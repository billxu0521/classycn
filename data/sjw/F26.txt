上在昌德宮。常參·經筵,以代理停。
卯時,日色赤。巳時,日暈。未時,日暈,太白見於巳地。
大殿·大王大妃殿·中宮殿·世子宮·嬪宮·賢嬪宮,政院·玉堂單子問安。答曰,知道。
大殿·大王大妃殿·中宮殿,二品以上·六曹單子問安。答曰,知道。
趙載敏達曰,大司憲未差,執義閔遇洙,掌令宋能相·鄭漢奎在外,持平權杭令旨未下,安致宅未署經。今日以監察茶時之意,敢達。令曰,知道。
金尙重達曰,明日常參,取稟。令曰,停。
傳于成範錫曰,國之重民,民之重農。農者國之本。每年歲初,下勸農之敎。而惟爲文具,可勝寒心。齊王之封烹,其亦重農也。其何多諭?凡於道臣·守令下直時,勸農之諭,詳而備矣。一番讀諭,讀者聽者,俱視例事,于今勸農,宜擧此諭。今者勸農敎下,其文粘付,下諭于八道道臣兩都留守。噫,其所勤慢,予有繡衣,自可廉問。其封其烹,豈有古齊一王乎?以此一例,下諭。
金尙重,以禮曹言啓曰,太廟春展謁,例於歲首,取稟矣。自上方在靜攝中,吉日當以何間推擇乎?敢稟。
傳于具允明曰,御製旣載,筵中已諭,昔漢帝卽日拜陵,況咫尺乎?當今日,此心一倍。春展謁,當行再明,令儀曹擧行。
傳于具允明曰,時刻卽爲入之。
傳于具允明曰,三嚴,以巳初初刻入之。
金尙重啓曰,明日正朝望闕禮,依近例爲之之意,敢啓。傳曰,知道。
具允明,以禮曹言啓曰,太廟歲首展謁日,一體展謁於永禧殿。而酌獻禮之年,歲首展謁,只行於太廟事,曾已下敎矣。今年卽永禧殿酌獻禮年次,今正月初三日太廟展謁時,永禧殿展謁之禮,不爲磨鍊之意,敢啓。傳曰,知道。
又以禮曹言啓曰,今此太廟展謁時,王世子隨駕及祗迎祗送之節,何以爲之?敢稟。傳曰,置之。
趙載敏,以兵曹言啓曰,今此宗廟擧動時,本曹兩驛騎馬四十匹內,除病傷,各差備應把之數,無以推移。依前例京畿驛馬,限十匹補把,以充不足之代事,本道監司處,分付,何如?傳曰,允。
又以內乘,以提調意啓曰,再明日太廟擧動時,本寺正,例爲進輿差備,而正兪彦述,奉命出疆矣。莫重差備,不可不備員,正兪彦述,今姑改差,其代,以在京無故人,口傳差出,以爲差備之地,何如?傳曰,允。
上在昌德宮。常參·經筵,以代理停。
大王大妃殿·中宮殿·賢嬪宮,藥房口傳問安。答曰,知道。
藥房口傳啓曰,歲首卽爲展謁太廟,固知聖孝之出常。而瘙癢之候,尙未減歇。卽今日候,峭寒姑未解,此時動駕,恐有添損之慮,差退日字,似合愼重之道。臣等旣未入侍仰請,不勝區區憂慮,惶恐敢啓。傳曰,已定矣。氣勝矣,心亦勝矣。其止之。
具允明啓曰,右承旨金相福,承牌來詣闕外。而今已夜深,待明朝肅謝之意,敢啓。傳曰,知道。
趙載敏達曰,大司憲未差,執義閔遇洙,掌令宋能相·鄭漢奎在外,持平權抗令旨未下,安致宅未署經。今日以監察茶時之意,敢達。令曰,知道。
又達曰,明日擧動相値,常參,頉稟。令曰,知道。
藥房都提調閔應洙,提調金尙魯,副提調徐命珩啓曰,歲色已改,三陽回泰,伏未審此時,聖體調攝若何?溫泉水連爲熏洗,丸劑亦爲進御,而瘙癢之候,其或減歇。眩氣漸益向勝乎?臣等之不得入侍,已至累日。且有稟達事。今日率諸御醫,趁早入診,詳察症候,有不可已。大王大妃殿氣候何如?臣等不任區區憂慮,敢來問安,竝此仰稟。答曰,知道。慈殿氣候,差勝後一樣。予則瘙癢·眩氣往來。後日次入侍,宜矣。
趙載敏,以都摠府言啓曰,今日入直內三廳,武兼禁軍及軍兵等,當爲中日習射,而軍兵等犒饋相値,不得爲之之意,敢啓。傳曰,知道。
徐命珩啓曰,明日太廟擧動時,大駕入齋室後,大王大妃殿問安,何承旨進去乎?敢稟。傳曰,左承旨進去。
又啓曰,明日太廟擧動時,何承旨留院乎?敢稟。傳曰,左副承旨爲之。
又啓曰,留院承旨,以左副承旨爲之事,命下矣。左副承旨鄭夏彦,纔已呈辭遞差,故以差出其代,備員之意,昨已稟啓矣。何以爲之?敢稟。傳曰,右副承旨爲之。
又啓曰,再明日太廟春展謁事,命下矣。承旨不可不備員。承旨有闕之代,政官卽爲牌招開政,以在京無故人差出,仍卽牌招,何如?傳曰,前單子入之。
金相福爲承旨。
鄭楺爲事變假注書。
趙載敏,以兵曹言啓曰,明日太廟展謁擧動時,本曹堂上郞廳侍衛,不可不備員。參判有闕之代及佐郞居中之代,竝令該曹以在京無故人,卽爲口傳差出,以爲侍衛之地,何如?傳曰,允。
徐命九爲兵曹參判,鄭景瑞爲兵曹佐郞,魚錫胤爲司僕正,朴起采付副司果。
趙載敏,以義禁府言啓曰,今初三日太廟擧動時,大駕各差備都事九員,本府入直都事一員,當以十員分差。而參下都事李匡說不仕之代,令該曹口傳差出,以爲分排之地,何如?傳曰,允。
又以義禁府言達曰,去十二月二十九日,大臣·備局堂上,引見入侍時,右議政鄭羽良所啓。臣於初筵,以振法綱事,有所仰達。而引諸葛亮治蜀之政爲言者,非欲嚴法重刑也。國家自有經國大典及新頒續大典,而舊法不行。紀綱陵夷,臣意不過欲修明振刷而已。近來禁府擬律,多有未安者,如晩時發船,自有續大典之律。而全州判官兪肅基,還職放送。果川縣監金百鍊,以屠牛,大臣陳達拿問,而亦爲還職。襄陽府使沈益聖,狼川縣監趙漢弼,同爲現捉於軍器摘奸,而漢弼則奪告身,益聖則分揀。益聖雖云新到,已過五六朔,其間豈不得修補乎?未免罪同罰異。前府使李重泰,分明還上反作,而以奪告身照律,俱未免失當。全州判官兪肅基,則續大典律施行。金百鍊則以制書有違律施行。沈益聖則依趙漢弼例施行。李重泰則用還上反作之律,而禁府堂上,有擬律乖當之失,從重推考,何如?上曰,依爲之,事擧條啓下矣。兪肅基·李重泰,今方待令於本府,卽爲拿囚。而沈益聖下去任所,金百鍊時在京畿安山地本家云,依例發遣府羅將拿來後,依擧條,竝更勘律,何如?令曰,依。
具允明啓曰,卽者吏曹判書元景夏,進大朝箚子到院。而觀其措語,係是重臣論事,不得已捧入之意,敢啓。傳曰,知道。
又以禮曹言達曰,去十二月初四日,大臣·備局堂上,引見入侍時,京外癘疫熾盛處,癘祭設行事,已爲定奪矣。卽伏見全羅監司狀達,則道內癘疫熾盛云。全羅道癘祭,依他各道例。遣近臣受香祝下去,令本道中央設壇,隨時卜日,先行城隍發告祭,間二日設行癘祭。而祭文,令藝文館別爲撰出。祭物執事,亦令本道,差定進排,虔誠祈禳之意,分付,何如?令曰,依。
上在昌德宮。常參·經筵,以代理停。
藥房口傳啓曰,近來朝晝異候,日氣不適,衣襨加厚進御,揮項亦爲進御,千萬伏望,惶恐敢啓。傳曰,依爲之。
大駕,入太廟齋室後,政院·玉堂·藥房口傳問安。答曰,知道。
王世子,遣宮官問安。答曰,知道。
大駕奉審後,政院·玉堂·藥房口傳問安。答曰,知道。
大王大妃殿,遣承旨問安。答曰,知道。
大駕入主第後,政院·玉堂·藥房口傳問安。答曰,知道。
王世子,遣宮官問安。答曰,知道。
大駕還宮後,政院·玉堂·藥房口傳問安。答曰,知道。
政院啓曰,日勢向曛,尙無回鑾之命。靜攝之中,侵夜還宮,恐有添損之節,趁卽還宮,千萬伏望。
藥房口傳啓曰,日勢已暮,恐妨靜攝,卽爲還宮,千萬伏望,惶恐敢啓。
金尙重啓曰,內乘來言捲簾,取稟。傳曰,捲三面。
玉堂箚子,傳于金尙重曰,玉堂箚子,已過下答,安徐。箚子未下
事變假注書鄭楺,時無職名,令該曹依例付軍職,冠帶常仕,何如?傳曰,允。
徐命珩達曰,吏曹判書元景夏,向日筵中,申飭之下,尙不出肅。其在事體,誠極未安,卽爲牌招察任,何如?令曰,依。
庚午正月初三日巳時,上幸太廟擧動時,行都承旨徐命珩,左承旨成範錫,右承旨金尙重,左副承旨金相福,同副承旨具允明,記事官南鶴老,假注書李賢汲,記事官李宜哲·金聖佑,以次隨駕。上出仁政門如儀。尙魯進曰,日氣陰寒,揮項進御,何如?上曰,不甚陰冷矣。上奉審太廟如儀。上曰,禮房承旨·兵房承旨·騎判,入侍,可也。兵曹判書金尙魯,禮房承旨金尙重,兵房承旨金相福,記事官南鶴老,假注書李賢汲,記事官李宜哲·金聖佑,以次進伏。上曰,回駕時,當歷入主第,以此分付。尙魯曰,日氣甚陰寒,早爲還宮如何?上曰,當如卿言矣。諸臣以次退出。上歷入主第。傳曰,諸司預備。上還宮。
上在昌德宮。常參·經筵,以代理停。
大王大妃殿·中宮殿·賢嬪宮,藥房口傳問安。答曰,知道。
藥房都提調閔應洙,提調金尙魯,副提調徐命珩啓曰,昨日展謁太廟,歷臨主第,終日勞動,侵夜還宮。伏未審夜來,聖體調攝若何?溫泉水其或熏洗,丸劑亦爲進御,而瘙癢之候及眩氣,漸益差勝乎?臣等今日依下敎,當率諸御醫,趁早入診,詳察症候矣。大王大妃殿氣候何如?臣等不任區區憂慮,敢來問安,竝此仰稟。答曰,知道。慈殿氣候,差勝後一樣。予則眩氣差愈,瘙癢雖往來,比前差歇。今後依前五日問候,宜矣。
徐命珩達曰,左副承旨金尙重,今日不爲仕進,牌招,何如?令曰,依。
金相福達曰,吏曹判書元景夏,連違召命,不爲出肅。其在事體,殊甚未安,卽爲牌招察任,何如?令曰,依。
傳于金相福曰,御製編次人趙明履,內局入診,同爲入侍。
金尙重達曰,明日次對,兩司無進參之員。除在外·牌不進·令旨未下·未署經外,大司諫韓師得,待開門牌招,以爲進參之地,何如?令曰,依。
以忠淸監司狀達,懷德等官居束伍林貴才子三歲兒等,燒死·渰死事,令于成範錫曰,燒死·渰死人等,令本道恤典擧行。
金相福,以成均館官員,以大司成意達曰,全羅左右道本館奴婢推刷事,今方發遣郞廳,依事目給馬事,分付該曹,何如?令曰,依。
行副司直李命坤書曰,伏以臣,八耋老母,宿病沈淹,氣息不綴。而近因家內不安,婢僕傳痛,移避他所,調攝失宜。臣以單孑一身,晝宵相守。忽於此際,見差永寧殿春享大祭終獻官,誓戒已受,隷儀隔宵。而臣母本病,又添寒感。人子情理,實無離側經宿之勢。疾聲哀籲於孝理之下,亟許變通,俾無公私狼狽之患,千萬幸甚。答曰,覽書具悉。書辭依施,救護母病。
庚午正月初四日午時,上御崇文堂。藥房入診。副司直趙明履,同爲入侍時,都提調閔應洙,提調金尙魯,副提調徐命珩,副司直趙明履,記事官南鶴老·李宜哲·金聖佑,醫官金應三·金壽煃·許錭·方泰輿·金履亨·鄭趾彦進伏訖。閔應洙進曰,展謁太廟,歷臨主第,終日勞動,聖體若何?上曰,一樣矣。應洙曰,勞動之餘,瘙癢之候何如?上曰,別無大段所損矣。應洙曰,溫泉水連爲熏洗乎?上曰,時時熏洗矣。應洙曰,下部瘙癢之症何如?上曰,尙未向差,似將支離矣。應洙曰,眩氣何如?上曰,近來則少差矣。應洙曰,丸劑連爲進御乎。上曰,頃有滯氣,故姑爲停止。今則滯氣少差,欲更爲進御矣。應洙曰,大王大妃殿氣候何如?上曰,安寧矣。應洙曰,使諸醫入診何如?上曰,唯。應三診畢曰,脈候左右三部甚調均。瘙癢之候,亦有向差之漸矣。壽煃診畢曰,左三部微數,右三部微滑,而脈度大體調均。臂部瘙癢處,雖間間作痂,而不至大段矣。許錭等,以次診畢後,所達之言,與應三略同。壽煃曰,瘙癢之症,視前太半消減,以溫泉水,連爲熏洗,則必有顯效矣。尙魯曰,頃以面部爲慮,爲敎矣。未知卽今面部瘙癢之症何如?上曰,姑觀前頭,而可以知之矣。尙魯曰,聞諸醫之言,臂部瘙癢處,頗有消減之勢。日氣漸向暖,一日之內,數次熏洗,則必有其效矣。上曰,熏洗後心甚蘇快,異於他水而然矣。尙魯曰,溫泉水運來已久,更爲汲來,何如?上曰,遠路汲來有弊,何必以永差爲限耶?應洙曰,趁此消減之時,頻頻熏洗,則可以責效。何必以些少民弊爲慮耶?上曰,然則數次汲來,可也。應洙曰,藥房批答,有五日問候之敎。臣等在保護之任,久未承聞症候之何如?實不勝憂鬱之忱矣。尙魯曰,臣等雖難强請,而聖候如是彌留,使之頻頻入診,事理當然矣。上曰,自有向差之時,何必頻頻入診乎?尙魯曰,擧動時,懸燈落旗,不必種種煩稟,故今以節目中添入擧行事定奪矣。經宿動駕之時,則有人定後刁斗,天明後落燈啓稟之事,此一節,亦入於節目中,如懸燈之例爲宜,而一番徑稟然後,可以依此擧行,故敢達。上曰,依爲之。出擧條上曰,卿等先爲退去。應洙·尙魯退出。上下御製進慈殿春帖子二首曰,趙明履讀之。明履讀訖。上曰,元良亦製進東朝春帖子,而頗有文氣矣。上曰,御製,曾使吳光運編次,而必無誤處。故光運死後,不復披覽。今日又托於卿而編次者,意非偶然矣。上曰,予志有三,繼志述事一也。不欲與草木同腐二也。苦心調劑三也。予展謁廟殿時,太廟之第十三室,永禧殿之第五室,每有意見之,予之頃日夢中事,甚異常矣。命珩曰,以呈辭事,有所仰達矣。上自判書,下至參議,一自嚴飭之後,不敢呈辭。將爲倉氏庫氏,可爲之人。今方林立,而以不捧呈辭之故,他人則無可爲之時。此不可不變通,而大臣之意亦如此矣。雖不可濫雜捧之,而有實病之人,有難一向不捧,故鄭夏彦果有實病,呈辭已遞。右副承旨趙載敏,昨又呈辭,故不得已捧入。判義禁呈辭,亦爲捧入矣。上曰,判義禁呈辭過矣。命珩曰,重臣以照律失當推考,有所難安,而呈辭則何可不捧乎?上曰,判義禁呈辭,已爲捧入,則已無可爲,而此後則堅守宜矣。卿欲爲呈辭,故如是耶?卿爲承旨幾月耶?命珩曰,去九月念後爲之,今至五朔矣。上曰,鄭夏彦·趙載敏,予未知有實病矣。此後則自政院申飭,可也。恐此法之解弛矣。命珩曰,以注書言之,例爲呈辭。而此注書,五六朔連爲仕進,而以不捧呈辭,不得休息矣。上曰,彼注書,時或入送李賢汲矣。注書一人誰耶?命珩曰,崔台衡,以牌不進罷職矣。上曰,何爲而違牌乎?當爲下敎矣。命珩曰,以牌不進令旨未下,不參於本院褒貶,故居中而遞職矣。上曰,親病呈辭,則孝理之下,何可不捧?此外則嚴飭不捧宜矣。命珩曰,近來則呈政院三字,不敢出於朝報矣。上曰,覲親呈辭,一年內毋得再呈。出榻敎諸臣以次退出。
上在昌德宮。常參·經筵,以代理停。
金相福達曰,明日常參,取稟。令曰,停。
金尙重達曰,大司憲未差,執義閔遇洙,掌令宋能相·鄭漢奎在外,持平權抗牌不進令旨未下,安致宅未署經。今日以監察茶時之意,敢達。令曰,知道。
又以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
金相福達曰,吏曹判書元景夏,頃日筵飭之後,一向違召,尙不出肅。其在事體,誠極未安,卽爲牌招察任,何如?令曰,依。
金尙重啓曰,卽者備邊司郞廳來言,大臣·備局堂上來待矣。傳曰,引見。
令于金尙重曰,大臣·備局堂上引接。
備邊司薦望,洪鳳漢爲御營大將。
有政。吏批,判書元景夏進,參判未差,參議未差,承旨金相福進。
吏批啓曰,全羅監司,今當差出,而擬望之人乏少。承旨·外任,竝擬,何如?傳曰,允。
又啓曰,會寧府使李徵瑞拿來之代,今當差出,而當品中可擬之人乏少。堂上中可合人,竝擬,何如?傳曰,允。
又啓曰,執義閔遇洙,前執義朴弼傅,陞擢事,命下。而時無當窠,隨闕陞擢之意,敢啓。傳曰,知道。
又啓曰,新除授司圃署別提趙載浩,除授後過限未肅拜,依例改差,何如?傳曰,允。
以李箕鎭爲判敦寧,金鎭商爲大司憲,林象老爲司諫,洪樂性爲獻納,尹志泰爲輔德,鄭象仁爲禁府都事,趙載浩爲司宰提調,金尙魯爲掌樂提調,趙觀彬爲司僕提調,權相一爲判決事,鄭游良爲長興主簿,宋載和爲歸厚別檢,沈師得爲杆城郡守,吳命觀爲狼川縣監,李錫祿爲海南縣監,金宇澤爲洪原縣監,徐命彬爲右賓客,金潤爲會寧府使,金致恭爲工曹佐郞,李台重爲全羅監司,尹景淵爲穩城府使,金始炯爲知春秋,李宗城爲知經筵,思陵參奉尹光烈,長寧殿參奉金養材相換,趙載浩付豐恩君,金尙星爲吏曹參判,任珽爲吏曹參議,趙雲逵爲執義。吏曹參判李天輔,前參判趙載浩,正卿陞擢事承傳,執義閔遇洙,前執義朴弼傅,加資事承傳。
兵批,判書金尙魯賓廳次對進,參判徐命九病,參議金相奭入直進,參知宋昌明病,承旨金尙重進。
兵批啓曰,前副正李長欽,全羅右水虞候趙橒,前郡守尹聖五,司果金尙埰·李希聖·金夢殷,及第朴廷憲·金起麗·黃正五·韓聖齊·金慶華,閑良李肇煥·李恒大·徐命敷·金挺彦·崔天擎·李奎齡·李繒·李震大·宋東源·李湙等,或軍器修補,或試射沒技,或捉得惡虎之功,俱有加資之命。而李長欽·趙橒·尹聖五·金尙埰·李希聖·金夢殷,雖已資窮,未經準職,朴廷憲·金起麗·黃正五·韓聖齊·金慶華·李肇煥·李恒大·徐命敷·金挺彦·崔天擎·李奎齡·李繒·李震大·宋東源·李湙,係是出身閑良,何以爲之?敢稟。傳曰,竝加資。
又啓曰,文臣兼宣傳官朴聖源呈狀內,老母重得輪疾,差復無期,決難離捨供職,斯速啓遞云。今姑改差,何如?傳曰,允。
以曺夏臣·朴泰新·金宗柱付副護軍,李箕鎭·徐命彬·尹汲·李昌誼·鄭夏彦付副司直,兪彦述·尹學東·李長夏·李基德付副司果,鄭楺付副司正。
傳于金相福曰,夜對爲之,持自省編詣閤。
傳于金相福曰,御營大將洪鳳漢,牌招入侍,命召傳授。
金相福啓曰,吏曹判書元景夏,有稟達事請對矣。傳曰,同爲入侍。
又以禮曹言啓曰,每年親耕,歲首以稟事,曾已命下矣。來二月初二日先農祭,親行及親耕等節,所當循例,取稟。而自上方在靜攝中,何以爲之?敢稟。傳曰,攝行。
金尙重,以戶曹言達曰,依令敎,判府事閔應洙,自己巳二月,至十月合九朔祿俸,更爲輸納于本家。則以爲,連爲陳箚力辭,終不敢祗受云。祿俸又不領受,何以爲之?敢稟。令曰,令倉官更爲輸送。
又以義禁府言達曰,黃州牧使徐宗俠,松禾縣監尹熙復等拿處事,徽旨達下矣。徐宗俠·尹熙復等,俱在任所,依例發遣府羅將,竝拿來,何如?令曰,依。
檢閱黃仁儉書曰,伏以臣父,年踰六旬,素抱疢疾,睽離歲改,喜懼情切。卽聞宿症,挾感添劇,咳喘達曙。臣在遠聞報,精爽飛越,情私所迫,輒此陳懇。伏乞睿慈,特遞臣職,以便救護,仍治臣徑行之罪,以肅朝綱,不勝幸甚。答曰,覽書具悉。爾其勿辭,救護父病。
庚午正月初五日卯時,上御歡慶殿。大臣·備局堂上,引見入侍時,左議政金若魯,右議政鄭羽良,戶曹判書朴文秀,行司直具聖任·金聖應,禮曹判書徐宗伋,刑曹判書申晩,兵曹判書金尙魯,兵曹參判徐命九,左尹李鼎輔,刑曹參判鄭彙良,左承旨金尙重,記事官李齊顯·金聖佑,假注書李賢汲,以次進伏訖。若魯曰,近間聖體若何?上曰,一樣矣。若魯曰,瘙癢之候何如?上曰,餘症尙苦矣。若魯曰,大王大妃殿氣候如何?上曰,安寧矣。若魯曰,王世子氣候何如?上曰,好在矣。若魯曰,癘疫熾盛,死亡相繼。春農誠可念矣。上命承旨書之曰,噫,掩骼之政,王政之大者。況京外癘氣熾盛,民死相續,噫,歲已新矣。萬品俱有春意,而吁嗟吾民,至于若此。此等之民,親戚兄弟,孤兒寡妻,呼號而痛,思之及此,不覺惻傷。分付京外,已死者着意收瘞,其生者另加救活。而況設賑之道,尤爲惻然。其賑其活,一例申飭。其勤其慢,予當廉問。若此之際,於耕於農,亦涉可悶。勸農之敎已下,助其農糧,相資農牛,亦節目中一事,着實擧行事申飭。其若勸農,宜先便民,況若此之時乎?今春水·陸操,營將巡點,不待其請,竝令停止,以示予爲民之意事。自備局,分付八道與兩都。又命書之曰,其若爲國,用人爲先,歲已新矣。卽元良代理後翌年,幾年苦心,與歲尙新,垂裕元良。頃於筵中,與相臣旣有酬酢者,前參判趙載浩,以乃父之子,血忱向國,其素知矣。參判李天輔確實之操,乃公爲心,亦已知矣。竝正卿品陞擢。若魯曰,李箕鎭·趙載浩·李昌誼,備局堂上差下,趙載浩仍察湖西句管之任,金尙星備局有司堂上差下,何如?上曰,依爲之。出擧條上曰,亞卿中一人,有備局堂上之才矣。羽良曰,其人以參覈事,方在革職中,待咨文出來,自當爲之矣。上曰,然矣。羽良曰,當今急務,收拾人才爲第一矣。大臣之道,以人〈道〉事君爲先。故臣雖無似,亦嘗有思量者矣。上曰,言之。羽良曰,金尙星之吉祥,權爀之忠厚,鄭亨復之廉白,李喆輔之淡雅,趙榮國·李錫杓·南泰良·任珽·閔百祥之才,俱可用矣。上曰,然矣。若魯曰,李台重極是可用之人。廟堂方欲擬薦於全羅監司矣。上曰,得人矣。若魯曰,尹鳳五亦是方伯之才也。上曰,予亦知其人矣。羽良曰,金陽澤有秉公之心,頃日學製榜,亦善出云。如此人,宜使掌試矣。上曰,金陽澤,必勉追其父之公心矣。若魯曰,徐志修·鄭宲,亦可用之臣矣。羽良曰,朴師亨卽故判書世堂之孫,洪啓能卽驪陽府院君閔維重之外孫,俱以名家之人,學問操行云,令銓曹調用,何如?上曰,依爲之。分付兩銓,可也。若魯曰,閔遇洙·朴弼傅兩人,亦宜陞擢招致,使之出入書筵,則庶有益於輔導之道矣。上命承旨書之曰,欲正風俗,尊儒爲先。在世之人,其欲擢用,況已故儒臣乎?追惟往歲,愴懷一倍。故鄭贊成·朴贊成·金贊善·魚贊善家,遣禮官致祭,執義閔遇洙,前執義朴弼溥,竝陞擢,以示予重儒之意。羽良曰,金元行·崔載興·宋明欽,竝陞六調用,何如?上曰,依爲之。出擧條若魯曰,北道犯越,至於殺害彼人,極爲驚愕。正犯幸卽捕捉,北兵使狀啓,旣已入來,考見前例,則至有移咨之事。齎咨官,令司譯院極擇差出。咨文,令文任措辭撰出,急速發送嚴飭,星火入去,何如?上曰,依爲之。出擧條若魯曰,燻造幕之設於城中,旣有失火延燒之弊,且多薰染之氣,自前申飭,出送城外者,蓋以此也。況今年癘疫,熾盛如此。城內燻造,尤不可不嚴禁,故自備局,分付矣。內資官員,以本寺所管燻造,係是供上所用。癸丑年間,啓稟定奪,設幕於城內,不當出送論報矣。供上所用,則不但內資,司䆃寺亦然。而若就城外山水精潔處燻造,則豈不百勝於城內湫隘之地乎?內資司䆃所管燻造幕,竝令出送於城外精潔處。城內燻造幕,一切嚴禁,何如?上曰,此燻造幕,先爲出送然後,城內可以痛禁,依爲之。出擧條羽良曰,年久私債之侵徵,實爲都民難支之端。限十年,其前私債,姑爲勿令徵給。而凡私債,身死則子息外,雖兄弟,勿徵,在於續大典。而近來法司徵債,多及於兄弟族屬云,依續典勿侵之意,亦爲嚴飭,何如?上曰,依爲之。出擧條文秀曰,臣之所帶御將之任,今已多年。昨歲大臣筵達之後,尤當遞解。而前後聖敎,諄諄謹懇,臣所以感激恩遇,尙此蹲冒矣。今則臣之病狀已深,且戶曹凡百,自無暇隙,決難行兼帶之任。伏望聖上,快許遞解焉。若魯曰,朴文秀於榻前辭遞將任,事體非矣。從重推考,何如?上曰,不必推考,置之。文秀因力辭不已。上命承旨書之曰,御營大將朴文秀,其所辭,可謂至懇。而爲國勞瘁,近尤甚焉。其欲專意度支,宜乎顧護,所辭將任,特爲許副焉。又命書之曰,御將許副代,都提調摠察事,分付郞廳。又命書之曰,將臣體重,古無違牌之事。而頃年一有此事,其若修舊例,宜先將臣。此後非徒新除授,或有撕捱者,以大將命招之下,無敢違命。申嚴舊規事,分付諸軍門。又命書之曰,吏曹判書元景夏,于今冢宰,意蓋深矣。其於往事,何復芥滯。而過爲固執,違牌爲事,分義道理,俱涉寒心。噫,吏判以與國同休戚之臣,當其君暮年,苦心爲國調劑之時,以至誠輔我元良,代理之初政,理固當然。而不思于此,只自潔其身,於吏判爲身之道,可矣。亦有歸見乃祖之顔乎?瞻望驪州,其忍若此乎?莫重大政,今月內當爲之。其所可矜者,准仕與久勤,決不可踰此月。吏判從重推考,卽爲牌招察任。大政必於今月內爲之事,分付。又命書之曰,政事,當日爲之。又命書之曰,前參判趙載浩敍用。文秀曰,書冊文書內入時,函袱已爲定式。而曾前外裹袱,獨於芸閣冊進上有之,而政院·玉堂·侍講院則無之矣。此後則以紬袱裹書冊,文書盛函內入,外裹袱則一體勿用,何如?上曰,依爲之。出擧條文秀曰,御覽官案,非官方沿革,則勿改事,已奉聖敎矣。小朝睿覽官案,亦依此定式。而稟定時,未及思之,更此仰達矣。上曰,依爲之。出擧條若魯·羽良,先退出閤外。上命臣賢汲,更爲引見。若魯·羽良,承命入侍。上曰,歲初之政矣。朝臣之老父母者及朝臣之年滿八十者,宜有加資之典矣。若魯·羽良曰,然矣。上命承旨書之曰,尊年,王者之大政。今當歲初,侍從臣父年七十,曾經四品年八十人加資,自有舊例。銓曹當依例擧行。而至於以年八十,陞從二品,有旨乃授,載在法典。其令銓曹,卽爲抄啓。若魯曰,臣等未及仰達矣。慈聖母臨五十年稱慶,自有古例矣。上曰,慈聖每於此等事,過有撝謙之敎。人子當以父母之心爲心,故予未敢仰達矣。若魯曰,臣與禮官,當詳考前例,後日當仰稟矣。上曰,依爲之。大臣·諸臣,以次退出。
庚午正月初五日午時,王世子坐時敏堂。大臣·備局堂上引接入對時,左議政金若魯,右議政鄭羽良,行戶曹判書朴文秀,行副司直具聖任,漢城判尹金聖應,禮曹判書徐宗伋,右參贊申晩,兵曹判書金尙魯,兵曹參判徐命九,左尹李鼎輔,刑曹參判鄭彙良,左承旨金尙重,記事官李宜馣·金聖佑,假注書李賢汲,以次入伏訖。若魯曰,歲新矣。日候不調,氣候何如?令曰,無事矣。若魯曰,俄者入侍大朝而承候矣。搔癢之候,漸爲向差,不勝萬幸矣。大王大妃殿氣候若何?令曰,萬安矣。若魯曰,中宮殿氣候如何?令曰,安寧矣。若魯曰,歲律已新。邸下工夫,與歲俱新。修德勤學,孜孜毋怠,以體古聖后惜陰之工焉。令曰,當留意矣。羽良曰,睿算已踰十五,此正勤學之時也。日日持此勤學之念,少無懈怠焉。令曰,銘念矣。若魯曰,方春之始,農事政急。大朝俄有勸農之敎,掩骼之政,停軍操之命矣。邸下亦宜仰體憂民之聖意,孜孜爲治焉。令曰,當體念矣。若魯曰,此平安監司李宗白狀達也。備陳本道賑穀不足之狀,營邑私賑穀,卽備荒之資。曾前設賑時,劃給取用,自是應行之例。折米三萬石內,折半特爲劃給事,令廟堂稟旨,分付爲請矣。私賑穀儲置,果爲災年賑資。而卽今所在,竝雜穀不下七萬餘石,而前頭之慮,不可不念,則不當過用,亦不必折米取用,其中二萬石,特爲劃給。而以本色穀,平均取用之意,分付,何如?令曰,依爲之。出擧條文秀曰,兩大臣新年勉戒,可謂切實矣。八路生民生死苦樂,只係於我邸下一身上矣。數千里以外之民,若在目前,而保之恤之,則民生免顚壑之患,而天心有和悅之慶矣。令曰,當留念矣。晩曰,歲色已新,春煦漸長,學問之工,懋哉懋哉?大臣所達,旣勤摯矣。臣等更無可白矣。令曰,留意矣。宗伋曰,小臣待罪禮官,當以一禮字,仰達矣。人君之視聽言動,當於四勿上加工,願邸下,日用事爲之間,念念不忘焉。令曰,依爲之。重孝曰,新歲已屆,睿學正急,招致山林之士,出入書筵,則豈不有補於日新之工耶?令曰,當留念矣。重孝曰,玉堂上番闕直,已至多日,殊甚未安。副提學金鎭商,副應敎鄭宲,修撰林錫憲皆在外,陳書承批之後,終不上來,使之催促上來,何如?令曰,依爲之。出擧條若魯曰,各道入達文書,邸下一一親覽乎?令曰,如草記者,皆見之矣。若魯曰,最緊申聞,宜親覽而領略矣。令曰,依爲之。大臣·諸臣,以次退出。
庚午正月初五日二更二點,上御歡慶殿。儒臣持聖學輯要,夜對。吏曹判書元景夏,同爲入侍時,吏曹判書元景夏,左副承旨鄭夏彦,修撰洪重孝,記事官李宜哲·金聖佑,假注書李賢汲,以次進伏。御營大將洪鳳漢,追後入侍。上曰,今日之敎,可見予心矣。卿更爲撕捱,則非予所望於卿者也。景夏曰,臣伏承聖敎,且感且惶,誠不知死所矣。上曰,今予授卿以銓任,自有深意。卿其體予意而爲之也。景夏曰,臣有所懷,今若泯默而出,則是負國也。敢此仰達矣。吏曹參議長望變通,有非祖宗朝重銓任之意。臣之區區之見,則恐難奉行矣。上曰,任珽·南泰齊,非予特除,豈得爲吏議乎?景夏曰,任珽·南泰齊特除之聖意,臣亦知之。而其後以吏議之窠,又起鬧矣。粵昔祖宗朝,則吏議最重,以金帶別他曹參議,故徐居正,以吏議作使行,及歸爲工議,有詩曰,曾聞橘渡淮爲枳,未見金過水爲銀。吏議之爲極選,於此可知矣。長望變通,有乖舊制。臣意則與大臣相議,極擇人望,備三望擬入,何如?上曰,決難改之矣。景夏曰,李昌壽擬望時,一邊則欲擬,一邊則欲拔,以此觀之,紛爭之端。雖長望備擬,未必有益。而伊時事,臣皆非之矣。上曰,彼此相對,亦有不公之弊矣。景夏曰,小臣之此後擬望,殿下若賜覽,則區區寸忱,庶或俯燭矣。至於長望,則有難奉行矣。上嚴敎曰,若有朝鮮,則必當行予志,此法決不可改矣。卿若終不奉行,羅州補外,予豈難之乎?景夏曰,人臣事君之道,不當以一向承順爲心。臣豈可惶恐於補外二字之敎而奉承乎?上曰,用人之柄,在於人君。在下者何敢如是乎?以貴爲賤,以賤爲貴。予志已定,不可撓改矣。景夏曰,聖敎至此,臣當奉承。而俄者聖敎,過用辭氣,自此以後,恐無犯顔敢諫之臣,區區憂愛之忱,不敢不陳矣。上曰,趙之武靈王,能行其令於國中,予豈不行此法乎?景夏曰,殿下當以堯·舜自期,何以武靈爲敎耶?上曰,出補之敎,非但指卿而言。仁祖朝,有張維羅州之命,俄敎有云。且以卿故,有此敎矣。景夏曰,臣無適莫,且孑然孤立。而今日所達,只爲官方之不嚴矣。上曰,御將進前。鳳漢進伏。上曰,頃日領敦寧,有所云云,而予意以爲太遽矣。今日筵中,戶判之辭遞懇至,不得已許副,以卿代之。卿之此任,可謂得人。予豈以姻婭之間爲喜耶?卿須勉前御將規模,毋負予委寄之意也。鳳漢曰,臣以年少書生,遽當此任,軍門凡事,當一遵前御將之道矣。景夏曰,臣頃以趙聖復褒恤之意陳箚矣。日昨四人伸冤之後,義理嚴正。壬寅誣案,始爲昭雪。而誣獄冤死諸人子孫,皆得甄用。獨趙聖復,未蒙愍恤之典。聞其孤兒寡妻,流離靡依,殊甚愍惻,其子宜爲收用。而聖復亦爲致祭,允合聖世奬忠愍冤之道矣。上曰,趙聖復之死,誠殘忍矣。致祭過矣。其子錄用,可也。出擧條上曰,儒臣進讀。重孝讀。自臣按,止不可不愼。上曰,文義進講。重孝曰,民心向背一句之義,實是人君所當儆畏處矣。上曰,然矣。重孝曰,聖上爲民之念,非不至矣。而蔀屋愁苦之情,何以盡燭耶?民心之向背,都係於方伯·守令之善不善。雖以一訟字言之,其在訟理,不當屈而見屈,則一人埋冤,千人皆爲之憤惋。民心由是而離散,天怒由此而荐至矣。此古聖后,所以必擇方伯·守令也。上曰,儒臣之所達然矣。可不念焉。重孝曰,此外別無可達之義矣。上曰,掩卷。重孝曰,再昨歷臨主第,覽其陳跡,其在聖人止慈之情,恐損天和矣。上曰,慘悼之懷,雖在宮中,每不能忘矣。重孝先退。上曰,吏曹佐貳當擬之人,外任竝擬,解由勿拘,可也。出榻敎諸臣以次退出。
上在昌德宮。常參·經筵,以代理停。
夜一更,月暈。五更流星,出軫星下,入南方天際,狀如拳,尾長三四尺許,色白。未時,太白見於巳地。申時,日暈。
具允明達曰,明日常參,取稟。令曰,停。
又達曰,大司憲·執義未差。掌令宋能相·鄭漢奎在外。持平權抗令旨未下。安致宅未署經。今日以監察茶時之意,敢達。令曰,知道。
傳于具允明曰,訓鍊大將·御營大將·戶曹判書,使之入來。傳曰,引見。
傳于金相福曰,判金吾有闕,代政官牌招開政。
有政。吏曹,判書元景夏進,參判金尙星牌不進,參議任珽牌不進,承旨金相福進。
吏批啓曰,甲山府使,今當差出,未準朔禁軍將,竝擬,何如?傳曰,允。
又啓曰,玉堂闕員,今當差出。而曾經之人,方在違牌坐罷,或居中考,或解由未出,無以推移備擬,合有變通之道,何以爲之?敢稟。傳曰,敍用。
又啓曰,侍從臣父年七十人員及宗室年七十人員,每於歲首加資事,載在法典矣。侍從臣父年七十人及宗室年七十人員,竝別單書入之意,敢啓。傳曰,知道。
以李命坤爲工曹參判,徐志修爲副校理,金始炯爲判義禁,柳鎭斗爲甲山府使,李致彦爲永禧殿令,閔增爲禮曹正郞,尹儆爲尙瑞直長,曺夏興爲監察。前參判金尙迪父知事金始炯,前持平李載厚父,前持平李東煥,北靑府使李澤徵父,幼學李興商,以上加資事,承傳。
兵批,判書金尙魯病,參判徐命九病,參議金相奭入直進,參知宋昌明病,承旨具允明進。
以李天輔·閔遇洙·朴弼傅付副護軍。
金相福,以社稷署官員,以獻官意啓曰,今日犧牲看品時,典牲署官員,不爲親進,以假官替進,事極駭然。當該官員,令金吾拿問處之,何如?傳曰,允。
具允明,以備邊司言啓曰,本司武郞廳金柱泰,奔走勤仕,又滿十五朔。依例陞敍,或守令遷轉事,捧承傳施行,何如?傳曰,允。
金相福,以吏曹言啓曰,今此宗廟春享大祭終獻官禮曹參判洪鳳漢,行副司直朴弼均,實預差啓下矣。洪鳳漢昨拜將任,不得差祭,已有定式。朴弼均身病甚重,勢難進參云。不得已以行副司直鄭亨復,改付標以入之意,敢啓。傳曰,知道。
庚午正月初六日午時,上御歡慶殿。戶曹判書·訓鍊大將·御營大將入侍時,戶曹判書朴文秀,訓鍊大將金聖應,御營大將洪鳳漢,同副承旨具允明,假注書李賢汲,記事官李宜哲·金聖佑,以次進伏。上曰,軍門御覽官案,已爲修正耶?聖應曰,御覽官案,當趁今月十五日,盡爲修正進覽矣。上曰,御廳御覽官案,則新御將當修正乎?鳳漢曰,只待上敎而擧行矣。文秀曰,戶曹外各司,定例文書,自今日欲爲修正。而値春享大祭,未及擧行矣。上命承旨書之曰,孔聖云節用愛人。今者度支定例,杜滲漏之患,知出入之門者也。凡進排之物,一自大同之後,專由貢物。貢物之本,在於惠廳。度支·惠廳,非徒相等,可謂相表裏也。度支有定例,則惠廳不可無定例。分付惠廳,依度支例。修正定例。又命書之曰,昨聞禁御兩營鄕軍,以癘氣死者夥然云,其甚矜惻。各其營恤典,從厚擧行。入番京中若此,奚異於赴戰,其親戚孤兒寡妻,亦令其邑顧恤,其他令該營另加救恤。摠戎廳有鄕軍,一例擧行。而鄕軍若此,京軍可知,分付五軍門,有死者,恤典從厚擧行。其救活亦爲另飭,而其不勤救活者懲治,其能善爲救活,多生活者,自營門施賞事,分付。又命書之曰,敬大臣尊賢,王政之所先。兪判府事,年今六旬,苫居于鄕,其令本道,食物顧助。贊善沈錥,以禮遇之。儒賢年迫七十,奉親居鄕,其親卽故相臣之夫人,可謂稀有。故沈領相夫人及沈贊善,令本道食物從厚顧助,以示予敬大臣尊賢之意。又命書之曰,王外孫婦,只有故牧使鄭健一妻,今雖受其子專城之養,其所待之異焉。令該曹歲饌從厚題給。又命書之曰,故都事金鎭瑞妻,以聖后同氣,流寓湖中云。故曾有下敎者。今當歲初,令該曹食物從厚題給。又命書之曰,同敦寧魚有鵬,以宣懿至親,年近八十,追惟昔日,彌切愴焉。今當歲首,令該曹食物從厚題給。又命書之曰,爲民祈年,王政之大者,雖命攝行,心豈弛焉。遣史官,申飭諸執事。另加致潔虔誠事,傳于獻官。聖應曰,以軍門事,有所仰達矣。訓局馬步軍,俱有甲冑,而不知造作於何年?步軍甲冑,則常時無所用。而馬軍則太廟與永禧殿擧動時,皆着甲冑矣。春秋左右別將點考時,甲冑破傷者,執頉來報,而未詳其如何矣。今番動駕時取見,則不但謂破傷,雖以一隊言之,初無甲衣形體者,殆至八九。卽今昇平日久,雖似無用,陰雨之備,不可疎忽。臣亟欲改造,而營門保布,隨捧隨下,餘剩無多,實無物力出處。因循至此,殊甚惶恐,而敢此仰達。賑廳月課米,不給各軍門者,已多年所。月課米,初自各邑,不爲捧上則已。旣已捧上之後,存留該廳,其數甚多,且無大段營賑之擧。月課米,限以二三年條,特許劃給,以爲趁時改造之地,何如?文秀曰,前冬惠廳,欲上下貢物價,貸去本曹木一百五十同。其代,自朝家劃給嶺南射軍木一百五十同,而其木甚疎薄,不可用於貢價,此木參酌劃送於訓局,以爲造作甲冑之地。本曹則取用惠廳月課米,則彼此俱便矣。上曰,六曹射軍木五十同,爲先劃送都監。六曹若有取用之事,則其代,惠廳月課米價,輸送。出擧條上曰,御廳重記,已爲之乎?文秀曰,未及爲之矣。上曰,御將之坐地,有異他人,其規模未知何如?文秀曰,凡爲將帥之道,不當只以明察而爲之。寬而有容,公而不私然後,可以服衆心矣。臣以是而勉戒御將矣。聖應曰,御將家法,以謹愼爲先,是可貴矣。上曰,然矣。鳳漢曰,臣新當將任,無規模之可論。凡事祗欲遵舊而已。上曰,御將之言好矣。諸臣以次退出。
上在昌德宮。常參·經筵,以代理停。
卯時,日暈。巳時午時,日暈。
徐命珩達曰,明日大祭齋戒相値,常參,頉稟。令曰,知道。
具允明達曰,大司憲金鎭商,掌令宋能相·鄭漢奎在外,執義趙雲逵,前應敎牌不進令旨未下,持平權抗令旨未下,安致宅未署經。今日以監察茶時之意,敢達。令曰,知道。
金相福,以弘文館言達曰,本館上番闕直,已至多日,事甚未安。新除授副校理徐志修,卽爲牌招入直,何如?令曰,依。
具允明,以備邊司言達曰,卽者漢城府枚擧北部都事宋龜明牒呈,報本司以爲,司宰監契居方時昌家狗一首,爲虎所囕,只有頭骨四足於小巖下近處。四方頗有虎跡,漸入松間。部官卽往摘奸,則虎跡果宛然。而終到處松間外,雪消跡滅,莫知所向云矣。都城之內,虎患如此,極可驚慮,令三軍門,擇送砲手,各別跟尋,期於必捕,爲宜。以此分付,何如?令曰,依。
又以吏曹言啓曰,傳曰,尊年,王者大政。今當歲初,侍從臣父年七十,曾經四品,年八十人加資,自有舊例,當依前擧行。而至於以年八十陞二品,有旨乃授,載在法典,其令銓曹,卽爲抄啓事,命下矣。六品陞資,事體不輕,不可不詳問擧行。而年八十人,散在京鄕,別爲探問後,抄啓之意,敢啓。傳曰,知道。
金相福,以成均館官員,以同知館事意達曰,今正月初七日,儒生上旬輪次,當爲設行。而大提學趙觀彬,大司成金時粲,俱以身病,方在呈告中,限內不得爲之。今月內無故日退行之意,敢達。令曰,知道。
兵曹參判徐命九書曰,伏以臣,向者隨諸臣入侍大朝時,大臣以金吾議律之不審,有所執奏,仍有重推之命。臣亦禁堂中一人也,惶悚之極,靡所容措。夫王府議讞,雖待判堂參坐,相議僚貳,亦其職耳。今其奏當失平,致令更議,則溺職之罪,長亞何殊?首堂旣以此引遞,去就一節,宜與之同。臣方自在應遞之中,而辭單見阻,泯伏虛帶,私心悶蹙,尤不可言。玆不得不疾聲仰籲於离明之下。伏乞亟遞臣金吾兼任,俾不至公私兩妨,千萬幸甚。答曰,覽書具悉。卿其勿辭,從速察任。
同義禁鄭必寧書曰,伏以臣,得伏見大僚筵奏之出於擧條者,竊不勝惶悚恧蹙之至。金吾議讞,雖曰必待首堂之開坐,而參坐同議,固是佐貳之責也。擬律不審,致有此罪罰乖當之失。則其爲溺職大矣,何敢諉之於已經薄勘,而晏然於職次乎?且臣犬馬之齒,已過七旬,衰病沈痼,神識耗昏。雖於閑司漫任,尙難堪承。矧玆議獄重地,固不當蹲冒久據,以益其尸素之罪。伏乞离明,亟令鐫削臣所帶金吾兼任,以安私分,千萬幸甚。答曰,覽書具悉。卿其勿辭,調理察職。
副校理徐志修書曰,伏以臣,情地萬分兢悚,實不敢復玷淸班。而向日春坊除命之下,銜戴拂拭之恩,冒昧一肅,粗伸叩謝之忱,而中心愧恧,固自如也。仍以臺言引伏,再犯逋慢,只蒙例勘,自幸少安於私分矣。不意特除有命,新除遽降。臣誠感激,罔知措躬之所也。臣之昨年筵奏,本意蓋主於言路一事,而率口之發,辭不達意,退而自理其言,實不成頭尾。大朝責敎之下,臣以惶以愧,訟愆數尤。日月稍久,而未嘗一日安也。竊伏聞近日筵中,聖敎極其嚴截。筵席語祕,雖未得其詳,而臣之震懍殞越,到此一倍。念臣資性昏劣,言辭澁拙,其才之不合於侍從。旣如彼,本情未暴,罪犯未勘,其蹤地又極悚蹙,雖欲抗顔周行,有不可得。今以番次有闕,召牌儼臨,而末由承膺,冒死陳懇。伏乞离明,特賜矜察,鐫削臣職,仍治臣罪,俾安微分,千萬幸甚。答曰,覽書具悉。爾其勿辭,從速察職。
上在昌德宮。常參·經筵,以代理停。
金尙重達曰,明日常參,取稟。令曰,停。
具允明達曰,大司憲金鎭商,掌令宋能相·鄭漢奎在外,執義趙雲逵·前應敎牌不進令旨未下,持平權抗牌不進令旨未下,安致宅未署經。今日以監察茶時之意,敢達。令曰,知道。
又以都摠府言啓曰,今日入直內三廳,武兼禁軍及軍兵等,當爲中日習射,而宗廟春享大祭齋戒相値,不得爲之之意,敢啓。傳曰,知道。
又達曰,判義禁金始炯,除拜累日,尙不出肅,卽爲牌招察任,何如?令曰,依。
傳于金尙重曰,禮房承旨傳香後,仍往奉審入來,以承傳色啓達。
徐命珩啓曰,左議政金若魯,右議政鄭羽良,禮曹判書徐宗伋,來詣請對矣。
具允明,以禮曹言啓曰,卽接宗廟署所報,則今日兩殿,雨漏處奉審時,本署提調,當爲進參。而都提調領中樞府事金在魯,方在身病,提調未差,不得進參云。莫重奉審,趁不擧行,事體未安,令政院,稟處,何如?傳曰,允。
又以禮曹言啓曰,宗廟·永寧殿雨漏處,奉審後,稟處事,草記纔已入啓矣。卽今日勢已暮,且値春享大祭將事之中,至尊至敬之地,犯夜燃燭奉審,極涉惶恐,待明朝進去奉審,何如?傳曰,允。
又以禮曹言啓曰,卽接宗廟署所報,則去夜雨後,兩殿奉審,則永寧殿殿內第七室後面道里上滲漏,外面椽間仰沙剝落。第十一室後面道里上滲漏。至於後面第八室五六椽間及第十二室後面六七椽間,與十椽滲漏。宗廟第七室神榻仰帳上,大段滲漏,仰帳沾濕。神榻席上,有點滴之痕。第一室後面西邊風遮內二三椽,第二室後面東邊柱下,第三室後面第九椽,第四室後面八椽道里上,第五室後面五六椽間,第六室後面五六椽間道里上,第七室後面道里上四五椽間及六椽間,第八室後面東柱上,第九室後面西邊柱上及六七椽間,第十三空室後面第一椽端等處,庫庫滲漏云。依例本曹堂上,與本署提調,眼同奉審後,稟處,何如?傳曰,允。
又以御營廳言啓曰,因備邊司草記,北部都事所報內,司宰監近處,方時昌家狗一首,爲虎所囕,只有頭骨四足於小巖下近處。四方頗有虎跡,漸入松間云。都城之內,虎患如此,極爲驚慮,令三軍門,擇送砲手,各別跟捕事達下矣。本廳將校,率領牙兵五十名,明日曉頭定送,與訓局禁營,合力搜捕之意,敢啓。傳曰,知道。
又以訓鍊都監言啓曰,因備邊司草記,北部司宰監契小嚴下近處有虎患,令三軍門擇送砲手,期於必捕事達下矣。都監善放砲手八十名,將官率領,待明曉發送跟捕之意,敢啓。傳曰,知道。
又以禁衛營言啓曰,因備邊司草記,司宰監契居方時昌家狗一首,爲虎所囕,近處四方,頗有虎跡。都城之內,虎患如此,極爲驚慮,令三軍門,擇送砲手,各別跟尋,期於必捕事達下矣。本營善放砲手六十名,令將校二人,自今日領率,跟捕之意,敢啓。傳曰,知道。
上在昌德宮。常參·經筵,以代理停。
夜一更二更,月暈。
金相福達曰,明日常參,取稟。令曰,停。
又達曰,大司憲金鎭商,掌令宋能相·鄭漢奎在外,執義趙雲逵,前應敎牌不進令旨未下,持平權抗牌不進令旨未下,安致宅未署經。今日以監察茶時之意,敢達。令曰,知道。
大王大妃殿·中宮殿·賢嬪宮,藥房口傳問安。答曰,知道。
藥房都提調閔應洙,提調金尙魯,副提調徐命珩啓曰,雨後日氣陰濕。伏未審此時,聖體調攝若何?溫泉水連爲熏洗,丸劑亦爲進御。而瘙癢之候,漸益減歇。眩氣一向差勝乎?臣等今日率諸御醫入診,詳察症候,爲宜。大王大妃殿氣候何如?臣等不任區區憂慮,敢來問安,竝此仰稟。答曰,知道。慈殿氣候,差勝後一樣。予則眩氣一樣差愈。瘙癢之候,差歇一樣矣。
金相福達曰,判義禁金始炯,昨違召命,不爲出肅,事甚未安,卽爲牌招察任,何如?令曰,依。
備忘記,今下弓矢,森森坡萬戶方起亨處,給送。
金相福啓曰,左議政金若魯,右議政鄭羽良,禮曹判書徐宗伋,依下敎來待矣。
又啓曰,宣惠廳堂上元景夏,有稟定事,來詣請對矣。
傳曰,今日乃齋戒,明日食後入來。
具允明達曰,明日次對,兩司當爲進參,而除在外·牌不進令旨未下·未署經外,未肅拜人員,竝待開門牌招,以爲推移進參之地,何如?令曰,依。
金相福,以弘文館言達曰,本館上番闕直,已至多日,事甚未安。副校理徐志修,書批已下,卽爲牌招入直,何如?令曰,依。
傳于金相福曰,宗廟提調,開政差出則將晩矣。口傳擬入。
以宗廟署提調望筒,傳于金相福曰,使之卽爲奉審。
以金始炯爲宗廟提調。
傳于金相福曰,御製編次,兩臣入來留待。
傳于金相福曰,夜對爲之。
金相福,以忠勳府言達曰,本府書寫忠義衛崔天擎有頉,代忠義衛吳尙龜差下,依例假郞廳稱號,何如?令曰,依。
禮曹參判洪鳳漢書曰,伏以臣,才識則極陋至愚,無一寸長。官位則歲擢月遷,猥躐卿班。惟我大朝之庇臣而寵臣者,與天同德,非臣隕結所可仰酬。每承除命,不敢爲隨俗飾讓之計者。誠以休戚義重,趨走爲恭而然耳。不知臣者之譏臣廉隅,知臣者之憫臣身計,都不須交論也。戎垣司命,國之重任。而御將新命,忽又加之於臣,上而失耕織各問之宜,下而致鶢鶋聽鍾之駭,國體之萬萬顚倒,私心之萬萬震懍,顧何如哉?此殆臣曾不能力辭他職,有以致之。徊徨恧蹙,尤無容措。受符體重,蒼黃趨命。深夜前席,眷顧鄭重。翌日賜對,策勵勤摯,如使臣稍解軍旅之事,可以稱塞其萬一,則何敢復辭於受命旣退之後,不思所以殫竭報答之道?而其奈書生伎拙,戎務責重,問其人器,千萬不當何哉?顧今昇平日久,人不知兵,恬嬉成習,憂虞多端。而勳府宿將,公然丐閑,反以臣空空一少年,闖置於堂堂元帥之列。終至代斲乃已,竊爲朝家惜此擧措,而重悲臣蹤跡之濩落無當也。噫,中權任大,非試可之職。矮人擔鉅,有必踣之形。而猶且苟然冒居,不早解免,則臣身之招尤,雖不足恤,獨不念國事之僨誤也哉?屢日泯伏,亦甚惶憫。玆敢略入文字,仰暴至懇於离照之下。伏乞睿慈,俯賜諒察,亟遞臣新授將任,以重軍務,以遂微諒,不勝萬幸。答曰,覽書具悉。卿其勿辭,察任。
庚午正月初九日午時,上御歡慶殿。藥房入診時。都提調閔應洙,提調金尙魯,副提調徐命珩,假注書李賢汲,記事官李宜哲·金聖佑,醫官金應三·玄起鵬·金壽煃·鄭趾衍·李正德,以次進伏訖。應洙曰,雨餘日氣陰寒,聖體若何?上曰,一樣矣。應洙曰,瘙癢之候,無繼發之患乎?上曰,差勝矣。尙魯曰,溫泉水連爲熏洗乎?上曰,時時薰洗矣。應洙曰,丸劑已盡矣。更爲劑入何如?上曰,牛黃解毒丹一劑,依前方製入,可也。出榻敎應洙曰,大王大妃殿氣候若何?上曰,一樣矣。應洙曰,王世子氣候何如?上曰,好過矣。應洙曰,賢嬪宮紅暈之候,近間何如?上曰,近間頗加矣。尙魯曰,今日使醫女入診何如?上曰,依爲之。諸醫以次進診。應三曰,左右三部調均矣。起鵬·壽煃所達同。尙魯曰,臂部使諸醫診察何如?上曰,使之診察。應三等以次診察。應三曰,臂部搔癢,較頃日顯有差勝之勢矣。壽煃曰,已無毒氣矣。應洙曰,沴氣每於日暖後易熾矣。尙魯曰,溫泉水連爲熏洗好矣。應洙曰,歲新已十日。東宮入診,今日爲之,何如?上曰,依爲之。出榻敎諸臣退出。上曰,左右相·禮判入侍。出榻敎
庚午正月初九日未時,上御歡慶殿。左右相·禮判引見入侍時,左議政金若魯,右議政鄭羽良,禮曹判書徐宗伋,同副承旨具允明,假注書李賢汲,記事官李宜哲·金聖佑,以次進伏訖。若魯曰,近間聖體若何?上曰,一樣矣。若魯曰,瘙癢之候,何如?上曰,漸差矣。若魯曰,大王大妃殿氣候,若何?上曰,安寧矣。若魯曰,王世子氣候何如?上曰,好在矣。若魯曰,頃有率禮官入侍之敎。故臣等,偕禮官入來矣。上曰,考見謄錄乎?宗伋曰,臣考閱謄錄,則丙寅年莊烈王后四十九年,有上尊號之擧,而乃是周甲未行之典也。此外無可考之謄錄矣。若魯曰,丙寅稱慶,只行甲子周甲未行之典而已。無五十年毋臨事說話矣。上曰,予自壬午年,得陪慈聖。至于今日,予心喜懼,當如何哉?慈聖每於此等事,過爲撝謙。夫孝者,以養志爲貴。予今豈可煩達此事?以貽慈念哉?況今年未滿一年,而以五十年稱慶仰請,則慈聖豈肯俯從耶?慈聖至德如此,予所以不敢煩請矣。少竢明年如何?若魯曰,今年雖未洽滿五十年之數,亟擧盛典,固是臣民之至願。而東朝撝謙之德如此,殿下又以養志爲敎,臣等何敢煩請耶?上曰,予則上欲體慈聖之心,下則有諸臣之請,每當如此事,不勝憫憫矣。若魯曰,明年則宜有五十年稱慶之典,而中宮殿周甲,又是莫大之慶矣。上曰,東朝稱慶之典,則予當爲之。而中宮周甲之慶,非予所知矣。若魯曰,元良孝心,臣等道理,殿下亦豈不俯諒而許之耶?上曰,予心已有所守矣。若魯曰,丙寅謄錄雖如此,實錄更爲考出,何如?上曰,姑置之,外議則必以予爲非,而予只欲仰體慈聖之心矣。上曰,惠廳堂上,使之入來。臣賢汲趨出,偕惠廳堂上元景夏入侍。上曰,惠廳定例爲之耶?景夏進定例草本。上曰,惠廳定例,可謂輕便也。景夏曰,若爲定本,則臣當更爲進覽矣。臣雖待罪惠廳,而本廳事例生疎,未諳一〈事〉,堂上李箕鎭,老鍊曉事,且久帶是任,本廳事尤熟矣。方在鄕廬,使之催促上來,與臣修正定例則似好。義同往役,重臣必不敢不來矣。上曰,使政院,申飭上來,可也。出擧條若魯曰,齎咨官,今當急急發送。而官銀旣有嚴防之命矣。倉卒之行,不可不顧恤以送。而無他變通之道,若優給其盤纏則好矣。羽良曰,無他變通之道,則優給其盤纏似宜矣。上曰,其盤纏,比常例從優倍給,可也。出擧條上命承旨書之曰,咸鏡道按覈御史,以徐志修差下,不多日內下送。又命書之曰,吏曹參判金尙星,大政申飭之下,尙不謝命,牌招察任。又命書之曰,吏曹參判·參議望,今則長望,不可任意拔去,外任勿稟竝擬,有相避則懸註事,分付。景夏曰,玉堂擬望之人,多出外,在京無故者甚少。而或居中考,或有解由未出者,排望甚苟簡,合有變通之道矣。上曰,中考蕩滌,解由勿拘。出擧條若魯曰,行司直尹汲,備局堂上差下,何如?上曰,依爲之。出擧條上曰,齎咨官金裕門招入。臣賢汲趨出,招裕門入侍。上曰,漢語爲之。裕門進講漢語,仍釋之。上曰,汝持咨文,速爲入去,勉力爲之,可也。大臣·諸臣先退。上命承旨,書御製和文宗大王賜橘詩口字韻,書訖。上曰,昨夜賜橘詩,政院·玉堂,皆賡韻耶?允明曰,卽爲賡韻矣。上曰,左副承旨金尙重,許遞,可也。出榻敎承·史以次退出。
庚午正月初九日二更一點,上御歡慶殿。夜對入侍時,左副承旨金相福,修撰洪重孝,假注書李賢汲,記事官李宜哲·金聖佑,以次進伏。上曰,御製編次兩臣,同爲入侍。臣賢汲趨出傳命。吏曹判書元景夏,副司直趙明履入侍。上曰,儒臣進讀。重孝讀夙興夜寐箴序文訖。上曰,儒臣進文義。重孝曰,夙興夜寐箴之前後進講,不知幾遭,今無文義之可達者。而此箴中一字一句,罔非聖賢敬勤上工夫。伏願殿下,日加省察焉。上曰,儒臣之言好矣。上曰,趙明履進讀御製。明履讀御製橘字詩曰,夜中遵昔年,微事豈云述?若問盤何果?如金三寸橘。明履讀御製口字詩曰,漠然忘故事,聞也重臣口。奉瞻御製句,百歲猶香口。讀畢。上曰,編次兩臣,同爲釐正。景夏·明履曰,御製兩詩,語意誠好。臣等何敢釐正乎?上曰,政院·玉堂之詩,亦爲進讀。明履讀左承旨成範錫詩曰,寶藻輝金盤,神孫又繼述。臣家有故事,今日復懷橘。讀同副承旨具允明詩曰,寶墨驚盤題,頒恩故事述。榮生懷核夜,雨露擘仙橘。讀修撰洪重孝詩曰,天香襲雲漢,古事今追述。驚回玉署夢,忙擘金盤橘。讀翰林李宜哲詩曰,金盤中有詩,盛事聖仍述。昔道殿前頒,重看雪裏橘。讀翰林金聖佑詩曰,每誦金盤詩,今來舊事述。宸章中夜頒,美味又香橘。讀注書南鶴老詩曰,美事吾王追,猗歟善繼述。宸章宣夜半,況復滿盤橘。讀畢。上曰,諸作佳矣。橘字口字兩韻,入侍重臣·宰臣及承宣皆和進。景夏·明履·相福起伏曰,橘韻則臣等在外時,已賡置矣。重孝曰,臣亦賡口字韻以待矣。上曰,注書列寫諸臣所賡詩以進。臣賢汲承命列書。上曰,昨日韻,何以無入侍注書之詩?相福曰,入侍注書,昨夜適出直矣。上曰,兩韻一時賡進,可也。重孝曰,入侍注書,文翰雖贍敏,一邊書役,一邊賡韻,豈不難耶?心無二用矣。景夏曰,入侍注書,才華人也,足爲之矣。上曰,注書已賡韻耶?臣賢汲對曰,臣已賡韻矣。上曰,先爲口達。賢汲口達兩詩曰,黃帕恩初頒,靑編事再述。微臣惟病渴,春院夢仙橘。寶墨銀盤心,霜香近侍口,君恩與春酒,灩灩玉壺口。上曰,一邊書諸臣之詩,一邊卽和。而其詩極佳,可謂奇才矣。景夏曰,彼注書,自未登第時,頗有文名。進士及第,皆在於臣之掌試時矣。上曰,然乎?賢汲列書入侍諸臣賡進詩以上。上曰,趙明履讀之。明履讀元景夏詩曰,煌煌文廟謨,達孝吾王述。金顆燦雲章,微臣敢頌橘。昨宵金橘頒,馥馥尙盈口。魚藻諸臣歡,明朝傳萬口。讀明履詩曰,寵錫今猶前,徽規仰繼述。盤心動墨光,雲漢映金橘。愛此團團形,奚徒味爽口。古今恩賚同,奎藻遍人口。讀金相福詩曰,雲章動玉盤,怳惚事難述。盛擧再吾東,夜筵臣頌橘。集賢當日恩,播在世人口。寵賚今銀臺,珍苞更可口。讀洪重孝詩曰,擎盤氣燭天,剖橘香滿口。盛事古今同,宸章播萬口。讀李宜哲詩曰,擎橘金堆盤,誦詩香滿口。盛休均後前,頌歎難容口。讀金聖佑詩曰,雲章爭拭目,金橘摠香口。盛事當今宵,明朝播萬口。讀畢。上賜饌賜酒。上曰,儒臣善飮乎?重孝曰,臣不能善飮。而雖或善飮,何敢盡量而飮乎?頃聞尹光毅,筵中盡醉云。臣則以爲非矣。景夏曰,尹光毅只愛酒而已,本無酒量矣。上曰,然乎?景夏曰,神宗皇帝·崇禎皇帝兩朝御筆,在於沁都冊庫。而往秋中使下來,本府經歷,眼同曝曬,得見兩皇御筆,以爲混置書畫中,未嘗有入櫃奉安之事云,伊時臣適入京未見矣。不善藏弆,豈無傷汚之慮?臣意則別造櫃子,奉安似宜,敢此仰達矣。上曰,中使曝曬時,分付留守,造櫃奉安。出擧條上曰,蔡濟恭陞六後,尙未付職耶?景夏曰,尙未付職矣。上曰,蔡濟恭其坐地何如?文翰何如?而陞六後,尙不付職。蔡濟恭若是時人,則吏兵郞爲之已久矣。景夏曰,臣則新入銓地,未及擬望矣。上曰,蔡濟恭翰圈時,予親自加點矣。果爲壯元。予以爲不誤薦人矣。景夏曰,蔡濟恭之尙未付職,不過未及檢擬之致,豈有他乎?上曰,宋瑩中之疏,極爲非矣。景夏曰,宋瑩中亦非終棄之臣也。上曰,頃見洪景輔之子名漢,爲人極佳,頗似其父矣。且吳光運之養孫。頃日召見,其家今則正矣。景夏曰,然矣。上曰,李孟休亦可用之才,而久爲棄置矣。景夏曰,臣往湖南量田時,李孟休以萬頃宰來見,與之接話,則頓異俗吏貌樣,其才局文翰,誠可用矣。人才如此,而不得用之,豈不惜乎?臣欲隨窠擬望矣。上曰,此是卿公心也。相福曰,若論文學之士,則上番翰林,罕有其比矣。景夏曰,下番翰林之文學,亦不下於上番矣。上曰,今日夜對,亦稀有之事矣。重孝曰,近來無夜對之命。臣適直院,獲覩今日,不勝喜幸矣。諸臣以次退出。
上在昌德宮。常參·經筵,以代理停。
夜二更,月犯東井星。辰時,日暈。未時,太白見於巳地。
具允明達曰,明日常參,取稟。令曰,停。
又達曰,大司憲金鎭商,掌令宋能相·鄭漢奎在外,執義趙雲逵,前應敎牌不進令旨未下,持平權抗牌不進令旨未下,安致宅未署經。今日以監察茶時之意,敢達。令曰,知道。
又啓曰,卽伏見江華留守金光世去秋冬等褒貶啓本,則邊將無一人居下,雖無嚴明殿最之意,推考警責,何如?傳曰,允。
又達曰,判義禁金始炯,連違召命,尙不出肅,事甚未安,卽爲牌招察任,何如?令曰,依。
令于具允明曰,大臣·備局堂上引接。
傳于金相福曰,今番兩篇御製,書於一帖,置于政院。而文宗朝御製先書之,繼寫兩篇御製,諸臣賡詩,亦書於其下,一通先爲入之。
金相福,以禮曹言啓曰,臣最基進詣宗廟署,與本署提調金始炯,眼同奉審,則宗廟第七室神榻仰帳上,大段滲漏,仰帳霑濕,神榻席上,有點滴之痕。第〈一〉室後面西邊風遮內,第二椽第三椽,第二室後面東邊柱下,第三室後面第九椽,第四室後面八椽道里上,第五室後面五六椽間,第六室後面五六椽間道里上,第七室後面道里上四五椽間及六椽,第八室後面東柱上滲漏,仰沙剝落,第九室後面西邊柱上及六七椽間,第十三空室後面第一椽端滲漏處,及永寧殿殿內,第七室後面道里上滲漏,外面椽間,仰沙剝落,第十一室後面道里上內滲漏,第八室五六椽間,第十二室後面六七椽間,及十椽滲漏等處,果如本署所報,修改吉日,卽令日官推擇,則今正月十三日辰時爲吉云。宗廟自第一室至十二室,永寧殿自第一室至十二室,先告事由祭,同日曉頭行,宗廟自第一室至十二室,永寧殿自第五室至十二室移安,同日同時還安,及還安祭事畢後,隨時設行。而所用雜物,令各該司,急速磨鍊進排。亦令繕工監,別定監役官,趁卽擧行,而臣曹與戶·工曹堂上·本署提調,眼同看檢,何如?傳曰,允。
具允明,以備邊司言啓曰,咸鏡道穩城府犯殺罪人按覈御史,差遣事,命下矣。依去庚午年例,節目參酌磨鍊,別單書入之意,敢啓。傳曰,知道。
又以戶曹言達曰,依令敎,判府事閔應洙,自己巳二月至十月,合九朔祿俸,更爲輸送于本家,則以爲,連爲陳箚力辭,終不敢祗受云。祿俸又不領受,何以爲之?敢稟。令曰,令倉官更爲輸送。
又以兵曹言啓曰,卽接東所衛將牒報,則弘化門南邊官墻一間,今日頹落云。令紫門監,爲先把子圍排,急速修築。而弘化門入直砲手十名除出,限修築間,各別守直之意,敢啓。傳曰,知道。
又以兵曹言啓曰,專經武臣,年滿四十一歲,則減下事定式矣。別單書入之意,敢啓。傳曰,知道。
又以兵曹言啓曰,今月十一日,武臣賓廳武經七書講書日次,而中日相値,依前例不得爲之之意,敢啓。傳曰,知道。
又以刑曹言達曰,卽接兵曹移關辭緣,則因忠淸兵使元弼揆狀達,司正趙世逑,捉虎五頭,令該曹考例,稟處云。而所捉虎皮五張內二張,膠付頭骨,極爲駭然,其罪狀,令攸司從重科罪事,覆啓蒙允後,移文本曹矣。趙世逑曾經武兼,則係是朝官,非本曹所可照處,移義禁府處之,何如?令曰,依。
備忘記,今日內乘宣傳官試射時,南行宣傳官李邦曄,柳葉箭十巡居首,閔錥爲人之可用,騎芻三中,特爲直赴殿試。
判義禁金始炯書曰,伏以臣,特一癃廢尸居人耳。金吾除旨,奚爲而及於臣哉?臣誠惝怳愕眙,莫省攸處。臣今年恰滿七十,桑楡旣頹,鍾漏已盡。凡於一切仕塗,便是已謝之人,則非不知引年乞身,自有禮經之大防。而臣之平日去就,未嘗强自皎厲,眞所謂乘鳧隻雁,元無關係於去來者,則區區犬馬之戀,未忍便決。只欲憑依京輦,瞻望觚陵,有朝謁則趨焉,有起居則赴焉。庶幾優遊散銜,了此餘生。自昨歲以來,間有除命。而前後書籲,畢暴衷懇,一未敢爲承膺之計,則大僚相諒之言,已有警咳於大朝筵席。伏想离明,亦必俯燭。而只緣名未刊於朝籍,計莫遂於丘壑,議讞之任,何等緊務?而特敎開政之時,猶欲責之千萬不可出之臣身。噫嘻,此何故焉?臣雖無狀,亦有一段廉媿,豈有引義於未滿七耋之前,而反復供仕於已滿七耋之後者哉?臣之狼狽窮隘,猶是餘事。而積費撕捱之際,其爲傷國體而壞朝綱者,亦豈細故也?假令臣,無此情蹤。自經昨秋死病,神形筋力,無復餘地,委頓床席,實有朝暮懍懍之慮。日前樞銜之祗肅,蓋欲入參於新舊歲問候之列。而昨又有太廟提擧之除,奉審事體,重且急則他未暇顧。雖不得不顚倒承命,其匍匐難强之狀,此固衆目之所共覩。以此垂死之喘,有何陳力之可論?而荐違嚴召,冞增惶悚。玆敢冒陳血懇,仰首哀號。伏乞邸下,察臣言之非出飾讓,愍臣情之有難强抑,亟遞臣所帶本兼諸任,俾得安意,自在歌詠聖澤,不勝幸甚。答曰,覽書具悉。卿其勿辭,從速察任。
獻納洪樂性書曰,伏以臣,以情則至苦,以跡則至危,淸朝邇列,不容偪側,前後除拜,死以力辭。顧其一分自效,只有筋力奔走耳。向來北幕之任,適當國試迫期,義重往役,他不暇顧。肅單已寫,徒隷已戒。待曉將發之際,臣母關格宿患,忽復發作,扶將焦泣,達曙遑遑。伊時情事,雖跬步之地,晷刻之頃,實無離捨之勢,自速譴削之典。臣以罪爲恩,且惶且感。母子相對,稽首祝聖。念臣母病,三載沈痼,劇歇無常,間有數月稍安,時或卽地危急,故炎程問禮之役,衆所謀避。而親病少間,則臣嘗往之。北關左幕之行,世稱壯遊。而親病猝重,則臣未往焉。其或赴其不赴,惟情理是視。朝廷之上,皆恕其實狀。而在臣心則寤寐懍惕,宋瑩中之疏出,而惡言狼藉,全無倫理。噫嘻,痛矣。人之悖戾,胡至此極,瑩中亦有父母,其身歷心驗,少知臣職,則豈忍以此等之說,萌於心發諸口乎?有官職者,以親病陳懇乞遞,人人之所不免。而獨於臣,媒孽構捏之不足,以至辱及臣父,此豈瑩中一朝一夕之所自辦哉?言忠信行篤敬,其於蠻貊,亦可行也。苟使臣誠孝,有可以感人者,則雖浮於瑩中者,必不以如許口業,加之於臣,此實臣不忠不孝之罪也。夫立身揚名,以顯父母,人情之至願。而如臣不肖,早竊倖第,猥玷華貫,秪足以增猜嫉而挑禍心,駭機巧誣,愈出愈毒,至於瑩中而極矣。顯親之初心已乖,而子道全喪,大朝之恩言屢勤,而報答無階,俯仰傷悼,此何人哉?恩敍未幾,除命繼辱。臣當感激洪私,竭蹶趨膺,以粗伸叩謝之忱。而本來情地,旣極兢臲,新般遭罹,彌切崩迫,去就一節,非可擬議於臣身者。玆隨天牌,略暴危懇。伏乞离明,俯垂諒察,削臣之職,治臣之罪,仍令選部,永刋朝籍,俾遠禍穽,千萬至禱。答曰,覽書具悉。爾其勿辭,從速察職。
庚午正月初十日卯時,王世子坐時敏堂。大臣·備局堂上引接入對時,左議政金若魯,右議政鄭羽良,吏曹判書元景夏,行副司直具聖任,兵曹判書金尙魯,行副司直李昌誼,刑曹參判鄭翬良,同副承旨具允明,假注書李賢汲,記事官李宜哲·金聖佑,以次進伏。若魯曰,日來陰濕,氣候如何?令曰,無事矣。若魯曰,大殿靜攝中,聖體若何?令曰,一樣矣。若魯曰,大王大妃殿,氣體如何?令曰,萬安矣。若魯曰,中宮殿氣候何如?令曰,安寧矣。若魯曰,此全羅監司韓翼謩狀達也。以爲乙丑以後改量時,量外加耕挾起,査得之數,多至二百七十三結二十四負二束,而一體收入於實摠中。旣知其乍起旋陳,而徒務增結,非所以改量均賦之本意,依庚子事目,竝錄續田,隨起收稅事,爲請矣。加耕挾起之入錄正案,年年收稅,雖似可悶,不善區別,則例多有虛實相雜,田結減縮之弊。吏判曾以改量使,往來湖南,詳知田政,使之陳達所見,宜矣。景夏曰,加耕挾起,改量時俱載量案中,今若降續,則量案當改矣。田政體重,不宜輕許。使道臣,分付各邑,加耕挾起,區別成冊,報于巡營後,考準量案,而始許降續爲宜矣。臣嘗以改量事,仰達大朝矣。臣所改量十一邑,而其餘邑則道臣句管改量矣。前頭臣下往湖南,改量形止,欲爲釐正矣。尙魯曰,田政甚重。吏判所達,大體誠是。而但加耕挾起處,自有土品之肥瘠,若以見載於改量案,而一切不許降續,則亦非軫民弊之道也。就其土品,詳審區別,稍優者,雖仍作原田,品薄者降續似宜矣。若魯曰,道臣之請錄續田,蓋爲民弊。而田政甚重,固當嚴覈而處之。兩重臣所達是矣。更令道臣,加耕挾起,某邑某處,土地之磽确與否,詳査區別,且收成冊。考準於量案後,不可不入錄續田者,各別精抄,使之更爲申聞後,稟處,何如?令曰,依爲之。出擧條若魯曰,全羅新監司李台重,方在甲山任所。而甲山亦交代之地,新官下去然後,可以上來而赴湖南,甲山新府使,令該曹各別催促,不多日內,使之辭朝,何如?令曰,依爲之。出擧條若魯曰,此平安監司李宗白狀達也。江都·南漢添餉米,年年輪行者,苟非災年設賑之時,則固當依前擧行。而本道災荒之慘,穀物之艱,已悉於前後狀聞中。雖升合之微,決無劃移之勢。今此庚午條,江都添餉米一千五百石,待畢賑,秋成後輸送事,爲請矣。兩處輪回添餉,此是年年定式之事。本道今年,雖有設賑,此非收捧於民間之物,亦非出於賑穀者,不當過限,以廢應行之事,狀請辭緣置之,使之依前,分付擧行,何如?令曰,依爲之。出擧條若魯曰,此全羅監司韓翼謩狀達也。枚擧益山郡守李蓍亨牒呈,以爲本郡丙寅條大同米,船漢張大得·吳戒成等,偸食三百六十三石,指徵無處。罪魁旣已梟示,則所偸穀物,宜在免徵,似不當仍錄未收,依例蕩減事,爲請矣。偸竊國穀者,計贓勘一律,則其穀物蕩減,載於法典。張大得等,旣已梟示,未收大同米三百六十三石,許令蕩減,宜矣。令曰,依爲之。出擧條若魯曰,近日次對時,兩司全無入侍,政院不能申飭。每致如此,事甚未安,當該承旨推考,何如?令曰,依爲之。出擧條若魯曰,備局堂上,前後申飭,非止一二,向來至於特有下令,其時仕進之員稍多矣,未久懈怠。今日則入對,只是五員,事體至爲未安,懸病不進人員,竝推考,何如?令曰,依爲之。出擧條大臣·諸臣,以次退出。
上在昌德宮。常參·經筵,以代理停。
成範錫達曰,明日常參,取稟。令曰,停。又達曰,大司憲金鎭商,掌令宋能相·鄭漢奎在外,執義趙雲逵牌不進令旨未下,持平權抗牌不進令旨未下,安致宅未署經。今日以監察茶時之意,敢達。令曰,知道。
具允明,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
成範錫達曰,判義禁金始炯,陳書承批之後,不爲出肅,事甚未安,卽爲牌招察任,何如?令曰,依。徐命珩達曰,吏曹參判金尙星,除拜多日,而特敎申飭之下,尙不出肅。其在事體,殊甚未安,卽爲牌招察任,何如?令曰,依。徐命珩啓曰,卽者吏曹郞廳來言,今日爲政事,命下,而判書元景夏病不來,參判金尙星陳書受由,參議未差,不得開政云。判書卽爲牌招開政,何如?傳曰,允。又啓曰,吏曹判書元景夏牌不進推考傳旨,今方捧入,而開政命下之後,不卽擧行,事甚未安,更卽牌招開政,何如?傳曰,允。成範錫達曰,今日開政,新除授承旨,待明朝牌招察任,何如?令曰,依。
吏批啓曰,本曹佐郞鄭恒齡呈狀內,老父素抱奇疾,長在床褥,顧此情理,萬無離側供職之望云。情懇旣如此,則不可强令察任,今姑改差,何如?傳曰,允。
有政。吏批,判書元景夏進。參判金尙星受由。參議未差。右承旨金相福進。趙載浩爲判尹,尹汲爲副提學,尹東度爲文學,金陽澤爲副修撰,李範中爲尙瑞副直長,金光緯爲禮曹正郞,洪櫟爲掌樂主簿,吳尙麟爲監察,洪益彬爲司僕判官,韓翼謩爲吏曹參議,李普昱爲左承旨,鄭權爲同副承旨。
兵批啓曰,忠翊衛將柳挺泰,素患疾病添劇,忠壯衛將高挺參,近得輪疾,差復無期,俱爲呈狀乞遞,宿衛輪番之任,不可暫曠,竝今姑改差,何如?傳曰,允。
兵批,判書金尙魯服制,參判徐命九病,參議金相奭病,參知宋昌明入直進,左承旨成範錫進,金聖應·金尙重·趙載敏付副司直,全厚德付同知,李鼎燁·吳道興付僉知。
傳于成範錫曰,宣傳官二員待命。
傳于成範錫曰,儒臣持聖學輯要詣閤。
成範錫啓曰,咸鏡道按覈御史徐志修,有稟定事,來詣請對矣。傳曰,詣閤。
以大司諫韓師得,司諫林象老,持平權抗,正言鄭弘淳,副校理徐志修·韓光會,校理趙雲逵牌不進罷職令旨,令于成範錫曰,竝只推牌招。
徐命珩達曰,修撰林錫憲,下諭後,過限未上來,依定式,禁推徽旨捧入之意,敢達。達曰,知道。
徐命珩,以義禁府言達曰,兵曹移關,據刑曹草記內,前武兼趙世逑,移本府處置事達下矣。趙世逑今方待令於本府,卽爲拿囚之意,敢達。達曰,知道。又以義禁府言達曰,統制使狀達,據刑曹粘目內,豆毛浦前萬戶康德絢,移本府處置事達下矣。康德絢時在任所,依例發遣府羅將,交代後拿來,何如?令曰,依。
正言宋德中書曰,伏以三陽載回,萬品方亨。伏想我邸下,睿學日就,茂膺維新。臣雖蟄伏田廬之中,而猶不勝區區頌祝之誠。迺者薇院除旨,遽降此際,馹召繼辱,雙擎九頓,榮動窮巷。念臣前後,濫荷恩私,忝叨臺地,非止一再。迷不自量,有除輒膺,不敢爲辭避之計者,庶蒙天日之所俯燭,今豈忍逡巡退縮,以自陷於辜恩慢命之科哉?第臣之情私,實有所萬萬難强者,苦以瀆擾爲懼,而不自陳暴,則雖以重离之明,亦何由盡燭乎?臣老父年迫七旬,疾病沈綿,重患寒感,氣力綿綴。臣方左右扶護,焦遑度日,猶待病勢稍間,卽欲登途。而症候一向無減,時日漸至遷就,居然歲律更新,由限已過,虛帶華銜,了無動靜,慢蹇之罪,無以自解,義分之虧,萬殞猶輕。玆從縣道,疾聲哀籲。伏乞邸下,亟賜鐫削,以昭法紀,特許救護,以安私分,不勝萬幸。答曰,覽書具悉。爾其勿辭,救護父病。
順悌君炟書曰,伏以我邸下代理之初,臣僚之仰勉於邸下者,必曰堯·舜之道,邸下亦必以是自期。而所謂堯·舜之道,非有別件方法也。不過曰孝悌而已。孝亦多術,而帝王之孝,莫先於繼述。惟今日邸下繼述之道,有不容一日緩者,故臣敢爲邸下陳之。惟我大朝,以堯·舜之德,篤曾·閔之行。凡於崇養之道,靡不用極者,蓋三十年如一日矣。今我大王大妃殿,聖算已踰六袠。而自壬午臨壼後,五十年稱慶,無前例之表著云,則大有所不然者,凡係常有之慶,則固有常例。而至於前所未有之慶,則亦何論前例乎?國家有稀貴之慶,則稱慶禮也。非必拘前例之有無,而別擧稱慶,已成國典。粵我莊烈王后,丙寅徽號時,肅宗大王下敎曰,上徽號之禮,雖不著於實錄中,揆以情禮,似不可已。其令禮官,問議于大臣。其時相臣金壽恒,與諸大臣獻議,皆以爲,此乃古今罕有之慶,則喜懼之情,欲無所不用其極。而別擧徽稱,似合情文云。傳曰,此乃罕有之慶也。別擧徽稱,不但允合於情文,亦可以少伸人子喜懼靡不用極之情。其令禮官,趁卽擧行爲敎。大哉王言,便是金石之典。據此而推之,則丙寅稱慶,非援例也,乃別擧也。則今日稱慶,獨不可以別擧爲之乎?且丙寅稱慶,雖云周甲之慶,而莊烈王后周甲,乃甲子歲也。自戊寅臨壼至丙寅,實惟四十九年之歲,則此歲稱慶,蓋以臨壼後五紀之慶爲主,而仍行周甲之慶也。然則四十九年稱慶,亦足以爲前例矣。若或以四十九年,謂未滿五紀之數,而且待來年云,則此尤有不然者。帝王家稱慶,自有一二年進行之規。蓋以成數將滿,非關一歲之盈縮,而盛擧仍循,或慮日後之事故也。肆昔宋朝憲聖皇太后,壽未滿七十。而孝宗以國母稀壽,行慶壽禮。皇明神宗皇帝,以慈聖皇太后,壽近六袠七貞壽之號。亦越我肅宗,聖算未滿六袠,而允耆社之請。此與莊烈王后臨壼後四十九年稱慶,同一典例,而足爲今日稱慶之根據矣。且聖王之孝,貴乎養志。今我邸下,膺孝孫之慶,擴崇養之方,奉請于大朝,則以大朝愛日喜懼之情,靡不用極之誠。上念先朝已行之典,下感邸下養志之孝,必將兪允之不暇。而區區年例之有無盈縮,亦非所暇論矣。伏願邸下,亟稟于大朝,特依丙寅別擧之禮而奉行之,此實邸下繼述之急先務,而堯·舜之道,不外乎是矣。臣忝居天潢之近派,猥霑敦親之優渥,血忱愛戴,常有較切於外朝者。而今於延頸之餘,竊仰東朝之慶。自不勝歡忭頌祝之悃,盥手治書,緘進喉院,已有多日。而連値公故,今始呈徹,耿耿微忱,益切鬱泄之至,更乞邸下,勿以愚賤而廢其言,特思所重而採納焉。答曰,覽書具悉。愛日之忱,豈待其請?而玆事,大朝已下敎于筵中矣。
吏曹參判金尙星書曰,伏以三陽載新,萬品昭蘇。伏惟我邸下,奉〈承〉至懽,茂膺純蝦,區區抃祝,曷有其極。仍念臣病在膏肓,便作貞疾,床席涔涔之中,忽承亞銓新命。臣誠惝怳驚惑,實不知前後誤恩之何以至此也?噫,恢張公道,對揚明命,固銓官之責,而亦微臣之願。然再入政地,無一報效。至今追思,尤悔交中,則毋寧力避要塗,謹守拙〈分〉,耿耿此心,臣豈敢誣也?優游散秩,竊自附於古人筋力之義,銓席一步地,便若前生。而今又冒戀榮寵,殆若固有之物,則臣之去就卽當,將作何狀人哉?此臣所以反復思量,不敢承膺者。而況今狗馬賤疾,積有源委,胸膈之間,冷痰成窠,而觸寒則發,勞動則發,發輒如期,今至於一月三發,臣之此病,臣亦末如之何耳?平日自效,不過奔走之末節,而力不從心,病必隨之。惟有便意調息,庶保餘生,則以此痼疾,尤無自力供宦之望。昨者特召之下,亦不免偃然坐逋。臣罪至此,萬殞何贖?玆敢略暴實狀,仰瀆离聽。伏乞睿慈,亟命鐫遞臣職,重勘臣罪,俾得以隨便調治,少安私分,不勝萬幸。答曰,覽書具悉。卿其勿辭,調理察職。
庚午正月十一日申時,上御歡慶殿。儒臣持聖學輯要入侍時,左承旨成範錫,修撰洪重孝,假注書李賢汲,記事官李宜哲·金聖佑,以次進伏。上曰,儒臣讀之。重孝讀,自鄙夫不可與事君,止君子小人之辨。上曰,先正別爲致意於君子小人之分者如是矣。重孝曰,放鄭聲遠佞人一句,時君世主,不可不省察矣。範錫曰,自古讒人,每指斥賢人以爲黨,其賢邪進退之辨,惟在人君之明鑑矣。上曰,有陽則有陰,陰亦不可盡去矣。重孝曰,君子小人,互有消長之理,故否泰二卦,詳言陰陽之義矣。上曰,聖人作易,其義誠奧,其爻誠奇矣。重孝曰,撫我則后,虐我則讎。此一節語,尤爲人君之所當儆畏處,至愚者民,而至靈者亦民也。上曰,然矣。重孝曰,輕爵祿一句,亦係勵廉恥之道。若不顧廉隅而輕出,則世道難矣。如今之李台重,卽爵祿不動之人也。上曰,李台重則初非山林之士也。比諸輕爵祿之人則過矣。重孝曰,此外別無文義之可達矣。諸臣以次退出。上曰,按覈御史徐志修,今日內辭朝,分付。出榻敎
庚午正月十一日三更二點,上御歡慶殿。按覈御史,吏曹判書,同爲入侍時,按覈御史徐志修,吏曹判書元景夏,右承旨金相福,假注書李賢汲,記事官李宜哲·金聖佑,以次進伏訖。景夏曰,臣之今日求對,以犯越事,有所稟達矣。咨官昨已發行。而今日北狀,有更捉一人之啓云。咨文措語,當改之矣。且以一斗粟相爭戕殺之說,似不成矣。御史下去,更爲究覈宜矣。上曰,然矣。至於殺命,必見利於貂蔘耳。豈爭斗粟哉?志修曰,咨文中新捉一罪人之說,固當添入。而且胡一名馬一匹,不知去處之說,全然遺漏矣。景夏曰,咨文措語,當改以一邊究問,當爲馳咨云云好矣。志修曰,罪人旣捉云而無招辭,亦涉如何矣?上曰,御史之言亦然。而若以捉得罪人,不待其招辭,先爲馳咨爲言,則亦足成說矣。志修曰,罪人在於行營。臣當往行營,與兵使同爲按覈矣。上曰,然矣。志修曰,曾前按覈御史,究得罪人之情狀,則必押送於京。而此則不必上送,査事如畢,則當仍囚而上來矣。上曰,畢査後,則移囚罪人於咸興可矣。志修曰,會寧·穩城府使,催促下送,似宜矣。上曰,穩城府使尹景淵,誰也?景夏曰,尹宅鼎之孫矣。上曰,査勅若來,則罪人將捉致於京矣。御史中路,如聞此奇,則勢將還歸矣。志修曰,然則領罪人上來乎?景夏曰,臣意則罪人雖上京,御史則當往監營及行營,詳探犯越事情而歸,似好矣。上曰,罪人旣上來,則御史何必往行營耶?北道方設賑,御史兼察則好矣。而更思之,專以按覈爲名,然後可以見信於彼中矣。景夏曰,然矣。彼中隔一帶水,豈有不知之理乎?專意於究覈好矣。按覈甚急,御史宜罔夜下往矣。志修曰,如或中路有病,則恐遲滯矣。景夏曰,前日李喆輔,以御史按覈江邊犯越事,而罔夜下去。故廟堂稟達,使之乘轎,旣有前例,御史中路或病,則合有變通之道矣。景夏·志修,先爲退出。上命承旨書之曰,咨文有下問者,大臣·備堂,咨文撰進文衡,待朝入侍事,分付。又命書之曰,咸鏡道按覈御史徐志修,雖已下直,留宿闕下。明日大臣·備局諸宰入侍時,同爲入侍。而咸鏡道狀聞持入。上曰,循例淸人去來,倭船去來外,淸人開市事及事係變情者,竝令入啓,定式施行。出榻敎承·史退出。
上在昌德宮。常參·經筵,以代理停。
未時,太白見於巳地。申時,日有左弭。夜自一更至五更,月暈。
金相福達曰,明日常參,取稟。令曰,停。
成範錫達曰,持平權抗,承牌來詣闕外,而闕門已閉,待明朝肅謝之意,敢達。令曰,知道。
李普昱達曰,大司憲金鎭商在外,執義趙雲逵牌不進,掌令宋能相·鄭漢奎在外,安致宅未署經。今日以監察茶時之意,敢達。令曰,知道。
徐命珩達曰,新除授承旨,牌招事依下,而同副承旨鄭權在外,不得出牌之意,敢達。令曰,知道。
徐命珩達曰,新除授同副承旨鄭權,時在慶尙道永川地,斯速乘馹上來事,下諭,何如?令曰,依。
徐命珩達曰,右副承旨具允明,今日不爲仕進,卽爲牌招,何如?
金相福達曰,判義禁金始炯,昨又違召,久不出肅,事甚未安,卽爲牌招察任,何如?令曰,依。
又達曰,憲府連日監察茶時,該院闕啓,已至多日,事甚未安,除在外·未署經·陳書入達外,執義趙雲逵,司諫林象老,獻納洪樂性,正言鄭弘淳,竝卽牌招,何如?令曰,依。
傳于成範錫曰,按覈御史,雖已下直,留宿闕下,備局諸宰入侍時,同爲入侍。備局諸宰入侍時,咸鏡道狀聞持入。
金相福啓曰,卽者備邊司郞廳來言,大臣·備局堂上,依下敎來待矣。傳曰,詣閤。
傳于金相福曰,宣傳官二員待命,騎馬六匹立之。
金相福,以弘文館言達曰,本館上番,闕直連日,事甚未安。新除授副修撰金陽澤,卽爲牌招,以爲姑陞入直。副提學尹汲,時在咸鏡道洪原地,經筵事緊,請斯速乘馹上來事,下諭,何如?令曰,依。
兵曹口傳政事,以朴震伯爲柔遠僉使。
備忘記,今下弓矢,穩城府使尹景淵處給送。
備忘記,今下弓矢,會寧府使金潤處給送。
金相福,以奉常寺官員,以都提調意啓曰,東籍親耕田所種九穀,先農大祭後,卽爲起墾付種之意,敢啓。傳曰,知道。
又以禁衛營言啓曰,騎士中日時,沒技人直赴事,節目啓下矣。今正月十一日,本營軍兵等番中日時,九番騎士閑良張重碩,片箭邊三中沒技,依例別單書入之意,敢啓。傳曰,知道。
司諫林象老達曰,臣年摧頹,言議巽軟,本不合於淸朝言責之任。前後恩除,未免違逋者,蓋出於自知甚明。日前賓牌之下,未克趨承,實是私義之萬不獲已者。伏聞伊日筵中,以兩司不備,至有承宣推考之命,該房之緣臣問備,已爲臣難冒之一端,臣全未聞知。昨日特招之下,章皇出肅,其顚倒冒沒,固已可愧。而適値深夜,又未自引,臣之當避不避之失,尤難自免。且伏聞持平權抗之書,以請擇臺閣爲言。臣亦卽今臺閣中一人,其疲軟不稱之狀,臣實當之。其在廉隅,尤何可一刻晏然於臺次乎?請令遞斥臣職。答曰,勿辭。
正言鄭弘淳達曰,臣於言責重任,自劃有素。而昨日肅命,只緣特招之下,分義爲懼。雖未免章皇冒出,而反顧初心,已不勝其愧恧。卽得聞持平權抗書本,有令選部,另擇臺閣之請,雖未知其詳之如何?而今日臺閣,若論其疲軟者,則臣實爲首。況今此請,適出臣出肅之日,則固不容一刻晏然於臺次。且伏聞日前賓筵,以兩司不備,有承旨推考之令。臣亦伊日兩司中一人,喉司之臣,緣臣問備,則此亦臣難冒之一端也。追聞物議,以臣當避不避爲言。臣之處義不審之失,尤大矣。請令遞斥臣職。答曰,勿辭。
李普昱達曰,司諫林象老,正言鄭弘淳,再達煩瀆,退待物論矣。令曰,知道。
右承旨成範錫書曰,伏以臣之老母,隨往臣兄連山任所。而年過八旬,居常沈病,顧臣情理,豈忍暫離?而身縻邇列,未敢言私,抑情供仕,今已四朔。卽聞衙信,母病重添外感,粥飮全廢,症形尤重。臣聞此報,神爽飛越,不能按住。短章陳籲,徑尋鄕路。伏乞离明,俯賜矜察,亟許鐫削,俾便救護,仍治臣擅離之罪,以昭法紀,不勝幸甚。答曰,覽書具悉。爾其勿辭,往護焉。
右副承旨具允明書曰,伏以臣,所後偏母,年衰病痼,沈淹床席,臣豈有曠日離捨持被禁中之勢?而感激恩數,不敢言私,抑情供劇,今已四箇月矣。每當闕門下鑰,家信阻閡,未嘗不方寸焦亂,臣之情理,其亦慼矣。近因節候交換,日氣不適,臣母宿患,挾感增劇。臣於直中,得聞此報,蒼黃出視。則諸般症情,頓加一層。臣旣無弟妹,獨自扶護。目下情私,尤無以頃刻離側。召牌之下,末由趨承,瀝血哀籲,自外徑歸。臣罪至此,實無所逃。伏乞离慈,俯賜矜察,亟許鐫削,俾便救護,不勝幸甚。答曰,覽書具悉。爾其勿辭,救護母病。
工曹判書趙觀彬書曰,伏以臣,姿本蹇劣,年且衰邁。凡係職事,不免尸居。早晩政人之責,理難幸逭。果因金吾議讞,重遭兩相臣之筵斥。臣素昧法文,擬律輕重,未必一一適當。而若其參遠近之例,酌公私之罪,不出於平允二字。今相臣之一倂飜改,交相訾短,殊非尋常規勉之比。人見之不齊,物情之難平,類如此,皆臣自取,不欲强辨。然若因此一事,能致振紀綱,如治蜀之法,臣將賀昇平而無餘憾矣。未勘之罰,臣又何辭?從前論臣者,輒以臨事峻激,爲臣之病。而今則廟議核罪,在於弛緩。臣之衰耗昏弱,不堪任事,從可知矣。將任之多年久據,文職之一時冒膺,莫非臣招災貽釁之階。及早求退,是臣定算。不可以禁堂之已解,因循泯默,不思自處之義矣。玆敢略陳短章,仰暴至懇。伏乞离明,察臣所達,亶出肝血,亟命先遞臣所帶館閣保障之任,仍許斥退,俾臣得以屛居深壑,閑養餘年,以卒生成之澤焉。臣治書欲呈之際,伏聞大朝有入侍之命。而不但臣難進之勢,如右所暴,吐血之症,不時重發,方在奄奄垂死之中。未得承命,罪涉慢蹇,譴罰之加,悚息以竢,臣無任云云。答曰,覽書具悉。卿之撕捱,其涉過矣。勿辭,調理行公。
庚午正月十二日辰時,上御歡慶殿。大臣·備局堂上入侍時,左議政金若魯,右議政鄭羽良,戶曹判書朴文秀,吏曹判書元景夏,副司直具聖任,兵曹判書金尙魯,兵曹參判徐命九,副司直李日躋·李昌誼,按覈御史徐志修,右承旨金相福,假注書李賢汲,記事官李宜哲·金聖佑,以次進伏。若魯曰,日來聖體調攝若何?上曰,一樣矣。若魯曰,大王大妃殿氣候如何?上曰,安寧矣。若魯曰,王世子微感之候何如?上曰,不至大段矣。若魯曰,北道一罪人,更爲捉得云,可幸矣。上曰,咨文中,添入此事爲宜耶?若魯曰,原咨若改,則罪人招辭,亦當添入。而北道狀啓,勢難等待,差退四五日後,又送追咨亦好矣。上曰,予意則咨文中,只言一罪人捉得之說似好,吏判之見亦然。而御史之意則以爲,罪人旣已捉得,則其招辭不可不添入云。諸臣之議何如?文秀曰,北狀中追捉者,只曰納招。而招辭不爲上送,以此徑先入咨,似如何矣。先送此咨,又送追咨,似好矣。尙魯曰,庚寅年則罪人未捕,故先送咨文,次送招辭。而此則不然,先送原咨,追送咨文,連續馳啓,似爲誠實底道理矣。命九曰,戶判之言是矣。日躋曰,追咨之議似好。而但以米斗相爭,至於戕殺云者,恐不得取信矣。昌誼曰,初咨中,同入一罪人事何妨?而在彼驚動之道,追咨爲好,戶判所達,不無意見矣。若魯曰,米斗之說,疑則疑矣。上曰,言忠信行篤敬,蠻貊可行也。追咨之說,亦欠誠實。予意則當以一人追捉之說,添入於原咨中。而追咨不必爲之矣。景夏曰,上敎誠然矣。上曰,御史如有所見,陳之。志修曰,臣別無所見矣。上曰,問目則必以嚴辭爲之,以示彼人。而五人外,不當蔓延矣。邊上人心,實可念也。文秀曰,六鎭賑政,宜使御史兼察矣。上曰,予初則欲使兼察矣。更思之,重邊事之道,當專力耳。尙魯曰,他事不可使兼察矣。志修先退。若魯曰,咨官之行,臣貽書關西伯,使之無狼狽矣。上曰,善爲之矣。上命承旨書之曰,堂下官乘轎,已成謬弊,其中甚者,作一故犯之階梯,亦涉寒心。故纔已申飭矣。昨日吏曹判書元景夏引往事。今番按覈使,雖不敢乘轎,或許以擔馳爲請,其擔非轎而何?此路一開,遐方奉命堂下文臣,援以爲例,必將乘轎。近來法禁之懈弛,專由於此等之處。筵奏不審,宜有飭勵,從重推考。又命書之曰,會寧府使金潤,穩城府使尹景淵,前府使旣在待勘之中,御史旣已下去,使之卽爲下直。兵使李義豐,亦令不多日內辭朝,柔遠僉使有闕代,令兵曹卽爲口傳備擬,一二日內辭朝。上曰,筵臣勦說,筵體不嚴,推考,可也。羽良曰,入侍諸臣中有勦說,則承旨宜請推考警責而不爲之,便是失職。今日入侍承旨,從重推考,何如?上曰,欲推承旨而不爲矣。依爲之。出擧條羽良曰,臣雖極無似,忝居匡弼之職。所謂啓乃心沃朕心者,卽其任,而不專爲簿書期會而已。凡諸臣入侍筵席說話,宜無不知。雖在聖敎,如有過中者,則臣等得以匡救。如有得中者,則臣等亦得以贊襄,雖諸臣奏對之事,亦然。而如有差誤者,則臣等當規正矣。日前臣問筵說於承旨,則所答草草。今朝左相,書問昨夜筵說,則亦只示梗槪。其在事體,極涉駭然,前後承旨,竝從重推考,何如?上曰,依爲之。出擧條若魯曰,穩城犯越罪人金斗石,追後捕捉之狀,添入於咨文事,旣已定奪。元單子中,付標啓下,改書咨文安寶後,別定禁軍騎撥,追付於齎咨官所到處,使之奉此咨文入去。前齎去咨文,還付於下去禁軍上送之意,分付,何如?上曰,依爲之。出擧條上曰,會寧府使金潤,穩城府使尹景淵,待其入來,承旨更爲入侍,可也。出榻敎大臣·諸臣,以次退出。
庚午正月十二日申時,上御歡慶殿。承旨入侍時,右承旨金相福,假注書李賢汲,記事官李宜哲·金聖佑,以次進伏。會寧府使金潤,穩城府使尹景淵,追後入侍。上曰,金潤進前。潤進伏。上曰,汝年幾何?潤曰,五十一矣。上曰,七事誦之。潤不能誦。相福曰,會寧府使金潤,七事不能誦奏,從重推考,何如?上曰,依爲之。出擧條上曰,纔已申飭。而今此府使金潤,氅衣只着襘子,從重推考。出擧條上曰,汝今下往,欲何以爲政耶?潤曰,臣習知邊民之情矣。上曰,御史處旣諭矣。邊境人心,恐致騷擾矣。汝須慰恤,而至於犯越,則各別申飭,可也。潤先爲退出。上曰,尹景淵進前。景淵進伏。上曰,七事誦之。景淵誦奏七事。上曰,爲政何先?景淵曰,先欲鎭定邊民之心而已。上曰,更無可諭矣。兩守令俱可意,且稍有坐地矣。景淵退出。上曰,今日筵中,大臣以筵說事,請推承旨。予以爲大體然矣。許其請。而尋常筵說,何可盡錄以送耶?此後關係國事民事,關係干恩外,勿使知之也。近來之欲知筵說者,豈爲國事而然哉?今日下敎。注書書之草冊,以此施行,可也。承·史以次退出。
上在昌德宮。常參·經筵,以代理停。
巳時,雨雹,狀如小豆。
金相福達曰,明日常參,取稟。令曰,停。
李普昱達曰,大司憲金鎭商,掌令宋能相·鄭漢奎在外,執義趙雲逵牌不進令旨未下,持平權抗書批未下,安致宅未署經。今日以監察茶時之意,敢達。令曰,知道。
又達曰,大司諫韓師得,再達煩瀆,退待物論,令曰,知道。
李普昱達曰,臣與左副承旨金相福伴直矣,以其親病陳書出去,原書纔已入達矣。右承旨成範錫,以其親病陳書後,徑尋鄕路。右副承旨具允明,亦以親病,陳書受由。同副承旨鄭權,方在慶尙道永川地,伴直無人。都承旨徐命珩,所當牌招入直,而拘於廳規,不得請牌,何以爲之?敢稟。令曰,牌招。
李普昱達曰,判義禁金始炯,連日違牌,尙不膺命,事體極爲未安,卽爲牌招,何如?令曰,依。又達曰,司諫林象老,正言鄭弘淳,引避退待,已至經宿,尙未處置。事甚未安,除在外·牌不進令旨·書批未下·未署經外,大司諫韓師得,卽爲牌招,以爲處置之地,何如?令曰,依。
金相福,以侍講院〈言〉達曰,本院新除授文學尹東度,除拜之下,不爲出肅,卽爲牌招察任,何如?令曰,依。
李普昱,以左邊捕盜廳言達曰,江原·黃海兩道之間,有明火賊黨窺捕事。本廳軍官軍士發送之意,敢達。令曰,知道。又以義禁府言達曰,咸鏡·忠淸兩道監司狀達,據刑曹粘目內,穩城前府使趙泰彦,公州前判官任薖,舒川浦前萬戶趙修等,移本府處置事達下矣。任薖今方待命於本府,卽爲拿囚,而趙泰彦·趙修等,俱在任所,依例發遣府書吏羅將,交待後,竝拿來,何如?令曰,依。
大司諫韓師得達曰,臣於病伏中,以僚臺處置事,召牌狎臨,怵分畏義,不得不强疾承詣。而僚臺避語,以臺書另擇臺閣之請,賓筵承宣被推之事,引以爲嫌,則臣亦今日兩司中一人也。其所處義,與兩僚無異。今何可可否於其間乎?旣不冒當處置,則決不可一刻仍據於臺次,請令遞斥臣職。答曰,勿辭。
左副承旨金相福疏曰,本以臣父,素抱痰火之疾,年衰益痼。近當換節之際,且因日候之不調,諸般宿症,一倍添劇。臣心焦迫,當復如何?顧今院僚,或在外·或受由,替直無人。臣之抑情持被,亦已多日。卽聞夜來諸症,比昨有加。情私切急,敢陳短章,徑出禁門,以此情理,萬無離側供仕之望。伏乞俯賜諒察,亟許遞改,俾得以安意救護,仍治臣擅離之罪,以嚴國綱,千萬幸甚。謹昧死以聞。答曰,覽書具悉。爾其勿辭,救護父病。
文學尹東度書曰,伏以臣,向遭臺駁,旋被特遞,縮伏省愆,久切兢懍。玆者忽伏承春坊除命,繼辱召牌,實荷滌瑕之德,尤增叨寵之懼。臣曩忝館職,與僚臣,筵陳館僚苟簡狀。蓋言多少有文學宿趼之人,皆置散。而如臣無似,獨久占據爲可愧,遂有歷提而稱言者。不料職事漫論之語,乃爲臺閣者所摘議,而畢竟蒙譴。又犯筵奏不嚴之科,臣職忝經幄,嘗竊慙其學疎言拙,登筵寂寞,不盡夫所謂論思之責者,而信口短略之奏,不自覺其終爲猥屑之歸。區區平日謹約之意,未能見察於日月之照,此尤臣撫心悼恧者,而不特一時褫鞶之罰之爲震悚而已。顧彼挾彈伺後者,費意而深持,臣又暇尤哉?向來薄勘,終不可以贖臣之罪。則新除之下,顧何敢自諉以非被論之職,而遽然冒進乎?玆敢趨伏闕下,猥暴危懇。伏乞睿慈,曲垂鑑諒,亟削臣職名,仍治臣逋慢之罪,以肅頹綱,以靖私義,不勝萬幸。答曰,覽書具悉。爾其勿辭,從速察職。
修撰洪重孝箚曰,伏以正言鄭弘淳,以臣於言責重任,自劃有素。而昨日肅命,只緣特招之下,分義爲懼。雖未免章皇冒出,而反顧初心,已不勝其愧恧。卽得聞持平權抗書本,有令選部,別擇臺閣之請,雖未知其詳之如何?而今日臺閣,若論其疲軟者,則臣實爲首。況今此請,適出於臣出肅之日,則固不容一刻晏然於臺次。且伏聞日前賓筵,以兩司不備,有承旨推考之令。臣亦伊日兩司中一人,喉司之臣,緣臣問備,則此亦臣難冒之一端也。追聞物議,以臣當避不避,爲臣言之,處義不審之失,尤大矣。司諫林象老,以臣年志摧頹,言議巽軟,本不合於淸朝言責之任。前後恩除,未免違逋者,蓋出於自知甚明。日前賓牌之未克趨承,實是私義之萬不獲已者。伏聞伊日筵中,以兩司不備,至有承宣推考之命,該房之緣臣問備,已爲臣難冒之一端,臣全未聞知。昨日特招之下,章皇出肅,其顚倒冒沒,固已可愧。而適値深夜,又未自引,臣之當避不避之失,尤難自免。且伏聞持平權抗之書,以請擇臺閣爲言。臣亦卽今臺閣中一人,其疲軟不稱之狀,臣實當之者,其廉義,尤何可一刻晏然於臺次乎?大司諫韓師得,以臣於病伏中,以僚臺處置事,召牌狎臨,怵分畏義,不得不强疾承詣。而僚臺避語,以臺書另擇臺閣之請,賓筵承宣被推之事,引以爲嫌,則臣亦今日兩司中一人也。其所處義,與兩僚無異。今何可可否於其間乎?旣不冒當處置,則決不可一刻仍據於臺次,竝引嫌而退,臺章泛論,院推循例,初非可引,何可輕遞?請正言鄭弘淳,司諫林象老,大司諫韓師得,竝令出仕。取進止。令曰,依達。
上在昌德宮。常參·經筵,以代理停。
南泰溫達曰,大司憲金鎭商,掌令宋能相·鄭漢奎在外,執義趙雲逵牌不進令旨未下,持平權抗書批未下,安致宅未署經。今日以監察茶時之意,敢達。令曰,知道。
徐命珩達曰,明日常參,取稟。令曰,停。
南泰溫啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
藥房都提調閔應洙,提調金尙魯,副提調徐命珩啓曰,陰雨連日,伏未審此時聖體調攝若何?溫泉水連爲熏洗,丸劑亦連爲進御,而瘙癢之候,漸益向歇,眩氣亦差勝乎。今日臣等,率諸御醫,趁早入診,詳察症候爲宜。大王大妃殿氣候何如?臣等不任區區憂慮,敢來問安,竝此仰稟。答曰,知道。慈殿氣候,差勝後一樣。予則眩氣搔癢之候,一樣差愈。待下敎入侍,宜矣。
大王大妃殿·中宮殿·賢嬪宮,藥房口傳問安。答曰,知道。
南泰溫,以都摠府言啓曰,今日入直內三廳,武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
徐命珩啓曰,右承旨成範錫,以親病陳書,下往忠淸道連山地。同副承旨鄭權,時在慶尙道永川地,上來遲速,有不可知。左副承旨金相福,右副承旨具允明,俱以親病,陳書受由。廳中只有臣命珩,左承旨臣李普昱,出納之際,事多苟簡,不成貌樣,在前如此之時,多有變通之例,今則何以爲之?敢稟。傳曰,竝遞差,政官牌招開政,以在京無故人備擬。
李普昱達曰,判義禁金始炯,連違召命,無意行公,事體至爲未安,卽爲牌招,何如?令曰,依。
徐命珩達曰,吏曹參判金尙星,由限已過,尙不出肅,都政遷就,事甚未安,卽爲牌招察任,何如?令曰,依。
李普昱,以侍講院言達曰,新除授文學尹東度,書批已下,卽爲牌招察任,何如?令曰,依。
傳于徐命珩曰,政事,命下之後,每致犯夜,今日則必於門前擧行下批事,分付。
具允明啓曰,吏曹判書元景夏,牌招不進,參判金尙星再招不進,推考徽旨,今方捧入。而開政命下之後,不卽擧行,事甚未安。參判金尙星,所當更請牌招,而朝已違牌,係是一日三牌。判書元景夏,更卽牌招開政,何如?傳曰,允。
傳于徐命珩曰,承旨前望單子入之,落占承旨,南泰溫·尹光毅·金時粲·宋昌明。
李普昱,以訓鍊都監言達曰,日昨本局松牌軍卒,巡到西郊淨土近處,有偸斫禁松,擔負隱避者。故追蹤執捉於村舍,則兪㙫·李光謙等四五人,稱以兩班,持杖突出,歐打牌卒,割取松牌。所捉松木,亦爲奪去。被打軍卒,傷處狼藉,衆寡不敵,不得捉來。而都城至近之地,禁察松賊之令,何等嚴重?如此之類,屯聚村舍,偸斫禁松者,已極絶痛。追蹤執捉後,憑藉兩班,奪取禁牌,肆然亂打,至於重傷,事之驚駭,莫此爲甚。敺打松牌之兩班及犯斫被捉人等,使該洞里正,一一指名現告,令該曹照律嚴處,何如?令曰,依。
上在昌德宮。常參·經筵,以代理停。
午時未時,日暈右珥,暈上有冠。
南泰溫啓曰,來十八日,武臣殿講日次,而上候方在靜攝中,依文臣殿講例,頉稟。傳曰,知道。
李普昱達曰,大司憲金鎭商,掌令宋能相·鄭漢奎在外。執義未差。持平權抗書批未下。安致宅未署經。今〈日〉以監察茶時之意,敢達。令曰,知道。
徐命珩達曰,明日常參,取稟。令曰,停。
又達曰,新除授右副承旨宋昌明,同副承旨金時燦,今日不爲出肅,竝卽牌招,何如?令曰,依。
李普昱達曰,判義禁金始烱,連日違牌,無意行公。其在事體,極爲未安,卽爲牌招察任,何如?令曰,依。
以慶尙監司狀達,義城等官居私奴億戍等,渰死·燒死事,令于南泰溫曰,渰死·燒死人等,令本道恤典擧行。
宋昌明,以備邊司言啓曰,穩城犯越事,日昨北兵使具聖弼狀聞中,有地方官及該鎭邊將罪狀,令攸司稟處之請。而元狀啓下本司之故,該曹尙未擧行云,穩城府使趙泰彦,柔遠前僉使李時華,令金吾竝拿問,何如?傳曰,允。
又以承文院官員,以都提調意達曰,院寫字官李爾芳·李儁·李寅佑·李白挺身死及金台鉉·鄭觀周付料陞實代。肄習崔重述·崔道章·劉益宗·尹廷運·金道義·全世榮,依例陞實付軍職,冠帶常仕。肄習陞實及身死移他司代,學生金潤德·洪應麟·金潤門·崔道常·趙得昇·趙得淳·金潤國·金潤成·崔澤星·金致亨·崔道麟·趙明亮·金廷龜·趙尙得·彭德壽·彭寅壽·李敬行·朴麟,筆才頗有成就之望,屬于本院肄習,以爲鍊業之地,何如?令曰,依。
南泰溫,以宣惠廳言達曰,慶尙道居昌府大同木錢,以麻布代納事,頃因本道道臣狀請,自廟堂許令依咸陽等三邑例,覆奏施行矣。居昌大同,以木錢參半上納,殆近百年。而大同設立之初,居昌不入三邑納布之中,則其區別磨鍊,意必有在。金石舊典,今因一道臣狀請,率易變改,實有違於謹遵舊規之道。依前以木錢參半上納之意,分付,何如?令曰,依。
南泰溫,以戶曹言達曰,依令敎,判府事閔應洙,自己巳二月至十月,合九朔祿俸,更爲輸送于本家,則以爲,連爲陳箚力辭,終不祗受云。祿俸又不領受,何以爲之?敢稟。令曰,令倉官更爲輸送。
李普昱,以訓鍊都監言啓曰,北部司宰監契小巖下近處有虎患,故發送捕手,使之跟捕矣。連接將校手本,則諸處山麓,累日窮搜,終無虎迹云。旣無虎迹,則許多軍兵之一向露處,亦涉可慮。今姑撤還之意,敢啓。傳曰,知道。又以訓鍊都監言啓曰,軍門會計,依布帛案例,每年正月,一次修入事,命下矣。都監會計案,依定奪,今月十五日付標修入之意,敢啓。傳曰,知道。
又以禁衛營〈言〉啓曰,因備邊司草記,北部司宰監契近處捉虎次,本營善放砲手六十名,定將校領送,使之各別跟尋。而窮搜七日,終無形迹云。數多軍兵之許久露處,亦甚可慮。今姑撤罷之意,敢啓。傳曰,知道。
宋昌明,以禁衛營言啓曰,各軍門會計御覽案,依本曹布帛案例修入,而改付標日字,以每年正月十五日定行事定奪矣。本營會計案,修入之意,敢啓。傳曰,知道。
李普昱,以御營廳言啓曰,備邊司草記,北部司宰監契小巖下近處捉虎事,本廳將校,率領砲手出往,與訓局禁營軍兵,諸處山谷,遍踏窮搜者,已至多日,竟無蹤跡可尋云。軍兵之屢日露處,亦甚可慮。今姑撤還,何如?傳曰,允。
宋昌明,以御營廳言啓曰,軍門會計案,依布帛例,每年正月一次修入事,命下矣。本廳會計案,依定奪,今月十五日,付標修入之意,敢啓。傳曰,知道。
又以摠戎廳言啓曰,各軍門會計御覽案,依戶曹布帛案例修入,而改付標日子,以每年正月十五日,定行事定奪矣。本廳會計案,修入之意,敢啓。傳曰,知道。
宋昌明,以守禦廳言啓曰,軍門會計,依布帛案例,每年正月一次修入事,命下矣。本廳會計案,依定奪,付標修入之意,敢啓。傳曰,知道。
忠淸監司洪啓禧書曰,伏以臣,誤蒙聖恩,竢罪邊臬,自度庸愚,無以補報。而區區所自勉,惟在於正士習導民俗,不敢以私意,參錯於政令。可幸無罪,仰副使令之萬一矣。卽伏見本道沃川郡人郭世澹擊錚原情,則其罪狀臣者,不遺餘力,直歸之於偏係之科。部民之詆辱官長,旣是無前之變怪。臣方忝按一道,非理受誣,呶呶自明,有傷事體。然玆事自有委折,使臣不言。朝廷無以俯燭,是不可以只守無辨之戒,而終無一言也。沃川郡有滄洲書院,卽先正臣文烈公趙憲,文敬公金集,文正公宋時烈,文正公宋浚吉俎豆之所也。郡人故府使郭垠,其居官淸簡,爲鄕人所稱道,足可以沒而祭社,肅廟己丑,沃川人士,請建別廟於滄洲〈書〉院傍,蒙允。此固士林公論,人無異論。而主其事者,是垠之後孫,惟知尊其祖,而不識鄕賢祠事體之不比擬於先正院宇。其所建別廟,間架體勢,與正廟齋,略無分別。而又占其右,人皆駭之,而無有正其謬者。臣師故參贊李縡,偶過而見之,責其不卽釐正,郡儒及垠之後孫,皆爲之瞿然摧謝。其後以稍移之意,書告于臣師,蓋臣師時爲院長故也。自是未嘗不以移建爲辭,相地卜日,若將始事。而每托事故,一向遷就,春則以秋爲期,秋則以春爲定,如是者數年。而臣師不幸,則其事遂已,及前判府事兪拓基,繼爲院長。問移建形止,則便稱今將始役,仍請移建時告由之文。又呈書於巡營及本郡,請得移建時財力,旋聞院長之丁憂,又復停止。臣於前秋到營後,發關問之,則乃以事力之不逮爲辭。臣本郡,隨誼顧助,使待院儒,卜日遣官吏董役矣。卒又延拖如前,以至深冬,則又不得已使之姑停,未幾而世澹乃擊鼓矣。其所爲言,無非誣罔,侵詆之辭,上及臣師,詬辱臣身,有不足言。而至以督令撤毁爲辭,則一反實狀。噫嘻,其誰欺乎?若其所謂不遵先朝成命,蔑視先正定論者,此何等罪名?直令人毛骨俱竦,先朝成命,只許建其別廟而已。屋宇形制,何關朝命?而乃敢憑藉爲說,其放恣無嚴極矣。且渠之所藉而爲說者,在於先正臣權尙夏,故相李畬諸人之與聞,而使臣師在其時,則亦其與聞矣。使先正及相臣,親見廟制之失誼,則其使之移建。又必如臣師,其言之不成說,不足以瞞過三尺童子,固何足多辨?然臣苟能正己正物,以盡旬宣之責,則豈爲幺麽一氓,而凌侮蹈藉,乃至於是乎?臣實自慙恧,無面可顯,其何以冒沒盤礴於吏民之上,以取識者之嗤點哉?玆敢略具事實,仰溷徽聽。伏乞离明,亟命鐫削臣職,以安微分,千萬幸甚。謹昧死以聞。答曰,覽書具悉。所陳若此,後日登對時,稟處。
上在昌德宮。常參·經筵,以代理停。
自卯時至申時,日暈。夜自一更至五更,月暈。
尹光毅達曰,明日常參,取稟。令曰,停。
宋昌明達曰,大司憲金鎭商,掌令宋能相·鄭漢奎在外,持平權抗書批未下,安致宅未署經,執義未差。今日以監察茶時之意,敢達。令曰,知道。
李普昱達曰,判義禁金始炯,連事違牌,無意行公,卽爲牌招察任,何如?令曰,依。
傳于南泰溫曰,戶曹判書·訓鍊大將,使之入來。
南泰溫啓曰,戶曹判書朴文秀,訓鍊大將金聖應,依下敎來待矣。傳曰,引見。
傳于李普昱曰,宣傳官一員待命,騎馬三匹立之。
李普昱,以備邊司言啓曰,北路擺撥,例以步軍遞傳,故常時文書往來,亦多稽滯之患。卽今査事,甚爲緊急,自前如此之時,有驛馬遞傳之規,凡係査事狀報,立馬走傳,毋得一刻遲滯之意,分付於三道道臣及按覈御史處,何如?傳曰,允。
又以備邊司言啓曰,江都南漢軍餉反庫御史,今將發遣矣。齎去節目成出以入之意,敢啓。傳曰,知道。
吏批啓曰,司僕寺僉正尹尙靖呈狀內,親病危苦,宣陵參奉南建奎呈狀內,身病甚重,俱難察任云,竝姑改差,何如?傳曰,允。
吏批啓曰,本曹正郞鄭光震,受由過限未上來,依例改差,何如?傳曰,允。
吏批,判書元景夏進,參判金尙星式暇,參議韓翼謩在外,右副承旨宋昌明進,執義金宗台,司諫李彝章,獻納趙重晦,校理李垍,正言沈鑧,同義禁洪鳳漢,兵曹參知吳遂采。
兵批啓曰,宣傳官閔錥·李邦曄,日昨內試射,旣蒙直赴之恩,所帶之職,係是南行窠,不可仍帶,俱爲呈狀乞遞,竝依例改差,何如?傳曰,允。
兵批,判書金尙魯服制,參判徐命九入直進,參議金相奭病,參知未差,右副承旨宋昌明進,以成範錫·金相福·具允明·鄭權爲副護軍,以徐孝修·李夏相爲副司果,傳于宋昌明曰,儒臣持自省編下編,詣閤。
李普昱,以義禁府言達曰,備邊司草記內,穩城前府使趙泰彦,柔院前僉使李時華等,令金吾拿問事,允下矣。李時華時在任所,依例發遣府書吏,交代後拿來,而趙泰彦前以他罪,拿來書吏,旣已發送,拿來後,添問目取招,何如?令曰,依。
宋昌明,以禮曹言啓曰,卽接宗廟署所報,則昨日酉時量,北神門近處,腐傷松木一株,忽然顚仆云。取考謄錄,則廟內樹木顚仆,旣在於兩殿稍遠之地,則曾無慰安祭設行之例。依前例只令該曹卽爲斫去之意,分付,何如?傳曰,允。
宋昌明,以刑曹言啓曰,因忠淸前都事閔洙彦供辭判付,有令秋曹,尹得輔査問後,稟處之敎。而其後義禁府粘目判付內,閔洙彦削職放送,閔光遇·南惠老,分揀放送矣。其時試官,旣已勘斷,則自本曹査問之尹得輔,何以爲之乎?敢稟。傳曰,其曰無私,則閔洙彦豈酌處乎?閔洙彦之被勘,旣非科律,則尹得輔亦不可直施科律,而洙彦·得輔,卽一而二,二而一也。試官旣已削其職,擧子焉敢名其榜乎?分付該曹,拔去榜目,旣已處分,放送。
全羅監司韓翼謩上書。伏以臣,積罪累愆,自速臺評,睿度天大。而曲加寬貸,薄罪未幾,旋蒙恩敍,揆分惶感,有不勝言。方且修簿治任,計日須代之際,卽伏見吏曹關文,以本道今秋冬等褒貶,不爲封進,亦無頉狀。大臣至請重推,使卽封進事,陳達依下。臣於是,驚悚惶懍,罔知所措。臣之情勢,萬分卼臲。今夏以來,積費撕捱,畢竟以不封殿最,重被彈論矣。遞任後考績,設令無拘於法例,以臣蹤地,決不可復當。況新有定式,昭載大典者乎?臣謹考續大典吏典褒貶條小註,有曰觀察使遞歸,則待新使到任日滿後封進。自有新典以後,爲道無不遵奉。曾在乙丑,本道監司臣鄭亨復,適以十一月遞職,正月交龜,而亦不敢封進。考之法意,不啻明著,參以前例,又復如彼。臣雖欲淟涊冒當,何可得乎?明有法典,事在不疑,則謂不足煩頉,不敢生意於狀達。今者大僚之言如此,初不封進。雖自謂有據,當頉不頉,實難逃其辜何,問備薄勘,不足蔽罪。玆不得不據實控籲,恭竢大何。伏乞离明,俯垂照察,特寢封進殿最之令,重勘不卽頉聞之罪,以嚴公法,不勝幸甚。以全羅監司韓翼謩上書,令于宋昌明曰,已有定式。此上書還爲下送。
持平權抗書曰,伏以臣,病難供職,罪犯違傲,睿度寬大,罰靳例勘,仍有牌召之令。臣嚴畏分義,力疾隨詣於九閽之外。而禁鑰已下,進退兩妨,遂未免喉司之煩稟。臣於是,達宵徊徨,益增悚蹙,更漏旣畢,宜卽入肅。而素患吐血之症,猝劇於觸冷之餘,神識昏錯,不省四到,若將頃刻殊絶。玆不得不短書仰籲,徑還私次。臣尤死罪。伏乞睿慈,亟削臣職,俾便調治,仍治臣罪,以肅朝綱焉。且伏念言路之塞,莫近來若。自邸下代理機務,于今二年。言責之臣,未聞以直言讜論,一陳於邸下之前者,甚至於官師相規之義而闕焉。是豈今日朝廷,上自廟算,下至百執事,其謨猷做措,擧皆得宜,無疵可尋而然歟?抑以如臣疲劣,聾瞽於世者,苟然備數於耳目之列而然歟?言路閉而其國治者,臣未之聞焉。伏願邸下,另飭選部,必以敢言之士,布置臺閣,使自盡言而不諱焉。向者李顯祚之論重臣也。以除拜判金吾,而不卽上來,費辭請罷,鄙哉其見也。誠如是,則只以朝臣之趨走承順爲恭。而謙退辭遜,反爲罪耶?且論帥臣之不合閫任,而旋以踐歷之稍優,摧辭引嫌,擧措顚錯,貽羞臺閣,不可以事在旣往而無警。臣謂前持平李顯祚,宜施罷職不敍之典也。臣無任云云。答曰,覽書具悉。所陳是矣。宜施,爾其勿辭,察職。
庚午正月十六日未時,上御歡慶殿。戶判·訓將入侍時,戶曹判書朴文秀,訓鍊大將金聖應,左承旨南泰溫,假注書李賢汲,記事官李宜哲·金聖佑,以次進伏。上曰,訓將先陳兵仗圖說事。聖應曰,續圖說五十餘丈,今方印出矣。上曰,戶判陳定例事。文秀曰,草本當印者,臣持入矣。上覽訖下敎曰,各司定例,何以爲之?文秀曰,各司定例則一日之內,不過爲三,各司定例,蓋其相對消詳,務歸至當,故如是遲遲矣。上曰,吏判之再違牌,何也?文秀曰,蓋欲勸出吏參而然矣。上命承旨書之曰,近來法綱解弛,無故行公者,無端違牌,除拜已久,無他撕捱。而違牌爲事,非徒事體之寒心。此亦墜紀綱之一端。吏曹參判金尙星,其所違牌,已無意義,而吏判之再違召命,亦何分義?其日特敎之下,因其在外,有承旨前單入之之命。禮讓雖重,分義何輕?其日推考傳旨,欲爲付籤該府,以樹紀綱而置之。而此後無他撕捱而違牌者,當施此例,此意深矣。無他撕捱而違牌者,意近於試,此輕令也,輕命也。下義禁府推考,焉可已乎?雖初除者,曾已行公者,以初違爲事,甚至於再牌,則當應命。肆然筵奏者,此亦紀綱攸在。此後諸臣之曾已行公者,無他撕捱而違牌者及無故行公而公然違命者,政院另加申飭,以嚴紀綱。政官更爲牌招開政,而若不備員,此國無法也。政院申飭。文秀曰,新御將,善爲將帥之道,其人素堅且剛,臣竊爲國家賀得人也。上曰,洪鳳漢爲人素剛矣。以湖伯時所達柳哥事觀之,非剛明,豈如是乎?文秀曰,第聞御將,以外間浮議,尙不爲出官坐起云矣。上曰,浮議何也?文秀曰,以文宰,不當入於武將望下云云矣。上曰,世道可慨也。此已有前例,且將家法重,何可以此撕捱耶?恨不以四書三經,負置浮囂輩之背上,使不得往來煽動也。命承旨書之曰,御營大將洪鳳漢。頃者入侍不參,意謂有病。今聞其所撕捱,不滿一笑,而其痛慨者世道也。不顧前例,作爲浮囂。莫重將臣,若是撕捱也。雖無前例,人君御國,自有其道。在下者不敢撕捱,況有前例乎?此雖小,關係則不輕。御營大將洪鳳漢,從重推考,卽爲牌招察任。文秀曰,城中癘疫,愈往愈熾。軍門上番軍之死亡,亦相繼云。上番停寢,自前例,下詢大臣而處之,何如?上命承旨書之曰,頃者已下敎。今聞癘氣愈盛云。噫,京鄕軍兵相染,尤可悶也。自鄕軍親戚妻子,在於遐方,漠然無聞知,此豈王政之所爲?諸臣雖以問于大臣而處之爲請,二營鄕軍停番。古例班班,王者聞此,豈忍經夜?禁御兩營鄕軍,卽爲停番。其方救療者,另加救療下送,纔蘇醒者,令該營題給食藥物下送。聞訓將言,京軍亦若此云,聞甚惻然。另加救療事,申飭,其他軍門,京標下軍,一例申飭。噫,命元良代理,今雖衰耗,夙夜憧憧,下則軍民,其於軍兵,有摠數,其知不難。而其於民,何能知之?外方雖有狀聞,亦何能悉其數乎?雖纔已申飭京外,備局更加嚴飭,俾濟吾民。上曰,望前望後進見之日,旣無定日矣。請對時,或値予眩氣之時,則有空往空來之弊矣。命承旨書之曰,大臣以下備堂,望前望後無故日,各一次入侍事,已下敎。望後入侍,待朝爲之事,分付。此無期日,眩氣時作,其不預知。而其日或有眩氣,則不無徒往來之弊。此後望前望後入侍定日後,前一日,令備郞言于政院以奏。若或有眩氣則當下敎,寬限日子。若此進見之禮,無無端之弊,禮使之道,亦無虧欠之事,以此分付。泰溫曰,城外癘疫物故之類,曾已申飭埋葬。而似聞門外咫尺,尙此委屍,所見慘然。當此周文瘞骴之時,實爲感傷和氣之一端。部官非不欲收掩,而無親屬之類,誰能出力收屍乎?此則自朝家別爲顧恤之道,俾有實效,似好矣。上曰,聞承宣所達,心甚惻然。下敎之下,若此者,乃部官之不勤,部官之不勤,乃京兆之不飭,欲爲擧行。而不能措手,卽賑廳之過也,竝從重推考,另加嚴飭事,分付備局,俾有實效。泰溫曰,向日御製勸學文,丁寧明切。近來文臣及士子,不無相勸勤學之道。外方儒生,亦多悠泛於誦讀工夫,以此御製下諭于八道道臣及兩都留守,使之一一頒布,俾有警動勤學之效,何如?上曰,外方儒生,亦何能勤讀乎?然所達如是,依爲之。出擧條泰溫曰,前注書崔台衡,尙在罷職中矣。上曰,何爲而罷職也?泰溫曰,以牌不進徽旨未下,未參貶坐,仍居中考,而尙不得蕩滌矣。上曰,前例考入。諸臣以次退出。
庚子正月十六日初更三點,上御歡慶殿。儒臣持自省編入侍時,左副承旨宋昌明,修撰洪重孝,假注書李賢汲,記事官李宜哲·金聖佑,以次進伏。上曰,儒臣讀之。重孝讀,自帝王治亂,止末章訖。上曰,文義陳之。重孝曰,聖上每以恥爲凡主爲敎。臣等之所仰望於殿下者,卽唐·虞三代。而今殿下,以不及唐宗者,多爲自恧焉。未知不及者何事耶?上曰,予觀貞觀節要,其難及處多矣。重孝曰,聖敎所謂難及者,如能容魏徵直諫等事耶?上曰,其亦難矣。如斗米三錢,亦豈易及耶?重孝曰,唐宗之能容直言,皆强作而爲之,非誠心好諫,故內懷殺之之心矣。上曰,太宗嘗言會須殺此田舍翁云矣。重孝曰,其所謂仁義,亦假借而爲之。斗米三錢,亦偶然耳。殿下能躬行仁義,無假借之心,則豈可自處於唐宗之下乎?上曰,所達好矣。重孝曰,世非無賢才,只患人君之未知耳。目今東宮睿學,將就爲急。山野讀書之士,使之出入書筵,則必有薰陶德性之效矣。上曰,所達是矣。山野之士,東宮必敬憚之矣。重孝曰,宋孝宗秉燭讀章,可謂好賢之誠。而正心誠意之說,終至厭聞,不能復中原一寸土,豈可謂眞心好賢而大有爲之志耶?上曰,其時金主璟亦賢,故不能恢復,亦時勢然矣。重孝曰,若用朱子,則金主雖賢,中原之回復,豈難哉?上曰,孝宗之志則大矣。不可如是非之矣。宣醞訖。重孝曰,臣屢次登筵,不敢仰瞻御座,故御覽冊不爲展開,實未知之矣。頃日筵中,因下問冊張之事,始知御前無展冊之事矣。自省編則乃御製之書,夙興夜寐箴,亦些少文字,雖不展冊,不至甚妨。而聖學輯要則卷秩頗多。且殿下進講已久,若或有一字一句之未盡領會處,則必無進講之效,誠爲可惜矣。臣意則不必如經筵之規,承·史以下,盡爲挾冊。而御覽冊一件,則懸吐付自止以入,以爲榻前展開之地,則似有益於進講之時矣。上曰,依爲之。而聖學輯要一件,在於大內,不必自玉堂入之矣。重孝曰,修撰林錫憲,自鄕承召,中路得病,不得趁限一日,故依定式禁推矣。上曰,林錫憲之上來是矣。附過放送,卽爲牌招,例陞入直。諸臣以次退出。
上在昌德宮。常參·經筵,以代理停。
自卯時至未時,日暈。
尹光毅達曰,明日常參,取稟。令曰,停。
宋昌明達曰,持平權抗,再達煩瀆,退待物論矣。令曰,知道。
李普昱達曰,執義金宗台,再達煩瀆,退待物論矣。令曰,知道。
尹光毅達曰,新除授承旨,待下批牌招事依下,而闕門已閉,待明朝出牌之意,敢達。令曰,知道。
宋昌明,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
李普昱達曰,判義禁金始炯,連日違牌,無意膺命,事體極爲未安,卽爲牌招察任,何如?令曰,依。
又達曰,憲府之監察茶時,諫院之闕啓,已至多日,事甚未安。除在外·未署經外,未肅拜人員,竝卽牌招,何如?令曰,依。
尹光毅,以弘文館言達曰,本館上番闕直,已至多日,事甚未安。新除授校理李垍,卽爲牌招入直,何如?令曰,依。
李普昱啓曰,卽者備邊司郞廳來言,大臣·備局堂上,依下敎來待矣。傳曰,引見。
又達曰,今日政新除授承旨,待下批仍卽牌招,何如?令曰,依。
宋昌明達曰,執義金宗台,今日肅謝後,不爲傳達,徑先出去,事甚未安,更爲牌招,何如?令曰,依。
有政。吏批,判書元景夏進,參判金尙星進,參議韓翼謩未肅拜,右承旨李普昱進。
兵批,判書金尙魯禁衛營別取才坐起,參判徐命九入直進,參議金相奭病,參知吳遂采未肅拜,右承旨李普昱進。
吏批啓曰,全州判官,今當差出。而本州以營下劇邑,素稱難治,不可不擇擬,同道有聲績守令,竝擬,何如?傳曰,允。
吏批,以尹東涵爲全州判官,李瀞爲果川縣監,崔成大爲襄陽府使,趙載敏爲判決事,閔遇洙爲工曹參議,李秀逸爲禮曹佐郞,魏昌祖爲刑曹佐郞,金致仁爲文學,尹東度爲校理,李應協爲兼文學,趙靖世爲宣陵參奉,李箕鎭爲司譯提調,鄭翬良爲典醫監提調,金永壽爲奉常判官,朴弼載爲承旨,兪嶈爲濟用副奉事,蔡濟恭爲典籍,同副承旨朴弼載。
兵批,副護軍權相一。
尹光毅,以禮曹言啓曰,皇壇祭壇祭器及凡諸等物,每年孟春,禮·戶曹堂上奉審事,曾已命下矣。今正月十九日,臣曹與戶曹堂上,進去眼同奉審後,稟處,何如?傳曰,允。
又以兵曹言啓曰,禁衛營軍兵,今日爲始,以訓鍊都監砲手,限停番間替代事,自本營草記,允下矣。建陽門入直禁·衛營哨官落點單子爻周次,還入訓鍊都監哨官落點單子中,二望以三望,付標以入,加受點入直之意,敢啓。傳曰,知道。
李普昱,以義禁府言達曰,卽接月令醫員李盛禧手本,則時囚罪人任薖,六朔毒痁之餘,久處冷地,重得時令,頭疼支節痛症,一時俱發,寢食全廢,元氣大脫,方在奄奄垂死之中云。自前罪人,病勢如此,則有保放救療之規,敢此仰稟。令曰,依爲之。
尹光毅,以訓鍊都監言啓曰,禁衛營·御營廳上番軍兵,因癘氣停番,今月十七日放送,而建陽門西營及東營入直,依前例以都監軍兵替代入直事,自兩營草記,允下矣。三處入直,以都監軍兵,所當今日爲始,替代入直,而闕門已閉,待開門替代之意,敢啓。傳曰,知道。
又以禁衛營言啓曰,禁·御兩營鄕軍,以癘氣停番事,傳敎矣。本營上番軍兵,癘疫寢息間,依下敎擧行。而江原道五哨,雖未準番,卽爲放送。全羅五哨,雖已徵番,亦令退番之意,兩道監·兵使處,分付,何如?傳曰,允。
又以禁衛營言啓曰,兩軍門鄕軍,旣已停番,兩營騎士,一例停番事,傳敎矣。本營騎士,癘疫寢息間,依下敎擧行。而卽今上番騎士,雖未準番,卽爲放送。來二月三月當騎士,雖已徵召,亦令退番之意,本道監·兵使處,分付,何如?傳曰,允。
又以禁衛營言啓曰,本營上番軍兵,因癘氣停番事,傳敎矣。卽今上番軍兵,今月十七日竝卽放送。而建陽西營兩處,則依前例以訓鍊都監砲手,限停番間替代,本營則京標下軍四十名入直。火藥庫則以別破陣,從其番數,輪回入直。南別營則京標下四名守直,宮城外別巡邏則以標下四名,牌將領率,亦依例擧行之意,敢啓。傳曰,知道。
又以御營廳言啓曰,禁·御兩營鄕軍,以癘氣停番事,傳敎矣。本廳軍兵,癘疫寢息間,依傳敎擧行。而上番五哨軍兵,雖未準番,卽爲放送。來三月四月當,忠淸左道五哨,前已稟啓徵召矣。亦令退番之意,本道監·兵使處,分付,何如?傳曰,允。
又以御營廳言啓曰,兩軍門鄕軍,旣已停番,兩營騎士,一例停番事,命下矣。本廳東營入直九番騎士,雖未準番,依傳敎卽爲下送。而二月三月四月當,海西十番·十一番·十二番騎士,逐朔上番事,前已稟啓徵召矣。亦令退番之意,本道監·兵使處,分付,何如?傳曰,允。
又以御營廳言啓曰,本廳上番軍兵,因癘氣停番事,傳敎矣。卽今上番軍兵,今月十七日竝卽放送。而東營則以訓鍊都監軍兵,依前例限停番間替代。新營則京案雜色軍四十名,別破陣十二名,相替入直。宮墻外別巡邏則京標下軍四名,牌將率領,依前擧行之意,敢啓。傳曰,知道。
以備忘記,傳于李普昱曰,纔已下敎,故命審太學,則有讀書之聲云,可謂體飭。而闕中則文蔭直中,初昏猶寥寥,深夜可知,近直若此,章甫奚道,其於儒臣翰注,昨夜入侍,其雖早矣,似或倦矣。輔導元良之官,可謂寒心。越廩一等入直儒臣翰注,從重推考。春坊入直之官,仍直本院。元良所講之詩傳,當篇能誦後替直。替直之日,予當試講。
以承傳色口傳下敎曰,當使元良知之,以此捧徽旨。而徽旨下,以傳曰捧入。
持平權抗達曰,臣於日昨辭書之末,略陳草草微見,仍附相規之義矣。及承睿批,卽賜許可。臣不勝惶感之至。第臣書中,請飭選部,布置敢言之士云者。不過自劾之意,而何嘗一字相逼於他臺哉?諸諫臣過以爲嫌,相繼引避,此固臣意慮之所不到,而實爲臣難冒之一端。至若因臺臣之不備,承宣被推事,臣則未及聞知。而諸諫臣旣以此爲引,則臣亦身帶臺銜,其當避不避之失,與引避諸臣,無甚異同。且李顯祚曾是正言,而臣則錯認爲持平。故臣書中,書以前持平,莫重奏達文字,不能詳審,有此誤書之失。臣昏謬做錯,誠無以自解。以此以彼,俱不可一刻仍冒於臺次。請令遞斥臣職。答曰,勿辭。
正言沈鑧達曰,請充軍罪人李時蕃,依律處斷。請逆魁坦,緣坐籍沒等事,亟令王府,依法擧行。請罪人泰績,仍令鞫廳,嚴刑得情,夬正王法。請徑斃罪人畬,孥籍等事,亟令王府,依大逆律擧行。請戊申逆賊巨魁之子,以年未滿未及施法者,亟令王府,竝行孥戮之典。請賊濂收孥籍産,亟令擧行。請罪人龍發·斗齡·戒剛,仍令鞫廳,嚴刑得情,夬正王法。請恒延·命垕·敏樞,仍令鞫廳,嚴鞫得情。請罪人八金,依本律施行。請爟極邊遠竄。新除授司諫李彝章,時在京畿楊州地。請斯速乘馹上來事,下諭。答曰,不從。下諭事依達。
執義金宗台達曰,臣於臺地,自畫有素,病又癃痼,陳力無路。新除之下,夫豈有一分承膺之望?而從前違逋,罪積如山。居常懍惕,若隕淵谷。冒昧一出,祗欲義分之粗伸。而適値僚臺竝肅,方有引避之擧。臺閣舊例,無論啓避。一司兩臺,元無各達之規。且傳達,又是下位之責,則臣雖欲强蹲連達,而其於有損臺體,何哉?喉司之更請牌召,有若臣無端徑出者然。雖未詳其喉院所執之如何?而其爲臣難冒之端則決矣。臣旣朝纔肅命,再召之下,義不敢坐違。謹此隨詣,而非但旣出旋入,有損事面,且受其徑出之斥,則以此以彼,其何可晏然仍冒於臺次乎?請令遞斥臣職。答曰,勿辭。
掌令鄭漢奎書曰,伏以臣於年前,奄失所恃,歸葬故山,一縷僅存,無望生全。而日月迅駃,祥禫奄闋,俯仰穹壤,廓然之痛,愈久而愈切。從今以往,惟欲永守丘墓,以畢餘生,不復有當世之念矣。迺者离明普照,睿學日就,八路延頸之望,固已顒若。而至于昨年,欽奉聖旨,代理萬務,令聞彌彰,新化丕洽。凡於辭令施措之際,動合準則,無一不孚於群心,則宗社臣民之福,自此益無疆矣。臣雖以草土餘喘,久滯窮鄕,遠隔天陛,不得一望耿光。而其所以歆聳初政,頌祝仁化者,則自謂不後於人矣。不意今者,獲蒙睿眷。牽復如舊,柏府新除,遽降於海隅窮荒之濱,繼而有馹召之命。恩榮所被,道路生輝。臣誠惶隕罔措,繼之以感泣也。其在不竢駕之義,固當卽日登程,竭蹶趨承,一肅恩命,以瞻睿德之日彰。而第念臣,向蒙大朝洪造,出入從班,已有年所。見識本謏,言議甚巽,隨行逐隊,一任尸素。而其於耳目之寄,旣未能自盡於一日之責,仰贊聖化,則臺端一步,卽臣累廁蔑效之地。而況玆喪禍以來,志氣消沮,世念都灰。今若强策駑鈍,復叨宿趼,冒昧就列,呼唱道路,則其爲辱臺閣而羞搢紳,甚矣。豈不大可懼哉?且臣父臣匡濟,方待罪金海府任所。而年衰病痼,藥餌爲命,而他無扶護之人,揆以情私,豈忍一日離捨?而只以職名縻身,亦不敢一向淹滯,纔乘病間,抑情就道,步步回顧,寸心繆結,四日趲程,僅到大丘地矣。急報踵至,臣父宿疾之餘,臨民觸寒,新感越添,症形危惡,頑痰升降,食飮全却,晝夜喘喘,氣息奄奄,若不保朝夕者然。臣自聞此報,心神飛越,按住不得,徊徨街路,進退爲難。而情理所迫,不顧分義之嚴重,蒼黃徑還。臣罪至此,尤無所逃。玆敢不避猥屑,縣道封章,仰瀆孝理之下。伏乞离明,亟遞所叨之職,俾便救護,仍治臣擅行之罪,以肅朝綱,千萬幸甚。臣無任屛營祈懇之至。答曰,覽書具悉。爾其勿辭,救護父病。
獻納趙重晦書曰,伏以三陽載回,萬品方亨。伏惟我邸下,上奉三殿,茂膺純嘏,區區頌抃,曷有其極?仍伏念臣,向叨諫職,適値大論方張。而臺端一步,鐵限在前,冒犯違傲,致速臺評,繼伏聞大朝筵敎,至嚴且重。臣慙悚懍悸,歷屢日而靡定。不料睿慈曲貰,特賜收敍。又於千萬意外,伏蒙納言除命。臣於此,驚惶感激,百拜九頓,誠不知措躬之所也。噫,增之島置,崇·嚴鞫之請,卽是擧國共公之論。臣於昨年秋初,敢上一書,深陳嚴國法之道,而力請臺達之亟從,則合辭之論,卽臣之所已言者,寧有異議於其間。而念臣區區情地之不可復進臺垣,實亦一世之所共諒。前春朝參,卽我邸下代理初盛擧,而竟未趨膺,至被臺劾。若又寅緣事會,冒沒進身,則前後逕庭,人謂斯何?此臣所以終於不出。而旣不出肅,則簡通之不敢書悉,臺例卽然,是豈出於依違前却之意哉?雖然,公私之際,輕重有別,而緣臣姿性迷滯,不能參酌乎去就之分焉?則大朝責敎之下,臣固自訟之不暇。而抑臣之所自悼者有之。臣受恩深厚,報蔑涓埃,乃於勇於黨伐,見疑於君父之前,臣實跼蹐慙靦,無地自容。至於憲臣避辭中沮敗二字,實有所萬萬駭怖者。臣之向書,以憲臣之初旣出肅,不卽發達,至請譴罷。無乃憲臣,怒臣規警,作此題目,欲爲持臣之計耶?苟如是,則臣固付之一哂,而亦何足與之較辨也哉?今於新命之下,含恩畏義,宜卽竭蹶趨承之不暇,而難進之義,與前無異。新般情勢,如右所陳,反復思惟,承膺無路。玆敢祗隨召牌,趨詣於禁扃之外,略陳短章,仰暴血懇。伏乞离明,察臣情跡之卼臲,亟許鐫削臣職,仍勘臣前後逋慢之罪,以嚴邦憲,以安微分,不勝萬幸。臣無任屛營祈懇之至。答曰,覽書具悉。爾其勿辭,從速察職。
判義禁金始炯書曰,伏以卽因大朝傳敎,特召臨門。而且伏聞筵席下敎,辭意鄭重,有非癃廢賤臣所敢得者。臣誠惝怳隕越,感極而涕。臣雖無狀,平日所自勉者,惟在於趨走恪謹,則當此飭厲群工之時,何故爲日事違逋之計?而若臣苦情至懇,已悉於前後書籲,則蓋高之天,庶幾聽卑,一物之微,宜在曲遂。而祗緣臣事君無素,忱誠未格,有若臣可出而强自撕捱者然。臣狼狽窮隘,跼蹐靡措。噫,年至而有乞身之義,病痼而無陳力之望,則禮經大防,固難放倒。且臣之兩兄,俱未從仕於七十之後。而惟我慈覆之天,亦未嘗以職事敦迫,優游散銜,便是不休而休,則此在臣兄弟,成一家計。而今臣犬馬之齒,恰滿七耋。臣若貪戀榮寵,夜行不已,則不但有乖於經訓,亦豈不慙負臣兄哉?此臣所以成說於朝中,而大僚亦已陳白於筵席。自昨歲以來,間有職名,一未承膺。斷斷此心,天日可質。伏惟聖上,至仁至明,凡有廷臣之情不可强,義不可出者,則未嘗不曲副其願。臣亦天地陶甄中一物,何忍使之枉其性而喪其守哉?特牌之下,終未祗承,罪上添罪,惟鈇鉞是竢。玆敢略構短章,冒死自列。伏乞离明,俯垂諒察,亟遞臣職名,重勘臣辜犯,以安私分,以昭公法,不勝萬幸。臣無任屛營祈懇之至。答曰,覽書具悉。卿其勿辭,察任。
庚午正月十七日辰時,上御歡慶殿。大臣·備局堂上,引見入侍時,左議政金若魯,右議政鄭羽良,行副司直具聖任·金聖應,右參贊申晩,吏曹參判金尙星,左尹李鼎輔,禮曹參判洪鳳漢,行副司直李昌誼,刑曹參判鄭彙良,右承旨李普昱,假注書李賢汲,記事官李宜哲·金聖佑,以次進伏訖。若魯曰,日氣陰濕,聖體調攝若何?上曰,一樣矣。若魯曰,搔癢之候何如?上曰,差勝矣。若魯曰,溫泉水連爲薰洗乎?上曰,連洗矣。若魯曰,大王大妃殿氣候何如?上曰,安寧矣。若魯曰,王世子感候,已快復乎?上曰,已差矣。若魯曰,咨文則依聖敎改送矣。上曰,北道狀啓,尙不來到耶?若魯曰,待之而姑不來矣。上曰,冬至使行,似或詳聞犯越事而來矣。若魯曰,昨以邊事咨文,命文衡入侍,至於臨筵再命,而終不入來,病狀輕重,雖未知如何?而事體未安,再昨有趁門前開政之命。而政官再違,終至承旨前單命入,亦甚未安,竝從重推考,何如?上曰,政官旣已推考。大提學從重推考,可也。出擧條若魯曰,忠淸監司洪啓禧上書,自小朝,有後日登對時,稟處之令。而洪啓禧書中以爲,沃川滄洲書院,有故府使郭垠祠宇,與書院正廟無分別。而占其右。故臣師故參贊李縡,責其不能釐正。郡儒及垠之後孫,皆瞿然以移建爲辭,呈書於巡營及本郡,請得移建財力。故臣令本郡,隨宜顧助矣。其後孫世澹,乃擊鼓誣罔侵詆之辭,上及臣師,詬辱臣身,不遺餘力。臣苟能正己正物,以盡旬宣之責,則豈爲幺麽一氓,所凌侮蹈藉乎?不可冒沒於吏民之上云。祠宇事,不必推上朝廷。而道內之人,侵逼道臣,誠可駭矣。此事當覆奏於小朝次對乎?上曰,玆事不可推聞於朝。而旣聞之後,當初建設,旣請蒙允。則一道臣,豈敢以一師言更之乎?道臣洪啓禧,從重推考。其祠仍舊貫。而郭世澹爲祖先登聞,事理固然。而道臣宣化一道,觀風察俗,有一道成化之分,果若其章,雖無逼辱,其不守分則可知。當此世道若此之時,此等處不可不規正,亦不可不深治。郭世澹,令該曹徒一年定配。出擧條若魯曰,內需司,以宮房各處堤堰修築事,啓下手本,連有所報。而今年癘疫,諸道同然。此時有難動民興役,姑令待秋擧行,此後此等動役之事,毋論各道,竝令待秋,何如?上曰,依爲之。出擧條若魯曰,慶尙左水使李萬囿,以豆毛浦萬戶康德絢,兵符見失事狀請,令廟堂稟處。而此事統營狀啓下刑曹,監司狀啓下兵曹,皆已覆奏。本司無回啓之事矣。上曰,然矣。出擧條若魯曰,守禦使趙觀彬狀啓,以爲兩西添餉小米,今年爲始。南北漢與江都,一體輪回劃添。湖南諸寺,本廳元無願堂許屬之事下去。己酉年間,故判書金佐明,爲守禦使時,靈巖·長興·南平·大丘四處寺刹,赴番義僧,從自願減番納紙,已至八十餘年之久。御史未詳本事,混稱願堂,徑先革罷。行宮修理軍兵,雨具所需不輕,依前勿罷事,竝請令廟堂,稟旨,分付矣。添餉兩西米,日昨筵中,有江華摠戎廳輪回劃給之定奪。今難又改,至於義僧除番,與願堂有異。而旣有願堂革罷之命,此則或可有區別之道乎。上曰,下敎屬耳。狀聞勿施。出擧條若魯曰,江華·南漢軍餉反庫節目,旣已啓下。而江華御史洪樂性,以臺職違牌坐罷,敍用付軍職,竝與南漢御史韓光肇,催促發送,何如?上曰,依爲之。出擧條若魯曰,今年春水陸操,竝停止事,已有傳敎矣。守禦使趙觀彬,以南漢輪操,亦當停止與否,狀請稟旨,分付矣。諸道水陸操,旣令停止,則南漢亦當一體停止矣。上曰,依爲之。出擧條羽良曰,癘疫漸熾,死亡相續,其中窮民之飢饉者,則百無一活云。京外所聞,誠爲慘然。頃自備局,有還穀計口計日均給救活之令。而湖南道臣外,尙無擧行形止之馳報者,民事政急,不可無警飭之道。而至於京畿,則死亡相繼,而死亡者多是凍餒之類。備局分付之後,其不申飭擧行可知。京畿道臣,先爲從重推考,何如?上曰,依爲之。忠淸監司一例推考。羽良曰,襄陽府使·全州判官·果川縣監,旣在應遞之科。而以判金吾之不出,尙未照律云。方當春節,民事誠急,三邑守令,爲先遞差。今日政出代,何如?上曰,依爲之。出擧條羽良曰,江東縣監康侃,以未署經不得下去云。民事亦甚可悶,使政院催促署經下送,爲宜矣。上曰,此則在於兩司之備員,達于小朝,申飭兩司,可也。出擧條亦命承旨書之曰,兩軍門鄕軍,旣已停番。兩營騎士,一例停番事,分付。若魯曰,昨日軍兵停番事,實出於惻怛之聖心。而宿衛軍兵,事體至重,且各有主者,戶判之仰請,未免率爾矣。朴文秀從重推考,何如?羽良曰,筵席事體,近來不嚴。或有非其事而仰達者矣。上曰,相臣所達,大體雖是。戶判之心,斷斷無他矣。勿推,可也。鳳漢曰,戶判昨日送言于臣,議停番事矣。上曰,然乎?昨日御將事,亦有下敎矣。外間浮議之以文宰不當入於武將之望云者,其果成說乎?御將必不動心於如此浮談矣。若魯曰,臣等亦使備郞送言于御將,使之勿動於浮議,而速出仕矣。上命承旨書之曰,秋判柳儼,往者之事,今何介意?曾前若此者,亦不敢以此自劃。其任於備堂,更無毫分撕捱之端,而況秋曹乎?於本曹有下問者,以待例兼入侍。今聞尋單云,其涉過矣。噫,知其君於嗣服之初,致位卿列。而徒思潔身,不顧分義,此豈道理乎?其涉過矣其涉過矣。且秋曹緊務,不可久曠。其單給之,從重推考,牌招察任。又命書之曰,金吾多滯。判義禁金始炯,今雖七耋之年,而尙强。七十此任,亦有其例。而一向違牌,無意行公云,其涉過矣。更爲牌招察任。又命書之曰,此時守令,不可等待其照律。全州判官兪肅基,果川縣監金百鍊,襄陽府使沈益聖竝遞差。又命書之曰,隷院緊務,豈可久曠?判決事權相一在鄕,其來遲速,難以預料,許遞。守令多窠,政官牌招開政。又命書之曰,畿伯·忠淸道臣,旣已推考,而以筵中建白推之。飢饉無依者先病,故可知飭外方,不恤都民,與四境不治何間?分付度支,廣設幕於郊外,以便病民。分付賑廳,食物顧助,以活吾民。又命書之曰,堂下侍從臣違牌人竝敍用。上曰,望前後定日之後,備堂漸不備員,此後則以無備堂,必有闕啓矣。羽良曰,備堂雖不一一來會,豈至於以備堂之無闕,進對之禮乎?上曰,當此之時,如有某事,則人心世道,一無可恃矣。頃者橘詩中,微事豈云述者?予有深意矣。羽良曰,近來人情,皆以取便爲道,故如是矣。大臣·諸臣,以次退出。
上御昌德宮。常參·經筵,以代理停。
南泰溫達曰,新除授承旨朴弼載在外,不得出牌之意,敢達。令曰,知道。
李普昱達曰,大司憲金鎭商,掌令宋能相·鄭漢奎在外,執義金宗台,持平權抗避嫌退待,安致宅未署經。今日以監察茶時之意,敢達。令曰,知道。
宋昌明達曰,明日常參,取稟。令曰,停。
南泰溫達曰,新除授同副承旨朴弼載,時在京畿廣州地,斯速乘馹上來事,下諭,何如?令曰,依。
李普昱達曰,判義禁金始炯,辭書承批後,今日又不出肅,卽爲牌招,何如?令曰,依。
又達曰,新除授判決事趙載敏,卽爲牌招察任,何如?令曰,依。
南泰溫啓曰,戶曹判書朴文秀,有稟定事,來詣請對矣。傳曰,戶判使之入來日入來。
尹光毅,以兵曹言啓曰,禁營上番馬步軍,以癘氣停番事,命下。而在前禁營軍兵停番之時,則例於每月二十日,禁軍習陣,一次設行於慕華館矣。今亦依此例擧行之意,敢啓。傳曰,知道。又以禁衛營言啓曰,禁御兩營馬步軍兵停番事,命下矣。自前本營停番,則每月二十日禁軍習陣時,有本營入直將官標下軍兵,竝除標信出用之例。今番亦依此擧行之意,敢啓。傳曰,知道。
上在昌德宮。常參·經筵,以代理停。
自辰時至未時,日暈。
下直,洪原縣監金宇澤,徐命珩達曰,明日常參,取稟。令曰,停。
宋昌明達曰,大司憲金鎭商,掌令宋能相·鄭漢奎在外,執義金宗台,持平權抗避嫌退待,安致宅未署經,今日以監察茶時之意,敢達。令曰,知道。
大王大妃殿·中宮殿·賢嬪宮,藥房口傳問安。答曰,知道。
藥房都提調閔應洙,提調金尙魯,副提調徐命珩啓曰,伏未審日間,聖體調攝若何?溫泉水連爲熏洗,丸劑連爲進御,而搔癢之候,漸益向勝,眩氣一向差愈乎?今日臣等率諸御醫,趁早入診,詳察症候,爲宜。大王大妃殿氣候何如?臣等不任區區憂慮,敢來問安,竝此仰稟。答曰,知道。慈殿氣候,差勝後一樣。予則搔癢眩氣往來,後日次入侍,宜矣。
徐命珩達曰,左承旨南泰溫,今日不爲仕進,卽爲牌招,何如?令曰,依。
宋昌明達曰,判義禁金始炯,連日違召,無意膺命,事甚未安,卽爲牌招察任,何如?令曰,依。
宋昌明達曰,執義金宗台,持平權抗,引避退待,處置不可屢日經宿,憲府無行公處置之員。諫院除在外·未肅拜外,大司諫韓師得,正言沈鑧,竝卽牌招,以爲推移處置之地,何如?令曰,依。
宋昌明,以侍講院言達曰,本院新除授兼文學李應協,時在京畿楊州地,書筵入番事緊,斯速乘馹上來事,下諭,何如?令曰,依。
南泰溫,以兵曹言啓曰,柔遠僉使拿來之代,一時爲急。日昨筵中,至有口傳差出,一二日內下送之敎,故新除授僉使朴震伯處,自本曹,以依傳敎急速辭朝之意,傳令催督矣。除拜五日,稱托遷就,朝始出肅,事關紀綱,誠極可駭。朴震伯爲先罷職,罪狀,令該府處之,其代,卽爲口傳差出,一二日內發送,何如?傳曰,允。
兵曹口傳政事,以文天擎爲柔遠僉使,洪樂性付副司果。
宋昌明,以御營廳言啓曰,本廳未入啓中日單子,今方修正以入之意,敢啓。傳曰,知道。
宋昌明,以戶曹言達曰,依令敎,判府事閔應洙,自己巳二月至十月,合九朔祿俸,更爲輸送于本家。則以爲,連爲陳箚力辭,終不敢祗受云,祿俸又不領受,何以爲之?敢稟。令曰,令倉官更爲輸送。
正言沈鑧所達,請充軍罪人李時蕃,依律處斷。請逆坦緣坐籍沒等事,亟令王府擧行。請罪人泰績,仍令鞫廳,嚴刑得情,快正王法。請徑斃罪人畬孥籍等事,亟令王府,依大逆律擧行。請戊申逆賊巨魁之子,以年未滿未及施法者,亟令王府,竝行孥戮之典。請賊濂收孥籍産,亟令擧行。請罪人龍發·斗齡·戒剛,仍令鞫廳,嚴刑得情,快正王法。請恒延·命垕·敏樞,仍令鞫廳,嚴鞫得情。請罪人八金,依本律施行。請爟極邊遠竄。措辭竝見前新除授司憲府大司憲金鎭商,時在京畿驪州地。請斯速乘馹上來事,下諭。持平權抗,以臣於日昨辭書之末,略陳草草微見,仍附相規之義矣。及承睿批,卽賜許可,臣不勝惶感之至。第臣書中,請飭選部,布置敢言之士云者,不過自劾之意,而何嘗以一字相逼於他臺哉?諸諫臣,過以爲嫌,相繼引避,此固臣意慮之所不到,而實爲臣難冒之一端。至若因臺臣之不備,承宣被推事,臣則未及聞知,而諸諫臣,旣以此爲引,則臣亦身帶臺銜,其當避不避之失,與引避諸臣,無甚異同。且李顯祚曾是正言,而臣則錯認以持平。故臣書中,書以前持平,莫重奏達文字,不能詳審,有此誤書之失。臣之昏謬做錯,誠無以自解,以此以彼,俱不可一刻仍冒於臺次。執義金宗台,以臣於臺地,自劃有素,病又癃痼,陳力無路。新除之下,夫豈有一分承膺之望?而從前違逋,罪積如山,居常懍惕,若隕淵谷,冒昧一出,祗欲分義之粗伸,而適値僚臺竝肅,方有引避之擧,臺閣舊例,無論啓避,一司兩臺,元無各達之規。且傳達,又是下位之責,則臣雖欲强蹲連達,而其於有損臺體,何哉?喉司之更請牌招,有若臣無端徑出者然,雖未詳其喉院所執之如何?而其爲臣難冒之端則決矣。臣旣朝纔肅命,再召之下,義不敢坐違。謹此隨詣,而非但旣出旋入,有損事面,且受其徑出之斥,則以此以彼,其何可晏然仍冒於臺次乎?竝引嫌而退,張皇引避,俱涉過當,豈可以此輕遞言官?其爲徑出,不無所據,喉司請牌,何至過嫌?持平權抗,執義金宗台,請竝令出仕。答曰,不從。下諭事及處置事依達。
宋昌明達曰,兵曹參知吳遂采除拜後,過三日不爲出肅,推考警責,仍卽牌招察任,何如?令曰,依。
兵曹參知吳遂采書曰,伏以臣於譴罷省罪,屛伏荒郊之中,誠不自意。恩敍特下,無幾何而又辱今日之命,臣誠兢惶愧慓,若無所容。蓋臣於前春忝居代言也,入侍倉卒筵奏,辭有未能達意者,致勤誨責之聖諭,詔其迷愚,罪止薄罷。區區寸忱,日夕震惕,時月彌久,而猶不敢自已,雖荷聖度天火,復煩記識,而臣罪固自如矣。憑恃寵數,冒罪旅進,誠非義分之所敢出,而仍念臣樸迂沖率之性,在處生疣,失敗恒多,本不宜於世用。重以年迫六旬,疾病日痼,肺痰吐血之症,種種危劇,驅策自效,亦無其路,臣實自悼也。禁直宿衛,地嚴而責重,宜不容臣一日虛縻。召牌之下,進伏闕外,敢上短章,悉暴衷私於离明之下。伏乞睿慈,特垂矜察,卽賜鐫改臣職名,俾得循分自靖,千萬幸甚。答曰,覽書具悉。爾其勿辭,調理察職。
判敦寧李箕鎭書曰,伏以臣誠不幸,身嬰奇疾,日就消涸,行且六七年,而每當寒節,輒挾感而陡劇,至于昨冬,而更無餘地矣。金吾除命之下,正屬臣病在殊,昏不省事,促旨荐降,而臣則昧然若無聞。及伏奉大朝責敎,始審我邸下,有以臣去就,猥勤提問於賓對者,如臣螻蟻之微,糞土之賤,何以辱睿慈眷顧,至紆虛佇之恩言?臣雖卽日滅死,非所暇恤,固將拚棄性命,寸寸前進,而宿舂之程,適際嚴冱,駄疾之行,未免稽滯。遂至自速惠文之彈,而勘律太寬,匪罪伊恩,處散無幾,敍復如舊。旣有敦府新除,繼以兩兼任還授之命,臣負愆愈重,叨寵愈隆,震越感泣,莫知所以措躬也。噫,臣猥以三朝舊物,嘗齒胄筵末僚,幸遲須臾之微命,獲覩代理之新化,延頸之望,固衆攸同,願死之忱,在臣實倍。苟使一分精力,有可以裨補襪綿,則臣雖摩頂放踵,何所惜哉?只爲臣疾病已痼,神識都亡,雷聲之大而耳不能聞,跬步之近而脚不能運,雖以昨年在朝時事言之,爲瞻耿光,間登文陛,而匍匐蹣跚,有駭瞻視。威顔咫尺,玉音丁寧,而裒如瞢如,全無領會。聖問至及臣母年,而臣莫之對,此固离鑑所俯燭,臣豈敢誣也?縱使有才猷智慮,加臣百倍者,老悖昏耗,到此之極,則遲任所謂不能者止,眞知爲不易之言。在淸朝使臣之禮,亦何必强策以所難强,俾不遂其性乎。臣於軍國機要,不得與聞,蓋已久矣。籌堂虛號,實乖朝體,至若惠局事,初不過仰成於右僚,而臣無所管攝,今又長弟見屬,有若非臣莫可者,尤莫曉其何說也。伏聞聖上,深體大易,節以制度之義。明勅有司,講定條例,因重臣言,催促之旨,亦及臣身。僚堂之稱臣以老鍊,雖太不襯着,欲藉召役,要臣同事者,誠亦出於君子靖共之好意,而獨奈臣膏肓之疾,朝暮且死,無復生人之理,何哉?臣身委枕席,望斷蠢動,叩心抆血,但願遄化而已。玆敢席藁拜章,冒干鈇鉞。伏乞离明,先將臣惠堂之任,改授可堪之人,以幸國事。倂削臣本兼職名,仍治臣前後負犯,以爲爲人臣子,辜恩昧分者之戒焉。抑臣臨死惓惓之誠,願效一言,何敢以請譴自諉而遂已乎?今我大朝,所以命臣等修定例者,夫豈但爲杜奸弊而裕國用哉?竊恐聖意,實在於成一美規,以燕翼子也。以邸下丕承之孝,可不勉於體行惟謹乎?蓋夫孔聖之訓,敬事以下,其目有五,而釋之者曰,皆以敬爲主。朱子又曰,不敬則無以取信,無信則朝儉暮奢,焉能節用?不節用則傷財害民,焉能愛人?不愛人則不能使民以時,要之,本根都在敬字上。此敬所以徹頭尾通上下而成始成終者也。伏惟邸下,离講日勤,睿學日躋,其於主一無適之旨,必有所瀜會而體認,以爲道千乘之本。若夏禹之祗德,實先於菲衣惡食。如文王之懿恭,以卽乎卑服康功,乃臣愚忠日夜所祈望也。苟非然者,聖謨嘉訓,洋洋盈耳,而不過爲空言。金科玉條,井井不紊,而徒歸於虛文。雖有節用之名而無實效,雖有愛人之心而無實政,將何以克盡幹蠱之責,毋負大朝付托之聖意哉?惟邸下,懋哉懋哉?臣病思昏錯,語無倫脊,死罪死罪,臣無任云云。答曰,覽書具悉。所陳切矣,當留念,而卿其勿辭,調理上來行公。
上在昌德宮。常參·經筵,以代理停。
下直,法聖僉使慶晥。
徐命珩達曰,明日常參,取稟。令曰,停。
尹光毅,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,雨勢若此,停。
宋昌明達曰,判義禁金始炯,一向違召,尙不膺命,事甚未安,卽爲牌招察任,何如?令曰,依。
令于尹光毅曰,大臣·備局堂上引接。
宋昌明,以備邊司言啓曰,南漢軍餉反庫御史韓光肇,今當發送,而時無職名,令該曹口傳付軍職,何如?傳曰,允。
又以禮曹言啓曰,刑曹啓辭,忠淸前都事閔洙彦供辭判付,有尹得輔査問之敎,而因義禁府粘目,閔洙彦削職放送,閔光遇分揀放送。其時試官,旣已勘斷,則査問之尹得輔,何以爲之?事草記。傳曰,其曰無私,則閔洙彦豈酌處乎?閔洙彦之被勘,旣非科律,則尹得輔亦不可直施科律,而洙彦·得輔,卽一而二,二而一也。試官旣已削其職,擧子焉敢名其榜乎?分付該曹,拔去榜目,旣已處分放送事,命下矣。今此庚午式年,忠淸右道監試初試生員試,三等第十二人入格,幼學尹得輔拔去,原榜目中,付標以入之意,敢啓。傳曰,知道。
兵曹口傳政事,以韓光肇付副司果。
庚午正月二十日辰時,王世子,坐時敏堂。大臣·備局堂上,引接入對時,左議政金若魯,右議政鄭羽良,行副司直具聖任·金聖應,右參贊申晩,左尹李鼎輔,禮曹參判洪鳳漢,行副司直李昌誼,刑曹參判鄭翬良,右副承旨尹光毅,修撰林錫憲,正言沈鑧,假注書李賢汲,記事官李得宗·金聖佑,以次進伏。持平權抗,追後入對。若魯曰,日候陰濕,氣候如何?令曰,無事矣。若魯曰,微感之候,今已快復乎?令曰,已差矣。若魯曰,大殿聖體調攝若何?令曰,一樣矣。若魯曰,大王大妃殿氣候若何?令曰,萬安矣。若魯曰,中宮殿氣候如何?令曰,安寧矣。若魯曰,全羅前監司韓翼謩上書,已有還下送之令矣。其書中,引續大典及鄭亨復遞任時前例,以不封殿最,自以爲是,至請還寢封進之令,而續大典旣曰,觀察使遞歸,則待新監司限滿云云。遞歸二字,謂遞任而已歸來也。翼謩雖遞職,尙今在營,則其可謂遞歸乎?法典如是分明,而拗引爲說,極爲非矣。鄭亨復前例,在續典未頒布之前,其間又爲罷職未及封進,則尤不當引而强引。朝令之下,應行殿最,何如是遷就乎?韓翼謩從重推考,使之卽爲封進殿最,何如?令曰,依爲之。出擧條若魯曰,此乃江原監司沈星鎭狀達也。備陳設賑形止,飢口漸多之狀,前頭麥農,如或失稔,則畢賑早晩,有不可預度。本道所在帖別備穀,限四五千石,加數劃給事,令廟堂稟令,分付爲請矣。帖外備穀,雖爲賑資,前旣劃給五千石,亦不當過費,而本道賑事方急,道臣之請又如此,二千石特爲加劃給,使之節用畢賑,何如?令曰,依爲之。出擧條聖應曰,臣以軍門事敢達矣。都監軍兵保布,例自六道各邑,捧收奉足上下,而今年海西·忠淸·江原·京畿等四道,以年事之凶歉,砲布災減之數,至於一百六同零之多,令廟堂依前劃給,何如?令曰,依爲之。出擧條抗曰,臣情旣難安,失在做錯,不得已自列而退,恭俟物議矣。及見諫臣處置措辭,則以章皇引嫌,俱涉過當爲目,顯示非斥之意,而强而請出,臣誠訝惑矣。臣之避辭上下兩端,俱是可引之語,而元無章皇過當之事,則諫臣何所看得,而作此語耶?凡處置之規,無一辭貶意然後,開其進身之路,而今其爲言如此,此莫非臣疲軟見輕之致。臣何顔面,苟然仍冒於臺端乎?請令遞斥臣職。令曰,勿辭。光毅曰,持平權抗,再達煩瀆,退待物論矣。令曰,知道。鑧達曰,臣言辭拙訥,見識魯莽,實不合於淸朝耳目之任,而前後除旨,不敢爲辭避計,有命輒承者,只爲粗伸分義。昨日憲臣處置,歸於本院,而臣旣出仕,則義不敢辭,乃敢冒當,而持平權抗之避辭中,上段所引,前日諸諫臣皆已出仕,則憲臣之又以此引嫌,殊涉過當。且其上書中,數字誤書,不過一時做錯,至於請飭選部,布列敢言之士云者,雖似泛論,亦可見其自期之不少矣。豈可因此微事,以遞可言之臺臣乎?臣之請出,惟冀能踐其言,以振其風彩,而不意今者,反以處置,謂有非斥,乃至引避而出,未知臣之處置中兩句,何嘗有非斥之語乎?今以不成說之說,强自引嫌,實非當初所期於憲臣者,臣實慨然也。然憲臣,旣以臣之處置,爲自引之端,則臣之處置乖當之失,於斯著矣。何敢一刻蹲冒於臺次乎?請令遞斥臣職。令曰,勿辭。光毅曰,正言沈鑧,再達煩瀆,退待物論矣。令曰,知道。錫憲曰,持平權抗,引避而退矣。其所引嫌,極涉苟且,近來臺閣,便成厭避之窠,强引不當引之嫌,以爲圖遞之階者,實爲痼弊。而況今歲首賓對,兩司幸而備員宜有可言之事,而强覓引嫌,極爲非矣。三司之互相論斥,雖非美事,此等之事,亦不可置而無警。臣以爲持平權抗,遞差,宜矣。令曰,依爲之。羽良曰,權抗之避辭,不但苟且,極涉可笑。古之臺官,則猶有一二事遮面之資,而今則只以引避爲事矣。若魯曰,歲新已二十日,春意已生,日煦漸長。況且來日,卽我邸下誕降之辰也。臣以誠勤二字,以替古人之金鑑錄,願邸下念哉?令曰,當留念焉。羽良曰,誠勤二字,卽邸下日用工夫,誠者天道也。有晝夜不息之理,勤者君道也,有流水不腐之喩矣。講學爲政,本非二道,更願邸下毋忽焉。令曰,可不留念?錫憲曰,王者體天,以誠勤二字,布化萬物。夫誠勤者,無逸之道也,兩大臣所達,誠得宜矣。令曰,當留念矣。持平權抗遞差事,下令。大臣·諸臣,以次退出。
上在昌德宮。常參·經筵,以代理停。
下直,甲山府使柳鎭斗。
大殿·大王大妃殿·中宮殿·嬪宮·賢嬪宮,政院·玉堂口傳問安。答曰,知道。世子宮,政院·玉堂單子問安。答曰,知道。
徐命珩達曰,明日常參,取稟。令曰,停。
宋昌明達曰,大司憲金鎭商,掌令宋能相·鄭漢奎在外。執義金宗台呈辭。持平安致宅未署經。一員未差。今日以監察茶時之意,敢達。令曰,知道。
宋昌明達曰,判義禁金始烱,鎭日違召,無意膺命,事體殊涉未安,卽爲牌招察任,何如?令曰,依。
傳于尹光毅曰,都監軍若入建陽門,則例以建·金·弘三門,書入單子,而騎曹不知古例,以金·弘書入。今則以建·金·弘書入事,分付。
備忘記,三局將,雖曰漫職,以年老之人苟差,將豈爲人哉?訓鍊大將金聖應,從重推考。
徐命珩,以吏曹言啓曰,今日吏曹褒貶參謁時,戶曹佐郞權噵,稱病不進,推考警責,何如?傳曰,允。
又以吏曹言啓曰,曹所屬司饔院宗簿寺官員等,去己巳年秋冬等褒貶,當爲等第,而因提調有故,不得磨勘之意,敢啓。傳曰,知道。
又以禮曹言啓曰,臣宗伋,與戶曹參議南泰耆,進詣大報壇奉審,則壇上方甎五立有小小缺起者,而不至大段,其中一立至於傷破,所見未安,當爲改排。壇下方甎,庫庫破碎,四面曲墻塗灰,庫庫剝落。冽泉門庫庫雨漏,仰土剝落,當爲修補。白布帳十幅三十五尺一浮,油遮日二十張付二浮,中束乼十艮衣,三甲所十七艮衣,白紬抹裙二件,角搥八柄,塤三部,吹籥二箇,舞籥五箇,柳笥一部,皂紬衣一件竝破,當爲改備。皂紬衣一件,白紬中單二件,烏皮履三十五部,白布遮日二十幅二十尺二浮,中束乼十艮衣竝弊傷,當爲修補。竝令各該司,卽速修補改備之意,分付,何如?傳曰,允。
吏曹口傳政事,以金致仁爲吏曹正郞,尹東星爲佐郞。
傳于尹光毅曰,夜對爲之,自省編上編持入。
傳于尹光毅曰,頃者下敎時遺焉。大臣夫人,旣已存問,則況大臣之親乎?故宋左相家,令該曹食物一例輸送。
庚午正月二十一日初更三點,上御歡慶殿。儒臣持自省編夜對時,左副承旨尹光毅,修撰李垍,副修撰洪重孝,假注書李賢汲,記事官李宜哲·金聖佑,以次入伏。上曰,讀之。垍讀序文。上曰,下番讀之。重孝讀,自百尺竿頭,止可不念哉?上曰,有一鵲飛入筵中,不知出門處,正如世道冥埴之人也。上曰,文義陳之。垍曰,此乃御製,而屢次進講,故別無可達之文義。自上果力行此編之言,則庶無愧於自省之義矣。重孝曰,非言之難,行之惟艱,上番所達好矣。上曰,曾有以勿講此書爲言者,然此乃抑戒詩箴警之意也。重孝曰,武公之爲睿聖,以抑詩之自警也。殿下亦能行此兩編之言,則可以爲聖人矣。雖是親製之書,豈曰無益乎?上命宣醞。重孝曰,此書序文,有前杖後几,蒼顔皓髥之語。殿下寶算已高,而每許臣等挾冊登筵,一席昵侍,盃酒從容,臣竊欽仰我聖上勤學之盛意矣。上曰,予不過警睡耳,將何以踐言耶?重孝曰,臣有所未曉者,故惶恐敢達矣。近日經筵,何爲而停廢耶?上曰,儒臣不知耶?卽自代理後,不爲視事,經筵亦視事中一事,故自無之矣。上曰,承宣卽兵房耶?光毅曰,然矣。上曰,是該房也。丁酉前例視事,取稟,何以爲之耶?光毅曰,臣未及考見。待後日入侍,考出仰達乎?重孝曰,臣見經筵日記,則丁酉年只以聖候未寧停之,別無因代理停廢之事矣。上曰,更考兵曹丁酉等錄,後日入侍,持入,可也。儒臣先退。上命承旨書寓感文,命臣賢汲讀一遍。讀訖。承·史退出。
上在昌德宮。常參·經筵,以代理停。
夜五更,月犯心星。
尹光毅達曰,明日常參,取稟。令曰,停。
備忘記,今下弓矢,柔院僉使文天擎處給送。
宋昌明達曰,判義禁金始炯,連日違召,尙不膺命,事甚未安,卽爲牌招察任,何如?令曰,依。
宋昌明達曰,正言沈鑧,引避退待,尙未處置,憲府之連日監察茶時,諫院闕達,俱甚未安。除在外·未署經·服制·牌不進·令旨未下外,獻納趙重晦,執義金宗台,竝卽牌招,何如?令曰,依。
朴弼載達曰,校理尹東度,除拜有日,尙不出肅,卽爲牌招察任,何如?令曰,依。
又達曰,本館上番校理臣李垍,以摠戎廳郞廳,今日坐起時,晝仕出去,而每每草記,事涉煩瀆,入直間除草記往來之意,敢達。令曰,知道。
傳于朴弼載曰,入侍已久,有下敎事,內局日次,待朝爲之。
執義金宗台達曰,請逆坦孥籍,一依王府草記,卽令擧行。措辭見上請罪人泰績,令鞫廳,嚴鞫得情,快正王法。措辭見上請瑞虎等兩賊孥籍,亟令王府擧行。措辭見上請物故罪人夏宅孥籍,亟令王府擧行。措辭見上請畬孥籍等事,依大逆例擧行。措辭見上請戊申賊魁之子,貸死爲奴,而年滿者,亟令王府,考案抄出,竝依麟佐子追坐例擧行。措辭見上請徑斃罪人濂,孥籍等事,亟令王府擧行。措辭見上請罪人龍發·斗齡·戒剛,仍令鞫廳,嚴鞫得情,快正王法。措辭見上請其時干連人英梅,更令鞫廳嚴形鞫問,期於得情。措辭見上請尹宅履·德喜等,更令王府,拿鞫嚴訊,以正王法。措辭見上請爟,極邊遠竄。措辭見上答曰,不從。
宋昌明,以義禁府言達曰,時囚罪人李重泰代奴呈狀內,其上典,頃遭母喪,未過窆葬而拿囚矣。葬事定於來二月初七日,依例給由,以伸至情云。罪人李重泰,依前例給暇歸葬,何如?令曰,依。
上在昌德宮。常參·經筵,以代理停。
宋昌明達曰,大司憲金鎭商,掌令宋能相·鄭漢奎在外。執義金宗台呈辭。持平安致宅未署經。一員未差。今日以監察茶時之意,敢達。令曰,知道。
朴弼載達曰,明日常參,取稟。令曰,停。
大王大妃殿·中宮殿·賢嬪宮,藥房問安。答曰,知道。
藥房都提調臣閔應洙,提調臣金尙魯,副提調臣徐命珩啓曰,雪後風寒頗緊,伏未審此時,聖體調攝若何?溫泉水連爲熏洗,丸劑亦連爲進御,而瘙癢之候及眩氣,漸益差勝乎。今日臣等,當依下敎,率諸御醫,趁早入診,詳察症候矣。大王大妃殿氣候何如?臣等不任區區憂慮,敢來問安,竝此仰稟。答曰,知道。慈殿氣候,差勝後一樣,予則入侍下敎,宜矣。
尹光毅,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
宋昌明達曰,判義禁金始炯,一向違召,無意出肅,事甚未安,卽爲牌招察任,何如?令曰,依。
傳于徐命珩曰,藥房入診。左議政金若魯,右議政鄭羽良,同爲入侍。
傳于朴弼載曰,戶判及御製編次臣趙明履,內局入診,同爲入侍。
朴弼載,以吏曹言啓曰,都目大政,有催促擧行之命矣。今將定日稟啓,而本曹郞廳,不可不備員。正郞·佐郞未差代,口傳備擬以入之意,敢啓。傳曰,知道。
尹光毅,以訓鍊都監言啓曰,新造旗麾祭,今月二十四日子時,神武門後,放砲·大吹打,設行之意,敢啓。傳曰,知道。
庚午正月二十三日辰時,上御歡慶殿。藥房入診。左右相·戶判,同爲入侍時,左議政金若魯,右議政鄭羽良,都提調閔應洙,提調金尙魯,副提調徐命珩,戶曹判書朴文秀,記事官南鶴老·李宜哲·金聖佑,醫官金應三·金壽煃·鄭行謹·鄭趾彦·李道吉·金鼎新進伏訖。閔應洙進曰,近來日候甚不佳,雨雪又如此,聖體若何?上曰,日氣如此,故氣甚不平,而不至大段矣。應洙曰,瘙癢之候何如?上曰,終不快愈矣。尙魯曰,瘙癢之症,何處尤甚乎?上曰,下部幾盡消減,而手指間終不愈矣。應洙曰,溫泉水連爲熏洗乎?上曰,雖熏洗而無效,故欲止之矣。應洙曰,丸劑連爲進御乎?上曰,予於醫藥無誠,故亦不能頻頻進服矣。應洙曰,眩氣何如?上曰,不至大段矣。應洙曰,大王大妃殿氣候何如?上曰,安寧矣。應洙曰,東宮感候何如?上曰,挾食則每有感氣,是甚可悶矣。應洙曰,嬪宮氣候,近來何如?聞入診醫女之言,則以爲分明無疑云矣。上曰,氣甚困憊,不能善食矣。欲使卿等知之,故頃有下敎,而今則八九分無疑矣。尙魯曰,困憊是例症矣。上曰,太幼故不勝其困憊矣。應洙曰,賢嬪宮症候何如?上曰,使以溫泉水連洗,則瘙痒處,似柔緩云矣。應洙曰,溫泉水運來已久,更爲汲來,何如?上曰,手指間作痂處,以溫泉水熏洗,則似有其效,一次汲來,可也。應洙曰,使醫官診候,何如?上曰,唯。應三診畢曰,脈候左三部似數,右三部似澁,而甚調匀矣。壽煃診畢曰,左右三部,微似數滑,而脈度不如常時矣。行謹等,以次診畢後,所達之言,與應三略同。上曰,八味元製如茶食,而服之何如耶?應三曰,其味不好,不得進御矣。上曰,頃日尹光毅以爲,近來則酒戶甚窄云矣。予於湯劑,亦不能如前進御,亦不善下,故欲爲嚼下矣。應三曰,散藥不可永久進御矣。壽煃曰,多用疎散之劑,則必有其害,不可輕易進御。八味元多爲進御然後,可以責效。如以不卽順下爲慮,則以薑汁呑下,宜矣。上曰,薑茶,予本不好矣。尙魯曰,略略呑下,則不甚難矣。應三曰,八味元如以不卽順下爲難,則作湯進御,宜矣。上曰,諸醫之意,何如?各陳意見,可也。壽煃曰,有膈痰則八味元易滯,作湯進御,宜矣。道吉曰,外間亦有作湯服之者,其效勝於丸劑矣。趾彦曰,丸藥置於寒處而服之則易滯,作湯服之則易降,其效亦勝於丸劑矣。臣曾見有人服八味湯,而作丸如胡桃大者。臣問之則以爲,以此數丸,煎服則甚好云矣。文秀曰,八味元以粥飮下之,則不至滯矣。上笑曰,戶判他事則皆知之,而服藥之法,必不詳知矣。尙魯曰,米飮和鹽呑下則易下矣。上曰,和淸則味甚不好,予自少不嗜甘味矣。尙魯曰,脾胃好故如是矣。羽良曰,故奉朝賀朴弼琦,朝夕食時,必食淸少許云矣。上曰,不服藥之李世璡,年至八十。年之多少,豈在服藥乎?予之自壬子年,進服丸劑者,幾至一石五斗,而終無顯效,故其後不復進服矣。諸醫之言如此,自今以後,欲以湯劑進服,而厭症每生矣。一劑當爲幾貼耶?應三曰,可爲二十貼矣。上曰,八味元作湯,自今日五貼式,日次劑入,一劑畢進後,議定繼進當否。出榻敎上曰,丸劑姑不劑入,等分作貼以入,可也。應三曰,各材錢數,依八味元本方製入乎?上曰,鹿茸則拔去,可也。應洙曰,賢嬪宮紅暈之氣,姑無所減,則使醫女頻頻入診,宜矣。上曰,終不快愈,領敦寧入來後,欲使率醫女診察矣。若魯曰,領敦寧今日當宿平山,路甚泥濘,故如是遲滯云矣。上曰,領敦寧入來,翌日卽爲入診,可也。上曰,嬪宮困憊之氣,自是例症,則姑觀前頭,服藥無妨耶?應洙曰,旣是例症,則不必以此徑進湯劑矣。上曰,內局日次日,使洪鳳漢,率醫女入診於嬪宮,可也。尙魯曰,頃日夜對時,以朝參事,有所下敎,故考出謄錄,則戊戌代理後,以方在靜攝中,頉稟。卽今則與其時有異,而本曹草記,頃以休紙,下於政院,故敢達矣。上曰,予謂中官曰,代理後無朝參之例,則此草記將爲休紙云矣。以此之故,中官以休紙還下於政院矣。羽良曰,朝參體重,取稟草記,宜有發落,而以休紙下,則政院當提稟,而不爲之。當該承旨,從重推考,何如?上曰,依爲之。出擧條上曰,朝參草記,不稟,而以休紙還下者,亦有矇然不察之失。當該中官,從重推考,可也。出擧條應洙曰,臣惶恐敢達,臣素有吐蛔之症,而近來益甚。如是而筵中出入,何以爲之耶?亟賜鐫遞,俾便調治,是臣大願矣。上曰,欲以內局之任而羈縻焉。豈可以一時之病,遽許其遞耶?若魯曰,平安道郭山漂風船人等出送事,盛京禮部咨文出來矣。回答咨文,令槐院撰出。會寧·慶源開市,旣已完畢,亦令槐院,依例撰咨。別定禁軍騎撥,竝下送于義州,使之傳給鳳城,以爲傳致之地,而我國漂風人出送,則例有無方物謝表,使槐院依例撰表,付送於前頭使行入去時,何如?上曰,依爲之。出擧條上曰,朴載河何如耶?羽良曰,勝於朴載海矣。上曰,近來武臣,一經閫任,則不復用力,而朴載河則猶用力矣。金潤·尹景淵,以貌言之則無可取,而有可用之才矣。若魯曰,金潤之子柱台,是可用之人也。盧啓禎亦可用之人,而方在被罪中,不得收用,是甚可惜矣。禹夏亨亦多有功勞,而不盡其用,纔已身死,殊可惻然矣。文秀曰,禹夏亨之功,國家不能盡酬,而遽爾身死,其子弘圭,爲人甚佳,宜奬用其子,以償其父之功勞矣。上曰,前兵使禹夏亨,戊申樹功,可謂大矣,而因一下敎,不能參勳,心常惜之。又掣時俗,齮齕一世,而莫能進用。今聞已逝,心用衋傷,其令該曹顧恤其子弘圭,待闋服卽爲甄用。王者之道,念功用才,旣念功於夏亨,況同功之人乎?孫命大戊申守八良,其功亦不少,而其子鎭民,爲人可用,故錄用事,曾已下敎。尙今沈滯常調,亦令該曹另加調用,以示念功之意。前水使盧啓禎,以故大臣所薦用之,其後因他事而沈滯,以其供辭推之,非渠之事可知,飭已行,給牒敍用,以示用才之意。出傳敎羽良曰,洪霖之子漢輔,亦宜擢用矣。上曰,與其父何如耶?若魯·羽良曰,洪霖,臣等皆未見之,未知其與子何如矣。羽良曰,故左議政宋寅明子,纔已闋服。今番都目,調用,何如?上曰,依爲之。出擧條上曰,帶礪勳臣,餘存幾何耶?文秀曰,李益馝·金重萬·李萬囿·領敦寧及臣也。上曰,尹淳曾言金重萬狀貌,甚魁偉矣。頃日見之,則已衰朽矣。若魯曰,災減雖是爲民之政,曾前則罕有而絶無矣。一自辛壬以後,濫觴不已。殆同年年應行之事,朝家無以給代,經費之苟艱,儲蓄之匱竭,誠非細憂。古則雖値災年,道臣分等之規甚嚴,亦不敢直請災減矣。今則不然,諸道道臣,於分等之際,多拘於守令之言,不能詳覈虛實。尤甚之次,未免過濫,甚至面里分等,而輒引某年之例,災減之數,乃敢磨鍊狀請。殆若廟堂之覆奏,有損國體,大關後弊,此後則分等,另加峻考,而面里分等,則永爲嚴防。雖請蠲恤之典,不得以災減分數,引例仰請之意,爲先出擧條。嚴飭於諸道道臣,如是,分付之後,或有因循謬規者,則隨事論責,何如?上曰,所達誠是矣,嚴飭,可也。出擧條若魯曰,訓局災減之代,今當區劃。昨於備局之坐,與訓將及諸宰,反復相議而無出處,誠甚渴悶。昨冬爲軍作米,關西木一千同取來矣。從民願作米之故,厥木有百餘同不得作米而餘存者。以此木一百同,劃給訓局災減之代,何如?上曰,依爲之。出擧條羽良曰,兵判俄以朝參事,有所仰達。姑待日氣和暖,而爲之無妨矣。上曰,代理後朝參,非予所知矣。若魯曰,不必如此矣。上曰,元良代理後,則非予事矣。若魯·羽良曰,今月內,不可不爲之矣。上曰,雖今日爲之,何難之有?而但如此,則殊無代理之意,亦涉殊常矣。羽良曰,一年之內,數次爲之,宜矣。上曰,一次猶難,況數次乎?予之厭苦,無異於八味元矣。若魯曰,其在維持人心之道,不可不急速擧行矣。上曰,代理之後,有朝參之規乎?若魯曰,有之矣。上曰,代理之後,朝常參,卽代理中一事,故今番該曹之稟也。心甚訝之,問其前例,考例以奏。歲初朝參,無停止之例,入侍大臣,亦以請行。此不過歲初正門受禮而已,何靳一行朝參,今二十六日爲之。元良代理後,常參尙不爲之,以二十八日爲之。大政,以朝參翌日擧行事,分付。出傳敎上曰,卿等之請,不無所執,故今姑勉從矣。上曰,尹得載·尹東度,俱是可用之人,而尹得載之外任,太頻數矣。羽良曰,尹東度·尹得載,雖非任事之臣,其爲人俱是士大夫矣。上曰,卿以爲尹尙任,與其父何如耶?羽良曰,尹尙任爲人甚佳,而猶不如其父矣。上曰,尹容爲人甚眞實矣。若魯曰,鄭宲亦可用之人矣。上曰,偏論甚難矣。若魯曰,渠何敢爲偏論乎?上曰,李台重何當上來耶?若魯曰,不久當上來矣。上曰,全羅監司亦爲不赴耶?若魯曰,臣姑未知矣。上曰,卿何爲此言耶?全羅監司則不可不使之赴任矣。羽良曰,眷注諸臣,必擇其人,有其實效矣。上曰,卿言是矣。羽良曰,國家政務,一委東宮,而殿下全不摠察,臣實悶焉。紋縀之禁,決不可行,而殿下一朝禁之,擧皆從之,雖不可爲之事,銳意爲之,則何事不可做耶?上曰,太甲欲敗度縱敗禮,一蹉足則至於桀·紂,漢武非輪臺詔,則幾續亡秦,漢武·太甲,可謂難矣。羽良曰,殺人之事,雖非人主所爲,而殿下如欲振刷紀綱,勅勵臣工,則臣雖有罪,斷不饒貸然後,可以爲國事矣。臣等如鄧禹,而垂功名於竹帛,則豈不榮耀哉?上曰,予以調劑之策,爲當今第一務,而第見近日諸臣,則皆如塗粉而無實效,予何以爲之耶?若魯曰,南兵使沈瑎,以春等都試停退,合設於秋等申聞仰請。此係軍政,則當啓聞,而誤爲申聞。沈瑎推考,而都試,本道凶歉旣如此,諸道春操,因特敎旣令停止。都試亦許待秋合設,宜矣。上曰,依爲之。出擧條文秀曰,日前自上,軫念都民中病而無依者,令度支造幕於郊外,令賑廳給米顧助事,命下矣。臣實欽仰恤民之盛德,而且令度支造幕者。臣於癸丑年間,以賑堂爲病民造幕之役,故聖上知此,而令臣擧行。臣豈不仰體聖心,盡力爲之?而度支則職責,與賑廳有異。替當賑廳之事,非但心甚不安,造幕恤民等事,自是賑廳所當爲者,而度支若一番替行,則此後當爲前例,貽弊無窮。使賑廳擧行,恐合事宜。故與兩大臣相議後,下敎翌日請對,而不得入侍,故今始敢達矣。若魯曰,戶判之言,亦不無所執。日前來問臣等,故答以請對更稟,無妨矣。上曰,一將臣爲軍兵,造幕而救活,則爲人君而不能活一國之民乎?下敎後,已過累日,而至今不爲,甚非矣。依前下敎,盡心擧行,可也。羽良曰,上敎如此,何可不爲奉行乎?文秀曰,聖敎至此,臣不敢辭,而此是賑廳之事,則度支專當,甚爲不安。且臣兼管賑廳堂上,造幕物力則度支·賑廳均當,郞廳則地部郞·惠廳郞,同爲擧行,何如?上曰,依爲之。文秀曰,臣雖兼管賑堂,惠廳堂上亦兼賑堂,臣與惠廳堂上,同爲擧行,何如?若魯·羽良曰,戶判奉聖敎,雖專當,何妨焉?上曰,卿當之,可也。文秀曰,癸丑賑民設幕時,其時東西活人署官員,自賑廳句管指揮,多活病民,故其時得蒙加資之典矣。今番東西活人別提,依癸丑年例,自臣曹指揮檢察,何如?上曰,依爲之。出擧條文秀曰,軍兵放料,一年放下田米,至於八千餘石之多,而海西長山以北作錢之後,田米無出處,自前貸用於惠廳矣。蓋惠廳田米,貢價出給之後,餘米則無用處,置在庫中,不過數年,皆腐傷不用。以此前後惠堂,於田米許貸,無甚持難。且以近例言之,左相爲戶判時,亦貸用三千石矣。卽今軍兵料田米,極爲苟艱。惠·賑廳所在田米,限三千五百餘石貸用之意,議于大臣,故敢此仰稟。下詢後許貸,以爲繼用之地,何如?若魯曰,戶曹田米,本來果少,軍兵放料不足,則許貸無妨矣。上曰,依爲之。出擧條上曰,定例幾盡爲之耶?文秀曰,凡例,後日藥房入診,臣當持入矣。上曰,內局日次,自今日計日爲之,而明日則勿爲之,可也。上曰,吏判及春坊上下番入侍,守廳承旨入侍。出榻敎上曰,近來儒臣,其甚不備。乞郡儒臣,隨其朔數,次第內擬。在外儒臣,亦爲申飭。出傳敎諸臣以次退出。
庚午正月二十三日申時,上御歡慶殿。吏曹判書·春坊上下番,同爲入侍時,吏曹判書元景夏,同副承旨朴弼載,輔德尹志泰,司書李得宗,假注書李賢汲,記事官李宜哲·金聖佑,以次進伏。上曰,春坊上下番進,誦所讀之書。志泰·得宗,以次誦奏詩經文王之什。上曰,善誦矣。讀之熟矣。景夏曰,尹志泰,自未第時,已有場屋間聲名矣。上曰,自今日,春坊上下番,使之替直,可也。志泰·得宗,先爲退出。上命景夏,釐正御製寓感文,命景夏讀一遍。又命臣賢汲。讀一遍訖。景夏曰,今日臣與彼承旨,同爲入侍,竊有所達矣。昨年一皇壇竝享時,弼載來見臣,聞其所言,則與臣意見相符。其時弼載無官,故不得獻議矣。且聞辛丑鏡賊敎文出後,弼載欲與朴師洙,同爲上疏,而以無同志未果云矣。弼載曰,臣於其時,果與朴師洙,欲爲討逆之疏,而不能多得同志之士,未果爲之。仍與師洙,不見一二科矣。上曰,向者政院日記失火時,辛丑年日記,則以彼承旨之考見於院中,得免火災云。予於其時,聞之以彼承旨爲黨目中人,今聞此言,不然矣。景夏曰,聞弼載之所議,則今番四人伸雪事,自是應行之典云矣。諸臣以次退出。
正月二十三日酉時,上御歡慶殿。儒臣持聖學輯要入侍時,參贊官朴弼載,檢討官李垍,侍讀官洪重孝,假注書李賢汲,記事官李宜哲·金聖佑,以次進伏。重孝曰,臣頃以展冊之意,仰達矣。未知御前展冊乎?臣惶恐敢稟。上曰,分義何敢若是耶?極爲無嚴矣。弼載曰,洪重孝請遞差。重孝蒼黃退出。上命弼載書之曰,臥內召見,亦有舊例。方在靜攝之中,不拘常例,召見儒臣,而頃者儒臣有建白之事,故觀勢爲之事下敎者,若有召對之命,則欲爲展冊之意也。近者堂陛不嚴,今日酬應諸臣之後,氣亦困矣。而心猶惓惓,遵臥內召見古事,有儒臣持冊入侍之命,其君若臥而召見,亦展冊乎?一儒臣敢問展冊與否,其涉無嚴,其在嚴紀綱正分義之道,不可一時問備而止,修撰洪重孝遞差。上曰,副修撰林錫憲,使之入侍。弼載曰,林錫憲家在門外,而城門幾閉矣。上曰,留城門,使之入來。錫憲入伏。上曰,上番讀之。垍讀,自事君,止賢邪之辨。上曰,下番讀之。錫憲讀,自放鄭聲,止周而不比。上曰,文義進講,可也。垍曰,君子小人之分,古聖王亦以爲難矣。一消一長,其幾可畏,此先正所以惓惓致意也。上曰,所陳好矣。錫憲曰,佞人利口之爲害,易至覆邦禍國,而時君世主,不能戒焉,臣嘗讀史,爲之慨惋矣。上曰,然矣。錫憲曰,輯要一冊,卽先正眷眷致意處,一字一句,罔非嘉言。惟殿下,念哉懋哉?上曰,所勉之意,可不留心。垍曰,此外文義,別無可達者矣。上命承旨書之曰,近日以大臣·備堂入侍時所稟觀之,不過或有一番建白而置之者,而留滯者多,此亦束置高閣而然也。此外留滯者,令備局卽爲申目,稟處。以此推之,各司可知,政院一例,申飭。書訖。諸臣以次退出。
上在昌德宮。常參·經筵,以代理停。
宋昌明達曰,明日常參,取稟。令曰,停。
尹光毅,以都摠府言啓曰,今此朝參擧動時,侍衛不可不備員,而摠管三員瓜滿副摠管張泰紹,以禁軍別將,禁軍領率進參,侍衛將不得備員瓜滿之代,令該曹以在京無故人,卽爲口傳差出,以爲備員侍衛之地,何如?傳曰,允。
宋昌明達曰,判義禁金始炯,鎭日違召,無意膺命,事體未安,卽爲牌招,何如?令曰,依。
又達曰,正言沈鑧,引避退待,諫院無處置之員。憲府除在外·未署經外,執義金宗台,卽爲牌招,以爲處置之地,何如?令曰,依。
尹光毅達曰,明日朝參時,諫院無進參之員,除在外·牌不進令旨未下外,司諫李彝章,待開門牌招,何如?令曰,依。
傳于徐命珩曰,都政,國之重也。以初定日擧行朝參,以明日進定明政門爲之。雲·寶侍衛書入,守門將以下差備,以前受點人擧行。
尹光毅啓曰,壬戌年兵將圖說重刊時,特命頒送于各道方伯閫帥處,使之翻刊廣布矣。今此續兵將圖說旣已,御製序文,亦多有增加處,比前有別,不可不廣布,依壬戌年例擧行,何如?傳曰,允。
兵曹口傳政〈事〉,以東城君㭻爲都摠管,以靈川君埜·密林君炓爲副摠管。
朴弼載,以吏曹言啓曰,本曹正郞金致仁呈狀內,親病甚重,勢難離捨察任云。親病旣如是危重,則不可强令察任,今姑改差,何如?傳曰,允。
宋昌明,以兵曹言啓曰,取考甲寅丁卯兩年謄錄,則明政門親臨朝參時,明政門與弘化門,相距不遠,故東營集春營入直軍兵除出。弘化門外左右路,量宜排立,雜人一切防禁,而事畢後,卽還本處入直矣。今此依此擧行之意,分付訓局,何如?傳曰,允。
尹光毅,以禁衛營言啓曰,今正月二十五日子時,神武門外旗麾祭時,放砲·大吹打·設行之意,敢啓。傳曰,知道。
執義金宗台達曰,請逆坦孥籍,一依王府草記,卽令擧行。措辭見上請罪人泰績,令鞫廳,嚴鞫得情,快正王法。措辭見上請瑞虎等兩賊孥籍,亟令王府擧行。措辭見上請物故罪人夏宅孥籍,亟令王府擧行。措辭見上請逆畬孥籍等事,依大逆例擧行。措辭見上請戊申賊魁之子,貸死爲奴,而年滿者,亟令王府,考案抄出,竝依麟佐子追坐例擧行。措辭見上請徑斃罪人濂,孥籍等事,亟令王府擧行。措辭見上請罪人龍發·斗齡·戒剛,仍令鞫廳,嚴鞫得情,快正王法。措辭見上請其時干連人英梅,更令鞫廳,嚴刑窮問,期於得情。措辭見上請尹宅履·德喜等,更令王府,拿鞫嚴訊,以正王法。措辭見上請爟,極邊遠竄。措辭見上正言沈鑧,以臣言辭拙訥,見識魯莽,實不合於淸朝耳目之任,而前後除旨,不敢爲辭避計。有命輒承者,祗爲粗伸分義。昨日憲臣處置,歸於本院,而臣旣出仕,則義不敢辭,乃敢冒當,而持平權抗之避辭中,上段所引前日諸諫臣,皆已出仕,則憲臣之又以此引嫌,殊涉過當。且其上書中,數字誤書,不過一時做錯。至於請飭選部,布列敢言之士云者,雖似泛論,亦可見其自期之不少矣。豈可因一微事,以遞可言之臺臣乎?臣之請出,惟冀能踐其言,以振其風采,而不意今者,反以處置,謂有非斥,乃至引避而出。未知臣之處置中兩句,何嘗有非斥之語乎?今以不成說之語,强自引避,實非當初所期於憲臣者,實慨然也。然憲臣旣以臣之處置,爲自引之端,則臣之處置乖當之失,於斯著矣。何敢一刻蹲冒於臺次乎?引嫌而退。當初處置,本自稱停。所失在彼,於我何嫌?請正言沈鑧出仕。答曰,不從。處置事依達。
上在昌德宮。常參·經筵,以代理停。
自未時至酉時,日有兩珥,日上有冠。
李普昱達曰,明日都目相値,限畢間,常參,頉稟。令曰,知道。
尹光毅達曰,備邊司郞廳來言,今日賓廳日次,而朝參相値,不得來會云矣,敢達。令曰,知道。
宋昌明達曰,執義金宗台,再達煩瀆,退待物論〈矣〉。令曰,知道。
徐命珩啓曰,今日朝參時,承旨一員,當爲留院,何承旨留院乎?敢稟。傳曰,知道。
宋昌明達曰,判義禁金始炯,連日違召,尙不膺命,殊涉未安,卽爲牌招,何如?令曰,依。
宋昌明啓曰,戶曹判書朴文秀,依下敎來待,禮曹參判洪鳳漢,問議大臣後來待矣。傳曰,儒臣持夙夜箴,同爲入侍。
傳于李普昱曰,夜對入侍爲之,戶曹判書·禮曹參判同爲入侍。
朴弼載啓曰,今正月二十六日,都目政事爲之之意,敢啓。傳曰,知道。
徐命珩,以吏曹言啓曰,大政隔日,郞廳不可不備員,正郞未差之代,口傳擬入之意,敢啓。傳曰,知道。
吏曹口傳政事,以朴師訥爲吏曹正郞。
執義金宗台達曰,臣於臺地,自有素畫。目今病情,又無自力之望,而申飭之下,不敢違傲。冒沒出肅,適値大朝朝參盛擧,力疾入參,粗伸義分,仰瞻天顔,咫尺不遠,豈不欲趨登前席,少效區區之忱?而第臣素患疝症,猝然闖發,頃刻之間,若將顚仆。堇畢興俯之禮,蒼黃退出之狀,諸臣之所目覩者也。臺體之壞損,臣實自知,果有班中物議,以臣旣入參不陞殿,大以爲非,臣之溺職之失益著矣。其何可一刻晏然於臺次乎?請令遞斥臣職。答曰,勿辭。
尹光毅,以訓鍊都監言啓曰,因兵曹草記,明政門親臨朝參時,東營集春營入直軍兵除出,弘化門外左右路,量宜排立,雜人防禁事,允下矣。東營·集春營兩處入直軍兵中,各十五名除出,排立於弘化門外上下路,防禁雜人,而事畢後,還直本處之意,敢啓。傳曰,知道。
朝參罷後,政院·玉堂·藥房口傳問安。答曰,知道。
司諫李彝章書曰,伏以臣,屛伏郊坰,杜門省愆。迺者薇垣新除,有隕自天,馹召遠降,蓬蓽生輝。臣誠驚惶感激,莫知攸措,新命之下,不敢久淹。進伏城闉,而向來館職時所坐,至今追思,尙切懍惕。蓋瀛錄之盛,最稱近來,而乃其無故行公,則只是如臣蔑劣者,以公體則苟簡,以私義則慙惶。此臣所以前後筵席,輒以諸僚勉出,累煩聖聽者,而伊日歷擧而爲奏也。或提其事實,或稱其文學,則其意亦祗欲稍廣經幄挾冊之員,以恢聖朝裨益之路,而天賦拙澁,言語樸訥,不免其卒陷於筵體不嚴之科。古人以奏御字畫之誤,尙稱死罪。況臣筵對煩猥,豈逭重勘?而聖度天大,罰止遞解,匪怒之敎,尙此感惶,豈於今日,敢懷自阻?第其世道益巇,人心益艱,一言之發,挾彈而伺後者,已執以爲奇貨,聲罪張皇,擬律甚重。臣始以駭怖,終付一哂,不欲與之多辨,而其爲縉紳之羞辱則大矣。官職去就,實非可論。召牌之下,祗承無路,拜章徑拜,臣罪尤大。伏乞离明,削臣之職,治臣之罪,以謝人言,以肅朝綱,千萬幸甚。答曰,覽書具悉。爾其勿辭,從速察職。
贊善沈錥書曰,伏以臣於千萬夢寐之外,伏蒙大朝俯軫臣老母居貧年老,特令本道,題給食物。恩賜之命,竝及賤臣,恩旨之勤懇,德意之隆厚,萬萬出常。臣拜稽祗受,惝怳踧踖,自不覺其感涕之被面也。噫,人臣受恩,自古何限,而亦豈有如臣家者乎?惟我聖上之於先臣,生焉而眷遇最深,沒焉而追念冞篤,推之而及其家人,推之而及其嗣續。臣之老母,前旣獲霑廩給,加惠食物,今又至再,而臣之不肖無似,蒙被格外之恩,亦至屢次矣。君賜之物,孰非可榮?而至於錫類之仁,惠養之資,母子二人,同時拜命,曠古所罕,於今未覩。殊恩異渥,淪肌浹髓。雖使臣闔門糜粉,曷足以圖酬萬一?母子相對,只有瞻雲祝聖,隕結爲期而已。第臣區區所自悲恨者,誠孝至淺,曾不能如古人之躬耕負米,以養其親,恒使◆母,不厭菽水,其負子職之罪,已不勝贖。而昏愚無知,荒墜先訓,不但不能少效犬馬之報,以追先臣未卒之志,卒乃自陷於罔赦之罪,死無以歸見先臣於地下。聖恩愈隆,而臣罪愈深,跼天蹐地,一身靡措,息黥補劓,此生難期。中夜以思,惟撫躬悲泣,臣之情,其亦慼矣。且臣所帶兩任,至今在身,昨年以來,長在席藁惶懼中,文字祈免,亦有所不敢。一向虛縻,罪上添罪,絲毫餘喘,朝夕就盡,仍恐爲不瞑之鬼。伏乞睿明,亟命鐫削,以卒天地生成之澤,不勝萬幸。答曰,覽書具悉卿懇。卿其勿辭,幡然上來,補我不逮。仍令曰,史官往諭。
行判中樞府事閔應洙箚曰,伏以臣,强疾供劇,積傷風寒。自數日以來,感氣越添,癖勢猝劇,膈痞頭疼,吐瀉兼作,伏枕呻楚,不能起動。今我聖上靜攝之中,親行朝參,百僚咸簉,而臣獨偃息在床,不得自力趨詣於末班。藥院問候,亦不得同參,闕禮之誅,實無所逃。伏乞亟勘臣罪,以警具僚焉。且臣之在鄕時,祿俸輸送之令,尙未還寢。該曹每煩稟達,邸下每令輸送,屢朔相持,虛辱恩賜。事體之虧損,莫此爲甚,而顧臣區區私義,廉隅至重。雖被慢令之罪,終無冒受之路。連章陳籲,煩瀆是懼,只自泯默,徒事慢拒,惶悚迫隘,益無所措,更此冒死,復陳前懇。伏乞离明,特賜俯諒,亟寢倉官之輸祿,以安賤分,亦治微臣之違慢,以嚴國體,千萬幸甚。答曰,覽箚具悉卿懇。有疾未參,其何所傷?不腆常廩,卿何過辭?卽爲安心善攝焉。仍令曰,史官往諭。
庚午正月二十五日辰時,上御明政門。朝參入侍時,領府事金在魯,左議政金若魯,右議政鄭羽良,吏曹判書元景夏,兵曹判書金尙魯,刑曹判書柳儼,禮曹參判洪鳳漢,行都承旨徐命珩,左承旨南泰溫,右承旨李普昱,左副承旨尹光毅,右副承旨宋昌明,修撰李垍,副修撰林錫憲,注書南鶴老,假注書李賢汲,記事官李宜哲·金聖佑,以次進伏訖。在魯·若魯·羽良曰,日間聖體調攝,若何?上曰,一樣矣。在魯·若魯·羽良曰,大王大妃殿氣候如何?上曰,安寧矣。在魯·若魯·羽良曰,王世子氣候何如?上曰,好過矣。鳳漢曰,卽伏聞永禧殿第二室影幀上,有微頉處云,臣當奉審矣。上曰,禮官卽爲奉審而來也。羽良曰,今日朝參盛事也。兩司諸員,亦當進參,而或呈書或違牌,其在事體,極爲未安。今日諫臣辭書,捧入承旨,宜從重推考矣。若魯曰,臺書捧入承旨,不可推考而止,罷職宜矣。上曰,當該承旨遞差。出擧條若魯曰,今日呈書,昨日違牌臺官,不可置之。司諫李彝章,正言沈鑧,竝罷職,何如?上曰,罷職不敍,可也。出擧條上曰,俄者諸承旨先拜禮時,有做錯之失,推考,可也。若魯曰,黃海監司嚴瑀報狀,以爲金川蛤灘面火田,七百餘日耕,耆老所曾前折受,而以無土可執,革罷矣。去月彰義宮差人,持一丈圖書,不由營門,直到本郡,蛤灘面折受云,而欲爲打量,收稅侵督,罔有紀極。取見其圖書,則以爲未準結數充定次,宮差下送,一依當初耆老所折受範圍,打量成冊上送云,不爲入啓,關由備局,而以圖書直送差人,極涉可異。此必是鄕曲奸細之輩,瞞告作梗之致。陳告人査出嚴治次,差人爲先捉囚牒報云,事甚驚駭,令道臣各別嚴査,陳告人依法懲治,何如?羽良曰,差人初無折受文書,而只持圖書下來云,尤爲怪駭,不可不嚴覈處之矣。上曰,其差人,捉致京司,嚴査以處。出擧條若魯曰,海邊之民,專以海採爲業,故春節殆同農家之有秋。此時失業,終歲未免飢困。近來因海洋折受,海民之失業塡連,有不可言。日昨特下傳敎,嚴飭收稅濫疊之弊矣。卽見黃海監司嚴瑀報狀,則方當解凍之節,各處差人,連續下來,皆欲懲稅。其疊徵之弊,無以禁抑云。觀其報辭,海民情狀,實有殘忍者,耆老所關文及成冊一件上送。而成冊中,列書長山以北黃州等九邑名,以乙丑折受,懸錄而無定限。以此言之,九邑海洋漁鹽及所過漁船,不分他處之已折受有屬處,其將專管,盡爲徵稅乎?不但耆司如此,各處皆然。久遠折受,未及釐正之前,雖不卽革罷,目前弊端,不可不嚴禁矣。羽良曰,茫茫大洋,豈可盡爲折受乎?此則宜罷之矣。上曰,以予入耆社之故,不可貽害於民之意,曾有下敎矣。耆司折受,爲先勿施。若魯曰,勿論諸上司各宮房,當初折受時,必有自某至某定界,而近來各處差人,只持一丈關文下去,故外方無以憑考云。令差人輩,必受反貼於監營,而道臣詳考其所持啓下案,所定界限,分其先後,分付該邑,痛禁疊稅,一遵續典所載擧行。而無啓下立案定界,泛稱某邑某浦,侵擾外邑者,其差人科罪勿施。則差人之濫雜,庶可少戢。海民之至冤,亦可少解。以此爲先嚴飭於折受各衙門及船海諸道道臣,何如?上曰,依爲之。出擧條若魯曰,前年牛疫,畿內尤酷。方當農節,民事可慮。平安道屯牛時在之數,使本道先爲馳報備局,以爲量給京畿之地,何如?上曰,依爲之。出擧條若魯曰,郭山漁採船人,漂到彼境者八人,旣自彼中,給衣糧出送,其中渰死五人,宜自朝家有恤典矣。上曰,令本道恤典,從厚擧行。出擧條若魯曰,判義禁金始炯,頃日下敎之後,連事違牌,金吾滯囚可慮,更爲申飭行公,何如?上曰,判義禁遞差,可也。出擧條若魯曰,刑判柳儼之撕捱備堂,其情勢然矣。今姑許遞,以伸廉隅,而例兼備堂,則申飭行公,何如?上曰,啓下備堂,則許遞,可也。景夏曰,臣待罪惠局,而都民以癘疫出幕者,有自本廳顧恤之命矣。臣出送算員,摘奸東西郊,則病幕五百餘,病民七百餘,磨鍊乾糧,則米五十石,醬五石,以此數,分給東西郊癘疫之民矣。臣竊有區區愚悃,南漢在畿輔之地,癘疫孔熾,甚於京城。數朔之內,死亡殆過千名,卽今方痛,不知其數云。聞之驚慘,朝家顧恤之典,及於京城,不及於南漢之民,恐非惠澤均施之道,故敢此仰達矣。上曰,一例爲之,可也。出擧條尙魯曰,王世子常參時儀節,比朝參減損事,曾已命下矣。烏杖與司禁無異,大殿常參時,司禁差備,無磨鍊之例。王世子常參時,烏杖差備,亦爲減去乎?上曰,依爲之。尙魯曰,宣傳官及武兼入直外,常時出入,着天翼着笠飾,例也。而近來年少武臣,厭着天翼,視爲羞恥事。武兼則着天翼,而宣傳官則必着團領,事甚未便。自今爲始,嚴加申飭,令宣傳官,依舊例着天翼,何如?上曰,依爲之。出擧條上命承旨,書諭大小臣僚曰,噫,粵在癸巳春正初五,我聖考御門受朝參時,予在潛邸,以侍衛獲覩盛儀,其後連在侍湯中,而逮于丁酉景廟代理受參也。予亦參班,到今追惟,怳若昨日,而皓髥暮年,又命代理,朝參無異常參,故欲一例命停,大臣苦請,此不過歲初受禮也。與賀無間,故雖在靜攝之中,强而臨門,憶舊興懷,一倍此心,是正曾子所謂,誰爲孝誰爲悌之意也。彌切興愴,愴深之中,感慨亘中,豈可默廻?命有一諭,咨大小臣僚,其須咸聽。嗚呼,今日國事,治乎否乎?今日時象,調乎否乎?今日小民,便乎否乎?其謂國事,恬然怡然,莫可收拾。其謂時象,外雖彌縫,內實懷戈。其謂小民,困窮倒懸,君民邈焉。此三件諭其大略,而風俗日益浮薄,人心日益嘵嘵,目今巨弊,由此不已,將莫知稅駕于何?思之及此,其雖中夜,不覺蹶然而起,撫心長吁也。嗚呼,今日之國,卽我列朝之國。今日之臣,卽我列朝之臣。今日之民,卽我列朝之民。以列朝之臣,居列朝之國,同列朝之民,不思其重,不顧其本,不體其飭,不悛恬怡,不祛其戈,不恤元元,抑何心哉,抑何心哉?噫,今日朝參,三明又命元良常參,此亦意深。嗚呼,蒼蒼之眷顧,其民也。陟降之眷顧,亦民也。吁嗟,大小臣僚,體其君暮年靜攝,臨門飭諭之意,從今以往,尤宜自勵。快滌舊習,快祛浮嘵,精白一心,輔我元良,濟我元元。噫,日候不調,眩氣如作。痒症不瘳,起居惟艱,臨門宣諭,意蓋深矣。意蓋深矣,其意焉在?爲元良也,爲元元也。嗚呼,曾飭已多,予知熟矣。陟降臨焉。軍兵在庭,其欲忽,焉敢忽,其欲欺,焉敢欺?咸聽此諭,其各自勵。若魯曰,有奏事,諸臣使之入侍如何?上命臣鶴老·臣賢汲。傳諭于東西班曰,有啓事官入侍,無啓事官退去。南漢御史韓光肇啓曰,守禦廳留營別庫僧倉銀錢米布都案,雖有山城留置者,而臣旣承反庫之命,空手而往,事面如何?本廳所置都案,當爲持去。而軍門文書,不敢擅爲取往,留營別庫僧倉銀錢米布都案之在本廳者,竝爲持去,何如?上曰,依爲之。出擧條光肇曰,軍餉與三衙門元會付,丙辰以後,會案之在該曹者,竝令持去,以爲憑準之地。而三衙門己巳冬等會案,未及上來者,亦自本曹催促,追後謄送,何如?上曰,依爲之。出擧條勵恩君梅進曰,前秋臣妄陳一疏矣。朝廷若以臣疏爲非,則請臣之罪,可也,若以臣疏爲不非,則豈可無一言乎?其在朝廷事面,似不當然矣。上曰,止之。所達頗有諷朝廷之意,而論以兩段,似涉回互矣,其止之。長溪君進曰,臣有耿耿所懷矣。東朝稱慶之典,若待以明年,則臣民之缺望,當如何哉?歲非歉矣,時亦平矣。伏願仰請東朝,以慰臣民之望焉。上曰,予雖誠薄,豈待諸臣之言耶?只以養志之意,欲待明年耳。若魯曰,向日下敎,以養志爲敎。故臣等不敢復請,而一國之喁望如此,亦不可不念。伏願晨昏之暇,善辭仰白,以伸聖孝好矣。上曰,今聞所達,予尤愧矣。慈聖撝謙之德太過,予將何以仰白耶?上曰,東西班中,無人出來者,飭勵可謂無益矣。都摠都事金復元進伏曰,賦役偏重,生民倒懸,田野不闢,戶口日縮,世道之如此,專由末利之弊矣。上曰,汝若爲守令,則何以爲救弊之策耶?復元曰,己所不欲,勿施於民而已。羽良曰,遐土之人,出位陳達,誠可嘉也。上命承旨書之曰,暮年臨門,詢于殿庭,漠然無應,其切慨嘆。都摠都事金復元,慷慨進前,爲民說弊,言甚切實。此等之時,此等之人,宜可擢用,以聳百僚,仁同府使除授。彦城君金重萬進曰,今年癘疫,死亡相繼。列邑軍丁之物故,其數必多。今式年砲保陞戶之數,幾至三百名,而其代將無以充完。一良丁搜括之際,十家離散,且砲保納布之類,兩班後裔之疲殘者,居多卒然陞戶,爲常漢之役,甚可矜矣。上曰,然則何以變通耶?重萬曰,城中待年良丁之願入者無數。砲保陞戶之代,以城中待年軍充定,似爲兩便之道,而如或以前規之猝然變改爲難。則今年癘疫,民事誠悶,限今式年,陞戶姑停,宜矣。上曰,令備局,稟處。出擧條忠義衛南德寬進曰,近來人心世道,日益浮薄。身爲士子者,只以科業爲重,而不識性理之工。雖以昨秋監試照訖講言之,多士之應講者,一時讀一大文,而互相紛聒,爭先出帖,有違朝家試講之本意,士習誠爲寒心矣。上曰,此後則分付禮曹,嚴飭照訖講,可也。出擧條司諫李彝章,正言沈鑧,竝罷職不敍事,榻前下敎。刑判柳儼,備堂許遞事。判義禁金始炯遞差事。榻前下敎。諸臣以次退出。上還宮。
庚午正月二十五日未時,上御涵仁亭。禮參入侍時,禮曹參判洪鳳漢,右承旨李普昱,假注書李賢汲,記事官李宜哲·金聖佑,以次進伏。上曰,奉審則何如耶?鳳漢曰,第二室御幀團領下粉色,少有落處矣。上曰,第二室其本奉御,已多年所,故易致漫漶矣。自下瞻望,則新頉處,果宛然乎?鳳漢曰,宛然矣。上曰,遽奉新本,亦有所不敢矣。命承旨書之曰,今聞禮官奉審所達,其雖無及時稟處者,大抵向年重模,乃舊本,欲爲奉藏之意。其後有下詢大臣者,而新本遽然展奉,有所不敢,中止。今聞奉審,今雖龍衮之間,若一向展奉,又有奉審至重之事,比於不敢輕重何。本殿酌獻不遠,因此時,奉藏舊本,展奉新本,情禮當然,其令禮官,問于時原任大臣,稟處,書訖。上曰,前夜之夢,宛在昔年侍湯之中。今朝臨門聽樂,不勝愴然,豈料今日又有奉審事耶?鳳漢曰,鄕軍雖已停番,而禁御兩營將臣,京標下中日,依前擧行,何如?上曰,依爲之。命承旨書之曰,鄕軍雖已停番,將官及京標下中日,則依例擧行事,分付禁御兩營。上曰,戶曹判書,持國婚定禮,趁門限入來事,分付。諸臣以次退出。
庚午正月二十五日初更,夜對。上御歡慶殿。儒臣持夙興夜寐箴,戶判·禮參,同爲入侍時,戶曹判書朴文秀,禮曹參判洪鳳漢,參贊官宋昌明,檢討官李垍,侍讀官林錫憲,假注書李賢汲,記事官李宜哲·金聖佑,以次進伏。上曰,詢問于大臣耶?鳳漢曰,先問于左相則以爲,舊本旣有頉處,奉安新本于酌獻之日,於禮於情,俱宜矣。右相及奉朝賀·判付事之議,皆與左相同。領府事則以爲,當初新模之意,有待今日,今何可更議云矣?上曰,然則當有告由之節矣。鳳漢曰,左右相則以爲,當告由於新本云。領府事則以爲,當告由於舊本云矣。上曰,當告由於舊影幀,而行酌獻於新影幀矣。文秀曰,舊本告由,新本酌獻,儘合於禮矣。錫憲曰,聖敎至當矣。上命承旨書之曰,今聞禮官問議大臣,獻議純同,其日早朝,先行告由於舊影幀。新影幀展奉後,依告安祭例,行酌獻禮,而竝當親行。其日質明,先行望殿禮,奉審後行祭,吉日以開月旬前推擇,舊影幀奉藏後,奉審次數,當更問于大臣而定之矣。上曰,儒臣進讀。垍讀自序文,止序文末。錫憲讀大文,自嗚呼,止正衣冠。上曰,文義陳之。垍曰,文義旣盡演在於序文中,別無可白矣。錫憲曰,心者虛明之物也。凡做事之始,必澹然凝思然後,無思慮外馳之患矣。垍曰,思慮外馳之患,不但於學問上有妨,凡作爲之時,不能安靜。則事無次第,不得做成矣。上曰,然矣。不但事爲,雖技藝之工,心若外馳,則不能成矣。錫憲曰,持心之工,莫如敬也。物來順應,而心則如故而已。上曰,夙興夜寐箴之味,有如補中益氣湯矣。錫憲曰,凡無中之至味奧旨,體認然後,始可知之矣。以殿下好學之念,如未到十分地位,則群下之缺望,當如何哉?經筵之名,存而無廢,進接從容,討論經史,以垂貽燕之謨,則豈非幸歟?垍曰,以代理停四字改之,則庶慰群下之望矣。上曰,次對經筵等字,不聞而後,予心稍安矣。豈可復許乎?欲以夜對代經筵,予意亦已堅矣,儒臣更勿言之。錫憲曰,頃者洪重孝所陳,雖或有辭未達意之失,而其心則有可觀處,臣則竊以爲此眞學士言也。其日聖敎太嚴,而承宣之請遞,極爲疎率矣。上曰,儒臣之言,果是矣。洪重孝之直請展冊,可見其質野矣。予豈以此,更着心頭,而渠亦豈以此撕捱耶?垍曰,其日承宣之請遞儒臣,實後弊所關矣。上命承旨書之曰,頃者儒臣擧措,其雖徑先,承旨請推,可也。其請遞,有違其例,予亦以爲不然,事雖過矣。儒臣所達得體,其在杜後弊之道,不可無飭,當該承旨,從重推考,可也。鳳漢曰,俄因小臣陳稟,有禁御兩營將官·京標下中日,依前擧行之命矣。當初臣之所達本意,雖當鄕軍停番之時,京標下私試射放,則欲爲如前爲之而已。至於將官非領軍,則自前元無試射請賞之例。今則鄕軍旣已停番,將官皆不領軍,不宜創開無前之規。此實臣之所達,辭不達意之致,惶恐敢達。文秀曰,新拜大將,則出官坐起,有將校軍兵試射放之例,而自鄕軍停番,廢私習與中日,則都城內無放砲之事。如此之時,使七色標下試放,有所不安,御將似有所達矣。初當將任,如是謹愼,實爲可貴,而因此而使入直將校及京標下試射放,則似有大段難處者,旣試射則沒技者不可不草記,試放則入格者不可不陞爲兼司僕。自前鄕軍停番時,無此前例,而今若創行,則前頭之弊,不可勝言,決不可爲之矣。上曰,初下敎勿施。出擧條鳳漢曰,近來紀綱解弛,民弊多端。雖以試場事言之,試官分付之外,下輩從中操縱,徵索萬端。貢人一經應辦,殆至蕩敗。試官則專意考試,無怪其不察,而監察禁府都事,若能據職,豈至於此乎?此後科場,如或如前雜亂,則當該監察禁府都事,從重論罪,以懲後弊,何如?文秀曰,應辦色之弊,誠如禮參所達,而如此事,自備局洞覈,弊源嚴防然後,貢人庶可支保矣。上曰,令備局,今番科場前釐正,可也。出擧條文秀進國婚定禮。上覽訖笑曰,戶判於此事,其亦勞矣。仍命持出。諸臣以次退出。
上在昌德宮。常參·經筵,以代理停。
徐命珩達曰,大司憲金鎭商,掌令宋能相·鄭漢奎在外,執義金宗台避嫌退待,持平安致宅未署經,一員未差,今日監察茶時之意,敢達。令曰,知道。
洪益三達曰,侍講院官員牌招事令下,而今以夜深,待明朝出牌之意,敢達。令曰,知道。
傳于洪益三曰,明日時刻定以巳初。
傳于洪益三曰,摠管月城尉,有可爲事,分付摠府,差備則拔去。
洪益三,以禮曹言啓曰,今正月二十七日,毓祥廟展拜出還宮時,王世子闕門外祗迎祗送及隨駕之節,何以爲之乎?敢稟。傳曰,置之。
洪益三,以禮曹言啓曰,永禧殿告由祭及酌獻禮親行吉日,以開月旬前推擇事,命下矣。卽令日官推擇,則來二月初二日平吉,初四日爲吉,而社稷祭齋戒相値,初九日平吉,而監試覆試,初十日爲吉云,以何日定行乎?敢稟。傳曰,以初十日爲之,世子陪從。
洪益三,以侍講院言達曰,再明日常參時,宮官不可不備員。今日政新除授實兼官,待下批卽爲牌招,兼弼善鄭宲,司書李得宗,兼說書黃仁儉俱在外,合有變通之道,令政院稟旨變通差出,一體牌招,以爲備員進參之地,何如?令曰,依。
洪益三啓曰,因侍講院草記,再明日常參時,宮官不可不備員。兼弼善鄭宲,司書李得宗,兼說書黃仁儉俱在外,令本院稟旨變通差出事,依下矣。在外人員,合有變通之道,何以爲之?敢稟。傳曰,竝改差。
洪益三,因本院達辭,宮官在外人員,竝改差事,令下矣。改差之代,今日政,竝卽差出,何如?傳曰,允。
洪益三,以兵曹言啓曰,今此毓祥廟擧動時,本曹騎馬四十匹內,除病傷馬,各差備應把之數,無以推移。依前例京畿驛馬,限十匹補把,以充不足之代事,本道監司處,分付,何如?傳曰,允。
洪益三,以兵曹言啓曰,明日毓祥廟擧動時,本曹堂上侍衛,不可不備員。新除授參議洪鳳祚,待開門牌招,何如?傳曰,允。
徐命珩,以司饔院官員,以都提調意啓曰,本院奉事徐命仁,上年秋分,差廣州柴場官,收捧穀物,而例當今年燔造蕫役矣。今日政宗廟署直長遷轉,雖未及始燔,許多穀物與燔木貿易事,旣已專管,則今不可付之於手生之人,本院直長中,依例相換,何如?傳曰,允。
宋昌明,以工曹言達曰,各司運柴及內司運草,自是船契應行之役,而中間厭避,乃以津船,替當其役,以致渡涉苟艱,毁傷居多,事極悶慮。從今以後,各津船隻渡涉外,切勿出用,柴草運致之役,使船契人,依舊例擔當事,分付京兆及各司內司,何如?令曰,依。
徐命珩,以議政府司錄,以左右相意啓曰,諭大小臣僚御製綸音,下本府矣。敬奉傳書,宣諭于京各司·八道監使·兵水使·兩都留守處之意,敢啓。傳曰,知道。
徐命珩達曰,今日新除授承旨,待下批卽爲牌招,何如?令曰,依。
又達曰,新除授右副承旨金相奭,卽爲牌招,何如?令曰,依。
傳于徐命珩曰,都目政,今日內畢焉。
吏批啓曰,四館陞出六品之時,有九處講後遷轉之規,而承文院褒貶,如或有過限,則四館積滯,不可不慮。故自前雖未經九處講,亦有陞六之例矣。去秋冬褒貶,不得爲之故,當出六品者,未免積滯,依例遷轉,何如?
吏批啓曰,今月都目政事,郞廳不可不備員。新除授正郞朴師訥,卽速出肅,以爲進參之地,何如?傳曰,允。
吏批啓曰,大政時,直長仕日,未滿十日者,啓稟陞六事,載在法典矣。今番直長仕日,未滿二日者,依例陞六,何如?
吏批啓曰,玉堂闕員,今當差出,而曾經之人,方在違牌坐罷中,無以推移備擬,合有變通之道,何以爲之?敢稟。傳曰,敍用。
吏批啓曰,侍從臣父年九十人,歲初抄啓事,載在法典矣。有落漏之人,依例別單書入之意,敢啓。傳曰,知道。
傳于洪益三曰,贈領相奉祀〈孫〉調用事,曾已命下矣。今番亦不擧行,申飭兩銓。
以判義禁望單子,傳于洪益三曰,知訓鍊金聖應除授。
吏批,判書元景夏進,參判金尙星進,參議韓翼謩在外未肅拜,都承旨徐命珩進。
吏批啓曰,今都目政,各岐仕滿應遷者,相避及未準朔監察·禁府都事·戶曹·刑曹·工曹·漢城府·掌隷院郞官·五部都事,各司久任時推人員,竝擬,何如?傳曰,允。
又啓曰,守令多窠,今當差出,而未準朔禁軍將及營將·邊將·虞侯·守令·察訪·都事,竝擬,何如?傳曰,允。
又啓曰,臺諫·玉堂·春坊闕員,今當差出,而擬望之人乏少,相避外任,竝擬,何如?傳曰,允。
又啓曰,大司成今當差出,而擬望之人乏少,承旨·外任,竝擬,何如?傳曰,允。
又啓曰,黃海監司,今當差出,而擬望之人乏少,承旨竝擬,何如?傳曰,允。
以權世橚爲兵曹正郞,尹㔤爲典獄主簿,崔普興爲尙衣別提,林廷奕爲引儀,鄭壽仁爲健元陵令,申㬛爲司僕僉正,尹光毅爲大司成,兪彦鐸爲交河郡守,李海宗爲井邑縣監,鄭昌兪爲高靈縣監,權噵爲平澤縣監,李廷瑗爲松禾縣監,李命興爲禮山縣監,李壽鳳爲兵曹正郞,呂善應爲正言,林馨遠爲幽谷察訪,李胤恒爲銀溪察訪,權德弘爲熊川縣監,崔壽基爲嘉山郡守,李景弼爲光陽縣監,李再新爲驪州牧使,金載淵爲濟州判官,崔一衡爲豐川府使,李柱國爲蔚珍縣監,慶基殿參奉曺世虎,寧陵參奉李邦協相換,以金相奭·洪益三爲承旨,金相聖爲司圃別提,申㬦爲造紙別提,李鳳元爲活人別提,趙九成爲尙衣直長,趙台福爲禮賓直長,李命膺爲禧陵直長,曺命胤爲社稷令,尹尙任爲副校理,鄭德純爲重林察訪,李最之爲平陵察訪,鄭趾彦爲長水察訪,鄭權爲寧越府使,朴賢輔爲奉常僉正,南鶴宗爲忠淸都事,李敏坤爲持平,李光溭爲蔚山府使,李天輔爲同義禁,副護軍李秉淵年八十加資事承傳,安允行爲弼善,金尙耉爲司諫,金乃衍爲彦陽縣監,兼漢學敎授單金陽澤·尹東度,仁同府使金復元除授事承傳,任珣爲獻納,趙重晦爲副修撰,金陽澤爲修撰,朴弼載爲大司諫,元景淳爲安東府使,崔慶漢爲柒谷府使,閔百昌爲司成,金善行爲校理,趙雲逵爲兼輔德,沈銶爲敦寧主簿,李蓍建爲司僕主簿,尹儆爲東部都事,徐命仁爲宗廟直長,李瑨爲濟用直長,徐琥爲司饔直長,朴道源爲長興奉事,李碩輔爲內資奉事,任遾爲西部奉事,鄭景瑞爲慶尙都事,金致恭爲戶曹佐郞,閔百奮爲永春縣監,閔增爲兵曹佐郞,金東鉉爲軍資判官,任玣爲刑曹正郞,趙炳祚爲直講,宋載和爲禁府都事,鄭夏彦爲刑曹參議,洪鳳祚爲兵曹參議,洪應辰·尹啓東爲司畜別提,李澤身爲引儀,李長淮爲靖陵直長,金元澤爲宗簿直長,李範中爲尙瑞直長,李邦協·金思默爲司饔奉事,閔百瞻爲繕工奉事,洪櫟爲聞慶縣監,蔡濟恭爲禮曹佐郞,白尙靑爲德源府使,徐命珩爲黃海監司,崔普興爲監察,朴致文爲執義,李宜祿爲尙瑞副直長,金養材爲繕工奉事,羅錫綱爲中部奉事,成均博士單金澤麗,學正單張漢鳳,學錄單朴性淳·朴必珍,學諭單吳得良·金益垕·申㬦爲工曹佐郞,李星慶·李宜喆·趙有臣爲典籍,李迪爲義禁府都事,李鳳煥爲廣興主簿,趙漢淑爲刑曹佐郞,蔡濟恭爲兵曹佐郞,沈銶爲司評,朴弼遠爲高山察訪,李泰華爲歸厚別提,宋翼彦爲獻陵參奉,李世翼爲孝陵參奉,申大孫爲光陵參奉,李垍爲文化縣監,黃爲禮曹正郞,閔師賢爲昌陵參奉,申光宅爲慈山府使,李最眞爲宗廟副奉事,趙宗濂爲金泉察訪,田光集爲寧遠郡守,全義奉爲獒樹察訪,尹商輅爲景陽察訪,安爲尙衣別提,沈鏽爲司書,尹東星爲文學,魚錫胤爲兼弼善,申大年爲氷庫別提,李邦一爲造紙別提,李鳳元爲掌樂主簿,李潤成爲朔州府使,洪夏疇爲三水府使,李最中爲禁府都事,李鳳祥爲童蒙敎官,鄭必寧爲都承旨,鄭行玉·朴性源爲假引儀,河必淸爲奉常主簿,宗廟直長徐命仁,司饔直長宋欽明相換,李命德爲宗簿主簿,趙台命爲禮曹佐郞,金相聖爲工曹佐郞,李澤身爲敦寧主簿,鄭彦郁爲工曹佐郞,閔百宗爲長寧殿參奉,洪鼎猷爲寧陵參奉,鄭景淳爲光陵參奉,朴成源爲英陵參奉,張大智爲莊陵參奉,閔源爲禁府都事,鄭敏河爲慶基殿參奉,李邦一爲戶曹佐郞,金楗·趙元升爲典籍,洪漢龜爲活人別提,金鎭漢爲造紙別提,李汲爲司圃別提,具健爲引儀,李昌誼爲同義禁,崔鎭海爲定平府使,禁府都事李最中,童蒙敎官任琨相換。
兵批,判書金尙魯進,參判徐命九進,參議金相奭進,參知吳遂采入直進,左副承旨宋昌明進。
兵批啓曰,白翎僉使·城津僉使,今當差出,而擬望之人乏少,未準朔禁軍將,竝擬,何如?傳曰,允。
又啓曰,滿浦僉使,今當差出,而擬望之人乏少,堂下正三品及守令,竝擬,何如?傳曰,允。
又啓曰,訓鍊院今當差出,而擬望之人乏少,未赴任守令,竝擬,何如?傳曰,允。
又啓曰,永宗僉使,今當差出,而擬望之人乏少,未準朔禁軍將及守令,竝擬,何如?傳曰,允。
兵批啓曰,忠翊衛將高尙屹,忠壯衛將全厚德,俱以病難供職,呈狀乞遞,宿衛輪番之地,不可久曠,竝今姑改差,何如?傳曰,允。
又啓曰,司果李喜集,以捉虎五頭之功,有加資之命,而雖已資窮,未經準職,何以爲之?敢稟。傳曰,加資。
又啓曰,知中樞府事李養正,以篤老之人,病難供職云。西樞雖是閑職,不可一向虛帶,五衛將李鼎燁,病狀越添,呈狀乞遞,宿衛輪番之任,不宜暫曠,今姑改差,何如?傳曰,允。
同知單高尙屹,僉知二單金致羽·金處說,西北僉使南濟極,仍任事承傳,前副正李長欽,全羅右水虞候趙橒,前郡守尹聖五,今加折衝賞加,以李景春爲內禁衛將,辛斗翊爲忠翊衛將,李龍德爲忠壯衛將,尹瑾爲訓鍊僉正,洪廷翼爲訓鍊判官,李永命爲都摠都事,鄭延爲忠淸兵虞候,兪彦翕爲全羅兵虞候,洪禹弼爲右水虞候,趙載鉄爲釜山僉使,具秉勳爲白翎僉使,李重佐爲城津僉使,以朱杓爲高嶺僉使,劉錫謙爲老江僉使,崔泰彬爲天磨僉使,李天民爲多大浦僉使,李世煜爲古群山僉使,李光國爲登山僉使,方應昊爲阿五地萬戶,金命漢爲幕嶺萬戶,沈鉁爲長峯萬戶,李好根爲所己萬戶,崔道枰爲色伊萬戶,鶴城君楡爲副摠管,李觀祥爲全州營將,沈潭爲順天營將,金鍾萬爲慶州營將,李廷壽爲宣沙浦僉使,韓益燦爲寧城僉使,朴時瑞爲舊所非浦別將,文星輔爲南村別將,金時剛爲威鳳山城別將,黃再淸爲笠巖山城別將,李天培爲豆毛浦萬戶,金兌周爲舒川萬戶,李德潤爲訓鍊判官,申國漢爲溫萬戶,任聖耉爲仇寧萬戶,盧啓禎爲平安中軍,權儆爲江華中軍,韓厚基爲博寨僉使,李文昌爲助泥浦萬戶,李琪爲植松萬戶,金鳴新爲五老梁萬戶,朴元瑞爲坊垣萬戶,金鎭國爲靑水萬戶,崔光儒爲永達萬戶,金忠國爲首陽山城別將,劉遇亮爲楊花渡別將,崔巖爲楊下萬戶,尹德讓爲造山萬戶,李再馨爲訓鍊僉正,徐秉憲爲中樞經歷,朴漢英爲訓鍊僉正,尹九淵爲兼司僕將,南正五爲羽林將,尹泰淵爲滿浦僉使,蔡光鼎爲別害僉使,李天輔爲知事,林枝重爲蛇渡僉使,吳喜大爲彌助項僉使,李益華爲臨菑僉使,宋世殷爲所斤僉使,金敏章爲古今島僉使,韓夢益爲龜山僉使,金可精爲武兼,李碩文爲武兼,洪旰爲訓鍊主簿,李聖傳爲全羅左水虞候,金柱翼爲都摠經歷,柳鉄普爲都摠都事,韓命仁爲訓鍊判官,李長欽爲五衛將,李禮復爲高山里僉使,廉德謙爲忠壯將,朴泰輔爲忠翊將,鄭德儀爲天磨僉使,金甲達爲阿五地萬戶,孫鎭民爲永宗僉使,沈義希爲訓鍊正,黃胄幹爲伐登萬戶,金可精爲從浦萬戶,李碩文爲神方仇非萬戶,金陽澤·尹東度·李載海·李應協·洪重孝·權抗付副司果,朴弼載付副司直,李秉淵付副護軍,韓碩弼爲訓鍊僉正,曺命傑爲中樞都事,李樀爲訓鍊僉正,宋昌周爲判官,洪重孝爲北評事,尹東度·兪彦民·權扶爲武兼,李柱海·金天普·鄭來伯·李澤·李宅胄·申光業爲訓鍊主簿,具賓鴻·鄭趾新·李興遠爲武兼,劉德龍爲部將,具世勣·邊聖澤·金昊明·卞至健·李根齡爲宣傳官,趙重喆·申光燮·鄭彦龜·鄭峋·金就行·權時協爲武兼,朴尙燁·柳德峻·尹德履·柳鎭夏爲部將,金鏡錄·金載垕·金光基·金興淳·金尙集·趙載遜爲守門將,李永輔·金相台爲宣傳官,宋益欽·權震應爲四山監役,柳聖協爲訓鍊主簿,朴麟瑞爲武兼,具偀爲順天營將,朴鳳章·徐義敦爲武兼,李長爀爲都摠經歷,金純澤爲副率,金光泰爲宣傳官,李殷錫爲羅州營將,李國賢爲都摠都事,洪重德爲副摠管,權管秩廟坡李恒燁,曲浦李時澄,三千曺允喆,乾川金震光,廟洞朴致有,大坡兒韓大奎。
兵批啓曰,新除授順天營將沈潭呈狀內,老母今年七十四歲,以無兄弟獨身,法不當遠離赴任云。邊將·邊倅之無兄弟獨身,親年七十歲以上者,許遞其任,已有定式。今姑改差,所授加資,依例還收之意,敢啓。傳曰,知道。
又啓曰,新除授天磨僉使崔泰彬,阿吾地萬戶方應昊呈狀內,老母今年七十五歲,人子情理,不忍遠離,斯速啓遞云。邊將之親年七十五歲以上者,許遞其任,已有定式,竝依例改差,何如?傳曰,允。
又啓曰,新除授全州營將李觀祥,慶州營將金鍾萬,順天營將具偀,時無加資之命,何以爲之?敢稟。傳曰,加資。
傳于洪益三曰,調攝之中,只惟昔年。來月三月,連有行禮,而少歇之時,欲伸情禮,私廟展拜,當進行於明日,其令儀曹擧行。侍衛·雲寶·守門將只書入,餘皆前受點人擧行,問安與守宮同矣。
以備忘記,傳于洪益三曰,頃者洪重孝所爲,事體寒心。則敢稱學士,令一儒臣,又敢護焉,其在飭紀綱之道,宜先此人。修撰林錫憲遞差,以徽旨捧入。
校理李垍,修撰李垍憲箚曰,伏以執義金宗台,以臣於臺地,自有素畫。目今病情,又無自力之望,而申飭之下,不敢違傲,冒沒出肅,適値大朝朝參盛擧。力疾入參,粗伸分義,仰瞻天顔,咫尺不遠,豈不欲趨登前席,少效區區之忱?而第臣素患疝病,猝然闖發。頃刻之間,若將顚仆,僅畢興俯之禮,蒼黃退出之狀,諸臣之所目覩者也。臺體之壞損,臣實自知,果有班中物議,以臣旣入參·不陞殿,大以爲非,臣之溺職之失,尤著矣。其何可一刻晏然於臺次乎?引嫌而退,物議旣非,避辭亦苟,其在臺體,勢難仍置。請執義金宗台遞差。取進止。答曰,依達。
上在昌德宮。常參·經筵,以代理停。
洪益三達曰,兼文學李應協,牌招事依下,而闕門垂閉,待明朝出牌之意,敢達。令曰,知道。
鄭必寧達曰,左承旨南泰溫,同姓三寸叔前假監役選明身死,服制已行七日,出仕,如何?令曰,依。
李普昱達曰,今日擧動時,侍臣無兩司進參之員,除直外未署經,前執義朴致文,司諫金尙耉,獻納任詢,竝爲牌招,何如?傳曰,允。
傳于南泰溫曰,問安承旨,左承旨進去。留院承旨,同副承旨爲之。
李普昱,以弘文館言達曰,新除授校理金善行,時在黃海道文化縣任所,副校理尹尙任,時在慶尙道聞慶縣任所,經筵入番事緊。請竝斯速乘馹上來事,下諭。上番闕直,事甚未安,修撰金陽澤,卽爲牌招,以爲姑陞入直之地,何如?令曰,依。
洪益三,以侍講院言達曰,本院新除授兼文學李應協,自鄕纔已入來云,卽爲牌招察任,何如?令曰,依。
傳于宋昌明曰,回駕時,孝章廟當歷臨,前後廂,依前擧行。駕前駕後,孝章廟大門外扈衛,前後鼓吹,自此始作,至孝章廟洞口止,還宮時仍作。
傳于鄭必寧曰,諸司預備,大駕入毓祥廟後,政院·玉堂·藥房口傳問安。答曰,知道。王世子遣宮官問安。答曰,知道。大王大妃殿,遣承旨問安。答曰,知道。展拜後,政院·玉堂·藥房問安。答曰,知道。大駕入孝章廟後,政院·玉堂·藥房問安。答曰,知道。王世子遣宮官問安。答曰,知道。大駕還宮後,政院·玉堂·藥房問安。答曰,知道。
司諫金尙耉書曰,伏以臣於杜門病伏中,忽伏承諫省除旨,而今因動駕,牌召下降。況又常參盛儀,期在明日,臣子分義,惟當竭蹶趨承,粗伸微忱,而第臣七十偏母,以篤老之年,宿病沈淹之中。又自數日前,方添天行輪感,頭疼膈煩,寢食專廢,奄奄床席,轉側須人。臣以無兄弟獨身,晝夜焦灼,實無頃刻離捨之勢,玆敢倩人搆書,疾聲哀籲。伏乞邸下,亟遞臣所帶之職,仍勘臣違逋之罪,以便救護,以昭法綱,不勝幸甚。答曰,覽書具悉。爾其勿辭,救護母病。
領府事金在魯箚曰,伏以臣於再昨朝參班退歸之後,頗有感氣矣。去夜又添癨氣,腹痛苦劇,便意煩急,達曙登溷,不記其數,神氣苶然昏委,殆若澌盡。今日大朝動駕時,將欲進參,預戒騎傔,而末由起動,終闕陪扈之禮,病裏惶悚,益無所措。明日邸下親臨常參,亦必欲趨詣瞻望,以伸戀結之忱,而病適如此,又將不得自遂,臣罪俱爲難逭。伏乞亟降譴罰,以肅朝綱,以安賤分,千萬幸甚。取進止。答曰,覽箚具悉卿懇。有疾未參,其何所傷?卿其安心勿辭善攝焉。仍令曰,史官往諭。
庚午正月二十七日巳時,上幸毓祥廟時,行都承旨鄭必寧,左承旨南泰溫,右承旨李普昱,左副承旨宋昌明,同副承旨洪益三,記事官南鶴老,假注書李賢汲,記事官李宜哲·金聖佑,以次入侍。上具冠袍如儀,出仁政門。上至毓祥廟。申時,上歷入孝章廟,無他筵話。酉時,上還宮。
上在昌德宮。常參·經筵,以代理停。
自巳時至未時,日暈。
藥房都提調閔應洙,副提調鄭必寧啓曰,靜攝之中,連日酬應,昨又動駕,侵夜還宮,聖體調攝,不瑕有添損之節乎?溫泉水連爲熏洗,湯劑亦爲進御,而瘙癢之候及眩氣,漸益向勝乎。今日臣等,趁早率諸御醫入診,詳察症候,爲宜。大王大妃殿氣候何如?臣等不任區區憂慮,敢來問安,竝此仰稟。答曰,知道。慈殿氣候,差勝後一樣,予則氣候,與向日入侍時同,湯劑進御矣。後日須入侍,宜矣。
洪益三達曰,明日常參,諫院無進參之員。除在外·親病受由外,大司諫朴弼載,獻納任珣,竝待開門牌招,以爲推移進參之地,何如?答曰,依。
傳于洪益三曰,明日世子常參,有下敎於禮官者,下敎禮官後,時刻始入之。
傳于洪益三曰,禮官·承旨入侍。
宋昌明達曰,新除授判義禁金聖應,除拜三日,不爲出肅,事涉未安,卽爲牌招,何如?答曰,依。
傳于李普昱曰,使官留待。
傳于洪益三曰,三使臣詣閤。
宋昌明啓曰,因兵曹啓目,豆毛浦萬戶,所佩兵符見失,改造下送事,允下矣。兵符今已造成,依例定禁軍,給馬下送于慶尙監司處,使之分上,舊兵符收聚上送,以爲燒火之地,何如?傳曰,允。
南泰溫,以兵曹言達曰,依令敎,判府事閔應洙,自己巳二月至十月,合九朔祿俸,令倉官更爲輸送于本家。則以爲,連爲陳箚力辭,終不敢祗受云,又不領受,何以爲之?敢稟。令曰,令倉官更爲輸送。
李普昱,以觀象監官員,以提調意達曰,天文學兼敎授李汲,地理學兼敎授具健,六品遷轉代,幼學具聖海,通德郞趙泰喬,術業頗精云,竝爲依例差下,使之付軍職,冠帶常仕,何如?令曰,依。
大王大妃殿·中宮殿·賢嬪宮,藥房口傳問安。答曰,知道。
李普昱達曰,明日常參,取稟。令曰,停。
兵曹參議洪鳳祚書曰,伏以臣,猥以無似,謬當試役,畢竟顚沛,固所自料,而不意聖上,曲加恕察,內地編配,旣出寬典,曾未幾何,旋降特宥,繼又有給牒收敍之命。臣是何人?荐蒙聖恩,若是其優渥耶?感祝銘鏤,惟思霣結。今此騎省佐貳之命,出於蹙伏省愆之中,驚惶震越,靡所容措。適値大朝動駕之辰,一書控免,見阻喉司,迫於陪扈,黽勉乍出,到此情地,轉益危蹙,因仍盤礴,義所不敢。而且此宿衛重地,非比閑司,決非老病如臣,所可苟冒,則反復思量,實無淟涊蹲據之勢。玆不得不疾聲呼籲於离明之下。伏乞俯賜矜諒,亟許鐫遞,以靖私義,不勝幸甚。答曰,覽書具悉。爾其勿辭,察職。
兼文學李應協書曰,伏以臣於往省先壟之日,伏奉春坊除命,恩召遠辱,榮生枌楡,以惶以感,罔知攸措,怵分畏義,宜卽竭蹶趨召。而適患齒痛,涔涔淹伏,今始排舁寸進,來伏私次,而牙關浮疼之症,越添於撼頓之餘,痛苦倍酷,頃刻難忍,目下病情,已無自力供職之望。且臣本來蹤地◆卼,積困嚌齕,一切榮塗,歛退自守,跡限金華,已成鐵畫,非特於玉署爲然也。凡諸顯膴之仕,殆將無適而不然也。矧此兼任,卽館職所帶之銜,頃叨是職,蓋嘗引義自靖,不敢苟然承命。屢逋嚴召,竟蒙例勘,則顧今新除,又見處以前日之所力辭者,在臣處義,不容異同於前後。玆當常參盛儀,庚牌狎臨,情危跡奇,轉動無路,玆敢隨詣闕外,悉暴微懇。伏乞离明,俯垂鑑察,亟賜鐫免,俾得全其素守焉。臣旣乞免之不暇,不必贅及腐陳之說,微臣區區芹曝之誠,不能自已,敢此附陳焉。竊伏惟念邸下,誕膺艱大之托,代理機務之繁,二年于玆矣。大朝幹蠱之責至重,臣民祈望之心至切。伏想邸下之兢業靡懈,日愼一日矣。蓋聖人省身之道,朝乾夕惕,無時不然,而惟玆履端之月,尤當盡茂對之方。月之正年之首,在卦爲泰,在四德爲元,三陽更始,萬彙萌發。易曰,天行健,君子以之,自强不息,是誠省身茂對之要道妙用。噫,易失者光陰,無窮者事業,誠宜體健進德。惟日孜孜,典學而窮理,則勉勉有不息之工,端本而出治,則兢兢有自强之實,特之以誠壹,行之以悠久,則聖人之極工,可以致之矣。敢將行健之時義,庸替箴之獻焉,臣亦曾叨宮僚矣。竊伏瞯邸下,睿學時敏,日闢离筵,講讀發諷,音節淸暢,經傳奧旨,剖析理會。此固臣僚,傾心欽悅,每切贊歎之私者也。第當臨筵之際,淵邃簡默,穆然凝坐,問難絶罕,容觀之儼,邈不可接。講筵則宮僚備數,一遭應文而已。賓對則籌堂盈庭,數條裁稟而已。霎時進之後,相率交臂而退,絶未見敷陳規諷。情志交通之美,惟其如是。故晉對之臣,恒存兢畏之志,曾未得伸展肢體,悉意盡言,緣文之義,亦未竭底蘊,何暇究極理趣,以資開益乎?誠願邸下,繼自今,毋持嚴恪之容,克究問辨之實,剗去繁文,從容肆體,反復討論,虛心遜志。文義之疑晦,必致其詳確,言辭之答問,不厭其煩複。開講席則必問其何者爲治心修己之要訣,當賓筵則必詢其何者爲訏謨經綸之切務。至於史傳之得失,民生之疾苦,亦宜顧訪。慇懃乎扣諮,諄復乎講究。兼聽曲採,開聰明而廣智術,則此實窮理格致之工,將見理無不明。厥修罔覺,上下交泰,嘉猷迭陳,擧而措之,治升大猷矣。伏願邸下,深留睿思,勿以膚淺而忽焉,臣無任云云。答曰,覽書具悉,所陳切矣。當體念,而爾其勿辭,察職。
庚午正月二十八日巳時,上御時敏堂。禮官·承旨入侍時,禮曹參判洪鳳漢,同副承旨洪益三,假注書李賢汲,記事官李宜哲·金聖佑,以次進伏。上曰,今日常參禮,欲先講定矣。師傅與大臣,升堂而拜乎?鳳漢曰,師傅與大臣,升堂而拜,則東宮答拜矣。上曰,承旨則只一人入對乎?益三曰,然矣。上曰,代理後則體貌不然。況且常參,異於備局次對,承旨一人之入,似如何矣?上曰,漢城府堂上入乎?鳳漢曰,然矣。漢城府郞廳,則前無入對之例矣。上曰,兩大臣使之入侍。臣賢汲,趨出傳命。左議政金若魯,右議政鄭羽良入侍。若魯曰,昨日動駕後,聖體調攝若何?上曰,一樣矣。若魯曰,搔癢之候何如?上曰,日氣向暄,甚可悶也。若魯曰,大王大妃殿氣候如何?上曰,一樣矣。若魯曰,王世子氣候何如?上曰,好過矣。上曰,元良常參規模,今日欲與卿等講定矣。政府參贊一人,當入對耶?若魯曰,外上司旣不入參,則參贊亦不當入矣。上曰,常參後,當商確機務矣。參贊之入,亦宜也。羽良曰,然矣。上曰,侍講院官員,當盡入耶?若魯曰,講官似不必盡入矣。益三曰,弼善則有差備當入矣。上曰,講官入參之數,亦宜加減也。上曰,世子受賀之禮,則無承史入對事,而代理後,則承·史當入。如此事,不可不講定矣。鳳漢曰,諸臣若有所達,則其可無承·史耶?上曰,翊衛·司禦,有直爲陞拜之例,侍衛則入直二人爲之好矣。仍命承旨書之曰,元良常參時,春坊·弼善·兼史應入外,入直二員進參。桂坊·翊衛·司禦應入外,入直二員,楹外陪衛,京兆卽旣無舊典減去。政府·參贊·押班監察各一員,依禮文存,凡先四拜時,侍衛不拜先侍,意蓋在也。而翊衛司官員中,翊衛·司禦,世子陪衛之官,其宜先陪,而與他官先再拜,若然則今常參,摠府·兵曹,亦先再拜乎?從今翊衛·司禦不拜,先陪翊衛司,他官之佩劍,更以思之,有違古例,今後除之。凡受賀會講時,翊衛·司禦不拜,竝用此例。朝參受賀大禮外,皆用此例。書訖。上曰,予於今日,又指揮此事,亦云苦矣。若魯曰,殿下於每事,如是指揮,以爲貽燕之謨,則豈不盛哉?羽良曰,殿下於靜攝之中,雖或有少倦之心,必勉强行之,以安逸貽我東宮好矣。上曰,常參時刻幾至矣。諸臣退去,大臣諸臣,以次退出。
庚午正月二十八日巳時,王世子坐時敏堂。常參入侍時,左議政金若魯,右議政鄭羽良,工曹判書趙觀彬,戶曹判書朴文秀,刑曹判書柳儼,左參贊申晩,兵曹參判徐命九,吏曹參判金尙星,禮曹參判洪鳳漢,右副承旨洪益三,大司諫朴弼載,執義朴致文,修撰趙重晦,假注書李賢汲,記事官金聖佑·李宜馣,以次進伏。王世子受常參禮如儀訖。若魯·羽良曰,氣候如何?令曰,無事矣。若魯曰,大殿聖體調攝若何?令曰,一樣矣。若魯曰,大王大妃殿,氣體若何?令曰,萬安矣。若魯曰,中宮殿氣候如何?令曰,安寧矣。若魯曰,歲首常參盛禮也。一國聳動,百工飭勵,豈不猗歟休哉?願邸下,上承付托之意,下念臣民之望,夙夜孜孜,毋少懈焉。惟治惟亂,都係於敬怠二字,更願邸下,懋哉念哉。令曰,體念矣。羽良曰,今日卽代理後常參也。法祖·敬天·恤民此三者,卽治政之大綱領。惟邸下,念玆在玆,天雖高而可懼也,民雖蠢而可畏也。令曰,體念矣。若魯曰,法典不修,百度解弛,前後申飭,俱無實效。此後則先使六曹,一遵法典,而飭其所屬之各司。凡於堂郞卯酉仕進之時,熟講經國大典及續大典,存者修之,廢者修之,以爲申明國典之地。而公事出納時,有違法典,則政院考察,執奏爲宜。以此爲先,申飭政院及六曹,何如?令曰,依爲之。若魯曰,今日常參,卽邸下代理後初政也。六曹長官,宜皆入參。而禮曹判書徐宗伋,不爲入來。雖未知病勢之如何,而不可無警飭之道。禮曹判書徐宗伋推考。令曰,依爲之。羽良曰,市廛之弊,臣又仰達矣。軍門標下軍之亂廛者,依法捉治,則各軍門曲護其軍卒,反爲推捉市民,徵給亂廛所納之贖錢,此爲市民不可堪之一端矣。此後則申飭各軍門,嚴禁軍卒亂廛之習,俾無侵擾市民之弊,何如?令曰,依爲之。出擧條羽良曰,閭家奪入之禁,頃有申飭之命,都下士夫,則姑無犯禁者云。而江上及鄕中諸處,則或不無犯禁者云,雖不可以不分明之傳聞,有所論請,而此後則京鄕一體申飭,何如?令曰,依爲之。羽良曰,三曹郞一窠,以武弁差出事,頃有大朝下敎矣。今番都政,工曹一窠,則不以武弁差出,此雖窠闕不足之致,而殊涉未安,吏曹堂上推考,何如?令曰,依爲之。羽良曰,今番兵曹政事,窠闕甚窄。當初所聞,應出六者,亦當不出六而有復職,若未盡出六而復職,則殊涉未安,兵曹堂上推考,何如?令曰,依爲之。出擧條若魯曰,都民生理,只賴於貢物及市廛,而貢人難支之弊,情債爲甚。此後則申飭諸上司所謂情債,一切防塞,而如或發覺,則與受同罪。且其官員,難免不飭之罪,以此出擧條,申飭,何如?令曰,依爲之。羽良曰,各司之役使貢人之弊,近亦尤甚云。若以傳聞,摘發論請,則事涉煩瑣,有傷大體,雖不得爲之,而爲先以此嚴飭,何如?令曰,依爲之。出擧條若魯曰,方當春節恤民之時,守令之赴任,誠急矣。都目前守令之未署經者亦有之云,竝與都目所出守令,不可不卽爲署經發送,令政院,申飭兩司,何如?令曰,依爲之。出擧條晩曰,臣昨年待罪京兆時,以戶籍事,仰達矣。戶籍乃國之大政,而近來籍法紊亂,誠可寒心。今年卽式年,京外今方成籍,令京兆,更爲嚴飭各部及各道,一依所頒節目,各別精釐,俾無漏戶虛戶之意,出擧條,申飭爲宜,此是臣曾所陳達之事,故敢此更達矣。令曰,依爲之。出擧條儼曰,本曹以刑獄,主管衙門,不但京中殺獄及御寶·印信,僞造·私造等罪人,竝爲照管。雖外方所在諸罪人,亦當知其某道某罪人爲幾人然後,可以飭勵其緩忽延拖。而各道同推啓本,則只以因事啓聞者謄啓,其餘則全不擧論,本曹漠然不知外方罪囚之爲幾何,各道道臣,非不盡心爲之。朝家之所以待道臣,亦使之專其刑獄,而其在內外一體之意,終涉疎漏。此後則各道殺獄·御寶·印信僞造·咀呪·私鑄各項,可以施法者,一倂入於月終啓本中之意,分付各道,以爲永爲定式之地,何如?令曰,依爲之。出擧條鳳漢曰,方當三陽回泰,萬物昭蘇之時,軫念窮民,實爲先務。卽聞南小洞近處,有無主僵尸,而趁未收埋云,事甚驚駭,部官拿處,斷不可已。而更遵大朝下敎,賑飢·救病·掩骸等事,各別申飭於有司之臣,何如?若魯曰,大朝頃有自惠廳救恤之命矣。城內有僵死尸,而不卽掩埋,誠爲驚駭。惠廳堂上·漢城府堂上,竝從重推考,該部官員則拿處,宜矣。令曰,依爲之。出擧條益三曰,自昨年朝參以後,大臣拜禮時,一時相拜事,旣有定式,而今番只依儀注,以先後答拜,呼唱贊請,當該禮貌官及引儀,竝推考,何如?令曰,依爲之。出擧條益三曰,臣纔經刑官,故軍卒之弊亦詳知,左相所達,市民亂廛之弊,誠然矣。非但市民,法司將不得行法,且平時軍卒,不可任其驕悍,故似聞諸軍門大將,亦以此爲悶云。此後犯科者,自其軍門,各別嚴禁,與平民一體治之。三扈衛廳軍官軍士,則依前定奪,一邊進來而治之,一如他軍門,何如?令曰,依爲之。出擧條刑曹佐郞魏昌祖進曰,本曹堂上,旣陳本曹之弊,臣不敢更達,而刑曹獄囚積滯,感傷和氣易矣。刑曹堂上,不宜數數頻遞,臣有所懷故仰達矣。觀彬曰,郞官之請長官久任,似不當矣。羽良曰,鄕人之有懷輒達,亦何妨乎?益三曰,秋曹郞,旣以滯獄陳達,臣亦纔經刑官矣。大抵獄滯,未有若今日,勿論某罪以下,如有一分傳之生議者,而積年滯囚,則其爲感傷和氣,當如何哉?方當三陽回泰之時,宜有軫念之道,刑官或就議大臣,或三堂齊會詳覈,可罪者罪,可生者生,以爲疏通之地,何如?令曰,依爲之。出擧條弼載達曰,請充軍罪人李時蕃,依律處斷。措辭見上令曰,勿煩。請逆魁坦,緣坐籍沒等事,亟令王府,依法擧行。措辭見上令曰,大朝已敎,亟停勿煩。請罪人泰績,仍令鞫廳,嚴刑得情,快正王法。令曰,其勿更煩。請徑斃罪人畬,孥籍等事,亟令王府,依大逆律擧行。令曰,勿煩。請戊申逆賊巨魁之子,以年未滿,未及施法者,亟令王府,竝行孥戮之典。措辭竝見上令曰,勿煩。請賊濂,收孥籍産,亟令擧行。令曰,勿煩。請罪人龍發·斗齡·戒剛,仍令鞫廳,嚴刑得情,快正王法。措辭見上令曰,勿煩。請恒延·命垕·敏樞,仍令鞫廳,嚴鞫得情。措辭見上令曰,勿煩。請罪人八金,依本律施行。令曰,勿煩。請爟極邊遠竄。措辭竝見上令曰,勿煩。弼載曰,刑獄,卽國之所重,而罪人日次之刑,法不可緩也。俄聞刑曹佐郞魏昌祖所達,則本曹日次罪人,或十日之內,不能一番擧行云,其亦稽滯,不可無警。請刑曹堂上,竝從重推考。令曰,依達。弼載曰,刑曹佐郞魏昌祖,以遐土之人,有懷進奏,其心可嘉。而刑曹堂上久任云者,殊失堂郞之體。請刑曹佐郞魏昌祖推考。令曰,依達。弼載曰,新除授正言呂善應,時在京畿楊根地。請斯速乘馹上來事,下諭。令曰,依達。致文達曰,請逆坦孥籍,一依王府草記,卽令擧行。令曰,大朝已敎,其勿更煩。請罪人泰績,令鞫廳嚴鞫得情,快正王法。措辭竝見上令曰,其勿更煩。請瑞虎等兩賊孥籍,亟令王府擧行。措辭見上令曰,其勿更煩。請物故罪人夏宅孥籍,亟令王府擧行。令曰,勿煩。請逆畬孥籍等事,依大逆例擧行。令曰,勿煩。請戊申逆魁之子,貸死爲奴,而年滿者,亟令王府,考案抄出,竝依麟佐子追坐例擧行。措辭竝見上令曰,勿煩。請徑斃罪人濂,孥籍等事,亟令王府擧行,令曰,勿煩。請罪人龍發·斗齡·戒剛,嚴鞫得情,快正王法,令曰,勿煩。請其時干連人英梅,更令鞫廳,嚴刑窮問,期於得情。措辭竝同令曰,勿煩。請尹宅履·德喜等,更令王府,拿鞫嚴訊,以正王法。措辭見上令曰,勿煩。請爟極邊遠竄。措語見上令曰,勿煩。致文曰,常參事體,何等嚴重?而刑曹佐郞魏昌祖,敢陳猥屑之言,則爲臺閣者,固當論罷其職,而只請推考,壞損臺體極矣。請大司諫朴弼載遞差。令曰,依達。致文曰,新除授持平李敏坤,時在咸鏡道高山察訪任所。請斯速乘馹上來事,下諭。令曰,依達。重晦曰,朴弼載請遞之達,其亦過矣,而旣請弼載之遞差,則魏昌祖之不請罷職,有損臺體矣。致文達曰,俄者大司諫朴弼載,請遞其職之後,宜有魏昌祖請罷之達,而臣多達連讀之際,忽然忘却,大臣·玉堂,相繼譏嘲,以其非臺體斥之。臣之當論不論之失,昏謬做錯之狀,旣露無餘,臣何可一刻仍冒於臺次乎?請令遞斥臣職。令曰,勿辭。益三曰,執義朴致文,再達煩瀆,退待物論矣。令曰,知道。重晦曰,大臣以下,旣以勤學勤政仰達矣。帝王之學,異於韋布,必誠必敬,以爲進德之方焉。令曰,當體念矣。文秀曰,臣待罪地部矣。古語曰,民惟邦本,本固邦寧。蓋固本之道,惟在於節用愛民,使民以時而已,本若不固,則國必危矣。惟邸下念哉?令曰,可不體念?尙星曰,治國之道,都不外乎得人二字。願邸下,必以得人爲先焉。知人最難,亦係我邸下講學明理之工矣。招徠草野之士,出入書筵,講討經典之義,反復問難,則庶有日日新又日新之功矣。惟邸下念哉?令曰,當留念矣。羽良曰,俄者魏昌祖之言,雖涉猥屑,而疎逖之臣,如有所懷,則宜使盡言,此古所以有誹謗之木也,惟邸下優容焉。若魯曰,今日常參,兩司入侍,宜有一二可聞之昌言,而只以魏昌祖事,或遞或避嫌而退,可謂無色矣。然問其官則諫官也,惟邸下,無以此輕侮臺閣之臣焉。令曰,當依爲之。益三曰,今日卽邸下代理後初常參,而各司郞官,惟魏昌祖,能上堂達事,而以損體,已請推考矣。達事者,被推公然,不達事者,若不致責,日後誰可上堂達事?各司郞廳,職掌可達者,必非一二,而魏昌祖外,有職掌各司郞廳,無一人上堂達事,事之未安,莫此爲甚。今日入庭各司郞廳中,魏昌祖外不達事人員,竝從重推考,何如?令曰,依爲之。出擧條大臣諸臣,以次退出。
庚午正月二十八日未時,上御歡慶殿。三使臣引見入侍時,正使趙顯命,副使南泰良,書狀官申暐,左承旨南泰溫,假注書李賢汲,記事官李宜哲·金聖佑,以次進伏。上命東宮侍坐。顯命曰,臣等之出疆,已五朔矣。其間聖體調攝若何?上曰,搔癢之症,猶未快復矣。顯命曰,水剌寢睡之節則無減乎。上曰,然矣。顯命曰,大王大妃殿氣候如何?上曰,一樣矣。顯命曰,東宮氣候何如?上曰,好過矣。上曰,卿等無事復命,可幸矣。顯命曰,王靈所曁,無事歸來矣。臣等逖違天陛矣,暫許瞻望天顔如何?上命仰瞻。顯命曰,竊伏聞邦家,將有莫大之慶云,臣等不勝萬萬喜幸矣。上曰,姑何以詳知耶?顯命曰,彼中事,旣已詳達於別單中,更無可達矣。上曰,別單外,如有所聞者,達之。顯命進達。上曰,注書則停筆,可也。顯命曰,文丞相畫像,臣得來矣。上曰,印來乎?顯命曰,印來一件矣。顯命曰,今行帶去員譯中,首譯韓致亨,忠實可信,而所得地圖,誠有功勞,合有論賞之道矣。上曰,韓致亨使該院論賞。上曰,其所得地圖,使注書持入。臣賢汲趨出持入。上覽訖,命下備局。顯命曰,當初臣行渡江時,連値非常風雪,驛卒刷驅輩,在兩江間,露立沾濕,將至凍斃。而灣上軍官崔德恒,設粥救活者,至於五十餘名之多,其功勞可嘉。令該曹査問本道,考例,稟處,何如?上曰,灣上軍官,令本道査報備局。出擧條顯命曰,臣不宜干預廟議,而至於鐵山西林城事,臣實倡始,而竊有所懷,故敢此仰達。蓋西林城,跨據直路要害,賊所必由,我所必守。李日躋爲兵使時,臣勸築此城。日躋自傷物力而築之。臣今行時,親爲看審,則石築雖不大段,築之於舊日土城之上,竝計新舊土石之築,則不甚低下。且有古人濠塹舊跡,若爲修治,則其城亦益高矣。毋論城之好不好,旣在要路必守之處,則他日雖賊來,若能堅守此城,可免三日內賊迫都城之患矣。日躋畢築後,請置主管之人。其時臣與今左相相議,許令移設鐵山邑於車輦站,以爲主管之地。其時道臣趙榮國有異議,請設鎭將。若又往復爭難,則恐結末無期,故姑以試可之意,許令設鎭矣。今番歷路,詳探物情,則疲殘鎭將,無益於關防,而小邑之內,添設官長,軍民分割,主客俱困,一邑民情,皆願移邑。蓋本邑今在南面,西林城則在北面,故北面近處之民,皆以移邑爲便,南面之民,皆以爲不便。趙榮國狀聞時,蓋從南面民願。今則居在南面,如前營將鄭德鳴者,亦以移邑爲便。而道臣李宗白,亦欲移之。移邑便否,更無可論。而臣見其形便,則城中不甚狹窄,直爲設邑於城中,則爲善之善。城東門外院坪,局勢周闊,亦可設邑,此爲中策,車輦則爲下策,而猶勝於不移。就此三處,商確便否,卽令移邑,斷不可已,詢問於時任大臣而處之,何如?泰良曰,西林城基低平,傍路錯出,以臣愚慮,未見其爲可守必爭之地。而今旣築城,難議遽罷,但設鎭尤爲不便。卽今邑鎭分割,軍額增添,龍·鐵之民,騷然苦之。無論車輦與西林,移鐵山而使之兼管,猶不至甚失。至於本鎭,則決不可不罷矣。上曰,令備局,稟處。出擧條顯命曰,臣出來灣上,始聞趙載浩陞擢事,不能安枕矣。臣兄以爵位太盛,寵遇太過,不得永享其年。殿下亦嘗愀然興悼,而今又以太盛之爵位,加之於其子,殿下何不念保其門戶之道耶?上曰,卿言亦然,而予之陞擢兩人,亦出於苦心矣。顯命曰,載浩之登第,甫四五年,位至上卿,可謂躁進矣。躁進之風,不可不防。且載浩,卽戚臣之子也。不次擢用,其於公議,豈不有歉乎?雖以蘇軾之才學,韓魏公請其養才而用之。今之大臣,何其無以德愛人之意也?殿下必欲用載浩,則四五年勿用,先試于外官,宜矣。上曰,已爲之事,何可改之耶?今則不過陞擢而已,卿言如是懇至,予豈以要官顯職,遽畀於載浩耶?顯命曰,臣性躁偏,載浩則尤有甚焉。善爲人所媢嫉之言,臣居常懍懍矣。上曰,旣非顯要之職,則不必撕捱。卿亦勸起載浩,使之行公也。暐曰,近來邊門生梗,多由於潛貨之弊,其所防禁之道,惟在於比包一節。故臣於今行,必欲行此,與灣尹相議,所謂落柵物件,竝與皇歷齎咨官私卜,而不許先出。以爲待臣回還,同時出柵之地,及入彼境,路逢別齎咨官金泰瑞回行,慮於其延卜之門,或有違令之端,復申前意,更關灣府,而第其中帽子,適當京外絶種之時,不可不變通。且以物主輩論之,挨過冬節,失利可矜,參酌便宜,只許帽子折半先出矣。還渡後聞之,則不但帽子之盡數出來,其他卜物,亦多混出。朝家之別定都事,檢卜出柵之意,果安在哉?此雖緣於柵門稅官,急於收稅,抑驅以出,而若諉之以勢無奈何,置而不論,則前頭使行,將不得行令,大有關於後弊。其時柵外搜檢都事,宜有責罰,現告罷職,何如?上曰,依爲之。出擧條三使臣先退。上曰,今日東宮常參時,入對注書進前。臣賢汲進伏。上曰,今日常參時,大臣諸臣所達,無遺盡達。臣賢汲,自袖中出草冊。上曰,草冊何以持入於袖中乎?臣賢汲曰,常參罷後,仍入草冊於袖中矣。上笑曰,袖中草冊,非偶然也。仍命以草冊所錄,一一仰達。臣賢汲,自大臣所達,至臺臣所達,詳悉仰對。上曰,東宮下答之語,或書以留念,或書以體念,或書以當留念,或書以可不體念者,可謂詳密矣。仍下敎東宮曰,非言之難,行之惟艱。爾之下答,一節深於一節矣。良史書之,諸臣聽之,爾須夙夜孜孜,毋負此語,東宮俯伏承敎。上曰,昔在世宗朝,有同副承旨入侍之命。時當冬夜,同副承旨尹弼商,抄錄刑曹囚徒於袖中以入。世宗下敎曰,此吾寶臣,予亦今日,欲引用故事耳。命承旨書之曰,今日常參,卽元良初政也,欲知奏事下問矣。注書李賢汲,袖中持草冊而入,與國朝故事。半夜,承旨袖中預記無間,新進擧職嘉尙,特賜弦弓一張。又命書之曰,今日元良常參。秋曹郞官之升堂陳懷可尙,其所陳有違體例,承旨請推,可也。然昔貫珠者亦獻言,元良初政,宜先假借,勿推。承旨若不請推,臺臣竝與承旨而請推,可也。以一事再推,已違臺體,憲臣以體例駁正,可也。薇垣長席,初政之日,遽然請遞,以啓元良輕臺臣之路,已爲不可而旣請遞。院臣自謂默然,以致儒臣之規正,彼則言而旣遞,此無言而無飭,其在正臺閣之道,不可事同飭異。執義朴致文遞差。又命書之曰,右副承旨金相奭,頃者逡巡館職,已涉異也,而旣直兵曹,違牌承旨,此何分義?此何意思?不可循例踏下徽旨,罷職不敍。又命書之曰,凡陞堂之拜,答拜一例爲之事下敎。則今日又爲做錯,當該禮貌官弼善,從重推考。承旨旣已入侍,下敎之下,亦不請推,亦爲推考。又命書之曰,升堂之拜,已拜時,元良起立,禮也,而凡於次對代理之後,大臣入侍,無起立之事。而於再陞堂時,以元良起立書入,此一節此後去之,予常參時,無月刀差備,而今日立之,此後減除。上曰,他承旨入侍。儒臣持自省下編入侍。出榻敎承·史退出。
庚午正月二十八日二更三點,上御歡慶殿。儒臣持自省下篇入侍時,同副承旨洪益三,修撰金陽澤,副修撰趙重晦,假注書李賢汲,記事官李宜哲·金聖佑,以次進伏。上曰,讀之。陽澤進讀,自仁厚立國,止我朝家法。重晦讀,自嗚呼,止可不勉哉?上曰,文義陳之。陽澤曰,自省上下篇,無非至言懿行矣。上曰,予以抑詩之意述此,而述後觀之,則非但勉元良也,乃自勉也。陽澤曰,自省二字之義儘好矣。殿下之躬行心得,旣已多矣,而猶復加勉,以爲貽燕之謨焉。書經有曰,非言之艱,行之惟艱。上曰,所陳好矣,而予誠意少而學力淺,不能踐行,是可愧也。陽澤曰,言路之難闢,自古然矣。唐宗雖優奬魏徵之諫,而終不嘉納。大抵批鱗之言,難入如此矣。重晦曰,自省編中,以容直諫爲自勉,而反究於政事之間,或不無稍異者,竊恐誠意不足而然矣,臣惶恐敢達。益三曰,儒臣開言路之說,誠好矣。大開言路,卽聖世事也,我殿下,非不留念於恢拓進言之道,而第以近日事言之,臣僚疏章,盡入於小朝,故情志不能上達矣。臣方待罪同副,便是職掌,願開此路,以爲導達之地如何?上曰,代理後則事面有異而然矣。陽澤曰,三件大政,則大朝摠斷,而至若群情之導達,則無其路矣。重晦曰,承旨所達,有忠愛之悃矣。殿下雖或有闕失,旣無陳章之路,則將何以匡救耶?上曰,雖非章奏,諸臣多入侍時矣。予有過失,則豈不匡救耶?重晦曰,臣於前月,以癘祭獻官,下往湖西,而以城隍發告祭祝文事,有所仰達矣。發告祭便同告由,故五禮儀式,例爲一籩一豆,無弊單獻。且祝文末端,謹以淸酌庶羞,式陳明薦云。而香室所寫祝文,則淸酌庶羞四字,改以牲幣醴齊粢盛庶品八字,且齎幣以去,故不得已依祝文,用牲幣庶品,旣用牲幣庶品,則又不得不以三獻行之,有違於五禮儀禮文,宜有釐正之道矣。上曰,令該曹稟處,可也。出擧條重晦曰,臣於驛站事,有所仰達矣。臣於前月念間,以癘祭獻官回還時,葛院路上,見一禁府羅卒之出使者,騎大馬而過去,心甚駭之。而及到站上,驛馬無一匹待令,故事極怪訝,査問於站人則以爲,騎卜及大馬,盡爲待令矣。禁府羅卒,敺打驛卒,奪去大馬,故驛卒恐其生事,竝與其騎卜馬夫,而盡爲逃走云。禁府羅卒,雖有空閑大馬,固不敢濫騎,而況奉命使客之行,所待令之馬,何敢肆然奪去乎?事之可駭,莫甚於此。當該羅卒,宜出〈有〉査出科治之道矣。上曰,羅卒令攸司,從重科治,可也。出擧條益三曰,五十非帛不暖,蓋古語也。今則輿儓下賤,皆服紬衣,無表貴賤之道矣。以木爲衣,豈不好乎?上曰,承旨所達然矣,近來侈風太盛矣。陽澤曰,今若嚴立科條,則或爲擾民之一端,而曉諭民間,亦庶有效矣。益三曰,臣待罪秋曹時,以德意之勤懇,略爲曉諭於民間,則民多從之矣。上曰,士夫若衣木衣,則下賤輩自然從之矣。益三曰,酒禁一節,雖曰難禁,而至於多釀者醉酗者,則宜一切痛禁,出擧條,申飭,何如?上曰,曾有下敎,責在法官矣。陽澤曰,責在法官之敎,誠然矣。彼承旨,爲秋議時,則頗有效矣。上曰,魏昌祖之請久任刑曹堂上者,蓋有所見而然矣。陽澤曰,魏昌祖陳其所懷,雖可尙也,而所言則似不緊矣。上曰,然矣。諸臣以次退出。
上在昌德宮。常參·經筵,以代理停。
鄭必寧達曰,明日常參,取稟。令曰,停。
洪益三達曰,大司憲金鎭商,掌令宋能相·鄭漢奎,持平李敏坤在外,安致宅未署經,執義未差,今日以監察茶時之意,敢達。令曰,知道。
洪益三,以都摠府言達曰,副摠管慶興君栴,以社稷祭終獻官,肄儀事議政府晝仕出去之意,敢達。令曰,知道。
洪益三達曰,判義禁金聖應,日事違召,尙不出肅,其在事體,殊極未安,卽爲牌招察任,何如?令曰,依。
李普昱,以禮曹言啓曰,今二月初十日永禧殿第二室□□□展奉後,酌獻禮竝親行事,命下矣。各室告由祭及酌獻禮祝文,令詞臣撰出,而第二室告由祭及酌獻禮祝文,似當別爲措辭撰出,以此分付藝文館,何如?答曰,允。
鄭必寧,以吏曹言達曰,今此先農祭亞獻官兵曹參議洪鳳祚,行副司直宋徵啓,實預差達下矣。洪鳳祚陳書,宋徵啓身病甚重,不得受香云。不得已以行副司直朴弼正,改付標以入之意,敢達。令曰,知道。
李普昱達曰,先農祭獻官,屢度催促,尙不入來,傳香時刻已過,而未卽受香,其在事體,至爲未安,當該不進獻官,依定式禁招,而該曹之初不審察,致令臨時付標,亦甚未安,當該堂上,從重推考警責,何如?令曰,依。
上在昌德宮。常參·經筵,以代理停。
鄭必寧達曰,明日常參,取稟。令曰,停。
宋昌明達曰,大司憲金鎭商,掌令宋能相·鄭漢奎,持平李敏坤在外,安致宅未署經,執義未差,今日以監察茶時之意,敢達。令曰,知道。
宋昌明達曰,判義禁金聖應,連日違召,尙不膺命,殊涉未安,卽爲牌招,何如?令曰,依。
宋昌明啓曰,卽者備邊司郞廳,以大臣意來言,明日大臣,率備局諸宰入侍云矣,敢稟。
鄭必寧達曰,假注書李賢汲,身病猝重,勢難察任,今姑改差,何如?令曰,依。
以金養心爲假注書。
宋昌明達曰,判義禁金聖應,書批已下,卽爲牌招察任,何如?令曰,依。
鄭必寧達曰,今庚午年京外守令薦擧單子一百二十九丈,邊將薦擧單子七十六丈,吏任薦擧單子三十七丈,才行單子三丈,依例捧入,而其中應薦不薦人,令該曹察推,何如?令曰,依。
洪益三,以吏曹言達曰,今此文宣王釋奠祭,許多執事,皆以文官塡差,而公故在外外,實無推移分排之路。蔭官生進人員,依近例通融塡差之意,敢達。令曰,知道。
鄭必寧以戶曹言達曰,觀察使·節度使薦,每於歲首擧行,而堂上有故,不得爲之之意,敢達。令曰,知道。
洪益三,以戶曹言達曰,依令敎,判府事閔應洙自己巳二月至十月合九朔祿俸,更爲輸送于本家,則以爲連爲陳箚力辭,終不敢祗受云。祿俸又不領受,何以爲之?敢稟。令曰,令倉官,更爲輸送。
鄭必寧,以禮曹言達曰,本曹堂上有故,觀察使及節度使薦,限內不得爲之之意,敢達。令曰,知道。
宋昌明,以兵曹言達曰,今二月初二日韓召史稱名女人,自丹鳳門入來,差備門外擊錚,極爲駭愕,令攸司囚禁治罪。同門守門將林鳳億,常時不能禁斷雜人,以致闌入,亦難免其責,推考,何如?令曰,依。
宋昌明,以兵曹言達曰,去正月朔各廳堂下武臣等試射,連因有故,今已逾月,不得爲之之意,敢達。令曰,知道。
鄭必寧,以成均館官員,以知館事·同知館事意達曰,今正月初七日,儒生上旬輪次,今月無故日退行事,曾已申達矣。大司成尹光毅未肅拜,今月已盡,限內不得爲之之意,敢達。令曰,知道。
宋昌明,以刑曹言達曰,全羅道同福居丁垕祚爲名人,本以鄕曲奸細之輩,僞造文記,盜賣民田,故向因大臣陳達,行査本道,嚴刑定配事,傳敎矣。垕祚,以本道之人,故令本道發配之意,行關本道,而垕祚巧惡特甚,知幾逃走,隱伏京底。故因本道祕關,自本曹,僅僅譏捕,促送本道。而當初嚴刑定配,旣因大朝特敎,則本道固當擧行之不暇,而只憑漢城府一丈關文,遽爲捉送,成命之下,今已閱歲,而不卽刑配,事體所在,極爲寒心,該道道臣,從重推考。丁垕祚則令漢城府,捉送本曹,以爲還送本道,依傳敎嚴刑發配之地,何如?令曰,依。
鄭必寧,以工曹言達曰,本曹每於歲首,例爲觀察使·節度使薦,而兼判書趙觀彬,以身病,限內不得議薦之意,敢達。令曰,依。
慶尙監司閔百祥書曰,伏以臣疾病沈痼,望斷陳力,敢陳肝膈之懇,冀蒙鞶帶之裭,北望拜,恭俟準許,卽承批旨,乃以撕捱過矣,勿辭察任爲敎。臣於是,惶悶抑塞,殆不知所以自措也。念臣才識極魯莽,蹤地至危,踽踽偪側,實無當世之念。猥蒙大朝簡拔之恩,通籍十年,濫躋巡按之任,跡遠睢盱,榮極布衣,一身得以安頓,四支可以展布。區區涓埃之報,亦惟在於筋力簿書之間,苟其病不至於大難强,則豈敢爲矯飾例讓之擧哉?第臣喪禍餘喘,素抱痰火之症,三年南土,重添奇疾,種種危惡之形,固不敢每每煩屢,重溷崇聽,而大抵昨冬以後,則雖强起莅事,而太半是呻囈之日,餞迎之交,又添寒感。顧今三陽回泰,萬品昭蘇,而臣獨閉戶跧蟄,生意殆絶,所須者刀圭湯焫,而簿牒之盈案者,民訴之造庭者,皆不能趁時理決,目下公務,已多稽滯之患,前頭春巡,亦無自力之勢。反復思惟,但有一遞,今若以瀆擾爲懼,蹲冒重任,驅策病軀,終至於顚仆道路而後已,則臣之一身,固不足言,其貽害一道之民邑,實非細故。玆不得不冒入文字,更陳疾痛之呼。伏乞离明,俯賜矜諒,亟許鐫遞,俾劇務無曠,殘喘少延,公私不勝萬幸。答曰,覽書具悉。卿其勿辭,調理察任。
黃海監司徐命珩書曰,伏以臣待罪喉司,已有月矣。連値藥院問候,不敢祈免,迺者千萬夢想之外,忽伏承海臬新除,聞命驚惶,莫知措躬之所也。念臣性本迂愚,才乏需用,前後踐歷,罔非踰涯,尋常冗散,尙懼不稱。今乃畀之以方岳之重,責之以承宣之任,如臣之素乏聲望者,其何以副一方殫壓之責,亦何以振攬轡澄淸之風乎?微臣濫竽之愧,雖不足言,而朝家量授之道,恐不當若是也。矧今海西一路,饑饉癘疫,比他道稍甚,死亡相續,民憂溢目,以臣之謏才蔑能,將何能仰答委寄之意,而庸盡救活之道也?反覆揣量,萬無堪承之望。伏乞离明,察臣懇之非出飾讓,念藩任之不可輕畀,亟遞臣職,回授可任之人,使公器無淆,私分粗安,不勝萬幸。答曰,覽書具悉。卿其勿辭,速往欽哉。
判義禁金聖應書曰,伏以臣庸騃賤品,弓馬下流,猥荷大朝不世之洪私,秉三軍而躋六卿,處升高必顚之地,有酌滿易溢之憂。而怵分畏義,未嘗辭避,有除輒承,殆若儻來,居常懍懼,寤寐靡寧。不料金吾特擢,又出格外,超陞之驟,委任之重,雖使可堪者當之,猶且逡巡退縮,不敢晏然出膺。況臣以萬萬無似之身,叨萬萬不衷之職,其所以駭惶震剝者,尤如何哉?今臣此任,卽古之廷尉,關石攸藏,綱紀所係,雖以朱博之剛明,尙曰不通法律,則臣是何人,敢冒謬恩?臣之前後躐踐,在臣分罔非踰僭,而未有如今日之大不近似者,自聞是命,心神飛越,莫省所措。臣若感激恩數,濫竊匪據,則一身之僨敗,擧世之譏笑,固不足恤,而其於玷公器累聖簡,何哉?淸朝自有公議駁正,惟竢朝暮,而鎭日違召,積犯死罪,亦非賤分之所敢出。玆將肝膈之懇,仰瀆离明之下。伏乞睿慈,俯賜諒察,將臣新授職秩,亟行鐫改,俾愼官方而重國體,公私不勝兩幸。答曰,覽書具悉。卿其勿辭,從速行公。
知事李天輔書曰,伏以臣伏蒙大朝寵擢,以臣爲資憲大夫,又未幾何樞府除命,金吾兼任,荐降於一日之內。臣驚惶震怖,五內失守,歷時經月,猶莫省攸措。臣不敢知大朝之取於臣者,果何事?而蒙被異恩,至此極也。臣聞伊尹論官人曰,其難其愼,材不可易知,故難任不可輕授,故愼擇庶官百執事,猶不宜苟然入座峻秩也。欲得其人,則難且愼之者,尤當如何?而今乃以臣眇然後進,百無一能者,一朝躐而躋之。噫,是何擧也?況所降恩諭隆重,非賤臣所敢承堪者。夫確實者,古之君子,有强毅不移之操,忠信無僞之行者,始可以當之。臣性旣懦弱,才且散漫,立朝以來,濫竊淸要,今至有餘年,隨俗浮沈,了無一事樹立,環顧本末,何嘗彷彿於聖褒之萬一,而至若公心之敎,則臣亦未嘗不自勉,然公之道未易言也。苟不深辨於義利之極致,而規規然塗飾於施爲之末,則非大朝所望於臣者也。將何稱塞也哉?向來特簡銓任,實由於大朝,不知臣無狀,天日之明,偶有所遺照,而及其經年尸素,伎倆畢露,不惟不加之罪,又從以寵用不已。國家政敎,緣臣而壞焉,名器緣臣而輕焉,臣之罪益無所逃。且伏念國之用人,譬如天地之陶甄萬物,扶植之,愛養之,各循其序,不可揠而長之,其人雖有可仗之才,可取之實,用之宜有其漸。如臣庸陋,聖朝猶欲置之一物之數,則固當量才試用,戒其太驟,使之毋失其分,而乃反汲汲崇庸,惟恐或後,實非聖上曲成群下之本意也。抑臣別有一段血懇,冒萬死仰籲焉。臣以故家遺裔,門衰祚薄,喪病遲暮,倖竊一第,不過爲祿仕之計,而偏荷洪造,致位華顯。臣之家世,到臣身,如喬木之再花,非不爛然可觀,而其中則已朽矣。越序之位,非常之恩,忽又加之于身,是益促將至之災,而人㺓鬼忌,可立而待也。有是身然後,方可以圖報國恩,臣苟滿盈招損,不得自保,則不但臣酬報無路,上天至仁至慈,亦豈不惻然垂憐也哉?臣自蒙恩命,危厲薰心,縮伏度日。今始收召驚魂,疾聲哀號於离明之下。伏乞俯賜諒察,亟遞臣實兼職名,仍收新授資級,以安微分,以重官方,千萬幸甚。答曰,覽書具悉。陞資之命,聖意攸在,卿其勿辭,從速行公。
上在昌德宮。常參·經筵,以代理停。
李普昱達曰,明日社稷祭齋戒相値,常參頉稟。令曰,知道。
宋昌明達曰,大司憲金鎭商,掌令宋能相·鄭漢奎,持平李敏坤在外,安致宅未署經,執義未差,今日以監察茶時之意,敢達。令曰,知道。
又以都摠府言啓曰,今日入直內三廳,武兼禁軍及軍兵等中日習射,請出標信。傳曰,知道。
洪益三,以都摠府言啓曰,今日入直內三廳,武兼禁軍及軍兵等中日習射事,標信,命下矣。雨勢如此,不得爲之之意,敢啓。傳曰,知道。
鄭必寧達曰,守令未署經,至於十餘員之多,夫馬留滯,誠甚可慮。署經一日爲急,而憲府則多官具在外,一員未差,一員未署經。諫院司諫金尙耉,獻納任珣,卽爲牌招,以爲署經之地,何如?令曰,依。
宋昌明啓曰,卽者備邊司郞廳來言,大臣·備局堂上來待矣。傳曰,引見。
又啓曰,工曹判書趙觀彬,以沐浴事,今方受由下往于忠淸道溫陽地,而兼帶守禦使所授密符,來請還納,何以爲之?敢稟。傳曰,仍佩往來。
鄭必寧啓曰,吏曹郞廳來言,承旨及臺諫有闕,政事何以爲之?取稟。傳曰,當日爲之。
又啓曰,承旨有闕之代,以在京無故人差出,待下批仍卽牌招,何如?傳曰,允。
李普昱,以吏曹言達曰,本曹正郞李師祚呈狀內,身病甚重,不得察任云,今姑改差,何如?令曰,依。
有政。吏批,判書元景夏再度呈辭受由,參判金尙星進,參議韓翼謩在外未肅拜,承旨鄭必寧進。
吏批啓曰,判書元景夏呈辭受由,參議韓翼謩在外未肅拜,小臣獨政未安,何以爲之?敢稟。傳曰,仍爲之。
又啓曰,臺諫及玉堂春坊闕員,今當差出,而擬望之人乏少,相避·外任竝擬,何如?傳曰,允。
吏批啓曰,本曹正郞朴師訥,方爲在直矣,謂以其父就理,不敢晏然供職云,而徑自出去,旣犯擅離之科,依例拿處,而本曹郞官中佐郞李萬恢,受由在外,二員作闕,今方差出,待其下批,卽爲催促出肅,使之呈省記入直,何如?傳曰,允。
又啓曰,新除授德源府使白尙靑呈狀內,素患痰癖之症,復發苦劇,時月內萬無起動之望,斯速啓處云。身病旣如是苦重,則不可强令赴任,依例罷黜,何如?傳曰,允。
以南泰耆爲承旨,鄭履儉爲大司諫,趙明履爲左尹,趙重稷爲執義,任爲校理,金陽澤爲兼校書校理,申晦爲兼司書,尹東度爲兼校書校理,李堉爲吏曹佐郞,李世鉉爲明陵別檢,李基德爲保寧縣監,南泰赫爲掌令,李壽鳳爲持平,金健付養賢主簿,安正宅付養賢奉事,李斗運付奉常奉事,曺敬脩付東學訓導,金龜祥付南學訓導,朴性淳·朴必珍付學錄,林箕彬付兼學錄,申暐兼掌令減下。
兵批,判書金尙魯呈辭受由,參判徐命九入直進,參議洪鳳祚病,參知吳遂采病,承旨南泰溫進。
兵批啓曰,新除授吾老梁萬戶金鳴新呈狀內,老母今年七十歲,且無兄弟,法不當遠離赴任,斯速啓遞云。邊將之親年七十獨子無兄弟者,許遞其任,已有定式,依例改差,何如?傳曰,允。
以李殷錫·具偀·朴弼載·朴致文·李景說付副護軍,李鼎輔付副司直,林錫憲付副司果,趙泰喬·具聖海付副司勇,崔海崗爲黑山島別將,李興瑞爲瓮津別將。
李普昱啓曰,新除授承旨牌招事,允下,而今已夜深,待明朝出牌之意,敢啓。傳曰,知道。
又啓曰,新除授臺諫,所當牌招,而今已夜深,待明朝出牌之意,敢啓。傳曰,知道。
鄭必寧,以吏曹言達曰,去正月二十八日三使臣引見入侍時,書狀官申暐所啓,近來邊門生梗,多由於潛貨之弊。柵門稅官,至於抑勒驅出,諉以勢無奈何,置而不論,則大有關於後弊。其時搜檢都事,宜有責罰,現告罷黜,何如?上曰,依爲之,而自本曹有難的知,令本道,査啓現告,何如?令曰,依。
又以吏曹言啓曰,新除授柒谷府使崔慶溢戶奴呈狀內,奴矣上典,歷辭之際,所騎顚蹶,受傷非細,時月之內,萬無赴任之勢云。病勢旣如是危重,則不可等待其差歇。豐川府使崔一衡戶奴呈狀內,奴矣上典所居之地,幾至三千里之遠,而家有父母,年皆八十云,親年七十,則勿敍三百里外,載在法典矣。豐川府使崔一衡,依例改差,柒谷府使崔慶溢,依例罷黜,何如?令曰,依。
洪益三,以義禁府言達曰,晉州前牧使朴弼理·姜必愼等拿來事,徽旨達下矣。朴弼理,今方待令於本府,卽爲拿囚,而姜必愼,時在慶尙道尙州地云,依例發遣府羅將拿來,何如?令曰,依。
洪益三啓曰,吏曹因郞廳之闕直,變通差出,而佐郞李堉,落點之後,累度催促,不卽入來。莫重省記,夜深後始呈,事極稽緩,推考警責,何如?傳曰,允。
獻納任珣達曰,請充軍罪人李時蕃,依律處斷。措辭見上請逆魁坦緣坐籍沒等事,亟令王府,依法擧行。措辭見上請罪人泰績,仍令鞫廳,嚴刑得情,快正王法。措辭見上請徑斃罪人畬孥籍等事,亟令王府,依大逆律擧行。措辭見上請戊申逆賊巨魁之子,以年未滿未及施法者,亟令王府,竝行孥戮之典。措辭見上請賊濂收孥籍産,亟令擧行。措辭見上請罪人龍發·斗齡·戒剛,仍令鞫廳,嚴刑得情,夬正王法。措辭見上請恒延·命垕·敏樞,仍令鞫廳,嚴鞫得情。措辭見上請罪人八金,依本律施行。措辭見上請爟,極邊遠竄。措辭見上禁中入直,非法從陳章,則不敢擅離職次,而翊衛司司禦沈師周,與春坊官,爭辨文義,仍以發怒,肆然徑出,此乃前所未有之事也,擧措可駭。不可以問備薄罰而止,請翊衛司司禦沈師周罷職。守令之擅用圓杖,朝禁至嚴,而谷山府使邊柱國,莅任累歲,無一善狀。且刑杖過酷,官隷有罪,輒用圓杖,或有因微事而杖斃者,怨毒所萃,傳說狼藉。如此之人,不可置之字牧之任,以貽民害,請谷山府使邊柱國,罷職不敍。答曰,不從。末端兩件事,依達。
掌令宋能相書曰,臣遭明時叨聖簡,控避頻煩,撕捱積久,恭趨嚴召,則情理不堪,苟循私情,則分義無狀,非仕非止,進退靡措。臣不可一向熏心於虛僞之塗危迫之地,惟有早抵憲網,得遂其徵諒,斯爲臣之究竟法耳,臣誠死罪,臣誠死罪。竊伏惟念昔我肅考之所垂訓,眞得人心之所同然。凡於是非之際,必究義理之正,洋洋聖謨,斑斑可考,夫所謂義理者,何也?君親也,師生也,各盡其職。名分也,事物也,各從其則。以至於進退榮辱,常變綜核,閑聖而距詖,顯忠而癉惡,無非是物也。綱紀寰宇,貫徹古今,人不可以一日而不由,國不可以一日而不明。苟或不明,人心邪僻,是非倒置,以非義爲義而滅天理肆人欲者,接跡於當世,可不懼哉?故我聖上,嘗見有一筵臣,强稱義理,欲肆其非義之說者,天怒赫然,斥責備至,大哉王言,其於繼述之道,燕翼之謨,兩無間然矣。不意今者,又有以道統之說,陳白於邸下者,弁髦義理,太無嚴畏,或沒其配聖傳道之賢,或陳其得罪名義之類。託公濟私,任情低仰,敢謂我儲后之聰明可惑,敢謂我聖考之處分可撓。噫嘻,此其滅是非之天,鼓邪詖之說者,爲如何哉?而邸下不聞一言之嚴斥也。豈或有之,而臣未之聞也耶?臣以禽息鹿視,雖無責任,而其爲斯文世道之憂,則大矣。頃在丙午年間,臣師前執義臣韓元震,出入經席,備陳先朝尊賢斥邪之遺訓,旣又承命,抄進古今格言。而東賢之道義相傳者,咸以序列,著其淵源,天心載悅,群情允叶,世變層生。至于今玆,則其所祖述者,見擯於統序,其所辭闢者,得廁於名賢,賢邪紊亂,義理日非。臣元震前日之忠言至論,不可以復公誦矣。昔尹彦明,非有如臣辛苦之私情,而只以程氏之道不行,辭不赴召。今臣母病,已迫西日,而師道之不行,又復如此,轉展狼狽,終不得不一鳴,志在就斥,言不知裁。伏乞睿慈,曲垂離照,特下令旨,將臣所叨前後誤恩,盡行遞奪,放棄草澤,毋使烏哺之愛,久困牽掣,魚游之樂,竟成跋疐,千萬大幸。疎賤小臣,語犯時相,不勝怔營怖懼之至。答曰,覽書具悉爾懇。其時重臣所陳,余詳聞矣。無乃風傳之錯耶?此非若此者。爾其勿辭,其卽上來,補我不逮。
庚午二月初三日午時,上御歡慶殿。大臣·備局堂上引見入侍時,左議政金若魯,行副司直金聖應,禮曹判書徐宗伋,吏曹參判金尙星,行副司直趙榮國,禮曹參判洪鳳漢,刑曹參判鄭翬良,同副承旨洪益三,記事官南鶴老·李宜哲·金聖佑,進伏訖。金若魯進曰,日候陰濕,聖體若何?上曰,一樣矣。若魯曰,瘙癢之候,何如?上曰,近來日候漸暖,故有汗氣,則癢症益加矣。若魯曰,眩氣何如?上曰,少差矣。若魯曰,溫泉水連爲熏洗乎?上曰,汲來之際,必爲民弊,故欲停止矣。若魯曰,湯劑亦連爲進御乎?上曰,時時進服矣。上曰,訓將所帶之帶及所懸圈子,舊物耶?聖應曰,俱是臣曾祖所帶所懸之物矣。上曰,承旨所懸圈子,亦舊物耶?益三曰,孝廟朝受賜之物也。上曰,予欲見訓將,故今日召見卿等,今此訓將之特除判義禁,非予私意,訓將思其乃祖事國之心,而事我元良,可也。若魯曰,金聖應,以與國家同休戚之臣,聖上之眷遇又如此,渠何敢不仰體聖意耶?上曰,彼重臣,與承旨,予甚貴之,以一公字事國,是予所望也。若魯曰,王世子睿候何如?上曰,以其私親憂患,使停書筵矣。上曰,右相何不入來耶?若魯曰,掌令宋能相上書中,頗有侵斥之言,故今日不得入侍矣。益三曰,臣見其上書,則以道統遺漏爲言矣。上曰,道統中見漏者誰耶?若魯曰,臣於頃日小朝次對時,歷陳我朝禮遇儒賢之事,而右相亦繼臣而陳,初無遺漏之事,而遠外之人,不能詳聞,有此陳書之擧矣。上曰,可笑矣。何不讀書而爲此擧耶?道統之說,予不欲聞,今日世道,以道統而至於此矣。上曰,領敦寧之不爲入來,或慮其重卜,而用其謀矣。其使行回還後,一見賢嬪,事理當然。而終不入來,有若嫌避者然,可謂小丈夫矣。予特拜領相,則其將何以爲之耶?其在敬大臣之道,似涉如何?而未免爲小丈夫矣。上曰,賢嬪宮,領敦寧率醫女,明朝入侍。出傳敎上曰,永禧殿告由祭·奉安祭,同日行之何如耶?鳳漢曰,告由祭則以單獻先行,而奉安祭,以三獻行之無妨矣。若魯曰,何可以一日再祭爲嫌耶?以單獻,先行告由祭,而新本影幀奉安後,以三獻過行,宜矣。上曰,所重在於奉安,則似當以三獻行之矣。上曰,來初十日,永禧殿先行酌獻,告由奉安後,備三獻當行奉安祭,以此分付儀曹。出傳敎上曰,永禧殿奉安祭亞獻,王世子爲之。出榻敎上曰,質明何時耶?榮國·翬良曰,欲明未明之時也。上曰,有一日再祭之嫌,夜行告由祭,晝行奉安祭何如耶?鳳漢曰,奠與祭各異,何必以一日再祭爲嫌乎?上曰,今番大祝·獻官,另擇事,分付該曹,可也。上曰,乙卯年大祝加資乎?鳳漢曰,然矣。上曰,其時大祝誰耶?鳳漢曰,宋徵啓·韓顯謩,而其餘不能記矣。上下文丞相畫像。仍下敎曰,此今番使行時得來者也。曾聞閔鼎重·南九萬,爲北伯時,頗興文敎,予則以爲無益。而至於文丞相樹立,如彼卓爾,欲爲建祠於北道五國城近處,以爲邊人觀感之地,而又欲以陸秀夫配享,於卿等意何如耶?若魯曰,文丞相節義之卓卓,果如聖敎,而至於五國城建祠,似無依據矣。榮國曰,五國城在於北道云,而何以詳知也?宗伋曰,永柔之臥龍山,海州之首陽山,地名有所偶合,故雖有取名建祠之事,而今此五國城,旣無可據事迹,則不可以此援例矣。上曰,歐陽澈何以立祠於太學耶?若魯曰,欲使太學生觀感,故立祠於此矣。上曰,五國城,旣無的證,則配享於諸葛廟何如耶?若魯曰,以岳武穆,配享於諸葛武侯,則以文丞相,又配於諸葛武侯及岳武穆,宜矣。鳳漢曰,與岳武穆,竝享於諸葛廟,似宜矣。榮國曰,永柔縣梨花亭,是宣廟·孝廟駐蹕之所,而中間頹廢,聞近纔重修云矣。上曰,旣是兩聖駐蹕之所,則其重修宜矣。上曰,今覽燕行攸得文丞相畫像,覽也不覺英氣之射人,精忠義烈,令人起敬。曾聞六鎭,有皇帝陵,五國城,與宋史符合,故其命修治矣。噫,文·陸兩人,貫日之忠,不朽百代,臥龍祠·夷齊廟,皆因昔年偶感而命者也。今於此處,建宇祀兩人,使二帝,無臣而有臣,二忠百代之下,可以依君。以此詢問入侍大臣諸臣,僉議不叶,俱以文天祥一人,同配祀於臥龍祠岳武穆云,予意亦不自信,欲爲廣問。而噫,至於陸秀夫,舟中講學,負帝入海,今若表其節與文,奚間建宇配祀,不可闕一也。其令禮官,問于時原任大臣·儒臣,稟處。出傳敎上曰,文丞相,與陸秀夫何如耶?若魯曰,一般矣。上曰,文·陸竝配何如耶?若魯曰,殿下覽其畫像,而興感建祠,宜矣。又爲推及於陸秀夫,似涉如何矣?諸臣皆曰,大臣所達誠是矣。推而廣之,則漸至太多矣。榮國曰,五國城,分明無疑,則以二人,立祠竝享,宜矣。而六鎭·五國城無可據文跡,則甚苟且矣。榮國曰,雲觀天文學,則近來頗有勸奬興起之效,而至於禁漏官,則疲弊忒甚,傳漏重地,生事可慮矣。蓋在前名屬禁漏,永除坊役,銓曹亦或收用久勤,故閭閻富實之類,多願入屬。而近日則入屬者,俱是疲孱之類,三十餘人,只以八窠單料,輪回受食,故太半無祿而應役,而爲役則甚苦重,如是之故,人皆厭避,亦無以充其員數,殆不成貌樣,誠爲可悶。臣未知何以則或有好樣變通之道乎?若魯曰,漏局之弊誠如此,各別勸奬,然後可以有效。觀象監兼敎授五窠,每以方外閑散人差除,此窠如以本學及漏局官員擇差,則可爲勸奬之道矣。上曰,此後天文學敎授三窠中,二窠,以本學人取才差定,一窠,以禁漏官取才陞付地理學,一窠命課學,一窠,各其本學,亦爲取才陞付。方外雜進之弊永禁,而竝與禮官眼同,若是定式之後,如或不擇,自有飭勵。出擧條鳳漢曰,臣常有所懷,今因言端,敢此仰達。雜岐應遷者,每以三十朔或四十餘朔出六,出六後歸宿,不過郵官也。郵窠則窄,而難以區處,出六者多而一任積滯,甚至於監察禁都,不得分排擬望之境,固已寒心。且此輩有形勢者幾人,畢境則率不免無故作散,尤豈非可矜者乎?卽今事勢不可不變通,引儀外凡雜職陞六前朔數,自廟堂商確加定,則庶可以淸仕路而疏滯鬱矣。若魯曰,雜職陞六朔數,宰臣所達,誠有意見,更爲講定無妨矣。上曰,今後雜岐仕滿朔數,令備局,更爲定式,俾勿依前淆雜。出擧條益三曰,監試·會試,科日不遠,而卿宰多有下直,臣居喉司之任,不能據例防塞,此莫非臣等之罪矣。會科前下直與呈辭,一倂退却,何如?若魯曰,承宣之言是矣。喉司不能據例防塞,欲得上敎,以藉重,有此煩陳於筵席,事甚未安。其所達宜許施,而捧入下直之承旨,亦當推考矣。上曰,依爲之。出擧條宗伋曰,事涉微細,而有關科式,故敢達矣。去式年監試初試入格中,有紙好者,故其時備局草記,限會試停擧矣。過會試後被停人,援例出陳試公文得題,蓋以曾前有如此人許赴之事故也。今番覆試已迫,故又以許赴事來呈,而揆以法意,似涉不然,若欲不許,則旣有前例,其稱屈亦不是異事,此當有一定之規矣。若魯曰,此與陳試有異,則不當許赴於後科會試矣。上曰,其時限會試停擧,則似當追付於後式年會試矣。若魯曰,以公頉而不得赴會試者,爲陳試,而以紙好停擧,則何可更付於後科乎?上曰,然則其時以紙好停擧者,拔去於初試榜,可也。益三曰,紙好者宜拔去,而停擧,當初事體如何矣?已有前例,而今使兩儒,停擧今會試,則豈無稱冤之端乎?若魯曰,其時堂上,難免不察之失,當該堂上,從重推考,停擧人,勿許更付後科宜矣。上曰,依爲之。出擧條益三曰,近來祭官,多以年老之人差定,七十一歲之洪鳳祚,六十一歲之宋徵啓,皆以祭官規避,方在被囚中,此後則限年差定,宜矣。若魯曰,此不過申飭吏曹之事,何可定其年限乎?上曰,卿言是矣。若魯曰,每都目,訓鍊院去官,例也,而今番東銓,雖因窠闕之不足,觀象監敎授雜岐出六,皆除職而去官,則不爲付職,事甚未安。新除柒谷府使崔慶溢,歷辭於臣,故問之,則出身後捕賊加資,只經五衛將,其全無履歷,不當徑除堂上府使,故已令勿赴,而政官推考,何如?上曰,依爲之。出擧條若魯曰,頃日朝參後,臣等今始入侍,故敢此仰達矣。宗臣所達之言,終不允許,臣等之心,不勝抑鬱。頃有待下敎之敎,且僚相,不爲同入,故雖不得合辭力請,而以事理言之,則終不可中止矣。上曰,豈待卿等之請,而其於慈心之邁邁何哉?此莫非誠孝淺薄之致矣。若魯曰,江原監司沈星鎭,以道內三鎭都試,癘疫方熾盛,有難設行,今姑停退,待秋合設狀請,令廟堂稟處矣。本道癘疫旣如此,各處水陸操,已令停止,三鎭都試,依狀請待秋合設,何如?上曰,依爲之。出擧條若魯曰,日昨朝參時,彦城君金重萬,以訓局陞戶炮手,今年則姑勿抄上事,陳達,而有令備局,稟處之命矣。陞戶抄上之法甚重,近來京募入之規,不無弊端,今年癘疫雖如此,莫重陞戶,何可輕議變通乎?已與訓將相議,不當停止,置之,何如?上曰,已知如此,而帶礪之臣有所達,故使之稟處矣,依爲之。出擧條若魯曰,守令之以不得署經而下去者甚多云,故頃以速爲署經事,申飭政院矣。今聞承旨言,則憲府無一行公者,署經無期云,其勢誠可悶矣。上曰,憲府都憲抄選未署經外,竝改差,今日政差出,仍卽牌招,守令署經。出榻敎聖應曰,頃以馬兵甲冑改造事,有所仰達。戶判以射軍木五十同,劃給都監事,雖已出擧條,追聞射軍木升品,則一疋價不過四五錢云。然則物力十分不足,射軍木則非但不可取用,豈有陳達劃得之本意哉?更以思之,當初所達月課米限二三年條換得,然後可能趁時改造。故臣已就議於大臣,而敢達,下詢處之,何如?若魯曰,三年則太多,兩年條許給,似宜矣。上曰,兩年條許給,可也。出擧條聖應曰,兵將圖說印出後,頒送各道監兵統水營,依壬戌年例,自政下送事,草記允下,而此非自政院下送之事。一依校書館例,自各其道上送物力,使之印去事,分付,何如?若魯曰,訓將所達誠然,自訓局印出下送宜矣。上曰,政院啓辭勿施,令戶曹,給紙地,自訓局,印送八道監兵營兩都,可也。出擧條聖應曰,臣方待罪知訓鍊,敢以職掌事仰達。訓鍊院,凡大小科場及文武試射,設行於此,而院宇年年滲濕,未卽修改,棟樑腐朽,幾至頹圮之境,誠爲可惜矣。令該曹趁速修葺,何如?上曰,自戶曹修補,可也。出擧條大臣及備局諸宰罷出。上曰,注書出去,儒臣持自省編上卷入侍事,分付。臣鶴老,承命趨出,與校理金陽澤,修撰趙重晦,偕入進伏。上曰,上番儒臣讀之。陽澤讀自人之性,止孜孜服膺。上曰,下番讀之。重晦讀自舜·跖之分,止不敢少忽也。上曰,承旨讀之。益三讀自古人云人誰無過,止用之有餘矣。上曰,注書讀之。臣鶴老,讀自孟子曰君子遠庖廚,止不忍傷也。上曰,上番翰林讀之。宜哲,讀自色之欲,止可見予氣質處也。上曰,下番讀之。聖佑讀自漢高大風歌,止奚異於面墻。上曰,文義達之。陽澤曰,螻蟻雖微物,而不忍踐之,則可見人心之藹然,推廣是心,則可以保民而王矣。重晦曰,仁義如敬義,夾持,無仁則義不可獨行,無義則仁不可獨施,不可闕一也。上曰,然矣。重晦曰,聽言之道,有似是而非者,有似非而是者,人君有所偏係而不能審察,則難辨其眞是非矣。上曰,所達是矣。陽澤曰,刑政,國之大政也。周文王,多有可稱之德,而以庶獄庶愼爲言者,蓋以刑獄爲重也。卽今啓覆,尙未擧行,死罪已無可言,而可生者閱歲滯囚,放釋無期,豈不矜悶哉?上曰,林錫憲,頃以此仰達,故予方欲下敎而未果矣。重晦曰,臣頃以癘祭獻官,下往湖西,守令之來見者,皆以陳田之白地徵稅,爲窮民難堪之弊。蓋水邊田畓之年年浦落川反者,其數甚多,而地部每以永頉爲難。水田則守令,或以當年災名頉減,而田則無給災之規,故輒不免白徵。庚子量案後,己酉己未兩年,雖有査陳之擧,輒被上司操切,列邑見漏者,固多。己未之査,且經十年,故蓬藋葱鬱之處,松檟茂密之地,皆徵其稅。實與白骨徵布無異,而蔀屋愁冤,莫過於此云。夫十年査陳,旣出於朝家軫民之意,道臣想必以此狀請,而改量之擧,雖不可輕議,而若以己未後陳田,更爲精査許頉,則似爲救民之一端。旣有所聞,敢此仰達矣。上曰,令備局,稟處,可也。出擧條上曰,吏曹郞廳,今不過爲一該司,卽安敢如前耶?今日政有入參郞廳,而省記至今遲滯,誠爲寒心。今日政入參郞廳及在京郞廳,竝禁推,三朔後捧入供辭事,分付該府。新除授吏曹郞廳,卽令先入直後,來日謝恩事,亦爲分付。出傳敎諸臣,以次退出。
上在昌德宮。常參·經筵,以代理停。
大王大妃殿·中宮殿·賢嬪宮,藥房口傳問安。答曰,知道。
藥房都提調閔應洙,副提調鄭必寧啓曰,連日陰濕,伏未審此時,聖體調攝若何?溫泉水連爲熏洗,湯劑亦連爲進御,而瘙癢及眩氣,漸益向歇乎?臣等今日當依下敎,率諸御醫,趁早入診,詳察症候矣。大王大妃殿氣候,何如?臣等不任區區憂慮,敢來問安,竝此仰稟。答曰,知道。慈殿氣侯,差勝後一樣。予則當下敎于入侍矣。
宋昌明達曰,明日常參,取稟。令曰,停。
又達曰,右議政箚子到院,而社稷大祭齋戒,留院之意,敢達。令曰,入之。
鄭必寧達曰,左承旨南泰溫,左副承旨宋昌明,今日不爲仕進,竝牌招,何如?令曰,依。
傳于洪益三曰,內局入侍領敦寧,同爲入侍。
傳于南泰耆曰,儒臣持夙夜箴入侍。
洪益三,以弘文館言達曰,本館上番修撰金陽澤,以漢學兼敎授,今日院試時,晝仕出去,而一日之內,勢難畢試,每每草記,事涉煩瀆,限入直間,除草記往來之意,敢達。令曰,知道。
南泰耆,以賑恤廳言達曰,因傳敎,捧甘五部路左委屍,這這摘奸,報本廳,以爲收瘞之意,申飭矣。卽接西部報狀,則該部字內,有委屍一名,未卽報本廳,收埋殊甚疎忽,當該部部官,不可無警,推考。今後則趁卽報本廳事,申飭,何如?令曰,依。
獻納任珣達曰,臣於昨日,論罷司禦沈師周,得蒙開可矣。退而聞其時因大臣筵奏,已經禁推,而元無問備之事云,臣初不能詳其事實,誤認禁推爲問備。古人於奏御文字,以點畫之小差,引以爲死罪,今臣做錯,不特字畫之訛而已。論事不審之罪,無以自解,其何敢晏然仍冒於職次乎?請令遞斥臣職。答曰,勿辭。
宋昌明達曰,獻納任珣,再達煩瀆,退待物論矣。令曰,知道。
右議政鄭羽良箚曰,伏以臣卽伏見掌令宋能相書本,臣不勝驚駭悚懍之至。前冬十一月二十九日賓對時,大臣以招延林下之士,仰請。臣時以銓長入對,因大臣言端,繼陳祖宗朝崇儒重道尊禮山林之故事,而又及本朝儒賢之蔚興。臣之本意,要欲仰贊邸下重儒學興敎化之盛而已。其時筵奏,旣踵大臣之後,初不經意信口說去,借使眞有未及歷陳者,是不過偶未之及而已。臣豈有毫分私意取捨,而亦何與於道統淵源哉?然憲疏出後,茫然不詳其旨意之所在,始覓見其時筵說於喉院,則其翻誤錯漏,非止一二。而至以文忠公鄭夢周,師事吉再記之,而爲臣所達,只此一節,一見可知其無倫眷。而今憲臣,信此訛傳之記注,至以危怖之目,驅人於罔測之科,臣實怪之也。臣旣遭其無限詆斥,則理不可晏然於職次。伏乞睿慈,先遞臣職,仍令重勘,以謝人言,不勝幸甚。答曰,覽箚具悉卿懇。其時所陳,余已記知,故其聞之錯,業諭矣。大抵大朝筵說,申飭之時,訛傳有此擧,此乃其時承史之過也。此何介意?卿須安心勿辭,其卽視事。仍令曰,史官往諭。
檢閱黃仁儉書曰,伏以臣陳情蒙恩,歸護父病,感祝之私,與天無極,仍念臣所叨,本兼兩任,俱不容一日虛縻。而臣帶來鄕外,居然月改,用是惶懼,未嘗晷刻暫安,臣父戒臣以促駕,臣亦不敢待由限之必滿。而臣父痰病,逐日進退,方其劇時,昏昏委頓,食飮不能下,溫涼俱有妨,臣左右扶將,情理不忍離捨,俟得數日稍間,計欲登途。而近緣日候不適,痰癖大段衝亘,比前益加數層,藥餌無效,煎遑靡措。此際伏聞眞殿動駕,期日已迫,而臣情私切急,末由趨詣於陪班之後。揆以義分,惟誅罰之加是俟而已,玆敢不避猥越,從縣道陳懇。伏乞睿慈,俯加矜察,亟削臣所帶兩任,以便救護。仍令攸司,勘臣罪犯,以肅朝綱,不勝幸甚。答曰,覽書具悉。爾其勿辭,俟父病間,上來察職。
庚午二月初四日午時,上御歡慶殿。藥房入診,領敦寧同爲入侍時,都提調閔應洙,領敦寧趙顯命,副提調鄭必寧,記事官南鶴老·李宜哲·金聖佑,醫官金應三·金壽煃·鄭行謹·李道吉·柳徵瑞·卞誼和,進伏訖。閔應洙進曰,日氣陰濕,聖體若何?上曰,一樣矣。應洙曰,瘙癢之候,何如?上曰,向差之後,更無所加矣。應洙曰,面部瘙癢之候,何如?上曰,數日不差,深以爲慮,其後卽爲向差矣。應洙曰,溫泉水連爲熏洗乎?上曰,不得頻頻熏洗矣。應洙曰,眩氣何如?上曰,近似減歇矣。應洙曰,湯劑亦連爲進御乎?上曰,時或進御,而有酸味,且有滓,故進服甚難矣。應洙曰,如以味酸,進御甚難,則五味子拔去,似好矣。上曰,不必拔去矣。應洙曰,大王大妃殿氣候何如?上曰,安寧矣。應洙曰,王世子氣候何如?上曰,安過矣。上曰,卿入診賢嬪,則其症候與前何如耶?顯命曰,與前別無加減,而面部似有浮氣矣。應洙曰,聞醫官所傳之言,紅暈之氣,近日則益加云矣。上曰,以日暖而然矣。應洙曰,溫泉水更爲汲來,何如?上曰,一次汲來,可也。應洙曰,使醫官診察,何如?上曰,只使首醫二人入診,可也。應三診畢曰,脈度左右三部甚調均矣。壽煃診畢曰,脈候大體平順,而臂部療痒處,以手按察,則雖有礙手處,不至大段,連進湯劑,亦連爲熏洗,宜矣。上曰,乳部亦有瘙癢之氣,緊要處每如此,甚悶苦矣。應洙曰,搔省更爲造入乎?上曰,造入,可也。賢嬪以爲搔省最好云,故予亦以搔省搔之,則果勝於以爪搔之矣。上曰,醫官先爲退去,可也。諸醫以次罷退。上曰,以文丞相事,有所下敎,而使之收議於大臣·儒臣矣。卿等入來,故先爲下詢矣。文丞相畫像,陽刻耶?陰刻耶?顯命曰,陰刻印出後,使畫員模寫,而必得其眞本而傳刻,故其畫本甚奇異矣。上曰,其樹立如彼卓異,六鎭·五國城近處,欲爲建宇以祀,於卿等意,何如?顯命曰,五國城,雖有流傳之說,而無可據的證。諸葛武侯廟,以岳武穆配享,則以文丞相同配於諸葛廟,似好矣。應洙曰,五國城無的證,則不可以此援據矣。臣於諸葛廟事,有所慨然,故敢達。肅廟閱宋史,岳武穆事以爲討復大義,與諸葛武侯同,仍命配享於諸葛廟,而又命館閣堂上,撰記立碑矣。其後因循終不立碑,而碑石至今埋置,此後如以文丞相,配於諸葛廟,則一體竪碑,似好矣。上曰,我國事例多如此矣。陸秀夫以文丞相同時人,其負帝入海之節,尤卓然,以此人竝享,何如?顯命曰,不必如是太廣矣。上曰,永柔縣令誰耶?應洙曰,趙榮進矣。上曰,承旨之意,何如?必寧曰,五國城,流傳已久,而不能的知,且在彼地矣。上曰,然則雖有的證,不可爲矣。五國城,與高麗相近,故其時有使高麗通使之事矣。使儒臣,博考宜矣。諸臣,以次退出。
庚午二月初四日初更,上御歡慶殿。儒臣持夙夜箴入侍時,修撰金陽澤,副修撰趙重晦,同副承旨南泰耆,假注書金養心,記事官李宜哲·金聖佑,以次進伏訖。陽澤讀序文。上曰,下番讀之,而只讀箴,可也。重晦讀訖。上曰,承旨讀末章註,可也。泰耆讀訖。陽澤曰,此冊單卷也。諸臣輪回討論文義,別無可達,而事應旣已我則如故之句儘好矣。若應物而役心,則不但有害於工夫,日日酬應,事事用心,則豈不有妨於涵養乎?聖學工夫,已臻高明之域,更無所達,而以七情言之,喜怒哀樂之間,若或偏着而過節,則亦妨於保嗇之道矣。上曰,儒臣之言是矣。予無深工夫,故雖知之,而亦不能踐行矣。重晦曰,不作思惟,與我則如故之意似同矣。上曰,小異矣。參贊官亦達文義也。泰耆曰,事應旣已我則如故者,似是心無偏係之意,下句方寸湛然,卽此餘意也。上曰,然矣。近來寓心於讀書,而浮念頓祛,讀書之餘,間以游泳云者,誠好矣。浮囂人心,若能讀書,則豈無其效乎?重晦曰,浮囂雜念,雖以三代之人言之,旣有賢不肖之異,則何可無也?上曰,儒臣則似以章奏浮囂言之,而予則以世道之浮囂言之矣。陽澤曰,聖敎至當矣。今日爲世道慨然如此,若擇人用之,則豈無挽回之道乎?上曰,若得固執之人,淳實之人,而凝聚朝廷,則必當鎭此浮囂之俗,儒臣之先臣,卽固執之人,能鎭浮囂矣。浮囂卽一躁字也,人之不守分,亦躁也。以儒者之工言之,自正誠至於治國,是乃分也,何可躐等也?今之自重臣·宰臣下大夫,至於百執事,而皆不守分,士而爲農事,工而爲賈事。雖使堯·舜復起,必以爲難矣。重晦曰,凡人不守其分,故世道之浮囂,至於如此者,誠如聖敎矣。上曰,欲守其分者,非固執則難矣。動撓則非固執,而特一躁字也。昨日使之問議事,聞之否?陽澤曰,臣等已爲聞知矣。上曰,承旨自北道而還,見所謂皇帝塚乎?泰耆曰,小臣曾經北評事,目覩皇帝塚矣。上曰,然乎?其塚,何如?泰耆曰,其塚在於行營之西三十餘里,而其墳形,甚爲高大。其時誰能厚葬如此乎?此甚怪訝,而其傍又有許多衆塚,謂之陪葬,自古傳說如此。卽今甫下僉使設鎭處,卽雲頭山城,而自古指謂五國城。此城周圍爲三十餘里,而四面皆是千仞絶壁,東邊只有一路,此眞天險之地。金人生擒中原天子而來,則必置於險塞之所,然則北方險塞,毋過於此。小臣歷過此城時,聞居民,得置宋時錢,而求之得三箇,則是至和通寶,至和者,卽宋仁宗年號也。且聞古時僉使,掘得一火爐,而置之火塊,終不消滅,此亦異常,傳以爲徽欽時器也。宋臣洪皓所囚處冷山,今人謂三水地是也。陽澤曰,臣等在外時,詳聞承旨所傳,則五國城皇帝塚之說,雖不的實,而七分近似矣。上曰,昨日大臣以爲,兩五國城,皆在於彼地云,北道五國城則果在於我地矣。岳武穆精忠大節,以恢復中原爲心,故曾在先朝,特配於臥龍祠者,以此也。今以文丞相竝配,則何如也?泰耆曰,殿下此擧,實出於曠感之意,而其立祠,無處不可,何必竝配於臥龍祠乎?陽澤曰,臥龍立祠,取其地名之偶同,而五國城,旣有六七分近似者,則立祠於此,似爲勝矣。臣在外時,又聞陸秀夫竝祀之敎云,此似如何矣?上曰,豈不曰擎天者文天祥,捧日者陸秀夫乎?泰耆曰,慵齋叢語,有覓入之敎,而玉堂春坊,俱無之,似聞閭閻有之,而但字小而不爲淨寫云,謄出一本入之乎?上曰,使玉堂謄出入之,此冊多有可見者,一件謄置玉堂,似好矣。上曰,五山集出乎?予曾得見其謄出略干詩矣。泰耆曰,聞車天輅子孫,以市井爲業,能以遺稿家藏云,而渠何以刊出乎?我國無五山集,誠是欠事。上曰,大臣以上番儒臣,科場用公爲言,可嘉矣。勉守乃父之心,宜矣。陽澤曰,聖敎及於先臣,幽明之感,惟有涕淚。臣雖不肖,所勉者只一公字矣。上曰,儒臣能以一公字快達之矣。陽澤曰,近來科場,亦甚浮囂,擧子輩譙呵試官事,亦多有之,誠可駭也。泰耆曰,儒臣之先臣,不但秉公,其試鑑誠,難得,主文時節製取三人,而皆爲文衡,至今稱道矣。上曰,豐陵外誰某乎?泰耆曰,尹淳·李德壽矣。陽澤曰,又有李眞望矣。上曰,年少注書誰也?宜哲仰答。上曰,年少矣。諸臣,以次退出。
上在昌德宮。常參·經筵,以代理停。
鄭必寧達曰,明日國忌齋戒,再明日正日,此兩日常參,頉稟。令曰,知道。
宋昌明達曰,備邊司郞廳來言,今日賓廳坐起日次,而無時急稟定事,頉稟。令曰,知道。
南泰耆達曰,獻納任珣,引避退待,已至經宿,尙未處置,事甚未安。兩司除在外·上書入達·牌不進令旨未下·未署經外,掌令南泰赫,卽爲牌招,以爲處置之地,何如?令曰,依。
鄭必寧達曰,持平李壽鳳陳書,旣已承批矣,守令署經,事甚緊急,卽爲牌招,何如?令曰,依。
鄭必寧達曰,卽者檢閱李宜哲,以大臣箚答中,承·史過也之敎,引以爲嫌,陳書到院,而終始退却,則謂以情勢難安,纔已徑出。事當直捧禁推徽旨,而此與無端徑出有異,推考警責,仍卽牌招入直,何如?令曰,依。
南泰耆達曰,檢閱李宜哲,徑出後,仍又違牌,史閣闕直,極爲未安。檢閱李齊顯,卽爲牌招入直,何如?令曰,依。
鄭必寧,以侍講院言達曰,本院新除授兼司書申晦,除拜累日,尙不出肅,卽爲牌招察任,何如?令曰,依。
南泰耆,以漢城府言達曰,昨冬內需司牒報內,全羅道茂長縣所在田畓,毓祥宮,買得於同福人丁垕祚處矣。自刑曹,出給其田畓於民人等處,則宮房自當推價於垕祚處,而刑曹捉送垕祚於本道,宮房,旣失土地,又失價本,事甚無謂。垕祚捉來京司,推給價本爲言,依報辭移文該道,則該道回移內,無他措語,而捉送垕祚,故該邑京主人處,捧招保授。方欲督徵價本之際,刑曹移文內,垕祚以鄕曲奸細之輩,茂長十三面民人田畓,與人符同,僞造文記,盜賣於宮房。故曾因大臣陳達,垕祚嚴刑定配事,旣有大朝特敎云。本府始覺內司報辭之全沒實狀,旣知事狀之如此,則本府有不可聽理,退黜原訟矣。刑曹又以垕祚捉送事,草記達下,故當初保授邸吏處,分付押來,則邸吏不謹看守,失其蹤跡。今方囚禁督現,而屢屢窺伺,尙未捉得,垕祚以遠方之人,亦或有知機逃躱之慮,令捕廳,登時譏捕,移送秋曹,何如?令曰,依。
以吏曹判書元景夏,兵曹判書金尙魯,三度呈辭,令于鄭必寧曰,加。
掌令南泰赫達曰,請逆坦孥籍,一依王府草記,卽令擧行。措辭見上請罪人泰績,令鞫廳,嚴鞫得情,快正王法。措辭見上請瑞虎等兩賊孥籍,亟令王府擧行。措辭見上請物故罪人夏宅孥籍,亟令王府擧行。措辭見上請逆畬孥籍等事,依大逆例擧行。措辭見上請戊申賊魁之子,貸死爲奴,而年滿者,亟令王府,考案抄出,竝依麟佐子追坐例擧行。措辭見上請徑斃罪人濂孥籍等事,亟令王府擧行。措辭見上請罪人龍發·斗齡·戒剛,仍令鞫廳,嚴鞫得情,快正王法。措辭見上請其時干連人英梅,更令鞫廳,嚴刑窮問,期於得情。措辭見上請尹宅履·德喜等,更令王府,拿鞫嚴訊,以正王法。措辭見上請爟,極邊遠竄。措辭見上新除授執義趙重稷,時在慶尙道尙州地,司諫院大司諫鄭履儉,時在黃海道安岳郡任所。請竝斯速乘馹上來事,下諭。獻納任珣,以臣於昨日論罷司禦沈師周,得蒙開可矣。退而聞其時因大臣筵奏,已經禁推,而元無問備之事云。臣初不能詳其事實,誤認禁推爲問備,古人於奏御文字,以點畫之小差,引以爲死罪,今臣做錯,不特字畫之訛而已。論事不審之罪,無以自解,其何敢晏然仍冒於職次乎?引嫌而退。隨事論列,雖得臺體,措語做錯,勢難仍置,請獻納任珣,遞差。答曰,不從,下諭事及處置事,依達。
忠淸監司洪啓禧書曰,伏以臣向被沃人之誣,敢陳自列之章,溫諭鄭重,纔降稟處之令,大僚筵白,旋承問備之命,臣且感且悚,莫省措躬之所也。念臣愚昧,只知鄕賢別廟之不可壓在先正祠宇之右,其所以使之移建者,非有意於貶之也。政欲其尊之之,不失其宜也。其後孫之擊鼓訟冤,實是意慮之所不到。蓋書院事體,與聖廟有別,始雖請建請額,而及其以事移建,則元無陳請之例,八路書院皆然。況此別廟之追設,雖經陳請,而位置間架之失宜,只出於其後孫之謬妄,而非朝廷之所指揮。則到今釐正,本不當煩稟,且渠輩已於前春,呈單於巡營及本郡,以請移建時役糧,則又可見其非出於臣之勒令毁移也。然臣處事不審,竟不免自陷於專輒之科,臣方待罪藩任,咎在專輒,原其負犯,流放猶輕,烏可以已經薄勘而晏然於職次哉?至於癘疫染痛者,給糶救活之令,實出於廟堂爲民之意。臣卽爲嚴飭列邑,使之盡心奉行,亦旣以擧行形止,及於狀聞中,擬待邑牒之齊到,更爲論列,而今以未及馳報,又奉特推之敎,臣昏謬不職之失,於斯益著矣。且臣素有虛勞之疾,越添於海行之後,少有勞撓,輒復昏絶,近又風痰爲祟,百骸牽痛,精迷神瞀,忘前失後,簿書之間,亦不能致力。以此病形,若不及早遞歸,趁卽醫治,則將有生行死歸之慮。顧臣才識駑下,不足以仰答聖朝之恩遇,而惟以奔走職事,不憚勞苦,爲一分效力之圖。今臣不幸,病入膏肓,此計亦將左矣。瞻望魏闕,不勝耿結,玆不敢以瀆擾爲懼,略申效免之義。伏乞邸下,察臣情勢之不可仍冒,憐臣疾狀之有難自强,亟令鐫遞臣職名,使臣得以歸伏田廬,引分訟愆,不勝萬幸。答曰,覽書具悉。一時飭勵,其何若此?卿其勿辭,察職。
持平李壽鳳書曰,伏以臣九耋偏母,長時沈頓,雖欲免不爲祿仕之罪,而竊自附九辭起居之義,前後臺職,輒煩哀懇,向來一書,曲蒙睿慈,矜諒特許,居閑護養,仰戴殊私,闔門感祝,優游散地,粗幸微分矣。柏府新命,忽下於千萬夢想之外,繼而庚牌狎至,臣惝怳震懍,不知所以措躬也。念臣情私之難强,公議之難進,與前無異。反覆揣量,末由承膺,更此仰首哀鳴於离明之下。伏乞俯賜矜察,亟許鐫遞,仍令選部,勿復檢擬,以垂終始仁覆之恩,不勝至祝。臣有耿耿餘懷,略此附陳,臣向叨陪衛,獲瞻常參盛擧,朗日深筵,穆然端臨,德儀淵凝,光華宣著,嘉猷迭奏,酬答如響,有庚虞吁咈之盛,而臣幸身親見之,今而後臣雖卽日滅死,無所恨矣。臣因是而有欲仰勉者。程子曰,天德王道,其要只在謹獨,天德者,正心修身之謂也。王道者,齊家治國平天下之謂也。而其外內用工表裏收效者,實係於謹獨,故大學傳義,至正修齊治,則皆連綴爲說。而獨於誠意章,單提竭論,再言愼獨,以致其丁寧之意者,夫豈偶然哉?臣愚死罪,抑未知邸下燕居涓濩之中,戒愼之志,未或少弛,怠肆之氣,未或少乘,而與接應臣隣時同耶?心之所發者,一於兼而自快自足,未或有不誠之念,雜於其間耶?此則在邸下之所獨知,而非群臣之所可得問者也。婦寺便佞,聲色安佚,投間抵隙,伐善者多,而一念之差,則上帝監臨,神目如電,豈不甚可懼哉?此所以審幾二字,爲下工要訣,而善念微動,則擴充之,惡念微動,則遏絶之。驗之心而無一僞之或雜,驗之身而致一疵之不存,則融貫洞徹,德業竝進,爲堯爲舜,不過如斯而已。惟邸下,念之哉?臣無任屛營祈懇之至。答曰,覽書具悉。所陳切矣,當留念。爾其勿辭,從速察職。
工曹參議閔遇洙書曰,伏以臣於千萬意外,忽聞有陞資之命,繼被工議除旨,臣惝怳踧踖,殆不省措躬之所。噫,臣之本來情實,前後陳辭,旣已悉暴,伏想离明,有所垂燭矣。臣庸疎之才,無成於擧業,懦拙之性,求遠於世患。中年以來,屛居田里,唯欲依先人廬塚,守先人典籍,飮啄隨分,以畢餘生而已。乃以父兄遺蔭,謬忝臺選,持不肖之資,而獲匪分之榮,以衡茅之賤,而竊淸朝之籍,臣每念及此,怵惕靡容。今又以旣通臺職之故,節次推排,以至於下大夫之列,則名實尤舛,聽聞增惑,不惟私心之所深皇蹙,當世公議,亦必不勝其嗤點矣。況今邸下,代理庶務,擧措之間,不可不審。臣聞昔之論善爲治者,有曰,爵不可以無功取,蓋爵命之重,初非輕施於人者。臣以畎畝微蹤,未嘗毫分有益於國,而叨此超躐,果何意謂?而旣不能服勤事任,似述世風,以效祿仕之常分,徒以虛聲,玷辱名器,爲朝廷羞,則臣實慙痛焉。臣自前月,素患痰病,轉成痢證,眞元益陷,久在殊域,無以自力治疏,今始略綴文字,付入縣道。伏乞睿慈,俯察臣衷曲之懇,亟收資級,仍遞職名,以便公私,誠爲萬幸。答曰,覽書具悉爾懇。陞擢之命,聖意攸在。爾其勿辭,從速上來,補我不逮。
上在昌德宮。常參·經筵,以代理停。
辰時,日有兩珥。自巳時至未時,日暈兩珥。夜一更,月暈。
南泰耆達曰,大司憲金鎭商,執義趙重稷,掌令宋能相在外,南泰赫呈辭,持平李壽鳳令旨未下,安致宅未署經。今日以監察茶時之意,敢達。令曰,知道。
宋昌明,以都摠府言啓曰,今日入直內三廳,武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
洪益三達曰,右承旨李普昱同姓四寸兄前參奉普遠身死,服制已行四日,出仕,何如?令曰,依。
南泰耆以弘文館言達曰,新除授校理任,時在江原道江陵府任所。經筵入番事緊,請斯速乘馹上來事,下諭。令曰,依達。
傳于南泰耆曰,史官一員待命,騎馬三匹立之。
南泰耆啓曰,今此永禧殿酌獻告由及奉安祭祭文,當爲製進,而大提學趙觀彬,受由在外矣。藝文提學李天輔,明日待開門牌招,使之製進,何如?傳曰,允。
宋昌明,以兵曹言啓曰,今此永禧殿擧動王世子隨駕時,本曹騎馬四十匹內,除病傷馬,各差備應把之數,無以推移。依前例京畿驛馬,限十五匹補把,以充不足之代事,本道監司處,分付,何如?傳曰,允。
洪益三,以戶曹言達曰,依令敎,判府事閔應洙,自己巳二月至十月合九朔祿俸,令倉官,更爲輸送于本家,則以爲連爲陳箚力辭,終不敢祗受云。祿俸又不領受,何以爲之?敢稟。令曰,令倉官,更爲輸送。
以洛川君夫人當直,上言令于南泰耆曰,上言從當下敎,歸家安過爲敎矣。
上在昌德宮。常參·經筵,以代理停。
卯時,有霧氣。未時,日上有冠。
鄭必寧達曰,明日常參,取稟。令曰,停。
南泰耆達曰,大司憲金鎭商,執義趙重稷,掌令宋能相在外,南泰赫呈辭,持平李壽鳳令旨未下,安致宅未署經。今日以監察茶時之意,敢達。令曰,知道。
南泰溫達曰,判府事閔應洙箚子到院,而以國忌正日,留院之意,敢達。令曰,入之。
鄭必寧達曰,右承旨李普昱,左副承旨宋昌明,今日不爲仕進,竝卽牌招,何如?令曰,依。
傳于南泰耆曰,坐直承旨入侍。
傳于南泰耆曰,大臣誰爲入來耶?
傳于南泰耆曰,大臣以下諸宰誰某入來耶?問啓。
傳于南泰耆曰,門限雖至,金虎問諸臣入來後,下鑰。
南泰耆啓曰,領府事金在魯,右議政鄭羽良,備局堂上,依下敎來待矣。傳曰,詣閤。
鄭必寧,以禮曹言啓曰,宗廟·永寧殿春奉審,今二月十一日爲之,永禧殿,亦當一體擧行。而本殿內外有頉諸處,去正月二十七日,已盡修改,更無執頉之處。本殿奉審,不爲擧行之意,敢啓。傳曰,知道。
判中樞府事閔應洙箚曰,伏以臣卽伏聞,以呈單事,聖上有下詢之擧,時任大臣及備局諸宰,使之入侍,史官來傳特敎,在臣道理,固當竭蹶趨承,而第臣近雖感激恩數,怵迫嚴命,冒沒黽勉,隨參於藥院問安,而每自循省,尙且仰愧俯慙,無地自容。今何敢自居以大臣,抗顔冒進,猥隨廟堂諸臣之後,與聞末議乎?且臣狗馬賤疾,近益難强之狀,曾已面陳於前席矣。日昨診筵罷後,仍赴內局,監劑御藥,向暮始還,而癖勢益肆,瘚氣層激,頭疼神眩,隔痞喘促,今方委頓呻楚,服藥調治,雖欲自力强起,其勢末由,釁孽之蹤,苟冒朝端,連承輸祿之令,而旣不得領受。今於恩召之下,又未能祗赴,違慢之罪,益難自贖。伏乞离照,特令重勘,以肅朝綱,以安微分,千萬幸甚。答曰,覽箚具悉卿懇。以疾未參,其何所傷?不腆常廩,其何過辭?卿其安心勿辭,善攝焉。仍令曰史官往諭。
吏曹判書元景夏書曰,伏以臣本來情蹤,自廢明時,銓要一步,豈宜冒進?而惟我大朝瞻望驪州之敎,九頓涕泣,不暇他顧。乃敢以三十違牌待勘之身,抗顔承命,而十指之嗤,兩截之慙。臣亦撫躬浩歎,然而都目,爲政官之瓜,瓜熟則自落報熟,不過十數日之間,臣固忍坐氊之針,若其妨賢路而拂時議,則匹夫懷璧,臣罪臣自知之。大政纔過,而兩大僚筵推,意俱非常,妄發中諱,捫舌莫逮,自作之孽,焉可逭也?訓院未陞六,水部未差弁,實爲臣罔赦重案。臣雖有前例之攸據,無奈事侔勢差何,己巳八月之大政,三曹只差兩弁,癸丑八月之大政,十窠復職三十人擬望,而訓鍊去官,未嘗擧論。臣則留殿中一窠,伊夜三更四點,因一參軍陞遷,屢入望筒於大朝靜攝之中。臣竊惶悚,寧獲罪揆位,不得不留窠而罷矣。不急之辨,臣不欲仰溷睿聽,而粵昔先朝,嶺南人朴廷賓,只以五衛履歷,直拜肅川府使,至今傳爲美談。崔慶溢,以故承旨宗周從叔,爲本曹參議。韓翼謩中軍廉勤之譽,臣嘗聞諸翼謩柒谷妄擬之失,自訟而已。古語云,助我者少,啖瓜者多。顧今國事萬無着手,而孑然孤立,愚妄不量,欲以義理,則嚴君臣忠逆之分。政注則疏東西南北之人,仰贊大朝皇極之治,使許多士大夫,寅協朝廷,而一番大政,抨彈踵至,銓職去就,更無可論。三告加由,臣尤狼狽,玆敢冒陳短章,徑出都門,泥首席藁,恭俟鈇鉞。伏乞离明,亟削臣職,重勘臣罪,以嚴邦憲,以安私分,不勝萬幸。批答見筵說中
庚午二月初七日巳時,上御歡慶殿。坐直承旨入侍時,同副承旨南泰耆,假注書金養心,記注官金光緯,記事官金聖佑,以次進伏訖。上曰,承旨進來。泰耆進伏。上曰,見此上言乎?泰耆曰,昨日入呈時,略見之矣。上曰,讀之。泰耆讀訖。上曰,今見怪事矣。在院承旨誰也?泰耆曰,都承旨鄭必寧,左承旨南泰溫在院,而右副承旨洪益三,是坐直承旨,而今日畢做,度早出去,自是院中古例也。上曰,注書出去。左承旨及入直儒臣,使之入來。此上言,極爲陰沈,承旨見之亦如此乎?泰耆曰,辭意不擧其實,而只見其影矣。上曰,達善之死,或似狂人所爲,而上言之末端措語,似有抱冤之狀,頭辭亦涉殊常,而宮內人事,推移見之之說,亦怪矣。又言竝其身而退出者,關係倫常矣。泰耆曰,然矣。上曰,此異於河事矣。河則杖殺其子,此則飮藥自死,自不同矣。昨日洪益三見之,以爲何如?泰耆曰,洪益三以爲,達善君死後,外間不無云云之說,而不知其實云矣。上曰,此夫人,予辛苦得之於徐宗秀,而泳亦艱得,此夫人爲人不易,泳亦善矣。此上言,無圖書,違於規式矣。泰耆曰,臣等亦知違於規式,而旣是親王孫命婦親來,當直而上言,故微稟而捧入矣。上曰,然矣。昨夜使政院,知其退歸與否而同啓矣。未知直往其家云乎?泰耆曰,只問其還歸與否而達之,不問其還其本宮與否矣。上曰,史官出去,問其宗親府下人而來。兼史光緯復命曰,直往于鄕校洞明嬪宮云矣。上曰,不往安國洞者,分明立隻之意。左承旨南泰溫,玉堂下番趙重晦入侍。上曰,承旨見此上言乎?泰溫曰,聞其梗槪,極是變怪矣。又請洛川君罷養者,莫測其端倪矣。上曰,昨日聞此上言,不能安寢,此事不輕矣。泰耆曰,靜攝之中,有此怪事,致煩聖慮,不勝憂悶矣。上曰,頭辭言抱至冤,而至請其夫之罷養者,其意何居?甚不輕矣。泰溫曰,此終歸於疑案矣。上曰,有若燈下不明,事至此境而不能知之,外間必有所聞矣。重晦曰,臣亦只聞達善君飮藥而死,不得其詳,而以要請其夫之罷養者,甚非矣。上曰,此乃痛迫之言,故至於如此,而其間事端,不可知矣。彼若不得於母而不勝侵責,果至飮藥自死,則其端必露矣。重晦曰,只言飮藥而死,不言不得於其母,誠怪異矣。上番儒臣金陽澤入侍進伏曰,此乃人倫之大變,而措語不明,終是疑案矣。上曰,今則不可以姑媳之間言之矣。今日乃淸齋之日,而招見諸臣,若不善處此事,則何面往拜乎?此上言,男子之筆乎?泰耆曰,是婦人之筆矣。上曰,不知上言規,或必是自筆也。予豈欺諸臣乎?前者慈聖有下敎,而予則以爲此乃理外事也,果然矣。李亨宗似爲上言而不爲矣。昔年所定養子旣罷之,至洛川之喪,又欲罷之,稟于慈聖曰,昔年所定,臣旣罷之,臣之所定,何可不罷?慈聖下敎曰,人倫旣定,何可輕罷乎?予以慈聖下敎,問于領敦寧,則慈聖下敎,大經大法云,故予知之矣。是以洛川之喪,欲用深衣,蓋慮歸於本宗也,予使之勿用矣。今番泳之喪,中官不爲稟達,故予不知之,已用深衣云,此亦意有在也,若常人則招見,可也。旣是命婦,則不可招問,欲詢大臣後決之,而何以則爲好乎?昨夜東宮來言,此上言入呈,予責之曰,幾次讀之乎?其上言雖入于汝,而其實上於予也。看作好語耶?其頭辭如何,而不着圖書耶?東宮默而不答矣。聞東宮以爲,但一番看過,而承屢讀之敎,極爲冤抑云,可笑也。達善之死,由於不相得云,此亦理外事也。泰耆曰,以閭間事言之,或有不得於繼母者,李亨宗,豈能以此敎子乎?年少之人,若無知識,性品躁急,則不勝其侵責,至於自死,不是異事矣。上曰,此忠厚之言也。若如承旨之言,則反以爲幸也。陽澤曰,今觀其措辭,則心不好矣。上曰,試令更爲詳陳而見之矣。命承旨書傳敎曰,今覽洛川夫人徐氏所呈書達,關係倫常,而語涉糢糊,以此難以決之。其令今日內,卽爲詳細呈單于予事,分付。命承旨書傳敎曰,以呈單事,有下詢者,時原任大臣·備局諸宰入侍。書訖。上曰,上言催促,使之諸臣未入來前呈之,使之詳陳,而若不爲之,則緘問於李亨宗·徐命臣之外,無他道矣。左承旨及上下番儒臣入侍事。出榻敎在院承旨及儒臣入侍事。出榻敎諸臣,以次退出。
庚午二月初七日申時,上御歡慶殿。時原任大臣·備局諸宰入侍時,領府事金在魯,右議政鄭羽良,判義禁金聖應,行副司直申晩,禮曹參判洪鳳漢,戶曹參判權爀,行司直李鼎輔,同副承旨南泰耆,假注書金養心,記注官金光緯,記事官金聖佑,以次進伏訖。在魯·羽良進前曰,近來日氣不順,聖體若何?上曰,一樣矣。在魯·羽良曰,瘙癢之候,近益差歇乎?上曰,近日稍暖,故無減矣。在魯·羽良曰,大王大妃殿氣候何如?上曰,安寧矣。在魯·羽良曰,王世子氣候何如?上曰,好過矣。上曰,洛川夫人,以罷養事,諺文單子于東宮,而其爲說,隱暗未彰,見甚怪矣。予不能自斷,欲問議于卿等故召之矣。承旨讀此單子。泰耆讀訖。上曰,予無近族,當初艱得泳而來矣。到今變怪如此,予若不能善決,何面目入拜乎?見此單子,則姑媳之義則絶已久矣。而至於兼擧洛川而罷養之說,亦甚可訝矣。其時泳之飮藥自死之說,雖或有外間云云,予則不知姑媳之義相絶,未知緣於何故?而畢竟以飮藥自死,只謂之凶死,亦涉怪訝矣。其所謂至冤極痛之說,則似指母子之間,遭其慘變,此不足怪。而畢竟與其婦,至於義絶之境者,豈非變怪之大者,亦非可訝處乎?卿等雖見之,亦何以知之?命婦不當緘問,更爲詳陳于予事,分付何如耶?予欲聞卿等之言而處之矣。今罷養達善,歸于本宗,而更雖欲立后,誰肯給之,而設或得子,將安用乎?此實無形跡摸捉之事,何以處之耶?在魯曰,臣曾於泳之死後,略聞飮藥之說,而何以詳知乎?上曰,若如同副之言,泳或飮酒,或性毒而無端致死,則亦奈何?而如有至痛而或至冤死,則亦甚難處矣。諸備堂達之,可也。爀曰,臣則俄者始得聞,而明其根本然後,事可以處之矣。上曰,然則當問於李亨宗矣。在魯曰,李亨宗,旣非渠家內事,則何以知之乎?爀曰,其飮藥冤狀與否,明知之後處分,合於道理矣。上曰,命婦不可問,而此外亦多難處事矣。在魯曰,泳,意外致死,則爲其要者,以年少婦人,不知緣何事端,其抱冤則切矣。鳳漢曰,事旣至此,姑媳之間,決難合矣,此乃王室至親,必思量而處之,宜矣。鼎輔曰,臣則俄到闕中聞之,而其姑媳子母之義則俱已絶矣。羽良曰,爲其姑而旣失其姑之道,爲其媳而又失爲媳之道,此實倫彝之大變,善處實難矣。爀曰,王室至親之間,至有此事。臣於立談之間,未能以善處之道仰陳,而自上善爲思量而處之則好矣。在魯曰,若問之,則以姑證媳,容或可也,而若問愼氏,則是以媳證姑,不可爲之矣。上曰,母子之間,變怪如此,至親之間,可謂不幸近出,豈非爲羞之甚乎?在魯曰,其母子,非天生之倫,而義合,故如此,雖是變怪,亦何必致煩聖念乎?羽良曰,姑媳不相得,致有此境,何必過費聖慮乎?惟在國家處分之如何?而若無迹而處之,則似好矣。在魯曰,旣在疑似之間,則未明之前,不可測度,而無迹處之之說,似好矣。上曰,大臣無迹之言,似好矣。羽良曰,聖衷雖甚惻然,亦將奈何?殿下必欲明査,而畢竟若得端緖,幸矣。若不得,則尤爲難處矣。上曰,罷養一款,何以爲之耶?在魯曰,旣養子之後,則其善得與否,非所可論,而到今泳死之後,尤難輕先決之矣。鼎輔曰,大臣無迹處分之達,甚好矣。上曰,承旨亦達之,可也。泰耆曰,今又詢問大臣諸宰,而終未得善處之方。臣意則自上商量善處,而今以詳細上言,有傳敎則待其詳陳,而當得處之之道矣。上曰,元景夏何不來乎?羽良曰,以臣等都政後請推之故,不來矣。上曰,然乎?三度呈辭,何以爲之乎?泰耆曰,已下矣。上曰,兵判何爲不來?在魯曰,大政後姑不出仕矣。上曰,左相何不入來乎?羽良曰,吏判之書,語侵大臣,未果入來矣。上曰,然則卿亦同矣。羽良曰,臣則有少異矣。吏判書中所謂己巳大政云者,卽指臣身也。癸丑都政云者,卽指左相父兄也。上曰,吏判極爲非矣。決非忠厚之意也。兵判今日入侍後,雖更撕捱,必爲入來。戶判雖有病,必爲入來之意。承旨通之,可也。羽良曰,洛川家上言,旣不具格式,則禁堂·政院,所當退却,使之具格式來呈,而不此之爲,矇然捧入,殊涉未安。禁府堂上及承旨推考,何如?上曰,大體則然矣。依爲之。出擧條上命承旨書之。傳曰,國有紀綱,朝有體貌,其所去就,不可任意,推緘滿囊,自古有之,一時申飭,豈可若此?吏判之書給之,以任其行止,從重推考,今問事重,卽爲牌招入侍。傳曰,三度加由之外,豈可一向撕捱?今問事重,兵判牌招入侍。傳曰,今覽洛川妻單,事體不然,到此豈有入闕面陳之理哉?更爲詳細呈單事,卽爲分付。傳曰,莫重之事,不可草草,不爲入侍原任大臣處,卽爲入侍事,遣史官傳諭。左相·吏判所爲,非徒徑先,已涉無謂。今聞一句語,有欠忠厚之風,事體亦爲寒心。則所非在彼,此何介意?詢問事重,卽爲入侍事,亦爲遣史官傳諭。其他諸宰,亦爲申飭,一例入侍,禮堂亦爲牌招入侍。書訖。諸臣,以次退出。
庚午二月初七日初更,上御歡慶殿。時原任大臣·備局諸宰·儒臣同爲入侍時,領府事金在魯,右議政鄭羽良,判義禁金聖應,兵曹判書金尙魯,行司直申晩,司直李鼎輔,禮曹參判洪鳳漢,刑曹判書柳儼,戶曹參判權爀,兵曹參判徐命九,知事李天輔,刑曹參判鄭翬良,行副司直南泰良,吏曹判書元景夏,副司直趙榮國,吏曹參判金尙星,副司直李日躋,禮曹參議兪最基,修撰金陽澤,副修撰趙重晦,同副承旨南泰耆,假注書金養心,記注官金光緯,記事官金聖佑,以次進伏訖。羽良曰,今日旣有下詢之事,備局諸宰,擧皆入來,至於禮堂,則特敎牌招,而禮曹判書徐宗伋,違牌不入來。雖未知病狀之果如何,而事體未安,從重推考,何如?上曰,依爲之。出擧條尙魯進伏曰,近來日氣不適,聖體若何?而夜間寢睡與瘙癢之候,亦若何?上曰,夜不能寐,而瘙癢則一樣矣。尙魯曰,日氣如此,頻頻熏洗好矣。丸劑連爲進御乎?上曰,眩氣欲發而近來少差矣。尙魯曰,大王大妃殿氣候何如?上曰,差勝後安寧矣。尙魯曰,王世子氣候何如?上曰,好過矣。尙魯曰,嬪宮氣候何如?上曰,邇間則少差矣。尙魯曰,賢嬪宮紅暈之候,近來則差勝乎?上曰,今日見之則一樣,而如予症矣。上命承旨,讀洛川夫人再呈諺單訖。在魯曰,大體則與初雖同,今則全歸於泳妻矣。上謂景夏曰,卿亦聞此事乎?景夏曰,臣在外聞之矣。上曰,罷養之法,其婦雖惡,其夫已沒,則豈有因其妻而罷其夫之法乎?其婦之行惡,設或如單子辭意,似無竝其夫而罷養之事矣。然以媳言之,則其姑雖不以媳待之,而其媳視姑如讎怨,極爲變怪矣。俄者大臣諸臣以無迹爲言,而若使泳之妻,抱至冤,則亦甚惻然矣。景夏曰,臣在外時亦商量而入來矣。上曰,予之八寸內,無人至親,只有三寸姪,而不幸至此,玆予所以惻然,而不得不商確議定者也。景夏曰,小臣之意,則以泳言之,未死之前,無得罪於國家之事,豈可以妻之故,遽爲罷養乎?上曰,以泳生時事言之,則爲人善矣。予於昔者,亦有所言於卿矣。景夏曰,其時小臣,自湖南入來,聞下敎矣。上曰,何以則善處乎?景夏曰,小臣惶恐敢達,縕其無罪,而今以泳妻之故,若罷其養,則縕實無罪,而泳亦何罪?泳雖不得寧終,人倫大義一定之後,斷無撓改之理,此義甚明矣。但姑有責媳之事,而媳無怨姑之理,天下無不是底父母此也,泳之妻非矣。臣意則徐氏·愼氏之間,今不可如初,竝絶徐氏·愼氏而立泳之子,則似好矣。上曰,有父無母之子,亦有之乎?山僧之外,無此道矣。景夏曰,此則事之變禮也。以妻之故,罷其夫,亦甚非矣。羽良曰,吏判之所見非矣。豈有無母之子乎?此則非禮之禮矣。儼曰,臣則與洛川生父李埰,爲四寸,嫌不可否矣。上曰,然矣。尙魯曰,以所生子言之,無不是底〈父〉母,而人家繼后之間,間有此等變怪矣。到今泳死之後,無所現捉,而猝然罷養,似涉如何?而亦不可得以俱全,則莫如罷其一代矣。彼雖亂家,在愼信之道,旣謂徐氏之婦,則姑之事,不可證之於其婦矣。且以禮文言之,以兄亡弟及之義,得洛川君之弟而奉祀,則禮似然矣。俄者大臣所達,無迹之言好矣,而小臣所見則如斯而已。羽良曰,泳之飮藥一節,雖不知何以至此,而至於洛川,則以弟及之義,援禮之言,似好矣。商確爲之,宜矣。天輔曰,所謂至痛云云者,姑有至痛,與婦有至痛,何以的知乎?然而無不是底父母,拔去一代之說,似好矣。命九曰,大臣無迹之言,似好矣。日躋曰,大臣旣以無迹爲言。若無迹而善處,則豈不好乎?泰良曰,至痛云者,殊未知屬於那邊,罷養之外,無他道,而兄亡弟及之說,不無所據矣。尙星曰,凡干事有定限,而至於此事,人倫之大變,在朝家處置之道,極爲難處,而亦不可倉卒間猝定處也。然爲其姑者,於其婦,旣至仇視之境,則決不可兩立矣。俄者吏判所達,豈有子而無母?此有乖於繼絶之意,若以刑獄間事言之,以媳之事,問于姑,可也。以姑之事,問于媳,不可,實爲難處矣。上曰,只拔愼氏而立后則難乎?尙星曰,如此則誰欲爲其子乎?最基曰,旣是亂家,則立嗣誠難矣。尙魯曰,至於徐氏,雖以弟及之例爲定,事無所妨矣。上曰,若果問之於愼氏,則必將曰汝姑如此,汝夫如此云矣。豈忍以其姑其夫之事,問於其婦其妻耶?是以人盡夫也父一而已之言,於古有之矣。景夏曰,小臣則以大體陳之,達善身死之後,若罷養,則達善何罪?父子天倫,不可以疑似之事,罷之矣。上曰,吏判此言,亦不無所見矣。飮藥一節,旣未知緣於何故,則到今猝然罷養,旣似冤枉,兄亡弟及之禮,亦似如何矣?景夏曰,然矣。倫紀旣定之後,何可容易變改乎?雖以兄亡弟及之例言之,擧措大矣。臣意則其奴僕輩,各別覈治,則可以究得實狀矣。上曰,吏判之言,似得矣。尙魯曰,吏判倫紀之說,雖是矣,徐氏之於愼氏,姑媳之義旣絶,則此甚難處矣。景夏曰,莫如定給泳之后矣。若究問奴僕,則端緖似露矣。羽良曰,到今究覈,若能明白,則幸矣。旣不明白而蔓延而已,則豈非難處之道乎?上曰,然則何以爲之耶?羽良曰,在於處分而已。上曰,所謂處分,誠難矣。羽良曰,洛川旣已無罪,此則初無可論,而泳妻則罷之外,無他道矣。景夏曰,此非朝廷之事,而殿下招問諸臣而議之。雖未知聖意所在,小臣以爲泳旣無罪,決不可罷矣。上曰,儒臣之意,何如?重晦曰,其勢不可不罷養矣。陽澤曰,思其順便之道,則有背於經意,大凡姑媳之間,雖有微細嫌隙,不可兩容,此則姑媳,視以仇讎,畢竟決不可仍而置之,罷養之外,無他道矣。上曰,承旨之意如何?泰耆曰,兄亡弟及之說,最好矣。閭閻人家,亦多此禮矣。上曰,然乎?尙魯曰,兄亡弟及云者,人家有冢婦而無子,則以其弟繼兄,兄爲班祔者,亦多有之,此乃弟及之謂也。上曰,然則以此定之乎?在魯曰,此事旣難究得,畢竟不過獄事之蔓延而已,豈不難處乎?弟及之說,最好矣。景夏曰,臣意則究問之際,必有所指的矣。羽良曰,非謂泳有罪,而旣至於飮藥自死,則不可入廟云云,其言不成矣。鳳漢曰,雖匹夫匹婦,不可如是,況王孫王婦,所重有在,彼愼氏非有罪,而旣無姑媳之義,則決不可仍置矣。上曰,下代則勿論有罪無罪,罷歸本宗爲宜乎?仍命承旨書曰,以徐氏呈文,更爲詢問諸臣,僉議有參差者,玆事關係重焉,令禮官,往問于不參詢問大臣,登對以奏。羽良曰,監試式年,卽大比之科也。近來無主文之人,事體苟簡可悶。今番則文衡無故,以爲當主文矣。大提學趙觀彬,只隔設場七八日,而以沐浴下直出去,事極未安,而政院之捧入下直單子,殊涉寒心。當該承旨則罷職,大提學趙觀彬,從重推考,何如?上曰,依爲之。出擧條大提學趙觀彬,沐浴下直單子捧入。承旨罷職事。出榻敎諸臣,以次退出。
上在昌德宮。常參·經筵,以代理停。
夜二更,月暈。三更,月犯東井星,月暈。
李普昱達曰,明日永禧殿酌獻禮齋戒,再明日正日,此兩日常參頉稟。令曰,知道。
南泰耆達曰,大司憲金鎭商,執義趙重稷,掌令宋能相在外,南泰赫呈辭,持平李壽鳳令旨未下,安致宅未署經,今日以監察茶時之意,敢達。令曰,知道。
李普昱達曰,兼文學李應協牌招事,依下敎,而今已夜深,待明朝出牌之義,敢達。令曰,知道。
宋昌明,以都摠府言達曰,副摠管洪重徵,以漢城府右尹,本府坐起,晝仕出去之意,敢達。令曰,知道。
南泰溫達曰,右副承旨洪益三,今日不爲仕進,卽爲牌招,何如?令曰,依。
宋昌明達曰,兵曹判書金尙魯,三度加由之後,昨旣承牌入侍,不爲肅拜,已極未安,而動駕隔日,不可無本兵之長,卽爲牌招,何如?令曰,依。
傳于宋昌明曰,宣傳官一員待命,騎馬三匹立之。
李普昱啓曰,卽者禮曹郞廳來言,今此監試覆試試官,當爲擬入。而判書徐宗伋,參議兪最基,俱以病不來,參判洪鳳漢,以問議事進去,無試望擬入之員云。判書·參議,竝卽牌招,以爲擧行之地,何如?傳曰,允。
傳于南泰耆曰,去夜入侍時,原任大臣及諸臣,入侍。
南泰耆啓曰,領府事金在魯,右議政鄭羽良,備局堂上,依下敎來待矣。傳曰,詣閤。
宋昌明,以備邊司言啓曰,科場應辦之弊,依頃日筵中聖敎,使戶禮曹堂上,詳細釐革成節目,頒布各司,自今番科場爲始,以爲永久遵行之地,而此後如或有違越節目,如前雜亂之弊,則試官以下,別爲從重勘處之意,一體嚴飭。分付,何如?傳曰,允。
李普昱,以吏曹言啓曰,今此永禧殿酌獻禮親行時,諸執事皆以侍從塡差,而其中時無職名人員,令該曹口傳付軍職,何如?傳曰,允。
有政。吏批,判書未差,參判金尙星進,參議韓翼謩在外,承旨李普昱進。
以申晩爲吏曹判書。
吏批啓曰,新判書命招,同參政事,何如?傳曰,允。
又啓曰,卽接戶曹移文,則正郞李匡會,身病猝重,不得察任云。繕工監副正尹慶一呈狀內,身病甚重,勢難察任云。竝依例改差,何如?傳曰,允。
李普昱,以禮曹言啓曰,今此庚午式年監試覆試試官,今方磨鍊,而堂下無故可擬之人乏少。依近例以堂上官,通融備擬以入,而其中前修撰林錫憲,前校理黃柙,前縣監鄭純儉,前獻納任珣,前持平韓光協·許彙,時無職名,令該曹卽爲口傳付軍職,何如?傳曰,允。
兵曹口傳政事,以黃柙·鄭純儉·林錫憲·任珣·許彙·韓光協付副司果。
李普昱啓曰,一二所試官望中,二品以上承牌,只是二員,其餘皆違牌,無以推移備員,違牌人員,竝更牌招,何如?傳曰,允。
以二所參試官李昌壽·黃柙·韓光協等牌不進,罷職傳旨,傳于李普昱曰,竝只推,牌招。
李普昱啓曰,一二所試官二品以上,再招之下,無一人承命,事體誠極未安。自前旣有三牌之規,再牌不進人員,竝更牌招,而金尙魯則朝以本職違牌,又以試官,再牌不進,今又出牌,則係是四牌。二所參試官中巡將及在外違牌外承牌,只是二員,將無以推移備員,何以爲之?敢稟。傳曰,竝更卽牌招。
傳于李普昱曰,承旨入侍,禮官有入來闕中之事,則亦爲入侍。
李普昱,以禮曹言達曰,今此式年監試覆試一所,設場於本曹上直郞廳,依前例朝房直宿之意,敢達。令曰,知道。
南泰耆,以義禁府言達曰,今初十日永禧殿擧動時,大駕各差備都事九員,王世子左右考喧都事二員,本府入直都事一員,監試覆試一二所禁亂都事二員,合以十四員分差,而都事四員,無以推移,假都事四員,令該曹差出,以爲分排之地,何如?令曰,依。
李普昱,以侍講院言達曰,再明日永禧殿酌獻禮隨駕擧動,宮官不可不備員。新除授兼文學李應協,辭書承批之後,不爲出肅,卽爲牌招,兼說書未差之代,今日政差出,待下批仍卽牌招,以爲備員進參之地,何如?令曰,依。
李普昱,以敦寧府言達曰,本府及北漢山城奉安譜牒中,自戊子至庚子五式年所載御牒張,別爲藏冊奉安之意,敢達。令曰,知道。
左議政金若魯箚曰,伏以臣跡畸病痼,分宜乞骸,世危時艱,望斷從政,已有年矣。雖閑漫職任,非臣所可能,況輔相之責,在臣豈不千不近萬不堪?而蒙被誤恩,感激聖諭,冒沒承膺,奄及六朔,寤寐憂懼,如躡虎尾,朝暮顚沛,臣已自料。今因政注間問備,冢宰之書出矣。過慍深引,語多隱映,臣固驚怪,莫測其故,而亦何必費辭辨詰,以損事面?第其癸丑八月大政之云,卽指臣先兄在銓時事也。臣愚不量時,妄有開口,一時規警,橫挑疑怒,其爲言忽地侵及於旣骨之父兄,臣雖無似,所處相職耳。乃以請推微事,遭此非理之境,誠是國朝三百餘年所未有也。其壞體統而傷倫紀,無復餘地,究厥所繇然,則臣之罪也。拊心傷痛,歷日靡定,顧何可一刻冒居於具瞻之列,以辱朝廷而成譏議哉?昨日伏蒙大朝特宣恩諭,再命入侍,情地兢蹙,終不得趨承,悚惕罔措,而且方見差親祭時終獻官,動駕隔日,亦末由進參,分虧義缺,尤增死罪。玆不得不露章,哀籲於离明之下。伏乞邸下,察臣情之悲苦,憐臣蹤之危臲,先勘違命闕禮之罪,仍許譴黜。以彰罷軟不職之咎,俾臣得以歸伏田里,沒齒自靖,不勝大願。答曰,覽箚具悉卿懇。大朝旣下敦諭,其何復諭?而小子倚仗,惟在輔相,況大朝處分之後,紀綱自此嚴矣。安心勿辭,其卽視事,用副小子之望。仍令曰,史官往諭。
左承旨南泰溫,右承旨李普昱,左副承旨宋昌明聯名書曰,伏以臣等,忝在近密,觸事憒憒,早晩獲戾,固已自料。昨因大臣筵奏,有文衡下直單子捧入承旨罷職之命,臣等相顧悚恧,不知置身之所。蓋監試·會試,雖異於庭試謁聖,而主文之臣,不可以沐浴由暇,辭陛於試期迫頭之日。故當初呈告之時,已以科前則勿爲下直之意,有所往復矣。翌曉入來,遽呈下直單子,崇品重臣,事面稍異,旣無定式,必呈乃已,此雖出於事勢之不得已,不能堅持退却。莫非臣等不職之失,何可以職掌之差殊,歸罪長席,晏然仍冒於出納之地乎?玆陳同罪之義,冀蒙一體之勘。伏乞睿慈,諒臣等不可倖免之狀,亟許鐫遞臣等之職名,以靖私義,以安微分,千萬幸甚。答曰,覽書具悉。爾等其勿辭,從速察職。
兵曹判書金尙魯書曰,伏以臣待罪本職,以年計則三年矣,以月計則卄月矣,以大政計則三報瓜矣,而三告加由之恩,又出格外。嗚呼,此何故也?假使臣才分,有可稱當,情蹤無所兢蹙,政兵重地也。決不容視若己有,久竊匪據,況苟然充位,了不事事。黔技之已殫,醜拙之畢綻,而加之以義有難冒,心有不安,是其勢不遞則不已。臣之自北還瀝血於章牘之間,質言於文石之上,罪積方命,分甘流殛,而猥荷大朝如天之德,曲加體諒。至下都政前難許遞之敎,則恩言之下,一遞有期,臣遂感激惶恐,顚倒復出,寤寐耿耿,要在遄行都政,今則都政過矣。重擔便屬已卸,一籲自可卽準,大僚之筵請警責,殊涉悚惕,瓜藩之未付樞窠,自訟做錯,而臣將遞矣,亦何用覼縷爲也?臣誠北望攢手,惟竢明旨。噫,臣,滓穢之臣也。危辱之不可忘,而臣不去,寵祿之不敢當,而不去,滿盈之不宜居,而臣不去者。臣雖無狀,非爲饕名利也。臣旣以身奉獻聖朝矣,只欲筋力奔奏,生死以之,少答天地大恩。而比來職事鞅掌,積有勞瘁,神精喪而疾病痼,計與心違望斷彊策,如不及今醫藥,恐難支保殘骸。伏乞睿慈,頫賜矜愍,亟將臣本兼諸任,竝行鐫免,俾得投身散地,隨便將息,以卒生成之澤,萬萬大幸。答曰,覽書具悉。所辭過矣,卿須勿辭,從速行公。
判尹趙載浩書曰,伏以臣積逋威命,重速罪戾,揆諸邦憲,實合萬戮,而聖度天大,幸蒙勘罷,且惶且感,以罪爲榮。此際適値季父之燕行歸期,勞問遠役,私情甚急。下往關西之地,忽於路中,得伏聞大朝特命甄敍,恩諭迥出尋常,仍加擢秩,旋有京兆除命,榮眷稠疊,瞻聆俱聳,山恩海渥,糜粉難酬。臣誠驚惶感激,罔知所以措躬也。顧臣庸陋,百無肖似,而秪以先臣之故,過蒙大朝翦拂,釋褐未久,致位隆顯,而屢煩任使,無一善狀。世道之汩亂而言不能洞辨,黨習之肆橫而力不能少遏,全蔑報效之勞,徒積違慢之辜,畢竟孤恩而恩日益加,辭榮而榮日益進,將爲罔君負國之歸,難免不忠不孝之科。臣方一念慙痛,恭俟重何?而今此意外誤恩,又復至此,聞命惝怳,誠莫知其故也。噫,器盈則覆,物理難逃,福過則災,天道靡忒,而臣之從前驟,已極無漸,涯分踰溢,勢難全保。至若正卿資秩,是何等崇重,而臣旣乏可用之實,又無可記之績,行年未踰五十,出身纔及七年。陵越先輩濫躋不敢當之嵬列,乖國家用人之道,累聖朝則哲之明,以公以私,俱極不幸。此殆臣死期將迫而然也,寧不懼哉?臣竊觀近年以來,朝著之上,躁競成習,經營於本分之外,狂攘於速化之術,千怪百奇,逐日斯生,廉恥壞喪,風俗偸薄,擧一世而將不知稅駕之所。此莫非如臣不肖,越次冥升,名位太驟,以啓其倖進之階也。臣每念及此,未嘗不撫躬慙恧,繼之以憂慨,前後筵達疏陳,非止一再,伏想大朝,亦或記有之矣。而秪緣臣誠意淺薄,言不見槪,今反爲躁進驟升者之首,名器之淆濫,恩數之猥屑,有不可言,而其如有識之竊歎,公議之嗤點,何哉?臣自有此命,其在分義,宜卽入城陳書,以暴情懇。而行路撼頓,宿疾復作,擔舁病軀,寸寸前進,今始來伏私次,而症勢有加無減,委頓床席,一味叫呻,雖欲趨承,蠢動無路。玆不得不略入文字,仰伸哀籲。伏乞离明,俯垂矜憐,特察臣懇之非出例讓,更軫情病之萬分難强,亟收臣新資,仍遞臣見職,以重官方,以安微分,千萬幸甚。答曰,覽書具悉。大朝陞擢之命,聖意攸在,卿勿過辭,察職。
庚午二月初八日午時,上御歡慶殿。時原任大臣備局諸宰入侍時,領府事金在魯,右議政鄭羽良,判義禁金聖應,行司直申晩,兵曹參判徐命九,行司直南泰良,吏曹參判金尙星,戶曹參判權爀,行司直李鼎輔,禮曹參判洪鳳漢,刑曹參判鄭翬良,副司直趙榮國,禮曹參議兪最基,修撰金陽澤,副修撰趙重晦,右副承旨洪益三,假注書金養心,記注官金光緯,記事官金聖佑,以次進伏訖。在魯·羽良進曰,臣等連日登筵,酬應之餘,聖體調攝,不瑕有添損之節乎?上曰,別無所損,而一樣矣。在魯·羽良曰,瘙癢之候亦何如?上曰,一樣矣。在魯·羽良曰,大王大妃殿氣候何如?上曰,安寧矣。在魯·羽良曰,王世子氣候何如?上曰,好過矣。上曰,禮參進前,讀閔判府事收議,可也。鳳漢進伏讀訖。上曰,洛川家事,今日欲爲處分,而王者當以禮爲之矣。處分之後,卿等若云不爲穩當,則亦豈不難乎?此等處可以定風俗,而伊尹亦不云一夫不獲,若撻于市乎?泳若有至冤,則豈非一夫含冤,五月飛霜者乎?今若罷泳歸本宗,則雖有諺所謂鐵頭者,必不欲爲其后矣。予今日則果痛陳于慈聖矣。慈聖敎以此非人之所爲,予以此則魍魎所爲,豈人之所爲仰對矣?今若問之,則轉相告引,將至於何境耶?若蔓延而無端緖,則不如不問矣。初次上言則果惕然,而三次上言,必當泣訴,而不然,若無痛冤者,予見此後,則心亦緩矣,是則甚非矣。目覩殊常之事,告其夫者,泳之妻也。其妻之告其夫,不是異事,而姑媳之義,必自疎絶矣。泳亦至痛在心,而今若無端逐其本宗,則亦非仁人之事,何以處之則可以穩當乎?予備經艱難,今已衰耗,而又見至親間如此之變怪,此所以惻然不已者也。在魯曰,下敎誠然,而好樣處之,實無策矣。羽良曰,處置之道,誠難矣。上曰,愼氏如或有言,則雖有命婦之名,亦當問之矣。晩曰,此事今雖隱暗不測,前頭必露矣。聖應曰,如欲問之,則必有可據之摸捉然後,可以問之也。上曰,雖問之,若無端緖,則亦豈不難乎?鼎輔曰,其意專在於罷養矣。鳳漢曰,上言中惡談二字,必不汎然言之,想多有其間曲折,而意則專爲罷養矣。上曰,趙重晦亦云以妻請罷其夫,極是變怪,而此則激而言之矣。愼世東,卽今在否?在魯曰,時帶都監郞廳矣。上曰,訓將必知之,貌與渠父如何?而爲人,何如?聖應曰,爲人善矣,而貌寢矣。在魯曰,雖以閭閻言之,家道之誤,由於婦人之手者多,故曰難化者婦人矣。上曰,初云內人,再云其婦,此單比諸初單,果有指的否,禮官仰達也。鳳漢曰,終不指的矣。在魯曰,初亦不言內人,語意歸於宮人矣。上曰,史紀亦有如此變怪乎?必無矣。泰良曰,史豈無哉?皇明時,亦有之矣。上曰,儒臣之意,何如?陽澤曰,若有窮天極地之冤,則必當書告其單,可陳其冤狀,而隱而不言,終歸於其婦者,可爲疑案矣。重晦曰,云有至冤極痛,而終不告之,其間曲折,實難測矣。益三曰,筵體其重,而諸宰相顧私語,事體未安,私語人員,竝推考,何如?上曰,依爲之。出擧條上曰,彼若無本而有此言,則豈不幸也?或無可問之端而蔓延,則亦難處矣。若以其妻之惡,罷其夫,亦非冤乎?聖應曰,王子奉祀,亦豈非重大乎?在魯曰,閭閻,亦或有其兄無子,則以弟立后者矣。晩曰,王子奉祀重大矣。旣已無后,則毋論其間曲折,歸本宗,而更爲立后,亦似無妨矣。泰良曰,其死雖不知由於何故?而旣已飮藥,則亦可謂不得寧終,似不可以王子奉祀矣。尙星曰,不得其死,則謂之凶終也宜矣。以不得其終,難爲奉祀者,是矣。古亦有醜疾者去之之事矣。在魯曰,旣不寧終,還歸本宗之議,似好矣。榮國曰,不得寧終,難爲奉祀云者,誠然矣。爀曰,諸臣皆已仰達,而奉祀重難之言,是矣。最基曰,旣不得其死,且無其后,還歸本宗之言,好矣。重晦曰,有罪無罪,姑捨,旣不善終,則王子奉祀,似如何?歸本之說,宜矣。上命承旨,書傳敎之際,羽良曰,雖以班祔爲定,而下敎中一句語,似急矣,緩緩爲之,亦好矣。上曰,然矣。仍敎曰,改書,可也。傳曰,人君之所以御國,倫也,綱也。雖關係匹庶,必也正之,況王室之親者乎?以洛川夫人呈冤推之,難以御下,交搆間至以至於母不母子不子婦不婦,可知王子御世之道,宜先乎此。所當嚴査痛懲,而再問徐氏,終不指的,又無其證,不指的無其證,其豈行査,亦非王政之所爲?然泳則其母旣呈冤之後,其在倫理,不可因其奉祀,歸其本宗。噫,王子奉祀莫重,追惟昔年,愴懷一倍,宜從弟及之禮,其奉祀人,當從容擇定,其令禮曹知悉。書訖,羽良曰,下敎誠好矣,而臣僚之所不思者也。上曰,其果無迹乎?諸臣咸曰,好矣。上曰,以今番事言之,衆意皆歸一,誠幸矣。羽良曰,然故調劑好矣。上曰,此所謂情意輪通者也。予恐此間,必生異議也。益三曰,動駕隔日,而都承旨尙未差出矣。羽良曰,政院,卽喉舌之任,當各別擇差,而至於都承旨,與他有別,別樣簡出,何如?上曰,所達是矣。益三曰,違牌史官敍用,以爲備員,何如?上曰,違牌翰林,竝敍用,可也。益三曰,徽旨尙未下矣。上曰,然則徽旨下後,當下敎矣。羽良曰,左相金若魯,意外引入,上箚于東宮,姑未下批,而別樣勉出好矣。上曰,所達是矣。仍命承旨書之傳曰,卿等拜相之後,鼎席兩備,予心便焉。向者雖推吏判,不過政注間事,則吏判之一時陳章,可也。過其去就,不擇下語,使卿以此撕捱,今聞陳箚於元良者,予以謂過矣。卿之拜相幾月,吏判氣品,卿亦知之,何足介也?況其句語,於朝體,其涉寒心。故今因大臣所陳,業已處分,於卿有何毫分介滯之端乎?噫,以卿恒日爲國之心,當國事方殷之時,豈若是引入乎?深悶國事,元良下答之前,先諭予意,卿須體小子倚毗之意。顧今日之國事,其勿過自撕捱,卽爲視事之意,遣史官,傳諭于左相。羽良曰,吏判元景夏今番之事,怪異矣。臣等之請推,別無深意,都政後推考,例也,而以此過嫌,有己巳大政之言,事體亦甚未安。而此則在臣自己之事,臣固不以介意,至於癸丑都政云者,卽左相父兄之事也,雖無侵辱之語,而必引此爲言者,極爲非矣。夫上以臨下,尊以統卑,所以爲朝廷體統,若大臣推考政官,而至於如此,則爲大臣者,將何以董率百僚乎?其關係後弊,而壞損體統無餘。吏曹判書元景夏,罷職,何如?上曰,非徒下語之過中,其所去就,亦涉徑先,罷職不敍,可也。出擧條上曰,元景夏之譏斥大臣,甚非忠厚之風,極爲非矣。後弊所關,不可罷職而止,故特爲不敍矣。羽良曰,都政後請推,例也,而以此過嫌,語斥大僚,甚非矣。在魯曰,臣頃見朝報,慶尙監司以前縣監成爾鴻身死事狀聞,必以其與他自別也。此人曾入於經筵官之選,自上待遇有別,累度召見講學,今於身歿上聞之後,似不可全無悼恤之典。祖宗朝,故縣監成守琛之喪,因憲府啓辭,有顧恤喪葬之事。頃年故諮議李柬之喪,因玉堂黃梓所達,自上特命遣官致祭,令本道顧助喪葬。今此成爾鴻,未知與古人同異之如何?而旣有可據之例,令本道,特爲賻助於喪葬,似合於待臣有終之道,亦有光於聖德矣。上曰,所達是矣。令本道,從厚顧助,可也。出擧條上曰,湖南伯,不封殿最何如耶?在魯曰,曾前則遞歸監司,在京封進,而前左相,以其非嚴殿之道,陳白定式,遞歸之後,則令新監司,待滿日封進,續大典所載者,卽此也。遞歸之歸字,意指分明,而前後在營之道臣,佯若不知,稱以已遞,輒欲不當,殊涉非矣。廟堂頃已辨破其不然之狀,使之斯速封進,而又有此辭疏,未知何以爲耶?羽良曰,全羅前監司韓翼謩,抵書於臣,以續大典爲言。故臣以續典所載不然之意,爲答,而使之封進矣。臣之答書,似未及見之矣。去十二月殿最之至今不封進,殊涉未安。全羅前監司韓翼謩,從重推考,使之卽爲封進,何如?上曰,依爲之。其章還爲下送,可也。出擧條尙星曰,近來祭官甚難,而寒食不遠,事甚可悶矣。無軍銜者出名帖,則皆以下鄕爲托,出擧條,申飭爲好,而此後帶軍銜不進者,政院依定式直捧禁推,而至於無端厭避者,則自該曹,亦爲草記拿處,何如?上曰,依爲之。出擧條金奉朝賀家,遣御醫,持藥物看病,書啓,過齋後入啓事。出榻敎都憲抄選未署經外,在外臺諫,竝改差事。出榻敎政事,當日爲之事。出榻敎今日政新除授承旨臺諫,待下批仍卽牌招事。出榻敎吏曹判書元景夏,罷職不敍事。出榻敎上曰,儒臣持聖學輯要入來。陽澤,持冊進讀訖。上曰,下番讀之。重晦讀訖。上曰,承旨讀之。益三讀訖。上曰,注書讀之。臣養心讀訖。上曰,兼史讀之。光緯讀訖。上曰,下番翰林讀之。聖佑讀訖。陽澤曰,聖學輯要編次之意好矣。以歷代言之,三代文物之治,皆備於此矣。今之不得爲三代之治者,無他,不能擴充而然矣。在外儒臣,竝爲申飭上來事。出榻敎諸臣,以次退出。
庚午二月初八日二更,上御歡慶殿。在直承旨入侍時,右承旨李普昱,假注書金養心,記注官金光緯,記事官金聖佑,以此進伏訖。上曰,在直承旨誰也?普昱曰,右副承旨洪益三,在院矣。上曰,注書出去,洪益三使之入來。上命承旨書傳曰,凡事飭久易懈,今番監試一二所,另加嚴飭。傳曰,頃者以宰臣所陳推之,應辦貢人市民之弊,特甚可知,令備局節目,申飭矣。節目雖不入啓,今番監試·會試時,若有依前侵漁之事,則當該監試官·禁亂官,當重繩,以此嚴飭。傳曰,問安承旨,右承旨爲之,世子宮陪隨,同副承旨爲之。出榻敎右副承旨洪益三進伏。上曰,右承旨持此傳敎,先爲退去。普昱,承命趨出。上曰,試官誰某承牌耶?益三,以進不進仰達曰,二所則承牌者絶少,尤爲不足矣。上曰,判書有不入試官之時乎?益三曰,正卿不入,則或有從二品二員入之之時矣。上曰,亦有一二所推移落點之事乎?益三曰,有之矣。黃柙·南泰良,家在城外,更未出牌矣。上曰,南泰良今日入侍,而牌不進矣。益三曰,似聞燕行還後,有手足之病,而今日旣出入筵席,到閤門,再違試牌,有關後弊,推考何如?上曰,從重推考,可也。上曰,李日躋入來乎?益三曰,昨日入來,而今日則不爲入來矣。上曰,兵判之三招不進,必是故犯,極爲非矣?益三曰,必欲得遞,故想不得已違矣。上曰,宰臣再牌不進者,禁推乎。益三曰,臣不能的知矣。動駕隔日,承旨有闕之代,以在京無故人差出,何如?上曰,急急差出,可也。仍命承旨,書之傳曰,近者試官承牌,幾乎濟濟,今日違牌,其涉紛紜,事之寒心,莫此爲甚。三牌不進者,自有定式,宰臣外違牌者,勿論初牌再牌,竝禁推。本科唱榜後,勘律,備擬者多在外,當該禮官,從重推考。試官南泰良,旣已入侍,再違試牌,其若申飭,宜先重宰,特以三牌例施行。傳曰,動駕在近,違牌翰林,竝敍用,今政付職,牌招察任。傳曰,承旨有闕代,以在京無故人備擬,待下批牌招淸齋。上曰,洛川家事,旣已處分之後,則愼氏之於徐氏,已作他人,義已絶矣。似無顧籍之事,而其間必有不好景像矣。仍顧謂兼史光緯曰,汝亦禮官,詳聞後往傳于該曹吏,使之通于本家,從容率去之意,申飭,亦飭洛川家,可也。益三曰,旣已罷養,則似無顧籍之事,而聖敎及此,使死者有知,其必感泣於冥冥之中矣。益三曰,近來各道捉虎狀啓,日日上來,皆稱一人捉五虎,事甚工巧,已極可駭,而昨見禁府公事,趙世逑稱名人,以欲得償資,膠付虎頭事,見方拿問定罪,而該府以罪疑惟輕,論斷於議處之末。如此舞奸者,若不重繩,雖曰有前例,倖門漸開,法無所施,宜有嚴處之道矣。上曰,所達是矣。旣云有前例,則自前用法太緩,前後堂上,竝從重推考,趙世逑,嚴加擬律事,分付該府。出擧條諸臣,以次退出
庚午二月初八日三更,上御歡慶殿。承旨入侍時,右副承旨洪益三,假注書金養心,記注官金光緯,記事官金聖佑,以次進伏訖。上曰,洛川家事,俄者臥而思之,不覺蹶然而起矣。俄者雖以禮郞言及該曹,使之往傳,而事或輕忽,故更爲下敎,承旨於留門時,招致該曹吏,以從容率去之意,申明,分付,可也。雖已罷養,本是宗戚,則與他自別矣。益三曰,敬奉下敎矣。上曰,吏曹郞官,何故出假郞廳,致使省記,過時不呈乎?益三曰,吏郞四員,而朴師訥以其父禁推之故,至有徑出之擧。新差佐郞李堉,未及入來肅命,李萬恢亦受由在外,一員未出代,故吏參開政時,果以一時假郞廳書出政事矣。上曰,吏郞變通之後,則與兵曹同,豈有假郞廳,亦有徑出之事乎?極爲驚駭矣。此等之習一開,則紀綱漸弛,後弊難防,吏曹參判,爲先罷職,可也。仍命承旨,書之傳曰,吏郞定試之後,與兵郞同,豈有闕直之理?該堂輕先許由,不卽差代,至差假郞,此吏郞定式之後初事也。事之寒心莫此爲甚,假郞差下,當該吏曹參判罷職,受由郞廳,令該府處之,該司郞廳徑出,亦爲寒心。當該郞廳,先罷後拿,此後假郞之法,一切嚴禁。傳曰,近者此法解弛,今日各司抽栍摘奸時,禮曹·漢城府,只有入直,無一人進參,事體寒心,其不進郞廳,竝令該府處之。傳曰,頃者下敎,而古則重宰罷職者,兼帶提擧,例爲差代,時或有差代,則敍用者,則又爲備擬,例也。近者非徒勿出代,其所兼帶提擧,雖朔餘不差,及其敍用也。一倂依前備擬,此亦舊法之所墜,綱紀之陵替,此後嚴飭銓曹,俾勿若前。益三曰,吏參無心爲之矣,宰臣特罷,則毋或過乎?上曰,此人故姑參酌施罰矣。吏參旣已處分,不可使開政,傳敎速爲頒布,可也。吏判非初除,亦無情勢,卽今兵·禮判差出,一時爲急,使之必爲應命,無使開政遲滯也。仍命承旨書之,傳曰,吏曹參判,旣已處分,莫重開政,不可寢止,吏判卽爲牌招開政。上曰,紀綱之墜,專在於爲人擇官之致也。益三曰,用人之道,各當其器,則似無溺職之患,亦無躁競之風矣。雖以數十年前事言之,或爲銓職文任,而不得見擬於兵戶判之望,備局之堂上,或爲備堂兵戶判,而不見擬於銓職文任者有之,此則各當其才而用之故也。近來則無此道,一經名宦,百職無所拘,人必曰某之家世,如吾也,某之文翰履歷,如吾也。某爲某職,某何獨不爲某職乎?晝夜經營,奔競是事,此豈非戒飭處乎?上曰,承旨之言是矣。然此道甚難矣。向來一人之言,承旨目之躁競,故予於伊時,以爲過矣。伊後見之,則承旨果有藻鑑矣。益三曰,臣言之偶中,誠不幸矣。上曰,一人之目之以病,而爾言爽誤矣。益三曰,臣當初,只以心性之病爲言,而未嘗以狂字爲言矣。上曰,爲人質實,予甚貴之,以病爲言,未免爽實矣。益三曰,擧措得當,則當愧服摧謝之不暇,何必以臣言,爲其人瑕疵之端耶?動駕在近,兵判·禮判,卽爲差出事。出榻敎諸臣,以次退出。
上在昌德宮。常參·經筵,以代理停。
大王大妃殿·中宮殿·賢嬪宮,藥房口傳問安。答曰,知道。
藥房都提調閔應洙,右承旨李普昱啓曰,春寒漸解,伏未審此時,聖體調攝若何?溫泉水連爲熏洗,湯劑亦連爲進御,而瘙癢之候及眩氣,漸益向歇乎?今日臣等,趁早率諸御醫入診,詳察症候,爲宜。大王大妃殿氣候何如?臣等不任區區憂慮,敢來問安,竝此仰稟。答曰,知道。慈殿氣候,差勝後一樣,予則一樣。後日次入侍,宜矣。
李普昱達曰,領敦寧趙顯命箚子到院,而酌獻禮齋戒,留院之意,敢達。令曰,入之。
南泰耆達曰,兵曹參知金相紳,承牌來詣闕外,而今已夜深,待明朝肅謝之意,敢達。令曰,知道。
宋昌明,以都摠府言啓曰,今日入直內三廳,武兼禁軍及軍兵等,當爲中日習射,而永禧殿告由祭齋戒相値,不得爲之之意,敢啓。傳曰,知道。
南泰溫達曰,判尹趙載浩書批已下,卽爲牌招察任,何如?令曰,依。
宋昌明啓曰,兵曹判書金尙魯,旣以試官,三牌不進,罷職。兼帶禁衛大將之任,不可一時無摠察之人,何以爲之?敢稟。傳曰,都提調摠察事,分付郞廳。
又啓曰,卽者禁軍次知敎鍊官來言,明日永禧殿擧動時,禁軍聚會,兵曹判書例爲傳令於別將,則別將當爲擧行,而判書未差,不得擧行云。在前如此之時,有自本院,招來禁軍別將,聚會禁軍事,分付之例。今番則何以爲之?敢稟。傳曰,自政院,分付。
以金龜祥爲守宮假注書。
有政。吏批,判書申晩進,參判未差,參議韓翼謩在外,承旨洪益三進。
吏批啓曰,新除授三水府使洪夏疇戶奴呈狀內,奴矣上典,猝發唇腫,症形危劇,時月之內,萬無赴任之勢。光陽縣監李景弼呈狀內,素患痰癖之症,每當換節之時,則輒復發作,症勢危篤,方在死生未分中。江東縣監康侃呈狀內,素有風痰,經冬越添,差歇無期,竝斯速入啓處置云。三邑守令之實病俱如是危重,則不可等待其差歇,竝依例罷黜,何如?傳曰,允。
以李鼎輔爲都承旨,李天輔爲兵曹判書,曺命采爲大司諫,閔宅洙爲司諫,趙雲逵爲執義,李晉吉爲持平,韓光會爲獻納,鄭弘淳爲正言,權抗爲正言,趙載浩爲禮曹判書,趙榮國爲吏曹參判,趙觀彬爲內局提調,李顯重爲兼說書,李齊顯·李宜哲付檢閱。
兵批,判書未差,參判徐命九服制,參議洪鳳祚入直進,參知吳遂采試官進,承旨宋昌明進。
以嚴瑀·崔一衡付僉知,鄭履儉·洪重寅·趙重稷·鄭漢奎·李錫杓付副護軍,呂善應·宋德中付副司果,李敏坤付副司直,金德鄰爲南漢城機別將。
宋昌明,以兵曹言啓曰,明日永禧殿擧動時,本曹堂上守宮侍衛及陪衛,不可不備員,而新除授判書李天輔,參知吳遂采,方入試所,參議洪鳳祚,守宮受點,只有參判徐命九,侍衛陪衛,實無推移分排之路。參知吳遂采,令政院,稟旨變通,何如?傳曰,允。
又啓曰,因兵曹草記,明日動駕時侍衛陪衛,不可不備員。而參知吳遂采,方入試所,無以推移分排,令本院,稟旨變通事,允下矣。參知吳遂采,合有變通之道,何以爲之?敢稟。傳曰,遞差,卽爲口傳擧行。
洪益三,以兵曹言達曰,新除授參知待下批,卽爲牌招,以爲侍衛備員之地,何如?令曰,依。
吏曹口傳政事,以金相紳爲兵曹參知。
全羅監司韓翼謩書曰,伏以臣庸愚鈍拙,最居人下,試諸淸朝百執事之末,未見其一可,重以迷性多滯,偏心直遂,與世齟齬,動招尤悔。只此樣子,已非需時之具,偏蒙如天之洪造,前後踐歷,踰溢涯分,每一循省,媿懼交竝,三銓寵除,忽降於夢想之外,臣誠驚惶感激,罔知所措。六官之任,孰非難愼,而選部最重,佐貳之職,類似冗漫,而銓曹不然,仕路通塞之間,士夫進退之際,皆許與聞,俾參末議,爲任要重。有如是者,故前後居是官者,無非鑑識精明名論素著,實無有如臣魯劣,間廁其間者矣。適値官制之通變,僥倖名入於長望,致此恩點之誤下,其玷名器而累聖簡,爲如何哉?臣雖迷甚,豈不知恩寵之爲可懷,榮祿之爲可戀?反復揣量,無以堪當。矧今大政過恨,催促有命,尤不容一日虛靡。伏願邸下,察人器之不稱,念銓地之難曠,亟賜鐫解,以安私分焉。臣於日前,猥陳首罪之章,冀寢考績之令,尙庶幾遄蒙兪音,卽伏聞今十六日下政院徽敎諭之,以已有定式,且令還送書本。臣於是,尤不勝震懍惶蹙之至,雖不敢知近來定式爲如何,而念臣情勢,非比尋常,當初恩罷,實坐於不封殿最,則到今已遞之後,晏然冒當,揆以廉義,宜無是理。百爾所思,無計承膺,又不得不冒萬死申控哀籲。懇乞离明,俯諒賤分之難强,還收封進之前令。仍令有司,重勘臣違慢瀆告之罪,以肅朝綱,千萬幸甚云云。
以全羅監司韓翼謩上書,令于洪益三曰,大朝旣已下敎,此書還下送,使之卽爲擧行。
領敦寧趙顯命箚曰,伏以有事眞殿,動駕隔宵,以情以禮,臣當陪扈於淸蹕之後,而狗馬賤疾,一向添苦,蓋自原隰驅馳,筋力疲頓。日前兩次登筵,失汗觸風,腰脚頑痰,乘感益肆,拘攣牽痛,殆不可堪,跬步之間,不能運動。以此病狀,末由進參於駿奔之列,虧分蔑禮,罪合萬死,惶悚之極,靡所容措。伏乞顯加嚴誅,以爲人臣慢蹇者之戒焉。答曰,覽箚具悉卿懇。有疾未參,其何所傷?卿其安心善攝焉。仍令曰,史官往諭。
上在昌德宮。常參·經筵,以代理停。
李普昱達曰,明日常參,取稟。令曰,停。
宋昌明達曰,備邊司郞廳來言,今日賓廳坐起日次,而擧動相値,頉稟。令曰,知道。
又啓曰,內乘來言,捲簾,取稟。傳曰,捲三面。
洪益三達曰,持平李晉吉,自鄕入來云,卽爲牌招,以爲署經之地,何如?令曰,依。
大駕入永禧殿齋室後,政院·玉堂·藥房口傳問安。答曰,知道。王世子遣宮官問安。答曰,知道。
李普昱啓曰,小臣,大王大妃殿問安下直。傳曰,知道。
又啓曰,小臣,馳往于大王大妃殿問安入啓,則答以知道之意,敢啓。傳曰,知道。奉審後,政院·玉堂·藥房口傳問安。答曰,知道。王世子遣宮官問安。答曰,知道。奉安祭罷後,朝廷二品以上·六曹大司諫問安。答曰,知道。王世子遣宮官問安。答曰,知道。
政院口傳啓曰,靜攝之中,終日將事,將至犯夜,夜氣峭寒,東宮亦爲勞動,亦不無觸傷之慮。卽爲還宮之意,惶恐敢啓。無批答
藥房口傳啓曰,終日勞動,今將犯夜,靜攝之中,恐有傷損之節,趁卽還宮,千萬伏望。夜氣漸寒,衣襨亦爲加厚之意,竝爲惶恐敢啓。無批答
傳于李普昱曰,趙明履入侍。
大駕還宮後,政院·玉堂·藥房口傳問安。答曰,知道。王世子還宮後,政院·玉堂·藥房口傳問安。答曰,知道。
王世子入幕次後,承旨南泰耆口傳問安。答曰,知道。奉審後,口傳問安。答曰,知道。奉安祭罷後,口傳問安。答曰,知道。還宮後問安。答曰,知道。
庚午二月初十日卯時,上幸永禧殿。親祭時,都承旨李鼎輔,左承旨南泰溫,右承旨李普昱,左副承旨宋昌明,右副承旨洪益三,注書南鶴老,假注書金養心,記事官李宜哲·金聖佑。隨駕入侍時,上具遠遊冠·絳紗袍,出仁和門,至敦化門,降輿乘輦,導駕陪從如儀,駕至永禧殿大門外。上顧謂承旨曰,今見軍兵甲冑,則禁軍將,雖有申飭之意,而都監軍則皆是造甲矣。還駕時則使訓將,申飭,可也。駕至,降輦乘輿,入齋殿如儀。宗親文武百官,仍朝服,俱就神門外位。王世子具冕服,就望殿禮位。上具冕服,詣望殿禮位。鞠躬四拜如儀。上陞自東階,詣殿內,王世子隨入殿內,近侍宮官及內待各一人侍入。奉審訖,行酌獻禮如儀。第二室舊影幀奉藏及新影幀展奉時,上陞詣殿內,王世子隨入殿內,殿司大祝入就殿內,上命守僕一人,入殿內。仍敎曰,注書出去,時原任大臣,使之入來,日城尉鄭致達,亦使入來。大祝二員,捲捧第二室舊影幀安於櫃,又大祝二員,奉出新影幀,展奉安於榻上。殿司李敏輔進曰,去秋入侍時,聖上以殿內,或有鼠患,過爲憂慮。蓋此展奉紅索,繫於龍床,故易爲蟲鼠攀緣噬齧之路。臣於其時,以紅索,移掛於兩楹中間,似有所勝,臆揣仰達矣。伊後守僕輩所告以爲,各室若爲蠟窓,則非但於防患有賴,廳隙煙熏,亦必不侵入床榻云。今日親臨,大臣·禮官皆入侍,此一節,講確可否,未知如何?上謂領府事金在魯曰,去九月皇壇親審,目擊鼠患,予夜寢耿耿,仍憂及本殿,果有所詢於殿官矣。紅索移繫楹中,得無妨礙於垂帳之慮,而鼠患亦可因此稍絶耶?紙粧子初不可闕,而特未備之事也。鼠不從紙牖穿入否,利害果如何?在魯曰,紙粧子,恐不可防鼠,且爲此事移安,擧措亦甚重大,只此移索,似便好矣。右議政鄭羽良,判府事閔應洙,禮曹判書趙載浩皆曰,移索楹間,斷無鼠攀之慮矣。上取筆點楹,命殿司記識。仍敎曰,寒食不遠,及其日措辭告由,仍爲排環,可也。鼎輔曰,然則當出擧條,何以爲辭乎?上曰,擧條以兼行告由,更排圓環爲言,可也。在魯曰,此非更排也,乃移排也。更排之云,似如何矣?上曰,殿內各室當排圓環,移繫紅索於兩楹之間,以此分付擧行,寒食日兼告由宜當。出擧條鼎輔曰,大祝二員,累度催促,不卽來待,事體未安,推考,何如?上曰,依爲之。出擧條上命承旨書之,傳曰,舊影幀奉審,每於酌獻禮時爲之。奉審時揭奉重大,只展而奉審事,定式,奉審訖,奉安祭時行禮如儀。上命守僕,開第五室門。王世子亞獻時,上曰,東宮參禮初矣。似或不知節次,注書進去,言于弼善,使之搢笏執笏,可也。仍敎曰,第四室影幀,尤有神彩,出入之際,宛然若陪侍矣。瞻望不覺感愴,玉色仍愀然。上曰,承旨中,多有及侍者否?泰耆曰,臣等兒時,瞻望龍顔矣。上曰,五禮儀,亦有飮福之文乎?泰溫曰,各陵祭享,則雖三獻,無飮福之事矣。禮訖,上還齋殿,王世子還齋室。諸臣,以次侍衛。還宮,竝如來儀。
庚午二月初十日酉時,上入永禧殿齋室。左尹入侍時,左尹趙明履,右副承旨洪益三,假注書金養心,記事官李宜哲·金聖佑,以次進伏訖。上謂明履曰,今日予不知卿之來,故有所下敎矣。明履曰,臣果入來,參於班行矣。上曰,眞殿展謁,三年一行之規,而有事于此。今方來拜,而命率元良者,有深意矣,來頭之事,有不可期故耳。予之命開五室門者,亦有意焉,瞻拜之際,不勝感愴,豈欲歸去?而情雖無窮,禮則有限,予於先朝,不無髣髴者,而亦何敢萬一之可及哉?興感之中,吟一絶以示,命承旨書曰,庚午仲春初旬作,今日此心何以抑,此心惟在殿庭中,若問此心興感切,須看五室捲簾中。仍敎曰,昔伯牙彈琴其墳,予於今日,心亦在於第五室,而諸臣必不知矣。予於太廟,非不展拜,而前後眞殿來謁之數,則過於太廟矣。然而予今衰耗如此,此後頻頻展拜,何可期也?明履曰,殿下每有如此之敎,切伏願勿爲也。上曰,參奉李敏輔,爲人甚善可愛,而其父爲誰?俄聞而忘之矣。明履曰,李亮臣之子,而出后於李崇臣矣。上曰,爲人如此,早晩一第可期,而予觀凡人,登科之後,則必有渠習,李敏輔之得免此套,亦何可知也?明履曰,李敏輔,有文翰之士也。益三曰,其爲人果如此,而且有才華,能善文矣。上曰,向日金相福言,上番翰林文學繼之曰,勉飭而用之,予聞此言,常在於心,終未忘矣。予則但知其爲人,只一取善而已,忽聞此言,終不弛心矣。益三曰,翰林爲人善矣。多讀古書,其文學誠優,而如此之人,例多迂闊,故必以是言之矣。上曰,其學似博矣。金相福又言,某取八大家文,悉次韻爲文矣。仍問曰,汝果如是乎?宜哲曰,臣年少時,略有如此事,而其言過矣。上曰,予旣老矣,汝則將來事元良矣。今日下敎,汝宜思之也,汝家宜字行人,類皆愿善,予但知汝亦然矣。明履·益三曰,翰林有工於經書也。上曰,汝能善於文學,豈有疎闊之理?予見汝,極是善人,然將來亦不知汝之爲心果如何也?以其善文而或爲過底事耶?今日下敎,汝須思之也。明履曰,臣向聞此翰林論質明之義,與臣說不同矣。上謂宜哲曰,汝向日,駁正明履,今其人在此,汝須更說一通,勿謂其人之在而直駁之,可也。明履曰,願聞其說。宜哲曰,質明之義,臣等則以爲天正明之時,明履則以爲質正之明日。向者下敎如此,而臣未曉其義,但據禮書之文,駁其非矣。翌日洪鳳漢,於閤門外謂臣曰,今日見趙某則以爲,質明,卽正明之謂。臣以爲若然則是與吾輩之說,同矣,又何駁乎?無乃聽瑩於上敎而然哉?及至上前,聖敎又如初,故始知非聽瑩,而明履之說,終不見其爲是矣。明履曰,臣所謂質正之明日者,蓋以夜半前後,各屬於昨今兩日,其分難明。故行祭者,必須於分明爲明日之時行事也,質正,卽分明之義耳。宜哲曰,臣今始曉其意矣,其說尤非矣。上曰,古人日中之祭,至夜而罷,故孔子謂子路知禮矣。據此亦可見,古人日中祭之終日行事矣。宜哲曰,明履之爲此言,蓋疑祭不當行於晝而然耳。上謂明履曰,所謂厥明,何義?明履曰,此汎言明日也。宜哲曰,厥明,卽謂明日之曉,時尙早矣。質明則平明之時,差向晩矣。明履曰,臣與翰林所爭,皆無古人文字可據,今須得明文然後,可以決其是非矣。宜哲曰,臣之說,有禮書注文可據,展而觀之,可知矣。上曰,只是誠意爲上耳。厥明質明,又何深論乎?俄見班行,李應協亦來矣,因其人而思之矣。承旨之言,斷斷出於無心,無一毫私意,則予素知之,而兪漢簫藉承旨之言,目應協以爲有病則豈不爲過乎?予亦知之,讀書時見之,凡百可想矣。不必多言,而承旨於李應協,忘之可也。益三曰,渠之反詈之言,有不可不辨,故數次對疏矣。然當初無心而發,殿下亦已俯燭,臣何必斷斷耶?上曰,必忘之,可也。益三曰,聖敎至此,敢不忘之。上曰,朴世采之外孫,且淳實可貴矣。承旨前日所云,今若加意自修,豈不愧謝云者?亦是公心矣。益三曰,文翰贍優,且多質矣。上曰,李衡萬之事,當初予則以爲過矣。其後喪笠孝巾之下,渠之所爲甚不美。伊時領敦寧亦云,承旨有先見之明,予亦曰承旨有藻鑑,而李衡萬容貌則可惜矣。益三曰,臣言之偶中,誠不幸矣。衡萬之過,改之則爲好。況其文翰,誠不可易得者,豈可以此永棄乎?上曰,承旨之言是矣,予亦以爲不可以此棄之矣。益三曰,昨年事,臣固不知,而聖德如天之大,聖量如海之深,萬物無不容矣。今此下敎,誠出於不棄人才之意,何等欽仰。衡萬,若聞聖敎,必感泣,設令有過必改之不吝。今日之聖敎,於衡萬,安知不爲藥石乎?衡萬,今方居憂矣,姑不論於官職,而日後無礙而用之,似好矣。上曰,衡萬文翰容貌誠可愛惜,豈可以一事廢人乎?當無礙而用之矣,承旨言是矣。李衡萬年今幾何?明履曰,已四十矣。上曰,予則知之爲僅三十矣。今聞已滿四十,臣僚之年少者,如是老大,予安得不衰乎?朝廷,年老而貌少者,幾何?益三曰,金相奭·尹鳳五是矣。上曰,果然矣。金相奭侍衛,予以爲年纔三十,堂上則已久,而尙不得爲承旨,可怪,仍爲落點,其後聞之,則年過六十,異常矣。尹鳳五則細看之,有老態,槪無髥之故也。仍敎曰,承旨之子長成後,容貌充實與否如何?兒名,予知之,而冠名云何?益三曰,相文矣。上曰,以渠兄之名言之,相字爲行耶?益三曰,然矣。上曰,已冠否?益三曰,已冠矣。上曰,與東宮同甲,身長比而論之,,則何如?益三曰,何敢比擬而言之乎?上曰,年前予曰承旨以爲幾寸,則答以君臣之間,何敢言其寸數乎?今日此言,與前一般,道理卽然矣。承旨之子,大凡論之,則身長凡百,何如?益三曰,身長則亦非甚短,而肌膚則不豐碩,人事凡百則尙不免童孩矣。上曰,渠有兄矣。此是承旨之第二子乎?益三曰,長子則爲舍兄後,主祀宗家矣。上曰,予一生薄衣菲食,故慈殿,每以此爲敎。寧嬪每云君雖自奉甚薄,老來則必生病云,而吾今無病者,衣服飮食,不厚之效也。明知如此,故每以此戒飭元良,而自然厚衣食,甚可悶也。卽今東宮衣襨凡百,皆大於予,此則可喜,而今日眞殿亞獻時行步之際,有汗氣,前頭欲使渠攝行,而以其擧止言之,予將反爲渠攝行可笑矣。凡人筋力,全銷於厚衣厚食,人皆以此爲戒,可也。似聞士夫家,多有貂皮衾,名不知饌云,奢侈若此,可勝言哉?益三曰,侈風之日盛,果如聖敎,而貂皮衾絶無,羊皮衾,間或有之,而人多言其不美矣。上曰,承旨子輩,須勿厚着厚食,承旨子,於予爲孫行,雖以私家言之,一家兒豈不敎誨耶?渠輩亦安敢不從?至於年少士子之騎馬,亦可駭矣。予於潛邸時,路上見之,則士子行步,與他有異,故下人輩,路上俯伏。過去人必目之以兩班,今則人皆騎馬,無步行士子云,可恠也。國典亦言其不可騎馬,古人不宿烟堗,必曰人生那知草樹間不寄宿耶?此言亦出於固筋骨,而安不忘危之意也。平時士子如是居處,而脫有不幸,何可用之乎?莫非任便之故,武弁輩雖疲瘠者,若過兵水使,則肥大無舊容,豈不可慨乎?承旨子輩,若薄衣食不騎馬,則人必效之,豈不有益於世道,於渠身亦不好耶?益三曰,聖敎誠然矣。上曰,承旨亦曾步行否?益三曰,豈敢曰步行時多?而臣於七八年前,已經侍從之後,時或步行於壯洞·倉洞之間。卽今則朝士姑勿論,市井吏胥輩,亦或濫騎於城中矣。上曰,此是兩班家子弟之過也,常漢必效兩班之故也。承旨子輩則必令勿騎馬,而如或騎馬於路上,而予若知之,當致責於承旨矣。諸臣,以次退出。
上在昌德宮。常參·經筵,以代理停。
午時未時,日上有冠。申時,日暈兩珥。
下直,杆城郡守沈師得。
大王大妃殿·中宮殿·賢嬪宮,藥房口傳問安。答曰,知道。
藥房都提調閔應洙,副提調南泰溫啓曰,昨朝動駕,親祀眞殿,終日將事,深夜還宮。聖體調攝,不瑕有添損之節乎?溫泉水連爲熏洗,湯劑連爲進御,而瘙癢及眩氣,一向減歇乎?大王大妃殿氣候何如?而王世子勞動之餘,氣候亦何如?臣等不任區區憂慮,敢來問安。答曰,知道。小伸情禮,一倍此心,慈殿氣候差勝後一樣,予則一樣。世子亦一樣矣。
南泰耆達曰,明日常參,取稟。令曰,停。
又達曰,大司憲金鎭商在外,掌令南泰赫,執義趙雲逵,持平李晉吉呈辭,安致宅未署經,掌令宋能相在外,今日以監察茶時之意,敢達。令曰,知道。
南泰溫達曰,右承旨李普昱,左副承旨宋昌明,今日不爲仕進竝卽牌招,何如?令曰,依。
以李賢汲爲假注書。
洪益三達曰,事變假注書鄭楺,身病猝重,勢難察任,今姑改差,何如?令曰,依。
南泰耆,以監試會試一所應辦官,以試官意達曰,今番開場後,申飭禁亂官及四館所,凡係搜挾之擧,各別嚴密矣。書冊被捉者,其數甚多,通兩日場擧子,至於六十餘人。旣已現捉之後,不可置之,而試所則罷場之前,姑無某某人査出之路。令禮曹,問于入門官及禁亂所,以爲入達勘處之地,何如?令曰,依。
洪益三,以左邊捕盜廳言達曰,因本廳囚推明火作賊殺越人命承款賊人招辭所援,同黨窺捕次,發送軍官軍士於黃海道海州·延安·白川等地之意,敢達。令曰,知道。
又以右邊捕盜廳言達曰,因漢城府草記,以僞造文記田畓盜賣於毓祥宮罪人丁垕祚,令捕廳,登時譏捕,移送秋曹事,奉承徽旨矣。別定軍官罪人丁垕祚,今已捉得,移送秋曹之意,敢達。令曰,知道。
大司憲金鎭商書曰,伏以臣身負重罪,久未蒙勘,不惟罪之未勘,乃又連被恩命,越自前夏,未嘗一日無職,自薇垣而移玉署,自玉署而移柏府除書,召旨聯翩降辱,臣於是,轉益惶蹙,靡所容措。仍竊伏念臣之負罪,實在向年猥赴大朝召命,自城外徑歸,而此是邸下代理前事,雖以离明所照,何以俯察乎?臣以三朝舊物,退居田野,老病將死,而一未嘗瞻近淸光,幸赴恩召,則此爲平生難遇之會。而顧於私義,有不能自安者,待命十數日,竟不得入瞻天顔而歸,餘生瞻覲,更無其路。此非獨爲賤臣沒身之恨,其徒拘匹夫咫尺之守,永負聖人天地之恩者,亦何所逃於慢命之誅也哉?臣旣在悚伏待勘之中,則去就一節,固無可論,而辭免章狀,亦不敢輒書資銜者,誠以臣負犯至重,不比於尋常罪過故也。釁累之臣,非不知瀆擾是懼,而一向泯默,亦非分義之所敢出,玆冒萬死,仰籲於銅闈之下。伏乞邸下,俯賜諒察,亟鐫臣所叨之職,仍治臣所負之罪,以安賤分,以肅朝綱,不勝萬幸。答曰,覽書具悉。卿其勿辭,從速上來察任。
說書李顯重書曰,伏以臣於所叨兼銜,竊有區區情勢之不可冒進者。自畫已久,適値我邸下親隨聖駕,禮展於永禧殿之日,凡在宮僚,無不欣欣相慶,後先駿奔。如臣濫竽,臨急備員,誠切陪扈,未敢言私,黽勉出肅,慙負初心,仍因蹲據,斷無是理,蓋將事過卽遞,以謝公議。而此際臣之老母,素患痰火之症,挾感復肆,委頓床席,離捨供仕,尤無可論,玆不得不疾聲哀籲。伏乞离明,察臣情理之難强,亟遞分外華銜,以安私分,以便救護,千萬幸甚。答曰,覽書具悉。爾其勿辭,救護母病。
正言權抗書曰,伏以臣頃忝憲職,卒取狼狽,杜門縮伏,餘愧未已。迺者諫省除命,適下於見差永禧殿親祭時,執事入城齋宿之際,懼分義而畏嚴誅,他不暇顧,黽勉暫出,而不敢以官職自居。故至如守令署坐,亦不敢與聞相可否,其蹤地之危蹙,固自如,而因仍蹲冒,寧有是理?念臣向來避辭,揆之臺例,斷不容已者,而旣被諫臣無限譏嘲,又遭儒臣忽地非斥,左右凌駕,無復餘地,此固根孤植弱者之所不免,尙誰咎哉?第臣所可慨者,平素自待,雖甚不腆,視人之臨事厭避,苟且態度,則心甚非之,畢竟反受人情外之目,臣固自笑。噫,淸朝臺閣之任,何等華顯,而儒臣謂之厭避之窠,臣未知所避者何事,而惜乎儒臣之失言也。若臣疲軟譾劣,聾瞽於世者,雖使苟充於臺閣,固不可責之以言事,而歲首賓對,宜有可言之事者。誠如儒臣所見,則三司一體,儒臣何不自言,而以臣之當嫌而爲嫌者,勒謂苟且哉?然其得其失,自有公眼,臣不欲費辭彊辨,而從今以往,臺端一步,卽臣永謝之地,此非獨臣自處之義當然,殆公議之所同然耳。百爾思量,惟冀鐫免而已。且臣目下情理,有萬分懇迫者,老母宿病,比益添苦,頑痰否塞,而胸膈煩悶,潮熱往來,而頭目暈眩,食飮不下,眞元虛陷,雜試藥物,了無分效。臣以終鮮兄弟之人,獨自扶護,煎泣罔措,顧此情私,實無離捨供仕之望,而言責重任,尤不宜一日虛帶,玆治短書,仰籲於銅龍之下。伏乞睿慈,亟削臣所叨職名,俾便救護,仍令選部,勿復檢擬,以靖私義焉。答曰,覽書具悉。爾其勿辭,救護母病。
工曹判書趙觀彬書曰,伏以臣病屬風痺之漸,恩許湯沐之暇,譬如惠雨將霑,枯木易蘇,臣誠仰感生成之澤,彌切隕結之忱。而急於試浴,帶痛作行,纔出近郊,重添寒感,頭疼膈痞等症,俱係危惡,僵臥旅次,不省人事,首尾七八日,了無一分向歇之勢,去留兩妨,狼狽甚矣。此際伏聞有藥院提擧之命,當玆大朝靜攝頻日診候之時,保護緊任,不宜暫曠。臣旣淹病在外,造朝無期,及時變通,斷不可已。且臣於承宣罷推之事,實有萬萬悚蹙者,以臣之故,移◆於人,尤爲臣難冒之一端。雖使臣病占小差,可以强起,其如畸蹤之多礙,癃骸之難策,何哉?玆不得不力疾治章,從縣道冒陳至懇。伏乞离明,俯垂諒察,亟令鐫遞臣本兼諸任,仍許退歸田廬,得以優游餘年,公私不勝萬幸。答曰,覽書具悉。卿其勿辭,從速上來行公。
上在昌德宮。常參·經筵,以代理停。
夜三更,月犯軒轅右角星。
下直,安東府使元景淳,蔚山府使李光溭,果川縣監李瀞,彦陽縣監金乃衍,海南縣監李錫祿。
李普昱達曰,明日常參,取稟。令曰,停。
李鼎輔達曰,吏曹參判趙榮國,除拜後,過三日不爲肅謝,依定式推考警責,仍卽牌招,何如?令曰,依。
又啓曰,凡各道薦新及進上封進時,色吏例當領納,而昨者江原監營松魚薦新封進,無領來色吏,其在重事體之道,不可無警飭,監司沈星鎭,推考何如?傳曰,允。
宋昌明,以都摠府言啓曰,今日入直內三廳,武兼禁軍及軍兵等中日習射,請出標信。傳曰,知道。
李鼎輔達曰,左承旨南泰溫,今日不爲仕進,卽爲牌招,何如?令曰,依。
洪益三達曰,憲府之監察茶時,諫院之連日闕達,事甚未安,除在外·受由·未署經外,竝卽牌招,何如?令曰,依。
以金永燮爲事變假注書。
李普昱啓曰,監試覆試一所試官吳遂采,本職旣已改差,令該曹口傳付軍職,何如?傳曰,允。
兵曹口傳政事,以吳遂采付副司直。
李普昱以禮曹言達曰,卽伏見監試·覆試一所達辭,則今番開場後,凡係搜挾,各別嚴飭,而書冊被捉者甚多,通兩日場擧子,至於六十餘人,令禮曹,問于入門官及禁亂所,入達勘處事,令下矣。凡場屋犯禁者,例自試所摘發,移法司科治矣。今此書冊被捉擧子等,依例令試所,分付四館所,一一指名,移送刑曹,依事目勘處,何如?令曰,依。
宋昌明,以備邊司言啓曰,本司武郞廳卞至英,奔走勤仕,又滿十五朔,依例陞敍,或守令除授事,奉承傳施行,何如?傳曰,允。
南泰溫,以戶曹言達曰,依令敎,判府事閔應洙自己巳二月至十月合九朔祿俸,更爲輸送于本家,則以爲連爲陳箚力辭,終不敢祗受云。祿俸又不領受,何以爲之?敢稟。令曰,令倉官,更爲輸送。
南泰耆,以忠勳府言達曰,頃以慶尙道晉州·咸安·宜寧等三邑所在本府賜與奴婢僞頉及落漏之類,自本邑,嚴査還實之意,草記依下,申飭三邑矣。宜寧縣則依達下辭意着實擧行,晉州·咸安兩邑,不善擧行。而晉州則適當新舊官交遞之際,監色輩恣意幻弄,若干報來。而咸安則奴婢最多於他邑,厥數殆過四千,而實貢未滿六百,雖除其各樣雜頉,若査僞頉及落漏,則數必夥然。自可推知,朝令之下,本郡慢忽特甚,終無覈實搜得之意,只以頭目所告中行査奴婢,草草還實,而至於本邑色吏之書納,僞頉隱漏之類於本府者,其數旣多,此與風聞行査者有異。而壯實者,一倂頉報,只以兒弱未及貢年者七八口,塞責査報,殊甚無據,若此不已,則祖宗朝恩賜奴婢,其將盡失而後已,事之寒心,莫此爲甚。又以本郡報辭言之,托以難於搜得,別遣郞廳,使之綜覈等語,極甚駭然,大損事體。此若置而不問,則非但許多奴婢,無以收拾,各邑慢忽之習,亦無以嚴懲。咸安郡守,所當拿問處之,而姑觀前頭次,爲先從重推考,晉州牧不勤査事之責,亦所難免,一體推考。兩邑座首·該色挐致本道巡營,各別刑推二次懲礪,從實査報之意,更加嚴飭,分付,何如?令曰,依。
洪益三,以義禁府言達曰,卽接月令醫員鄭瑞羽手本,則時囚罪人李格,以抱病年老之人,久處冷地,本病痰喘,苦劇之中,添得泄痢,登溷無算,食飮全廢,元氣大脫,時時昏瞀,實有難保之慮云。自前罪人病勢如此,則有保放救療之規,敢此仰稟。令曰,依爲之。
掌令南泰赫達曰,請逆坦孥籍,一依王法草記,卽令擧行。措辭見上請罪人泰績,令鞫廳,嚴鞫得情,快正王法。措辭見上請瑞虎等兩賊孥籍,亟令王府擧行。措辭見上請物故罪人夏宅孥籍,亟令王府擧行。措辭見上請逆畬孥籍等事,依大逆例擧行。措辭見上請戊申賊魁之子,貸死爲奴,而年滿者,亟令王府,考案抄出,竝依麟佐子追坐例擧行。措辭見上請徑斃罪人濂孥籍等事,亟令王府擧行。措辭見上請罪人龍發·斗齡·戒剛,仍令鞫廳,嚴鞫得情,快正王法。措辭見上請其時干連人英梅,更令鞫廳,嚴刑窮問,期於得情。措辭見上請尹宅履·德喜等,更令王府,拿鞫嚴訊,以正王法。措辭見上請爟極邊遠竄。措辭見上新除授司諫院司諫閔宅洙,時在江原道原州地,正言鄭弘淳,時在京畿果川地。請竝斯速乘馹上來事,下諭。答曰,不從,下諭事依達。
左議政金若魯箚曰,伏以臣遭罹不幸,情私傷痛,冒控危懇,恭俟譴何,不自意聖諭特宣,辭旨鄭重,繼以睿批辱降,至諭以處分旣下,紀綱將嚴,更勿介意,卽出視事,其所以憂念國事,慰勉賤臣者,迥出尋常。臣奉讀百回,感淚交逬,豈敢復言情勢,過自撕捱,以負我兩朝眷顧之盛意?而史官之回,輒有附奏,終不得趨承,其心雖苦,其跡則慢蹇,甚矣,辜恩方命,臣誠死罪。噫,聖上不以臣庸愚,迺於拜命之初,託臣以尊國體嚴體統之責者,丁寧諄複,臣不量己分,仰感聖意,敢以殫竭駑鈍,有所仰對。而今之世道人心,日益艱險,轉喉搖手,動招怨怒,蕫正振刷,非臣所可爲,亦嘗以此,略陳前席,今因一微事,意外鬧端,已如此矣。臣若徒恃眷遇,冒沒復進,懲前慮後,俛首緘舌,唯祿位是保,則堂堂聖朝,焉用此相?苟欲隨事開口,稍效職責,則人將爭起而譏詈之曰,訖可以知所戒,是語默,皆臣之罪也。歷日縮伏,反覆揣量,唯有早蒙斥黜,俾全微諒,卒不至於辱朝廷而羞當世。臣之此言,非爲臣一己而發,在國家置相之道,退不能而進賢德,亦有不可已者。伏乞离明,俯察事理,亟許鐫遞,以幸公私,千萬懇祝。
以左議政金若魯箚子,令于南泰溫曰,承旨敦諭,偕來。
大司諫曺命采書曰,伏以臣以譾劣無似,濫蒙恩造,資歷廁於大夫之下,官名忝於薇垣之長,榮已極矣,分亦濫矣。然而究國家置諫官之意,必揀掄而得其人,使之匡正君違,無欲尸厥職也。豈設窠待人,必以疲軟者,要爲銓注之副急,而侈其人刺銜而止哉?臣旣屢經蔑效,自料不稱,區區矢劃,固已成鐵於心,而且向叨是職也。論一臺啓間事,臣言只謂其措語勘律之互相矛盾,而請以薄罷者,此不過官師之規,意亦太恕矣。在彼當之者,語以第一義,則貴乎自反,雖不然,亦何怒之有?而及見其向來書辨,猝創十餘箇字句,至謂之彼以入侍承宣,顯訟其他。噫,天聽臨上,臣亦自在,曾未有發之臣口,達於筵中者,則其所謂顯訟等語,未知何從而得聞之也。惜乎?奏達文字,何等愼重,而急於反詈,太於孟浪也。伊時事狀,已蒙大朝之俯燭,臣不欲喧呶較辨,以傷同朝之風,而只緣一言妄開,駭斥旋至,姑捨臣從前自守之戒,更添目下難冒之端,今於一步臺地,豈有更膺之勢哉?適値動駕隔宵,召牌遽降,只欲伸分,冒沒入肅,乍隨班行之後,少遂瞻天之誠。而顧此廉愧一節,終不可放倒,則蹲仍盤磚,萬無是理,宜於班退之後,卽陳必遞之義,而寒感忽發,痰癖肆氣,數日調將,今始小收神精,略搆短章,仰籲於离明之下。伏乞俯察臣情勢之如右,亟命鐫削職名,仍令選部,勿復檢擬臺望,俾謝人言,以安私分,不勝萬幸。答曰,覽書具悉。爾其勿辭,從速察職。
持平李晉吉書曰,伏以臣姿稟魯莽,根植孤弱,決科通籍,殆過二十餘年,前後踐歷,罔非踰涯,而絲毫蔑效,愧懼徒積。至於淸塗顯秩,初非夢想之所到,不意今者,柏府新命,遽下於暫出郊外之際,臣驚顧惝怳,莫知所以自措也。顧此風憲之職,其責甚重,上而匡救闕失,下而糾劾官邪,苟非望實俱隆者,莫宜居之,而如臣庸陋,猥廁於耳目之列,自顧多慙,人謂斯何?噫,目今臺閣之上,直氣消沮,淸議掃地,豈可使如臣譾劣巽軟者,苟然備數,以招一世之嗤點也哉?且念臣迹雖疎遠,系出璿派,區區延頸之忱,實倍他人,而揣才量能,無一分可堪之勢,寧伏逋慢之誅,不敢爲進身之計,而辭章見阻,陳懇無路,日前承應,蓋出於動駕在卽,怵畏分義,而何敢因緣倖會,唐突仍冒也哉?且臣於前冬,重患毒痢,幾死僅甦,或失調攝,則時時重發,自昨日,舊症越添,度數無算,飮啖專却,昏倒床席。無計蠢動,此際因茶時,天牌儼臨,臣不敢坐違,謹此扶舁,隨詣於禁扃之外,略具短章,仰暴至懇,自外徑歸,臣實死罪。伏乞邸下,諒臣人器之不稱,察臣病狀之難强,特許鐫遞臣職,以重臺選,以尋生路,不勝萬幸。臣於乞免之章,不宜迤及他說,而事在目下,敢此附陳焉。今年癘氣,八路同然,以諸道狀聞觀之,實爲驚心,而至於京城,不甚大段矣。歲翻以後,日漸熾盛,此莫非各部不爲摘奸,出送相犯,渠之致事之痛駭,莫此爲甚。臣謂嚴飭各部,一一査出出幕,而如有不勤擧行者,則隨現論罪,斷不可已也。臣頃於靑坡路上,目見僵尸,次次曳去者,尤不勝驚心。日者常參時,因筵臣陳達,出擧條嚴飭收瘞,則部官之不勤奉行,推此可知。臣謂京兆堂郞,竝從重推考,當該部官,査出拿處,可也。答曰,覽書具悉。所陳是矣,書辭,依施。爾其勿辭,察職。
上在昌德宮。常參·經筵,以代理停。
下直,慈山府使申光宅,文化縣監李垍,松禾縣監李廷瑗,禮山縣監李命興,平澤縣監權噵,嘉山郡守崔壽基,狼川縣監吳命觀,靈山縣監李度重,井邑縣監李海宗,高靈縣監鄭昌兪。
李普昱達曰,明日常參,取稟。令曰,停。
宋昌明達曰,大司憲金鎭商,掌令宋能相在外,執義趙雲逵令旨未下,掌令南泰赫,持平李晉吉呈辭,安致宅未署經,今日以監察茶時之意,敢達。令曰,知道。
傳于李普昱曰,御製編次後,編次人,使之來待政院。
李普昱啓曰,左尹趙明履編次後,依下敎來待矣。傳曰,詣閤。
李普昱,以內醫院官員,以都提調意達曰,明日大朝問安日次,當依下敎入診,議定湯劑繼進,而聞提調趙觀彬,今已入來云,卽爲牌招,以爲明日問安同參之地,何如?令曰,依。
傳于李普昱曰,以命婦呈單,有下問者,時原任大臣·備堂,待朝入侍。
傳于李普昱曰,草榜經覽以下,而正件斯速書入。
傳于李普昱曰,試券入侍時,持入書題及榜目,先爲入之。
南泰耆達曰,卽伏見京畿觀察使李喆輔達本,則全羅道順天府定配罪人禹夏鼎,受由歸家,得病物故矣。定配罪人,私自給由者重究事,申飭諸道,則今此順天府使之私自給由,使之歸死於陽智縣本土者,事極駭然。當諸道臣,仍重推考,府使,令攸司依定式重究,何如?令曰,依。
校理金善行書曰,伏以臣猥蒙眷慈,曲遂微懇,特畀專城,便養老母,烏鳥至情,得以自伸,母子相對,感泣靡已。卽者館銜重縻,恩諭遠降,臣之榮寵,可謂極矣。在臣分義,固宜竭蹶趨進,而第臣之母病,本以痰火宿症,每當春夏之交,一倍添加。目下諸症,十分危劇,臣之情理,實不忍離捨登途。不得不擔舁扶將,與之俱歸,而病旣沈篤,末由趲程。臣於是,怵惕震懼,罔知攸措,玆敢疾聲呼籲於孝理之下。伏乞离明,俯諒至懇,鐫削臣職,以便救護,不勝幸甚,臣無任云云。答曰,覽書具悉。爾其勿辭,竢母病間,上來察職。
判義禁金聖應,同義禁洪鳳漢等書曰,伏以臣等,卽伏見擧條下本府者,以趙世逑勘罪惟輕,至有大朝重推之命,臣等殊不勝惶愧之至。虎頭膠付,誠極可駭,而供辭自鳴,容有可據,故畢竟議讞,未免太緩。筵臣尙嚴之論,蓋出杜倖之意,則臣等何敢以遵經守規,有所自解?亦何敢以已經何問,晏然其職乎?玆敢略陳短章,仰瀆睿聽。伏乞离明,亟賜譴罰,以爲擬律失當者之戒焉,臣無任云云。答曰,覽書具悉。卿等其勿辭,察任。
吏曹參判趙榮國書曰,伏以臣之無狀,偏蒙大朝翦拂之洪渥,前後踐履,盡踰涯分,而今玆新命,又出於千萬夢想之外。臣誠驚惶感霣,殆不知所以自措也。夫握銓提衡,以進退人物,是何等責任?伏況我聖上建極之治,其要在於銓任之得其人。雖是貳亞之選,固宜另加難愼,而特以長望變通之後,以其班資之相近,臣名亦且猥廁於其間,遂致恩點之誤下,此豈朝家重官方之意哉?噫,爲今銓官之責,其亦難矣。苟非大心硬着,不撓於浮議,公眼明識,厭服於物情,則莫宜居之,而以臣綿弱之才,昏芚之識,不自審量,冒昧承當,則卽地顚躓,必無幸矣。臣身狼狽,雖不足恤,而其於累聖簡而誤國事,何哉?且臣於前冬,重經危疾,雖幸賴天之靈,僅得甦回,而積敗餘氣,尙未完健,間常强策疲頓。一再登筵,而其癃羸危脆,不堪陳力之狀,大朝亦已俯燭,臣豈敢謾也?念臣頂踵毛髮,罔非恩造,而顧玆新叨之任,亦出篤畀之聖眷,臣豈不如磨礪朽鈍,殫竭心思,少贊我聖朝平明之治?而才旣不稱,病又難强,百爾思度,斷無冒膺之勢,略控短章,冒死陳籲於离明之下。伏乞睿慈,俯賜諒察,亟令鐫遞臣新授職名,以重銓選,以安私分,不勝幸甚。答曰,覽書具悉。卿其勿辭,察職。
庚午二月十三日申時,上御歡慶殿。編次臣入侍時,左尹趙明履,右承旨李普昱,假注書李賢汲,記事官李宜哲·金聖佑,以次進伏。上曰,監試一二所會試榜,今日未及出云耶?明履曰,未及出榜云矣。上曰,批封勿爲先坼之意,曾已申飭矣。明履曰,古則雖卑等皆坼封,以定壯元,而今則依前日下敎,只以一等坼見而定之云矣。上曰,今日欲下敎矣。普昱曰,其時雖有下敎,而無定式施行之事,今日宜有下敎矣。上命承旨書之曰,知貢擧大小科一也,宜嚴,不窺人私書,況莫重科試窺封乎?且此,考人也,非考試也。以此頃已嚴禁,故今日欲爲申飭矣。更爾思之,其後一等則坼封科次,似有定式。若此,生三自在其中,其果無私意錯雜乎?此亦非公也。今番坼封時,一依大科例,勿論某等,勿坼封科次,以示王者奉三無私之意。上曰,金陽澤,頃以一公字仰達,似不忘其父,而其父識鑑,何以及之耶?明履曰,金鎭圭則不但有識鑑,必以誠意考之,每當等第之時,輒徘徊吟詠,反覆沈思云矣。上曰,洛川夫人上言又來矣。至親事如此,予心當如何?普昱曰,方待令於闕外云矣。上曰,注書出往諭之曰,予當有處分,姑先退去云也。臣賢汲,傳諭趨入。上曰,二二所會試榜,今日內必出之意,分付,可也。上曰,留門之意,亦爲分付。諸臣少退閤外,二更三點,更爲入侍。上命承旨,書文丞相畫像贊序。命明履釐正訖,明履先退。上命承旨書之曰,頃日下敎,意在申飭。今日出榜,禁推試官,竝以制書有違,勘律放送。摘奸時,令該府處之之郞,不過申飭,飭已行矣,分揀放送。承史退出。
上在昌德宮。常參·經筵,以代理停。
夜二更,流星出天中淡雲間,入西方天際。狀如拳,尾長四五尺許,色白。
南泰耆達曰,大司憲金鎭商,掌令宋能相在外,執義趙雲逵令旨未下,掌令南泰赫,持平李晉吉呈辭,安致宅未署經。今日以監察茶時之意,敢達。令曰,知道。
南泰耆達曰,明日常參,取稟。令曰,停。
傳于南泰耆曰,世子所送左相處偕來承旨,偕入之意,傳于左相,今日入侍,同爲入侍。大王大妃殿·中宮殿·賢嬪宮,藥房口傳問安。答曰,知道。
藥房都提調閔應洙,副提調南泰溫啓曰,伏未審日間,聖體調攝若何?溫泉水連爲熏洗,而瘙癢之候及眩氣,漸向差歇乎?前劑入湯劑,想已畢進,今日臣等率諸御醫,當依下敎趁早入診,詳察症候,議定繼進當否矣。大王大妃殿氣候何如?臣等不任區區憂慮,敢來問安,竝此仰稟。答曰,知道。慈殿氣候,差勝後一樣,予則一樣。諸臣入侍相値,只都提調同爲入侍。後日次入侍,宜矣。
李普昱,以內醫院官員,以都提調意達曰,今日大朝問安,當依下敎入診,而提調趙觀彬,昨日違牌不進,更爲牌招,以爲同參入侍之地,何如?令曰,依。
宋昌明啓曰,時原任大臣及備局諸宰,依下敎來待矣。
傳曰,同副承旨入侍,時任大臣·備堂入侍。
傳于李普昱曰,儒臣同爲入侍。
備邊司薦望,守禦使李箕鎭·李宗城·徐宗伋。
吏曹參判前望入之,趙明履落點。
傳于宋昌明曰,將犯夜,雖二員,卽爲開坐入侍。
洪益三啓曰,禁府堂上開坐,口招後來待之意,敢稟。傳曰,詣閤。
備忘記,行司直鄭亨復,知義禁除授,李命坤同義禁除授,傳于李普昱曰,卽爲牌招。
宋昌明,以義禁府言啓曰,傳敎內,魚有任拿問事,命下矣。魚有任,以新寧縣監,時在任所,依例發遣府羅將拿來,何如?傳曰,允。
南泰耆啓曰,金吾堂上捧口招後,依下敎來待。傳曰,詣閤。
宋昌明啓曰,吏曹參判趙明履,書批已下,卽爲牌招開政,何如?傳曰,允。
傳于南泰耆曰,使之開政矣。何若是寥寥耶?傳曰,承旨先爲入侍,禁府堂上來則留門,卽爲入侍。
洪益三啓曰,明日次對時,兩司當爲進參,除在外·未署經·牌不進令旨未下外,掌令南泰赫,持平李晉吉,大司諫曺命采,正言權抗,竝待開門牌招,以爲推移進參之地,何如?令曰,依。
吏曹參判趙明履書曰,伏以臣於千萬意表,忽承銓曹亞席之命,臣誠惝怳震越,罔知攸處。臣於數四年前,忝居三銓,而僨事掛過,餘愧尙存,況今所叨,比諸宿趼,又進一步。毋論漫司與緊窠,一倂注擬,殆無異長席之爲,則其責任之重,夫豈如臣昏愚蹇劣所可承當也哉?古所謂千不近萬不似者,正指臣見職而言也。卽者開政有命,召牌降臨,不敢坐違。謹此隨詣,略入文字,冒陳微懇。伏願邸下,俯賜鑑諒,亟令鐫遞,以安賤分,不勝幸甚,臣無任云云。答曰,覽書具悉。卿其勿辭,從速察職。
庚午二月十四日卯時,上御歡慶殿。諸試官入侍時,一所試官柳儼·李命坤·吳遂采·金陽澤·尹東度,二所試官李天輔·鄭亨復·朴弼載·申晦·任珣,右承旨李普昱,假注書李賢汲,記事官李宜哲,以次進伏。上曰,試官進讀一等試券。陽澤進讀賦券,東度進讀詩券。上曰,題亦好矣。仍親批柳煥猷詩二句,復命天輔讀之。儼曰,一所禁亂官,捉得挾冊之士六十餘人,故臣等不得已草記矣。其中亦有參榜者,當拔去乎?上曰,囊中所藏及所謂袖珍,何必禁之耶?儼曰,所謂冊子,亦非大段,或韻冊或袖珍,而旣自禁亂所,關由試所,則不可以其冊之不大段,有所寬貸,臣意以爲不可無罰矣。上命承旨書之曰,今聞監試一所挾冊被捉者,至於六十餘人之多。頃者下敎中,裹袱,申飭,意蓋在矣。旣已現捉草記之後,不可以分場內場外,搜檢時若不被捉,便是場內,已載續大典,依法文停擧。此後挾冊之類,不必送秋曹,自試所,直爲草記停擧。旣已被捉指名,而晏然應試,而謂冒赴,則當拔而不拔,當該諸試官,竝從重推考,擧子,拔去榜中。大抵禁令,雖不可弛,古人豈不云乎?士可殺,不可辱,其搜檢之際,若或過中,則此辱士也。以此,申飭搜挾官及禁亂官。書訖。諸試官,以次退出。上曰,入侍諸儒臣,皆爲進士乎?東度·陽澤曰,臣等,曾爲進士矣。晦曰,陽澤則曾爲進士壯元矣。上曰,然乎?晦曰,古則以士中有聲望人,爲進壯,故榜下之往見壯元者,必投刺而進,其不輕而重,如是也。自今以往,古道不免蕩然矣。上曰,申晦之言,非矣。下敎之下,豈敢如是乎?晦,惶恐退出。上勵聲曰,何敢曰古道蕩然耶?有如此輩,故公道蕩然矣。渠之儕流,不得爲壯元,故有不滿之心,以蕩然之說,肆然陳達,可謂放恣無嚴矣。仍命承旨書之曰,凡科場,以文擇人,而若窺封科次,此爲人擇文也。以次下更洗,而抑升於三中三下,此公乎?私乎?今番挾冊者,不過一卷韻考,遐方之人,亦涉可矜,而旣捉之後,從其律,蓋嚴科場也。玆事非窺則竊也。旣聞之後,飭乎?不飭乎?大抵昔則文有其文,考有其考,以能鑑而考之,以雄文而應之,不窺不竊而自然得人。考試之人,不若古人,不顧識鑑之淺,欲重人望之譽,初則窺見一等,又至於窺見二等,甚至於窺見一榜。若此而無其人,其將求之於更外,此嚴科場之道乎?一等坼封科次,亦不無私意相雜之弊,故今日以奉三無私之意,誥語下敎。則申晦以小官,懷不滿處分之心,以蕩然二字,肆然以陳,放恣無嚴,莫此爲甚。先罷後拿,大抵此弊,試官以窺見爲能考,故擧子糊封,亦以此應之之故也。此後試官犯此者,施以科場用情之律,而生進一等五人,例爲入啓,此後雖坼封,封若不固,當拔去。以此分付。書訖。承·史退出。
庚午二月十四日辰時,上御歡慶殿。大臣·備局堂上引見入侍時,領府事金在魯,判府事閔應洙,左議政金若魯,右議政鄭羽良,行司直金聖應,兵曹參判徐命九,禮曹參判洪鳳漢,刑曹參判鄭翬良,同副承旨南泰耆,副修撰趙重晦,修撰金陽澤,假注書李賢汲,記事官李宜哲·金聖佑,以次進伏訖。在魯曰,昨夜臨殿,徹曉酬應,伏未審聖體調攝若何?上曰,無事矣。在魯曰,瘙癢之候,何如?上曰,日氣向溫,則尤難矣。若魯曰,大王大妃殿氣候若何?上曰,一樣矣。若魯曰,王世子氣候何如?上曰,好過矣。上曰,備堂之不爲入來者,多矣,極可寒心。臣下之習如此,誰與爲國事乎?仍命承旨書之曰,實病外不參備堂,竝罷職。上曰,兵判亦入於罷職中耶?若魯曰,不但兵判,六曹長官及吏參,俱入於罷職中矣。羽良曰,今日諸堂之不爲入參,極爲非矣,而一倂罷職,亦涉如何矣?若魯曰,紀綱則不可弛矣,而位著殆空矣。鳳漢曰,今日不進之備堂,不知其病狀之如何?而六曹長官之一時遞罷,似涉過當,惶恐敢達。上曰,大體則是矣,而其在國體,不當如是,陳達推考,可也。出擧條上命承旨,讀洛川夫人上言。上曰,此文可愧也。今則愼世東之名,已出愼女,必言之於其父矣。在魯曰,言旣有本,且有指的,愼世東,當一問矣。應洙曰,旣有指的處,不得不一次覈實矣。上曰,愼世東,雖立訂,有泳然後可以洗滌,而泳已死,將奈何?若魯曰,自古如此事,無到底淸洗矣。羽良曰,臣豈有別見乎?上曰,魚有任則姑不當問之,先問愼世東似宜矣。在魯曰,次次問之,則可知矣。上曰,愼世東若對以不知,問魚有任,而又如此,則將止泊於何地耶?若魯曰,如此則止之而已。上曰,儒臣之意,何如?陽澤曰,愼世東之名,旣在指的中,則決不可置之,而但其末終,似難有歸屬處矣。重晦曰,事端旣如此,似當先問于愼世東,究其端緖矣。鳳漢曰,愼世東供辭見之,則自有可知者矣。上命承旨書之曰,今覽洛川夫人徐氏呼冤,愼世東所傳之言,關係倫常,其令該府,卽爲拿問,口招以草文案,該堂卽爲持奏。又命書之曰,同義禁李昌誼改差,其代與知義禁前單子入之。又命書之曰,試官違牌,罷職卿宰,亦敍用。又命書之曰,吏曹參判前單入之,待下批牌招開政。若魯曰,試官違牌禁推人,以制書有違律勘定,其罰似重矣。以罷職放送,改爲處分如何?上曰,禁推試官,今聞大臣所陳,不無意見,竝罷職放送。上曰,六曹長官,皆在罷遞中,將何以塡差耶?歇處從當塡差,而吏·兵·戶三緊任,誠難其人矣。趙載浩,雖無疑於吏兵曹,而亦可當度支之任耶?若魯曰,趙載浩,足以守法矣。上曰,李天輔何如耶?羽良曰,其人樂善好義,且有文學,而少欠於堅剛之道矣。上曰,兵戶曹則予有所量,而吏曹終難矣。若魯·羽良曰,臣等新忝相府,不能事事,今則使行已返矣。遄卜宿德,共濟國事如何?上曰,當爲之矣。上命承旨書之曰,今六曹俱闕,吏·兵·戶三曹,卽緊務,而正卿之望,不過略干人,於戶曹,姑爲儲闕事,分付。上曰,儒臣使之同爲入侍,而當該中官,不傳推考,可也。出擧條上曰,禮曹參判洪鳳漢,備局·有司堂上差下。出榻敎大臣諸臣,以次退出。
庚午二月十四日未時,上御歡慶殿。金吾堂上入侍時,判義禁金聖應,同義禁洪鳳漢,左副承旨宋昌明,假注書李賢汲,記事官李宜哲·金聖佑,以次進伏。上命承旨,讀愼世東供辭。上曰,愼世東可謂半承服矣。聖應曰,世東所謂浮言,非今所究覈之事,此浮言則外間無不知之矣。鳳漢曰,魚有任,亦當問之矣。上曰,魚有任,旣有酬酢,則必生葛藤矣。鳳漢曰,達善飮藥事,終未曉,得此一端,如不明白,則兩家何以得淸脫耶?上曰,然矣。愼世東,雖直驅爲辭,何以明辨耶?聖應曰,愼世東所謂浮議者,非厥說也,卽姑婦間不慈之事耳。上曰,達善,非己出之子,而過於慈愛,故見者以爲殊常,蓋嫌疑之際,不可不愼矣。鳳漢曰,魚有任,旣有酬酢之事云,觀其兩供,則自有端緖矣。上曰,魚有任之往問,豈非不緊乎?愼世東,更捧口招以入。諸臣,承命退出。
庚午二月十四日酉時,上御歡慶殿。金吾堂上入侍時,判義禁金聖應,同義禁李命坤·鄭亨復·洪鳳漢,同副承旨南泰耆,假注書李賢汲,記事官李宜哲·金聖佑,以次進伏。上命承旨,讀愼世東再招。上曰,其間何遲也?聖應曰,屢發問目,自然遲延矣。鳳漢曰,屢發問目,至於難處難堪之境,則渠言內,有所得聞云,而若使窮推,則必有延引矣。亨復曰,魚有任拿來相面後,可知其情實矣。命坤曰,愼世東爲人,元不成樣,納招時罔知攸措矣。上曰,其爲人,不能了了耶?雖不了了,亦豈做出虛言耶?聖應曰,愼世東,不過聞人所傳,對有任有所酬酢,可謂不識事理矣。若聞其階梯,則終必有關於愼氏矣。上曰,此獄雖使窮推,其末則不過一疑字耳。鳳漢曰,終始不可知者,泳之飮藥事也。上曰,泳之死,必聞浮言矣。聖應曰,此必是母子姑婦間不相得,而轉轉致此說矣。上曰,徐氏若白脫,則愼氏有誣其姑之罪矣。世東,雖不了了,豈至於害及其女耶?聖應曰,愼世東納招時,元不曉事,不知言端之何以則好矣。上曰,愼世東,更招以入。諸臣,承命退出。
庚午二月十四日三更一點,上御歡慶殿。金吾堂上入侍時,判義禁金聖應,同義禁李命坤·鄭亨復·洪鳳漢,左副承旨宋昌明,假注書李賢汲,記事官李宜哲·金聖佑,以次進伏。上命承旨,讀愼世東三招。上曰,此便是承款也,其所招果如予之所料矣。命坤曰,觀其所供,則不出於聖算中矣。鳳漢曰,徐氏之族,多任使之臣,宜可俯念矣。上曰,卿言正是矣。命承旨書之曰,凡事不違所料,大抵玆事,覽初呼冤,予意已料洛川夫人恒日母子之道,其家近者人心,知之熟矣。噫,洛川夫人,早年喪夫,又無嗣續,而特命立嗣。立嗣之人,亦不昏暗,溫恭子道,不顧不踰之義,過愛過恭,情則當然矣。於裁義蕭瑣叢中,洛川去世之後,以常懷不服夫人之心,不得近而取遠,懷不滿而生邪心,不憚浮言,轉入泳耳。泳之飮恨自裁,理固當然,而其母呼冤,勢亦似然。予則決無其疑,決無其疑,初料皎然,而惜乎?婦人性狹,思不周旋,母子姑息之間,不能團圓也。以此之故,前後呼冤,多不稱情也,而亦以此決不加疑,決不加疑,四次呼籲之後,播浮言,傳浮言,已有其人。而予則曰亦不過婦女之間,傳蕭瑣之致,於洛川夫人,何累?愼女設有是事,亦不過不謹言語之過,此非誣陷其姑之意。而洛川夫人,以愼世東·魚有任,指名現告,則其在王法,不可不一問,故令王府三推矣。今覽其供,其人可知,乃於三供,直陳無餘,若右所料,夫人抱冤,自此可雪。女中蕭瑣,不可窮治,泳之自斃,其涉矜惻,愼女率對,亦非陷姑,世東自服,何問有任?自此之後,本事帖然,能擧直措枉,王者之政也。愼世東身爲朝官,不顧語逼於命婦,徑先問息,矇然說道,惹鬧其端,不愼樞機,不能自檢,其宜懲此勵彼。而探其本,不過昏愚,削職放送,魚有任之其聞世東奇怪殊常之說,不能嚴辭拒之,徑先說道,以致葛藤,若無渠言,其何擧名?不待其供,自可知矣。身爲朝官,人家莫重之事,不謹輕率,亦豈無飭?此人,不可置之於字牧之任,罷職不敍。又命書之曰,噫,王者造命,今者此擧,釋其疑·雪其冤·愍其死·祛其浮·諒其心·飭其昏·勵其輕·抑其蔓,擧一事而摠八條。洛川夫人,若以婦人之心,不體此意,更若籲閽,此自歸其疑也。使愼氏,其若惹鬧,此自陷王法也。使洛川家中人,若前浮囂,此自歸誣陷,決不再貸。乾道昭昭,王章恢恢,莫曰其君之寬貸,陷于大戾,其若更犯。予雖欲寬,三尺無私,遙望暮雲,撫心愴深,秉彝同然,豈不感惕?書訖。上曰,今日事,可謂善成矣。聖應·命坤·亨復·鳳漢等咸曰,然矣。上又命承旨書之曰,四維,王政之所重,棕核,漢宣之攸稱。今番備堂飭勵,意在樹紀綱,而至於兵判,自試所詣闕,可謂得體。詣闕謝恩,亦遵古例,可謂兩得,陞資屬耳。遽拜本兵,不知遽然,四維當然,不參備堂,宜有分揀。承宣被飭,當者宜嫌,承牌提擧,旣已詣闕,混同以飭,於棕核何?不參祭班,實病可知,一例混同,非棕核政,此三臣勿罷,原傳旨中付標。上曰,二次下敎,當該中官錯聽,從重推考,可也。諸臣退出。
上在昌德宮。常參·經筵,以代理停。
午時,日暈。
李鼎輔達曰,明日國忌齋戒,再明日國忌正日,此兩日,常參頉稟。令曰,知道。
南泰溫,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
令于宋昌明曰,大臣·備局堂上引接。
南泰耆啓曰,兵曹判書李天輔勿罷事,命下矣。卽爲牌招察任,何如?傳曰,允。
宋昌明啓曰,守禦使趙觀彬,旣有勿罷之命,卽爲牌招,諭書密符,傳授,何如?傳曰,允。
洪益三啓曰,守禦使趙觀彬,以諭書密符傳授事,朝者牌招,陳書入達,今已承答矣。所當更卽牌招,而旣非京官,密符且與命召有異,明日待開門牌招,以爲傳授之地,何如?傳曰,允。
吏批,判書金尙魯牌不進,參判趙明履進,參議韓翼謩在外,同副承旨南泰耆進。兵批,判書李天輔病,參判徐命九病,參議洪鳳祚病,參知金相紳入直進,左副承旨宋昌明進。
吏批啓曰,新判書命招,同參政事,何如?傳曰,允。
吏批啓曰,判書金尙魯牌招不進,參議韓翼謩在外,小臣獨政未安,何以爲之?敢稟。傳曰,允。
吏批啓曰,三水府使,今當差出,而邊倅不可不極擇,他道未赴任守令,竝擬,何如?傳曰,允。
金尙魯爲吏曹判書,以南泰良爲左尹,以曺命敎爲戶曹參判,以李濟遠爲參議,以尹學東爲吏曹正郞,以洪獻輔爲戶曹正郞,以洪益太爲尙衣主簿,以權爲禮曹判書,以徐命彬爲刑曹判書,以金尙魯兼知經筵,以金尙魯兼右賓客,以安允行爲江陵府使,以金尙重爲谷山府使,以金相福爲安邊府使,宋德中爲江東縣監,金應鑑爲豐川府使,李彦熙爲德源府使,許涉爲安岳郡守,徐行進爲柒谷府使,魚史弼爲光陽縣監,李再新爲三水府使,以金尙魯爲尙衣提調,南泰良爲司饔提調,金聖應爲平市提調,尹汲爲司宰提調,李天輔爲掌樂提調,李鼎輔爲內贍提調,李天輔爲軍器提調,任崇元爲繕工副正,金文行爲修撰,兪彦民爲兼司書,李宗漢爲監察,吳得良·金益垕爲成均學諭,成海龍爲承文著作,咸在一爲昭顯墓守衛官,金象德爲順懷墓守衛官,南德寬·金鼎寶爲孝章墓守衛官。
宋昌明,以備邊司言啓曰,前判書徐宗伋·徐命彬·金尙魯,前參判南泰良,旣有敍命,竝本司堂上差下,金尙魯有司之任,嶺南句管,使之依前仍察,何如?傳曰,允。
南泰耆以戶曹言達曰,全羅道綾州·南平兩邑,爲法聖漕倉所屬,載在法典。而中間兩邑,次第曲圖罷漕,而直上納者,大違法意,故頃於大朝筵中,以綾·南兩邑,還屬法聖,堅守漕法事,仰稟行移矣。卽接兩邑守令所報,則以爲關文未到之前,業已依前捧稅於浦邊,今若移輸於法聖,非但民弊不貲,倉舍未建,入積無處。今年則依前直納,而待倉舍造成後,移納法聖,事甚便好云。稅穀旣已出浦,倉舍未及建置,則目下事勢,亦有不可强令移納者,今年姑依所報,直自出浦處上納。而若以私舡,如前載納,則殊非朝家申禁之意,必以法聖倉餘舡,移送於兩邑,裝載稅穀,竝與元漕舡,作綜上納。而兩邑漕倉,必於今年內營建,自明年一依當初定奪施行之意,分付該道,何如?令曰,依。
洪益三,以刑曹言達曰,新除授本曹判書徐命彬,時在京畿衿川地,斯速乘馹上來,令政院,下諭,何如?令曰,依。
洪益三,以義禁府言達曰,卽接月令醫員金敬吾手本,則保放罪人任薖,病勢已差云,還囚之意,敢達。令曰,知道。
工曹判書趙觀彬書曰,伏以臣於昨日,承牌詣闕之後,因相臣筵達,有多宰竝罷之擧,而臣亦與焉。毋論事勢之如何,旣被勘罰,只自震悚靡措,而所可幸者,得遞欲遞未遞之兩重任,譬如勞夫之釋擔,病者之蠲痛,庶可以隨分優游,免爲鍾漏可笑之人矣。不意特敎反汗,職名如舊,又以密符傳授,召命狎至,臣誠仰感恩意,殆不知效死之所,而在臣身則狼狽極矣。蓋臣自叨將任以來,未嘗一日自安,前後苦籲,未蒙準許,旣罷還仍,至今日而爲四遭格外之事。保障管轄,本非如臣迂拙書生所宜暫忝,因循尸素,今已七年之久。且臣居然衰耗,臨事輒多昏錯,師律之解弛,軍務之瘝癈,愈久愈甚。若不及今速免,移授時望之勝流,則日後僨誤之害,不但爲一身之災,寧不大可懼哉?至於三館之命,尤不近似,一時冒膺,雖出於怵迫威命,其所逡巡愧蹙,必欲循墻者,比將任有倍。臣之謏淺本色,自有一世之公眼,三百年主文之選,其將緣臣玷辱,作一冗雜等閑之窠,此亦非細故也。況相臣所陳,意在於振紀綱,凡有蕫責,臣宜爲首,今若以特恩爲榮,苟逭爲幸,晏然復出,則竊恐將肅之朝綱,因此頹隳,大貽廟堂之憂矣。此尤爲臣不敢承膺之大關也。玆乃隨牌闕外,略陳危懇。伏乞离明,俯賜諒察,亟令竝遞臣所帶諸任,使臣得以退屛丘壑,終蒙全保之澤,公私兩幸,臣無任云云。答曰,覽書具悉,卿其勿辭,從速行公。
黃海監司徐命珩書曰,伏以臣猥膺藩任,黽勉冒承,早晩辭陛,而臣之父母墳山,在於京畿積城地,今當遠離,不勝人子霜露之感。玆敢略陳短章,仰籲於离明之下。伏乞俯諒微懇,特許往省,俾伸至情,千萬幸甚。答曰,覽書具悉。卿其依所陳往省焉。
兵曹判書李天輔書曰,伏以臣於日前掌試之除,伏聞有本兵除旨,臣驚惶震悚,罔知攸措。而鎖在試院,號籲無路,及其竣事詣闕,入侍有命,則將任在身,不爲受符,遽然登對,非義分之所敢出,黽勉祗肅,而臣之區區所商量者,不過以試事趨命而已。至於籌堂入侍,則臣將乞解本職之不暇,未敢從諸臣後,致勤大朝嚴敎,至令堪罷,臣誠惶懍無地,而重負旋解,私分粗安矣。半夜特敎,辭旨藹然,且有勿罷之命,臣倘怳感激,益不知死所。臣卽一老措大耳,乃以一國戎權,擧而畀之,世之可笑而可駭者,恐無過此。顧今方內無事,朝家不以軍務爲急,聊且假之於臣,若可使之循例應接,倖免大戾者然。古人所謂不可使聞於隣國者,是之謂也。凡物之性,各有通蔽,如臣疎迂,本無一能,而若其軍旅之事,尤是偏塞之甚者,蓋未嘗學之,藉令學之,決知其不能也。技之賤,莫如博奕,而人有終身習之而不解者,其性然也。臣雖至愚,猶有自知之明,而況向來寵擢,纔過一朔,又叨匪分之誤恩,仰累聖朝綜核之政者多矣。臣若含恩畏義,冒沒承當,終至於瘝職務而僨國事而後已,則果何補於國家也哉?伏乞离明,俯諒臣肝膈之懇,非出飾讓,將臣新授職名,亟許遞改,以幸公私,不勝大願,臣無任云云。答曰,覽書具悉。卿其勿辭,從速行公。
庚午二月十五日巳時,王世子坐時敏堂。大臣·備局堂上·儒臣,同爲入對時,左議政金若魯,右議政鄭羽良,判義禁金聖應,兵曹參判徐命九,禮曹參判洪鳳漢,刑曹參判鄭翬良,修撰金陽澤,大司諫曺命采,掌令南泰赫,右副承旨洪益三,假注書金養心,記注官沈鏽,記事官金聖佑,以次進伏訖。若魯·羽良進伏曰,近日日氣尙峭,氣候何如?令曰,無事矣。若魯·羽良曰,大殿聖體若何?令曰,一樣安寧矣。若魯·羽良曰,大王大妃殿氣候若何?令曰,一樣安寧矣。若魯·羽良曰,中宮殿氣體何如?令曰,安寧矣。若魯曰,近日連爲停筵矣。昨始開筵,而大朝敎以今日則一番爲之矣。侍湯餘暇,召對或進講則好矣。令曰,唯。若魯曰,此平安監司李宗白狀達也。以爲嶺把·江把,各守信地,行之已久,八鎭之民,雖似偏苦,自古及今,看作應行之役。而至於兩鎭之新創,不但疎於江把,瞭防失應,設令把內生事,鎭將在遠,無以及時周旋,江把之疎虞,兩鎭之勞弊,俱不可不念。神光·平南兩鎭,新定江邊,赴把一款,今姑還寢,依前擧行事,更令廟堂稟處爲請矣。廢四郡把軍,實是各鎭土卒難堪之役。而江界十鎭中,八鎭逐年入把,神光·平南,以鎭在嶺底之故,獨不與焉,同爲派定,則庶無斑駁之弊。昨年因其時監司趙榮國狀請,覆奏許施矣。今道臣,又請還寢,而雖以兩鎭之距把所絶遠爲言,如高山里鎭之距把所相遠,不下於新·平兩鎭,旣以一視彼此均役諸鎭之意,行之屬耳。又復寢止,未免顚倒,狀請辭緣,置之,依前覆奏擧行,何如?令曰,依爲之。出擧條若魯曰,此乃咸鏡監司鄭益河申本也。以爲咸興府,以營下劇邑,用度浩繁,雖盡捧田稅之時,猶患難支,如値災減之時,則尤可悶。今年田稅減半之代,以會付穀劃給,高山·居山·輸城三驛公須位米·太災減之代,亦以會付穀,磨鍊劃給事,令廟堂稟處爲請矣。本府田稅及三驛公須位米·太災減代,以會付穀劃給,俱有前例,依狀請許施,何如?令曰,依爲之。出擧條若魯曰,此京畿監司李喆輔狀達也。枚擧加平郡尹心宰牒呈以爲,本郡,以山峽之邑,雜穀還上,本來數多,每當糶糴,爲弊多端。皮穀中稷·粟兩種,今年爲始作米事,令廟堂稟處爲請矣。以外面大體觀之,米穀勝於雜穀,以稷·粟作米,豈不便好?而儲穀之道,元數減縮,已可悶,如當救荒,則雜穀數多,反有勝於米之數少者。且加平,以峽邑,昨秋年年不免告歉,雖欲待今秋作米,非時狀請辭緣,今姑置之,何如?令曰,依爲之。出擧條命采曰,請充軍罪人李時蕃,依律處斷。措辭見上令曰,其勿更煩。命采曰,請逆魁坦緣坐籍沒等事,亟令王府,依法擧行。措辭見上令曰,大朝已敎,亟停勿煩。命采曰,請罪人泰績,仍令鞫廳,嚴刑得情,快正王法。措辭見上令曰,其勿更煩。命采曰,請徑斃罪人畬孥籍等事,亟令王府,依大逆律擧行。措辭見上令曰,勿煩。命采曰,請戊申逆賊巨魁之子,以年未滿未及施法者,亟令王府,竝行孥戮之典。措辭見上令曰,勿煩。命采曰,請賊濂收孥籍産,亟令擧行。措辭見上令曰,勿煩。命采曰,請罪人龍發·斗齡·戒剛,仍令鞫廳,嚴刑得情,快正王法。措辭見上令曰,勿煩。命采曰,請恒延·命垕·敏樞,仍令鞫廳,嚴鞫得情。措辭見上令曰,勿煩。命采曰,請罪人八金,依本律施行。措辭見上令曰,勿煩。命采曰,請爟,極邊遠竄。措辭見上令曰,勿煩。命采曰,士習日偸,科場之雜亂,未有甚於近來,此大朝所以嚴立科條,申明挾冊之禁。而今番一所場中,又有犯科者,則在搜檢之道,卽當錄送其姓名於試所,以爲草記停擧之地。而只奪其所挾冊子,擅許入場者,事極駭然,請一所搜檢官,令該府拿處。令曰,依達。泰赫曰,請逆坦孥籍,一依王府草記,卽令擧行。措辭見上令曰,大朝已敎,亟停勿煩。泰赫曰,請罪人泰績,令鞫廳,嚴鞫得情,快正王法。措辭見上令曰,其勿更煩。泰赫曰,請瑞虎等兩賊孥籍,亟令王府擧行。措辭見上令曰,其勿更煩。泰赫曰,請物故罪人夏宅孥籍,亟令王府舉行。措辭見上令曰,其勿更煩。泰赫曰,請逆畬孥籍等事,依大逆例擧行。措辭見上令曰,勿煩。泰赫曰,請戊申賊魁之子貸死爲奴,而年滿者,亟令王府,考案抄出,竝依麟佐子追坐例擧行。措辭見上令曰,勿煩。泰赫曰,請徑斃罪人濂孥籍事,亟令王府擧行。措辭見上令曰,勿煩。泰赫曰,請罪人龍發·斗齡·戒剛,仍令鞫廳,嚴鞫得情,快正王法。措辭見上令曰,勿煩。泰赫曰,請其時干連人英梅,更令鞫廳,嚴刑窮問,期於得情。措辭見上令曰,勿煩。泰赫曰,尹宅履·德喜等,更令王府,拿鞫嚴訊,以正王法。措辭見上令曰,勿煩。泰赫曰,請爟,極邊遠竄。措辭見上令曰,勿煩。泰赫曰,奉常寺祭享酒米,以陳米釀出,故味甚不精,以新捧米輸送本寺,藏置庫中,以爲進排,何如?令曰,令廟堂稟處。陽澤曰,臣久未入對,切有區區所懷矣。諸臣前日,必多有仰陳,更無所仰勉者,而勤之一字,甚切於爲學工夫。伏願體念,而尙書無逸篇,歷代治亂興廢,皆敍列,時時進講,朝夕諷誦,亦好矣。令曰,當體念矣。益三曰,閔洙彦身死後,曾經臺侍,別致賻單子,自吏曹來呈,已爲入達,循例依下,而閔洙彦,方在削職中,其矇然捧入之失,臣等無所逃矣,惶恐待罪。而吏曹初不審察,看作無故之人,書呈單子,不可無警責之道。當該堂上,推考,其單子,勿施之意,敢達。令曰,依爲之。出擧條閔洙彦,方在削職中,別致賻單子,勿施事下令。諸臣,以次退出。
上在昌德宮。常參·經筵,以代理停。
世宗莊憲大王忌辰齋戒。
夜一更,白雲一道,起自東方,直指西方,廣尺許,長十餘丈,良久乃滅。四更,白雲一道,起自巽方,直指坤方,廣尺許,長十餘丈,良久乃滅。五更,月暈。
洪益三達曰,大司憲金鎭商在外,執義趙雲逵令旨未下,掌令南泰赫呈辭,宋能相在外,持平李晉吉呈辭,安致宅未署經。今日以監察茶時之意,敢達。令曰,知道。
李鼎輔達曰,左副承旨宋昌明,今日不爲仕進,牌招,何如?令曰,依。
李普昱達曰,檢閱金聖佑,旣已帶職蒙宥,卽爲牌招入直,何如?令曰,依。
宋昌明啓曰,卽者義禁府,以新寧縣監魚有任拿來羅將,勿爲拿來,還爲上來之意,草記來到矣。魚有任,不待其供,罷職不敍之命,旣在於十四日夜禁堂入侍之時,而又自本院,卽捧承傳,則該府,亦當卽爲擧行。而今日申後,始以勿爲拿來草記,入呈於淸齋之日,事甚緩忽,當該禁府堂上,推考警責,草記,不得已捧入之意,敢啓。傳曰,允。
又以義禁府言啓曰,新寧縣監魚有任罷職不敍事,承傳啓下矣。魚有任拿來羅將處,勿爲拿來,還爲上來之意,所到官知委,分付,何如?傳曰,允。
上在昌德宮。常參·經筵,以代理停。
卯時,日暈兩珥。未時,日暈。
世宗康獻大王忌辰。
李普昱達曰,明日常參,取稟。令曰,停。
宋昌明達曰,大司憲金鎭商在外,執義趙雲逵令旨未下,掌令南泰赫呈辭,宋能相在外,持平李晉吉呈辭,安致宅未署經,今日以監察茶時之意,敢達。令曰,知道。
宋昌明啓曰,卽者備邊司郞廳來言,大臣·備局堂上來待云矣。傳曰,詣閤。
傳于宋昌明曰,親臨專經武臣殿講,翌朝擧行,彼抄人,令兵曹書入,受點時刻,以巳初爲之。
傳于洪益三曰,時刻單子,以歡慶殿書入。傳曰,明日殿講人員單子書入事,分付兵曹。
南泰溫啓曰,明日專經武臣親臨殿講時,何承旨留院乎?敢稟。傳曰,同副承旨留院。
南泰耆,以兵曹言啓曰,明日歡慶殿親臨專經武臣殿講時,侍衛節目,依親臨文臣殿講例,磨鍊以入之意,敢稟。傳曰,知道。
李普昱,以禮曹言啓曰,大報壇祭,每年三月上旬,擇日擧行事,曾已定奪矣。吉日,令日官推擇,則來三月初六日爲吉云。而今此大報壇祭,當初則雖以親臨磨鍊,其後亦多有遣大臣攝行之例,今則何以爲之?敢稟。傳曰,當親行。
庚午二月十七日辰時,上御歡慶殿。大臣備堂引見入侍時,左議政金若魯,右議政鄭羽良,行司直金聖應,兵曹判書李天輔,左尹南泰良,刑曹參判鄭翬良,禮曹參判洪鳳漢,左副承旨宋昌明,假注書李賢汲,記注官金光緯·金弘澤,以次進伏。若魯曰,日間聖體調攝若何?上曰,一樣矣。若魯曰,搔癢之候,何如?上曰,臂部搔癢,猶甚矣。若魯曰,溫水連爲熏洗乎?上曰,洗之矣。若魯曰,大王大妃殿氣候如何?上曰,安寧矣。若魯曰,東宮微感之候,今已快復,不勝喜幸矣。上曰,今則已快差矣。若魯曰,咸鏡監司鄭益河,備陳穀物不足之狀,至以設賑十一邑人口穀數,磨鍊成冊,上送備局。而以爲朝家各項所給及各邑留庫各穀,充其不足之數,則庶可以僅僅相當。而軍餉又不可不慮,若爲軍餉,則賑穀不足,若爲賑穀,則軍餉可憫。勿論軍餉,傾庫分給,而不然則他條變通,添給賑穀,請令廟堂稟處矣。本道賑事,朝家特爲軫念,前後劃給,已不貲。大凡賑救之道,區別還分白給,各別精抄,審察緩急,推移賙賑,自是例事。而今此所請,以道內人口之數,必欲準得別般穀物,專事責望於朝廷,實爲沓沓,旣有道內之穀,而可以相當,則來秋豐凶之未可知,道臣之言誠是矣。姑待審量事勢,分俵畢賑之後,詳知道內穀數之果如何?而更議他條變通,移轉添餉,亦不晩矣。然窮春民飢轉甚,則不可無加意軫恤之道,交濟穀二萬石,又爲劃給,使之商量分賑,無至過費留庫之傾庫分給。半留之法,至嚴不可輕議,而當此救民,亦難膠守一切之法,半留中折半,特許加分爲宜。毋論白給還分,十分撙節,不至耗竭,道臣已知其弊而論列,必不待朝家之,申飭,而近來諸道,一經設賑,穀物輒致枵然,誠爲慨然,更加嚴飭,何如?上曰,依爲之。備局句管內奴婢州倉餘米,一例劃給。出擧條若魯曰,鄭益河,又有狀達,以爲交濟倉穀物,乙丑以後,次次改色,而卽今未改色各穀,二萬八千餘石,積年久置,便成塵土,若不分糶改色,將至腐傷無用。趁此時還分改色,官船稅錢留庫與新捧,僅爲一千二百九十兩,數甚不多,元數中一千兩,特爲劃給,以補賑資,竝請令廟堂稟處矣。當初交濟倉設置儲穀,蓋爲南北備荒之資,而不爲糶糴,意非偶然。乙丑以後,三四年之間,連爲改色,果能用舊蓄新,則今豈有腐傷無用之慮?而道臣·守令,不念國穀之體重,急於取譽,每以新捧分給,舊捧積置,以致如此,事甚未安。然當此災年改色分給,亦可爲民惠。而二萬石,旣又劃給,本倉所在元數中,三分一,又許改色,則道臣所請二萬八千餘石改色之數,自在其中。道臣就本倉及各邑所在,從便推移,先用久陳,則亦使本倉,無傾庫改色分給之弊,以此分付。至於船稅錢一千兩,請得此錢,藏置糧餉庫,以備不時之用,非但成節目定式,官船改槊物力,用此稅錢,則有難許給,此一款置之,而以申目覆奏乎?上曰,一倂許施,凡事當專一,而以一事或啓聞或申聞,非定式之意。當該道臣,從重推考,申飭。此後竝一例申聞,而雖命代理,於民事,豈夙宵忽哉?道臣雖申聞,本道畢賑間,關係于此者,求對稟予,當該承旨,亦有不察,推考。出擧條若魯曰,日昨赴燕原任大臣,以灣上軍官渡江時救活驛卒功勞,有所仰達矣。卽見平安監司所報,使行渡江入去時,大雨如注,風雪大作,凍寒無異嚴冬,刷馬驅人,至於凍斃。使行未渡中江,驅人五十餘名驛卒二十餘名,在兩江之間,進退不得,死在頃刻,而灣上軍官崔德恒,馳往赤島人家,買取燒木一運,爇火設粥分饋,使之救活,其活人功勞,實非敗舡拯活之比云。崔德恒之救活許多人命,實爲嘉尙,而以此論賞恩典,未免屑越,且不無日後憑藉援例之弊。令本道,從厚施賞無妨,而大臣所達,與循例拯活論賞有異,敢此仰達,以俟處分矣。上曰,特爲加資。出擧條若魯曰,因禮曹參判洪鳳漢所啓,雜岐仕滿朔數,有令備局,更爲定式之命矣。雜岐朔數,初則以無祿官爲三十朔,而中間變爲六十朔,其後還定以三十朔,近年又定以四十五朔,今則載於續大典。今欲更爲變通,則當以六十朔爲限,而六十朔,亦非最久之例,四十五朔,至載於續典。續典之今又變改,實爲重難,以四十五朔仍置,而計日之法,更加嚴飭,似宜矣。上曰,所達誠是,依爲之。出擧條若魯曰,因副修撰趙重晦所啓,湖西己未以後陳田,更爲精査許頉事,有令廟堂稟處之命矣。侍從之臣,奉命出外,歸奏民瘼,誠爲美事,而湖西陳田許頉,曾前已累次爲之,今距己未,纔過十年,其間豈至有松檟茂密之陳廢乎?田政甚重,續續許頉,亦多弊端,不可輕議,今姑置之,何如?上曰,依爲之。出擧條羽良曰,國之祀典重,而今因宰臣所達,聞之,則癘祭祝文中,牲弊粢盛等語,與五禮儀所載祝式,有異云。禮曹堂上,未免不察之失,從重推考,香室官則拿處,何如?上曰,依爲之。出擧條若魯曰,六曹長官遞罷後,三曹長官則更有仍任之命矣。其時吏判申晩,除拜卽出,故欲一上書辭免後,更爲出仕,未果入參云矣。上曰,兵判事善爲之矣。可以區別,戶判亦實病,工判則承牌入來云,故特有竝仍之命,而至於吏判則旣已行公矣。豈不當入來耶?若魯曰,朴文秀·趙載浩,俱是實病,金尙星事,處分亦涉過當矣。上曰,郞廳事,不可不峻塞矣。堂下文臣,不欲行公,於吏郞,豈不過甚乎?更有如此之習,予當補外葛坡之權管矣。若魯曰,申晩·趙榮國則宜有先敍之道矣。上曰,徐當一時下敎矣。上曰,愼世東處分何如耶?若魯·羽良曰,得當矣。上曰,本事則無疑,而終無明査之道矣。上命承旨書之曰,軍門郞廳,職任重矣。於文蔭武宜擇,而今番以愼世東推之,其不擇可知,當該大將,從重推考。上命承旨,讀北道御史狀聞。上曰,此事當奏聞乎?若魯曰,當待咨官之回來矣。上命承旨書之曰,按覈御史徐志修,旣已具格啓聞,齎咨一節,令備局,詳考前例,卽爲稟處。該鎭僉使李時華,身爲本鎭僉使,不可不嚴問,而擧皆承款之後,渠焉敢不服乎?御史旣已訊問,勿爲拿來,令御史,眼同道臣嚴訊,期於取服,究竟後復命事,卽爲分付。上曰,惠廳定例,何以爲之耶?羽良曰,幾盡修正云矣。上曰,李箕鎭之不來非矣。元景夏下鄕耶?羽良曰,元景夏,在城外云矣。上曰,重宰數三人,果難化之氣質矣。命承旨書之曰,判敦寧李箕鎭,申飭之下,尙今在外,且惠廳定例,有命不可稽滯,從重推考,其令卽日入城,使之卽爲擧行。知敦寧李宗城,頃者筵中,待春登道之意面陳,而春已仲矣,尙無消息,政院更爲申飭。上曰,兵判進前,予之陞擢,意有所在,卿其體念,毋負予望。天輔曰,聖敎如此,敢不奉承?羽良曰,諸宰遞罷,出於樹紀綱之盛意,臣不敢更陳,而此後則愼重於處分之際,使罰當罪如何?若魯曰,審量後處分,處分後持重好矣。上曰,所陳好矣。羽良曰,不捧承傳,卽政院之失,而入侍承旨,欲爲分疏,殊涉煩屑,推考何如?上曰,依爲之。出擧條上曰,承旨留閤外,儒臣持聖學輯要入侍。出榻敎大臣諸臣,以次退出。
庚午二月十七日未時,上御歡慶殿。儒臣,持聖學輯要入侍時,左副承旨宋昌明,修撰金陽澤,副修撰趙重晦,假注書李賢汲,記注官金光緯·金弘澤,以次進伏。上曰,讀之。陽澤,讀自子曰天無私覆,止振綱紀。重晦讀自紀綱旣立,止爲民之道。昌明,讀自召公告成王,止愛民之道。賢汲讀自忠恕違道,止挈矩之道。光緯讀自周公曰,止薄稅斂之道。弘澤讀自嗚呼,止以此爲序。上曰,儒臣進文義。陽澤曰,此立紀綱篇也。立紀綱之道,有許多道理,而必以辨賢邪爲言,歷代致治之要,大抵然爾。人主每憂紀綱之不振,而必尙嚴法,尙嚴,非振紀綱之道也。秦國,專用申·韓之法,外面則似嚴,而民心已離叛於中矣。蓋先辨賢邪,然後功罪得當,功罪得其當然後,人心咸服,而政令修擧矣。重晦曰,民亦有本然之心者也。在上之人,辨賢邪,用舍之道,有法令修明之效,則民不犯法,而自然紀綱振,治道成矣。上曰,所陳好矣。上命臣賢汲,持入春坊所藏文文山集,命陽澤,讀一二篇訖。陽澤曰,頃日親臨賜米之擧,實是恤四之盛德,而聞部吏洞任輩,恣意弄奸,分給不精,至於授受疊受之境云,誠甚痛惜。大抵賑政,每患淆雜,而外邑則此弊尤甚,吏詐民僞,奸狀百出,無告者不得食,圖囑者得食,甚至有虛名添口之弊。今當諸道設賑之日,若不大加檢察,則所謂賙救之政,只爲浪費穀物而已。少無恤窮之實惠,道臣守宰處,宜有各別申飭之道,敢達。上曰,所陳誠是矣。方當設賑,以此嚴飭,若有不勤,繡衣廉問時,當隨現重繩。出擧條諸臣,以次退出。
上在昌德宮。常參·經筵,以代理停。
下直,永春縣監閔百奮,多大浦僉使李天民,登山僉使李光國,所己萬戶李好根,楊下萬戶崔岩,老江僉使劉錫謙,包伊萬戶崔道枰,天摩僉使鄭德儀,寧城僉使韓翼燦,龜山僉使韓夢翼,豆毛浦萬戶李天培。
申時,日暈兩珥。夜一更,月暈兩珥。自二更至四更,月暈,暈下有履。
李普昱達曰,明日常參,取稟。令曰,停。
備忘記,今下弓矢,防垣萬戶朴元瑞處,給送。又備忘記,今下弓矢,天摩僉使鄭德儀,楊下萬戶崔岩等處,給送。
宋昌明,以都摠府言達曰,今日入直內三廳,武兼禁軍及軍兵等,當爲中日習射,而親臨專經武臣殿講相値,不得爲之之意,敢啓。傳曰,知道。
李鼎輔達曰,吏曹判書金尙魯,禮曹判書金始炯,除拜之後,過三日不爲出肅,竝依定式推考警責,仍卽牌招,何如?令曰,依。
洪益三達曰,憲府連日監察茶時,事甚未安。除在外·未署經外,掌令南泰赫,持平李晉吉,竝卽牌招,何如?令曰,依。
傳于宋昌明曰,或有下敎事,兵曹判書,使之入參侍衛。擧子及侍衛,由集英門入之。
李普昱,以侍講院言達曰,本院新除授兼司書兪彦民,除拜累日,不爲出肅,卽爲牌招察任,何如?令曰,依。
李普昱,以弘文館言達曰,新除授修撰金文行,時在京畿楊州地。經筵入番事緊,請斯速乘馹上來事,下諭。令曰,依。
南泰耆,以兵曹言達曰,今二月十七日武臣堂上以上朔試射日次,而國忌相値,不得爲之之意,敢達。令曰,知道。
宋昌明,以訓鍊都監言啓曰,都監郞廳愼世東削職代,前司議沈鏞,已爲啓下,而方在罷散中,時無職名,依例付軍職冠帶常仕,何如?傳曰,允。
南泰耆,以義禁府言啓曰,傳敎內,柔遠前僉使李時華,勿爲拿來,令御史眼同道臣嚴訊,期於取服事,命下矣。李時華拿來書吏處,勿爲拿來,還爲上送之意,分付道臣,何如?傳曰,允。
李普昱,以禮曹言啓曰,洛川君縕繼後人泳,歸其本宗事,命下矣。其立後文書,自本曹收聚爻周之意,敢啓。傳曰,知道。
掌令南泰爀所達,請逆坦孥籍,一依王府草記,卽令擧行。措辭見上請罪人泰績,令鞫廳嚴鞫得情,快正王法。措辭見上請瑞虎等兩賊孥籍,亟令王府擧行。措辭見上請物故罪人夏宅孥籍,亟令王府擧行。措辭見上請逆畬孥籍等事,依大逆例擧行。措辭見前請戊申逆魁之子,貸死爲奴,而年滿者,亟令王府,考案抄出,竝依麟佐子進坐例擧行。措辭見上請徑斃罪人濂孥籍等事,亟令王府擧行。措辭見上請罪人龍發·斗齡·戒剛,仍令鞫廳嚴鞫得情,快正王法。措辭見上請其時干連人英梅,更令鞫廳嚴刑窮問,期於得情。措辭見上請尹宅履·德喜等,更令王府拿鞫嚴訊,以正王法。措辭見上請爟極邊遠竄。措辭見上答曰,勿煩。
副校理尹尙任書曰,伏以臣偏蒙厚恩,得遂私懇,二載外邑,將毋便養,母子相對,感泣無地,惟是空疎之質,尤昧使事,一味尸素,孤負分憂,夙夜憂懼,方俟譴何。不意內移之命,反荷拂拭之恩,榮光所被,使民動色,臣誠以罪爲寵,益切慙惶。馹召之下,不敢久淹,忙速治簿,方欲離發之際,老母宿病,觸感重發,寒熱交劇,氣息昏綴。臣欲將往,則病勢如右,臣欲單行,則情理不忍,方寸交亂,去住俱難,草莽淹命,已涉蹇慢,遠外虛縻,尤增悶蹙,玆憑縣道,略暴短懇。伏乞睿慈,俯諒情私之懇迫,亟賜遞改,俾得安意扶護,不勝幸甚。答曰,覽書具悉。爾其勿辭,救護母病。
正言鄭弘淳書曰,伏以臣於本月十三日,伏奉承政院成貼有旨,以臣爲司諫院正言,使之乘馹上來者,臣拜稽祗受,驚惶隕越,罔知措躬之所也。臣於言責重任,自知不稱,前後屢叨,積費撕捱,而間嘗迫於事會,一再冒出,義分所在,不得不然。今於恩命之下,亦何敢久淹鄕外,以自陷於慢蹇之科?而第目下情私,實有萬分懇悶者。臣於月前,京第不安,扶將病母,來寓鄕廬矣。臣母重經疾病,又有離次撼頓之勞,旣敗之元氣,益下數層,新添之諸症,一倍孔劇,見方左右扶護,晝宵焦遑,此時離捨,實非情理之可忍,玆從縣道,略入文字。伏乞睿慈,俯垂矜察,亟遞臣職,俾得省護,仍治臣逋慢之罪,不勝幸甚。答曰,覽書具悉。爾其勿辭,俟母病間,從速上來察職。
戶曹判書朴文秀書曰,伏以臣所患頰痛,多日冞苦,眞殿動駕,旣不得陪從,前後賓對,又不得入侍,虧分闕禮,惶隕一倍。以此上書,而未能徹,呈辭而亦見却,情窮勢蹙,只俟鈇鉞。日前大朝連有備堂入對之命,而亦未得趨承,病雖委頓,跡涉慢蹇,旣令譴罷,旋命分揀,聖恩如天,臣實感惶。然念當日諸堂,實多應頉之故,而皆以不進而被罪,則臣亦不進中一人耳,何敢以區區之疾,獨幸其倖免,而晏然仍冒於職次乎?玆敢冒死哀籲。伏乞离明,俯察臣情地難安,亟罷臣本兼諸任,以嚴朝體,以安賤分,不勝萬幸,臣無任云云。答曰,覽書具悉。卿其勿辭行公。
兼司書兪彦民書曰,伏以臣於昨春,待罪南邑,伏奉館職恩旨,雖義在自劃,分所難冒,而寵光攸及,遐俗俱聳,臣誠感激惝怳,如將登仙。不意憲簡闖發,誣之以千萬不近理之醜說,加之以簪紳所未有之僇辱,臣於是,慙憤欲死,終莫省其所由致,則只自諉命於災福之相乘,而無望乎身名之復完。乃邸下,曲垂憫憐,聽其伸理,金吾之査案旣徹,判付之昭釋備至,此殆沐小海之波,洗其瘢痕,酌靑陽之澤,被諸枯朽,而玆又伏蒙大朝仁恩,甄敍有命,除旨荐降,華貫如舊,是則日月之明,極其披照,而天地之大,再與生成。自惟無狀小臣,何以得此於君父?瞻望象魏,以首頓地,誠不知其死所也。嗚呼,臣釋褐八載,廁跡三司,而曾未借玉階方寸,論功時事,又不涉要津一步,與爭榮利。怨怒之起,不知何自?而譸張搆捏,愈出愈奇,視作賭一擲之孤注,而必博乃已,不亦異乎?然,苟使臣,修飭有素於平日,名行早著於士類,則雖當世之媢嫉而必欲擠害者,決不忍以此等絶悖之言,容易汚衊。臣方且以反躬省愆,爲自修之實,不報無道,爲處困之義,而惟彼色市之怒,又忽橫加,反疑臣不能無心於怨德之間,而爲假手逞憾者然,其亦可笑而不足辨也。雖然,臣旣被其無限醜詆,則在臣自處之道,有不可以事本虛詤,已經伸雪,抗顔冒進,貽羞周行。玆於召牌之下,略陳危懇,自外徑還。伏乞亟加諒察,特賜鐫削,以快人心,以靖私義,千萬幸甚。答曰,覽書具悉。爾其撕捱,其涉過矣。勿辭,從速察職。
庚午二月十八日巳時,上御歡慶殿。專經武臣殿講入侍時,試官,左議政金若魯,行工曹判書趙觀彬,行副護軍張泰紹。參試官,判決事趙載敏,行副護軍田雲祥,司僕正魚錫胤,修撰金陽澤,都承旨李鼎輔,左承旨南泰溫,右承旨李普昱,左副承旨宋昌明,右副承旨洪益三,假注書金養心·李賢汲,記注官金光緯·金弘澤,以次進伏。若魯·觀彬進曰,日間聖體調攝若何?上曰,一樣矣。若魯·觀彬曰,大王大妃殿氣候如何。上曰,安寧矣。若魯曰,東宮氣候如何?上曰,好過矣。上曰,諸講官次次進講,可也。益三曰,當該注書,誤達講栍,推考何如?上曰,依爲之。出擧條上曰,當該試官,應出不栍者,出粗栍,極爲非矣,推考,可也。出擧條上命承旨書之曰,以文勸武,以武勸文,勸奬之盛意深矣,亦文武竝用之意也。而武臣一次講書,便爲文具,故專經武臣之講,蓋由於此也。至於文臣朔試射,尤爲寒心。已知,故曾已申飭,今予暮年之政,不過修舊典,武臣旣已親臨殿講,文武奚間?來二十日文臣朔試射,當於春塘臺親臨,以飭勤慢。試官,一依春塘臺例擧行,侍衛雲寶劍,以初十日受點人擧行,摠府兵曹五衛將武兼,從約,只以入直擧行,宣傳官有擧行者,全數侍衛,其他凡節,亦依親臨試射例擧行。又命書之曰,居首哨官孫景胤,半熟馬一匹賜給。若魯曰,北道犯越罪人等,前日咨文中,以別遣近臣,更加嚴問,待畢覈續奏爲辭矣。按覈御史,旣已取服,具格狀聞,不可不又爲移咨,前例亦如此。卽使文衡,措辭撰出咨文,別定齎咨官,急速發送,何如?上曰,依爲之。出擧條若魯曰,日月食一分以上,救食事,咨文出來矣。答咨,依例成出,付送於今番齎咨官之行,何如?上曰,依爲之。出擧條若魯曰,廣州府尹所報以爲,若待畢反庫而還分,則未免節晩云,民食不當過時,以已反庫之穀物,先爲還分之意,分付,何如?上曰,依爲之。出擧條若魯曰,江華留守金光世狀啓以爲,昨秋觀武才,因前留守所請,退行於今春,而卽今府內癘疫未熄,又當反庫大役,待今秋退行爲請矣。事勢如此,特許退行於秋後,何如?上曰,依爲之。出擧條上曰,文臣朔試親臨時,時原任大臣,同爲入侍。試官,以三員差出,可也。出榻敎上曰,春帖子延祥詩·端午帖被抄人,入闕製進事,依前嚴飭。月課製進,亦爲申飭。出榻敎上曰,堂上堂下違牌坐罷人員,竝敍用。出榻敎大臣諸臣,以次退出。
上在昌德宮。常參·經筵,以代理停。
自巳時至未時,日暈。申時,日有重暈,內暈上有背,色皆內赤外靑。酉時,日暈。
下直,登山僉使李光國,仁同府使金復元,寧城僉使韓翼燦,宣沙浦僉使李廷壽,古群山僉使李世煜,老江僉使劉錫謙,淸水萬戶李琪,古今島僉使金敏章。
李普昱達曰,明日常參,文臣朔試射相値,頉稟。令曰,知道。
南泰耆達曰,大司憲金鎭商,掌令宋能相在外,南泰赫呈辭,執義未差,持平李晉吉服制,安致宅未署經。今日以監察茶時之意,敢達。令曰,知道。
大王大妃殿·中宮殿·賢嬪宮,藥房口傳問安。答曰,知道。
備忘記,今下弓矢,宣沙浦僉使李廷壽,老江僉使劉錫謙,寧城僉使韓翼燦,棋松萬戶李琪,淸水萬戶金鎭國,幕嶺萬戶金命漢處,給送。
藥房都提調臣閔應洙,提調臣趙觀彬,副提調臣南泰溫啓曰,昨日御殿試講之餘,聖體調攝若何?湯劑其已畢進,而瘙癢之候及眩氣,漸向差勝,臣等當依下敎,率諸御醫趁早入診,詳察症候,議定湯劑繼進當否矣。大王大妃殿氣候何如?臣等不任區區憂慮,敢來問安,竝此仰稟。答曰,知道。慈殿氣〈候〉,差勝後一樣,予則一樣矣。
南泰溫達曰,右副承旨洪益三,今日不爲仕進,卽爲牌招,何如?令曰,依。
傳于李普昱曰,內局入侍御製編次人,持文丞相贊入侍,而朝報則勿爲書出。
李普昱啓曰,自前親臨觀武才及別試才時,例有時原任大臣及宗宰入侍之規,而明日親臨文臣朔試射時,旣有時原任大臣入侍之敎矣,宗宰則近年連不差出,今番則何以爲之?敢稟。傳曰,置之。
李普昱,以禮曹言啓曰,來三月初六日,大報壇祭親行時,省牲省器,依例以親臨磨鍊擧行乎?敢稟。傳曰,依爲之。
李普昱,以禮曹言啓曰,來三月初六日,大報壇親祭時,王世子陪祭之一節,依例磨鍊乎?敢稟。傳曰,置之。
李普昱,以禮曹言啓曰,今此監試覆試一所搜檢時,挾冊被捉擧子,依法停擧,入格擧子,拔去榜中事,命下矣。分付四館所,使之査出,則進士試二等第三人幼學孫基禧,生員試三等第五人幼學朴性龍,第三十三人幼學洪,以挾冊被捉人入格云。此三人,原榜目中拔去付標,而且考榜目,則進士試二等第八人,幼學朴道翔父名澂字,誤以徵字書塡。第九人前別提金德謙父名昌燁之昌字,誤以正字書塡。第十七人幼學金煊之煊字,誤以楦字書塡。第二十五人幼學尹錫烈,誤以李錫書塡。三等第十六人幼學姜楙父名碩儒之碩字,誤以錫字書塡。第二十九人幼學權詡居抱川之抱字,誤以搏字書塡。生員試二等第二十二人幼學尹皓父職名參奉之奉字,誤以事字書塡。三等第二十八人幼學李日成父名存身之存字,誤以在字書塡。第三十九人幼學田光勳父職名兵馬之馬字,誤以使字書塡。第四十四人幼學李致中年二十五之五字,落而不書。第六十六人幼學金鍾秀父職名上前字,落而不書。第六十七人幼學朴敦義居原州之州字,落而不書。第六十八人幼學閔百寅父職名上前字,落而不書。莫重入啓榜目,誤書落字,如是浩多,事甚駭然,竝改付標以入,而試官及四館,俱難免不察之失,竝推考警責。下吏,令該曹科治,何如?傳曰,允。
南泰耆,以戶曹言達曰,依令敎,判府事閔應洙自己巳二月至十月合九朔祿俸,令倉官,更爲輸送于本家,則以爲連爲陳箚力辭,終不敢祗受云。祿俸又不領受,何以爲之?敢稟。令曰,令倉官,更爲輸送。
南泰耆,以禮曹言啓曰,卽接寧陵參奉所報,則今二月二十四日,行本陵忌辰祭及寒食祭時,兩官不可不備員。而參奉曺世虎,時在慶尙道金山地,尙未上來,斯速變通云。莫重陵寢祭享,不可以假官替行,參奉曺世虎,今姑改差,其代,卽令該曹以在京無故人急速口傳差出,以爲備員參祀之地,何如?傳曰,允。
又以禮曹言啓曰,傳曰,今覽燕行攸得文丞相遺像,覽也不覺英氣之射人,精忠義烈,令人起敬。曾聞六鎭,有皇帝陵·五國城,與宋史符合,故其命修治矣。噫,文·陸兩人貫日之忠,不朽百代,臥龍祠·夷齊廟,皆因昔年偶感而命者也。今於此處,建宇祀兩人,使二帝無臣而有臣,二忠百代之下,可以依君。以此詢問入侍大臣諸臣,僉議不叶,俱以文天祥一人,同配祀於臥龍祠岳武穆云。予意亦不自信,欲爲廣問,而噫,陸秀夫舟中講學,負帝入海,今若表其節,與文奚間,建宇配祀,不可闕,一也。其令禮官,問于時原任大臣·儒臣,稟處事,命下矣。問于大臣,則領中樞府事金在魯以爲,下詢文信國建祠之議,出於聖上曠感激勸之至意,不勝欽歎。而第五國城·皇帝陵之說,旣無明據,流聞難準,而信國,又非靖康死節之人,則未知其果爲襯合。且夷齊廟·臥龍祠皆因山名之同,而特爲興感肇祀,非無端,只尙其忠節而爲也。今此信國遺像,幸而得來於燕行,則不忍泯沒,圖所以建宇安靈,亦在所不已。至於陸丞相,則其烈烈精忠,固合與信國同配,而倘又如是,推類則或恐將限節矣。若其妥侑之所,則信國之竭忠盡節,必欲扶將亡之國,與忠武武穆,未必不同,而配於淸聖廟,亦未見其十分相襯。臣意則配祀於臥龍祠,恐爲得宜。伏惟上裁云。領敦寧府事趙顯命以爲,區區淺見,業已面達於筵中,今無可以更陳者云。行判中樞府事閔應洙以爲,區區淺見,曾已仰陳於筵席,今無更達之辭云。左議政金若魯以爲,日昨入侍時,因下詢,已有仰對云。右議政鄭羽良以爲,今此文天祥眞像建祠之議,實出於聖上百代曠感風聲永樹之意,臣不勝欽歎之至。而第所謂五國城·皇帝陵之說,雖有自古流傳,而不見於可信文字,有不可的知,至於諸葛武侯·岳武穆,其忠義同,而有志未就,亦同,故竝祀一祠。而文山則與兩人忠義雖同,而跡則少異,先朝旣立夷齊廟,甚盛意也。文天祥日月爭光之大節,無愧於夷齊,臣謂配祀於此廟,則恐似得之。今日建祠之議,適在於眞像東來之際,而陸秀夫則其精忠大節,固與文山一般,然若推類而祀,則似無限節,臣之愚見如此,唯在聖上裁處云。奉朝賀金興慶以爲,淹病濱死,神識昏迷,不能仰對云。大臣之意如此,爲先書入之意,敢啓。傳曰,在外儒臣獻議畢到後,當下敎矣。
洪益三,以兵曹言啓曰,明日親臨朔試射試官望,今當擬入,而射員外,參考官望,極涉苟簡。堂上侍從罷散中,有敍命而未及付軍職人員,依例口傳付軍職,以爲推移備擬以入之意,敢啓。傳曰,知道。
又以禁衛營言啓曰,本營郞廳前司書李得宗,時無職名,令該曹依例口傳付軍職,冠帶常仕,何如?傳曰,允。
副修撰趙重晦書曰,伏以臣竊伏念君臣之間,其令截嚴,其高下縣隔,固若由地視天,宜非扳援控訴之所能及,而爲臣子者,苟有情私之至懇至切者,則必呼而訴之,以冀其見慈,而亦未嘗不蒙幸而曲遂焉。此所以爲覆燾之大,而上下之際,感通孔昭者也。今臣有至懇之情,至切之私,而若徒知干冒之爲可懼,而不一陳列,則是臣自阻於仁覆之天,而亦非所以廣邸下孝理之治者也。玆敢冒死一嗚呼焉,惟离明,少加憐察焉。臣之偏母,今年六十有四,受氣虛脆,自少善病,中年以後,連値喪威,積傷所祟,百病交作,轉輾沈痼,氣息澟綴,奄奄若西日之下山。老人調保之道,必須盡其飮啖之節,藥餌之補,以扶接元氣,以延歲月,而臣家世淸寒,産業素薄,朝夕菽水,亦患難繼,甘旨供養,尙何暇論?自臣通籍以來,區區志願,不過冀得升斗之祿,以伸一日之養,而前後踐歷,罔非分外之華顯。在臣一身,榮耀雖極,而顧此在床之老母,疾病沈頓,調養無資,烏鳥反哺之誠,迄未有遂,人子情理,寧不愍然?臣抱玆耿耿,久欲陳聞,仰冀仁天曲遂之恩。念臣以釁累賤蹤,縱荷大朝鴻造,拔之坑坎,置之衽席,恩山渥海,與天無極,在臣分義,誠不宜輒歸私懇,唐突干冒,囁嚅不敢陳者,今已有年矣。荏苒之間,日月其逝,親年益深,臣情益切。臣又伏念,人臣效忠,內外無間,況臣空疎蔑裂,其在朝無絲毫裨補,其有無輕重,不啻若九牛之一毛。毋寧得一小邑,竭其駑鈍,推宣朝家之德意,呴濡編戶之赤子,則雖其所欲遂者,私懇,而亦可以少效涓埃之報。遂敢不避煩瀆之誅,而仰首哀籲。伏惟邸下,以孝爲治,推仁體下,倘蒙許以一縣,俾遂便養之願,則臣當於奉職之外,捐其月俸,以供甘毳,調護母病,獲臣至願,則臣之私幸,固已萬萬。而其於聖世錫類之化,亦未必無少補矣,臣無任云云。答曰,覽書具悉。書辭,令該曹稟處。
戶曹參判曺命敎書曰,伏以臣於昨年春,忝叨憲長,病闕次對入侍之禮,臺啓薄勘,止於罷職,罪重罰輕,至今惶悚。不自意恩敍未幾,有此地部亞官之命,臣手捧除旨,驚感無地,追省罪戾,尤不知措躬之所。念臣七八年來,悲哀損性,百疾交痛,最是乍動則渴劇焚灼如盡,乍冷則泄暴注瀉不止,此又在肓之症,視臣者皆爲之懼焉。至於憲長爲任,實係匪分,前後十餘除,雖死而不敢膺命者,此又通朝之所共知。在伊時郊居,伏聞大朝筵敎非常,舁病疾馳,未及入對,而聽政有命,朝參已定,臣遂放倒廉愧,冒沒入肅,而仍與咸造之末矣。冒雨勞動,半日處冷之餘,中消下注,舊症飆發,以此醜急之疾,萬無登筵之勢。一詣春邸,獲瞻离光,豈非平生至願?而終不得自力,則病勢之萬分難强,推可知已。若諫長無端之斥,雖出不諒,當此難進之會,虛帶掌憲之銜,虧禮孤恩,莫此爲甚。論以罪犯,實從末減,今豈可以日月之稍久,而晏然於職次乎?狗馬賤疾,日就死域,竝與筋力奔走,而無自效之望,冒籲於大朝紸纊之下者,亦嘗有年矣。伏乞邸下,亟令有司,追堪前罪,以勵一初之政,鐫削恩職,以安微分,仍飭選司,勿復檢擬,以延殘喘,千萬幸甚,臣無任云云。答曰,覽書具悉。卿其勿辭,從速上來察職。
庚午二月十九日辰時,上御歡慶殿。藥房入診時,都提調閔應洙,提調趙觀彬,左承旨南泰溫,假注書李賢汲,記事官金光緯·金弘澤,醫官金應三·玄起鵬·金壽煃·李廷德·許磐,御製編次臣趙明履,以次進伏。應洙曰,日間聖體若何?上曰,一樣矣。應洙曰,搔癢之候何如?上曰,臂部猶未快差矣。應洙曰,湯劑二十貼,當盡於今日,繼進之劑講定,何如?上曰,十貼猶在矣。應洙曰,如是則豈望有藥效耶?上曰,猶勝於丸劑矣。應洙曰,大王大妃殿氣候若何?上曰,安寧矣。應洙曰,王世子氣候如何?上曰,好過矣。應洙請診。應三等,以次進診訖。應三曰,春日調和,脈候均平矣。諸醫所達,亦同。上曰,脈則云好,而氣則漸衰,未可知也。且脚部甚有妨於坐時,似是氣衰脚軟之致,將何以爲之?應三曰,藥則當與諸醫議進,而按摩法最好於脚患矣。壽煃曰,木瓜茶,時時進御好矣。上曰,木瓜煎入之。應洙曰,近年以來,天顔有非昔之嘆,況且終日引接,或至徹夜,向衰之年,安得無減損之節乎?凡祭祀之禮,亦當量筋力而行之。今春皇壇之祀,不必親祭,攝行何妨耶?觀彬曰,以於戲不忘之義,雖欲親祀,調攝之中,宜思攝行之道矣。泰溫曰,壇祭有同祭天,亦何必年年親祀乎?大臣所達宜矣,伏願俯念焉。上曰,於國事則諸臣以予爲不衰,於祀典則諸臣以予爲衰,是未可知也。予之卽今所爲,惟祀典壇祭之親行,何可止耶?應洙力請不已。上曰,其時予當量筋力而下敎矣。觀彬曰,臣有私懇矣。臣之情地,不便於朝廷,至於備局坐起,則與右相,有不相對之嫌,備堂則決難行公矣。上曰,原任之意何如耶?應洙曰,有難强之矣。觀彬曰,一品重臣,往賓廳則與大臣相揖,故禮數不便,前亦有不往之例矣。上曰,以是爲例,則周便之道矣。命承旨書之曰,工判趙觀彬,以輔國一品,於朝堂,禮貌非便,引故相不爲行公之例,固辭,其在重朝體·禮使臣之道,難以强迫,許副備堂焉。都提調以下先退。上命承旨書之曰,文臣試射一貫革三人入射,三帶拾箭監的封箭,依例爲之,衛軍多定事,分付。書訖。上笑曰,明日射員,必亂射於白蓮池中矣。衛仗軍士,不可不多定也。承·史退出。
上在昌德宮。常參·經筵,以代理停。
下直。尼山縣監沈運熙。
李普昱達曰,明日生進放榜相値,常參頉稟。令曰,知道。
洪益三達曰,備邊司郞廳來言,今日賓廳日次,而親臨試射相値,頉稟。令曰,知道。
又達曰,大司憲金鎭商,掌令宋能相在外,南泰赫呈辭,執義未差,持平李晉吉服制,安致宅未署經。今日以監察茶時之意,敢達。令曰,知道。
備忘記,今下弓矢,恃寨僉使韓厚基,阿吾地萬戶金甲達等處,給送。
政院啓曰,今日文臣朔試射時,親臨事命下,而雨勢如此,實無開場之路。此與科試有異,擇日退行,固無所妨。況今上候方在靜攝之中,當此陰濕之時,久御帳殿,易致傷損,姑爲退行,未知何如?惶恐敢啓。答曰,虞人期獵不知乎?爲文官如此,極爲駭然。傳于洪益三曰,兵房承旨,爲先禁推。諸承旨斯速回來。
傳于洪益三曰,帳殿,旣設油遮日,差備官等,着笠帽事,分付。
李鼎輔啓曰,卽者吏曹郞廳來言,因禮曹草記,寧陵參奉口傳差出事,命下矣。初入仕首堂,例爲差出,而判書金尙魯未肅拜,參判趙明履,以次官,不得擧行云。判書金尙魯,卽爲牌招,以爲差出之地,何如?傳曰,允。
又啓曰,吏曹判書金尙魯牌不進,推考傳旨,今方捧入矣。寧陵參奉差出,事甚緊急,而如是違牌,極爲未安。更爲牌招,以爲卽速擧行之地,何如?傳曰,允。
吏曹口傳政事,以任選爲寧陵參奉。
兵曹口傳政事,副司果沈鑧·金尙耉·李壽鳳·權抗·趙雲逵·韓光會,副司正崔台衡。傳于洪益三曰,右副承旨入侍。春塘臺親臨朔試射罷後,政院·玉堂·藥房口傳問安。答曰,知道。
庚午二月二十日辰時,上御春塘臺。文臣朔試射時,領府事金在魯,領敦寧趙顯命,左議政金若魯,都承旨李鼎輔,左承旨南泰溫,右承旨李普昱,左副承旨宋昌明,右副承旨洪益三,記事官南鶴老,假注書李賢汲,記事官金光緯·金弘澤,以次進伏訖。上曰,射員,何敢登拜於臺上,而臺上設地排耶?近來文臣,可謂便矣。入門官拿入。典設司官員拿處。上曰,前排不爲待令,訓將推考。上曰,兵房承旨,勿爲禁推,卽爲入侍。上曰,入門官拿入,依法決棍。益三曰,上試官日已晩,而尙不入來,極爲非矣。從重推考,何如?上曰,依爲之。出擧條在魯曰,聖體調攝,此時,若何?上曰,一樣矣。在魯曰,大王大妃殿氣候,若何?上曰,安寧矣。在魯曰,王世子氣候,如何?上曰,好過矣。上命承旨書之曰,試官朔試射,乃是國試,則凡呼名之際,必呼其名。而今聞武臣朔試射時,先名後爵而呼之,文臣朔試射時,只呼其姓,事之寒心,莫此爲甚。遠者雖不可飭,近者宜飭,前後試官,竝從重推考。此後竝依親臨例呼名事,嚴飭。又命書之曰,今日冒雨親臨,意蓋深矣。此後朔試射時,不準十巡,以十巡書奏,則當該試官,施以制書有違律。鼎輔曰,以寧陵參奉口傳差出事,吏曹判書金尙魯,初牌不進,方出再牌,而尙魯尙未一番辭疏,似難遽然出膺。自前如此之時,有次堂擧行之例,何以爲之乎?上曰,吏判如此之時,何可撕捱不出乎?斯速膺命之意,申飭。當該承旨,直請以次官擧行,推考。出擧條上曰,今番特敍堂下文官,口傳付軍職,使之入參。上親製七絶一首,親書,命益三讀之。有曰,三月杜鵑御苑先,人生一暮少何年。日長風淸感我意,春蘭秋菊理誠然。上曰,此春字,破字詩也。古有此法矣。原·時任大臣及承·史亦皆和進。而侍衛中,雖年稚者,依古風例和進也。上曰,入侍承旨已作耶?口達,可也。益三和進曰,三農佳雨曉來先,人道今年大有年。日看和風禁苑起,春臺花發自敷然。上曰,史官中必有已作者,口達,可也。臣賢汲和進曰,三淸曉闢雨師先,人頌堯天萬萬年。日下雲生紅帕案,春塘花木盡油然。鶴老和進曰,三五盛時與後先,人文炳蔚太平年。日月高臨瞻御座,春風和氣自雍然。上命臣賢汲,持入諸臣所賡詩。命承旨讀之。在魯詩曰,三三花柳禁中先,人世光陰感往年。日試武文淸燕暇,春臺民物共懽然。顯命詩曰,三耦今庭迭後先,人人拜舞祝崗年。日新湯德天心合,春雨知時更霈然。若魯詩曰,三陽泰運我東先,人物熙熙樂有年。日月高臨帳殿闢,春和時雨任天然。日城尉鄭致達詩曰,三春花柳是日先,人人盛稱此好年。日暖風淸時雨來,春夏秋冬理自然。副摠管柳萬重詩曰,三陽和氣禁林先,人頌昇平屬是年。日永靈臺觀德地,春風吹雨下油然。禮曹參判洪鳳漢詩曰,三謨聖德四民先,人在康衢祝聖年。日昃不遑文武德,春天時雨更油然。左尹南泰良詩曰,三代仁風未或先,人和物洽屢豐年。日親文武知天意,春與宸章共藹然。鼎輔詩曰,三陽花意禁林先,人樂昇平四百年。日侍天顔同一席,春風和氣兩瀜然。泰溫詩曰,三代治隆與後先,人間化日長如年。日馭纔臨時雨洽,春臺民物摠懽然。普昱詩曰,三三成耦藝誰先,人說徽儀踵亥年。日晩雨中期獵意,春臺和氣共熙然。昌明詩曰,三耦執弓競後先,人言盛事似前年。日遲彤陛觀帿德,春意王心共藹然。泰耆詩曰,三五馨香迭後先,人文益備就閑年。日從淸燕諮長術,春沼魚躍見自然。兵曹參知金相紳詩曰,三耦齊功蹌後先,人言盛事屬今年。日舒紫禁烟花早,春色天顔共藹然。光緯詩曰,三事勸民國務先,人時物色摠新年。日和風暖山花發,春意藹然物亦然。弘澤詩曰,三五靑條寶座先,人臣微悃祝堯年。日從南陸銅壺永,春盡夏來運自然。讀訖。上命賜饌諸臣。顯命曰,代理之後,東宮宜有謁聖之禮矣。若魯曰,酌獻禮,則殿下行之,東宮隨駕,仍爲試士,則豈不宜乎?顯命曰,殿下率東宮,行酌獻禮,則尤爲盛擧矣。上命承旨書之曰,頃者原任大臣陳達,意蓋是矣。予雖衰耗,至於祀典,旣不命攝,其於先聖,豈忍命攝?而元良靑衿入學,代理之後尙不一謁先聖,於禮則欠矣。予當率元良,酌獻先聖,以伸其禮,其令禮曹,開月望間推擇。試士一節,依例爲之,春塘臺擧行。射員李益普伏地,宣傳官尹復淵前奏曰,射員李益普,以射箭之無,伏地矣。上勵聲曰,何敢以無箭伏地耶?益普拿入決棍。上曰,任命周之形勢,猶時於予耶?極爲過甚矣。上曰,宣傳官,何敢以射員之伏地,肆然前奏耶?尹復淵拿入決棍。上曰,宣傳官尹復淵汰去。若魯曰,司錄李益普事,極涉駭然,汰去,何如?上曰,依爲之。上曰,衛仗軍,竟夕沾雨,自兵曹,設粥以饋事,分付。上命承旨書之曰,以今番試射觀之,常時朔試射,文具可知,不覺寒心。竟夕風雨,五十餘人,擧皆無分,其得中,只尹東度一人,特爲親臨之日,當以得中代居首,特賜弦弓一張。泰溫曰,前注書崔台衡中考,曾有考例蕩滌之命,故其後考出本院前例,則果有同副承旨南泰耆爲注書時,下考蕩滌之例,故俄者議于大臣,而仰達矣。上曰,崔台衡中考,蕩滌,可也。出擧條上曰,今番親臨試射,無前例,前排不爲待令,不是異事。訓將推考,置之。出榻敎上曰,今番不過申飭,典設官員拿處,置之。出榻敎上入小次。大臣以下退出。申時,上御帳殿小次。右副承旨入侍時,右副承旨洪益三,假注書李賢汲,記事官金光緯·金弘澤,以次進伏。上命臣賢汲,持入大臣·諸臣賡進詩。命益三讀一遍訖。上曰,御製編次中,亦當書之,以臣某臣某等和進矣。益三曰,當以上敎,傳諭于編次臣矣。上曰,御製及賡進諸詩,當竝錄於日記中耶?臣賢汲曰,今日盛事,敢不詳錄乎?上曰,然矣。益三曰,終日風雨,聖體不瑕有添損之節乎?伏望速爲還宮。上曰,然。承·史退出。
上在昌德宮。常參·經筵,以代理停。
下直,臨淄僉使李益華,〈恃〉寨僉使韓厚基,蛇渡僉使林枝重,阿吾地萬戶金甲達。
宋昌明達曰,明日常參,取稟。令曰,停。
南泰耆達曰,大司憲金鎭商,掌令宋能相在外,南泰赫呈辭,執義未差,持平李晉吉服制,安致宅未署經。今日以監察茶時之意,敢達。令曰,知道。
又啓曰,內乘來言,蛟龍旗雨具,取稟。傳曰,知道。
大王大妃殿·中宮殿·賢嬪宮,藥房口傳問安。答曰,知道。親臨生進唱榜罷後,政院·玉堂·藥房口傳問安。答曰,知道。藥房都提調臣閔應洙,提調臣趙觀彬,副提調臣南泰溫啓曰,昨日風雨,親臨試射,至夕乃罷,聖體調攝,不瑕有傷損之節乎?湯劑連爲進御,而瘙癢之候及眩氣,漸向差勝乎?今日雖非日次,臣等率諸御醫,趁早入診,詳察症候,有不可已。大王大妃殿氣候,何如?臣等不任區區憂慮,敢來問安,竝此仰稟。答曰,知道。慈殿氣候差勝後一樣。予則一樣矣。
南泰耆,以都摠府言啓曰,今日入直內三廳,武兼禁軍及軍兵等,當爲中日習射,而生進放榜相値,不得爲之之意,敢啓。傳曰,知道。
傳于宋昌明曰,史官一員待命,騎馬三匹·卜馬二匹立之。
宋昌明,以侍講院言達曰,本院新除授兼司書兪彦民,辭書承批之後,不爲出肅,卽爲牌招察任,何如?令曰,依。
南泰耆,以兵曹言啓曰,今月二十一日武臣賓廳講書日次,而中日相値,不得爲之之意,敢啓。傳曰,知道。傳曰,今日雨勢如此,生進放榜,食後爲之。而食後又如此,行之於仁政殿月廊事,分付。傳曰,生進狀元,盡率榜下入來乎?問啓,傳于宋昌明曰,放榜催促者,欲爲俟雨晴,卽時行禮之意,而尙今不行。若親臨,則六承旨當補外,卽爲申飭。
李普昱啓曰,生進放榜,當親臨爲之事,命下矣。承旨不可不備員,都承旨李鼎輔,病不仕進,左副承旨宋昌明式暇,今日亦不仕進,所當牌招。而都承旨拘於廳規,不得請牌,何以爲之?敢稟。傳曰,牌招。傳于南泰耆曰,雖小科放榜,亦有親臨之事,而殿庭擾亂,雖上司下人,自兵曹捉去決棍。傳于宋昌明曰,初嚴入之,二嚴三嚴,隨時爲之。傳于南泰耆曰,以昨日侍衛擧行。
宋昌明,以禮曹言啓曰,生進放榜親臨事,命下矣。時刻迫急,儀註節目,未及磨鍊,一依丁卯年親臨時例,分付擧行之意,敢啓。傳曰,知道。傳于宋昌明曰,昨日二品以上所製詩,欲見之,書入。
宋昌明,以內醫院官員,以都提調·提調意達曰,木瓜煎劑入事,定奪於大朝入診時,而所用篩子,繕工終不待令,已過數日,尙不得劑入。御藥事體,何等至重,而慢忽如此,事體極爲可駭。當該官員,拿問定罪,以懲後習,何如?令曰,依。
魏昌祖,以禮曹言啓曰,今此寒食祭享時,各陵兩官,不可不備員,而新除授莊陵參奉張大志身死云。莫重祭享,假官參祀,事甚未安,其代令該曹以在京無故人,卽爲口傳差出,以爲備員將事之地,何如?傳曰,允。
吏曹口傳政事,以張達星爲莊陵參奉。
洪益三,以義禁府言啓曰,鍾城府投畀罪人申晦,定。本府羅將,午時押送之意,敢啓。傳曰,知道。
都承旨南泰良書曰,伏以,臣於千萬夢寐之外,忽承知申恩除,適當親臨放榜之日,至有先入侍後肅拜之命,驚惶震薄,蹶入來,則殿坐已罷,大駕還內矣。在臣分義,固當祗肅於天陛,而第臣兄泰溫,以臣相避,旣遞左承旨之任。夫使其父兄遞職,而爲子弟者,晏然行公,非但臣私義萬萬不安,其在公朝體面,亦豈有此理?玆敢略陳短章,仰瀆於离明之下。伏乞睿慈,諒臣必遞之義,亟命鐫遞臣新授職名,以存朝體,以安私分,不勝幸甚。答曰,覽書具悉。卿其勿辭,從速察職。
吏曹判書金尙魯書曰,伏以,臣罪大自作,罰止薄勘,伏郊泥首,寤寐惶悚。曾未旬日,恩敍遽下,纔經宿而又奉長銓新命,此非臣夢想之所到,驚駭震薄,五內喪守,誠莫知是命之何以及於臣身也。人之辭銓職者,自有許多般分數,如在可出不可出之間,則可以人器言,可以責任言,亦可以權要言。而臣則不然,十重鐵壁障在目,而只見其百不可出千不可出矣。請以不可出之義,一言陳之。臣之前帶將任,不過本兵例兼,而於義有所兢兢於心,有所踧踖,而尙且冒萬死逋四召,終至於必解而後已。況銓衡重柄,方之例兼將任,其輕重何如?其所以兢懼踧踖者,亦何如?而辭彼受此,前後衡決,以自就於奇怪,無此理也。又況臣兄之曩拜是職,以兄弟之不敢竝居匀銓,積月力辭,卒被譴補,此爲臣家法矣。今臣所處,亦復如之,而擺棄家法,惟榮爵是趨,則其爲作何狀人?堂堂聖朝,安用此臣爲哉?死耳決不爲此。於是乎臣之去就,不待多言而決矣。屢日縮伏,未聞惠文之論,久縻虛銜,徒增違傲之罪,不得不仰籲睿聽,恭俟明旨。伏願下諒此危苦之情,察臣將遞之狀,將臣新授職名,卽行鐫削,毋使法紀墜而聽聞駭,不勝幸甚,臣無任云云。答曰,覽書具悉。卿其勿辭,從速行公。
庚午二月二十一日辰時,上御宣政殿。承旨入侍時,右承旨李普昱,假注書李賢汲,記事官金光緯·金弘澤,以次進伏。上曰,我國兩班,果難矣。生進新來,何爲而不卽入來也?此必不滿壯元之心,其習可駭。今日予當親臨放榜矣。命承旨書之曰,今日生進放榜,當親臨,榜下不參人,當爲拔榜。以此分付。又命書之曰,若不於午前擧行,禮曹堂上,當拿處。以此分付。又命書之曰,若不卽時擧行,該房承旨,當拿處。書訖。承旨退出。同日辰時,上御宣政殿。承旨入侍時,右承旨李普昱,假注書李賢汲,記事官金光緯·金弘澤,以次進伏。上曰,古之懸法象魏,有以也。申晦先爲處分然後,國綱可立矣。命承旨書之曰,今番生進親臨放榜,專由於頃者試官入侍時,試官申晦,以蕩然二字,唱之於先,以至于此。王者,申飭,宜在其先,申晦鍾城府投畀,當日內倍道押送,到配日字,令道臣狀聞,其若過限,令該府加律。又命書之曰,鍾城府投畀罪人申晦,若不於申時前押送,則判義禁當拿處。上曰,生進如有不入來者,當治其父兄之罪。以此分付。承·史退出。
庚午二月二十一日午時,上御仁政殿。親臨生進放榜入侍時,都承旨李鼎輔,左承旨南泰溫,右承旨李普昱,左副承旨宋昌明,右副承旨洪益三,同副承旨南泰耆,記事官南鶴老,假注書李賢汲,記事官金光緯·金弘澤,以次進伏。上曰,兵曹不能禁喧,當該堂上,從重推考。上曰,殿坐下令後始入來,生進使四館所,査實現告,可也。上曰,四館所官員,招入。學錄朴性淳,進伏。上曰,後來生進,如不査現,則四館所官員,當施欺君之律,卽爲現告。性淳退出。上曰,親臨放榜時,四館所官員,如是不擇,當該堂上,從重推考。上曰,四館所何不現告也?鼎輔曰,生進不入來人員姓名,四館所錄來,而皆鄕儒之未及來者云矣。上曰,何敢周遮營護耶?極爲寒心。從重推考。上曰,李鼎輔爲其儕流,營護爲辭,極爲過甚。命承旨書之曰,今番生進放榜親臨,可知國體,而都承旨李鼎輔,其所奏寒心。仁川府使除授。當日內辭朝,時任府使,遞付京職。上曰,當該四館所官員,事過後令該府科治。上曰,不見杜門洞不朝峴乎?國存然後,兩班亦存矣。上曰,生進東西班,何以不卽受白牌也?普昱曰,生進壯元,有所懷伏地矣。上曰,此亦出於廉隅,而伏地則猥屑矣。卽爲受牌之意,分付。上曰,投畀罪人,尙不發送云,金吾諸堂上,從重推考。當該都事,拿處。上曰,左尹南泰良,承旨除授,佐郞魏昌祖,承旨除授。上曰,人君有造命之權矣。北道人之一爲承旨,何妨耶?上命承旨書之曰,今日生進放榜時,東班首班如聾,莫知其拜,侍臣班如瞽,竝事過後,令該府處之。當該禮都監書吏,當該外班通禮院書吏,令攸司科治。又命書之曰,今日不參侍班者,禁推。大科唱榜後,照律。今番殿坐下敎後,入來生進,竝今番謁聖停擧。上曰,榻前下敎,則例爲分付於各司郞廳,而上注書,只分付於該府書吏,極爲非矣。益三曰,上注書南鶴老,推考,何如?上曰,依爲之。泰耆曰,分給白牌之際,始聞進士金宅海之姓字,誤以全字書之,卽令改書以給。而禮曹堂郞及四館所官員,皆有不察之失,推考,何如?上曰,依爲之。出擧條上曰,所餘白牌持來,考其名則其不入來者,可知也。泰耆持所餘白牌與榜目相較,則皆是鄕儒未及來者。上曰,京儒則無之乎?泰耆曰,無矣。京儒則初皆入來,無一人不參者云矣。益三曰,俄者天威之下,未敢仰達矣。在京生進,則皆欲早受白牌,歸爲父母榮矣。豈有不入來之理乎?聞生進壯元,以昨日榜會之無一人來參,今朝來到闕下,不卽入來云矣。上命承旨書之曰,凡大小科,同受牌於殿庭,同謝恩於闕中,而於謁聖,每惹鬧,噫,大小科,國之公賜,榜中之輩,何敢私自惹鬧?此國不國,君不君。此後若此者,其首唱人拔去榜中事,定式施行。上曰,生進各一等五人,使之入侍。生進一等,承命入侍。上各問其年及四祖,仍使誦其科作。上曰,御點二句,卽柳煥猷之詩耶?煥猷曰,然矣。上曰,愼處權,更誦詠補初抄詩,可也。處權誦奏。上曰,才士也。生進一等退出。上命承旨書之曰,今番親臨,意蓋深矣。卽見生進一等五人,其中生員一等二人張達星,以北道弓馬鄕之人,文俊貌爽,其在拾遐鄕之道,宜先此人,令該府,卽爲調用。又命書之曰,莊陵參奉,亦令次官擧行。又命書之曰,東班,令該府處之事,下敎矣。置之。諸臣,退出。
上在昌德宮。常參·經筵,以代理停。
巳時午時,日暈。未時,日暈兩珥,暈上有冠。申時酉時,日暈。
下直,襄陽府使崔成大,聞慶縣監洪櫟。
魏昌祖達曰,明日國忌齋戒,再明日國忌正日,此兩日常參,頉稟。令曰,知道。
南泰耆達曰,大司憲金鎭商,掌令宋能相在外,一員未差,執義未差,持平安致宅未署經,一員未差。今日以監察茶時之意,敢達。令曰,知道。
宋昌明達曰,上番兼春秋金光緯,奉命出去,其代令該曹,卽爲口傳差出,何如?傳曰,允。
洪益三,以禮曹言啓曰,昨日生進放榜時,白牌分給之際,進士試三等第三十人幼學金宅海,誤以全宅海書塡,故白牌,卽自吏曹,改書以給。而當初榜目之誤書,事甚駭然,當該試官及四館,從重推考,原榜目中,改付標以入之意,敢啓。傳曰,知道。
吏曹口傳政事,兼春秋單鄭宅臣。
南泰耆,以兵曹言達曰,卽接武兼廳牒報,則新除授武臣兼宣傳官趙重喆,本廳許參時,連三次可否不順云,依例汰去。薦主訓鍊院主簿鄭來觀,亦爲罷職,以懲其誤薦之罪,何如?令曰,依。
宋昌明達曰,同副承旨魏昌祖,書批已下,卽爲牌招,何如?令曰,依。
同副承旨魏昌祖書曰,臣於千萬夢想之外,忽伏承銀臺特擢之命,臣誠隕越震迫,莫知所以置身之所。在臣處義,何敢爲唐突承膺之計?而適當大朝親臨法殿之時,且有先入侍後肅謝之命,蒼黃顚倒,不得不冒昧承命。而區區初計,非敢以職名自居也,念臣以北土冷蹤,眞所謂不識何狀,而自在釋褐之初,猥蒙大朝拂拭之恩,前後甄錄,輒煩記有,實非遐遠之賤所敢得者。而至若所叨之職,係是淸絶之選,歷數古今,未有如臣人微者,濫廁其間,則不但在臣身,匪榮伊災,其所以累聖上則哲之明,辱淸朝名器之重者,爲如何哉?不待臣畢辭,而司直之地,想必有駁正之論,在臣道理,但當泯伏靜俟,而是職之一刻冒帶,如在針氊,玆敢短章陳列,徑出禁門。伏乞离明,俯垂諒察,亟收臣所授職秩,以重公器,以安私分,不勝幸甚,臣無任云云。答曰,覽書具悉。大朝特除之下,其何若是?爾其勿辭,從速察職。
上在昌德宮。常參·經筵,以代理停。
仁宣王后忌辰。
宋昌明達曰,大司憲金鎭商,掌令宋能相在外,一員未差,執義未差,持平安致宅未署經,一員未差。今日以監察茶時之意,敢達。令曰,知道。
傳于南泰耆曰,戶判病差,則使之入來,否則勿爲入來。戶曹定例次知郞廳,使之入來。惠廳定例次知郞廳,亦爲入來事,分付。
傳于南泰耆曰,今番小科人元仁孫,使之待令。
傳于南泰耆曰,生進,卽令當爲謁聖,謁聖後使之入來事,分付。
南泰耆啓曰,戶曹判書朴文秀,身病未差,不得入來,戶曹宣惠廳郞廳及進士元仁孫,依下敎來待矣。
傳于南泰耆曰,承旨及元仁孫,先爲入侍。
傳于南泰耆曰,生進一榜入侍。
南泰耆啓曰,大提學趙觀彬,咨文有稟定事,來詣請對矣。傳曰,入侍。
傳于南泰耆曰,同副承旨魏昌祖,如入來,使之入侍。
大司諫曺命采疏曰,伏以,臣情苦勢危,病狀且痼,一步臺地,從前有必辭之義,而向因眞殿動駕,黽勉伸分,且爲一瞻离光,冒沒登筵,而因仍盤礴,豈私義之所敢出也裁?伏乞聖慈,諒臣病狀之如右,亟賜鐫遞,以安私分,不勝幸甚。仍念昨日處分之過中,不無親愛之忱,略此附陳,惟聖明,俯採焉。日前伏見聖上,特下十行絲綸,變小科窺封之弊,聖敎諄切,實出於大公至私之意,而伊時一試官筵奏,不免妄率,對吏搶頭,今已懲其罪矣。然在申晦,此不過一時語言之失,而謂之流俗庸常之見,則可也。若以爲欲變撓我聖上處分,則實非其本情,而夫何雷霆之威,重有投荒之命,與其父八十耆舊之臣,泣涕相別,便同永訣,原其罪旣不深重,顧其情亦足深惻,至於知申筵達,略陳鄕儒未參之由,而咫尺前席,威譴太驟,其於大聖人中和之德,亦豈不有欠耶?臣官以諫名,不得不略效匡救之忱。伏乞聖上,還寢申晦投畀,李鼎輔補外之命,千萬幸甚。
庚午二月二十三日午時,上御歡慶殿。承旨及進士元仁孫入侍時,右副承旨洪益三,假注書李賢汲,記事官金光緯·金弘澤,進士元仁孫,以次入伏。上曰,先召元仁孫,有意矣。今日,卽寧陵國忌也。粵在先朝,臨御萬壽殿。其時爾先祖故相臣元斗杓入侍,先朝解所御帶賜之,爾亦知此事乎?仁孫對曰,先朝御賜帶弓,在於臣之宗家矣。上以靑絲帶,親賜仁孫曰,爾帶此帶,毋忘國恩,且繼爾先祖之忠也。仁孫,受而再拜。上曰,聖朝外裔,卽承旨及爾也。承旨爲大科,爾爲小科,可貴也。上曰,承旨與元仁孫,兄弟行乎?益三曰,八寸兄弟矣。仁孫先退。上曰,注書出往,生進一榜招入。臣賢汲趨出,偕生進一榜入來,俯伏于庭下。上命生進各一人,次次升立階上,或誦其科作而退。上曰,頃日領敦寧,以二百進士之面試爲言,而此則野俗,故予欲召見抽栍,使誦其文矣。今此安重郁,以換手自服,予面亦靦然矣。益三曰,渠旣以換手自服,則不可不拔去榜中矣。上曰,然矣。命承旨書之曰,王者之道,不過勸懲。今番特爲召見一榜,意槪在矣。其中二人,俱以回甲之年登榜,今見其人,其猶精確,令該曹調用。抽栍試誦時,渠自服換手,其在嚴科場之道,不可置之,安重昱拔去榜中。又命書之曰,都承旨南泰良,其所撕捱,已涉過矣。而陳書承批之後,尙不行公,同副承旨魏昌祖,其所特除,意蓋深矣,則一書承批,廉隅猶可也。一向撕捱,分義寒心。只推,竝卽牌招察任。益三曰,再昨親臨放榜時,臣等不能善奏矣。其時生進壯,在於闕門外,不卽入來者,以榜會不成之故也。榜下諸人,豈不入來耶?其時不能善奏,莫非政院之過也?其日下敎,多有過中者,還收,如何?上曰,承旨所達,亦是矣。益三曰,李鼎輔補外之命,亦恐過中。臣雖無狀,豈出於營護之意耶?上曰,李鼎輔之心,則必與申晦不滿壯元之心,同矣。益三曰,臣以注書事仰達矣。事變注書,今則不入於次對,便是冗官矣。上曰,便是參下奉朝賀也。此後則使入於東宮次對,可也。益三曰,注書之才,自古難矣。臣在外聞之,入院見之,如李賢汲之人,果是難得之注才,此非徼恩,故敢達矣。上曰,然矣。予亦知之,果然矣。益三曰,金養心·金永爕亦有注才矣。上曰,金養心則予見之矣。其人頗佳,而金永爕誰耶?益三曰,下番兼史金弘澤之從姪也。上曰,注書出往,惠郞·戶郞偕入。臣賢汲趨出,偕惠郞朴師伯,戶郞李匡會入侍。上曰,惠廳定例,何以爲之?師伯對曰,前堂上元景夏,出中草,未及正書,多有仰稟事,而未及爲之,尙今封置矣。上曰,戶曹各司定例,何以爲之?匡會對曰,判書近有實病,未盡釐正矣。上曰,此後予當從容召見,其時各持定例入來也。諸臣,以次退出。上曰,玉堂上下番入侍。出榻敎
庚午二月二十三日初更,上御歡慶殿。大提學儒臣入侍時,大提學趙觀彬,同副承旨魏昌祖,修撰金陽澤,副校理趙重晦,假注書李賢汲,記事官鄭宅臣·金弘澤,以次進伏。上命承旨讀奏北道按覈狀啓訖。觀彬曰,今日求對,咨文事也。觀此狀啓,則諸人所招各異,而罪魁則終是李時華也。左相則以爲,李時華,不當入之於咨文中云,時華事,不可不詳審矣。上曰,御史之意,欲以時華,入於咨文中矣。觀彬曰,然則咨文姑置之,以待御史之來好矣。上曰,御史數日內,當來云耶?觀彬曰,御史罔夜上來云矣。上曰,然則咨文姑置之,以待御史之來也。觀彬先退。重晦曰,臣有所懷矣。殿下於事爲之間,每有觸腦。昨日放榜時,屢下嚴敎,處分過中,其時臣適在玉堂見之矣。天纔明,生進一榜皆入來,而生進壯元,獨以自重自尊之意,不卽入來,非榜下之過也。申晦之投畀,元不與此事相襯,且李鼎輔之所達,亦不過下詢之下,擧其實狀而已。其日處分,似不免太過矣。臣惶恐敢達矣。陽澤曰,生進壯元之事,非矣。以榜會之不成,在闕外,不卽入來,以致處分之過中,況且伏地一事,尤極怪駭矣。上曰,上下番,亦豈無申晦之心耶?上番則體其父之公心,未可謂之必然,而下番所達,近於營護矣。李鼎輔亦如申晦之心,故補外矣。重晦·陽澤,惶恐先退。上命承旨書之曰,今番處分,非因一時辭氣。申晦事不嚴處,窺封謬習,其將復舊,小科放榜,每必惹鬧,不正科習,欲爲釐正。而職不過一試官,敢曰蕩然,因此使其君慨然臨殿,其鍾城,可謂爲申晦投畀也。身爲薇垣長,不思規正,乃敢營護,其涉寒心。大司諫曺命采,遞差,其章給之。筵中儒臣所奏,亦涉營護,若此,人君何以出一令乎?當該先奏儒臣,從重推考。申晦到配日字,令該府,更加嚴飭。又命書之曰,曾於潛邸時,聞此弊,而今於安重昱,乃知此弊之甚矣。噫,武科代射,其律重,文科換手,奚間乎?此今番令初,雖參酌拔榜,此後若此,無文參榜者,一體代射例施行。子不云乎?繪事後素,去飛篇,蓋去文具也。本文,質也。筆法,文也。凡場中,或取字體,故有此弊,況科場隨從,申飭之後,若從舊例,寫手其何以禁?其雖雄文,或差拙筆,何以參榜?此後取文,不取筆事,奉承傳嚴飭試所。又命書之曰,在外臺臣,竝遞差,待朝政官牌招開政。書訖。承·史退出。
上在昌德宮。常參·經筵,以代理停。
仁宣王后忌辰。
李普昱達曰,明日常參,取稟。令曰,停。
洪益三達曰,大司憲·執義·掌令二員·持平一員未差,安致宅未署經。今日以監察茶時之意,敢達。令曰,知道。
李普昱啓曰,右議政鄭羽良箚子到院,而以國忌正日,留院之意,敢啓。傳曰,入之。
藥房都提調閔應洙,提調趙觀彬,左副承旨洪益三啓曰,伏未審日間,聖體調攝,若何?湯劑連爲進御,溫川水亦爲熏洗,而瘙癢之候及眩氣,漸向差歇乎?今日臣等,趁早率諸御醫入診,詳察症候,議定湯劑繼進當否,爲宜。大王大妃殿氣候,何如?臣等不任區區憂慮,敢來問安,竝此仰稟。答曰,知道。慈殿氣候,差勝後一樣。予則眩氣一樣。後日次入侍,宜矣。
大王大妃殿·中宮殿·賢嬪宮,藥房口傳問安。答曰,知道。
洪益三,以都摠府言啓曰,今日入直內三廳,武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
李普昱啓曰,吏曹判書金尙魯,參判趙明履牌不進推考傳旨,今方捧入,而開政命下之後,不卽擧行,事甚未安。竝更卽牌招,何如?傳曰,允。
魏昌祖達曰,明日次對,兩司當爲進參,除未署經外,新除授臺諫,竝待開門牌招,以爲推移入對之地,何如?令曰,依。
有政。吏批,判書金尙魯未肅拜,參判趙明履進,參議韓翼謩在外,左副承旨洪益三進。
兵批,判書李天輔病,參判徐命九病,參議洪鳳祚入直進,參知金相紳病,同副承旨魏昌祖進。
吏批,啓曰,獻陵參奉宋翼彦呈狀內,望七偏母,宿患添感,元氣無餘,委頓綿綴,以此情理,決難離捨。寒食大祭迫頭,而萬無進參之勢,斯速入啓遞改云。其親病旣如是危重,則有難察任。今姑改差,何如?傳曰,允。
又啓曰,侍從臣父年七十者,每於歲初,該曹抄啓加資,而新有應推恩人,雖非歲首,亦爲稟行事,載在法典矣。侍從臣父年七十人,別單書入之意,敢啓。傳曰,知道。
又啓曰,年九十婦人,令該曹抄啓封爵事,載在法典矣。年九十婦人,別單書入之意,敢啓。傳曰,知道。
又啓曰,判書金尙魯牌招不進,參議韓翼謩在外。小臣獨政未安,何以爲之?敢稟。傳曰,仍爲之。
又啓曰,兩司多官,今當差出,而擬望之人乏少,外任竝擬,何如?傳曰,允。
吏批,以趙觀彬爲知經筵,洪好人爲判尹,鄭亨復爲左尹,李昌誼爲右尹,李命坤爲大司憲,洪鳳祚爲大司成,任珽爲大司諫,兪廣基爲敦寧都正,金尙耉爲司諫,朴致文爲執義,李河述爲掌令,安克孝爲掌令,韓光會爲持平,兪漢蕭·李長夏爲正言,兪彦國爲獻納,韓啓震爲弼善,鄭光震爲吏曹正郞,李敬天爲新寧縣監,李廷重爲平安都事,田天祥爲驪州牧使,李箕鎭爲右參贊,李星慶爲刑曹佐郞,金永燮爲司錄,李錫杓爲禮曹參議,注書單崔台衡,奉常直長單成海龍,左參贊李箕鎭,右參贊權。
兵批,副護軍,李養正·宋徵泰·金鎭商·尹光毅·曺命采·閔宅洙·宋能相。副司直,洪重徵·任珽·金時粲·韓師得·南泰溫·兪㝡基。副司果,鄭弘淳·沈鏞。僉知單朴載河。
李普昱,以禮曹言啓曰,傳曰,頃者原任大臣陳達,意蓋是矣。予雖衰耗,至於祀典,旣不命攝,其於先聖,豈忍命攝?而元良靑衿入學,代理之後,尙不一謁,先聖於禮則欠。予當率元良,酌獻先聖,以伸其禮,其令禮曹,開月望間推擇。試士一節,依例爲之,春塘臺擧行事,命下矣。謁聖吉日,卽令日官推擇,則來三月十五日十六日爲吉云。以何日定行乎?敢稟。傳曰,以十六日擧行。
上在昌德宮。常參·經筵,以代理停。
卯時,日有右珥。巳時午時,日暈。申時,日暈。夜五更,月暈。
下直。所斤僉使宋世殷,長峯島萬戶沈珍。
魏昌祖達曰,明日常參,取稟。令曰,停。
又達曰,大司諫任珽,持平韓光會在外,不得出牌之意,敢達。令曰,知道。
李普昱達曰,左副承旨洪益三,今日病不仕進,卽爲牌招,何如?令曰,依。
南泰耆達曰,注書崔台衡,今日不爲出肅,卽爲牌招察任,何如?令曰,依。
令曰,大臣·備局堂上引接。
傳于南泰耆曰,東宮次對後,大臣以下留待。
南泰耆啓曰,大臣以下,依下敎留待矣。傳曰,詣閤。
南泰耆達曰,事變假注書金永爕,身病猝重,勢難察任。今姑改差,何如?令曰,依。
李普昱,以禮曹言啓曰,今此庚午式年文科講經試官,方爲磨鍊,而二品以上及堂下可擬之人乏少。依近例以堂上官,通融備擬以入,而參試官中,前文學金致仁,前修撰黃柙,時無職名,令該曹卽爲口傳付軍職,何如?傳曰,允。
兵曹口傳政事,副司果,金致仁·黃柙。
洪益三,以兵曹言啓曰,今此式年武科覆試試官望,備擬,而當品中可擬之人乏少。堂上曾經兵使,竝擬以入之意,敢啓。傳曰,知道。
又以兵曹言啓曰,因禮曹草記,來三月十六日文廟酌獻禮後試士事,命下矣。武科則例有初試,故吉日,令日官推擇,則來三月初四日爲吉云,以此日設行。而額數則依前例分兩所,各取五十人之意,敢啓。傳曰,知道。
李普昱,以禮曹言達曰,今此式年文科講經一所,設場於本曹上直郞廳,依前例朝房直宿之意,敢達。令曰,知道。
洪益三,以侍講院言達曰,本院新除授弼善韓啓震,時在忠淸道洪州地,書筵入番事緊,斯速乘馹上來事,下諭,何如?令曰,依。
魏昌祖,以戶曹言達曰,依令敎,判府事閔應洙,自己巳二月至十月合九朔祿俸,令倉官,更爲輸送于本家,則以爲陳箚力辭,終不敢祗受云。祿俸又不領受,何以爲之?敢稟。令曰,令倉官,更爲輸送。
李普昱,以禮曹言啓曰,卽接獻陵令所報,則今此寒食祭享時,兩官不可不備員,而參奉未差之代,急速變通云。莫重陵寢祭享,不可以假官參祀,參奉有闕之代,令該曹以在京無故人卽速口傳差出,以爲備員將事之地,何如?傳曰,允。
又以禮曹言啓曰,今二月二十三日生進入侍時,抽栍試誦時,自服換手安重昱,拔去榜中事,命下矣。生員試三等五十五人,幼學安重昱拔去原榜目中,付標以入。而其所授白牌,令吏曹,收取燒火之意,分付,何如?傳曰,允。
又啓曰,卽者吏曹郞廳來言,因禮曹草記,獻陵參奉口傳差出事,命下矣。初入仕首堂,例爲差出,而判書金尙魯未肅拜,參判趙明履,以次官,不得擧行云。判書金尙魯,卽爲牌招,以爲差出之地,何如?傳曰,允。
南泰耆啓曰,都承旨南泰良,家在城外,闕門垂閉,待明朝出牌之意,敢啓。傳曰,知道。
又啓曰,吏曹判書金尙魯,牌招事允下,而係是一日三牌,何以爲之事,微稟。傳曰,待明朝牌招。
又啓曰,文科講經試官望中,前修撰黃柙,方在罷職,而混同擬入,其涉不察。禮曹堂上推考警責,何如?傳曰,允。
吏批啓曰,判書金尙魯牌招不進,參議韓翼謩在外。小臣獨政未安,何以爲之?敢稟。傳曰,仍爲之。
有政。吏批,判書金尙魯未肅拜,參判趙明履進,參議韓翼謩在外,左承旨李普昱進。兵批,判書李天輔受由,參判徐命九入直進,參議金相紳試官進,參知未差,右副承旨南泰耆進,柳復明爲大司憲,南泰溫爲大司諫,林象老爲執義,李得宗·鄭恒齡爲持平,朴弼均爲工曹參判,朴弼傅爲兵曹參議,徐宗伋爲同義禁,趙重稷爲掌樂正,鄭基安爲兵曹正郞,柳謇爲正言,李箕鎭爲掌樂提調,林象翼仍任仁川府使。
兵批,啓曰,灣上軍官崔德恒,以救活人命之功,有加資之命,而係是軍官,何以爲之?敢稟。傳曰,加資。
又啓曰,新除授高山里僉使李禮復呈狀內,老母今年八十歲,法不當遠離赴任,斯速啓遞云。邊將之親年七十五歲以上者,許遞其任,已有定式,依例改差,何如?傳曰,允。
兵曹口傳政事,副護軍,李明坤·朴致文,副司直,李命坤·任珽·安致宅·韓光會·李鼎輔。
南泰耆,以兵曹言達曰,今二月二十四日,喪人辛商任稱名人,自丹鳳門入來,差備門外擊錚,極爲駭愕,令攸司囚禁治罪。同門守門將金光祚,常時不能禁斷雜人,以致闌入,亦難免其責,推考,何如?令曰,依。
魏昌祖,以義禁府言達曰,京畿監司申本,據刑曹申目內,順天府使朴奎壽,移本府處之事,達下矣。朴奎壽,時在任所云。依例發遣府羅將拿來,何如?令曰,依。
南泰耆,以司譯院官員,以都提調·提調意啓曰,今年正月二十八日進賀兼謝恩使三使臣引見入侍時,領敦寧趙顯命所啓,今行帶去員譯中,首譯韓致亨,忠實可信,而所得地圖,誠爲功勞,合有論賞之道矣。上曰,令該院論賞事,命下矣。今此地圖,係關緊要,且是禁祕難得之物,而韓致享之能出力購得以來,殊甚可嘉,似當依卞重和·金裕門等,八旗冊購得時例加資,而恩賞重典,自下不敢擅便,上裁,何如?傳曰,加資。
李普昱達曰,卽者同副承旨魏昌祖,因大朝入啓司諫金尙耉疏,諉以情勢難安,纔已徑出,卽爲牌招,何如?令曰,依。
以同副承旨魏昌祖牌不進罷職令旨,令于洪益三曰,聖意有在,若此乎?只推。
以監試官望筒,傳于洪益三曰,牌去來催促,卽爲修正以入。
傳曰,牌去來催促。
傳于洪益三曰,城門幾已開矣。家在城外試官使之催促,卽爲入來。
獻納兪彦國達曰,賓筵進接,兩司之長官入參者,乃臺中古例也,臣位次在下,故隨牌入肅,還欲出去矣。大臣·備堂入筵之後,院吏始乃忙急來促臣入參,臣蒼黃隨史官入侍。而長諫之在外,院吏不爲來告,故陳白達辭之際,下諭之達,未及陳請,豈可諉以事勢之宜如是,而晏然自處以無失乎?損臺體大矣。不可一刻仍冒,請令遞斥臣職。答曰,勿辭。亦勿退待。
南泰耆啓曰,司諫金尙耉,旣有上疏還給之命,一體牌招,以爲監試官進參之地,何如?傳曰,允。
南泰耆,以忠淸兵使狀達,達曰,堤川居私奴安克玄子克男等,爲虎囕死事。令曰,死人等,令本道恤典擧行。
李普昱,以濟州牧使狀達,達曰,正朝方物,歲飜過限,惶恐待罪事。令曰,勿待罪事,回諭。
副修撰趙重晦書曰,伏以,臣於再昨大朝筵對,以目下事,略陳所懷。聖敎嚴截,至以所奏營護,人君何以出一令爲敎,而仍有先奏儒臣重推之命,臣則此不勝震悚之至。臣職忝經幄,絲毫無報,平日所自勉,惟在於有懷無隱,而日昨伏見大朝激惱,出於意外,兩臣竄補,處分過重,愚忠耿耿,不能自已。前席所陳,竊自附於區區匡救之忱,而只欲使聖世刑政,得當而已,寧有一毫私護於兩臣而然哉?噫,爲人臣者,苟或懷私營護,使其君不得出一令,則此其罪萬戮猶輕。緣臣言語拙訥,誠未上孚,承此萬萬非常之敎,臣實抑塞懍悸,不知所以措躬也。雖荷聖度天大,曲賜寬恕,而在臣義分,其何敢晏然蹲冒於榮次乎?昨値淸齋,呼籲路阻,今始略暴危懇,仰瀆徽聽。伏乞离明,察臣情地之危蹙,亟許鐫削臣職名,仍勘臣妄言之罪,以肅朝綱,以安微分,不勝萬幸,臣無任云云。答曰,覽書具悉。爾其勿辭,從速察職。
右議政鄭羽良箚曰,伏以,臣伏見日昨傳敎,則有申晦投畀,李鼎輔外補之命,今日又有大司諫曺命采遞差之敎,臣竊以爲過矣。夫晦之蕩然二字之奏,不過語言間妄發而已。若謂之出於壞破變通之法之意,則必非其情。借使眞有此意,在聖人不逆不億之道,亦不當以此疑之而罪之也。且生進唱榜之不卽成,元非晦之所倡而然,旣命拿罷之後,追勘其罪,不亦過乎?至於李鼎輔,則其筵白特據實狀,而黜補尤爲過中。臣則前後筵對,每以振刷法綱,爲今日第一要,兩臣之罰,若當其罪,則臣當贊成之不暇,顧何足爲宛轉也?凡用罰之規,必得其當,而使人不敢有餘言,然後雖被罪者,不得不心服,而法綱於是乎振矣。今當臣所被之罰,以情以法,俱不可謂平允,而況前後絲綸,太涉嚴急,此直小事耳。可怒在物,以聖上涵養之素,何爲而失平至此也?曺命采之疏,臣雖未及見原本,而職在諫臣,法當匡救,雖有不槪於聖心者,惟當優容假借而已,何至於特遞其職乎?臣本欲登筵,仰陳微見,而得對未易。玆敢以短箚陳聞,伏望聖上,特恢包荒之量,還寢諸臣竄補遞差之命,不勝幸甚。取進止。答曰,省箚具悉卿懇。其取下敎,意欲祛私,則其越奏,非徒輕着,堤坊不可不嚴。其無下問,有若分疏,略示飭礪,職在臺臣,不思糾正其謬,私乃爲伸護,亦示飭礪。所陳若此,其在待大臣之道,又何靳之?已遞之官,今無可論。特放投畀,亦寢補外之命焉。遣史官傳諭。
判敦寧李箕鎭書曰,伏以,臣於前書之上,冒暴癃廢實狀,及伏奉睿批,雖未準所辭,臣於尾陳之說,旣示嘉納,仍借臣以調理之暇,俾得憑籍寵靈,延保縷息。愛欲其生,恩至渥也。臣床簀之中,感戴彌切,唯恐其溘滅在卽,報效無日,撫躬悼心而已。乃者伏聞大朝臨筵,以臣久在外,特命重推,爲惠廳定例事急,今臣卽日入城擧行。臣於是,有以仰見聖慈,謂臣簪履之舊,不欲棄捐於畎畝,特責以召役之義也。噫,臣雖至迷頑,秉彝所賦,卽與人均耳。葵藿微性,縱死難泯,以臣朝夕不自保之心,逖違城闕,將及周歲,瞻望宸極,倍激危衷,今於促旨之下,何敢爲逡巡退托之計,甘自陷於辜恩蔑分之誅哉?第臣殘年貞疾,困篤垂盡之形,自前冬添劇以來,尤無一分餘地。耳聾脚痿,尙屬表證,最是津血內渴,風氣外襲,舊患類中之候,乘春益肆。十數日來,暈迷幾死者,屢次,氣逆痰塞,聲啞語澁,甚至人物之常在旁側者,忽不省其名與面,昏頓沈昧,直一屍居之餘,無復陽界上意象,將飾巾待盡之不暇,尙可望扶曳登道乎?伏況聖上所以召臣者,在於看詳條制,整釐簿籍,而臣病旣是風祟,神識先亡,臨事輒茫然,縱使在京,其瘝職廢事則等耳。欲强起所不能,以至顚斃街衢,卒累天地覆育之化,亦豈非臣之死罪也?玆不得不瀝血訴哀於离明之下。伏乞邸下,亟加諒察,先改臣惠局之任,回授可堪者,毋致成命之稽滯,仍命攸司,重勘臣負犯,永刋臣職秩,上而肅頹綱,下而安賤分,實臣臨死之至願也,臣無任云云。答曰,覽書具悉。卿其勿辭,調理,上來行公。
知敦寧李宗城書曰,伏以,臣於本月十八日,敦寧府吏,以承政院指揮,謄示大朝,申飭臣上來傳敎,拜稽祗承,感涕盈襟。噫,臣之自放於畎畝之中,非臣所樂也。誠以身名汚辱,踪跡危臲,不敢復自齒於簪紳之列耳。雖然,世臣之義,差殊於蓬茅呂馬之出處,曾已槪陳矣。有起居則趨焉,有召役則往焉,朅來京輦之下,瞻依日月之光,亦臣之素計然也。前秋嘗藥之任,非敢辭也,終至於退還田里者,只緣疾病之難强也。苟其可强,又豈敢於偃蹇哉?是以,前席之奏對,徼倖於春和之病間,庶效其使令之微誠,雖微聖諭之提及,臣豈能一日弛此念哉?況今歲籥已改,春序向闌,榛苓之思,長結於軒陛,而顧此偏枯之症,已成籧篨,首尾十有三朔,了無變動,譬如朽木,逢春不陽。雖使臣感激而奉明旨,擔載而致城闉,其蹩躠癱瘓,跬步須人之狀,依舊是前年樣子,尙可論於出入省闥,奔奏職事也哉?調息旣久,神氣稍蘇,形貌意像,不至如病初之澌綴,獨此半體之不遂,固自如也。而傳聞筵臣之論臣病者,往往以差勝爲達,惟玆情實,旣不能得之於朋友,況敢望見諒於君父耶?此臣所以莊誦恩言,以惶以悚,身不知所置,言不省所出,寧就金木之刑,以贖慢蹇之罪者也。賴天之靈,醫治見效,手足運用,得比人數,則卽日趨召,竊自準擬,凡此控籲,諒由衷丹,苟毫末之假飾,神明必殛之矣。念臣所帶本兼諸任,雖稱閑局,固不容經年虛縻,況於前月,伏蒙經筵新命,似此選任,尤非滓穢之蹤所可叨冒。而猥入文字,瀆擾是懼,冥然泯伏,只自隕越,今始附陳於請譴之章,冀賜睿察,竝行鐫削。伏乞离明,亟降威命,勘臣罪戾,以爲人臣辜恩慢命者之戒,公私不勝幸甚,臣無任云云。答曰,覽書具悉,大朝特敎之下,其何若是?卿勿過辭,俟病少間,從速上來行公。
大司憲李命坤書曰,伏以,臣於千萬夢想之外,忽伏奉柏府新命,繼而召牌臨門,在臣分義,固當蹶趨承之不暇。而第臣偏母,今年七十有二矣。宿病沈痼,居常綿綴,而幸不至於危急之境矣。適因脫着失宜,感傷忒重,諸般症形,一倍添劇,頑痰塞胸,咳嗽達夜,粥飮全却,眞元漸鑠。向則間有扶起之時,而今則委頓床席,初則猶能酬酢之節,而近則昏瞀不省。臣以孑然單身,晝宵相守,煎泣罔措,暫時離側,替護無人,束帶供職,非所可論,坐犯違傲,亦甚惶悚,謹此隨詣拜書徑歸,論以邦憲,萬殞難贖。伏願离明,俯垂矜察,亟削臣職,仍勘臣罪,以肅朝綱,以伸至情,千萬幸甚,臣無任云云。答曰,覽書具悉。卿其勿辭,救護母病。
執義朴致文書曰,伏以,臣於前冬,適叨諫職,迺於辭章之末,附陳駁正之一言矣。不惟當之者,反詈詬辱。其時諫臣,不辨是非,至請譴罷,則向日柏府除命之下,宜不敢冒出。而大朝動駕在卽,區區情勢,有不暇顧,黽勉趨赴,翌日常參,自不勝延頸之忱,冒沒入侍,昏謬做錯之狀,綻露於傳達之際,至被筵臣之非斥,遂不免引避退待矣。大朝責敎至嚴,仍下特遞之命,臣至今惶愧,只自頌愆而已。不意玆者,又辱新除,召牌狎至,臣驚惶震惕,莫知攸爲也。欲爲趨承,則疾病之難强,姑捨勿論,情勢之難安,又復如此。臣何敢揚揚出入於臺閣之上,以益人之嗤點也哉?且臣之老母,今年八十一歲矣。素患風眩之症,復發於換節之時,兼之以毒感,乍寒乍熱,頭疼大作,精神昏瞀,食飮專却。臣以單獨一身,晝夜扶護,不能暫離,顧此情勢,萬無入肅之路。玆敢隨詣闕外,拜章徑歸,臣罪至此,萬殞難贖,敢將私懇,泣籲於重照孝理之下。伏乞离明,俯垂諒察,特許鐫遞,以便救護,仍勘臣罪,以肅朝綱,千萬幸甚,臣無任云云。答曰,覽書具悉。爾其勿辭,救護母病。
司諫金尙耉疏曰,伏以,臣自劃臺地,已有年矣。凡於一切言議,固有素戒,而事關國家大體,終又暗然,則是臣負殿下耳。殿下亦安用此等臣子爲哉?噫,殿下之國勢,隆乎,替乎?殿下之臺閣,存乎,亡乎?殿下則穆然高拱,有若治成制定,而臣愚誠死罪,試以殿下近日事觀之,一何大違於平日所期於堯·舜吾君者也。夫祖宗三百年神人之托,都在殿下一身,而聲律身度,無非元良之所當法者,此正立經陳紀,作爲萬年規模之時。凡於擧措施爲之際,唯當必愼必戒,一政令一動作,有可以合天意悅人心,然後國勢日固,世道日凝。而是何近來處分之間,殆若不得其平,反近於古人所謂唯予言莫違者乎?夫國家之置大臣·臺閣者,專爲輔弼繩糾之地耳。左史記言,右史記動,而言動之間,一或失中,則朝而大臣弼其違,夕而臺閣繩其愆,祖宗故事,班然可考。不如此,則人主無所畏,國隨以亡,豈不大可懼哉?噫,殿下之無大臣·臺閣久矣。大官顧畏,小官噤默,一世士大夫風聲氣習,無復可言,而殿下亦爵賞而維縻之,威罰而呵叱之,輕視百僚,殊失禮使之禮,臣之所痛心者。殿下於代理之後,亦嘗見臺閣之面乎?噫,殿下,操大辟之權矣。殿下,執用人之柄矣。殿下,摠軍國之事矣。其於刑政用捨之際,宥密訏謨之間,設有闕遺之可論,今無立殿陛爭是非之路,玉階方寸地,在臺閣則如隔天上,噫嘻,此何事也?爲近日臺閣者,特不過如臣等輩,故不敢一番求對,亦不敢一番陳疏,而臺閣,乃人主之耳目,耳目旣廢,將何所視聽也哉?昔朱子嘗見詔書,三日抱泣,近瞯殿下之待臣僚者,殆近於奴詬豕叱,而亦未聞一人之匡規,臣竊寒心。夫備堂之任,蓋爲參聞機務之地,則向來宗臣家上言事,體段各異,此則問之禮官,可也。詢諸大臣,亦可也。而九重宰一時譴罷之命,亦涉過中。殿下雖以嚴紀綱之道,而不幾於威罰之失平乎?文臣朔射時,一微官之棍罰,似若無甚關係,而決棍者,乃軍門之罰耳。殿下之平日禁飭於京外者,亦何如?而此則非關軍律。罷削之固無所不可,朝衣朝冠,決棍禁庭者,此豈所以垂法於後王乎?惜乎殿下之述自省編者,亦不免書自書我自我耳。至於生進壯元之伏地者,此乃三百年未有之駭擧,而殿下之移怒申晦者,又何故也?旣罷而又拿,旣拿而又竄,處分之轉激,一至於此,諫長草草之疏,亦歸營護之科,則此後殿下之過擧,設有大於此者,爲臺閣而不敢繩糾,可乎?夫收拾遐遠,振拔淹滯者,此係聖王之美政,臣固欽歎,而魏昌祖之擢拜銀臺,則太近無漸。誠使昌祖而可用,則何不用之於平日?而一番激惱,則朴銑爲承旨,又一番激惱,則魏昌祖爲承旨,每當激惱之時,輒有中批之除,此不能爲勸懲之道,而終有欠於嚬笑之憂,臣竊惜之。噫,臣之所論列者,雖不過目下一二事,然竊以爲今日殿下之第一義,唯在於垂法後昆。而方當代理發政之初,殿下威怒之失其平,擧措之失其中者,恐非身敎之義。眷眷愚衷,不敢以僭猥而自阻,唯殿下,察其愚而少賜省納焉,臣無任云云。以上疏,傳于南泰耆曰,不緊,與曺命采上疏無異,給之。
庚午二月二十五日辰時,王世子坐時敏堂。大臣·備局堂上引接入對時,左議政金若魯,右議政鄭羽良,行副司直金聖應,禮曹參判洪鳳漢,刑曹參判鄭翬良,同副承旨魏昌祖,修撰金陽澤,記事官沈鏽·南鶴老,記注官金弘澤,事變假注書金永爕,進伏訖。金若魯進曰,日間體候,若何?令曰,無事矣。若魯曰,大殿氣候,何如?令曰,一樣矣。若魯曰,大王大妃殿氣候,何如?令曰,安寧矣。若魯曰,中宮殿氣候,何如?令曰,安寧矣。若魯曰,日昨次對時,因掌令南泰赫所達,奉常寺祭享酒米,以新米藏置庫中事,有令廟堂稟處之令。査問於惠廳及奉常寺,則酒中米,非貢物,自惠廳米一石價,以二石七斗五升上下,而或以米錢木三分上下。貢人受價進排,無新舊米之可論,而變通者,置之,何如?令曰,依爲之。出擧條若魯曰,此慶尙監司閔百祥狀達也。倭館修改役巨,雖難責成於五六朔之內,而董役遲速,專在監董。譯舌朔限已屆,完役無期,慢忽稽滯,誠甚可駭,不可無懲勵之道。,令廟堂,稟令勘罪爲請。倭工匠等,百般稱託,故延日字,亦發關萊府,嚴飭訓別,責諭董督云矣。倭館修改,役處雖多,監董譯舌之慢忽遲滯,萊府訓別之不爲嚴責倭工匠,俱甚駭然。道臣之請罪,可謂得體。監董譯官,則令道臣拿致,從重決棍,且令嚴飭訓別等,另加責諭,卽速完役,俾勿過限遲滯之意,分付,何如?令曰,依爲之。出擧條若魯曰,各道還上捧未捧,歲末抄聞論罪,例也。江原監司沈星鎭申本以爲,蔚珍舊還上未捧居末,而本縣以癘疫尤甚之故,因朝令停捧,則與無端未捧有異云。旣因朝令停捧,則其居末,似無可論。京畿監司李喆輔申本以爲,舊還上當捧邑中,癘疫尤甚處,依啓下關停捧,而其餘各邑,或有未捧之數,麻田·抱川·豐德,爲居末之次云矣。畿內今年癘疫,各邑同然,道臣雖以通一道竝爲停捧爲難,强爲區別,其實則無甚異同。旣因御史之言,大朝深軫民隱,有停捧之特敎,舊逋且與新還有間,今年則此兩道舊還未捧居末勘罪一款,姑置之,何如?令曰,依爲之。出擧條若魯曰,南兵使沈瑎,狀請都試之退行,而係是軍政,故稟決於大朝之意,仰達矣。令曰,唯。若魯曰,北道犯越人,御史今方下去按覈,而柔遠僉使李時華,尙未究覈,則此一款,不必入於咨文中,而大提學,與臣等之意各異。今聞御史徐志修,數日內當入來云,御史入來後,當求對於大朝而稟決,事係邊事,故敢達矣。令曰,唯。若魯曰,都承旨南泰良,特除之後,其兄左承旨南泰溫,以相避卽遞,而聞南泰良,以此引嫌,不爲行公云。在泰良之心,雖有所不安,而旣已上書伸其廉隅,則公朝官爵,何可以此遽遞乎?臣今日入來賓廳,聞捧其呈辭云。呈辭,都承旨主之,故雖已捧入,而都承旨呈辭,例有還出給之規,況且都承旨,旣得其人,則尤不可許遞,仰稟大朝後,還給其呈辭,宜矣。令曰,當依爲之矣。羽良曰,人君爲治之道,無過於學問。邸下當此志學之年,又値日永之時,孜孜勤學,無或少怠,則必有日將月就之效矣。令曰,當留念焉。若魯曰,兩司牌去來,政院不能申飭,未及於入對之前,當該承旨,推考,何如?令曰,依爲之。出擧條令曰,臺諫如已肅謝,卽爲入對之意,分付。臣鶴老奉令出去,與獻納兪彦國,掌令李河述,偕入進伏。羽良曰,治國之要,在於任賢,故唐之太宗,得王珪·魏徵,以致貞觀之治,用賢之效,有如是矣。若魯曰,人君昧於賢邪之辨,而以君子爲小人,以小人爲君子,而不能盡其用舍之方,則不至於危亡者,鮮矣。三代之前,無可儀焉,三代以後,雖不無任賢致治者,而亦多有任小人亡其國者,千載之下,未嘗不掩卷太息。人君任賢則逸,所任非賢則勞,一日萬機,何可一一摠察耶?上自三公,下至百執事,皆得其人而委任責成,則邸下可以拱手而坐,以致其治矣。羽良曰,古之人君,孰不欲去邪用賢,而知人最難。故書曰,知人惟帝其難之,帝,卽堯也。以大堯之聖,而猶以知人爲難,則此豈非後世人辟之所可鑑戒處耶?若魯曰,以春坊官員言之,勸邸下讀書者,是忠於邸下者也。陽澤曰,兩大臣所達之言,可謂切至矣。治國之道,惟在於用賢,而亦宜優容直臣,使之隨事匡救,而後可以致治。漢之武帝,唐之太宗,不過凡主,而能容汲黯·魏徵,然只勉强而無誠心,故不能致三代之治。邸下如以誠心而任直臣,納直言,則何難致三代之治耶?令曰,當體念矣。彦國曰,臣有區區所懷,故敢達。大臣·儒臣,以用賢納諫之事,有所仰達,臣請繼陳之。歷代直諫之士,絶無而僅有,何可必得其直諫之臣而用之耶?雖有不槪於心者,顯其人用其言,則可以來諫矣。如不好諫,則諂諛之言必至,而國以之亡矣,可不懼哉?今日入對,豈無國事之可言,而卽今急務,莫如開言路,故敢以納諫之說,仰勉矣。令曰,當銘念焉。河述達曰,請逆坦孥籍,一依王府草記,卽令擧行。令曰,大朝已敎,亟停勿煩。又達曰,請罪人泰績,令鞫廳嚴鞫得情,夬正王法,令曰,其勿更煩。又達曰,請瑞虎等兩賊孥籍,亟令王府擧行。令曰,其勿更煩。又達曰,請物故罪人夏宅孥籍,亟令王府擧行。令曰,其勿更煩。又達曰,請逆畬孥籍等事,依大逆例擧行。令曰,勿煩。又達曰,請戊申賊魁之子貸死爲奴,而年滿者,亟令王府,考按抄出,竝依麟佐子追坐例擧行。令曰,勿煩。又達曰,請徑斃罪人濂孥籍等事,亟令王府擧行。令曰,勿煩。又達曰,請罪人龍發·斗齡·戒剛,仍令鞫廳嚴鞫得情,夬正王法。令曰,勿煩。又達曰,請其時干連人英梅,更令鞫廳嚴刑窮問,期於得情。令曰,勿煩。又達曰,請尹宅履·德喜等,更令王府拿鞫嚴訊,以正王法。令曰,勿煩。又達曰,請爟極邊遠竄。令曰,勿煩。措辭竝見上又達曰,新除授持平韓光會,時在京畿砥平地,請斯速乘馹上來事,下諭。令曰,依達。彦國達曰,請充軍罪人李時蕃,依律處斷,令曰,其勿更煩。又達曰,請逆魁坦緣坐籍沒等事,令王府依法擧行,令曰,大朝已敎,亟停勿煩。又達曰,請罪人泰績,仍令鞫廳嚴刑得情,夬正王法。令曰,其勿更煩。又達曰,請徑斃罪人畬孥籍等事,亟令王府,依大逆律擧行。令曰,勿煩。又達曰,請戊申逆賊巨魁之子,以年未滿未及施法者,亟令王府,竝行孥戮之典。令曰,勿煩。又達曰,請賊濂收孥籍産,亟令擧行。令曰,勿煩。又達曰,請龍發·斗齡·戒剛,仍令鞫廳,嚴刑得情,夬正王法。令曰,勿煩。又達曰,請恒延·命垕·敏樞,仍令鞫廳嚴鞫得情。令曰,勿煩。又達曰,請罪人八金,依本律施行。令曰,勿煩。又達曰,請爟極邊遠竄。令曰,勿煩。措辭竝見上昌祖曰,臣於年前,入侍大朝,而今日又爲入對於小朝,愚忠所激,妄有所達,敢以漢臣親賢臣遠小人之言,仰勉焉。迹涉猥越,不勝惶恐矣。河述曰,臣有區區所懷,敢此仰達。筵體何等嚴重,而同副承旨魏昌祖,追提年前入侍之事,縷縷陳達,極涉猥屑,請同副承旨魏昌祖,從重推考。令曰,依爲之。彦國曰,掌令李河述,一日再達,大違臺體,殊極未安矣。若魯曰,李河述,以所懷仰達,則豈可以一日再達爲非耶?彦國曰,臣於憲臣所懷陳白之際,聽瑩而有不審,奏語之失,請令遞斥臣職。令曰,勿辭。亦勿退待。河述曰,俄者陳達時,以有區區所懷起頭,而諫臣聽瑩,謂以一日再達,論臣不已,何可晏然於臺次乎?請令遞斥臣職。令曰,勿辭。亦勿退待。諸臣,以次退出。
乾隆十五年庚午二月二十五日未時,上御歡慶殿。大臣·備局堂上留待引見。左議政金若魯,右議政鄭羽良,行副司直金聖應,禮曹參判洪鳳漢,刑曹參判鄭翬良,右副承旨南泰耆,記事官崔台衡,記事官鄭宅臣,記注官金弘澤,入侍。按覈御史徐志修,追後入侍。諸臣進伏訖。若魯曰,日間聖體,若何?上曰,一樣矣。若魯曰,瘙癢之候,近日,何如,而溫泉水,連爲熏洗乎?上曰,熏洗,近日則姑爲停止,而從當更試矣。若魯曰,大王大妃殿氣候,何如?上曰,安寧矣。若魯曰,王世子氣候,何如?上曰,好過矣。若魯曰,咨文,大提學當爲撰進,而按覈使復命後,可以相議爲之矣。上曰,御史幾乎回還,而姑無消息乎?若魯曰,今日入來,方在政院矣。上曰,注書出往率入。臣台衡,承命趨出,與之偕入。泰耆曰,監試官事,宜有變通之道矣。上命承旨,書傳敎曰,監試官,不可不備,受由人在外及未署經,竝遞差。其代政官牌招,卽爲開政差出,待下批仍卽牌招。書訖。上曰,此傳敎,注書持往,分付試官及監試官,進不進,仍爲知來。臣台衡,承命出往,分付,進不進亦知入仰達。傳命出往時,志修以犯越按覈事,詳細陳達。仍曰,我國人殺彼國人六名,似的實矣。上曰,今者咨文,大提學則欲入李時華,未知何如,而彼人被殺之數,當以幾人爲之耶?聖人豈不云乎?言忠信行篤敬,雖蠻貊可行,咨文措語,從實爲之,可也。若魯曰,不必强合於彼人所言之數矣。志修曰,臣則以爲時華,不必入之矣。若魯曰,御史以李時華按治事,數日後又當下去,而咨文撰出爲急,使於其前,與大提學,相議速撰,宜矣。上曰,然矣。今番齎咨官誰去乎?若魯曰,韓致恒也。志修曰,臣以按覈事,下往穩城,一境訩訩憂懼矣。臣傳宣聖敎,以査出實犯者罪之,必無延及之意,招座首言之,其後始得安定矣。上曰,北道民事,何如?志修曰,監司以私賑穀,自至月始賑,姑無餓死者,而大抵民情則誠遑急矣。上曰,癘疫何如耶?志修曰,自京畿至北道,日漸熾盛矣。志修曰,臣北行數日後,又當離發矣。李時華當直爲正法乎?一番稟定然後,可以爲之矣。上曰,若承服則當正法,不然則限死加刑,宜矣。志修曰,臣有論賞不審之失,敢達矣。今此事出邊境,其在激勵之道,其所論賞,宜先邊人,故臣過北兵營,與兵使酬酢時,略聞慶源人朴東成,有功勞之語矣。及到慶源,聞申檀詗捕金仁述·張貴安時,朴東成同往云,蓋申檀則親裨,東成則兵營將校,俱是兵使所使廉問者也。邊人中穩城將校金昌術,雖以捕捉張厚昌,入啓本,依例列錄之中,而此則出於賊招後往捕而已,別無詗捕可言之功。惟此東成之有勞,可爲賞勸之道,故臣果入錄於論功之列。而申檀,以首功,旣入於兵使狀啓,故臣之啓本,則以朴東成,與申檀,眼同掩捕爲辭矣。人或以爲東成之名,書於首功人之上,此爲倒置云,此則臣生疎之罪也。還到行營,又聞兵使之言,則東成,雖有廉詗之勞,而至於仁述貴安等掩捕時,則乃是追往,而元無助捕之事云,然則此又臣忙急修啓未及詳核之失也。論功不審之罪,臣何所逃,而東成事,付標於啓本中,何如?上曰,不必付標。以此下備局,回啓時參考,可也。上曰,申晦事,甚非矣。卿等以爲何如耶?若魯曰,其所陳達,豈有他意乎?羽良曰,此不過妄率所致,非有私意而然矣。上曰,渠所蕩然二字陳達,故榜首有所歉然而不來,以致唱榜遲滯矣。仍敎羽良曰,卿以申晦·李鼎輔事,陳答耶?羽良曰,亦及於曺命采事矣。上曰,李鼎輔,遽以不來者,鄕儒之語陳達,亦非矣。鼎輔若無申晦之心而偶然爲此言,則豈無參酌之道耶?卿之答陳,欲爲聽施,而此等事,一番下敎之後,可以處之,故置之矣。今番召見一榜試,誦其文則安重昱以換手自服矣。重昱,是京人乎?鳳漢曰,此是中人,而以寫手行之者云矣。泰耆曰,筆則善書,以寫手五次,發解云矣。羽良曰,古則有面試之規矣。鳳漢曰,重昱,旣自首拔榜之後,臺諫當論請重昱,而今日小朝入侍,臺諫無一言,甚非矣。羽良曰,換手者,與受宜同罪矣。上曰,今番則予不欲深治,故姑置之矣。羽良曰,此後則嚴飭,宜矣。上曰,伊日亦有所下敎,而近來爲試官之人,全無識鑑,以至窺封之境。窺一等而無其人,則窺二等,窺二等而無其人,則窺三等,將至於外更之窺封,此公心乎?今番壯元之以蕩然二字爲撕捱,非異事矣。若魯曰,臣見其日壯元,皆伏地,殊以爲怪。以不得榜會之事,何必伏地乎?上曰,有歉然之心而然矣。若魯曰,至如曺命采之疏,所陳如不可用,則不用而已,何至遞差乎?此等處分,終涉過中。金尙耉又如是處分,則豈不可悶乎?羽良曰,此等事,當談笑而處之。臣等亦入於其疏論之中,至以大官顧畏,小官噤默爲言。臣等亦當爲嫌,而臺言則誠好矣。若魯曰,當此末世,雖扶奬臺言,猶恐讜言之不來,況如是摧折,而何以責臺諫乎?尙耉所論之事,言皆好矣。親臨唱榜,乃是盛擧,而今番以生進之不入,猝有親臨之擧,於國體豈不損傷乎?此後則詳審爲之,是所望也。上曰,今番處分,予不爲之,則其弊,將不至於窺封而已。殿坐唱榜,出於不得已,而卿等所奏,大體則是矣。羽良曰,古之無文者登科,則見枳淸宦矣。今則不然。無文而登科者,亦皆歷敭淸顯,無少枳礙,故渠亦不以爲恥,此世道之變也。聞外間物議,則今番小科榜,善出云矣。上曰,此,申飭所致矣。仍命承旨,書右相答批。羽良曰,以申晦狎配遲滯事,有都事拿處之命,故金吾堂上,以此撕捱,久不開坐云。申晦旣已放釋,都事亦宜分揀矣。上曰,然矣。仍命書傳敎曰,旣寢補外之命,前仁川府使林象翼,數遞可悶,仍任事,分付。放送投畀其時都事,亦爲分揀放送。若魯曰,卿宰多在罷散中,殊可悶也。頃者處分,飭已行矣。今則竝收敍,似好矣。上曰,於國體,似如何?姑欲置之矣。若魯曰,元景夏事,不過以語言之失,而以事體言之者也,惠堂亦不可久曠?甄敍,似好矣。上曰,予日昨見元仁孫,而有所下敎矣。其子則頗安詳,異於其父,元景夏可謂有子矣。羽良曰,此是一時飭勵之事,何可深罪乎?上曰,頃者右相所達,出於朝體矣。若魯曰,臣之日前引入,亦出於朝體矣。上曰,景夏方在何處乎?若魯曰,頃者元仁孫科後送伻,知在新門外矣。金尙星所坐,亦不大段,一體敍用好矣。上命書傳敎曰,飭勵已行,前判書元景夏,前參判金尙星,竝敍用。備堂位不齊,頃者以不參·入侍·罷職卿宰,一例敍用。若魯曰,旣已敍用,元景夏,惠廳堂上差下,何如?上曰,依爲之。若魯曰,元景夏·申晩·趙載浩·金尙星·趙榮國·權爀·申思建·李鼎輔,竝備局堂上差下。元景夏,湖南句管,申晩,京畿句管,堤堰堂上趙載浩,湖西句管金尙星,有司及關東句管,堤堰堂上趙榮國,關西句管,竝令仍察,何如?上曰,依爲之。羽良曰,吏判撕捱,殊涉過矣。不必催促,從容勉出,似好矣。前者左相爲吏判時,有驪牧補外之事,而初雖撕捱,末梢則亦當行公矣。上曰,兵判時,兄弟將相之任,其撕捱不是異事,而此則有異矣。今若不用,則何時可用乎?羽良曰,此人,於此任,必不誤爲,而亦有李觀命前例矣。上曰,左相不勸出,而勸撕捱乎?上曰,辭疏幾次爲之乎?羽良曰,一番陳書,連爲撕捱矣。若魯曰,雖欲屢書,政院不捧之矣。上命書傳敎曰,吏判曾於兵判,其所撕捱,雖涉過矣。其操可尙,而亦爲勉飭行公,則今於此任,非將任之比,除拜已久,違牌爲事,尙不行公,分義事體,俱涉寒心。噫,其任久矣,知人深矣。今於此職,其必撕捱,初已料矣。今授此任,意蓋深矣。則以恒日勸勉其君之意,此時此任,豈忍過辭?此非恒日知此人之意。其在國體,不可一任違傲,從重推考,牌招察任。上曰,元景夏,纔得行公,經一大政,而卽遞,甚無味矣。與朴文秀·趙載浩,氣稟相同,而大抵爲國之心則有之矣。趙載浩,頃者左相,比之生鷹,景夏則與此異乎?羽良曰,載浩,亦不無過激處,而與景夏少異矣。羽良曰,今番魏昌祖之特除,外議皆以爲過中,而臣意則如所謂吾何愛四千戶,不以慰趙子弟者也。豈有所不可?而第以佐郞,擢拜承旨,驟躐太過,如此之事,不可頻數爲之矣。若魯曰,魏昌祖爲人,非謂不美也。伊日之事,出於激惱之餘,此後則必加審愼焉。上曰,卿等之言是矣。當留念焉。上曰,有廟務可爲者,陳達,可也。羽良曰,試官望出已久矣,而進不進,尙不懸錄,事甚稽緩。當該承旨,推考,何如?上曰,依爲之。鳳漢曰,兵曹凡試官望,與其他擬望之事,長官例爲擧行。長官若有病故,則必請牌招,待其不進然後,次堂始爲替行。今番武試官備望時,兵判以病不來,而不爲請牌,入直堂上,直爲擬入。兵曹固有失,而政院之不爲申飭,亦不無其責矣。羽良曰,政院初不問長官之入來與否,直令次堂擧行,事極非矣。當該承旨,從重推考,何如?上曰,依爲之。若魯曰,日昨赴燕原任大臣,以鐵山府,移設於西林城中,或移設於東門外院坪,或移設於車輦,爲上中下三策,商確便否,卽令移邑建請,有令備局,稟處之命矣。西林重築之後,鐵山移邑之議已久,大臣所達又如此,令道臣,就三策,商量便否,論列啓聞後,更爲商確,稟處,何如?上曰,依爲之。若魯曰,慶尙監司閔百祥,以本營別武士都試待秋設行,申聞兵曹,請令廟堂稟處矣。今年水陸操,旣因特敎停止,他道都試,皆許退行,嶺營都試,亦依所請,許令待秋退行,何如?上曰,依爲之。羽良曰,侍從之出宰者,未滿十五朔,則不得內遷,載在續大典。而昨日政,春川府使李益炡,備擬大司憲,事體未安。當該政官,推考,何如?上曰,依爲之。鳳漢曰,謁聖試士時,翊衛司官員,亦當赴擧,而今番則東宮隨駕,其勢將停擧矣。上曰,東宮陪扈,以不赴試人四員,推移爲之,可也。上曰,續兵長圖說,今纔訖功矣。泰耆曰,各道頒賜之件,皆可安寶乎?上曰,然矣。上曰,注書出往,試官進不進,更爲徵來。臣台衡,承命趨出還入仰達曰,某某進,某某不進矣。鳳漢曰,永禧殿官員,累次牒報以爲,本殿祭器庫甚窄,故祭器奉藏之際,事多苟簡。東邊隙地,添造數間,而仍爲造成祭器欌,則無欠闕之弊云云。此則事體至重,待長官行公,一番仰稟後,可以回移矣。上曰,所重在矣。令戶曹,看審後擧行。鳳漢曰,李格,加把驛馬,使其子濫騎,其子則旣以濫騎律定配,格則將以加把罪定配。以一事而父子俱配,終涉偏重,罪其子則赦其父,配其父則放其子,似合法意,故敢達。若魯曰,以一事,父子俱被罪可矜,宰臣之言,然矣。上曰,今聞所陳,加把濫騎,其事一也。父子同配,過矣。削職放送。左右相先爲退出。鳳漢曰,事涉干恩,殊甚惶恐。而臣詳聞之,向者尹復淵事,非出於爲李益普而爲之者也。武弁一番汰去之後,則易於永枳,亦甚可矜矣。上命書傳敎曰,頃者朔試射時,尹復淵其雖老不能傳命,比諸李益普猥濫事,輕重異焉,則依例汰去,過矣。旣已決棍,勿汰。上曰,都承旨南泰良行公乎?泰耆曰,呈辭入達,下給由矣。上命書傳敎曰,其所撕捱,已涉過矣,則今聞呈單云,尤涉過矣。都承旨南泰良,初單給之,牌招察任。諸臣,以次退出。
上在昌德宮。常參·經筵,以代理停。
李普昱達曰,明日常參,取稟。令曰,停。
南泰良啓曰,卽伏見全羅監司韓翼謩去己巳年秋冬等褒貶啓本,則守令無一人居下,殊無嚴明殿最之意。推考警責,何如?傳曰,允。
又啓曰,卽伏見全羅監司韓翼謩褒貶磨勘狀啓,則首及情勢危臲,不得已奉行之意,殿最封進,事體嚴重,而狀啓中有此剩語,事異常格,殊涉未安。從重推考,何如?傳曰,允。
李普昱達曰,同副承旨魏昌祖,昨旣有只推之命,而今日不爲仕進,卽爲牌招,何如?令曰,依。
南泰耆啓曰,吏曹判書金尙魯牌招不進,推考傳旨,今方捧入。而昨日特敎,旣不尋常,且陵官差出,事甚緊急,如是違牌,其在事體,極爲未安。更卽牌招,以爲擧行之地,何如?傳曰,允。
南泰耆,以侍講院言達曰,本院上番文學尹東星,連日入直矣,以試官進去。輔德尹志泰,謂有親病,不爲行公,兼輔德未差,弼善韓啓震在外,兼弼善魚錫胤,以試官進去,兼文學李應協,謂有身病,連呈辭單,上番闕直,事甚未安。輔德尹志泰,兼文學李應協,竝卽牌招,以爲推移入直之地,何如?令曰,依。
又以義禁府言達曰,咸鏡道鍾城投畀罪人申晦放送事,承傳啓下矣。放送之意,發關,分付於該道道臣,何如?令曰,依。
洪益三,以備邊司言啓曰,穩城犯越事咨文,卽速擧行,昨有筵敎矣。大提學趙觀彬,方入試所,令藝文提學李天輔,卽爲撰出,何如?傳曰,允。
事變假注書,朴正源落點。
洪益三,以吏曹言啓曰,今此大報壇親祭時,諸執事皆以侍從塡差。其中時無職名人員,令該曹口傳付軍職,何如?傳曰,允。
又以吏曹言啓曰,今此宗廟各陵殿寒食祭獻官,除公故在外外,實無推移之路,依例刑官通融塡差之意,敢啓。傳曰,知道。
又以吏曹言啓曰,今此宗廟各陵殿寒食祭典祀官,皆以文官分排,而除公故在外外,實無推移之路,依例以蔭官,通融塡差之意,敢啓。傳曰,知道。
持平李得宗所達,坦事,泰績事,瑞虎等事,夏宅事,畬事,賊魁子追坐事,濂事,龍發等事,英梅事,宅履等事,爟事。措辭竝見上答曰,不從。新達,新除授持平鄭恒齡,時在京畿長湍地,請斯速乘馹上來事,下諭。答曰,依達。
判尹洪好人書曰,伏以,臣猥以無似,歷事三朝,未效涓涘之報,而蒙被大朝翦拂之恩,濫躋卿列,居然四載于今矣。名添耆籍,徒荷惠養之澤,身帶樞銜,有踰疎賤之分,居常感愧,若隕淵谷。不意京兆長席之除,遽降於千萬夢想之外,臣誠聞命驚惶,罔知攸措。在臣分義,宜卽趨謝之不暇,而犬馬之齒,已望八耋,雖使精力尙旺,職務稍閑,當此愼擇官方董飭百僚之日,不宜承乏苟充,晏然冒進。況臣自經頃歲風痺之病,作一癃癈之人,尙不得出入於庭戶之間,雖其劇歇無常,或有少間之時,而神精已竭,形骸已脫,實無陳力就列之望。西樞閑秩,閱歲稽謝,則詞訟劇地,寧有一分可勘之理?今當換節之際,感傷風寒,諸症越添,寢食專失,神息益惙,奄奄床席,實有頃刻難保之慮。祗肅天陛,斷無其路,則其何可一日虛帶,以益瘝曠之罪也哉?玆不得不疾聲哀籲於离明之下。伏乞睿慈,諒臣病之難强,念公務之久滯,亟令鐫削臣新授職名,以便公私,不勝幸甚,臣無任云云。答曰,覽書具悉。卿其勿辭,調理行公。
輔德尹志泰書曰,伏以,臣八耋老母,素抱奇疾,長時沈淹,臣之情理,夫豈有離捨供仕之勢?而當此書筵日開之辰,職添宮官,不敢言私,抑情行公,今已兩箇月矣。數日以來,臣母宿病,重感風寒,且値臣亡子初朞,隔在一夜,臣母病中,過於悲慼,諸般症形,一倍增劇,食飮全廢,神息奄奄,實有頃刻難支之憂。臣方左右扶將,煎泣度日,此際召牌儼臨,嚴畏分義,雖不得不隨詣闕外,而目下情私,實無以暫離病側。玆敢短書哀籲,徑還私次。伏乞离明,俯賜矜察,特許鐫遞臣職,俾得以專意救護。仍治臣違慢之罪,以肅朝綱,不勝幸甚。臣無任云云。答曰,覽書具悉。爾其勿辭,救護母病。
副司直李昌誼書曰,伏以,臣於月初,爲省先壟,猥蒙恩暇,旣陛辭而東出矣。迺於途中,適値春寒陡峭,感傷忒重,頭目眩疼,肢體戰掉,素患痰癖之證,乘機闖發,宛轉刺痛,若將垂絶,昏倒旅舍,進退維谷。斯須之頃,由限且滿,稍稽反面,誠不勝其惶悚,而顧以目前危篤之形,實無自力舁還之望,伏枕震恐,惟大何是竢。玆敢冒萬死倩人構書,從縣道哀籲。伏乞离明,俯垂矜念,亟令先遞臣所帶籌堂之任,俾便調治,仍賜重勘,以肅朝綱,公私實爲幸甚。臣無任云云。答曰,覽書具悉。卿其勿辭,調理,上來行公。
上在昌德宮。常參·經筵,以代理停。
南泰耆達曰,大司憲柳復明,武二所進,執義林象老,武一所進,掌令李河述,文一所進,安克孝,文二所進,持平鄭恒齡在外,李得宗呈辭。今日以監察茶時之意,敢達。令曰,知道。
又達曰,明日常參,取稟。令曰,停。
洪益三,以都摠府言啓曰,今日入直內三廳,武兼軍及軍兵等,當爲中日習射,而雨勢如此,不得爲之之意,敢啓。傳曰,知道。
又啓曰,事變假注書朴正源,時無職名,令該曹依例付軍職,冠帶常仕,何如?傳曰,允。
傳于洪益三曰,宜存古例。今番謁聖後試士於太學,回輦當以敦化門。令儀曹,依此擧行。
傳于南泰耆曰,入直史官一員待命,騎馬三匹立之。
南泰耆,以吏曹言啓曰,大報壇親祭時,協律郞,例以掌樂正塡差。而正趙重稷在外,未及上來,今姑改差,其代口傳備擬以入之意,敢啓。傳曰,知道。
吏曹口傳政事,掌樂正李應協。
傳曰,成均館今日夕食儒生抄出,待朝殿講爲之,四學儒生,一體擧行。
南泰耆達曰,漢城府左尹鄭亨復,除拜後過三日,不爲出肅,依定式,推考警責,仍卽牌招,何如?令曰,依。
右議政金若魯箚曰,伏以,臣卽見小報,藝文提學李天輔,陳書引私義,請免撰咨,臣以爲過矣。重臣之於彼國,固有私義之難便,而第今所命,卽代撰國咨耳,與往來接待有間,則於義未免其不可。況發送咨官,一日爲急,而文字遷就,尙令稽滯,在國事誠非少慮,申飭重臣,卽速撰進爲宜,乞降處分焉。取進止。答曰,覽箚具悉卿懇,所陳是矣。當留念焉。仍令曰,史官傳諭。
兵曹判書李天輔書曰,伏以,臣伏聞以柔遠犯殺罪人査事,因備局草記,命臣撰進咨文。臣方待罪藝苑,文衡之臣,旣有公故,則臣之代斲,固其職也。而第臣私義,有不可冒當此役者。臣自從宦以來,凡係接彼人之事,每蒙朝家體諒,聽其曲避。臣連在槐院兼任,而使价所齎文書磨勘査對等事,一未嘗與聞,則今於咨文,恬然撰進,非所可論。先輩之如臣處義者,若當此役,必陳章祈免,而朝家輒副其願,蓋其事關祖先,不以其所不忍爲者,强之故耳。玆敢略控短章,仰暴危懇。伏乞离明,特賜諒察,亟令變通,俾無窘急之患,而仍治臣違命之罪,以肅朝綱,千萬幸甚,臣無任云云。答曰,覽書具悉。所辭過矣。卿勿過辭,卽速撰進。
上在昌德宮。常參·經筵,以代理停。
夜四更,流星出軫星下,入西方天際,狀如拳,尾長二三尺許,色白。五更,流星出角星下,入西方天際,狀如拳,尾長四五尺許,色白。
南泰良達曰,明日常參,親臨受誓戒相値,頉稟。令曰,知道。
李普昱達曰,大司憲柳復明,武二所進去,執義林象老,武一所進去,掌令李河述,文一所進去,安克孝,文二所進去,持平鄭恒齡在外,李得宗呈辭。今日以監察茶時之意,敢達。令曰,知道。
洪益三達曰,明日儒生殿講爲之事,命下矣。承旨不可不備員,而右承旨宋昌明,受由在外,同副承旨魏昌祖牌不進令旨未下。合有變通之道,何以爲之?敢稟。令曰,右承旨遞差。
傳于南泰耆曰,承旨前望單子入之。
承旨前望單子入之,李益輔·趙載敏落點。
南泰良達曰,新除授承旨待落點,以爲牌招,何如?令曰,依。
又達曰,今日親臨殿講時,承旨一員,當爲留院,何承旨留院乎?敢稟。令曰,左承旨留院。
傳于南泰良曰,時刻單子濃墨,一刻二刻入之,儒生講經及製述,使爲之矣。已爲整待耶?
南泰良,以禮曹言啓曰,待明朝儒生殿講爲之事,命下矣。處所,以何殿擧行乎?敢稟。傳曰,歡慶殿。
南泰良啓曰,親臨殿講製述時,大司成·同知館事中一人,率儒生來待事,定式矣。今日親臨殿講時,當依定式擧行,而知館事趙觀彬,大司成洪鳳祚,俱在試所,同知館事朴文秀,針灸受由,一員未差,無率儒生來待之員。同知館事朴文秀,卽爲牌招,一員未差之代,亦令該曹口傳差出,仍卽牌招,以爲推移擧行之地,何如?傳曰,允。
吏曹口傳政事,同成均金尙魯。
南泰良啓曰,試官中時無職名人員,令該曹口傳付軍職,何如?傳曰,允。
兵曹口傳政事,副司直申晩,副司果趙雲逵·朴致隆。
南泰良啓曰,藥房都提調閔應洙,有稟定事,同爲入侍之意,敢啓。傳曰,正時入之。承旨侍衛及藥房都提調,先爲入侍。試官待備員,追後入侍。
吏曹口傳政事,兵曹參知尹光毅。
兵曹口傳政事,副司果,申暐·李壽觀·李壽鳳·李師祚·朴起采·權抗·李壽德·朴昌潤·金致仁。
令于南泰良曰,以宗簿寺草記,璿源錄修正事,使於和緩翁主吉禮後爲之矣。有下敎,置之。
有政。吏批,判書金尙魯進,參判趙明履牌不進,參議韓翼謩在外,左承旨李普昱進。兵批,判書李天輔病,參判徐命九殿講試官進,參議金相紳文所試官進,參知尹光毅入直進,左承旨李普昱進,趙雲逵爲司諫,申晩爲禮曹判書,趙載浩爲判尹,元景夏爲刑曹判書,徐志修爲兼輔德,金陽澤爲兼司書,金尙星爲判決事,黃幹爲獻陵令,禁府都事徐命天,內侍敎官南肅寬相換,豐恩君趙載浩,菁陽君柳儼,副護軍朴弼傅,副司直金始炯·元景夏·徐命彬·洪好人·金尙星·趙榮國·權爀·申思建·宋昌明,副司正朴正源,同知單朴東輔,僉知單廉德謙。
李普昱啓曰,刑曹判書元景夏牌不進推考傳旨,今方捧入矣。親臨誓戒時,不可不進參,而如是違牌,事甚未安。更卽牌招,何如?傳曰,允。
又以武一所差備官,以試官意啓曰,上試官訓鍊都正具樹勳,連日參試矣。老母病勢猝重,方有頃刻難保之慮,而扶護無人,不忍暫離云。以此情理,不可强令參試,令政院,急速稟旨變通,何如?傳曰,允。
趙載敏,以義禁府言達曰,忠淸監司洪啓禧狀達內,淸州牧上黨山城鎭充軍罪人閔漸洙,去月二十六日,遭母喪,歸葬間給由事,達下矣。定配罪人之遭親喪者,給由歸葬,載在法典,依法典罪人閔漸洙,給由歸葬,而過葬後自配所官,使之知委還配之意,發關分付,何如?令曰,依。
又以義禁府言達曰,罪人李重泰,頃遭母喪,依法例歸葬事,給暇矣。已過葬事云,還囚之意,敢達。令曰,知道。
左議政金若魯箚曰,伏以,臣素患痞格之症,卽數十年痼疾,每當換節,如期重發,而發輒危惡。日昨罷對之後,寒痰凝結,宿食痞滯,仍成嘔泄,感症兼劇,肢體寒縮,胸腹絞痛,今至四日,寢噉俱廢,叫苦若絶。卽伏承親臨殿講時,考官落點,而末由起身趨命,至煩付標,惶霣震惕,罔知攸措。臣之此病,非旬日間調息可愈,當此多事之日,虛帶重任,一向廢務,虧分闕禮,罪無所逃。玆敢冒死哀籲。伏乞离明,俯垂矜憐,特賜譴遞,以振頹綱,少延殘喘,不勝幸甚。取進止。答曰,覽箚具悉卿懇。有疾未參,於卿別無所傷。卿其安心,勿辭善攝焉。仍令曰,史官往諭。
吏曹判書金尙魯書曰,伏以,臣於拜職之初,瀝血陳懇,未蒙矜兪,狼敗抑塞,措躬無地,而義在必遞,罪積屢逋,屛伏悚懍,唯竢嚴誅。不自意微臣去就,致煩大朝聖念,特下絲綸,字字鄭重,溫如陽春,嚴若烈日,臣拜稽伏讀,震惶感激,不覺涕淚交逬。而銓衡,重任也,出處,大防也。千思百量,轉動無路,終未奉敎,輒又違召,臣誠死罪死罪。曩罹危辱,身名已僇,臣之跡,豈容更溷朝端,而其所以遲回眷係者,只是天地厚恩,不忍負耳。然瞿塘之危,夢魂尙驚,門戶之憂,寤寐關心,于今三載之間,臣未嘗一日忘去。時議,未嘗一日忘臣,而幸而不復涉於睢盱爭敓之場,故臣之保臣身此也。使臣而容其偃息,亦此也。今若出而膺命,冒當銓席,則不出數三政,顚沛且至。往事在前,自可灼然知之,與其日事撕捱,竟速鈇鉞,毋寧黽勉暫承,劃卽收殺。臣旣知此,而猶不敢爲此者,臣雖無狀,非爲身謀也,亦非逡巡而孤聖眷也,特以私意之萬萬兢蹙,國體之萬萬乖盭也。如非然者,臣以何心,以死質言,昧義分而壞紀綱,甘自就於辜恩方命之罪乎?至於大僚所陳前例,臣亦有說。試觀三十年前後,世道何如,時勢何如?古今之相懸絶,殆似霄壤,而大僚之欲以此責人者,臣恐其失於商量,況臣家自有已行之法矣。舍其家法,反效人前例,求之事理,寧有是哉?事到迫隘,情益悲苦,直欲鑽地以入而不可得,則疾痛之呼,未暇知裁。伏乞离明,亟施威譴,以昭法憲,俾在廷群工,知警焉。寫此書擬上,卽伏見特敎又降,辭旨極嚴,臣於是一倍隕越,五內戰掉,氷炭交中,罔知攸出。玆敢隨牌詣闕,席藁拜章,臣罪至此,雖萬戮不可贖矣,臣不勝伏地待罪之至云云。答曰,覽書具悉。特簡之下,聖意又勤至,其在分義,豈若是也?況親行誓戒在夜乎?卿勿過辭,從速應命。
吏曹參議韓翼謩書曰,伏以,臣兩朔之內,再煩籲呼,輒伏奉還下送之令,衷情未能仰徹,賤分愈益惶懍,區區廉義,不可自恤。乃於日昨,封進殿最,從前違逋之罪,更無所逃。若臣非分之職,決不容一日虛帶,而私懇俯陳於前書,睿照有遺於微誠,又不得不冒萬死仰控焉。念臣至愚極陋,最居人下,偏蒙聖朝如天之洪造,前後踐歷,踰溢涯分,三歲重藩,一味尸素,前夏僇辱,羞愧欲死,更無餘念於榮祿。卽者天官佐貳之命,忽下於夢想之外,臣誠驚惶感激,罔知所措。銓選之任,何等華要?今乃擧而畀之於如臣至無似者,不少難愼,玷名器而累聖簡,爲如何哉?反復揣量,決無堪承之望,方將瀝血申籲,期於鐫解。此際伏聞前判書臣金尙魯,移拜於本曹長席。臣與尙魯,實有婚家之嫌,相避之法,在下應遞,初何敢費辭祈免,有若循例克讓者爲哉?伏乞离明,亟令該曹稟處,俾不至一任其虛帶焉,臣無任云云。答曰,覽書具悉。書辭,令該曹考例,稟處。
持平李得宗書曰,伏以,臣才旣不稱,情且難强,臺端一步,自畫有素,而日昨柏府除命,遽下於半夜,繼以庚牌狎臨,監試事急,義難坐違,不得不黽勉出膺,而情私所迫,玆敢冒死哀籲。臣之偏母,以望七之年,抱沈痼之疾,居常凜綴,寧日恒少矣。近因家內之不淨,將母奔避,而寓舍湫窄,將攝失宜,素患虛勞之症,挾感重發,頑痰亘胸,粥飮不能順下,咳喘達宵,寢睡殆至全失,眞元日益漸下,症形俱係危篤。臣方左右扶將,焦熬度日,以此情理,實無離舍供職之望。伏乞离明,俯垂矜諒,亟遞臣所帶之職,俾便救護。仍治臣瀆擾之罪,以肅朝綱,千萬幸甚。臣無任云云。答曰,覽書具悉。爾其勿辭,救護母病。
校理金善行書曰,伏以,臣曩從縣道,猥陳至懇,得蒙恩暇,救護母病,榮恩所被,感祝靡已,馹召之下,不敢久淹,扶將病母,寸寸前進,昨始來伏城外。而第臣母病,屢朔沈苦之餘,又當行役之勞,風寒所襲,諸症越添,咳喘膈煩,寢啖俱廢,篤老元氣,日就澌陷,臣夙宵扶護,方寸煎灼。念臣數朔下邑,逖違天陛,區區犬馬之誠,豈不欲蹶趨謝,一覲耿光?而母病若是危重,實無暫時離捨之望,咫尺都門,末由入肅,臣罪至此,益無所逃。伏乞睿慈,俯賜矜諒,亟許遞免,俾得安意救護,仍勘臣違慢之罪,以肅朝綱,不勝幸甚。臣無任云云。答曰,覽書具悉。爾其勿辭,救護母病。
乾隆十五年庚午二月二十八日辰時,上御歡慶殿。儒生殿講。行都承旨南泰良,左承旨李普昱,右承旨洪益三,左副承旨李益輔,右副承旨趙載敏,同副承旨南泰耆,記事官南鶴老·崔台衡·鄭宅臣,記注官金弘澤,入侍。考官,右議政鄭羽良,前判書申晩,兵曹參判徐命九。參考官,前承旨金時燦,行副司直尹鳳五,修撰金陽澤,前執義趙雲逵,藥房都提調閔應洙,追後入侍。諸臣進伏訖。泰良曰,藥房都提調閔應洙,與右議政鄭羽良,今方詣閤請對矣。上曰,注書出往率入。臣台衡,承命趨出,與之偕入。應洙·羽良曰,近日日氣不佳,聖體,若何?上曰,一樣矣。應洙·羽良曰,祀典雖重,而時氣如此,親祀皇壇,徹曉將事,則恐有傷損之節,特命攝行,是臣等區區之望也。上曰,頃亦下敎,而皇壇禮成之後,今番親祭,乃是初擧,豈可已也?殿講一欲爲之,而式年殿試在近,欲於其時直赴,今日爲之矣。予亦量氣爲之,何必爲慮乎?應洙·羽良曰,殿下雖以量氣爲敎,而日氣如是不佳,十分愼嗇,宜矣。上曰,今予所可爲者,惟祀典也。予心憧憧,決不可允許矣。羽良·應洙曰,聖敎旣如此,雖難更爲仰請,而今日終夕殿坐,考講儒生,夜又親臨受誓戒,則實爲可悶,受誓戒特命攝行,好矣。古書亦云,嚮晦宴息。其在愼嗇聖躬之道,不宜如是勞動矣。上曰,至於受誓戒,尤是霎時間事,豈難親行乎?卿等不必如是矣。羽良曰,臣等非不知聖意之出於至誠,而深夜觸風露而行禮,豈不可悶乎?應洙曰,受誓戒攝行,亦不允許。臣等誠不勝其悶鬱矣。今夜受誓戒,來月又行親祭,又行謁聖,連爲勞動,則聖體傷損,勢所必至。臣等憂慮,豈可已也?上曰,予已量于心矣。雖命攝行,予心則不能少弛,當往立於宣政殿,待禮畢而歸,暫時行禮,豈不愈乎?羽良曰,臣等如是仰請,而終不允許,此臣等誠意未能見孚之致也,此皆臣等之罪也。上曰,予亦豈不知卿等苦心耶?應洙曰,深夜裝束行禮,豈不可悶乎?羽良曰,臣等仰請,非應文備數之事矣。上曰,予用筋力,故氣亦勝矣。羽良曰,雖閭閻之人,行祀之日,則神氣一倍惱憊矣。上曰,享祀之禮,欲趁此不甚衰之時,而親行矣。予雖命攝,決不可安處矣。羽良曰,聖敎如此,必量夕間氣候爲之,是所望也。上曰,進幣瓚爵官之連爲違牌,甚非矣。仍命承旨書傳敎曰,莫重大祭,進幣瓚酌官,不可不備,而吏曹判書金尙魯,其所撕捱,已涉過矣。頃者特敎之下,又復違牌,分義事體,尤涉寒心。其君雖在靜攝,躬行誓戒,則爲人臣者,焉敢一任其意?從重推考,卽爲牌招察任。又命書傳敎曰,殿坐時侍衛,不可不備,在外參知許遞其代,令該曹口傳備擬,待下批卽爲牌招入侍。上曰,吏曹判書金尙魯,待書答下,牌招開政。禮曹判書有闕之代,仍爲差出,可也。又敎曰,刑曹判書徐命彬,漢城判尹洪好人,竝許遞,可也。上曰,試官率儒生入來事,注書出往分付。鶴老,承命趨出。諸試官率儒生入來,行四拜禮,仍爲入侍。上曰,儒生應講者幾人,應試者幾人耶?益三曰,合九十人,而四十五人應講,四十五人應試云矣。上曰,注書出往,書題紙持入。臣台衡,承命持入。上曰,參考官中,兩人進前,書書題。陽澤·雲逵進伏。上曰,三嗅而作,賦書之。陽澤·雲逵各書一紙訖,益三,奉出懸揭。上曰,此題有二義,何以作之可耶?羽良曰,以初註之義作之爲可矣。上曰,注書出往,儒生試紙持入。臣台衡,承命出往,持而入來。上曰,頒紙則四館所書吏當爲之。兼春秋出往招入,可也。弘澤,承命招書吏以入,講冊列書三經於一紙,入桶以入矣。書傳落點,羽良開冊,出講章。執冊承旨泰耆,開御覽冊,付自止,跪授中官而上之。羽良曰,莫重殿講,算筒不爲整待,當該承旨,推考,何如?上曰,依爲之。諸生以次應講,純通者五人,命以周易比較,純通者二人,又命以詩傳比較,二人又皆純通。上曰,予意初欲取一人矣。易·詩比較二人,皆爲純通,旣無優劣,有難取捨,不可不竝賜第矣。仍命書傳敎曰,殿講居首幼學白相右·盧廷元,書傳純通,二經比較,於誦於義俱能。王者所惜,其惟才也。竝直赴殿試。之次幼學蘇大恒·申光五·金得吉,竝直赴會試。幼學金樸·韓益鎭·金宜礪·文始龍·韓東岳,各給二分,朴鎭國,給一分。上曰,時限已過,試券收入,可也。益三,收捧進前,陽澤·雲逵迭相對讀。命官以下考試畢,仍爲科次書等上之。上親拆祕封,仍命書傳敎曰,製述居首進士李彦霖,直赴殿試,之次生員申景沆,進士李鎭恒,各給二分。諸臣以次退出。
乾隆十五年庚午二月二十八日四更一點,上御仁政殿。親臨受誓戒。行都承旨南泰良,左承旨李普昱,右承旨洪益三,左副承旨李益輔,右副承旨趙載敏,同副承旨南泰耆,記事官南鶴老·崔台衡·鄭宅臣,記注官金弘澤,入侍。上具遠遊冠·絳紗袍,乘輿以出,繖扇侍衛如常儀,降輿至版位南向立,享官以下諸執事及宗親文武百官,鞠躬四拜,如禮。讀誓文官吏曹判書金尙魯,陞自東階,西向立,讀誓文訖,降復位,享官以下又鞠躬四拜,如禮。上將還內,命承旨持入差祭記。仍命讀之。讀訖。益三曰,諸執事中有三學士子孫,誠貴矣。上曰,然乎?益三曰,吳彦傅·尹琰·洪侃,皆見差矣。上曰,堂下無預差,臨時以不參誓戒之人,至陞實之境,則誠未安矣。仍命承旨,書傳敎曰,凡祀典誓戒肄儀,意蓋深矣。而至於堂下,無預差,若有陞實之事,不參誓戒肄儀,而陞實,非重祀典之意。自今堂下執事差者,預差文蔭各二人,一例致齋事,分付吏曹。又命書傳敎曰,皇壇各樣祭器,前期修整,祭畢後,修整藏置,當該壇司與典祀官,眼同看檢事,分付禮曹。書訖。上乘輿還內,繖扇侍衛如來儀。享官以下諸執事及百官,以次退出。
上在昌德宮。常參·經筵,以代理停。
自卯時,至巳時,有霧氣。
大王大妃殿·中宮殿·賢嬪宮,藥房口傳問安。答曰,知道。
下直,熊川縣監權德弘。
南泰耆達曰,明日常參,取稟。令曰,停。
又達曰,大司憲柳復明,武二所進去,執義林象老,武一所進去,掌令李河述,文一所進去,安克孝,文二所進去,持平鄭恒齡在外,李得宗親病受由。今日以監察茶時之意,敢達。令曰,知道。
藥房都提調閔應洙,副提調南泰良啓曰,昨日臨殿試講,至夜乃罷,仍又親行誓戒,連爲勞動,聖體調攝,不瑕有添損之節乎?溫泉水,其或熏洗,湯劑亦爲進御,而瘙癢之候及眩氣,漸益減歇乎?今日臣等,依下敎當率諸御醫,趁早入診,詳察症候,議定湯劑繼進當否矣。大王大妃殿氣候,何如?臣等不任區區憂慮,敢來問安,竝此仰稟。答曰,知道。慈殿氣候差勝後一樣。予則一樣矣。
南泰耆,以弘文館言達曰,本館上番連日闕直,事甚未安。校理任,自鄕上來,副校理徐志修按覈之任,雖未竣事,旣已上來在京,一體牌招,以爲推移入直之地,何如?令曰,依。
又以全羅監司韓翼謩狀達,達曰,三月朔進上物種中,洗鱗石首魚,節候尙早,限內不得封進,惶恐待罪事。令曰,勿待罪事,回諭。
副提學尹汲書曰,伏以,臣於昨年,忝叨銓任,自速嚴譴,黜補善地,聖恩隆厚,圖報無路。乃者千萬匪意,伏蒙大朝洪渥,筵敎諄複,特賜解還,金吾玉署,寵命洊申,嶺海千里,瞻聆俱聳,況在臣心,當復如何?手捧除書,且感且惶,誠不知措躬之所也。伊日政席,嚴敎三下,傍觀代懼,而迷不知變,終自陷於違命之科,律以邦憲,宜被重辟,而聖度寬仁,曲加涵貸,授以民社,資以廩俸,臣回罪爲榮,夙宵感頌。若其重入修門,實非臣夢寐之所敢到,而薄罰旋宥,存錄如舊,自顧負罪如臣,何以得此於聖明哉?臣固當畏義怵分,不敢以一時誨飭之敎,過引爲撕捱之端,而在臣自處之義,不可徒恃寵眷,晏然冒進。且臣曾忝是職,首發追討大論,而其未準請之兩啓,遽爲護逆之類所闖停,以致王章不伸,義理幾晦。臣以當初首論之人,何可苟然復冒於言議之地乎?區區情勢之外,疾疹纏綿,經寒嶺北,感傷旣多,長路撼頓,百症俱作,來伏私次之後,重患毒痢,登溷無算,痛勢苦劇,晝不得臥,夜不得眠,昏昏綴綴,隔死如紙。雖微踪跡之難安,卽此病狀,尤無自力供仕之望,經年戀闕之餘,未遂扣謝之忱,臣罪益萬萬矣。玆敢猥陳短章,仰暴危懇。伏乞离明,俯垂鑑諒,亟遞臣所帶諸任,以安私分,不勝萬幸,臣無任云云。答曰,覽書具悉。卿其勿辭,從速察職。
庚午二月二十九日辰時,上御歡慶殿。藥房入診入侍時,都提調閔應洙,副提調南泰良,記事官南鶴老·鄭宅臣,記注官金弘澤,醫官金應三·金壽煃·玄起鵬·李道吉·李春普·鄭纘僑,進伏訖。閔應洙進曰,昨日入夜試士,仍受誓戒,聖體,若何?上曰,一樣矣。應洙曰,溫泉水連爲熏洗乎?上曰,時時熏洗矣。應洙曰,臂部之瘙癢,何如耶?上曰,不至大段矣。應洙曰,眩氣,何如?上曰,亦不至大段矣。應洙曰,湯劑當繼進耶?上曰,今日當議定矣。應洙曰,大王大妃殿氣候,何如?上曰,安寧矣。應洙曰,王世子氣候,何如?上曰,好過矣。應洙曰,嬪宮氣候,何如?上曰,一樣安過矣。應洙曰,賢嬪宮症候,何如?上曰,終無所減,可悶矣。應洙曰,使醫官診察,何如?上曰,唯。應三診畢曰,脈候猶未舒發,以日寒而如此矣。壽煃診畢曰,左右三部微數,而大體調均矣。起鵬以下,以次診畢後,所達之言,與首醫略同。上曰,針醫誰耶?應三曰,李時成之孫李春普也。泰良曰,今番使行時,領敦寧以針醫率去,而頗曉針法也。上曰,李春普與領敦寧相親,故率去耶?泰良曰,欲爲拔薦故率去,而路中見有病人,則必使之診視矣。上曰,彼中亦有名醫乎?泰良曰,無之矣。應洙曰,前入湯劑,當繼進乎?上曰,當繼進矣。膝部或有瘙痒之時,踞坐則安,故昨日終日殿坐,而不知有痛意矣。今日安坐則有痛意,必以痰結而然矣。壽煃曰,木瓜煎,有益於此等症矣。上曰,予本不好木瓜煎矣。應洙曰,湯劑當加劑以入乎?上曰,自今日劑進,可也。入木瓜,何如耶?起鵬曰,入木瓜三片宜矣。道吉曰,臣以爲加入無益矣。纘僑曰,旣入五味子,則不必入木瓜矣。上曰,八味元一劑,依前作湯,五貼式,計日劑入。出榻敎上曰,瘙癢處,以鹽燻熨,何如耶?應三曰,恐生別症矣。壽煃曰,燻熨甚難矣。應洙曰,非萬全之道矣。上曰,然則不必爲之矣。應洙曰,溫泉水,更爲汲來乎?上曰,此後則不欲爲熏洗矣。應洙曰,木瓜煎連爲劑進乎?上曰,一次劑進,可也。應洙曰,大妃殿所進羘粥,更爲劑入乎?上曰,時時劑進,可也。泰良曰,文廟酌獻禮時,東宮酌獻前例考出事,命下,而考見謄錄,則無前例矣。上曰,景廟代理後,爲謁聖乎?應洙曰,爲之矣。上曰,予當酌獻於先聖位,使東宮,酌獻於四聖位,何如耶?泰良曰,四聖位獻官,已以二品磨鍊矣。上曰,注書出去,癸巳丁酉謄錄持入。臣鶴老,承命趨出,持謄錄以入進伏。上曰,承旨讀之。泰良讀謄錄訖。上曰,靑衿制樣,何如耶?曾聞鄭仁弘,着靑衿,越鳥嶺而來洛下,儒生,自此皆着靑衿云矣。軟巾襴衫,旣有定式,則居齋儒生,當着此服。元景夏以爲,高皇帝欲縛束儒生,爲此襴衫,而條帶所帶之法,如結縛云矣。泰良曰,軟巾襴衫,制度甚好,勝於靑衫矣。上曰,高皇帝必有深意,而作此制度矣。上曰,兵將圖說刊印時,監董人,書啓。出傳敎上曰,講經何間當畢耶?與謁聖武科,不爲相値耶?應洙曰,以日字計之,則無相値之患矣。諸臣以次退出。
上在昌德宮。常參·經筵,以代理停。
下直。谷山府使金尙重。
南泰耆達曰,明日國忌齋戒,再明日正日,此兩日常參頉稟。令曰,知道。
又達曰,備邊司郞廳來言,今日賓廳坐起日次,而大臣俱有病,且無時急稟定事,不得來會云矣。敢達。令曰,知道。
又達曰,大司憲柳復明,武二所進去,執義林象老,武一所進去,掌令李河述,文一所進去,安克孝,文二所進去,持平鄭恒齡在外,李得宗親病受由。今日以監察茶時之意,敢達。令曰,知道。
南泰耆,以都摠府言啓曰,今日入直內三廳,武兼禁軍及軍兵等,中日習射,請出標信。答曰,知道。
李普昱達曰,右承旨洪益三,左副承旨李益輔,今日不爲仕進。竝卽牌招,何如?令曰,依。
傳曰,夜對爲之。
禮曹判書申晩書曰,伏以,臣罪在慢蹇,罰止恩罷,縮伏訟愆,若隕淵谷。不意迺者,伏蒙大朝,特賜甄敍,繼而有宗伯新命,未知負罪賤臣,何以得此於君父?臣誠惶隕感激,莫省攸喩。念臣以不肖無狀,厚被大朝眷庇之恩渥,頂踵毛髮,罔非造化,平日所自勉,唯在於筋力奔走,爲圖報涓埃之計。況向來備堂之來會,旣出特敎,其在義分,尤豈敢不蹶趨承,而第臣伊時所叨職名,匪比漫局,卽是世稱權要,人所睢盱之地,則夤緣副急之一出,冒沒仍據,視若固有,決非臣廉媿之所敢出,方欲陳章乞解,還臣本分,實無束帶趨朝之勢。聖敎之下,未克祗承,不免自陷於違慢之科,論其辜犯,宜被重誅。一時薄勘,奚足以少贖萬一,而恩敍才下,差除相續,臣冞切悚懍,不知所以自措。昨因誓戒在卽,嚴召且降,逃遁不得,黽勉冒肅,而因仍行公,斷無其望,玆敢略具短章,仰控危懇。伏乞睿慈,俯垂諒察,亟令鐫削臣職,以安微分,不勝萬幸。臣無任云云。答曰,覽書具悉。卿其勿辭,從速行公。
刑曹判書元景夏書曰,伏以,臣跡危性躁,不耐磨戛,妄率出城,自陷重戾,兩大僚筵奏箚陳,罔非臣嶺海鈇鉞之案。而曲荷大朝天地父母,庇覆洪恩,不敍薄勘,纔十九日,而特下甄復之命,臣瞻天叩頭,不自覺涕泗之被面也。嗚呼,大僚所以罪臣,一曰傷倫紀,二曰壞體統,三曰國朝三百年所未有,此皆人臣極罪,臣毛悚骨懍,無以自保性命,不意大僚恨怒,乃至此也。癸丑八月,不過泛引前例而已,夫豈有他意?此其爲傷倫壞統之網,誠非臣思慮所能逆料者也。義理深奧,未及細講,法律糟粕,臣嘗略學,夫人侵辱父兄,或可謂傷倫,而右揆攸奏,無侵辱語四字,實爲的確公證。旣曰無侵辱語,則體統壞不壞,尤無可論。孟子曰,朝廷莫如爵,品秩高低,雖有上尊下卑之禮貌,當尊而尊,恭也。不當卑而卑,諂也。君子審焉,父子兄弟,乃一家之私,朝廷體統,何嘗在斯?姑捨事之有無,言之敬慢,惟曰是乃大僚之兄,癸丑八月,一出於口,驅諸傷倫壞統之網,古今天下,無如此義理也。亦無如此法律也。臣非病風喪性,稍識事理,小心多畏,未嘗失儀,丞相之尊,而向日徑出,萬不獲已,訓鍊參軍,未陛六,本無關重。歷考數十年都政,參軍未陛六,十常七八,顧臣所遭,咄咄怪異,殿中一窠,爲訓院留焉,參軍雖未陞六,便是陞六,而況深夜靜攝之中,望筒出入,臣竊惶悚。若使大僚,曲諒區區之愚衷,則庶施寬恕之典。而該吏留窠之說,益挑辭氣,囚吏摘罪,操持嚴急,諺所謂磨刀之石,不在訓院而然歟?噫嘻,今冢宰說昔冢宰政注,胡大罪過,且未知壞了體統,甚事賤臣之惑滋甚,則右揆筵劾也。不辱則不壞,不壞則宜若不罪,必引此三字案,無乃冤乎?惟我大朝,不知臣庸賤無狀,授以冢宰之重,一夕請汰,殆若郞署小官。冢宰輕賤,實自臣始,臣何足言?有辱聖眷三字,誅心罪名不明,臣竊爲大僚惜之。傷倫壞統,三百餘年所未有之罪。臣旣犯焉,泥首城外,恭俟處分。司寇違召,君命慢矣,臣分虧矣。厥罪尤萬萬。伏乞睿慈,亟削臣職,重勘臣罪,仍許臣屛退田園,以謝廟議,以尊國體,不勝萬幸。臣無任云云。答曰,覽書具悉。頃者處分,有下敎,則其在分義,復何敢若此?卿其勿辭,從速行公。
乾隆十五年庚午二月三十日二更,上御歡慶殿。夜對。參贊官南泰耆,侍讀官任,檢討官金陽澤,記事官崔台衡·鄭宅臣,記注官金弘澤,入侍。上命承旨書傳敎曰,兵將圖設刊印時,監董郞廳沈義希·金柱翼·沈潭,竝陞敍。草正本監董敎鍊官十人,各半熟馬一匹,刊印粧䌙監董敎鍊官二人,各兒馬一匹。寫字官畫員唱準以下員役工匠等,令該曹米布分等題給。書訖。上曰,此傳敎,注書先爲出給,可也。臣台衡,承命出給。讀夙興夜寐箴,至日夕乾乾。上曰,下註則下番讀之。陽澤讀訖曰,此游泳二字,意味好矣。上曰,此與曾點詠而歸之意,同矣。又敎曰,曰夫子在玆,顔·曾後先,如此則可無放過之事矣。曰,此是敬字工夫矣。上曰,先儒知之如是深切,而其造詣則不能至聖域矣。曰,上聖之外,各有分限而然矣。上曰,學者知邊勝矣。陽澤曰,用工亦有淺深而然矣。曰,有生知·學知·困知,而資稟各異矣。上曰,下聖人一等,則成功二字,亦有力矣。陽澤曰,聖人敎導,亦隨其資稟而有異矣。上曰,頃日殿講時,此意亦問於儒生,而惟聖罔念作狂,此言何謂也?陽澤曰,以大體言之者也。上曰,然則,雖聖人,若罔念,則亦可以作狂乎?曰,此乃訓戒切至之言也。上曰,作此書者,必有所點檢而然也。陽澤曰,此有所自得而然矣。陽澤曰,常目在之,其註釋,亦詳備,而常之一字,義甚好矣。曰,常字於日夕乾乾四字,相爲照應矣。上曰,聖門弟子,則有聞輒悟,而後世學者,其所發揮,註釋亦云勤矣。而究其成就,則皆不及於古矣。陽澤曰,堯·舜不過以十六字傳授矣。孔子亦謂顔子曰,吾道一以貫之,顔子聲入心通,以一唯字爲答。歐陽脩所謂,古之時六籍未具,不害其善學,後世文籍雖多,無益於得者,正是覰得此病處矣。上曰,帝王之學,於文武之後,未得見矣。聖學,於孔子之後,不復見矣。曰,帝王之學,與學問有異,孟子所謂舜何人予何人之言,誠好矣。殿下若詳味此言,勉勉不已,以堯·舜自期,則亦當爲堯·舜,非如是下敎之事矣。上曰,自古人君,豈無自期之心?而每爲一慾字所壞了矣。曰,殿下雖於造次之間,必以一誠字爲工,無毫髮間斷之弊,則將不知至於何境。爲堯爲舜,亦豈難乎?上曰,儒臣誠字,太易言之矣。陽澤曰,後世學者,其所著述註釋,不勝其繁多,而大抵誠敬之工,有所未盡者,故漸無眞箇學者。俄者一慾字有以蔽之之敎,誠然矣。曰,此書亦言提掇此心,而聖人志氣不衰,其在自期之道,不當如是矣。陽澤曰,工夫眞的篤實,則爲好矣。上曰,殷之太甲,誠難矣。初則敗度敗禮,無復可言,而末乃聽伊尹訓戒之言,底於克終厥德之境,其資稟,非勝於人者,何能如是乎?如晉之惠帝,可謂近於下愚者也。陽澤曰,惠帝,昏暗而然矣。上曰,昏暗不至於甚,則庶有開導之道,而至於下愚則誠難矣。陽澤曰,雖以科儒言之,鈍者勤勉,則猶可成功,而至於稟質昏暗之人,矇然不能覺得矣。雖以我國前輩言之,金得臣,以鈍有名,初學時天皇氏大文,讀習百番,不能移口,而以勤勉之故,終成文人。見其讀書錄,則伯夷傳,讀一億一萬三千番矣。泰耆曰,此則鈍,而非昏暗者也。上曰,古則有文藝超等之人,而今則不聞矣。承旨·儒臣中,必有敎兒者,才品甚鈍,至於無可奈何者,亦有之否?泰耆曰,雖以閭閻小兒言之,前則若竹釘着巖之類多矣。今則無如此鈍才,又無超等之人,箇箇均同,別無等而言之者,誠爲怪異矣。上曰,近來人才,果均同云矣。泰耆曰,近來好文之弊,亦多矣。邊地絶塞之人,長生於弓馬之鄕,而皆有向學之心,臣往甲山時,見而知之矣。曰,近來漸有文勝質之歎矣。上曰,卽今外方,亦有聚學徒而敎授者乎?陽澤曰,若童蒙句讀之敎,不足可言,而大抵近來閭閻之人,多向學者矣。泰耆曰,日本之俗,亦皆好文矣。上曰,文章超等之人,亦有之乎?泰耆曰,別無超等之人,而藤源明遠,以最優見稱,方爲敎導之官。而以關白之令,來見臣等,筆談之際,書示數百言,而不爲構思,揮筆卽成,可謂大手筆,而文則無可觀,近於荒雜,且此人,攻斥朱子無餘矣。上曰,然則如陽明者,類矣。陽澤曰,卽今中原,攻斥朱子者,亦多有之云矣。上曰,我國先正李文純公,日本人,甚尊崇云,然否?泰耆曰,然矣。泰耆曰,日本人,見我國人之筆,則甚貴之,前日使臣及寫字官之筆,皆十襲珍藏矣。申維翰之名,亦尙藉藉,至今稱道矣。上曰,今番謁聖,外方擧子,似必多會矣。泰耆曰,欲觀盛擧,已來者亦多云矣。上曰,兩西武擧子,亦可及期上來乎?泰耆曰,謁聖命下已久,雖北關擧子,不分晝夜,急急上來,則亦可及期矣。上命書傳敎曰,謁聖率元良行禮,去丁酉後今再九,儀文宜遵舊例。文朴◆◆◆文武◆◆時,竝依丁酉年◆,元良侍坐,分付◆曹上敎臣台衡曰,汝爲大射禮科矣,其時用幾人乎?臣起伏仰對曰,用六人矣。上曰,汝爲末第矣。其時試官之意參差,而予持陞賜第矣。上曰,夜對有仰◆之事,以今番則以受誓戒之後,故不爲之矣。儒臣先爲退出。上曰,承旨進◆◆下敎曰,東宮有書箚入達之事乎?泰耆曰,兩大臣箚子入矣。上曰,刑判◆語,何如耶?泰耆曰,◆◆◆◆冢宰一夕請汰等語矣。上曰,元景夏此言,亦過矣。此是請遞,何可謂之汰乎?仍笑◆下敎曰,請汰請遞之間,此乃暫時間事,豈是經營爲之者乎?命書傳敎曰,近者朝綱解弛,故大官,一或奏◆,當之者,大駭少異,其所對語,若儕類,固已寒心。而大抵雖非大官,一或相規,謬辱相加,其習駭也。故此曾已申飭也。頃者大臣之請,朝體卽然,其於不敍,乃特敎而往者,重臣之章,朝體◆◆則今於特敍,宜身勉之不暇,陳元良之章,一夕請汰,殆若郞署小官等◆◆意已涉不◆。而今冢宰昔冢宰之說,非徒◆不相敬,卿宰章奏,不當若此。◆◆噴薄氣習,亦宜其抑◆◆元良下答置之。判書元景夏遞差。書訖。諸臣,以次退出。曉鍾已屢下矣。
上在昌德宮。常參·經筵,以代理停。
卯時,日有右珥。申時,日暈兩珥,暈上有冠。
章敬王后忌辰齋戒。
洪益三達曰,大司憲柳復明武二所進去,執義林象老武一所進去,掌令李河述文一所進去,安克孝文二所進去,持平鄭恒齡在外,李得宗呈辭。今日以監察茶時之意,敢啓。令曰,知道。
洪益三,以備邊司言啓曰,咨文旣已啓下,正書安寶後,齎咨官,卽爲辭朝,倍程馳去之意,嚴飭,分付,何如?傳曰,允。
南泰耆達曰,上番兼春秋鄭宅臣,身病猝重,勢難察任。今姑減下,何如?令曰,依。
南泰耆啓曰,因本院達辭,上番兼春秋鄭宅臣減下事,依下矣。其代,令該曹卽爲口傳差出,何如?傳曰,允。
傳于洪益三曰,摠府守宮與差備◆月初十日受點人,仍判付事,只分付摠府。
傳于洪益三曰,禮曹草記,頃已下敎,◆◆◆書入乎?留中,其置之。
左議政金若魯箚曰,伏以,臣狗馬賤疾,症形苦重,蒙恩調治,今已數日,少無差減,一味沈頓。親臨誓戒之班,賓廳日次之對,俱未趨造。分義虧缺,罪戾層積,病裏惶霣,罔知攸措。得見刑判書本,又有悚懼難安者。當初請推,特一微事,則何怒之有?廟堂之因公囚吏,非今斯今,則何怒之有?臣箚之略陳公體私義,出於迫不得已,則亦何怒之有,而今乃齗齗至此,其不能遣諸胸中者,別有事端,而臣未之覺歟?其言,甚多强勒,所可復也,臣亦有說,而說來說去,以傷大體,非臣本意,臣固已之,然在臣不幸則甚矣,疲困則極矣。臣跡畸病痼,不宜伴食中書,而荏苒時月,尙今蹲據,此臣之罪也。如不早去,無以息鬧。伏願离明,亟賜斥退,以靖朝廷焉。取進止。答曰,覽箚具悉卿懇。大朝處分,旣已嚴正,此何介意?卿其安心勿辭,視事焉。仍令曰,史官往諭。
右議政鄭羽良箚曰,伏以,臣卽伏見刑曹判書元景夏書本,則果不耐薄規,又事張皇矣。噫,人非堯·舜,安得每事盡善?古之人,已有名言,而況銓部,持衡,游移易錯之地乎?旣不得盡善而人得以論之,則是所謂官師之規而君子之懷刑也。由是言之,凡人之論我未盡善之事,在我幸矣。有何可怒者,而乃以推罷微勘,悻悻見於色辭,而不自惜至此也?臣實爲重臣慨然也。然臣不幸在於董率之地,事關公體,不得不言。而遭此無限譏侵,有不可晏然於職次。伏乞睿慈,亟命斥退,以安私分,不勝幸甚。取進止。答曰,覽箚具悉卿懇。大朝處分,旣已嚴正,此何介意?卿其安心勿辭視事焉。仍令曰,史官往諭。
上在昌德宮。常參·經筵,以代理停。
章敬王后忌辰。
卯時,日暈兩珥,暈上有冠。午時未時,日暈右珥。
南泰良啓曰,小臣與右承旨洪益三,大報壇親祭肄儀,議政府進去下直。傳曰,知道。
李益輔達曰,自明日·初五日,至大報壇親祭齋戒初六日·正日,此四日常參,頉稟。令曰,知道。
南泰耆達曰,大司憲柳復明,執義林象老,持平李得宗呈辭,鄭恒齡未肅拜,掌令李河述文一所進去,安克孝文二所進去。今日以監察茶時之意,敢達。令曰,知道。
李益輔,以弘文館言達曰,本館下番修撰臣金陽澤,以大報壇親祭大祝,今日議政府肄儀時晝仕出去之意,敢達。令曰,知道。
傳于洪益三曰,肄儀罷後,備局諸宰皆入侍。
傳于南泰耆曰,今日入侍,卽向來所定入侍,肄儀罷後爲之。
南泰耆啓曰,大臣·備局堂上,依下敎來待矣。傳曰,詣閤。
又啓曰,卽者,左邊捕盜大將趙東漸,因武一所試官拿處之命,所受命召及大將牌·傳令牌來納矣。在前如此之時,有他邊大將兼察之例,何以爲之?敢稟。傳曰,右邊大將兼察。
又啓曰,左邊捕盜大將拿處之代,右邊大將兼察事,命下矣。右邊捕盜大將具善行,卽爲牌招,使之聽傳敎之地,何如?傳曰,允。
李益輔,以弘文館言達曰,本館上番校理任,以親病,陳書徑出,上番將未免闕直。校理金善行,由限已過,副校理尹尙任,自鄕上來,竝卽牌招,以爲推移入直之地,何如?令曰,依。
洪益三達曰,卽者,校理任,以其親病陳書徑出,原書以國忌正日,纔已退却矣。所當直捧禁推徽旨,而此與無端徑出有異。推考警責,何如?令曰,依。
吏曹口傳政事,兼春秋單,黃。檢閱三單,李齊顯·李宜哲·金聖佑。
有政。吏批,判書金尙魯進,參判趙明履牌不進,參議韓翼謩在外,左副承旨李益輔進。兵批,判書李天輔病,參判徐命九病,參議金相紳文二所試官進去,參知尹光毅入直進,同副承旨南泰耆進。
吏批啓曰,慶源府使·碧潼郡守,今當差出,而俱是邊上重地,不可不擇擬。未準朔禁軍將及他道守令,竝擬,何如?傳曰,允。
尹志泰爲執義,尹勤爲正言,趙載浩爲刑曹判書,李錫佐爲慶源府使,李天輔爲同義禁,柳顯章爲碧潼郡守,兪漢蕭兵曹正郞仍任,副司直元景夏。
吏批,啓曰,今日政廳,考見全羅道褒貶啓本,則高敞縣監元重采,以事或近巧不可無警爲目,碧沙察訪韓宗協,以郵屬或怨爲目,其不治可知。宜置下考,而置諸中考,殊無嚴明殿最之意。當該道臣推考,元重采·韓宗協,竝罷黜,何如?傳曰,允。
又啓曰,新除授驪州牧使田天祥戶奴呈狀內,本州爲竹山兼營將屬邑,而時任竹山府使田日祥,卽奴矣上典同生兄也,在法當遞,入啓處置云。營將屬邑守令相避則遞,載在法典,驪州牧使田天祥改差,何如?傳曰,允。
南泰耆,以備邊司言啓曰,日昨北兵使具聖弼狀聞,以穩城江中彼人投書事,有穩城前府使趙泰彦及座首·兵房·軍官·通事罪狀,令廟堂稟處之請。而卽又見北兵使狀啓謄報,則彼人五名,來到慶源府城外云,仍請慶源府使及把守將卒罪狀,令攸司稟處矣。穩城投書之拾傳慶源,彼人之越江來到城外,莫非邊禁不嚴之致。旣不禁遏嚴斥,與之通語酬酢,萬萬驚駭。兵使之不能嚴束而以座首把將等罪,亦請稟處,殊非制閫之體,誠爲寒心。穩城前府使趙泰彦,旣有拿命,令金吾以此添入問目勘罪,慶源府使安拿問,從重勘律,兵使具聖弼,從重推考,兩邑座首·兵房·軍官及把守將卒等,令帥臣,爲先各別嚴棍,沿江諸處,另加申禁之意,嚴飭,分付,何如?傳曰,允。
乾隆十五年庚午三月初二日午時,上御歡慶殿。大臣·備局諸宰引見,左議政金若魯,右議政鄭羽良,行副司直金聖應,禮曹判書申晩,吏曹判書金尙魯,兵曹判書李天輔,兵曹參判徐命九,禮曹參判洪鳳漢,司直權爀,刑曹參判鄭翬良,同副承旨南泰耆,記事官崔台衡·黃,記注官金弘澤入侍。諸臣進伏訖。上命承旨書傳敎曰,昔諸葛之表曰,宮府一體,其言切實,而此王者御邦之公道也。近者朝臣呈告,申飭之時,中官內府呈告之人多,其涉可駭。當該中官,竝令該府處之。書訖。若魯曰,日間聖體,若何?上曰,一樣矣。若魯曰,瘙癢之候,漸益差勝乎?上曰,近則向差矣。若魯曰,大王大妃殿氣候,何如?上曰,安寧矣。若魯曰,世子氣候,何如?上曰,好過矣。上曰,自明日當坐齋,有廟務可爲者,今日陳達,可也。若魯曰,向因兵曹判書金尙魯,北關往來後筵奏,其中條件,令北兵使具聖弼,論列以聞矣。卽見具聖弼狀啓,則吉州獨鎭,誠爲得計。臣營屬衛軍,不可不革罷,屬之其邑。其代閑丁,猝難多得,姑先以六百名,分定各邑,足可爲一司五哨之數。衛將則以有踐歷人定式擇送,仍兼衛將,臣營親騎衛,一依巡營例加設。而保人則將校子枝年未滿者甚多,以此塡充,嚴立科條,如或違越,則當該守令,從重勘罪。臣營所屬有外軍官,皆出身前銜之類也,臨亂得力,未必讓於親騎衛。邊將一窠,又給此輩,試以武藝,取其優等,自辟上送,則想必一道聳動。磨天以北十邑中,九爲邊地,獨明川漏焉。竝作邊窠。運餉船二十隻,專屬臣營,此外臣營所管大小船二百三十餘隻,竝令吉州管轄。餘置臣營,如前統領之意,成節目。城吉獨守節目,牧使纔已到任,臣已遞職,使新兵使擧行爲請矣。六百名,先爲分定各邑,親騎衛保人,以將校子枝塡充,運餉船二十隻,仍屬北兵營等事,狀辭得宜,竝依施。魚游澗僉使作履歷窠,各別擇送之意,定式分付兵曹,仍兼後衛將爲宜,而各軍官,異於親騎衛,則別給邊將一窠。明川府之亦作邊地窠,太無限節,且關後弊,此則勿施。城吉節目,新兵使想已到任,卽速擧行之意,申飭爲宜,竝以此分付,何如?上曰,依爲之。若魯曰,向因兵曹判書金尙魯書啓,親騎衛加設當否,詢問於北道道臣矣。卽見咸鏡監司鄭益河狀啓,以爲與北兵使具聖弼,南兵使沈瑎相議,則本道群情,皆樂從願入。朝家無所費,而數千莫强之兵,可坐而得,誠爲便宜。此後取才時,若有器械不利,馬匹不健,身手孱劣者,則降定他役,以爲勸懲之方。而定式節目,當在加額,判下之後,三營親騎衛,各加二百名充定事,令廟堂斯速稟處爲請矣。重臣歸奏,旣有意見,道·帥臣之言如此,監營及南北營三處親騎衛,各許二百名加定。而抄定之時,必以鄕品將校子枝,身手技藝健實者另擇,勿以軍保之類爲充之意,各別嚴飭,使之成節目擧行。而降定他役一款,亦令定式無妨。以此分付,何如?上曰,親騎衛,三營各加二百,而器不利乘不健,初定時俱在監兵使,不必治渠。其後不謹,軍中自有輕重,懲治不必定式。至於身手孱劣,尤非渠之過。孱劣之人,當初爲充,咎在誰也?此非混請者。此後或直赴而來京者,若有孱劣者,當該道臣·帥臣,當嚴處。以此,申飭。若魯曰,咨文旣已發送矣,咸鏡道監兵使以下,參考前例,當爲論罪。監司鄭益河及兵使具聖弼,姑先罷職,以待回咨。地方官穩城前府使趙泰彦,不無將功折罪之端,而今方拿問,不必徑先勘罪,拿問後,令金吾擧行。邊將李時華,今方訊覈,無可論。各人等之在囚者甚多,一向滯囚可慮。穩城座首全有慶,兵房軍官朴就明,所當依法典島配,而旣有罪人三名指捕之功,論以將功折罪,不當加罪,竝分揀放送。其餘在囚柔遠鎭兵房·軍官·監官·色吏·把守·將卒·首土兵·風約·統首各人等,令本道道臣,從輕重勘罪後狀聞。倉監官崔起肇罪人,旣以私嫌,誣引納招,以穀物買取物種,與干涉犯越有間。梁萬元·崔萬長·金萬璧三人,不過爲李時華之使喚,不必深罪,亦令道臣,參酌懲治。罪人斗石之父,雖以知情其子犯越,不可以其父爲知情而論罪,似當勿問放送。至於捕捉諸人等論賞,申檀·朴東成·金昌述·金命鼎四人,竝加資。朴祖述,則其父雖以捕捉之功免罪,祖述,亦有同力捕捉之功,則不可全然無賞,施以除職承傳,何如?上曰,依爲之。祖述,邊地相當窠,待窠卽爲調用。若魯曰,犯越罪人首倡者籍産,載於法典,罪人中首倡,査出指名狀聞之意,分付於按覈御史,何如?上曰,依爲之。若魯曰,犯越正犯承款罪人等,方囚咸興府,各別堅囚,善爲養獄,以待回咨,俾無徑斃之意,嚴飭道臣,掠來物件,亦善藏置以待事,分付道·帥臣,何如?上曰,依爲之。若魯曰,備局堂上在外者甚多,李箕鎭·李宗城,前後特敎之下,尙不上來。徐命彬·趙載浩·金尙星·趙榮國,因一時罷職,至今在外。李昌誼,受由出去已久。李鼎輔補外還收後,亦不還朝,俱甚未安。竝推考,催促上來,何如?上曰,從重推考,催促上來。林錫憲之纔遞館職,旋又下鄕,亦非矣。禁推,可也。若魯曰,自前謁聖時試官,每爲苟簡。卽今期日不遠,不可不預爲申飭。本來鄕居人外,卿宰侍從之在外者,各別申飭,謁聖前竝卽上來,何如?上曰,元居鄕外,下敎後不卽上來者,政院,直捧禁推傳旨,可也。若魯曰,向來以試官違牌坐罷,卿宰旣已敍用,而堂上以下罷職者,尙無敍命,似或斑駁,敢達。上曰,一體敍用。若魯曰,李裕身·李光運,前以祭官不進,吏曹草記請罪,尙不下云,宜有處分矣。上曰,旣已經年,竝分揀。若魯曰,洪霖之妻,纔身故而窮不能掩屍云,聞甚矜惻。洪霖節義卓異,朝家宜有顧恤之典。喪葬之需,令該曹從優題給,亦令道臣,量給擔持造墓軍丁,從便顧助,何如?上曰,今聞所陳,誠甚矜惻,所達依施,從厚題給之意,分付。若魯曰,禮曹參判洪鳳漢,旣兼軍門及備局有司·金吾堂上,職務多事,亦有拘礙之端。所帶同義禁,今姑許遞,何如?上曰,依爲之。羽良曰,向來以趙暾之厭避北幕,臣仰達,自上特施投畀之典矣。今則國法已施,亦非久配之罪,且玉堂出入之人乏少,參酌放送似好,故敢達矣。上曰,所達,是矣。特爲放送。羽良曰,尹得和,向來之事,臣心以爲甚不是矣。豈有請敍之理?而但與閔百昌,一事同罪,而一敍一不敍,似涉,如何矣?上曰,予以尹得和爲非者,有二事焉。向來事有之後,不能謹愼,一也。今番勸閔百昌裂去文字,二也。予則輒掩覆用之,而得和則誠非矣。閔百昌,今爲何職乎?羽良曰,爲司成矣。上曰,其爲司成,誠古道也,此可見揭淸之意矣。凡人辱其父兄,則爲其人子之心,當何如耶?以渠之故,辱及其父,在渠之心,能不悚然乎?如是而不爲自飭,則無復可言矣。仍命承旨書傳敎曰,尹得和往日之事,其雖異也,飭已行矣。閔百昌敍用之後,旣先後示意,特爲敍用。羽良曰,聖上恩數,或有過中處,雖以今番引見元仁孫事言之,亦過矣。臣之此言,非獨爲仁孫而言也。此等恩數,似涉過中,故敢達矣。上曰,所達,大體是矣。上曰,元景夏事非矣。其書曰一夕請汰,雖重宰大臣,豈不可請遞乎?若魯曰,故領相南九萬,亦一疏罷兵吏判兩重臣矣。若魯·羽良曰,今番太廟夏享大祭,必欲親行,臣等,豈不知聖上孝思之出天,而瘙癢之候,姑未快復,靜攝之中,親享十二室,豈不難乎?皇壇親祭,文廟酌獻,連爲勞動,則聖體傷損,勢所必至。臣等不勝區區憂慮,如是仰達,今年則必爲攝行,是所望也。上曰,東宮代理之後,予之所可爲者,惟祀典也。今於不甚衰老之時,欲伸情禮。卿等不必如是强請矣。若魯·羽良曰,靜攝中,達夜將事,則必有傷損之節,親行省牲,卽爲回駕,則亦可以伸情禮矣。尙魯曰,卽今悠悠萬事,莫如保嗇聖躬。當此靜攝之時,不度筋力,必欲親享,臣等憂慮,何可勝達乎?羽良曰,孔子云,吾不與祭,如不祭。以此言之,則孔子亦有不與祭之時矣。如有疾患調攝之節,則雖聖人,豈無量度處之之道乎?若魯曰,殿下誠孝篤至,不暇致慮於傷損之節,而臣等之焦迫罔措,若奉親子弟之心矣。尙魯曰,兩大臣旣已縷縷仰達,勉從,似好矣。晩曰,大臣如是仰達,而不爲允許,臣等焦迫之忱,有不可勝達矣。羽良曰,爲子弟者,若有誠孝,則豈不能感回父兄之意?而臣等,縷縷仰請,而終未得回聽,此莫非臣等誠意淺薄之罪也。上曰,此予所當言者也。予若有誠意,則卿等豈如是爲請乎?若魯曰,殿下當此靜攝之時,不顧筋力,親行十二室享禮,則陟降之靈,亦豈不爲悶乎?羽良曰,臣等得準請然後,可以退去。雖以閭閻言之,若是必爭之事,則豈可以父兄之不聽而遽止乎?若魯曰,以臣等所請之事,稟於慈聖,則慈聖亦豈以爲不可耶?上曰,筋力漸衰,則雖欲親祭,得乎?若魯·羽良曰,必欲伸情禮,則只展拜奉審,而卽爲回駕,好矣。何必達夜將事,以致傷損乎?上曰,只如此,則何能伸情禮之萬一乎?一朔之內,伸禮三處,事會適如此,豈不多幸乎?若魯·羽良曰,上下相持之事,亦或有之。而此則非如是者矣。更加思量,快爲允許,是所望也。上曰,何必更爲思量乎?仍命承旨書傳敎曰,今番與元良謁聖,丁酉後今復也。於兩獻·於試士,若有不參者,則非觀國光之意。儒生中,或有停擧者,竝解停事,分付下敎之後,太學·四學,或有自下被停者,則分付大司成,依前一例遵行。鳳漢曰,今番試士時,雨傘亦當禁之乎?上曰,雨傘則勿禁,可也。羽良曰,今番謁聖,東宮將陪參,誠盛擧也。殿下又展謁太廟,東宮陪後以還,則亦豈不好耶?若魯曰,祖宗朝亦有攝行之規,今何必如是靳允乎?此後臣等當更爲求對仰請,而或不許引接,則尤豈不抑塞乎?上曰,不聽在予,引接則豈不許之乎?翬良曰,今番式年會試,武一所,以科場通情事,差備官及擧子,竝移送刑曹,故擧子則今方囚禁推覈,而差備官,卽曾經習讀前銜者也。試官所之移送刑曹,實爲違例。且玆事旣曰通情試所,則不爲擧論試官,而只欲歸罪於差備官,事極不當。試所諸試官,從重推考,差備官,移義禁府處之,何如?上曰,依爲之。上曰,其事實,何如耶?羽良曰,臣詳聞此事,則誠駭然矣。仍擧其委折以達。泰耆曰,試所草記到院,而以國忌齋戒,不得捧入矣。鳳漢曰,其草記以爲,有一試官通情云云矣。上曰,所謂一試官,誰也?聖應曰,沈鳳陽也。上曰,欲陞付所親擧子,如是者,其人事誠無形矣。式年科,異於他科,尤何敢如是乎?若魯曰,拔榜陞付之際,監試官,矇然不知,非監試之本意也。上曰,其臺諫,誰也?泰耆曰,柳謇·林象老也。羽良曰,試官及監試官,竝宜拿問處之也。上曰,然矣。仍命書傳敎曰,武一所科場作奸之事,草記不啓,故莫知其事。今聞草記中,稱以試所通情之跡云,而果若所陳。當該試官之坐中自服,已涉殊常,而告試所擧子·陞付擧子,非二而一云。以此推之,尤涉殊常,似非用情於拔去人也。若用情於陞付人,當該試官,不可不嚴問。其他試官,覺此不能辨析,而糢糊草記,亦爲矇然。諸試官,一倂拿處,試所監試,蓋爲此等奸弊,而聽若不聞,不卽陳章而請査,不能擧職,甚矣。竝罷職不敍。噫,其果若此,昨年科場,敺打擧子,今年惹鬧竊榜,用意之陰巧,有甚於他用情。此不嚴懲,何以礪末世?分付該府,竝口招以聞。又命書傳敎曰,謁聖武科初試不遠,兩司有闕之代,政官牌招開政,以在京無故人備擬。若魯曰,雖差出,輒稱以在外,是可憫也。或於馬上,相逢而爲寒暄,則答以方在外云云,不覺寒心,而亦無官師相規之事矣。上曰,此所謂鴉靑一色,豈復有規正乎?兪漢蕭敍用,兵曹軍色正郞仍任事及違牌翰林,竝敍用,口傳付職,仍卽牌招事,竝榻前下敎。諸臣以次退出。
上在昌德宮。常參·經筵,以代理停。
洪益三達曰,大司憲柳復明呈辭,執義尹志泰未肅拜,掌令李河述文一所進去,安克孝文二所進去,持平鄭恒齡未肅拜,李得宗呈辭。今日〈以〉監察茶時之意,敢達。令曰,知道。
洪益三,以都摠言啓曰,今日入直內三廳,武兼禁軍及軍兵等,當爲中日習射,而大報壇親祭齋戒相値,不得爲之之意,敢啓。傳曰,知道。
李益輔達曰,檢閱李齊顯,時在忠淸道扶餘地,斯速乘馹上來事,下諭,何如?令曰,依。
又以侍講院言達曰,本院上番輔德尹志泰入直矣。移拜臺職出去,兼輔德徐志修奉命在外,弼善韓啓震在外,兼弼善魚錫胤,文學尹東星方在試所,兼文學李應協,謂有身病,不爲行公。上番將未免闕直,事甚未安。兼文學李應協,卽爲牌招,以爲入直之地,何如?令曰,依。
洪益三,以兵曹言啓曰,今此謁聖武科初試時,試官嘉善以上無故可擬之人乏少,依近例,每望各備二員,而堂上曾經閫帥人員,竝擬以入之意,敢啓。傳曰,知道。
上在昌德宮。常參·經筵,以代理停。
夜自一更,至五更,巽方有氣如火光。
大王大妃殿·中宮殿·賢嬪宮,藥房口傳問安。答曰,知道。
南泰耆達曰,大司憲柳復明武二所進去,執義尹志泰武一所進去,掌令李河述牌不進傳旨未下,安克孝,持平鄭恒齡呈辭,李得宗牌不進傳旨未下。今日以監察茶時之意,敢達。令曰,知道。
藥房提調趙觀彬,副提調南泰良啓曰,春氣稍暄,伏未審日來,聖體調攝,若何?湯劑連爲進御,溫泉水其或熏洗,而瘙癢之候及眩氣漸向差歇乎?今日臣等率諸御醫入診,詳察症候爲宜。大王大妃殿氣候,何如?臣等不任區區憂慮,敢來問安,竝此仰稟。答曰,慈殿氣候,差勝後一樣。予則一樣。待下敎入侍,宜矣。
南泰良啓曰,明日大報壇親祭擧動時,何承旨留院乎?敢稟。傳曰,同副承旨。
傳于洪益三曰,諸執事齋沐等事,別加申飭。
李益輔,以禮曹言啓曰,今此庚午式年文科會試試官,今方磨鍊,而堂下可擬之人乏少,依近例以堂上官通融備擬以入。而參試官中前獻納黃柙,時無職名,令該曹口傳付軍職,何如?傳曰,允。
兵曹口傳政事,副司果黃柙。
洪益三,以武一所差備官,以試官意啓曰,臣等今日來詣試所,今方開場,而依昨年三月定奪,以柳葉箭先試之意,敢啓。傳曰,知道。
又以武二所差備官,以試官意啓曰,臣等今日來詣試所。今方開場,而擧子捧單之數,至於七十餘字之多,謁聖殿試期日不遠,其間決難畢射。在前如此之時,有柳葉箭先取之規,今亦依此例,柳葉箭先取之意,敢啓。傳曰,知道。
李普昱,以戶曹言啓曰,今此謁聖武科初試時,二所各樣雜物進排主掌官濟用監主簿李顯純病,代本監副奉事兪嶈,改付標以入之意,敢啓。傳曰,知道。
上在大報壇齋室。
上出宮時,以承傳色,口傳下敎曰,諸承旨緩緩入來,竝推考。
又以承傳色口傳下敎曰,旣有前例,則禮房承旨矇然,從重推考,儀註落漏,禮判,一體從重推考。
傳于洪益三曰,謂以排設如政院,而時刻不卽入之,事過後,當該禁漏官,令攸司科治。
又傳曰,行禮,卽爲擧行。
又傳曰,望位禮後,省器仍卽省牲,以此預爲整待事,分付。
上入大報壇齋室後,政院·玉堂·藥房口傳問安。答曰,知道。
上行望位禮,奉審,還入齋室後,王世子遣宮官問安。答曰,知道。政院·玉堂·藥房口傳問安。答曰,知道。
南泰耆達曰,備邊司郞廳來言,今日賓廳次對日次,而動駕相値,頉稟。令曰,知道。
又達曰,領敦寧趙顯命箚子到院,而以大報壇親祭齋戒相値,留院之意,敢達。令曰,入之。
又達曰,兵曹郞廳來言,闕內各處入直軍士夜巡檢之意,敢達。令曰,知道。
領敦寧趙顯命箚曰,伏以,臣於向日大朝親臨,文臣朔試射時,入侍春塘臺,終日風雨陰濕,狗馬賤疾,頓覺添重,見今頑痰遍體,牽疼拘攣,腰屈不伸,脚痿不起,委身床席,作一食尸。病狀如此,明日皇壇祭班,末由進參,虧分蔑禮,罪合萬死。伏乞亟加嚴誅,以爲人臣慢蹇者之戒焉。取進止。答曰,覽箚具悉卿懇。以疾未參,其何所傷?卿其安心善攝焉。仍令曰,〈遣〉史官往諭。
乾隆十五年庚午三月初五日辰時,上具冕服,出御映花堂前庭。親傳香繖扇侍衛如常儀。行都承旨南泰良,左承旨李普昱,右承旨洪益三,左副承旨李益輔,右副承旨趙載敏,記事官南鶴老·崔台衡·李宜哲·金聖佑入侍。益三奉進香祝。上塡祝着押如禮,仍展覽祝文而敎曰,此乃常用祝文乎?益三曰,然矣。上曰,覽此祭文,則百代之下,可令志士掩泣矣。上曰,都承旨進來。泰良進伏。上曰,祝文中神考毅廟等字,似皆上行書之,而今皆不上之矣。泰良曰,有太祖第一位,故壓尊而不得上矣。上曰,永禧殿祝文亦如此例乎?頃日親享時,魚錫胤爲大祝,必知之矣。仍命錫胤進來下詢。錫胤曰,臣於倉卒中,未能詳細記得矣。上祗傳香祝。益三跪奉以出,安于香亭。上以步輦,由集成門入齋室,少頃,由朝宗門詣版位,行望位禮,由冽泉門升壇奉審,仍省器,又於冽泉門外省牲訖,還入齋室。諸臣遂退出。
乾隆十五年庚午三月初五日四更一點,上具冕服,親祭大報壇。行都承旨南泰良,左承旨李普昱,右承旨洪益三,右副承旨李益輔,右副承旨趙載敏,記事官南鶴老·崔台衡·李宜哲·金聖佑。諸執事,進幣瓚爵官吏曹判書金尙魯,薦俎官戶曹參判曺命敎,禮儀使禮曹判書申晩,奠幣瓚爵官行副司直金時粲,壇上執禮戶曹參議李濟遠,壇下執禮司諫趙雲逵,典祀官奉常正朴德佐,壇司奉常僉正朴賢輔,大祝副司果申暐,副司果韓光會,修撰金陽澤,執尊副司果金致仁,吏曹正郞鄭光震,吏曹正郞尹學東,祝史副司果李壽德,宗簿正許錫,副司果權抗,齋郞副司果徐孝修,副司果李壽鳳,副司果李敏坤,捧俎官副司果朴師伯,工曹佐郞申㬦,副司果洪致期,戶曹正郞洪獻輔,工曹正郞李宗德,司僕主簿申埜,戶曹正郞吳彦傅,司䆃主簿洪侃,工曹正郞尹琰,爵洗位兵曹佐郞蔡濟恭,工曹佐郞鄭彦郁,盥洗位兵曹佐郞閔增,禮曹佐郞李秀逸,贊者引儀許溫,假引儀金必赫,謁者假引儀李昌郁,假引儀趙榮約,贊引引儀申㠍,假引儀金聖就,掌牲令典牲主簿尹尙遜,協律郞掌樂正李應協。承·史入侍。晩曰,三學士子孫,皆差捧俎官矣。上曰,貴矣。吳彦傅適奉俎前過。上曰,彼吳彦傅耶?益三曰,然矣。上曰,創業之君,雖勝國,例皆立廟祀之乎?泰良曰,然矣。上曰,樂舞,似當以八佾爲之矣。載敏曰,聖敎誠然,六佾則似,如何矣?仍行享祀及望燎如禮。上命承旨書傳敎曰,日吉辰良,大禮順成,一倍愴感。諸承旨推考及禁漏官科治事,竝置之。諸臣遂陪出。
上在昌德宮。常參·經筵,以代理停。
夜三更四更,坤方有氣如火光。
親祭罷後,王世子遣宮官問安。答曰,知道。政院·玉堂·藥房·朝廷二品以上·六曹口傳問安。答曰,知道。
傳曰,左·右相入侍齋殿。
又傳曰,都承旨儒臣上下番入侍。
又傳曰,卽爲入侍。
傳于洪益三曰,此後皇壇倚榻排設時,藏于奉室時,禮官及壇司率忠義,眼同致敬之意,分付禮曹定式。
還宮後,政院·玉堂·藥房口傳問安。答曰,知道。
乾隆十五年庚午三月初六日寅時,上御齋殿。左·右相·儒臣·都承旨引見。左議政金若魯,右議政鄭羽良,校理金善行,修撰金陽澤,都承旨南泰良,記事官崔台衡·李宜哲·金聖佑入侍。諸臣進伏訖。若魯·羽良曰,徹夜將事,聖體得無損憊之節乎?上曰,別無所妨矣。昨年旣成竝享之禮,今日又此親祀,匪風下泉之思,一倍于中,而儼然若玉輅東狩矣。卿等於禮成之後,初參將事乎?若魯·羽良曰,然矣。上曰,予於今日,不勝愴感,製下感皇恩三十韻詩,卿等覽後,如有未盡處,陳達改之,好矣。都承旨曾於述編時,亦與矣。今亦同覽議改,可也。仍敎羽良曰,聞卿善書,書此御製帖冊,以爲藏置齋室,俾予子孫傳覽,以知予意,好矣。仍命善行讀之。上曰,大體,何如?若魯·羽良曰,非但好矣,奉覽,不覺悲慨之心矣。大臣·諸臣,各以所見,陳達改字句間數三處。羽良曰,臣俄承書入之命矣。使編次人,正書以出後,書入,何如?上曰,然矣。帖冊體樣,如筆陣圖爲之,可也。羽良·泰良曰,不可以帖冊書之而已,刻板以揭好矣。上曰,然矣。羽良曰,當揭於何處乎?上曰,揭此齋室,無妨矣。上曰,予微有感氣矣。今番行禮後,非但無添加之事,得快愈矣。上仍下淚曰,今日行禮皇壇,顧瞻中原,自不禁風泉之感矣。羽良曰,皇朝之惠我東方,實爲百世難忘之德。而歲致金繒,忍羞抱恥,實不勝慨惋之心矣。上命陽澤又讀感恩詩一遍。仍敎泰良曰,出去後,書三件,右相及編次人處,各送一件,一件則入之,可也。遂退出。日已曙矣。
乾隆十五年庚午三月初六日卯時,上具冕服,出齋室,以步輦還宮。繖扇侍衛如來儀。行都承旨南泰良,左承旨李普昱,右承旨洪益三,左副承旨李益輔,右副承旨趙載敏,記事官南鶴老·崔台衡·李宜哲·金聖佑陪還。未及暎花堂十餘武,上駐輦,召諸承宣敎曰,禁苑花事,雖爛熳,予未嘗樂玩矣。昔年以後,亦未曾培一花叢,不聞花消息已久,以無興況故耳。今日花自無情,路傍盛開,諸臣或謂予樂此,而予心則徒感懷而已。仍下一句御詩曰,禮畢祖宗興感切,紫衣滿苑倍予心。又敎曰,未到暎花堂,提學李天輔及近侍諸臣,皆爲賡進,當觀其鈍速也。至暎花堂前,諸臣皆口告賡詩。上又讀下句曰,園裏花紅豈我樂?八方衆庶卽恒心。命又賡進,諸臣皆於卽地,續賡以進。上曰,提學之詩,誠好矣。益三曰,提學詩文皆能焉,而尤致力於詩律矣。上呼韻以敎曰,此則提學,別爲製進。天輔卽製以進。上曰,果速作矣。仍命書傳敎曰,今下虎皮一令,兵判李天輔處賜給。益三,欲改生三事一之句。上笑曰,意有可取,何用改之?且欲改之際,自致遲延。在諸臣之後,不可無警。重來做度,加直五日,可也。若以此作前例,則亦不可,只行於此,可也。天輔曰,今番謁聖時,王世子陪衛禁軍一番,例自闕內陪往,至成均館後,出待於作門外,待還宮時陪還。而成均館地勢狹窄,且當試士,似難周旋,勿使陪往,直爲留待於作門外,還宮時陪衛,何如?上曰,東宮隨駕,今番則陪衛,勿爲之,可也。天輔曰,旣有前例,何以爲之乎?上曰,雖有前例,壓尊。置之。諸臣遂退出。
上在昌德宮。常參·經筵,以代理停。
未時,雨雹狀如小豆。夜一更,月暈。
大王大妃殿·中宮殿·賢嬪宮,藥房口傳問安。答曰,知道。
南泰耆達曰,明日常參,取稟。令曰,停。
又達曰,大司憲柳復明武二所進去,執義尹志泰武一所進去,掌令安克孝文一所進去,一員未差,持平鄭恒齡呈辭,一員未差。今日以監察茶時之意,敢達。令曰,知道。
洪益三達曰,明日私忌齋戒。再明日正日,此兩日常參,頉稟。令曰,知道。
藥房都提調閔應洙,副提調南泰良啓曰,昨行親祀,徹夜將事,勞動之餘,聖體調攝諸節,不瑕有添損乎?溫泉水其或熏洗,湯劑連爲進御,而瘙癢之候及眩氣,漸向減歇乎?大王大妃殿氣候,何如?臣等不任區區憂慮,敢來問安。答曰,知道。慈殿氣候差勝後一樣。予則一樣矣。
南泰良達曰,左承旨李普昱,左副承旨李益輔,右副承旨趙載敏,今日俱不仕進,竝卽牌招,何如?令曰,依。
備忘記,今下弓矢,仇寧萬戶任聖耉處給送。
南泰耆,以武一所差備官,以試官意啓曰,試官行副護軍朴泰新,素抱痰火之疾,連日往來試所,一倍添劇,卽今所見,實無參坐試取之望。莫重國試,試官不可不備員。試官朴泰新,令政院斯速稟旨變通,何如?傳曰,允。
又以武一所差備官,以試官意啓曰,今日臣等來詣試所。而監試官司諫院獻納兪彦國,以親病陳書入達,臺監不備,不得開場。令政院卽爲稟旨變通,何如?傳曰,允。
洪益三啓曰,因武一所草記,試官朴泰新痰火之疾,一倍添劇,監試官兪彦國,以親病陳書入達,令本院稟旨變通事,允下矣。原單子中改付標以入之意,敢啓。傳曰,知道。
以武一所試官及監試官改付標望筒,傳于南泰耆曰,付標如是頻數耶?此後如是,則當下敎矣。
洪益三,以弘文館言達曰,修撰金文行,自鄕上來,卽爲牌招察任,何如?令曰,依。
南泰耆,以刑曹言達曰,新除授本曹判書趙載浩,時在江原道三陟地,斯速乘馹上來事,令政院下諭,何如?令曰,依。
洪益三達曰,說書李宜馣,以其親病陳書徑出,原書纔已捧入矣。亦當直捧禁推徽旨,而此與無端徑出有異。推考警責,何如?令曰,依。
南泰耆啓曰,卽伏見全羅左水使韓國弼,去己巳年秋冬等褒貶啓本,則邊將無一人居下,殊無嚴明殿最之意。推考警責,何如?傳曰,允。
又以武一所差備官,以試官意啓曰,昨年謁聖武科初試試取時,傳曰,雖取二技,規矩則高,不無一技陞付之事,雖不參於柳葉箭者,一竝許射於六兩,而若或有一技充付之事,則六兩三矢入格,與柳葉箭三中四分等畫,而先付六兩事,命下矣。今亦依此擧行之意,敢啓。傳曰,知道。
又以武二所差備官,以試官意啓曰,昨年謁聖武科初試試取時,傳曰,雖取二技,規矩則高,不無一技陞付之事,雖不參於柳葉箭者,一竝許射於六兩,而若或有一技充付之事,則六兩三矢入格,與柳葉箭三中四分等畫,而先付六兩事,命下矣。其時雖因特敎擧行,旣無定式,臣等不敢擅便。今番則何以爲之?敢啓。傳曰,依昨年例。
洪益三,以成均館官員,以同知官事意達曰,今三月初三日儒生課試,當爲設行。而大提學趙觀彬,大司成洪鳳祚,俱以式年東堂文一所試官,方在試所,同知館事朴文秀,針灸受由,限內不得爲之。今月內無故日退行之意,敢達。令曰,知道。
南泰耆,以兵曹言啓曰,武藝別監趙起興,內中日試才時,鳥銃無間連三次三發三中,似當依事目直赴殿試,三次所受賜馬之帖,亦當一倂還收。而係干恩典,自下不敢擅便。上裁,何如?傳曰,原單子入之。
南泰耆,以兵曹言達曰,去二月朔各廳堂下武臣等試射,連因有故,今已逾月,不得爲之之意,敢達。令曰,知道。
又以兵曹言達曰,今三月初七日,幼學郭守弘稱名人,自丹鳳門入來,差備門外擊錚,極爲駭愕。令攸司囚禁治罪。同門守門將趙載遜,常時不能禁斷雜人,以致闌入,亦難免其責。推考,何如?令曰,依。
又以義禁府言達曰,慶尙道咸陽府投畀罪人趙暾放送事,承傳啓下矣。放送之意,分付於該道道臣,何如?令曰,依。
又以義禁府言達曰,慶源前府使安,拿問從重勘律事,傳旨啓下矣。安,時在任所,依例發遣府書吏交代後,拿來,何如?令曰,依。
又以義禁府言達曰,林錫憲禁推事,傳旨啓下矣。林錫憲,時在忠淸道淸州地云,依例發遣府羅將拿來,何如?令曰,依。
又以義禁府言達曰,因刑曹參判鄭翬良陳達,武一所差備官,移本府處之事,擧條啓下矣。差備官金重三,今方待令於本府,卽爲拿囚之意,敢達。令曰,知道。
李普昱,以江華府留守金光世狀達達曰,拯劣米,不得依關文擧行,惶恐待罪事。令曰,勿待罪事,回諭。
修撰金文行書曰,伏以,臣獲戾神天,遭罹巨創,冥頑不滅,奄經外除,風樹無及,人理都絶,俯仰慙痛,尙安有飄纓從仕之念哉?不意玉署新命,遽降於鄕廬淹病之日,臣誠惝怳驚恐,不知所以自措也。竊伏念臣於前者,忝叨是職,一言脫口,瑕尤百出,上而累勤聖敎,下而重觸時忌,幾乎身陷大戮,至今思之,餘怖在心,則又安敢諉以宿趼,而晏然冒出,以速再誤之譏乎?況臣苫塊之餘,百病侵尋。其中痰癖之症,尤是三十年痼疾,乍有動作,輒致衝上,若將頃刻垂盡,必累日而後定,如是者殆無月無之。以此眞元澌脫,形貌凋削,筋骸精魄,殆若篤老之人,實無以陳力就列,强備驅策。而目今又添感冒,晝夜叫痛,轉側須人,旬日之間,斷無起動之望,區區情勢之外,疾病又如是難强矣。昨始曳還私次,而召牌之下,末由祗承。玆敢隨詣闕外,拜章徑歸。伏乞离明,亟削臣職,以昭法紀,不勝萬幸。臣無任云云。答曰,覽書具悉。爾其勿辭,察職。
全羅監司李台重書曰,伏以,臣冥迷愚蠢,積犯逋慢,論其罪戾,重戮猶輕,特蒙大朝涵貸之仁,薄勘止於外補,不惟免罪爲幸,顧以一介白徒,忽作頂玉腰符之身,名雖謫宦,實則寵擢,譬如猿狙之被章服,鶢鶋之享太牢,且駭且眩,如醉如癡,若將朝夕溘死,非但絶塞風土,疾病乘衰頻發而然耳。不意千萬夢想之外,又忽有湖藩除命。其職任之重,品秩之崇,與他絶異,雖從前積仕,循序求進者,尙不可以一邊倅而得之。自惟賤分,倖逭刑章,纔脫謫籍,而徒手搏取,裒然爲五十州長,求諸事理,萬不近似。臣心之惶愧欲死,至欲鑽地以入,而不可得也。夫當官而讓,履榮而懼,乃人臣之常節,官師之通規。而末流之弊,多僞少誠,朝辭夕拜,乍入旋出者有之,以是新除之下,雖苦懇盈牘,見者以爲例談,卒無以見信於上。而只取敦迫之旨,以開進身之路,臣竊恥之。臣之名登朝籍,今已二十年餘,前後除書,亦不可一二數,未嘗爲飾辭虛讓,應文備數,以欺君上。昨年一書,雖甚拙訥,立身本末,略陳無餘,隻字片言,皆出肝膈,可以仰質於神明,區區自畫之義,想已俯燭之矣。噫,臣本庸碌,無自標異,初不能藏蹤匿影於山藪之間,則其應擧覓官,亦與人同,豈以不仕爲高致哉?特緣命途畸窮,性識褊暗,平生不解通變,以趨合於時好,義有不可,則寧死無就,故凡於除拜,勿論內外緊漫,必以抵罪爲限,而不自怨悔。若使臣,苟有一分從宦之念,則方其强壯之時,隨衆平進,謹守括囊之戒,以享榮利,可也。向來大朝之曲垂恩私,屢勤拂拭,殆非疎逖賤臣,所可得者,夤緣出脚,感激圖報亦可也。不此之爲,乃於白首殘年,猝變前見,盡喪素守,蹩躄於朝貴之後,是誠何如人哉?眞所謂墦間之賤夫,而狗彘之不若。臣雖萬被誅戮,不敢冒進一步,以貽淸朝簪紳之羞。臣之去就,於是乎決矣。瀝血披肝,辭不獲命,則委身於慢命之科,比跡於廢倫之徒,嶺海斧鉞,惟當一聽於天而已。是亦人生之大不幸,而親愛之所共差悶者也。或者以爲,辭內居外,固不害義,奉令承敎,可幸無罪,何必自苦如此?臣則曰於內於外,或辭或居云者,特指平日仕宦者而言。今以數十年未嘗從仕之身,一朝貪榮畏罪,竊據方面之尊,而自托於居外之義,掩耳投鈴,人孰不駭笑唾罵?而從前血懇,徒作辭貧就富之媒,目下成就,只是盜公廩爲妻子奉而已。臣雖淟涊,豈忍爲此?抑臣於世道之變,別有所怳惑而不自解者。臣自少寡諧,與世不能推移,麤躁迂僻之誚,乖激狷滯之目,已播於出身之初,加以一再妄言,重激天怒,則擧世相傳,指爲怪物。臣之所以爲臣,固一而已。夫何近年以來,毁譽忽變,憎愛相反,至於聲聞所昧,面目乍接之人,亦以寬平忠厚等語,交口尉薦之不已?雖以大朝則哲之明,猶不能無動於屢至之言,而意其有可用之實,以致聖心虛佇,除旨聯續,必欲一試,不忍終棄。臣之情地,轉輾窮蹙,益不知置身之所也。儘如言者之言,昔之麤躁迂僻者,今則寬平,昔之乖激狷滯者,今而忠厚,則刓方爲圓,以適時用。世雖以爲善變,而自獨守之君子見之,其改頭換面,鄙賤可惡,殆無異於穿窬。此臣之所以撫躬慙悼,仰天而長歎者也。臣自聞除命以來,心肝沸鬱,神情惝怳,素患痰眩喘急之症,一倍越添,實有頃刻危死之形。而擔舁作行,寸寸前進,數昨始達城外,僵伏旅舍,不省人事。今始力疾構草,仰暴情懇。伏乞离明,察臣難進之義,遞臣非分之職。仍治臣辜恩方命之罪,以肅頹綱,不勝萬幸。臣無任云云。答曰,覽書具悉。卿其勿辭,速往欽哉。
大司成洪鳳祚書曰,伏以,臣猥以無似,濫蒙洪造,歷試內外,伎倆止此。而每荷覆燾之恩,惟懷塵露之報,凡有除旨,苟可以勉强自效者,未嘗不奔趨膺命。迺者國子新除,出於千萬意想之外,臣聞命驚惶,不知所以措躬也。竊伏惟念,臣學識素蔑,衰病轉深,前後所叨,累玷淸選,則已不勝其匪分之愧,而至於師儒之長,地望尤別。虞廷敎胄之責,周禮成均之任,蓋在於是,苟非德望足以矜式多士,詞學足以模楷一世,則莫宜居之。不識聖明,何所取於賤臣,而乃有此誤恩歟?矧今聖化雖躋摯隆,士趨猶未純正,禮義相先之風罔聞,菁莪敎育之美未暢。此時此任,尤宜遴選,實非魯莽如臣,衰邁如臣者,所可濫膺而冒據也決矣。適値會講開場之日,乃有試望牌召之擧,辭章見阻,試事已迫,黽勉冒出,雖出於不得已,因仍盤礴,義所不敢,則試場旣畢之後,卽臣自處之所。而且臣素患痰癖之症,越添於累日考講之餘。胸膈頓塞,飮啖全廢,肢節癱瘓,神精迷瞀。目今症形,實無時月間起動之勢。而今此謁聖大禮,期日已迫,泮宮凡務之所當先期整飭,及時奉行者,鞅掌叢脞,管攝無人,苟不及今變通,實有誤事之慮。伏乞离明,俯垂矜諒,亟賜遞改,回授可堪之人,以幸公私,千萬幸甚。臣無任云云。答曰,覽書具悉。爾其勿辭,調理察職。
修撰金陽澤書曰,伏以,臣於直中,重患感冒,累日沈頓。而適値皇壇親祭,見差享官,義重駿奔,不敢言病,力疾進參,徹夜將事。風露觸冒而感傷忒重,氣息促急而失汗過多,寒熱交攻,百骸疼痛,素患痰塊之症,乘虛發作,胸痛弸亘,如刀亂刺,手足蹶冷,貼席委頓,叫楚而不能通呼吸,昏倒而不能運肢體,症形㱡㱡,達宵辛苦,若不及時醫療,實有難保之慮。而身縻禁直,卸出無路。玆敢呻囈中略構數行,疾聲仰籲。伏乞睿慈,俯賜矜諒,亟許遞臣職名,俾得以退歸調治,俾延殘喘,千萬幸甚。臣無任云云。答曰,覽書具悉。爾其勿辭,調理察職。
獻納兪彦國書曰,伏以,臣於臺地,自畫有素,而日前諫省新除,義同往役,黽勉承命,文講纔畢,又當武試,連日來往於試所矣。昨夕,迫昏歸家則臣父素患痰火之病,挾感猝劇,氣逆而火升,昏眩不省,痰熾而膈滯,痞悶作痛,嘔逆發而粥糜不能順下,頭疼甚而寒熱又復交作,達宵未得交睫,涔涔委席,症情十分苦重,多試藥物,少無分減。臣方焦遑煎悶,左右扶護,顧此情理,實無暫刻離捨之勢。玆敢疾聲哀籲於銅龍之下。伏乞离明,俯賜矜察,亟遞臣職,仍卽變通,令試事無滯,使臣專意救護,以伸至情,千萬幸甚。臣無任云云。答曰,覽書具悉。爾其勿辭,救護父病。
說書李宜馣書曰,伏以,臣母年垂七耋,衰疾沈綿,不離床褥,寧日常尠,近因日候乖常,風陰不適,調將失宜,臣母宿痾之外,又添毒感,咳喘劇而全夜失睡,寒熱作而終日却食,種種症形,俱係危惡,藥餌罔效,浹旬彌重。臣之情理,夫豈有暫時離捨之勢,而顧緣院僚之或係本職,或有身病,無他推移替直之員,故抑情持被已有日矣?卽接家信,則臣母夜來諸症,一倍增劇,達曙辛苦,氣息凜然云。臣聞來方寸交亂,心神飛越,繞壁彷徨,自不能按住,敢陳至懇,徑出禁門。伏乞睿慈,特垂矜諒,亟令遞臣職名,俾便救護。仍治臣擅離之罪,以嚴邦憲,千萬幸甚。臣無任云云。答曰,覽書具悉。爾其勿辭,救護母病。
上在昌德宮。常參·經筵,以代理停。
卯時,日有重暈,內暈有兩珥,暈上有冠,外暈上有背。辰時,日有重暈,內暈有兩珥,暈上有冠,暈下有履,外暈上有背,左右有戟,色皆內赤外靑,白虹貫日,須臾乃滅。
南泰耆達曰,大司憲柳復明武二所進去,執義尹志泰武一所進去,掌令安克孝文所進去,一員未差,持平鄭恒齡呈辭,一員未差。今日以監察茶時之意,敢達。令曰,知道。
洪益三達曰,玉堂箚子到院,而私忌齋戒相値,留院之意,敢達。令曰,入之。
又達曰,左副承旨李益輔,今日不爲仕進,卽爲牌招,何如?令曰,依。
傳于洪益三曰,皇壇親祭,其或相値,進定展拜,下泉之心猶深,蓼莪之懷一倍,予益暮,何時來春?今日欲行,連夜將事,顧諸臣之悶,其難强抑,一番伸懷而後,可以舒心,明朝展拜,少伸此懷而來,其令儀曹擧行,時刻,卯初爲之,朝報置之。
又傳曰,侍衛·守宮問安,皆仍。前後鼓吹·軒架,置之。
又傳曰,日城尉令先詣,其代,侍衛中宗臣一人陞差,只分付摠府。
洪益三,以禮曹言啓曰,明日毓祥廟展拜,出還宮時,王世子闕門外祗迎及隨駕等節,何以爲之?敢稟。傳曰,今番展拜,世子只爲祗迎,隨駕置之。
趙載敏,以兵曹言啓曰,明日擧動時,領軍之將,不可不備員。而兼司僕將一員未差,尹九淵前任永宗僉使,內禁衛將,李思先前任釜山僉使,李景春前任滿浦僉使,羽林將,南正五,前任羅州營〈將〉,俱在任所,未及上來。不可無變通之道。竝今姑改差與未差之代,一體口傳差出,以爲備員侍衛之地,何如?傳曰,允。
兵曹口傳政事,兼司僕將二,崔晟·柳春馥。內禁衛將二,申思儼·申光岳。羽林衛將,朴台炡。
趙載敏,以兵曹言啓曰,今此毓祥廟擧動時,本曹驛馬四十匹內,除病傷馬,各差備應把之數,無以推移。依前例京畿驛馬限十匹補把,以充不足之代事,本道監司處,分付,何如?傳曰,允。
李益輔,以義禁府言啓曰,明日毓祥廟擧動時,大駕各差備都事及本府當直武一二所禁亂都事,合以十二員分差,而無以備數。假都事二員,令該曹差出,以爲分排之地,何如?傳曰,允。
傳于洪益三曰,此時宜靜,强抑至情,翌朝展拜,特停,卽爲分付儀曹軍門。
洪益三,以禮曹言啓曰,來四月初十日宗廟夏享大祭親行事,啓下矣。永寧殿,依前例,同日遣大臣行祭事,知委,何如?傳曰,允。
又以禮曹言啓曰,來四月初十日宗廟夏享大祭親行時,省牲省器,依例以親臨磨鍊擧行乎?敢稟。傳曰,一例擧行。
又以弘文館言達曰,本館下番闕直,事甚未安。修撰金文行書批已下,卽爲牌招入直,何如?令曰,依。
又以弘文館言達曰,本館下番,無他推移之員,不得〈已〉以上番姑降入直之意,敢達。令曰,知道。
上在昌德宮。常參·經筵,以代理停。
大王大妃殿·中宮殿·賢嬪宮,藥房口傳問安。答曰,知道。
南泰良達曰,明日常參,取稟。令曰,停。
南泰耆達曰,大司憲柳復明武二所進去,執義尹志泰武一所進去,掌令安克孝,持平鄭恒齡不爲行公,掌令一員·持平一員未差。今日以監察茶時之意,敢達。令曰,知道。
藥房都提調閔應洙,提調趙觀彬,副提調南泰良啓曰,雨餘,風寒凜冽,伏未審此時,聖體調攝,若何?溫泉水其或熏洗,湯劑連爲進御,而瘙癢之候及眩氣,漸益減歇乎?今日臣等,率諸御醫,趁早入診,詳察症候爲宜。大王大妃殿氣候,何如?臣等不任區區憂慮,敢來問安,竝此仰稟。答曰,知道。慈殿氣候差勝後一樣。予則一樣矣。後日次入侍,宜矣。
南泰耆,以都摠府言啓曰,今日入直內三廳,武兼禁軍及軍兵等,當爲中日習射,而私忌相値,不得爲之之意,敢啓。傳曰,知道。
南泰良達曰,右副承旨趙載敏,今日不爲仕進,卽爲牌招,何如?令曰,依。
傳于洪益三曰,謁聖疊年,古例無矣。而原任大臣建白,故命下,而意或瀆矣。不當祭而祭,瀆也。高宗肜日,亦不云乎?古人云願察其影。頃者風雨,再昨水凍,可知堅氷,而何待雲臺之報?暮春之雪,其亦異矣。奚特雊雉,文廟謁聖,待來春擧行,初試,以今初試陳試擧行,外任赴擧者,鄕儒應試者,想必夥然,其在虞人期獵之義,豈令抱券而回耶?三日製,當行於其日,當取京鄕各一人,以此分付該曹。
傳于洪益三曰,自翌日,東朝外,減膳五日,以答垂勉之意。
洪益三·李益輔·趙載敏·南泰耆啓曰,臣等卽伏見靑臺虹貫之報,相顧愕眙,不能自定。噫,天道玄遠,非臣等愚眛,所能仰度者。其在臣等憂治危明之誠,安敢忝居邇列,默無一言?而以殿下敬天修己之心,亦豈不思所以恐懼警省之道乎?竊伏念我殿下臨御二紀,一心圖理,製自省編以示進德之工,纂續大典以盡修弊之方,設査正廳以紓窮民偏苦之役,萬目畢張,百隷率職,是宜治道徯志,天心底豫。而昨年冬雷之異,近日春雹之災,莫非可驚可愕,而至於今日虹變而極矣。嗚呼,災不虛生,必有所召,臣不敢知殿下燕蠖之際,或欠應天以實之誠歟?政注之間,未盡抑私恢公之道歟?以言乎用人,則貴近益親,而疎遠或未進歟?以言乎紀綱,則細微雖擧,而大者或未振歟?習俗卑汚,廉恥壞喪,大官恬嬉而廊廟爲簿書期會之地,言路崎嶇而臺閣作故紙謄傳之所。殿下過中之擧,非常之敎,前後頻復,而大小臣僚,惟以奔走奉承爲意,未聞有以一言匡救者。代理以後,旣不許臺閣之進接,又絶疏啓之路,間雖有草草之言,而終靳一字之批,輒下未安之敎。若是而君違雖能匡,官邪孰能正乎?以今日氣像規模,欲望其導揚天和,迓續休命,終不可得仁天告警之意,豈偶然哉?伏願殿下,惕然自省,赫然改圖,獨觀昭曠之域,留心遠大之謨,亟降明旨,廣開不諱之門,翕受戇樸之言,以盡修省消弭之道焉。答曰,良由衰耗,方凜于心,其勉切實,當自勉,而大意已諭矣。
洪益三·李益輔·趙載敏·南泰耆達曰,卽者,靑臺之官,來告虹貫之變,臣等相顧驚懍,不能自定。噫,昨冬非常之雷異,今春晝見之太白,莫非仁天之警告。而今又有陰虹之異,竊伏想邸下,遇災恐懼之心,當何如哉?夫帝王事天之道,如子之事父,父有警怒,則祗栗儆惕,務悅親心,卽子之道也。今邸下旣代大朝,萬機之勞,又代天工而理萬物,臣等敢謂今日邸下事天之道,尤當一心對越,以盡修省之方也。邸下若勤于講討,睿學日就,則大朝悅豫,而天心亦可底豫矣。邸下若勤于聽斷,做措皆當,則大朝悅豫,而天心亦底豫矣。邸下若欲盡對越之誠,則不必遠求於玄査之天,只宜孜孜勤學,勉勉勤政,以務合大朝之心爲心。學臻高明,治軼雍熙然後,方可以仰體大朝分勞之心,上答仁天警告之意,陰沴自消而禎祥滋至,至理可做而邦運永休。伏願邸下,懋哉懋哉。答曰,昨冬有非常雷矣,于今復有陰虹之變,心甚懍惕,乃不能自定,所陳切矣。余當體念焉。
左議政金若魯箚曰,伏以,臣朝在籌坐,靑臺官,報以虹貫之變,臣不勝驚愕憂懍之至。近來災異洊疊,無月無之,最是八路癘氣,如火之熾,民之相枕死者,自冬徂春,月以萬計,其所慘愍,誠不止於倒懸困悴而已。而以世道以國勢則回視數三年前,又不翅落下幾丈,目下百千事,無一可恃,如臣無似,當此時叨此職,灼然知其朝暮且危,而了無一分半分,可以捄得者召災,宜也,無怪也,此臣之罪也。噫,殿下試思之,方今之勢,殆若大廈之將傾,風濤之失柁,如非大奮發·大振勵,可謂着手無地。而顧殿下不思所以奮發振勵之道,視之以治已安,深居端拱,雍容假借,使百度,一任其解弛,輔相如此而若不致念,人事如此而若不惕慮,仁愛之天,安得不警告之乎?伏願先命黜退臣身,更卜賢德,以答天譴,殿下亦宜飜然改圖,恐懼修省,立紀綱·正人心·審用舍·愼賞罰,俾大小臣工,灑脫俗習,精白一心,以濟岌嶪之危焉。轉災爲祥,在於是,傾否回泰,在於是。臣竊憂心耿耿,恐失此幾,淸齋之中,敢有煩瀆,尤增死罪。取進止。答曰,省箚具悉卿懇。已諭於政院之批,而諒德無能,日益衰耗,亦不飭我元良,究厥其由,良由小子,輔相何有?其勉,當服膺,卿其安心,勿辭視事,輔我元良。仍傳曰,遣史官傳諭。
右議政鄭羽良箚曰,伏以,臣卽接靑臺所報,今日辰時,淫虹有貫陽之變,臣不勝廩然驚心之至。噫,昨冬以來,癘疫潛遘,八路同然,赤子無辜,塡壑之慘,前所罕有,節係東作,農事方及,而傳聞鄕村畦壟之間,殆少擧趾于耟之民。而近來,時氣失候,春寒異常,殊非五陽發生之時,今又陰氣上干太陽如此,此殆人雖不悟,而機則已動著於形氣,而警告彰明,必欲使之及時修省者,慇懃不已又如此,於此而若不爲奉答仁愛之圖,則臣恐上天之怒轉甚,而眷顧之心,亦將息矣。豈不懼哉?目今紀綱頹弛,百事窳敗,諫諍路絶,直言不聞,生民困窮,邦本將潰,財蓄傾竭,京外無異,臣每中夜以思,實不知稅駕於何所也。然臣謹按詩曰,迨天之未陰雨,撤彼桑土,綢繆牖戶,今此下民,或敢侮予。孟子引此詩曰,賢者在位,能者在職,國家閒暇,及是時,明其政刑,雖大國,必畏之矣。夫國家閒暇,人心無事,日力有餘,亦可以從容審諦,何事不可做?況天下無不可爲之事,亦無不可爲之時乎?第人情安肆,則亦易以怠惰,是以因循苟且,常失其可爲之時,以至於蠱弊積而禍敗生者,古今何可勝數?嗚呼,天之生聖人甚吝,民之遇聖人亦甚艱,今日臣民之遭逢殿下,可謂千載一時矣。而群黎百姓之望殿下,亦可謂切矣。正宜及是時,修明政刑,建立綱紀,疏剔弊源,拯濟生民,以副八方之望,以作聖子神孫千萬世不拔之業。而每以脫氣,衰倦退托,今日明日,一味泄泄至此,臣實爲之慨然憂歎,不能不有憾於天地之大也。伏乞聖上,淵然深思,惕然振發,過齋之後,卽命引接臣隣,廣加詢訪,以爲圖恢災異之地,不勝幸甚。仍念臣以千萬無似,猥叨重任,四朔中書,曾無一事建明,一言裨補。今日天變之示警,未必不由於如臣不肖之苟據匪分。伏望聖明,亟命斥退,改卜賢德,以謝天譴,以安私分焉。取進止。答曰,省箚具悉卿懇。已諭於政院之批,而涼德無能,日益衰耗,亦不飭我元良,究厥其由,良由小子,輔相何有?其勉,當服膺,卿其安心勿辭,視事輔我元良。仍傳曰,遣史官傳諭。
校理任,校理金善行,副校理尹尙任等箚曰,伏以,臣等伏見書雲所奏,則今日有淫虹貫陽之變,臣等愕眙驚懼,不知所以攸爲。天道深玄,未易窺測,而推諸義類,亦不相遠。夫日者,至陽之精而人君之象也。虹者,陰沴之氣而百殃之本也。今以陰沴之氣,敢干至陽之精,煇蒙昧,景色愁慘,是乃爲人君之尊而邪說掩蔽之象,本心之明而私慾汩亂之徵也。其屬則外之爲小人,內之爲宦妾矣。人主之心,苟能淸明公正,則君子進而小人退,宦官宮妾,亦莫敢不正。治道益隆,百祥日集,人主之心,若或私僞偏蔽,則小人日闖,君子日疎,治道否而百殃生焉。恭惟我殿下臨御以後,憂勤警惕,未嘗小怠,敬天恤民,罔或有忽。況自昨年,命我貳極,代理庶政,百度畢擧,中外拭目,凡厥擧措,動皆合理,則是宜天心悅豫,體膺沓至,而奈之何非常之災,又見於今日耶?伏念人情常狃於安逸,志氣易怠於向衰,或恐聖上平日之所以自警自勵者,漸不及於躬攬萬機之日,勞勤之志,謂有所分,而稍弛於靜攝之中,敬畏之心,謂有所托,而少忽於宴安之際,人雖不知,而天已降監而然歟?嗚呼,今日國事,誠可謂茫無津涯矣。以言乎民事則西北之饑饉,東南之癘疫,人死亡者萬計。以言乎朝著則大官事姑息,小官務苟媚,置國憂於度外。至於用人無漸,貴戚列崇顯之班,言路永塞,臺閣作冗散之官,魏昌祖遽入銀臺。而窶人輒出非分之望,金尙耉還受簡書,而直士皆發落莫之歎,若其他朝廷之上,私意橫流,縉紳之間,廉恥都喪。而籌司之會,未聞有拯救生民之策,賓對之席,未聞有匡格君德之謨。今年如昨年,今日如昨日,泄泄沓沓,悠悠泛泛,有百可憂之端,無一可恃之形。噫,以上天仁愛我殿下之心,夫安得不年告月警,使殿下怵然而懼,惕然而戒,思所以振發淬勵,轉危爲安之道耶?臣等死罪。殿下之自期,何如?臣民之蘄望,何如?而試觀今日,民國俱病,儻殿下於淸燕之暇,穆然反求,則亦必有治不徯志,學負初心之歎矣。伏願殿下,大奮發·大振作,激濁揚淸,以勵廉恥之節,開言從諫,以長切直之風,愼用捨,使倖門永杜,嚴黜陟,使名器無濫。又令廟堂,董飭群工,聚會精神,講究治道,使解生民之倒懸,措國勢於鞏固,則皇天今日之譴告,適足爲殿下萬世奮勵之資,而吾東方億萬年無疆之休,實基於此矣。惟殿下,留神澄省焉。取進止。答曰,已諭於政院之批矣。所陳者其過矣。王者用人,只取其人,豈求於色目中乎?其勉者,當自勉矣。
校理任·金善行,副校理尹尙任箚曰,伏以,天人相感之理,捷於影響,以善感之則和氣應,以不善感之則戾氣應,其理不僭毫髮,是故古之聖帝明王,莫不嚴恭寅畏,小心翼翼,深愼於所以感之道矣。臣等竊覵邸下代理以後,令聞益播,憂勤益切,罔或遑寧,以理言之,和氣當應,休祥宜集,而何爲而昨年雷變,旣出於玄冬,今日虹災,又見於九五陽盛之時?或者邸下所以應之者,猶有所以未至而然歟?天道至誠,無一虛僞,歷考前史,此變之生,多在於衰叔之世。其占爲小人邪說之肆,則豈不大可憂哉?董仲舒曰,天心,仁愛人君,盡欲扶持而全安之。胡凡曰,克謹天戒,則雖有其象,而無其應,不克畏天,則災咎之來必矣。然則今日淫虹之變,雖極驚心,其爲災與否,專在於邸下謹畏之如何耳。邸下若深體上天丁寧告戒之心,益盡兢畏之道,使剛健之德,日積於中,淸明之政,日行於外,則陰沴之氣,自當雲消霧釋,轉以爲祥矣。若諉之以玄遠難諶,渺然難的,歸之於一時偶爾之事,而不深警惕,則災咎必疊至,而傷敗可立待矣,可不懼哉?可不懼哉?昔者祥桑出而太戊修德,故果致桑枯國興之慶,熒惑守而景公言善,故乃見星徙業隆之祥,苟使太戊·景公,不以爲懼,悠泛如前,則豈有桑枯星徙之休耶?以是推之,則今日虹變,庶可爲玉成我邸下之資矣。伏願邸下,惕焉恐懼,反省責躬,思所以答天譴而軫災沴之道,益勤睿學,以明本源,辨別賢邪,以定取捨。嚴近習,使不得有妨於學問,絶嗜欲,使不得爲間於天理,則災不爲災,邦乃其昌,而天之所以仁愛邸下者,於是乎有其效矣。豈不休哉?臣等俱以無似,得備於大朝經幄之列,區區願忠之意,自倍於他人。而今當災沴之疊見,不勝憂慮之耿結,謹以兢畏二字,爲獻於离明之下。此雖陳腐常談,而遇災修省之方,亦不可外是他求。伏望邸下,深加省念焉。取進止。答曰,昨冬有非常之雷異,今當陽盛之月,又有虹貫之變,心甚驚慄,不能自安,縷縷陳勉,言深懇切,當銘心焉。
上在昌德宮。常參·經筵,以代理停。
下直,柒谷府使徐行進,定平府使崔鎭海,慶源府使李錫佐,平安都事李廷重,伐登萬戶黃胄幹。
洪益三達曰,明日常參,取稟。令曰,停。
南泰耆達曰,大司憲柳復明武二所進去,執義尹志泰武一所進去,掌令安克孝牌不進,一員未差,持平鄭恒齡上書入達,一員未差。今日以監察茶時之意,敢達。令曰,知道。
備忘記,今下弓矢,慶源府使李錫佐處給送。
備忘記,今下弓矢,代登萬戶黃胄幹處給送。
趙載敏達曰,明日次對,兩司當爲進參。除試所進去外,不爲行公人員,竝待開門牌招,以爲推移進參之地,何如?令曰,依。
南泰耆啓曰,卽者,備邊司郞廳來言,大臣·備局堂上,來詣請對矣。以承傳色口傳下敎曰,日氣如此,眩氣似有加,更待下敎入來。
藥房,口傳啓曰,卽伏見下賓廳之批,有眩氣似加之敎,臣等不勝區區驚慮之至,不可不率諸御醫,趁卽入侍,詳察症候,惶恐敢啓。傳曰,日候如此,眩氣有加,待朝有欲見相臣之意,待朝入來。
令于趙載敏曰,大臣·備局堂上引接。
傳于趙載敏曰,今日求對大臣,明日內局入診,同爲入侍。
備邊司薦望,南泰良爲咸鏡監司。
洪益三,以侍講院言達曰,本院說書李宜馣,由限已過,卽爲牌招察任,何如?令曰,依。
趙載敏,以備邊司言達曰,試所應辦之弊,因特敎成節目,申飭矣。今番文所禁亂官下人,受賂於應辦所,旣已現發,當該官員之不能檢飭,事甚駭然。此而置之,無以懲後。禁亂官及應辦官,拿處,何如?令曰,依。
洪益三,以奉常寺官員,以提調意啓曰,黃海道封進今三月令薦新石首魚來到,故臣與郞廳進詣,眼同看品,則元數一百六十尾內,太半腐傷,不合薦進之中,欠縮之數,至於二十七尾之多。而夜色已深,實無推移準數之勢,不得已退送,姑待他道封進。而莫重薦新之物,有此不謹之患,該道道臣,推考警責,當該封進官,依例罷黜,何如?傳曰,允。
正言尹勤書曰,伏以,國家之置諫官,要得直諒敢言之士,使之上裨衮職,下贊邦政,非苟而已。顧臣庸愚,最居人下,本非需世之具,而加以年紀衰邁,志氣頹懦,其於諫諍之任,尤不近似。況志慮迂拙,不能通曉世務,見聞寡陋,每患聾瞽時事,當此离日重暉,新化方隆之時,自惟空疎,其將何所藉手,而敢當言責之重耶?尸位曠職,必速重誅,自知旣審,素畫已定。除命之下,非不知循墻之義,而適以監試事,召牌儼臨,不敢違逋,黽勉承膺,蓋欲粗伸分義,非爲因仍蹲冒之計也。且臣素抱痼疾,失〈攝〉輒劇,屢日試闈,觸冷感風,膈痰凝滯,頭疼氣喘。今當竣事詣闕之時,忍痛扶曳,僅隨諸臣之後,而咫尺天陛,未效反面之禮,竟未免自外徑歸,惶悚之極,罪尤萬死。伏乞邸下,曲察微懇之非出飾讓,亟許鐫遞。仍命治臣辜犯,以昭法紀,以安愚分,不勝幸甚。臣方丐免之不暇,豈容贅陳他說,而區區忠愛之心,不能自已,略效芹曝之獻,以備澄省。伏惟我邸下,承大朝付畀之命,代理機務,已踰年矣。一身之負荷至重,萬民之蘄嚮方切,其可不修德行政,以盡致治之道,以副聖后分勞之意乎?夫以忠厚篤敬,爲操心之本,以克己復禮,爲修身之工,講學明理,以揆諸事務,納諫好問,以補其闕失,此則修德之實也。明賞罰而整紀綱,公好惡而辨賢邪,任用賢才而使群工稱職,懷保庶民而使惠澤下究,此則行政之實也。終始不越乎斯二端,而治理可成。伏願邸下,其念玆再昨雹雪之災,虹貫之變,竝萃於一時,甚可懼,未知何樣禍機,伏於冥冥而天之示警,若是其深切耶?政院儒臣之箚達,反復規勉,言甚懇切,而伏覩睿批,喩以心甚驚慄,不能自定。臣於是竊仰邸下遇災惕省之盛意,然而應天以實不以文,苟不能見諸行事之實,則畢竟歸於文具,果何益哉?寅畏對越,着工於腔子裏者,固不容少忽,而若其政弊民瘼,不可不急急講究,以盡夫消弭之策。伏望頻接廊廟之臣,相與吁咈諮諏,措諸施爲,或稟決於大朝,或斷行以睿衷,今日擧一善政,明日除一弊事,使精神萃湊,氣象頓新,而無復前日忨愒之習然後,方可以克享天心,迓續休命矣。臣愚雖不識當務急先,而以目下易知者言之,節屆晩春,農作政急,而耕牛盡斃,墾播甚艱,加以毒癘日熾,死亡相繼,今此下民,亦孔之哀,此時蠲逋恤窮之政,尤宜靡不用極也。噫,天人一理,上下無間,感應之機,捷如影響。古之哲王,遇災而興邦者,史牒斑斑。惟邸下,勿謂其玄遠難測,而益篤於敬天勤民之誠,則轉災爲祥,夫豈有難?臣不勝大願。臣無任云云。答曰,覽書具悉。所陳切矣。當體念焉。爾其勿辭,從速察職。
同義禁李鼎輔書曰,伏以,臣出補畿邑,曾未數日,旋蒙還收之命。臣以罪爲榮,惶感交極,而其在分義,不得遽入於警衛之下,屛伏江外,杜門省愆矣。迺者催促之命,金吾除旨,一時荐降,臣感激恩私,不敢久淹,登卽歸次。而第伏惟念,向日大朝誨責之嚴,近地之補,罔非出於匪怒之敎。臣方自訟不暇,豈敢爲申暴之計?而臣本行己無素,事君不誠,猥忝喉司,憒憒尸居,莫效一日之責,乃以率爾奏對之語,反自陷於無妄之科。臣若於平日忠信之行,上孚於君心,則咫尺前席,豈有此獲戾於本情之外也耶?臣至今追思,愧汗猶沾,何可以聖度涵容,卽霈恩旨,徒恃寵靈,靦然冒出於周行之間乎?且伏念臣,年紀衰邁,疾病沈痼,耳聾而不能聰聽,手癱而不能成字,便作癃癈之人,古人所謂陳力就列,不能者止,政爲臣準備語也。以情以病,俱無供職之望。玆敢略陳短章,申控衷懇。伏乞离明,俯諒臣情病之難强,籌司·金吾諸任,竝命鐫遞,以安私分,千萬幸甚。臣無任云云。答曰,覽書具悉。卿其勿辭,察任。
平安監司李宗白書曰,伏以,臣待罪西藩,倏已周歲,而才疎識短,百無猷爲,觸事憒憒,無往非罪,居恒悚懍,若無所容,早宜引分自劾,毋添罪戾。而適値災荒孔棘,萬姓頷顑,仰貽九重之憂傷,賙賑撫循,卽是臣一日之責,則偃處乞免,亦非私心之所敢安。遂乃巡審災邑,轉到江邊,而狗馬宿疾,重添於浹月驅馳之餘,風寒外襲,感熱內烘,胸膈痞結,喘息頻促,頭目暈眩,神識昏迷,源委旣痼,形症暴發,頓身旅館,若將垂盡。假使卽獲差安,時月之內,決無以自力於原隰之役。濡滯邊邑,貽弊亦多,竢得少間,寸寸擔載,以爲還次之計。見今列邑賑事,遵依廟堂之指揮,排巡賙濟,稍成頭緖,行部檢飭,又不容虛徐。而臣誠不幸,病與時値,卒自陷於曠職之誅,病裏惶隕,益復靡措。玆不得不疾聲哀籲,仰請譴何。伏乞离明,俯垂矜諒,亟令鐫削臣職,重勘臣罪,俾一路荒政,毋至僨誤,私分得以少安,不勝幸甚。臣無任云云。答曰,覽書具悉。卿其勿辭,調理察任。
獻納兪彦國書曰,伏以,上天本仁愛,或示之以變異者,必欲下之修省警懼,使不終至於爲災,卒反爲祥之意也。有若父之於子,事事欲其善,故頻加誨諭,期至於無過者然矣。然下不能副其示警之意,而昧昧焉不反圖,則上亦無如之何,可不懼哉?昨歲衆陰之月,天以雷而示異,今者五陽之月,天又以虹示異,重以和煦之節,冽風吹,霰雹下,天之示異,至再三而不已,其申復誡告之意,誠萬萬不偶然矣。仰惟邸下,遇玆兢惕,當復如何?今我大朝,抑蓼莪至情之慕,而停毓祥廟展拜之禮,已得靜俟天怒之義,恐豐享豫大之歸,而退大成殿酌獻之禮,已盡懍惕修省之道矣。何難乎變災而爲祥也?消弭轉移之慶,方顒仰我聖上斡運其機耳。雖然我邸下,旣代大朝之勞,而裁斷萬機,回天怒而底豫,致人和而居泰,是我邸下之責也。臣謹以在於書·在於詩·在於易者,惓惓爲邸下誦焉。書之堯典曰,欽明文思安安,允恭克讓,光被四表,格于上下,此虞史記敍之言。而正心誠意之本,修齊治平之要,盡在是矣。邸下誠能先立期的於欽明文思之域,而慥慥焉進修,則睿德可以竝躋於放勳地位,而功用可至於格于上下,然則天心悅而黎民化矣。又何災異之爲憂也?噫,九年之水,民不爲病,則由其聖神在宥,災不爲害。伏願邸下,無謂高遠難及而先自退沮,必以放勳之格于上下爲期,懋哉懋哉。詩之周頌曰,文王其勤止。此詩人頌美文王之辭,而必先之以勤字者,其意尤深切。以文王之聖日中昃,不遑暇食則所其無逸之德,豈非後王之所可監法者乎?邸下苟能仰法乎文王,勤於學而至緝熙徽懿之域,勤於政而致咸和萬民之休,純一無間之德,克合於於穆不已之天,則休徵景貺,當日臻而川至,何憂乎天災之示警也?伏願邸下,念玆在玆,勤學勤政之道,一以文王爲法焉。易之夬,九五曰,莧陸夬夬,中行無咎。夬是決之意,而乃三月之卦也。九五之陽,比上六之陰,而有係吝之象,蓋人慾之潛萌於內者,若不能猛省克去,則必有牽私昵愛之弊,故決之如莧陸之易然後,方可以祛其邪心,不爲中正之累而無咎矣。此聖〈人〉所以戒後世人君不勝其私之弊而垂訓者也。今當是卦之月,又有乾象之示警,臣竊不勝區區憂愛之私,敢以卦象之辭,申戒于終。伏願邸下,反覆乎玆卦取象之義,本源澄明之地,無令有些子吝滯之累,祛人慾而克己私,如莧陸之夬夬,而務以致中正之吉焉。陰穢之干於天象者,爲災爲異,私慾之蔽於人性者,害心害政,此理甚明,古訓不忒。爲人君而能克祛一私字,則可以做三五太平之治。三五太平之世,臣未聞有災異之爲患也。嗚呼,今我聖上之期望我邸下者,其果如何?欲邸下之篤於講學,而至聖人之域者,是大朝之心也。欲邸下之勤於爲政,而做聖人之治者,是大朝之心也。下聖人一等學業,下聖人一等事功,非大朝期望我邸下者也。邸下凡於日用云爲,與出政施措之際,念大朝遇物之誨,體大朝身度之敎,睿工勤篤,少無間斷,於優游涵泳之中,德器成就,語默動靜,不越乎規矩準繩之外,則大朝之心,必嘉喜而悅豫。若大朝之心,嘉喜而悅豫,則惟彼在上之天,安得不降監而悅豫也?更願邸下,惟是之勉焉。臣於日前,幸得恩暇,救視父病,仰感隆私,河海莫量。今以賓對入參,牌召下臨,當此災現之日,身帶臺職,豈不蹶趨進?而第臣父病,雖得少差,蘇完尙未易,且念月前監試之命,義同往役,他不暇顧,雖黽勉暫出,今何敢因仍蹲冒,自毁四維之防哉?玆敢隨詣闕外,陳章徑歸。伏乞离明,俯賜諒察,亟遞臣職。仍治臣慢命之罪,以勵群工,以安私分,千萬幸甚。臣無任云云。答曰,覽書具悉。所陳切矣,可不留念焉?爾其勿辭,從速察職。
司諫趙雲逵書曰,伏以,災孽之作,未有甚於近日,靑臺之報,殆無虛月。而日昨淫虹之變,尤極驚慘。午晷方中,妖暉橫貫,而又從以霰雪交下,日氣凄凜,無異盛冬,臣未知何樣禍機,伏在冥冥?而天道不慆,變不虛生,豈不大可畏哉?惟我大朝,特下綸音,卽停已戒之鑾輿,又減日供之常膳,恐懼省躬之意,溢於言外,惟彼仁愛之天,豈不降監于玆?而亦粵我邸下受大朝之明命,今旣代天工而理萬機,則其所以畏天命而謹天戒,以盡父事之道者,邸下亦有其責,豈可少忽哉?夫日者,衆陽之所宗,而淫沴干之,以陰侵陽,於斯極矣。傳曰,善觀天者,觀於人。顧今人事之失,亦豈無所召?而臣不欲指爲某事之爲某應,敢爲傅會之論,而若其轉移之機,都在於人主一心,其理灼然,豈可誣也?嗚呼,天人一氣,本無彼此,感應之捷,甚於聲響。而人主之身,與天爲體,上下流通之妙,又非凡人之比,其於日用動靜之間,愼其所以感之者,尤當無所不用其極也。凡善者,皆陽淑之類,而爲公爲仁,凡惡者,皆陰慝之類,而爲私爲邪。古人之言曰,一念之善,慶星卿雲,一念之惡,烈風雷雨,蓋言陰陽之氣,各以類應,而念慮之微,不可不愼也。由此推之則邸下一念之不善,卽一念之白虹也。邸下一事之不善,卽一事之白虹也。雖無謫見於天者,已爲可畏,況今警告之若是丁寧乎?伏願邸下,反躬深省,益篤其嚴恭寅畏之誠,使本源之地,澹然淸明,無一點私邪之念,得以螮蝀於其間。而惟一箇善字,孜孜是務,使德性常用而物慾退聽,則天地陽和之氣,寧不以類以應,而又何陰盛之足憂乎?且臣竊覵邸下代理以後,凡於辭令之間,未有過差,聽斷之際,必欲審愼,此固臣民之所共欽歎。而第賓對引接之時,酬答甚簡,國事之利害,廟算之得失,未有詢諮之益,或欠吁咈之美,草草敷奏,不過數刻,而旋卽委蛇而退。若是而其何望增益睿智,開廣聰聽,精義而致其用乎?傳曰,舜其大知也歟,好問而好察邇言,又曰,自耕稼陶漁,以至爲帝,無非取諸人者。夫以大堯生知之聖,明睿所照,智周萬物,固何待乎取人?而猶且好問而察邇者,蓋欲合天下之智,爲一人之智,而不自用其智,此其智之所以愈大也。亦願邸下,以大堯之心爲心,臨筵則專意講討,賜對則誠心諮訪,竭其兩端,必究其所以然之故。而執中而用之,以盡其進德修業之道,則由是而上下交泰,天心悅豫,足可以導迎祥和,消弭災沴,豈不美哉?至若遇災求言,自是熙朝之美事,哲王之通規,以我聖上虛襟之誠,豈不樂聞昌言?而只緣群下無狀,不能精白奉承,或雜以黨私偏側之言,徒致不靖之弊,故近年以來,此事亦至寢閣,豈勝歎哉?雖然其言不可用則置之而已,恐不宜一切杜塞,殆同因噎廢食。而況値此變異非常,上下震懼之日,若不廣開不諱之門,昭示來諫之意,則其何以達群情而答天譴乎?伏乞邸下,稟于大朝,亟降求助之旨,翕受戇樸之言,以爲修省消弭之圖焉。臣於治書將上之際,卽以賓對入侍,召牌儼臨,適當此時,職忝臺列,豈不欲蹶趨承,少伸愚悃?而素患疝癖之症,觸寒猝劇,有時衝亘,迷悶欲絶,以此病狀,實無自力登筵之望。玆不得不隨詣闕外,拜章徑歸。臣罪萬死。伏乞离明,俯賜鑑諒,亟遞臣職。仍降威罰,以警具僚,千萬幸甚。臣無任云云。答曰,覽書具悉。所陳切矣,當體念。爾其勿辭,從速察職。
判決事金尙星書曰,伏以,臣待罪銓地,不善奉職,向來譴罷,實出於一時薄勘。而曾未幾何,恩敍遽降,隷院新命,至及荒郊。病伏之中,臣誠聞命知感,戴罪爲榮,唯當蹶祗謝,少伸義分。而第臣踧踖之心,終有所不敢自恕者。夫銓郞變通後,假官之毋得啓下,明載續典,便作不刊之案。爲政官者,若創行新例,果如筵白,則其放恣無嚴,當如何?而況纂輯續典之時,臣亦奉令承敎,使臣而違越法典,躬自犯之,則其爲罪,比他人尤萬萬矣。臨急開政之時,香室入直官之代書政望者,非一非再,便成可據之近例,故臣之率爾行之者,此不過因循謬規。而靜思厥故,莫非臣罪,則其在訟愆之道,尤何敢唐突供宦也哉?且臣素患痰眩之症,近又挾感添苦,伏枕委頓,實無祗肅之路。皇壇親享之時,旣不得自效於駿奔之列,而當此遇災警懼之日,亦以無以,入參籌對,律以邦憲,宜被誅譴。玆敢略陳短章,仰瀆离聽。伏乞睿慈,亟命鐫遞臣職。仍治臣罪,以靖私義,不勝萬幸。臣無任云云。答曰,覽書具悉。卿其勿辭,察職。
正言李長夏書曰,伏以,臣於見職,自劃有素,前旣累試而蔑效,到今豈有冒進之勢?而意外除旨,忽下於試事隔宵之日,繼而牌召荐降,義同往役,不敢言私,黽勉出肅,連赴試場。觸冒風寒,眼病猝劇,兩睫浮齊,殆不視物,針藥無效,實有廢明之慮。玆於天牌之下,不敢坐違,隨詣闕外,拜書呼籲。伏乞睿慈,俯垂矜諒,特許鐫遞,俾便調治,勘臣違慢之罪,以肅頹綱,不勝萬幸。臣於丐免之章,宜不敢贅及他說,而目見上天示警,群情憂畏,略效陳腐之言,仰瀆离明之下,唯邸下,留神焉。近來靑臺之奏,式月斯生,昨冬雷異之非常,今春太白之晝見,俱甚可驚可愕。而又有此陰虹貫陽之變,不審今日政令施措之間,有何闕失而仁天之警告,若是諄切耶?今我邸下受大朝代理之命,勵精憂勤,今已一朞餘矣。講學日勤,機務無滯,宜可以底豫天心,導迓休祥,而奈之何,災異之荐臻,反如是耶?災不虛生,必有所召。臣不欲效漢儒之傅會,而自古未有人事無失,而仰干天怒者也。此正邸下惕然修省,益懋實德之日也。成湯聖人,六事自責,唐宗哲辟,十漸有戒。邸下倘於日用之間,隨事反顧,則亦不無可責之事,可戒之漸。伏願邸下,因災恐懼,常篤對越之誠,益殫消弭之策,离筵之上,不徒講讀而務盡探賾之工,賓對之際,毋或淵默而必勤諮訪之道,體大朝建極之苦心,而導庶僚以寅協,遵大朝恤民之德意,而囿群生於熙皞,則天變可弭,景命自臻,方可以不負我大朝付托之至意。伏願邸下,加勉焉。仍竊伏念言路,國家之元氣。而言路之閉塞,未有若近日之甚,此殆如臣摧頹巽懦者,忝居言地,未能出一言,論一事,上糾君違,下劾官邪之致也。唯邸下,斥罷臣身,以勵他人,廣求直言,以答天譴焉。臣無任云云。答曰,覽書具悉。所陳切矣,當銘心焉。爾其勿辭,從速察職。
副校理尹尙任書曰,伏以,臣再昨試役復命之路,得聞老母宿患復發,諸症比前有加,而非常之災,適在目前,上下驚憂。顧臣職在經幄,不能以一言陳戒於遇災修省之日。自外徑歸,義所不敢,遂至抑情入肅,而番次不備,姑降在直矣。卽接家信,則母病,夜來又添寒感,痰癖上升,胸膈弸亘,寒熱交劇,氣息昏綴,自夜達朝,不得霎時交睫,呻痛涔涔,傍人提覺,勸進粥飮,而亦不能省識。臣方寸焦灼,按住不得,急構短章,仰暴危懇,徑出禁門。伏乞睿慈,俯賜諒察,亟遞臣見帶之職,以便救護。仍治臣擅離之罪,以嚴邦憲,不勝幸甚。臣無任云云。答曰,覽書具悉。爾其勿辭,救護母病。
乾隆十五年庚午三月初十日辰時,王世子坐時敏堂。大臣·備局堂上引接,左議政金若魯,右議政鄭羽良,行副司直具聖任·徐宗伋,禮曹判書申晩,行副司直趙榮國·申思建·權爀,禮曹參判洪鳳漢,漢城右尹李昌誼,刑曹參判鄭翬良,右承旨洪益三,校理金善行,記事官崔台衡,編修官韓啓震,記事官金聖佑入對。諸臣進伏訖。若魯曰,數日間,睿候,若何?令曰,安過矣。若魯曰,大殿氣候,若何?而皇壇親享後,得無損傷之節乎?令曰,安寧以過矣。若魯曰,大王大妃殿氣候,何如?令曰,安寧矣。若魯曰,中宮殿氣候,何如?令曰,安寧矣。若魯曰,近年災異荐疊,冬雷地震,已係非常,而至於日昨虹貫之變,暮春之雪而極矣。正當陽盛之日,有此陰沴之災,此必人事失於下而天變應於上。如臣等之驚懍震剝,尙亦如此,況邸下之心,當復如何?顧念今日,國勢岌嶪,生民倒懸,紀綱頹廢,百度解弛,無一可恃之事。而以癘疫言之,自冬至今,如火益熾,一朔之內,八道生靈之死亡,少不下數萬人,豈不大可驚慘哉?此莫非如臣無狀,忝居輔相,不能燮理之致也。再昨陳箚大朝,仰請譴退,而亦不之罪,尤增惶蹙。今日皇天之示警,非邸下卽今有失德而然也。此必於未失德之前,先示其警戒之意,使邸下欲益加修省而然矣。邸下代理,今已周歲,而旣無聲色之娛,又無馳騁之失,實無一毫過咎之可言,而何仁天之警告如是耶?邸下必宜恐懼修省,思所以答天譴而弭天災矣。恐懼則可以進德,修省則可以弭災,而如或反是,則天怒愈甚,而亦不爲之示警矣,可不懼哉?臣之此言,雖若陳腐之常談,而消弭之道,實不外是矣。伏願邸下,益加警惕焉。令曰,當體念矣。羽良曰,警懼修省之策,僚相所達,盡矣。臣等於昨日,不爲陳箚於邸下者,以待今日面陳故耳。皇天之若是譴告者,實未知在於何事。而臣等忝居輔相,不能燮理之失著矣,竝加斥退,以幸國事,是所望也。令曰,代理之後,天變荐至,實由於余之不德,是豈輔相之過耶?羽良曰,陰陽二氣,其實則一也。陽氣不足,則陰氣漸盛,以至於陰貫太陽,而人事修,則天災可祛,人事不修,則天災疊至,是豈不由於人主之一心乎?苟能修德而行政,則君子在朝,小人去位,無癘疫之憂,亦無兵革之患,天人雖相遠,其氣則實流通矣。是以張子西銘曰,乾稱父,坤稱母,人於其中,藐然以處,所以明天人之一理無間矣。古之人君,於遇災之日,莫不恐懼而修省焉。宋景之三言,太戊之祥桑,皆由災而修德矣。著之於經,書之於史,豈虛語哉?伏願邸下,於三朝問寢之暇,留心典學,存其誠而務其實,比前益加着力焉。令曰,當體念矣。若魯曰,今日次對,異於他時,而臺臣無一人入參,誠可寒心矣。邸下若以求言納諫,爲今日之重務,則邸下雖有過失,廷臣必有進言者矣。聞臺臣,有所懷上書云,未知所陳何事,而亦勿泛然覽過焉。令曰,當體念矣。羽良曰,自古治國之道,諫諍爲先,而邸下今日之所先務者,亦開言路也。唐·虞三代,尙矣。無可論,而漢文恭儉之治,至於紅腐相仍,而賈誼有痛哭流涕之言。唐太宗,得王珪·魏徵,幸以隨事規諫,而克做貞觀之治。宋仁宗,得蔡襄·尹洙·歐陽脩之流,而致慶曆四十年之休。此乃前代帝王之能納諫,而得成治道者也。今日異於他時,使入對諸臣,各陳所懷,宜矣。令曰,唯。晩曰,大臣皆已畢陳,臣豈有別般仰達者,而敬天·恤民·勤學·勤政,爲恐懼修省之要道,而四者之中,勤學又爲先務。伏願益加勉勵焉。令曰,當體念矣。榮國曰,天人,雖似相遠,一氣本自流通。人君,若修德而應乎天,則與天爲一,而無其災矣。不然,則天人不相干涉,以致天怒於上而災見於下,是以古之聖帝·明王,遇天之警告,則有若受父母之呵責,反顧修省,克盡消弭之策。叔季暗君,雖當災異之日,了無兢惕之心,以底危亡之域,可不戒哉?伏願邸下,益加警省焉。令曰,當體念矣。思建曰,今日重務,莫如學問。伏願益加勤勵,毋或怠忽焉。臣以招延山林之士,曾有所仰達矣。今於遇災之日,尤宜至誠招徠,使之出入書筵,以爲裨補睿學焉。令曰,當體念矣。爀曰,大臣·諸臣所陳者,非一二,而邸下無發難之事,只以體念二字爲答,臣不勝抑菀之心,而抑恐無體念之實,敢此仰達矣。令曰,唯。善行曰,臣昨上箚本,略效仰勉之意,今於入對,別無更達之言。而邸下於引接臣僚之時,有所諮詢,使諸臣各陳所見,反復消詳然後,群策畢擧,國事可做矣。臣於前日,待罪宮官,伏覵邸下淵默太過,內雖有聽納之誠,而外則無可否之敎。雖以今日言之,邸下有所發難而後,臣僚可以仰對矣。伏願邸下,加意焉。令曰,唯。益三曰,諸臣所陳中勤學一事,尤是今日之急務,而亦爲修省之要道也。當此災異荐酷之時,招延林下之人,與之討論經史,講究治謨,則豈無開益之道,亦豈無消弭之術乎?伏願留心焉。令曰,唯。昌誼曰,邸下常於燕蠖之中,凡國家政務,民生疾苦,留着睿衷,及其引接臣僚之時,發難詢問,反復講確,則必有實效矣。令曰,唯。翬良曰,人君,遇災而不知修省之道,則終底於危亡,譬如抱病之人,謂無所疾痛,不思所以豫治之方,則畢竟難醫耳。昨日大朝,遇災警惕,動駕之命,抑情而止,文廟展謁,又退明春,恐懼修省之意,一國臣民,孰不欽仰乎?伏願邸下,亦體大朝此意,而益加警省焉。令曰,唯。羽良曰,諸臣所達,各陳意見,雖似散漫,而言則皆好。伏願深留睿念焉。令曰,唯。善行曰,次對之日,諸宰旣入筵中,則各陳所見,固是美事。而況今日次對則適値天災孔酷之時,邸下方恐懼修省,延訪臣僚,則入對諸臣,所當極言竭論,以答睿意,而諸宰中,或有初無一言陳達之人,事甚慨然。今日不言諸宰,一竝推考警責,何如?令曰,依爲之。若魯曰,如狀達等公事,邸下於學問之暇,時時省覽然後,可以明習國事。若只着依達二字而下,則恐無習熟之時矣。羽良曰,非但諸道狀達,各司草記,亦有可觀者,必爲省覽,如有疑晦處,則稟于大朝,亦或下問於臣等入對之時,好矣。令曰,唯。若魯曰,各道軍餉未捧守令·邊將,居末拿問,居二決杖,居三推考,元還上未捧守令·邊將,居末決杖,居二推考事,自前定式矣。考見平安監司李宗白捧未捧狀達,則軍餉居末兎城僉使李榮廷,居二渭原郡守李漢膺,居三車嶺僉使鄭禹賓,元還上居末阿耳僉使尹濟殷,居二兎城僉使李榮廷,居三渭原郡守李漢膺矣。竝依事目施行,而至於還上居三,則元無論罪之事,勿論別軍餉,則百石以上未捧守令·邊將,拿致營門決杖,十石以上未捧邑鎭座首·監色,拿致營門,從重決棍,亦有事目。依此擧行之意,分付,何如?令曰,依爲之。若魯曰,此乃黃海監司嚴珍申本也。本道瑞興縣所管,大峴山城留賑米,各年舊還未捧,瑞興縣監朴大源,爲居末矣。此是別將次知糶糴者,而年年未捧,盡歸虛簿,上年春,移屬本縣,使之句管,前後別將,反作未捧之罪,申聞勘處。而此與新還未捧有異,且是山城移來,年久未捧,則宜有區別之道。令廟堂稟處爲請矣。山城餉穀,所關甚重,果是前後別將,反作未捧,則所當區別年條,論理稟請,而只以該邑守令,參酌容貸,費辭爲請者,未免泛忽。道臣推考,更爲詳査申聞後,稟處,何如?令曰,依爲之。羽良曰,當此遇災恐懼之日,備局諸宰,當盡爲入對,而多有不參之人,事甚未安。不參人員,竝從重推考,何如?令曰,依爲之。羽良曰,吏曹判書金尙魯,無撕捱之端,而乍出旋入,殊涉太過。申飭行公,何如?令曰,依爲之。若魯曰,戶曹判書朴文秀,針灸受由已久,度支劇務,殊甚可慮,不可一任其引入。牌招察任,何如?令曰,依爲之。若魯曰,刑曹判書趙載浩,日昨申飭之後,尙不上來。獄訟積滯,最爲冤鬱之慮。況當此遇災恐懼之日,尤宜卽行審決,此時秋曹長官,何可一日在外乎?趙載浩從重推考,催促卽日上來,何如?令曰,依爲之。若魯曰,金吾罪囚甚多,當此災異之日,滯囚尤可慮,連因齋戒,久不開坐。今日判義禁金聖應,以其身病,又不坐云。各別申飭,使之逐日開坐,卽爲議讞,未肅拜堂上,亦爲牌招察任,何如?令曰,依爲之。若魯曰,咸鏡監司鄭益河,以犯越事,雖已罷職,而本道民事方急,不當以遞易,有所泛忽。未交代前,凡干賑政,惕念擧行之意,各別申飭,何如?令曰,依爲之。令曰,曾已申飭矣。近來書筵時,講官,或不備,各別更爲申飭。羽良曰,春坊官員,當備員入對於書筵。而或有未備之時,致勤下令,申飭不備時前後春坊官員,竝從重推考,何如?令曰,依爲之。若魯曰,俄者諸臣中,有以招延林下之人仰達者,其言,誠好矣。羽良曰,臣向以此事,遽遭人言,而卽今邸下之所當先務者,莫過於講學,而講學之道,亦在於招延讀書之士,則臣豈以人言之侵逼,有所隱默也哉?特爲留念,好矣。若魯曰,以文字下令而召之,則尤好,亦願稟于大朝而爲之焉。令曰,當稟達矣。羽良曰,掌令安克孝,雖未知情勢之如何,而今日次對,異於他日,而不爲入參,事極非矣。罷職不敍,何如?令曰,依爲之。益三曰,副校理尹尙任,以其親病陳書徑出,原書纔已捧入矣。所當卽捧禁推徽旨,而此與無端徑出有異。推考警責,何如?令曰,依爲之。諸臣以次退出。
上在昌德宮。常參·經筵,以代理停。
辰時,日暈兩珥。
下直。豐川府使金應鑑,從浦萬戶金可精。
大王大妃殿·中宮殿·賢嬪宮,藥房口傳問安。答曰,知道。
洪益三達曰,明日常參,取稟。令曰,停。
南泰耆達曰,大司憲柳復明牌不進,執義尹志泰上書入達,掌令二員未差,持平鄭恒齡書批未下,一員未差。今日以監察茶時之意,敢達。令曰,知道。
藥房都提調閔應洙,提調趙觀彬,副提調南泰良啓曰,伏未審夜來,聖體調攝,若何?湯劑連爲進御,溫泉水亦爲熏洗,而眩氣其或有減,瘙癢之候,漸向差歇乎?今日臣等,依下敎,率諸御醫,趁早入診,詳察症候爲宜。大王大妃殿氣候,何如?臣等不任區區憂慮,敢來問安,竝此仰稟。答曰,知道。慈殿氣候差勝後一樣。予則當下敎于入侍矣。
洪益三達曰,卽者,校理任,以其親病陳書徑出,原書纔已捧入矣。所當直捧禁推徽旨,而此與無端徑出有異。推考警責,何如?令曰,依。
備忘記,今下弓矢,從浦萬戶金可精處給送。
南泰耆達曰,憲府連日監察茶時,諫院闕達,已至多日,事甚未安。除書批未下外,不爲行公人員,竝卽牌招,何如?令曰,依。
傳于洪益三曰,大臣同爲詣閤。
南泰耆啓曰,卽者,吏曹郞廳來言,今日開政事命下,而判書金尙魯牌不進,參判趙明履病不來,參議未差,不得開政云。判書·參判,竝卽牌招,何如?傳曰,允。
又啓曰,吏曹判書金尙魯再招不進,參判趙明履牌不進,推考傳旨,今方捧入,而開政命下之後,不卽擧行,事甚未安。判書,所當更請牌招,而係是一日三牌,參判更卽牌招開政,何如?傳曰,竝更卽牌招。
傳曰,卜相經夜乎?申飭。
傳于南泰耆曰,今日亦將夜深,申飭,卽爲開政。
趙載敏,以備邊司言啓曰,本司武郞廳李聖師,奔走勤仕,又滿十五朔。依例陞敍,或守令除授事,奉承傳施行,何如?傳曰,允。
李普昱,以戶曹言達曰,依令敎判府事閔應洙,自己巳二月,至十月,合九朔祿俸,令倉官更爲輸送于本家,則以爲,連爲陳箚力辭,終不敢祗受云。祿俸又不領受,何以爲之?敢稟。令曰,令倉官更爲輸送。
洪益三,以禮曹言啓曰,丁卯式文科會試入格幼學金鍈,同年殿試時,以在喪不得赴擧,依例許赴於後科殿試事,啓下。同年五月殿講居首幼學牟景觀,製述居首進士金瑞應,同年七月別製居首生員鄭述祚,同年十一月賜柑別製居首幼學李厚達,同年十二月殿講居首幼學李忠國,幼學文命龜,戊辰九月節製居首生員李,幼學李之億,同年十一月賜柑別製居首幼學李鎭國,己巳四月別製居首進士趙載厚,進士金時默,同年七月殿講居首幼學李宜老,製述居首進士洪亮漢,同年九月別製居首生員李徽中,同年十一月賜柑別製居首幼學韓命輿,今年二月殿講居首幼學白相右,幼學盧廷元,製述居首進士李彦霖等,直赴殿試事,命下矣。依前例竝許赴於今式年文科殿試,而其中幼學李鎭國,已爲身死,幼學李之億,進士趙載厚,方在喪中云。李之億·趙載厚,依例許赴於後科殿試,何如?傳曰,允。
南泰耆以弘文館言達曰,本館上番校理任,姑降入直矣。以其親病陳書徑出,下番將未免闕直,事甚未安。修撰金陽澤,由限已過,卽爲牌招入直,何如?令曰,依。
又以春秋館郞廳,以監事意達曰,本館所藏實錄曝曬,今年當次,擇日擧行之意,敢達。令曰,依。
有政。吏批,判書金尙魯牌不進,參判趙明履進,參議未差,同副承旨南泰耆進。兵批,判書李天輔進,參判徐命九服制,參議金相紳病,參知尹光毅入直進,左承旨李普昱進。
吏批啓曰,判書金尙魯牌不進,參議未差,小臣獨政未安,何以爲之?敢稟。傳曰,仍爲之。
兵批,啓曰,慶尙兵使,今當差出,而擬望之人乏少,他道守令,竝擬,何如?傳曰,允。
吏批,啓曰,成均館司成閔百昌,光陵參奉申大孫除授後,過限未肅拜,竝依例改差,何如?傳曰,允。
卜相趙顯命·李應協爲司諫,洪樂性爲獻納,朴致隆·鄭漢奎爲掌令,尹東星爲持平,朴玶爲持平,金始炯爲判敦寧,徐宗伋爲判尹,金善行爲兼南學敎授,柳徽之爲驪州牧使,朴致文爲潭陽府使,宋徵相爲德山縣監,尹洸爲龍仁縣監,趙德濬爲咸平縣監,趙重鼎爲高敞縣監,金德夏爲安奇察訪,梁橝爲碧沙察訪,趙榮晢爲司宰主簿,金天鐸爲活人別提,待敎單宋文載,領議政趙顯命,承文提調趙顯命。
加卜外,例下政廳,而政官姑未入來,故下于賓廳,拆封後送于政院,仍傳政廳。
兵批,啓曰,忠翊衛將朴東輔呈狀內,近得輪疾,差復無期,萬無起動供仕之望,斯速啓遞云。宿衛輪番之任,不可久曠。今姑改差,何如?傳曰,允。
李春躋爲知事,金元行爲衛率,趙趾命爲司禦,李箕重爲翊衛,李維天·李喜集爲五衛將,宋相億爲僉知,趙旼爲武兼,周命天爲部將,宋昌周爲慶尙左水虞候,金瑞爲花梁僉使,趙尙漸爲於蘭萬戶,安時亨爲梨津萬戶,朴泰祐爲天城萬戶,金振輝爲玉浦萬戶,禹萬復爲吾老梁萬戶,李世萬爲晴川別將,權允中爲臨津別將,田日祥爲慶尙左水使,金柱翼爲宣傳官,李寬身爲部將,韓碩弼爲高山里僉使,卞至英爲訓鍊主簿,李翼臣爲慶德假衛將,金貞謙爲四山監役,副護軍田天祥,副司直尹得和·李昌壽·韓翼謩·軍官崔德恒,今加折衝賞加。
南泰耆,以兵曹言達曰,今三月十一日,幼學睦聖濟稱名人,自敦化門入來,差備門外擊錚,極爲駭愕。令攸司囚禁治罪。同門守門將趙載遜,常時不能禁雜人,以致闌入,亦難免其責。推考,何如?令曰,依。
趙載敏,以武一所差備官,以試官意啓曰,今日擧子試取時,有一擧子,旣犯代射之罪,故今方移刑曹。而渠之食主人巡將李鎭華招問之際,周遮不直告,顯有同情之跡,亦不可置之。令攸司査處,何如?傳曰,允。
正言李長夏所達,李時蕃事·坦事,泰績事,畬事,戊申逆賊巨魁子事,濂事,龍發·斗齡·戒剛事,恒延·命垕·敏樞事,八金事,爟事。措辭見上答曰,不從。新達,秋曹,是詞訟劇地,長官不宜暫曠。而判書趙載浩,日前特敎,申飭之下,久處遠地,尙不上來。雖未知事故之如何,而分義道理,終涉未安。請刑曹判書趙載浩,從重推考。龍仁縣令李普萬,累朔淹病,專廢官務,吏屬恣橫,作弊村里,捧糴有怨,謗言頗騰。當此愼擇守宰之日,如此之人,不可仍置,以貽一縣之害。請龍仁縣令李普萬罷職。答曰,依達。
李普昱,以黃海監司狀達,達曰,龍媒鎭居水軍李土莫等渰死事。令曰,渰死人等,令本道恤典擧行。
執義尹志泰書曰,伏以,昨冬雷異,驚懼尙未定,而又此五陽之月,乃有虹貫之變矣。未知仁愛之警,何爲而若是其荐疊耶?仰惟我大朝,方憂兢懍惕,務爲安靜,以盡消弭之圖,邸下亦仰體聖意,一念祗畏,以懋修省之實,而諸臣章牘,賓筵規誨,亦已罄悉而無餘矣。如臣迂愚,不必復綴陳腐,徒事應文。而耿耿微忱,終不自已,敢以日前書筵未畢之辭,略此仰陳焉。臣向於詩之大明章小心翼翼之句,敢以寅畏敬天之義仰勉,則邸下下答,以翼翼者敬也,與於緝熙敬止之義,一也。此則邸下已深得乎文王事天之道矣。又於篤公劉章,敢以匪居匪康之義仰質,則邸下下答以此乃勤勉不自逸之意。此則邸下已得周書無逸之義矣。又於泂酌首章,講民之父母之句,則邸下又已體認於如保赤子庶民自來之義矣。思齊之詩,講不諫亦入之句,則邸下下答曰,文王生知,雖不諫亦入,而下於文王者,必從諫之後可入。臣於講退後,未嘗不與諸僚,相對欽仰而贊頌矣。今當遇災警省之日,臣又爲邸下誦之,惟邸下,如文王之小心翼翼,以爲事天之本,如公劉之匪居匪康,以爲勤民之政,盡爲民父母之道,以子惠萬姓,推不諫亦入之義,以容受讜言,則上而天心格,下而民生安,庶績咸熙,而言路洞關矣。然則今日應天弭災之道,不必舍此而他求。伏願邸下益加勉孜,毋令前日講詩之英音,爲徒言之歸也。臣於連日試院,觸冒風雪,重添寒疾,晝宵呻痛,症形非細。而只緣試事爲重,忍死待竣,僅得擔舁復命,而夜來,一倍添劇,貼席涔涔,不省四到。此際茶牌下臨,雖不敢坐違,謹此力疾隨詣,而目今病狀,咫尺禁扃,亦末由趨入,不得不短書哀籲,自外徑歸。伏乞离明,俯加諒察,亟遞臣職。仍治臣違傲之罪,以安私分,以肅朝綱,不勝幸甚。臣無任云云。答曰,覽書具悉。所陳切矣。當留念矣。爾其勿辭,從速察職。
校理任書曰,伏以,臣母素抱水土之疾,積歲沈痼,加以兩年之內,疊遭慘慼,悲哀爲日,氣息去益懍綴。在臣情理,實無離側供仕之望,而眷係分義,不得不隨例持被矣。卽接家信,母病因數日風寒,添感忒重,冷泄猝發,度數無算,老人元氣,漸陷無餘地,宿症痰火,乘虛兼作,咳喘達宵,至於昏窒不省。臣聞此報,心神爽越,不能頃刻按抑,急於歸視。玆敢短章號籲,徑出禁扃。伏乞离明,俯賜矜諒,亟削見帶之職,重勘擅離之罪,以嚴邦憲,俾令安意救護,獲伸人子至情,千萬幸甚。臣無任云云。答曰,覽書具悉。爾其勿辭,救護母病。
大司諫南泰溫書曰,伏以,臣性姿庸疎,志氣衰惰,於一切言議之任,自畫已久。從前累叨言職,雖或因事暫出,而未能出一言論一事,以效一日之責。居常愧懼,如負大何。日者諫省除旨,忽下於試牌承詣之際,半夜嚴召,逃遁不得,冒沒出肅,仍赴試場,晨夕奔走,首尾殆一望矣。累日觸風,寒疾大作,頭疼痰塞,症情危惡。而試事末畢,不敢言病,力疾往來,轉輾添劇,數日以來,諸證苦重,轉動無路。而復命爲重,忍死入肅,歸臥私次,昏不省事,服藥調治,少無所效,時月之內,斷無自力供仕之望。玆不得不投進短牘,疾聲呼籲。伏乞睿慈,俯察臣病情之難强,仍遞臣所帶職名,俾便調息,千萬幸甚。臣於乞免之章,不宜贅陳他說。而目見非常之災異,有不勝怵然驚懼之忱,不敢一例泯默,略貢芻蕘之說,惟邸下少垂察焉。竊念天道高遠,其聽則卑,災不虛生,必有所召。今此陰虹貫陽之變,暮春降雪之災,疊見於一日之內,風氣陰冽,景色黯慘,有目皆覩,相顧愕貽,冥冥之中,若有禍機潛伏者。歷觀我朝,豈無災異之可言,而天災時變,未有稠疊如今日者也。古語曰,政失於下,謫見於上。邸下試看今日國勢,何等扤捏,而上下恬憘,莫知警動。八路癘氣,自冬涉春,合沒之數,以千萬計,咫尺京城,僵尸相望,則嶺海千里之間,其死亡之狼藉,景像之愁絶,豈忍言哉?西北饑饉,比歲孔慘,賙賑之政,或失其時,終無實惠之下究,未聞流逋之還集,顧此數事,亦足以上干天和,惟我邸下,粵自昨年,勉承代理之責,夙夜匪懈,惟恐明命之或墜,睿德日彰,令聞益著,宜乎皇天眷佑,休祥滋至。而虹貫之異,適在今日,臣誠憂歎,實不知致此之由也。仰念邸下,纔承丕責,値此可愕之災,驚憂兢惕之心,當復如何?而災異無常,人情易忽,竊望邸下,無謂幽遠難見,益輸敬畏之誠,側身修行,轉災爲祥,毋俾我聖上,獨憂於靜攝之中焉。仍念聖王之致治,罔不在初,爲治之要道,專在勤學,仄聞邸下,數開書筵,討論經史,未嘗一日暫輟,臣固欽歎之不暇。而一曝十寒,前聖有戒,不審邸下於三朝之暇·燕閒之時,其能斥遠宦妾,溫繹舊學,沈潛於墳典之間,涵養於幽獨之中歟?苟如是,則睿學之成就,可躋於緝熙光明之域,而發政施仁之本,亦專由於是矣,可不勉哉?五日一次之賓筵,自是國朝美規,相臣在前,臺諫在後,民憂國計,咸決於此。而邸下淵默太過,酬酢甚簡,機務裁決之際,初無詢諮吁咈之美,或進勉戒之言,泛以留意賜答,纔令引對,旋卽罷退。若此而其何能開廣睿智,明習國事乎?伏願邸下,着意用力,勤于政治。凡於接待臣僚之際,隨事諮訪,入心思量,商論廟謨之得失,旁及閭閻之疾苦,反覆講確,日昃乃罷,以副臣民期望之心焉。近來言路之杜塞,誠爲痼弊,臺閣之上,媕娿成習,未嘗有嘉言讜論,匡輔君德,甚至於官師之相規,亦復寥寥,俗習委靡,無所振作。此固衰世之氣象,而大非聖朝之美事。況復邸下於一初之政,尤宜恢諫諍之路,奬謇諤之風,求言若不及,從諫如轉圜,開張聰聽,樂聞過失然後,治理可成,德性日就,伏願邸下,特加體念焉。目今生民之困瘁,實有燃眉之急,加以饑荒疫癘,十室九空,畎畝,少把鋤之人,杼軸,有倚壁之歎。矧且八路軍額,太半亡失,旣無丁壯之搜括,未免黃口之塡充,隣族侵徵之弊,白骨掊斂之患,勢所必至。蔀屋愁怨之聲,亦豈無感傷和氣之理乎?方今捄濟之策,當如捧漏沃焦。而廟堂諸臣,專事暇豫,迄無一政一事,眞能透徹做得,沁沁泄泄,牽補度日。亦願邸下,曲察民隱,講究善策,稟于大朝,謀及卿士,亟行均役之法,以爲一分便民之道焉。凡臣所論,無非膚淺之見,陳腐之談,而若求今日急務,亦無大於此者,其所擧而措之,惟在於邸下之一心,治心之要,亦在於邸下家法之相傳。惟我大朝,自邸下沖年,備盡遇物之誨,凡其敎養成就之道,無所不用其極,以一國臣民,畀付我邸下,使之代理萬機,邸下今日之責,亦莫大矣。伏願邸下,朝乾夕惕,若履淵氷,必以大朝之心爲心,無或怠忽,勤勤於政事之修明,孜孜乎學業之進功,則災異之消弭,禎祥之來臻,可立以待,而治化躋於休明,邦祿其永固矣。伏願邸下,深留睿念焉。臣無任云云。答曰,覽書具悉。所陳切矣。當體念焉。爾其勿辭,從速察職。
兵曹判書李天輔疏曰,伏以,日昨陰虹之變,凍雪之災,交作於一日之內,殿下垂拱於上,東宮邸下,參決於下,方春宣和,萬物咸遂,而上天告警,有若禍患迫在朝夕,戒飭我殿下,丁寧反覆,何若是不已也?臣伏讀減膳之敎,絲論惻怛,恐懼修省之意,藹然于言外。臣三復欽歎,不覺愚衷之倍激。伏願殿下,益懋聖學,益勵聖志,毋以晩暮而沮焉,毋以忸安而忽焉。克篤對越之誠,務盡銷弭之方,以爲億萬年無疆之基焉。臣伏見備忘,文廟謁聖,有待明春擧行之命。臣於此益仰聖上遇災戒愼,靡不用極,而抑有區區賤見,敢貢其愚。夫文廟之連年酌獻,聖意或慮其近於瀆祀,而顧今盛禮,卽東宮代理後始行之擧也。昨年代理之初,宜行不行,至今年行之,臣猶以爲晩也。去春酌獻,殿下率東宮行禮,而今且更擧,則謂之瀆,固可也。而今殿下特遵故事,祗謁先師,蓋所以爲東宮也。嫌其爲瀆,不已過乎?謁聖試士,原其本意,非爲儀文也,非爲觀美也。禮先聖而試多士,自古帝王崇儒重道之大法,則不宜以天之示災,遽停其禮。況吉日在邇,香燭已具,經年退行,於禮與義,未見其得也。且以試事言之,四方人士,咸聚京師,拭目觀望者切矣。昔在唐憲宗時,因歲旱權停選擧,韓愈進言,極論其不可。聖上雖設別製,要爲慰悅,而至於武試之爲陳試,尤有不便。遐方武士,幸得發解,朞年之間,無故赴會圍者,必無幾矣。是亦朝家所宜軫念之一端也。臣伏聞大臣諸宰,今方求對,而臣適患寒感,症情危苦,末由登筵,敢控短章,略陳微見,欲望殿下,俯詢大臣而處之焉。臣無任云云。傳曰,瀆與不瀆,勿論。今者之命,乃由於悸懍修省,而況己亥景廟謁聖,卽祀典亦在命攝之中故也。今則於祀典,則無命攝之事,元良謁聖,非不可已者。而科事稠疊,事近張大,故有此命。重臣抑或不諒乎此乎?今無更論。其章給之。
修撰金陽澤疏曰,伏以,災沴之作,比來荐疊,而日昨虹雹之變,最爲懍然。方當正陽亨泰之節,有此淫翳獰凶之象,人皆危怖,莫有底定。綸音一降,辭旨懇懃。而至於減膳退科之命,莫非警動省勉之意。猗歟聖心,足以謝天譴而弭災菑。然其憂治危明之誠,猶有耿耿不已者。嗚呼,今日國事,泮渙潰裂,茫無津涯,民生則飢饉疾疫而盡劉,朝堂則玩愒因循而不振,紀綱之日隳,風習之日渝,何莫非可懼可憂,而擧其危急之兆,莫非言路之杜絶。國家之置言官,猶人之有耳目,苟或無此,則邈於高拱,局於獨斷。廈氊之間,見聞尙有不逮,況於天下之廣,庶政〈之〉煩乎?竊伏念,今我春宮,代理機務,而若其三大政,殿下躬親裁決,則黜陟刑賞之際,注措號令之間,政宜廣聽竝觀,上下可否。而引接之令,旣甚間闊,詢訪之議只及籌堂,公車,絶補拾之章,殿陛,無諍諫之奏。古之御史,嫌其班位不近,今之臺閣,雖欲瞻天而無路。昔之諫官,使之增置其員,今之臺閣,雖曰具位而無用,君德闕遺,有誰匡之,時政得失,有誰論之?宋史曰,城門閉,言路開,城門開,言路閉。噫,寇虜躪蹂之日,國家顚覆之際,宜若不遑於臺閣之有無,而猶以言路開閉,爲當時存亡之占,則顧今都兪吁咈之地,又安可一日而無臺閣也哉?竊願殿下,惕然猛省,一變近規。引對賓僚,則竝令三司同入,參論是非。係關聖德,則使之各陳章疏,特加察納。廣我殿下之聰明,通我朝廷之耳目。譬如積壅之水,方令沛然,久鬱之氣,始得宣暢。天人之和丕應,災異之消在卽,聖敎所引雊雉之喩,奚啻爲轉以爲福之幾哉?抑臣又有憂愛之悃。竊覵殿下,昨年以來,竝命輟去經筵,固知聖算旣高,靜攝且久,刻勵之工,有異盛年,典學之用,稍間視事。而第念帝王之學,不專在於政令施措〈之間〉,一動一靜,罔非天則,燕閒蠖濩之中,幽獨得肆之地,亦不可暫離規度。此古昔聖王所以至老孜孜,乾惕不已者也。詩之淇澳,專美武公,而其所稱道,亶在於切磋琢磨上。大學之典,釋之以道學自修,則其盛德至善,民不能忘者,豈不以老而篤學之實歟?今我殿下,精力尙剛,志氣不衰,比諸武公之九十,猶足爲勉强自勵之時。而況春宮,睿學進就,一日爲急,顧其飭勉之道,莫若身敎之切,是豈殿下,一任其晼晩,不思所以奮發也哉?自今靜養之暇,復開經席,講劘不輟,益臻緝熙高明之域,其於日新之德,貽燕之謨,大有所補矣。然而君德裨補,專責經筵,而如臣蒙學,苟然廁列,雖日三晉接,了無絲毫之效。誠宜妙簡宿德,置諸左右,資其啓沃之益,致其修省之工,尤臣區區之望也。臣受暇在第,未參堂箚之末,病難供職,又無登對之望,敢以草草蕪語,仰瀆宸嚴。伏乞聖明,恕其僭妄而察其愚忠焉。臣無任云云。傳曰,旣在時任,當爲聯名參疏,何爲之獨疏也?其時已下敎。此章給之。
忠淸監司洪啓禧書曰,伏以,臣釁積譴薄,情危病苦,略申肝膈之懇,以冀鞶帶之褫,及承批旨,未蒙肯允,溫諭鄭重,有踰尋常。臣祗承恩言,且感且惶,不敢復事瀆擾,謹已酬應事務。第臣素患虛勞之症,近因挾感,一倍添篤,小有勞動,輒復危劇,方其坐堂署事,間或昏眩欲絶,若不及時調治,誠恐轉就難醫。倘得解官恬養,猶可更備使令。玆敢復入文字,略陳難强實狀。伏乞邸下,俯加諒察,亟令遞臣職名,俾臣得延殘喘,不勝大願。臣於良役一事,粗知弊源,自在韋布之時,常講矯捄之策。前秋,伏蒙聖恩,除拜是任,臨發求對,略有陳列,到任之後,益見斯弊之已到窮極地頭,不容不變而通之。算計量度,詢諮質難,作爲假令,屢易其稿,此事於臣,便作業緣。方且以病求去,而終若趑趄不達,則臣雖歸死丘壑,不免遂成遺恨。以其旣稟大朝,方有論列馳啓,而係是民國大事,亦宜竝稟於邸下,故敢以啓本及冊子,淨寫一通,隨書以進。伏願邸下,視事之暇,細加澄省,問寢之際,從容稟覆,使玆事得行,則庶幾拯救生靈於焚溺之中,豈但臣身之與有榮也?念臣昨年,猥叨進見之末,以良役之弊,反覆陳達,伏想离明,必記有之矣。臣於是時,雖有籌堂之名,以臣蹤跡之齟齬,言議之拙訥,何足爲有無?而入而告于聖上,告于邸下者在此,出而謀于相臣,謀于群僚者亦在此,今當待罪外藩,又復覼縷至此。臣亦自笑其迂愚僭率,而猶不能知止者,誠以臣之愚見以爲,此弊不革,則終至於無民無國而後已故也。此出於臣斷斷血忱,竝乞留神垂察焉。臣無任云云。答曰,覽書具悉。書辭,令備局,稟處。卿其勿辭,行公。
庚午三月十一日辰時,上御歡慶殿。藥房入診。左右相同爲入侍時,左議政金若魯,右議政鄭羽良,都提調閔應洙,提調趙觀彬,副提調南泰良,記事官南鶴老·李宜哲·金聖佑,醫官金應三·玄起鵬·金壽煃·鄭行謹·李道吉·崔鎭台進伏訖。應洙進曰,日候乖常,夜來聖體,若何?上曰,氣甚憊苶,非眩氣益加而然,氣甚不平,故如是矣。應洙曰,連爲勞動,故如是乎?上曰,非以勞動而然,日候如此,故氣甚苶然。近日日氣之乖常,予今初見矣。應洙曰,皇壇親祀時,雖以向差爲敎,而强疾將事之後,必有其害而然矣。上曰,伸予情禮,故脚病亦少差,是非一時勞動之害,只以日候陰寒,氣不如常矣。應洙曰,瘙癢之候,何如?上曰,病甚支離,不須問之矣。應洙曰,大王大妃殿氣候,何如?上曰,安寧矣。應洙曰,王世子氣候,何如?上曰,好過矣。應洙曰,賢嬪宮症候,聞醫女所傳,則亦無所減云,誠可悶矣。上曰,連服湯劑,而終無其效矣。應洙曰,嬪宮氣候,何如?已至五朔。宜進湯劑,使醫官議定,何如耶?上曰,連得安過,雖有例用之劑,而不必爲之矣。應洙曰,使醫官入診,何如?上曰,唯。應三診畢曰,左三部安靜,右三部調匀,脈度大體甚好矣。起鵬診畢曰,左右三部,似欠和緩,不如前日矣。壽煃等,以次診畢後,所達之言,與應三略同。若魯曰,皇壇親祀之後,聖候忽復如此,必致損傷而然矣。應洙曰,不知不覺中,必有所損矣。上曰,近日日候甚怪異,必有査勅出來,而以致日候之乖常矣。彼國我國,無一可恃,以卽今世道,無災異之作,則亦反常矣。應三曰,左右脈度,似欠舒暢,湯劑不可不進御矣。上曰,蔘橘茶一貼,何以治予病耶?起鵬曰,以日氣如此,深用聖慮,故中氣不足,寒痰益肆而然,湯劑猝難停止矣。壽煃曰,以卽今聖候言之,則雖用補中益氣湯,不爲過矣。臣以爲蔘橘茶甚弱矣。行謹道吉曰,補中益氣湯,則太過,蔘橘茶時特進御宜矣。上曰,雖服蔘橘茶用心如前,則何可責效耶?應洙曰,諸醫之言如此,進御無妨矣。觀彬曰,進御湯劑而後,可以責效矣。泰良曰,不進湯劑,又用聖慮,則何以有補於聖候耶?諸醫之言如此,湯劑不可不進御矣。上曰,蔘橘茶,以二錢重劑入,可也。應洙曰,然則五貼劑入乎?上曰,加味八味湯姑停,蔘橘茶五貼劑進。出榻敎應洙曰,瘙痒處,不以溫泉水熏洗,則不必更爲汲來乎?上曰,姑停,可也。應洙曰,木瓜煎,復爲劑入乎?上曰,前日劑入者尙多,不必更劑以入矣。應洙曰,頃以皇壇大祭不可親行之意,屢次陳達,而終斳允許。卽今聖候如此,夏享大祭,則宜許攝行矣。若魯·羽良曰,都提調所達,是矣。臣仰瞻天顔,則不如前日。夏享親行,決不可爲,宜早下攝行之命矣。上曰,謁聖稠疊,故不待卿等之請而已爲停止,至於夏享大祭親行,則何可遽停耶?應洙曰,皇壇親祀後,聖候如此,以卽今聖候,又行夏享大祭,則必有添損之患,豈不可悶乎?泰良曰,俯念群下之情,而卽爲允許,宜矣。上曰,應行之事,何可停止耶?今番命攝,決不忍爲之矣。應洙曰,帝王之孝,不在於此。如有失攝,而聖候添加,則在天之靈,必有不豫於冥冥之中,何不念及於此耶?上曰,少觀而當下敎矣。泰良曰,少觀而聖候不加,則仍至親行矣。羽良曰,臣於天災後,往見領敦寧,則領敦寧以爲,卽今急務,莫過於保嗇聖躬云,故臣笏記中,亦以此首書矣。上曰,予之筋力,予當知之,非以皇壇親祀而然矣。觀彬曰,以閭閻人言之,老病之人,不能行祀,則行祀後,例有展拜之規矣。泰良曰,皇壇行祀後,臣仰瞻天顔,則不如出宮時矣。上曰,卿言過矣。應洙曰,南泰良之言,非過矣。臣於其時,仰瞻天顔,則亦有困憊之氣矣。上曰,如是見之,故如是矣。上曰,五貼進服後,卿等求對,則當許引見,而其時更當下敎,勿復言也。若魯曰,今十六日,臣等當求對矣。上曰,醫官先爲退去,可也。應三等,以次退去。觀彬曰,以災異停止謁聖,寔出於遇災恐懼之意,群下孰不欽仰?而重臣疏請其仍爲設行,臣以爲非矣。上曰,予已爲下敎於儒臣,重臣之疏,殊涉不緊矣。上曰,今番式年唱榜時,依前禁其游街。出傳敎若魯曰,殿下以災異,命停私廟展拜,亦出於盛德矣。上曰,予泣而止之矣。若魯曰,謁聖停止後,科事以三日製設行,而以京鄕各取一人爲敎,臣以爲甚難便矣。上曰,予意有在,欲以其所長試取矣。若魯曰,近來日氣甚陰寒,三月日候,豈有如此之時乎?陰沴之氣,彌亘天地而然矣。羽良曰,陽氣,是君子也。陰氣,是小人也。以類而推,則可知其致災之由。而朝廷,無一可恃,癘疫如此,民將盡劉,人才如此,無以應變,實爲罔措矣。上曰,以人事言之,則天之降災,猶不至於極也。羽良曰,靑臺報,畢星犯月,則必雨,其應驗如此,雖有闊狹遠近,而必有著驗之時矣。若魯曰,近來士大夫風習,比數年前,落下數層,未及作窠之官,或有欲爲圖占者。奔競之習,日以益甚,故廉恥都喪,紀綱解弛。以今日人心國勢言之,則土崩瓦解,特歇後語耳。彼國事,亦多有可慮者,査勅,如或出來,則甚難處矣。羽良曰,言路杜塞,未有甚於近日。朝著上,雖有大奸巨慝,殿下何以知之耶?金尙耉上疏,不無可觀,而還爲出給,臣實慨也。更爲入覽,而賜答褒奬,宜矣。若魯曰,今日國勢,可謂岌岌殆哉,而殿下朝廷,無一人爲言者。臣等亦不能隨事匡救,此莫非臣等之罪也。殿下自近年以來,全無擔當國事之意,故人心,亦無忌憚,一年加於一年,陵夷至於莫可收拾之境。殿下如以國事爲念,則自今以後,奮厲振作,勤做國事而後,可無渙散之患矣。上曰,予豈忘國事而然乎?羽良曰,此後則兩次入侍,使臺諫入侍論事,宜矣。上曰,旣使入對於元良次對,則何必更爲入侍於大朝乎?予以否德而君臨者,今至二十餘年,無一政令之可以稱道者,一自代理之後,元良政敎,或不無閼而不行者,故天災如是矣。以今世道人心,予何以爲之耶?羽良曰,恩數漸至屑越,是甚可悶,至於洪益三罰番,殆近戲矣。上曰,卿言是矣。若魯曰,天災如此之時,宜有求言之擧矣。上曰,代理之後,此等事,予不欲依例爲之矣。應洙曰,言路不可不廣開,左相所達,是矣。非謂臺言皆可用,亦不無起鬧之患,而豈可因噎而廢食乎?泰良曰,以學問工夫言之,始終如一而後,可得造詣矣。以殿下二十年圖治之誠,將至中廢,豈不可惜?使臺諫入侍,各陳其所懷,則豈不增光於聖德耶?上曰,予非怠惰,以予苦心而然矣。如使臺諫入侍,則是次對二也,決不可爲之矣。羽良曰,申飭吏曹,極擇臺諫,而使之入侍於大朝,則必有其效矣。上曰,當使元良,隨其賢否而懲勸,予則不當爲之矣。羽良曰,北路賑事可慮,六鎭尤爲慘酷。監司雖已罷職,使之各別檢察。御史徐志修處,下送封書,使之廉問其賑政之能否,宜矣。上曰,隨其便宜而爲之,何必下送封書乎?上曰,今番按査,必非多日,本道賑政,于今最重。御史徐志修竣事後,遍審道內賑政,其中可察處,便宜廉問後回奏事,自政院,下諭。出傳敎上曰,北伯,各別擇差,可也。若魯曰,已爲備望入送於政院矣。上曰,誰耶?若魯曰,鄭亨復·南泰良·李喆輔也。上曰,擬望之人,皆爲可合,鄭亨復,似不足於周變矣。若魯曰,周變雖不足,而淸白可尙矣。上曰,今日開政事,分付吏判。頃者行公之後,今聞復事撕捱,不爲行公。此等之時,豈人臣徒自守〈固〉執之時乎?分義道理,俱涉寒心。從重推考,牌招察任。出傳敎上曰,頃日朝參時,儒臣建白,故有當下敎之敎。啓覆,王政之重者,而因其靜攝,再次踰年。其可宜法者,雖不可言,若或有傅輕者而徑斃囹圄,此亦感傷之一端。曾於昔年三覆之後,以其時異,恐或抱冤,命大臣·諸臣更考以奏,傅生者多,況初不爲者乎?令秋官,將啓覆文書,遍示時原任大臣後,大臣·秋官及儒臣·兩司,同爲入侍。以決惟輕者,秋判在外,更爲申飭,其令卽日造朝擧行。出傳敎羽良曰,各軍門軍布,不過三十五尺,而近來則或有過四十尺者。申明舊法,以三十五尺爲限而捧之,宜矣。上曰,雖減尺數,而又加升數,則豈無其弊乎?若魯曰,升數亦依舊法而捧之,宜矣。應洙曰,非不申飭,而每有濫捧之弊矣。泰良曰,近有錢木參半之規,故作錢以納之際,其弊不少。升數·尺數,各別申飭,則必有其效矣。上曰,然則各軍門軍布,限以三十尺,可也。羽良曰,今年癘疫死亡,前所未有。而且無牛隻,春事方及,而民間耕種,多不能爲,極可悶矣。此等之類,或自官家助給種糧,亦令隣保相助,俾無不耕不種之弊爲宜。此意,各道監司處,各別發關申飭,何如?上曰,依爲之。出擧條若魯曰,領敦寧掃墳呈辭,纔已捧入,而不無長往之意云。自上各別勉飭,使之速爲上來,宜矣。上曰,久欲重卜而未果,今日爲之無妨矣。上曰,此等之時,三公宜備。左右相命招,使之卜相。出傳敎上曰,此等之事,勝於取士矣。上曰,瀆與不瀆,勿論。今者之命,乃由於悸懍修省,而況己亥景廟謁聖,卽祀典,亦在命攝之中故也。今則於祀典,則無命攝之事。元良謁聖,非近有者,而科事稠疊,事近張大,故有此命,重臣,抑或不諒乎此乎?今無更論,其章給之。出傳敎大臣退出。上曰,大臣更爲入侍事,分付。臣鶴老承命趨出,與之偕入進伏。上命中官,湖西伯狀啓及良役變通冊子持入後,狀啓則命承旨讀之。冊子則上親爲披覽,而下敎曰,戶布與結布,何者爲勝耶?湖西伯狀啓,何如,而其冊子,卿等見之乎?若魯曰,臣等在備局,已見之矣。羽良曰,朝家之自前講確者,結布·戶布·游布·口錢四者,由今之世,變通之道,莫如此四者,擇而行之矣。殿下必欲行之,裁決於上,宜矣。而至於諸議,將不勝其紛紜矣。雖以臣家言之,臣弟之意見,與臣大異矣。泰良曰,臣待罪嶺營時,亦有變通良役之意,而未及上達矣。今此湖西伯狀啓所請者,領府事則初有防塞之意,見此冊子後,以爲可行云矣。今年癘疫,八路同然,以軍布言之,累萬名物故之代,將何以充數耶?戶·結布間,其勢不可不及時變通矣。羽良曰,臣與洪啓禧,不無些少嫌端,而第見其條陳節目,則竭其所見,盡其所蘊,而其爲國之誠,可尙矣。以卽今形勢言之,則良役變通之道,只在此數事而已矣。上曰,湖伯之心,誠可嘉矣。戶布結布間,欲爲變通,於卿等意,何如?羽良曰,結布與戶布,究其本則皆出於農,而結布,比他差勝,故人皆欲以結布變通矣。良役,不爲變通,則雖良吏,莫可下手矣。上曰,予以爲無錢而後,可以保生民,時象調然後,可以保朝廷,戶布行然後,可以保良民矣。李宗城,曾以高麗末戶布爲非矣,只使元良,稟處,非爲民之道,故今使卿等陳達矣。若魯曰,昔臣祖·臣父主結布之議,而其時亦以人心世道,終未果變通。況卽今視其時,又落下幾層者耶?臣意則以爲決不可行之矣。上曰,今此冊子中所論,極有條理,第試之,何如?若魯曰,必欲行之,則莫如結布矣。上曰,此非疊役乎?若魯曰,非疊役矣。羽良曰,殿下若欲試之,堅定一心,毋或撓奪然後,可以行之,而但宮家免稅,不爲區別然後,可以爲之矣。上曰,戶布·結布,猶可爲之,而游布口錢,決不可爲矣。羽良曰,口錢游布,斷不可行,而結布則以田結出之,故似勝矣。若魯曰,卽今世道,何如,人心,何如,紀綱,何如?而創爲前所未有之法,則孰肯願之耶?昔王安石,行靑苗之法,法非不美,出自周禮,而民皆嗷嗷,以基宋室之禍。商鞅,變更秦法,而立三丈之木,示信於民,而民皆不服,以致秦亡。況今日世道人心乎?大抵新法,毋論好不好,斷不可行,而不顧人心之便否,斷然行之,則將紛然爭起,臣恐無以鎭定矣。上曰,王安石,非凡人之比,而但執拗矣。羽良曰,第試之而如有弊端,則罷之何妨乎?先自四五邑始之,宜矣。若魯曰,不但四五邑,雖四五面,人心騷撓,難可鎭定,如此則國必危矣。羽良曰,寧有此理,如此則臣當被勸成之罪矣。上曰,左相之難行新法云者,不無意見矣。且予以衰暮之年,何以爲此等事乎?羽良曰,科場之禁,甚難,而殿下猝然爲之,唯在聖志之堅定矣。且大同之法,各道有未行者,此則自湖西而爲始,實爲無妨,而左相之意如此,如吏判諸宰,召致問議而行之,好矣。初自四五邑而始,四五邑無弊,則十邑爲之,十邑無弊,則次次擧行,宜矣。若魯曰,以今日人心紀綱,至於創行新法,實非可論矣。羽良曰,左相之言,果是堂堂正論,而以今日國家形勢言之,不得不變通者,故此臣所以勸成者也。上曰,令下之後,民若怨咨而不從,則此亦難處矣。羽良曰,此法,亦非別件事,不過五斗之收其實,則與舊法無異,而此不但左相之意如此,必有群起而沮之者矣。泰良曰,此在聖心之堅定矣。羽良曰,若如左相之言,則人心世道紀綱,何時待其正而試之耶?上曰,然矣。若魯曰,紀綱嚴,政令行,人心正,唯在在上者導之之如何?遲不過一二年,速則三月之間,豈無實效耶?如此然後,新法可以議矣。上曰,湖伯所上冊子,非但法似美矣,心實貴矣。若魯曰,是則勝於不謀事,不作事之類矣。羽良曰,凡民,可與樂成,不可與慮始。唯在殿下堅定一心,斷而行之而已。上曰,當更下詢於湖伯,採其民情之願否,而使之馳啓矣。上曰,良役之弊,言之痛心。昔年,特命設廳講究者,聖意至矣。而訖今因循,良由否德。昔年則戶·結·口·游四條中,或陳章,或成冊子而進者有之,今則寥然漠然,此良民勝於昔年而然乎?人志不逮昔年而然歟?良民,倒懸日甚,決無勝昔年之理,人志亦不逮於昔年而然矣。噫,今日爲君者,若恫在己之心,不能及於昔年,京外之人,視幾恬然。而草野有志之士,自曰其雖陳也,不過作一備局之休紙,反爲羞恥而不爲,心常慨歎。今者忠淸道臣洪啓禧,頃於辭陛之前,痛陳此弊,其言慷慨。今又投進一冊,啓聞措語,不覺爲民涕下。其在爲民之道,豈可以元良循例稟處事,下答恝然乎?然於戶於結,予亦思之熟矣,而尙今泯默者,意亦在焉。今者道臣之請,民皆曰便乎哉?予不信然。古人云,磨礪當如百鍊金。凡事,宜愼於初令,循例稟處,若以更爲商確申聞。此待民文具,其徑先設施,民若不便,則此弊有甚於前。其令道臣,春巡時,遍問于士民,知其咸曰無弊然後,更爲啓聞。出傳敎諸臣以次退出。
上在昌德宮。常參·經筵,以代理停。
夜自一更至三更,月暈。自巳時至申時,日暈。
洪益三達曰,明日常參,取稟。令曰,停。
南泰耆達曰,大司憲柳復明,執義尹志泰,掌令朴致隆牌不進,鄭漢奎在外,持平鄭恒齡書批未下,尹東星陳疏入啓。今日以監察茶時之意,敢達。令曰,知道。
又以都摠府言啓曰,今日入直內三廳,武兼禁軍及軍兵等,當爲中日習射,而自上方在減膳中,不得爲之之意,敢啓。傳曰,知道。
又達曰,憲府連日監察茶時,事甚未安。除在外·書批未下外,未肅拜不爲行公人員,竝卽牌招,何如?令曰,依。
又達曰,吏曹判書金尙魯,昨日特敎牌招之下,終不膺命,事甚未安。卽爲牌招察任,何如?令曰,依。
洪益三達曰,待敎宋文載,旣已付職,卽爲牌招察任,何如?令曰,依。
南泰耆,以兵曹言啓曰,訓鍊都監砲手兪鳳基·李國命·金壽鼎等,內中日試才時,鳥銃無間連三次三發三中,似當依法典直赴殿試,兪鳳基·李國命等,所受賜馬之帖,亦當一倂還收,而係干恩典,自下不敢擅便。上裁,何如?傳曰,原單子入之。
又以義禁府言達曰,兎城僉使李榮廷拿問事徽旨達下矣。李榮廷,時在任所云,依例發遣府羅將交代後,拿來,何如?令曰,依。
李普昱以漢城府言達曰,今正月初五日,大臣·備局堂上入侍時,京外癘疫熾盛,分付京兆,已死者,着意收瘞,其生者,另加救活事,有大朝傳敎矣。臣府仰體聖意,各別擧行之意,嚴飭於部官及活人署官員。而曾在戊辰年,因癘疫大熾,善醫時令之人,勿拘醫司所屬與否,擇差啓下,而救活數多者,自醫司,別爲査實入啓論賞事,有所定奪矣。近來都城內外,癘疫日漸熾盛,死亡相續云。今亦依戊辰前例,曉解醫理者二人,別爲擇差,持藥物另加救療之意,分付五部·活人署·兩醫司,何如?令曰,依。
注書崔台衡書曰,伏以,臣偏母,年迫七耋,素抱痼疾,委頓床席,寧日常少,而臣之離捨就直,將浹兩旬,憂戒之心,常自不已矣。卽接家信,則臣母宿病之外,又感風寒,諸般症形,一倍添劇,食飮全却,達夜昏痛,氣息懍綴,若不支保。臣自聞此報,心神飛越,按住不得,忙陳短章,徑出禁門。伏乞离明,俯賜矜察,亟削臣所帶之職,俾便救護。仍治臣擅離之罪,以肅朝綱,不勝幸甚。臣無任屛營祈懇之至。答曰,覽書具悉。爾其勿辭,救護母病。
待敎宋文載書曰,伏以,臣自罹禍,凶頑不滅死,轉眄之頃,喪制已終,衰麻遽除,人理窮酷,無復有生世之念矣。今以臣名之尙在史局,還付舊職,召牌繼臨,臣奉旨嗚咽,不覺涕泗之無從也。顧臣逖違軒墀,已有年所,固宜趨謝恩命,少伸延頸之忱。而第臣苫堊之餘,重得風痺之症,半體麻木,作一癃癈,固已無望於從宦,而且臣偏母,早嬰奇疾,首尾三十有餘年矣。居常凜凜,長在床褥,轉側須人,而矧自禍故以來,煢然哀疚,宿症隨劇,元氣之消鑠,神息之凜綴,更無餘地,惟依以爲命,强進粥飮者,以其臣在而左右之耳。臣旣無他兄弟,獨身扶將,煼灼度日,臣於此時,夫豈有仕宦之念哉?近又風寒乖常,調治失宜,崩漏之症,乘冷復發,齒牙之痛,挾感添劇,飮啖全却,昏瞀沈頓,種種諸症,一倍危劇,臣心之焦遑罔措,當復如何?雖以平常稍歇之時,固難趨朝供仕,而目今情理,尤無暫時離側之勢。玆敢隨牌來詣,冒陳私悃。伏乞离明,諒臣之懇,察臣之情,亟許鐫遞,俾便救護,千萬幸甚。臣無任屛營祈懇之至。答曰,覽書具悉。爾其勿辭,俟母病間,察職。
戶曹參議李濟遠書曰,伏以,臣之老母,見住鄕廬,宿患沈淹之中,近添寒感,症形苦重,寢噉全廢,老人氣力,日以澌脫,有時昏暈,殆至不省。此時藥餌調護之節,除臣一身,更無他靠。臣之方寸已亂,有不得頃刻按抑者。玆將哀懇,仰瀆睿慈,不待恩由,徑尋鄕路。是雖出於情理之萬萬迫切,而若其任情蔑分之罪,安所逃免?伏乞离明,亟垂憐察,先遞臣職名,俾便省救。仍勘臣辜犯,以肅朝綱,不勝大幸。臣無任懇迫祈扣之至。答曰,覽書具悉。爾其勿辭,往護母病。
校理金善行書曰,伏以,臣之母病,更添於長路撼頓之餘,症形,比前沈篤,而京第四隣,癘疫大熾,故不得已搬還鄕廬,以爲避寓之計。臣之情理,何忍離捨病親,落留供仕?而只緣臣,屢朔居外,久違天陛,區區犬馬之誠,不敢自任私情,强抑入直,今已旬餘矣。卽接鄕信,則母病,倍加於向日,猝寒諸症,十分添劇,而最是暴泄嘔吐,尤爲危急云。臣聞報焦灼,不能按納,投進短章,徑尋鄕路。伏乞离明,特遞臣職,以便救護。仍治臣罪,以昭法紀,不勝幸甚。臣無任屛營祈懇之至。答曰,覽書具悉。爾其勿辭,往護母病。
南泰耆達曰,卽者,弘文館校理金善行,以親病,陳書徑出,原書纔已捧入矣。所當直捧禁推徽旨,而此與無端徑出有異。推考警責。玉堂上下番俱空,事甚未安。副應敎鄭宲在外,校理任,副校理尹尙任親病受由,副校理徐志修奉命在外,修撰金陽澤牌不進令旨未下。四員未差,無他推移入直之路。副提學尹汲,卽爲牌招,何如?令曰,依。
上在昌德宮。常參·經筵,以代理停。
酉時,日有左珥。
夜自一更至四更,月暈兩珥。
下直。三水府使李再新,安岳郡守許涉,江東縣監宋德中,光陽縣監魚史弼。
洪益三達曰,明日常參,取稟。令曰,停。
南泰耆達曰,大司憲柳復明不爲行公,執義尹志泰,掌令朴致隆牌不進令旨未下,鄭漢奎在外,持平鄭恒齡書批未下,尹東星疏批未下。今日以監察茶時之意,敢達。令曰,知道。
李普昱達曰,右副承旨趙載敏今日不爲仕進,卽爲牌招,何如?令曰,依。
洪益三達曰,吏曹判書金尙魯昨日違召,不爲行公,卽爲牌招,何如?令曰,依。
又達曰,玉堂上下番俱空,而副提學尹汲昨日違召,副校理尹尙任由限已過,竝卽牌招入直,何如?令曰,依。
李允郁爲假注書。
南泰耆,以義禁府言達曰,刑曹申目內,巡將李震華移本府處置事達下矣。李震華今方待令於本府,卽爲拿囚之意,敢達。令曰,知道。
又以成均館官員,以知館事,同知館事,大司成意啓曰,本館設場之規,凡節製別科,皆設行於明倫堂矣。今此三日製,所當依此擧行,而明倫堂,本來狹窄,故至於增廣別試監試等科,設場於泮水堂,意亦有在。今番節製,異於前日,謁聖試士,變爲節製,故八路擧子上來者多,明倫堂,不獨狹隘難容,蹂躪之患,亦甚可慮。不可無預先變通之道,三日製別科,依他多聚之科,移設於泮水堂,何如?傳曰,允。
右承旨洪益三書曰,伏以,臣三朔喉院,多負職責,自顧慙悚,譴罰是俟,而惟以筋力奔走,爲一分報效之圖。今則疾病作矣,此計亦左,只自憫憐。仍伏念,臣氣質虛薄,素有癖積之症,小或矢攝,則輒彌苦,胸腹牽痛矣。近觸風寒,本症,挾感竝發,頑痰用事,膈間痞寒,有若急癨,時時衝疼,多灌藥物,少無所效。以此病狀,實無供職之勢。而適當遇災減饍之時,不敢言私,忍死在公,已多日矣。卽今諸般症形,有加無減,不無汚穢淸禁之慮。玆不得不疾聲呼籲於貳極之下。伏願睿慈,矜諒臣病重實狀,亟遞臣所帶之職名。仍治臣非時瀆撓之罪,以警具僚,以安微分,千萬幸甚。臣無任屛營祈懇之至。謹昧死以聞。令曰,覽書具悉。爾其勿辭,調理察職。
副校理尹尙任書曰,伏以,臣得蒙恩暇,扶護母病,到處莫非君賜,臣誠感祝,得以專意醫藥爲幸矣。由限纔過,又以闕直,召牌儼臨,在臣分義,固當蹶趨承,而第臣母病,癃痼沈篤,積有年矣。雖調攝適宜,飮食差勝之時,常有綿綴澟澟之憂。近因風寒乖戾,重添時行感疾,癖氣上升,有飮輒吐,頭目暈痛,昏眩不省,欲補則妨於治癖,欲瀉則元氣益陷,治方兩難,數日以來,諸症有漸加之勢,藥餌無分毫之效。以此情理,實無離捨就直之望。玆不得不更暴危懇,疾聲呼籲,自外徑歸。伏乞睿慈,諒臣情私之懇迫,亟賜遞改,俾得安意救護,治臣違慢之罪,以警具僚,不勝萬幸。臣無任屛營祈懇之至。謹昧死以聞。令曰,覽書具悉。爾其勿辭,俟母病間,察職。
上在昌德宮。常參·經筵,以代理停。
南泰耆達曰,大司憲柳復明疏批未下,執義尹志泰,掌令朴致隆,牌不進令旨未下,鄭漢奎在外,持平鄭恒齡書批未下,尹東星疏批未下。今日以監察茶時之意,敢達。令曰,知道。
又達曰,明日常參,取稟。令曰,停。
又達曰,判敦寧金始炯,判尹徐宗伋除拜後,過三日,不爲出肅,依定式推考警責,竝仍卽牌招察任,何如?令曰,依。
李普昱達曰,戶曹判書朴文秀,針灸受由之後,久不出仕,卽爲牌招,何如?令曰,依。
南泰耆達曰,金吾開坐申勅之下,久不擧行。獄囚多滯,委屬可慮。判義禁金聖應,知義禁徐宗伋,同義禁鄭亨復·李鼎輔,竝卽牌招察任,何如?令曰,依。
又達曰,吏曹判書金尙魯鎭日違召,尙不行公。其在事體,殊甚未安。卽爲牌招察任,何如?令曰,依。
又達曰,玉堂上下番俱空,事甚未安。副提學尹汲牌招入直,校理任由限已過,亦一體牌招入直,何如?令曰,依。
又達曰,假注書李允郁時無職名,令該曹依例付軍職,冠帶常仕,何如?傳曰,允。
傳于李益輔曰,承旨入侍。
承旨前望,鄭翬良爲承旨。
李益輔以工曹言啓曰,各津置船,以通公私往來者,所關不輕。而露梁津別將申翊成,疲殘不能擧職,致使津夫,慢不立役,棄置船隻,漂流遠處,以此之故,渡涉多滯,行人有時不通。此實無前之事,屢次申飭,終不惕念,事極寒心。當該別將,爲先汰去科罪,其代,以勤幹人,各別擇差,何如?傳曰,允。
趙載敏以禮曹言啓曰,傳曰,今覽燕行攸得文丞相遺像。覽也,不覺英氣之射人也。精忠義烈,令人起敬。曾聞六鎭,有皇帝陵·五國城,與宋史符合,故其命修治矣。噫,文·陸兩人貫日之忠,不朽百代,臥龍祠·夷齋廟,皆因昔年偶感而命者也。今於此處,建宇祀兩人,使二帝,無臣而有臣,二忠,百代之下,可以依君。以此詢問入侍大臣諸臣,僉議不叶,俱以文天祥一人,同配祀於臥龍祠岳武穆云。予意亦不自信,欲爲廣問,而噫,至於陸秀夫,舟中講學,負帝入海,今若表其節,與文奚間,建宇配祀,不可闕一也。其令禮官,問于時原任大臣·儒臣,稟處事,命下矣。發遣郞廳,問議于在外儒臣處,則行副護軍朴弼傅以爲,臣病伏郊坰,頃者,猥蒙恩資,杜門惶懍,恭俟物議之際,今者王人儼臨,問以文信國·陸丞相建祀之意,顧臣蔑識淺學,何敢容喙,而第其五國城·皇帝陵等說,雖無眞的可據者,聖上之特命修治,不害於一時念舊之道,而今此兩節士之建祠此地,恐未合當矣。文·陸兩人,俱以精忠大節,爲國殉義之狀,聞者尙今掩泣,則信國遺像,幸而得來,我國立祠妥靈,在所不已。而推類而竝及於陸丞相,寔出於我聖明,曠感激勸之至意。凡在觀聽,孰不聳動?伏念伯夷·叔齊·諸葛武侯·岳武穆·文信國·陸秀夫等諸賢,同一大義,則雖謂之前後一揆,可也。而處地不同,事業或異,若淸聖廟·臥龍祠,追配兩賢,未必襯合。臣意則或淸聖廟或臥龍祠近處,參酌別建祠宇,恐合事義。而諸大臣,以陸丞相竝擧,雖慮其無有限節,而聖上不可闕一之敎,其亦推類而義起者,迷臣所見,何敢異同?第臣愚昧蔑蒙,如上所陳,蹤跡,極爲惶蹙,不敢隨衆獻議,伏地死罪,不知所達云。祭酒沈錥以爲,今此禮官,銜命遠臨,而如臣愚賤,猥與於詢問之列,臣誠惶恐不知所對。而臣竊仰見聖意有感於曠世之忠節,思有以樹立風聲,聳動興起。夫文·陸二人之精忠大節,日月高懸,百世之下,猶使人激勵,今於廣詢之下,臣不勝欽頌。而第念建祠之意,本國事體與中朝有異,苟非典禮所載,而可以義起者,不可不十分鄭重,務歸至當。臣雖不敢覼縷爲說,亦不敢默然於明問之下,而狗馬賤疾增劇,神識昏蔽,言不知裁,伏地惶恐之至云。進善尹鳳九以爲,臣本愚昧,知見素蔑,每當國家典禮,輒蒙詢問之命,惶愧之極,實莫知仰喩也。第文天祥貞忠大節,昭乎日星,崒乎山岳,百代之下,孰不聳動瞻仰?今此遺像,得脫腥塵,流傳於我東衣冠之邦者,已是奇事,而聖敎將欲立祠於五國城下,其體得文山之意,誠出尋常萬萬。文山精靈,必有知於冥冥,能得侍於二帝塚傍,則豈不悲咤感激,以爲千古之幸也耶?但會寧,在邊城數千里外,京師士民,無以觀感而興動。且今世衰道微,人心苟賤,氣節掃地,尤思所以激勵之道。若更模一本,擇城外閑地,建祠妥奉,使一代士大夫,人人得以觀瞻,以爲慕尙之地,則亦足以立懦勵頑之一助矣。至於陸秀夫之苦心忠節,實與文山無異。而文山則因其眞像之適來,有此祠奉之議,只以節義之同,而竝欲祠享,則何獨陸丞相一人而已耶?臣之愚見如此,伏惟上裁云。和順縣監李養源以爲,蟣蝨賤臣,自知空疎,不敢當儒臣之名,故從前累蒙詢蕘之命,而一不敢越分仰對,其所日夜恭俟者,朝廷,俯燭其實狀,亟加綜核之政,得蒙汰去之典矣。因循謬例,至今未已,意外禮官,銜命又臨,臣驚惶震悸,措躬無地。噫,文·陸忠節之卓然,百世之下,與日月爭光。至於建祠之議,寔出於聖上曠感激勸之盛意,臣尤不勝欽頌之至。第事係義起,何敢以昧識淺見,僭易可否,以犯不韙之罪乎?每令王人,虛辱遠程,臣罪至此,萬殞難贖云。副護軍韓元震以爲,臣抱病十年,奄奄垂盡,不意禮官遠來,傳宣聖旨,特詢以宋臣文天祥·陸秀夫祠享事,臣聞命驚惶,不知所以爲對也。第念此事,實係尊周之義,顯忠之謨,凡在聽聞,孰不欽仰聖德?而顧臣鹵莽,從前不敢以儒臣自居,今何敢破戒,而遽有所論列也哉?致使王人,虛辱草莽,伏地竢罪而已云。副護軍申暻以爲,臣猥以庸陋之品,濫廁抄選之列,旣無一分近似之實,自無一分冒當之理,故從前詢訪之下,一不敢妄有論列,則今亦處義,安有所殊哉?徒致奉命禮官,虛辱於賤穢之所,而不克仰對明旨,臣無任惶悚震灼之至云。工曹參議閔遇洙以爲,臣以懵陋,素蔑知識,從前詢問之下,未能隨例獻議,今於此事,何敢妄有論說哉?虛辱明命,只自隕越而已云。諮議宋明欽以爲,如臣賤微無似,本不合比數於儒臣之列,前年再度問議,敢爾冒對者,只以前王不忘,小人所同,愚衷感激,竊附芻蕘,而僭汰屑越,至今惶恧。今以文·陸二忠建祠事下詢之命,又及於臣。臣是何人,輒敢靦然襲謬,重汚聖聰乎?況臣蒙陋寡聞,此等曠絶之擧,尤昧可否之宜,王人遠臨,不能仰對,惶恐俟罪而已云。前掌令宋能相以爲,臣旣不忍爲吳起之遺親叨榮,又無華陽子差處士閑居,則山鄙小人,有不可以當仕有官職自處,而與聞於制度文爲之末議,每承詢問之下,徒切惶蹙之至云。儒臣之意如此,上裁,何如?傳曰,其將下敎矣。
大司憲柳復明疏曰,伏以,臣情危病痼,念絶當世久矣。日昨都憲之除,寧有一分承膺之望,而試役當前,分義是怵,遂不得不黽勉冒出。今則試事已竣,臣將乞免不暇,宜不敢妄有他說,而惟其平日所自勉者,只在於隨事進言,適見災異孔棘,不勝驚懍,略貢愚悃,以冀省察焉。嗚呼,天災流行,古稱代有,而豈有如近比之荐酷者乎?震雷乖序,星宿亂行,非常之異,式月斯生,乃於日者,又有陰虹抱日之變,祅沴之氣,上干陽宗,大小駭懼,莫之底定,是何仁愛之天,警戒吾君,至此之頻繁深切也。以是而觀乎今日,則禍亂之源,雖伏於冥冥,而危亡之形,已著於昭昭矣。臣未敢知君綱微弱而臣道亢剛歟,君子未用而小人未去歟,廊廟失其職而賤者竊其柄歟,直士捲其舌而讒諛騁其巧歟?不然則邊疆之憂,桴鼓之警,迫在朝夕呼吸之間,而上下恬憘,莫能振作,故天之告訩,若是丁寧也耶?臣誠愚昧,不識其所以然者。而若其玩變逸豫,禍敗隨見,遇災修省,禎祥旋至,終古以來,其理孔昭,則弭災消異之道,其不在於修厥德·正厥事乎?竊瞯殿下天資卓越,聖學高明,而獨惜夫操存之工,有所未盡。喜怒之發,或多失中,政令施措之際,辭氣易露,恩威賞罰之間,好惡太偏。或不深知其人之賢否,而奬擢是急,不的見其事之便否利害,而聽施是先。如其眷遇之臣,則言未必當理,事未必得正,而開納之,惟恐其不及,若是疎遠之人,則言雖當於理,事雖得其正,而揮斥之,猶患其不暇,其何以澄本源而做至治,明公道而服衆心乎?官爵,是勵世之具,而驟躐無漸,不少愼惜,賞賚,乃酬勞之典,而名實相混,或至濫屑。堂陛不尊而不思振肅之方,筵體無嚴而未聞裁抑之道。承宣罰直,或近迫切,三司給疏,亦欠容受,九卿竝罷,聽聞俱惑。而廈氊之上,曾無實心匡救之言,銓衡重地,取捨在上,而敷奏之際,有若指點停當者,臣竊慨然也。嗚呼,國之置臺諫,與宰相等,立殿陛而爭是非,將以資益於治道也。夫一人之聰明有限,天下之義理無窮。雖聖知之君,必其集天下之謀慮,盡天下之論說,或權朝廷之得失,或攻上下之闕遺,兼受博採,以廣其聽,風勵鼓動,以振其氣。和顔而奬與之,所以養其銳也。虛襟而翕受之,所以來其諫也。是以能言之士,知之無不言,言之無不盡然後,天下之耳目,爲一身之聰明,而治道可庶幾矣。惟我聖上,待遇臣隣,輒假溫粹之色,容接事物,每主寬平之政,而獨奈何待臺閣之道,未免太薄。勿論言之是非,事之當否,小或違拂,每示摧抑,一有語犯忌諱,論及朝貴則或疑其過激,或疑其黨私,顯加聲色,輒成過擧,譴削竄逐,項背相望,所以官以諫爲名者,風骨苶然,軟熟成習,縮頸緘口,惴惴焉不敢出一口氣,避臺垣如機穽,視嶺海若死地,惟恐逃遁之不深,則尙何耳目之可論哉?國家旣畀以言責之任,是使之言也,言可用則取之,言不可用則置之而已。使之言而言,而罪之,則誰敢復言?自古亂亡之道非一,而罪言者尤甚。率是以往,國雖有闕政,君雖有闕德,或權幸用事,或亂賊橫肆,孰敢有爲聖主言之者乎?臣恐一國臣民,有以窺殿下之淺深也。豈不惜哉?伏願殿下,痛悟昨非,大開言路,前後以言獲罪者,竝皆滌蕩而收用之,因降求言之旨,以開不諱之門,使嘉言罔伏,群策畢擧,則其於治道,豈少補哉?嗚呼,仰觀天象,變異驚心,俯察人事,艱虞溢目。聖上獨憂於上,時象日壞於下,始也四箇黨目,終焉八九潰裂。假借名色,隨時離合,計較利害,惟意操縱,泛觀外影,形跡難尋,諦究裏面,機關甚密。泝厥源本,實自患得患失,考其歸趣,莫非饕榮饕利,氣像日益睽乖,風習日益敗壞。廉隅義理,一切爲芭籬邊物,而國計民憂,便視以第二件事。如是而久安長治,萬無是理。國家不幸,如有一朝事變,則以平日背公濟私之心,其果有效忠盡節之人乎?臣恐三百年宗社,將無稅駕之所也。噫,昨年三司合辭之請,實一國大同之論,此何等義理,此何等關係,而惟彼護逆之輩,擅停討罪之啓,王綱由是而不振,倫彝由是而晦熄。國是未定,輿憤愈鬱,而討復之請,尙且寂然,臣竊痛心也。今日生靈之倒懸,實由於良役之偏重,故旣設査正之廳,又頒實摠之數,而實效邈然,弊源自如。侵徵剝割之患,流離死亡之歎,八路同然,比年益甚,而官糴之催督,身布之徵捧,其急不啻如燃眉,其酷殆甚於剝膚,則民生之困瘁,可謂慘矣,邦本之扤捏,可謂極矣。撫摩綏輯之責,全在於方伯守令,而今之爲方伯·守令,以辦職爲能者,雖近於綜核而少寬和之政,以奉公爲事者,雖似於廉謹而欠振刷之道,刻薄者謂之盡心,要譽者謂之善治。夫如是則荒歲窮民之不得保存,固其勢然也。而冬春以來,時癘遍熾,中外死亡,又不知其幾萬數,此足以感傷天和,召致災沴矣。此時蘇救之政,顧不容少緩,臣謂亟令廟堂,講究長策,俾盡濟恤之道,仍飭諸道,推廣實惠,得有安保之效焉。噫,凡其禍福災祥,未有不係於人事者,今殿下苟能克加省察之工,深念精一之訓,先以大公至正之心,必盡無偏無黨之道,鑑空衡平,賢愚莫逃,兼聽竝觀,是非克定,天理洞然,無有凝滯,私意屛絶,無所壅閼,使虛明應物之地,內外融徹,赫臨博愛之德,表裏無間然後,庶見心悅而誠服,功成而治定,言路開而君違可弼矣,義理明而人心可定矣。以至消災孽·紓民困,亦不外於殿下之治心上工夫,朱夫子所謂天下之事所欲爲,無不如志者,惟在殿下一轉移之間耳。如臣無似,忝叨匪據,草草蕪語,雖近陳腐,惓惓血忱,亶出憂愛。伏願聖明,恕其僭而察其愚焉。臣無任激仰祈祝之至。謹昧死以聞。
持平尹東星疏曰,伏以,臣之無似,初叨臺除於聖心警災之日,顧何有讜言嘉議,效夫所謂耳目之責,以仰贊今日修省之方也。臣固有愧乎官名矣。獨於近日,殿下所以待言者之擧,竊有所區區憫歎者,事在旣往則無論已,昨日儒臣之疏,又何爲而命給之也?臣竊見其疏不過循例陳勉,無甚觸犯,而猶且不報,乃以其不聯僚箚,而獨陳之爲咎,凡進言與聽言,只論其言得失,事可否而已,其聯其獨,初豈必問乎哉?挽近臺閣之章,小有拂迕,輒必無批答還下。有識之爲聖朝憂惜已多,而値此非常之天譴,又拒經幄之邇言,至此遇災之日,樂聞而導言則有之矣。言而不答,臣未之聞也。若是而冀得有消災答譴之至論,不其難乎?儒臣原章,亟宜還入賜批,前後還給臺疏,竝收覽而條答,因又渙降明旨,使各盡言無諱,以恢聖世來諫之道焉。又如日昨大臣備堂之奔走求對,乃出懼災儆君之意,則此時延訪,尤宜務廣。而翌朝賜接,只及相臣,許多卿宰則俱阻方寸之地,聖意豈或謂見之,而其必無新奇可喜之論,而一例忽之歟?是又有乖於畏天求助之方,而惟此慢臣隣而杜言路,亦安知非爲今日致異之端耶?備局進見,雖有望前後成規,顧今謫告之餘,不可徒循常式,泄泄如前。臣願數進諸臣,至誠諮取,三司入參,亦允儒臣之請,使匡失切務之論,日陳於廈氊之上。目今弭穰之方,宜無急於此者。伏願留神焉。臣無任屛營祈懇之至。謹昧死以聞。
以大司憲柳復明,持平尹東星上疏,傳于趙載敏曰,已諭于大臣,給之。
同義禁李鼎輔書曰,伏以,臣屢朔奔趨,積傷風露,感患彌留,委頓床席。日前以金吾開坐,天牌辱臨,臣含恩畏義,不敢違傲,强病出肅,寒氣外襲,痰眩猝劇,暈倒闕庭,不省人事,左右扶曳,艱辛歸次,晝夜昏叫,積祟兼發,頑痰挾感,痞結於胸脅背腹之間,牽引刺痛,不得屈伸,作一籧篨,今至累日,少無減勢。卽因喉院之稟達,召牌狎至,臣非不念金吾之滯囚可憫,而目下病狀,萬無自力赴坐之勢。欲起還仆,末由祗承,伏枕惶霣,若負大何?玆不得不倩人構疏,疾聲哀籲於离明之下。乞命卽遞臣同義禁之任,使議讞無滯,使殘喘得延,千萬至幸。臣無任屛營戰慄之至。謹昧死以聞。答曰,覽書具悉。卿其勿辭,調理察任。
持平鄭恒齡書曰,伏以,臣庸愚湔劣,百不逾人,言議巽軟,見識卑汚,本不合於淸朝耳目之任,而虛辱聖簡,再叨見職,顧分慙恧,無以措躬。適値試事在前,辭籲無路,壇祀臨近,義在駿奔,黽勉出肅,粗伸分義,而身縻榮次,日已累易。顧此臺職,爲任不輕,上而朝廷之得失,下而庶官之糾正,其責在於臺閣,苟不得其人,則國事,從可知矣。如臣無似之輩,理宜先出,不當以一時承膺,而乃爲因仍蹲冒之計決矣。伏乞睿慈,亟察才分之不稱,早賜斥罷,不勝幸甚。臣於昨日,得接靑臺之報,陰虹貫于陽精,雪雹作於花辰,仁天之警告,諄復於一日之內,上下震懼,方講消弭之策。臣於是時,適忝是職,雖不敢以言責自居,其所耿結於平昔者,亦不敢自外於睿聽之下,輒此尾陳。伏願邸下,留神焉。臣竊惟我大朝以神聖之資,撫盈盛之業,憂勤宵旰,迄今二十五載。至于去春,聖候違豫,聽覽有妨,萬機之衆,庶事之繁,擧以授之於我邸下,其責任之殷,期望之重,不待諸臣之進言,而邸下固已自知之矣。思傳曰,武王·周公,其達孝矣。又曰,無憂者,其惟文王乎?三代以後迄乎漢·唐及宋,帝王非不多矣,以達孝聞者,獨有武王,以無憂稱者,獨有文王。蓋文王之無憂,不過以武王之達孝也,武王之達孝,不過善繼而善述也。大朝之平日期邸下,必以武王之達孝,則以邸下出天之誠孝,獨不以文王之無憂,事我大朝耶?夫能使我大朝,說豫而無憂者,其道無他,不過以大朝之心爲心,善繼其志而善述其事也。夫匹夫有匹夫之事,卿士大夫有卿士大夫之事,至若王者自有王者之事。今我邸下,受命而聽理,問寢之餘,視饍之暇,其所事事者,國家之事也。讀書窮理,將以講此事也,晉接咨詢,將以行此事也。其不可暇豫而放忽也明矣。一有所不至,則不可謂之善述也。臣竊惟今日之國事,誠可謂之寒心,有識之士,固已隱憂而悼歎。臣愚死罪,切以爲我邸下,富於春秋,莅政未久,天下之事變,必不能盡究也。黎民之困苦,必不能盡審也。財用之匱竭,軍政之鈍弊,必不能盡諳也。庶官之隳廢,法令之蠱壞,必不能盡察也。爲今日臣子者,所當早夜以思,思救其失,智者竭其智,愚者勉其力,能者用其誠,才者盡其分,以裨我邸下一初之治。而竊觀代理之後,月旣屢易,歲已復始,公車之章,日可抵十,凡進言於貳宮者,辭免祈請,十居其九,勉學陳戒,百存一二,而至若天下之大計,民國之急務,曾未有一人爲邸下言之者。嗚呼,今日諸臣,豈誠薄於國事也,亦豈少邸下而然哉?蓋下焉者,干沒祿利,不能慮及於身外也。中焉者,因恬循故,自占便宜,外託以不能也。上焉者,老成持重,務爲安靜,諉之以不可奈何?由此之故,民生日以益悴,國計日以益急,兵弊吏慢而莫之誰何,法頹綱弛而無策以救。如此而國能爲國,臣未之聞也。凡爲國之道,政久而疵,則去其疵而已,不必變更。法久而弊,則矯其弊而已,不必變革。老成持重之論,所嘗許者,而自古繼序守成之世,其道固不出於此,書所謂用靜有吉者也。至若殃民之政,亂國之制,在民一日,則爲一日之害,在國一日,則爲一日之禍,當如救焚拯溺,汲汲而去之。如是而猶附守靜之議,則其心之不仁,殆甚於月攘之術也。夫什一去關市之征,今玆未能輕之,以待來年云者,其言猶有恤民之意,而孟氏猶斥之,以爲如知其非義,何待來年?一域之民,方在倒懸,而自附老成之議,莫之顧焉,則臣恐非仁人君子之用心也,實孟子之所先斥而戴盈之之罪人也。夫所謂倒懸之急者,良役是已。今國家無事,邦域寧謐,內無土木之役,外絶桴鼓之警,以外面觀之,可謂大有治之時。況我大朝,恭儉仁孝,躬履節約,澤洽禽獸草木,廣裕深仁厚德,允邁百王。而閭民之困弊,邑里之蕭條,常如大兵之後,愁苦咨嗟之聲,不絶於道塗,傷心慘目,有不可以彈論,此莫非良役之苦也。嗚呼,死者,不獨親戚而哀之,行道猶或殣之,幼者不獨父母而憐之,入井無不惻〈之〉。今我聖朝秉堯·舜之德,法殷·周之治,而在襁之兒,旣骨之鬼,不蒙如傷之化,時有安泰之形,而民罹殘割之苦,此誠識者之所憂也。頃年以來,綸音頻降,德意旁達,一額之闕,幼口之簽,嚴立科條,竝令勘斷,而州縣或不奉行,黎民不被實惠。至若逃逋之患,隣洞之徵,法令之所不能禁,而廟議之所不能理也。上自朝廷,下及閭巷,萬口一辭,皆曰良役,必亡國而後已。至於諸道之寺奴,其征斂之酷,比諸良役,又有加焉。我國區區,方不過數千里,民不過數百萬,剝之以良丁,虐之以寺司,民其盡劉而已。夫國之所恃者,民也。無民則無財,無民則無兵,無兵無財則無國,民役不平則百千萬般,都無着手處,朝家數十年來所設施者,只有査正事。而臣觀近日査正之役,其用心,不謂不勤,條畫不謂不纖,施之州郡,不謂無補,而只解目前之急,隨補隨缺,東撑西傾,生民之困苦,猶夫前日。若謂一時權宜之政則可,若謂之永世之利,則臣未之信也。遺本而擧末,捨源而塞流,以是爲治,欲祛數百年之痼弊,則無是道也。今日之急務,有不可殫擧,而若論其大者,一曰平民役,二曰裕國用,三曰繕武備,四曰公官選,五曰信法令,而其最大者,民役,是也。蓋民役之不平,其本有四,民數之不周也,名目之多門也,征賦之太重也,遠近之不均也。民數不周,則賦藝無憑,名目多門,則奸僞莫察,征賦太重,則逃逋難遏,遠近不均,則怨毒易生。何謂民數之不周?唐臣杜佑曰,古之爲理,在於周知人數,均其事役,維持其政,紀綱其人。夫治一家則當知一家之人數,治一州則當知一州之人數,治一國則當知一國之人數,人數不周,則民如鳥獸,輕去鄕里,上之人,無從而理也。申·商之術,君子之所不道也。商君之治秦也,猶且令民爲什伍,是亦先王之遺意,捨此而爲治,未之有也。周宣王,欲料民,仲山甫之言曰,古者,不料民而知多少,司民協孤終,司商協名姓,司徒協旅場·協入廩·協入出,少多死生,出入往來,皆可知也。於是乎又審之以事,治農於籍,蒐於農隙,獮於旣烝,狩畢時,皆是習民數也。先王之御世也,其制治之道,若是其悉也,域民之方,若是其審也。簡而不煩,明而易知,雖不料民而民數可知者,蓋有術焉。黃帝御世,合千里之畿而畫井,分百畝之田而授民,井田之制始此。夏·商及周,其法遂備,分之以井邑五甸,齊之以比閭族黨,率之以伍兩卒旅,非直民産之可制,貧富之可均,民皆授田,計田授丁,計丁數民,民數可周,不待料而知焉。及秦滅先王之制,廢井田而開阡陌,三代之制大壤,游惰之民,不可以率,奸僞之門,不可以塞,後世言治,皆苟而已者,蓋以此也。井田之制,不可遽復,臣謹按井田溝洫之制,不可卒復。而以今結負之法,計田授田,自合先王之遺意,不必拘於古制也。第論者,以亟奪富民之田爲難,師丹限田之說,林勳羡田之說,其說槪同,而然朝家能使民限田而不買,亦亟奪而不難矣。臣意則不必限,不必奪,合邦內之田,無論公私宮房,借田授民,雖富民,廣連阡陌,其所自耕,則無過分數,與貧民借耕者,同其負數,餘則使民借耕,納其稅於本主,而食其半,則富者不以爲難,而食者亦有耕作之地,不爲游惰之民矣。按田計丁,民數可悉,而暗合井制,不失先王之遺意,識治之士,從而潤色,則斯民幸甚。而後世料民之方,不過彷比閭族黨之法,今之統戶,卽其制也。今日之事,不患無其制,患不擧之。臣觀續大典,丁戶之見漏,率挾之冒僞,皆置徒流。國家設法,非不嚴且周也,臣未聞設法以來,民士之以此獲罪,吏議之以此照勘,是或人皆畏法,無或有犯,法無所用耶,抑有之而吏不之問耶?今日之紀綱,今日之人心,難保其無犯,而吏不之問,則是與無法同也。統戶之法,已詳於肅廟乙卯節目,臣不必更爲條列,惟在擧而措之耳。籍統旣明,則必固之以地着,維之以重遷,民得以安業。夫民不地着不重遷,則良民易以窳怠,奸民益以縱肆,雖有廉能之吏,綜劾之政,莫得以治也。蓋民安土則重犯律,重犯律然後,向善易而爲惡難。非凶殺流離,大不得已,不許出邑里。凡游住浪接,蹤跡可疑者,所在之里任,隨則告官,文移符驗,繩以重律,仍充戶役。其或就食遷徙,去其鄕里,則必有移去官文,始許出境,則盜賊屛息,生齒必繁然後,頒之以戶牌,載之以丁籍,申以譜牒,一國之民,若上若下,若小若大,井井不紊,就戶而計丁,計丁而班役,此兵法所謂治衆如治寡。程子曰,韓信多多益辦,只是分數明,分數不明,則將不可治兵,況王者之治民,捨是而無術也。戶牌之法,始於太宗癸巳,未幾除之,至仁宗丙寅復行,至今不廢。而今則僞濫莫甚,只是文具,或一人而佩數三牌,或良人而佩私賤之牌,或皁隷而佩士子之牌,奸僞百出,吏莫之禁。臣意則以爲,凡於式年收籍之後,逐戶計丁,以爲丁籍,藏於兵·戶及本道·本邑,自本邑,按籍而造牌,按籍而給牌,國內之戶牌,定其格式,若或弄奸舞僞,則繩以重法,或於治兵之際,或於放糴之時,嚴加糾察,依律科斷,其或失於水火,則呈于本郡及本部,造出紙牌,待式年改出本牌,則奸僞必息。平民料數之法,臣旣言之。而我朝崇尙門閥,專用士族,而奸僞日滋,厖亂無別,鄕曲賤民,多收十斛麥,則肆然擬於士族,改祖換本,冒稱世德,州縣莫得而知。良丁之日縮,其本,專在於此。此無他,譜系之不明故也。周禮地官,小吏掌邦國之志,奠係世,辨昭穆,降至後世,唐太宗,命高士廉,撰氏族譜牒,實爲王政之大節。矧我列聖國婚,必簡掄名族,非如齊·魯·秦·晉之世爲甥舅,卽今卿士大夫,若非后家之遺裔,必是王姬之後屬,淪棄埋沒,亦是國家之欠典。臣意則朝家不必設局,自京兆,增出色郞,取當式帳籍,各以姓派彙分考出,溸以上之,至於年久之帳籍,丙丁以後,迨今百五六十年,人家六七世世派,可以修正,兼取私家譜牒,以憑考閱,一國民生之系派,了若指掌,藏之史閣,副在京師,萬姓之氏譜,可無隱情,而冒稱之患,必息。此亦料民之一法,何謂名目之多門?古者域民之方,不過有四,曰士,曰農,曰工,曰商。管仲,伯者之佐,而其所以治齊者,不過曰參其國而伍其鄙。定民之居,成民之事,處士就閒燕,處工就官府,處商就市井,處農就田野,制國以爲二十一鄕,工商之鄕六,士農之鄕十五,一域之民,不出於士,則必出於農,不出於農,則必出於工商,四民之外,無他民矣。惟我國家則異是,同是編戶之氓,同是閭井之民,而商農工賈之外,名目之衆,不啻千百,州縣眩於奉行,胥吏因緣作奸。所謂良丁,存十一於千百,就其軍保而言之,有禁保焉,有御保焉,有砲保焉,有餉保焉,有宮納之保焉,有騎步之保焉。以諸司言之,政府樞府,有差備之吏,太僕廚院,有諸員之名,生徒之稱,留曹之額,有不可殫擧,下至樂生醫女,亦皆有保,各寺宮房,各自有奴婢。若此之類,苦樂相懸,輕重異塗,人情不甚相遠,避苦而趨樂,舍重而占輕,奸僞之萌,在上者無得而遏也。唐臣陸贄曰,時弊則但理其時,法弊則全革其法。臣嘗喜其說以爲治國之道,不越乎此。若今良役之弊,時弊居其二三,法弊居其七八。所謂法弊者,名目之繁是已。夫國不可去兵,國不可無官。有兵則不可無糧賜,有官則不可無胥徒。糧賜之奉,胥徒之費,皆宜仰給於計省,量宜分俵,措置得當,則國無廢事,公私無乏,不宜割裂而狹小之,俾濟其私而已。至若諸司之奴婢,有國以來所無之謬制也。蓋私賤之名,自箕聖以來千百載,未能去之,古亦有賣僮之賤,僕圉之稱,其來古矣。而公賤之法,殊甚無謂,國家設置官司,星羅碁布,用若不敷,則當以公賦稅給之,今乃給之以人口。人口之贏損無常,或一人滋殖,而爲十百,或百口耗失爲一二,非直不利於國,雖該寺該司,亦無所利焉。目今寺奴之弊,充滿一國,至於嶺南,則其禍尤烈。凡係寺屬,生子而不擧,或刎首而自戕,隣保之禍,十倍於良役。蓋良民之侵困,害至於丁夫,寺屬之剝割,竝及於男女,實良役之所無,一良役,足以亡國而有餘。今又益之以寺司之弊,危亡之機,迫在朝夕,而朝廷,曾不以爲憂,甚爲執事者羞之。嗚呼,王者不能無取於民,雖三代之聖王,必資於賦,賦必出於民,一以丁夫爲準,十六而成丁,六十而除役,故橫目之民生,而供上不過四五十歲之間,良民之役雖重,猶有老除之法,各司奴婢,載於本案者,或有百餘歲,不出物故,百餘歲者,人生三四世也。古無之弊法也上之所以取於下者,自有定制,下之所以登于官者,不出一塗,閭井納之於州縣,州縣輸之於計省。計省者,實天下委輸,是古司徒之職也。以九賦斂財賄,九式節財用,宮府之用,六軍之食,百官之俸,皆出於一簡而不紊,約而有要,歷漢·唐·宋,而治雖異道,意實相循。惟我國家則異是,今之戶·兵部,卽古計相之職,而實未能總國中之賦。所謂民賦或歸於軍門,或入於宮房,或分於諸司,名色各殊,莫相統攝,各遂其事,各庇其私,紛紜糾纏,橫戾泮散,雖使劉晏·陳恕之徒,相繼而理,居今之世,無易今之道,臣固知其無救於時,而賦必日損焉。欲一域之增賦,莫若料數而統攝,欲民之無欺隱,莫若剗去名目之繁,而賦總於一塗也。軍門不可罷,諸司不可革,而征斂之門,不可多開也。天下之勢分則微,合則裕。蕞爾小邦,不足比中國之一省,而就其中,分割若彼其多門,如是而望治,亦難矣。王者以民爲本,生齒旣殖,征斂會一,則國不期富而自富,用不期裕而自裕。一域之民,同是邦民,無論公私良賤,按籍而計丁,計丁而收布。諸般立役之外,定以一疋之役,公賤則比諸良賤,私賤則三分納一,外則州縣收之,內則有司掌之,以爲軍國之需,無論軍保·吏保·工匠之保,擧皆歸之於有司。非特各衙胥徒,雖三軍賞賜之費,一出於有司,斟酌分表,去浮冗而抑私用,將臣則惟責練操之務,不畀財賦之權。軍門旣如是,則諸司竝宜一體,一邦之內,財賦之權,始歸一統。古者掌賦之臣,只有司徒之職,我朝則兵·戶共掌。先朝設法之意,蓋欲分權而責成。今不必改。臣意則以爲,賦出於田者,擧皆歸之於地官,山澤之利,可竝於度支。賦出於丁者,皆歸之於司馬,各樣保布之屬,宜屬於本兵。文移徵責,不出於兵·戶二部,則州縣易於奉行,功能自著,奸民雖欲欺隱,無所容其僞。行之十年,若無飢饉癘疫之災,則戶口必殖,民賦必增,聖人復起,不易臣議矣。議者或以私賤之納賦爲難,是則私賤,同是王民,民無無賦之民,仰役之外,當與編戶等。臣所謂三分納一者,以其各有主者,則不可重賦,三分而二,貢於主,一納于官,則良布比前雖減,而通計國中之民戶,私賤十倍良民,私賤一分之賦,旣歸有司,則亦可以此償彼,而國不乏用,民以得蘇矣。且畿民之役重,百倍於外道,而京輔私賤,隷於摠·守兩營者,皆有六斗需米,幾爲一疋之役。推此而言,則六道之民,不可異同,而是亦均賦之道也。八域之版籍,皆在京兆,朝家試取一邑之戶口,考其小民之役號,則名目之紛然,槪可見矣。諸色之外,納賦於公家者,百纔一二,數百載之來,戶口之滋殖,固宜十倍於古,而民賦之納官,未有一毫之增益,其故安在?如天之福,萬年寧謐,戶口之盛,如隋如漢。臣恐無補於國計,而七事之課,徒歸於文具也。何謂征賦之太重,遠近之不均也?編戶之民,夫妻治田,上事俯育,多或十餘口,小不下七八口,終歲勤勞,殫躬竭力,上農則所獲,不過數十斛,中則十餘斛,下則不滿六七斛,下此則無是也。一人之身,自有公私之負,租調之出,計不下數十斛,養生之具,宴喜之奉,凶殺之用,不在是焉。今又徵之以二疋之役,一域之民,雖皆有上農之收,固已不能輸其半矣。百里之邑,千戶之鄕,上農之民,不過一二數,而上農之所不堪者,今欲責之於齊民,欲民之不轉徒流離,去而爲盜賊,難矣。嗚呼,續典旣頒,條法甚嚴,軍額之未充,逃故之未頉,五口以上,爲守令者,擧皆勘律,而列邑之事,臣嘗見之矣。今之爲守令者,亦難矣。搜刮無隱,鉤挍盡巧,幸而得充,朝充其額,夕而造逋矣。夕塡其闕,朝已報亡矣。其或富實良善之民,俛首而趨役,一室之內,一人應役,猶足以折産破戶,況一室而有二三丁,或四五丁,竭其地之所入,盡其力之所治,多則三四歲,小則不過一二歲,擧皆蕩柝破壞,始則折賣田宅,終則典質妻女,一遇凶札,則相率而塡溝壑矣。此無他,征斂之太重故也。征斂旣重,則民雖欲安其田里,樂其生業,上且以重賦驅之,其勢不得不去而之四方。如是而只責逋額於守土之臣,勘之以重律,爲守宰者,雖欲盡心力而爲之,比若注水於漏甕,注愈疾而器不盈也。爲今謨國之道,不過蠲賦而寬民,訏謨之臣,非不慮此,而趑趄而不發者,蓋有由焉。顧今國計哀痛,公藏府蓄,擧皆枵然,一年之入,不足以應一歲之經費,一或遇災而蠲減,則左右移貸取辦,目前猶患不給,如是而徑議蠲賦之政,則非愚則迂也。故臣以爲,欲民生之安集,非蠲減其賦,無道而苟求。民賦之蠲減,則所當料數統攝,以定民志,剗去名目,以剔民僞然後,定爲一疋之制。賦雖減舊,民必增額,裒多益寡,自不乏用。古人曰,天生一代之人,自足了一代之事。非直人材爲然,財賦亦然,我國雖貧,夫以八域之民賦,不能供一國之公用,無是道也。世之言理財者,皆祖劉晏,而晏之言曰,理財莫如管民,戶口滋多,則賦稅自廣。若晏者,不過古所謂聚斂之臣,而其言,猶以愛民爲先。夫以堂堂千乘之國,其愛民之道,反不如聚斂之臣,則誠不可使聞於隣國也。故我大朝八條常訓,愛民爲第四條,處乎敬天法祖之下,大哉王言,誠可謂知所本矣。然愛民之道,無他,不過輕繇而薄賦。夫欲輕繇而薄賦,則二疋之制,不可不革,而畿輔之民,尤所先恤也。夫畿輔者,根本之地也。烟戶之役,供億之煩,十倍於諸道。田賦身調,雖盡數蠲減,比諸道,苦歇懸殊。臣取見朝家經制之意,諸般賦役,較重於諸道,臣實憫焉,誠不知何故。臣竊觀畿甸之地,地多磽瘠,生理甚艱,邑無百室之里,民無十算之蓄,蒙殃輯屨,貿貿來往者,所在皆是。我聖上至誠愛民,必欲使遠外遐裔之民,同被涵濡之澤,而衽席之下,京輔之人,偏被顚連之厄,反不如遐遠之人,豈不有歉於仁民之政耶?嗚呼,夫子曰,不患貧,患不均。古人有言曰,怨生於不均。不識均役之道,而先議輕斂之政,則是所謂處士之高談,而不識時措之宜也。夫民生之咨怨,本於征斂之煩重,征斂之煩重,由乎民數之不周,民數之不周,因其名目之多門,而民役,職此不均焉。民役不均,則雖欲輕斂而寬民,不可得也。夫所謂統攝而料數,剗去名目之繁者,均役之本也。民役旣均,而賦不從輕,則是則大桀之政,而非王者之道也。哀公問於有若曰,年飢用不足,如之何而可?有若曰,盍徹乎?臣所謂一疋之制,殆同於有若之徹,可謂迂遠而不適於用,有司之臣,必笑臣言之無用也。然今日國計之日急,其故何在?流逋日衆而賦無所出也。國之財賦,非天不生,非地不養,非民不成。議者常憂經費之不足,而不思重斂之驅民。民生日縮而能富其國者,臣未之聞也。劉晏,掌賦六七年之間,戶增三百萬,賦增千萬緡,其要不過安集流民,輕斂而致人。如使臣言得行,則流逋必歸,而賦必自增。有若之徹,未必爲迂,而魯國之用,未必不舒,臣所謂平民役者,此之謂也。治國之道,常憂財用之不裕,善爲國者,常使財勝其事。而事不勝財然後,財不可盡而事無不濟,用可裕矣。今日之國用,裕乎?不裕乎?議事之人,每憂國用之不裕,必欲求財而益之,然求財而益之者,未有能裕國者,漢之孔厪·桑弘羊,宋之王安石·呂惠卿,固嘗汲汲而求財,皆能拆秋毫而言利事矣。臣未聞漢武能致富庶之業,而宣靖之禍,實基王·呂之變法,言利者亦可以知戒矣。曾傳不云乎?生財有大道,生之者衆,食之者寡,爲之者疾,用之者舒,財恒足矣。善哉言乎,裕國之道,盡此矣。外此則非君子之所可道,而卒未有足用者。嗚呼,無民則無財,生財之本,莫急於管民,管民,莫急於均役,均役之道,臣旣陳之,則生財之方,臣固言之。不必疊獻,請言其事之害財者。本源未澄,則有以害財,冗食未去,則有以害財,貢案未正,則有以害財,漕運不通,則有以害財,鈔幣不行,則有以害財,山澤未闢,則有以害財。嗚呼,天下萬事之本,皆在人主之一身,其本不澄,則天下萬事,皆無着手處。然澄本之道,不可執一,淸心省事,則本源自澄,去奢崇儉,則本源自澄,仁以愛物,則本源自澄。自古致治之君,未有不能裕國者,裕國之方,未始不由於澄本。漢之文帝紀,無可書之事,而史臣稱揚,不過曰恭儉玄默,衣則弋綈而不厭,臺則百金而不費,問其藏則紅腐而貫朽,問其租則三十而稅一,世稱富庶之治者,未始不以文帝爲宗,此其故何也?本源不澄,則必不能致此。至若皇朝太祖高皇帝則尤有大焉。承元氏創殘之餘,武定天下,南征北伐,頻年用師,而免租之詔,無歲無之,至十有三年下詔曰,荷上天眷佑,君王華夷十有三年,倉廩盈·府庫充,民力未甦,凡天下今年夏稅秋糧,盡蠲之。嗚呼,文帝之世,四海寧謐,與民休息,其所富庶之業,厥或有由。而洪武之初,天下草創,人民困瘁,三征北漢,西伐巴蜀,東取閩廣,南平雲南,比之承平之世,奚啻千萬,而免租之詔,比文帝尤頻,而未聞其時有求財之政,征利之制,十餘歲之間,天下富足,蠲復海內。裕國之盛,未有大於皇朝,其道無他,臣嘗聞之,太祖皇帝,躬履節儉,宮室不斲,器用髤漆,身衣浣濯,未過十載,國致殷盛,澄本之效,其應甚速。蓋嘗觀之,取民愈約,其國愈裕,惟在在上者所致,臣不必遠引前代,我聖祖立國之初,其取民至約,一結而收不過四斗,殆是三十而稅一,比之今時六分之一,而國勢殷富,比今十倍,以大典頒祿之制觀之,國用之裕,從此可知矣。蓋恭儉節省,卽我列朝家法,常訓八條中,亦揭崇儉二字,而反復於夫子節用愛人之訓,澄本之方,外此而無可求矣。伏願邸下澄省焉。本源旣澄,則裕國之道,固已十八九矣,而至若害財之源,不可不察。凡事之害財者,莫大於冗食,天地之道,生生不已者,代天理物,裁成輔相,事擧其中,斂從其薄,財不可勝用,而其所以匱竭而不裕者,冗食,害之也。唐臣白居易,作七德之詩,以美太宗,有曰怨女三千,放出宮中。貞觀之治,其嘉謨美政,史不勝記,而居易之詩,獨稱乎?此臣嘗疑之,晩而有解,蓋太宗愛物之仁,惜財之心,至此而可見,亦足爲貞觀美政之首。夫冗食之煩,類自宮庭而始,十農不足以養一兵,十兵不足以養一女,三千之女,可費三萬軍之食,而太宗再出之,其澤之及於民,不啻億兆人矣。推此類也,冗食之害財,在所當損,太宗可謂知要矣。今日冗食之原,臣不能殫究,而若論其著者,有冗官焉,有冗吏焉,有冗例焉。建官之制,唐·虞尙矣。漢·唐·宋以後,獨皇朝官制,得周官之意,以六部統天下,而四十二司摠世務,脈絡相循,承體不紊,雖百世,可循也。國家政法,多彷天朝,而若其官制繁複冗雜,倍甚於大國,以一二司言之,餘皆類推。管宗戚,一宗人府足矣,我國則有宗親·敦寧·儀賓·宗簿等寺。典酒食,一光祿寺足矣,我國則有廚院·內資·禮賓·司宰·司醞等署。如此等類,有不可枚擧。夫一司一署之設置,國家財用,費自不貲。嗚呼,偏少之邦,務嗇節約,猶不足以自保,而設官置員,反爲大國之所無,國弊民困,理所必至。至於員役吏胥之屬,國初皆以鄕吏番上,中古以來,給布雇人,仰食縣官,縣官旣置,冗吏亦隨之,雖微官庶司,冗食之吏,多或十數人,小不下八九人,誠甚無謂。文忠公趙憲,以質正官赴京師,觀見禮部之屬,僅爲九人,而高官之所使令者,止於坐衙時執役,而不敢帶一吏以榮於市巷。夫以中朝人物之盛,事務之繁,簡率類此,其深長之慮,經遠之謨,擧此可見。嗚呼,設官置司,所以理民,而非以厲民也。多置無用之官,廣蓄無用之吏,費餼廩而資呵擁,無益於事而有害於民,此而不去,則不可以語理道也。臣以爲欲汰冗官,事必由漸。今之諸司,皆有所屬,苟欲去冗,則隨其屬而倂合,如尙方將作爲水部之屬,隷院棘署爲刑部之屬。隳小隷大,以本司之員,爲所隷之曹色郞,以掌其務,其或遷轉作闕,則勿爲出代,只以本曹之郞,管其色掌,漸就省減。而廟堂之臣,詳定員額,雖不一時蠲汰,數年之間,冗官自當省減。而吏道不雜,官旣省額,則吏必隨減,自足以濟事。所謂冗例者,東人喜稱前例,諸司各邑,竝皆有式例,一入式例,便同石畫。凡定式之初,非有賢智之士,圖爲永世之利,妄庸浮剽之人,苟取目前之用,創爲謬例,則後來者,從而循之,載之式例,牢不可破。夫以食饗之節言之,諸道支需,使客宴餼,豐侈無節,竝稱式例。水陸之味,狼藉籩豆,屑棄天物,至使狗彘餘喙,一食之饌,或費中人數三家之産,而人不以怪,恬以爲常,此莫非冗例誤之也。禮固有之,天子八籩八豆,諸侯六籩六豆,大夫四,士二,先王,作爲禮制,各有差數,使天下循之,不敢有違。范鞅,受十二之獻,夫差徵百牢之餼,君子知其不終。如使古之君子,見今日列邑之食饗,其可無譏耶?且我國家,卽古公侯之邦,大國之卿,只可比天子之上士,四籩之享,於禮爲僭,有王者作,在所損乎,在所益乎?臣謂諸司外邑所在式例,其濫奢無謂,申飭中外,竝皆釐正。而至若食饗食品,使知禮儒臣,詳爲考据,兼採廟議,參酌古今,定圖式,頒示八道。閭巷食饗器數,亦有定制,使民有所持循,則實爲裕財之一助。宋臣蘇轍,常爲三冗之說,以進於神宗,自古談治之士,未嘗不以冗食爲憂,而當時時君,忽而不知用,顧喜一種富强之說,卒之天下騷然,亂亡隨之。殊不知鐵寸之積,能致鉅萬,尾閭之泄,能竭府藏,富强之說,不足以裕國,惜費之君,有可以致治。誠使轍之說得行,則熙豐之政,必有可觀,而顧無人用之,可不恨哉?我國任土之貢,蓋彷禹貢篚包之制,有土則有調,有國之常典。國初以來,垂百餘年,未嘗以土貢病民,不幸燕山之時,用度侈靡,常貢不足以供百需,故加定雜物,以充其欲,貢案大壞,民不堪命。中廟改紀之後,弊政盡革,而至於貢案,則當時任事之臣,有不及釐正,蓋上供之物,有增無損。一時權捧,後必因例,明·宣以後,聖神相承,而貢案仍舊,至光海之世,其弊愈酷。孝廟之時,相臣金堉,建請大同之法,以結收米,租·調合一,民情胥悅,積弊遂祛,可謂數世之利。而惜乎創法之初,事未盡善,只因當時之謬案,不復先朝之舊典,利雖及民,而弊又旋生。目今加下之法,實爲難支之弊,貢案未正,則大同之法,適足以病國,末弊之極,不可收拾。嗚呼,澄本之說,臣固陳之,而若論澄本之功,當以貢案驗之。臣伏覩近日以來,我大朝日召度支之臣,釐正積弊,成書印頒,宮中之用度,竝加裁損,雖在靜攝之中,不憚瘁躬,萬世垂裕之策,將在於是,此皆邸下之所親見。夫以大朝之心爲心,推類以求,則凡於益下之道,無所不用其極,而先朝之治,不難復也。噫,國初貢案,今無可徵。而臣嘗見先賢所記,世宗之世,令畿內水邊居民三百戶,輪回納魚,以備御饍。三百漁戶之所納,可謂至微薄矣。沿海守宰,日次之捧,不如是之觳也,而英廟能安之。當是時也,上奉太上皇,二殿之供,六宮之需,必不尠矣,猶儉於三百戶之奉,仁民愛物之德,百世之下,猶可咏歎。我列朝恭儉裁損,節以制度,事皆彷此,故雖以任土之員,民不知困。向無燕山之昏亂,則貢案之懷亂,必不如是。嗚呼,不勝一己之私慾,不念萬世之貽害,自古昏亂之君,蓋皆如此,其亦不思之至也。左海之土,未嘗加縮,左海之民,未嘗加損,燕山用之而不足,烈祖用之而有餘,治亂之本,其幾不難知也。爲今之道,不過以大朝之心爲心,以英廟之事爲法,則彼貢案之改正,特一有司之事,雖未見先朝之舊典,自可同符於烈祖。今日之土地,卽國初之土地,今日之人民,卽國初之人民,取之有度,用之有節,一如國初之盛時,則英·文·光·成之治,不難復也,何憚而不爲乎?國家之命脈,專在於漕運之任,秩視宰相,其不輕而重,可見。國家三面沿海,江流襟帶,自古漕運之通,利無不閡,未有若我國也。臣一怪夫朝廷之上,未嘗知轉輸之爲重,致漕之法,極其疎虞。米綱之臭載,歲常十數計,迷海之舸艦,莫非生民之膏血,椎剝盡錙銖,委棄若泥沙,沿海之民,困於拯米,列邑之民,悴於徵米,鉅萬之穀,常委於滄海之中。天物之橫傷,固不暇論,而人命之渰覆,理宜憫惻。太宗之三年,米運敗溺,上臨朝慨然曰,責實在予,是驅人就死地,米不足惜,死者何罪?或曰,陸輸之難,甚於水運。敎曰牛馬之死,不猶愈於人之死乎?嗚呼,臣嘗三復先王之敎,其仁愛惻怛之意,溢於言辭之外。三百年流澤,亶在於斯,百王之所未有也。雖然,臣非敢以海運之難,變爲陸運,蓋以先王之心爲心,則轉運之毖愼,必不如今日之疎虞,米綱之臭載,必不如前日之頻繁矣。臣嘗聞南道之險,有安興,西道之險,有長山。而西道米運無多,朝廷之憂,每在南道,蓋國家租賦之出於三南者,十八九,猶中州之有宣歙蘇松。京師之根本,專在湖·嶺,運米之數,歲不下四五十萬,敗溺之患,常在二險,颶風之作,濤瀧之猛,足以敗舟。而末俗巧詐,人僞百出,蒿工船卒,偸竊國穀,若憂虧欠之難充,則諉之風濤之險,任意弄幻,故敗者十六七矣。嗚呼,國之大計,無大於轉運,而三倉漕納之難,雖有運官之管攝,餘外各邑,不過以監色領納,逾致諸險,事體之疎虞,無甚於此。且舟船之用,江海異便,數千里之險,欲以一船運致,是實危道。唐開元之時,河口置武牢倉,鞏縣置洛口倉,江船則不入河,河船則不入洛。劉晏,於廣德之間,亦彷其制,造歇艎支船,江船不入汴,汴船不入河,河船不入渭,轉穀數百萬,無升斗致敗者,其法之萬全如此。臣謂今日,宜彷開元之制,置倉安興,復修南北倉之制,古有南北倉之設,今則廢矣要使湖南之船,不入湖西,湖西之船,直達京廩。其間雖有般輸之勞,脚價之費,此則朝家之所不宜較。噫,人卒無損,運道利涉,則雖二十鍾而致一鍾,在聖王仁民之道,猶且爲之,況不止於是耶?臣且聞諸道之邑宰,每於裝發之際,常患無船,蓋客商之利,重於官。夫人情趨利,勢所必至,朝家不思經畫之宜,只以晩時之律,鉗御列邑,爲守宰者,苟免責罰,若遇客船,則不計朽敗,不計大小,過數裝載,淪溺之患,前後相望,廟堂,曾不以爲憂,無具,甚矣。臣以爲,國內之客船,無論京外,一經官漕,得其公文,始許私商,列邑脚價,比前後優賜,則客商,必爭赴焉。皇朝閣臣丘濬,論漕輓之宜,有曰千石之艘,許以二百石載私貨。其說,誠得宜。今亦依此,視客船之大小,三分之一許載私貨,柁師船夫,竝屬於諸道水營,以三十船爲一綱,綱各置使,以名弁擇差。元時竝宋,朱淸·張諠,不過亡國之逋虜,元能用之,以其習海道,使開運,其以運餉爲重如此。船置旗鼓,每於下碇留浦之時,略行砲放,沿海水閫,或以輕舸,來會,觀其練習,察其非常,則實爲國家之長算。此非臣言,皇朝武臣王鳴鶴,常爲此說,古人固有言之者,惟在朝家之採擇耳。臣竊觀今日軍備之疎虞,水軍甚於陸鎭,各營水軍,雖有若干名額,或以山峽之民塡額,生不見風濤,緩急實無所用,而國內船夫,皆無所管轄。若依臣言,則不但省有用於運道,客商之輩,漸見統攝,緩急得以有用,船制則海舟異於江舟,不畏深而畏淺,不慮風而慮礁,必爲尖底面闊,彷蠻客螟蚣船之漸無覆墜之患,不但利於漕運,可用於水戰耳。鈔幣之法,自商周以下,無國無之,而國朝則未嘗用錢,用錢百餘年,病農傷財,罔有紀極,至於今日,欲廢錢則國先病,欲加鑄則財先耗,議者終未得善策。臣嘗以爲國無無幣之國,若我國則不利於用錢,何則,中國則所在有銅山,吳鄧之屬,以人臣而各擅其利,富傾天下。東土則無産銅之地,雖自朝家加鑄,費幾相當,雖加鑄而其病農傷財,固自如矣。司馬遷曰,八十則病末,二十則病農。我國則不然,雖有千里之旱荒,嘗有豐歲之米直,民貧用縮,日復一日,有司之臣,又責民出錢,以當租賦。噫,米布者,出於民者也。鈔貨者,作於官者也。爲民上者,不責其出於民者,反責其作於官者,是驅民而捐瘠也。臣以爲,京司責錢之法,竝宜嚴禁,申飭諸道,調賦之納官,不許作錢,則民必胥蘇,物輕之弊,亦少紓矣。而至於加鑄之說,臣以爲,寧不如開私鑄之爲宜。私鑄之弊,賈山言之詳矣,而丘濬有言曰,漢文放鑄而海內富庶,唐高宗末,私鑄者抵死,而國從不競,利以上和於義,而利在其中,利以爲己,則害流於下,而未必得利。夫以經常之道言之,賈山之議得之,以權宜之政言之,文莊之說,不無義焉。私鑄不可久許,或五六歲一許,而不過六七朔,卽爲禁斷。窳惡之錢,不中於式,則官聚而銷之,富民有願鑄者,必告官而開鑄,官使譏之,與官鑄無異。官不加鑄,而又禁其私鑄,則臣未見其可也。山澤天藏,國之寶也。有國家者,未嘗廢鹽鐵之司,我朝則山澤之利,國無與焉,先王藏富於民。夫利不歸於國,而歸於民,則未有子富而父貧者,於國無失焉。今則不然,山澤之利,不歸於國,亦不歸於民,反爲巨室之資,臣實痛之。北魏孝明之時,甄琛獻議,罷鹽池之禁,太師元雍以爲先朝禁限,非與民爭利,但以豪貴,封護近民吝守,貧弱之民,遠來絶望,設置主司,裁察强弱,遠近齊平,公私兩利,及甄琛罷禁,繞地之民,擅自固護,障禁倍於官司,禁之便,雍之言,正爲今設也。嗚呼,征斂之多門,臣嘗病之。夫天地莫非王土,一民莫非王臣,山林川澤,莫非國家之有,而田結則隳於各官之免稅,山川則歸於巨室之折受,如是而欲望國用之裕,亦難矣。臣旣以澄本之說,陳前,夫本源之不澄,私昵害之也。王公貴戚,國家寵私之臣也。王者與天竝公,與天竝德,則王公不得以怙其寵,貴戚不得以遂其私,一正其本,則萬事俱宜,未嘗求財而財恒足,未嘗富國而國自裕。凡事之害財者,旣去而用不裕者,未之有也。臣所謂裕國用者,此之謂也。子貢問政,夫子曰,足食足兵,民信之矣。爲政之道多端,而要其歸則兵食,而聖人而言治,猶且曰足而已,兵食不足而爲治者,未之有也。嗚呼,曰食,曰兵,不可外求而足之,有土斯有民,有民斯有食兵,則民也。無民則已,苟有民焉而猶患兵食之不足者,謨國之失道也。臣竊觀今日財食之匱竭,人且爲憂,而至於足兵之策,無有講之者,天下雖安,忘戰則危。邦域乂安,戎馬不駕,國家閑暇,及是時而不思武備之整飭,且待有事之時,亦見其無及矣。臣竊惟我國雖少,地方四千餘里,男口三百餘萬,而軍額單少,未有如今日,京中之兵,不滿萬,而外方之兵,除各樣保戶在額之數,不過數十萬。臣嘗見句麗勝國之時,地不加闢,人不加衆,而出兵之盛,動必數十萬。悉今日之軍賦,猶且不及,此其故何也?蓋軍制之失,未有如我國者,收布之民雖衆,而荷戈之兵常少,其失,在於制,不在於兵。況在額之兵,鈍弊無用,所在皆然,衝堅捍敵之任,決不可責之於此輩。故欲修武備,則當先正軍制,而宜自鄕兵始焉。軍制未正,決不可需用於有事之時。周禮司徒之官,均土地稽人民,上地家七人,中地家六人,下地家五人,起役徒,毋過家一人,以其餘爲羡田,與追胥竭作。先王之制,民有征伐,則起之以爲軍旅,當閱則作之,使趨田役,有盜賊則比之使與追捕,遇閑暇則令之使出貢賦。先儒曰,先王足兵,未嘗有兵,非無兵也,用之則布滿於行陣,不用則斂而歸之田里,此後世之所不能及也。惟唐之置府兵,得先王之遺意,四方有事則命將以出,事解輒罷,兵散於府,將歸於朝,三代以後,唐制之所以爲得也。今若參酌周·唐之古,以正今日之軍制,則其道不難,顧執事者未之思焉。夫今軍額之闕少,其故何在?爲兵者常少,不爲兵者常多,保戶則不爲也,奴賤則不爲也,郵驛則不爲也,外此則無民,兵額之少,其勢固宜。同是王臣,同是王民,無事則各藝其業,有事則捍禦國亂,理道之常,故苟欲國家之足兵,莫若人皆爲兵,人皆爲兵則國無閑民,兵必自足。臣以爲國之民,苟能成丁,則禁禦番上之外,皆輸一疋之賦,而各就所在之鎭府,無論公私良賤,擧皆團束,因其保戶而爲保戶之兵,因其奴賤而爲奴賤之兵,工商校院則以工商校院而作隊,胥隷郵驛則以胥隷郵驛而作隊,春秋農隙,各肄武事,而只以所在里正,俾爲隊正,雖不能盡受充服,而家置捍捧,敎閱以法。捍捧之制,具在戚法,今可取考,而京外下民之服,必爲定制,笠子·長衣,竝皆禁之,冠則以皮笠·氊笠爲容,衣則以狹袖戰服爲衣,則臨亂必有用。必以下番之卒爲敎師,俾知坐作進退之節,擊刺閃躱之術,冬春之交,列邑守宰,依例操閱,而討捕使占視三年一次,節度使合操而赴操之時,不必悉起一邑之兵,分爲三番,循環赴操,而以其在者爲羡卒。臣見今日外邑之軍制,脫有緩急,則爲守宰者,雖欲死守封疆,實無其道。牙兵則歸於監營,束伍則歸於營鎭,倀倀然獨守空城,有死而已。故赴役之外,改置羡卒,以衛本邑,致餉補卒,各自有宜。脫有事變,以羡卒衛本邑,則一國之民,盡就團結,必無獸駭鳥散之患。先王所以寓兵於農者,其道固如是矣。今者鎭營之設,蓋自孝廟之時,意非不美,而制甚不備,緩急之時,有難恃焉。誠如臣言,則自合唐宗置府之意,而不患無兵矣。雖然兵不患不多,患不精,兵不患不精,患無將。鼂錯曰,兵不可用,以其將與敵,將不知兵,以其君與敵,兵則在練之而已,將則在擇之而已。臣竊觀今日京外之軍容,無一可恃。鄕兵之鈍弊,其勢固然,無盔甲之飾焉,無器械之利焉,無鎧杖之儀焉,無金鼓之敎焉,自不及於京軍,而其忍飢耐苦,冒刃堪戰,則京軍之所不及也。臣嘗以爲鄕軍之勁而有京軍之鍊,無敵於天下,是則當責之列鎭外閫。臣嘗聞皇朝提督劉綎,丁酉征倭之時,久留東土,多得東民,編爲麾下,帶以北還,每以東兵取勝。常曰,鮮兵之勁悍,中國之兵,所不及也。嗚呼,東兵之勁悍,東人則不得其用,而只使他將取勝,顧不在將耶?若京營之兵,則軍門旣設之後,環衛之壯固,勝於五衛之不可復,軍門之不可革,不待辯說而明矣。然而至若五衛操閱之法,雖百世,不可廢也。此莫非我列朝制作侔天地,睿智出百王,非後世兵家之流,所可議萬一,雖以陣法言之,實八陣六花之變法,而只以戚法之行,廢而不講,臣實恨之。臣以爲以今軍門之制,而行五衛之法。譬如都監爲中衛,禁禦爲前後摠,兩營爲左右衛。操閱如法,則不廢先王之舊典,而五衛軍門,自當合一,計無便於此者。而訓局之兵,稱爲我國之精兵,癃疲稚弱,不勝鎧甲者,十常八九,臣竊憂之。試藝而充額,則老稚者,自可去矣。厚賞減餼,則無能者,自可勸矣。此實今日之急務,而練卒之要法。臣見訓局之兵,類皆世襲,稚弱常多事無謂。當於歲末,合京中待年之類,與留營之兵,比試銃射,歇規廣取,而自明春付料,歲以爲例,則疲羸之卒,自當蠲汰,丁壯之兵,固宜自在。衣布則除其例給,必於春秋試藝,亦歇取而優賞,隨其高下,以爲差等,不敢無功而得布,則士不得不競勸諸葛亮曰,有制之兵,無能之將,不可敗也。無制之兵,有能之將,不可勝也。兵不練而得勝,天下未之有也。然苟有將焉,則驅市傭而戰之,亦自以取勝,練卒猶不如擇將。臣竊伏惟念,擇將之道,擇之於有事之時,則其擇易,擇之於無事之時,則其擇難。自古建功立名之人,雖見用於亂時,而皆是平時不識何狀之人。儲材於無事之日,效力於有事之際,臣未之聞也。韓非所謂所用非所養者,千古之通患,臣實恨之。蓋臨亂而擇將,其道不難,斬將褰旗,則知將之勇,決機應變,則知將之智,攻城略地,則知將之功,不待鑑識之明,而自可辨矣。至若平時擇將之道,其道異此,試之不以其方,驗之不以其術,則終世而不得一將,人主不可不知,何則?王者將發大命,必先治其兵。子玉治兵,以蔿賈不賀卒,知其敗。治兵,實擇將之要。臨衆莅事,氣像從容,則足見其器也。三令五申,約束明定,則足見其威也。賞罰公正,士心豫附,則足見其仁也。旗鼓不亂,隊伍齊正,則足見其法也。以此驗之,百不失一。春秋之時,惟晉獨競,世伯諸侯,臣嘗考之史傳,其擇將之法,審於諸國,故綿之蒐而郤敹爲帥,夷之蒐而趙盾爲政,命將之時,必先治兵,其義固如此矣。後世則不然,或出於親貴,或出於世將,或出於自望,至於晩唐之債帥而極焉。至若國朝則專以資級取將,苟處崇顯之秩,則斯責丈人之吉,殊失先王命將之意。嗚呼,社稷之安危,國家之存亡,只係於一將之身。令以不擇之將,掃以委之境內,幾何不喪師而辱國,以賊虜遺君耶?壬丙之事,足可見也。國家昇平旣久,事變難測,而謀帥之策,若是其疎,失忠智之士,固嘗隱憂而竊歎。我大朝愛養武士,撫髀之思,未嘗不在於鉅鹿,而臣未知設有緩急,長子之責,將付之誰耶?臣竊想我邸下,聽訪日淺,朝廷之無人,國事之無涯,或未之悉,以爲吾有兵有將,可以敵愾而禦侮,可以安邦而保國。以今日之軍卒,以今日之將帥,不待智者而決知其無可恃也。則擇將,豈非今日急務耶?臣固知今日武備之可虞,非止一二。而若論其大者,無過於擇將。其餘節目之繁,有不可盡論,講論其槪焉,城池有可虞焉,關防有可虞焉,保障有可虞焉,馬政有可虞焉,四者皆不可闕一。夫國家通八路而言之,郡邑之城,爲八十八,鎭堡之城,爲四十二。而山城則建廢無常,或古無而增設,或昔完而今廢,槪而言之,爲數百餘所。城非不多,築非不勤,而凡城池之設,有禦敵之城焉,有避兵之要焉。僻奧阻深,則利於避兵,而不利於禦敵。衝要阨折,則利禦敵,而不利於避兵。兩者各有所便,臣未知今日之急務,抑以爲國家禦敵耶,抑以爲士民避兵耶?計國內城池,以臣所目覩而言之,亦數十餘城。蓋各處山城,或阻絶堅完,而壹是避兵之城,若求其禦敵,則十無一二。至若郡邑之城,不可以避兵,亦不可以禦敵,欲求兩者之便,而不可得焉。雖臣所未覩,亦可推知。夫城高五丈而未滿數仞,則難守也。城有泉池而高燥艱水,則難守也。壕塹不具則難守也。雉樓不具則難守也。近水低平,敵得以灌之,則難守也。傍山俯壓,寇得以瞰之,則難守也。數者有一,則不可守焉。皆城築之所忌,而京外城,率皆犯此,欲以是禦敵,亦可謂難矣。若今日,雖謂之無城,可也。華人,嘗稱高麗,長於城守,而今不可恃也。然臣嘗聞之,諸道城築之役,無歲無之,議事之臣,紛起而爭言,某處可城,聞其說則雖或可喜,而考其築則未得其制。舊城皆無可守,而新築亦復踵前,非徒國事之可虞,臣竊爲國家,惜此民力也。故臣嘗以爲,國家凡於城築之議,不可輕許,而諸道建請,一倂停罷,則民力亦可以紓一分,亦足爲裕財之一道。而八路之城,皆無可守之城,則城築,亦今日之大計,必使廟堂之臣,參互古今,講求城制,成書印頒,著爲圖式,舊築不必毁,因舊而增修,凡有新築之議,必令重臣相地,審其便否然後,以圖式從事。若不如制,則竝令査罪。無築則已,苟興其役,則自可有永世之利,可謂急先之務也。凡城,山城不必盡守,平野不必盡棄。中土之城,皆在平野,而禦寇摧敵之功,多載於史筆。綰轂要害之地,雖平野,不可無城。而第城築之制,山城異於平野,制雖不備,猶可以固守,平野則苟不如制,不可一日以守也。故曰,人和爲上,擇地爲次,而其築欲高而厚,其濠欲重而深,有弩臺之制焉,有雉堞之制焉,有甕聽之制焉,有騎舖之制焉,莫非古人摧敵之方,臣不敢詳陳其制,以溷睿聽。古昔諸家之議,在今可考,不待臣言而知也。且築城之法,石不如甎,甎不如土,蓋大砲之用,遍於天下,所觸無堅,一石遇碎,全面崩破,惟土可以禦砲,而工力亦省,謨國之臣,不可不知。周世宗,運虎牢之土,以築汴京,隋文帝,取龍首之土,以築長安。後世賴之,古人已先獲焉。統萬之城,蒸土築之,經數千載,其築猶完。用工若堅,則土不必不如石。惟高騈守蜀,蜀土疏惡,甃甓爲城,甎築始此,而蓋不得已也。春秋傳曰,蔿敖城沂,平板幹·稱畚築·程土物·議遠邇,三旬而成,愆于素。古之君子,量功以勤,慮事以周,蓋如是焉。而其築之非石,亦可見焉。誠使識務之士,講求乎此,著爲一法,諸道要害之邑,彷是修築,或於無事之時,或於三農之餘,期以十年,懸格增秩,則不勞民力,而郡邑城設,自當堅完。世苟有長慮之人,必不以臣言爲妄矣。國之有關防,猶家之有垣墉,雖明王之御世,未嘗廢是。而至如列國之君,皆賴此而守國。秦有崤·函,兼竝天下。趙有井·陘,雄視山東。潼關不啓,則祿山不可入也。山海不毁,則淸兵不可入也。關防之便,將可見焉。夫以左海天險之地,不少此數險,而前後寇敵之侵軼,未嘗有一險之阻阨,此豈地利之有失哉?莫非人謨之不臧也。夫國有所必守,寇有所必爭,必爭而不爭,則足以啓寇,必守而不守,則有以覆國。王公設險,萬夫重閉,有國之常,而惟我國家則不以虞焉。雖有前事之驗,而後人,莫之圖也,亦見其不思也。嗚呼,我東,地僻一隅,土過數坼,山河之美,嶺海之阻,天下莫過焉。川·益之所恃,不過劍門,而我則有西北之隘,荊·吳之所憑,不過長江,而我則有三海之固。川·吳之勢,國家實兼之,臣嘗考之圖記,審之傳聞,參之先賢之所論,四方之險,略嘗聞焉。而國家之憂,常在西路,其間自有三險。畿西之靑石,自是天險,迤北趨東,轉入兔山,大徑小路,叢雜多岐,而白峙最爲要害,此爲一險。洞仙之險,實西路控阨之要,而由棘城則達于海濱,由慈悲則達于瑞興,由扳籍則達于遂安,三祥之間則有塞墻之阻,陽德之界則有霞南之阨,棘城,低平無阻,正方之設爲此,而五者之便,自是一帶,古人已有所論,此爲一險。由薛罕而西,一曰狄踰,二曰狗峴,三曰蚯蚓,四曰車嶺,五曰甫兒,六曰送洞,七曰緩項,八曰防墻,九曰棘嶺,十曰箭門,而抵于海,是皆關西之嶺脊,此爲一險。至若咸·吉之地,路不多岐,嶺險殊絶,槪以言之,有三路焉。長津·別害而達于原州,雙城制其便,而慈航·濟仁,達于三·甲,端川·利城,達于六鎭,而靑府當其衝,此爲三路。夫路三險而西北之險,盡此矣。千里而畏人,孟子嘗論之,西之三險,北之三路,天下之所無也。兼是數者,而見凌於敵,爲不小焉,此莫非士大夫之恥也。皇朝摠兵戚繼光,常守遼·薊,審其要害,設爲墩臺〈於〉啓禎之間,後人循之,一墩之守,不過數三十人,而常摧淸兵數三萬,淸人憤之,崇禎之後,遂毁其築,古所謂空心之墩,卽其制也。臣聞寧·撫之間,平夷無險,方軌可進,而戚公,能以此制勝,夫以西北之險,而按其遺法,則胡馬必無南牧之憂,而其費必不如築城。惜無人講此也。至於保障之說,始於趙簡子之命尹鐸,趙之不亡,以晉陽之堅也。蓋小國之恃以爲固,不可無保障之地,小國之道也。小固不可以敵大,與大國爲仇,力有所不及,則避而圖存,是〈亦〉一道。驗之東史,句麗六遷,百濟五遷,勝國之時,顯宗,幸永嘉,高宗,適沁都,皆不得已也。沁都之形勝,最於畿輔,元人,至毁其城,國朝以來,亦以沁都爲重,而丙丁之亂,沁爲先熸,沁之難守,今不待智者而知。南漢雖稱險阻,而不過七里之城,不足以容大衆,古所謂保障之地,今亦無焉。臣以爲國家,必欲復修江都,可費累億萬之財,而島民,必不能保,城未繕而民必先散,國家何以爲守哉?無已則莫如壽春之爲固,江盤峽束,中有數百里之曠,因山爲城而城不必築也,環水爲池而池不必鑿也。朝家蓄數十萬之穀,而但於要害之處,爲十餘處城墩,百萬之師,未易仰攻,工力不必深費,而其守固百倍於沁矣。昔人已有言之者,今可考知也。國君之富,數馬以對,畜牧,亦國之大政。我國,土不宜馬,而考牧之方,亦甚疎虞。壬辰兵亂以後,馬籍,散亡無憑覈。仁廟之時,西南海島牧場,凡百十九,廢場十六七。至于今日,廢置無常,所在牧地,馬種衰小,小者或至數十疋,每歲上京馬額甚尠,而半歸於帖賜例給,不入於軍國之用,天廏之乘,不能備均駟,戎車之駕,一未有駿良。至若外營之騎卒,或借乘而赴操,或雇騎而見點,事類兒戲,誠甚可虞。嗚呼,游牝去特之法,載在周經,王者治國,未嘗廢也。歷代以來,畜牧之盛,未有若唐時,是不過前有王毛仲,後有張萬歲。國之所授者,只是一人,而馬之蕃息,至於七十萬,汧·渭之間,粲若雲錦。苟得其人,則事無不遂,毛仲,不過廝養之賤,而一得其用,賴及於國。唐用人之道,猶非後世之所可及也。嗚呼,千乘之國,數千里之封疆,豈小此一毛仲,而至使牧馬不息,軍國乏用,朝家於此一事,措置失宜,他尙何說?臣以爲監牧之任,不宜作遷轉之窠,募域內能識擾養之人,授以是任,期之十年,馬若蕃滋,則加之顯賞,耗失如前,則置之當律。應募之人,必將響集而思效,萬歲·毛仲,其亦接踵而至,思馬之彊,騋牝之盛,將不讓於衛文·魯僖矣。然後駕乘軍馬之外,一切賞典帖賜,倂皆革罷,而餘給於京郵外閫,外閫之騎卒,不可因舊,昔者魏舒禦狄,毁車爲徒,因以取勝。臣則以爲,京營之外,外閫則當毁騎爲徒,而砲車之式,頒之京外,敎之車戰,其比無用之騎卒,功用固萬萬矣。臣觀京營戰車之制,制甚精巧,蕃蔽不備,不可以禦砲丸,我不能蔽身,則不可以殺敵。臣意使謨國之臣,講求蔽衛之具,車制可備,而緩急有用矣嗚呼,一馬政而軍備之可虞者,擧此可見。上之人,苟有意於克詰,而惕然思懼,則凡臣所言,不可以目前之無虞廢之。宣廟之時,紀綱百度,比今萬萬,而二百載晏逸,朝家固以爲無虞矣。時則有若趙憲,屢進封章,惓惓於兵事,當時之人,至以謂狂言,不旋踵而有龍蛇之變,人始服其先見。此古今之通患,臣所謂嚴武備者,此之謂也。嗚呼,有民而有財,有財而有兵,天下之理道畢矣。臣於是,益之以兩言,必曰官選公而已,法令信而已。此其故何哉?夫官選公而後,能者可以進用,法令信而後,民可以趨法,今欲爲天下國家,無人則不可任也,無法則不可行也。臣所以綣綣於是者,蓋以此也。噫,用人之本,在於科擧,而目今科弊之極,莫可收拾。我聖上前後絲綸之間,未始不以科事爲重,而尙未聞朝廷之上,有救正之策。臣竊惑焉。天下用人之方,不過曰薦辟而已,曰科擧而已。漢之孝廉,魏之中正,晉之土斷,皆薦辟之流也。唐·宋以後,只以科擧取人,至于皇朝而亦不變焉。蓋公天下之道,在於科擧,科擧之法,行於天下,而薦辟遂廢。然薦辟,固難得其實,而立法之意,在行,詞科,雖或得人,立法之意,在言,言之不得比諸行,舊矣。上之所造,民必趨焉,以行而造士,士趨必端,以言而作民,民俗必澆,此理之常也。然而兩者不可偏廢,廢一而存一,其弊必復如前。臣嘗以爲薦辟·科擧,當合以爲一,科擧取其公,薦辟取其實。皇朝之制,始用薦辟,終以述作,千古之美制也。爲今之計,當參酌中朝之制,取之以薦辟,試之以科擧,鄕里送之州府,州府送之公車,如古待詔之制,又自鄕而試取,合而試之京師,其或中式,而且入鄕里之辟,則授之以文學之任,其有中式而不入鄕里之辟,則不得與淸選,其或有鄕里之辟而不入於製科,則如今抄選,擧而用之。且其薦擧之目,不必多道,漢之孝廉,實得取人之要,孝爲百行之源,而求忠臣,必於孝子門,王者取人,捨是而無他道焉。人之有卓異篤實之行,死或爲棹楔,此乃聖朝旌勸之大政,而實無益於理道,只樹風聲而已。曷若於其人之未死,而取爲國家之用耶?今世理道之壞,其故無他,取人之道,不過科擧蔭仕而已。科場之不嚴,未有甚於近日,倖門多啓,人僞百出,有識之士,多或恥而不赴。而至若蔭仕,則其甄注之權,擧而授之,一銓臣,一人耳目之所及,自有其限。夫以有限之耳目,以應無窮之人材,亦見其難審,而其不爲綺紈子弟豢養之資者,幾希,如是而欲望仕塗之淸,不可得矣。仕道不淸,而欲其國之理平,亦恐無其道也。至於武擧之選,尤甚無謂。朝家每於大慶之餘,苟欲慰悅民庶,則或歇規而取之,一榜之選,多或累百人,小不下七八十,逐歲所取之額,類皆如是,是皆朝家收布之丁民,良口之耗失,未必不由於是。且廣取者,雖曰慰悅,而今之武擧,旣取之後,擧皆不調,其得官者千萬之一,廣取者雖謂之慰悅,不調者獨不爲之怨鬱乎?如此則雖名謂取士,實則失兵也。今若合京外出身爲一廳,每年都目前一朔,試以武技,或兵書,其優等者,以次取用,則國無失兵之勢,士有得仕之路,豈不美哉?臣嘗聞之,宋之取士,帝必齋戒爇香,冀得賢才,說者以爲,宋之科試,多得人材者,以此之故也。科試之不當輕,此可見矣。且詞科取人,當取專門專業,可以需用,主司者,務出隱怪題目,以乘人之不知而胘耀之,使人弊精神於檢閱,茫然無所向方,雖偶而得選,無益於事,只啓其倖門。朱子語類嘗云,三年前,曉示某經某史,使考官擧子同習,則得選者,必精。顧今搜檢之令,甚嚴,應試之人,不敢挾書,國家之道,尤當以朱子之說爲準,專門專業之人,當由此而出。此在廟堂之臣,潤色之耳。若其節目之詳,臣不敢煩陳。至於法令者,人主之大柄,法令不信,則民不從令。諺嘗高麗之政,不過三日,法不信於民,則無怪其紀綱之不振也。夫欲法之信於民,則其道無他,審之於始,守之於中,固之於終,信如四時,堅如金石,則民不得不從,而紀綱立焉。史臣有言曰,宋時之人議論,勝於事功,此正指今日朝象也。臣竊觀近日朝家之事,一宰臣進言,便出擧條,一宰臣沮撓,遂至爻周,新令之下,民皆相顧,以爲此令雖下,豈保久行?不旋朝而事果寢焉。若是而責民之從令,雖嚴法刻刑,不可得也。商鞅變法,令旣具未布,先立三丈之木,募民徒,輒與五十金,戰國富强之術,君子之所不道,而舍信則無以制民,夫子所謂去兵去食,而信不可去者,此之謂也。且鞅之誅死,三族俱夷,而秦人未嘗哀之,鞅所創行之法,類刻薄少恩,人所不樂,鞅死則必將次第革之。而臣未聞公子虔之徒,復議鞅法於鞅死之後,秦所以兼竝天下者,皆由於法之信民也,非後世可及焉。臣請言今日之法令,夫以酒禁一事言之。酒禁之出,凡幾巡矣。向年秋曹之出禁,京中大酷,皆捐酒於溝中,數日之間,數千甕之釀,皆被於道路,未幾而弛禁,近又以多釀懸禁,而此令之久行,臣亦不能保焉。嗚呼,令之難行者,不可强行,强行而無終,民將不信。皇朝高皇帝,威加海內,神聖睿智,制法之詳,度越百王,而於酒,則未嘗設禁,非闕文也,蓋有微意焉。父母慶則飮,克羞耉則飮,羞饋祀則飮,人情之所不可已,聖人亦不以遏焉。故洪武之時,不許民之廣殖秫田,而未嘗禁酒,此豈非今日之所可法者乎?臣愚以爲,酒不可永禁,亦不可不禁,只如今之牛房,京城則內設數房,外設一坊,外方,亦大都雄邑設一坊,或合數三邑設一坊,而其餘則切禁私釀,又不許小麥之多種,如明制之畫一不改,則寧有民不信之患哉?皇朝令行禁止,不距朕行,蓋得乎信令之道。閣臣張居正嘗曰,高皇帝,聖之威者。臣亦以爲,今日之治法,惟聖之威者,可以理焉。臣所謂公官選而信法令者,此之謂也。臣愚不自料,國家之長策,生民之大計,妄論至此。時人之竊笑,臣固知之,而猶且不止者,我邸下二載聽政,終未有一人言之者,臣又不言,則終無一人言之也。且言路之壅塞,未有如今日者。樂聞過而開言路,新政之大要。竊又以是獻我邸下,天下道理無窮,而知識或有所蔽,性情或有所偏,故過而不聞,則蔽者必至昏塞,偏者必至流失。帝王家所處之位,固是多過之地,故先王旣設之鼓,又建之旌,旅賁之規,䞇御之箴,工師之誦,皆所以廣聞過焉。後世則不然,只設十數諫官,而又未必盡言,則聞過之路,亦云狹矣。況喜佞惡直,中主之常情,喜惡之發,賞罰隨之,人臣之於君上,畏之如神明,應之如影響,彼見佞者之獲賞,直者之見誅,固宜相戒而不爲矣。古語云人臣事君,不從其令,從其意。人君,苟不樂聞其過,非必誚讓呵叱而禁之,流放蔡殛而罪之,風聲所及,微旨所著,亦足以鉗天下之口矣。孟子曰,訑訑之聲音顔色,拒人於千里之外,此非過言。臣愚死罪,竊見我邸下近日,書奏,責勉,例賜優批,或以嘉尙體念爲答,或以所陳切實爲批,我邸下敷受之德,臣實欽仰。然而其所責勉之辭,或無措批施爲之實,則雖有納諫之名,而無從諫驗,何貴乎納諫而虛受哉?比如病者之迎醫,察色診症,命之良方,贊其方而賞之,不肯服其藥,則是於醫者,光寵矣,而尙何補於身疾哉?誠使華·扁之屬,在此,誰肯利其贊賞而日進不服之藥哉?今世固未有華·扁者,就有之,恐未能盡其術也。臣又竊伏念,災不虛生,必有致災之由。凡自近歲以來,非常之災,可愕之變,式月斯生,至有今玆之異焉。今日君臣上下,孰不思弭災之道?而臣嘗以爲,災無可弭之道,只可備之而已。雖有變故之來,我旣有備,則災不能爲災。自古以來,遇災之君,何限?而太戊·高宗,照耀輝映於千載之下,此無他,能修德而已。其所謂修德者,卽臣所謂備災之道也。夫今修德之方,邸下其將何從而驗之?不過曰民,曰食,曰兵,得人與信法耳。願臣所以藉手而事邸下者,亦不過是五者矣,外此則無弭災之道。至若漢儒休咎之徵,洪範傅會之學,臣未之學也。伏願邸下,留神焉。臣治書將上之際,賓接有令,召牌儼臨,非不欲隨諸臣之後,獲遂延頸之忱,兼陳修省之憂。而父病,適添於時候乖常之餘,情理煎迫,方寸撓亂,實無登對之路。玆敢隨牌詣闕,陳章徑歸,臣分益隳,罪合萬殞。伏乞亟降威命,以昭法紀,以安私分,千萬幸甚。答曰,覽書具悉。條陳之誠,深用嘉尙。令備局,稟處。爾其勿辭,救護父病。
庚午三月十四日酉時,上御歡慶殿。承旨入侍時,右副承旨趙載敏,假注書李允郁,記事官李宜哲·金聖佑進伏。上曰,赴京譯官,待令乎?命注書召入。軍官玄敬濟,譯官金景喜入伏。上曰,汝之北行,幾次乎?景喜曰,二次矣。上曰,今番作行,所見,比初何如也?景喜曰,無異矣。因命達彼國事情。景喜曰,皇帝二月初七,往五臺山,三月初七,將回還,十三日,行皇后祭,五月,冊封皇后,而七月間,使勅王京下馬云矣。載敏謂譯官曰,徐宗盟之言,達之,可也。景喜曰,臣於野鷄島,逢齎咨官金有文,略知穩城地犯越人殺胡事而聞其言,三日後,逢通官徐宗盟,則宗盟曰,我自會寧來,而汝國人,殺越大國人物七人中,一人,僅得逃躱,而索汝國人行中得銀片後,的知其爲汝國人所害,汝國之先送咨官,誠得計云矣。載敏曰,與徐宗順酬酢之言,亦爲上達,可也。景喜曰,臣往鳳城,以表文飜帖事,見宗順,則宗順曰,非久,必有査勅,而皇帝信先入之言,咨官之先爲入來,亦云得計矣。載敏曰,太平宴之說,汝又告達也。上曰,所謂太平宴者,何事也?景喜曰,天下四方,皆太平,故謂之太平宴,而其宴時,琉球國使臣,亦同參矣。上曰,其樂,何如?景喜曰,異邦之樂,有不可知,而元無評論之事。且臣則不得同參矣。上曰,其飮食,何如?景喜曰,進一床于三使臣,而甚豐盛云矣。進達訖。譯官退。載敏曰,十六日謁聖,以節製改定,則自政院擧行乎?上曰,然矣。鄕儒多來云耶?載敏曰,雖不如前,而彌滿於泮村云矣。載敏曰,皇壇御製文,大臣今日又爲書來,當揭板于齋殿。而陰刻陽刻間,何以爲之乎?上曰,陽刻,可也。載敏曰,年月以崇禎紀元後再庚午書之乎?上曰,以再庚午書來耶?載敏曰,然矣。載敏曰,近來災異荐臻,卽今消弭之道,惟宜警動奮發,庶有實效。且天道玄遠,雖難仰測,而最是癘疫,爲目前之憂。聞今日入來問議禮郞之言,則道殣相續,所見愁慘,雨後田野,亦無耕犁之事,前頭民事,誠罔涯云矣。無論京外,八路同愁,死亡日聞,如火益熾,前冬牛疫之餘,癘氣又如此,西北飢饉,亦慘云。自上特下惻怛之絲綸,令諸道道臣,各別軫恤,其合歿之類,無主道殣,亦令自官收瘞,則主事之臣,必惕念擧行,而小民,亦必感泣矣。上曰,予於國事,豈忘之?而衰耗倦勤,無振作之望矣。載敏曰,殿下何爲而出此敎也?當如此之時,益勉振作之道,若盡人事,則天災亦或不能爲災矣。上曰,儒臣獻議持來,因命載敏讀之。至祭酒沈錥議。上曰,何以云耶?載敏曰,此則以愼重爲言矣。至進善尹鳳九議。上曰,陸秀夫竝享,過矣云耶?載敏曰,然矣。上曰,俄者朴弼傅之議,何如云耶?載敏曰,此則以竝享爲無害云矣。讀和順縣監李養元。副護軍申暻,工曹參議閔遇洙,諮議宋明欽,前掌令宋能相議。上曰,此則皆不獻議耶?因命承旨,書以其將下敎矣。又命載敏,讀鄭恒齡上書。上曰,只讀設弊,可也。讀訖。上曰,設弊處,有可觀矣。又曰,幾張連幅也?載敏曰,付十九張矣。疏中良役事,以一疋定式爲言,而大抵二疋之式,自故相臣柳成龍刪定,而其時則上番軍番,代納布爲二疋,而民無所怨矣。卽今則勿論良兵與雜役,皆以二疋爲定,故民力益困矣。上命承旨書傳旨曰,近者元良代理之後,耳目寥寥,心常慨之。今取覽憲臣鄭恒齡陳元良之章,謂今之時,若賈誼當之,痛哭流涕,豈可計也?而其章雖無爲世道痛慨之言,其博聞設弊足矣。令元良當下備局議處,而其若泛忽耳目之官,陳章若此,草野之人,孰肯設弊?其中,亦不無採而酌用者,其令備局,消詳稟處,毋作樞密府休紙。上曰,此時副提調,不可不備員。都承旨外任代,前單入之。出榻敎上曰,特敎之下,金吾開坐,尙不擧行,可勝寒心。禁堂受由人,竝遞差,令該曹口傳備擬,待下批牌招。出榻敎諸臣以次退出。
上在昌德〈宮〉。常參·經筵,以代理停。
下直。德源府使李彦熙。
李益輔達曰,備邊司郞廳來言,今日,賓廳次對日次,而領議政趙顯命,未出仕,左議政金若魯,右議政鄭羽良,引臺疏難安,不得來會云矣。敢達。令曰,知道。
又達曰,大司憲柳復明不爲行公,執義尹志泰牌不進令旨未下,掌令鄭漢奎在外,朴致隆牌不進令旨未下,持平鄭恒齡親病受由,尹東星未肅拜。今日以監察茶時之意,敢達。令曰,知道。
又達曰,明日常參,取稟。令曰,停。
李益輔,以都摠府言啓曰,入直軍兵等,中日習射事,自上方在減膳中,依例啓請,姑停矣。旣已復膳,今日入直內三廳,武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
趙載敏達曰,吏曹判書金尙魯,連日違召,尙不行公,極爲未安,卽爲牌招,何如?令曰,依。
又達曰,待敎宋文載,由限已過,卽爲牌招察任,何如?令曰,依。
傳于趙載敏〈曰〉待朝大提學,命招。
吏曹口傳政事,李春躋爲知義禁,趙榮國·李命坤爲同義禁。
趙載敏,以備邊司言達曰,冬至使先來,軍官·譯官等,離北京二十日,始爲還渡江,自灣上,六日入京。而軍官則稱病落留,其稽緩之習,殊涉駭然。其在懲後之道,不可置之。先來軍官趙重呂,譯官玄敬躋·金景禧,竝令攸司科罪,何如?令曰,依。
又以右邊捕盜廳言達曰,有賊黨窺捕事,本廳軍官·軍士,發送于畿內之意,敢達。令曰,知道。
又以兵曹言達曰,卽接東道監役官牒報,則惠化門北邊御營廳所授處體城五間許,今日崩頹云。依例令繕工監,把子圍排,分授軍門,急速修築。而把守軍,亦以該廳軍兵,多數定送,限畢築間,各別守直之意,分付,何如?令曰,依。
左承旨李普昱書曰,伏以,臣之代監廚院者,蓋因前知申南泰良,見帶本提調故也。今則都承旨已出,臣不可仍帶,敢此陳章自列。伏乞离明,亟遞臣廚院副提調之任,以存官方,千萬幸甚。臣無任云云。答曰,覽書具悉,依所陳,許遞焉。
咸鏡監司南泰良書曰,伏以,臣愚陋不肖,蒙被大朝特達之知,終始不替。前月使還,復叨近密,今玆又承北藩新命,眷顧委畀,益復隆重。天地大德,難卒報稱,感激惶隕,殆不識措躬之所。重念臣,早失怙恃,晩喪息男,孑然單身,年將六旬,所欠者,只是爲國一死耳。苟可以酧報聖眷,則雖得一障而乘之,尙所甘樂。何況北門鎖鑰,號稱雄藩,旣承簡寄之恩,正微臣效忠宣力之秋,顧何必爲辭遜之計哉?第本道以被邊之地,比年以來,饑饉癘疫,民死亡且半,本根先搖,懷保正急。而北關遐遠,防汛不嚴,奸民骫法,疆事方殷。此時巡按之任,宜得賢而有材力者,以爲輯寧彈壓之圖。如臣者,自知最爲拙劣,重以南北奔走,氣力已殫,疾病憂哀,死亡無日。以此空疎之才具,衰苶之精神,其何以布宣德意,救疲瘵於嶺海之間,申固封守,戢奸宄於疆域之外哉?重擔在身,弱力難任。罪戾之來,臣固不足恤,而若至於僨誤邊事,上貽北顧之憂,則徒玷簡拔之至明,復違欲報之微誠,臣雖萬死,豈足以塞此責哉?無寧得避事慢命之罪,不欲爲曠職辜恩之人。臣之今日至願,惟在於此,玆敢悉暴衷懇,仰籲於离明之下。伏乞睿慈,俯察臣言之非出飾讓,亟令鐫遞臣新授藩任,使國事無誤,微分獲安,不勝千萬幸甚。臣無任云云。答曰,覽書具悉。卿其勿辭,速往欽哉。
上在昌德宮。常參·經筵,以代理停。
下直,寧越府使鄭權,別害僉使蔡光鼎,釜山僉使趙威鎭,永達萬戶崔光儒。
大王大妃殿·中宮殿·賢嬪宮,藥房口傳問安。答曰,知道。
南泰耆達曰,大司憲柳復明不爲行公,執義尹志泰牌不進令旨未下,掌令鄭漢奎在外,朴致隆牌不進令旨未下,持平鄭恒齡親病受由,尹東星未肅拜。今日以監察茶時之意,敢達。令曰,知道。
又達曰,明日常參,取稟。令曰,停。
藥房都提調閔應洙,同副承旨南泰耆啓曰,陰雨連日,伏未審此時,聖體調攝若何?蔘橘茶連爲進御,而眩氣,其或減歇。瘙癢之候,漸益差勝乎?茶飮想已畢進,今日臣等,不可不率諸御醫,趁早入診,詳察症候,議定當進之劑。大王大妃殿氣候何如?臣等,不任區區憂慮,敢來問安,竝此仰稟。答曰,知道。慈殿氣候差勝後一樣。予則一樣矣。
備忘記,今下弓矢,別害僉使蔡光鼎處,給送。
備忘記,今下弓矢,釜山僉使趙威鎭,永達萬戶崔光儒等處,給送。
趙載敏達曰,吏曹判書金尙魯,連日違召,無意行公,事甚未安,卽爲牌招察任,何如?令曰,依。
趙載敏啓曰,大提學趙觀彬,牌招不進,推考傳旨,今方捧入。而特敎牌招之下,如是違牌,事甚未安。更卽牌招,何如?傳曰,允。
又啓曰,大提學趙觀彬,再招不進矣。特敎催促之下,一向違召,事甚未安。所當更請牌招,而一日三牌,有傷事體,何以爲之?敢稟。傳曰,大提學牌,速出催促。
傳曰,禮房承旨,入侍。
傳于南泰耆曰,寧越府使鄭權,來待事,分付。
傳曰,承旨,入侍。
傳于南泰耆曰,御製編次人入來。戶判如可入來,則使之入來。
趙載敏啓曰,臣,敬奉書題,與大提學趙觀彬,偕往泮宮。儒生等試取,收券二千一百十五張以入之意,敢啓。傳曰,科次以入。
南泰耆,以禁衛營言啓曰,前持平李得宗,本營郞廳啓下。而時在罷散中,令該曹,依例口傳付軍職,冠帶常仕,何如?傳曰,允。
兵曹口傳政事,副司果李得宗。
南泰耆,以御營廳言啓曰,因兵曹草記,本廳分授惠化門北邊體城五間許,今日崩頹處,卽速修築。而把守軍,亦令該營軍卒,定送守直事達下矣。修築,則姑待雨晴擧行。而今日爲始,定將校一人,率領京標下軍二十名,晝夜輪回把守之意,敢啓。傳曰,知道。
兵曹判書李天輔書曰,伏以臣,至庸極陋,待罪重任,夙宵憂懍,若隕淵谷。而卽伏見大司憲柳復明疏本,則其中,有曰或不深知其人之才能賢否,而奬擢是急云者。雖不指斥臣名,而臣實當之。臣立朝纔過十年,歷職內外,罔非踰分,而疎迂而已,倥侗而已。環顧循省,只見其可罪,不見其可賞,了無一事可以受知於聖上者。而數年之間,荐荷寵擢,至使一國中權之任,委畀於眇然後進,非但臣心驚懼,靡所容措,四方聽聞之駭惑,如何哉?司直之論,側耳待之,而至今寂然,臣實爲居臺閣者羞之矣。今幸有憲長之言,而過於老成,泛然說去如此,臣再拜受之,而不能不爲之慨然也。然臣若倖其無所指的,恬然若不知。因仍冒居,則非臣廉隅之所敢出。玆控短章,略暴危懇。伏乞离明,俯賜諒察,鐫遞臣本兼諸任,以謝臺言,以安微分,千萬至幸。臣無任云云。答曰,覽書具悉。此何過撕捱?卿其勿辭,行公。
前領敦寧趙顯命書曰,伏以臣癈疾隆殘,無復人事,杜門謝客,如蟲凍蟄,更無毫分當世之念。千萬慮外,忽承首輔重卜之命。驚惶震慄,莫省攸措。仍竊自悲,大朝所以眷顧臣者至此,而臣今奇疾在身,遂成廢物,將無以陳力就列,以小效涓埃之報,此殆臣窮命然也。寧不哀哉?臣有痰癖之疾,四十年沈痼,間嘗下湊脚膝,不利行步。今則侵淫上蝕,盤結於髖髀腰膂之間,牽引酸疼,痛不可堪,身如屈蠖,扶杖乃立,戶庭跬步之間,不能自致。蓋其源委旣痼,衰後益猖獗,且於昨冬,五日露宿於柵外氷雪之中,感觸層加,遂至於此。今方雜試鍼灸,遍身無完膚,而終無分效。臣於是,自知不能復爲完人,方欲陳情乞骸,以爲退死田園之計。而此際,有此不敢當之命,藉令臣,强健無他。臣有冤苦痛迫之情,不敢復以恒人自處,況今病狀,又如此,雖欲冒沒承當,何可得也?目今天災孔酷,至尊獨憂,癘氣熾滿,民將無孑遺。此時居輔相之職者,苟非有不可强之情病,則宜不敢爲解免圖便之計。況以臣受知之深·受恩之厚,敢爲此也?肝膈之懇,實非外飾例讓之比。伏乞邸下,哀臣憐臣,仰稟大朝,卽許收還,臣新授職名,改卜賢德,以幸國事。仍許臣放退田野,任便閑養,得以少延殘喘焉。臣無任云云。答曰,覽書具悉卿懇。特拜卿相職,鼎席備員,爲世道幸甚。而大朝幾年調劑之聖意,爲小子協贊初政。噫,以卿與共休戚之義,豈忍過辭?卿須遵大朝固心,量小子之慇懃。安心勿辭,其卽視事,弘濟國事。仍令曰,史官往諭。
左議政金若魯箚曰,伏以臣於日昨筵席,敢陳夏享攝行之請,畢瀝憂迫罔措之悃,而唯其誠意菲薄,不能感回聖聽,煩支是懼,未免徑退。下情之抑鬱焦悶,曷有其極?日來靜攝之節,旣無顯勝,而時氣乖常,去而愈甚。當此之時,不思所以調將保嗇之道,經夜勞動,徹曉將事,終有違於聖人量行之訓,愼疾之戒。從後求對,旣有所達,茶飯畢進,亦在今日。臣擬於明朝,相率入侍,更申前請矣。目下情地難安,末由登筵,愚衷耿結,不能自已,冒入文字,以冀俯諒。伏乞勉抑孝思,亟循群情,快降攝行之命,以副臣民之顒望焉。近來進疏之路絶稀,而間或有之,輒不賜批,已不勝其憂歎。而至於憲長疏,藏頭隱映,旨雖多晦,語或非常。要之不與泛然說等,而一例不省,亦命還給。嗚呼,三司以言進,而君上,不以一言可否,非臣攸聞。不審殿下,率是道行之,則可以彌縫目前乎?可以息紛鬧鎭世道乎?今日國事之輾轉至此者,未必不由於是。臣竊爲殿下慨然,欲望還入其疏,明賜批敎。仍命先勘臣失職之罪,以謝臺議,幸甚。取進止。答曰,省箚具悉卿懇。噫,世道日益浮嘵,苦心日事沮戲,奚待雲臺之報?世道之異,甚焉。若此而豈不致異?人心若是乖戾,豈有瑞日祥雲哉?此正願察其影者也。嗚呼,奚徒影哉?都憲,任之久矣。爲人之不爲浮薄,其知熟矣。而白首此任,豈料爲此?不必盡喩,一篇意思,其欲排斥協贊其君暮年之苦心。予以柳開之言一句結之曰,廷臣剛腸者幾人?能不爲浮囂言所惑,何以知之?洪益三一事,可以推類也。予則其時初雖興感而作,末稍其敎,遵國初盛事而然,古今異焉。事近於戲,故伊後悔之。因相臣所陳,已喩予意。謂其君則近戲,其勉,可也。謂其臣,可曰榮矣。而迫切之目,非予初意,此必做浮囂而然,決非都憲創言。噫,其做浮囂,不在其君,心在其臣。益三職不過下大夫,而有懷無隱,不合當時,故因美事,驅於不美。於小事若此,況恒抱不滿調劑之心,欲斥協贊之輔相也哉?予雖衰矣,於此等處,若見肝肺,其誰欺乎?噫,常訓,疑之勿任,任之勿疑,豈不云也?而於辨讒,亦不申申諭焉。噫,今日君臣,政政而得體,事事而得體,世道其豈若此,人心,亦豈若此乎?爲耳目之官,其欠於得體者,於君於相,隨事規勉,君與相,可謂玉成。而今者都憲,反於此焉,此予所以爲都憲惜之也。此等之時,此等之言,何過撕捱?噫,拜相之墨不乾,此等之時,豈不思大體乎?卿須體小子慇懃之意,思元良倚毗之心。安心勿辭,其卽視事,弘濟浮囂,輔我元良。噫,予雖衰矣,於調劑之心,不衰。元良之心,卽予心也。卿等豈忍恝視乎此時焉?仍傳曰,遣史官傳諭。
右議政鄭羽良箚曰,伏以臣於日昨筵中,以夏享攝行事,備陳憂迫之忱。辭語拙訥,誠意淺薄,雖未得卽奉兪音,伏惟聖心,亦已俯察下情,而有所敎詔矣。臣固仰奉明命,與君臣爲之感祝。而卽今聖候靜攝,未有所勝,雖以皇壇親享觀之,今年之異於昨年,可知矣。況時氣之失候乖常愈甚,此時勞動十二室,徹夜將事,決知其萬萬不可議者。殿下以出天之孝思,縱自輕,奈宗廟何?奈東朝何?爲臣子,雖不忠無狀,不得請,則決不敢苟然而〈止〉。伏乞聖上,察此懇篤之寸悃,亟下夏享攝行之命,以紓大小群情之憂鬱焉。臣當依日前下敎,與藥院諸臣,入侍診筵,竭誠仰請。而大司憲柳復明,論廟堂失職,其事關臣身者,甚緊重。臣有不敢晏然入侍,犯放肆之科。玆敢以短箚替身,臣尤死罪。伏願治臣之慢,以安私心焉。取進止。答曰,省箚具悉卿懇。大體已諭於左揆之批,卽諭卿也,其何架疊?而大臣,以人事君。昔,文侯問相於李克,奚徒謂此?我朝亦有以相薦相,以相薦冢宰者。目今欲爲國,冢宰爲重,非徒今也。於相·於冢宰,問相者多,而以此,不以大駭小異。今番問卿,旣擧數人,卿之所對,初無指人,而及其點下。予自定焉,違於初問。今日世道,雖曰浮囂,其所抑斥,一至於此哉?其他下語,其欲渾厚,亦不盡諭。深惜者,白首都憲,深慨者,浮囂世道,其他混淪等說,志不在於交勉。此等之時,此等之言,何過撕捱?噫,拜相之點不乾,協贊之輔深,冀卿,須體小子慇懃之意。安心勿辭,共濟世道。噫,幾年苦心,雖暮不衰,元良一心,亦諭左揆,此豈徒事撕捱之時乎?噫,此非多諭者,而觀今世道,謂予衰暮,不無窺覦苦心之意,不可不痛諭焉。仍傳曰,遣史官傳諭。
庚午三月十六日辰時,上御歡慶殿。藥房入診入侍時,都提調閔應洙,同副承旨南泰耆,記事官南鶴老·李宜哲·金聖佑,醫官金應三·玄起鵬·金壽煃·金東桓·李道吉·卞誼和進伏訖。應洙進曰,大雨之餘,聖體若何?上曰,一樣矣。應洙曰,眩氣何如?上曰,時時往來矣。應洙曰,茶飮連爲進御乎?上曰,心有結則亦有所滯,故不爲進御矣。應洙曰,瘙痒之候何如?上曰,是予宿症,不須問之矣。應洙曰,膝部艱澁之患何如?上曰,終不快愈矣。應洙曰,大王大妃殿氣候何如?上曰,安寧矣。應洙曰,王世子氣候何如?上曰,感氣雖有差道,而咳喘甚苦,故時進茶飮矣。上曰,昨有雨意,爲多士而慮之矣。今日則快晴,蒼蒼俯念儒生而然矣。應洙曰,使醫官診候何如?上曰,唯。應三診畢曰,左右三部,大體調匀,脈度視向日似弛緩矣。上曰,粟米飮·補中益氣湯,何者爲好耶?應三曰,脈甚微妙,雖不可知,而補中益氣湯,依本方進御,則似勝於粟米飮矣。起鵬診畢曰,左三部甚安靜,右三部有滑體,補中益氣湯,連爲進御,宜矣。壽煃等,以次診畢後,所達之言,與應三言略同。上曰,補中益氣湯,亦有加減之規乎?起鵬曰,或有以加味用之者矣。壽煃曰,八味元作湯進御似好,當此暑月,尤有其效矣。應洙曰,益氣湯·八味元,兼進,何如耶?上曰,不必問之矣。醫官則必以爲兼服尤好云矣。今有抑情而止之,故心如灰冷,自此以後,不能作氣,欲服益氣湯·醒心湯。而益氣湯,必宜於今日之症矣。應三曰,補中益氣湯,加入茯苓·半夏,拔去黃芪而用之,則好矣。上曰,八味湯,仍爲停止。補中益氣湯本方中,黃芪減五分,加白茯苓·半夏各一錢,爲先五貼劑入。出榻敎應洙曰,今日則大祭攝行事,下敎,宜矣。原任大臣,皆不得入侍,故送言於臣,使之仰達。外間群情,擧皆悶菀,今日雖未得請,在外大臣,必當力爭,此非持難之事矣。上曰,其間日子尙多,病或少差,則豈可攝行耶?泰耆曰,頃日小臣入侍,親承諭大臣之敎,外間則皆知有停止之命,而今日下敎如此,誠失所圖矣。左右相,以大司憲柳復明疏,不得入來,皆爲陳箚。而聞朝議則若不得請,不當止云矣。卽今寶算幾何?方進御補中益氣湯,而親行大祭,諸臣不爲力爭,則可謂朝廷有臣乎?以閭閻匹庶言之,老人雖過二三位祭祀,爲其子弟者,必力諫不已。俯察群情,出於至誠,早賜允許,宜矣。應洙曰,卽今聖候如此,頃日皇壇親祀時勞傷之所致矣。上曰,非以皇壇親祀而然,尙有十餘日,不必如是矣。應洙曰,頃已下敎,而今忽如是,此非誠實之道矣。上曰,予欲下敎,而不忍以攝行命之者,亦人子之至情也。當觀病勢之如何而爲之,如不可爲〈之〉,則何必强病而親行耶?泰耆曰,以卽今膝部症候言之,十二室祭祀,何以親行耶?亟從都提調所陳,特命攝行,千萬伏望。上曰,膝部如此,故時時習步,則似少差矣。應洙曰,殿下行步,諸臣皆以爲莫能及。氣衰之後,作氣爲之,則豈無其害乎?上曰,諺云浩然之氣,出於穀氣,多服蔘劑,則予氣豈不勝耶?上曰,嬪宮所進湯劑,當自何月劑進耶?應洙曰,自來月劑進,似好矣。上曰,然矣。應洙曰,副提調,以房單子未下,故不爲入來。提調未備,實爲可悶。臣亦有病,欲試鍼灸,許遞臣職,俾便調治。上曰,卿之不得下去者,羈縻以都提調之任故也。入診不甚頻數,豈無鍼灸之暇?予病,亦未復常,都提調之任,決不可許遞矣。上曰,注書出去,寧越府使鄭權入侍事,分付。臣鶴老承命趨出,與之偕入進伏。上曰,以假注書入侍後,不得更爲入侍乎?權曰,爲兵曹郞廳時,以侍衛入侍,爲靑陽倅時,又爲入侍矣。上曰,今年幾何?權曰,五十九矣。上曰,知有治績,故承宣·萊伯之擢除,意非偶然,每欲一見,故使之留待矣。下去後,官事,益勉爲之,可也。權曰,聖敎至此,當竭心爲之矣。諸臣以次退出。
乾隆十五年庚午三月十六日辰時,上御歡慶殿。禮房承旨引見,右副承旨趙載敏,記事官崔台衡·李宜哲·金聖佑入侍。大提學李觀彬追後入侍。諸臣進伏訖。上曰,大雨連注,爲試事甚悶矣。今適快晴,此必蒼蒼眷顧而然也。仍命承旨書傳敎曰,豈欺多士?而因雨勢少止,欲卽設行,亦爲多士。則大提學趙觀彬,日已晩矣,再違召命,此何分義?從重推考,更爲牌招入侍。書訖。上曰,此傳敎,注書持往,分付。書題紙二張及望筒,仍爲持來。臣台衡承命出往,分付。紙與筒仍爲持入。又命承旨書傳敎曰,永柔臥龍祠,御龍灣時,曠世興感而命建。岳武穆追配,亦昔年曠世興感而有命。于今欲配信國,亦繼述曠世興感而然也。噫,臥龍欲復漢室之忠,武穆欲迎二帝之忠,信國欲擎宋祚之忠,其雖三賢,其忠一也。使三忠,志不就而恨,此正忠臣志士淚滿襟者也。可謂孔聖所云求仁而得仁,又何怨者也?當初問議中五國城,意則深也。亦爲信國,而僉議不同,置之於眞贗之間,至於陸秀夫。今若建祠於五國城,文·陸兩人,豈云彼此?而旣不於五國,則因興感於信國,又追配于陸相,事近張大。吁,宋文相英特,與臥龍同稱,今者同配永柔,禮固當也。其亦繼述昔年曠世感忠之聖意,文信國,同配於永柔臥龍祠,遣近侍三忠同爲致祭。而祭文,當親製以下,其令儀曹擧行。遺像今番所模者下送,同奉一祠。上曰,文天祥,有擎天之忠,陸秀夫,有炳日之節矣。尹鳳九有意欲建祠於畿內,若然則當配享於南陽矣。上曰,此傳敎,注書持往,分付。大提學進去,後入儒生,則必稽遲,儒生先入事,亦爲分付。待大提學入來,仍爲率入,可也。臣台衡承命,分付。仍與大提學偕入。觀彬曰,臣方帶保護之任,敢問候矣。參橘茶進御後,眩氣及瘙癢之候,益有所勝乎?上曰,一樣以過矣。觀彬曰,脚部痰入之候亦何如?上曰,欲跪坐則似有妨,而大體則頗勝矣。觀彬曰,大王大妃殿氣候何如?上曰,安寧矣。觀彬曰,東宮微感之候何如?上曰,差勝矣。上曰,日已向晩,儒生試取漸遲矣。觀彬曰,臣於文任,萬萬不似。向日一罷,臣竊爲幸,今又冒當,促令入侍。臣逃遁不得,黽勉承膺,而惶悶則甚矣。且都承旨例爲偕往,而臣與其人,有不相見之嫌,此亦臣難安之端也。上曰,此在予所命,何必知申進去乎?入侍承旨持往書題,可也。上曰,書題當書之,史官竝退出楹外,可也。書題畢書後,還爲入侍。上曰,今此京鄕各題,意有所在。京鄕儒生中,若或冒題以作,則雖善作,當拔去矣。仍以此意,御筆書下。觀彬曰,大抵京鄕之儒,於科文着工各異。故四六若出,則鄕儒束手斂筆,大爲落莫,賦出則京儒之有四六宿工者,亦以爲悶矣。上曰,古則於試士時,多出兩題矣。載敏曰,自今番以後,爲謄錄,似易矣。觀彬曰,非但今番,此後雖謁聖或小取之科,每出兩題,似無妨矣。觀彬曰,御題則奉往正門,自下所出之題,則由挾門出往矣。今番書題,則自下所出者,而有書下御筆,似當奉出正門矣。上曰,然矣。上曰,雖用四五人之科,鄕儒之得參,亦難矣。觀彬曰,然矣。而向者景福宮試士時,鄕人,多爲之矣。上曰,俗談云庭謁聖及第,不渡漢江,鄕儒全不得參,則設後庭試。昔日設法之意,誠不偶然矣。觀彬曰,鄕儒能多讀,而所見孤陋,不能襯作題意。故每易見屈,其得參者,類是曾所鍛鍊於洛中者也。上曰,書題臨揭時,本館官員書之乎?觀彬曰,似然矣。觀彬曰,今番式年,嶺人有家世者多得參,至於八人之多云矣。載敏曰,晦齋子孫及金誠一子孫·退溪高弟李德弘子孫,亦得參云矣。提學及承旨退出。史官亦退。
乾隆十五年庚午三月十六日酉時,上御歡慶殿。承旨引見,同副承旨南泰耆,記事官崔台衡·李宜哲·金聖佑入侍。試所承旨趙載敏,戶曹判書朴文秀,編次人趙明履追後入侍。諸臣進伏訖。上曰,注書出往,送人成均館,三製試券,今幾盡捧與否,及收券爲幾張,詳知以來事,分付。臣台衡承命,分付後還入。上命承旨書左右相箚批。仍下敎曰,都憲之疏,誠怪異矣。以洪益三事觀之,其所罰直,謂之近戲則可也,而何可以迫切爲言乎?泰耆曰,臣等,亦對洪益三,以此乃盛世美事,而恩數出常爲言矣。上曰,益三之有懷無隱,予已知之。向者領敦寧以爲,元景夏冥行擿埴,而如此云矣。益三亦冥行擿埴而致此矣。左相,則只以廟堂失職引咎乎?泰耆曰,似然矣。上曰,都憲之年幾何?泰耆曰,似過六十矣。上曰,似然,而鬚髮不白矣。頃見鄭權則年未滿六十,而一髮不黑矣。疏中指點停當之斥,吏兵判,俱當之乎?泰耆曰,似專指吏判矣。上曰,都憲,今於年老之時,有此等陳章,甚慨然矣。至命書瑞日祥雲之敎。上曰,予爲此言則必以予欲望瑞日祥雲之休爲言矣。至命書以人事君之敎。上曰,昔魏文侯問相於李克,自古有此之事,而指點停當之說,誠可異矣。向時筵中上下酬酢,不止於一二人,而況且除拜之時,則違於初料矣。其時予意欲移戶判爲兵判,以李宗城爲吏判,而乃如此矣。至命書剛腸者幾人之敎。上曰,古亦有此等說,正指都憲而言也。至命書何足撕捱之敎。上曰,足字改以過字,可也。若書以足字,則必層激矣。泰耆曰,小臣惶恐敢達矣。殿下三十年苦心,在於調劑。而根柢不固,遽以大小國事,委之東宮,視若已安已治。而天災時變如此,人心世道,無一可恃,八路癘疫,死亡殆半,誠可謂罔措矣。以閭閻人言之,雖以家事委之於子與婦,而至於事之大者重者,則不得不管攝,此亦爲年少之人,有妨於學業而然也。東宮今方代理,兩筵之暇,酬應甚繁,豈不有妨於學問之工乎?上曰,卽今世道,我亦何爲?此心誠難振作矣。泰耆曰,殿下如此之敎,誠悶矣。上曰,戶判·編次人·試所承旨,如皆來往,注書出往率入。臣台衡承命出往,與之偕入。上敎載敏曰,本館官員誰某進去耶?載敏曰,只大司成來矣。上曰,擧子多乎?載敏曰,比諸庭謁聖則差少,而本館下人輩,皆以爲多於監試場中矣。上曰,隨從亦多入去乎?載敏曰,臣持題而往,則擧子已皆入庭整頓,雖不能的知,而隨從則似不多入矣。上曰,或有曳白者乎?載敏曰,限後呈券,幾至四百餘張,曳白者亦多有之矣。上曰,近來科儒,工賦者多乎?工四六者多乎?載敏曰,賦則通用於大小科,而近來大科,四六罕出,故工賦者多矣。上命中官持入最末一軸,仍命載敏讀之。讀訖。上拈出其中一券下敎曰,此紙,太好矣。仍以御筆書拔字而下之,拆其祕封,卽幼學沈鏞也。上曰,此誰也?文秀曰,此乃靑陵府院君沈鋼奉祀孫,而金領府事之妻姪也。上曰,然耶?明履曰,以蔭仕,方爲直長矣。上曰,賦亦押韻乎?諸臣曰,然矣。而異於詩律,音韻相叶則用之矣。上敎戶判曰,本曹定例,尙今未就,何其遲耶?文秀曰,臣取考數年前謄錄,計算磨鍊,故自不得速了矣。聖意旣欲成出此冊,傳之久遠,而臣冒當此任,何敢草草了當乎?凡事欲速,則易於疎漏,故臣必欲講究消詳而爲之矣。上曰,成此定例之後,則一年經用之數,可以開卷瞭然矣。文秀曰,此例一定之後,則國家經用之濫費者,庶有減省之道矣。雖以崇文堂方席言之,前則二立之價,至於八十兩之多,他餘所費,推此可知矣。上曰,惠廳定例,何以爲之云耶?文秀曰,以懸錄其價之故,自爾遲延云矣。上曰,元景夏尙亦撕捱,而方在京云耶?泰耆曰,今日有編次人入侍之命,而以病重未得入來云矣。文秀曰,方在京而惠廳公事,亦爲之云矣。上曰,我國有三件痼弊,卽良役·錢弊·時象也。矯救之道,實難其策矣。文秀曰,兵曹所儲之錢,至於十五萬兩之多。而閭閻間錢荒特甚,若使換銀以置,則似好矣。錢則終是無用之物,而銀則交隣緩急之際,多有用處矣。臣待罪御營廳時,換置之數爲八千餘兩,欲充萬兩而未及爲之矣。上曰,使市民換納,則豈不有冤乎?文秀曰,減定其價,緩限以捧,則市人,必皆樂從,此則臣已經驗矣。上曰,象譯輩赴燕之際,皆持銀貨而去,彼人則必以我國爲多銀矣。泰耆曰,內而各軍門,外而監兵營及富民輩,皆藏錢不出,故錢荒太甚。凡錢謂之泉貨者,謂其流行也,藏置,則非其道也。上曰,當更問而處之矣。上曰,宰臣進伏。文信國畫像追配時,於武侯·武穆,亦當有祭文,故三祭文,方欲製下矣。仍親呼,命承旨書之。先製祭武侯文,次製祭武穆文,次製祭信國文,各四字二十句。製訖。命宰臣讀一遍。泰耆曰,御製祭文已成,當從速下去矣。何承旨進去乎?上曰,臨時更稟,可也。仍命書傳敎曰,文信國追配事,雖有命,院宇三間。武穆追配時,若無添建之事,則于今擧行,不過祭床·祭器等物,而抑或二間,必將添建。其令禮曹,卽問于本道後,擇日擧行。又命書傳敎曰,岳武穆追配後,因筵臣建白,有建碑之命,磨碑以置,尙不擧行云,其涉寒心。而于今文山追配之後,亦宜有記實。以此觀之,事若有待於今日。碑文已撰,則令大提學,又撰一文,同刻一碑,而前文,其若無焉。今番撰進時,前後追配事,合一文製進。書寫官,令吏曹善寫人啓下。明履曰,濟州所納黑牛,纔已捧上,而累次催促之後,僅僅及期上送,已極可駭。而島牛本來體小,今番來者尤小,莫重享祀之需,何可如是不擇乎?後弊所關,宜有申飭之道矣。上曰,當該牧使,爲先從重推考,各別申飭,可也。泰耆曰,都承旨鄭翬良,肅謝後,以服制出去。左承旨李普昱,以式暇不爲仕進。再明日文武試所二員進去,則伴直無人矣。上曰,洪益三引嫌乎?泰耆曰,方呈單而今日入再度,下加由矣。上曰,然則明朝政官牌招,開政差出。泰耆曰,益三姑未遞差,何以爲之乎?上命書傳敎曰,旣諭箚批都憲之章,洪益三事,不過一笑,而當之者,不無伸廉偶之義。而旣已再度受由云,殿試在近,許遞其代。待朝政官牌招開政,以在京無故人,備擬以入。泰耆曰,文武試所多有擧行之事,而房單子不下矣。上曰,當下之矣。泰耆曰,戶曹判書朴文秀,吏曹參判趙明履出去時,請出開門標信。上曰,當下之矣。諸臣遂退出。夜已五更二點矣。
上在昌德宮。常參·經筵,以代理停。
趙載敏達曰,明日殿試相値,常參頉稟。令曰,知道。
李益輔達曰,大司憲柳復明不爲行公,執義尹志泰,掌令朴致隆牌不進令旨未下,鄭漢奎在外,持平鄭恒齡親病受由,尹東星未肅拜,今日以監察茶時之意,敢達。令曰,知道。
趙載敏啓曰,明日慕華館武科殿試時,兩司當爲進參,城上所牌招言送,何如?傳曰,允。
又啓曰,明日慕華館武科殿試時,或有等畫,則以何技比較乎?敢稟。傳曰,以片箭比較。
李益輔達曰,明日仁政殿文科殿試時,春秋館移直於堂后,香室移接於尙瑞院之意,敢啓。傳曰,知道。
趙載敏啓曰,卽者,兵曹郞廳來言,明日慕華館武科殿試試官,當自本曹備擬以入,而判書李天輔方在引入中,不爲擧行云。判書李天輔,卽爲牌招,以爲擧行之地,何如?傳曰,允。
又啓曰,文科殿試試官望中,時無職名人員,令該曹,卽爲口傳付軍職,何如?傳曰,允。
兵曹口傳政事,副司直洪益三,副司果申暐·金致仁。
南泰耆啓曰,明日慕華館武科殿試時,命官何大臣進去乎?敢稟。傳曰,閔判府事進去。
傳于李益輔曰,感恩詩與夜下祭文三首,使趙明履精書以入。
傳曰,持試券詣閤。
李益輔啓曰,吏曹判書金尙魯書批已下,一體牌招開政,何如?傳曰,允。
南泰耆啓曰吏曹判書金尙魯,參判趙明履牌不進推考傳旨,今方捧入,而開政命下之後,不卽擧行,事甚未安。判書金尙魯陳書入達,參判趙明履更卽牌招,何如?傳曰,允。
南泰耆達曰,臣與左副承旨臣李益輔伴直矣。益輔文科試所進去矣,伴直無人。右副承旨趙載敏,所當牌招入直,而拘於廳規,不得請牌,何以爲之?敢稟。令曰,牌招。
南泰耆,以禮曹言啓曰,今此節製居首進士李存中,進士閔在汶,竝直赴殿試事,命下矣。依例許赴於今式年文科殿試,何如?傳曰,允。
又以兵曹言啓曰,前後直赴殿試奉承傳人金世柱等四百四十五人,隨其錄名,許赴於明日式年殿試之意,敢啓。傳曰,知道。
南泰耆,以戶曹言達曰,依令敎判府事閔應洙,自己巳二月至十月合九朔祿俸,令倉官更爲輸送于本家,則以爲,連爲陳箚力辭,終不敢祗受云。祿俸,又不領受,何以爲之?敢稟。令曰,令倉官,更爲輸送。
又以義禁府言達曰,工曹啓辭,據刑曹申目內,露梁別將申翊成,移本府處之事,達下矣。申翊成,今方待令於本府,卽爲拿囚之意,敢達。令曰,知道。
持平鄭恒齡所達,坦事·泰績事·瑞虎等事·夏宅事·畬事·戊申賊魁之子事·濂事·龍發·斗齡·戒剛事·英梅事·尹宅履·德喜等事·爟事。措辭見上答曰,不從。新達,國綱解弛,人皆任便,狃以爲常。皇壇報祀,聖上親臨,凡在臣僚,義當駿奔在庭,而嚮日陪祭。小官散銜,姑舍勿論,卿宰班行,極爲疎闊,全不成樣,事體寒心,不可無飭。請令抄聞,今初六日壇祀時,在京無故不參卿宰,竝令罷職。遇災修省,當懋實政,頃日賓接,旣在虹變之後,其時入對備堂,只以應文,未聞建白,事甚未安,請伊日入對備堂,竝從重推考。詰戎飭武,三政之大者,一月三練。國朝之故事,近者百度解弛,事亡其舊,軍門操習,通計一歲,不滿數次,須無飭詰之意。請三軍門將臣,竝從重推考。新除授掌令鄭漢奎,時在慶尙道金海地,請斯速乘馹上來事,下諭。答曰,末端三件事,依達。
正言李長夏所達,李時蕃事·坦事·泰績事·畬事·戊申逆賊巨魁之子事·濂事·龍發·斗齡·戒剛事·恒延·命垕·敏樞事·八金事·爟事。措辭見上答曰,不從。新達,新除授獻納洪樂性,以反庫御史,時在江華府,請斯速乘馹上來事,下諭。答曰,下諭事,依達。
左議政金若魯箚曰,伏以臣得見都憲柳復明疏本,語多隱映,意則非常。如欲拈擧以深引,則莫曉其所指的,如欲闊看不以嫌,則不可謂之泛說。而大抵一篇大旨,譏斥廟堂,則極矣。臣不勝兢慄縮朒之至。臣以無似,冒叨匪據,綱紀墜弛,而臣不能張之,世道淪喪,而臣不能挽之,百僚之玩惰,而臣不能蕫之,生民之塗炭,而臣不能拯之。天災時異,式月斯生,而無一策可以消弭,百怪千奇,靡一不有,而無一事可以刷礪。眷顧國勢,憂端澒洞,中夜長吁,寧欲無覺。而一日二日,只得坐中書·費廩祿而已。失職之罪,不待臺言,而臣自知之。今於譏斥之來,尤令人知所處矣。伏乞离明,亟行譴退,以謝臺議,俾爲人臣不職者戒焉。前夜伏奉大朝批敎,鄭重恩言,反復懇至,有非負罪賤臣,所敢得者。雙擎拜讀,不覺感淚盈襟,固當他不暇計,顚倒趨命。而臣雖不肖,顧其職則輔相耳,廉義所關,末由冒承,臣罪尤萬死。取進止。答曰,覽箚具悉卿懇,大朝已諭。卿須安心勿辭,其卽視事。仍令曰,史官往諭。
吏曹判書金尙魯書曰,伏以臣向者一出,爲參親祀,而乍躡政地,猶覺憂畏熏心,自壞家法。徒使處義郞當,事過而因仍蹲居,死不敢爲。其所以依舊引伏,乞還本分者,非出於可已不已。而出單見阻,逋慢積罪,跼天蹐地,惶懼靡容,辜恩方命,蔡殛是俟。都憲之疏出,而銓衡一句,最有精神。其所謂敷奏者爲何語,指點停當者爲何事,非臣攸知。而第官人,人主之大柄也。雖尋常除拜,皆自上出,況以銓衡之重,而取舍在下不在上,如臺臣言,則事之驚懍,無大於此。當其除拜者,豈敢少須臾冒處哉?然臣旣私義兢蹙,求遞方急,雖微人言,行且自去。去則都無事,又何必拖長說也?伏願睿慈,諒臣情蹤之轉益卼臲,察臣職名之不容虛縻,亟行鐫削,毋損國體,俾得以謝臺議而全微諒。仍令所司,議勘臣前後辜犯,公私曷勝兩幸?臣無任云云。答曰,覽書具悉,此何撕捱?卿其勿辭,從速行公。
工曹判書趙觀彬書曰,伏以臣於藥院兼銜,有不可仍供者。新除副提調李普昱,讎怨人也,一院周旋,非私義之所可忍爲。當此聖候靜攝之日,保護重任,不容暫時虛帶。伏乞离明,俯賜諒察,亟許遞改,使公私不至兩妨焉,臣無任云云。答曰,覽書具悉。卿勿過嫌,從速察任。
前黃海監司嚴瑀書曰,伏以臣,伏見太常草記,則以薦新生石首魚,色臭腐傷,元數見縮,有封進官罷職之命。臣則倖免,罰止問備。臣於此,實不勝驚懍震惕之至。夫生石首魚之封進,例在三月晩後,而雖於産出之始,本非稀貴之種,故慮有腐爛不足之患。元數外加封百餘箇,以爲臨時取用之地。而又以船路,準數付送,以先到者封進,乃是舊例。今年則節候旣早,天氣又寒,撥馬馳進,容可兩日入去,求之事理,必無傷變之弊。臣誠莫曉其故,試爲査問其委折。則所謂該邑領去吏,以得罪於本倅者,中路橫出,替當他吏之役,緩緩作行,四日而後始抵。究其情節,顯有故犯之意,而方且遲回京裏,以待臣離營之日。噫嘻,痛矣。今日國綱,雖曰無餘地,彼以幺麽一小吏,焉敢肆然弄奸於莫重進獻之物,惟意所欲,無少顧忌哉?所可痛恨者,臣本無似,猥膺重寄,三年尸素,無一裨補。而凡於供上之節,克致敬謹,前後封進,幸免譴何。今因一吏之幻弄,使已進之魚,終至退送之境。若使臣平日威令,見憚於一路,豈至於此乎?審厥所由,罔非臣罪,論以邦憲,誅殛猶輕。玆敢席藁泥首,哀籲於离明之下。伏乞俯垂照察,亟降威罰,俾爲人臣不敬者之戒,千萬幸甚。臣無任云云。答曰,覽書具悉。卿其勿辭,察任。
領中樞府事金在魯箚曰,伏以臣於五六日前,因風寒外感,宿症重發,渾身痰結,不能屈伸,轉側〈須人〉,殆同籧篨。自頭至足,處處急刺,痛不堪忍,晝夜叫楚,不省人事。多服發散之劑,自昨少有減勢,而餘痛未已,元氣益苶,房闥之內,亦未得起動。此際以考官,召牌下辱,而末由承詣,終至坐違,惶悚無地。伏乞邸下,特賜勘罷,以警朝列焉。取進止。答曰,覽箚具悉卿懇。有疾未參,其何所傷?卿其安心勿辭,善攝焉。仍令曰,史官往諭。
大司憲柳復明書曰,伏以臣,本以無似,猥叨匪據。適見天譴非常,愚忠所激,敢將草草數語,仰瀆於大朝靜攝之中,區區微悃,竊附於救時弭災之策。而言甚陳腐,無望省納,疏本還下,未蒙一字之批。臣慙悚無地,方深抑鬱之忱,卽見大僚箚本,語意深緊,盛加詆斥。臣於此,已不勝其慨惑之甚,而繼又伏見大朝答相箚之批,辭旨頗嚴,顯示未安之敎。臣一倍惶懍,益不知置身之所也。嗚呼,今日國事,可謂茫無涯岸矣。顧瞻上下,環視中外,無一可恃,有萬可虞。矧又天災時異,沓臻洊酷,政宜警懼修省,奮發振勵之會也。顧今可言之事,當論之弊,雖終日言,而不可盡。而臣疏旣不能洞陳竭論,臣固自訟其巽軟退縮,而若其時政之疵纇,朝象之睽乖,則亦已略擧其大體矣。平說顯言,初未嘗一毫近似於隱微䵝昧,則所謂藏頭隱映者何事,多晦非常者何語耶?至於彌縫鎭鬧等說,旨意所存,吁,亦可怕。苟其然也,則言者之嶺海斧鉞,固所甘心。而未知必如是而後,方可箝人口而鎭世道耶?臣,粗聞古人言事之體矣。進言者,若論時弊政疵,則當之者,反省自勉而已,未聞有過加疑怒,太費聲色至此也。若夫銓衡重任,自有長望備擬,天點取舍,只在上心惟簡。則其所提陳而指的之者,實有關於後弊,故臣果略及之矣。今聖敎誨責,亦及於此,此又臣難安之一端也。噫,臣以墻壁無依之人,今已老白首矣。一切世事,萬念都灰,而惟是一段愛君憂國之心,根於秉彝,銷鑠不得。旣居其職,終無一言,則是孤聖恩也,負素志也。雖其所言疎略,無足裨補,惓惓愚悃,亶出於公心直道四字。而今以浮囂所惑等敎,見疑於上,黯黮不韙之目,被斥於下,俯仰慙靦,無面可顯。情地轉益危蹙,宜卽詣臺自列。而陳章未承批之臺官,有不可以見職自處,玆敢冒入文字,略暴危悃。伏乞离明,俯賜鑑燭,亟許鐫遞臣職,以安賤分,不勝萬幸。臣無任云云。答曰,覽書具悉。卿其勿辭,從速察任。
乾隆十五年庚午三月十七日午時,上御歡慶殿。三製科次,大提學趙觀彬,對讀官校理任,說書李顯重,左副承旨李益輔,記事官崔台衡·李宜哲·金聖佑入侍。諸臣進伏訖。觀彬曰,去夜達曉酬接,調攝之候,得無添損乎?上曰,一樣矣。觀彬曰,大王大妃殿氣候何如?上曰,安寧矣。觀彬曰,王世子氣候何如?上曰,好過矣。上曰,以合考持入者幾張乎?觀彬曰,十三張矣。上曰,對讀官讀之。提學定科次,可也。·顯重,迭相讀之。觀彬,執筆加批,抹定第次後書等,上之。上親拆祕封而下詢曰,李存中,誰也?益輔曰,卽故相臣濡之孫也。故修撰毅中之六寸也。判書申晩妻四寸,而方爲陜川郡守矣。上曰,與領府事婿李明中,爲幾寸乎?益輔曰,爲四寸矣。上曰,閔在汶,似是鄕人,諸臣中,有知其居住者乎?觀彬·益輔曰,鄕人則似分明,而居住則未得詳知矣。至趙龍祚試券,觀彬書三下。顯重曰,居魁兩作之外,此文稍優,書三下一,似好矣。上曰,鄕人之文,出稍高之等,可謂生色。對讀官之意又如此,豈無變通之道乎?仍於三下下,以御筆,加書一字。上曰,徐宗璧,多經外任乎?益輔曰,曾經黃州牧使矣。上曰,趙宗傅,誰也?益輔曰,似是蔭官趙宗裕之同生也。上曰,洪梓於鳳祚,爲幾寸耶?益輔曰,鳳祚之親姪也。觀彬曰,鄕人之文,加抄,似好矣。上曰,鄕人抄五人,可也。上曰,京鄕之文,較而言之,則何如耶?觀彬曰,京儒之表,多不善作,鄕儒之賦,善作者多。臣是京人,不能無瞿然之心矣。上曰,昨旣申飭矣,京鄕果無冒題以作者乎?益輔曰,聖上飭敎旣嚴,故京人雖有工於賦者,不能冒作云矣。上命承旨書傳敎曰,居首進士李存中表三中,進士閔在汶賦三中,竝直赴殿試。之次幼學趙龍祚直赴會試。進士徐宗璧,幼學李泰運·趙宗傅·李德鳳,進士洪梓,幼學李宇溟,各給一分。上曰,直赴會試,與給一分,無差等乎?益輔曰,然矣。上曰,得分儒生,趁後式年,可能習講赴擧乎?益輔曰,無宿工者則似難矣。諸臣以次退出。
上在昌德宮。常參·經筵,以代理停。
夜自二更至四更,月暈兩珥,廻土星。
南泰耆達曰,明日常參,取稟。令曰,停。
南泰耆,以都摠府言啓曰,今日,入直內三廳,武兼禁軍及軍兵等,當爲中日習射,而文武科殿試相値,不得爲之之意,敢啓。傳曰,知道。
南泰耆達曰,臣與右副承旨趙載敏伴直矣。載敏,武科試所下直進去,都承旨鄭翬良,服制,左承旨李普昱,病不仕進,承旨一員未差,左副承旨李益輔,文科試所進去。廳中,只有臣一人,伴直無人。左承旨所當牌招,而拘於廳規,不得請牌,何以爲之?敢稟。令曰,牌招。
傳于李益輔曰,科次入侍爲之。
傳曰,收券後,承旨·試官,詣閤。
傳于南泰耆曰,承旨前望單子入之。
承旨前望單子入之,朴弼載落點。
南泰耆,以武科殿試差備官,以命官意啓曰,直赴人武藝別監徐昌周所告內,渠本以禁衛軍金繼得之子,早喪父母,爲兼司僕徐尙弼之所收養,仍冒徐姓矣。今旣出身,請還本姓。金哥戶口現納,而考其祖名,則昌周之爲金哥,雖似的實,錄名單子,旣以徐哥四祖書呈,科體至嚴,榜目中擧子之換改姓字及父名,有非自下所可擅便,何以爲之?敢稟。傳曰,以金哥書入。
左承旨李普昱書曰,伏以臣,卽伏見重臣書本,則謂以與臣有嫌怨,不欲共周旋於一院。而乞解提擧之任,彼旣緣臣而阻進,則臣不可晏然苟冒也決矣。伏乞亟遞臣兼帶內局之任,以存官方焉。且臣自日前,猝發胸脅之痛,委頓床褥,不省人事,此乃臣積年沈痼之症。今忽復發於屢月奔走之餘,此非一時偶感之比,實無時日差復之望。召牌之下,不敢坐違,擔詣闕外,陳章冀免。伏願离明,亟遞臣本兼兩任,以安調治,以幸公私,不勝幸甚。臣無任云云。答曰,覽書具悉。爾其勿辭,調理察職。
乾隆十五年庚午三月十八日未時,上御歡慶殿。殿試科次,讀券官左議政金若魯,兼工曹判書趙觀彬,行判決事金尙星,對讀官大司成洪鳳祚,兵曹參知尹光毅,校理任,前文學金致仁,左副承旨李益輔,記事官崔台衡·李宜哲·金聖佑入侍。諸臣進伏訖。上命承旨書傳敎曰,心思索漠,箚批之時不能記,而今乃覺焉。亦欠於待大臣,只自歉然,而旣覺之後,豈不諭乎?箚中所陳卿等之懇,予豈不諒?而予意已諭於都提擧之意,遣史官,傳諭于左右相。若魯曰,雨後日氣不順,聖體若何?上曰,一樣矣。若魯曰,眩氣益有所勝,而湯劑連爲進服乎?上曰,眩氣今日似少差。湯劑,欲觀勢服之耳。若魯曰,大王大妃殿氣候何如?上曰,安寧矣。若魯曰,王世子微感之候,已得差愈乎?上曰,已差矣。上曰,朱草則已爲持入。四館所官員持本草入來事,注書出往,分付。臣台衡,承命,分付。仍與承文正字黃,成均學諭金益垕,南學訓導金龜祥,校書博士張鳳儀偕入。上曰,命官以下諸試官,進來考試,可也。·致仁,迭相讀之。若魯·觀彬,執筆就考,仍爲書等訖。上曰,甲科三人,先定第次,可也。仍命四館所官員,拆祕封。益輔取而上之。居魁者李存中也。上曰,昨日爲壯元,今日又爲壯元,誠壯矣。此人容貌何如耶?觀彬曰,暫似瘦枯,而亦不無精氣矣。益輔曰,已經堂下通訓,今可爲堂上矣。上命承旨讀達參榜人四祖,至權啓應。上曰,七十九歲人之得參增式年,是罕有之事矣。至李憲默。上曰,此是先正子孫乎?諸臣曰,然矣。上曰,乙科以下,則出外定次,可也。益輔曰,承旨多有故,伴直苟簡,敢達矣。上曰,前望單子入之,可也。諸臣以次退出。
上在昌德宮。常參·經筵,以代理停。
南泰耆達曰,明日常參,取稟。令曰,停。
又達曰,臣與右副承旨趙載敏伴直矣。載敏武科試所進去,臣泰耆獨在院中,伴直無人。左副承旨李益輔,卽當牌招,而拘於廳規,不得請牌,何以爲之?敢稟。令曰,牌招。
又達曰,都承旨鄭翬良,同姓三寸姑母故學生金昌衍妻孺人鄭氏身死服制,出嫁降等,已行四日,出仕,何如?令曰,依。
又以御營廳言達曰,本廳分授惠化門北邊體城頹毁處五間許,今當改築,而所入石子浮出然後,可以始役。自前築城時東郊蘆原近處所在石子,連爲浮出以用矣。今三月二十日爲始,依前例浮出之意,敢達。令曰,知道。
又以兵曹言啓曰,今番殿試時,前後直赴,抄出相準之際,己巳三月十九日·四月二十日兩次中日試才單子中,卞卿·孟光珠兩名字及所付黃籤,俱有刀擦改書之痕,故取考都摠府所在當初試記,則扈衛軍官羅顯絅邊四中,刀擦改書爲卞卿邊四中貫一中。羽林衛李光珠貫二中邊二中,刀擦改書爲孟光珠貫二中邊三中。所付黃籤,亦皆以直赴改書。刀擦作奸,事極驚駭,反復査問,則該吏鄭萬源筆跡的實,而且多有可疑之端,令法曹,嚴覈得實。而所謂卞卿·孟光珠兩人,亦爲窺捕,一體究問,以爲照律嚴處之地,何如?傳曰,允。
又以守禦廳言啓曰,本廳從事官金文行,方在罷散中,時無職名,令該曹依例口傳付軍職,冠帶常仕,何如?傳曰,允。
持平鄭恒齡書曰,伏以臣,菲才蔑識,猥陳瞽言,聖敎睿批,竝賜嘉奬,迥出尋常,實非微分之所堪。而且於日昨達辭,草草數語,殊甚寂寥,而曲蒙開納,臣誠感激恩私,不知措躬之所也。噫,臣非應博學宏辭科,何苦而費了許多辭說,以慁我睿聽哉?第伏念民生之困瘁,國勢之危岌,殆不可架漏牽補而度也。況今癘氣彌天,八路生靈,相枕藉而塡于溝壑者,前後累十百萬,亦足以上感天和,致乖氣而作災沴也。諸道民役之罔措,十倍於前,若不及今時釐革,則不出今年,實有難言之憂,程子所謂此正合變時節。臣愚不自料,妄論至此,不覺縷縷。至若時象之泮渙,世道之扤捏,臣非不知,而亦不暇論焉。人微言賤,不敢望有槪於聖心。而我聖上,不以卑之,至令廊廟之臣,消詳稟處。自古人臣之獻言於其君者,未有若此之遭逢,疎賤微臣,何以得此於君上哉?臣仍竊伏念紹興之時,林勳上本政書,其時不能採用,朱子嘗以爲恨。前世人君,自漢時治安策以後,未嘗有見施者,不獨一林勳而已。臣之鄙滯愚陋,不敢希萬一於古人。而目今國事之無涯,殆有甚於漢宋之末運,朝家若能惕念戒懼,求助於臣隣,則忠智識務之士,必將爭起而言治道,如臣庸迷者,顧何足以道也?雖以臣所陳者言之,廟堂之臣,如或發難,則其中節目之詳,臣亦可以繼進。朱子嘗進言於時君,使劉光祖,看詳中書諸臣章奏。臣亦以爲我邸下聽理而後,諸臣書奏,亦令如光祖者裒集抄聞。凡有論學論治者,試取以一觀,邸下若有言而未施者,亦可惕然而省悟,此亦爲政之一助矣。且臣於諸道民情,亦略有聞焉。今此大癘之行,民之盡室致斃者,屋相望焉。身賦田租,州縣必不得已徵之於隣洞,孑遺遺民,頓瘁流離,殆將不保其鄕里。以我大朝至仁惻怛之聖意,若或聞此,則必將當食而停箸。伏願邸下,亦下令於諸道,其全家溘死者,詳爲抄聞,竝令蠲減其租賦,亦足以消災而致祥焉。臣虛叨榮次,已過一朔,一味尸素,無所裨補。且於武所往來,適患感嗽,喘急昏倒,若不終日,實無束帶供仕之路。伏乞离明,特加隣察,亟賜鐫削,以延殘喘,千萬幸甚。臣無任云云。答曰,覽書具悉。所陳切是,當留念。而書事依施,全家溘死者,各別詳抄,卽速申聞事,分付諸道道臣。爾其勿辭,從速察職。
上在昌德宮。常參·經筵,以代理停。
下直,交河郡守兪彦鐸。
南泰耆達曰,備邊司郞廳來言,今日,賓廳日次,而領議政趙顯命未出仕,左議政金若魯,右議政鄭羽良情勢難安,不得來會云矣,敢達。令曰,知道。
又達曰,明日常參,取稟。令曰,停。
又達曰,大司憲柳復明不爲行公,執義未差,掌令鄭漢奎在外,一員未差,持平鄭恒齡不爲行公,尹東星未肅拜,今日以監察茶時之意,敢達。令曰,知道。
李益輔達曰,檢閱李齊顯,自鄕上來,卽爲牌招,何如?令曰,依。
以金永燮爲假注書。
副司果金文行,單付。
南泰耆,以兵曹言達曰,今三月二十日,校生林文彪稱名人,自丹鳳門入來,差備門外擊錚,極爲駭愕,令攸司囚禁治罪。同門守門將金相集,常時不能禁斷雜人,以致闌入,亦難免其責,推考,何如?令曰,依。
又以漢城府言達曰,昨日闕門外至近之地,有一僵屍,白晝露置於道上云,聞極驚心。嚴飭該部,卽令曳出,而部官之慢不檢察,殊甚該然,不可無懲勵之道。當該官員拿處,下人令攸司科治,何如?令曰,依。
鄭翬良書曰,伏以臣於向來虹變之後,猥隨諸臣,入參賓對。嚴畏惶恐,拙訥膚淺,草草規勉之言,不足以仰塞求助之盛意。臣方循省愧恧,無地自容。此際伏見憲府新達,至以應文無建白,責諸臣。噫,官師相規,此事之不見,久矣。臣自愧服之不暇,豈敢爲分疏之計也?然名爲籌堂,罪在失職,而抗顔官次,義所不安。且臣纔遭重慼,悲擾添病,舊患新恙,一時交劇,實無自力供仕之望。伏乞睿慈,俯垂諒察,亟賜鐫解,以伸臺議,以安賤分,不勝千萬幸甚。臣無任屛營祈懇之至。謹昧死以聞。答曰,覽書具悉。卿其勿辭,從速察職。
上在昌德宮。常參·經筵,以代理停。
下直,安邊府使金相福,寧遠郡守田光集,梨津萬戶安時亨,於蘭萬戶趙尙漸,玉浦萬戶金振輝。
大王大妃殿·中宮殿·賢嬪宮,藥房口傳問安。答曰,知道。
藥房都提調臣閔應洙,同副承旨臣南泰耆啓曰,伏未審日間,聖體調攝若何?湯劑連爲進御,而眩氣其或減歇。搔癢之候,漸益差勝乎?前劑入湯劑,已盡於昨日。臣等,今日不可不率諸御醫,趁早入診,詳察症候,議定繼進當否矣。大王大妃殿氣候何如?臣等不任區區憂慮,敢來問安,竝此仰稟。答曰,知道。慈殿氣候差勝後一樣。予則一樣矣。湯劑加劑五貼以入,後日次入侍,宜矣。
南泰耆達曰,明日常參,取稟。令曰,停。
趙載敏達曰,大司憲柳復明不爲行公,執義未差,掌令鄭漢奎在外,一員未差,持平鄭恒齡不爲行公,尹東星〈牌不進〉,今日以監察茶時之意,敢達。令曰,知道。
南泰耆達曰,卽者,校理任,以親病,陳書徑出,原書纔已捧入矣。事當直捧禁推徽旨,而此與無端徑出有異,推考警責。玉堂上下番俱空,事甚未安。副提學尹汲,卽爲牌招入直,何如?令曰,依。
趙載敏,以都摠府言啓曰,今日,入直內三廳,武兼禁軍及軍兵等,中日習射,請出標信。傳曰,知道。
備忘記,都憲,頃者下敎之後,其在分義,宜有自靖之道,而寥寥多日,今又張皇陳章云,故其涉寒心,將欲下敎。當該中官,混下其答。當該中官入侍時,當下敎,而其在勵廉隅之道,豈默?特遞其職。
李益輔,以內醫院官員,以都提調意達曰,今日問安,方請大朝入診,又當議定湯劑繼進當否。而提調趙觀彬,情勢不安,不爲行公,卽爲牌招,以爲同參入診之地,何如?令曰,依。
南泰耆,以弘文館言達曰,本館下番,連日闕直,事甚未安。副應敎鄭宲,自鄕上來,卽爲牌招,以爲姑降入直之地,何如?令曰,依。
左議政金若魯箚曰,伏以臣,日昨承牌在闕中,驟聞都憲書又至,而未詳其爲何樣語勢。罷歸後,始見原本,則怒臣箚語,詬詆臣甚力。臣誠愚昧,莫知所以致此之由也。今之章奏之弊,多在藏頭不明言,而都憲疏所論列者,或辭意深緊而無所指的,或字句非常而亦欠別白。不獨臣之未分曉,人之見者,莫不如此。則臣箚所云云,未必爲題外,而今乃慍人之語或拂意,盛氣噴薄,一至於此。求之古今,恐無此道理。至若鎭鬧一句之引以自當,尤屬意外。近來三司有疏,毋論緊漫,輒命還給,區區憂嘆,未嘗不在是。而竊恐大朝聖意,只欲其鎭息,彼此自歸彌縫。故適因拜箚,略有附陳,仍請賜批。臣之此言,通三司竝說也,非單指都憲疏也。文勢語脈,今可按覆,都憲之橫加忿怒,果何意哉?噫嘻,箝人之口,使不敢一言議己,非權奸則決不爲也。不識都憲,果以此疑臣乎?抑急於操持而發此言乎?言之者雖容易,受之者爲死案,固不可以此等題目,輕加之於人矣。況三事之職,百責攸萃,凡有罪過,臺臣之刺擧論劾,常也。而因一言語之見觸,不擇口氣,唯意蹈藉,以猶不足,直欲載禍以餉,今於臣始見之。若是,而其何可一日冒處於具瞻之地乎?在臣之道,唯有去耳。情勢萬萬危蹙,今日次對,亦未請行,臣不勝惶恐竢譴。伏願邸下,亟令鐫臣之職,退臣之身,俾公私兩得其當,幸甚。取進止。答曰,覽箚具悉卿懇。大朝下敎嚴正,則都憲之其敢自是,事體寒心。執謬挾雜之章,何足介意?其心,大朝洞知,開釋備悉。以卿體國之誠,此等之時,過爲撕捱乎?卿須體大朝慇懃之意,思小子之抑鬱。安心勿辭,卽起視事,用副此意。仍令曰,史官往諭。
右議政鄭羽良箚曰,伏以日昨大司憲柳復明疏中,論廟堂事,其後臣,上箚大朝,請攝夏享,而末及玆事,略陳踧踖私義。伏蒙批敎,婉曲周至,縱臣自爲言分明,何以加此?臣固感激主臣,且念言出於臺閣,所謂事關廊廟,則宰相待罪者,臣唯當泯伏以俟而已,宜不敢復事較挈,以傷大體。而第臺臣所論廟堂失職者,其言切當,臣實愧服,而獨其下句,賤者竊其柄五字,爲不可曉耳。臣實爲臺臣惜之也。至於銓衡停當等語,其時因歷論諸臣,以臣之所知,爲聖上陳之。古人所云我心如秤,不能爲人輕重者,此實神明之所共知,非有一毫私意也。然史記所載,國朝先輩故事,皆可按據,奚獨臣也?臺臣亦豈不知其如此?而爲此言者,蓋以臣不足爲大臣待也,臣又愧悚萬萬矣。毋論其言之顯晦是非,其所論列,俱係深緊。而在臣身較重,決不可一日冒處相職,情勢如此。今日次對,亦未免頉稟,臣尤死罪。伏乞睿慈,亟加譴斥,以謝臺議,以安私分,不勝幸甚。取進止。答曰,覽箚具悉卿懇。大朝下敎嚴正,則都憲之其敢自是,事體寒心。執謬挾雜之章,何足介意?其心,大朝洞知,開釋備悉。以卿體國之誠,此等之時,過爲撕捱乎?卿須體大朝慇懃之意,思小子之抑鬱,安心勿辭,卽起視事,用副此意。仍令曰,史官往諭。
禮曹參議李錫杓書曰,伏以臣,宜死不死,奄闋親喪,苟延苫塊之喘,復廁簪紳之列。春曹佐貳之除,至及於杜門窮山之中,臣聞命惶感,繼以哀霣,自不覺涕泣之交逬也。仍念臣,積惡在躬,獲罪神明,六年之內,再罹草土,受禍之酷,殆亦人理之所未有。雖其冥頑之極,不自就滅,而至於進冒榮寵,自同平人,是豈情理之所可忍也?昔朱夫子於母喪除禫之後,力辭召命,屢陳章牘。臣每讀其頃希微祿,徒以爲親之語,未嘗不三復摧咽,而益覺悲苦之辭,易感窮毒之情。臣雖不孝,顧亦何心,遽萌從宦之念於外除徙月之頃,不思其痛久愈痛之訓,而自甘爲朱子之罪人也哉?矧此禍釁餘喘,徒存形殼,十年痰癖,又在必死。情事悲疚之外,疾病之難强,復如許矣。孤露餘生,雖切移孝之忱,床簀殘骸,已無陳力之望。願忠之義,反歸孤恩,延頸之誠,先陷慢命,此尤臣之戚然自悲,而只悼其命窮而已。今臣之日夜所蘄望者,惟乞睿慈,曲加矜憐,早賜鐫斥,俾得以依止松楸,以畢殘命。則天地生成之澤,非臣隕結,所可圖報。臣於澹月未盡之前,不敢遽入文字。今始從縣道,附陳哀懇,稽慢之罪,尤合萬死。臣無任血忱屛營之至。謹昧死以聞。答曰,覽書具悉。爾其勿辭,上來察職。
校理任書曰,伏以臣,頃陳情懇,猥蒙恩暇,得以及時將護,攢祝洪私,靡有涯極。幸賴藥餌,雖獲少安,區區情理,實無暫時離捨之勢。而由限已過,牌召下降,分義是懼,不得不抑情就直,亦將一旬矣。每接家信,先慮母病之如何,開緘之際,憂與畏竝,門鑰旣下,伻問路阻,則方寸焦鬱,不寐至曙。臣情於此,其亦慼矣。卽者,急步來傳,臣母又因日候不適,脫着失宜,諸般證形,視前越添。粥糜之屬,有進輒吐,氣息昏綴,殆不能省覺。臣聞此報,心神煎灼,按住不得,急於歸視,玆敢忙進短章,徑出禁門。伏乞睿慈,俯賜諒察,亟削臣見帶之職,以便救護。仍治臣擅離之罪,以肅朝綱,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病。
上在昌德宮。常參·經筵,以代理停。
下直,新寧縣監李敬天。
鄭翬良達曰,明日,國忌齋戒,再明日,國忌正日,此兩日常參頉稟。令曰,知道。
又達曰,大司憲·執義未差,掌令鄭漢奎在外,一員未差,持平鄭恒齡·尹東星牌不進,今日以監察茶時之意,敢達。令曰,知道。
又達曰,左副承旨李益輔,今日不爲仕進,卽爲牌招,何如?令曰,依。
趙載敏達曰,憲府連日監察茶時,諫院之屢日闕達,俱涉未安。除在外外,未肅拜不爲行公人員,竝卽牌招,何如?令曰,依。
鄭翬良達曰,玉堂上下番俱空,而副提學尹汲,昨日違召,今日又不出肅,卽爲牌招入直,何如?令曰,依。
又達曰,副提學尹汲牌不進推考徽旨,今方捧入。而本館闕直之時,如是違牌,事甚未安,更卽牌招,何如?令曰,依。
鄭翬良啓曰,左議政金若魯右議政鄭羽良,藥房都提調閔應洙,來詣請對矣。傳曰,頃者科次殿座時,痰入矣。今似小勝,而若殿座,則似當盛矣。待朝入來。
趙載敏啓曰,今此式年武科殿試時直赴閑良金世柱·韓德壽,別武士金弼東·金弘商·李世馨·金斗彬·安龜齡·吳壽札·朴宗儉,選武軍官金纘興,扈衛軍官鄭致炯·崔漢樞,親騎衛吳泰昌·李東華,騎士李命鵬,別監孫德潤,別武士韓泰根·李夏亨,選武軍官孔興澤,別付料軍官田春雨,馬兵曺尙彬·崔就星,砲手權世達·金成周·金兌福·金益寬·李世雲·權世亨,展力副尉洪斗基·金時迪,御營軍朴仲根·朴德昌·姜再望·崔世浩·崔大升·文三完·趙振起·朴時慶·李太益·朴莫先·陳聖範·安泰禎等錄名單子,無緣不呈依例陳試之意,敢啓。傳曰,知道。
司諫李應協書曰,伏以臣,言議巽懦,情跡畸危,臺端一步,自畫有素,已成艮限者,久矣。薇垣新命,遽下意想之外,以惶以感,罔知攸措。官以諫名,自知不稱,且難進之義,非止一二。向被臺臣對書之嘖言,近困承宣筵奏之簸弄,疲惱極矣,已無冒出之勢。注痰壅於足踝,牽刺難耐,委頓床笫,目下病形,又斷陳力之望,一味泯伏,只增兢惶。今因召牌,隨詣陳懇。伏乞离明,亟許鐫臣職名,俾安私分,不勝幸甚。臣方乞免,而目擊降災之警,略附獻曝之誠,冀垂睿察焉。比年以來,咎徵沓至,而今歲爲尤劇。冬雷金星,告訩相續,毒沴流行,里無完戶,生齒夭札,以千萬計,此已大菑。而乃陽和之月,淫煇貫陽,氣候乖錯,雪雹交下,靑臺報警,罔非可愕,天人感應,理有不可誣。亂原伏於冥冥,危朕著於昭昭,人未之悟,機已先動。宜大朝震乎淵衷,不遑寧處,絲綸惻怛,可以格天地而感鬼神。仰惟邸下,遇災沴之非常,體聖心之警惕,兢懼之懷,當復如何?噫,災異之作,未必便亡人國,惟其遇災而無祗畏修省之實然後,大命斯傾,莫可救藥。古語云怒余之天,猶可爲,忘余之天,不可爲也。今玆天戒爀然,諄諄譴告者,尤可見皇穹之眷祐我國家,仁愛我邸下,有丁寧無已之思,欲其恐懼修省,享治安於億萬斯年也。人有恒言,應天不容僞,奈之何以應文具備故事者,應之而已耶?今日國事,寧或無吪,如屋之將頹,如水之益下。紀綱廢墜,百度蠱壞,疆域粗安而憂虞多端,災沴之作,狃以爲常。循循旋旋,雍容暇豫,廊廟之上,恬憘姑息,縉紳之間,婾靡懷私,用舍不公而鑽刺多逕,奔走無恥而廉節交喪。貴近怙縱,宰牧饕婪,言路塞而血脈壅閼,浮議熾而機括暗布。民之困悴,財之耗蠹,若此〈之〉類,未可悉數。殆古人所謂一毛一髮,無不病,人事失於下,毋怪乎謫見于上也。苟非透徹做得,大段更革,則無以汛掃積弊,轉移否運。而徒見彌文日盛,儀物日備,牽架玩愒,謂可以賁飾治敎,卒未能脫拘攣之私,破因襲之陋。君臣上下,拱手安坐,直爲此泄泄,此臣所大懼者也。消弭之道,不宜他求,惟在邸下之加意於根本切實之地。勤學勤政,進進孜孜,上塞大朝之丕責,下副臣民之蘄望,則回怒爲豫,景命迓續矣。蓋時政得失,非無可指陳,而其本源,無出於邸下之身心,不於此用力,屑屑於事爲之末,欲以修業致治,天下無是理。臣竊瞯邸下,誕膺艱大之托,靡懈淵氷之念,朝乾夕陽,酬酢萬機,固無闕遺之可議。然古先哲辟,不以生質之懿,德美之盛,爲可恃。必先立大志,一定規模,卓然以三古帝王爲準的,務盡典學之實,以講致治之道。自古論主德談治理者,要不出玆數者,何謂典學之實?修治之道,不能生知而頓悟,故求諸聖賢方冊,先自讀書下手。思索問辨,密切硏究,體之以身,會之以神,居敬以實踐,盡性而涵養。剖析於理慾之分,而纖毫之私累克祛,省察於善惡之幾,而光明之體段呈露。此卽堯·舜精一之傳,亦我邸下之家法,而昭垂謨訓,貽厥燕翼者也。躬行心得之推,擧而措之,臨政處事,聽言觀人,自有一箇鑑衡。惟其所欲,無不如志矣。從古君人之學,每易波蕩於紛華,作輟於寒曝,此固通患。而惟我邸下,睿學時敏,日再闢筵,粹容凝重,莊穆自持,不設隋豫之色矣。講誦勤孜,討論移晷,無端停輟者少矣。此臣等所動色欽頌者也。第未審邸下,在深宮濩蠖之中,果能持法席顒卬之容乎?當燕閑幽獨之地,果能如賓師列侍之嚴乎?必也恒存屋漏之工,儼若日監之臨。表裏洞徹,內外純粹,湛然不失淸明之休,則日躋緝熙之域矣。輔導之任,惟在五六措大,而應文備數,不過解說箋詁末義而已。亦宜旌招山林之宿望,搜剔巖穴之逸士,使之出入胄筵,發揮經義,頻賜引接,以資輔翼,待遇宮僚,倣文廟故事。簡率體貌,訢合情志,問難諮諏,不厭煩複,必求心上之實得,則罔覺之修,時習之悅,欲罷不能而允德成矣。所謂典學之實,此也。何謂勤政之實?其要在乎廣咨詢而通下情,納讜直而恢言路。每覩賓筵晉接,中昃無倦,章狀之批下,無一宿之滯,可謂勤聽理。而第軒陛之間,警咳相接,上下情志,邈若天淵。僅以些少事件,草率陳達,委蛇旋退,何暇明言善議,權得失而講治忽也?傳曰,欲成天下之務,先通天下之志。惟願好問察邇,兼聽廣採,廈氊延訪,輸瀉悃愊,使得以伸眉吐氣,竭盡底蘊。生民之凋瘵者,必講輪恤之方,賦役之偏苦者,必究均平之策。庶見膏澤下究,噢咻變爲謳歌矣。至若言路之開塞,關邦家之榮捏。禹之拜昌,湯之弗咈,導之使言,將以資化理而熙庶績也。邸下於言事章奏,例降優答,初無厭薄之色,是宜昌言日進。而無奈風節消輭,噤暗成習,脂韋詭隨,磨剗圭角。苟非涉黨伐之私,率未見慷慨激仰,悉忠盡言者,良可痛心。惟願翕受敷施,廣開不諱之門,風勵而鼓作之,優容而奬予之,俾糾劾官邪,無所鯁避。言或出於挾雜者,克體大朝擧直措枉之訓,明辨精察,衷其公私是非而用舍之,將見忠讜競勸,淫朋化爲同寅矣。苟能加勉於斯二者,則克享天心,轉災爲祥,三光順軌,庶徵協時,何憂乾文之示警哉?臣曾陪書筵,於詩之敬天之怒,毋敢豫戲。昊天曰朝,及爾游衍之章,仰陳寅畏對越之誠,足爲感回消弭之本。邸下亦嘗反復詢討,究極理趣矣。蓋經傳之懼災處多矣,未有切於此詩者,邸下熟講之矣。今當修省之日,更爲邸下誦之。幸勿以蒼蒼者爲天,求諸方寸之間,而謹獨二字,是第一要訣。伏願邸下,深留睿意焉。臣無任屛營祈懇之至。謹昧死以聞。答曰,覽書具悉。所陳切矣,當留念。爾其勿辭,從速察職。
正言朴玶書曰,伏以臣,性本庸陋,百不猶人,幸竊科第,猥廁朝班,歷職內外,不過爲隨分祿仕之計矣。迺者薇垣新命,遽下於千萬夢想之外,臣承命惝怳,不省所以措躬也。顧此臺閣之任,卽是淸朝耳目之寄,上以補拾闕遺,下以糾正官邪。苟非骨鯁自守,風稜素著者,莫宜居之。竊念臣,見識鹵莽,言議巽輭,至於一切世務,便同聾瞽,加以齒髮衰頹,志氣消沮,顧何能刺口論列,稱塞其萬一乎?今於召牌之下,不敢坐違。謹此隨詣闕外,而反復思惟,萬無堪承之望。玆敢披瀝肝血,仰瀆睿聽。伏乞离明,亟賜鐫削,以重臺選,以安微分,不勝萬幸。臣於乞免之章,不宜贅及他說,而區區憂愛之忱,有不能自已,謹此附陳,惟邸下,留神焉。臣竊伏惟我邸下,承大朝分勞之命,代理機務,今已閱歲矣。令聞遠播,中外拭目,凡厥施措,莫不當理,是宜天心悅豫,休祥遝至。而嚮者虹雹之變,忽生於五陽方長之時,上下驚懼,景色黯慘,是何仁愛之天,降此非常之災於亨泰淸明之時耶?噫,天道玄遠,厥理難測,而其所以降災者,必有所感也。臣未知何樣禍機,伏在於冥冥之中,而警告我邸下,若是其丁寧耶?竊覵近來國勢扤捏,百度懈弛。廟堂之上,恬憘是事,臺閣之列,緘默成習,國計民憂,茫無津涯。重以八路之時癘遍熾,群黎之死亡相續,冤鬱之氣,愁怨之聲,亦足以上干天和,致有此可驚可愕之災也。噫,天人感應,其理不忒,太戊修德而消桑穀之妖,宋景言善而致熒惑之徙。然則今之許多災異,安知非玉成我邸下沖年之德,以爲轉災爲祥之機也耶?邸下苟於燕閒之間,益篤寅畏之念,施注之際,尤軫兢惕之方。一念之差而惟恐不合於降監之明,一善之萌而惟恐未盡於擴充之道,則景星慶雲,在邸下方寸之內,而陰沴之氣,自當雲消而霧釋矣。豈不休哉?若其政弊民瘼,尤不可不汲汲講究,以盡其興補全活之道。亦願賓對之際,毋或淵默,必謹諮訪,使上下情志,流通貫注於廈氊之間,或稟決於大朝,或斷行以睿衷。今朝行一善政,明日除一弊事,以至於庶務俱貞,衆目咸擧,則是誠仰體大朝付托之重。而國家億萬年無疆之業,實基於此矣。伏願邸下,益加澄省焉。且夫言路之杜塞,未有甚於近日。居臺閣者,固未易稱其言責,而亦恐我邸下,有以致此也。凡諸臺臣,乍登筵席,毋論其言得失之如何,一言或差,則曾未旋踵。筵中諸臣,徑請遞罷,臣竊惜之。假使導之盡言,猶患其難,況未及畢辭,狼狽逬出者,前後相繼乎?是以爲臺官者,每當入筵,類多跼縮畏難,不能出氣力·論利害,甚非國家重臺閣之道。伏願邸下,深思周慮。凡於臺閣之言事,其言雖有不可用者,置而不罪。若其言之可用,則必加意省納,優以容之,寬以待之,以爲來諫之道焉。臣無任屛營祈懇之至。謹昧死以聞。答曰,覽書具悉。所陳切矣,當留念。爾其勿辭,從速察職。
上在昌德宮。常參·經筵,以代理停。
昭憲王后忌辰齋戒。
大王大妃殿·中宮殿·賢嬪宮,藥房口傳問安。答曰,知道。
藥房都提調臣閔應洙同副承旨臣南泰耆啓曰,伏未審夜來,聖體調攝若何?湯劑連爲進御,而眩氣其或減歇。瘙癢之候漸益差勝乎?昨伏聞有痰入之敎,今日雖非日次,臣等,率諸御醫,趁早入診,詳察症候,爲宜。大王大妃殿氣候何如?臣等,不任區區憂慮,敢來問安,竝此仰稟。答曰,知道。慈殿氣候差勝後一樣。予則卿等入侍時,當下敎。後日次入侍,宜矣。
南泰耆達曰,大司憲·執義未差,掌令鄭漢奎在外,一員未差,持平鄭恒齡·尹東星牌不進令旨未下,今日以監察茶時之意,敢達。令曰,知道。
又達曰,左議政金若魯,右議政鄭羽良,依下敎來待矣。傳曰,詣閤。
傳于南泰耆曰,蓼莪篇·付籤懸吐卷,承旨入侍時,持入。
南泰耆達曰,玉堂上下番,連日闕直,事甚未安。副提學尹汲,牌招入直,何如?令曰,依。
傳于南泰耆曰,戶判及惠堂,使之入來。
南泰耆啓曰,戶曹判書朴文秀,依下敎來待惠廳,堂上李箕鎭在外,一員未差之意,敢稟。傳曰,詣閤。
又啓曰,吏曹判書金尙魯,牌招不進推考傳旨,今方捧入。而新恩政事,一時爲急,更爲牌招,以爲開政之地,何如?傳曰,卽爲入來,入侍。
又啓曰,吏曹判書金尙魯,依下敎來待矣。傳曰,詣閤。
傳于南泰耆曰,全羅監司入來,卽爲肅拜。
南泰耆,以禮曹言啓曰,卽接光陵參奉所報,則今三月二十九日,行本陵忌辰大祭時,參奉一員未差之代,請令變通差出,以爲備員進參之地云。莫重陵寢祭享,不可以假官替行,參奉有闕之代,令該曹以在京無故人,卽速口傳差出,何如?傳曰,允。
有政。
吏批,判書金尙魯進,參判未差,參議未差,左副承旨李益輔進。
吏批啓曰,文科·甲科第二人·三人,當付七品職,而時無窠闕,仕滿直長,依例陞六後,推移付職,何如?傳曰,允。
吏批啓曰,年九十婦人抄啓封爵事,載在法典矣。年九十婦人,別單書入之意,敢啓。傳曰,知道。
吏批啓曰,活人署別提金天鐸呈狀內,身病甚重,不得察任云,依例改差,何如?傳曰,允。
吏批啓曰,卽接兵曹移文,則正郞權世橚受由過限未上來,依例改差,何如?傳曰,允。
吏批啓曰,顯陵參奉李重光呈狀內,身病甚重,不得察任云,今姑改差,何如?傳曰,允。
吏批啓曰,新除授驪州牧使柳徽之戶奴呈狀內,矣上典,歷辭之際,重觸風寒,方在委痛之中,實難赴任,斯速入啓遞改云。身病果如是危重,則不可强令赴任,依例罷黜,何如?傳曰,允。
以具允明·李應協爲承旨,金尙星爲吏曹參判,尹光毅爲吏曹參議,金鎭商爲大司憲,洪益三爲大司諫,金尙耉爲執義,尹光纘爲掌令,洪樂性爲副校理,金陽澤爲修撰,尹東度爲副修撰,鄭宲爲輔德,韓光肇爲文學,李顯重爲說書,柳儼爲判尹,李鼎輔爲禮曹參判,李昌誼爲刑曹參判,申晩爲知義禁,曺命敎·徐命九爲同義禁,黃頲爲軍資監主簿,沈澥爲漢城府主簿,李鼎燮爲楊根郡守,李喜復爲東部奉事,權啓應爲典籍,金相說爲天安郡守,趙趾命爲咸興判官,南泰著爲光陵參奉,陜川郡守李存中今加通政,新及第李今加通政,竹山府使田日祥,潭陽府使李景祚,殷栗縣監李國輔仍任事承傳,軍器寺主簿金起西,長興庫直長韓命輿,順陵直長李彦霖單付,左承旨李益輔,右承旨趙載敏,左副承旨南泰耆,右副承旨具允明,同副承旨李應協。
兵批,判書李天輔病,參判徐命九病,參議金相紳病,參知尹光毅入直進,同副承旨南泰耆進。
兵批啓曰,前都事申檀,前權管朴東成,司果金昌述,及第金命鼎,俱以犯越罪人捕捉之功,有加資之命,而申檀,雖已資窮,未經準職,朴東成·金昌述,未資窮未準職,金命鼎,係是出身,何以爲之?敢稟。傳曰,竝加資。
兵批啓曰,忠翊衛將卞爾珍呈狀內,素患痰病,近又越添,旬月之內,萬無起動供仕之望,斯速啓遞云。宿衛輪番之任,不可暫曠,今姑改差,何如?傳曰,允。
副司直柳復明·洪鳳漢·南泰溫,副司正李宜馥·韓聖會·金兌晃,同知單李龍徵,僉知單鄭來恒·李長欽·宣泰九。
南泰耆,以戶曹言達曰,依令敎判府事閔應洙,自己巳二月至十月合九朔祿俸,令倉官更爲輸送于本家,則以爲,連爲陳箚力辭,終不敢祗受云。祿俸,又不領受,何以爲之?敢稟。令曰,令倉官,更爲輸送。
又以禮曹言達曰,今三月二十三日,左·右相,藥房都提調同爲入侍時,京則遣重臣,外方遣近臣,厲祭更爲設行事,命下矣。取考謄錄,則自前別設厲祭時,先行城隍發告祭,間二日設行厲祭矣。依前例,京中則不卜日城隍發告祭,今三月二十六日,厲祭。同月二十九日,遣重臣設行,而八道及江華·開城等道,遣近臣受香祝下去,各其本道,中央設壇,不卜日先行城隍發告祭,間二日設行厲祭。而京外祭文,令藝文館別爲措辭撰出,祭物執事,亦令各其本道差定進排,虔誠祈禳之意,分付,何如?令曰,依。
庚午三月二十三日辰時,上御歡慶殿引見。左議政金若魯,右議政鄭羽良,藥房都提調閔應洙,右副承旨趙載敏,假注書金永燮,記事官李宜哲·金聖佑入侍。進伏訖。上曰,蓼莪篇持入,而校正件乎?載敏曰,然矣。應洙曰,晩春日氣尙寒,聖體若何?上曰,無事矣。應洙曰,昨聞痰入之下敎,欲請入診。而旣承小勝之敎,且今日,乃日次,故昨果不敢請入診矣。上曰,一身都是痰也。何以祛痰乎?若魯曰,貓皮付之,則頗好云矣。上曰,予用貓皮,則朝鮮之貓將盡矣。何以爲此乎?應洙曰,瘙癢之候,近則何如?上曰,小愈矣。應洙曰,大王大妃殿氣候何如?上曰,安寧矣。仍高聲讀詩蓼莪篇訖。下敎曰,予心今日,氷炭交中矣。卿等,其知之乎?昔在宣廟朝,有陟降呴勞等敎,此則列朝同然矣。杯棬不能飮者,爲其口澤存焉故也。量予筋力,若過今年,必尤難,故今此大祭,必欲親行者此也。仍顧謂東宮曰,頃者柳復明書批,汝泛以勿辭,察職爲答,誤矣。予之特遞都憲者,乃汝所當爲之事也。至於軍國大事,當稟于予。而旣已代理之後,此等事,何可委之於予乎?仍閉門曰,欲稍鎭心矣。移時還開,下敎曰,卿等之必欲攝行者,可謂苦心矣。予豈不知?而予之筋力,月異而時不同,今若不親行,則更待何時?若魯曰,下敎若是懇惻,且讀蓼莪詩,臣等不覺涕泣矣。五十而慕父母,乃大舜之孝也,臣等何敢有不奉聖敎之意?而卽今聖候,方在靜攝中,且時氣如火益熾,或有一分受傷,將若之何?上曰,親行則必無所傷,而不往則尤難堪矣。羽良曰,近日日氣,比於皇壇親祭時,則尤有加矣。臣等,旣非豚魚,則豈不感動?而聖候方在靜攝中,徹夜將事之際,如或受傷於不知不覺之中,則將何以爲之乎?臣等之苦口力爭者,此也。若魯曰,再昨都試軍兵,太半染痛,故不得爲之矣。應洙曰,卽今時氣,殆同兵燹,近來城中,尤爲大熾云矣。載敏曰,癘疫之外,怪疾亦多矣。閭閻之人,雖不獲已之事,不得爲之,而閉戶束手而坐矣。若魯曰,必欲親行,則宗廟陟降之靈,必憂之,東朝亦且憂之矣。上曰,此皆予誠孝淺薄之致也。應洙曰,下敎至此,更無可達。而臣等,不忠無狀,不能感回天意,是固臣等之罪。而若於日氣淸和時,則何敢苦請乎?若魯曰,時氣雖如此,百靈所護,有何所慮?而乃是行險之事,臣等決不可陪往矣。羽良曰,萬分如有一分可强之勢,則臣等敢違聖意乎?應洙曰,頃有待後入侍下敎之命,故臣等,區區仰望矣。伏望更加三思勉從焉。上曰,無他更敎之事矣。仍命少退,有頃還爲入侍。若魯曰,辭窮氣短,不敢復達,而決不可奉承矣。羽良曰,閭閻家時祭,不過四位,而過祭之日,疲困甚矣。卽今聖候靡寧,時氣又如此,十二室將事之際,豈無傷損之節乎?若魯曰,俄有少退之下敎,臣等意謂聖意必有所思量矣。上曰,予欲卿等思之也。更無下敎之事,國事爲之,可也。載敏讀北道御史徐志修狀聞訖。若魯曰,今則罪人致斃,更無究覈之端,且御史旣以審察下去,則不必待其畢賑。而若自會寧等地周回以來,則其還期自爾遷就矣。上曰,然乎?載敏曰,北道畢賑,每在於六七月之間,御史不必以此等待矣。若魯曰,癘疫若是熾盛,自前如此之時,有遣重臣設祭之例矣。上曰,京則遣重臣,外方則遣近臣,癘祭更爲設行。出榻敎若魯曰,情勢迫隘,而今日黽勉冒入矣。當初柳復明之疏,不無好語,而其中,多有隱映者矣。殿下或於三司疏,不賜批答,故臣之箚子末端,略陳還入賜答之意矣。柳復明,過見之矣。小臣一身,不足惜。而朝廷無安靜之時,莫如斥退臣身,更卜賢德矣。上曰,不必過爲如此矣。羽良曰,大司憲之特遞,可謂過矣。凡於言事疏,不爲賜批,有害於言路矣。大司憲,旣不出代,伏望還收特遞之命,使之自遞,好矣。上曰,廉隅不然矣。其疏語,非但藏頭,其中竊其柄三字,乃何語也?羽良曰,此則必不有意,若以爲有意,則大段矣。上曰,竊其柄三字,吾則以爲霜矣。嚴飭,示我元良,可也。羽良曰,所謂指點停當者,於吏判,小無撕捱之端,勉出,宜矣。上命書傳敎。傳曰,新恩政事,非徒唱榜在近,頒祿亦不遠。而頃者都憲之章,其涉過矣。不過誤聽浮囂而然,而設如此言,批旨詳諭,於吏判,更無毫分撕捱之端。雖値齋日,開政有例,卽爲牌招開政。出榻敎上曰,文武科年五十人,分館後,例當出六。而今番文科七十九歲,武科七十三歲人,分館前,竝爲出六,好矣。羽良曰,以七十爲限,出六,好矣。上命書傳敎。傳曰,古人云人生七十古來稀。今番文武科榜中,有年過七十者,竝特爲陞六。出榻敎上曰,今番新榜注書,必先以鄕人擬入。而先正子孫,不可不急爲之意,嚴飭,可也。若魯曰,全羅監司李台重,催促辭朝,宜矣。上曰,台重爲人,則不怪矣。有幹局乎?若魯曰,可謂可人矣。羽良曰,去就則潔矣。上命書傳敎。傳曰,君臣分義,無所逃於霄壤。全羅監司李台重,職不過下大夫,往者處義,分義固已寒心。則申飭之後,于今此任,一書承批,尙不肅謝,此何事體?此何道理?台重,若不卽謝,國綱,從此而墜矣。從重推考,其令當日肅謝。出榻敎上曰,訓將可嘉矣。予聞進士持默之言,以渠之兄弟,一時大小科參榜,訓將不無盛滿之慮,敎其子不見謁聖云。其心,豈不貴乎?若魯曰,然矣。第於訓將,有一申飭之事矣。其在家時,則非所可論,而出入時,亦不着天翼,非矣。小臣兒時見之,則李基夏爲訓將,常着天翼矣。上曰,然乎?申汝喆,亦着天翼矣。若魯曰,雖曰武科,官至崇品,何以厭武乎?上曰,此則卿等,不知訓將之心矣。訓將自視,反不知一蔭官矣。仍傳曰,近來以武爲名,處身若文,爲今痼癈,若此而何以得力於他日乎?頃日筵中已聞,今又聞,其涉寒心。此後武弁着直領,嚴加申飭。犯者,兵判及大將,隨現棍飭。出榻敎羽良曰,頃者以軍布大同木,皆三十五尺,依舊法捧上事,仰達矣。退考續大典,則大同木則三十五尺,而軍布則乃四十尺也。只令惠廳,大同木,依舊法以三十五尺捧上,何如?上曰,依爲之。出擧條羽良曰,潭陽府使李景祚,以靑大竹一箇之不運,推論色吏,則又不送之。道臣之罷黜,事體然矣。第近來邑況不好,則厭避故犯,實爲痼弊,而潭陽數遞,民事可慮。景祚之事,明是故犯,罷黜勿施,何如?上曰,依爲之。出擧條羽良曰,殷栗縣監李國輔,以薦新石首魚腐傷事,奉常寺草記,罷黜其色吏,則移刑曹矣。刑曹推覈色吏,則非本色吏。而卽後等吏房,當次衙前也,欲急作吏房,而故爲生事之致云,事甚巧惡。旣是色吏,中間所爲,則李國輔無罪,而邑事可悶。殷栗縣監李國輔仍任,其色吏,使刑曹刑推定配,何如?上曰,依爲之。出擧條羽良曰,竹山府使田日祥,移拜慶尙左兵使,而以親年已滿,將不得赴任云。旣有依法典許遞之規,不可强令赴任,弊邑守令,徑遞可惜。竹山府使田日祥,仍任,何如?上曰,依爲之。出擧條羽良曰,國家財力,入於繕工監,消花者無數,而其財力所出,則戶曹是已。提調一窠,使戶判例兼照管,則可防其消耗之弊,事甚便好矣。上曰,依爲之。出擧條傳曰,潭陽府使李景祚,竹山府使田日祥,殷栗縣監李國輔仍任事。出榻敎遂退出。
庚午三月二十三日酉時,上御歡慶殿。戶曹判書朴文秀,吏曹判書金尙魯,同副承旨南泰耆,假注書金永燮,記事官李宜哲·金聖佑入侍。進伏訖。上曰,吏判進前。尙魯進伏。上曰,卿之前日撕捱,已極過矣。而今則尤無撕捱之事,何爲違牌耶?臺言雖有侵逼大臣之意,而於卿,尤無可嫌之端矣。尙魯曰,臣欲以文字仰達,而未及爲之矣。臣於此職,如有一毫報效之道,則雖朝承命夕狼狽,豈爲自便之道,而不爲承膺乎?千思萬慮,實無堪當之勢,豈可畏縮而然乎?以今日時勢,灼然知其必敗,而冒沒承當,則是仰累聖簡,且傷朝體。臣之區區本心,只如此而已。向日皇壇,伏聞特敎,臣之兄弟,相對感泣,雖不得不黽勉出肅,到今仍因蹲冒,實非臣之本意矣。臣之三違召牌,雖出於萬不得已,而論其罪,則死罪矣。況且臺言,雖不直斥臣身,旣有人言,則銓官重任,異於他職,又何可晏然冒出乎?今日有此入侍之命,此則與牌招尤異,故惶怵分義,不得不入來。伏願殿下,俯諒臣情勢焉。上曰,卿之此心,予已知之矣。至於吏判,則異於將相,於卿,別無可嫌。卿之引嫌,誠過矣。代理之後,予所爲者,用人而已,及予未衰時,欲一試卿矣。古語曰,不遇盤根,何以別利器?此乃卿效力之時,臺疏中賤者竊其柄等語,可以見履霜之漸矣。都憲,本非浮囂之人,動於浮議而爲之,亦非指斥卿身者,在卿道理,須體予意,卽出開政。尙魯曰,下敎如此,臣雖無狀,豈敢顧臣身榮辱所關,而不爲盡心於國事乎?第國家之所以勉出臣身,非待臺臣之道。小臣之所以冒沒出仕,亦非畏臺言之道。此臣所以尤難承當者也。泰耆曰,申飭之下,吏判,以臺言過爲辭免,極涉未安,推考,何如?上笑曰,古亦有聖君賢相相與勉戒之事矣。予今信卿而任之,卿勿固讓。尙魯曰,古之君臣,交相勉戒者無他,雖信任之人,輒加戒飭然後,在下者,亦當精白一心矣。小臣,雖不欲仰欺殿下,而近來人心世道,實無可爲之勢。小臣,亦恐浸浸然入於其中矣。上曰,卿之從兄,以首相,幾年倚任,而中間補外,亦多有之。君臣之間,交勉之道,自不得不如是矣。尙魯起而對曰,臣不敢復達矣。承宣至於請推,欲奉承則情勢迫隘,欲更達則有傷朝體矣。上曰,須出開政,可也。尙魯曰,下敎至此,雖明日顚沛,敢不奉行?而但一二次開政,何以報效萬一乎?今當出去開政,而至於新恩政事望筒,再次出納之際,必致夜深,待明朝擧行,何如?上曰,旣已入來,今日爲之,宜矣。尙魯曰,玉堂兩司坐罷人員,敍用然後,可以擬望矣。上命書傳敎。傳曰,侍從堂下違牌坐罷人,竝敍用。出榻敎文秀進曰,臣往見慶尙道今番諸新恩,則其中權啓應,今年七十九,而所見則僅可六十,誠甚貴矣。而伏聞筵敎,則有榜中年過七十陞六之命,特敎之下,孰不感歎?而但八十之人,死生有未可知,安知其今年不死乎?此則宜除實職矣。如此則便是收用遐方之人,豈不好乎?上曰,古史,亦有賜第人,使之持杖而送之之事矣。文秀曰,此在宋孝宗之世矣。且金瑋,卽壬辰義兵將號柏巖金玏之後孫。金應濂,卽鶴峯金誠一之後孫。李憲默,卽先正臣晦齋之後孫也。李長泰·李忠國,亦皆名賢子孫也。俱是喬木大家後裔,故臣往見其人,中心自然感惻矣。雖非先賢後孫,旣是鄕人,則國家所當收用,而況此人等乎?上曰,然矣。向時李世師·奇彦觀,皆是先正子孫,故予果收用,而其人,不甚大段矣。尙魯曰,用之而不能,則棄之何妨?小臣,爲嶺伯時,往先正書院杖屨之所,則亦多有可人矣。泰耆曰,李世泰,亦以退溪子孫,爲說書矣。上曰,嶺人中權相一有之,而所見甚迂怪矣。文秀曰,相一外貌,雖不豐,而爲人甚精緊矣。臣見其寫書,甚敏速。而大抵嶺人,雖經工,亦善文矣。天之生材,各有不同,在朝家用人之道,棄短取長,宜矣。上曰,武科中有年少者乎?泰耆曰,十四歲擧子參榜矣。上曰,誰也?文秀曰,王興石云矣。上命注書出考武科榜目中年七十以上者以來。仍敎曰,文武科年七十以上人,竝以實職陞六事,分付吏·兵曹。尙魯曰,備三望,當懸註以入矣。上曰,然則三望皆用新榜耶?尙魯曰,副·末擬,則以前望當爲之矣。注書考榜目入來。上命書傳敎。傳曰,今番文武榜中,年過七十者陞六事下敎。文科只一人,且嶺外之人,豈可以司果陞六?今日政,以實職陞六,武科更考榜目。有年七十四·年七十二人,而俱是標下軍,非陞六者,其寢陞六之命,令各其軍門調用。出榻敎尙魯退出。文秀曰,皇壇祭器匱果有之,而以此盛器,決無容納之理。左邊香大廳後,別立二間,藏置祭器,好矣。上曰,然則出擧條乎?文秀曰,雖不出擧條,若有下敎,則當擧行矣。上閉窓,少選卽開。文秀曰,臣日前見下本曹擧條,有洪霖妻喪優助之,傳敎矣。極欲優助,而其母之喪,所給米太之數,雖零星,過此磨鍊,事甚如何?依其母喪時所給例,一體磨鍊啓下。而第念洪霖之殉節特異,前古無多,其妻所給之散料,姑勿還收,限其三年仍給,何如?上曰,固聞之而矜惻下敎矣。其子復職前,令戶曹特爲散料題給,以表其父之忠。出擧條上曰,南延年,於李鳳祥死時,亦爲立節矣。文秀曰,此眞忠節之人,而樹風聲於百代者也。上曰,然矣。文秀曰,御將,於軍門事,至誠擧行,故軍情咸服。而但太察,小似爲欠,故小臣,向於榻前告達矣。卽今則廣取人言,亦無太察之事云矣。上曰,然矣。文秀曰,御將,盡心國事,必以公道爲意,誠得人矣。殿下以小臣久於軍門,有相議之敎。小臣,豈有所識乎?然臣之所可戒者,比如眼閉而時開,則好矣。若常常開明,則反不奇矣。泰耆曰,全羅監司李台重,使之今日內肅謝事,有再次下敎。而李台重,送言于政院曰,區區情悃,悉暴於上書,恭竢誅罰云。台重之不爲出肅,不是怪事矣。小臣與台重,交符於甲山,初不相識,而交符後,數日留住。聞其言則以爲,在堂下官時,有除輒辭,過節至於此境云矣。台重,自是忠厚周通之人,而年紀旣多矣。上曰,是甲戌生矣。泰耆曰,然矣。自經南北竄謫,衰朽病痼,甚可惜矣。甲山府使則以補外,不得不膺命,而至於監司,則自甲山府使直拜之,其辭而不去,不是異事。國家必欲用之,則不必驅迫,從容開釋,使之往赴,宜矣。上顧謂文秀曰,爲卿之族乎?文秀曰,不然矣。故奉朝賀李秉常之從姪也。泰耆曰,故監司李德重之八寸,故壬辰死節人慶流之後孫。上曰,其然乎?文秀曰,臣爲北伯時,台重,謫甲山,路過營下。臣出見之,責其不仕,以白米贈之曰,非吾所贈,甲山謫客,何以得喫白米飯乎?台重,頗有難受之色。臣曰,君欲受則受之,不欲受則勿受,吾位至判書品,何賴李校理之手乎?吾雖助糧,吾有罪則必不顧藉矣。台重,始乃受去矣。台重,自是可用之人,而常懷辭尊居卑之心,故自以爲官卑之時,若不辭職,則官尊後,何以得免云?而國家何可一向任其所懷乎?惟在殿下勉出之道矣。上命書傳敎。傳曰,今日下敎若何?而全羅監司李台重,終不肅謝,分義道理,俱涉寒心,拿處。出榻敎文秀將退,顧謂泰耆曰,留門標信,當爲請出矣。泰耆曰,政官出去時,可以偕出。夜深後,何可頻頻留門乎?上笑曰,承旨之言,則得體。而若待政官而出,則何異於竢河之淸也?傳曰,承旨有闕之代,以在京無故人差出,待下批卽爲牌招事。出榻敎傳曰,當該中官,旣有入侍時下敎之命,爲先從重推考。出榻敎遂退出。
上在昌德宮。常參·經筵,以代理停。
昭憲王后忌辰。
南泰耆達曰,明日常參,取稟。令曰,停。
趙載敏達曰,大司憲金鎭商,掌令鄭漢奎在外,尹光纘,執義金尙耉未肅拜,持平鄭恒齡·尹東星牌不進令旨未下,今日以監察茶時之意,敢達。令曰,知道。
又以都摠府言啓曰,今日,入直內三廳,武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
具允明達曰,明日次對,兩司當爲進參,除在外牌不進令旨未下外,未肅拜人員,竝待開門牌招,以爲推移進參之地,何如?令曰,近來次對,兩司連不進參,極涉寒心。未肅拜人,待開門竝卽牌招,以爲入參。
南泰耆達曰,玉堂連日闕直,事甚未安。副提學尹汲,修撰金陽澤,副修撰尹東度,竝卽牌招。校理任,由限已過,一體牌招,何如?令曰,依。
傳于李應協曰,欲覽國婚定例,入之。
李應協,以禮曹言啓曰,卽接江華留守移關,則來四月初一日長寧殿修改告由祭時,典祀官兼大祝,例以本殿別檢塡差,而以別檢之離直,本府旣已請罷矣。別檢罷職之代,急速變通差送云,莫重祭享享官,不可不備員,別檢有闕之代,令該曹以在京無故人,卽速口傳差送,以爲備員將事之地,何如?傳曰,允。
又以禮曹言達曰,宗廟薦新生石首魚,以京畿所封,頃已薦進矣。黃海道退送生石首魚,今始上來,而旣在薦新之後,今番則移送司饔院捧入之意,敢達。令曰,知道。
黃海監司嚴瑀狀達,三月令薦進生石首魚,初不能嚴飭,致有此退來更進之擧,不勝惶恐待罪事,令于具允明曰,勿待罪事,回諭。
上在昌德宮。常參·經筵,以代理停。
夜自三更至五更,坤方巽方,有氣如火光。
下直,江陵府使安允行,花梁僉使金瑞,天城萬戶朴泰祐。
大王大妃殿·中宮殿·賢嬪宮,藥房問安。答曰,知道。
藥房都提調臣閔應洙,同副承旨臣李應協啓曰,伏未審日間,聖體調攝若何?眩氣其或減歇,而瘙癢之候漸益差勝乎?臣等今日,依下敎率諸御醫,趁早入診,詳察症候,議定當進之劑,爲宜。大王大妃殿氣候何如?臣等,不任區區憂慮,敢來問安,竝此仰稟。答曰,知道。慈殿氣候差勝後一樣。予則一樣矣。
鄭翬良達曰,明日常參,取稟。令曰,停。
具允明達曰,大司憲金鎭商,掌令鄭漢奎在外,尹光纘,執義金尙耉上書入達,持平鄭恒齡·尹東星牌不進令旨未下,今日以監察茶時之意,敢達。令曰,知道。
李應協啓曰,兵曹郞廳來言,闕內各處入直軍士夜巡檢云矣,敢啓。傳曰,知道。
鄭翬良達曰,左承旨李益輔,今日不爲仕進,卽爲牌招,何如?令曰,依。
南泰耆啓曰,卽者,備邊司郞廳來言,大臣·備局堂上,依下敎來待矣。傳曰,引見,內局入侍,同爲入侍。
具允明達曰,刑曹判書趙載浩,自鄕纔已上來云,卽爲牌招察任,何如?令曰,依。
傳于李應協曰,李台重,出城門外然後,當就寢,催促。
傳于李應協曰,全羅監司李台重肅拜,催促。
李應協啓曰,全羅監司李台重,屢次特敎,何等嚴截?而謂以被罪爲期,終無變動之意,分義道理,誠極寒心,從重推考,仍爲催促,何如?傳曰,允。
傳于李應協曰,李台重,亦今日臣子,豈如是乎?予欲觀而就寢,卽速催促。
傳于李應協曰,俄者下敎矣。密符啓請,何若是寥寥耶?
傳于李應協曰,極爲寒心。珍島郡守除授,來待開門,入來肅謝後,仍爲下直。到任日字,令道臣狀聞。前郡守,遞付京職。
李應協,以弘文館言達曰,本館下番闕直,事甚未安,修撰金陽澤,書批已下,卽爲牌招入直,何如?令曰,依。
李應協啓曰,今三月二十五日,祿都目政事爲之之意,敢啓。傳曰,知道。
有政。
吏批,判書金尙魯進,參判金尙星未肅拜,參議尹光毅未肅拜,都承旨鄭翬良進。
吏批啓曰,臺諫闕員,今當差出,而擬望之人乏少,外任竝擬,何如?傳曰,允。
又啓曰,驪州牧使,今當差出,而擬望之人乏少,他道守令竝擬,何如?傳曰,允。
又啓曰,卽見京畿監司李喆輔鄕薦狀本,則以四人狀聞矣。京畿鄕薦,本是二人,則如是過數,事涉違式,李喆輔,推考警責。薦狀中洪啓萬·尹東重兩人,依例調用,而其餘則置之,何如?傳曰,允。
以李燮元爲司諫,李昌儒爲獻納,洪鳳漢爲右尹,李爲兵曹參知,韓翼謩爲判決事,李天輔爲左副賓客,申晩爲同經筵,趙雲逵爲副應敎,魚錫胤爲修撰,韓光會爲副修撰,申暐爲兼弼善,金陽澤爲兼文學,金文行爲兼司書,朴文秀爲司譯提調,申晩爲觀象監提調,趙載浩爲司饔院提調,柳儼爲內資寺提調,曺命敎爲造紙署提調,金尙星爲典牲署提調,徐命九爲歸厚署提調,申暐爲掌樂院正,閔宅洙爲司成,尹東度·金善行爲兼校書館校理,洪樂性爲兼東學敎授,許彙爲兵曹正郞,李秀得爲敦寧府判官,尹昌東爲司饔院主簿,朴師約爲活人署別提,金煃爲典籍,元啓英爲長寧殿別檢,李泰齊爲顯陵參奉,李彦愈爲典獄署參奉,李存中爲驪州牧使,金道健爲陽智縣監,東部奉事李喜復,廣興倉奉事皇甫鍍,相換。
兵批,判書李天輔進,參判徐命九次對進,參議金相紳入直進,參知未差,右副承旨具允明進。
兵批啓曰,僉知中樞府事宋相億呈狀內,以篤老之人,病伏鄕廬,末由上來,斯速啓遞云。西樞雖是閑局,不可一向虛帶,今姑改差,何如?傳曰,允。
以趙錫命爲知事,尹聖五爲五衛將,金重兌爲忠翊將,羅蔘爲司禦,盧啓禎爲慶尙左兵使,李敏坤·閔百昌爲文兼,韓順發爲兔城僉使,趙弘璧爲包伊萬戶,金以錫爲露梁別將,黃宰爲武兼,閔銈爲部將,柳光宅爲都摠經歷,安就一爲訓鍊僉正,李廷壽爲訓鍊判官,陳萬東爲群山僉使,尹有一爲蒜山別將,李恒重爲四山監役,副護軍李泰祥,副司果洪善輔·李雲逵,僉知朴台炡單付前都事申檀今加折衡賞加。
刑曹判書趙載浩書曰,伏以臣於頃者,待罪春曹時,大朝特召有命。而賤疾適苦,自犯違傲之科,恭俟鈇鉞之誅。聖度天大,罰止例勘,追思至今,猶切惶感。而臣適因恩罷之暇,出伏郊次,轉向臣弟關東任所。恩敍忽降,除命荐下,繼以有馹召之旨,臣聞命感激,不敢久淹嶺外,遂卽登途。而行至半程,重得毒感,連宵咳喘,頭疼如碎,胃口受風,飮啖全廢,肢體沈重,神氣積敗。又於長路撼頓之際,重致墮傷,左足違骨,刺痛牽引,跬步之間,轉運須人。擔曳病軀,寸寸前進,昨纔來伏私次。而顧臣病形,漸益添重,官職去就,初無可論。而且臣於前都憲之章,亦有所惶愧不自安者。其所謂驟躐無漸,不少愼惜云者,雖非指斥臣名,而若論驟躐,臣實爲首,其言則誠至論也。臣亦無辭受之,而惜乎其不能明白痛言也。然而臣若恬若不知,仍因蹲居於匪據之秩,則其爲沒廉義,當如何哉?至若諫臣之白簡論列,有異書陳,此似出於未詳程道日子之致,而其在臣心,亦不勝其惶蹙矣。臣於路中,得伏奉大朝傳敎,有啓覆文書擧行之命。臣旣入城,則肅命奉職,一時爲急,區區情勢,有不暇言。而目今,病狀危劇,委頓床玆,時月之內,萬無起動之望。玆於召牌之下,未免坐違,病裏惶霣,尤增死罪。敢此倩搆文字,略陳危懇。伏乞离明,俯賜諒察,亟遞臣職,以幸公私,千萬幸甚。臣無任屛營祈懇之至,謹昧死以聞。答曰,覽書具悉。大朝特敎之下,其何若是?卿其勿辭,從速行公。
修撰金陽澤書曰,伏以臣,向叨館職,適値災異,敢將蕪語,仰陳大朝矣。及奉傳敎,以不聯名而獨疏,旣示未安之意,又有還給之命,臣瞿然悚恧,莫省攸措。堂箚之日,臣適陳病受暇,諸僚疏議,無由會商,在家聯名,亦欠道理。畢竟獨籲,實由事勢之不獲已,而誠意未孚,至承責敎,兢惶之極,固當一書自列。而牌召遽下,門限已迫,終未免默然違逋,例罷之律,無以贖愆。曾未數日,恩除復降,嚴召踵臨,義當竭蹶趨承,而情跡惶蹙,進身無路,乃敢拜章徑退。伏乞亟治臣違傲之罪,以安私分,不勝萬幸。臣方俟罪矣,宜不敢有言。區區愚忱,曾有治書而遭罷未徹,抱此耿耿,今始尾陳,仰冀睿照焉。曩者虹變之後,聖上有減膳責勵之敎,群工有交章規勉之語,伏想邸下,亦當懍然警惕。而抑臣之憂,非直今日。昨冬以來,雷異非常,太白屢見,今又有此災,朱子所謂憂在嗣歲之語,誠近之矣。不知天之譴告,何若是沓臻耶?嗚呼,大朝之命邸下代理者,蓋欲爲蚤念眷顧之重,永奠宥密之基。而邸下之受大朝付畀者,亦當有仰體寅畏之志,深軫奉若之道也。然則今日仁愛之垂警,實是玉成我邸下之秋也。語曰,應天以實不以文。人君對越之道,務實德行實政然後,天心底豫,治效可定。臣誠死罪,不審邸下,果能致工於斯乎?竊覵邸下講學之時,日再開筵,非不勤課,而名數之學,用力或過。朝夕講劘,不越乎章句之旨,驗諸事爲,猶未盡躬行心得之效,視政之際,月六賓對,無或間闊。而引接之儀,淵默太勝,大小區畫,只在於例應之裁,發諸訏謨,猶未見諮諏覆難之道,畢竟做得,直歸於多文少實之科,尙何望享天心而答天譴乎?目今世道人心,無非危兆,饑饉疾疫,民將盡劉,憂虞之端,不可殫擧。則今者上天之警,豈曰無眹?而若其轉移之機,惟在邸下一身上做將,蓋天道眞實無妄,災祥,各以其類應。武丁之雊雉,太戊之桑穀,始非虛召。而終以實德弭之,惟邸下式監于玆,惕然奮發。自今講學視政,必究天人之實理,必做知行之實工,分勞大朝,必以是實,董飭百工,必以是實,使一政一令,少無文勝之歸,則實效之著,不啻有消弭之應矣。書曰,一人元良,萬邦以貞。顧今時政,豈無可言?而悠悠萬事,莫急於邸下修德之實,故敢以一語,惓惓仰勉。昔孟子之不言事,明道之不論人,實亦此意。伏願离明,竝賜財諒焉。臣無任屛營祈懇之至。謹昧死以聞。答曰,覽書具悉。所陳是矣,當留念。爾其勿辭,察職。
執義金尙耉書曰,伏以臣,薄罷未幾,恩敍旋下,繼有柏府新命,以惶以感,莫省攸處。今因賓對,以兩司之近甚不備,飭諭甚嚴。此誠我邸下來諫求助之至意,則三復令旨,益不勝贊歎激仰之至。如臣疲拙者,雖不能一進昌言,以效耳目之責,而在臣延頸之誠,豈不欲一登筵席,仰瞻离光,以少伸犬馬之戀?而第臣七耋老母,向經天行輪感,素患關格之症,乘虛發作,頃刻之間,輒多昏窒,連試灸藥,尙無顯效。臣以無兄弟獨身,見方左右扶護,晝夜焦灼,實無暫時離捨之勢。玆敢隨牌祗詣,拜章徑歸。伏乞离明,俯垂矜諒,亟遞臣職,以便救護。仍勘臣罪,以肅頹綱,不勝幸甚。臣無任屛營祈懇之至。謹昧死以聞。答曰,覽書具悉。爾其勿辭,救護母病。
掌令尹光纘書曰,伏以臣,昨奉掌憲新除,今以賓對,召牌臨辱。而仍伏見纔下令旨,飭諭嚴勤,在臣義分,豈敢不竭蹶趨膺?而第臣目下情私,有萬萬切急者。臣之老母,方在臣父韓山任所,夙抱虛病,長時沈淹,而種種諸症,每劇於換節之時。臣旬朔離違,戀係恒切。日昨,鄕信猝至,言臣母宿疾澌頓之中,近因時氣乖常,添感忒重,諸般形證,俱係緊苦云。臣纔得此報,神精慌促,急治藥物。方將臨行之際,意外忽蒙臺除,則又不敢任情徑發,玆於嚴召之下,略控懇迫之私,遂卽忙尋鄕路。跡涉傲慢,罪合萬殞。伏乞睿慈,亟令遞臣見職,仍又重勘臣辜犯,以便歸護,以警具僚,不勝幸甚。臣無任屛營祈懇之至。謹昧死以聞。答曰,覽書具悉。爾其勿辭,往護焉。
左參贊李箕鎭書曰,伏以臣,向蒙恩批,借臣調理之暇,得保危喘,免爲道路之屍,私心感祝,日夕隕泣。不圖聖眷愈摯,寵除荐降,移授臣政府西壁,猥辱馹召之旨。旣又因大僚言,以臣虛帶籌堂之故,至煩重推催促之命。臣欲竭蹶趨承,則篤疾錮留,無望轉動。臣欲披瀝籲號,則瀆擾强聒,恐增罪戾。臣於是,撫躬靡措,但願遄死而已。抑臣有切迫情理,不容自阻於孝治之下者。臣之老母,年今七十有一,素抱痰喘奇疾,少失將攝,危在頃刻。幸而數年間,其發乍稀,方隨臣弟臣奎鎭,往在利川府任所。自冬春以來,宿症頻作,而緣臣遘疾,曠阻省視。近爲時氣所感,母病添劇,連有驚心之報。臣唯急於相面,扶擁擔舁,寸寸作行,接壤之地,經宿乃至。母病急勢,雖曰視初稍間,目下形症,尙在十分地頭。胸膈鬱塞,呼吸促緊,火升而不能交睫,胃阻而不能呑粒者,已數旬。眞元積敗,心氣尤弱。澌頓昏惙之中,見臣顔貌非昔,過致驚憂,涕泣勉臣曰願無睽離,與相爲命。臣之情事,亦孔之慼矣。縱使臣,幸無死須臾,可强而進程,若忍於決捨病側,遠赴都下,不思所以慰母心,則豈不有傷於聖世敦倫之化哉?玆不得不抆血治章,猥入縣道。伏乞睿慈,特推錫類之仁,許臣留救母病,俾伸人子至情。仍命攸司,將臣本兼職任,盡行削免,治臣前後辜犯,昭示法紀,不勝萬幸。臣方私憂熏心,不遑餘念,而愚衷所耿耿,有不能自已者。竊伏聞我聖上,遇災警惕,至於謁廟之駕,將發還寢,試士之擧,臨期且退。誠心所感,聽聞咸聳,人情如此,天心可格。桑穀之枯,熒惑之徒,庶將復見於今,臣固拭目以竢。而伏惟邸下,代莅萬幾,身任丕責,恐懼修省之方,宜無所不用其極。夫古人所以應天之道,不過一實字。若徒有恐懼之心,而無實德以充之,徒有修省之言,而無實政以行之,則尠不爲欺人欺天之歸,甚可畏也。臣願邸下,講經傳則毋事口耳,必切問近思,體驗身心。克懋爲己之實學,對臣隣則毋修邊幅,必開心見誠,論確籌策,克究及民之實惠,率是以往,無處無事而非實,則天將回災爲祥,而邦其永孚于休矣。臣以胄筵舊物,徒切忠愛,未能敷陳,是臣之罪。惟邸下,勿以其言之略,而諒其誠焉。臣無任戰灼懇祈激切屛營之至,謹昧死以聞。答曰,覽書具悉。所陳是矣,當體念。卿其勿辭,俟母病間,上來行公。
乾隆十五年庚午三月二十五日辰時,上御歡慶殿。藥房入診,大臣·備局堂上同爲引見,都提調閔應洙,領府事金在魯,左議政金若魯,右議政鄭羽良,行戶曹判書朴文秀,司直金聖應·具聖任,禮曹判書申晩,吏曹判書金尙魯,兵曹判書李天輔,兵曹參判徐命九,禮曹參判李鼎輔,司直洪鳳漢,刑曹參判李昌誼,同副承旨李應協,記事官崔台衡·李宜哲·金聖佑,醫官金應三·玄起鵬·高挺參·李道吉·許磐·卞誼和入侍。諸臣進伏訖。在魯曰,卽今是寒暖之交,此時聖體若何?上曰,一樣矣。在魯曰,瘙癢之候,已得快愈乎?上曰,少差矣。在魯曰,大王大妃殿氣候何如?上曰,安寧矣。在魯曰,王世子氣候何如?上曰,好過矣。應洙曰,眩氣往來之候,比前若何?上曰,一樣矣。應洙曰,令醫官診察,何如?上曰,唯。諸醫以次診候。應三曰,左三部度數調均,右三部比常時暫數矣。起鵬曰,左右三部,大體調均矣。以下諸醫所達亦同。應洙曰,補中益氣湯,果爲進服乎?上曰,欲觀勢服之矣。應洙曰,八味湯製進時,木瓜又當加入乎?上曰,入之好矣。應洙曰,明日當爲日次。而今日旣爲入侍,當以今日爲日次乎?上曰,然矣。仍命書傳敎曰,八味湯餘貼,自今日更爲進御,待後日次加劑以入。在魯曰,臣連有疾病,向於聖上遇災延訪之日,旣不得一番入侍。日前諸臣,仰請夏享攝行之時,亦不得隨後陳懇,下懷常切耿耿矣。伏聞諸臣,苦口陳請,而殿下不爲允許云,臣竊不勝抑鬱悶迫,强疾入侍矣。目今時氣乖常,寒暖不適,此時動駕,達夜將事,則易致損傷。今番則必爲攝行,是所望也。若魯曰,臣等之所陳請,則殿下輒先爲動心,以疚聖衷,臣等焦迫之忱,尤不可仰達矣。應洙曰,今此陳請,實出臣等之苦心,親享之敎,臣等決難奉承矣。上曰,元良代理之後,予之當行者,惟祀典也,此而不爲,則更爲何事耶?若魯曰,頃者皇壇親享後,仰瞻玉色,頗覺損瘁矣。上曰,卿等心以爲然,故如是矣。若魯曰,卽今閭巷之間,癘氣日熾,雖百靈護衛,無用爲慮,而此時動駕,豈不懍然乎?在魯曰,聖人亦云,疾則量筋力而行之,時氣不如此,聖候亦無調攝之節,則臣等何必如是苦爭乎?上曰,皇壇親享之時,以雨爲悶,卽爲開霽,感氣亦差,無事行禮,深以爲幸矣。其後初九日擧動,以天災中止,心懷不勝悲愴,中心以爲,此亦天也。予之必欲親享,亶由於感懷弸中,不能自抑而然。予實自矢于心。卿等,必欲苦爭,則湯劑亦當停廢矣。在魯曰,此非如是下敎之事矣。上曰,予之調攝,不至大段。而遽命攝行,此豈人子之道乎?羽良曰,臣等如是陳請,而聖上,終不允許,此乃臣等誠意淺薄之罪也。文秀曰,如此時氣,欲爲動駕,殿下何爲而作此凜然之事乎?殿下之必欲親享,臣等固知出於至誠。而臣等之如是力爭,亦出於斷斷血忱矣。姑待時氣寧淨,軍兵無故,待秋親行,則豈不便好乎?上曰,靈城之言,不誠實矣。秋而親行,則果不挽止乎?在魯曰,殿下春秋已高,鬚髮皓白,而猶欲親自將事,大舜篤孝之誠,臣等,非不欽仰。而當此時氣乖常之時,恐有傷損之節而然矣。上曰,前則卿等,每以衛武公爲勉矣。今則以予爲衰老而必欲請攝行乎?文秀曰,臣等,誠意淺薄,不得感回天聽,此是臣等之罪也。殿下深居九重,安得詳外間事乎?卽今閭巷間,連續痛出,軍兵,亦多染痛。殿下率此不潔軍兵而動駕,豈不懍然乎?上曰,此則豈無變通之道乎?當抄出不病者,使之隨駕矣。仍命書傳敎曰,今番親祭,情禮之所不可已者。而此時軍兵,不可不顧。禁旅訓局軍兵,雖不滿常數,精抄無故之人隨駕。而若是下敎之後,或恐其數之零星,不爲精抄,陣中有病傷之事,則兵判·訓將,當重飭,以此分付。此等之時,廟門之內,各差備樂工,一體精抄進排人外,各司雜人,一切嚴禁,以淸廟庭。尙魯曰,聖孝無窮,以一年一度,必欲親享爲敎。臣等陪往將事,甚盛事也。豈敢如是强請?而十二室行禮,自致達曙,豈不難乎?臣意,則於太廟則頻頻展謁,於眞殿則時時親享,以伸情禮,似好矣。上曰,吏判此言,則誠實矣。尙魯曰,頃者皇壇親享時,以臣等憂慮之心見之,殿下拜跪之際,似不無不如前之節矣。若魯曰,將事之時,聖上誠意篤至,雖不覺致傷,而事過之後,豈無損憊之節乎?上曰,予於享祀,雖一年五行,無勞傷之事矣。羽良曰,殿下筋力,退計四五年前,無所減損,時氣又不如此,而臣等,有所陳請,則雖謂之應文備數,可也。臣等之心,如是焦迫,而況陟降之靈乎?上曰,蓼莪詩生我劬勞,生我勞悴二句,讀之則可知予心矣。上曰,雖親祭時,安知諸執事一日齋沐乎?予一身致潔,則足矣。羽良曰,其時若過爲齋沐,則如此時氣,衣襨脫着,亦豈不可悶乎?上曰,皇壇親享時,有感氣矣。齋沐行祀之後,卽爲差愈矣。若魯曰,聖心旣堅,臣等有難更爲仰請。而此時行路不潔,以北神門動駕,則似好矣。上曰,不必如是矣。雖以宣仁·金虎等門言之,八方之人,無不出入,自不潔處來者,豈可盡知乎?人君動靜,不當如此矣。然北神門之路,樹木蒙蔽,一番修治,可也。若魯曰,宗廟正門外,樹木太爲菀密,蓋瓦多致傷毁,稍加開拓,似好矣。上曰,卽今亦捧於四山而種之乎?在魯曰,然矣。上命承旨書傳敎曰,太廟廟門之內,樹木盛多,故勿爲捧木新種事,已下敎。而廟庭樹木,菀密可悶,不無更捧之弊,永爲停捧。此後若有不可不植之事,則本署草記後擧行,而此亦非十年內言者也。以此分付。若魯曰,攝行則雖不敢更爲仰達,而薦俎之後,頻入小次,以爲調息之道,是所望也。上曰,此則當快許矣。應洙曰,臣於藥房,有擧行之事,先爲退去矣。上曰,唯。尙魯·天輔曰,臣等,以錄都目事,先爲退去矣。上曰,唯。晩曰,今番親享時,東宮,當爲亞獻,而方在沖年,何以爲之乎?上曰,竝祗迎置之。仍命書傳敎曰,今番大祭時,世子隨駕祗迎等事,竝置之。又命書傳敎曰,此等之時,宜淸禁闕中,禁雜人一節,申飭兵曹。若魯曰,東萊府使黃景源,以裁判差倭久留,懇請公木作米年限請退事,有所狀達。而此是邊上交隣重事,不得不仰稟矣。上曰,今聞大臣,以萊伯申聞所稟,彼旣知以命脈所關,曾前亦有許施之事,而相持已多月,其在交隣之道,豈可一向守經乎?廟堂雖嚴防,限五年特爲許施,可也。若魯曰,前以公作米捧上入給時,使差使員,依舊例擧行節目,成出上送事,分付於嶺南道臣矣。其後道臣,有所論報備局。而此事出於特敎,不可以報狀,有所筵稟,故論理狀聞之意,題送矣。道臣閔百祥,有此狀聞,備陳差員掣肘之端,料理防弊之道,其言俱有條理。而差員復舊,聖意有在,特敎嚴重,今不可更議。其間事狀,誠有難處,諸議皆如此,不得不仰稟矣。上曰,當初下敎,其名則正也。而堯·舜之所以爲堯·舜,卽取諸人爲善,漢高銷刻,後人稱之。今覽嶺伯狀聞,亦不無爲萊府之意,而設弊則誠然。雖今强行,其弊必也接踵,不若仍舊貫,僉議亦同。而今聞所奏,當初替當,雖非不過入給,而已非行差員之事,依狀聞施行。而此後,若有犯禁者,則依前施以一律。當該官長,施以終身禁錮之律,或遣御史廉問。而備局則或逐年·或間年,遣郞廳摘奸,以察勤慢,以惟正爲下納,事體重矣。此後利水者,依田稅例,令萊伯,先梟示後狀聞,自備局,成節目啓下,分付。柴炭一款,節目中,亦爲添入嚴飭。若魯曰,此黃海監司嚴瑀狀啓也。以爲別驍衛之變爲騎士,未是不審事,因守令之不善奉行,代頉之際,大致騷擾。所謂領將,利其徵賂,左右橫侵。必先富豪以兩班爲名者,雖有弓馬之才,戒不從事。以孱劣者,苟然充數,反不如向日之別驍衛。臣與兵使·守令,相議面飭,勿論鄕內鄕外,只取其有身手·有武藝者充定。而如有業儒工稱冤者,長第代頉,務爲鎭抑,勿復擾攘,則自可安帖矣。第騎士之額,邑邑不均,或有邑小而額多處。邑大而額少處,計其戶口多寡,平均分排,實爲急務。民情,皆以此顒望,乞令廟堂,稟處矣。騎士之生弊,專由於守令之不善抄定,領將之橫侵徵賂。道臣所論,誠爲得當,額數多寡,平均分排,亦甚便宜。竝依狀請許施,而另飭擧行,何如?上曰,狀聞,是矣。依狀請施行,此俱由於差定之時,爲兵使·守令者,不爲親執擧行之致。領將作弊,不能禁戢,亦在道臣·帥臣。若是,分付之後,如不親執審擇而貽弊,當該兵使·守令,當爲重飭。而不禁貽弊之道臣,亦自有飭勵,以此嚴飭,可也。上曰,嚴瑀瓜期已滿乎?羽良曰,已滿而出代矣。上曰,其代,誰也?若魯曰,徐命珩也。上曰,瑀之薇垣長望,初乎?羽良曰,累次見擬矣。上曰,入薇垣長望,則通吏議乎?若魯曰,不然。擬大司成然後,通之矣。上曰,予今思之,徐命珩,以副擬爲之。其時首擬之人,誰也?在魯曰,申思建也。臣於聖問之下,敢此仰達。思建,素有治民之才,而方伯居留,三次首擬,而一未蒙點,非但渠心之惶恐,自下亦不敢更爲擬望矣。上曰,此非予有意而然也。若魯曰,江華反庫御史洪樂性,以色吏無面所納米,待庚午年終會案,論理載錄狀啓,請令廟堂稟旨指揮矣。上曰,宜達而啓,御史洪樂性,推考。今日次對,陳達,可也。文秀曰,各道道臣,擅分災結,則拿處事,已有定式。而昨年各道田結考準,則湖西伯洪啓禧,加給者三結,此則結數甚零,實非擅分,似爲不察。海西伯嚴瑀則加給者,至於四十結之多,此則難免擅分之罪,下詢大臣而處之,何如?若魯曰,聞戶判言,海伯加給四十結,加起九十結云。以加起,代加給之數,則朝家何以知之乎?此則誠樸直。而田結之法至嚴,擅分現出之後,不可不依定式拿處。而湖西伯之三結加給,戶判以爲,文書不察,而非擅分,然則容有參酌之道矣。羽良曰,災結,雖十結之內,旣犯擅分,不可不論罪。而但湖西伯之三結加分,戶判,旣以文書不察仰白,此則似或可原。而至於海西四十結加分,不可不依下敎論罪,誠如左相所達矣。在魯曰,比摠之法,不過以斟酌分排而已。擧大數相當,則斯可矣。畢竟通一道計之,豈無若干結出入乎?如此者,曾前則皆置之不論矣。今以四十結之有加,至於拿問道臣,決知其過也。上曰,旣曰擅分,則頃者特敎之下,雖一結,焉逭定法?而嚴瑀則以加起,推移計之,自無歸於擅分。而質直可尙,末世文勝之時,其宜參酌。而洪啓禧,若所達,事近不察,竝勿拿,從重推考。事雖不察,身爲有司,所當只奏擅分,事近分疏,戶判,亦爲推考。羽良曰,卽今癘氣益熾,誠甚悶切。戶判,於救療濟恤之道,非不着實擧行,而自上亦爲另飭,則似好矣。上命書傳敎曰,癘氣益熾,民死相續,惻傷形喩。京外已死者,無依之民,京則該廳,外則各邑,着實收瘞救療,盡誠爲之事,另加嚴飭。而子曰,禮云禮云,玉帛云乎哉?雖有癘祭之名,若無其誠,若不設焉。顧今民事甚於亢旱,猶有爲民,親自欲祈之心而不果,申飭銓曹,京外祭官另擇,亦飭祭官虔誠以祈,濟我元元。又命書傳敎曰,戶判,旣兼惠堂,今者爲民下敎,令戶判,着意擧行。若魯曰,全羅監司李台重,累次特敎之下,終無赴任之意,國體損傷,已無可言。而舊伯遞任已久,一道民事可悶,更爲嚴飭,從速下送,似好矣。上曰,台重事,誠怪異矣。仍命書傳敎曰,飭已行矣,何待其供?以曠其職,以虧紀綱。全羅監司李台重,付過放送,其令卽爲辭朝,使之倍日赴任。若魯曰,李益炡,當初乞郡。以孝理之政,雖爲許施,而益炡事,誠不緊矣。頃者政官,擬於都憲·僚相,以有違法例,至請推考。而宰臣出外,非好事矣。上命書傳敎曰,李益炡之當初乞郡,已過矣。而宰臣,不可一任外郡,分付該曹,內擬。在魯曰,癸巳倭亂倡義使金千鎰,慶尙兵使崔慶會,忠淸兵使黃進三大將,皆殉節於晉州,朝家俱贈左贊成,立廟同享。而三人中慶會之樹功立節,尤爲卓然,而尙未擧易名之典,此必曾有一體賜諡之成命,而因子孫殘微,未得擧行。至今後孫,始欲請諡,而賜諡成命,未能考出云。蓋慶會,乃是文官兵使,而先正臣奇大升門人也。壬辰之亂,方居母喪,爲衆所推,墨衰起義,師律嚴整,所向無不敗賊。宣廟至以嶺南右界,湖南一道之得全,莫非崔慶會之功爲敎。癸巳,賊憤年前晉州之敗,大悉兵來攻,而我無外援,慶會等,合力同心,以死固守,城陷之日,慶會北向四拜,抱印投江而死。今丁卯,帥臣金潤,得印於江中封進,則自上親自製銘褒愍之,聖意至矣。金千鎰·黃進·高從厚,同妥一祠,三人皆有諡,慶會獨無諡。不但三人之靈,似應瑟縮不安,在朝家褒忠尙節之道,大爲不均,實係欠典,使之一體賜諡,何如?上曰,一例贈諡,可也。在魯曰,小臣,曾以宋秀衡事仰達,而聖上不爲允從,臣至今惶愧矣。續典言,守令之濫報災結而私用者,勿限年禁錮。而秀衡則乃是擅分,非私用,以法律言之,則似不過爲徒三年,而至被禁錮之律,至今未解,殊甚可冤矣。上曰,秀衡之事,誠爲殘忍,而勿論擅分私用,同是濫報,則不可容易撓改矣。大臣·備堂退出。上曰,儒臣持聖學輯要入侍事,分付。承·史姑爲小退,遂退出。
庚午三月二十五日申時,王世子坐時敏堂。領府事金在魯,左議政金若魯,右議政鄭羽良,行戶曹判書朴文秀,行司直金聖應·具聖任,禮曹判書申晩,兵曹參判徐命九,禮曹參判李鼎輔,刑曹參判李昌誼,大司諫洪益三,右副承旨具允明,假注書金永燮,事變假注書朴正源,記事官李顯重,記注官金弘澤,引接入對。進伏訖。在魯曰,日氣驟熱,氣候若何?令曰,無事矣。在魯曰,大朝方在靜攝中,而夏享大祭,必欲親行,下情不勝悶迫矣。大王大妃殿氣候若何?令曰,萬安矣。中宮殿氣候若何?令曰,安寧矣。在魯曰,小臣,連有賤疾。日昨不得隨諸臣後,今始少差,故入來。而夏享攝行之請,終不得蒙允,只恨誠意之淺薄,不能仰格聖衷,更無所達矣。旣來闕中,而適値次對,故必欲瞻望睿儀,小伸微忱而入來矣。若魯曰,日昨大朝入侍時,邸下侍坐。而大朝下敎,丁寧懇惻,邸下一心奉承,實不勝欽仰之忱。大朝下敎三條中大義一款,弱固不可以敵强,已無奈何。皇壇報祀,卽我肅廟,明大義於天下後世者也。大朝又以二皇竝享,其所繼述先朝,付托邸下,爲如何哉?邸下亦當含痛忍恥,以大朝之心爲心矣。調劑一款,卽大朝苦心,而臣等無狀,不能奉承,終不得安如盤石,此臣等之罪也。願邸下,仰體聖意,於此,別加留意焉。至於祭享一款,大朝以大舜之孝,當此靜攝之中,必以親享爲心。下情則雖甚悶迫,而其格天誠孝,孰不欽仰?伏願邸下,一心奉承,洞洞屬屬,無負此大朝丁寧付托之意焉。令曰,當體念焉。羽良曰,僚相旣已畢陳,更無所達。而壬辰再造,實爲百世難忘之恩,故匪風下泉之感,列朝皆然。而肅考設壇而報之,大朝配二皇而享之,雖不得雪恥湔羞,而其有光於後世,則大矣。在魯曰,萬曆之恩,實千萬古罕有之事,故至于今,愚婦愚婦,皆知之。其詳在於宣廟寶鑑中,一覽則可想像矣。若非皇明恩,則必無今日矣。臣聞宮官所傳,則邸下睿學日就云,不勝欽歎。而但爲學之功,間斷宜戒,伏願益加體念,毋或怠忽,明經史以廣學問焉。近來災異荐疊,癘氣熾滿,卽君臣上下恐懼修省之日也。邸下於此,亦加猛省,圖所以弭災之方,宜矣。若魯曰,向時虹貫之變,冬雷之災,俱是可驚可愕。而最今癘氣,如火益熾,民將無孑,此莫非臣等,忝居輔相無狀之致,實無所達。俄以癘祭一款,稟于大朝,而伏願邸下,益爲進德勤學,以答天譴焉。羽良曰,人君一念之間,和氣進而乖氣退,是以宋景公之熒惑退舍,殷高宗之祥桑枯死,俱是轉災而爲祥矣。人君,有修德之實,則天心之感應,類如是矣。伏願邸下,先以學文爲主,政注之間,事之是非,人之賢否,必須察焉,此亦修德中一事也。令曰,當體念焉。若魯曰,江華反庫御史洪聖性,以色吏無面米二百五十餘石,欲分置於各其年條,則已磨勘之會案,有難追改。欲竝置於己巳條,則名色來歷,亦不明正。姑爲別置一庫,待庚午年終會案磨勘時,論理載錄於己巳捧上條,則可無混淪疑晦之弊。莫重軍餉會案中,年條數爻,不敢擅便,請令廟堂稟旨指揮,有所馳啓。而俄者大朝入侍時,以所當狀達,而有此狀啓,下敎推考御史,仍命覆奏於入對時矣。御史所請,甚得宜,依狀請許施,擧行,何如?令曰,依爲之。出擧條若魯曰,此忠淸監司洪啓禧狀達也。以爲道內糶糴,折半斂散外,限三年加分取耗一千石,以爲瞻學養士之用事,令廟堂稟旨,分付,爲請矣。還穀之半留半分,法意至重,加分不當輕議,瞻學養士,豈非好政?而多有難便掣礙之端。卽今癘疫日熾,廢農可慮,春雨頻數,秋農,將未知如何。如此之時,穀物儲蓄,尤不可不念。事係非時,無前之事,不可創始,諸議皆持難,有難許施。狀請辭緣,置之,何如?令曰,依爲之。出擧條若魯曰,曾因慶尙監司閔百祥狀達,昌原等十二邑松子陳之在高峯深谷·松木鬱密處,則永頉田稅,仍養其材。元田之在平野禁標之外,漸致陳荒處,則斫去其松,姑令減稅。熊川眞木田白懲之冤,無間於松陳,一體摘奸。許頉免稅一款,令統水使,論列狀聞後,稟處之意,分付矣。左水使李萬囿申本,以爲年久陳廢,松木成村。則民田雖重,松田亦體重,依道臣狀請,免稅仍陳,長養船材。標外可耕處,嚴正界限,許民耕作之意,發關,分付云。松子陳一百六十七結·六十五負六束,眞木陳一結·九十一負,依當初道臣狀請及上送成冊,許頉減稅。而辛亥以後合沒陳田新起,搜括充代,俾無元結見縮之意,更爲申飭。標外可耕處,定限許耕事,亦飭帥臣,爲宜。以此分付於道帥臣及戶曹,何如?令曰,依爲之。出擧條若魯曰,忠淸監司洪啓禧,以結布事上書。批答,有令廟堂稟處之令。而此事,自大朝,已有令道臣詢問於道內士民,更爲狀聞之命矣。此上書,今無稟處之端,置之,何如?令曰,依爲之。出擧條益三達曰,請充軍罪人李時蕃,依律處斷。令曰,其勿更煩。請逆魁坦緣坐籍沒等事,亟令王府依法擧行。令曰,大朝已敎,亟停勿煩。請罪人泰績,仍令鞫廳,嚴刑得情,夬正王法。令曰,其勿更煩。請徑斃罪人畬孥籍等事,亟令王府,依大逆律擧行。令曰,勿煩。請戊申逆賊巨魁之子,以年未滿,未及施法者,亟令王府竝行孥戮之典。令曰,勿煩。請賊濂收孥籍産,亟令擧行。令曰,勿煩。請罪人龍發·斗齡·戒剛,仍令鞫廳,嚴刑得情,夬正王法。令曰,勿煩。請恒延·命垕·敏樞,仍令鞫廳,嚴鞫得情。令曰,勿煩。請罪人八金,依本律施行。令曰,勿煩。請爟極邊遠竄。令曰,勿煩。各陵別檢變通之後,以承文參下,擇差事定式。而時任穆陵別檢李景祚,以槐院拔圈之人,濫授是職,晏然行公。物情,固已爲駭,且其爲人沖騃,全不成樣。請穆陵別檢李景祚,汰去。令曰,依達。出擧條祛奢尙儉,卽聖世之美事。一自禁紋段之後,紬衣亦一表文章之上服,而未有定制,故老少貴賤,混着無辨。請令法司,著爲令甲,章服外,士庶五十以下一切禁斷。令曰,依達。出擧條若魯曰,卽者臺諫,請令法司,士庶年五十以下紬衣,一切禁斷。而初不曉諭民間,法司不意出禁,則必有貽弊於民間。分付法司,姑勿出禁。自廟堂,先爲申飭於中外,使人人知有禁令,然後徐徐禁斷,俾無騷擾之弊,宜矣。令曰,依爲之。出擧條益三曰,臣本庸魯,不合言責之任。而草草新達,以文字語言雜陳之際,請字見落,大失臺體。請令遞斥臣職。令曰,勿辭。右副承旨具允明曰,大司諫洪益三,再達煩瀆,退待物論矣。令曰,亦勿退待。出擧條益三曰,京外啓達,皆有體格。而日前黃海監司嚴瑀,未畢賑之前,先以監賑軍官論賞事,封進狀達。伊時政院,雖以事異常例,還爲退送,而事體苟簡,不可無警。黃海監司嚴瑀,從重推考,何如?令曰,依爲之。出擧條益三曰,臣甚矇然。大司憲金鎭商上來,下諭,在於前達末端,而不能照檢,未免落漏,有損臺體,不可一刻仍冒於職次。請令遞斥臣職。令曰,勿辭。右副承旨具允明曰,大司諫洪益三,再達煩瀆,退待物論矣。令曰,知道。出擧條若魯曰,近來臺諫之不入次對,極爲未安。去夜,申飭之下,憲府又無入參,誠爲恍然。此後則令政院,別加申飭,次對時,必爲備員入參,何如?令曰,依爲之。右議政鄭羽良曰,以臺諫,不參次對,特爲下令,申飭,而亦不進參。今日臺諫,極爲非矣。執義金尙耉,掌令尹光纘,罷職,何如?戶曹判書朴文秀曰,大臣所達,誠然。而臺臣旣以親病上書,則罷職,過矣。若魯曰,大臣旣以請罷,有不可已矣。令曰,依爲之。遂退出。
乾隆十五年庚午三月二十五日酉時,上御歡慶殿。儒臣引見,校理任,同副承旨李應協,記事官崔台衡·李宜哲·金聖佑入侍。諸臣進伏訖。,讀聖學輯要第六卷,自義勝利者,至辨別義利。上曰,俄見政事則李存中,首擬驪牧,此乃陞資之職耶?應協曰,壯元陞資者,必先試州牧後內遷,似是政例矣。上曰,承旨讀之。應協,讀自生財有大道,至王道之始。上曰,注書讀之。臣台衡,讀自五畝之宅,至惠鮮焉。上曰,全羅監司李台重,今日內下直,出宿水原事,注書出往,分付。臣台衡,承命出往,還入以奏曰,李台重放送傳旨,以在廳注書之方入東宮次對,不得書入云矣。上曰,翰林上下番,亦以次讀之。宜哲·聖佑,各讀數張。上命儒臣更讀餘張訖。上曰,次對今幾罷矣。注書出往,李台重放送傳旨,以徽旨,卽爲書入,斯速辭朝事,分付。臣台衡出往,分付。上曰,有文義可達處乎?曰,此書注釋,皆有條理,毫分縷析,極爲詳盡,別無可達文義矣。書中有曰,不傷財不害民。雖以卽今言之,定例幾已成出,前日尾閭之患,可以頓勝矣。且今年癘疫,前古所無,伏想殿下,亦必下覽諸道狀啓而知之矣。死亡相續,軍額大縮,誠爲可悶。有別般變通之道然後,庶可爲之矣。殿下頃於遇災之後,動駕之命,試士之擧,俱爲中止,御供常膳,亦令減損。我聖上警惕之意,孰不欽仰?而廟堂之議,尙未聞實惠之及民者,殊甚慨然矣。毋論大小,有實惠及於民然後,可以爲之矣。上曰,所達,是矣。曰,頃者,小臣以誠字仰達。則殿下以誠字,豈可容易言之爲敎。所謂誠字工夫,不過以實心做實事,無虛僞間斷之事,則斯可矣。雖以今日言之,殿下引見臣僚,又自小朝,行次對,甚盛事也。此後亦頻接臣僚,講究治務,俾有實效,則豈不好哉?上曰,誠字簡言之,則不過眞實無僞而已。世人,皆以此以四字爲心,則世道豈如此乎?應協曰,八路生靈,死亡相續,軍丁額數,太半減縮,極爲可憫。湖西伯結布之議,外間,多以爲行不得。臣意則搜括遊手,以充闕額,俾除隣族之徵,斷不可已也。結布·戶布·口錢,卽救弊之常談,而臣則以戶布爲最勝,可行矣。上曰,予意亦以戶布爲勝。而前者李宗城,以爲勝國末弊,不可行云矣。諸臣以次退出。
上在昌德宮。常參·經筵,以代理停。
夜二更三更,巽方坤方,有氣如火光。五更,有霧氣。
下直,珍島郡守李台重。
趙載敏達曰,明日常參,取稟。令曰,停。
南泰耆達曰,大司憲金鎭商,掌令鄭漢奎在外,執義·掌令一員未差,持平鄭恒齡·尹東星牌不進令旨未下,今日以監察茶時之意,敢達。令曰,知道。
鄭翬良達曰,吏曹參判金尙星,參議尹光毅,除拜後過三日不爲出肅,推考警責,竝仍卽牌招察任,何如?令曰,依。
趙載敏達曰,今日放榜時,諫院無進參之員。除在外·引避退待·令旨未下外,獻納李昌儒·正言朴玶,竝卽牌招,何如?令曰,依。
具允明達曰,刑曹判書趙載浩,書批已下,卽爲牌招察任,何如?令曰,依。
傳于趙載敏曰,文科一榜·武科甲科乙科人,其中年過七十人·十五以下人,唱榜後,承旨率入。
傳于趙載敏曰,文科,旣命一榜入侍,武科,年七十年十五人入侍外,式年元榜,竝令率入,雨意有之。賜花時,一邊饋酒。唱榜後,承史率新來,來待于會通門。
趙載敏以侍講院言達曰,本院新除授兼弼善申暐,兼司書金文行除拜之下,不爲出肅,卽爲牌招察任。新除授文學韓光肇,時在京畿廣州府,書筵入番事緊,斯速乘馹上來事,下諭,何如?令曰,依。
李應協,以禮曹言啓曰,五禮儀,大臣之喪,自上有擧哀之節,而取考謄錄,則或因特敎擧行,而不敢循例,取稟矣。今此奉朝賀金興慶之喪,擧哀一節,何以爲之?敢稟。傳曰,置之。
傳于李應協曰,耆耉大臣,以忠厚公正,自重臣倚之。今覽此單,予心曷諭?凡諸等事,依大臣例,卽爲擧行,柩材亦爲擇送,月廩,亦依例仍給,以表予意。
正言朴玶所達,請充軍罪人李時蕃,依律處斷事。請逆魁坦緣坐籍沒等事,亟令王府依法擧行事。請罪人泰績仍令鞠廳,嚴刑得情,夬正王法事。請徑斃罪人畬孥籍等事,亟令王府依大逆律擧行事。請賊濂收孥籍産,亟令擧行事。請罪人龍發·斗齡·戒剛,仍令鞠廳,嚴刑得情,夬正王法事。請恒延·命垕·敏樞,仍令鞠廳,嚴鞠得情事。請罪人八金,依本律施行事。請爟極邊遠竄事。新達,正殿放榜,事體至重。而近來紀綱解弛,百僚廢事,今日放榜時,東西班行,全不成樣,事之寒心,莫此爲甚。請大臣外,應參不參人員,竝令從重推考。新除授司諫李燮元,時在平安道安州牧任所,司憲府大司憲金鎭商,時在京畿驪州地。請竝斯速乘馹上來事,下諭。大司諫洪益三,以臣甚曚然,大司憲金鎭商上來,下諭,在於前達末端,而不能照檢,未免落漏,有損臺體,不可一刻仍冒於職次。引嫌而退,筵席漏達,未免疎忽,揆以臺體,勢難仍在。請大司諫洪益三,遞差。答曰,不從。末端事及,下諭處置事,依達。
平安監司李宗白狀達,義州等官居,壯武隊黃致龍妻張召史等,燒死·壓死等事,令于李應協曰,燒死·壓死人等,令本道,恤典擧行。
吏曹參議尹光毅書曰,伏以臣,至愚極陋,百無肖似,凡於世事,都不通曉。猥荷大朝恩遇,從前踐歷,罔非踰溢涯分,心常憂懍,若在淵谷。乃於今者,遽承天官佐貳之命,臣尤不勝兢惶感激,莫知所以措躬也。竊念上之所以使臣,非但以官爵榮其身,乃爲擇其能,而有益於國事也。下之所以事上,非但以感恩承命爲恭,乃以量己稱職,爲酬報之道焉。念臣,材力薄劣,素蔑鑑識,性又迂闊,不諧於世俗。雖置之閒司漫局,尙患其不勝任,況可使之參貳於銓秤人物之地乎?詩曰不稱其服。臣之此任,可謂不稱之,甚矣。臣若徒恃寵靈,唐突冒膺,則上焉乖僨職事,以玷聖簡,下焉厚招衆譏,秪辱身名。臣固不足自恤,國家名器,緣臣以漸輕,則非細故也。此臣所以且慙且懼,不敢爲進身之計者也。召牌之下,隨詣禁扃之外,敢暴肝膈之懇。伏乞离明,察臣非敢爲飾讓之辭,將臣職名,亟賜遞改,以重公器,以安微分,不勝大願。臣無任屛營祈懇之至。謹昧死以聞。答曰,覽書具悉。爾其勿辭,從速察職。
左尹鄭亨復書曰,伏以臣於前冬,偶罹瘡病,累月浸淫,煞費辛苦,衰薾餘氣,一倍催敗,誠有凜凜之形。而頃日試院,猝値異常風寒,坐處冷廳,重致感傷,擔扶歸次,痛勢轉劇,昏仆床簀,人事殆盡。金吾之牌,虛辱是際,而猶未省其違逋之蔑分,慢蹇之爲罪。乃蒙大朝曲賜寬貸,德意溫厚,責諭諄勤,不加之誅,只遞其職。臣呻囈宛轉之中,聞命惶惶,罔知攸處。噫,當此災異荐疊,上下警惕之日,多囚滯獄,久未疏釋,凡在有司之列者,雖不命,其猶奔走擧行之不暇。而適賤疾濱死,轉動不得,特召之下,未克祗承,致令府坐延拖,成命寢格。論其所負,厥有常憲,今何可以一時倖逭爲幸,晏然自在如平常之人乎?且臣病情,尙今沈篤,種種症兆,罔非危惡。而最是痰眩宿疾,乘虛闖發,精神迷瞀,暈倒㱡㱡,時月之內,無望復起。兼御雖解,本職猶縻,詞訟劇務,許久瘝曠,五日坐單,一例懸病。伏枕兢悚,晷刻靡寧。情地之兢蹙,如上所陳,疾勢之危綴,又復如此,有不容一日仍冒於職次。玆敢呼草短章,略暴微懇。伏乞离明,俯垂鑑諒,亟令鐫改臣虛帶之職,重勘臣當被之律,以肅朝綱,少安私分,不勝萬幸。臣無任屛營祈懇之至。謹昧死以聞。答曰,覽書具悉。卿其勿辭,調理察職。
庚午三月二十六日巳時,上御涵仁亭。左副承旨南泰耆,假注書金永燮,記事官李宜哲·金聖佑,率新恩文科一榜·武科甲乙科,及年七十以上十五歲以下入侍。上曰,新來分立于東西庭,聞御賜花,甚重難堪云,然乎?泰耆曰,若値風吹之時,則甚爲難堪矣。上曰,承旨以爲甚難,則至於弱骨,其難可知。李存中進伏。上曰,新榜加資後,何以外職爲之耶?泰耆曰,陞拜牧府使,自是故例矣。上曰,判決事,何不擬入乎?泰耆曰,判決事則不得啓請,外任竝擬故也。上曰,然矣。因命存中誦殿試文,存中誦數句。上曰,止之。聞汝善文矣。今番連次壯元,壯矣。此正汝勉力之時,雖釋褐之日,旣爲守令,誦七事,可也。存中誦畢退出。韓命輿進伏。上曰,此是韓命輿乎?泰耆曰,然矣。前年柑製及第矣。上曰,予知之矣。髢髻策爲之矣。冬春之間,連爲壯元,探花科名,壯矣。予熟看汝對策,可知其有志矣。爾策固言之,而第爾意,以髢髻爲可改乎?不可改乎?爾必有講究者矣。命輿曰,臣於平日,豈有深所講究者?而第髢髻,旣非古禮,又有用他髮之嫌,嘗以爲宜有變通,故對策之時,有所達。而豈有深所講究乎?泰耆曰,所達,切實矣。上曰,然矣。居在何地?命輿曰,來往京鄕,而驪州卽世居墳墓之鄕矣。泰耆曰,此人,本是文翰家,其祖文學行誼,甚有名稱矣。上曰,然乎?汝與韓頤朝,爲幾寸?命輿曰,爲九寸親矣。上曰,韓頤朝,曾爲忠淸道御史矣。與今玉堂任爲戚云,然乎?命輿曰,爲異姓六寸親矣。上曰,髢髻,汝則以爲改之爲宜。予知爾有志,且知其有講究者,何以改之則爲好耶?命輿曰,臣於此事,平素講究不深,且其對策之時,深夜悤卒,不能詳達。臣意,髢髻改之則爲好,而亦未知何以則必合於古宜於今矣。上曰,所達,亦實矣。尤可見其有志矣。若不用他髮,寡髮者,何以爲之?命輿曰,不得已而用他髮,則若至親間頭髮,似亦無妨。且近來髢髻過大,故有弊。若有所變通,而小用髢,則又似無難矣。上曰,此言,亦有志矣。靑丘一域,公字無矣。爾將何以事我及元良?予以一公字勉戒。命輿曰,臣不才無能,無所報效,而公字勉戒,敢不銘佩?李彦霖進伏。上曰,在京乎?在鄕乎?彦霖曰,在鄕矣。上曰,鄕人,易於浮沈,勿效此習,可也。宋德基進伏。上曰,先正之至親乎?行列亦何如?德基曰,宋能相之行也。上曰,必以公字誠字事之。柳匡國進伏。上曰,四祖有顯官乎?匡國曰,無之矣。泰耆曰,卽今左承旨李益輔,右承旨趙載敏,皆是匡國之近族矣。上曰,然則是閥閱矣。必勿浮沈,可也。李徽中進伏。上曰,似是京人也。泰耆曰,故獻納李顯良之子,故判書徐宗玉之婿。上曰,然乎?與壯元幾寸乎?徽中曰,八寸也。上曰,汝何科也?泰耆曰,前年秋,圈點泮儒,親臨製述時,居魁也。上問題徽中。徽中曰,宋朱熹謝秉燭讀疏表也。上曰,欲聞汝聲,可能誦之乎?徽中誦二三句。上曰,止之。汝父雖未記得,而予尙不忘汝之妻父,今見汝,不覺感愴矣。事君之道,公·誠二字,好矣。汝能以汝妻父之事我者,事我乎?徽中曰,聖敎至此,臣惶越不知所對,然臣有所懷,敢達矣。泰耆曰,未知何事,而不宜煩陳也。上曰,試陳之。徽中曰,科文者,出身事君之權輿也。苟於此,有一毫己所獨知而人所不知者,則是亦欺君之一端也。雖欲效忠於他日,其道無由,故敢達。臣於登科文字,頗有䟾襲東人者矣。泰耆曰,此非榻前猥陳之事,退去可也。上曰,近來科場事,有浮於襲用東人者,何限乎?泰耆曰,此非可達之事而達之矣。上曰,質直矣。泰耆曰,必是有歉於心,故達之矣。文采五進伏。上曰,居在何處乎?采五曰,安州人也。金時默進伏。上曰,擧頭,汝今爲汝父快雪恥矣,豈不貴乎?於汝,有何勉飭?予今衰耄,日後善事元良,必勿二三其德。時默曰,聖敎至此,敢不竭力?上顧謂承旨曰,訓將之家,數月之內,弟爲進士,兄爲及第,倡夫無離時,可謂奇矣。李進伏。上曰,已爲兵曹參知乎?釋褐之初,卽爲法從之臣,自是稀有之事。今見汝,思汝兄之心,一倍矣。汝登科時,予笑以爲君臣同甲,可謂貴矣。而君旣老矣,臣亦幾何事君乎云矣。今見汝,尙少矣。汝能誦科作文乎?誦四五句而止。上曰,又爲誦之也。曰,此下數句後,果不記之矣。上曰,此亦聰矣。一髮不白,而聰亦大矣。其容貌,恰似乃兄矣。泰耆曰,其貌稍長,少異而爲人淳實矣。金瑋進伏。上曰,誰也?泰耆曰,故名臣號柏巖金玏之後裔矣。上曰,前賢子孫,貴矣。汝須以公字爲心,嶺南之人,不以白衣踰嶺云,若存此心,何難守公字乎?崔夢嵒進伏。上曰,汝年幾何?夢嵒曰,三十三矣。文命龜進伏。上曰,汝是吉州儒乎?一箇公字,於汝亦勉飭,必勿浮沈也。李厚達進伏。上曰,汝父典刑,多矣。宗英零替之際,汝與李廷烈,俱爲出身,貴矣。予思汝父,愴感切矣。汝雖釋褐,與外朝有異,便是宗班,初付職也,汝何以事國乎?厚達曰,聖敎至此,盡忠而已。上曰,盡孝二字好矣。然於汝,亦豈無色目乎?厚達曰,臣等豈有色目乎?上曰,好矣。前者已諭于李益炡矣。今以此意,當言于元良,他日汝若不如此,則是欺予也。汝之外祖誰也?厚達曰,韓榏也。上曰,予不省矣。厚達曰,故水使臣公俊之子也。申聖宅進伏。上曰,居在何處?聖宅曰,在尙州矣。權啓應進伏。上曰,後式年當爲之說,果有之乎?啓應曰,然矣。上曰,貴矣。三經四書首大文,誦之,可也。啓應,高聲誦之。上曰,汝已爲典籍,仍欲在京乎?啓應曰,卽當下鄕矣。李重翼進伏。上曰,居在何地?重翼曰,在原州矣。牟景觀進伏。上曰,汝年幾何?景觀曰,四十二矣。李忠國進伏。上曰,先正文純公兄之子孫乎?與李世師爲幾寸?忠國曰,十寸矣。上曰,汝旣釋褐,何以事國?忠國曰,盡瘁而已。李昌禮進伏。上曰,居在何地?昌禮曰,在咸興矣。上曰,咸興,卽我國豐沛故鄕,汝勿浮沈,以公秉心,可也。鄭述祚進伏。上曰,誰也?泰耆曰,故承旨鄭勔之曾孫也。上曰,靑丘世界,今無一箇公字矣。汝何以事國乎?述祚曰,臣之事君,如子之事父。事父則一孝字耳,事君則一忠字耳。小臣,自今日出身,事君,惟以一忠字爲心矣。上曰,誠好矣。述祚曰,小臣,惶恐敢達,壬戌視學時,以太學色掌,入侍于映花堂,至受大學之賜矣。上曰,上色耶?下色耶?述祚曰,上色掌矣。泰耆曰,此人,自儒生時,有名望於士友間矣。上曰,爲人頗好,而且堅剛矣。旣經泮色,士族也。金瑞應進伏。上曰,居在何地?瑞應曰,在忠州矣。蔡緯夏進伏。上曰,誰也?泰耆曰,蔡膺福之姪也。上曰,與蔡濟恭幾寸乎?緯夏曰,十四寸矣。上曰,如汝者,不以浮沈勉之,必以公字爲心,可也。李長泰進伏。上曰,何以事國?長泰曰,本無才局,只知公心矣。白相右進伏。上曰,汝年幾何?相右曰,二十二矣。上曰,汝居鄕,且年少,尤易浮沈,宜勉之。何以事國乎?相右曰,遐方卑微之臣,本無才能,咫尺天陛,何以倉卒陳達?上曰,卽今用人之道,皆是石穴之內。故遠方之人,皆以爲雖有才能,何處用之乎?以此爲心矣。泰耆曰,雖在遐方,大則可爲守令,小則可爲察訪,豈無效力試才之地乎?上曰,豈特守令·察訪也?昔者丘從直,直爲直提學矣。金德元進伏。上曰,誰也?泰耆曰,金得臣之子孫也。上曰,忠淸道之人,尤易浮沈,朝南暮北,忽東忽西者,誠可悶也。爾必戒之也。洪亮漢進伏。上曰,與御將幾寸乎?亮漢曰,十二寸矣。李煒進伏。上曰,四祖有顯官乎?煒曰,大司諫李夏成之六代孫也。李顯泰進伏。上曰,誰也?顯泰曰,孝寧大君十代孫也。上曰,何以事國乎?顯泰曰,當以無隱事之矣。上曰,添以一公字,可也。李鳳翼進伏。上曰,何處人乎?鳳翼曰,尙州人也。金鍈進伏。上曰,汝年幾何?鍈曰,四十二矣。洪命馥進伏。上曰,何處人乎?命馥曰,定州人矣。上曰,與白相右同鄕矣。羅忠佐進伏。上曰,在何處乎?忠佐曰,昌平人也。上曰,四祖有顯官乎?忠佐曰,大司憲之八代孫,兵曹佐郞之五代孫也。上曰,本道風習甚巧,俄者下敎一公字,汝尤勉之。忠佐退出。上曰,湖南之人,甚悶矣。泰耆曰,風習如此,故以雜術爲業者,最多於湖南矣。梁禹恒·鄭亨瑞,亦以次進伏。退出。任瑎進伏。上曰,誰也?泰耆曰,故應敎任翰伯之玄孫,與任珽爲十寸兄弟矣。上曰,必以一公字事之。鄭彦暹進伏。上曰,誰也?彦暹曰,鄭彦忠之四寸矣。朴漢暉進伏。上曰,俄者下敎,聞之乎?漢暉曰,聞之矣。上曰,銘心焉。金應濂進伏。上曰,金誠一之幾代孫乎?應濂曰,六代孫也。上曰,何以事國乎?應濂曰,當以誠事之矣。李廷烈進伏。上曰,擧顔,頃年殿講,幾爲而落之矣。今爲之,幸矣。宗班近來零替,甚矣。今榜,二人爲之,貴矣。爾父好在乎?廷烈曰,疾病沈綿矣。上曰,汝之外祖,誰也?廷烈曰,金修也。崔進伏。上曰,誰也?泰耆曰,此前佐郞崔晑之族。而其先世,有稀貴之事。上曰,何事?泰耆曰,之先祖龍蘇,國初,奉使天朝,高皇帝召見,禮遇甚盛。龍蘇死于館中,高皇帝特加悲憐,遣畫工模得畫像二本,一則掛于便殿,一則出送本國。仍下敎曰,東國楊震,不幸死矣。聞其畫像,尙今留在,而高皇帝下敎,題於畫面云矣。上曰,貴矣。畫像在於何處?曰,在於燕岐地同宗家矣。上曰,汝能持來乎?曰,當爲持來矣。上曰,予非徒欲見汝祖之像也。泰耆曰,持來後,使之通于政院,稟達而入之乎?上曰,依爲之。閔在汶·黃德潤,亦以次進伏。退出。崔翊胄進伏。上曰,誰也?泰耆曰,前弼善崔成大之族也。李憲默進伏。上曰,先正晦齋之子孫乎?憲默曰,七代孫矣。上曰,擧顔,何以事國乎?憲默曰,欲以誠事之,而亦何能乎?上曰,汝祖從祀於文廟矣。汝往謁聖,則貴矣。李宜老進伏。上曰,誰也?泰耆曰,大司憲李喬岳之孫也。上曰,爾聞下敎乎?以公字誠字事之,可也。爾祖直矣。韓鏶進伏。上曰,四祖有顯官乎?鏶曰,高祖爲蔭官矣。李範華進伏。上曰,誰也?泰耆曰,李仁默之子也。上曰,俄者下敎,銘心焉。盧廷元進伏。上曰,殿講及第乎?今日脫儒巾見予,何以事國乎?廷元曰,以講經參榜,且無才識,未知何以事國,而一忠字則敢不勉之?崔昌國·洪鳳咸·張宇樞,亦以次進伏。退出。武科新來亦次第進伏。退出。田得雨進伏退出後,上曰,此乃皇朝兵部尙書之曾孫也。田得雨之父萬秋,終不得爲都摠都事,故領相爲兵判時,欲爲之云矣。亦趑趄不爲之矣。仍命書傳敎。傳曰,皇壇親祀之後,其月登科,召聞其名,可謂稀矣。皇朝人田萬秋子昌雨,別軍職,差下。出榻敎上曰,田萬秋之子三兄弟,皆爲別軍職矣。田致雨,今爲何守令乎?泰耆曰,方爲高原郡守矣。上曰,能善治乎?泰耆曰,小臣,前秋歷來高原,而過於晝站,故不能聞知矣。上曰,聞兵判所達,能善治之矣。泰耆曰,其爲人頗精,而聞有可憐之事,兄弟三人,皆無子云矣。遂退出。
上在昌德宮。常參·經筵,以代理停。
自昧爽至辰時,有霧氣。申時,日暈。
李應協達曰,明日,國忌齋戒,再明日,國忌正日,此兩日常參頉稟。令曰,知道。
具允明達曰,大司憲金鎭商在外,執義未差,掌令鄭漢奎在外,一員未差,持平鄭恒齡·尹東星牌不進令旨未下,今日以監察茶時之意,敢達。令曰,知道。
南泰耆,以都摠府言啓曰,今日,入直內三廳,武兼禁軍及軍兵等,當爲中日習射,而停朝市相値,不得爲之之意,敢啓。傳曰,知道。
具允明達曰,刑曹判書趙載浩,連違召命,不爲出肅,事甚未安,卽爲牌招,何如?令曰,依。
全羅監司韓翼謩狀達,四月朔進上秀魚卵,限內不得封進,惶恐待罪事,令于李應協曰,勿待罪事,回諭。
上在昌德宮。常參·經筵,以代理停。
貞禧王后忌辰齋戒。
具允明達曰,大司憲金鎭商在外,執義未差,掌令鄭漢奎在外,一員未差,持平鄭恒齡·尹東星牌不進令旨未下,今日以監察茶時之意,敢達。令曰,知道。
李應協啓曰,奉朝賀金興慶之喪成服後,遣近侍致弔事,禮曹單子啓下矣。何承旨進去乎?敢稟。傳曰,右承旨進去。
具允明達曰,刑曹判書趙載浩,日事違召,尙不出肅,其在事體,殊涉未安,卽爲牌招察任,何如?令曰,依。
李應協,以吏曹言啓曰,宗廟夏享大祭親行時,許多享官,無以推移分排,不得已依前例,以刑官通差之意,敢啓。傳曰,知道。
又以吏曹言啓曰,太廟親祭時許多執事,及各道遣近臣癘祭祭官,皆以侍從塡差。其中時無職名人,令該曹口傳付軍職,以爲冠帶進參之地,何如?傳曰,允。
具允明達曰,漢城府右尹洪鳳漢,除拜後,過三日不爲出肅,事甚未安,推考警責,仍卽牌招,何如?令曰,依。
上在昌德宮。常參·經筵,以代理停。
貞禧王后忌辰。
卯時,日暈兩珥。未時,日暈。夜五更,流星出敗瓜星下,入南方天際,狀如拳,尾長三四尺許,色白。
具允明達曰,明日常參,取稟。令曰,停。
趙載敏達曰,備邊司郞廳來言,今日,賓廳日次,而國忌正日相値,頉稟。令曰,知道。
又達曰,大司憲金鎭商,掌令鄭漢奎在外,一員未差,執義未差,持平鄭恒齡·尹東星牌不進令旨未下,今日以監察茶時之意,敢達。令曰,知道。
南泰耆達曰,刑曹判書趙載浩,連違召命,尙不出肅,其在事體,殊甚未安,卽爲牌招察任,何如?令曰,依。
趙載敏啓曰,明日雜科覆試時,兩司當爲進參,而憲府多官,或在外·或未差·或牌不進·罷職令旨未下,無他推移進去之員。未差之代,所當開政差出,而今日國忌正日相値,在前如此之時,亦有政官牌招開政之例,何以爲之?敢稟。傳曰,卽爲牌招開政。
傳于李應協曰,儒臣持聖學輯要入侍。
以兼弼善申暐,副修撰尹東度,持平鄭恒齡·尹東星,正言李長夏,副應敎鄭宲,檢閱李齊顯等牌不進罷職令旨,傳于南泰耆曰,推考徽旨捧入。
南泰耆達曰,檢閱李齊顯,旣有只推之令,卽爲牌招察任,何如?令曰,依。
趙載敏啓曰,明日雜科覆試時,兩司當爲進參矣。持平鄭恒齡·尹東星,待開門牌招。今日政新除授臺諫,待下批,亦一體牌招,以爲推移進參之地,何如?傳曰,允。
以李憲默爲假注書。
南泰耆啓曰,假注書李憲默,時無職名,令該曹依例付軍職,冠帶常仕,何如?傳曰,允。
兵曹口傳政事,副司果洪益三·朴致文·尹志泰·曺允濟·兪彦國·李壽觀·李河述·李塤·李壽德·朴昌潤·朴致隆·李壽鳳·林象元·尹尙任·兪彦民·黃柙·趙重晦·金·尹勤·韓光協·權抗·李師祚·李聖檍·朴起采·金致仁·黃。
有政。
吏批,判書金尙魯進,參判金尙星未肅拜,參議尹光毅進,同副承旨李應協進。
吏批啓曰,大司諫,今當差出,而擬望之人乏小。承旨及外任,竝擬,何如?傳曰,允。
又啓曰,全羅監司,今當差出,而擬望之人乏小。承旨,竝擬,何如?傳曰,允。
吏批啓曰,新除授咸興判官趙祉命呈狀內,素患痰癖之症,近益添重,不分人鬼。以此病狀,萬無赴任之勢,斯速入啓處置云。實病旣如是危重,則不可强令赴任,依例罷黜,何如?傳曰,允。
以李益炡爲大司諫,金宗台爲執義,李壽觀爲掌令,尹志泰爲司僕正,李宗燁爲南部都事,李錫杓爲全羅監司,李珪輔爲陜川郡守,奇彦觀爲穆陵別檢,李行彬爲司畜別提單付,宋文載爲待敎單付。
兵批,判書李天輔病,參判徐命九病,參議金相紳病,參知李入直進,左副承旨南泰耆進。
無政事。
京畿監司李喆輔狀達,宗廟薦新訥魚,限內不得封進,惶恐待罪事,令于李應協曰,勿待罪事,回諭。
庚午三月二十九日未時,上御歡慶殿。校理任,修撰金陽澤,同副承旨李應協,假注書金永燮,記事官李宜哲·金聖佑,持聖學輯要入侍。進伏訖。上曰,注書出去,令政官卽爲開政。任讀聖學輯要,自古者包犧氏之王天下也,至周監於二代,郁郁乎文哉。上曰,下番讀之。金陽澤進讀,自子曰吾十有五而志于學,至放鄭聲遠佞人。上曰,文義爲之。先正纂輯,極有條理矣。曰,無爲而治者,其舜也歟?舜豈無爲而致治者歟?但人不得而見之也。雖聖人,有憂勤惕慮之心然後,可以致治。小臣,連以振發之義仰請,而未見察納,臣切慨然。卽今邸下代理,非不善做治道,而此非殿下放心之時。大禹聖人,猶拜昌言,而近來言路太塞,若不大振作,則無以善後矣。上曰,以堯·舜言之,堯授舜,舜授禹之後,復何爲乎?致治之道,心而已。近年以來,心已索矣。復何爲乎?曰,堯·舜如此,予復何爲之敎?臣切慨然,必有舜何人予何人之心然後,可以致治矣。陽澤曰,聖人之血氣,有時而衰,志氣則無時而衰矣。夏禹氏受禪之時,氣已衰矣,武王卽位之時,年已七十矣,而憂勤惕慮,措天下於熙皞矣。上曰,上古之人,多享百年。則七八十,卽今人四五十之時也。孔子亦曰,吾衰矣。不復夢見周公,則非但氣衰,心亦衰矣。陽澤曰,孔子吾不復夢見周公之言,乃歎世之言也,非氣衰也。曰,理無定在,心是活物,有提掇點檢然後,可以做事矣。上曰,如枯木死灰,雖吹之,何以起之乎?陽澤曰,何以枯木死灰爲心,以活法治之,可也。上曰,老人善忘,此亦有提醒之道乎?陽澤曰,此何等時耶?殿下若不振發勉飭,則何以警群僚之怠?當此災異癘疫之時,大加振發然後,可以做治矣。上曰,吾已衰矣。而人心世道,尤無可爲,賈誼所謂長太息者,眞歇後語也。陽澤曰,殿下憂慨之心如此,而雖以私家言之,只憂慨而不顧家事,可乎?蕫飭奮發然後,可也。應協曰,卽今艱虞溢目,伏望勉加惕慮,百尺竿頭,更進一步,宜矣。上曰,使臣尙不來,何也?陽澤曰,雨水連下,道路險獰,故尙不來云矣。上曰,鳳凰城在柵門內乎?外乎?曰,在柵門內矣。陽澤曰,査勅之慮有之矣。上曰,乾隆不如康熙,査勅必來矣。陽澤曰,彼人生釁之漸,有之,査勅之來,不怪矣。上曰,我國風俗,則彼皆知之,而彼之事情,則無一知來者矣。鏶曰,以此觀之,則彼國,猶有紀綱矣。上曰,夜聞役夫之聲,狼藉於東村,而耳目寥寥,慨然矣。仍命書傳敎。傳曰,此等之時,凡事宜節,莫重謁聖,亦命寢之。噫,時異若此,民將幾劉。而噫,彼役軍,亦非民乎?闕中咫尺之處,夜聞役聲宏亮,聲似在乎東村,其若無識小民,宜乎參酌。此等之時,民皆惴惴,何人營作?九重之君聞聲,國之耳目喑啞,禁其游街之時,爲士夫而若此,此不憚國法也。夜中不覺慨然,有此下敎,此亦近於行有司之事也。若此而其綱不墜乎?其君,宜只擧其綱而飭,京兆堂〈上〉從重推考。當部官,令該府處之。九營繕,曾命寢之,而闕墻外,凡諸營繕,一切勿爲。凡外方烟軍,調用手本,限今年禁止事,分付備局。眞殿祭器庫,其雖莫重,此時宜息役而便民,待秋擧行事,分付該曹。京外無端使民,曾已申飭,而此等之時,尤宜飭也。京則若有此弊,則京兆隨現草記嚴處。外方之弊,尤爲甚焉。流寓士夫,盤據豪强,若有役民侵民之事,有職名者,道臣隨現狀聞嚴懲,豪强則隨現一從續大典律,施行事,分付。昔鄒聖,於齊梁,事雖微,勸其君則勤,此欲令擴充藹然之意也。因此而有飭者,夫子謂政,使民以時,常時猶然,況此等之時乎?勿論大小,凡諸用民等事,元元蘇醒間,一竝停止。其於不緊者,限今年勿侵事,下諭諸道及兩都。出榻敎陽澤曰,臣以癘祭獻官,明將出去矣。癘祭三獻,奉命獻官,皆當爲之。而頃日癘祭時,亞獻·終獻,以守令爲之,非古例也。今番則申飭,何如?上命書傳敎。傳曰,頃者癘祭時,祭文·祭物做錯。今番祭文·祭物,一從五禮儀擧行。癘祭三獻,奉命獻官,其宜兼行。而今聞往者,或以守令差亞終獻云,此非也。今番以奉命人,行三獻事,分付。諸獻官,以此謄錄本曹,以憑他日。出榻敎宜哲曰,新榜已出,翰圈,當爲之。而翰林,或在外,或罷職,宜有變通之道矣。上曰,誰也?宜哲曰,宋文載罷職,黃仁儉在外矣。上命書傳敎。傳曰,翰圈當行,在外翰林,申飭,違牌翰林,敍用。出榻敎上顧謂永燮曰,注書曾入翰圈乎?宜哲曰,曾以一點,不見召試矣。上曰,更爲入之乎?宜哲曰,當更入矣。召試見屈然後,不入之矣。上曰,然矣。傳曰,堂后假官,以遐方人,爲先備擬事下敎,其望入也。而混置不下,當該中官,從重推考。出榻敎遂退出。
上在昌德宮。常參·經筵,以代理停。
下直,群山僉使陳萬東。
大王大妃殿·中宮殿·賢嬪宮,藥房口傳問安。答曰,知道。
藥房都提調閔應洙,副提調鄭翬良啓曰,日氣漸暖,伏未審此時,聖體調攝若何?湯劑連爲進御,而眩氣及瘙癢之候,漸向差歇乎?湯劑今當依下敎加劑以入,而臣等不可不率諸御醫,趁早入診,詳察症候矣。大王大妃殿氣候何如?臣等不任區區憂慮,敢來問安,竝此仰稟。答曰,知道。慈殿氣候差勝後一樣。予則一樣矣。湯劑加劑五貼以入,後日次入侍,宜矣。
南泰耆,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
具允明達曰,刑曹判書趙載浩,日事違召,無意膺命,其在事體,極爲未安。卽爲牌招察任,何如?令曰,依。
趙載敏達曰,待敎宋文載,旣已付職,卽爲牌招察任,何如?令曰,依。
傳于李應協曰,兵曹侍衛,以永禧殿擧動時侍衛仍用,而自明日受誓戒,以此用之。
以掌令李壽觀,持平鄭恒齡·尹東星牌不進罷職令旨,令于趙載敏曰,加給由。
具允明啓曰,武一所試官口招申目到院後,該房承旨持入事,曾有下敎。而口招申目,今方到院矣,敢稟。傳曰,待下敎入侍。
以副修撰尹東度牌不進罷職令旨,令于李應協曰,禁推徽旨捧入。
南泰耆啓曰,卽者備邊司郞廳來言,明日大臣,率備局諸宰入侍云矣,敢啓。傳曰,已下敎,而日亦多矣。晝旣酬應,夜何以行禮乎?三日爲之之意,招備局郞,分付。
以朴漢暉爲假注書。
以金應濂爲事變假注書。
趙載敏,以弘文館言達曰,本館下番修撰金陽澤,開城府厲祭獻官,今日下直出去,下番將未免闕職。副修撰尹東度,旣有只推之令,與修撰魚錫胤,副修撰韓光會,一體牌招,以爲推移入直之地,何如?令曰,依。
李應協,以戶曹言達曰,依令敎,判府事閔應洙,自己巳二月至十月,合九朔祿俸,更爲輸送于本家,則以爲,連爲陳箚力辭,終不敢祗受云。祿俸又不領受,何以爲之?敢稟。令曰,令倉官更爲輸送。
趙載敏,以禮曹言啓曰,今此式年雜科覆試時,本曹堂上,例爲盡數進參。參議有闕之代,令該曹口傳差出,以爲備員同參之地,何如?傳曰,允。
吏曹口傳政事,以尹鳳五爲禮曹參議。
吏曹口傳政事,以任珣爲掌樂正。
李應協,以漢城府言達曰,昨伏見下政院傳敎,不勝驚悚,招問當該部官,仍令本府郞廳往見,則東村近處,只有西城君焯家築墻云。當此自上遇災修省之日,毋論造家築墻運築土石,至有役夫之聲,徹於大內,事之寒心,莫此爲甚。其家主所當從重勘處,而係是二品宗臣,臣府不能擅斷,令義禁府,稟處,何如?令曰,依。
趙載敏,以吏曹言達曰,新除授楊根郡守李鼎燮呈狀內,本郡爲楊州兼營將屬邑,而時任楊州牧使金始熺,卽矣身妻三寸叔也。法不當冒赴,斯速入達處置云。營將屬邑守令,有相避則遞改,載在法典,楊根郡守李鼎燮改差,何如?令曰,依。
李應協,以兵曹言達曰,去春三朔能麽兒試講時,訓鍊院判官韓命仁,二次病不進,殊無申飭勸課之意,依例推考,何如?令曰,依。
又以兵曹言達曰,去三月朔各廳堂下武臣等試射,連因有故,今已逾月,不得爲之之意,敢達。令曰,知道。
南泰耆,以御營廳言達曰,本廳分授惠化門北邊體城頹毁處五間許修築事,前已啓下矣。今四月初二日爲始,改築之意,敢達。令曰,知道。
李應協,以內乘,以提調意啓曰,內乘李載海呈狀內,身病猝重,時月之內,萬無起動供職之勢云。再明日親臨受誓戒時,莫重輦侍衛差備,不可不備員。內乘李載海,今姑改差,其代,令該曹卽爲口傳差出,何如?傳曰,允。
正言李長夏·朴玶達曰,充軍罪人李時蕃事,坦事,泰績事,畬事,戊申逆賊巨魁之子徑斃罪人濂事,龍發·斗齡·戒剛事,恒延·命垕·敏樞事,八金事,爟事等事。答曰,勿煩。措辭見上
副修撰韓光會上書。伏以臣一切三司,義在必辭,前後逋慢,實合萬殞。不自意館除又辱,召牌踵臨,臣且惶且感,莫省所措。噫,臣以至庸甚陋,荷大朝拂拭之恩,光榮雖極,報答無階,惟當夙夜祗承,一心勉勵,少效犬馬之微忱。而顧臣區區情曲,有不容抑心而從仕者,玆敢冒死畢暴,冀邸下有以哀之也。臣之偏母,夙嬰痼疾,已迫七耋,衰齡漸邁,而眞元日鑠,宿症頻發,而氣息僅綿。臣家乏甔石,計活謀生惟朝夕菽水之資是急,尙何論甘旨之供,藥餌之補哉?朱子所謂人子之心,安得不落然者,正爲臣今日道也。冀得如斗之邑,以伸反餔之情,是臣至願。而兩載屛蟄,私懇莫遂,抱玆耿耿,今始陳聞,尙蒙錫類之仁,畀以小縣,獲遂一日之養,則臣當於奉公之外,捐其月俸,少修子職。臣之含結,固已萬萬,而亦未必無補於聖世敦孝之化也。伏乞睿慈,垂憐而幸察焉,情私所迫,敢干異恩,僭猥之罪,實無所逃。臣無任激切祈祝之至,謹昧死以聞。答曰,覽書具悉。書辭令該曹稟處。
戶曹參判曺命敎上書。伏以臣頃蒙恩暇,將赴溫泉,中消下泄之症,復劇於動作之餘,重以感寒彌日,委頓楸下,以此病勢,斷無擔舁作行之望。辭陛之後,淹留至今,所叨之職,一向虛曠,病裏蹙蹙,一倍惶悚。不意同知金吾·提擧紙署之命,又下此際。自惟譾劣之質,癃廢之踵,尙入大朝記識,除旨疊降若偏,臣身驚感震駭,尤不知攸措。顧玆賤疾連年,已到膏肓,筋力奔走,其勢末由。從前不得數月供職者,實有萬分難强故耳,見今症狀危惡,死亡無日,玆不得不疾聲冒籲。伏乞睿慈,遞臣本兼之任,毋致久曠,治臣不能返命之罪,俾從重勘,仍命選部,勿復檢擬,以延殘喘,千萬幸甚。臣無任屛營祈懇之至,謹昧死以聞。答曰,覽書具悉。卿其勿辭,調理上來察職。
修撰魚錫胤上書。伏以臣待罪該寺,久違軒墀,今於新除之下,固宜卽日趨肅,以伸犬馬之忱。而臣之家內,癘氣熾蔓,勢如燎原,怖懍度日,臣弟繼痛,屢經危域,而回頭屬耳。臣身旣不潔,顧無以出入淸禁,而臣之老母,素抱痰火痼疾,平居氣息,常有懍懍之憂,一自臣弟病憂以來,老人心弱,焦憂過節,宿症一倍添劇。食飮全却,氣息如縷,最是神識昏翳,終日涔涔,若無省覺,雖被傍人喚醒,而亦不能開睫。臣方左右扶護,萬無離捨供職之望。召牌儼辱,而不敢祗承,玆從他所,齊沐治書,疾聲哀籲於离照之下。伏乞睿慈,察臣懇迫之情,亟賜鐫遞,勘臣違傲之罪,以昭法紀,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病。
吏曹參判金尙星上書。伏以臣千萬不自意,又承天官亞堂之命。臣誠惝怳沈惑,殆歷日而莫曉其故也。噫,臣之辱簡知多矣。累試蔑效,一無裨補,而徒竊華要,臣罪也。臨急開政,不善周旋,而自速譴罷,臣罪也。而臣之惶恐踧踖,不敢頃刻自安者,夫銓官之責何如也?苟非其人,則其關係朝政非細,故朝家之變通長望者,蓋欲稍廣其選,則顧今才彦林立,不患乏人,而首尾十數日之間,纔罷旋除,有若以臣代臣,而非臣莫可者然。其苟且紕繆,恐非淸朝綜核之道,在臣自處之義,亦何敢隨除輒應,坐妨賢路,殆若固有之物哉?新除之下,末由承肅,荐違嚴召,固已萬萬惶悚。而當此太廟親享之時,誓戒又隔宵,瓚爵豫差及犧牲看品者,職在本兼,義當駿奔,而銓職去就,自有區區定計,病情且苦,尤不可不急時遞改。伏乞睿慈,俯賜憐諒,亟許鐫遞臣本職及所帶提擧之任,以幸公私,不勝幸甚。臣無任屛營祈懇之至,謹昧死以聞。答曰,覽書具悉。卿其勿辭,從速察職。
上在昌德宮。常參·經筵,以代理停。
下直,濟州判官金載淵,溫萬戶申國漢。
趙載敏達曰,明日常參,取稟。令曰,停。
備忘記,傳于具允明曰,今下弓矢,溫萬戶申國漢處給送。
趙載敏達曰,明日親臨受誓戒,刑曹判書不可不進參。而判書趙載浩,連日違召,尙不出肅,事甚未安,卽爲牌招,何如?令曰,依。
柳匡國·盧廷元·崔爲假注書。
李應協啓曰,假注書柳匡國,事變假注書崔,時無職名,令該曹依例付軍職,冠帶常仕,何如?傳曰,允。
趙載敏,以弘文館言達曰,本館下番,連日闕直,事甚未安。副校理洪樂性,連呈辭單,不爲行公,卽爲牌招,以爲姑降入直之地,何如?令曰,依。
又以吏曹言啓曰,今此宗廟夏享大祭親臨誓戒時,掌樂院正,例以協律郞進參。而正申暐,纔以兼帶,違牌坐罷矣,其代口傳擬入之意,敢啓。傳曰,知道。
李應協,以兵曹言達曰,今四月初二日幼學兪漢祚稱名人,自丹鳳門入來,差備門外擊錚,極爲駭愕,令攸司囚禁治罪。同門守門將趙載遜,常時不能禁斷雜人,以致闌入,亦難免其責,推考,何如?令曰,依。
傳于李應協曰,今三公旣備,文任在焉,弘錄其令卽爲擧行。
又以吏曹言啓曰,太廟親享時,許多執事,當以侍從塡差,而方有違牌坐罷人,勢難推移分排,合有變通之道,何以爲之?敢稟。傳曰,敍用。
李益輔,以賑恤廳言啓曰,卽今東西郊病幕,至於一千二百五十之多,救療等事,方依傳敎擧行,而各幕無依之民,另飭部官,使之査實以報,而其間或不無虛實相蒙之弊,故自本廳發送郞廳,今方摘奸矣。該部如或不勤擧行,有當入者不當入者混入,則當該部官各別論罪事,嚴飭漢城府,何如?傳曰,允。
兵曹口傳政事,以張志豐爲內乘。
領議政趙顯命書曰,伏以臣義在自廢,心神已死,所不死者形骸,而不幸奇疾淹篤,形體亦廢矣。以已死之心神,已廢之形骸,不可以復忝元輔重任,不但臣之自知如此,亦庶幾見察於离明之照。而日前辭本,未蒙矜許,令旨諄懇,至以其卽視事,弘濟國事爲辭。臣於此,益不勝惶恐抑塞之至也。夫病廢如臣,而忍能蹩躠匍匐於爵祿之下,則是無廉恥也。情地如臣,而輒復肆然抗冒於具瞻之首,則是無臣分也。臣雖無狀,〈何〉敢爲此也?噫,臣心雖切於願忠,而性命屢濱於坑坎,臣義不擇於夷險,而疾病又成於癃殘,人非之來,猶可仰恃於天鑑,而鬼責之至,誠亦難容於人力。窮命之所關,醫藥之所不效,臣亦如之何哉?乞身歸田之外,更無他道。官職去就,寧復有可論哉?玆復瀝血哀籲於貳極之下。伏乞邸下,曲加憐察,上稟大朝,先遞臣新授職名,仍許放歸故園,俾得以安意調攝,少延殘喘,以卒天地生成之澤焉。臣無任涕泣祈懇之至,謹昧死以聞。上書以手書答曰,覽卿之懇。噫,小子雖幼沖,奉常訓而代理,敬大臣堲讒說,銘于心肺。噫,卿之昆弟,爲國丹忱,知已熟矣。待侍講院復設之奏,亦聞大朝下敎,心常興感。噫,此等之時,爲小子備三公,大朝畸毗之心若何?而拜相幾日,若是其過人乎?大朝靜攝之中,爲國事悶慮,小子之心一倍。玆以手書,諭抑鬱之意。卿須體大朝復拜之聖意,思小子慇懃之志,安心勿辭,其卽視事。弘濟國事,令于李應協曰,此手書受誓戒罷後,承旨卽往諭。
判府事閔應洙箚曰,伏以臣年衰病痼,喘息僅存,保護重任,決難久冒。前後診筵,冒死祈免,實出於苦情血忱,而微誠未格,尙靳矜許,適値本院多事,更不敢言病。强策殘骸,夙夜陳力,勞悴之餘,癖氣益肆,藥餌罔效,灸灼遍試,而旣未能仰請由暇,風寒重感,和解過時,而亦不得趁卽調治,以致病益甚而氣益敗,委頓澌綴,實無自力之勢。而昨日藥房問安,尙以提調之不備,闕禮是懼,又不免裹瘡忍痛,扶曳進參,冒風勞動,再感忒重,僅僅輿還,症狀越添,寒熱交作,咳喘兼劇,膈痞嘔逆,飮啖全廢,落席叫痛,人鬼未分。目今大祭不遠,誓戒在卽,而臣忝居藥院,不幸病勢如此,將無以趨詣末班,以奉起居之節,揆以邦憲,合被重譴。而況此諸症,實非一時偶發,彌留旣久,感傷轉深,而今又失攝,若是添劇,旬月之內,難望復起。前頭日次入侍,親享陪從,俱無致身之路,病裏惶懍,無地自容,敢此略入文字,冒死哀籲。伏乞离明,卽稟大朝,亟遞臣內局之任,仍勘臣廢禮之罪,公私俱不勝幸甚。且臣前祿諭送之令,尙未〈還〉收,上下至今相持,該曹每煩稟達。臣於此,轉益迫隘,罔知攸措,情窮勢蹙,又此忘僭,冒瀆前懇,臣尤死罪。亦伏望特令還寢恩旨,以存國體,以安微分,千萬至祝。臣無任悚懍踧踖之至。取進止。答曰,覽箚具悉卿懇。所患若此,深用慮念。以疾未參,其何所傷?不腆常廩,卿何若此?卿其安心,勿辭善攝焉。仍令史官往諭,遣御醫看病。
工曹判書趙觀彬書曰,伏以臣衰病轉甚,最妨陳力,先解本職,是臣苦懇,而辭單三徹,反承加由之令,臣已不勝惶隕悶塞。臣於藥院兼任,有不可仍冒者,副提調鄭翬良,怨家人也。一院周旋,非私義之所可忍爲,保護任重,不容一日虛帶。玆不避僭猥之誅,仰陳短章。伏乞离明,俯賜諒察,亟令先遞臣內局提擧之任,俾公私不至兩妨焉。臣治章欲呈之際,召命下辱,而未克趨承,義分多虧,只俟譴罰之加。臣無任隕越祈懇之至,謹昧死以聞。答曰,覽書具悉。卿其勿辭,從速行公。
副校理洪樂性書曰,伏以臣於前後三司之職,積犯違逋,一未冒出之狀,通朝之所共諒,天日之所俯燭。一分自效,只在筋力奔走,故向者江都反庫之任,義同往役,黽勉承膺矣。玉署新除,適降於竣事復命之除,反面體重,逃遁無地,雖不免祗謝恩命,而夤緣倖會,仍因盤礴,決非廉愧義理之所敢出也。連呈辭單,見阻喉院,多日虛縻,益增惶懼。玆因闕直,召牌儼臨,不敢坐違,隨詣闕外。而第臣本來情地之外,目下私情,尤有所萬萬焦灼者。臣母宿病,近因寒暄不適,脫着失宜,挾感添劇,委頓床笫,連用藥餌,少無所減。臣方左右挾將,實無頃刻離捨之望,供職與否,非所可論,敢陳短章,自外徑歸。伏乞离明,曲垂諒憐,亟行鐫削,以嚴朝綱,以便救護,千萬幸甚。臣無任屛營祈懇之至,謹昧死以聞。令曰,覽書具悉。爾其勿辭,救護母病。
庚午四月初二日四更一點,仁政殿親臨受誓戒入侍時,行都承旨鄭翬良,左承旨李益輔,右承旨趙載敏,左副承旨南泰耆,右副承旨具允明,同副承旨李應協,假注書李憲默·柳匡國,記事官李宜哲·金聖佑。上出御仁政殿殿門外。上曰,明庭燎。百官於庭下,先四拜。吏曹判書金尙魯,進讀誓戒文。百官復四拜訖。上還御玉轎後,鄭翬良進曰,大臣送言,以爲今日有大臣·備局入侍之命,深夜行禮之後,酬應有妨靜攝,退行,何如?上曰,旣有下敎,何必退行耶?鄭翬良曰,兩大臣之意如此,退行幸甚。李益輔曰,旣無時急事,數日退行,亦何妨也?上曰,然則以初五日退行。而東宮次對前,先爲入侍事,分付。南泰耆曰,以榻敎書出,何如?上曰,書出。上命禮房承旨,讀告祭報府。讀畢。上曰,亞·終獻官盥洗位,前則兼之矣。今爲兩人耶?鄭翬良曰,本來各員矣。上曰,玉堂何如是數少耶?趙載敏曰,今番癘祭祭官,十員出去,或禁推,或罪罷,故甚苟艱。臣與吏曹郞,持官案沒數塡差,猶爲不足。故以兵曹佐郞蔡濟恭,雖未及通淸,亦爲之矣。上曰,然乎?上曰,肄儀以何日爲之耶?趙載敏曰,以初六日爲之。上曰,注書誰某也?趙載敏曰,皆是新榜人,而李憲默雖已遞,盧廷元未及入來,故先爲入侍,一則柳匡國也。上曰,柳匡國居在何地?趙載敏曰,居木川人,而乃故相臣柳亮之子孫也。親臨誓戒時,大臣備局入侍,退行於初五日,而東宮次對前,先爲入侍事。榻前下敎
上在昌德宮。常參·經筵,以代理停。
下直,助泥萬戶李文昌。
具允明達曰,明日常參,取稟。令曰,停。
趙載敏達曰,右副承旨具允明,今日不爲仕進,卽爲牌招,何如?令曰,依。
南泰耆啓曰,假注書盧廷元,時無職名,令該曹依例付軍職,冠帶常仕,何如?傳曰,允。
南泰耆,以備邊司言啓曰,卽見義州府尹韓德弼狀啓,則以爲,彌串僉使金命稷,搜捕次入往獐子島,無大國人存留之事,似當通報鳳城,請令廟堂,稟旨指揮矣。島中姑無大國人存留之事,則令灣府,將此事狀,卽爲通報鳳城。而此等漁採之類,去來無常,不可不嚴加搜討,更爲連續審察,或有來接之人,則捉送鳳城之意,道帥臣,竝以分付,何如?傳曰,允。
南泰耆書達,臣承令奉手書批答,往諭于議政府領議政趙顯命所住處。則以爲,臣再入辭本,恭俟處分,千萬慮外。銀臺之臣,來傳手書之批,辭旨溫諄,誠禮勤摯,臣擎讀再三,且頓且泣,感激惶恐之極,莫知所以自措也。然臣之危苦之情,癃廢之狀,業已悉陳於前後上書中,恩數至此,而承膺無路,伏地戰慄,顯戮是甘。從當更入文字,瀝血哀籲云矣,敢達。令曰,知道。
行都承旨鄭翬良書曰,伏以臣,伏見工曹判書趙觀彬書本,則以兼帶內局之不可與臣周旋,引以爲嫌。夫以臣之故,而至使人不安其職,則臣之不當仍冒於一院,事理廉義,較然明甚。伏乞离明,俯垂諒察,先將臣藥院副提擧之任,亟賜鐫改,仍令竝遞臣所帶本職,以安私分,不勝幸甚。臣無任屛營祈懇之至,謹昧死以聞。答曰,覽書具悉。卿其勿辭,從速察職。
上在昌德宮。常參·經筵,以代理停。
李應協達曰,明日常參,取稟。令曰,停。
具允明以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
具允明達曰,注書南鶴老,久不仕進,卽爲牌招察任,何如?令曰,依。
李應協達曰,卽者雜科覆試入門官來言,今此雜科覆試時,禮曹堂上,備員進參,而參議尹鳳五,尙不出肅,自本院稟旨牌招以爲進參云。禮曹參議尹鳳五,卽爲牌招,以爲參試之地,何如?令曰,依。
具允明達曰,明日次對,兩司當爲進參,除在外·陳書受由·雜科進去外,掌令李壽觀,正言李長夏·朴玶,竝待開門牌招,以爲推移進參之地,何如?令曰,依。
具允明,以義禁府言達曰,卽接月令醫員張義方手本,則時囚罪人趙泰彦,素以抱病之人,久處冷地,渾身寒縮,頭疼苦劇,支節如碎,嘔逆兼發,食飮專廢,方在難保之中云。自前罪人病勢如此,則有保放救療之規,敢此仰稟。令曰,依爲之。
具允明,以義禁府言達曰,漢城府草記內,當此自上遇災修省之日,東村近處築墻役夫之聲,徹於大內,事之寒心,莫此爲甚。西城君焯,令本府,稟處事達下矣。焯,卽爲拿囚之意,敢達。令曰,知道。
禮曹參議尹鳳五上書曰,伏以臣,以積忤之身,屢跲之蹤,伏蒙大朝河海之恩,得以保全於沙弩之間。而昨年邊邑之除,地雖荒寒,資實寵陞,又復日月無幾,內遷有命,生入玉關,頌戴如天,不意玆者,春曹恩旨,渙降跧伏之中,召牌儼臨,促使肅命,以臣釁累,何以得此?惝怳之極,怳若前生夢寐,揆分感激,宜不俟屨。而第念臣年前一疏,妄論當路,自觸危機,至今追想,尙切餘悸。伊時相臣,引箚詬責之言,非比常例,臣未知此由臣疏中二字語而發耶?顧此二字,臣有所受,不必更備辭說,至於元景夏,臣之一論,自是素所蓄積,而亦豈臣有私怨惡?蓋出於物情之所同然矣。然臣旣極言攻之,無復顧借,則當之者無怪乎其言之憤懥,而辭氣之間,虣怒太甚,疏對筵誣,無復倫理,至於昨歲上書而極矣。煩言四載,動輒回戈,刀山劍樹,不足以喩其苦業,則今欲辨理,更僕難盡,而時移事冷,臣不復覼縷爲也。嗚呼,不鷙不搏,臣實自勉,而有懷必陳,又臣素心,此臣所以不得不言。而只緣臣爲臣不肖,誠意淺薄,畢義願忠之志,適足以有害於身,無補於國,臣竊自悼歎也。臣之情跡,固甚臲卼,冒進周行,已無可論,而經年塞外,宿疾添劇,膈火脚痿等症,一時重發,完轉床笫,蠢動無望,而恩召之下,不敢坐違。謹此力疾隨詣於九閽之下,略陳短章,畢暴情私。伏乞离明,特賜鑑諒,鐫臣職名,以安賤分,以延殘喘,不勝萬幸。臣無任屛營祈懇之至,謹昧死以聞。答曰,覽書具悉。爾其勿辭,從速察職。
大司諫李益炡上書曰,伏以臣仰賴大朝錫類之仁,幸得一麾,以養老病之母,浹骨之恩,糜身難報。日昨筵中,至煩特敎,俾令內擬,今又薇垣除旨,適下於將母上京之日,臣誠驚惶感激,罔知攸措。念臣迹阻天陛,今已經年,區區犬馬之忱,固當竭蹶祗肅,以伸叩謝之義。而第臣於前後言責之任,自劃有素,未嘗出而行公。此則非但同朝之所共知,卽我离明之所俯燭也。今於孤露之餘,萬事寥廓,衰苶之性,振刷無由,尤何可速帶趨造於臺端一步之地乎?況今目下情私,有萬萬焦迫者。臣之老母,以八袠之年,宿病沈綿,近因寒暄不適,調攝失宜,挾感添劇,飮啖專廢,氣息奄奄,連用藥餌,少無所減。臣方左右扶將,實無頃刻離捨之勢。玆敢疾聲哀籲於銅闈之下。伏乞邸下,曲垂矜諒,亟遞臣所帶之職,俾便救護,因治臣稽謝之罪,以肅朝綱,千萬幸甚。臣無任屛營祈懇之至,謹昧死以聞。答曰,覽書具悉。卿其勿辭,救護母病。
上在昌德宮。常參·經筵,以代理停。
昧爽,下霜。申時,日暈。夜一更二更,月暈。
下直,神方仇非萬戶李碩文。
李應協啓曰,兵曹郞廳來言,各處入直軍士夜巡檢云矣,敢啓。傳曰,知道。
具允明達曰,明日夏享大祭親祭肄儀,初七日八日九日齋戒,初十日親祭正日相値,此五日常參頉稟。令曰,知道。
卽者備邊司郞廳來言,大臣·備局堂上,依下敎來待云矣,敢啓。傳于南泰耆曰,詣閤。
具允明達曰,禮曹參議尹鳳五,書批已下,卽爲牌招,以爲雜科進參之地,何如?令曰,依。
具允明達曰,掌令李壽觀,書批已下,卽爲牌招,以爲次對備員之地,何如?令曰,依。
以掌令李壽觀牌不進罷職令旨,令于具允明曰,推考徽旨捧入。
備忘記,傳于具允明曰,今下弓矢,神方仇非萬戶李碩文處給送。
傳于具允明曰,放送及申目,以徽旨捧入。
南泰耆啓曰,左邊捕盜大將趙東漸,旣已帶職蒙宥,卽爲牌招,命召及大將牌·傳令牌傳授,何如?傳曰,允。
有政。
吏批,判書金尙魯進,參判金尙星式假,參議尹光毅進,右副承旨具允明進。
吏批啓曰,明陵參奉趙載溥呈狀內,身病甚重,勢難察任云。今姑改差,何如?傳曰,允。又啓曰,慶基殿參奉鄭敏河,除授後過限未肅拜,依例改差,何如?傳曰,允。
以李得宗爲持平,呂善應爲持平,趙載浩爲內局提調,尹得莘爲同敦寧,南泰良爲同經筵,尹汲爲右副賓客,趙載浩爲弘文提學,朴致文爲安州牧使,田雲祥爲春川府使,李彦燮爲竹山府使,趙榮晢爲掌樂主簿,李壽頤爲楊根郡守,李彦衡爲咸興判官,洪益大爲鎭安縣監,金光遇爲尙州牧使,任玣爲比安縣監,柳懋爲順川郡守,盧泰觀爲高敞縣監,韓錫坤爲興陽縣監,金相箕爲章陵參奉,尹得勳爲繕工奉事,金養材爲司饔奉事,宋文載爲奉敎,黃仁儉爲待敎。
兵批,判書李天輔病,參判徐命九病,參議金相紳病,參知李入直進,右副承旨具允明進。
以崔晟爲同知,李喜集爲僉知,田昌雨爲部將,魚有鵬·宋相億爲護軍,南泰良爲司直,閔百昌爲司果。
以韓命輿爲假注書,李彦霖爲假注書,李重翼爲事變假注書。
南泰耆,以兵曹言啓曰,在前禁·御兩營軍兵停番,則城內擧動,元無留陣磨鍊之例。而壬戌年社稷擧動時,雖在停番,以經宿之故,御營大將,率領禁·御兩營標下軍留陣矣。今此宗廟擧動,與當日回鑾,有異,依壬戌年社稷經宿擧動時例,御營大將,率領禁·御兩營標下軍留陣事,節目中磨鍊,何如?傳曰,允。
南泰耆,以兵曹言啓曰,卽接宣傳官廳牒報,則宣傳官李杞齡,本廳許參時,可否不順云。依例汰去。薦主訓鍊院主簿金天普,亦爲罷職,以懲其誤薦之罪,何如?傳曰,允。
南泰耆,以兵曹言啓曰,禁衛營敎鍊官禁軍遞兒窠,今方有闕,依節目禁軍中取才,以其居首者,塡差之意,敢啓。傳曰,知道。
義州府尹韓德弼狀啓,淸城鎭軍官文國柱等渰死事。傳于南泰耆曰,渰死人處,令本道恤典擧行。
行都承旨鄭翬良書曰,伏以臣於昨者,以內局兼任之不可仍帶,略陳微懇,恭俟準許。及承睿批,諭之以從速察職,臣實愕然失圖,不知所以自措也。顧今聖候,方在靜攝,問候當日次,而以臣之故,提調至於引嫌求遞,則臣之不可冒昧進參,事理較然。及今變通,使無窒礙之端,則公體私分,可以兩伸,而一向相持,迄無處分,臣身狼敗,雖不足言,莫重問候,緣臣而將不得備員,其事面之苟簡,臣分之虧壞,爲如何哉?玆敢輒冒僭猥之誅,仰瀆离明之聽。伏乞睿慈,俯垂諒察,先許鐫遞臣所帶藥院副提擧之任,以幸公私,仍令重勘臣瀆擾之罪,以警具僚,不勝大願。臣無任屛營祈懇之至,謹昧死以聞。答曰,覽書具悉。卿其勿辭,察職。
掌令李壽觀書曰,伏以臣於日昨召牌之下,敢暴病重實狀,而見阻喉司,竟速違傲之罪,惶隕之極,恭俟誅罰。不意恩推,出於格外,臣惝怳感激,罔知攸措,宜卽出肅,以伸叩謝之忱。而顧臣病情,非一時寒感之比,素患關格之症,近益添劇,頑痰痞塞,寒熱交攻,食飮專廢,委頓床席,以此病狀,萬無束帶趨承之望。今日次對,召牌又臨,分義所在,不敢坐違,擔舁病軀,進伏闕下,略控短章,自外徑歸。伏乞离明,亟削臣職。仍治臣罪,以肅朝綱,千萬幸甚。臣於乞免之章,不宜贅及他說,而旣有所聞,敢此尾陳焉。章陵參奉洪天普,多行鄙瑣,旣致守卒之怨謗,潛斫陵木,至被僧徒之詬罵,如此之人,不可仍置,臣謂刊汰,宜矣。訓鍊李再馨,以雩祀壇終獻官,未及進參於受香之時,其在事體,極爲駭然,臣謂拿問,宜矣。忠淸兵使元弼揆,年旣衰老,貪虐益甚,本營需米,以錢代捧,利歸於己,害及於民,刑杖浪藉,怨謗沸騰。且虞侯所管山城軍餉米錢,使其營屬,次知出納,恣意取利,盡歸私橐,其他不法之狀,有口皆言,臣謂罷職,宜矣。臣無任屛營祈懇之至,謹昧死以聞。答曰,覽書具悉。所陳三件事依施。爾其勿辭,從速察職。
正言李長夏書曰,伏以臣於見職,本不近似,三朔虛縻,一無裨補,心甚愧恧,如負重何。今以次對,召牌遄降,違逋是懼,黽勉承詣。而日昨誓戒罷歸之路,重觸風寒,渾體寒束,頭疼膈煩,阿睹重傷,殆不視物,諸般症形,一倍苦劇,陳力入侍,實無其路,急搆短章,仰首陳籲。伏乞离明,曲加矜諒,亟賜鐫遞,以便調治,仍勘臣逋慢之罪,以肅頹綱,不勝幸甚。臣方引疾丐免,宜不敢贅及他說,而竊於目下事,不容終默,敢此附陳焉。今年癘疫,振古所無,僵尸相枕,哭聲載路,此莫非冤氣上干,以致災沴之故也。近日私債之停捧,少慰倒懸之生靈,而至於公債之徵捧如前,獄囚甚多,或有自縊自刎而死者,或有染疫而死於獄中者,事甚驚慘,恐傷和氣。臣謂京外公債,亦爲差緩數年之限,以待癘氣之寢息,生民之少蘇,使之徵捧,則亦或爲弭災之一道也。生民休戚,係於守令,不可不愼擇也,明矣。竹山府使田日祥,爲人狂悍,行事蠢騃,所歷閫邑,已多謬悖之擧,累登臺章,終不自悛。及莅本府,愈肆虐毒,濫施刑杖,多殺人命,蓄憾貶題,移怒小民,一有來訴,目以謗民,輒加酷罰,闔境嗷嗷,如在水火。興陽縣監朴良藎,家在至近,駄載相續,官庫蕩然,親族知舊,坌集衙室,徵債推奴,囚係滿䦜,民不堪命,怨聲載路。臣謂此兩邑守宰,倂宜罷職,以紓民困,斷不可已也。臣無任屛營祈懇之至,謹昧死以聞。答曰,覽書具悉。所陳是矣。竝依施。爾其勿辭,從速察職。
庚午四月初五日辰時,上御歡慶殿。大臣·備局堂上引見入侍時,左議政金若魯,右議政鄭羽良,副司直具聖任,吏曹判書金尙魯,刑曹判書趙載浩,兵曹判書李天輔,兵曹參判徐命九,吏曹參判金尙星,漢城右尹洪鳳漢,左副承旨南泰耆,假注書盧廷元,記事官宋文載·金聖佑,諸臣以次進伏訖。金若魯·鄭羽良進前。若魯曰,比來風氣不適,聖體若何?上曰,一樣矣。若魯曰,湯劑連日進御,而眩氣,若何?上曰,差勝矣。若魯曰,大王大妃殿氣候若何?上曰,差勝後一樣矣。若魯曰,王世子氣候何如?上曰,一樣矣。若魯曰,大朝入侍後,當入對于小朝,而因春坊官員所傳聞之,則東宮足部,有小瘡,書筵亦不設行云。次對亦爲停止,似好矣。行步之際,非但有妨,恐有添却之慮,敢達矣。上曰,何妨也?羽良曰,旣無時急稟定事,停止,似好矣。上曰,此由於肥肌,而不甚關係,所達如此,承旨書之。傳曰,元良有調理之候。今日次對停。出榻前〈下〉敎若魯曰,使行今已渡江,聞齎咨官,逢着於中路,而彼中則姑不聞犯越事云矣。上曰,自厚春探問事情,故未及轉報之致也。若魯曰,使行延候人夫,方山萬戶領往,而渡涉中江之際,船隻沈沒,人物之溺死者,多至於九名,萬戶印信,亦未覓得,事甚驚惻矣。上曰,其江大小何如?南泰耆曰,所謂中江,不深不廣矣。若魯曰,其船隻常時不用,故不知其腐傷,而且値風浪,以致墊沒矣。上曰,然則此由於多載,而致有沈沒之患也。金尙魯曰,地方官宜有責罰矣。上曰,承旨書之。傳曰,今聞使臣迎候船人物沈沒,其九名之多云,事甚惻傷,令本道恤典,從厚擧行。船之沈溺,其或修船疎虞,抑或一船多載之致,於此於彼,重人命之道,不可無飭,當該府尹,從重推考。當該監守人,亦令該府從重處之。上曰,承旨讀此使臣別單,可也。承旨讀訖。上曰,所謂水獵,如春秋所云觀魚耶?若魯曰,然矣。上曰,畋獵自是渠之本色。而至於水獵,與皇太后·諸妃嬪偕行,豈不怪異乎?泰耆曰,然有不偶然之事,凡係民弊之事,皆令除之矣。上曰,彼國人,見我國人衣冠,頗爲欽羡云,今亦如是乎?羽良曰,欽羡之心,漸不如前云矣。若魯曰,癘疫如火益熾,生民殆將盡劉,誠甚罔措。日昨特敎,以飭擾民之事,至於九營繕,亦皆停止,實爲欽仰聖上軫念元元之盛意。京外大小之官,孰敢不惕念奉行?而畿甸之內,因公私酬應之繁多,役民之弊,倍甚於遠外他道。嚴飭道臣·守令,一切禁斷,公私之役,亦皆停止。則因私事擾民,尤宜痛禁,雖或因喪葬之事,如有侵擾,則當該守令·道臣,十分詳察,狀聞論罪。至於使客往來支拱前排等事,自有事目,而當此之時,尤不可與常年比論,一倂減省。而前排中指路外,許多旗吹手等,責立民夫之屬,癘疫寢息間,竝姑除減,以爲一分息民之地,爲宜。以此,申飭京畿,亦一體,分付於諸道,何如?上曰,依爲之。出擧條李天輔曰,臣適有所聞,敢此仰達矣。向者京畿癘祭獻官鄭彦詳,設祭於廣州之時,不知齋戒,而多用刑獄云,事極慘然矣。上曰,鄭彦祥誰也?鄭彦忠族乎?若魯曰,鄭彦祥,卽鄭履儉之族,鄭彦忠,卽鄭來周之族也。上曰,鄭彦祥狀貌,予不記得,未知不以注書入侍乎?泰耆曰,應經假注書·騎郞矣。若魯曰,鄭彦祥,曾爲假注書時,賓廳適有啓事之辭,使之請來注書,則彦祥,諉以胸腹痛猝發,至於徑出矣。羽良曰,其爲人本不端正,閭閻間漸有訾謗矣。上笑曰,然乎?鄭彦忠則異於此人矣。爲宗廟令時,聞家人出賣膰肉,急令人推來,其人難矣。然見其上疏,則怪異矣。人不可知者如此矣。命泰耆,書傳敎。傳曰,頃者已下敎。今番厲祭,意在爲民,有欲躬行之敎,諸處獻官下去之時,其能皆知獻官之名,而齋戒其身而行乎?若不然,以汎使而行,則必有欠誠之端。以此令禮曹,另飭諸獻官,雖於廻道,知獻官之名而來事,亦爲分付。噫,來時若此,況受香在身之日乎?因此而聞筵臣陳達,向者祭官中受香而行也,有用刑獄者云,事甚可駭。當該獻官,令該府從重勘處。出擧條若魯曰,刑曹判書,出仕屬耳。而罪囚多滯矣。上曰,金吾堂上入侍矣。時囚罪人錄入乎?徐命九曰,不爲持入矣。上曰,持入,可也。刑曹罪人錄入乎?趙載浩曰,錄入矣。上曰,刑判能持入矣。時囚元數達之。載浩曰,輕囚則在閤外時,與大臣相議,錄啓放送,而重囚數至五十八名矣。上曰,注書出去禁府,申目持入,可也。盧廷元出去,持入申目。若魯曰,咸鏡監司南泰良,以朝家言之,則可謂得人矣。卽今本道設賑,宜令從速赴任。而但其爲人,才而且剛,宜置於內矣,且當惜而用之。而本有胸腹痛,遠出塞外,實爲愍然,其家屬,亦以其抱病赴任,爲切迫之事云矣。上曰,予有意落點,而自北京還後,面肥似勝矣。若魯曰,本來剛,故能無事往來,而赴燕時,以乾糧廳所餘,劑得若干瓊玉膏而去,賴此而能支撑而歸,臣其時爲京畿監司,求得桑柴以助之矣。上曰,其人甚剛矣。上曰,是可用人也。旣有本病,且經遠役,決難赴任,而不以遠赴爲難,將欲下去,其志可尙矣。若魯曰,當初薦擬,雖出於難其人,而今若許遞,則甚好矣。上曰,其時首望亦好,而多有固滯,事未周辨,故與元景夏相戰矣。若魯曰,其廉白甚貴矣。上曰,廉白故多滯矣。羽良曰,其末望亦好矣。上曰,三望中當添一人,畿伯雖數遞,無傷乎?若魯曰,然矣。上曰,若如此,則亦必以指名薦擬爲言矣。外間雖有嘵嘵之言,予其能動搖乎?柳復明,以幾年侍從之人,未免爲浮嘵所動,年多矣。慨然矣。今日入侍之臣,不爲浮嘵所動者,自有之矣。若魯曰,人多言之,則安知其不動耶?上曰,曾母亦投杼於三至之言,而況謂凡人乎?上曰,南泰良爲人甚剛,故其居官處事,亦如此云,人必畏其剛矣。與洪景輔,何如?載浩曰,臣未及見洪景輔,而因朝行間傳言而聞之,南泰良則臣與之相親,兩人之事,大不同矣。上曰,只言其剛氣矣。載浩曰,以剛氣言之,則無過於此者。其弱則其臂如指,他人則必不能行,而以南泰良之故,能行之矣。上曰,其年幾何?若魯曰,乙亥生矣。上曰,年多矣。其人非特一剛字,加以一鐵字可矣。與承宣幾許寸耶?泰耆曰,臣之六寸兄。上曰,南致薰,曾於先朝,長爲都承旨。其孫誰耶?泰字上行列,卽明字也。明字上行列,卽薰字也。泰耆曰,前承旨泰慶·泰齊,卽致薰之孫也。上曰,南泰良之祖誰也?泰耆曰,故承旨至薰也。上曰,然乎?其爲承旨之時,予思之矣。承宣之祖誰也?泰耆曰,臣之祖尙薰,筮仕官至星州牧使矣。上曰,薰字行列多矣。泰耆曰,臣之四寸大父益薰,爲咸鏡監司,在任身死矣。上曰,南就明,予嗣服之初,爲都承旨,南一明,連在於玉堂矣。上曰,承旨書之。傳曰,咸鏡監司南泰良,今授此任,意蓋在矣。今聞,其在用人之道,宜惜用,特遞其職。出榻敎上曰,頃聞洪益三所達,則心有所惻然者。一新之民,以降號爲恥,恥於擧頭云,不爲已甚,自是王者政。其降號,在於幾年耶?羽良曰,似在於己未年間矣。上曰,逆賊纘揆,往牒所無。其時降縣改號,使序之於三百六十州之末,意固有之矣。今過十年,復號,似好矣。羽良曰,似難輕易爲之矣。上曰,及今不爲,則不無李平·廖立之歎矣。諸臣之意,何如?各陳之。具聖任曰,旣經十年,特命復號,何害之有?尙魯曰,過十年復號,載在續典,特敎又如此,復號,似好矣。載浩曰,年限旣過,復號何妨乎?天輔曰,當初降號,雖出於懲惡之意,而及今復號,何妨也?命九曰,年限已過,特命復號,無傷也。金尙星曰,聖上旣軫民情而復號,何害之有?洪鳳漢曰,諸臣皆有陳達,臣無他意矣。上曰,一新是大邑乎?尙魯曰,自是雄邑,而介在於湖嶺之間矣。上曰,當初降號何事耶?羽良曰,戊申後,以南原兼營將,移之於雲峯,南原爲雲峯管下,而爲府使,故降其府使之號矣。上曰,雲峯爲營將後,猶爲縣監乎?尙魯曰,然矣。今有營將復遷南原之議矣。上曰,吏判見雲峯乎?尙魯曰,臣未及見之,而湖嶺要害處矣。鳳漢曰,瑞興曾以府使,降爲縣監,而尙未復號矣。尙魯曰,當初降縣時,待捉得趙大立後,復號爲定,而至今未復。瑞興亦是雄邑也。上曰,承旨書之。傳曰,十年後陞號,大典載錄,而頃者纘揆,往牒所無。其在嚴懲之道,其一縣,使之置之於三百州之末,此不過嚴處之意。以此之故,今過十年,該曹不敢循例擧行,今若不喩,將無陞號之日,豈王者體元行仁之意乎?重其事聞僉議,依大典特復其號。出擧條若魯曰,前全羅監司李台重,以終不膺命,至於海島補外,事甚可矜矣。上曰,支離矣。李台重之補外,亦有瓜限否?今則置於珍島,勿思遷移,可矣。其年幾何?老於補外之外,無他道矣。若魯曰,甲戌生矣。雖補外,豈不瓜滿乎?其人固滯至於此,而素抱病,不可久置於海島,而殿下亦失其可出之道。其時備忘中就寢之敎,於小官勉此,豈不過乎?臣欲陳箚,而夜深未果矣。上曰,卿言是矣。南竄北謫,渠已老矣。予亦困矣。置之,可也。羽良曰,其時事至於如此,則補外之外,無他道矣。天輔曰,臣與李台重,有戚誼,且甚相親,而實是可惜可用之人。南竄北謫,年衰病且痼,豈不可惜?今番亦失其可出之路矣。渠之所執,以爲本來情勢之外,堂下旣不行公,故灣尹時不敢出肅。旣不出灣尹,故監司何敢出膺云?其去就固過矣,而亦不無依據。向日爲承宣時,欲商量其出仕,而未及爲之,今又遠補,誠可惜,珍島又是瘴海,或不能生還,則尤可愍然。而命招致前席而開諭,則今番渠何敢不出乎?上曰,珍島有水土乎?羽良曰,水土素稱不好。台重之去就,律之古道,未知如何,而終是難人矣。上曰,聞不懸玉圈,然乎?泰耆曰,臣交符甲山時見之,懸之矣。上曰,若爲判決事,則可能行公乎?天輔曰,臣不敢質言,而內職則異於外任,似或變動矣。泰耆曰,若爲判決事,則渠何敢不出乎?若魯曰,全羅監司李錫杓,除拜已久,尙不上來,夫馬留滯,不可不念,催促赴任,宜矣。上曰,依爲之。出榻前下敎上曰,李錫杓在京乎?若魯曰,方在湖西云矣。上曰,其時副末望誰耶?羽良曰,李益輔·兪最基也。上曰,監司望誰擬之耶?羽良曰,廟堂或薦三望,或首望,而吏曹爲副末望矣。若魯曰,高敞縣監趙重鼎,卽卑微之人,本不合於字牧之任,自備局,非不知,分付勿令下去,而付之於兩司署經矣。署經已出,不得不仰達,改差,何如?上曰,何處人耶?若魯曰,安邊人也。上曰,承旨書之。傳曰,高敞縣監趙重鼎,大臣旣已請遞,其不合可知。旣允而署經,何等重也?而不審若此,其慨然。噫,高敞以殘邑,其民奚辜?其代別擇事,分付該曹。若魯曰,卽今民事方殷,畿邑兩守令,有經一司署經者,發送,何如?上曰,依爲之。出榻敎若魯曰,臣有所懷敢達矣。趙榮翼·李魯,以年少之事,泮製去路,歷見權嶠,以此定配於絶島矣。榮翼所坐,不過稚騃所爲,而不宜經年不放。方遭其母喪,授由上來,放送,則似好矣。載浩曰,此事,臣仰達於筵中矣。權嶠,方以逆治之,而年多有識之士,握手相慰,其世道人心,無復可言。及其査出,則年多有識之士,皆見漏,而稚騃趙榮翼入之,李魯則尤是不干之人。而以年少之故,隨其同接而入見,不知其爲罪,誠可笑也。榮翼謫去時,其母顔色泰然,慰以送之,及其相別之後,入哭于祠宇,仍廢食曰,吾不能敎子,得罪於國家,何以生爲?因此而不起,事甚可矜矣。上曰,其女人善矣。誰之女乎?羽良曰,李明升之女也。載浩曰,尤有可矜之事。李明升之妻無子,老依於其女,其女死後,不勝悲哀,將至死境矣。上曰,承旨書之。傳曰,頃者處分,蓋所以嚴懲討,而其被配者皆年少之人,意謂癡騃所致,而重國體之道,仍配。今聞大臣所奏,王者以孝爲治之道,聞甚惻然。以往問權嶠事島配,趙榮翼,特爲放送,不可事同飭異。同配人李魯,一體放送事,分付該曹。出榻敎羽良曰,臣以李福海事,有所懷,仰達矣。福海生父,死於福海在囚之日,其所後父年近八十,而謫在北方極邊,父子消息,不能相通,其在情理,極爲可矜。孝理之下,若令移配於南方極邊,則其父或可往依,而雖不如此,聲聞可以相通矣。上曰,卿在重臣時,豈不有所達乎?羽良曰,臣在判義禁時,果有所陳矣。若魯曰,情理則惻然,而當初若不定配於星州,則豈有特命定配種城之事乎?福海本是善山人,而距星州只爲三十里,當初定配於星州怪異矣。上曰,其時禁府堂上誰耶?若魯曰,權也。上曰,縉紳之意,何如?具聖任曰,右相所達,是矣。量移則好矣。尙魯曰,其父廣矩,年幾八十,孝理之下,宜有參酌之道矣。載浩曰,福海所犯雖重,移配南方極邊,無妨矣。天輔曰,爲其有老父,移配於南邊則好矣。命九曰,右相所達無妨矣。尙星曰,以孝理論之,則移配無妨矣。鳳漢曰,以孝理之意,移配於南邊,則似好矣。上曰,今世之人,皆是李福海矣。渠以難赦之罪,得免刑訊,幸而得生,八字好矣。是貪吏則貪吏矣。羽良曰,福海多般料理,修葺公廳,繕治軍器,爲治不淨,而不入於己矣。上曰,其於拔去算板冊張,何?若魯曰,拔去算板冊張之事,不可發,明矣。上曰,大臣以孝理爲言,承旨書之。傳曰,李福海之免於阿鼎,於渠幸矣。被配之道,何可論也?而往者大臣爲重臣時,有所陳達,故王者以孝爲治之道,聞甚惻然,欲爲下敎,而僉議不一,中止,今已經年。大臣所奏,欲贊孝治,又何惜其道?分付該府,更配南道邊地。出榻敎若魯曰,鄭弘濟亦以貪贓,遠地定配者,在於李福海之前。而不敢仰達矣。羽良曰,用錢雖多,似不染手矣。上曰,李徵夏事,極爲殘忍矣。注書時見其爲人,則極爲殘弊,予未能的知其爲貪矣。宋秀衡,亦以侍從,任之久矣。知其爲人,其貪名則實冤矣。若魯曰,聖敎至當矣。羽良曰,其人有才局可用,屢經外任,未見有貪名。至以大同給災,屢年禁錮,豈不冤抑乎?上曰,其年幾何?羽良曰,年近七十矣。上曰,配所何地耶?若魯曰,良才驛矣。尙魯曰,近來癘疫,漸益熾盛,八路死亡之數,殆不能計。初春則雨澤頻數,而卽今日氣寒凜,不無旱徵。天災時變,人心世道,一無可恃,且國用虛耗,若有變故,未知何以爲計。而臣待罪兵曹見之,則留庫錢不過十萬兩,軍布亦不過二千同,鑄錢事,不可不講定,而此亦不無弊端,然以事勢言之,則事當加鑄而後已。此後則申飭京外,一分錢一尺布,勿爲浪費,節用是矣。上曰,所陳是矣。加鑄之議,何如?天輔曰,各道監營,各各鑄錢,則似好矣。古沙里僉使李禮福,除授後,以親年七十呈狀,故入啓許遞矣。其後聞之,則禮福之父,年未七十云。故臣果爲招問。則禮福以爲,渠之所後父,年滿七十云,而其言頗涉可疑,故招其兄,而使之直告,則以爲禮福,元無出繼之事云。此事關係倫紀,不可置之。而但無可據律文,何以爲之乎?羽良曰,事係倫紀,而其人事則不足責矣。上曰,然矣。自兵曹參酌施罰,可也。天輔曰,我國軍器,一無可用,而外方則尤爲可笑。申飭各邑,反不如發遣宣傳官摘奸,且監兵營軍器,則元無摘奸之事,事甚怪異矣。今年武科出身,事當依例赴防,而今年則異於常年,各道癘疫,極爲熾盛。特爲除防,何如?羽良曰,臣意則不然矣。使年少武弁,歷覽邊地山川道里者,亦似爲好矣。上曰,歷遊列邑,若有沈溺之事,則何暇有歷覽山川之意乎?然法意則甚美,待秋癘疫寢息,發送,好矣。若魯曰,今年則與常年有異,邊地多設賑處,姑停,似好矣。上曰,承旨書之。傳曰,出身赴防,意則深也。而此等之時,比常歲有間,非特邊地饑饉,武士軍兵,此等之時赴防,而若道死,此何異於納諸溝中?其思而欲下敎,兵判所奏及之,正合予意。今年竝特爲除防,以示矜恤之意。出榻敎徐命九,持禁府囚徒案入來。上曰,承旨讀之。至朴師訥·李萬恢。上曰,不可放矣。尙魯曰,李萬恢三朔滯囚,宜有分揀之道矣。尙星曰,以假郞廳事,萬恢等俱爲被拿,而萬恢則其時果爲受由下鄕,師訥則聞其病父就理,經出而就拿,其志可尙矣。上曰,然乎?承旨書之。傳曰,此時囹圄,不可不淨,張翰鳳·金漢吉·朴性淳·李維新·文以郁·申致夏·任琨·李德中·李震華·朴奎壽·申翊成·羅錫鋼·皇甫鍍·尹東度,竝放送。朴師訥,今聞,宜有參酌。李萬恢,不可事同飭異,一例放送。姜必愼·李徵瑞,竝罷職放送。焯,今者下敎,不過申飭,何待供辭?飭已行矣。付過放送。出榻敎載浩曰,臣新當此任,適有所聞,敢此仰達矣。臣在外任時,則常以抑强扶弱爲心,而至於都下,則常漢之凌辱兩班者,勢將依律科治。而似聞東村居沈姓喪人,卽飭躬讀書之士,而名家之人也,與武藝別監,同閈而居。沈家奴子,與別監,有相鬨之事,別監率其同類,突入沈家之門內,終日詬辱,聞之者莫不駭憤,兵判居在不遠之地,亦爲詳知矣。武藝別監,多以雜類充數,故閭里間驕橫之習,殆甚於大殿別監,罔有紀極,如此驕橫之類,不可不治。今則稟達後,將欲依律嚴治,而此後如有此弊,則竝與其頭目,草記科治之意,敢達矣。上曰,今始聞之,極可駭然。其首倡者及頭目,依所達科治,可也。出擧條鳳漢曰,臣待罪軍門,以夜禁事,敢此仰達。頃者臣營牌將,捉來左相所率下人,臣不爲直治,送言而送之,則左相責臣以不能直治,還送所捉下人,使臣嚴棍,又捉右相傔從,一體送之矣。其後公座,右相,以其不治,深加非責。臣之當初本意,實爲尊待大臣,而大臣則反憂夜禁之不嚴若是,爲非,臣方歉愧之不暇矣。然大小廷僚,凡於夜禁事,皆如兩相之心,則何患禁夜之爲難乎?第聞自前,每因所屬下人之被捉,或發牌而捉去牌將,或因事而移囚次知云。蓋夜禁者,非大將之夜禁,乃奉國法而分牌者也。牌將雖微,所關何如?此後重宰以下,如有侵困牌將之弊,臣當直爲草記。至於大臣,體貌自別,若於其間,或有損傷事體者,則雖論罪大將,未爲不可,而決不宜移罪牌將,以致夜禁之懈弛。以此定式,出擧條,申飭,何如?上曰,今聞所奏,夜禁之解弛可知。以夜禁,私侵牌將,業已申飭。若有所犯,則於大臣,其當自列,重宰以下,依申飭草記以聞,何必定式?聞今奏,參酌大臣傔從,大臣皆以爲非云,旣奏之後,宜飭于此等,卿爲先推考。雖闕中服役之類,先啓後決棍,自有其例,於古則直提學以下,俱在夜禁中,況傔從乎?此後勿論大臣·重宰傔從及下人,犯夜者依法決棍。此後因此而復侵牌將者,依前,申飭以聞。而非徒本營,三軍門·左右捕廳,一體擧行。出擧條尙魯曰,大凡通淸之規,貴在乎簡,而吏曹參判·參議長望變通之後,參議望則以大司成通擬之人爲限,參判則以曾經吏議及經筵通擬之人爲限,是一岐兩岐,各不同矣。臣意則自今以後,雖經吏議而陞資者,必見擬經筵,然後始擬吏參望,則參判·參議擬望之路,皆爲一岐,似無班駁矣。上曰,予則知其爲見擬經筵望者,入於參判望矣。曾經參議者,亦入之乎?此則非予當初下敎之本意也。今後則只以經筵通淸人,擬望,可也。出擧條尙魯曰,都承旨乃是一院之長,地望責任,尤峻且重。而經大諫而陞資,則雖次堂獨政,直爲擬望,如曾經兩司亞長,則入於承旨望之例,此非古規也。今後則令首堂·次堂,相議新通後,擬望,似宜。下詢大臣處之,何如?上曰,此言何如耶?若魯曰,知申之任,闕內諸司,竝多主管,責任甚重,吏判所達,是矣。上曰,更爲通淸而備擬,此亦淸要一路,無乃有爭端乎?若魯曰,此任則似無此弊,而不可不得人而久任矣。天輔曰,雖是重任,而非權要之職,似無爭端矣。羽良曰,凡紀綱官方,收而上之,愈整頓愈簡嚴而愈好,惟漸下而解弛淆雜,則爲可憫。今吏判所達,乃簡嚴之意,依此爲之,則好矣。上曰,依爲之。出擧條尙魯曰,堂下·堂上嘉善之職,各有淸選,故雖經堂下淸選者,陞堂上之後,又新通於堂上淸選,自堂上而陞嘉善者,亦如之。而近來曾經副學,則不復新通,直擬都憲,亦非舊例也,似當復舊矣。上曰,依爲之。出擧條尙魯曰,賓客之任,雖經吏參,新通後擬望,古也。此亦依舊例,作爲通淸之窠,恐好矣。若魯曰,賓客之任甚重,雖經吏曹參判,古則多有未經者矣。上曰,賓客任重,異於他職,古規旣如此,則依所達定式,可也。出擧條尙星曰,臣今待罪典牲署提調,以祭享黑牛事,有所仰達矣。一年祭享所用黑牛,爲三十五隻,而丁卯戊辰己巳三年內,黑牛之見斃,至於六十餘隻,故濟州庚午條所納黑牛三十隻,自禮曹發關。上年七月,使之上送,而今二月,始爲分養於湖西各邑,不但該牧擧行之極甚稽緩,前頭之弊,誠爲可慮。卽今祭享所用,將有不足之慮,巨濟所在黑牛五隻,使之卽爲上送,而濟州牧使之愆期遲滯,事甚未安。上送牛隻,亦皆體小,不可無警責之道。濟州牧使從重推考,何如?上曰,依爲之。出擧條上曰,承旨讀禁府申目,可也。泰耆讀武所試官南益齡·趙東漸·沈鳳陽等供辭。上曰,韓景喆何許人耶?聖任曰,中路人也。上曰,供辭末端,有以細書諺文付之者,此何事也?泰耆曰,此必承旨持入時,不知吏吐,而以諺文書付之矣。羽良曰,事甚怪異,當該承旨,宜爲推考矣。上曰,勿推。沈鳳陽爲試宮,使其傔從,狼藉行私,豈不寒心?此乃沈仁希之父耶?渠招所謂昏弱者矣。若魯曰,鳳陽人物精矣。而旣已自服,今無可言矣。聖任曰,鳳陽供辭無隱情,如臣所聞矣。尙魯曰,鳳陽渠自承服,則無他可達之事矣。載浩曰,臣意如吏判矣。上曰,沈鳳陽·韓景喆,俱有當律,而金三重·蔡德淳,亦同律乎?聖任曰,金三重事輕矣。鳳漢曰,四人罪犯,不可差等,竝爲嚴懲宜矣。上曰,御將所達,是矣。趙德鎭·金處謙誰也?俱未免科場作挐矣。聖任曰,趙德鎭,永興府使載彦之子也。金處謙,長湍府使養一之子也。此非科場作挐,惡韓景喆畫數,勝於渠輩,有此捉納之事。若非此輩之現發,則場中何以知其奸情乎?泰耆曰,監試官林象老,嚴其科場,堅封畫紙,不爲先洩,故與趙德鎭畫數小者,不知立落,有此捉納多畫之人矣。上曰,承旨書之。傳曰,近者科場不嚴,而頃聞諸臣所奏,果若此,其所巧密,甚於用情,故有特敎而申目持入之命矣。今覽申目,雖異所聞,科場用情,則其無自逃。試官沈鳳陽,通情人蔡德淳,拔去擧子韓景喆,差備官金三重,竝以科場用情律充軍。而沈鳳陽,曾經閫任,有此不正之習,其在勵末世嚴科場之道,不可不嚴懲,邊遠充軍。趙德鎭·金處謙,其初所爲,非爲科場所告,其不無用心,宜飭此類,以杜挐科場之習。而以此之故,査懲用情,此無可論。其他諸試官,今無可問之端,竝放送。出榻敎上曰,向者以講試用情事,講冊持入見之矣。羽良曰,此乃亡國之漸也。麗末私情橫流,紅粉榜有名,而仍以亡國矣。上曰,頃於新榜引見時,見貴事矣。徐宗玉婿李徽中,以其科作用東人句,不諱於君父,其心可嘉矣。尙星曰,自是能文士矣。上曰,狀貌亦美矣。若魯曰,李徽中,謂臣恩門,來見之,爲人頗可矣。上曰,見試官供辭,其時監試官,果欲陳章矣。若魯曰,聞其自若陳章,則將至撤場,而謁聖初試不遠,無以設場,故欲待復命之時,日暮未果。伊日上書將入之際,聞罷職之報,止之云矣。泰耆曰,欲與正言柳謇,聯名寫出上書,受銜往復之際,自爾遲延,上書到中路,還爲持去云矣。若魯曰,事實如此,則監試官宜有分揀之道矣。上曰,承旨書之。傳曰,今覽諸試官供辭,監試官畢試後陳章之事,已知不無參酌,竝敍用。出榻敎上曰,去月文臣朔試射單子,注書持入。廷元承命出去,持單子入。上曰,承旨讀之。能有得分者矣。天輔曰,聞雖不中者,未滿十巡之前,不敢圖免,其效若此矣。尙魯曰,別軍職久勤,每都目每一人,輪用於兩銓事,曾有定式。而今有掣肘之端矣。上曰,承旨書之。傳曰,軍職守令下等人,過僉使後,復爲守令事下敎。而今則每都目一人,吏兵曹輪回擬差事下敎,初下敎不無掣肘之端,從後下敎施行。其下等者,雖非堂下,勿敍右職,依他守令例擧行。出榻敎若魯曰,卽今守令多窠矣。上曰,政事當日爲之。出榻敎尙魯曰,開政有命,臣當先出矣。上曰,姑留之。泰耆曰,藥院事有可憫者,敢此仰達矣。問安日次,在於明日,而都提調閔應洙,有身病,自小朝遣御醫看病,提調·副提調,引嫌不出,明日無進參之員。都承旨鄭翬良,俄又上書入達,而聞漆瘡猝發,頗涉不輕,親祭不遠,故不敢言病,只陳情勢矣。上曰,怪異矣。此等事引嫌不出,則國事無可做之望,誠甚未安。自政院,其無言及爲之之道耶?都承旨是一院之長,不能爲之耶?泰耆曰,都承首,下位亦不得請牌矣。上曰,然則何以處之?皆罷職爲宜乎?若魯曰,提調之任,俱爲遞改,則似好矣。上曰,承宣聞掌務官之言而陳達乎?泰耆曰,掌務官來言,日次問安,不得爲之,夕間來告政院,當微稟云。故今方入侍,敢此仰達矣。上曰,雖如此,未免煩達矣。羽良曰,泰耆推考,宜矣。上曰,承旨書之。傳曰,國之所以爲國,卽綱紀也。而職之所重,亦莫如保護也。況有後日次入侍之命,則都提擧陳箚元良受由之後,有提調·副提調,自可爲之。而今聞承宣所奏,俱以私嫌,先後陳書,藥院將無問候之人云,其涉奏煩。當該承旨,推考,提調·副提調竝遞差。出榻敎上曰,東宮不爲次對,故予當其勞,而半日接對諸臣,此則好矣。泰耆曰,聖敎甚好矣。以今日言之,國事之講定者,民瘼之減除者,幾何耶?連使諸臣,入侍講確,是臣區區之望也。載浩曰,臣有所聞敢達矣。自本曹捉來犯禁犯法者,欲爲推治之際,若是有勢家奴屬,則非但不爲捉送,至於歐打刑吏,使不接跡,若是而何以謂法司乎?上曰,誰也?載浩曰,臣當詳細探聞,陳白於後日筵中矣。泰耆曰,臣因御將所達,夜禁事有所仰達矣。夜禁之法,當以人定後爲限,而至於城門外,則薄暮之時,已有夜禁被捉之事,此甚怪異矣。上曰,兵判·御將進來。果有此弊乎?鳳漢曰,巡邏卒之出往江上者,不得不閉門前出送,而此輩自不無此弊。上曰,卿等旣聞之,嚴飭邏卒,以人定爲限,可也。尙魯曰,今日當開政。而有新通之事,參議牌招,使之參政,何如?上曰,承旨書之。傳曰,政事當日爲之事,旣已下敎,政官卽爲牌招開政。上曰,今入假注書望,誰之代乎?泰耆曰,韓命輿則盧廷元之代也。李彦霖〈則〉柳匡國之代也。上曰,盧廷元不爲入侍,故不下落點,而便殿入侍,盧廷元先爲之矣。泰耆曰,盧廷元,卽宣廟朝吏曹判書臣禛之後也。上曰,雖是名賢之後,若非下敎,則豈可先於京人而爲注書乎?翰圈何若是遲滯乎?宋文載曰,同官纔自鄕上來,故未卽擧行矣。上曰,鄕人之欲觀召試者,亦有之矣。斯速爲之。上曰,承旨書之。傳曰,翰林旣已備員,圈點,其令卽爲擧行。出榻敎諸臣以次退出。
上在昌德宮。常參·經筵,以代理停。
文定王后忌辰齋戒。
藥房提調趙載浩,副提調李益輔啓曰,日氣不適,伏未審此時,聖體調攝若何?而眩氣及搔癢之候,漸向差歇乎?前入湯劑,已盡於昨日。臣等依下敎,率諸御醫,趁早入診,詳察症候,議定繼進當否,爲宜矣。大王大妃殿氣候何如?臣等不任區區憂慮,敢來問安,竝此仰稟。答曰,知道。慈殿氣候差勝後一樣。予則一樣矣。
大王大妃殿·中宮殿·賢嬪宮,藥房口傳問安。答曰,知道。
具允明,以弘文館言達曰,本館上番校理臣任,以親臨夏享大祭執禮,今日議政肄儀時,晝仕出去之意,敢達。令曰,知道。
具允明,以弘文館言達曰,本館下番,連日闕直,事甚未安。副校理洪樂性,由限已過,副修撰尹東度,旣已帶職蒙宥,竝卽牌招,以爲推移入直之地,何如?令曰,依。
具允明啓曰,今此宗廟夏享大祭親祭,祭文當爲製進。大提學趙觀彬,待開門牌招,使之製進,何如?答曰,允。
以副校理洪樂性,副修撰尹東度牌不進罷職令旨,令于具允明曰,推考徽旨捧入。
具允明啓曰,今此律科覆試參試官任玣,移拜外任,原單子中,改付標以入之意,敢啓。答曰,知道。
具允明,以義禁府言達曰,傳敎內咸鏡道鍾城府流三千里定配罪人李福海,更配南道邊地事,命下矣。李福海,慶尙道東萊府更配,而仍前罪目,依例發遣府羅將,押送配所,何如?令曰,依。
正言朴玶達曰,臣於言地,自知不稱,頃因賓對有令,冒沒承膺,而一味尸素,恒切愧恧矣。卽伏見大朝筵敎,則以高敞縣監趙重鼎署經事,致勤慨然之責諭,臣於是,不勝瞿然悚蹙之至。趙重鼎,臣果初不識其何狀人。而取見署單,則其所踐歷,不甚猥越,故泛然許出矣。今承聖敎,臣之昏謬不審之失著矣。其何敢一刻仍冒於臺次乎?請令遞斥臣職。答曰,勿辭。
具允明達曰,正言朴玶,再達煩瀆,退待物論矣。答曰,知道。
庚午四月初六日辰時,上御歡慶殿。藥房入診入侍時,提調趙載浩,副提調李益輔,假註書李彦霖,記事官李齊顯·金聖佑,醫官金應三·玄起鵬·鄭纘僑·金東桓·權燧·李道吉。載浩曰,昨日盡日引接,聖體不瑕有勞撼乎?眩氣何如?瘙癢之候亦何如?上曰,大體一樣,而眩〈氣〉則差減矣。載浩曰,大王大妃殿氣候何如?上曰,差勝後一樣矣。載浩曰,王世子足趺上癤候,連用桑灰水淋洗云,今則何如?上曰,向差矣。載浩曰,俄者都承旨送人來言曰,嬪宮胎候六朔後議藥事,曾有下敎云。今臻六朔,當議藥乎?待提調備員後議藥乎?上曰,姑無急矣。載浩曰,俄聞醫女之言,賢嬪宮腫部紅暈,有旁延之漸云。臣當入侍診察乎?上曰,除卿此任,爲此也。後日診察宜矣。載浩曰,請令醫官,入診聖候。上曰,依爲之。應三入診曰,脈候左三部安靜,右三部和緩,大體勝前矣。起鵬入診曰,脈候左右調均,大體好矣。東桓入診曰,脈候左右安和調均,大體好矣。道吉入診曰,脈候寸管,微有闊體,而大體調均矣。載浩曰,前劑入湯劑,已盡於昨日,當繼進乎?上曰,湯劑加劑五貼以入。出榻敎
上在昌德宮。常參·經筵,以代理停。
文定王后忌辰。
南泰耆,以都摠府言啓曰,今日入直內三廳,武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
趙載敏,以弘文館言達曰,本館下番,連日闕直,事甚未安。副校理洪樂性,副修撰尹東度,旣有只推之令,竝卽牌招,以爲推移入直之地,何如?令曰,依。
以副校理洪樂性,副修撰尹東度牌不進罷職令旨,令于趙載敏曰,推考徽旨捧入。
以崔翊胄爲假注書。
趙載敏啓曰,律科覆試試官,刑曹判書趙載浩受點矣。方帶內局提調,不得進去云。原單子中,改付標以入之意,敢啓。傳曰,知道。
南泰耆,以內乘,以提調意啓曰,新除授內乘張志豐,時無職名,令該曹依例口傳付軍職,冠帶常仕,何如?傳曰,允。
兵曹口傳政事,副司正張志豐。
正言李長夏達曰,引嫌而退。當初署出,旣涉矇泛,責敎之下,勢難仍在。請正言朴玶遞差。避嫌措辭見上答曰,依達。
上在昌德宮。常參·經筵,以代理停。
李應協達曰,領議政趙顯命上書到院,而宗廟親祭齋戒,留院之意,敢達。令曰,入之。
鄭翬良啓曰,明日太廟擧動時,大駕入齋室後及親祭罷後,大王大妃殿問安,何承旨進去乎?敢稟。傳曰,左承旨進去。
又啓曰,明日太廟擧動時,承旨一員,當爲留院。何承旨留院乎?敢稟。傳曰,同副承旨留院。
以永寧殿夏享大祭受押單子,傳于趙載敏曰,此祝文,香室官員一體陪進,入齋殿後同爲親押後,禮房傳于獻官。於齋殿門外,獻官以下,一例先詣以待。
南泰耆啓曰,事變假注書崔翊胄,時無職名,令該曹依例付軍職,冠帶常仕,何如?傳曰,允。
趙載敏啓曰,律科覆試試官,刑曹參判李昌誼受點矣。以其親病,涉疑陳書,故自闕外直爲還給。而律科試官,不可不備員,原單子中改付標以入之意,敢啓。傳曰,知道。
南泰耆,以兵曹言啓曰,今此宗廟擧動時,本曹兩驛騎馬四十匹內,除病傷馬,各差備應把之數,無以推移。依前例京畿驛馬,限十匹補把,以充不足之代事,本道監司處,分付,何如?傳曰,允。
李應協達曰,明日常參,取稟。令曰,停。
領議政趙顯命書曰,伏以臣,昨上辭本,猥徹至懇,言拙誠淺,未蒙矜許,乃邸下親御翰墨,諭以心腹之言,至遣銀臺近臣,施以非常恩禮。自惟不肖如臣,何以得此於貳極之下也?臣雙擎九頓,且惶且感,不覺涕血之沾襟也。邸下所以眷遇臣者如此,而臣則冥頑如豚魚,終不敢爲變動承膺之計,輒以更申哀籲之意,附達於承宣之廻矣。近又添感於本病之外,委頓叫楚,不能自力治文字,遂淹稽至此,此亦臣罪也。臣前此再有辭章,微及乞退之意,而所以當退曲折,未暇畢陳,雖以重离之明,容有未盡照察者,臣請悉數之。臣之昨秋所遭,實非人臣所忍聞,今雖時月稍久,而痛入骨髓,百結難解。臣雖自知其不弘,蓋亦出於天理民彝之不容已者也。臣伏讀手書中,有提及臣兄講院復設之語者,噫噫,臣兄之心如此,而臣則無狀,蒙此惡名,臣將何面目,歸見臣兄於地下也?邸下所以敦勉臣者在此,而臣之所以慙痛覓死,甘心自廢者,亦惟在此,臣之可退者一也。臣之癃病實狀,曾已屢瀆,今不必疊床,而持此籧篨之形,擔舁扶挈,從事於利祿之場,則臣之賤汚,孰甚焉?病在肢末,雖幸不死,其爲廢人則決矣。臣之可退者二也。月盈則虧,器滿則傾,理之必然者也。臣以無似,偏荷恩造,二十年出入將相,深犯道義之忌,不可盈之,天必有以處臣者。而臣姪載浩,又從而驟躐無漸,比若桑穀之不日成拱,明智之士,已有望門而走者。臣若迷昧貪戀,忘古人知足之戒,迄不休於鍾漏旣盡之後,則禍殃之來,可計日而待也。臣固不足惜,其爲則哲之累,當如何哉?臣之可退者三也。臣於戊申辭勳時,大朝有他日成美之敎。臣奉信此敎,如神明如金石,竊自意早晩大朝,必有以玉成臣者。而臣今老白首,死亡無日,將何美之可成也?惟有早決歸休,得全身名,以不辱明主之知,差可爲晩節之美,而大朝業已微許之於臣矣。然則臣之乞退,乃所以彰大朝不失信於群下,而臣主俱榮,豈不永有光於史策之傳也?臣之可退者四也。邸下志學之年,卽臣告退之期也。臣曾以此意,面陳於大朝,大朝必記有之矣。進退大節也,臣旣丁寧質言於君父之前,而乃反遷延推托,苟蹲不去,依舊奔趨於榮爵重祿之下,則跡近要君,罪在罔上,此搢紳之所不肯,王法之所必誅。臣雖欲不退,何可得也?臣之可退者五也。臣有五可退,無一可進,思量甚熟,頭臚已定,斷斷此心,天地神明所共監也。臣今年六十,雖不及於禮經年至之限,然古之君子如錢若水·范鎭·歐陽修諸賢,或四十而退,或五十六十而退,義有可退,不拘於年歲早晩,有如此者。臣今援引故事,以禮告退。伏乞邸下,曲察匹夫之難奪,先令遞臣新授職名,仍許休退田野,俾全人臣進退之節焉,如是而不得命,則嶺海斧鉞,亦何敢辭也?臣無任云云。令于具允明曰,留院承旨敦諭。
上在太廟齋室。常參·經筵,以代理停。
傳于趙載敏曰,望廟禮,廟殿省器後,仍爲省牲,廟殿一體擧行。
南泰耆啓曰,內乘來言捲簾,取稟。傳曰,捲三面。
上入齋室後,王世子遣宮官問安。答曰,知道。
政院·玉堂·藥房口傳問安。答曰,知道。
望廟禮,奉審省器省牲,還入齋室後,政院·玉堂·藥房口傳問安。答曰,知道。
李益輔啓曰,小臣大王大妃殿問安進去下直。傳曰,知道。又啓曰,小臣大王大妃殿問安入啓,則答以知道之意,敢啓。傳曰,知道。
趙載敏啓曰,禮曹判書申晩,有稟定事,來詣請對矣。傳曰,求對者何事耶?問啓事,命下矣。問于禮判,則以爲,慶尙道月令薦新竹筍,今方來到矣。在前若値朔望祭五享攝行時,則例爲兼薦,而親享時則無兼薦之規。薦新事體重大,不可不一經稟定,故如是求對云矣,敢啓。傳曰,曾似見之,遲滯未安,兼薦之意,分付。
南泰耆,以兵曹言啓曰,在前經宿擧動時,大內巡檢等事,使入直兵曹都摠府堂上,各別申飭,累次巡檢事,例爲啓稟,分付。今亦依此擧行之意,敢啓。傳曰,知道。
乾隆十五年庚午四月初九日辰時,上幸太廟。具冕服以出,繖扇侍衛如常儀。行都承旨鄭翬良,左承旨李益輔,右承旨趙載敏,左副承旨南泰耆,右副承旨具允明,記事官南鶴老·崔台衡·李宜哲·金聖佑陪從。上至太廟大門外。降輿時敎曰,此三門,部將皆次知乎?予則入自東門,正門何爲而開乎?仍命招問守僕。守僕進伏曰,以奉迎香祝開之矣。上曰,彼部將,何處人而姓名誰也?益輔問而回奏曰,李仁徵,而居原州云矣。上招仁徵下敎曰,正門開時,汝見之乎?仁徵曰,以禁雜人之故,未及見之矣。允明曰,三門開閉,乃是部將之任,而正門開時,未及見之云,極爲矇然,推考,宜矣。上曰,雖決棍,可也。而以鄕人之故,姑爲斟酌,後勿如是,可也。上入齋室。少頃詣版位,行望廟禮,入廟內奉審各室,仍省器訖。將詣永寧殿。藥房提調趙載浩進曰,自此至永寧殿,地步稍間,乘步輦,似好矣。上曰,過神門後當乘之矣。上詣永寧殿。行望廟禮,入廟內奉審,仍爲省器。載敏曰,省器時,祝史行步緩緩,當該祝史推考,何如?上曰,依爲之。上還至省牲位省牲,敎曰,諸大祝,環視犧牲,審其肥瘠後,來告,可也。諸大祝審視訖。進伏以達曰,犧牲皆肥腯無頉矣。又親省永寧殿所用犧牲時,上曰,彼大祝誰也?翬良曰,李永祚·李弘德也。上曰,弘德方爲何職?而已經臺侍乎?泰耆曰,方爲兵曹佐郞,而姑未經臺侍矣。上曰,莫重親享,以未經臺侍之人,塡差大祝,當該吏曹郞廳,事過後令該府處之。有頃,上又敎曰,數多執事侍從,似或苟簡矣。諸臣皆曰,然矣。若魯曰,日昨玉堂數人,又爲禁推,故尤似苟簡矣。上曰,然則吏郞拿處置之,可也。上曰,弘德何如人也?翬良曰,此人家世亦好矣。泰耆曰,故判書李墍之後孫也。上曰,然乎?省牲訖。還入齋室。諸臣遂退出。
乾隆十五年庚午四月初九日四更一點,上親祭太廟。行都承旨鄭翬良,左承旨李益輔,右承旨趙載敏,左副承旨南泰耆,右副承旨具允明,記事官南鶴老·崔台衡·李宜哲·金聖佑陪侍。諸執事,亞獻官左議政金若魯,終獻官右議政鄭羽良,進幣瓚爵官吏曹判書金尙魯,薦俎官行戶曹判書朴文秀,禮儀使禮曹判書申晩,奠幣瓚爵官吏曹參議尹光毅,典祀官奉常寺正朴徵佐,堂上執禮行副司直曺命采,堂下執禮弘文館校理任,廟司令南泰運。第一室執尊司僕寺正尹志泰,第二室執尊副司果曺允濟,第三室執尊副司果柳綽,第四室執尊副司果朴昌潤,第五室執尊副司果南泰赫,第六室執尊掌令李壽觀,第七室執尊司成閔宅洙,第八室執尊副司果李敏坤,第九室執尊副司果丁喜愼,第十室執尊副司果尹勤,第十一室執尊副司果林象老,第十二室執尊副司果韓光協,第一室大祝副司果趙重晦,第二室大祝持平李得宗,第三室大祝副司果尹東星,第四室大祝吏曹正郞鄭光震,第五室大祝兵曹正郞兪漢蕭,第六室大祝副司果金致仁,第七室大祝吏曹正郞尹學東,第八室大祝副司果鄭弘淳,第九室大祝副司果李壽鳳,第十室大祝副司果李亮天,第十一室大祝副司果鄭純儉,第十二室大祝副司果黃柙,第一室祝史正言李長夏,第二室祝史獻納李昌儒,第三室祝史副司果成大烈,第四室祝史副司果鄭恒齡,第五室祝史副司果朴致隆,第六室祝史副司果閔堣,第七室祝史副司果朴玶,第八室祝史副司果柳謇,第九室祝史副司果李晉吉,第十室祝史副司果金漢老,第十一室祝史副司果權抗,第十二室祝史兵曹正郞許彙,第一室齋郞兵曹正郞鄭基安,第二室齋郞副司果李壽德,第三室齋郞吏曹正郞李堉,第四室齋郞副司果金霔,第五室齋郞宗簿寺正許錫,第六室齋郞副司果安致宅,第七室齋郞副司正黃,第八室齋郞兵曹佐郞蔡濟恭,第九室齋郞副司果金慶衍,第十室齋郞副司正李宜馣,第十一室齋郞副司果南雲老,第十二室齋郞副司果李師祚,第一室捧俎官工曹正郞尹琰,司僕寺判官洪益彬,敦寧府主簿李澤身,第二室捧俎官工曹佐郞金相聖,司僕寺僉正申㬛,西部都事尹尙逸,第三室捧俎官掌隷院司評徐命孚,戶曹正郞吳彦傅,司䆃寺主簿洪侃,第四室捧俎官長興庫主簿鄭游良,宗簿寺主簿李命德,漢城府判官崔昌愈,第五室捧俎官副司果朴師伯,司畜署別提洪應辰,軍資監主簿黃頲,第六室捧俎官繕工監主簿金漢吉,掌隷院司議邊致周,刑曹佐郞趙漢淑,第七室忠勳府都事李希逸,濟用監判官黃晳,刑曹正郞柳憗,第八室捧俎官司䆃寺直長李廷恢,軍資監判官金東鉉,戶曹佐郞李普淳,第九室捧俎官南部都事李宗燁,工曹正郞任瑢,掌苑署別提李顯慶,第十室捧俎官北部都事宋龜明,副司果洪致期,司饔院主簿尹啓東,第十一室捧俎官漢城府庶尹金孝大,掌樂院主簿趙榮晢,司僕寺主簿李蓍建,第十二室捧俎官工曹正郞李宗德,掌樂主簿李鳳元,漢城府主簿沈澥,爵洗位直講洪益恕,直講鄭彦弼,盥洗位直講趙炳祚,典籍申五淸,亞獻官盥洗位典籍趙元升,終獻官盥洗位典籍趙有臣,掌牲令典牲署主簿尹尙遜,協律郞掌樂院正任珣,贊者通禮院假引儀金必赫,兼引儀許溫,謁者假引儀鄭行玉,假引儀金聖就,贊引假引儀吳道鈺,兼引儀李有和,七祀獻官繕工監副正任崇元,祝史典籍洪吉輔,齋郞掌隷院司評沈銶,功臣獻官司饔院僉正李蓍徹,祝史濟用監直長李瑨,齋郞繕工監假監役官崔命達。上行十二室晨祼禮後,入小次,仍命禮房承旨入侍。上曰,毛血盤自何門出乎?問于守僕以達。載敏出問回奏曰,入來時則所重在焉,故自正門。出去時則已薦之後,故自挾門云矣。載敏曰,第六室祝史,誤觸第七室俎床,至於折傷,事極駭然矣。上曰,誠爲駭然,事過後令該府從重勘處,可也。其祝史誰也?載敏曰,副司果閔堣也。上曰,折傷之床,不可仍用,以受胙床,先爲代用。此床則戶曹郞廳,以捧俎官入來云。使之出外補葺,以爲趁用於受胙之時,可也。上行初獻禮時,敎曰,第七室大祝讀祝時,誤讀一字,事體未安。推考,可也。初獻禮畢。上入小次。祭畢後,上行飮福受胙如禮,還入齋室。諸臣陪出。
乾隆十五年庚午四月初九日,同副承旨李應協。留院直事變假注書崔翊胄。守直李應協達曰,兵曹郞廳來言,闕內各處入直軍士夜巡檢云矣,敢達。令曰,知道。
又達曰,都摠府來言,闕內各處入直軍兵夜巡檢云矣,敢達。令曰,知道。
上在昌德宮。常參·經筵,以代理停。
李益輔啓曰,小臣大王大妃殿問安進去下直。傳曰,知道。又啓曰,小臣,大王大妃殿問安入啓,則答以知道之意,敢啓。傳曰,知道。
親祭罷後,王世子遣宮官問安。答曰,知道。政院·玉堂·藥房口傳問安。答曰,知道。朝廷二品以上·六曹·大司諫單子問安。答曰,知道。
南泰耆啓曰,內乘來言捲簾,取稟。傳曰,捲三面。
李應協達曰,明日常參,取稟。令曰,停,又達曰,備邊司郞廳來言,今日賓廳日次,而動駕相値,不得來會云矣,敢達。令曰,知道。
傳于趙載敏曰,向日命下中止,感我冥冥,尙今愴于心,今日回駕時,當一拜毓祥廟,少伸此懷。前後廂留住禁·御兩營,仍留陣,駕前駕後陪衛,一依前例擧行。
傳于南泰耆曰,諸司預備。
又傳曰,都監軍士一哨,隨駕環衛。
以寶劍差備鶴城君楡病代,傳于南泰耆曰,以副摠管洪重德爲之。
大駕入毓祥廟後,王世子遣宮官問安。答曰,知道。政院·玉堂·藥房口傳問安。答曰,知道。大駕還宮後,政院·玉堂·藥房口傳問安。答曰,知道。
備邊司薦望,咸鏡監司李喆輔·鄭亨復·徐命九,首望落點。
李應協達曰,兵曹郞廳來言,闕內各處入直軍士夜巡檢云矣,敢達。令曰,知道。又達曰,都摠府郞廳來言,闕內各處入直軍兵夜巡檢云矣,敢達。令曰,知道。
南泰耆達曰,判府事閔應洙箚子到院,而大祭正日相値,留院之意,敢達。令曰,入之。
判府事閔應洙箚曰,伏以臣賤疾沈綿,重務瘝廢,頃陳短箚,冀被譴何,兼瀆前懇,更辭舊廩。而微誠尙未孚格,不惟不許所辭,亦靳鞶褫,恩諭反降,至令善攝,臣反罪爲榮,惶感交切,狼狽失圖,迫隘轉甚。雖蒙恩暇,得延縷命,藥院重任,緣臣引疾,以致兩提擧俱被特遞,臣之私義,固已萬萬惶懍,而顧此病狀,彌留旣久,舊癖兼劇,調治多日,一向沈頓,宛轉呻楚,尙無蠢動之望。今我聖上靜攝之中,親行大祭,仍又歷行展拜之禮,徹夜勞動,至暮還宮。臣於此時,忝在保護之地,病裏一念,憂慮耿耿。而㱡㱡危喘,偃息在床,旣不能致身於陪扈之末班,以承起居之節,明日問安,亦無以自力趨簉,情禮都虧,分義掃地。有臣如此,生不如死。論其負犯,萬戮猶輕,邦憲至嚴,理難容貸,前祿之追受,到今尤無可論。玆敢冒死瀝血,席藁請譴。伏乞离明,特令攸司,重勘臣前後闕禮之罪狀,以肅頹綱,仍勅該曹,亟寢臣輸送祿俸之恩旨,以存國體,公私不勝萬幸,臣無任云云。答曰,覽箚具悉卿懇。以疾未參,其何所傷?安心勿辭善攝。不腆例廩,卿何過辭?卿其領受焉。仍令曰,史官往諭。
乾隆十五年庚午四月初十日辰時,上出齋室,幸毓祥廟。行都承旨鄭翬良,左承旨李益輔,右承旨趙載敏,左副承旨南泰耆,右副承旨具允明,記事官南鶴老·崔台衡·李宜哲·金聖佑陪從。上出齋室時,敎洛豐君楙曰,永寧殿享禮,畢於何時乎?楙曰,日明時畢矣。楙曰,臣以獻官進去,而祭班監察於班中,持入溺缸,誠爲駭然,故敢達矣。上曰,誠駭然矣。仍命書傳敎曰,今聞獻官所陳,其涉可駭。當該監察,先汰後拿,當該所由,令該曹從重勘處。上至彰義洞鍾閣前駐輦,命臣台衡及承旨·翰林,往見鍾上所銘文字。臣等回奏曰,鍾銘尙宛然矣。上曰,面題何以書之而撰之者誰,書之者誰也?臣等曰,面題則以朝鮮國新鑄鍾,銘竝序書之,右贊成申叔舟所撰,而僉知敦寧府事姜希顔所書矣。上下輦親審。諸臣曰,時氣不潔之時,不宜久駐於如此之處矣。上仍卽乘輦,至毓祥廟。降輦時,藥房提調趙載浩等曰,毋至犯夜,早爲還宮,是所望也。上曰,當依爲之矣。諸臣退出。
乾隆十五年庚午四月初十日申時,上出毓祥廟還宮。行都承旨鄭翬良,左承旨李益輔,右承旨趙載敏,左副承旨南泰耆,右副承旨具允明,記事官南鶴老·崔台衡·李宜哲·金聖佑陪從。上曰,禮房承旨奉審孝章廟以來。上命召訓鍊都監敎鍊官。下敎曰,都監馬兵幾哨隨駕乎?敎鍊官進伏曰,一哨則南營入直,其餘盡爲隨駕矣。上曰,予曾有下敎之事,如此不潔之時,何必盡數隨駕乎?極爲非矣。訓鍊大將金聖應,爲先記過,敦化門待令馬兵左右別將,亦一體記過。上還御仁政門。載敏曰,臣承命奉審孝章廟,守直人等意謂回鑾時歷臨,合番等待掃除等事,各別爲之,其他凡事,亦無執頉處矣。上曰,訓將奪命召拿入,馬兵左右別將,亦爲拿入。別將宋載遇·朴弼垕,先爲拿入。上曰,兵房承旨,以傳敎,分付,可也。如此之時,六哨軍兵,盡數隨駕,其中豈無不潔之人乎?聞汝等以局別將,差假將云。雖與實任有異,不能奉行下敎,豈可免罪乎?載遇等曰,雖一時爲將,誠難免罪矣。上曰,汝等,馬兵三百餘名,不能依下敎整頓,何能將局出身五十乎?命決棍至五度。上曰,汝等以假將之故,參酌止此矣。仍命解縛拿出。訓鍊大將金聖應拿入。上敎曰,向時下敎,汝不親承乎?時氣如此之時,軍兵必多病傷者,雖二三哨,精抄隨駕,可也。予之此意,非但爲淸道也,亦出於爲軍兵之意也。聖應曰,如此之事,不能奉行,致勤嚴敎,死罪死罪。勿論馬步兵,當初無幾哨隨駕之命,只有精抄之敎,故臣矇未覺察,備哨隨駕。而一哨之數,例爲一百十九名,而今番則以抄出之故,哨數雖云不減,名數則幾半減矣。上曰,今聞其言,則無可罪之端矣。仍命解縛拿出。還授命召,使之入侍。聖應曰,臣庸騃無識,不能事事,合被重誅。而只命拿入,職秩如舊,臣誠惶愧,求死不得,亟解重任,以安賤分,是所望也。翬良曰,訓將品秩,雖可爲榻前辭職,而將任事體,與他有異,命召還授之後,其所奏達,語涉辭職,事極未安。訓鍊大將金聖應推考,何如?上曰,依爲之。諸承旨曰,訓將拿入之時,軍兵無數攔入,事極駭然矣。上曰,禁喧郞廳拿入,大司馬亦難免其責,亦爲拿入。兵曹判書李天輔,佐郞閔增,竝爲拿入。上敎李天輔曰,常時若能檢飭,則豈有此軍兵攔入之擧乎?天輔曰,臣今日則以侍衛入參,有難兼察於禁喧,而常時不能檢飭之罪,何可得免乎?翬良·載敏等曰,兵判旣入侍衛,今日不能禁喧,似非其罪矣。上曰,今日拿入,以常時不能檢飭之罪也。一次拿入,罰已行矣。解縛拿出。命召還授,可也。校理任曰,將臣命召,事體至重,還授之時,無可憑文字,事涉如何矣。上曰,此言是矣。仍命書傳敎曰,訓鍊大將金聖應,兵曹判書李天輔,命召還給,復授前任,可也。上敎閔增曰,汝以禁喧郞,不能禁軍兵之攔入,安得免不職之罪乎?仍命決棍五度後拿出。諸承旨曰,作門哨官,亦難免罪矣。上命拿入,卽趙廷璧爲名人也。上曰,作門哨官,只汝一人乎?廷璧曰,回駕時則小作門之故,只一人矣。命決棍十度。仍下敎曰,當該軍門隊長,亦宜治罪。兵判出去後,査出決棍,可也。上命承旨,書御製述懷詩曰,方寸抑鬱此辰解,三復毛詩興感深。忠孝蔑如愴慕切,彼蒼知也卽予心。書訖。仍入大內。諸臣遂退出。
上在昌德宮。常參·經筵,以代理停。
自午時至申時,日暈。夜自一更至三更,月暈。
南泰耆達曰,明日常參,取稟。令曰,停。又達曰,大司憲金鎭商在外,執義金宗台上書入達,掌令李壽觀,持平李得宗呈辭,掌令鄭漢奎,持平呂善應在外。今日以監察茶時之意,敢達。令曰,知道。
又啓曰,來十六日儒生殿講日次,而上候方在靜攝中,頉稟。傳曰,知道。
大王大妃殿·中宮殿·賢嬪宮,藥房口傳問安。答曰,知道。
藥房提調趙載浩,副提調李益輔啓曰,伏未審夜來,聖體調攝若何?昨經親享,徹曉將事之餘,歷臨毓祥廟,勞動旣多,眩氣瘙癢之候,亦復若何?前劑入湯劑,已盡於昨日。臣等今日,率諸御醫入診,詳察聖候,議定繼進當否,爲宜矣。大王大妃殿氣候何如?臣等不任區區憂慮,敢來問安,竝此仰稟。答曰,知道。躬行其禮,追慕一倍,慈殿氣候差勝後一樣。予則一樣矣。
南泰耆達曰,右副承旨具允明,今日不爲仕進,卽爲牌招,何如?令曰,依。又達曰,臣與同副承旨李應協伴直矣。應協,以式暇出去,伴直無人。右副承旨具允明,以親病,陳書入達,右承旨趙載敏,事當牌招,而拘於廳規,不得請牌,何以爲之?敢稟。令曰,牌招。
以鄭彦暹·金瑞應爲假注書,文命龜爲事變假注書。
南泰耆,以備邊司言達曰,今日大駕還宮時,東西班行稀疎,事體未安。徑還不參卿宰,竝推考警責,何如?令曰,依。
又以義禁府言達曰,卽接月令醫員金道謙手本,則保放罪人趙泰彦,病勢今已向差云。還囚之意,敢達。令曰,知道。
南泰耆,以兵曹言啓曰,因傳敎,敦化門守門將李源·金元基,金虎門守門將金興淳等,決棍各十度。訓局闌入將校中,頭目安天澤·孫命奕·李明化·韓世輝,軍士中牌頭崔時徵·金重根等,決棍各十五度之意,敢啓。傳曰,知道。
又以兵曹言啓曰,今式年武科出身等除防事,命下矣。元數四百三十一人內,以雜頉應爲除防者七十九人計除外,平安道四十二人,咸鏡道三十七人,東萊二人等,依例各自本道本府收米軍餉會錄。其他各道及京中,合二百七十一人等,亦依前例,每人各米四石式,自本曹收捧,以補軍需之意,敢啓。傳曰,知道。
又以工曹言達曰,曹管各津津船中,限滿三田渡九隻改槊價本,已爲輸送守禦廳,漢江三隻,露梁四隻,楊花渡一隻改槊,孔巖一隻新造當次,所入物力,出給造船監官處,使之貿材改造事,前已草記蒙準。而今年限滿露梁四隻,當改造,漢江三隻,當改槊,楊花渡二隻,乃明年新造當次。而本曹財力匱乏,實無一時措備之道,陸續給價。入峽貿材,待水流下,以爲鱗次造成之地,而材木流下時,依近例勿侵之意,分付於江原監司,何如?令曰,依。
又以賑恤廳言達曰,東西郊病幕,發遣郞廳,連三日摘奸,則幕數至於二千三百四十一幕之多。而大抵方痛者,則比春初稍增,死亡者則比春初頗減,此似由於日氣和暖之致,今方明査實數,連給米醬計料。而三日郞廳摘奸時,東西活人署救療官,終無來待之事,其偃然在家,不爲救療,事極可駭,爲先汰去。嚴飭兩醫司,極擇救療官差送,而自本廳察其救療之善否,依例以爲賞罰之地,何如?令曰,依。
南泰耆,以禁衛營言啓曰,本營所在各樣軍器汁物,率多破傷,亦有未備者,故使敎鍊官折衝韓弼良,監蕫新造者,月課鳥銃八百六十柄,大緞大旗幟三十八面,認旗一面,手旗四面,大緞令旗十六面,綿紬旗三百九十七面,象毛三十九編,網子五十九箇,騎士正領綿紬旗五十面,黃燭六千柄,軍兵布帳七十浮,今已畢役矣。在前軍器修改,若過千數,則監蕫之人,特蒙加資之典,已多前例。今此韓弼良新造之數,至於七千五百三十餘數之多,其盡心國事,誠爲可嘉,其在激勸之道,似當依前例論賞。令該曹考例,稟處,何如?傳曰,允。
又以兵曹言啓曰,今日武臣賓廳武經講時,守禦廳哨官鄭大鎭,當初擧案中,以無頉書呈,故單子依例入啓受點矣。該廳書員所告內,哨官鄭大鎭,不待啓下與否,無端下鄕云,事甚駭然,哨官鄭大鎭汰去,原單子中改付標以入之意,敢啓。傳曰,知道。
令于南泰耆曰,當該內官,當爲莫重公事,誤踏達字,極爲非矣,推考。
京畿監司狀達,戶曹參判曺命敎病重上去不得事,令于南泰耆曰,卿其勿辭,調理上來事,回諭。
右副承旨具允明書曰,伏以臣直宿八日,昨始歸見老母,素患痰癖之疾,挾感忒發,胸腹牽刺,咳喘苦劇,食飮全減,神息昏綴,殆至於委頓不省。蓋慮臣之直中驚憂,初不通知,以致藥治失時,彌留多日。臣方問醫訪劑,左右扶護,目下情理,實無晷刻離捨之勢。而此際因本院請牌,召旨下降,玆不得不隨詣闕外,瀝血哀籲。伏乞离慈,俯賜矜諒,特許鐫遞,俾便救護,以伸至情,不勝幸甚,臣無任云云。答曰,覽書具悉。爾其勿辭救護焉。
兵曹判書李天輔書曰,伏以臣待罪重任,今且三朔,一味憒憒,無所報效,昨日大朝臨御殿門時,訓局軍兵,攔入闕庭,臣奉職無狀,致煩聖敎。臣惶隕愧恧,靡所容措。夫闕庭禁喧,卽本兵之責。而臣威令未著,紀律不嚴,至使軍校輩,雜沓於帳殿咫尺之地,環擁亂聒,觀瞻俱駭,而曾莫能禁斷,則況其職事之大於此者,臣何以稱塞其萬一,不負聖朝倚毗之隆乎?特蒙聖度天大,曲加容貸,還授命召,旋賜溫音,臣感激悚蹙,益不知所出。而念臣濫荷謬恩,驟叨匪據,揣分量力,不早引退,則瘡疣百出,畢竟尸職,恐不但止於今此一事,中夜思之,未嘗不凜然心寒。臣之一身顚沛,固不足道,而其於僨國事而孤聖恩,何哉?伏乞离明,俯垂照察,亟許鐫遞,以幸公私,不勝大願,臣無任云云。答曰,覽書具悉。卿其勿辭行公。
修撰魚錫胤書曰,伏以臣之情理,豈有一分供仕之望?而適値我大朝至誠憂民遍擧祈禳之日,臣見差畿甸獻官,義在往役。不敢言私,卽奉香祝,馳詣廣府。地不過莽蒼,日不過六七,而方寸之交亂,固已極矣。今則享事旣訖,粗伸反面之禮,而纔到闕庭,得聞家信,則臣母病情,比臣去時,一倍添劇,寢食俱廢,眞元澌陷,凜凜有朝夕難保之憂,而促臣來見云。臣自聞此報,心神飛越,他未暇顧,不避煩猥,短章哀籲於离照之下,而徑還私次。伏乞睿慈,俯賜矜諒,削臣見帶之職,以便救護,治臣擅還之罪,以昭法紀,不勝幸甚,臣無任云云。答曰,覽書具悉。爾其勿辭,救護母病。
大司憲金鎭商書曰,伏以臣身負罪戾,而久逭刑章,跧伏畎畝,而荐被寵除,實非公體所宜有,亦非私分所敢安,區區情實,前旣罄陳,今不必每每煩瀆。而恩遞屬耳,除旨又下,臣誠悚惶駭惑,罔知攸措。夫言責之任,何等緊重,而況當此災異非常,上下憂遑之日,尤非在外泯伏之臣,所可一日虛帶。伏乞邸下,俯垂諒察,亟賜鐫遞,仍勘臣所負之罪,以嚴公體,以安私分,不勝幸甚,臣無任云云。答曰,覽書具悉。卿其勿辭,從速上來察任。
執義金宗台書曰,伏以臣於臺地,以情以病,夫豈有一分承膺之望?而除拜之命,適在於雜科開場之日,往役義重,不敢他顧,黽勉祗肅,連日赴試矣。昨於將罷之際,素患痰癖之症,猝然重發,疝冷上衝,胸膈悶塞,水醬不下,氣息欲絶。脚部風痺之候,又復乘虛兼作,脛膝拘攣,骨節疼痛,坐臥俱妨,轉側須人,急還私次,多試藥物,而了無分減,轉益加劇。病勢至此,自力無路,今日試役,不得不以他僚替監,而卽今症形,一向危惡,時月之內,無望復起。太廟動駕,只隔數日,而亦末由趨參於陪扈之列。有臣如此,生不如死。玆敢略搆短章,仰暴微懇。伏乞离明,俯賜矜察,亟許鐫遞臣職名。仍治臣瀆擾之罪,以肅朝綱,以安私分,不勝幸甚。臣於乞免之章,不宜迤及他說,而旣有所懷,敢此尾陳焉。臺閣厭避,爲近來痼弊,規責之論,在所不已,而至於以親病受由之人,則與閑漫呈告有間,若律之以規免,加之以譴罷,則方當敦孝理之日,恐有欠於體恕之道。臣謂頃日特罷諸臺,宜有區別之道也。太學下齋及四學齋生之考講塡補,卽是近來定規。向日國子長之開講試材也,其所被參,類多京儒及鄕儒之有扳聯者,故許多儒生,擧懷憤惋,至有闌入紛挐,登高詬詈之擧。士習之不美,固無可論,而師儒之苟且彌縫,仍用其講記者,殊未妥當,有駭聽聞。臣謂當該國子長,宜加重推,仍令勿施其前講,而更爲廣試公取,俾爲均一之道焉。目今生民之困窮日甚,雖比年稍登,而猶未免流離顚連之患,且自昨歲以來,疫癘盛行,人畜殆盡,春種之又未免愆時,夏耘又無以盡力,前頭年事之不至大無,有未可必。而屢稔之餘,穀賤如土,人不知惜,賤則必貴,理之常也。矧此雨暘無節,雪霜乖候,兩麥之告歉,判然可知,節費廣儲之策,賙濟撫綏之政,有不容少緩。臣謂宜飭廟堂,及今講究,趁早區畫,俾無後時之歎焉,臣無任云云。答曰,覽書具悉。所陳是矣。依施。爾其勿辭,從速察職。
掌令鄭漢奎書曰,伏以臣頃叨憲職,繼有馹召之令。而臣父之病,伊時作苦,行到數日之程,猥陳私懇,斧鉞是俟,不惟邸下不以爲罪,特以救護爲敎,臣攢手感祝,繼之以涕泣也。適仍署坐不備,致令變通,私心差安,而分義是懼,曾未幾何。復畀前銜,且承恩諭,臣非木石,粗知不俟駕之義,豈不欲竭蹶登途,以伸叩謝之忱,兼暴向來違傲之罪,而臣父之病,非一時所發,年過六十,重傷水土,根委旣痼,痰核成癖,粥飮凝滯於膈間,呼吸喘急於坐臥,叫苦床席,氣息如縷。加以春夏之交,風氣不適,累次重感,轉轉沈鑠,實有頃刻難支之慮。千里海徼,父子爲命,左右扶將,焦煎罔措,萬無離捨作行之望。反復揣量,進退俱難,而情私所迫,不敢泯默離次,陳章縣道哀籲。伏乞离明,特推孝理之恩,亟許鐫遞,以便救護,以安微分,千萬幸甚,臣無任云云。答曰,覽書具悉。爾其勿辭,俟父病間,上來察職。
校理任書曰,伏以臣母病,長時沈綿,而近幸無形見之證患,臣之持被,殆將兩旬于玆矣。卽接家信,臣母偶於昨日,失攝於食飮之節,猝有癨氣,胸膈痞悶,寒熱迭作,達夜昏瞀,不省四到。臣聞此報,方寸煎灼,急於歸視,不得不忙陳短章,徑出禁門。伏乞睿慈,俯垂矜察,亟令鐫削臣職,俾得專意救護,仍勘臣擅離之罪,以嚴邦憲,不勝幸甚,臣無任云云。答曰,覽書具悉。爾其勿辭。救護母病。
南泰耆達曰,卽者校理任,以親病,陳書徑出,原書纔已捧入矣,所當直捧禁推徽旨。而此與無端徑出有異,推考警責。玉堂上下番俱空,事甚未安。副提學尹汲,卽爲牌招入直,何如?令曰,依。
趙載敏達曰,修撰魚錫胤,以京畿癘祭獻官,旣已入來肅拜,則當此玉堂上下番俱空之日,事當仍爲入直。而以其親病,陳書徑出,原書纔已捧入矣。所當直捧禁推徽旨。而此與無端徑出有異,推考警責,何如?令曰,依。
庚午四月十一日巳時,上御歡慶殿。藥房入診入侍時,提調趙載浩,副提調李益輔,記事官南鶴老·李宜哲·金聖佑,醫官金應三·玄起鵬·金壽煃·鄭行謹·高挺三·李廷德進伏訖。載浩曰,靜攝中,親享太廟,歷臨私廟,勞動之餘,聖體若何?眩氣及瘙癢之候,亦復何如?上曰,氣似少愈,而眩氣無減矣。載浩曰,大王大妃殿氣候何如?上曰,安寧矣。載浩曰,王世子足部小癤何如?上曰,不至大段矣。載浩曰,嬪宮已滿六朔,氣候何如?上曰,安過矣。載浩曰,賢嬪宮調候何如?已進十貼湯劑。今聞醫女所傳之言,姑無動靜云,不勝憂悶矣。上曰,終無所減,殊可悶矣。載浩曰,使醫官診候,何如?上曰,唯。有下敎者,首醫以下三人,使之入診,可也。應三診畢曰,左三部脈度似沈靜,右三部寸關,有滑體,而大體甚調均矣。壽煃診畢曰,左三部似安靜,右三部微帶數,而脈度甚調均矣。起鵬診畢後,所達之言,與應三等言略同。載浩曰,前入湯劑,連爲進御乎?上曰,已爲進御矣。上曰,瘙癢之候,不至大段,而臍下忽有結核處,痰或凝結而然耶?使首醫以下三人及鍼醫,入殿內詳察,可也。應三等診畢曰,勞動之餘,有此症候,雖非大段,貼付膏藥,似無妨矣。載浩曰,結核處方流汁云,可知其無毒矣。廷德曰,方有成濃之漸,消毒之膏付之,宜矣。上曰,促濃之藥,何以付之耶?應三曰,毒氣將肆,則外形必不如此。如以痰結而然,則臣以爲消毒之藥過矣。上曰,醫官中有習於此等病者耶?應三曰,崔鎭台雖曰鍼醫,而習知此等病矣。上曰,召入,可也。益輔曰,結核處無刺痛之意耶?上曰,不至刺痛矣。益輔曰,無熏熱之氣耶?上曰,不至熏熱矣。益輔曰,無瘙癢之候耶?上曰,不至瘙癢矣。益輔曰,今至幾日耶?上曰,已至數日矣。慮其肆毒,貼付膏藥,而初出時,其小如橡實,不至大段矣。爲腰帶所傷,今則其大,幾如包隻矣。載浩曰,如此等症,雖不付藥,而自至消減矣。崔鎭台入來進伏。上曰,入殿內診察,可也。鎭台診畢曰,結核處甚大矣。消毒之藥,貼付爲宜,而眞末,和鹽水作餠而貼付,則其毒卽消矣。上曰,不至促濃耶?鎭台曰,顯有紅暈,是非痰也。血則盛而然也。少入鹹味,使卽消減,宜矣。上曰,不至成濃耶?廷德曰,似有濃漸矣。鎭台曰,不無成濃之慮矣。廷德曰,消毒之藥,莫如鹽水,和眞末作餠貼付宜矣。應三曰,以痰而然,則鹽水餠過矣。上曰,脚部痰病,近似少差,而臍下此症,又如此,痰必流注而然。如以痰而然,則鹽水餠,無乃過耶?鎭台曰,然則眞末和蜜作餠,加入杏仁,而付之則好矣。上曰,首醫之意何如?應三曰,臣不能的知,故欲問於鍼醫崔鎭台者,此也。而其所達如此,杏仁膏姑先貼付,宜矣。上曰,此無異於促濃之劑,恐有益加之慮矣。應三曰,此非促濃之藥矣。上曰,一日安臥,則可得卽差,而予不欲安臥,故旣付太乙膏,而又爲下問於諸醫也。蜜餠杏仁膏何如耶?壽煃曰,消毒之藥,莫過於此矣。上曰,以杏仁膏爲名耶?載浩曰,然矣。諸醫之言如此,杏仁膏先爲貼付。而卽今症候如此,明日臣等,率醫官診察,何如?上曰,只使醫官診察,而首醫以下三人及李廷德入診,可也。載浩曰,大王大妃殿,每年自四月,劑入生脈散矣。今亦依前劑入,何如?上曰,大王大妃殿加減生脈散,日次依前劑入,湯劑五貼加劑以入,杏仁膏亦爲劑入。出榻敎上曰,尹尙任,方爲何官耶?益輔曰,頃以玉堂,違牌罷職矣。上曰,誰家人耶?載浩曰,故參判尹容之子也。上曰,使臣何間當入來耶?載浩曰,臣未及聞之矣。上曰,雜科幾盡爲之耶?載浩曰,纔已爲之矣。上曰,漢學,文臣中有善爲之人耶?載浩曰,今則無之矣。上曰,翰圈何當爲之耶?宜哲曰,首翰林當主張,而不久當爲之云矣。上曰,翰圈後入啓耶?益輔曰,翰圈無入啓之事,而召試後卽爲入啓矣。聖佑曰,臣以翰圈事,今日簡通於首翰林宋載文,而其答簡姑未入來矣。益輔曰,雖已簡通,而猝難爲之矣。上曰,幾點以上爲之耶?益輔曰,無元定點數,而取其準點與次點矣。上曰,承旨爲翰林先生耶?益輔曰,然矣。宜哲曰,前規以會圈人之多少,爲準點·次點。雖二人會圈,二點爲準點,一點爲次點矣。上曰,三人會圈,則二點當爲次點矣。諸臣以次退出。
上在昌德宮。常參·經筵,以代理停。
夜一更,月暈。自三更至五更,月暈。自辰時至午時,日暈。
趙載敏達曰,明日常參,取稟。令曰,停。
具允明達曰,大司憲金鎭商在外,執義金宗台,掌令李壽觀呈辭,鄭漢奎,持平呂善應在外,李得宗書批未下。今日以監察茶時之意,敢達。令曰,知道。
趙載敏達曰,玉堂上下番,連日闕直,事甚未安。副提學尹汲,卽爲牌招入直,何如?令曰,依。
李應協達曰,玉堂上下番俱空,事甚未安。副校理洪樂性,副修撰尹東度,旣已帶職蒙宥,卽爲牌招,以爲入直之地,何如?令曰,依。
鄭翬良啓曰,假注書金瑞應,事變假注書文命龜,時無職名,令該曹依例付軍職,冠帶常仕,何如?傳曰,允。
李應協,以戶曹言達曰,判府事兪拓基,辛丑年奏請使書狀官時恩賜田畓,尙未準受矣。慶尙道金山郡數外官屯田二結,自本家望呈願受,故査問本官,打量成冊,今已上來,依例折給,何如?令曰,依。
又達曰,依令敎,判府事閔應洙,自己巳二月至十月,合九朔祿俸,更爲輸送于本家,則以爲,連爲陳箚力辭,終不敢祗受云。祿俸又不領受,何以爲之?敢稟。令曰,令倉官更爲輸送。
咸鏡監司狀達,文川等官居沙工李光金等渰死事,令于南泰耆曰,渰死·燒死·囕死人等,令本道恤典擧行。
獻納李昌儒書曰,伏以臣於向來大朝備忘中,耳目喑啞之敎,有不勝慙悚者,將赴雜科,詣臺引避,喉司不諒,屢往復而見阻,短章申控,又不得以登徹。往役義重,監試事急,黽勉進參,挨過多日,見差親享執事,旋又冒沒駿奔,自知郞當,人謂斯何?噫,伊日聖敎,蓋出飭勵之意,當言不言,旣有負於職責,宜避不避,又見非於物議,其不可仍因蹲據,以重速傍指之嗤點也,明矣。伏望睿慈,亟令鐫遞,以安微分,千萬幸甚。仍伏念古人,以遇災而不警動,謂其災甚於天災,玆誠格言,竊覵我聖上,今春遇災之後,所以大警動大奮發者,出尋常萬萬,有足以格天心而弭災沴。今邸下,念大朝付托之重,法大朝圖理之勤,講學賓對應行節目之外,京外公事之循例出納者,或令承宣持入而稟裁,又或使之持大典入對,各陳該典之修廢,其修者奬勸之,廢者譴責之。凡諸大小臣僚之章奏,可爲當日之急務者,亦置之座右,時加乙覽,恒勵乾惕之工,益懋應天之誠,則轉災爲祥之休,亶在於是矣。惟邸下留神焉。殿坐至近之地,何等肅嚴,而昨日訓將之拿入也,其許多軍校之隨後闌入,未之前聞,事之驚駭,莫此爲甚。禁喧騎郞,則雖經處分,而當該大將,宜加譴罰,其闌入軍校之作頭者,不可不繩以重律也。茂山府使李鼎賢,疲殘昏劣,不合邊守,西郡居殿,不治可見。德山縣監宋徵相,全無檢防,厚招指點,嶺邑狀罷,醜拙畢露,當此饑饉癘疫之時,俱不可畀之字牧之任。臣謂兩邑守令,宜罷其職也。蒙養之道,專係敎官,而每朔三次考講,以其勤慢殿最,載在禮典。而近年以來,此事專廢,敎官之席,不見挾冊之人,春曹之庭,未聞試講之擧。民不興行,世無善士,未必不由於此。臣謂禮曹堂上,問備警飭,童蒙考講,敎官殿最,一依續典擧行,宜矣。近來紀綱頹弛,名檢掃地,借述應擧,不以爲恥,鬻文賭利,視若常事,有識之駭憤,固已久矣。頃因兩重臣之相繼筵達,尤甚數人,至於遠配,而曾未幾何,擧皆蒙放,此等之流,乃罔畏畏,其習漸長,肆行無憚,道路以目,國言喧藉。若不痛加嚴懲,則將無以正士習而杜奸弊。賣文人林溎·張聚五·張達星,亟令遠配,斷不可已也。臣無任屛營祈懇之至。答曰,覽書具悉,所勉是矣。當留念。大將譴罰事,大朝已諭矣。末端三件事,倂依施。爾其勿辭,從速察職。
持平李得宗書曰,伏以臣於言地,自畫有素,而柏府除旨,適下於見差祭官之時,駿奔義重,不敢言私,黽勉承膺矣。素患癖積之症,越添於屢日齋宿處冷之餘,頑痰肆孽,胸膈否悶,牽亘刺痛,呼吸俱妨,强忍將事,僅免顚仆。而昨自從班罷歸之後,又覺渾體寒束,頭疼如碎,咳喘達宵,食飮專廢。種種危惡之形,雖不敢輒溷睿聽,而顧此本症之外,又添重感,宛轉叫楚,委頓床席,時日之內,萬無供仕之望。玆不得不仰暴實狀於离明之下。伏乞亟令鐫削,俾便調治焉。臣於目下事,有不容泯默者,玆敢附陳焉。臣伏見僚臺書,則論國子長考講不公事,語意頗緊。臣雖未知本事之果如何,旣有臺言,則凡被論者之引義縮伏,恭竢處分,固是事理之當然,而乃於臺章未承批之前,晏然冒參於陪班,有若全無所遭者然,其輕臺閣壞廉隅之失,不可無警。臣謂大司成洪鳳祚,宜施罷職之典也。李福海之移配南道,雖出於大朝敦孝理之聖意,而夫罪在可輕可重之間,然後始可施寬恕之政矣。福海則奸贓狼藉,所坐至重,不可遽議惟輕之典。而被謫纔經一年,旋與近家善地,有非懲貪吏·嚴國綱之意。臣謂宜仰稟大朝,還收移配之命,斷不可已也。臣無任屛營祈懇之至。答曰,覽書具悉。所陳上款事是矣,依施。末端事,大朝旣已處置矣。爾其勿辭,從速察職。
平安監司李宗白書曰,伏以臣病就沈痼,罪積瘝曠,敢暴肝膈之懇,冀蒙鞶帶之褫。微誠未格,溫音遽降,至有勿辭調理之令,臣以惶以感,繼以悶蹙,不知措躬於何所也。念臣菲才薄能,叨膺重寄,辭遜不得,終於冒承,臨當辭陛,祗奉大朝書下四條之敎,仰佩恩言,俯揆微分,奉以周旋,幸不辱命,固非臣之所敢保,而區區對揚之忱,豈敢不夙宵銘結,思所以仰體也哉?雖其一念圖酬,寸丹如血,識慮短拙,精力耗弊,無一施措,有百瘡疣,受任西來,今已經歲,身有回翔之榮,而公無毫絲之裨,辜恩負職,死有餘責。況臣風痺宿患,越添於兩年原隰之役,根委已深,形症轉痼,咳逆暈眩,迭發交作,少觸風氣,頃刻陡劇,宛轉床席,長日涔涔,孱骸危喘,無望復起。顧今夏序已屆,賑事過半,稍俟了訖,始爲自劾,卽臣之素計。而才疎尸祿,固已悚恧,病劇妨務,尤何敢安?一日蹲冒,益增罪戾,疾痛之呼,未暇緩聲。玆不得不冒申前懇,仰瀆离明之下。伏乞睿慈,俯垂矜諒,亟令鐫遞臣職,仍勘臣瀆擾之罪,以肅朝綱,以安私分,不勝幸甚,臣無任屛營祈懇之至。答曰,覽書具悉。卿其勿辭察任。
上在昌德宮。常參·經筵,以代理停。
昧爽,有霧氣。
李應協達曰,明日國忌齋戒,再明日正日,此兩日常參頉稟。令曰,知道。
下直,天安郡守金相說,咸平縣監趙德濬,兔城僉使韓順發。
李應協達曰,大司憲金鎭商,掌令鄭漢奎,持平呂善應在外,執義金宗台,掌令李壽觀,持平李得宗呈辭。今日以監察茶時之意,敢達。令曰,知道。
備忘記,傳于南泰耆曰,今下弓矢,兔城僉使韓順發處給送。
南泰耆,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
李應協達曰,玉堂闕直,已至多日,提學尹汲,連日違召,不爲出肅,事甚未安。卽爲牌招入直,何如?令曰,依。
鄭彦暹在外,代以金時默爲假注書。
南泰耆啓曰,假注書金時默,時無職名,令該曹依例付軍職,冠帶常仕,何如?傳曰,允。
藥房提調趙載浩,副提調李益輔,口傳啓曰,伏聞醫官退出之後所傳之言,則以爲,腹部臍傍核處,杏仁膏貼付後,有淸汁滲漏之候,至有瘇醫更爲入診之敎。臣等不勝區憂慮之至。臣等率諸御醫,入侍診察,千萬伏望,惶恐敢啓。傳曰,旣下敎,入侍。
傳于南泰耆曰,藥房提調·三使臣,同爲入侍。
傳于李應協曰,今聞使臣所奏,追慕一倍,强氣書下,以伸此懷,盛輸書桶,下送本道,令道臣模寫鐫揭。
李應協達曰,副校理洪樂性,副修撰尹東度,旣有只推之令,竝卽牌招,何如?令曰,依。
以副校理洪樂性,副修撰尹東度等牌不進罷職令旨,令于李應協曰,竝推考徽旨捧入。
以副修撰尹東度牌不進罷職令旨,令于李應協曰,禁推徽旨捧入。
李應協達曰,修撰金陽澤,以松都癘祭獻官,旣以回還,則所當入來肅拜,而以身病陳書,不爲復命,事體殊甚未安。推考警責,仍卽牌招入直,何如?令曰,依。
以修撰金陽澤牌不進罷職令旨,令于李應協曰,推考徽旨捧入。
李應協達曰,修撰金陽澤,旣有只推之令,更卽牌招,以爲入直之地,何如?令曰,依。
以修撰金陽澤再牌不進罷職令旨,令于李應協曰,禁推徽旨捧入。
李應協達曰,卽者西平君橈,海興君橿,綾昌君橚,洛豐君楙,長溪〈君〉棅等,上書到院。而下款措語,旣有大朝禁令,所當依前下敎不捧,而上款請上東朝徽號,且是崇品宗臣聯名親呈之章,其在事體,本院有不當直爲退却。何以爲之?敢達。令曰,入之。
南泰耆,以備邊司言啓曰,昨日訓將拿入時,許多軍校,闌入闕中,極其紛多,守門將及近仗軍士,至不得禁止云。夫法駕御門,拿入大將,則事體之嚴重如何,而軍校之無少畏憚,恣意闌入如此,此實前所未有,事之萬萬驚駭,莫此爲甚。軍校則雖有令兵判決棍之命,而常時若少有紀律,軍校之闌入,豈至於此?關係非細,不可無嚴飭懲後之道,訓鍊大將金聖應罷職,何如?傳曰,允。
南泰耆啓曰,訓鍊大將有闕之代,以御營大將兼察事,命下矣。御營大將洪鳳漢,卽爲牌招,以爲聽傳敎之地,何如?傳曰,允。
南泰耆,以兵曹言啓曰,今四月十一日武臣賓廳武經七書講書時,御營廳騎士將具致勳李衛公,初卷不通,守禦廳哨官劉克瑞,三略不通,竝請推考。傳曰,允。
南泰耆,以刑曹言達曰,因獻納李昌儒上書,賣文人林溎·張就五遠配事令下矣。張就五定配所,發配於全羅道臨陂縣,而林溎,時在全羅道淳昌地,發關捉來,一體發配之意,敢達。令曰,知道。
傳于李應協曰,冬至聖節禮單,下該曹。貂皮皆下尙方。
西平君橈等書曰,伏以惟我大朝,親製常訓,以授我邸下。其書曰,欲法堯·舜,當法祖宗。猗我祖宗,聖神相承,以孝爲治,必以式遵家法,善述親志,爲第一義。而矧玆堯舜之道,亦惟曰孝悌而已。然則凡我祖宗之後昆,不必遠倣古后,而若能監于先王成憲,體而行之,爲堯爲舜,亶在於斯。故我大朝所以常訓之篇,昭示嘉誨者,何莫非貽翼我邸下,敎導我邸下之意哉?今我邸下,以得天之至性,當代理之初政。凡於遵祖宗之良法,體大朝之盛意,靡不用極,罔敢或怠。而至於兩聖加上徽號之擧,猶有因循未果者,臣等玆敢冒萬死陳之。惟我大王大妃殿下,母臨八域,今至五紀,實是邦國稀有之慶,誠爲神人胥忭之休,則亟加顯號,情禮得宜。而昔在丙寅,我肅宗大王,以莊烈王大妃,聖壽逾六旬,母臨垂五紀,特上尊號,以伸喜懼之心,至矣,盡矣。肅考事親之誠,篤孝之忱,垂諸百世,孰不欽仰?況今大王大妃殿下,聖壽之享,翟褕之臨,亦與莊烈王大妃丙寅稱慶之歲,洽相同符,則所當一依前例,亟擧盛典,究以情禮,斷不可已。而若以一年之未足,差待來年,則實有所大不然者。己亥之歲,我肅考聖算,未滿六旬,而勉從群臣之請,爰擧耆社之儀,此帝王家稱慶之禮,自有進行之規。且以閭里匹庶言之,其父母年至耆艾,若値重牢及回榜之歲,則爲其子孫者,必於是歲之正,預行肆筵之擧。斯蓋由於愛日〈之〉誠,切於寸心,自不得不然者矣。顧今大朝所靳許者,只以四十九歲,與五十歲,較其一年之間,則豈可以此爲拘,而必待其來歲乎?臣於是,竊不勝訝鬱之至。且伏念我大朝,卽祚二十六年于玆矣。寶算靈長,已近六旬,上而奉我慈殿,備盡養志之樂。下而命我邸下,篤畀代理之政。周文之無憂,復覩於今日。而凡於祖宗朝可法之事,罔不取則,邦家未遑之典,亦皆克行。至昨年夏,改築皇壇,合享三帝,實有辭於天下後世,尤有光於聖祖寧考矣。噫,涒灘之歲,尙忍言哉?滄桑緯改,北拱無所,肆惟我孝廟,以東魯尊周之志,倡九世復讎之意,亦粵我肅考,以繼述寧陵之志,築壝北園,名曰大報,左海一域,彝倫獨明,是知春秋以後大一統之義。孝廟,以是傳之肅考,肅考,以是〈傳之〉我大朝,前聖後聖,其揆一也。而自古帝王,旣有不世之大功,必膺不世之徽稱,故孝廟旣加明義之號,肅考亦不得辭其顯義之號。肅考旣膺顯號,則我大朝亦不可辭其顯揚之號矣。伏願邸下,先丙寅已行之規,不可不遵,徽陵已許之例,亦不可不從之之意,從容仰陳。則東朝以晩含飴之樂,必有卽日允許矣。又以祖宗朝旣有美規,東朝亦降兪音,今我大朝,不可不一體勉從之意,仰伸于大朝。則大朝雖篤撝歉之志,必不待懇陳而肯許矣。邸下又於視膳之暇,以稱觴三殿,庸祝萬壽之意,仰稟聖旨,亟行縟儀,是亦臣等區區顒望之願也。噫,仰瞻長樂,聖算晼晩,矧我大朝,蒼顔白髮,亦異昔時,壼殿回甲,又在不遠,及是時,追未央置酒之擧,行德壽進賀之儀,則斯奚但慰悅三殿遲暮之境,庶可以仰答祖宗陰騭之休。夫然後邸下,克盡善述之美,能闡敦孝之譽,無歉於常訓中八字昭揭之敎矣,豈不休哉?豈不美哉?仍念臣等,具以璿系疎屬,歷事三朝,濫躋崇班,一毫一髮,罔非洪造,愛君忠國之心,不後於人。而今於尊號進宴之擧,實有所不容少緩者,玆敢相率齊籲於离明之下。伏乞邸下,懋積誠意,期回聖聰,亟擧盛典,以副臣民喁祝之望,千萬幸甚。答〈曰〉,覽書具悉。豈待卿等之請?而大朝旣下敎,安慈意,重於此故也。
副校理洪樂性書曰,伏以臣於館職,自劃已成鐵壁,去就元非可論。而圓扉纔脫,天牌儼辱,含恩畏義,豈不欲竭蹶趨承?而守株之見,死不敢變,又不免違傲,惶隕悚懍,鈇鉞是俟。只推出於格外,召命繼而狎至,臣誠迫隘窮蹙,寧欲鑽地以入而不可得也。震駭戰掉之極,不得不隨詣闕下。而目前情理,尤有所萬萬難强者。臣之母病,彌留旬望,劇歇無常,雜試鍼藥,少無分效,晝夜叫苦,不離床褥。臣方左右扶將,焦灼罔措,實無片刻離捨之勢。玆陳短章,自外徑歸。伏乞离明,俯垂諒憐,亟行鐫削,俾得專意救視,仍命攸司,重勘臣前後逋慢之罪,以昭法紀,千萬幸甚。答曰,覽書具悉。爾其勿辭,救護母病。
輔德鄭宲書曰,伏以臣虛帶職名,屛伏田里者,倏已半年,縣道陳懇,未蒙矜許,再籲路阻,卸免無期,罪積逋慢,心切兢蹙。迺於月前,進伏都下,爲瀝血祈懇之計。不意移拜春坊之命,又下於違牌俟譴之際,宿罪未勘,新渥又隆。臣於是,冒昧肅命,出入胄筵,得瞻离光於經歲離違之餘,榮耀已極,至願滿足。第臣於在鄕之日,村里癘氣,日漸漫延,如火益熾,不得已扶將老母,移寓他所。而臣則迫於嚴命,旋卽登途,職事所縻,不敢言私,荏苒之頃,爲日已久,時得鄕書,寸心先驚,焦鬱悶迫,有不能自抑矣。卽者繼接家信,則臣母於東西奔逬之中,因所居之湫隘,時氣之乖常,舊之外,又添外感,症情彌重,筋力澌敗,病裏思想,催臣歸護。臣聞此報,方寸自亂,雖欲按住而不可得,玆敢疾聲號籲於貳極之下。伏乞俯諒臣情勢之難强,特遞所帶職名。仍治臣徑情擅行之罪,千萬幸甚。答曰,覽書具悉。爾其勿辭,往護母病。
庚午四月十三日未時,上御歡慶殿。藥房入診。冬至回還三使臣,同爲入侍時,藥房提調趙載浩,副提調李益輔,正使洛昌君樘,副使黃晸,書狀官兪彦述,假注書金時默,記事官李宜哲·金聖佑,醫官金應三·玄起鵬·金壽煃·白興聲·李廷德·崔鎭台入侍。未及進伏之際,上曰,注書誰耶?益輔曰,金時默矣。次次進伏訖。載浩曰,伏聞醫官金應三之言,上候腹部臍傍結核處,杏仁膏貼付之後,有淸汁滲漏云矣。而今則何如?瘇醫白興聲,年雖老矣,非但術業之有來歷,多有經驗,使許入診詳察,何如?益輔曰,崔鎭台術業,亦甚精妙,竝許入診好矣。載浩曰,大王大妃殿氣候若何?上曰,差勝後一樣矣。載浩曰,足部紅暈未減云,伏慮萬萬矣。上曰,然矣。不爲大段矣。載浩曰,賢嬪宮氣候若何?製藥以入多日,其有差勝之勢乎?上曰,一樣矣。仍命首醫及白興聲·崔鎭台診察。上曰,瘡口比朝稍廣矣。朝則瘇處甚牽痛矣。杏仁膏貼付後,雖立而行步,無牽痛矣。應三曰,瘡口比朝稍大,而結核消減矣。上曰,白興聲所見何如?興聲曰,瘡口雖廣,而瘇傍結核,未盡消減,且瘇處色白者,似是根瘼。臣意則糯米飯連爲貼付之,則色白者盡爲消出,而自然開穴矣。上曰,能不爛,而尙有未盡消者乎?興聲曰,糯米飯只是消毒生肉,豈其爛乎?上曰,初則不過如榛子,故不欲召見醫官,而忍耐矣。上曰,諸醫所見何如?俄者未入診醫官入診察,可也。金壽煃·玄起鵬·李廷德入診察而出。鎭台曰,臣意結核尙未消減,根瘼亦未盡消出,杏仁水炊糯米飯,貼付之則好矣。益輔曰,白興聲老醫,多經驗矣。上曰,今已自潰,濃汁滲漏,苦則苦矣,而無深慮矣。予召白興聲,而慮其請開穴,今瘡口之廣,幾一分矣。杏仁膏初付之時,甚刺痛矣。稍時鎭定,則無刺痛矣。應三曰,瘇處付藥時,初頭例症也。上曰,初則濃汁滲漏甚遲矣。俄又見之,則多雜惡血矣。洛昌君樘進前曰,臣年前,以疥瘡,四五朔辛苦,少愈之後,小癤種種發出,以北京所謂白魚膏調付之,不過二三日而卽差,無刺痛而因完合矣。上候卽今瘇患,似是搔癢餘症矣。載浩曰,此是醫官詢問之地,非正使之可奏也。上曰,瘇穴此後加闊耶?白興聲曰,色白者消盡,則自然闊大矣。上曰,自然闊大則多幸矣。開穴而後完合,則自然支離矣。可悶。頃者足部有小癤,而向見諸臣之時,爲脚部所壓,濃汁自然流濕至襪,因付太乙膏,則不過數日而卽差矣。載浩曰,明日更許入診詳察而好矣。上曰,酬應甚難當,只召見醫官矣。益輔曰,今日尙早,雖夕間,召見瘇醫於臥內可矣。入診退出。三使臣進伏問候。上曰,一樣矣。上曰,昨年發行,只以上使,召見於臥內,副使·書狀,以予之病,不得召見,只有嗟君萬里行之歎。今日好還而相見,甚幸矣。晸曰,昨年發行時,聖候未寧,臣等焦鬱作行矣。伊後旋臻康復,不勝萬幸。上曰,彼皇政治何如?樘曰,前後累次入去,未能詳知其事情,而自外聞之,則大異於前矣。晸曰,臣二十七年之後,復入去,而風俗政令,大不如前矣。窮極奢侈,土木之役,連年不撤,多選擇侍女入去矣。上曰,欲率去五臺之行而然耶?樘曰,其率去與否,未能知,多選侍女,載車以去,其父母呼哭而隨之。非但今行之所見,曾多見之矣。上曰,曾聞彼人,皇帝,不敢直呼,稱以萬世爺云,尙今然否?樘曰,衙門吏胥皆言,皇上之荒亂,公傳道之,少無畏憚。上曰,對我國人而猶然乎?樘曰,尋常言之矣。且多營宮室,棟樑皆以鍍金,覆以銅瓦,亦皆鍍金矣。前則自五龍亭,至太液池間,有大路矣。今則離宮別館,接屬相連矣。上曰,使臣見之乎?樘曰,見之矣。土木之說,以傳說則似難准信,而有見於文字者多矣。上曰,彼之畋獵長技,而五臺之行見之,則乃崇佛祈福,此等說有見於文字者乎?樘曰,見之矣。上曰,彼之浿州漁獵,與貞觀御獵有異乎?〈樘曰,〉魚網載車而去者,至近百餘輛,連續道上矣。風俗人心,大槪已陳於別單。前年入去時,街巷多聞童稚讀書聲,今則不聞矣。上曰,彼我國分野同,故厭讀之習,無彼此矣。上曰,彼中年事何如?樘曰,穡事則不豐,而以外樣觀之,則似豐矣。上曰,以張廷玉處治觀之,此乃三朝舊臣,則待可謂薄矣。予則知其賢臣矣。以別單見之如何,而有耿耿之衷矣。稱曰傅恒者,見之乎?樘曰,未得見矣。上曰,十四王監國云,何如?樘曰,十四王,乃是和親王,而乾隆之弟矣。上曰,得見乎?樘曰,未得見矣。上曰,領相向日瀋陽之行,見之云矣。晸曰,臣等參太平宴,而多可笑事矣。上曰,皇帝坐何處,而使臣使坐於何班耶?樘曰,皇帝下榻而平坐,使臣,使坐西班之左翼矣。上曰,宗班使臣,曾聞上殿上云矣。今則何不升殿上?樘曰,閣老以上,皆上殿,餘皆廷臣,皆坐中臺,而三使臣共食一床,而閣老以下皆然矣。上曰,怪矣。上曰,太平樂何如?晸曰,如我國築墻時役夫之聲矣。上曰,雅樂豈其然哉?晸曰,雅樂則與我國雅樂,無異矣。上曰,此必是淸人之樂。而皇朝舊樂,豈其然哉?晸曰,飮食爭攫,極爲紛挐,紀綱可見。而至於使臣之床,不爲近之,亦可見敬待我國人矣。琉球國使臣,亦來參宴,而其所爭攫包膳一樣矣。上曰,其服色何如?晸曰,以黑色爲之。而廣袖短裾,似僧長衫,而加首者或似木履者,或似筐而加以黃褓者,似有等級而然矣。上曰,飮食何如?晸曰,以糖爲餠者,數十器,龍眼等雜果,亦數十器。樘曰,銀貨用道,欲爲節省,申飭任譯輩。前則多至六千八九十兩,而今只用五千兩,減得二千兩。而日後使行,連爲嚴飭,次次減得,然後銀路與任譯,稍可支保矣。晸曰,近來彼中索賂與盤纏,有倍於前,故行中收斂,多至八九兩,故譯官輩多有失利之歎矣。今番正使,謂承聖敎,嚴飭任譯,減得多矣。上曰,將母南京之行,的實耶?樘曰,出於文籍。上曰,予不知其爲孝矣。紋緞嚴禁耶?晸曰,紋段今則不必慮矣。非但出來時,搜驗之甚嚴,來此之後,京鄕無用處矣。上曰,鄭世泰,謂以我國禁紋段,故大失利,其家産大不如前云,然否?晸曰,紋段積置,以待西洋國使臣之出來矣。而槪聞失利則多云矣。上曰,彼皇荒淫畋獵,雖是本色,而犯此三戒,非但彼憂,於我國,不無遠慮深憂矣。晸曰,陰雨之備,不容少緩。益輔曰,副使所陳甚好矣。上曰,査勅甚可慮也。且齎咨官使之急急入送矣。先來軍官,出鳳城,見徐宗孟,則以爲可以先入云,以卿等別單見之,則彼人可先入,甚可慮矣。樘曰,金裕門,老昏可悶矣。上曰,前日御前通事時見之,甚荒唐矣。樘曰,齎咨官,持去咨文草見之,則多有礙眼處,而取柴等語,彼人必以朝暮取柴,尋常犯境,執言可慮。上曰,然矣。彼人若執摘文字而爲言,金裕門必不善爲周旋,誠可悶也。且聞今年,乃是査勅出來之年,彼人一從例皆願出來,徐宗順言內,若有査勅,則渠欲出來云,甚可慮也。韓致亨又入去,裕門相議周旋矣。樘曰,致亨則稍後入去,雖有相議之事,未及相議矣。此後使行,各別申飭,漸減銀數則好矣。上曰,向日陳賀使,任譯極擇矣。卿行誰某率去耶?樘曰,年少中卞熤,爲人精詳勤幹,可當一面。晸曰,銀貨減省,專是卞熤之功,此等之人,宜有激勸之道矣。上曰,卞熤與邊憲,爲幾寸耶?樘曰,卞與邊,不爲同姓矣。上曰,然矣。樘曰,臣等行路所聞之可奏多矣。而靜攝之中,酬應似涉支離。臣亦驅馳之餘,精神昏憒,姑待日後入侍,而有一事可達者矣。上曰,何事耶?樘曰,臣於丁卯謫居時,聞永柔梨花亭,卽宣廟朝駐蹕之地,有手植梨木二株,幾連抱,而其亭號梨花,乃宣廟命名矣。上曰,有御製乎?樘曰,御製則無有,而題額卽先正臣宋時烈之筆,且亦先正記識揭板矣。晸曰,臣待罪安州時往見,而聖祖駐蹕之地,棟宇頹圮,墻垣荒蕪,所見甚不好矣。縣令趙榮進,自備物力,始爲重修,而庶民子來云。聖祖駐蹕之地,重修之時,百姓子來赴役,誠可貴矣。聖祖駐蹕三朔,始聞捷報,癸巳二月十九日移蹕江西,自江西,移御海州,而移蹕之時,本縣金姓人上疏,陳其悵戀之意。其時宣廟批旨懇惻,而且孝廟瀋陽往來時,與昭顯世子,十五日駐蹕,而回還之時,本縣百姓,出境迎拜矣。上曰,予則不知矣。今聞卿等所陳,心甚愴然矣。卿等今番歷見之乎?樘曰,臣路聞同氣之慼,此亦近於遊觀,不往,而書狀往見矣。上曰,間數幾何?彦述曰,房則二間,枺樓幾八間,新爲重修,故牕戶丹靑,極其華侈矣。上曰,趙榮進,曾爲戶曹郞官時,甚勤幹矣。聖祖駐蹕之地,年久之後,始爲重修,誠貴矣。樘曰,兩朝駐蹕時日記及二陵逢變事蹟,甚詳悉,故臣果謄來,而未及繕寫,未能入達。臣退出後,繕寫一本,納于政院,使之入啓矣。上曰,君渡漢江,回首望二陵,松柏不生枝。若見日記則愴憾,置之,可也。彦述曰,西路非但癘疫之益熾,飢荒特甚,至有叩馬而泣訴者。麥秋尙遠,詢問廟堂,宜有別樣顧恤之道,而瑞興·平山,入於之次邑,而飢荒則甚於尤甚矣。上曰,何以則好耶?彦述曰,留庫法前已嚴飭。而如此之時,不宜膠守。益輔曰,折半之法,常則難以許之,而如此之時,亦不可不許。而卽今兩麥,已判凶稔,而前頭穡事,亦未可知,儲穀之政,亦不可不念。上曰,癘疫益熾,亢旱亦甚,民事誠切悶矣。王者一示之道,非但二邑,他邑可知,日後大臣入侍時,當下敎。承旨知而提醒,可也。命承旨書傳旨曰,今聞書狀所奏,民事可矜,書狀所見,雖一二邑,以此推之,海西一道可知。海西若此,關西可知。此等之時,留半之政,宜有闊挾,其令備局消詳。內局入侍時,大臣同爲入侍以稟。出榻敎上曰,宗臣之上書于元良者,諸宗盡參耶?益輔曰,只崇品宗宰五人,而西平·綾昌·長溪·洛豐·海興矣。春間有勿捧之敎,而崇品宗宰親呈,故不能退却,有所微稟于小朝矣。上曰,事體然矣。訓將備局草記則得體,而大槪軍校多入耶?益輔曰,大將拿〈入〉則親率軍校之來見無怪,而且聞御㕔軍校,以其前排次知拿入,故亦多入云矣。上曰,諺所謂見後陪矣。事勢則然矣。而草記批答當下。命書傳旨曰,訓將有闕之代勿出,令御將兼察。出榻敎上曰,翰圈何日爲之耶?益輔曰,俄欲爲會圈矣。有入侍之命,故未及爲之。而今日爲之云矣。上曰,速出會圈,可也。退出。
上在昌德宮。常參·經筵,以代理停。
恭惠王后忌辰齋戒。
自辰時至午時,日暈。
李應協啓曰,來十八日武臣殿講日次,而上候方在靜攝中,頉稟。傳曰,知道。
又達曰,大司憲金鎭商,掌令鄭漢奎,持平呂善應在外,執義金宗台,掌令李壽觀,持平李得宗呈辭。今日以監察茶時之意,敢達。令曰,知道。
大王大妃殿·中宮殿·賢嬪宮,藥房口傳問安。答曰,知道。
藥房都提調閔應洙,提調趙載浩,副提調李益輔啓曰,伏未審夜來,聖體調攝若何?湯劑連爲進御,臍傍核處,糯米飯貼付後,滲漏之候更何如?而眩氣及搔癢之節,漸益差勝乎?今日臣等,不可不率諸御醫,趁早入診,詳察症候矣。大王大妃殿氣候何如?臣等不任區區憂慮,敢來問安,竝此仰稟。答曰,知道。慈殿氣候,差勝後一樣。予則當下敎于入侍矣。
傳于李曰,藥房入診。左右相同爲入侍。
具允明達曰,明日次對,兩司當爲進參,除在外·呈辭受由外,執義金宗台,掌令李壽觀,持平李得宗,獻納李昌儒,正言李長夏·李顯重,竝待開門牌招,以爲推移進參之地,何如?令曰,依。
李達曰,玉堂上下番,連日俱空,事甚未安。副提學尹汲,卽爲牌招入直,何如?令曰,依。
又達曰,校理任,修撰魚錫胤,由限已過,竝卽牌招入直,何如?令曰,依。
以校理任牌不進罷職令旨,令于李應協曰,推考徽旨捧入。
以李徽中·鄭述祚爲假注書,以任瑎爲事變假注書。
具允明啓曰,假注書李徽中·鄭述祚,時無職名,令該曹口傳付軍職,冠帶常仕,何如?傳曰,允。
傳于具允明曰,政事當日爲之。
李益輔啓曰,承旨有闕之代,以在京無故人差出,何如?傳曰,允。
傳于具允明曰,判尹及畿伯之代,今日政差出。
又傳于具允明曰,畿伯去後,咸鏡道臣當去矣。卽令爲之。
有政。
吏批,判書金尙魯進,參判金尙星服制,參議尹光毅進,右副承旨李應協進。
吏批啓曰,甲山府使今當差出,而邊上重地,不可不擇差,擬望之人乏少,堂下曾經侍從人,竝擬,何如?傳曰,允。
以李顯重爲正言,柳儼爲刑曹判書,金尙迪爲刑曹參判,南泰耆爲刑曹參議,趙觀彬爲判義禁,任珽爲大司成,任爲兼弼善,沈殼爲戶曹正郞,洪允輔爲刑曹正郞,李宗燁爲刑曹佐郞,李汝益爲監察,徐宗璧爲儀賓都事,姜杭爲平市令,沈廷最爲尙衣主簿,洪應辰爲司宰主簿,鄭槳爲懿陵參奉,閔百興爲明陵參奉,李世澤爲莊陵參奉,李興紹爲慶基殿參奉,韓啓震爲甲山府使,鄭運喆爲茂山府使,尹琰爲德山縣監,鄭彦弼爲參禮察訪,李爲承旨,趙載浩豐恩君單付,黃仁儉爲兼說書,司饔奉事金養材,童蒙敎官李最中相換,李喆輔爲咸鏡監司,柳復明爲京畿監司,趙載浩爲判尹。
兵批,判書李天輔病,參判徐命九病,參議金相紳病,參知李入直進,左副承旨具允明進。
兵批啓曰,忠壯衛將金景垕呈狀內,素患痛風之症,近又越添,差復無期,旬月之內,萬無起動供仕之望,斯速啓遞云。宿衛輪番之任,不可暫曠,今姑改差,何如?傳曰,允。
又啓曰,前萬戶李景七·朴之亨,及第金稷臣,以捉虎五頭之功,俱有加資之命。而李景七·朴之亨,雖已資窮,未經準職,金稷臣,係是出身,何以爲之?敢稟。傳曰,加資。
以李奎齡爲浦項別將,鄭夏彦·南泰耆爲副護軍。
吏批承旨啓曰,新除授甲山府使韓啓震,時無加資之命,何以爲之?敢稟。傳曰,加資。
刑曹判書趙載浩書曰,伏以臣,今方待罪秋曹,而昨日政見差內局提調。夫內局·秋曹,不得竝帶者,自是前例,候班體重,雖已黽勉進參,而其不可因仍冒據也決矣。玆敢略搆短章,仰陳微懇。伏乞离明,亟賜變通,以存公例,以安私分,千萬幸甚云云。答曰,覽書具悉。書辭大朝已下敎矣。
庚午四月十四日辰時,上御歡慶殿。藥房入診時,左右相同爲入侍。都提調閔應洙,提調趙載浩,副提調李益輔,左議政金若魯,右議政鄭羽良,假注書金瑞應,記事官李宜哲·金聖佑,醫官金應三·玄起鵬·金壽煃·白興聲·李廷德·崔台鎭·卞宜和,以次進伏訖。應洙曰,靜攝中過大祭,勞動之餘,聖體若何?上曰,勝於常時矣。應洙曰,核處用糯米飯後,何如?上曰,貼付糯飯後,濃血流出,而核根少許亦出矣。應洙曰,聞醫官所傳,則毒氣猶未盡解,更爲審診好矣。上曰,昔諸葛亮·范增,皆以勞悴國事,至於生疽。而若以用心言之,則豈有如予者乎?應洙曰,大抵過大祭後,自然致傷於不知不覺之中。而初無下敎,故臣等漠然不知矣。若魯曰,行步之際,豈無勞動傷損之事乎?上曰,一心無他,而專在於享祀,故予亦不知矣。應洙曰,湯劑加製以入者,連爲進服乎?上曰,近姑止之,氣則少勝,而搔癢之症,日炎難堪矣。應洙曰,膝部何如?上曰,似勝矣。應洙曰,大王大妃殿氣候何如?而生脈散連爲進御乎?上曰,時時進御矣。應洙曰,東宮足部腫候何如?上曰,近則差勝矣。應洙曰,嬪宮近日進何劑乎?上曰,與諸醫,論症用藥宜矣。應三曰,金匱當歸散,自是孕婦例用之藥,而其在預藥之道,調理之節,莫如此藥矣。上曰,看今月用之,似好矣。上命諸醫診脈候。應三進曰,脈度左右三部,俱爲調均,比昨勝矣。起鵬進曰,脈度似爲微數,而大體則好矣。壽煃諸醫,皆與應三所對一樣。應洙曰,核處使諸醫入診,何如?上閉窓,命諸醫入診。少選,諸醫退出曰,核處比昨日午後,顯有所減,色亦淡白,瘡口聚小。而以手摩之,則結處柔軟矣。諸醫之言,與應三無異,而皆曰,連用糯米飯,則出血消毒矣。上曰,昨日所出之根,其大如此,以玉指,指以證之。起鵬曰,昨用糯飯後,幾次貼付乎?上曰,付五六次矣。應洙曰,卽今日長,夕間更令醫官入診,何如?上曰,觀勢爲之矣。應洙曰,臣則診筵已畢,請退去矣。退出之際,更命諸醫前來。敎曰,夜間瘡邊結核,意以謂更出他腫矣。朝則似減矣。諸醫對曰,紅暈漸減,向差之時,例有傍出之核,而不得肆毒矣。載浩曰,是乃消減時例症,而俗所謂腫稚也。藥房以次退出。羽良曰,原任大臣及備堂趙載浩,使之留待,何如?上曰,都提調出去監劑,秋判姑留,可也。若魯曰,海西還穀留半事。昨者已承下敎,而大抵還上盡給,則收捧極難。況前頭年事,有未可知,各別申飭道臣,折半留庫好矣。上曰,昨聞書狀官所達,則瑞興·平山等邑民人,齊來呼訴云。以此觀之,則關西可知,何以則好也?若魯曰,卽今旱災頗甚,牟麥將有失稔之慮,而今春民間,似不甚窮乏,半留之典,當爲堅守。而昨見忠淸監司洪啓禧狀達,則有加給之請,此則不可準請。而使臣所達瑞興·平山等尤甚二邑,則雖爲加給,一道則似難盡給矣。上曰,昨日書狀,欲爲推考,而其意則出於爲民。予若推考,則民必缺望,故不爲矣。若盡給一道則可也。只給二邑,則他邑必缺望,眞所謂有庳之民奚罪者也?益輔曰,瑞興尤甚,平山之次,故昨日書狀,以所見,仰達矣。若魯曰,尤甚邑則不可不顧恤。半留中以五分之一,酌定加給,宜矣。載浩曰,大臣所達雖是,而大抵卽人心,異於前日,雖小小之事,必呼訴於別星馬頭,不可以此而準信矣。益輔曰,加給太多,則還爲民弊矣。若魯曰,折半留庫,自是定式,而給時雖易,捧時實難,反爲民弊云者誠然矣。上曰,尤甚邑則似宜設賑,而道臣無所狀聞,可怪矣。若魯曰,半留之法,守令或不得遵守者,以其用耗故也。上曰,耗穀則守令用之乎?若魯曰,半留中加給之耗,則非朝家所知,故守令用之矣。載浩曰,今此處分,出於德意,而此後則民必每每呼訴於別星,後弊難防矣。上命書傳旨。上曰,更有所稟乎?若魯曰,彼國咨文來到矣。上命入之。使承宣讀義州府尹韓德弼狀啓及彼國咨文。上曰,咨文中,有該地方官同會鳳城行査云,何人當去耶?若魯曰,穩城府使當之矣。上曰,道臣非地方官乎?羽良曰,道臣與地方官有異矣。若魯曰,監司則當來待而已矣。益輔曰,昨聞使臣所傳,則金有文,本來老昏,且困於行役,不能酬酢云矣。上曰,雖老昏,無事入去,故有此咨文矣。若魯曰,回咨當急急爲之。罪人金仁述,亦令咸鏡監營,卽爲押送,宜矣。上曰,不多日內,北伯發送,可也。若魯曰,參覈使亦不可不擇差以送矣。上曰,承旨中不有可合人乎?若魯曰,南泰耆·李裕身,皆可合,而未知優劣矣。上曰,南泰耆爲人質實,頗有使臣風采矣。若魯曰,好矣,而爲人緩矣。上曰,南泰耆可合矣。若魯曰,李亦有之,而踐歷雖弱,材局可用矣。上曰,姑未經承旨矣。羽良曰,釋褐未幾,資歷亦卑矣。上笑曰,雖卑,爲人則最可用矣。若魯曰,然則以南泰耆定送,而承旨姑遞,宜矣。上命書傳旨。上曰,罪人幾日當上來乎?若魯曰,五六日內,似當上來矣。羽良曰,義州府尹狀啓中,我國罪人,雖在北獄,地方官姑未就拿,則雖急急發送,決難及到於査官未到鳳城之前,其間遲滯緣由,爲先急急移咨于盛京云。而有前例,辛酉庚午兩年,皆以非官人之罪,辨釋矣。若魯曰,咨文中會同于鳳城,出送該國王議罪云云,此乃援引前例者也。雍正十二年,康熙四十九年,皆如今番事,而以康熙四十九年援例云云矣。上曰,然則直送于彼國耶?若魯曰,以彼咨文回答樣,急急送于禮部,臣在外時,亦議之矣。上曰,狀啓出於何日耶?若魯曰,今月十一日矣。又曰,罪人處,若與前招,有一分相左之弊,則罪人父母妻子孥戮事,嚴明,分付,俾無變辭之弊好矣。上曰,然矣。傳曰,內局提調,不兼秋官,例也。判書趙載浩,特爲許遞。今日政,竝與參判備擬,待下批牌招察任事,分付。上曰,趙載浩不可爲判尹乎?載浩曰,漢城府亦用刑杖矣。上笑曰,如漢城府刑杖,內局亦用之矣。羽良曰,趙載浩所達非矣,推考,何如?上曰,出於辭免而然,何必推考?上曰,更有何所達?若魯曰,雖有所達之事,而靜攝中,不敢盡達,當竢後日入侍。上曰,如有時急所達,何竢後日乎?若魯出見袖中小紙。上曰,件記中事陳達,可也。若魯曰,鑄錢一事,亦不可不講定矣。上曰,銅出何處?羽良曰,貿銅自有妙理,而鐵錢亦甚便好矣。上謂載浩曰,豐陵亦主此論,卿意何如?載浩曰,臣與朴文秀相議,則文秀曰,若鑄鐵錢,則太賤莫如鑄銅,而銅則貿於民間,凡器用則代以磁器爲宜云矣。若魯曰,文秀之意,則蓋慮其太賤而生弊也。羽良曰,卽今癘氣益熾,民死幾何?國家宜思息肩之道矣。上曰,卿言是矣。欲鑄鐵錢云者,意不在鐵錢,蓋爲便民也。若魯曰,凡物太賤則生弊,梁末鐵錢之弊大矣。羽良曰,水鐵則我國所産,比銅甚歇,多鑄然後可以利民矣。若魯曰,水鐵則濃灌爲器,而不能磨鑪,錢樣難成矣。羽良曰,當鑄正鐵與水鐵,以觀其成不成可矣。上曰,試鑄以驗,似好矣。仍命承旨,書傳旨。若魯曰,昨者宗班疏命入,而伏見東宮批旨,睿意所在甚盛矣。上曰,此則予指揮之矣。若魯曰,目今癘疫甚熾,旱災又甚,恐非其時,然臣民之情,則豈不抑鬱乎?上曰,明年則慈聖母臨五十年,中宮六十也。自下必有所請,予豈隱於卿等也?卿等每以所待爲言,未知所待者何?予志堅定如鐵。卿等勿以此爲心,可也。明年事,雖不可必,而雖當之,斷無許之之理矣。若魯曰,聖敎至矣。而一向牢塞,則群下之情,豈不鬱抑?上曰,雖設宴坤殿,必不受之,大凡人家,不餉其家長,而獨餉之,則其心安乎?且慈聖之志,卽予之志,此後則卿等尊號二字,忘之,可也。若魯曰,宗疏中進宴一款,尤不可闕。而今則時氣如此,固難擧行,而亦不可終廢者也。上曰,予則無隱於卿等。卿等尙用有待之言矣。若魯曰,明年豈非可喜之年乎?慈聖母臨五十年,坤殿回甲之歲,則國家大慶,無逾於此,臣民之情,豈不可喜乎?上曰,喜則喜之而已。上曰,喜則有志喜之事矣。上曰,翰圈爲之乎?益輔曰,爲之云矣。上命注書持來。臣瑞應,承命出,持翰圈以入。使承宣,先讀圈記。上曰,今番翰圈,無頉耶?讀訖。又命讀一點,被錄人姓名後。上曰,李廷烈不入乎?益輔曰,不入矣。上曰,宗班子李益炡,始爲吏曹矣。李厚達旣入,則非有意而然。此則必有妙理矣。上曰,李明祚,亦入乎?益輔曰,入之矣。上曰,然則可謂廣取矣。先正子孫,亦入之乎?益輔曰,李憲默亦入之矣。上曰,先正之兄之子孫亦入乎?益輔曰,此則李忠國而不入矣。上曰,翰圈旣成,召試卽速擧行。仍命書傳敎。弘文錄催促事,申飭本館之意,命書傳旨。上曰,卿等凡事,何不稟於東宮,而稟於予乎?若魯曰,東宮不欲自專,睿意甚盛,臣等雖稟于東宮,東宮亦必轉稟於殿下。臣等又伏慮東宮應接之際,講學不專,故必欲稟裁于殿下矣。若魯曰,訓將今番事,極爲非矣。其在嚴師律之道,不可無警。故臣等草記以入矣。上曰,日前下敎,訓將親聽,而不爲擧行,極爲非矣。若魯曰,雖然,訓將自是重任。今番拿入,實出於嚴師律之盛意,而亦不可數數也。上曰,所達是矣。若魯曰,兵判之拿入,亦過矣。向者閔判府事爲兵判時,亦命拿入,而其後有過矣之敎。臣恐此等之事,若是頻數,則階級由此而漸卑矣。羽良曰,其時闌入,非特訓局軍校,御營前排·各司下人,而門卒甚小,不能禁斷云矣。上曰,此皆大將責也。仍命書傳旨。承旨有闕代,今日政差出,待下批卽爲牌招事。出榻敎傳曰,以書狀所奏下敎。今聞大臣所陳,大體是矣。兩西尤甚設賑邑中,道臣可以加給者詳察,留庫中五分之一加給。所奏中一邑,雖非尤甚邑,旣聞其奏,王者爲民之道,豈恝視乎?一例加給事,自備局,分付該道。傳曰,此正民事方殷之時,況代理初乎?來朝雖値國忌,已有前例,備局日次爲之事,分付。傳曰,參覈使帶去秋官,例也。承旨遞差。時任參議鄭夏彦,亦爲遞差。傳曰,弘錄下敎已久,申飭本館,卽爲擧行。傳曰,此等之時,堤堰之政,尤宜着實,令堤堰司,申飭諸道。傳曰,翰圈旣成,在外人令春秋館,申飭,卽爲擧行。傳曰,內局提擧,不能兼秋官,例也,且有命秋判趙載浩許遞。今日政,竝與參判備擬,待下批牌招察任。傳曰,鳳城會査咨文,旣已來到,參覈使,以承旨南泰耆差下。犯越罪人金仁述等,分付該道,使之罔夜押送。咸鏡監司下批後,其令卽爲辭朝,舊伯亦爲來待。傳曰,旱氣若此,此等之時,尤宜有疏釋之道,而方在靜攝,此時酬應有難。頃者下敎,秋曹不可稽滯,大臣·秋官·兩司,會于賓廳,覆啓中可以傅生者,消商以抄,秋判持稟事,分付。諸臣以次退出。
上在昌德宮。常參·經筵,以代理停。
恭惠王后忌辰。
趙載敏達曰,明日常參,取稟。令曰,停。
大王大妃殿·中宮殿·世子宮·嬪宮·賢嬪宮,政院·玉堂口傳問安。答曰,知道。
大殿,政院·玉堂口傳問安。答曰,勿爲問安。
大王大妃殿·中宮殿·賢嬪宮,藥房口傳問安。答曰,知道。
藥房都提調閔應洙,提調趙載浩,副提調李益輔啓曰,伏未審夜來,聖體調攝若何?湯劑其或進御,臍傍核處,糯米飯貼付後,濃汁連爲順出,而眩氣及搔癢之候,漸益差勝乎?今日臣等率諸御醫,趁早入診,詳察症候,爲宜矣。大王大妃殿氣候何如?臣等不任區區憂慮之至,敢來問安,竝此仰稟。答曰,知道。慈殿氣候差勝後一樣。予則當下敎于入侍矣。
令于李曰,大臣·備局堂上引接。
具允明達曰,刑曹判書柳儼,本曹多有擧行之事,而昨違召命,不卽出肅,殊甚未安,卽爲牌招察任,何如?令曰,依。
鄭翬良達曰,判尹趙載浩,今日出謝本職,而兼帶弘文提學,則不爲肅謝,此雖近來謬例,事體殊甚未安。推考警責,何如?令曰,依。
又達曰,京畿監司柳復明,昨日特敎之下,連爲催促,而尙不出肅,其在事體,極爲未安。推考警責,更爲申飭,使之卽爲入肅,何如?令曰,依。
以執義金宗台,掌令李壽觀,正言李顯重牌不進罷職令旨,令于具允明曰,竝只推,更爲牌招。
李,以備邊司言啓曰,鳳城參覈使,旣已差出,非久當入去。使行盤纏及各人等糧資,依戊辰參覈使例,磨鍊給送之意,分付戶曹惠廳及關西道臣處,何如?傳曰,允。
以李宜老爲事變假注書。
李應協啓曰,事變假注書李宜老,時無職名,令該曹依例付軍職,冠帶常仕,何如?傳曰,允。
正言李顯重達曰,獻納李昌儒,以臣於辭書之末,略付草草數事,批旨開納,且惶且感,情病俱苦,尋單縮伏,召牌之下,隨詣入對。而第臣所論遠配罪人張達星之星字,誤書以晟字,及見金吾配單之改書者而後,始乃詳問而考出,則臣之錯認也,明矣。噫,古人於奏御文字,雖一點之誤,猶稱死罪,則臺閣論人之章,誤書其名字者,不啻誤一點而已。其爲惶悚,當復如何?此非尋常做錯之比,宜卽以此自劾。而昨緣病甚,今始來避,所失尤大,引嫌而退。如果誤書,胡不卽避,迹涉故犯,臺體苟簡,請獻納李昌儒遞差。答曰,依達。
庚午四月十五日辰時,王世子坐時敏堂。大臣·備局堂上引接入對時,左議政金若魯,右議政鄭羽良,行戶曹判書朴文秀,禮曹判書申晩,吏曹判書金尙魯,行司直具聖任,禮曹參判李鼎輔,吏曹參判金尙星,兵曹參判徐命九,漢城右尹洪鳳漢,同副承旨李,校理任,獻納李昌儒,持平李得宗,假注書鄭述祚,事變假注書文命龜,記事官沈鏽,記事官李齊顯,進伏訖。若魯曰,近日日候,冷暖不適,睿候若何?令曰,無事矣。若魯曰,足部調理之候亦何如?令曰,調理之後,一樣無加減矣。若魯曰,大殿氣候,俄者入侍時,纔已承候,而瘡處右邊,尙有結核之患,濃汁亦流出,趁瘳未易,下情憂煎矣。仍曰,瀋陽禮部咨文,昨日出來,以北道犯越事,有所移咨,要令我國,定送査官於鳳城,以北道犯越事,會同行査於一處之地。而彼以康熙四十九年犯越時前例爲之,昨日大朝入侍時,已爲稟定,參覈使以承旨南泰耆差送,而北道罪人,竝爲押送。此乃邊上重事,故仰達矣。盛京禮部回答咨文,爲先數日內入送事,亦爲定奪矣。令曰,唯。若魯曰,北道新伯,催促下送,然後舊伯亦當速來,故新伯今方督促。而今番則査勅不來,誠爲多幸,但鳳城行査之時,安知無弊端耶?是可慮矣。又曰,日昨因忠淸監司洪啓禧狀本,安興餉米糶糴之際,不遵用舊蓄新之法,至於十五六年之陳久云者,事甚駭然。故當該僉使,査現論罪事,覆奏,分付矣。卽見忠淸監司洪啓禧申聞,以前僉使崔台耉·李喜夏·金重萬現告,而崔台耉,聞已身故云,置之,李喜夏·金重萬,令金吾拿處,何如?令曰,依爲之。出擧條又曰,日昨黃海監司嚴瑀申本,以大峴山城舊還未捧,瑞興縣監朴大源居末,有參酌容貸之請,故道臣推考,更爲詳査陳聞後,稟處事覆奏,分付矣。卽見嚴瑀査狀,則大峴米果是前別將各年虛留反作,故當該別將罪狀,上年旣已申聞勘處,同未捧米,始使瑞興縣,句管捧上。而年事未免慘凶,許多逋欠,不得如數準捧云,而前別將虛留反作之數,後錄以聞矣。毋論反作虛留,莫重軍餉,尙多未捧,誠爲可駭。而以前別將之未捧,移屬於本縣者屬耳。而仍論未捧居末之罪,則亦非覈實之道。上年事勢似然,居末論罪一款,特爲勿論。今年則各別嚴勅準捧,而如有未捧,歲末他軍餉,一體計數抄出,居末論罪,宜當。以此分付,何如?令曰,依爲之。出擧條又曰,執義金宗台上書中,有節費廣儲之策,賙濟撫綏之政,宜勅廟堂,及今講究之請,而批答有依施之令矣。卽今虞憂多端,節用惜費,儲穀濟民,最爲急務,臺臣所論,誠甚得宜,廟堂亦當着念擧行。而今年癘疫,死亡相續,旱氣又如此。昨日大霧,又妨牟麥。麥事登熟,然後可期秋成,而癘疫如此,農作不實,殊可悶慮矣。右議政鄭羽良曰,秋牟則九十月收穫後,仍爲耕播,四月晦五月初登場,春牟則六月始刈。卽今三南牟麥之豐歉,未及詳聞,而畿甸則已判失稔,民事誠罔措矣。金若魯曰,俄自大朝,特下傳敎,已有嚴飭。內而諸各司,外而各營門郡邑,仰體朝家節損之意,凡干浮費,一切省減,各別留意於儲蓄之意,更加申飭。而還穀軍餉,半分半留,法意本來至重,至於今年,尤不當加分。故昨日大朝傳敎,兩西尤甚設賑處,只許五分一加分,亦出參酌留庫之法,申飭諸道,各別遵守,畢分後摘奸申聞,依前定奪擧行。至於軍餉,事體尤重,南漢·江都,纔已反庫,各道軍餉,前頭御史出去時及本司郞廳發送時,當有抽栍摘奸之道,爲先出擧條,分付,何如?令曰,依爲之。出擧條又達曰,持平鄭恒齡上書中,有聽政後,諸臣書奏,裒集抄聞之請,批答依施矣。諸臣稟奏中,凡論學論治之說抄出,以備省覽,則必有益於爲治之道,臺臣所論,誠是矣。令政院依臺臣所請,抄出謄書以入,何如?令曰,依爲之。出擧條又達曰,正言李長夏上書中,有公債差緩數年之限,以待癘氣寢息之請,而批答有依施之令矣。第公貨異於私債,非但有難一例停捧。近來京外公貨,多入於商譯之手,曾前所儲,殆至耗竭,尤不當不分遠近,一倂停捧。至於差緩數年之限,未免太過,公債未捧十年以前者,限今年秋成前,姑勿徵捧,其外當捧者,勿爲憑藉此令,徵捧無妨。以此分付,何如?令曰,依爲之。出擧條又達曰,領相久不出仕,廟務積滯,誠爲可悶。首相行公,然後臣等可以仰成協贊,而況今癘疫孔熾,邊憂亦深,決非大臣久入之時。而向者五條陳懇,未免太過,邸下必留意敦勉則好矣。鄭羽良曰,左相之言是矣。令曰,唯。戶判朴文秀曰,大朝軫念京外癘疫之熾盛,使臣任其救濟之策。臣承命救療,各別看審,前冬則纔數百幕,而二月三月之間,亦不過四五百幕,旬日之內,遂至四千二百餘幕,如火益熾,死亡相績,救活之道,不可小緩。故三升米二合醬,各各分給,大朝憂民之政至此,孰不欽仰也哉?民惟邦本,本固邦寧,作之君作之師,代天救民者,是人君之責。而今年運氣不淑,以一國摠而言之,八道死亡,當爲數十萬名,而狀聞之外,亦多見漏。父病則其子救之,兄病則其弟療之,家家病臥,骨肉相扶,何暇念及於農作耶?耕播耘耔,不失其時,然後可望秋成,而癘疫如此,農作已失時矣。旱災又孔酷矣。若五日不雨,則民事誠遑遑矣。臣等不見郊野之色,邸下深居宮中,亦未知民間疾苦如此,若或萬命近止,則國隨而亡矣。大朝方軫念憂恤,而邸下亦宜體念無忽,凡諸日用衣食之間,務存節省之念,則一念之善,亦足導迎和氣,是臣區區之望,今日當體念矣。禮判申晩曰,大臣·重臣,已爲陳達,小臣別無可達,而第癘疫之熾,莫最今年,八路同然,甚於兵燹之慘。此已國家變異,而旱災又從而孔酷,麥事已判凶歉,麥事旣歉則農糧告乏,其勢不能力農,旣不力農,則秋事又將凶歉矣。邸下受命代理,此正宵衣旰食之時,常時必自警惕曰,何以則可以消災,何以則可以救民,念玆在玆,無時少忽,是臣區區之望。令曰,當留念矣。吏參金尙星進曰,大臣俄以節用廣儲之道仰白,平時固然,而此時尤不可已矣。孔子曰,道千乘之國,節用而愛人,使民以時,若但節用而已,則實效未見。古者聖王之菲衣惡食,伯者之騋三千,亶由實心做去,此在邸下之先自躬行。而愛人二字,最有深意,必須視民如傷,以實心行實政,然後可期有效矣。日昨自大朝,有輕囚疏釋之命,而外方囚繫,亦多滿獄,至如殺獄及干犯稍重者,雖非可論,而當此薰染之時,同入囹圄之中,豈無混雜致死,感傷和氣之慮乎?分付各道道臣,如各邑輕囚,宜有疏釋之典。且伏念使民以時者,蓋欲不至於奪農,而役民一款,則已有大朝嚴飭之敎,雖以使客過去時言之,如旗手肩輿軍之屬,亦可除減。而大凡一切擾民之事,痛加禁抑,守宰若不遵行,則道臣狀聞,道臣若不狀聞,則御史發送之時,使之査勘,俾無此時擾民之弊,何如?令曰,依爲之。出擧條校理任進曰,農事失時,則固難望秋成,而學問之道,亦如農作,若失其時,則終無進修之效矣。小臣出外已久,今始登筵,以日記考之,近來停講之時稍多。大凡工夫間斷,最爲學問之大憂患,仰惟大朝付托而期望者,何如?而若以此時,少忽學問上工夫,則前頭事豈不大可悶乎?邸下自代理後,兼察政事,政事亦非別事,惟在學問中耳。政事·學問,交相表裏,必須念念在玆,勿爲作輟則好矣。卽今天災如此,民生盡劉,備堂盡數入對,各有陳達,上下情志,貴在交孚,而淵默太過,無所發落,是豈曰可曰否之道乎?年前小臣,以春坊入侍講,舜大智也,好問而好察邇言章。其時邸下,有體念之敎,小臣至今欽歎。夫好問好察,執兩端用其中者,在於力行如何,必須不爲自用,不恥下問,如有不可行者,權度審擇,酌量力行,然後可以濟事。凡諸政令施措,下詢諸臣,相與講論,則民事亦有益矣。令曰,當體念矣。若魯曰,近來或値調攝之時,則書筵多停,停筵之時,雖於臥內,必有覽書之事,得非召對書筵冊子乎?抑他冊乎?令曰,書筵召對冊及或他冊矣。羽良曰,書筵召對冊子之外,別有當覽者。我朝古事是已,國朝寶鑑,莫切於日用,最宜鑑法,而此猶古事,政令法制,或有不合於卽今者。就其中尤近而最切者,莫如肅廟寶鑑,停筵之時,必以此一冊,時時取覽,則大有益矣。深願留心覽省。令曰,當依此爲之矣。羽良曰,一日二日之間斷,顧何所大段損害?而若間斷,則其弊漸至無窮,故儒臣俄以間斷爲戒,間斷則怠心漸生,政事隨紊,此豈非大可懼者乎?若魯曰,爲山九仞,功虧一簣。古王不息之戒,大抵如此,豈可優游怠忽,以致荒墜之境乎?羽良曰,間斷則雖聖人,必有所損。若謂今日不學而有明日,明日不學而又有明日,則遷延引循,終歸怠惰不振之患矣。周公無逸曰,無皇曰今日樂,此言可謂至言,正好爲法矣。若魯曰,夏禹,以聖人而猶惜寸陰,此可爲人君之法程矣。禮曹參判李鼎輔進曰,諸臣皆以災異修省之道仰達,小臣別無可陳,而帝王修省之要,莫切於勤學,勤學之要,莫切於克己。日用起居,食色衣服之過節,無非私意,至於政令施措之間,或不出於公心,則便是私意。朱夫子曰,河北之賊易去,一己之私難除。講學之際,必以祛私爲心,然後方可爲實地工夫矣。治國之道,莫如保民。故孟子曰,保民而王,莫之能禦。傳曰,獨夫受。又曰是日曷喪。又曰愛民如子。又曰視民如傷。湯以七十里而王,莫非保民之效。伏願邸下,一念之間,常存懷綏之念,俾有保民之實效,則幸甚幸甚。令曰,當體念矣。持平李得宗達曰,今日國忌齋戒,前啓姑停。而今日次對,旣出於大朝特敎,且當此災癘孔酷之日,邸下政學施措之間,豈無可言之事?而入對諸宰,多有無所建白之人,臣竊慨然,請竝從重推考。令曰,依達。獻納李昌儒達曰,臣於辭書之末,略附草草數事,批旨開納,且惶且感,情病俱苦,尋單縮伏,召牌之下,隨詣入對。而第臣所論遠配罪人張達星之星字,誤書以晟字,及見金吾配單之改書者而後,始乃詳問而考出,則臣之錯認也,明矣。噫,古人於奏御文字,雖一點之誤,猶稱死罪,則臺閣論人之章,誤書其名字者,不啻誤一點而已。其爲惶悚,當復如何?此非尋常做錯之比,宜卽以此自劾。而昨緣病甚,今始來避,所失尤大。請令遞斥臣職。令曰,勿辭。同副承旨李曰,獻納李昌儒,再達煩瀆,退待物論矣。令曰,知道。諸臣以次退出。
庚午四月十五日辰時,上御歡慶殿。藥房入診時,都提調閔應洙,提調趙載浩,副提調李益輔,假注書李徽中,記事官李宜哲·金聖佑,醫官金應三·玄起鵬·金壽煃·白興聲·李道吉·李廷德·崔鎭台,進伏訖。上曰,注書誰也?益輔曰,李徽中也。上曰,左右相·吏戶判及玉堂魚錫胤,持文獻通考錢幣卷,同爲入侍。臣徽中傳命。左議政金若魯,右議政鄭羽良,吏曹判書金尙魯,戶曹判書朴文秀,修撰魚錫胤,依下敎入侍。諸醫官以次入診後,應三退伏曰,瘡處小減,而核猶不解,姑付糯米飯,爲宜矣。起鵬曰,首醫所達,是矣。壽煃曰,大勢已差矣。興聲曰,核處雖小解,贅肉猶未盡消,姑付糯米飯,以待膿出,可矣。上曰,老醫勝矣。俄者按之,則膿果出矣。道吉曰,核處比前頗減,不須用他方,只付糯米飯,似好矣。廷德曰,瘡處久不完合,似因瘡孔之小也。上曰,瘡孔非小也,皮潰則自然膿出矣。鎭台曰,核則頗減,而在內者尙未透出,連付糯米飯,制其毒氣,則自底無虞矣。應洙曰,瘡口旣出,則各別愼攝,宜矣。上曰,姑難洗乎?應三曰,不可洗矣。上曰,瘡不厭洗矣。諸醫曰,此時不可徑洗矣。若魯曰,承旨李益輔,適有疾難强,他承旨使之替入,何如?上曰,依爲之。徽中出召他承旨。右承旨趙載敏入侍。上曰,李益輔詳察,勝於乃兄矣。文秀曰,臣於都監見之,能識事務且安詳矣。上曰,然矣。文秀曰,旱氣如此,故牟麥在在不好,而京畿則已判凶歉,民事誠爲可慮矣。若魯曰,內浦則稍勝云矣。上曰,內浦則果勝云矣。吏判曰,自上年十月,癘氣始熾,今通八路,報死亡者,爲十萬餘名矣。文秀曰,道臣狀聞中,死亡之數雖如此,其實幾至二十餘萬。而又有大可憂者,農作全廢矣。羽良曰,顧今民事,田畓陳廢處自多矣。豈不可悶乎?若魯曰,農事大凡不實矣。上命書傳旨曰,此時尤宜儲穀。今番軍作米,曾前作米,申飭諸道,毋敢擅動。其所勤慢,自備局無時抽栍摘奸。京外耗費之事,勿論巨細,一竝嚴禁事,亦令備局,分付。出擧條上曰,軍作米亦有擅用之律乎?若魯曰,有之矣。上曰,無時摘奸,備郞簡便矣。若魯曰,廚傳之弊,比他稍省矣。上曰,然。不以蔬食支待則均矣。上曰,當此災時,夏扇欲禁之,如何?若魯·尙魯曰,今則已造,別無爲弊之端,而閫任中亦有初不爲之者矣。文秀曰,扇饋外,別進封嚴禁,爲宜矣。上曰,李秉泰以廉稱,爲宰時,亦不爲扇餽乎?若魯曰,不爲之矣。上曰,中原亦有餽遺之弊乎?文秀曰,有之矣。羽良曰,古則以土産餽之矣,今則以錢貿於京市而餽之矣。上曰,曾在潛邸時,柳瑺爲朔寧倅餽雉,亦土産也。羽良曰,古則雖有饋遺,遍問朝廷矣。今則只給當要路者,而陸續問之,其弊尤大矣。文秀曰,近來所謂別進封,誠一大弊矣。上曰,夏扇·臘雉則古規也。而至於別進封,卿亦受之否?對曰,臣舊幕數少,故所受不多,然亦何可免乎?上笑曰,然,故古有繭進封之說矣。古有爲吏判,而有受繭賂者,臨政忘其名,仍以繭呼望,古猶如此,餽遺何能禁乎?第五倫事,亦不怪矣。文秀曰,人主一笑一嚬,爲法於下,請勿以此弊,爲一場笑話,而宜別加飭勵矣。錫胤曰,皇朝有一閣老,自內閣歸家,問其家人曰,今歲餽遺幾何?其子曰,獨某知縣不爲之矣。閣老賢其人而薦之,爲布政使。今之在朝廷者,若皆如此,賂遺不期禁而自止矣。上曰,前言戲爾,吾且下敎矣。女範不云乎?有以醢餽其母者,其母不受,今日亦如此,則餽遺之弊自無矣。錫胤曰,此乃群下自勉之事,非必自上申飭者也。上曰,君臣如父子,何不可之有?曾於徐仁修爲海判時,予飭其所以別進於上者,以養其民矣。羽良曰,成廟朝,有烏銜紙墜地,乃守令餽遺件記也。成廟問諸臣,皆稱不受餽,獨一承旨,以實對曰,臣家貧而當女婚,故果求請而受之矣。成廟嘉奬而擢用之。今若論餽遺之弊,臣當先受其責矣。文秀曰,故判書金始煥年高,故臣嘗尊事之矣。臣自嶺營歸,責臣曰,何不問老夫?臣不覺騂然,及入玉堂,政院皆責其不一問,臣亦不勝歉然。臣尙如此,況彼武夫輩乎?上笑曰,今日乃知靈城亦少氣也。尙魯曰,雖以軍門藥帖言之,親舊之來求者,一竝防塞,甚切迫矣。上曰,忍耐則自然挨過矣。冬夏例餽以大同除減乎?文秀曰,若減大同,則受之者之心猶安矣。而此莫非守令自辦也。令守何從而得乎?不過剝割生民之物也。上曰,冬夏應饋外,自備局一切禁之,如何?若魯·羽良曰,儘好矣。上曰,今夏扇子則見樣次勿禁,亦無妨矣。上曰,儒臣頃日所達省弊之道,不在扇之長短云者是矣。尙魯曰,然亦省弊不貲矣。錫胤曰,不必禁其長短,只禁其奇巧,則斯好矣。若魯曰,今人所言,雖皆如此,其實皆好奇巧矣。載敏曰,見奇巧扇制,問之則某邑某人所制也。未幾,其人官路,漸次亨通,而遂皆爲好州府,如此而何能禁閫邑奇巧之制乎?朝廷若皆不好奇巧,則雖勸而不爲之矣。若魯曰,唐之陸贄,鞭靴之屬,亦不受矣。羽良曰,故陸贄之言,曰鞭靴不已寵賂章也。上命書傳旨曰,曾有例,申飭活人署,能善救療者,依前施賞,不能救療者重勘。而噫,活人署外,雖常人,出米濟民,國有賞,拯活人命,亦有賞,況救活多人乎?旣命戶判,有功者末稍以奏施賞。出擧條上曰,雖只如此下敎,戶判足因此善諭矣。尙魯曰,臣曾於軍門,別定軍官,多方救療,多活人命,今亦申飭活人署·戶曹,則必有效矣。上曰,活人賞加冒受之弊,比捉虎,何如?羽良曰,活人賞加之孟浪,甚於捉虎矣。載敏曰,活人賞加,類多虛罔。臣聞江上一豪宗,募人入水,又募人拯之,仍圖活人之賞。文秀曰,此則猶有可據,其他無實者,亦何限乎?羽良曰,是以臣待罪銓曹時,活人回啓數十張,皆勿施矣。若魯曰,捉虎之無實,亦不減於活人矣。羽良曰,然勿論某人之受賞,旣除猛獸,則亦不妨矣。若魯曰,亦有以一皮,屢受賞之弊矣。尙魯曰,古有此弊,今則兵判親察,割頭出給,故無此弊矣。若魯曰,誰復有詳察者乎?雖察之,更連頭皮而納之者,種種有之矣。然勿論活人捉虎,旣有賞加之典,則亦不當以此而廢其典矣。上曰,所達是矣。捕賊加資敎旨之下,皆書所捕賊人姓名乎?尙魯曰,不必一一書之矣。上曰,此後一一書之,可也。羽良曰,上候方在調攝中,臣等請退出矣。上曰,只拈文獻通考錢幣條,暫講鑄錢事,可也。羽良曰,後日登對時,更確,爲宜矣。上謂文秀曰,卿曾言鐵錢可鑄,果可鑄乎?自本曹姑先試鑄,可也。文秀曰,大報壇定例文書皇壇二字,改之以壇所,何如?上曰,以別冊爲之,勿混置於各司定例中,可也。若魯曰,臣等俱以無似,待罪鼎席,無所報效矣。首相重卜日久,尙無動靜,敦勉以出,何如?況今天災時變如此,尤宜各別勉出,共濟國事矣。上曰,豈不敦勉乎?若魯曰,各別敦勉,可矣。羽良曰,左相所達是矣。請勿循例勉出,何如?上曰,有卿等二人,故姑令調息矣。當依所達爲之矣。羽良曰,領相之病,今則快差矣。上曰,頃者自燕歸對,予見其脚步之狀,退出之後,予還內笑之曰,無乃托病,而以爲圖免之計耶云矣。所達如此,當加意敦勉矣。若魯請敍大祭不參卿宰,羽良請敍違牌侍從諸人,尙魯請敍朝參不參臺臣。上命書傳旨曰,今番大祭不參卿宰,飭已行矣,竝敍用。頃者朝參不參臺臣,堂下侍從臣違牌及罷職人,亦爲敍用。出擧條上曰,卿宰旣已敍用,則備堂似當還差矣。若魯曰,前判書元景夏·徐宗伋·徐命彬,前參判趙榮國·權爀·申思建,備局堂上差下,元景夏湖南句管之任,趙榮國關西句管之任,使之仍察,元景夏惠廳堂上,李益炡備局堂上,竝還差,何如?上曰,依爲之。出擧條尙魯曰,一新縣當依傳敎,復舊號爲南原府使矣。時任縣監尹光迪,未經四品,改差,何如?上曰,依爲之。出擧條文秀曰,不從臣等言,親行大祭,以致患候,此後則一倍戒愼,幸甚。尙魯曰,臣竊瞻天顔,頗不如前,不勝憂慮,另加調攝,幸甚。若魯曰,近日姑難引接臣僚矣。上曰,有可引接者,則當下敎矣。諸臣臨退時,上命載敏,書梨花亭小識五字。仍退出。
上在昌德宮。常參·經筵,以代理停。
鄭翬良達曰,明日常參,取稟。令曰,停。
李達曰,大司憲金鎭商在外,持平呂善應,掌令鄭漢奎在外,掌令李壽觀,持平李得宗,執義金宗台呈辭。今日以監察茶時之意,敢達。令曰,知道。
大王大妃殿·中宮殿·賢嬪宮,藥房口傳問安。答曰,知道。
藥房都提調臣閔應洙,提調臣趙載浩,副提調臣李益輔啓曰,旱餘得雨,伏未審夜來,聖體調攝,若何?湯劑更爲進御,臍傍核處,糯米飯連爲貼付,膿汁亦一向順出,而眩氣及瘙癢之候,漸益差勝乎?今日臣等率諸醫,趁早入診,詳察症候,爲宜矣。大王大妃殿氣候,何如?臣等不任區區憂慮之至,敢來問安,竝此仰稟。答曰,知道。慈殿氣候一樣。予則曉來甘雨,爲民幸焉。氣則已下敎于入侍醫官,而今則向愈,此乃挾痰,想必多日,勿爲逐日問候。
具允明,以都摠府言啓曰,今日入直內三廳,武兼禁軍及軍兵等,當爲中日習射,而雨勢如此,不得爲之之意,敢啓。答曰,知道。
鄭翬良達曰,左副承旨具允明,今日不爲仕進,卽爲牌招,何如?令曰,依。
假注書鄭述祚有頉,代以洪亮漢爲假注書。
李啓曰,假注書洪亮漢,時無職名,令該曹依例付軍職,冠帶常仕,何如?傳曰,允。
又以備邊司言啓曰,盛京禮部回咨,依前例入送鳳城事,命下矣。咨文草旣已啓下,今方正書,待安寶,定禁軍騎撥,下送灣府,使之入送鳳城,卽傳盛京之意,分付,何如?傳曰,允。
具允明,以備邊司言達曰,甲山府使柳鎭斗,在任身死。而曾經防禦使,返柩時,依例擔軍題給之意,分付所經各道,何如?令曰,依。
又以備邊司言達曰,觀此咸鏡監司鄭益河軍餉還上捧未捧申本,則元還上未捧,鏡城判官睦宗夏,爲居末,會寧前府使李徵瑞,爲之次,交濟倉穀未捧,洪原前縣監尹汲,爲居末,鏡城判官睦宗夏,爲居二,穩城前府使趙泰彦,爲居三矣。元還上未捧兩邑守令,依事目居末決杖,居二推考,交濟穀未捧,上年北道,値歉設賑,雖不可以常年責之,旣有定式,居末洪原前縣監尹汲拿問,居二鏡城判官睦宗夏,以元還上居末,已爲勘處,置之,居三穩城府使趙泰彦,推考,何如?令曰,依。
又以右邊捕盜廳言達曰,有賊黨窺捕事,本廳軍官·軍士,發送于畿內之意敢達。令曰,知道。
李,以刑曹言達曰,日昨因獻納李昌儒上書,賣文人林溎遠配事令下,而林溎,時在全羅道淳昌地云,故發關捉來定配之意,草記達下矣。林溎今始自現,定配所發配於慶尙道昌原府之意敢達。令曰,知道。
又以兵曹言啓曰,武藝別監嚴致夢,內中日試才時,鳥銃無間連三次三發三中,似當依法典直赴殿試,三次所受賜馬之帖,亦當一倂還收。而係干恩典,自下不敢擅便,上裁,何如?傳曰,原單字入之。
令咸鏡監司李喆輔書。王世子若曰,地有遠近而緩急異勢,責均旬宣而輕重隨時。玆輟內服之翰屛,庸畀北門之鎖鑰。眷彼關外之遐域,實我海右之雄藩。五嶺重遮,殆天險所以設,六州踔遠,或王化所不沾。採蔘薰貂,奸民之罣禁相繼,射雕逐鹿,獵胡之踰境靡常。惟平時鎭撫之爲難,在今日事釁之可慮。殺人于貨,議方急於西査,馳驛以咨,憂實深於北顧。群囚遞送,想多煩擾之嘆,舊伯催還,孰堪戢綏之責?況癘氣之尙熾,可哀顚連,念賑政之方張,尤急綜核。歷數近列,寔難其人。惟卿,姿性靜凝,氣度端亮。居家飭躬以簡素,恥作虛矯之風,揆事裁物之精深,蔚有經綸之望。自在翰苑玉署,咸推煥猷之文,及置銓部銀臺,良由在心之簡。蓋中間宦跡之或滯,蘊抱莫施,亦前後使命之屢將,夷險不擇。雖一心守躁競之戒,逡巡者多,然隨事殫勤款之忠,績庸則茂。玆授卿以咸鏡道觀察使兼兵馬水軍節度使巡察使咸興府尹。卿其祗服寵命,益究遠圖。仁撫飢疲,體大朝恫瘝之念,威慴奸猾,嚴邊關出入之防。懲貪汚而奬廉能,用明考績,修城隍而鍊甲兵,克勤詰戎。惟斟酌設施之宜,須藉經術之交濟,若風化禮敎之本,亦係學校之敦興。自餘稟裁,厥有典憲。於戲,歐陽開封之政,卿旣似之,德裕西川之治,余所望者。要得君重,毋憚獨賢。故玆令示,想宜知悉。大司成任珽製進
上在昌德宮。常參·經筵,以代理停。
下直,陽智縣監金道健,龍仁縣令尹洸,楊根郡守李壽頤,高嶺僉使朱杓,造山萬戶尹德讓,包伊萬戶趙弘璧,吾老梁萬戶禹萬復。
具允明達曰,明日常參,取稟。令曰,停。
又達曰,大司憲金鎭商在外,執義金宗台,掌令李壽觀,持平李得宗呈辭,呂善應,掌令鄭漢奎在外。今日以監察茶時之意,敢達。令曰,知道。
備忘記,傳于具允明曰,今下弓矢,高嶺僉使朱杓,造山萬戶尹德讓,吾老梁萬戶禹萬復處給送。
李益輔達曰,右副承旨李應協,今日不爲仕進,卽爲牌招,何如?令曰,依。
具允明達曰,判義禁趙觀彬,除拜之後,尙不出肅,事甚未安。卽爲牌招察任,何如?令曰,依。
李達曰,卽者下番翰林金聖佑,謂有身病,陳書徑出,依承傳禁推徽音捧入之意,敢達。令曰,知道。
又達曰,卽者上番翰林李宜哲,以下番翰林金聖佑之徑出,謂之墜落館規,陳書徑出,原書纔已退却矣。所當直捧禁推徽旨,而此與無端徑出有異,推考警責,仍卽牌招。奉敎宋文載,待敎黃仁儉,檢閱李齊顯,亦爲一體牌招,推移入直,何如?令曰,依。
以奉敎宋文載,待敎黃仁儉,檢閱李齊顯·李宜哲等牌不進罷職令旨,令于李曰,竝推考徽旨捧入。
李達曰,奉敎宋文載,待敎黃仁儉,檢閱李齊顯·李宜哲,旣有只推之令,竝卽牌招,推移入直,何如?令曰,依。
事變假注書李宜老有頉,代以崔爲事變假注書。
傳于李曰,儒臣持聖學輯要入侍。
李達曰,修撰魚錫胤,以其親病陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
又達曰,文學韓光肇,以其親病陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
又達曰,大司成任珽,除拜後過三日不爲出肅,事甚未安。推考警責,仍卽牌招,何如?令曰,依。
又以侍講院言達曰,本院上番文學韓光肇,連日入直矣,以親病猝重,陳書徑出,輔德鄭宲,受由在外,兼輔德徐志修,奉命在外,弼善未差,兼弼善任,入直玉堂,兼文學金陽澤,方在禁推中。上番他無推移之員,勢當以下番,姑陞入直。而兼司書金文行,奉命在外,說書未差,兼說書黃仁儉,以本職,纔已違牌,院中只有司書臣鏽。非但上番闕直,當此連日開講之時,講官不可不備員。在前如此之時,多有變通之例,在外人員,令政院稟旨變通,與未差之代,以在京無故人,一體差出,待下批仍卽牌招,以爲推移入直之地,何如?令曰,依。
又以吏曹言達曰,本曹正郞鄭光震,身病甚重,勢難察任。今姑改差,何如?令曰,依。
正言李顯重達曰,臣於昨日辭書之末,略論覈使之當改,過慮則有之,豈敢有一毫私意?而及承睿答,不惟不從,誨責截峻,臣誠慙惶,不知所以措躬。緣臣無狀,濫據臺地,啓邸下輕視之心,此尤臣之罪也。其何可一刻抗顔於臺次乎?請令遞斥臣職。答曰,勿辭。
李達曰,正言李顯重,再達煩瀆,退待物論矣。令曰,知道。
義州府尹·平安監司狀啓,盛京禮部咨文中,該地方官一倂之倂字,以員字誤書上送,惶恐待罪事,傳于李曰,勿待罪事,回諭。
左副承旨具允明書曰,伏以臣至愚極陋,實無寸長,而猥荷簡擢,忝居近密,恩深報蔑,以愧以懼。抑臣有懇迫情私,業欲仰暴,而顧以新被寵渥,未敢遽有陳乞,囁嚅至今,中自耿結。伏惟聖朝,以孝爲治,凡係朝臣,爲親情懇,靡不曲遂,錫類不匱,仁恩普浹。臣以何心,獨自阻於慈覆之下哉?臣之所後父,早沒無子,偏母取臣子之,鞠育勤閔,倚以爲生。臣之得有成立,母之慈也。母之不忍自滅其一縷之命,得至今日者,亦臣之故也。母之所以期望於臣,臣之所以欲報於母者,庸有極乎?臣今僥倖通籍,秩至緋玉,若可以少悅親心,而實無以自望於爲子之職。每念及此,怵焉自傷。臣世受國恩,依藉光業,菽水之供,不至匱乏。而婦人之情,以專城致養爲貴,人子之心,以板輿將老爲榮。在家而列三釜,不如薄邑之供斗廩,此則恒情所同,先輩所重也。自臣通仕以來,惟此一事,常係心腑。而臣旣計拙營求,一日二日,遂成差池。到今臣母,年旣六十,疾病轉㞃,床席沈頓,奄奄若八九十歲人,時或病甚危綴,則諄諄苦語,以將不得一見官養爲限,傍人聞之,爲之代悲。臣情到此,何以自堪?念臣父子,受大朝不世之恩,前後筵敎,銘在心骨,涓埃塵刹,無計報答,依近日月,奔走夙夜,卽臣之至願,豈遽欲違文陛而出外邑哉?誠以崦嵫之景將頹,烏鳥之情轉急,迫切之極,情不自抑,輒敢盡暴衷懇于离明之下。伏乞睿慈,曲垂矜諒,許畀臣一小邑,俾遂便養之願。千萬血祝,臣不勝涕泣。答曰,覽書具悉。書辭令該曹稟處。
正言李顯重書曰,伏以臣姿性愚戇,情勢危苦,臺端一步,矢心自畫。而昨値齋日,書籲見却,納牌徑歸,恭竢罪罷。俄而恩旨忽降,再召狎至,格外異數,義不竢駕,章惶趨謝,蓋欲一伸其感戴之悃而已,豈敢自處以言官,而因仍蹲據也哉?念臣跡畸命蹇,遭値不幸,乃以藐然一新進,至被黨首之嚴敎,人臣負此罪名,何以自容?向微大朝至仁如天,臣身之虀粉,久矣。有時追思,尙爾骨驚。自是以來,憂悸成習,志節坐銷,固不合於聖朝言責之任,而藉令收召魂精,竭氣力論得失,一出臣口,便非公議,將何以事君哉?今臣處義,惟當緘口囚舌,退守拙分,以無負我大朝玉成之恩耳。伏乞睿慈,憐臣至情,察臣血懇,特許鐫削。仍令選部,勿復檢擬臺望,以爲當世循默者之戒焉。臣方自劾,何暇論人?事係邊釁,不得不言,而亦未敢自信其言之必當也。臣竊伏聞,參覈使南泰耆之定送,出於大朝之特簡云,仰惟則哲之明,寧或有失於貌取。愚臣過慮以爲,泰耆曾已試用於前矣。南舶燒蔘,雖諉於無妄之災,亦係束下之不謹,持是以往,何事不僨?疆外制變,恐難獨任,倘邸下不以臣言爲不可,仰稟大朝,劃卽遞改,別求可堪之人,以重國體焉。臣於泰耆,有新知而無宿嫌,今此所論,斷無他腸,不以人廢言,幸甚。臣無任屛營惶汗之至。答曰,覽書具悉。初登此職,挾雜之意,敢售於大朝特差之下,今予代理之時乎?良可寒心。而至於往事,尤可笑也。
大司成任珽書曰,伏以臣疾病癃痼,望斷陳力,前後除旨,一未承膺,分義都虧,惶隕冞切。迺者國子新命,遽及於杜門跧伏之中,臣誠驚惶感激,不省所措。今臣所叨之任,乃古敎胄之職也。苟非經術文學,有以叶士望而振儒化,則莫宜居之。顧臣小少握槧,以至白紛,而不過雕篆小技而已,尙不堪爲童子師,況敢晏然居皐比之席,稱師儒之長乎?自知不似,人謂斯何?反復揣度,決無堪承之望。玆敢悉暴由中之懇,仰瀆离明之照。伏乞亟許鐫改臣所帶職名,以重榮選,以安賤分,千萬幸甚。臣無任屛營祈懇之至。答曰,覽書具悉。爾其勿辭,從速察職。
文學韓光肇書曰,伏以臣於直中,得接家信,則臣父素患痰癖之症,挾食添劇,吐瀉俱作,轉成氣癨,胸腹如刺,針藥無效,種種症形,皆係危惡。臣自聞此報,方寸煎灼,實難暫時按住,忙陳短章,徑出禁門。伏乞离明,俯諒臣情理之萬萬切急,亟遞臣職,以便救護。仍治臣擅離之罪,以肅朝綱,不勝幸甚。臣無任屛〈營〉祈懇之至。答曰,覽書具悉。爾其勿辭,救護父病。
修撰魚錫胤書曰,伏以臣之情私,豈有一分供職之望?而由限纔過,召牌遽辱,且伏聞藥院問候有日,翌朝當有本館起居之禮,不敢復事違傲,抑情承詣,仍又持被,已過數日矣。念臣母病,非一時偶感,卽數十年沈痼之疾。而自經向來臣弟病憂以來,大段添劇,痰火熾盛,而食飮全却,澌毁轉甚,而扶接無路,省覺昏瞀,開睫絶稀,種種諸症,俱係危惡。臣每當門鑰旣下,伻報稍阻,方寸一倍焦灼,達曙不得成眠,以此情理,實無以鎖直於深嚴之地。玆敢短章哀籲,徑出禁門,每有一番陳情,輒增一番惶恐,悚懍之極,如不欲生。伏乞睿慈,俯加憐察,削臣見帶之職,俾便救護。治臣擅離之罪,以肅朝綱,不勝幸甚。臣無任屛營祈懇之至。答曰,覽書具悉。爾其勿辭,救護母病。
庚午四月十七日酉時,上御歡慶殿。儒臣入侍時,同副承旨李,校理任,假注書洪亮漢,編修官許錫,記注官金弘澤,以次進伏。上曰,自省編乎?曰,有聖學輯要持入之命,故自省編不爲持來矣。上曰,自省編上卷持來,可也。臣亮漢承命出來之際,上曰,彼注書乃洪亮漢耶?曰,然矣。臣持入自省編上卷。上曰,儒臣讀之。讀序畢。上曰,承旨讀之。讀自古人之敎,止字字服膺。上曰,注書讀之。臣亮漢讀自舜·盜跖之分,止莫不敬畏也。上曰,兼春秋讀之。錫讀自孟子云,止涕被面矣。上曰,下番春秋讀之。弘澤讀自予以涼德奉我皇兄。上曰,止之。仍下敎曰,自日昨親祭以來,感懷一倍,卽今瘡腫,尙未完合。而儒臣在直,故今此召見,意有所在,且講止於此章者,亦由於興感,而三復蓼莪之意也。曰,殿下瘡候,尙未完復,而有此賜對之命,不但入侍諸臣之欽仰,在外之人,亦皆欣悅矣。殿下每於前後,有憧憧等下敎,燕閑之中,若有如此時,則臣等雖甚鹵莽,頻頻召入而講論,則亦將有益於靜攝中發舒之道矣。又曰,聖學輯要,一二次進講,自可究竟。日後繼講冊子,定以何書乎?或下詢領監事而定之乎?或自上下敎而定之乎?上曰,旣異法講,不必別定他冊,以曾所進講者,欲時時重講朱子語類,何如?曰,全帙浩多矣。上曰,曾講中有朱子語類抄矣。曰,此則編帙不多矣。上曰,當以此重講矣。曰,以文字書出乎?上曰,儒臣親承此敎,奉行,可也。夜對時則自省編·夙夜箴,隨下敎持入,可也。曰,臣於日昨,進參於東宮次對時,以學問患在間斷,無故時,則不宜停講之意,有所仰勉矣。上曰,書筵不爲之乎?對曰,然而鎭日開講時則有之矣。上曰,意謂近來,不廢書筵矣。果不爲之乎?傳曰,此政惜寸陰之時,元良胄筵,其停已久,待朝依例爲之事,分付春坊。出榻敎曰,賓客之入參書筵,多有所益,而代理之後,拘於禮節之難便,不參久矣。此後則下詢大臣停當,賓客之參書筵可否,永爲定式,似好矣。上曰,拘於禮節則過矣。旣有前例,景廟代理時,謄錄考出,後日儒臣入侍時,陳達,可也。曰,卽今玉堂,或奉命在外,或就理,或以外任,未及上來。校理洪樂性,則復命肅謝後,連呈辭單,故下番方空,番次不備矣。上曰,金善行之外除,在李奎采之後乎?弘錄亦已申飭否耶?曰,善行外除,果後於奎采,而弘錄事,頃日次對時,果已下敎矣。傳曰,弘錄下敎之後,尙今寥寥,玆又申飭,御史外,奉命儒臣,復命後,卽爲擧行,分付。出榻敎上曰,今年內年老而加資,侍從臣父年七十加資者及特敎加資者誰某耶?曰,不知矣。上曰,若不知則置之。諸臣遂退。
上在昌德宮。常參·經筵,以代理停。
下直,慶尙左水虞候宋昌周,春川府使田雲祥。
鄭翬良達曰,明日常參,取稟。令曰,停。
李應協達曰,大司憲金鎭商在外,執義金宗台,掌令李壽觀,持平李得宗呈辭,掌令鄭漢奎,持平呂善應在外。今日以監察茶時之意,敢達。令曰,知道。
大王大妃殿·中宮殿·賢嬪宮,藥房口傳問安。答曰,知道。
藥房都提調臣閔應洙,提調臣趙載浩,同副承旨臣李啓曰,伏未審日間,聖體調攝,若何?湯劑其已進御,臍傍核處,糯米飯連爲貼付,膿汁亦爲順出,漸有向愈之勢,而眩氣及瘙癢之候,益須差勝乎?今日臣等率諸御醫,趁早入診,詳察聖候,爲宜矣。大王大妃殿氣候,何如?臣等不任區區憂慮之至,敢來問安,竝此仰稟。答曰,知道。慈殿氣候一樣。予則當下敎于入侍矣。
李應協達曰,正言李顯重,引避退待,已至經宿,尙未處置,事甚未安。除在外外,正言李長夏,卽爲牌招,以爲處置之地,何如?令曰,依。
鄭翬良達曰,判義禁趙觀彬,昨違召命,尙不出肅,事甚未安,卽爲牌招,何如?令曰,依。
又達曰,大司成任珽,書批已下,卽爲牌招察任,何如?令曰,依。
又達曰,待敎黃仁儉,檢閱李宜哲,書批已下,竝卽牌招入直,何如?令曰,依。
李達曰,預備兼春秋黃,身病猝重,勢難察任。今姑減下,何如?令曰,依。
假注書洪亮漢有頉,代以李廷烈爲假注書。
具允明啓曰,事變假注書崔,時無職名,令該曹依例付軍職,冠帶常仕,何如?傳曰,允。
李啓曰,預備兼春秋黃,身病減下事依下矣。其代令該曹爲先口傳差出,戶曹·刑曹·工曹·兼春秋,亦令一體口傳差出,何如?傳曰,允。
鄭翬良,以弘文館言達曰,本館下番闕直,事甚未安。副校理洪樂性,由限已過,修撰金陽澤,副修撰尹東度,帶職蒙宥,竝卽牌招,以爲推移入直之地,何如?令曰,依。
李達曰,以校理洪樂性,副修撰尹東度牌不進罷職令旨。令曰,推考徽旨捧入。
又以侍講院言達曰,曾經師傅喪,例有遣宮官致弔致祭之事矣。卒奉朝賀金興慶,曾經師而致弔致祭一節,不卽稟達,未及擧行於成服之日,事甚未安。當該堂上推考,致弔致祭,依例擧行事,分付該曹。而本院亦難免不察之失,惶恐敢達。令曰,知道。
具允明,以武臣堂上以上朔試射所差備官,以試官意啓曰,今日試射時,副司勇李時英病不進。依承傳罷職,何如?傳曰,允。
李應協,以義禁府言達曰,全羅·慶尙兩道監司狀達據,刑曹粘目內,興陽前縣監朴良藎,移本府處置事達下矣。朴良藎自任所時未上來,依例發遣府羅將,拿來,何如?令曰,依。
具允明,以兵曹言啓曰,武藝別監吳墨不,內中日試才時,鳥銃無間連三次三發三中,似當依法典直赴殿試,三次所受賜馬之帖,亦當一倂還收。而係干恩典,自下不敢擅便,上裁,何如?傳曰,原單子入之。
正言李長夏達曰,請充軍罪人李時蕃,依律處斷。請逆魁坦緣坐籍沒等事,亟令王府,依法擧行。請罪人泰績,仍令鞫廳,嚴刑得情,夬正王法。請徑斃罪人畬孥籍等事,亟令王府,依大逆律擧行。請戊申逆賊巨魁之子以年未滿未及施法者,亟令王府,竝行孥戮之典。請賊濂收孥籍産,亟令擧行。請罪人龍發·斗齡·戒剛,仍令鞫廳,嚴刑得情,夬正王法。請恒延·命垕·敏樞,仍令鞫廳,嚴鞫得情。請罪人八金,依本律施行。請爟極邊遠竄。已上措辭見上新達,慶尙左兵使盧啓禎,爲人殘忍,行己衄汚,善事拔身,到處貪虐。曾在西郡,築城修廨,至陞嘉善,纔過數年,城廨竝頹。其欺瞞朝家,濫受恩資之罪,合被重究,而累遷閫任,反若賞功酬勞者然,除目之下,物情駭憤。請慶尙左兵使盧啓禎削職。永興,是北路雄府,不可不擇差。而府使趙載彦,陛辭之日,不通七事,冒沒赴任,專事貪虐,假托賑恤,多得營穀,盡歸私橐。土校干政,倉監呼冤,荒歲字牧之任,不可仍畀,以貽生民之害。請永興府使趙載彦罷職。新除授司憲府持平呂善應,時在忠淸道鎭川地。請斯速乘馹上來事,下諭。正言李顯重,以臣於昨日辭書之末,略論覈使之當改,過慮則有之,豈敢有一毫私意?而及承睿答,不惟不從,誨責截峻,臣誠慙惶,不知所以措躬。緣臣無狀,濫據臺地,啓邸下輕視之心,此尤臣之罪也。其何可一刻抗顔於臺次乎?引嫌而退,掎摭往事,匪出公心,責敎之下,勢難仍在。請正言李顯重遞差。答曰,不從。末端兩件事及下諭處置事,依達。
左承旨李益輔書曰,伏以臣於日前診筵入侍,素患痰癖之症,忽然上衝,呼吸莫通,幾至昏塞,稟告先退,多灌藥物,大勢雖歇,餘氣尙存。而適當大朝鎭日入診之時,不敢言病,忍死赴院,不能調治。且因食飮之失宜,前症重發,達宵苦痛,左牽右刺,作一籧篨。今日起居之班,隷徒已備,而痛勢加劇,欲起還仆,無計動作,終未得進參。有臣如此,生不如死。玆敢疾聲仰籲於离明之下。伏乞邸下,亟諒臣病重實狀,特遞臣所帶職名。仍治臣闕禮之罪,以肅朝綱,以延殘喘,千萬幸甚。臣無任屛營祈懇之至。答曰,覽書具悉。爾其勿辭,調理察職。
司諫李燮元書曰,伏以諫省新除,忽及於待罪下邑之際,繼而有馹召之命,榮耀所及,瞻聆皆聳。臣是何人?得此誤恩,驚惶悚蹙,靡所容措。固宜卽日登道,進身於京輦之下,少伸其區區感惶之私。而第念臣老母,今年八十有二矣。宿病淹淹,恒有朝夕難保之慮,而近又添感於春夏交節之際,食飮專却,元委漸脫。症形旣篤,情私益急,旣不可扶將趲進,又不忍離捨獨往,行止兩難,方寸靡定,不知所以爲計。臣竊伏惟我邸下,自聽政以後,尤尙孝理,凡於臣僚控急之章,輒賜頷許。臣有萬分焦迫之私,而嚴畏分義,不爲仰聞於离照之下,則雖以如天之廣覆,而何以普照之哉?玆敢疾聲仰籲,冀蒙遞解。伏乞离明,特賜照察,亟許鐫削,得以安意將往,俾盡子職,則殞結圖報,庶在他日矣。臣無任屛營祈懇之至。答曰,覽書具悉。爾其勿辭,俟母病間上來。
待敎黃仁儉,檢閱李宜哲,聯名書曰,伏以臣等,猥以無似,濫叨吏職,自知不稱,常切愧懼。成命之下,冒當史圈,區區之志,惟期務加審愼,無負我聖朝立法之盛意。及其圈成,大失所圖,壬戌凶黨之餘孽,亦與圈中。夫李聖至之名,在勘亂錄,李顯章之以凶疏,罪死海島者,今其子若姪,俱參其間,是固臣等初未覺察之致,而亦何敢晏然而已哉?雖然其時臣等,見聞不審,未敢卽發,退而考見文字,則明有可據,故不避後時之誅,敢此冒陳。而至於三點中數三人,旣非臣等與下番金聖佑之所圈,則其所準點,從何而出乎?當時臣等,相顧惝怳,莫知其故,及至今日,出而相對,然後始覺訝惑之不虛。噫,史官圈點,何等嚴重,而畢竟瀆事,乃至於此,此莫非臣等蒙昧不審之罪?究厥所坐,萬戮猶輕。伏乞睿慈,亟加嚴誅,以重史事,以防後弊,千萬幸甚。臣等無任屛營祈懇之至。答曰,覽書具悉。一時做錯,其何過嫌?爾等勿辭,從速察職。
庚午四月十八日辰時,上御歡慶殿。藥房入診入侍時,都提調閔應洙,提調趙載浩,同副承旨李,記事官南鶴老,編修官許錫,記注官金弘澤,醫官金應三·玄起鵬·金壽煃·白興聲·李廷德·崔鎭台·金重泰,進伏訖。應洙進曰,數日來聖體,若何?上曰,一樣矣。應洙曰,核處膿汁,連爲順出,而加減何如?上曰,核處亦一樣無減矣。應洙曰,糯米飯,去夜幾次貼付乎?上曰,六次貼付矣。應洙曰,夜來有消減之勢乎?上曰,核處雖大如錢隻,而漸似柔緩矣。應洙曰,膝部痛處,何如耶?上曰,今則能跪坐矣。應洙曰,湯劑連爲進御乎?上曰,自今日欲爲進服矣。應洙曰,眩氣何如?上曰,一樣矣。應洙曰,瘙癢之候,何如?上曰,今已向差矣。應洙曰,大王大妃殿氣候,何如?上曰,安寧矣。應洙曰,王世子氣候,何如?上曰,安過矣。昨聞儒臣之言,停書筵已久云,故自今日使爲之矣。應洙曰,以問候之時,姑停書筵云矣。上曰,春坊非矣,其在輔導之道,不當如是矣。應洙曰,使醫官診候,何如?上曰,唯。應三診畢曰,脈度左右三部,大體甚調匀矣。起鵬診畢曰,左三部微數,右三部沈靜,脈候甚調匀矣。壽煃等以次診畢後,所達之言,與應三略同。上曰,糯米飯貼付甚難矣。應洙曰,日漸向暖,連付熱飯,想必難矣。上曰,都承旨行公耶?曰,連爲仕進矣。應洙曰,副提調李益輔有實病,故同副以代房入侍矣。應洙曰,核處使醫官診察,何如?上曰,唯。使諸醫皆入殿內,詳察,可也。醫官等以次入診後出伏。應三曰,右邊結核處,比昨似有消減之勢矣。起鵬曰,核處視昨稍減,糯米飯連付,宜矣。壽煃曰,連付糯飯,而膿汁順出,則自爾漸向消減矣。興聲曰,糯米飯頻頻貼付,則包膜盡爲消出矣。廷德曰,核處膿汁,今無停蓄,包膜盡爲消出而然矣。鎭台曰,大體言之,則血邊多而痰邊少,膿汁之出尙遠,糯米飯中,置田螺肉而貼付,則尤有其效矣。上曰,付糯飯後,結核近處,有如菉豆大出者,而卽爲作痂,昨日似有刺痛之意,裏面膿汁,未盡消出而然耶?興聲曰,膿汁猶未盡出,故雖有刺痛之時,而包膜幾盡消出矣。上曰,田螺肉雖是例用之藥,不欲付之矣。應洙曰,諸醫皆以糯米飯陳達,連爲貼付,宜矣。而以事理言之,臣等當爲入直,而以再昨事言之,批答中無入診之敎,故臣等不得已退去,此亦無前之事矣。臣等雖不得頻頻入侍,而醫官則不可不逐日入診矣。上曰,予亦忘却矣。以已爲下敎於入侍醫官爲敎,則卿等雖未入侍,亦何妨耶?應洙曰,自今日逐日問候,不可已矣。上曰,不必逐日問候矣。應洙曰,瘡腫與他病有異,入診醫官,不可使之出入於外間矣。以此申飭,何如?上曰,不必申飭矣。應洙曰,凡諸瘡腫,自有飮食禁忌之物,使醫官書入其所當禁忌之物,何如?上曰,不必書入矣。應洙曰,飮食節宣之際,不可不各別謹愼,或有失攝之事,則豈不可悶乎?上曰,所陳誠是,當留念矣。諸臣以次退出。
上在昌德宮。常參·經筵,以代理停。
酉時,雨雹,狀如豆,夜一更二更,巽方坤方,有氣如火光。
李達曰,明日常參,取稟。令曰,停。
李應協達曰,大司憲金鎭商,掌令鄭漢奎,持平呂善應在外,執義金宗台,掌令李壽觀,持平李得宗呈辭。今日以監察茶時之意,敢達。令曰,知道。
具允明,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
李應協達曰,判義禁趙觀彬,連違召命,尙不出肅,事甚未安,卽爲牌招察任,何如?令曰,依。
傳于李曰,今番三禮單中,二禮單戶曹爲之,一禮單軍職廳爲之。政院知悉,而何如是寥寥耶?卽時問啓。
李,以禮曹言達曰,因侍講院草記,卒奉朝賀金興慶,曾經師,遣宮官致弔致祭,依例擧行事,達下矣。五禮儀,師傅喪有擧哀臨弔之節,而擧哀則今已後時,臨弔則卽今閭閻不潔,竝勿磨鍊,而遣宮官致弔,卽爲擧行,致祭則擇日擧行,何如?令曰,依。
庚午四月十九日吏曹口傳政事,兼春秋單沈瑴·趙台命·李星慶·鄭彦郁。
具允明啓曰,假注書李廷烈,時無職名,令該曹依例付軍職,冠帶常仕,何如?傳曰,允。
李應協達曰,明日次對,兩司當爲進參,而除在外受由外,持平李得宗,正言李長夏,竝待明朝牌招,以爲進參之地,何如?令曰,依。
李,以戶曹言達曰,依令敎,判府事閔應洙,自己巳二月至十月,合九朔祿捧,更爲輸送于本家。則以爲,連爲陳箚力辭,終不敢祗受云。祿捧又不領受,何以爲之?敢稟。令曰,令倉官更爲輸送。
李應協,以義禁府言達曰,因全羅監司狀達,戶曹粘目,法聖僉使李命龍·韓䋊·金重九·沈若海·李景岳·趙鏻,靈光郡守韓啓震,咸平前縣監吳命厚,咸悅前縣監金樂祖等,憑閱處之事,徽旨達下矣。趙鏻·韓啓震·金樂祖,今方待令於本府,卽爲拿囚,吳命厚,時在全羅道谷城地,依例發遣〈府〉羅將拿來,而韓䋊·金重九·沈若海·李景岳,旣已身故云,竝勿論,李命龍,以戊申逆萬彬嫡姪緣坐,安置於忠淸道唐津縣,置之,何如?令曰,依。
工曹判書趙觀彬上書。伏以臣迄今遲徊,可謂無恥,而猶不得惟意遠屛,則有時中鬱,幾乎發出。臣亦窮阨甚矣。迺者又有意外金吾之除,卽臣前日僨敗之地也。相臣以議讞失當,訾詆甚力,視爲振紀綱之本,所勘雖輕,爲案則重。而今銓官之不有廟議,比數充擬,若是其苟簡,臣誠惝怳,莫省其故也。臣自謂伊時所遭,深悔其副急冒應,矢心自劃,譬如敗輻之不可復脂矣。去就無足論,而因循虛帶,不早自處,致使法圄多滯,亦義分之所不敢安者也。屢逋召命,冞增悚蹙,玆敢略入文字,仰暴肝血之懇。伏乞离明,俯賜矜諒,亟令先遞臣王府兼任,將臣所帶諸職,次第鐫改,俾臣得以退歸田廬,終蒙全保之澤焉。臣無任隕越祈懇之至,謹昧死以聞。答曰,覽書具悉。卿其勿辭,從速察任。
掌令李壽觀上書。伏以臣屢犯違傲,恩推輒降,糞土賤臣,何以得此?且感且惶,罔知攸措,義分所在,不敢更辭,黽勉趨承,亦有日矣。顧臣有情理之切憫者,入耋老母,素抱奇疾,居常凜凜。日昨重添輪感,寒熱交發,咳喘轉甚,食飮專廢,氣息如縷。臣以終鮮之身,左右扶將,晝夜煎泣,時日之內,萬無離側供仕之望。敢將血懇,仰籲於孝理之下。伏乞离明,特垂矜察,亟賜鐫遞,俾便救護,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病。
京畿監司柳復明上書。伏以臣,日者猥叨千萬所不堪之任,惝怳震惕,感惶靡措。聖敎特降,促臣應命,交龜事急,宜不敢他顧。而第臣向來草草一疏,實出於遇災進言,而忱誠未孚,疏本還下,責敎頗嚴,特遞有命,此已萬萬惶霣。而至於大僚箚斥,情勢愈蹙,迺敢以短章略暴,仰冀恩命之亟收。適値淸齋,末由登徹,繼而有問備催督之令。臣於是,情窮跡隘,遜辭路絶,分義是怵,遂乃唐突承膺,而若其愧恧蹙迫之忱,終有所不可自已者。矧此藩任,何等隆寄,而不審我聖上,果以臣爲有一分可堪,特有是命耶?惟此畿甸一路,實爲國家根本之地。而挽近以來,凋瘵日甚,況今癘氣愈熾,民命近止,甘霈終靳,麥事將歉。顧今收輯撫綏之責,不啻十倍於前時,雖以才具之素稱者居之,猶患其難濟,顧如臣倥侗一無能者,尙何可與論於稱不稱耶?委以匪材,强所不能,一身顚沛,固不足恤,而終使國事僨誤,不能紓重宸一面之憂,則雖萬死,亦無以自續矣。反復思惟,已無堪承之勢,當初冒膺,亦非仍蹲之計。玆敢略控危衷,仰瀆睿聽。伏乞离明,俯賜鑑燭,亟許鐫遞臣職名,以重公器,以安賤分,不勝幸甚。臣無任蹜踖祈祝之至,謹昧死以聞。答曰,覽書具悉。卿其勿辭察任。
上在昌德宮。常參·經筵,以代理停。
下直,咸興判官李彦衡。
大王大妃殿·中宮殿·賢嬪宮·嬪宮,藥房口傳問安。答曰,知道。
藥房口傳啓曰,卽伏聞入侍醫官所傳之言,則臍傍核處,雖漸益向差,而核下右邊小癤,有妨於起居之節云。臣等旣承後日次入侍之命,雖不敢更爲仰請,而醫官則申後,更爲招見,使之詳察,恐爲得宜。待令醫官,逐日入侍,自外往來,亦非愼重之道,再昨筵中,已陳此意,使之入直於各其廳,千萬伏望,惶恐敢啓。傳曰,初旣一見,當此向愈之時,何必一日再見乎?至於直宿,則雖已直宿,今爲當罷之時,止之宜矣。
鄭翬良達曰,明日常參,取稟。令曰,停。
李應協達曰,大司憲金鎭商在外,執義金宗台,再度呈辭入達,掌令李壽觀,親病受由,鄭漢奎,持平呂善應在外,李得宗上書入達。今日以監察茶時之意,敢達。令曰,知道。
藥房都提調閔應洙,提調趙載浩,同副承旨李啓曰,雨餘日氣陰濕,伏未審此時,聖體調攝,若何?湯劑連爲進御,臍傍核處,糯米飯亦連爲貼付,膿汁順出,漸益向愈,而眩氣及瘙癢之候,益復差勝乎?今日臣等,率諸御醫,趁早入診,詳察症候,爲宜。大王大妃殿氣候,何如?臣等不任區區憂慮之至,敢來問安,竝此仰稟。答曰,知道。慈殿氣候,差勝後一樣。予則當下敎于入侍醫官,後日次入侍,宜矣。
令于具允明曰,大臣·備局堂上引接。
李達曰,因侍講院草記,上番無推移之員,在外人員,令本院稟旨變通事,依下矣。在外人員,合有變通之道,何以爲之?敢稟。令曰,在外人員竝改差。
李應協達曰,判義禁趙觀彬,昨日承批之後,今日又不出肅,卽爲牌招察任,何如?令曰,依。
李,以漢城府言達曰,近來紀綱漸弛,禁令不行,生松偸斫之弊,日以益甚。再昨本府禁吏,巡到漢江近處,執捉犯松人私奴介同。則所謂介同,乃是宗班完陵副正炯之奴,而介同班奴等,要路聚集,挽執禁吏,使不得捉去。禁吏勢無奈何,只持犯物而來,故聞甚驚駭,發送差使及當部使令,使之捉來。則完陵副正之子河淸守壕,捉入府差及部吏,無數敺打,仍爲結縛,經夜而後,始乃放釋,犯禁人則終不出給,事之驚駭,莫此爲甚。此而置之,則設禁何爲?而將焉用法府爲哉?犯松人介同段,自本府當爲科治,而河淸守壕,隱匿犯人,縛打官差之罪,令該府嚴處,何如?令曰,依。
具允明,以義禁府言達曰,前奉敎宋文載,前待敎黃仁儉,前檢閱李齊顯·李宜哲,竝拿囚,而金聖佑,前以徑出,方在囚禁中,以徽旨內辭意,添問取招之意敢達。令曰,知道。
前奉敎宋文載上書曰,伏以臣於日昨,黃仁儉等書中所謂數三人準點從何出之說,有不勝驚怖訝歎者,臣請詳陳其顚末焉。當初會議時,諸僚之意,皆欲散圈,所謂散圈者,初不擧人可否,各自行圈之謂也。而點數則定以三點爲準,凡圈點之法,自下達上,故以臣之居右,而行圈最在四僚者之後。諸僚圈訖,臣入視圈紙,則所謂準點五人中,韓命輿·朴正源,則其時有二點,李憲默·李徽中·李明祚,有一點,臣就三李名下,各施一點,此五人蓋已與選矣。而至於準點,則不可以臣意獨斷,故出議諸僚,則黃仁儉·李宜哲齊言,此則右席當主之,聽臣意擇。臣竊嘗聞都堂文衡之圈,主圈者有加點之規。今此圈事,臣旣主之,則其所權衡,宜與他圈無異。故臣乃復入,又各行一點於五人爲準點。臣何嘗敢增點於選外無點之人,以售其私哉?只以均停彼此,周完圈事之意,信心直行,無所疑慮,臣蓋未嘗有欺人隱施之事。而圈紙卽伸,齊坐計點而無異辭。至於仁儉,則其行圈,纔在臣前,臣圈之爲一爲二,尤宜明知,而亦未嘗有言於卽席,乃於累日後陳書之時,遽有惝怳訝惑之說,不亦異乎?大抵今番圈事,多有不愜於臣意者,故圈成之後,臣欲破改者屢矣。而仁儉等,謂旣成之圈,破之不可,力加挽住,促書入之。使臣如有用意加圈之事,圈後破改之議,豈出臣口?而亦不料當時,惟恐見破人,乃有後言如此,實非臣始慮之所及也。其書所言李徽中·李賢汲事,徽中則臣旣圈之,其可否,當一竢公議,而賢汲則臣筆未嘗及焉,非臣之所敢知也。僚書之出,臣宜卽時自列,而屬蒙勘罷,不敢越例冒瀆,經日囁嚅,只自悚伏。自惟旣犯疎妄之失,久不暴實,爲罪滋大,故敢干僭越之誅,畢陳伊時事狀。伏乞邸下,亟令重治臣違例誤事之罪,以重史選,以安私心,不勝大願。臣無任屛營祈懇之至,謹昧死以聞。令于鄭翬良曰,前奉敎宋文載上書,臺書旣已依施給之。
同副承旨李上書曰,伏以臣朝在藥院,前奉敎宋文載,陳書來呈,而觀其措語,則史圈事也。其在職不在職,擾未照檢,循例許徹矣。歸院之後,始覺文載之方在罷散,不察之失,臣實自訟,悚恐之極,陳章自列。伏乞离明,亟賜譴遞,以爲出納不審者之戒,不勝幸甚。臣無任屛營祈懇之至,謹昧死以聞。答曰,覽書具悉。一時做錯,其何過嫌?爾其勿辭,從速察職。
持平李得宗上書曰,伏以臣老母虛勞之症,源委旣痼,長時淹頓,近又添感,一倍危㞃。夫以臣之情理,豈有奔奏供職之望?而日昨賓對,適値齋戒,書籲見却,黽勉趨膺矣。臣母病勢,累日調治,尙無分減,膈火頭暈,痰壅氣滯等症,俱係危篤,眞元隨下,氣息綿綴。臣方左右扶將,煼灼罔措,以此情私,實無一刻離捨之勢。而此際召牌儼臨,義難坐違,玆不得〈不〉隨詣闕外,冒死哀籲於睿慈之下。伏乞离明,俯垂鑑憐,亟令鐫削臣見帶之職,俾得安意救護。仍治臣瀆擾之罪,以昭法綱,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病。
禮曹判書申晩上書曰,伏以臣猥以無似,謬冒儀曹重地,觸事昏憒,居常媿懼。今於講院之草記請推,臣之不職之罪尤著矣,誠不勝惶恧之至。夫曾經師傅喪,遣宮官致弔等節,卽禮文所載也。日前致仕大臣之喪,其曾經師傅與否,臣曹無由詳知,卽送該吏,問於春坊,則謂無曾經之事,問於吏曹,亦如之,臣果信其然而置之矣。玆者春坊達辭如此,然則本院,必有可以考据者,而當初曹吏之往問也,不卽考實回報,以致應行之節,闕而不行,臣實訝惑,繼之以悚兢也。雖然此莫非臣昏謬不能事事之致,其何敢諉以已經薄勘,而晏然於職次乎?玆不得〈不〉略具短章,仰瀆睿聽。伏乞离明,亟令鐫削臣職。仍治臣溺職之罪,以警具僚,以安微分,不勝幸甚。臣無任屛營祈懇之至,謹昧死以聞。答曰,覽書具悉。卿其勿辭行公。
全羅監司李錫杓上書曰,伏以臣於月初,爲祗赴春曹恩命,行到半日程,忽承南藩移授之旨,臣聞命驚惶,進退俱難,益不知置身之所也。筵敎催促之下,不敢一向久淹,昨始來伏私次,而多日稽慢,尤增罪戾。仍念臣禍釁餘喘,過蒙拂拭,喪算之畢,纔及易月,而職名之加,今已再矣。窮人之情,觸境增疚,每奉除書,感淚先逆。噫,今臣無父母可以爲孝,其專心移事之地者,唯我大朝與邸下耳。苟有一分報效之道,則雖命以湯火之蹈赴,猶且甘樂。矧今進之以雄藩者,何等榮寵,而使臣而眞有可堪之實,則顧何必爲辭避之計哉?唯是憃愚鈍劣,百不猶人,凡干事務,全不通曉。釋褐已近廿年,屢玷言議,間忝州府,而一未嘗論列民國之務,區畫釐革之策,非不欲爲,乃不能知也。知之且不能,況可望其從事乎?一邑之猶不理,尤可論於藩寄乎?又況湖南之素稱劇藩,而重之以無前癘疫,民將盡劉之時乎?承宣〈之〉責,非所擬議於臣者,而只如尋常簿書之末,自知其萬萬難了,持是而敢自稱以觀察之號,裒然居五十州軍民之首,則不亦傳一路之笑,而駭四方之聽乎?轅僨之懼,猶屬方來,軒乘之愧,先在目前,臣之斷不可冒沒,於是乎益決矣。玆敢悉暴血懇,仰瀆睿聰。伏乞离明,特加照察,亟賜鐫改,以重藩選,以安私分,不勝萬幸。臣於入城之初,宜卽露章祈免,而仄聞廟堂,以南漢餉穀加分事,有論勘守令之啓。臣亦伊時加分守令之一也,雖因年條之區別,幸免罪戾,覆奏未下之前,唐突徑籲,義有不敢。縮伏屢日,今始陳懇,慢蹇之罪,尤合萬死。臣無任屛營祈懇之至,謹昧死以聞。答曰,覽書具悉。卿其勿辭,速往欽哉。
令京畿觀察使兼兵馬水軍節度使開城府留守江華府留守巡察使柳復明書。王世子若曰,明廷簡理剸之才,庸嘉茂績,神甸畀廉按之責,特頒寵章,亟往欽哉?今得重矣。惟卿,故家蟬奕,少歲蜚英。四代中書,簪冕華閥之素著,兩場魁甲,文學雋才之見稱。莅嶺邑而虎渡北河,異政爭誦,贊天討而鵠立南省,大義先明。淸選咸推於論思,佇待王學士輔導,聖簡亟試於出納,遂致賈太中超遷。惟才識亶合百爲,而名譽實擅一代。由當品而冠喉舌之列,蔚乎峻望攸歸,膺重寄而宣湖關之治,藹然惠聲猶播。廟剡累居人下,雖坐汲引之無階,燕軺再涉天涯,終見進陞之難遏。何曾效勞而矜伐?蓋惟守志而謙虛,抱琬琰而自珍。任枘鑿之不合,名場恥躁競之習,居恒恬閑,籌司屈參畫之材。上獨嗟惜,白首長憲,言議志氣之不摧,丹心事君,眷戀憂愛之靡已,固知舊人之可用,豈使散地之久居?眷玆畿輔一方,實惟咽喉七路。壯關防於左右,允爲王化本源,控江海於東南,亦稱人物都會。謹春秋時省之禮,虔奉寢園,繼月朔御供之資,底愼財賦。歲大殺而民無遺孑,人屢易而治未周詳。接應浩多,煩徭常倍他道,災禲彌亘,僵尸相枕前溝,苟非綜事識理之才,曷膺蘇殘拯溺之責。玆授卿以京畿觀察使兼兵馬水軍節度使開城府留守江華府留守巡察使。卿其往卽乃職,益殫厥心,恢熟手而悉剔弊源,深究察眉之策。撫疲氓而先講仁政,亟布有脚之春。摠兩都管理之治,宜屛翰之是勉,飭四境農桑之務,亦勤恤之相須。其餘弛張之得宜,惟在權度之克審,號令必信,廉以生威,黜降惟公,剛亦不吐。於戲,從卿班豈憚暫出?諒余意實欲分憂,建節擁旄,固已慣於按察,登車攬轡,竊有望於澄淸。故玆今示,想宜知悉。修撰金陽澤製進
正言李長夏上書曰,伏以臣於再昨詣臺罷歸之路,所騎顚蹶,重致墜傷,左脚浮高,骨節疼痛,坐臥俱難,跬步莫運,雜試針焫,少無顯效。今於召牌之下,不敢坐違,忍死隨詣,而以此症形,實無自力登筵之勢,急構短章,仰首籲懇。伏乞离明,俯垂矜憐,亟賜鐫遞,俾便調治,仍勘臣違慢之罪,以肅朝綱,不勝幸甚。臣方引疾乞免,宜不暇贅及他說,而旣有所懷,輒此附陳焉。今番翰圈,物議頗騰,以被選之人言之,其中不無一二猥雜之可論者。而至若名賢後裔,與夫京華世族,多未免遺珠之歎,殊非改薦爲圈,公取竝用之意,誠爲慨然。而矧以待敎黃仁儉等書辭觀之,其暗地盜圈,實是三百年所無之變怪,一番査勘,斷不可已。臣謂參圈諸史,竝令拿問嚴覈,其盜圈之人,削去仕籍,仍令本館,更加精圈,以重史選焉。臣無任屛營祈懇之至,謹昧死以聞。答曰,覽書具悉。所陳是矣,依施。爾其勿辭,從速察職。
庚午四月二十日卯時,王世子坐時敏堂。大臣·備局堂上入對引接時,左議政金若魯,右議政鄭羽良,行副司直具聖任,吏曹判書金尙魯,參判金尙星,禮曹參判李鼎輔,漢城右尹洪鳳漢,左副承旨具允明,校理任,司書沈鏽,假注書李廷烈,事變假注書崔,記注官金弘澤,引接入侍時,金若魯曰,近來氣候,若何?令曰,無事矣。若魯曰,足部之候更何如?令曰,差勝後一樣矣。若魯曰,大朝調攝氣候,若何?令曰,今日大體亦一樣矣。若魯曰,大王大妃殿氣候,若何?令曰,一樣矣。若魯曰,中宮殿氣候若何?令曰,安寧矣。若魯曰,久旱之餘,得此甘雨,雖非移秧之時,其爲有益於田穀則多矣。且癘氣自可消散於雷震之後矣,是可幸矣。鄭羽良曰,以理推之,則勢似然矣。若魯曰,日氣不調,朝晝異候,以今日言之,欲明未明之時,寒氣頗多,初昏之時,則或似過暖,如許之時,則寒暖不適,節宣之道,尤加愼攝,何如?羽良曰,脫着之際,誠甚難矣。或以過熱而納涼,則外感易入,此時尤加愼攝。若魯曰,不宜當風觸寒矣。令曰,喩。羽良曰,東風甚惡,不當受之,知此善攝,亦一學問工夫矣。令曰,喩。
金若魯曰,此乃平安監司李宗白狀達也。備陳道內還穀不足之狀,直路及中山各邑鎭留庫中,參酌加分事,請令廟堂稟旨,分付。而日昨旣有傳敎,兩西尤其設賑處,還穀留庫中,五分一特許加分矣。道臣似未及見傳敎,而有此狀請,今姑置之,何如?令曰,依爲之。出擧條
金若魯曰,自大朝催促弘錄,而本館不得備員,應敎趙雲逵,以癘祭獻官出去,尙未復命,副學尹伋,以洪原交濟倉穀未捧事,今方就理矣。前年凶歉之慘,無以爲達,而還上居末之法旣重,故不可不依定式拿問。而禁府有公罪私罪分等之例,此事近於公罪,且聞事實,則監司以營穀未捧,移錄於交濟倉穀未捧之科,此則監司做錯之失矣。弘錄會圈甚促,而判禁吾尙不行公。臣意則論以公罪分揀,然後卽爲牌招,擧行弘錄似好,而不敢質言仰請矣。羽良曰,僚相之言,是則是矣,事實亦且然矣。而還上居末之法亦重,姑待禁府擧行,結末處分,似好矣。若魯曰,以還上未捧事被囚,則臣不敢仰請,而旣自大朝,催促新錄,且事係公罪者,故臣之所達者此也。惟在商量而處之矣。令曰,依。俄者右相所達,待禁〈府〉結末擧行,可也。
金若魯曰,近來臺言,輒賜採施,臺評達辭,不可不聽。而以盧啓禎事言之,大朝旣已特敎收用,而邸下偶許臺達,此乃掣礙之端,豈非兩相妨礙乎?其爲人勤幹可任者,臣非分揀於啓禎而然,凡大朝所下之敎,邸下必得與知,然後可無相礙之弊,故敢此仰達矣。
金若魯曰,政院乃喉舌之地,政令之所由出,修明大典,前已筵稟,申飭矣。近來朝臣,受由之頻數,由限之已過,政院全無致察,已其未安。至於牌招,卯辰時所出之牌,至未申,亦無去來,而政院不敢一二言,其在事體,極爲未安。受由過限,出牌後過時者,竝令政院察推,而政院如前因循,則隨加警責,何如?令曰,依爲之。出擧條
鄭羽良曰,頃者大朝入侍時,有堂下侍從違牌及罷職人竝敍用之命。而其中前掌令安克孝,則臣以次對不參,陳達於邸下,而罷職不敍矣。今則日字已久,他人皆已敍用,不當獨置,前掌令安克孝敍用,何如?令曰,依爲之。出擧條
金尙魯曰,朝臣之陳章受由者,例以三日爲限,而近來玉堂·春坊,用四日云,事甚不當。此後則由暇依例用三日事,更加申飭。文學韓光肇,由限已過云,卽爲牌招入直,似宜矣。令曰,依爲之。出擧條任曰,備局諸堂,不爲不多,而以今日次對言之,不參之員甚多,事體至爲未安,備堂無故不參人,竝推考,何如?令曰,依爲之。出擧條
金若魯曰,春坊上番官,旣有受由過限之人,則不爲請牌,以至闕直,此是近來曲循之弊,入直官員推考,何如?令曰,依爲之。出擧條
金尙魯曰,臣以大朝入侍時稟定事,敢此仰達矣。日昨大朝入侍時,以政注間事,有所仰達者,而通淸者乃堂下,堂上嘉善,淸選也。前則判書獨當爲之,而今則與次堂相議通之者,而重其事,例也。昨年八月親政時,右相爲吏判,領相爲左相時,有所陳達,吏參·吏議,皆以長望定奪矣。臣意則以曾經吏議·同經之人,擬於吏參,以曾經大成副學之人,擬於吏議事,陳達蒙允矣。副提學,堂上中極選,而大司憲,亦通淸之職也。賓客之任,已經吏參·吏議,然後可以擬之,如臣不似者,過爲見擬,而此亦爲通淸窠事,仰達蒙允。都承旨望,亦以曾經通淸,擬之,似好矣。鄭羽良曰,吏判所達之言好矣。館方落下則難矣,而收以上之,則雖稍過而好矣。
金尙魯曰,南原曾爲府使,己未年有梁纘圭逆變,故降號爲日新縣監,居八道守令之末矣。日新之民稱冤,爲以一纘圭之故,降號多年,實爲可羞云。大朝旣已特敎降號,則此後雖加十年,自下不敢擅請復號之端矣。日昨筵中,大朝特敎復號,旣已升號,則日新縣監尹光迪,未經四品,依例改差之意,已達於大朝矣。所達於大朝者,亦不可不達於邸下,故敢此仰達矣。諸臣以次遂退出。
上在昌德宮。常參·經筵,以代理停。
李達曰,明日常參,取稟。令曰,停。
李應協達曰,大司憲金鎭商在外,執義金宗台,三度呈辭入達,掌令李壽觀,持平李得宗,親病受由,呂善應,掌令鄭漢奎在外。今日以監察茶時之意,敢達。令曰,知道。
藥房都提調閔應洙,提調趙載浩,右副承旨李應協啓曰,伏未審夜來,聖體調攝,若何?臍傍核處,糯米飯連爲貼付,膿汁順出,漸益向愈,而核下右邊小癤,或有消減之勢,眩氣及瘙癢之候,益復差勝乎?昨日雖有後日次入侍之敎,而湯劑餘貼,想必已盡,今日臣等率諸御醫,趁早入診,詳察症候,繼進當否,亦爲議定,爲宜矣。大王大妃殿氣候,何如?臣等不任區區憂慮,敢來問安,竝此仰稟。答曰,知道。慈殿氣候一樣。予則已下敎,待朝入侍,宜矣。
大王大妃殿·中宮殿·賢嬪宮,藥房口傳問安。答曰,知道。
李啓曰,左議政金若魯,右議政鄭羽良,來詣請對矣。以承傳色口傳下敎曰,似勝矣。當加調攝,姑退。
李應協達曰,判義禁趙觀彬,一向違召,無意膺命,殊甚未安,卽爲牌招察任,何如?令曰,依。
李,以弘文館言達曰,副修撰尹東度,只推之下,終不出肅。副校理洪樂性,連呈辭單,不爲行公。竝卽牌招察任,何如?令曰,依。
李達曰,以副校理洪樂性,副修撰尹東度牌不進罷職令旨。令曰,只推,更卽牌招。
具允明,以兵曹言啓曰,今日武臣賓廳講書人員,落點單子啓下,而大臣方來詣賓廳,故依前例不得爲之之意,敢啓。傳曰,知道。
李應協,以兵曹言達曰,今四月二十一日幼學明德齊稱名人,自丹鳳門入來,差備門外擊錚,極爲駭愕,令攸司囚禁治罪。同門守門將金元基,常時不能禁斷雜人,以致闌入,亦難免其責,推考,何如?令曰,依。
副校理洪樂性上書曰,伏以臣於見職,必遞之義,今不敢每每覼縷。而兩朔虛縻,六違召命,惶懍隕越,若墮淵谷,半日之間,天牌荐辱,迫隘抑塞,益不知措躬之所也。仍念臣目下情理,尤有不可强抑供仕者。臣母病狀,尙今彌留,少無所減,方試峻攻之劑,暴泄猝劇,度數無算,左右扶視,焦遑煎迫,萬無片刻離捨之望。續續,陳懇,非不知益增罪戾,而煼灼之極,他不暇顧,玆不得不隨詣闕外,冒死仰籲。伏乞离明,俯垂矜憐,亟賜鐫削,以便救護母病,仍治臣積逋之罪,以昭法紀,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病。
上在昌德宮。常參·經筵,以代理停。
下直,順川郡守柳懋。
李達曰,明日常參,取稟。令曰,停。又達曰,大司憲金鎭商,掌令鄭漢奎,持平呂善應在外,執義未差,掌令李壽觀呈辭,持平李得宗,親病受由。今日以監察茶時之意,敢達。令曰,知道。
藥房都提調閔應洙,提調趙載浩,同副承旨李啓曰,伏未審夜來,聖體調攝,若何?湯劑連爲進御,而臍傍核處,糯米飯亦連爲貼付,膿汁順出,益有向愈之勢,核下右邊小癤,漸益消減,而眩氣及瘙癢之候,益復差勝乎?臣等今日,依下敎率諸御醫,趁早入診,詳察症候,爲宜矣。大王大妃殿氣候,何如?臣等不任區區憂慮之至,敢來問安,竝此仰稟。答曰,知道。慈殿氣候一樣。予則當下敎于入侍矣。
大王大妃殿·中宮殿·賢嬪宮,藥房口傳問安。答曰,知道。
李應協,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
李應協,以都摠府言啓曰,四月初一日內中日時,金虎門入直砲手良人張泰順·姜汝齊等,俱以鳥銃邊貳中貫一中入格,而以兒馬帖付標啓下,故來訴本府。臣等取考謄錄,則砲手良人入格者,皆以禁軍除授付標,乃是流來成例,原單子似當有還入之擧,惶恐敢啓。傳曰,原單子入之。
李達曰,判義禁趙觀彬,連呈辭單,尙不出肅,事甚未安,卽爲牌招,何如?令曰,依。
李達曰,卽者西平君橈等,率諸宗臣,聯名陳書到院。書中所請,雖有禁令,而旣有東朝徽號爲請,且是諸宗臣聯名之書,則其在事體,自本院有難退却,何以爲之?敢達。令曰,入之。
李應協達曰,訓鍊大將金聖應,時無職名,令該曹依例口傳付軍職,何如?傳曰,允。
李應協達曰,承旨有闕之代,今日政以在京無故人差出,待下批卽爲牌招,何如?令曰,依。
吏批啓曰,卽接禮曹移文,則童蒙敎官李鳳祥,除授過限未出仕云,依例改差,何如?傳曰,允。
吏批啓曰,繕工監奉事閔百瞻,受由過限未上來,依例改差,何如?傳曰,允。
有政。吏批啓曰,春坊闕員,今番差出,而擬望之人乏少,外任竝擬,何如?傳曰,允。
又啓曰,南原府使今當差出,而本府物衆務繁,素稱難治,不可不擇差。他道未準朔有聲績守令,竝擬,何如?傳曰,允。
吏批,判書金尙魯進,參判金尙星服制,參議尹光毅進,同副承旨李進。以趙榮國爲大司諫,以申暻爲執義,以尹光纘爲獻納,以李壽鳳爲正言,以金文行爲副修撰,以申暐爲輔德,以鄭宲爲兼輔德,以李彝章爲弼善,以金文行爲兼司書,以李儁徽爲說書,以曺命采爲兵曹參知,以徐宗伋爲平市提調,以金聖應爲軍器提調,以沈鏽爲吏曹正郞,以趙重晦爲兼校書校理,以鄭翼濟爲工曹正郞,以柳基緖爲直講,以朴弼敎爲敦寧都正,以柳世模爲南部都事,以尹昌東爲司畜別提,以沈得彬爲假引議,以元景濂爲南原府使,以兪胄基爲永興府使,以朴亮佐爲定平府使,以趙榮晳爲金浦郡守,以李敏坤爲泰川縣監,以李仁默爲平市令,以李敏輔爲童蒙敎官,以南泰溫爲承旨,以兪健基單付杞原君,以李普爀單付仁平君,以成海龍單付承文博士。
有政。兵批啓曰,閑良李喜澤·尹處基·尹光運,各捉虎五頭之功,俱有加資之命,而係是閑良,何以爲之?敢稟。傳曰,加資。
兵批,判書李天輔病,參判徐命九病,參議金相紳入直進,參知未差,右副承旨李應協進。以兪廣基·金光礪·鄭宲·金宗台付副護軍,以元景夏·徐宗伋·徐命彬·李春躋·趙榮國·趙明履·李日躋·李命坤·申思建·具宅奎·李益炡·趙載敏·李昌儒付副司直,以李顯重·李益普付副司果,以李廷烈·崔付副司正。
李,以弘文館言達曰,本館下番修撰金陽澤,以身病受由出去,下番將未免闕直。修撰魚錫胤,由限已過,與新除授副修撰金文行,一體牌招,以爲推移入直之地,何如?令曰,依。
李達曰,修撰魚錫胤,副修撰金文行,說書李儁徽牌招依下,而今已夜深,待明朝出牌之意,敢達。令曰,知道。
李,以侍講院言達曰,本院下番司書沈鏽入直矣。今日政,移拜吏曹正郞出去,下番他無入直之員。新除授說書李儁徽,卽爲牌招入直。新除授兼輔德鄭宲,時在忠淸道忠州地,輔德申暐,弼善李彝章,時在京畿楊州地,書筵入番事緊,竝斯速乘馹上來事,下諭,何如?令曰,依。
李應協,以備邊司言啓曰,咸鏡道犯越罪人等,非久當上來,依前例令刑曹嚴囚推問,朝夕供飯及定軍守直等事,亦令該曹擧行之意,分付,何如?傳曰,允。
全羅監司韓翼謩狀達,慶尙道鎭海等官居砲手金老郞等渰死事,令曰,渰死人等,令本道恤典擧行。
江原監司沈星鎭狀達,洪原等官居沙工李山伊等渰死事,令曰,渰死人等,令本道恤典擧行。
平安監司李宗白狀達,江界等府居金時永等渰死·燒死事,令曰,渰死·燒死人等,令本道恤典擧行。
李應協,以義禁府言達曰,卽接月令醫員李震煥手本,則時囚罪人閔堣,自數日前,重得傷寒,熱勢甚盛,頭疼如碎,胸膈痞塞,食飮全廢,晝夜叫痛,昏涔不省人事,症形十分危重云。自前罪人病勢如此,則有保放救療之規,敢此仰稟。令曰,依爲之。
李應協,以義禁府言達曰,全羅道全州府鳳山城充軍罪人李述源,忠淸道淸州牧上黨山城充軍罪人閔漸洙等放送事,承傳啓下矣。放送之意,分付於各該道道臣,何如?令曰,依。
李應協,以兵曹言啓曰,卽接宣傳官廳牒報,則向日內三廳新除授人員入侍時,宣傳官金昊明,有所伏地云,故聞極驚駭,略施退朔之罰矣。昊明,不知自反,慍怒一廳,其擧措之悖慢,實是設廳以來所未有者。此等駭妄之人,不可置之於侍衛之列,卽爲汰去云。本廳諸議旣如此,則不可仍置,汰去,何如?傳曰,允。
李應協,以刑曹言啓曰,咸鏡道犯越罪人等,非久當上來,依前例令刑曹嚴囚推問事,自備局草記蒙允矣。罪人等上來,則所當卽爲囚禁,而卽今典獄,癘氣大熾,獄囚之病斃相繼。今此罪人,不可同囚獄中,致有傳染之弊。在前金昌溫等推覈時,有拘禁曹內之前例。今亦依此爲之,凡擧行等事,分付各該衙問,何如?傳曰,允。
修撰金陽澤上書曰,伏以臣疾病沈痼,無望供職,而分義是懼,不敢累違,黽勉承膺,多日淹直矣。痰癖之症,當此換節,挾感闖發,衝亘胸脅,叫苦欲絶,食飮全廢,昏倒不省。而昨冬瘡病,從而復作,遍身紅粟,手脚傷爛,跬步之間,不能運動,若不及時醫治,實有危凜之慮。玆敢疾聲仰籲。伏乞离明,俯賜矜諒,亟許鐫遞,俾得以退歸調治,以延殘喘,不勝萬幸。臣於呻囈之中,竊有所慨惋者,敢此尾陳焉。夫臺書體段,固當直截,而日昨李顯重之書語,旣甚屈曲,避辭亦涉窘遁,當其處置者,執此而置落,則可以得體。而其所措語,大損規例,有駭聽聞,如許臺風,曾所未見,其在重臺閣勵頹俗之道,不可置之。臣謂前正言李顯重罷職,正言李長夏,罷職不敍,斷不可已也。臣無任屛營祈懇之至,謹昧死以聞。答曰,覽書具悉。所陳是矣,依施。爾其勿辭,調理察職。
庚午四月二十二日卯時,上御歡慶殿。藥房入診,左右相同爲入侍時,都提調閔應洙,提調趙載浩,同副承旨李,左議政金若魯,右議政鄭羽良,記事官南鶴老·趙台命,記注官金弘澤,醫官金應三·玄起鵬·白興聲·李廷德·崔鎭台·金履貞,進伏訖。閔應洙進曰,雨霽後日氣晴明,聖體若何?上曰,近來則氣似少愈矣。應洙曰,核處聞醫官所傳之言,漸至收斂,故以黑藥貼付事定奪云,今至生肌之境耶?上曰,膿汁盡出,而已至生肌矣。應洙曰,右邊結核處,何如耶?上曰,漸至消減矣。應洙曰,湯劑連爲進御乎?上曰,連爲進服矣。應洙曰,眩氣何如?上曰,近來則快愈矣。應洙曰,瘙癢之候,何如?上曰,近已向差,藥房啓辭中,拔去瘙癢二字,可也。上曰,頃日皇壇親祀時,氣有所縮,故靈城請其速還。而還宮後,縮氣少舒,以眩氣重發而然也。應洙曰,其時臣等之力請攝行者,此也。若魯·羽良曰,此後則益加愼攝,宜矣。上曰,理則一也。旣暮之日,豈可更爲朝乎?應洙曰,私家老人,或有不量筋力而爲之,多有追悔莫及者矣。上曰,卿等每以予爲不老矣,近來則筋力漸不如前矣。應洙曰,大王大妃殿氣候,何如?上曰,安寧矣。應洙曰,王世子氣候,何如?上曰,安過矣。應洙曰,賢嬪宮症候,何如?上曰,近無所減矣。應洙曰,使醫官診候,何如?上曰,唯。應三診畢曰,脈候左右三部甚安靜,脈度大體調均矣。起鵬診畢曰,左三部甚安靜,右三部有滑體,脈候甚調均矣。興聲等診畢後,所達之言,與應三等言略同。應洙曰,使醫官診察核處,何如?上曰,唯。諸醫入殿內診察後,應三曰,核處今幾盡解,而腫穴猶不小,連付太乙膏,爲宜。而右邊小癤,不必付之矣。廷德曰,核處視再昨診察時,頓有消減之勢。此後則宜連付太乙膏,而小癤處,宜付黃蠟膏矣。起鵬曰,腫處雖已盡解,而猶未生肌,糯米飯今日不爲貼付,甚可惜矣。應洙曰,糯米飯限數日貼付,何如?上曰,連付甚苦矣。應洙曰,黃蠟膏劑入,何如?上曰,劑入,可也。應三曰,以桑灰水,頻頻熏洗,宜矣。上曰,欲爲熏洗矣。應洙曰,湯劑連爲進御,則未知所餘幾貼,而湯劑劑入,何以爲之耶?上曰,加減八味湯,後日次加劑以入。出榻敎應洙曰,副提調李益輔,後日次牌招入侍,何如?上曰,藥房副提調李益輔牌招。出榻前上曰,醫官先爲退去,可也。應三等以次退去。應洙曰,臣亦退去,監劑黃蠟膏,何如?上曰,注書出去,牌招副提調,監劑黃蠟膏事,分付。臣鶴老,分付政院後,卽爲入侍。上曰,兼史出去,持入咨文,可也。台命趨出持入。上曰,彼國人受銀貨,而咨文中拔去藩國王名字,甚不可,故頃以不爲拔去事,有所下敎,而其後每爲拔去,彼國紀綱之解弛,據此可知矣。應洙曰,彼國以銀行賂,則無論事之大小,皆可以圖之矣。上曰,自皇朝已然矣。若魯曰,査官今方出來,而適遭皇長子喪故,中間遲滯,而尙不來到云矣。上曰,承旨讀咨文,可也。讀咨文訖。上曰,譯官金裕門,入去時招見則亦甚大段矣。今見其手本,則其爲人頗了了矣。若魯曰,以咨文見之,則査勅不久當到,而參覈使南泰耆,遭彈後,行中凡事,一不經紀,甚可悶矣。上曰,合坐時參覈使當進去耶?羽良曰,然矣。上曰,今聞査官,不日來到云,臺臣書語,無它深意,特差意在,義重往役,焉敢撕捱?申飭合坐後,卽爲辭朝,倍道以往事,分付。出傳敎若魯曰,參覈使率罪人入去時,例有咨文矣。今番則自盛京禮部移咨出來,似當只答咨於盛京禮部。而或以爲因盛京禮部之咨,入送參覈使之由,亦咨報北京禮部,似完備云。北京禮部及盛京禮部兩處,竝成出咨文,付送參覈使入去時,依戊辰年例,使行中帶去譯官一人,往傳兩咨文於盛京,一則使之傳送北京,何如?上曰,依爲之。出擧條若魯曰,上年十一月十五日月食分秒時刻,與禮部所頒不符,故欽天監査驗,而禮部粘付原草,以爲月食分秒,則天下皆同,救食時刻,則隨地各異。而今朝鮮圖象中分秒及時刻,有違於康熙皇帝新定規式,此後一依部頒救食事,咨文來到矣。承受回咨,依例成出,定禁軍下送灣府,使之傳給鳳城,入送北京,何如?上曰,依爲之。出擧條若魯曰,上年月食分秒差違,査問於觀象監,則果有推算差誤,以致如此云,極爲可駭。當該官令本監科罪,何如?上曰,依爲之。出擧條若魯曰,前因特敎,寺奴婢閏朔布減給事,分付諸道矣。慶尙監司,以道內防奴閏布,亦爲許減與否,有所稟報,故所減木數及可以代給之木,使之商量更報矣。今又報來,以爲防軍閏布應入之數,年各不同,有難的定,而大約爲三十七八同,其代則以射軍木畫給。寺奴婢閏布許減,旣出特恩,則防奴之獨不許給,有非朝家一視之道,一體減給。而有閏年所減之代,以本道所在射軍木,精詳磨鍊充給事,分付,何如?上曰,依爲之。出擧條若魯曰,刑曹文書,刑判及臣等,當爲考出,而當此問候之時,有難入啓,徐徐爲之,何如?上曰,不必如此,如可爲之,則速爲入啓,可也。若魯曰,刑判以爲,使秋官·臺諫齊會,事體甚大,依下敎使大臣與秋官,會賓廳,而仍爲入侍,宜矣。上曰,頃以臺諫入侍,有所下敎矣。上曰,啓覆文書考稟,今則向愈,不必張大,依禮下敎秋官,問于大臣,登對以稟。出傳敎若魯曰,兵曹判書惶蹙,久不仕進。衆務多滯,有閫帥兩窠,而久未差出,自上別加申飭,宜矣。上曰,今聞兵判,以往事撕捱,不爲行公云,其涉過矣。推考,卽爲牌招察任。出傳敎若魯曰,以守令多窠,政事,取稟,已久云矣。上曰,政事,當日爲之。出傳敎若魯曰,卽今閫帥之闕,甚多矣。上曰,誰耶?若魯曰,元弼揆·盧啓禎矣。雖以大朝之特除,而臺臣所達,小朝卽爲依施,不無防礙之事,頃以此意,仰達於東宮矣。上曰,予以李顯重事,有所下敎於元良,而以爲如李顯重事,何必仰稟於予乎?是予特許,則處之何難,如此則予當日日爲次對云矣。今此依施臺達,亦甚徑先矣。若魯曰,東萊府使黃景源,以親病,累呈辭疏,邊任不當輕遞,故抑情察任之意題送矣。今又呈狀,而聞其親病甚重,景源,以無妹獨子,經年遠離,情理實爲切愍云,孝理之下,亦難强迫。今姑許遞,何如?上曰,依爲之。出擧條上曰,飭已行矣。前訓鍊大將金聖應敍用,仍授前任,牌招傳授命召。出傳敎羽良曰,李箕鎭·李宗城,旣有催促上來之敎,而尙無動意,一向在外,此兩臣不可使許久處鄕,重推,申飭,使之上來,何如?上曰,從重推考,使之申飭上來,可也。出擧條若魯曰,以試官被罪者,皆已蒙放,而李述源·閔漸洙,尙在被謫中,宜有參酌之道矣。上曰,同飭矣。或敍或放,豈可事同而異飭?監試初試時充軍禁亂官,竝放送。出傳敎諸臣以次退出。
上在昌德宮。常參·經筵,以代理停。
自昧爽至辰時,有霧氣。夜五更,月暈。
李益輔達曰,明日常參,取稟。令曰,停。
李應協達曰,大司憲金鎭商,執義申暻,掌令鄭漢奎,持平呂善應在外,掌令李壽觀,持平李得宗呈辭。今日以監察茶時之意,敢達。令曰,知道。
具允明啓曰,都摠府郞廳來言,兩空闕晝巡檢之意,敢啓。傳曰,知道。
李應協達曰,判義禁趙觀彬,鎭日違召,尙不出肅,殊涉未安。牌招察任,何如?令曰,依。
具允明達曰,兵曹判書李天輔,特敎召牌之下,不爲行公,事甚未安。卽爲牌招察任,何如?令曰,依。
李應協,以備邊司言啓曰,北道犯越罪人,今明當入來,刑曹合坐及文書修正等事,十分緊急。而參覈使南泰耆,昨日特敎嚴飭之後,亦無應命治行之意云,事體道理,俱極寒心。參覈使南泰耆拿處,何如?傳曰,靜攝之中,酬應不便,辭朝時引對,難以期必。故今日儒臣入侍時,其往鳳城同査時,有下敎者,抑或有稟者,欲令同爲入侍。草記迨到,其所遭,比諸金尙迪有間,則其在往役之義,焉敢若此?若是節拍重事稽滯,爲先從重推考,其令卽爲入侍。
傳曰,儒臣持聖學輯要入侍。
傳曰,以中官下敎傳敎,承旨持入。
李應協,以侍講院言達曰,本院實兼官十員內,輔德申暐,兼輔德鄭宲,弼善李彝章,俱在外,兼弼善任,兼司書金文行入直,玉堂兼文學金陽澤,以本職陳書受由,司書·兼說書未差,說書李儁徽,以親病,陳書受由,下番闕直,事甚未安。司書·兼說書未差之代,令政院稟旨差出,待下批仍卽牌招,以爲推移入直之地,何如?令曰,依。
說書李儁徽上書曰,伏以臣方以郵官,爲省母乞暇入城,卽於千萬夢想之外,忽奉春坊除命,召牌繼臨,臣誠驚惶憫蹙,莫省所措也。念臣本來情事,痛冤悲苦,不但臣心之崩迫,抑亦一世之所共愍憐者也。臣於釋褐之初,瀝血封章,洞陳臣父前後事實,特荷大朝至聖至明,察臣父效勞之蹟,燭臣被構之實,金吾十數年未拆之文案,旣命拆之。聖鑑纔徹,絲綸繼下,若曰李廷弼二件,曾已昭晰,又覽手筆傳令,其心矜惻,特呼史臣而書之,蓋卽此傳令。而亡父爲國血忱,勦賊實狀,班班可考,書之史冊,傳之後世,永作不刊之公案,則前後昭晰之敎屢降,而未有若此時之悲且切也。臣母子兄弟,聚首悲泣,雖闔〈門〉糜粉,以報我聖上罔極之恩,豈足以塞其萬一乎?其時事實,已陳於前日上疏原辭中,今不敢復索前言瀆擾於离明之下。而抑臣又有所感傷而悲痛者,蓋其文案,藏置於金吾文書櫃中,文書獨此嶺案,得不盡滅於灰燼之中?獲徹聖鑑,而聖上特加嗟異,至以餘存怪矣爲敎。噫噫,痛矣。若使此文書,盡化爲灰燼,則雖天日之明,何以盡燭其事狀乎?此殆爲天地鬼神所矜傷,使之不盡磨滅,以明抱冤之實耶?追念往事,至痛猶纏,終不敢以其事之粗暴,而有所自弛也。況今所叨之職,係是參下淸選。我邸下受大朝明命,代理機務之重,而勸講顧問之責,專在宮官,則有非庸陋如臣,所可堪承者。且臣老母,衰病纏綿,常時筋力,固已凜凜,而自數昨以來,素患胸痛,挾感添發,叫苦轉側須人。以此情理,豈有一刻離捨之勢乎?論以人器,旣甚無似,言其情私,如右所陳,玆不得不隨詣闕外,拜章徑歸。伏乞离明,亟許遞改,以重官方,俾便救護,以伸至情,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病。
宗臣西平君橈,洛昌君樘,海興君橿,綾昌君橚,洛豐君楙,長溪君棅,南原君,海春君栐,安興君埱,順悌君炟,海溪君,琅瑅君燂,順義君烜,海雲君熻,海運君煿,東恩君槫,靈川君壄,新溪君㮩,綾城君森,密林君炓,夏陵君樀,夏溪君椐,蓮豐君欑,鶴城君楡,西城君焯,東陽君㭻,咸溪君櫄,光恩君楧,韓陽君楹,西溪君熠,鶴陵君榯,慶興君栴,原興君煦,花陽君榷,興溪君柚,原平君燮,安豐君栐,花豐君楏,銀溪君楔,坡平君彬,綾安君槇,東興君爋,海蓬君橉,花平君橃,密安君焍,密春都正焌,光春令棬,雲溪令梲,夏坪正懋,樂城副守壇,雲山副守梄,安陵守烓,茂林守塘,安南守烿,西淸守煜,樂林守埏,河南守□,驪平副守㷞,雲峯副守朴,永膺令炘,雲南令榗等上書曰,伏以臣等,敢據祖宗朝已行之盛禮,冒死陳請矣。及承睿批,以安慈意重於此爲敎,不賜允許。臣等相顧愕眙,益不勝抑鬱之至。猗歟,我大朝敦宗之行,養志之誠,五十年如一日,臣等雖愚昧,豈不知仰體大朝承順慈旨之意哉?然而帝王家事親之孝,與閭巷匹庶有間。怡愉順志,職勤奉親者,乃匹庶之孝也。稱揚徽烈,禮隆尊親者,乃帝王之孝也。是故自古聖王,莫不以尊上徽號,稱觴前殿,爲一代盛禮。則顧今感回東朝執謙之志,仰成大朝崇養之孝者,豈不在於我邸下乎?且邸下亦嘗遠覽前代帝王,臨御旣久,壽躋六旬,上奉母后,亦近稀齡者,幾有之乎?臣等考諸往牒,亦未嘗多見之矣。噫,帝王之孝,莫加於周之文王,而若使文王之世,太任享有眉壽,文王亦至耆艾,則武王視膳之暇,必陳稱慶崇奉之請,周公·召公,亦贊而行之,閎夭·顚,亦皆合辭爲之,文王·太妊,必且怡然從之矣。今我慈殿,以海東妊·姒之德,膺箕疇九五之福,惟我大朝,亦以文王止孝之誠,方近耳順之歲,而每以東朝撝謙之太過,惟思遵承之爲宜,尙靳徽稱之請,豈非聖代一大欠典耶?今若先以徽號,加上於慈殿,而大朝又膺加號,則兩宮暮境,俱受尊奉之典,而有光往牒,永耀後世矣。夫然後慈殿執謙之意,可以安矣。大朝奉養之志,亦可安矣。臣民顒祝之心,亦皆慰安矣。臣等濫蒙大朝敦宗之眷,待之以家人之禮,凡於國有大慶,輒敢與聞末議,前後陳白,必賜開納。故今又不避煩瀆,相率諸宗,復陳微悃,僭妄之罪,實無所逃,而此固國之大議,非臣等私自仰請之事,而獨奈何朝廷之上。迄今沁沁,無一人陳之者,臣竊慨然也。伏願邸下,俯察輿情,仰稟大朝,亟擧盛禮,以副臣民顒祝之望,千萬幸甚。臣等無任屛營祈懇之至,謹昧死以聞。
庚午四月二十三日申時,上御歡慶殿。儒臣持聖學輯要入侍時,右承旨李益輔,刑曹參議南泰耆,校理任,副修撰金文行,假注書李廷烈,記事官趙台命,記注官金弘澤入侍。任進講讀畢後,上命金文行·李益輔·李廷烈·趙台命讀之。以次進講。上曰,言必稱此書,而誠敬不足,元良之意,則雖不爲學,誠敬則凡事無難云。此篇切於元良,使春坊書入,每日掛眼,則必多有益於元良矣。益輔曰,退出書入,卽傳聖敎矣。上曰,依爲之。上曰,漢武帝厭於學問,求於神仙,此亦誠敬不足之致也。頃者問漢文帝於元良,則元良善對之,予聞而涕矣。益輔曰,邸下正當盛學就長之時,而春坊諸臣,不過科目中章句之人,廣求志道之士,雖一二次入侍,多有益矣。曰,承宣所達極好矣。臣於三年前入侍矣,近以講官入侍,則睿學必臻於高明,可謂無疆之休矣。上曰,果勝於前日乎?曰,果然矣。益輔曰,殿下以堯·舜之學,孜孜加勉,邸下受法,則可傳道統,益加勉焉。上曰,所達好矣。而予則年已衰矣,奈何?曰,今則靜攝之中,雖難孜孜,聖候差勝後,必益勉焉,毋或忽焉。文行曰,殿下有堯·舜之德,又有堯·舜之學,以堯·舜之德,日益加勉,則必臻於堯·舜之域矣。上曰,此言則過矣。
上曰,參覈使進來。南泰耆進伏。上曰,已有下敎,無他申飭,而有稟定事乎?泰耆曰,今承下敎,不勝惶恐抑塞矣。臣非不知朝體之不敢如此,情窮勢迫,不得不仰陳矣。入侍有命,故冒沒入來,而臺章旣請改差,則其在廉隅,豈有冒當之理乎?益輔曰,此則事體怪異矣。語涉辭職,從重推考,何如?泰耆曰,被改差之論,而出而承膺者無之矣。小臣創開此路,則豈不愧乎?益輔曰,未下答之前,又何敢若是?更勿煩陳也。上曰,備局草記,欲生節拍矣。只陳其擧行事,何當如是乎?承旨所達言是,命書傳敎曰,本事之今無可謂,業已下敎,往役義重,何作節拍重推?以往役事,欲爲下敎,使之入侍,則語次之間,近於謙辭,朝體攸關,不可無飭。參覈使南泰耆從重推考。
上曰,金尙迪,以辱國遭人言,而不敢辭避,旣是往役,則今番何可辭乎?李顯重避辭,不爲大段,而不緊甚矣。益輔曰,避辭以過慮則爲之爲言,而更無他語矣。上曰,北邑罪人,何當入來乎?泰耆曰,今夕似當入來,而姑未聞知矣。上曰,罪人入來後,卽爲合坐,仍卽辭朝矣,有稟定事乎?泰耆曰,下敎至此,雖埋骨燕山,義不敢辭,而至於廉隅大防,放倒無餘矣。上曰,譯官誰某率去乎?泰耆曰,金昌祚·邊憲·金振夏,方欲率去,而金昌祚方爲氷庫別提,一經筵稟後,可以帶去,首譯無可合之人,安命悅欲爲率去,而方在削職中,往議於領府事金在魯,則以爲以權着筵稟而帶去無妨云矣。上曰,安命悅,以文緞事削職矣。泰耆曰,辭不達意而然矣。上命書傳敎。
泰耆曰,軍官二員,當以名武解事者帶去矣。今以前牧使吳,前府使李潤德擇定,而皆帶軍門之任,故敢此仰達矣。上曰,依所請帶去,可也。出擧條
上曰,吳是吳瑗之族乎?益輔曰,吳瑗之六寸也。上曰,李潤德誰也?予未得記憶也。泰耆曰,是北兵使李義豐之四寸孫,而已通訓鍊正矣。益輔顧謂泰耆曰,趙泰彦何以致其行耶?上曰,承旨所言者云何?益輔曰,今聞泰彦甚貧寠,爲其治行,欲爲賣舍而不得,爲其圖債。日昨彷徨云,已有所聞,故殆同私相酬酢之語也。泰耆曰,似有刷馬矣。上曰,閱路似當饋飼矣。泰耆曰,然矣。諸罪人亦當有刷馬矣。益輔曰,地方官,一竝以罪人錄入,似如何矣?上曰,後春將則全然不知云,而彼若問僉使存否,則答以老病,致死於嶺外爲言,似可矣。益輔曰,如此則趙泰彦,不無査庭推問之慮矣。上曰,豈有此慮耶?似不必如是矣。泰耆曰,往彼後,凡事如或狀請承命而處之,則自爲遲滯,而不無掣礙之端,隨便擧行事定奪,何如?上曰,若是拘束,則有難任意,便宜行事,可也。
泰耆曰,辛卯年參覈時,亦有道帥臣入來之咨矣。益輔曰,其時及於灣上,而終至於不往矣。泰耆曰,其時中途而停止云矣。上曰,彼若督來,則何以爲之?似亦難矣。泰耆曰,雖或待於灣上,而豈至於越江入去之境乎?當某條觀勢善處矣。上曰,此則使臣知而處之,宜矣。泰耆曰,今行會査後,如或無事,則直爲還朝以達之意,仰稟矣。上曰,依爲之。仍敎曰,罪人一名區處,彼若問之則難矣。泰耆曰,若於中路,逢着金裕門,則彼中事情,多有可聞之端,率去,何如?上曰,旣有七人率去之例,仍爲率置何妨乎?
泰耆曰,戊辰年參覈使行時,義州所在不虞備銀壹千兩持往矣。今番亦依此數齎去,何如?上曰,依爲之。出擧條
泰耆曰,戊辰年參覈使行時,査官所贈面幣之物,自戶曹從厚磨鍊持去,而査官不受,故還爲來納矣。今番査官之不受與否,旣難預料,則宜令戶曹,依戊辰例備給。淸心丸自是應求緊用之物,而行期急迫,未及劑出,戶曹勅行時所用,先以三百餘丸,推移出給之意,分付,何如?上曰,依爲之。出擧條
泰耆曰,罪人等倍道移囚京獄,又將倍道而下,炎程疾馳,不無生病之慮,且西關癘疫方熾云。救療官一員,依節使行例,帶去則似好,而相議於大臣,則亦以爲宜,故敢此仰達矣。上曰,依爲之。出擧條
傳曰,今番參覈使所奏帶率譯官中,帶正職者,許令帶去,安命悅,請以權着帶去。往者之事,不過一時飭勵,其在尊國體之道,帶率次譯,不可權着,給牒敍用。勿出朝報
參覈使退出後,上曰,玉堂上下番及承·史進來。任·金文行·李益輔·李廷烈·趙台命·金弘澤進伏。上曰,宗臣書中下款語,殊甚慨然矣。其曰敦宗,而何如是待我耶?若使文王之世當之云者,直欲歸之於回避不得之地也。頃聞大臣所達,有下敎者,方有鑄錢之議,而予心之堅確,如鐵錢矣。益輔曰,下敎至此,殿下撝謙之德,至矣,至矣。玉堂上下番曰,撝謙之德,無辭可達矣。上命書傳敎曰,今覽元良所稟,宗臣聯書於東朝尊號事,人子愛日之誠,何待其請?而人子事親,養志爲先,不敢慼我慈心之故,若只請慈聖,當只諭此意,而此則不然,其下語不專在於請我慈聖。若此而稟于大朝,擧盛禮之稱,抑何意哉?曰稱敦宗而諸宗待我若此,自不覺歉然,予以何語命答乎?予無所答,元良可謂難便,不可不諭。慈聖尊號事,曾有諭其況混稱其書,自政院給之。傳敎書訖。益輔曰,今日命書傳敎,而所敎至此,殿下撝謙之德,尤有光於聖明矣。上曰,宗臣書意,比前較重乎?益輔曰,然矣。上曰,前書亦有稟于大朝四字乎?益輔曰,日字乍久,不能記知矣。上問注書曰,汝則似必詳知,果有之乎?廷烈曰,臣亦不能記憶矣。上命書傳敎曰,頃者中官稟曰,宗臣請尊號東朝,政院微稟元良云,故於此等事,恐慼我慈心,愛日之心亦憧憧,只諭大意於元良而答之矣。今聞其所混稱,與今無異,而當該中官,瞞奏可駭,令該府從重勘處。諸臣以次遂退出。退出後,上曰,承旨持俄者中官勘罪傳敎,更爲入侍。上曰,承旨進前,令該府從重勘處七字改書,以故已從重處之。而下問下敎之事,慢不擧行,亦涉駭也。當該承傳色,當該中官,竝越捧五等而退出。
上在昌德宮。常參·經筵,以代理停。
自辰時至午時,日暈。
李達曰,明日常參,取稟。令曰,停。
李應協達曰,大司憲金鎭商,執義申暻,掌令鄭漢奎,持平呂善應在外,掌令李壽觀,持平李得宗呈辭。今日以監察茶時之意,敢達。令曰,知道。
藥房都提調臣閔應洙,提調臣趙載浩,副提調臣李益輔啓曰,伏未審日間,聖體調攝,若何?湯劑連爲進御,臍傍核處,膏藥貼付後,漸益向愈,核下右邊小癤,亦漸消減,而眩氣益復差勝乎?湯劑今當依下敎加劑以入,而臣等今日,不可不率諸御醫,趁早入診,詳察症候矣。大王大妃殿氣候,何如?臣等不任區區憂慮之至,敢來問安,竝此仰稟。答曰,知道。慈殿氣候一樣。予則已下敎矣。待下敎入侍,宜矣。大王大妃殿·中宮殿·賢嬪宮,藥房口傳問安。答曰,知道。
具允明達曰,兵曹判書李天輔,連違召命,不爲行公,事甚未〈安〉,卽爲牌招察任,何如?令曰,依。
李達曰,明日次對,兩司無進參之員。除在外外,掌令李壽觀,持平李得宗,大司諫趙榮國,正言李壽鳳,竝待開門牌招,以爲推移入對之地,何如?令曰,依。
具允明,以備邊司言達曰,全羅監司李錫杓,陳書承批之後,已過累日,而尙不出肅,事甚未安。全羅監司李錫杓,從重推考,使之卽爲出肅,不多日內下直,何如?令曰,依。
李,以弘文館言達曰,校理金善行,自鄕上來,副校理洪樂性,由限已過,卽爲牌招察任,何如?令曰,依。
假注書李廷烈有頉,代爲李顯泰。
南泰溫啓曰,假注書李顯泰,時無職名,令該曹依例付軍職,冠帶常仕,何如?傳曰,允。
南泰溫,以戶曹言達曰,依令敎,判府事閔應洙,自己巳二月至十月,合九朔祿俸,更爲輸送于本家。則以爲,連爲陳箚力辭,終不敢祗受云。祿俸又不領受,何以爲之?敢稟。令曰,令倉官更爲輸送。
具允明,以兵曹言啓曰,禁軍來秋冬等都試,所當設行。而癘疫連熾,不得開場,今且過時,依前例仍停都試,代行祿試射,何如?傳曰,允。
李,以兵曹言達曰,今此參覈使赴燕時,所把驛馬十六匹,依前例黃海道驛馬六匹,平安道驛馬六匹,分定入送之意,兩道監司處,分付,何如?令曰,依。
大司諫趙榮國,上書于王世子邸下,伏以臣罪在偃便,重速臺評,譴罷薄罰,不足少贖,蹙伏訟愆,若無所容。不意玆者,恩敍遽下,繼以有諫省除命,臣誠且惶且感,不知所以自措。念臣之職,不過筋力爲禮,奔奏效勞而已。況我大朝靜攝之中,親祼皇壇,其在臣分,豈敢或後於駿奔之列?而伊時臣適病滯鄕廬,未卽上來。旋伏聞筵中,有在外諸臣,申飭催促之敎,義不敢久淹,遂乃舁疾作行,顚倒入城。則親祀之日,只隔一宵。臣旣未參於誓戒,亦且犯染於中途,則以此不潔之身,有不敢參簉於陪班,終至闕禮。勢雖使然,而罪實難逃,司直之論,旣如是嚴峻,則律以邦憲,合被重誅,何敢自諉以已經薄勘,而晏然冒進於周行乎?顧此情地,萬分兢蹙,至於見職去就,有未暇論,玆敢略治短章,仰瀆睿聽。伏乞离明,俯賜諒察,亟令鐫削臣職名,以嚴朝綱,以安私分,千萬幸甚。臣無任屛營祈懇之至,謹昧死以聞。答曰,覽書具悉。卿其勿辭,從速察任。
僉知嚴瑀,上書于王世子邸下,伏以臣,伏聞頃日筵中,有司之臣,以臣災結擅分事請罪,聖敎鄭重,只施問備薄罰。筵席語祕,雖未得其詳,此身到底,罔非殊渥,以罪爲榮,且惶且感。臣本無似,猥叨重寄,才拙手生,觸處爲罪,宛轉尸素,居然三年于玆矣。尋常愧懼,若隕淵谷,適又不幸値一路大饑,而其中執災之政,最患難均。臣固十分詳審,毋或至於濫過,特恩加俵,又出於惻怛之盛意,則其在仰體奉行之道,旣不敢復事煩請,不得不減之又減,僅僅分排。而所餘四十結零,不忍勒令白徵,非不知時起之那移,可幸無罪。區區竊以爲守令實報之結,身爲道臣,以實爲災,變換名色,以冀其無事者,終涉苟且,亦非道理,遂不免直爲加給,擅分之罪,誠無以自解。若其勘罪之事目,曾無行會之事,且不載於新刊大典,雖以臣營近例言之,泝考十數年,便成流來之規。加分之數,率不下數百結,而曾不以此勘律,使臣而早知有令甲申嚴,豈敢以些少零結,甘自陷於罪戾哉?此亦臣昧於時務,不解法之致也。且臣於日前諫長所懷,尤有所愧悚者。蓋臣之當初狀請,雖似違格,考之前例,亦自有據。而司直之論,旣出於官師相規,則亦何必費辭較卞,以自傷忠厚之風乎?雖然論其前後所犯,俱在難恕,終不敢以姑從薄勘,晏然自在,敢將訟罪之章,仰瀆离明之聽。伏乞亟降譴罰,以爲人臣違法者之戒,千萬幸甚。臣無任屛營祈懇之至,謹昧死以聞。答曰,覽書具悉。卿其勿辭察任。
上在昌德宮。常參·經筵,以代理停。
夜自一更至四更,巽方坤方,有氣如火光。
下直,安州牧使朴致文,高敞縣監盧泰觀。
鄭翬良達曰,明日常參,取稟。令曰,停。
李應協達曰,大司憲金鎭商,執義申暻,掌令鄭漢奎,持平呂善應在外,掌令李壽觀,持平李得宗,上書入達。今日以監察茶時之意,敢達。令曰,知道。
具允明,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
又以都摠府言啓曰,今日入直內三廳,武兼禁軍及軍兵等,中日習射事,標信,命下矣。雨勢如此,不得爲之之意,敢啓。傳曰,知道。
又以都摠府言達曰,副摠管柳萬重,以騎兵軍士點考事,外兵曹晝仕出去之〈意〉,敢達。令曰,知道。
鄭翬良達曰,右承旨李益輔,今日不爲仕進,卽爲牌招,何如?令曰,依。
具允明達曰,兵曹判書李天輔,連日違召,尙不膺命,事體極爲未安,卽爲牌招察任,何如?令曰,依。
鄭翬良達曰,注書崔台衡,久不仕進,卽爲牌招察任,何如?令曰,依。
以兼文學金陽澤牌不進罷職令旨,令于鄭翬良曰,推考徽旨捧入。
令于具允明曰,大臣·備局堂上引接。
具允明,以備邊司言啓曰,鳳城會査時罪人承款文案及該地方官捧招,自本司曾有簡抄啓下,付送參覈使之例矣。今亦依此別單書入之意,敢啓。傳曰,知道。
鄭翬良,以侍講院言達曰,本院下番闕直,已至多日,事甚未安。兼弼善任,謂有身病,不爲行公,兼文學金陽澤,由限已過,竝卽牌招,以爲推移姑降入直之地,何如?令曰,依。
李應協,以左邊捕盜廳言達曰,有殺越人命賊黨譏捕事,發送軍官軍士於畿內及嶺東之意,敢達。令曰,知道。
又以刑曹言啓曰,北道犯越罪人金仁述·張漢伊·張成群·張厚昌·張貴安·金斗石·金亨三等,纔已自三道差員,以次替傳,今夕始爲領府本曹矣。臣等會坐取招之意,敢啓。傳曰,知道。
兵曹判書李天輔書曰,伏以臣頃暴至懇,冀蒙恩遞,而邸下不賜準許,大朝特敎,又從而嚴重。而臣冥然頑然,日犯違逋,席藁私室,恭俟鈇鉞之誅矣。不圖罰止問備,仍有牌招之令,一日之內,嚴召再辱,臣惶隕震越,莫省措躬之所。臣雖至愚,粗聞君召不俟駕之義,臣顧何樂,而自歸慢命之科哉?誠以濫竊匪據,上而無益於國事,下而都失其本分,揣能量力,惟宜早自決退而已。噫,中權之任,何等職責,而大朝不知臣無狀,擧以畀之。臣之受命,不過時月,醜拙漸露,瘡疣徒積,向來帳殿嚴敎,特其一事。雖幸聖度包容,不爲勘斷,而臣之餘懍,至今在心,中夜思之,不覺汗沾衣也。因仍盤礴,不知自處,卒陷於大戾而後已,則累聖簡而病職務,是尤臣所深懼也。且臣痰癖之疾,自春彌留,種種症形,不敢仰溷,而最是風火上昇,轉成眩暈,無時輒發。方其劇也,頭頂若壓石,眼視若隔霧,精神瞀亂,若轂旋而舟蕩,惝怳昏倒,全無所省。頃當太廟親享,忝在侍衛之列,而勞動之際,是症暴作,幾乎汚穢淸齋,在班百僚,莫不見而危之。臣雖欲忍死冒進,强策奔走,而顧今病狀,實無以理簿書閱甲兵,以副朝家委寄之隆。爲臣之計,速解職名,專意治療,賴天之靈,復起爲人,則從今至死,卽國恩攸賜,玆將疾痛之呼,哀籲於离明之下。伏乞特垂矜憐,亟遞臣本兼諸職,俾得隨便調將,以延殘喘,千萬至幸。臣無任云云。答曰,覽書具悉。大朝特敎之下,其何若是?卿其勿辭,從速察職。
掌令李壽觀書曰,伏以臣幸蒙恩暇,救護母病,焦迫之中,惶感交極。顧臣母病,一樣危篤,藥餌無效,氣息凜凜。臣方左右扶將,煎泣罔措,今以次對,天牌又臨,臣之情勢,尤切悶蹙,不得不隨詣闕外,冒死更懇。伏乞离明,亟削臣職,俾便救護。仍治臣瀆擾之罪,以肅朝綱,千萬幸甚。臣無任云云。答曰,覽書具悉。爾其勿辭,救護母病。
持平李得宗書曰,伏以臣頃控懇迫之私,猥蒙矜諒之恩,扶護病母,感祝靡涯,由限纔過,嚴召繼辱,固宜顚倒承膺,少伸義分。而臣母病勢,有非一時偶感之症,元來痼痰,乘虛添篤,老人氣力,日就澌綴,首尾數旬,尙無分減。顧今情私,實無暫時離捨之勢,又不得趨簉恩召,臣罪至此,萬殞猶輕。伏乞亟施重勘,以爲人臣瀆擾違慢者之戒,千萬幸甚。臣旣跡阻登對,替陳一言,伏願澄省焉。我邸下受命代理之後,臣民之所顒望者,在於勤學勤政,而臣之愚意以爲,扶植言路,亦爲急務耳。傳曰,不逆詐不億不信。向來李顯重之書,雖是過慮,而謂之有深意則未也。邸下以爲過慮而不用之,可矣,何爲而有挾雜寒心等敎也?大凡聽言之道,惟視理之當否,不宜徑探言者之意。而睿敎嚴截,有過分數,此恐非代理初優待言官之意也。伏願繼自今深軫旣往之悔,務盡包容之道焉。方伯之任,專管一路,雖在平常之時,不可許久瘝廢。況當疫癘益熾,民生荐瘥之日,西南須代,已至四五朔之久,兩道公務之待新使剖斷者,必多積委。臣卽伏見備局草記,則有湖南道臣催促辭朝之請,民事之方棘,執此可見。而至於海西新伯,除拜屢月,尙無動靜,道內凡事,固多可悶。且聞夫馬久滯,爲弊不貲,臣謂宜俯詢大臣,亟有處分也。臣無任云云。答曰,覽書具悉。所勉是矣,當留念。而兩道臣事,尙不辭朝,其涉過矣。竝推考,使之卽爲辭朝。爾其勿辭,俟母病間,從速察職。
庚午四月二十五日辰時,王世子坐時敏堂。大臣·備局堂上引接入對時,左議政金若魯,右議政鄭羽良,行戶曹判書朴文秀,行副司直具聖任,禮曹判書申晩,吏曹判書金尙魯,行司直李益炡,吏曹參判金尙星,漢城右尹洪鳳漢,左副承旨具允明,假注書李顯泰,事變假注書崔,記注官韓光肇,記注官金弘澤,校理金善行,正言李壽鳳。諸臣進伏訖。金若魯達曰,日候過熱,氣候若何?令曰,無事矣。若魯曰,大朝體候若何?令曰,一樣矣。若魯曰,腫候亦何如?令曰,大體亦一樣矣。若魯曰,大王大妃殿氣候何如?令曰,一樣矣。若魯曰,中宮殿體候,何如?令曰,安寧矣。若魯曰,近來日候,朝寒夕熱,此時調過之節,實爲難矣。書筵召對,觀其日候,斟酌早晩,順序爲之,好矣。午後則頗有過熱之時矣。令曰,然矣。若魯曰,此乃江原監司沈星鎭狀達矣。備陳道內還穀不足之狀,尤甚·之次邑,半留中加分,請令廟堂,稟令,分付矣。今年儲穀,申飭,意非偶然,而道臣之縷縷陳請至此,則民事之切急,可以推知。兩西已有參量許分,此亦依兩西例,尤甚邑設賑處,五分一特許加分,何如?令曰,依爲之。出擧條
若魯曰,昨冬入送齎咨官於鳳凰城矣,先來今方入來,而其間有善處之事云云。初六日出山海關,數日似當還渡江,而乾隆喪其長子,十二王亦喪其子,故行色自然遲滯云矣。鄭羽良曰,專爲索賄賂而然也。金若魯曰,參覈使,自大朝申飭出送,而北路罪人,今明似當入來,待其入來,秋曹合坐後,更爲申飭,初一日前,使之辭朝離發矣。若魯曰,東萊府使黃景源,有老母情勢可悶,故數日前仰稟于大朝而遞改矣。若魯曰,以月食事,頃已入送咨文矣。以分數之差誤,回答咨文出來,此後則依北京咨文,使無差誤之弊,入送瀋陽之意,已爲稟定矣。且推算之差,亦由於本監推算官不善推驗之致,當該推算官,令本監論罪事,亦爲稟定于大朝矣。若魯曰,我國慶尙道寺奴婢防軍所立閏朔布,因凶歉,自大朝已爲特減,而以射軍木例代給之意,亦已定奪矣。此是已爲稟定於大朝者,故仰達矣。令曰,然矣。若魯曰,外方之不卽奉行朝令,實爲可悶。昨年冬,以吉州移邑及西北鎭移設物力區畫申聞事,有所分付於本道矣,至今不爲擧行。今則道臣方遞易交代,不卽擧行之道臣,推考警責,使之卽爲區畫申聞之意,嚴飭分付,何如?令曰,依爲之。出擧條若魯曰,外任之不卽辭朝,不但夫馬之久滯有弊,此時曠官,尤爲可悶。卽今黃海監司徐命珩,以病尙不辭朝,殊可悶矣。毋論守令·邊將·營將,竝催促下送之意,分付吏·兵曹,何如?令曰,依爲之。出擧條羽良顧謂若魯曰,徐命珩之病,今則何如云耶?若魯曰,頃者病頗少愈,果欲辭朝矣。近又添加,不得辭朝,已至四朔之久。卽今病狀,未知何如,而若一向遲滯,則亦甚悶矣。近來癘疫,日漸熾盛,道路所見,狀聞死亡,驚心慘目,生靈殆將盡劉,誠爲可悶矣。羽良曰,僚相以海伯事提達,自政院催促似可矣。若魯曰,聞臺書入達云,固此處分,好矣。若魯曰,近來人心極惡,各道剽竊之患無數。聞原州將校輩,以捕賊事,轉至于砥平地,爲盜所戕云,誠甚危怖矣。鄭羽良曰,近來朝臣之呈告,太涉紛紜,此由於政院不能申飭之致,殊極未安,承旨推考,何如?令曰,依爲之。出擧條若魯曰,入達之路易,故如是紛紜,而政院之捧入,亦且拘於顔情而然矣。掃墳受由,自有法典,親病呈辭,孝理之下,不宜防塞,而受暇三日後,又如是連呈,百度之解弛,誠可悶矣。且三度呈辭遞差,乃是不可已者,而其間或不無還給之章,伏望裁量而處之也。羽良曰,連呈親病,太不可矣。若魯曰,然矣。金尙魯曰,大臣已爲陳達,而此則責在喉院,申飭,好矣。羽良曰,吏判所達之言是矣,申飭政院,宜矣。若魯曰,政院拘於顔情,混爲捧入,非矣。尙魯曰,留念於樹立法綱之意,敢達矣。令曰,然矣。仍敎曰,判義禁呈辭給之,牌招察任。若魯曰,明日再度後,還給牌招乎?今日牌招乎?令曰,今日牌招。仍召承旨書令旨。朴文秀曰,判金吾牌招之敎,甚爲得當矣。果有情勢之所不可已者,則三度當遞之,旣無情勢,則何可遞乎?今日如是下敎,判金吾行公之外,豈有他可避之事乎?羽良曰,立紀綱,爲今日大務。朱子之言曰,何謂紀綱?別賢否,以正上下之分,核功罪,以公賞罰之施而已。行此二者而後,國可爲國矣。若魯曰,凡於政令施措之間,以直爲主則好矣。判金吾牌招之敎,誠好矣。羽良曰,行當然之事,則堯·舜之治,不外乎此矣。賞罰得其當則國興,不得其當則國亡,興亡之分在此矣。若魯曰,凡事勿爲忽易,隨事畏憚,則紀綱自然立矣。令曰,金吾滯囚可慮,判義禁牌招開坐。文秀曰,如是下敎,極爲幸矣。日後如此之敎,種種下令,是臣區區之望也。羽良曰,慮囚之敎,有二件之好,恤囚與牌招,此兩事豈不好乎?金若魯曰,兵曹判書李天輔,日昨大朝特敎之下,尙不行公,事體未安。本兵重務,不宜久曠,推考,牌招察任,何如?令曰,依爲之。出榻敎若魯曰,官爵者天之工也,有曠則有弊矣。羽良曰,惟在得人而已。以書筵講官言之,如合於邸下之意,則使之久置,頻開書筵,頻頻入參似好,如此等事,亦望留念焉。令曰,然矣。若魯曰,君臣之間,如天地之截然,宜使頻接,不宜阻隔,此所謂上下交而爲泰矣。一言之褒,一罰之行,必十分謹愼,然後凡於恩數,無得屑越矣。古之人君,必愛一嚬一笑者,良以此也。羽良曰,雖如此而知人尤難,不以迎合承順爲恭,而必取剛方質直之人,然後可以盡言無諱,治亂興亡之機,判於斯二者矣。令曰,然矣。若魯曰,凡於朝臣書章,必深察而留意,是則是之,非則非之,勿爲循例泛應,然後施措政令之間,可以得當矣。羽良曰,僚相之言好矣。令曰,然矣。羽良曰,凡看書之道,貫通首尾,然後可知其事實,此後則雖非大段書章,必親經睿覽,好矣。如程子所謂人生,只有一箇公字云者是也。若魯曰,邸下心胸,如日月之高懸,事事物物,燭理洞然,則豈不好哉?羽良曰,旱餘,今日之雨甚好矣。金尙魯曰,大臣俄以疏章事,有所陳達,誠是矣。凡狀啓中,踏達字以下者,必親經睿覽,然後可以知某事如此,某事如此。此後則凡書辭與公事,勿爲循例放過,必須一二次照檢省察,則自然明習國事,而頗有益矣。令曰,然矣。鄭羽良曰,咸鏡監司鄭益河,以慶興府使洪重一之不卽送船載去賑穀,罷黜矣。慶興,乃人所厭避之地,而方當設賑,監司之請罷,未免曲循。監司鄭益河推考,慶興府使洪重一,仍任,何如?令曰,依爲之。出擧條金若魯曰,獻陵樹木斫伐之說,狼藉於外間,故使禮曹摘奸矣。秋曹果徵贖於犯斫人,則誠非矣。當該堂上推考,使之照律發配,何如?令曰,依爲之。出擧條金尙魯曰,俄見忠淸監司洪啓禧狀本之達下吏曹者,則乃報恩縣監金弘得罷黜事也。本縣爲淸州營將所管,而道臣出巡時,金弘得,往宿淸州邑底,不見營將,故營將具鼎煥,以此推論其陪吏,則弘得終不送之,仍笞其關文持來者矣。無論京外,國之維持者,體統也,而弘得輕視上官,壞損體統者如此,事極可駭,而道臣之只請罷黜,亦涉未安。當該道臣推考,報恩縣監金弘得,令該府拿處,何如?令曰,依爲之。出擧條申晩曰,臣以職掌事,有仰達者矣。故弼善尹敬周無後,其妻欲以其夫之遠寸弟敬宰之子立後,而本家不許,故至於上言,本曹防達,而特令立後矣。其後進士尹德純,以爲渠之子,無後身死,故曾以敬宰之子,議定其子之後,仍爲率養。未及禮斜之前,敬周之妻,有呈上言出立案之擧云,而擊鼓下該曹,自該曹移送本曹矣。大抵繼後之法,必兩家相議與受,然後呈于本曹,成給立案。而尹敬周之妻,則本家所不許之事,至呈上言,成出立案,故兩家之相爭如此矣。若欲仍置,則有違於法例,又欲罷養,則係是特許立後之事,臣曹不敢擅便,有難循例回達。存亡繼絶,所關甚重,下詢于大臣處之,何如?令曰,大臣之意,何如?若魯曰,立後,是繼絶之重事,生養兩家相議定之,自是法典,或因生家之不許而上言,則有特許立後之命矣。旣令特許之後,人倫已定,無他應罷之端,而只因生家之不許,更爲罷繼,亦非所以重人倫之道矣。羽良曰,生養兩家父母,相議爲之者,經也。生家或不肯而上言,則有立後之命,此是特恩也。然旣命立後之後,不可還寢,依前判付,立後似爲合宜矣。令曰,依前判付,立後,可也。出擧條
李壽鳳達曰,請充軍罪人李時蕃,依律處斷。答曰,其勿更煩。
壽鳳曰,請逆魁坦緣坐籍沒等事,亟令王府,依法擧行。答曰,大朝已敎,亟停勿煩。
壽鳳曰,請罪人泰績,仍令鞫廳,嚴刑得情,夬正王法。答曰,其勿更煩。
壽鳳曰,請徑斃罪人畬孥籍等事,亟令王府,依大逆律擧行。答曰,勿煩。
壽鳳曰,請戊申逆賊巨魁之子,以年未滿未及施法者,亟令王府,竝行孥戮之典。答曰,勿煩。
壽鳳曰,請賊濂收孥籍産,亟令擧行。答曰,勿煩。
壽鳳曰,請罪人龍發·斗齡·戒剛,仍令鞫廳,嚴刑得情,夬正王法。答曰,勿煩。
壽鳳曰,請恒延·命垕·敏樞,仍令鞫廳,嚴鞫得情。答曰,勿煩。
壽鳳曰,請罪人八金,依本律施行。答曰,勿煩。
壽鳳曰,請爟極邊遠竄。答曰,勿煩。措辭見上
壽鳳曰,近來紀綱解弛,人不畏法,識者之寒心,固已久矣。向日毓祥廟歷展之時,大駕臨駐鐘閣,東西班從,所當序立信地,以候警蹕之進止。而兼工曹判書趙觀彬,忽然回馬,衝出班外,前導呵辟,直歸其家,以致陪班各司一時隨散,末後還集,只是東班若干人而已。崇品重宰,位遇如何,自損體貌,無所顧憚,至此之極。而狎班監察,莫敢誰何,廟堂請推,殆近塞責,臣竊羞之。此而置之,國將無法,請兼工曹判書趙觀彬罷職。答曰,依達。
壽鳳曰,行副司直李日躋,特畀西閫,恩出常格,則所當盡心職事,以圖酬報。而西林築城之日,竭萬人之膏血,半歸私用。城高不滿數尺,樵童牧豎,平步踰越,此與不城無異,雖廣峙兵糧,亦何足得力於緩急哉?西來之人,莫不傳笑。若以事在旣往,而不加警飭,則將無以抑虛僞而杜後弊,請行司直李日躋罷職。答曰,依達。
壽鳳曰,陵寢守護,何等嚴重,而月前自禮曹,發遣郞廳,獻陵木根摘奸時,非但執頉之夥然,多斫檜木,至出板材,事之驚駭,莫此爲甚。不可以秋曹之推治陵卒,苟然了當而已。請當該陵官,拿問嚴處。答曰,依達。
壽鳳曰,備局堂上,責任自別,古則有文學而不與擇者,有德望而不與擇者,只擇其才猷夙著,而務簡不務多。近則便作廟堂循例生色之資,至於數十餘員之多,物議莫不慨然。而徐命彬·李益炡·申思建·徐命九,俱不合於物議,請備局堂上徐命彬·李益炡·申思建·徐命九改差。答曰,稟于大朝後下令。
壽鳳曰,新除授獻納尹光纘,時在忠淸道韓山地,請斯速乘馹上來事,下諭。答曰,依達。
壽鳳曰,新除授司憲府執義申暻,時在京畿楊州地,請斯速乘馹上來事,下諭。答曰,依達。
金善行曰,近來紀綱解弛事,大臣已爲陳達,而右相所達二件事,誠好矣。然紀綱之立,惟在大臣董率之如何,至於慶興府使洪重一事,大臣以監司爲曲循之地,此則大臣未知何以聞之?而誠如是,則是監司欺國也。此不可推考而止,更爲下詢於俄者所達大臣,而審其的中,以立紀綱,好矣。鄭羽良曰,儒臣之言,不無意見,而以其措語觀之,則推考之外,更何以加罪乎?且臣等之言,儒臣有所非評,此則好矣。然旣曰曲循,則監司推考,洪重一仍任,烏可已也?金若魯曰,北路乃人所厭避之地,僚相所達爲曲循地者此也。
善行曰,俄者兼工判牌招之敎,諸臣莫不欽仰,而方以臺達遭罷,今無可論者矣。自下雖或不無慢蹇之習,而豈有厭避之事乎?且此等之事,不可督迫者也。其中觀其情勢老病者,而裁量處之爲好,若無論其情勢與否,而一例督迫則難矣。令曰,然矣。鄭羽良曰,玉堂所達之言,好則好矣。而君使臣以禮,臣事君以忠,自下事上之道,恪勤而不怠惰,則何患乎?督出乎?以三代帝王之法言之,而不爲矯正,則反爲弊生矣。近來春坊·玉堂,元無入直之意,而只以厭避爲事。若曰申飭,則宜自玉堂始,使玉堂自勉,可也。壽鳳曰,觀其情勢與否,而處之爲好,參酌於大臣及儒臣之言,好矣。善行曰,立紀綱之道,不在於行公與否。古之嚴子陵,以桐江一絲,猶扶漢鼎矣。大臣俄以自勉仰達,此則果如大臣所達,而春坊·玉堂之直,人皆厭避,卽大朝之所知者也。且以呈告言之,政院皆當知之,辭受之際,可出則出之,倘或難安,遂其志意,則風節自然立矣。近來則不問其情勢與否,只以督出爲事,是故臺閣輕,而風節漸弛,誠可悶矣。其在禮使之道,不當督迫矣。令曰,然矣。
具允明曰,旣許臺達,俄者兼工曹判書牌招事,置之,何如?令曰,依爲之。
允明曰,兵曹參知曺命采,除拜後過三日,不爲出肅,推考警責,牌招察任,何如?令曰,依爲之。出榻敎諸臣以次退出。
上在昌德宮。常參·經筵,以代理停。
大王大妃殿·中宮殿·賢嬪宮,藥房口傳問安。答曰,知道。
藥房都提調閔應洙,提調趙載浩,右副承旨李應協啓曰,日氣陰濕,伏未審此時,聖體調攝,若何?湯劑連爲進御,臍傍核處,膏藥亦連爲貼付,漸益差愈,核下右邊小癤,幾盡消減,而眩氣一向差勝乎?再昨雖有待下敎入侍之敎,而今日臣等率諸御醫,趁早入診,詳察症候,爲宜矣。大王大妃殿氣候,何如?臣等不任區區憂慮之至,敢來問安,竝此仰稟。答曰,知道。慈殿氣候一樣。予則數日調攝,庶可快愈,三日日次問候後,日次入侍,宜矣。
李達曰,明日常參,取稟。令曰,停。
李應協達曰,大司憲金鎭商,執義申暻,掌令鄭漢奎,持平呂善應,掌令李壽觀,持平李得宗,親病受由。今日以監察茶時之意,敢達。令曰,知道。
具允明達曰,兵曹判書李天輔,書批已下,卽爲牌招察任,何如?令曰,依。
又達曰,兵曹判書李天輔,牌不進推考徽旨,今方捧入,而昨日特令之下,一向違召,事體極爲未安。本兵重任,不宜久曠,更卽牌招察任,何如?令曰,申飭之下,其何若此?從重推考,更卽牌招。
令曰,昨日院達備堂改差事,擧條還入。令曰,稟于大朝,則此等之事,豈稟于予乎?有敎,余亦思之,所達過矣。不從。
李應協啓曰,參覈使南泰耆,有稟定事,來詣請對矣。傳曰,詣閤。
備邊司薦望,守禦使李箕鎭·李宗城·徐宗伋,東萊府使趙載敏·尹鳳五·尹得載,竝首望落點。
李,以弘文館言達曰,本館上番校理臣金善行,以校書館兼校理印役監蕫事,今日晝仕出去。而每每草記,事涉煩瀆,今後則入直間,除草記往來之意,敢達。令曰,知道。
黃海監司徐命珩書曰,伏以臣於藩臬重寄,無一分堪承之才,而眷渥隆厚,不許辭遜。臣於是,且惶且感,方欲趣裝辭陛之際,忽嬰奇怪之疾,頑痰塞胸,語言艱澁,熱火衝膈,神精昏瞀,其他症形,種種危惡。閱朔床玆,殆無陽界上事,螻蟻微命,死亦奚惜。而惟是聖恩未報,重任尙縻,病裏惶悶,若無所容,恐遂作不瞑之鬼矣。數昨以來,稍有減勢,而餘症尙苦,對人酬酢,欲語還呑,臨事顚錯,乍記旋忘,已非平人樣子。而加以眞元虛脫,氣息綿綴,以此病狀,時月之內,末由自力赴任,臣實悶蹙,不知措躬之所也。矧惟海西一路,饑荒孔酷,病疫轉熾,其撫摩拯救之策,比常日不啻難矣。以臣衰竭朽鈍之姿,雖不病,尙懼不堪,況且病餘殘骸,精力俱亡,其何能剸煩劇而燠痛疾耶?以此以彼,俱難仍冒,曠日虛帶,祗增罪戾。玆敢疾聲呼籲於离明之下。伏乞俯賜諒察,亟許鐫遞,俾得安意調將,兩便公私,不勝萬幸。臣方治書籲急,見阻喉司,累呈累却,冞自悚悶之中。卽因臺書,至有特推催赴之令,臣一倍惶懍,靡所容措。噫,不待人言,臣自知罪,求解不得,又添一病,今幸有司直之論,可得爲鐫免之案,臣實甘樂。而第臣知得疾之初,或慮夫馬之久滯,卽已還送本營,今無留京者。設令臣病已蘇,實難起程,而況病勢尙淹,負席呻囈,嚴旨之下,無望趨承。臣尤死罪,臣尤死罪。臣無任云云。答曰,覽書具悉。卿其勿辭,俟病少間,其卽赴任。
庚午四月二十六日申時,上御歡慶殿。參覈使南泰耆請對入侍時,左副承旨具允明,事變假注書崔,記事官趙台命,記注官金弘澤,參覈使南泰耆,入侍進伏訖。上曰,彼注書誰也?允明曰,崔矣。上曰,畫像渠自持入耶?允明曰,然矣。上曰,進前。臣進伏。上曰,畫像展之。臣展未及。上曰,展而立於前。臣展立。上曰,左視本如是耶?允明曰,聞其家乘所錄,以爲奉使皇朝時,皇帝使之監董於玉河關營建之役,其時爲鐵釘所傷云矣。上曰,此亦異而貴也。允明曰,畫面所題諡號姓名,傳說以爲皇帝宸翰云矣。上曰,果如此乎?筆畫似是中國體樣矣。允明曰,雖未知其的然,而異於我國筆樣矣。且其碑碣,立於永樂甲辰正月云矣。上曰,果是宸翰,而保有於四百年之久,則誠可貴矣。移時覽訖。上曰,不可褻慢,注書先爲出置後入來,可也。臣承命捲出,還爲入侍。上曰,奉祀孫誰也?臣對曰,臣家大宗無後矣。上曰,然則畫像置於誰家?臣對曰,臣之五寸叔生員臣崔,適當門長之行,方今權奉,而卽故佐郞臣崔晑之父也。上曰,其年幾何?臣對曰,年今七十矣。上曰,崔晑予亦記知矣。其貌狀何如?允明曰,頗短小,而屢經堂后與兼史矣。上曰,然矣。允明曰,聞崔之五代祖以下四世九人,皆以孝行,連蒙列朝之嘉奬,當宁亦有褒美之典,一洞之內,旌贈輝映云矣。上顧謂臣曰,汝能誦九人名乎?臣對曰,臣之五代祖臣重龍,以至孝,贈參議。臣之高祖生員臣澮,以至孝,命旌閭。臣之曾大父臣進源,以孝行,贈持平。臣之曾大父參奉臣達源,以行誼,贈正郞。臣之曾大父臣道源,以行誼,贈佐郞。臣之祖父臣挺華,以至孝,贈佐郞。臣之從祖父臣柱華,以行誼,贈持平。臣之從祖父進士臣有華,以行誼,贈佐郞。臣之從祖父臣一華,以行誼,贈持平矣。上曰,翰注記之乎?誠稀貴矣。仍命承旨,書傳旨。傳曰,頃聞崔龍蘇故事,取覽其像,非徒其人,賜像之故事,不覺興感,其奉祀孫進士崔,雖散政,卽爲除職事,分付。出榻敎
南泰耆啓曰,罪人昨夕始到,卽爲合坐捧招,而其所納供,與初招相左,不可不更推。而今日不得離發,故敢來求對矣。上曰,何爲其相左也?泰耆曰,罪人等不無粧撰架空之辭,其所納招,各有異同,故與咨文相左矣。上曰,與御使所聞者,亦相左耶?泰耆曰,然矣。蓋不欲歸之於僉使,故語涉窘遁矣。七人捧招,今日晩後始訖,而某條欲依倣咨文,而無差誤,故捧招甚難矣。而今當更招,俾得以慣習勿忘矣。上曰,不但更推,雖三推,依倣咨文而爲之,宜矣。泰耆曰,更推後,明日辭朝爲計,而鳥銃虛放之說,極爲不近理矣。其爲粧藥與否,殊未可知,而彼我相接之際,我國人元無一人之死,彼人則皆死,軍幕燒火之說,尤爲不近理矣。然而必依初招納供之意,當敎誘嚴飭矣。上曰,如或忘之則奈何?泰耆曰,不無是慮,故以諺文反書以給,俾得勿忘之地。而彼中煮棍之刑甚酷云,安保其不變辭也?頃者徐志修,則以徐宗順已死云矣,今聞宗順不死,而以通官出來云,其溪壑之慾,難以充矣。上曰,頃者覈使時,則出送通官,而金尙迪權辭善處云矣。泰耆曰,戶判新備衣服履襪等物,使罪人着之,而罪人輩擧袖相顧,頗有欣喜之色,其所洗濯針線等節,實爲好事者之服,而不宜於罪人之着也。且於罪人等處,各給五兩銀子,甚勤幹矣。上曰,此則戶判,本自通達周密之致。而如此之事,乃是長處也。將死之罪人,若吝狹之人,則必不如是矣。允明曰,其周通誠難及矣。上曰,其罪人輩有根着乎?泰耆曰,罪人一名,則無父母兄弟,而其餘則或有父母,或有妻孥云矣。合坐時刑判亦開諭,以慰其心矣。仍啓曰,査官面幣,令戶曹備給之意,曾已稟定,而追聞辛卯戊辰覈使時,皆自平安監營備送云,使之依前例擧行,何如?上曰,依爲之。出擧條上曰,文書直以施威嚴問,取招載錄,可矣。彼若問之以何爲施威而已,而不加刑云爾,則答以爲爲其率來而然矣。若死於中路,則奈何爲言,可矣。泰耆曰,李潤德,以軍官帶去事,頃已仰達蒙允,而退聞潤德,昨年以昌原府使居下,考經二年後乃敍云。郞廳假銜帶去,何如?上曰,依爲之。泰耆啓曰,行中員役輩,自有盤纏銀子,而戊辰年參覈使行時,堂上則銀子三百兩,堂下則二百兩,稟定齎去矣。今亦依此數許令持入,何如?上曰,依爲之。出擧條上曰,今日三推後,明日則回示大臣,其他便宜事,與大臣相議,從便擧行,而再明則不拘時限,辭朝出去,可也。諸臣以次退出。
上在昌德宮。常參·經筵,以代理停。
鄭翬良達曰,明日常參,取稟。令曰,停。
李應協達曰,大司憲金鎭商,執義申暻,掌令鄭漢奎,持平呂善行在外,掌令李壽觀,持平李得宗,親病受由。今日以監察茶時之意,敢達。令曰,知道。
下直,高山里僉使韓碩弼。
備忘記,今下弓矢,高山里僉使韓碩弼處給送。
鄭翬良達曰,左副承旨具允明,今日不爲仕進,卽爲牌招,何如?令曰,依。
以李厚達爲事變假注書。
李應協,以備邊司言達曰,臣等出明日本司坐令矣。堂上摠戎使具聖任進外,皆懸頉不進,事體未安。在外及應頉外,戶曹判書朴文秀,司直金聖應,刑曹判書柳儼,禮曹判書申晩,吏曹判書金尙魯,判尹趙載浩,兵曹判書李天輔,司直南泰良,吏曹參判金尙星,禮曹參判李鼎輔,漢城右尹洪鳳漢,竝推考,待開門牌招,以爲備員開坐之地,何如?令曰,依。
又以備邊司言達曰,臣等與堂上一員,來會本司,而諸堂皆違牌不進,無以備員開坐,單子不得書入之意,敢達。令曰,事體其何若此?其涉寒心。竝從重推考,更卽牌招開坐。
又以義禁府言達曰,報恩前縣監金弘得拿處事,徽旨達下矣。金弘得,時在任所,依例發遣府羅將,拿來,何如?令曰,依。
又以義禁府言達曰,獻陵令趙永世,拿問嚴處事,徽旨達下矣。所當卽爲拿囚,而趙永世重得時令,症甚危惡,故使月令醫員,看審病勢,則方在死生未分之中云。姑爲依例保授,使之救療,待差拿囚,何如?令曰,依。
京畿監司狀達,長湍呈以知敦寧李宗城病重上去不得事,令曰,卿其勿辭,調理上來事,回諭。
全羅監司李錫杓書曰,伏以臣於日昨特推之下,宜卽辭朝,而第其情私,有不得不冒陳者。臣之父母墳山,各葬於畿湖兩地,相距不過爲由旬許,一往展掃,固是情理之所不可已,計其往返,亦不至多費日字。乞於辭陛之前,特許暫省,以伸人子至情,千萬幸甚。臣無任云云。答曰,覽書具悉。卿其依所陳往省焉。
領府事金在魯箚曰,伏以臣於淹病蟄伏中,得見諫院新達,論劾備堂四人,而至以近則便作廟堂循例生色之資爲言,四人者於此任,固皆屢踐。而原初啓差,在於臣,臣於此,不勝惶愧悚蹙之至。夫廟堂參謨,異於有司之職,蓋所以集衆思而備僉詢也。自古以文學地望見差者,歷歷可數,今此數臣,雖以才猷言之,亦未見其不若人也。古語曰,宰相須用讀書人,況德乎?今若惟才之求,則反有偏枯之弊,而況所謂才者,未必才,非才者,未必非才乎?雖然身爲輔相,不思愼簡,徒以爲生色之資,則此其罪,宜伏重譴,其不可以已離其位,而晏然仍冒也,決矣。伏乞邸下,亟令鐫臣職名,以謝臺議,以安微分,千萬幸甚云云。答曰,覽箚具悉卿懇。臺言之過當,余已知之,卿何爲嫌?卿其勿辭安心焉。仍令曰,史官往諭。
行司直金聖應書曰,伏以臣負罪至重,勘律惟輕,惶愧交切,蹙伏靡措。不意甄復之命,遽降訟愆之際,惝怳震剝,莫省攸爲。噫,軍校之攔入闕門,帀踏於帳殿咫尺,實爲驚駭。苟使臣稍存檢束,少整紀律,則其所無嚴猥雜,夫豈若是之甚乎?臣旣僨事,致勤嚴敎,復有此無前之事,一則臣罪,二則臣罪,臣固不待人言,自知當死。而廟論嚴截,臺評峻發,蹤地益危,心膽自慓,默省釁尤,誅戮惟分,夫何誤恩曲貸?不惟不加鈇鉞,乃反還授將符,有若尙可以湔拂而任使之者。假令臣足爲有無,身冒罔赦之重愆,不顧方騰之公議,抗顔就職,揚揚自如,則其喪廉隅無忌憚,而上貽聖聰之累,已不可言。況臣姿本庸騃,動輒生疵,乍罷旋敍,殆無虛歲,嚴命所迫,因仍蹲據,才蔑報國,罪積辜恩,自取狼狽,以至於此。縱復怵畏分義,回戀寵私,冒昧承當,思勉後效,驢技已殫,蚊力難任,一介倥倥,只依舊狀,涓埃之報,實無其望,必將重誤國事,以陷大戾。竊恐天地生成之澤,雖終始保全,亦不可得也。堂堂聖代,何患無人,而三軍重寄,必以委之於累試不效,有罪無善之臣身,使其顚躓覆敗而後已耶?臣席藳私次,萬殞是俟,嚴召再辱,而膺命無路,隨詣闕外,拜章徑歸,逋慢之罪,益無所逃。伏乞睿慈,削臣職秩,治臣重律,以嚴邦憲,以安私分,不勝萬幸。臣無任云云。答曰,覽書具悉。卿其勿辭,從速察任。
校理金善行,副修撰金文行等箚曰,伏以臣等,伏見日昨正言李壽鳳所達,則以爲前判書趙觀彬,乃於扈駕之日,衝出班外,直歸其家。臣等一駭一訝,誠莫曉其委折矣。及聞其實狀,則伊日重臣,以中路疾作,送言於大臣,而歸息於公廨云。然則備局問備,亦足以存體統,而今諫臣,忽以不畏法無顧憚之題目,容易加之,未知其意,果出於立紀綱糾過失而已耶?噫,重臣以悲苦臲卼之蹤,荷大朝眷庇之隆,不忍便訣,低徊京輦者,其情實爲可慼。而必欲斥逐排擯,使不安於朝廷者,抑何心也?至於備堂改差之達,尤見其憯矣。夫諸宰之地望履歷,誰之不若?而亦旣多年行公,則其間諫臣之居臺閣者,凡幾次也。而今始論列,有若創覩者然,雖其指斥,分擧互對,欲以眩惑睿覽,而若其精神所注,則有不可掩其情態之巧密,殆不忍正視矣。嗚呼,大朝數十年苦心,眷眷於祛黨,而惟彼一種附麗之輩,外托公平,內藏機括,左右擠排,東西跳踉,以售其乘便圖利之計者,糾結攀引,其徒寔繁,此豈無所以而然哉?崇奬旣勤,氣勢漸長,式至於莫可裁抑之境,臣等於此,竊爲世道憂之。向者鄭恒齡之請罷諸宰,其意實在於敲撼銓地,今此諫臣之所達,又出於新錄成命之後,其經營之漸深,排布之益急,可謂愈往而愈酷矣。竊恐從今以往,朝著之上,搏擊日肆,將無一日寧謐之期。又豈非大可慮者哉?此等情狀,邸下深居九重,必有所未盡俯察者。故臣等玆敢指陳其槪,以冀离明之洞燭。伏願深加睿念,亟降威令,前持平鄭恒齡,正言李壽鳳,特罷其職,以明墍讒之義焉。取進止。答曰,所陳是矣,依施焉。
上在昌德宮。常參·經筵,以代理停。
李啓曰,都摠府郞廳來言,闕內各處入直軍兵夜巡檢云矣,敢啓。傳曰,知道。
具允明達曰,明日常參,取稟。令曰,停。
又達曰,大司憲金鎭商,執義申暻,掌令鄭漢奎,持平呂善應在外,掌令李壽觀,持平李得宗呈辭。今日以監察茶時之意,敢達。令曰,知道。
李應協,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
又以弘文館言達曰,本館下番副修撰臣金文行,以守禦廳郞廳,有軍餉糶糴文書査正事,今日晝仕出去。而每每草記,事涉煩瀆,入直間除草記往來之意,敢達。令曰,知道。
以任瑎爲事變假注書。
南泰溫啓曰,事變假注書任瑎,時無職名,令該曹依例付軍職,冠帶常仕,何如?傳曰,允。
李應協,以弘文館言達曰,修撰金陽澤,由限已過,卽爲牌招察任,何如?令曰,依。
以修撰金陽澤牌不進罷職令旨,令于李應協曰,只推。
李應協,以侍講院言達曰,本院新除授輔德申暐,自鄕入來,卽爲牌招察任,何如?令曰,依。
又以敦寧府言達曰,北漢山城幸宮,譜冊奉安閣,極其狹窄。當此御牒別爲奉安之時,事體與前自別,發遣郞廳,看審移奉處所,則幸宮近處,公廨無可合處。而重興寺別館,自是公廨,且無所關,今式年爲始,移奉于此館之意,敢達。令曰,知道。
南泰溫,以戶曹言達曰,依令敎,判府事閔應洙,自己巳二月至十月,合九朔祿俸,更爲輸送于本家。則以爲連爲陳箚力辭,終不敢祗受云。祿俸又不領受,何以爲之?敢稟。令曰,令倉官更爲輸送。
備忘記,今春等試射時,別軍職秦應會,片箭一巡連三中,加資。
全羅監司狀達,五月朔進上物種中,宗廟薦新大小麥及三月令藥材中馬藺花等,限內不得封進事,惶恐待罪事,令于李應協曰,勿待罪事,回諭。
慶尙監司狀達,密陽等邑居良女林召史等燒死·渰死事,令于李曰,渰死·燒死人等,令本道恤典擧行。
上在昌德宮。常參·經筵,以代理停。
自昧爽至卯時,有霧氣。
大王大妃殿·中宮殿·賢嬪宮,藥房口傳問安。答曰,知道。藥房都提閔應洙,提調趙載浩,副提調李益輔啓曰,伏未審日間,聖體調攝,若何?湯劑連爲進御,臍傍核處,膏藥連爲貼付,幾盡完合,核下右邊小癤,亦已盡消,而眩氣一向差勝乎?前劑入湯劑,已盡於昨日,臣等今日,當依下敎,率諸御醫入診,詳察症候,議定繼進當否矣。大王大妃殿氣候,何如?臣等不任區區憂慮之至,敢來問安,竝此仰稟。答曰,知道。慈殿氣候一向,予則當下敎于入侍矣。後日次,五日日次,宜矣。
下直,茂山府使鄭運喆。
備忘記,今下弓矢,茂山府使鄭運喆處給送。
李應協達曰,大司憲金鎭商,執義申暻,掌令鄭漢奎,持平呂善應在外,掌令李壽觀,持平李得宗牌不進。今日以監察茶時之意,敢達。令曰,知道。
又達曰,備邊司郞廳來言,今日賓廳坐起日次,而堂上不齊,不得來會云矣,敢達。令曰,事體分義,極爲寒心。竝從重推考,卽爲牌招。
李益輔達曰,明日常參,取稟。令曰,停。
李應協達曰,憲府連日監察茶時,事甚未安。除在外外,掌令李壽觀,持平李得宗,竝卽牌招,何如?令曰,依。
以掌令李壽觀,持平李得宗牌不進罷職令旨,令于李應協曰,只推。
具允明達曰,卽者備邊司郞廳,以大臣意來言,今日賓廳坐起日次,而堂上不齊,不得來會云矣,敢達。令曰,事體分義,極爲寒心。竝從重推考,卽爲牌招。
令曰,至今寥寥,牌去來,申飭。
有政。吏批,判書金尙魯進,參判金尙星進,參議尹光毅病,右承旨李益輔進。兵批,判書李天輔進,參判徐命九病,參議金相紳病,參知曺命采入直進,左副承旨具允明進。
以兪漢蕭·李師祚爲正言,趙重晦爲副校理,兪彦民爲司書,李箕鎭爲判敦寧,徐宗伋爲工曹判書,朴文秀爲判義禁,趙明履爲判決事,李星慶爲兵曹佐郞,金文行爲兼東學敎授,趙載洪爲掌樂主簿,韓夢弼爲繕工奉事,具允明爲延安府使,崔昌愈爲榮川郡守,朴處厚爲禮安縣監,洪侃爲報恩縣監,李麟祥爲陰竹縣監,元啓英爲濟原察訪,慶基殿參奉金選慶,寧陵參奉任選相換,慶興府使洪重一仍任事承傳,落點東萊府使趙載敏。
兵批啓曰,慶尙左兵使·忠淸兵使,今當差出,而擬望之人乏少,他道水使及守令竝擬,何如?傳曰,允。又啓曰,露梁別將金以錫呈狀內,猝得手足麻痺之症,又添輪疾,差復無期,旬月之內,萬無起動供仕之望,斯速啓遞云。病勢如此,則莫重津路,不宜久曠,依例罷職準期不敍,何如?傳曰,允。又啓曰,閑良具聖興,北漢公廨改建時,許多財力經紀措辦之功,有加資之命,而係是閑良,何以爲之?敢稟。傳曰,加資。
以具善復爲忠淸兵使,朴泰新爲慶尙左兵使,張德紹爲平安監營中軍,具宗煥爲都摠都事,徐行德·金相玉爲宣傳官,崔萬衡·任時燁·魚有南爲訓鍊主簿,朴萬紀·李邦一爲訓鍊判官,李頤正爲僉知,金聖應爲知訓鍊,李剛中爲翊贊,宋明欽爲衛率,李勳著爲忠壯將,金箕錫爲忠翊將,安就一爲神光僉使,丁道元爲玉浦萬戶,高萬福爲豐德浦別將,鄭亨泰爲五衛將,宋夏康爲慶德假衛將,護軍黃景源·閔百範,司直金始炯,司正任瑎,副司果閔百增·李有壽·閔錥·鄭景曾·李漢泰·李邦曄,李光鼎爲興陽監牧官,李箕鎭爲守禦使,寶化堡權管單金夢麟。
李益輔達曰,臣益輔,與左副承旨具允明伴直矣。允明移拜延安府使,伴直無人,同副承旨李式暇。右副承旨李應協,卽爲牌招,以爲入直之地,何如?令曰,依。
乾隆十五年四月二十九日午時,上御歡慶殿。藥方入診,都提調閔應洙,提調趙載浩,副提調李益輔,記事官崔台衡·趙台命,記注官金弘澤,醫官金應三·玄起鵬·金壽煃·白興聲·李廷德·崔鎭台·金鼎新入侍。諸臣進伏訖。應洙曰,日氣漸熱,聖體若何?上曰,一樣矣。應洙曰,臍傍核處,連付膏藥,而幾盡完合乎?上曰,今已作痂,膏藥不爲更付矣。應洙曰,核下小癤,亦已盡消乎?上曰,亦差完矣。應洙曰,眩氣往來之候亦何如?上曰,差勝矣。應洙曰,湯劑連爲進御,而前劑以入者,似已盡於昨日矣。上曰,加劑以入,可也。應洙曰,大王大妃殿氣候,何如?上曰,安寧矣。應洙曰,王世子氣候,何如?上曰,好過矣。應洙曰,令醫官診察,何如?上曰,唯。諸醫以次診候。應三曰,脈候左三部,微有數意,而大體安靜,右三部則有滑體,而度數調好矣。起鵬曰,左右三部,微有數意,而不大段,大體調均矣。壽煃所達亦同。應洙曰,腫醫亦令診察,何如?上曰,唯。應三曰,腫處皆已完合,今無更付膏藥之事矣。興聲曰,大腫纔得完合,則例爲堅硬,稍久之後,漸生肉色,而今此腫候,不至多日,已臻平常之境,其爲慶幸,不可勝達矣。以下諸醫所達亦同。應洙曰,今此腫候,諸醫皆以完合稍遲爲慮矣。速至平復,萬萬慶幸矣。上曰,此後首醫勿爲入直,諸醫亦如前替直,可也。應洙曰,勿以少愈而有所忽焉,益加保護,是所望也。載浩曰,都提調皆已陳達,臣則更無可達之事,而頃者太廟親享時,行步之際,有不如前之節,自其時已有此腫漸而然矣。而臣等終未得知,豈不沓沓乎?此後則必保嗇聖躬,以盡節宣之道焉。藥房提調及醫官先退。上命承旨,讀禮部咨文二度,一是北民金仁述等殺越事,金裕門所齎去咨文,轉奏答咨也。一是派員會査事,知委盛京之謄咨也。讀訖。上曰,灣尹狀啓,以爲査官本月初四日,北京離發,今明似當到云云。〈參〉覈使之行,可無未及之患耶?益輔曰,參覈使之行,來初四五日間,可抵義州,似無不及之弊矣。益輔曰,臣有所懷敢達,金吾滯囚,誠爲可悶矣。上曰,判金吾誰也?益輔曰,趙觀彬,而以臺言見罷,未及出代矣。上曰,政稟入乎?益輔曰,入已累日,守令亦多窠矣。上命書傳敎曰,政事,當日爲之。又命書傳敎曰,備局入侍,初二日爲之事,分付。諸臣以次退出。
上在昌德宮。常參·經筵,以代理停。
李應協達曰,明日常參,取稟。令曰,停。
又達曰,大司憲金鎭商,執義申暻,掌令鄭漢奎,持平呂善應在外,李得宗,掌令李壽觀呈辭。今日以監察茶時之意,敢達。令曰,知道。李益輔達曰,同副承旨李,今日不爲仕進,卽爲牌招,何如?令曰,依。李應協達曰,金吾滯囚,委屬可慮。新除授判義禁朴文秀,卽爲牌招察任,何如?令曰,依。又達曰,判義禁朴文秀牌不進從重推考徽旨,今方捧入。而昨以金吾滯囚,特敎開政差出,則如是違牌,事甚未安。更卽牌招察任,何如?令曰,依。令于李應協曰,今覽左相箚本,明日入侍有命,而備堂尙不備云,極爲寒心。臺言之過,余已知之,備堂之撕捱,尤涉過矣。竝卽牌招行公。李益輔達曰,備局堂上牌招行公事令下。而備局堂上朴文秀,纔以判義禁再招不進矣。今若出牌,則係是一日三牌,有傷事體,何以爲之?敢稟。令曰,更卽牌招。傳于李益輔曰,注書一員待命,騎馬三匹,卜馬二匹立之。李益輔,以弘文館言達曰,副修撰韓光會,卽已復命之後,不爲行公,與昨日政新除授副校理趙重晦,一體牌招察任,何如?令曰,依。以副校理趙重晦,副修撰韓光會牌不進罷職令旨,令于李益輔曰,竝推考徽旨捧入。李益輔達曰,弘文提學趙載浩,明日待開門牌招,以爲端午帖出韻科次之地,何如?令曰,依。又以禮曹言啓曰,貞陵令朴處厚,禧陵參奉韓夢弼,永禧殿參奉李敏輔,長寧殿別檢元啓英,俱已移拜他職矣。今此端午祭享時,兩官不可不備員進參。貞陵令·禧陵參奉·永禧殿參奉·長寧殿別檢有闕之代,令該曹以在京無故人,卽速口傳差出,何如?傳曰,允。吏曹口傳政事,以金用謙爲永禧殿參奉,尹天和爲貞陵令,崔爲禧陵參奉,宋敍行爲長寧殿別檢。李應協,以兵曹言達曰,去四月朔各廳堂下武臣等試射,連因有故,今已逾月,不得爲之之意,敢達。令曰,知道。又以義禁府言達曰,卽接月令醫員全泰運手本,則保放罪人閔堣,病勢今已向差云。還囚之意,敢達。令曰,知道。
副修撰金文行書曰,伏以臣本來虛脆,百病纏身,自經草土,益復沈頓度日。而最是痰癖之症,尤係危急,每當節交之時,則必如期輒發,發又彌旬作苦者,今已三十餘年矣。方其少壯,猶能支持,而及今年氣俱衰之後,則益漸沈痼,實難陳力供仕。而頃於關東差祭之行,往役義重,不敢言病,旱天長程,冒死來往,宿症頓加於前。而此際館銜新除,又在於復命之日,嚴畏分義,亦未得一日調治,仍以持被,晨夕昏眩,僅僅挨過。深於昨日,脫着失宜,胸膈頑痰,膠結上衝,轉作關格之症。腸腹之間,有如萬刀亂刺,叫苦宛轉,不辨四到,間間窒塞,不通呼吸,連灌藥料,少無所減。若不急時醫治,實有汚穢淸禁之慮。玆敢倩人構書,仰暴實狀。伏乞离明,特削臣職,俾得安意救療,以尋生路。千萬幸甚。臣無任屛營祈懇之至。答曰,覽書具悉。爾其勿辭,調理察職。
左議政金若魯書曰,伏以日昨諫達,出於萬萬意外,四備堂之驀地被論,固已驚駭,而諸宰因此,而擧懷不安。睿旨之下,鎭日違牌,賓廳之對,竟至不成,言念國事,憂歎何已?諫達中生色之譏,慨然之斥,臣亦不勝其愧悚,在諸宰引以爲嫌,勢固然矣。然邸下旣斥其言罷其人,而又申之以特旨之令,則諸宰之一向撕捱,未免太過。況明日入侍,大朝有命,而亦不得備員,則尤豈不重傷事體乎?目下爻象,誠多可憂。伏乞离明,特降誨諭,亟加勉出,以幸國事焉。取進止。答曰,覽箚具悉卿懇。所陳是矣,當留念焉。仍令曰,史官往諭。
上在昌德宮。常參·經筵,以代理停。
下直,定平府使朴亮佐,比安縣監任玣。
李益輔達曰,明日國忌齋戒,再明日正日,此兩日常參,頉稟。令曰,知道。
李達曰,大司憲金鎭商,執義申暻,掌令鄭漢奎,持平呂善應在外,李得宗,掌令李壽觀牌不進。今日以監察之意,敢達。令曰,知道。
李應協達曰,藝文提學李天輔牌招事依下,而闕門已閉,待明朝出牌之意,敢達。令曰,知道。
李應協,以都摠府言啓曰,今日入直內三廳,武兼禁軍及軍兵等中日習射,請出標信。答曰,知道。
李應協達曰,憲府之監察茶時,諫院之闕達,已至多日,事甚未安。除在外外,掌令李壽觀,持平李得宗,正言兪漢蕭,竝卽牌招,何如?令曰,依。
又達曰,判義禁朴文秀,特敎差出之下,昨違召命,今日又不出肅,卽爲牌招察任,何如?令曰,依。
李達曰,判義禁朴文秀牌不進推考徽旨,今方捧入,而特敎差出之下,一向違召,其在事體,極爲未安。更卽牌招察任,何如?令曰,特敎之下,其何若此?金吾滯囚,亦爲可慮。從重推考,更卽牌招察任。
李啓曰,卽者備邊司郞廳來言,左議政金若魯,右議政鄭羽良,備局堂上金聖應·具聖任,依下敎來待云矣,敢啓。傳曰,詣閤。
鄭翬良達曰,弘文館提學趙載浩牌不進推考徽旨,今方捧入,而端午帖,不可不及時出韻,更爲牌招,何如?令曰,依。
又達曰,端午帖出韻科次,一時爲急,而弘文提學趙載浩,再招不進後,陳書入達。藝文提學李天輔,卽爲牌招,以爲出韻科次之地,何如?令曰,依。
李達曰,端午帖出韻科次,一次爲急,而藝文提學李天輔,牌招不進矣。弘文提學趙載浩,今旣承批,所當更請牌招。而一日三牌,有傷事體,何以爲之?敢稟。令曰,更卽牌招。
又達曰,弘文提學趙載浩三牌不進推考徽旨,今方捧入,而端午帖出韻科次,一時爲急。藝文提學李天輔,更爲牌招,何如?令曰,依。
李益輔,以弘文館言達曰,本館下番闕直,事甚未安。副應敎趙雲逵,連呈辭單,不爲行公,副校理趙重晦,副修撰韓光會,旣有只推之命,卽爲牌招,以爲推移入直之地,何如?令曰,依。
又以侍講院言達曰,本院新除授司書兪彦民,除拜累日,不爲出肅,卽爲牌招察任,何如?令曰,依。
李應協達曰,今日大朝入侍時,副修撰韓光會,副應敎趙雲逵,自政院嚴飭。此後復勿違令牌,使之卽爲察任事,自本院稟達牌招事下敎矣。副應敎趙雲逵,副修撰韓光會,卽爲牌招之意,敢達。令曰,知道。
以副應敎趙雲逵,副修撰韓光會,司書兪彦民牌不進罷職令旨,令于李曰,竝推考徽旨捧入。
李益輔啓曰,端午帖製述官中時無職名人員,令該曹口傳付軍職,何如?傳曰,允。
蔡緯夏爲事變假注書。
李啓曰,事變假注書蔡緯夏,時無職名。令該曹依例付軍職,冠帶常仕,何如?傳曰,允。
傳于李曰,卒金奉朝賀敎書,安寶,今日內傳之。
又傳曰,以政院規式,有下問事,在院承旨,竝爲入侍。
又傳曰,前奉敎宋文載削職傳旨,以徽旨捧入。
以手書別諭于領議政趙顯命處曰,大朝宣諭,旣已悉諭,卿之丹心,小子亦深知。靜攝中特諭之下,卿何不幡然?卿若過辭,事由乎余,大朝爲國事悶鬱之時,何敢循例?躬往問疾敦勉,乃敬大臣禮師之義,何難之有哉?卿遵大朝之志,體小子之意,其卽偕入。仍令曰,史官往諭,與之偕來。
李達曰,弘文館校理金善行,謂有情勢難安,陳書徑出,原書纔已捧〈入〉矣。所當直捧禁推徽旨。而此與無端徑出有異,推考警責,何如?令曰,依。
江原監司沈星鎭狀達,淮陽等官居廉先才等囕死·渰死·燒死事,令于李曰,囕死·渰死·燒死人等,〈令〉本道恤典擧行。
以京畿監司狀達,議政府左參贊李箕鎭,病重上去不得事,令于鄭翬良曰,卿其勿辭,調理上來事,回諭。
正言兪漢蕭書曰,伏以臣百無肖似,濫蒙洪造,前後忝竊,罔非踰分,每奉除書,循省愧懼,若隕淵谷。今此薇垣之命,又降待罪郞署之中,驚惶震惕,比前尤倍。臣於昨年夏間,忝叨見職,愚衷所激,略貢蕘說,致勤特敎,辭旨截嚴,遂有大朝譴遞之命。伊後筵敎,又極惶懍。臣追思訟愆,餘悸在心,莫知所以自措也。仍伏念,臣本庸愚,固不足備數於淸朝言議之列。而若乃直道事君,卽平日區區所自勉者,則官以諫名,有懷無隱,是豈毫分惹鬧之意?而言行無素,忱誠未孚,獲奉情外之敎,尙何顔面晏然承膺,自處以諫官,以招一世之嗤點?而況彼兩臣對擧之疏,了無自引之意,大加慍懟之辭。其時儒臣之書,則盛氣弩眼,張皇忿懥,前後書供,齗齗不已,殆近於拳踢相加,其所爲說,尤不滿一哂。臣雖不追提較挈於時移事宿之後,以益其疲惱,而卽今情理,又有萬萬懇迫者。臣母素抱二十年痼疾,居常凜凜,藥餌爲命,今當換節之際,脫着失宜,又添新症,飮啖都廢,寢睡全失,種種症形,實爲煎迫。臣方左右扶將,萬無離捨供職之望。今以闕達,召牌押臨,而本來情勢之外,目今私情,實難趨召,反復思量,終無承膺之勢。玆敢隨詣闕外,拜章徑歸,罪尤萬死。伏乞睿慈,俯賜鑑諒,亟許遞改,俾靖私義,以便救護,不勝萬幸。臣無任云云。答曰,覽書具悉。爾其勿辭,救護母病。
弘文提學趙載浩書曰,伏以臣濫蒙恩造,驟躋崇顯,前後踐歷,莫非踰分,居常懍惕,如集于木。至若館閣文學之任,尤不合於臣身。蓋以臣少而失學,長久廢業,雖倖竊晩第,而功令小技,尙患生拙。而況詞翰糟粕,尤未曉解。重以通籍以來,年旣邁而志益荒,書冊筆硯,全屬度外,尋尋章牘,猶未能副急,而適用藝苑衡秤,初未嘗昧分而自擬。非但臣之本領如此,人亦不以文字處臣,身計粗安,竊自幸其省事矣。乃者弘提新除,遽及於千萬夢寐之外。臣誠惝怳失圖,靡所容措。顧此所叨,責任甚重,苟非詞華藻鑑,超出等倫者,則莫宜居之。夫如是故,雖前輩之以鴻匠名世者,當此職而輒多逡巡前却。矧如臣魯莽空疎,無文蔑識,其何敢唐突承當,以貽一世之嗤笑也哉?臣宜卽據實自引,以祈卸免,而公朝司直之論,似不待臣言,故虛縻泯伏,奄踰旬望。而公議之至今無聞,已極可怪。喉院之依例請推,尤增惶悚。臣方憂悶隘塞,知不所以爲計。此際又以端午帖科次事,期日已迫,牌召再辱。臣於是任,非但自量已熟,迷執愈堅,在朝家器使之道,亦不可强其所不能。此臣所以自速違傲,恭俟鈇鉞者也。情窮勢迫,略暴危懇。伏乞离明,俯諒臣所辭之非出飾讓,亟賜鐫遞,使莫重課次,毋至遷就。仍治臣慢命之罪,以肅朝綱,不勝幸甚。臣無任云云。答曰,覽書具悉。卿其勿辭,從速察任。
執義申暻書曰,伏以夫子之告魯君曰,臣事君以忠。由是言之,人臣事君之道,捨是忠無以藉手。蓋忠者,誠實無僞之謂,今夫才不可堪,而晏然居之,分非當得。而若固有之,蹈負乘之戒,而玷名器之重,則不誠不實,僞莫甚焉,而斷不得爲忠矣。臣於來年,猥以虛名,屢辱恩除,而回顧其中,實〈無〉所存,可以堪承。則自列其空疎滅裂,全無肖似之狀,抵罪控辭,獲免虛叨,是爲誠實無僞之忠,而庶可無虧於事君之道。故前後辭本,將臣顚末,竭辭罄陳,以冀誤恩之無再,私分之獲安。不意玆者,中丞陞擢之命,又下於千萬夢寐之外。而繼有天書之遠宣,人卑秩峻,涯分愈踰。臣於是,驚惶震惕,不知所以自措。臣於少日,受敎父兄,從遊師友,亦豈全無讀書修行,免歸小人之願?而只緣性質鹵下,心力昏短,終不能精讀一卷冊子,粗修一件行義,荏苒半世,遂成暴棄。如使斯世之人,見臣面目,察臣言動,則其將唾罵而去審矣。而以聖朝綜核之政,乃所以處臣者,則容覆太偏,拂拭至此。凡臣前日之血忱苦懇,不免爲應文飾讓之歸,此莫非臣誠意微淺,不能見孚之致?羞恨之極,尙何言哉?夫以臣而叨臺閣之地,冒風憲之責,其爲虛妄,實無倫比。臣有死而已,無以抗顔進步,自喪其當初咫尺之守。玆敢瀝血陳情,重暴非其招不往之義。伏乞邸下,諒臣至懇,亟遞臣職,以全微志,以重國體焉。抑臣有事涉畏越,而義難泯默者。臣於前冬,竊伏聞畿湖儒生李顯臣等,來聚都下,治上臣師故參贊臣金榦建祠之章,而喉〈司〉力阻,終至斥退云。伏念臣師,夙悟道體,眞知實踐,敬義夾持,明誠兩至,規模氣像,篤厚莊重,出處事業,嚴謹峻整。實成德之君子,不世之眞儒。而乃其一生用工,著書明理,羽翼諸經,開牖後學,則又近世儒家之所罕有。是以卒受臣外祖文純公臣朴世采衣鉢之傳,深被文正公臣宋時烈之畏許矣。越自肅宗大王朝,禮遇殊絶,逮至大朝,寔致賓師之遇。而惟其立朝名論,尤有大焉,登對之箚,應旨之疏,洞辯義理,力扶倫彝,王綱賴以不墜,亂賊有所知懼。其爲斯文之光,世道之重,爲如何哉?謹按國朝諸賢,生而膺賓師之遇,則歿卽受俎豆之享者,歷數近古,無一不然,祠院之創,久矣。疊享私建,寢違故例,則肆大朝欲爲矯革之道,曾有禁令之設。而若其疊享私建之外,而一例杜塞。臣知聖意之不然,夫以臣師德業之盛,均被諸賢恩遇之隆,則於其身後,豈容無一處之享?而惟此儒章所請,在今日禁章之外,而係國家尙賢之方,則伊日喉司之初不商量,終阻登徹,臣未曉其何說也。臣以舊日門生,寄息人世,目見表章亡師之擧,閼而不達,則私心痛慨,容有其極。而顧以一暴事狀之無人,爲尤悼恨,會値投進文字之日,輒玆附陳。而至其事往言僭,有不暇顧,惟邸下裁之。臣無任云云。答曰,覽書具悉爾懇。禁令之下,此乃承宣之道也。其何若此乎?爾其勿辭,從速上來,輔我不逮。
弘文館校理金善行,副修撰金文行等箚曰,伏以臣等伏聞頃日儒臣入侍時,以朱子語類編帙浩多,有語類抄進講之命。臣等愚見,竊以爲,語類之出,皆所以推演性命之源,該括事物之蘊。則其高下淺深,精粗顯微,各有攸當,罔非至理,誠宜從頭理會,以覩其百官倉廩之富,而緩急緊歇,有非後人之所可裁擇者也。今此抄書,刪節取舍之際,未知其果爲是當。而嘉言至論之可入而見漏者,語脈字句之從略而失旨者,必多有之,豈非可惜之甚者乎?伏惟我殿下,晩年靜攝之中,益篤典學之誠,必欲以朱子書下工,則宜以全帙語類爲講。而若必以卷數之浩多爲難,節酌通編之書,旣經先正之裒輯,又是列聖朝所嘗進講者,而編帙亦不浩多,今亦以此繼講,似合事宜。臣等方忝講官之末,旣有所懷,敢此仰陳。伏幸聖明之裁處焉云云。答曰,今予之道,靜攝之中,不過與儒臣聞昔講者,此亦昔日所講。故命講與講對有間,不必他書,此書旣命。此書若畢,則節酌宜命矣。
吏曹判書金尙魯書曰,伏以臣自諫達出,駭恐愧恧,情地兢臲,睿旨荐下,特召三辱。而隨詣諸僚後,進伏闕外,輒事違逋,若不知義分之至嚴,臣誠死罪。夫以四卿宰之踐望才猷,而尙不免忽地彈擊,則如臣之最居人下者,生色之目,宜先當之。豈敢以臣名之僥倖見漏,晏然復廁於參謨之地,以傷其四維哉?屛息引伏,惟竢威譴之遄加焉。日昨有崔龍蘇奉祀孫崔卽爲除職之命,故昨於口傳政,見差禧陵參奉矣。追聞之則於頃年,破毁先正祠版,坐此刑配云,其罪關斯文,負犯如何?而臣曾未及知,矇然照望,注擬之失,臣實自訟,旣覺之後,不可一日置之。伏乞邸下,亟令汰去幸甚。臣無任云云。答曰,覽書具悉。所陳依施。臺言之過中,余已知之,於卿別無難安之端。卿勿過辭,從速行公。
江原監司沈星鎭書曰,伏以臣本無似,猥叨藩寄,感激恩命,夙宵憂惕,恐負委畀之盛意,庶盡報效之微忱。而秪緣才識甚淺,不能剸理事務,威望素乏,不能憚壓州郡,一味尸素,徒費廩食,非不知早自引去,毋重罪戾。而顧念近北諸邑,適値無前大歉,賑救之責,不容少緩。當此之時,義不敢自占便宜,遂不免强策病軀,遍檢賑事,昨始還營。而巡路添病,轉輾加劇,種種形見,無非危惡。蓋臣風眩宿症,積有源委,每當換節,其發如期。近又原隰驅馳之餘,勞傷忒重,痰盛而膈痞,氣逆而火升。呼吸喘急,言語蹇澁,少或轉動,腰脅牽引,暫有思索,精神迷錯。四肢戰掉而不仁,百骸刺痛而如束。目下危症,不可名狀,復起爲人,實無其望。卽今賑政未了,麥事將歉,前頭道內之事,方當倍費經度。而臣之病勢實狀,萬無以管察公務,及今變通,勢不可已,玆敢陳章哀籲於离明之下。伏乞睿慈,俯加諒察,亟賜遞改,使藩職無曠,殘喘獲延,公私不勝萬幸。臣無任云云。答曰,覽書具悉。卿其勿辭,調理察任。
校理金善行書曰,伏以臣於日前,箚論李壽鳳乘時跳踉之習,而特以其機栝雖已暗動,情狀猶未盡著。不欲索言,只擧大槪,以冀离明之照燭矣。伏聞今日筵中,聖敎截嚴,誨責備至,大臣非斥,又係深緊云。筵席語祕,雖不得其詳,在臣分義,惶懍萬萬,以此情悰,其何可晏然於職次乎?玆陳短章,徑出禁門。伏乞邸下,特削臣職,以靖私義,重勘臣罪,以昭法紀,不勝萬幸。臣無任云云。答曰,覽書具悉。爾其勿辭,察職。
副校理趙重晦書曰,伏以臣於再昨,伏蒙館職新除,繼而召牌儼臨,固當感激恩私,竭蹶趨承。而適因老母有病,情難離側,冒犯違傲,恭竢大何。只推之令,出於格外。臣誠惶隕,措躬無地。念臣偏母素患痰火之症,卽是數十年痼疾,長在床席,寧日無多。而近因家內不淨,奔避窄舍,調攝失宜,重添輪感,胃氣虛弱,飮噉全廢。兼以虛泄無算,眞元澌鑠,實有朝夕懍懍之憂。臣方左右扶將,焦灼罔措。顧此情理,萬無離捨供職之望。玆於再召之下,隨詣闕外,略暴情懇。伏乞睿慈,俯垂矜諒,亟削臣職,俾便救護,以伸至情,千萬幸甚。臣於請急之章,不暇論及他事,而第事在目下,實關國家大體,有不容泯默者,敢此附陳焉。噫,近年以來,世道日下,人心陷溺,乘機抵隙,經營揣摩者,無所不用其極,有識之憂,固已久矣。日昨前正言李壽鳳之達,其所論重臣諸宰數事,均停彼此,外托公平之名,僭藏機括,內售黨伐之私,情態難掩,如見肺肝,此豈一壽鳳之所獨辦者哉?夫朝臣之有老親歸養者,朝廷不以職事責之,其身亦不復出而供仕,卽三百年流來美例也。壽鳳年前乞養,旣蒙恩許,而不顧處義之無據,乘其入臺,突然冒出,肆行搏擊。觀其擧措,手脚全露,此其意果出於尊朝廷之體,重籌司之選耶?雖然在壽鳳,固何足責?其主張指使,惹起無限不靖者,其亦不仁之甚矣。噫,昔在宣廟朝東西之始分,東人主論,欲陷善類,假托淸議,先攻三尹,而朝論崩潰,黨禍滔天,至於莫可收拾之境。矧此暗地糾結,假手逞毒,又非東人之比,則其所以傷國脈而病世道,當復如何?臣竊憂之。古語曰,不見其形,願察其影。此則其形已見,不待察其影而已。惟願离明,穆然深思,超然遠覽。凡於此等巧憯之論,嚴加裁抑,以靖朝象,以幸國事焉,諫臣之賓席傳達也。爲大臣者,所當長慮却却,深陳其情狀,仰贊邸下堲讒之明。而伊日入對大臣,未聞有一言開陳者,臣尤慨然也。臣無任云云。
令致仕奉朝賀金興慶書。王世子若曰,巽牘三上於數日,引疾之懇,出乎苦忱,渙喩一下於大朝,謝事之命,遂其至願。心足以慰,病欲其蘇。惟卿,三朝舊臣,一代元老。受遺訓於乃祖,不墜忠直之風,托深契於寧王,偏荷知奬之眷。律己以謙恭謹飭,了無一點浮囂,秉心也篤厚純貞,到得九分眞實。事君日長,事親日短,輒伸歸養之私,在朝時少,在野時多,恒戒進取之習。自蜚英於妙歲,任裨化於累朝。歷敭乎視草而掣鈴,風猷克闡,累試乎伏蒲而衣繡,霜稜獨專。劉敞之憂愛明君,大易之撝謙是勉,龜年之伸救士類,一時之嚴旨何傷?厭亞銓而出紆縣符,可見居外之本意,辭冢宰而至補海臬,彌著避權之固心。少以文雅自持,晩則事功克茂。長太學首首之地,化未試於菁莪,任絶國專對之行,操愈勵於氷檗。乃超擢於卿秩,尤諳鍊於政要。圜土讞刑,消肺石之冤氣,西銓秉政,溢韎韋之頌聲。逮至艱危之辰,益見忠貞之節。乙巳之化理淸廓,扶正論而激揚,戊申之奔問蒼黃,肅刑書而誅討。度支之掌賦固遜,蓋欲急病而讓夷,長陵之蕫役久勞,可尙鞠躬而盡瘁。深誠曾發於宵寐,何待風沙之祥?寵命遽侈於台衡,實有魚水之樂。猗歟救時之雋望,允爲體國之藎臣。曁僚同心,辨論淑慝之別,引君當道,懃懇章奏之間。久矣聖心之倚毗,寧致有始無終之歎,時則群忌之擠陷,竟媒難進易退之端。蓋憫荒野之棲遑,遂許閒局之休憩。畢公之老而在外,猶深王室之憂,富弼之退而居家,屢陳乘輿之闕。首尾殆八九載,遇事輒言,大小凡五六條,有懷必達。若夫尙樸素之性,可以勵澆漓之風。官居鼎食崇高之班,依然寒士之門淡泊,兒無禁臠豪侈之習,信乎法家之訓純深。馬僅旋廳,李文靖之居室何陋?豚不掩豆,晏平仲之儉德可觀。尙多坐鎭俗之功,遽有退修初之請。年至七十,援古經致士之規,疏徹再三,陳暮景就閑之懇。雖黃樞之地,優佚不煩,然綠野之心,遜辭靡已。念四紀歷事之久,忍便訣於明時,肆重宸勉留之勤,迄相持於近日。第惟今玆之申懇,亦異疇曩之屢辭。沈綿之舊痾越添,筋力難强於束帶,耿結之宿願弗忘,衷情更暴於懸車。覽其屢上書之悰,非昧安老者之禮,當此新代理之際,詎忽任舊人之誠。肆小子未敢輕施,而聖上爲之深念。十全珍劑,太醫傳問疾之音,一封手書,銀臺宣敷心之諭。是知勉副之聖意,將紓苦懇之病懷。素願旣酬,庶幾煩慮之漸弛,何恙不已,佇見元氣之復康。許朝請之優閑,俾便調將之道,答天眷之隆摯,毋替覲見之儀。於戲,卿旣乞身,誰可勵翼?耆德有鎭撫之量,功幾賴於棟隆,時事多泮渙之歎,才奈乏於柄用。尙克公耳而國耳,其誰進憂而退憂。考德於何?猶幸魯靈光之獨在,有謀則就,固當漢故事之克遵。須體繾綣之心,益篤忠愛之悃。故玆令示,想宜知悉。副司果洪鳳祚製進
乾隆十五年庚午五月初二日辰時,上御歡慶殿。大臣·備局堂上引見,左議政金若魯,右議政鄭羽良,行副司直金聖應·具聖任,右副承旨李應協,記事官崔台衡,記注官沈瑴·金弘澤入侍。校理金善行追後入侍。諸臣進伏訖。若魯曰,日間聖體,若何?上曰,一樣矣。若魯曰,臍傍核處,快爲完合乎?上曰,然矣。若魯曰,腫候速得完復,慶幸不可勝達矣。近日朝晝異候,眩氣及搔癢之候,此時若何?上曰,日氣姑不甚熱,故凡節頗勝矣。若魯曰,大王大妃殿氣候,何如?上曰,安寧矣。若魯曰,王世子氣候,何如?上曰,好過矣。上曰,今日入侍,只武備堂二人,誠寒心矣。若魯曰,備堂四人被論,而諸宰皆引嫌違牌矣。上曰,近來軟地揷木之事多矣。臺達措語,何如?若魯擧臺達句語以達。上曰,其臺誰也?羽良曰,李壽鳳也。上曰,然矣。此是咸恩君一家矣。羽良曰,伊日下答稟于大朝之敎,甚奇異矣。上曰,卿則曰奇異,而代理以來,予無致責元良之事矣。今番則予以汝心有所不可則不聽而已。何必稟予爲責矣?至於文義難處,則直爲善答,而此等事則稟於予矣。仍笑曰,四人中,一則於予爲妻族,於元良爲外族,予與元良,皆難爲答。而李益炡以宗英之子,其處地豈不合於備堂乎?若魯曰,益炡頃在春川時,臣仰達內擬矣。旣經吏參,豈不合於備堂?至於徐命彬,亦經吏判,則何爲不可。其餘兩人,亦豈不合乎?羽良曰,李益炡則臣有査嫌,不敢擧論,而其外三人,則豈皆不合?至於徐命九,則豈止於備堂者乎?上曰,此所謂烹頭耳熟,而獨武將見漏矣。予當精言之。徐命彬,若以不行公爲言,則可矣,而何可以不合爲言乎?羽良曰,臺言之過,上下之所共知,宜有督出之道矣。若魯曰,臣於昨日,陳箚東宮,請牌招勉出。而臺達尙在,收殺之後,自當行公。今日雖出牌,必皆違牌,徒傷國體。故臣等亦不請牌矣。上曰,生色之資云者,可爲諸堂引嫌之端耶?若魯·羽良曰,此何必深引乎?若以此爲嫌,則臣等亦愧悚矣。上曰,若欲生色,則可爲之人,今亦多矣。應協曰,臺臣之論備堂,事誠怪駭矣。羽良曰,其論李日躋事,謂之竭萬民之膏血,此亦過矣。上曰,其達亦聽之乎?若魯曰,旣曰竭民膏血,半歸私用,則東宮安得不聽乎?自朝家旣無給物力之事,其言亦怪矣。上曰,近來元良,多聚不關之文見之。以羅文頂針爲題目者,何書耶?羽良曰,此所謂游於藝者,實萬世無疆之福也。應協曰,東宮博考經史,汎濫諸家,有益於睿學矣。羽良曰,李日躋事,臺言爽實矣。自朝家旣無分錢尺布劃給之事,築城物力,皆所自備者,其他穀物之私備以置者,亦幾千石云。築城善否,雖未詳知。而謂之竭民私用者,其言誠過矣。若魯曰,作舍道傍,古有其言,築城路邊,豈無是非乎?上曰,築城善否,予雖未知,而其意則貴矣。領相則以西林之城善築,爲言矣。若魯曰,自朝家無措畫之事,而自出意見,私備築城者,其志可尙矣。上曰,元良備堂事,旣稟於予,則李日躋事,亦當稟矣。雖以守令言之,若有臺達,則輒皆聽之。一守令論劾之言,聽之似無甚關,而夫馬留滯,貽弊邑民,豈不可悶乎?予以爲輕聽可悶矣。若魯曰,不聽臺言,亦難矣。羽良曰,優容臺言,誠好事矣。上曰,予自壬寅後,不見朝報者,意有在也。其前則常見之,始解草書,漸至熟矣。元良若見朝報,則可知李日躋差送之意矣。刮來營錢之人,予豈差送乎?若魯曰,此非以一段知之者也。不知其人而任使則亦難矣。羽良曰,知人,堯·舜亦難之矣。若魯曰,備堂待臺達收殺,卽爲申飭行公,宜矣。羽良曰,被論之人,亦當勉出,況其他諸堂乎?上曰,俄者有生色之說,下詢之事。而當此末世,或不無其弊,臺言亦不甚非,而代理之後,遽爲此言,使諸堂紛紜撕捱者非矣。羽良曰,臺臣之論備堂事,誠駭擧矣。若魯曰,凡朝臣章奏及臺諫書達,殿下必省覽,是所望也。羽良曰,臣有所懷,敢達。列聖朝則兩司下臺欲啓辭,則皆出草於長官之前,長官若以爲不可。則雖或陳疏,而不敢獨啓,或以意見不合,引避矣。若魯曰,雖以李日躋事言之,東宮何以知築城本事乎?此等事,殿下不可不知矣。應協曰,章奏固當照關,此則大臣之言,是矣。加意好矣。羽良曰,伊日小朝首達,則移時沈思。而下答中間兩達,則卽爲賜答。至備堂事,泰然不動,以稟于大朝爲答。運睿思而裁擇之,此誠東方無疆之休矣。若魯曰,李日躋·盧啓禎事,臺諫皆不知其事實而爲之者也。羽良曰,領相尙無動靜,誠爲可悶矣。若魯曰,內而癘疫日熾,外而邊域生梗,內外虞憂,誠不細矣。此時元輔,豈可一任其引入乎?自上宜有勉出之道矣。上曰,尙無動靜,不可謂原任,亦不可謂時任,而誠過矣。若魯曰,若陳章則慮或有嚴敎勉出之擧,如是縮伏矣。上曰,何月除拜乎?羽良曰,三月初十日間,似爲除拜矣。羽良曰,李日躋城不高築之說,外間亦有此謗。而竭民膏血等題目,誠冤矣。上曰,此如金始㷜江華事矣。臺言旣如此,一番之問,似不可已乎?若魯·羽良曰,此所謂皮之不存,何必問乎?上曰,伊時元良,以臺達稟於予,予以稟於大朝。則此非稟於予者爲敎,作文字敎之,其下則不言矣。果何以爲之乎?若魯·羽良曰,其下則以余亦思之,所達過矣。不從爲敎,下答誠好矣。上曰,然則李壽鳳,似以此爲嫌矣。若魯曰,因堂箚,已罷職矣。上曰,箚語何如耶?若魯曰,其箚中,有崇奬旣勤,附麗寔繁等語。鄭恒齡,亦以敲撼銓地請罷,而且有裁抑之請,其言似過矣。上曰,玉堂箚語,誠非矣。趙觀彬事,何如?若魯曰,聞以病徑歸云矣。應協曰,堂箚中以爲,重臣送言於大臣後,退歸云矣。上曰,此則重臣非矣。羽良曰,其時無送言大臣之事,此則堂箚爽實。而重臣事,不善爲之矣。臺臣論備堂事,萬萬駭怪。而李日躋事,亦爽實矣。少退。羽良曰,臺言有德望不得與云者,亦不成說矣。有德望者,何事不可做乎?上曰,德望亦有大小矣。雖以周公之才之美,使驕且吝,其餘不足觀也。近來備堂,有德望者幾人乎?臺臣則專以才猷爲言矣。上曰,戶判亦爲撕捱乎?羽良曰,然矣。諸堂皆撕捱,則獨爲行公,似難矣。上曰,趙觀彬果徑歸其家,則甚非矣。元良之聽施,在所不已矣。羽良曰,以重臣之故,東宮半餉沈吟而下答矣。上命承旨書傳敎曰,近者臺臣之請,過中者多。而至於李日躋事,其時朝家無尺寸顧助之事,則其雖巨貪當之,焉能貪也?疑之勿任,任之勿疑之道,予知矣。其涉過矣。至於備堂事,元良所稟,已諭。而其過則已知,語雖不緊,混圇譏嘲,復擧四人而請遞,其擧駭也。雖當之者,不當撕捱,況他人乎?以此之故,今日入侍將臣二人外,無一人入侍者,事體寒心。此則初不欲諭而竝諭焉。而噫,元良代理之後,大小諸臣,精白一心,同寅協恭,以助初政,卽予夙宵之意。而噫,彼時象,無異敵國,古之敵國爭其桑而成大,時象之至於此,其本亦微也。故凡於此等,近者以冷治之意,蓋此也。靜攝之中,躬詣親祀。其時不參,宜有飭也。設或挾雜,其在忠厚之道,其何刮心而言?意亦不穩,班行徑歸,國綱攸關,臺臣條列,此則得體。至於備堂,雖曰駭擧,若歸處置,措辭請遞,可也。其何張皇費辭,視若重事乎?彼雖有心,儒臣之道,決不若此,彼若無心,此無風之中,欲成其浪者也。豈不近於打起其心乎?惜乎,儒臣擧措之徑先,而意思之深惑也。命元良代理,爲其靜攝。凡於繁事,其皆略之。而魯君問政,子曰,擧直措諸枉。元良初當代理,此等之事,難以慣習,其向枉者,不可不扶直,以助初政,略示予意,政院知悉。書訖。上曰,此傳敎一通,書納于元良,宜矣。仍敎曰,予不爲處分,而儒臣事誠非矣,其意專出於不愜。吏曹長望之事,予不特除任珽·南泰齊,則豈有此等事乎?尹光毅亦以長望變通之故,得通吏議矣。若魯曰,南泰良亦見通矣。上曰,吏參望則此人果見通矣。上曰,元良以書院事上書,稟於予矣。此等章奏,曾已申飭,則承旨何敢捧入乎?仍命書傳敎曰,今聞元良所稟書院,乃是禁令。而雖非所請,不捧承旨謂非,則卽一請院也。雖抄選之章,禁令之下,政院之道,宜一稟。而循例捧入,非初政遵禁令之道。當該承旨推考。若魯曰,北京咨文二度出來,一則金裕門齎去咨文轉奏事,此似無更答。而一則鳳城會査事知會也,此不可無答咨。今以前因盛京禮部移咨罪人及參覈使入送之由,亦咨報於貴部矣。今此咨文始出來,承受擧行之意,成出咨文,定禁軍下送于參覈使處,使之與前去咨文,一體傳于瀋陽,送于北京無妨。參覈使如已渡江入去,則使灣尹依例傳于鳳城,入送北京爲宜。以此分付擧行,何如?上曰,依爲之。若魯曰,卒奉朝賀金興慶,未及肅謝,故敎書不得親受。而敎書已書置云,令政院安保傳宣,宜矣。上曰,今聞所陳,冞切興愴,許致仕之時,旣已手諭,此政院擧行者。安寶後,令承宣往宣讀。若魯曰,昨日臺諫宜有牌招,政院不爲請牌,事甚疎誤。當該承旨,推考,何如?上曰,依爲之。若魯曰,本職則行公,而兼帶不爲肅拜,非古規。弘文提學趙載浩,推考,申飭。此後則本職行公之人,兼帶不謝之弊,令政院一切嚴飭,何如?上曰,趙載浩從重推考。此後則依所達,申飭可也。聖任曰,朝家一視之道,南北漢無異。而南漢則敎鍊官仕滿二十朔者,依京軍門將校例出六。凡將校仕滿五十朔者,依鄕將官例出六,而北漢則無此定式。非但將校輩之呼訴,南北漢規例,宜無異同。隨其仕滿,一依南漢例出六之意,分付兵曹,何如?上曰,此何如耶?若魯曰,摠戎使所達,似然矣。上曰,依爲之。上命臣台衡,儒臣持朱子語類入侍事,分付。校理金善行,入侍傳命出來時,以翰圈事,有上下酬酢。羽良曰,宋文載事,誠非矣。若魯曰,文載則難免罪矣。上曰,然矣。見黃·李兩人之書,則頗殊常矣。又見宋文載書,則是相與酬酢之事矣。李長夏書,以猥雜遺珠爲言,不得不改圈,而勢將爲館閣會圈矣。被囚翰林,今日若不處分,則今月內出場,未可必也。仍命書傳敎曰,今番翰圈,定翰圈後,無事而成,又生葛藤,而今聞此專由於黨習務勝之致,可勝歎哉?盜圈之目雖過,加圈之弊,不可不嚴堤防。翰林宋文載,削職放送。其他翰林,竝放送。臺臣之書,旣曰遺珠,則不可仍其圈,依續典館閣會圈,其令卽爲擧行。宋文載,初以罷職命書。羽良曰,罷職則太輕矣。命改以削職。上曰,黃仁爲人頗可愛矣。羽良曰,誠爲純實,不失儒家之規模矣。若魯曰,宋文載亦愷悌之人也。羽良曰,李徽中有文學,爲人亦可愛矣。若魯曰,李顯章後,顯良爲臺諫,顯望亦爲玉堂,則到今枳其姪,不亦過乎。羽良曰,顯章蒙放後經禮議·承旨,此則黃仁儉等書語爽實矣。且其弟經玉堂·納言,則到今以此爲言,而欲枳其姪進塗,殊過矣。應協曰,其叔李顯望,丁巳爲堂錄,徽中之到今見枳,冤矣。上曰,顯章其後果爲官職矣。其弟爲玉堂者,是面廣者否?羽良曰,然矣。上曰,徽中予亦見之,爲人可愛矣。羽良曰,李賢伋之入於翰圈,不可矣。若魯曰,如此之人,亦豈可一向枳之乎?有漸次可爲之職,而翰圈則不可爲矣。可爲淸顯之人,用之於差卑之職,則此亦爲公議矣。臣因此而有仰達者,洪鏡輔等永爲枳塞,亦甚可矜矣。聖世無棄物,今可收敍,用之於郞署或外官末職,似好矣。鏡輔等見枳,今至六七年之久,外間亦不無公議矣。上曰,鏡轉等,可謂陋矣。若魯曰,臣之所達,非必欲今日收敍之意也。此後歲抄時特敍似無妨,故仰達矣。上曰,頃者以一新邑號事,有所下敎,特爲復號。而予不解洪鏡輔,則何時見解乎?然而此非歲抄可爲之事矣。羽良曰,此不過一念之差而致此矣。何必永枳乎?上命善行,讀朱子語類序,敎曰,此誰所作乎?善行曰,葉向高之所作也。上曰,曾聞元景夏之言,則向高其人頗高矣。善行曰,小臣惶恐敢達,新錄有命,而不得擧行,可悶矣。上曰,副學尙在囚,而以何事乎?善行曰,洪原事也。上曰,以此遞職,似易耶?善行曰,臣未知其律之如何,而金吾久不開坐,尙未出場,其他亦多滯囚矣。上曰,判金吾撕捱,何事乎?善行曰,似是備堂事,而兵·吏判亦雖撕捱備堂,而本職則行公矣。上命書傳敎曰,此時滯金吾可悶,判金吾與備堂,有間於兼帶,無毫分撕捱之端。其於令牌,違牌爲事云,其涉過矣。牌招使之卽爲開坐。善行曰,金文行以身病陳書受由,金陽澤遭服制,魚錫胤以其家致祭之故出去,韓光會·李彝章·尹東度俱以情勢撕捱,趙雲逵亦爲違牌。玉堂入直,誠爲苟簡矣。以新錄言之,有應敎然後可以爲之,雲逵則尤無撕捱之端,竝申飭,似好矣。上命書傳敎曰,人君一時下敎,爲人臣者,焉敢自畫撕捱?而旣聞相臣所陳特敍,用意開釋。今聞修撰韓光會日事違牌,分義道理,俱涉過矣。頃者金漢老之斥,旣無其例,亦涉異也。其事業已下敎於李彝章·尹東度,已無更爲撕捱之端,則趙雲逵之一例違牌,抑何意乎?此亦俗套,分義道理,俱涉過矣。自政院嚴飭。此後復勿違令牌,使之卽爲察任,書訖。諸臣以次退出。
乾隆十五年庚午五月初二日酉時,上御歡慶殿。在直承旨引見,右副承旨李應協,同副承旨李,記事官崔台衡,記注官沈瑴·金弘澤入侍。諸臣進伏訖。上曰,代理後擧行凡節,或不無掣礙之端矣。以監·兵使除拜時言之,敎書以令書爲之,安印者有所據耶?仍命臣台衡,出考丁酉後日記以入。上曰,丁酉故事,果以令書王世子若曰書之矣。今番金奉朝賀致仕敎書,以令書爲之,非誤也。仍命書傳敎曰,代撰王言,宜簡而不宜繁,昔年亦有申飭之敎,今奉朝賀許致仕令書,謂以本末事勢似然。此後令書下答祭文,另加申飭。又命書傳敎曰,奉朝賀令書,在直承旨中當往宣,右承宣李益輔,卽爲牌招入直,應協先退。上命讀趙重晦書,讀至東人等語。上曰,誠怪異矣。仍命書傳敎曰,院臣之請遞備堂,其雖駭也。此何甚關緊於今日國事?而儒臣之箚,其涉多事,而欲作機關,故俄者下敎矣。代理之後,凡於章奏,若自不聞。以趙重晦之章,元良有稟,故問其大略,不可不察,取而覽之。噫,彼重晦,卽予之臣,其何心腸?元良初政,欲作機關,驅人於不逞之科,而動我元良乎?若此不已,常訓·大訓之意焉在哉?噫,今番之事,本非重事,渠雖有甚麽意思,凝然不動,不過自息。此等之事,其若有主張者,有以加於此者,何以言之?惜乎其量之狹也,其心之㤼也。況三尹事,非徒譬喩之不襯着,言宜祥也。何不善之若此哉?臺臣若非,則大官或有規正之事,此等末世宜愼。且此非重事,旣曰稟大朝,則雖渠當之,爲大臣者,焉敢深陳其狀乎?其用意之狹雜,無異臺臣。臺臣雖互對而言,重晦之若分柶而告元良,亦非代理後,期待於今日廷臣者。謂大臣則其曰長慮却顧,謂元良則其曰深思遠覽,語意深緊,其習不美。雖命代理,此等之處,決難付元良而默默。其章給之。校理趙重晦,罷職不敍。此後以此扶抑之書,切勿捧入。上曰,重晦汔可止矣。此必癢而然矣。李壽鳳渠以機關知之。而其誰指使,壽鳳作此軟地揷木之事乎?書中攙入大臣,此可謂機關矣。三尹是前日元景夏所爭三尹耶?俄者金善行,若知渠輩嚴責之事,則當徑出,而似必不知而挾冊入來矣。重晦書所謂深思遠覽者,誠可笑矣。此等之語,豈可用之於李壽鳳乎?予不特除任珽·南泰齊,且無吏曹長望之事,則必無此等之擧矣。如是而豈有作常訓之意乎?先朝燕臣也。聞二三舊臣之言,欣然下敎曰,卿等來乎?予以此載之常訓矣。今於壽鳳請遞四備堂之言,豈可若是以恐動元良乎?若只請嚴處,則亦豈無思量之道,而此則驅諸人於不逞之科矣。予當直言之,重晦迷惑而然矣。前或有問大臣之事,則渠以權重二字爲言矣。今則曰大臣無一言,眞所謂難舞於其神祀者也。一邊之人,欲驅之於坑塹,其心術不正,亦可謂不忠不孝矣。予若投畀或補外,則其老母將何處之乎?投畀則予斟酌不爲,而重晦可謂只知黨論,不知其老母者也。於壽鳳一達,何出㤼若是?何露其心腸?而示之元良若是耶?前頭元良,若有不能善處之事,則大臣陳達,爭難好矣。而當此末世,亦難無弊矣。今雖代理,予或聽決,則大臣何敢干涉?若或干涉,則在渠之道,以當此代理之時,豈可如是爲言?可矣。而出㤼於一壽鳳,以不言斥大臣,可謂迷惑之甚者也。書傳敎訖。上曰,此傳敎一通,書納元良,俾知予意也。元良所爲之事,予替當之,甚困憊矣。又命書傳敎曰,卿之拜相,今幾月乎?三書之後,寥寥不謝,豈不欲一諭?而爲卿脚疾,寬其調理,二揆在焉,尙今遲徊。而卿之撕捱,卽宋瑩中之捏誣也。欲令元良敦諭。顧今國事,爲元良夙宵悶焉。今日其欲手諭,竟夕酬應,處分疏章,日已沈昏,氣亦困憊。命承宣呼寫予意,令元良偕入。噫,卿等昔年爲內局提調,在城外,聞下敎醫官,卽日入城,其況暮年君與相俱老之時乎?遲徊若此,更待何時,予則一諭,其所敦勉,惟在元良。卿須體此慇懃之志,用副元良初政跂待之意事。令史官傳諭于領相。諸臣以次退出。
上在昌德宮。常參·經筵,以代理停。
孝宗大王忌辰齋戒。
李達曰,大司憲金鎭商,執義申暻,掌令鄭漢奎,持平呂善應在外。持平一員,掌令一員未差。今日以監察茶時之意,敢達。〈令〉曰,知道。
又達曰,判決事趙明履,除拜後過三日不爲出肅,事甚未安。推考警責,仍卽牌招察任,何如?令曰,依。
又達曰,端午帖出韻科次,一時爲急,而弘文提學趙載浩,昨違三召,無意膺命。其在事體,極涉未安。卽爲牌招,以爲出韻科次之地,何如?令曰,依。
又達曰,弘文提學趙載浩牌招不進推考徽旨,今方捧入矣。端午帖出韻科次,一時爲急。更卽牌招,何如?令曰,依。
又達曰,弘文提學趙載浩再招不進推考徽旨,今方捧入矣。端午帖,今日內出韻科次,然後可無窘急之患,而一向違召,終不膺命,其在事體,誠極未安。所當更請牌招。而一日三牌,有傷事體,何以爲之?敢稟。令曰,更卽牌招。
又達曰,弘文提學趙載浩,三招不進,事體誠極未安。推考徽旨,今方捧入。而端午帖出韻科次,萬分緊急,所當更請牌招。而係是四牌,有傷事體。藝文提學李天輔,更卽牌招,使之出韻科次,何如?令曰,依。
又達曰,藝文提學李天輔再招不進推考徽旨,今方捧入矣。端午帖出韻科次,萬分緊急,所當更請牌招。而一日三牌,有傷事體,何以爲之?敢稟。令曰,事體分義,極爲寒心。從重推考,更卽牌招。
又達曰,判義禁朴文秀,特敎之下,連違召命,尙不出肅,事體極爲未安。卽爲牌招察任,何如?令曰,依。
又達曰,判義禁朴文秀,連違召命,尙不出肅。其在事體,極爲未安。更卽牌招,何如?令曰,依。
又達曰,檢閱金聖佑,旣已帶職蒙宥,卽爲牌招,何如?令曰,依。
李益輔,以禮曹言啓曰,卽接禧陵直長所報,則新除授本陵參奉崔,方在忠淸道燕岐地,時未上來。今此端午祭享時,不可以假官進參,請卽變通云。禧陵參奉崔,今姑改差,其代,令該曹卽爲口傳差出,以爲備員將事之地,何如?傳曰,允。
吏曹口傳政事,禧陵參奉朴純源。
上在昌德宮。常參·經筵,以代理停。
孝宗大王忌辰。
鄭翬良達曰,明日常參,取稟。令曰,停。
李達曰,大司憲金鎭商,執義申暻,掌令鄭漢奎,持平呂善應在外,一員未差。掌令一員未差。今日以監察茶時之意,敢達。令曰,知道。
鄭翬良達曰,領議政趙顯命箚子到院。而國忌正日,留院之意,敢達。令曰,入之。
鄭翬良達曰,右承旨李益輔,右副承旨李應協,今日不爲仕進。竝卽爲牌招,何如?令曰,依。
李達曰,判義禁朴文秀,鎭日違召,無意行公,事甚未安。卽爲牌招察任,何如?令曰,依。
又達曰,判決事趙明履,除拜之後,尙不出肅,事甚未安。卽爲牌招察任,何如?令曰,依。
又達曰,判義禁朴文秀牌不進推考徽旨,今方捧入矣。金吾滯囚,委屬可慮,而特敎,申飭之下,如是違牌,事體極爲未安。更卽牌招察任,何如?令曰,依。
以宋德基爲假注書。
編修官金瑞龜書啓。臣敬奉手書,馳往宣諭于議政府領議政趙顯命所住處。則以爲,無狀賤臣,去就進退,有何關重?而又煩邸下手書,敦勉若是勤懇。臣雖冥頑,寧不知感?至於躬臨問疾之敎,實是臣子所不敢當,所不敢聞者。臣於此,豈敢更爲臥免之計哉?第臣本病之外,近又添得奇疾,臍心忽然突出,往往疼痛難堪。醫言分野甚重,實關性命,失今不治,後必難醫云。今方雜試灸藥,專意調治,稍寬數十日,若有分減,則謹當扶曳造朝,一謝恩命云矣。臣旣承偕來之令旨,姑爲仍留之意,敢達。令曰,知道。
前領敦寧府事趙顯命箚曰,伏以臣病伏垂死之中,伏承大朝別諭及邸下手書,辭意隆摯,恩數夐越,至於躬臨問疾之敎,自前名臣元老佩國家輕重安危之寄者所罕得。臣是何人,敢辱此敎?精爽飛越,惶汗遍體。到此地頭,他不暇顧,不得不以從當扶曳造朝,一謝恩命之意,附達於史官之啓矣。蓋臣見患臍痛,實爲非常,少有勞攘則喘作,喘作則腹滿,腹滿則臍益高而痛益甚。醫者皆以爲,脹漸必死之候,灸藥調治間,戒勿勞動,死生所關。臣亦不能不動心,勢將數十日調息,以驗加減。而恩旨之下,未卽趨承,揆以分義,惶恐無地。玆敢更入文字,仰暴實狀。伏乞亟加嚴誅,以爲人臣偃蹇者之戒焉。取進止。以手書答曰,覽卿之懇,聞卿之疾,心深慮念,而待愈入來云,誠甚多幸。卿其安心善攝,待少愈卽起視事,用副余如渴之望。仍令曰,史官往諭,遣御醫看病。
上在昌德宮。常參·經筵,以代理停。
下直,碧潼郡守柳顯章,鎭安縣監洪益大。
李達曰,大司憲金鎭商,執義申暻,掌令鄭漢奎,持平呂善應在外,一員未差,掌令一員未差。今日以監察茶時之意,敢達。令曰,知道。
又達曰,備邊司郞廳來言。今日賓廳坐起日次,而領議政趙顯命未肅拜,左議政金若魯,右議政鄭羽良陳箚,不得來會云矣,敢達。令曰,知道。又達曰,明日常參,取稟。令曰,停。
藥房都提調臣閔應洙,提調臣趙載浩,副提調臣李益輔啓曰,節屆端陽,天時漸熱,伏未審此時,聖體調攝,若何?湯劑連爲進御,核處完合後,眩氣諸節,一向差勝乎?前劑入湯劑,已盡於昨日,今當依前稟定,加劑以入。而臣等率諸御醫,趁早入診,詳察症候爲宜矣。大王大妃殿氣候,何如?臣等不任區區憂慮,敢來問安,竝此仰稟。答曰,知道。慈殿氣候差勝後一樣。予則一樣矣。後日次入侍,宜矣。大王大妃殿·中宮殿·賢嬪宮,藥房口傳問安。答曰,知道。
李以都摠府言啓曰,今日入直內三廳,武兼禁軍及軍兵等中日習射,請出標信。傳曰,知道。
李啓曰,判義禁朴文秀,連日違召,尙不出肅。其在事體,極爲未安。卽爲牌招察任,何如?令曰,依。又達曰,諫院闕達,已至多日,事甚未安。除在外外,司諫李燮元,正言兪漢蕭,竝卽牌招,何如?令曰,依。
又達曰,判決事趙明履,書批已下,卽爲牌招察任,何如?令曰,依。
又達曰,判義禁朴文秀,今日又違召命矣。金吾議獄,尙今遲滯,事極未安。更卽牌招察任,何如?令曰,依。
又達曰,卽伏見平安兵使趙東夏申本,則原州出身朴聖昌充軍準限放送事,而江原道,誤書以忠淸道。莫重奏達文字,如是不察,事甚未安。平安兵使趙東夏,推考警責,申本還下送,使之改脩正上送,何如?令曰,依。
李益輔啓曰,假注書宋德基,時無職名,令該曹依例付軍職,冠帶常仕,何如?傳曰,允。
李達曰,下番兼春秋金弘澤,親病卒重,勢難察任。今姑減下,何如?令曰,依。
又啓曰,下番兼春秋金弘澤,以親病減下事依下矣。其代,令該曹卽爲口傳差出,何如?傳曰,允。
吏曹口傳政事,兼春秋單張世文。
注書南鶴老病代,以曺敬修爲假注書。
李,以弘文館言達曰,校理金善行書批已下,副修撰金文行由限已過。竝卽牌招察任,何如?令曰,依。
又以侍講院言達曰,本院新除授弼善李彝章,自鄕入來,不爲出肅,新除授司書兪彦民,旣有只推之令,竝卽牌招察任,何如?令曰,依。
李益輔以侍講院弼善李彝章,司書兪彦民,弘文館校理金善行牌不進罷職令旨。令曰,推考徽旨捧入。
行都承旨鄭翬良書曰,伏以臣於籌堂之任,初豈有一分近似?而祗以嚴命所迫,辭避無路,黽勉承應,有若自以爲可堪者。然每一循省,未嘗不惶愧在中。乃者疏達出而諸宰被論,其所謂慨然生色等說,其旨似若別有所包。噫,臺臣之職,唯直是司,則是宜首擧如臣之初無才長,最出人下者,亟請刊汰,以快物情。而疵摘之言,獨及於宿望諸臣,豈臣之無似,不足以辱白簡之論列而然歟?臣實莫曉其故也。然臣之得免指名,是亦倖而已。以倖爲榮,仍因蹲冒,以苟充於所謂生色之數,則臣雖無恥,決不敢爲此矣。且臣素抱奇疾,發輒危死,近因積月供劇,勞悴已甚,曉夕感觸,風寒侵薄。自昨申退歸後,諸症越添,偏頭眩痛,頑痰隔塞,種種形見,猥不敢迷陳,而失今不治,實有生死之慮。玆敢兼暴疾痛之號,仰瀆离明之下。伏乞睿慈,特垂諒察,先將臣所帶備堂之任,亟行鐫改,以謝人言。仍許竝遞臣本職,以尋生路,不勝幸甚。臣無任屛營祈懇之至,謹昧死以聞。答曰,覽書具悉。卿其勿辭,調理察職。
左議政金若魯,右議政鄭羽良聯名箚曰,伏以臣等於前校理趙重晦書,有不勝悚恧者。伊日筵中諫達之出,臣等非不驟聞而心駭之,臺達體重,未發落之前,徑有所奏,不敢爲也。及夫下答,而諭以稟于大朝,則不待處分,遽陳愚見,尤不敢爲也。臣等所以無言者此也。而今儒臣之非斥若此,固不必較卞。然臣等忝居匪據,旣不能事事,則規責之來,誠亦瞿然,顧何可仍冒職次,以益其罪戾哉?今日次對,亦不得擧行,尤增惶恐。伏願邸下,亟賜譴免,以安賤分焉。取進止。
答曰,覽箚具悉卿懇。大朝已開釋批諭。卿等安心勿辭,視事焉。仍令曰,史官往諭。
副修撰金文行書曰,伏以臣於曩者,略論前正言李壽鳳排布機栝,乖亂朝著之狀,以裨聖朝堲讒之美矣。伏聞日昨筵中,聖敎誨責,至爲嚴截,大僚非斥,又極深緊,筵席語祕,雖未得其詳。而繼又伏見絲綸之下喉院者,則縷縷十行,凜於鈇鉞,仰惟日月之明,猶有所未盡照燭。而臣何敢復事張皇,以益增其罪戾也哉?方此惶懍悚蹙,無以自措,官職去就,更無可論。今於召牌之下,承膺無路,隨詣闕外,拜章徑歸。伏乞亟削臣職,以靖私義,仍勘臣罪,以昭法紀,千萬幸甚。臣無任屛營祈懇之至,謹昧死以聞。
答曰,覽書具悉。爾其勿辭,察職。
行戶曹判書朴文秀書曰,伏以臣無才無能,苟充於樞密之地。則爲廟堂生色之資者,非臣而誰也?彼四臣所遭,若己當之,臣實慙赧,無面可顯,多日嚴召,自犯違傲,已不勝其惶隕。而至若金吾兼任,宜卽祗謝,亦未果焉,此非由於備堂耳。然其屢逋之罪,死有餘矣。日者大朝特召,又出格外,在臣義分,敢不恭趨。而近因地部多事,朝赴暮還,氣憊神疲,積勞所瘁,慮已生病。忽於前夜,猝患關格,昏倒床席,全無知覺,急試鍼藥,幾死僅甦,餘症尙苦,未離危域,旬月之內,起動無望。荐召之下,又未免坐違,臣罪於此,尤萬萬矣。玆敢冒死哀籲。伏乞离明,俯察臣病重實狀,亟遞臣本兼諸任。仍令攸司,重勘臣前後負犯,以肅朝綱,以安私分,不勝萬幸。臣無任屛營祈懇之至,謹昧死以聞。
答曰,覽書具悉。臺言之過當,余已知之,大朝業已開釋。而況今金吾之滯囚,極爲可慮。卿其勿辭,俟病少間,從速行公。
司諫李燮元書曰,伏以臣曩以縣道,猥進辭章。伏承徽批,許以俟母病間上來。臣雙擎九頓,兩淚千行,惶感之極,尤不知措躬之所。遂乃扶將病母,寸寸登程,昨始來伏於城闉之外矣。臣離違闕庭,倏已兩載,歸瞻象魏,誠與情激,豈不欲卽日趨謝,少伸其區區感戴之私?而第臣所叨之職,卽十四年自劃之地也。見識曚昧,性度疲軟,曾不能一日詣臺,小效職責於大朝甄拔之初。則又何敢喪失前守,唐突趨承於今日,以自取一人兩截之譏哉?此臣所以寧被違慢之誅,而不敢爲冒進之計者也。且臣老母之病,越添於千里撼頓之餘,見今症形,實無離捨供職之勢。玆於天牌之下,趨詣禁扃之外,略陳短章,悉暴至懇。伏乞离明,特賜照察,亟許遞改。仍令選部,勿復檢擬於臺省之職,得以少安私分,千萬幸甚。臣無任屛營祈懇之至,謹昧死以聞。
答曰,覽書具悉。爾其勿辭,俟母病間,從速察職。
禮曹參判李鼎輔書曰,伏以臣自有臺參,情地危蹙,陳章自劾,見阻喉司,連違召牌,荐遭嚴旨,罪積逋慢,惶隕竢罪。且況大朝特敎,極其嚴截,其在分義,固當趨承。而第伏惟念,樞密之職,爲任甚重,苟非才諝夙著之人,不可僥冒者,誠果如臺言矣。臣本鹵莽迂拙,最居人下,而特以忝在卿宰之列。廟堂不量人器,循例差下,祈免不得,苟然充數,隨行逐班,無所猷爲,參畫之狀,邸下之所俯燭也。臺閣之上,若論廟堂之不能擇選,則宜莫先於臣。而今此臺達,乃捨臣而獨論宿望諸人,無乃過有恕於臣身而然耶?臣未知其言之必出於公心,而亦莫測其所論列,雖不指斥臣名。臣亦猥忝數十人之末,生色之誚,慨然之譏,似若偏着於臣身,何可以獨漏爲幸?而有若眞有才猷,眞有聲望者然,晏然冒據乎?以諸宰之踐歷地望,猶被彈劾,此實一世之所駭歎。而如臣無似,不恤人言,迫於嚴命,因仍冒出,則非但私心之歉愧,又安知無惠文之彈,繼發於公論之地耶?廉義所在,雖被鈇鉞,萬無承膺之路。伏乞离明,俯諒臣情勢之難强,亟遞臣籌司兼任,以安私分,以謝臺議,千萬幸甚。臣無任屛營祈懇之至,謹昧死以聞。
答曰,覽書具悉。臺言之過當,余已知之,卿其勿辭,察職。
行判決事趙明履書曰,伏以臣向者待罪銓地也。適患脣癤,症形危篤,旣不得詣參大祭之班,又未克趨承大朝之召,惶懼懍惕,靡所容措。畢竟臺臣有言,臣與諸宰,同被罪罷,尤切恐悚,久而未已,乃者蒙被甄敍,日前又有隷院新除,感激恩旨,宜卽承命。而第臣罪名不細,餘悸尙存,遽然出脚,義有不敢。且臣素患痰癖之疾,頃又一番發作,痛勢比前倍㞃,數日幾死而僅甦,繼患脾泄,累日苦重。許久呻吟之餘,眞元耗削殆盡,郊居不穩,有妨將理。昨復歸伏城裏,而見今餘症,往來不已。胸腹之痰凝固,而觸冷便卽痛楚。胃脾之氣虛弱,而對食必先嘔吐。神精昏短,有時惝怳如夢。筋力澌綴,終日頹委不振。自量一身凡百漸就衰敗,不可以久於世。而所叨係是詞訟劇地,以此殘骸危喘,實無堪任之望,連日違牌,荐犯死罪,玆陳短章,猥列情病。伏願邸下,俯賜燭察,亟令鐫遞,俾臣得以安分調痾,千萬幸甚。臣無任屛營祈懇之至,謹昧死以聞。
答曰,覽書具悉。卿其勿辭,從速察職。
上在昌德宮。常參·經筵,以代理停。
李達曰,明日國忌齋戒,初八日正日,初九日齋戒,初十日正日,此四日常參,頉稟。令曰,知道。
又達曰,大司憲金鎭商,執義申暻,掌令鄭漢奎在外,一員未差,持平二員未差。今日以監察茶時之意,敢達。令曰,知道。傳于李益輔曰,史官一員待命,騎馬三匹,卜馬二匹立之。
李益輔達曰,持平呂善應,下諭過限未上來,依定式遞差令旨及禁推徽旨,捧入之意,敢達。令曰,知道。
又以侍講院言達曰,本院新除授弼善李彝章,司書兪彦民,旣有只推之令,更爲牌招察任,何如?令曰,依。
以侍講院弼善李彝章,司書兪彦民等牌不進罷職令旨,令于李益輔曰,竝禁推徽旨捧入。
令于李益輔曰,長番內官安國來,當爲莫重公事,誤聽而下,極爲非矣。從重推考。
令于李益輔曰,弼善李彝章,司書兪彦民禁推徽旨置之,推考徽旨捧入。
假注書宋德基有頉,代以韓鏶爲假注書。
李益輔達曰,行都承旨鄭翬良陳書受由,左承旨南泰溫病不仕進,左副承旨未差,右副承旨李應協式暇。臣益輔與同副承旨李伴直矣。李身病猝重,其陳書出去,原書纔已退却矣。同副承旨李,卽爲牌招,以爲入直之地,何如?令曰,依。
以同副承旨李牌不進罷職令旨,令于李益輔曰,推考徽旨捧入。
李益輔達曰,同副承旨李牌不進罷職令旨,今方捧入。而行都承旨鄭翬良陳書受由,左承旨南泰溫病不仕進,左副承旨未差,右副承旨李應協式暇。伴直無人。左承旨南泰溫,所當牌招。而拘於廳規,不得請牌,何以爲之?敢稟。令曰,牌招。
以左承旨南泰溫牌不進罷職令旨,令于李益輔曰,推考徽旨捧入。
李益輔達曰,左承旨南泰溫牌不進罷職令旨,今方捧入。而都承旨鄭翬良陳書受由,左副承旨未差,右副承旨李應協式暇,同副〈承旨〉李罷職令旨未下。今日伴直無人。右副承旨李應協雖式暇,旣已行祭,卽爲牌招入直,何如?令曰,依。
海興君橿掃墳呈辭,令于李益輔曰,給由馬·澆奠床備給。
李益輔達曰,卽者副修撰韓光會,以其親病陳書徑出,原書纔已捧入矣。所當直捧禁推徽旨。而此與無端徑出有異,推考警責,何如?令曰,依。
副修撰韓光會書曰,伏以臣之情勢,實無以復廁邇列,而猥荷大朝翦拂之恩,荐被除旨,積犯逋慢之誅矣。不自意聖敎截嚴,諭之以開釋,責之以分義,戒之以勿違令牌。臣於是,惶霣罔措,他不暇顧,冒沒承膺,屢日淹直,私義之郞當則極矣。非敢爲夤緣蹲冒之計。而卽接家信,則老母素患胸腹之疾,夜來添發,達朝叫苦,症形危㞃云。臣旣不得趁時省視,猝聞此報,方寸亂擾,按住不得。玆敢忙投短章,徑出禁扃。伏乞睿慈,俯察臣懇迫之私,亟賜鐫削臣職名,重勘臣擅離之罪。以便救護,以肅朝綱,千萬幸甚。答曰,覽書具悉。爾其勿辭,救護母病。
獻納尹光纘書曰,伏以臣向叨憲職,適際賓對,召牌旣辱,飭旨又嚴。而因有焦迫之私,遂犯擅行之科,跡涉蹇傲,罪宜誅譴,畢竟特罷,實從寬輕,因得以安意留視於病母之側。臣誠以罪爲恩,頌戴無地。不意薄罰旋收,除書踵降,繼而有馹召之旨,臣心感惶,益不知所出也。臣宜卽日就途,冀幸免重速稽慢之誅。而第臣老母風痰之疾,跨朔沈綿之餘,雖幸近得少間,而目下餘症,尙多彌留,藥餌未輟,旁護無人。種種情理,實無離捨作行之望。顧臣所帶諫銜,有不可一日虛縻於在外之身,玆不得不申控苦懇,猥入縣褫。伏乞睿慈,曲賜矜諒,亟遞臣職,俾便將護。仍治臣罪,以肅頹綱,不勝萬幸。答曰,覽書具悉。爾其勿辭,俟母病間,從速上來察職。
上在昌德宮。常參·經筵,以代理停。
仁祖大王忌辰齋戒。
李應協達曰,大司憲金鎭商,執義申暻,掌令鄭漢奎在外,一員未差,持平二員未差。今日以監察茶時之意,敢達。令曰,知道。
李益輔達曰,同副承旨李,旣有只推之令,而今日不爲仕進。卽爲牌招,何如?令曰,依。
李益輔,以弘文館言達曰,本館下番闕直,事甚未安。修撰金陽澤,家有拘忌之疾,身旣犯染,不得循例請牌,修撰魚錫胤,連呈辭單,不爲行公,副修撰金文行,書批已下。修撰魚錫胤,副修撰金文行,竝卽牌招,以爲推移入直之地,何如?令曰,依。
以修撰魚錫胤,副修撰金文行牌不進罷職令旨,令于李曰,推考徽旨捧入。
韓鏶服制,代以金時默爲假注書。
蔡緯夏出使,代以成海龍爲事變假注書。
李應協啓曰,假注書金時默,時無職名。令該曹依例付軍職,冠帶常仕,何如?傳曰,允。
李應協,以義禁府言達曰,前持平呂善應禁推事徽旨達下矣。呂善應時在京畿楊根地云。依例發遣府羅將拿來,何如?令曰,依。
上在昌德宮。常參·經筵,以代理停。
仁祖大王忌辰。
李應協達曰,大司憲金鎭商,執義申暻,掌令鄭漢奎在外,一員未差,持平二員未差。今日以監察茶時之意,敢達。令曰,知道。
李應協,以都摠府言啓曰,今日入直內三廳,武兼禁軍及軍兵等,當爲中日習射。而國忌相値,不得爲之之意,敢啓。傳曰,知道。
又達曰,判義禁朴文秀由限已過,而尙不出肅,事甚未安。卽爲牌招察任,何如?令曰,依。
曺敬脩病,代以李厚達爲假注書。
李應協,以御營廳言啓曰,本廳分授惠化門北邊體城脩毁處五間許,今已完築。把守軍依例撤罷,而女墻仍爲始役之意,敢啓。傳曰,知道。
上在昌德宮。常參·經筵,以代理停。
太宗大王忌辰齋戒。
李應協達曰,大司憲金鎭商,執義申暻,掌令鄭漢奎在外,一員未差,持平二員未差。今日以監察茶時之意,敢達。令曰,知道。
鄭翬良達曰,左承旨南泰溫,右承旨李益輔,今日不爲仕進。竝卽爲牌招,何如?令曰,依。
鄭翬良啓曰,假注書李厚達,時無職名,令該曹依例付軍職,冠帶常仕,何如?傳曰,允。
上在昌德宮。常參·經筵,以代理停。
太宗大王忌辰。
李達曰,明日常參,取稟。令曰,停。
又達曰,備邊司郞廳來言。今日賓廳日次。而國忌正日相値,不得來會云矣,敢達。令曰,知道。
又達曰,大司憲金鎭商,執義申暻,掌令鄭漢奎在外,一員未差,持平二員未差。今日以監察茶時之意,敢達。令曰,知道。
李益輔達曰,判府事閔應洙箚子到院。而國忌正日,以留院之意,敢達。令曰,入之。
藥房提調趙載浩,副提調李益輔啓曰,雨後日氣漸熱,伏未審此時,聖體調攝,若何?湯劑連爲進御,核處完合後,眩氣諸節,一向差勝乎?前劑入湯劑,已盡於昨日,今當依前稟定,加劑以入。而臣等依下敎,率諸御醫,趁早入診,詳察症候爲宜矣。大王大妃殿氣候,何如?臣等不任區區憂慮,敢來問安,竝此仰稟。答曰,知道。慈殿氣候差勝後一樣。予則一樣矣。大王大妃殿·中宮殿·賢嬪宮,藥房口傳問安。答曰,知道。
以承傳色口傳下敎曰,大臣入來,同爲入侍。
李,以備邊司言啓曰,査官已到瀋陽,參覈使及罪人等,趁今初十日入送事,盛京禮部咨文出來矣。答咨令承文院撰出,定發軍下送灣府,使之傳給鳳城,何如?傳曰,允。
傳于李曰,世子偕來史官使之入來,領議政處,承旨出往,與之偕來。左右相內局入侍,與領相同爲入侍。
李達曰,右副承旨李應協,承牌入來矣。身病猝重,陳書出去,原書纔已退却。而伴直無人,所當宜爲牌招。而拘於廳規,不得請牌,何以爲之?敢稟。令曰,牌招。
李,以禮曹言啓曰,卽接宗廟署所報,則宗廟殿北墻後至近處,大松木一株,因其雨濕,本根顚拔,末端交侵,他木折落,聲甚宏壯云。正殿至近之地,有此樹木顚拔折落之患,不可無慰安之擧。慰安祭,不卜日來十一日設行,而折仆之木,令該曹卽爲斫去事,分付,何如?傳曰,允。
又以戶曹言達曰,依令敎判府事閔應洙自己巳二月至十月合九朔祿俸,更爲輸送于本家。則以爲,連爲陳箚力辭,終不敢祗受云。祿俸又不領受,何以爲之?敢稟。令曰,令倉官更爲輸送。
領議政趙顯命處手書,卿之拜相,今幾月乎?一向寥寥,漠然造朝,元良再次手諭,猶夫固執。嘻,元良初政,鼎席宜備,而尙今遲回,亦諒卿心。弗拜則已,旣拜之後,豈只逐卿心?下款諭意,待卿偕來,召見問候之臣,諒此諒此。君相皆老,復待何時?元良初政,三公備員,其欲見焉,復拜乎卿。幾年固心,惟在乎此。日月邁焉,予益耗焉。其宜惜日,更待何時?潔身是矣,休戚義何?卽日偕入,後勿追悔。坐待乎卿,卿勿困我。
行判中樞府事閔應洙箚曰,伏以臣向來一疾,浹月彌留,而調治未久。伏聞聖候,核處有成膿之漸。臣忝在保護之地,驚遑焦迫,不敢言病,忍死强起,夙夜奔走,今又月餘矣。灸藥徑停,病勢轉深,眞元澌敗,筋力難支,扶舁呻楚,黽勉自力之狀,卽一院諸醫之所共憫憐。而不得更圖調息,惟以顚仆爲期。乃自數日前,又添外感,寒熱交作,咳喘苦劇,頑痰橫亘。而中焦關格,嘔逆特甚,而飮痰全廢。此蓋前病未蘇,動輒添傷。舊癖乘時,轉益肆氣。症狀奇怪,傳變怳惚。百骸俱病,危兆疊出。宛轉澌頓,叫痛欲絶。竊計今日,當稟繼進御藥,而以此病狀,末由進參於承候之列。闕禮之罪,合被重勘。況今諸症,旬望之內,差復難期。則參院重任,決不容虛縻久曠。玆敢力疾自列。伏乞离明,亟許變通,仍治臣罪,以延殘喘,以幸公私焉。且臣辭祿之懇,亦甚支離,豈敢每事煩瀆?而公體私義,旣無冒受之理,祗緣誠淺,尙未蒙曲諒,臣尤迫隘惶懍,無地自容。又此冒死尾陳,亦伏望卽令收還恩旨,毋致重傷國體,俾得少安微分,千萬至祝。臣無任兢惶屛營之至。取進止。答曰,覽箚具悉卿懇。以疾未參,其何所傷?安心勿辭,善攝焉。不腆例廩,卿何若此?卿其領受焉。令曰,史官往諭。
正言兪漢蕭書曰,伏以臣於日前,猥陳私懇,獲蒙鑑憐,許以恩暇,母子相對,感祝無極。今以闕達,召牌又辱,在臣分義,宜卽趨承之不暇。而第臣本來區區情勢,十分危蹙,雖承勿辭之命,而兢惶之情,與前無異。其何可諉以事過,晏然承膺,以招一世之嗤點也哉?臺端一步,卽臣永謝之地,玆未免隨詣闕外,拜章徑歸。臣罪至此,萬殞猶輕。伏乞亟降威罰,俾人臣慢蹇者,有所知懼焉。臣旣不以言官自處,而一日居位,當思一日之責,敢將目下數事,以效憂慨之忱。伏願邸下,留神澄省焉。史局圈選之法,至嚴且重,有非一人之所敢容私低仰。而向者宋文載之不有格例,暗地加點,此實三百年所未有之變怪。雖以其爰辭觀之,竊弄之迹,泥獸難掩,猶欲粧撰,漶漫爲說。謬引館閣所無之規,假托諸僚相議之說,欲爲自明,專不成理。擧措駭妄,情態畢露,其在杜後弊嚴堤坊之道,不可以已經大朝處分,置而不論。其外參圈諸史之矇然不察,苟且完事者,亦不可無警責。臣謂諸史竝命譴罷,宋文載亟施削版之典,斷不可已也。經筵之職,地望自別,責任緊重,不可人人以濫授也,明矣。同經筵南泰良,本以常調庸品,資望素輕,夤緣倖會,前後歷踐,已極踰分。而北藩寵命,至被恩留,經幄淸選,遽入新擬,官方淆雜,物情未允。伏願亟加改正,以重淸選,以澄仕路焉。臣無任屛營祈懇之至,謹昧死以聞。令曰,大朝已下敎,給之。
庚午五月初十日午時,上御歡慶殿。藥房入診,領右相同爲入侍時,領議政趙顯命,右議政鄭羽良,藥房提調趙載浩,副提調李益輔,假注書金時默,記事官趙台命·張世文,醫官金應三·玄起鵬·金壽煃·韓聖鳳·崔鎭台·李道吉進伏訖。上曰,領右相何不入來耶?承旨曰,未及入來矣。上曰,注書出去,使之入來。趙載浩曰,雨後日氣尙熱,聖體若何?上曰,一樣矣。載浩曰,核處完合乎?上曰,完合矣。載浩曰,大王大妃殿氣候,何如?上曰,差勝矣。載浩曰,眼候比前,何如?上曰,亦差勝矣。載浩曰,王世子睿候,何如?上曰,好過矣。載浩曰,此月已屆,嬪宮氣候,何如?上曰,已至七朔,而別無他候矣。載浩曰,賢嬪宮所進之藥,已盡於昨日。而伏聞醫女所傳之言,則姑爲停止,更待下敎劑入爲敎。何以爲之乎?上曰,藥餌進服,每如是爲難。姑觀勢繼進,可也。載浩曰,醫官入來,使之診候,何如?上曰,宜矣。金應三入診退伏曰,左三部調均,右三部少有滑滯,而大體好矣。玄起鵬入診退伏曰,左三部調均,右三部安靜,大體好矣。金壽煃入診退伏曰,左三部不數,右三部微有滑滯,而大體調均矣。載浩曰,核處雖至完合,而命醫官按察,何如?上曰,旣已完合,何視之有?載浩曰,嬪宮氣候雖無他候,而胎後例用之藥,不可不進。應三曰,金匱當歸散,自是例用而最好矣。上曰,當譬喩言之矣。雖五六月,冷水,暑渴後當飮之。當初則不無憂慮,今則已至七朔,而凡節如常,何必服藥乎?顯命曰,雖以閭巷言之,貴家孕婦,必用此藥者,非但爲其順産也。兒生必有聰明矣。上曰,乙卯年元良時,全不用此藥,而卽今元良,過於聰明,故以致厭讀矣。諸醫皆達之,起鵬·壽煃·李道吉,皆以當服之意爲達。上曰,諸議旣如此,劑入,可也。載浩曰,當依敎劑入。而貼數以幾何爲定乎?應三曰,一朔以十五貼劑入,自內斟酌進服,似好矣。上曰,十五貼劑入,可也。因敎曰,嬪宮産室廳,前例有之乎?載浩曰,未及考見矣。應三曰,考見本院所在謄錄,則八朔始設産室廳,而不以護産廳爲名矣。上曰,正草官·捲草官,以正卿爲之乎?應三曰,然矣。載浩曰,臣出去考見後,當更陳矣。上曰,欲問其體貌矣。大槪事體之重,無異於中宮矣。若得元孫則誠幸矣。顯命曰,雖未預定,而元孫誕生,則宗國之慶,當如何哉?入診退出。顯命進伏曰,聖體若何?而臍傍核處,今則何如?上曰,氣候則一樣。而核處則完合矣。顯命曰,瘙癢之候,今則何如?上曰,有往來,而尙未快復矣。顯命曰,大王大妃殿氣候,若何?上曰,一樣矣。顯命曰,臣不肖無狀,千萬意外,有重卜之命,忝居首相之位,情勢之難强,已不可言。而病狀特重,腰脚之外,又添死症,腹部浮高,喘氣兼發。臣兄亦以此疾不起,故不能無動心。方在調息之中,東宮兩度下手書,至有臣子不忍聞之敎。今日大朝又下手書。故臣冒沒出肅,而以情地病勢,萬無堪承矣。上曰,拜相今幾月矣。而予之不爲敦勉者,一則爲卿休息,一則於元良當着之事。故使元良敦勉者,亦有意焉。今日則君與相相對,而皆已老矣。予自春宮,知卿深矣。今則元良代理,世道如此,所恃者唯卿等。今日召卿,蓋必使卿一肅,則予心可弛矣。病勢如此,間間休息,兼做國事,有何傷哉?初二日承旨入侍,故奉朝賀致仕文事,有前例相考事。而聞趙重晦書語,不覺駭然,已有處分。而兪漢蕭書又出。所謂一串貫來,儒臣唱之於前,趙重晦緊之於中,兪漢蕭繼之於後,此專出於南泰良通淸事也。予固不欲處之,而任元良處之矣。如許世道,將何以爲乎?顯命曰,如許之事,何必過用聖慮,李壽鳳所達備堂事,萬萬非矣。至於李日躋事,自備築城,則其城之善築與否姑捨,而竭民私用之目,萬萬不當矣。羽良曰,在下者雖動,唯在殿下鎭安之而已。上曰,南泰齊·任珽爲吏曹參議,南泰良通經筵,皆予之所爲。幾年苦心,渠輩欲爲撓奪,豈不過甚乎?若無此等之人,雖有百壽鳳·恒齡之事,必不如是矣。顯命曰,西人之主銓曹者,殆至五十餘年。而近有此三人,少輩之大驚小怪,不是異事,而亦不必深用聖慮矣。上曰,向來吳光運之除提學也。故左相宋寅明,頗生㤼矣。今日此擧,亦是生㤼之致矣。承旨李益輔曰,大臣俄已達之。而堂箚與二人之章,何必謂一串貫來乎?各以其所奏取覽,好矣。上勵聲曰,咫尺前席,不爲直陳,面慢君上,極非矣。三人箚章,豈不相貫?而爾亦豈不知耶?爾雖欲欺予,予老於黨中,予豈不知?承旨遞差。因命注書出去,他承旨使之入侍。承旨李入侍。顯命曰,承旨所達,豈有深意?三人箚章,各以其奏請覽,亦不爲非矣。面慢之敎,誠過中矣。渠豈敢面慢乎?何必過爲聲色也?羽良曰,承旨豈敢面慢?自中之謗,亦不可不念矣。上曰,其亦予知之,要免自中之謗矣。然而李益輔何敢分疏於未下敎之前乎?近來使之,頗解事,爲人精明矣。顯命曰,爲人甚精詳矣。上曰,向與左相,言其勝於兄矣。羽良曰,不必勝於兄,而甚精明矣。李日躋不善築之說,雖有之,而旣無朝家之所劃給,則皆是自備之築城。半歸私用之說,太不成說矣。上曰,不善築之說,右相頃已言之。首相入來,可以言之。顯命曰,外面觀之,則以土築之,似不無其謗。而入而見之,則平步踰越等語,可謂題外,功力則多入矣。臣喘症如此,今日登筵後,未知何日更爲入侍。而有區區所懷,敢達矣。今年癘疫,振古所無,僵尸載路,服衰太半,淸明世界,豈意有如此景色乎?大關於國運,至若以承旨一家言之,一室之內,四喪連出云矣。上曰,誰也?顯命曰,李渻之子李命德也。上曰,承旨爲幾寸?曰,爲十一寸也。顯命曰,死者已矣。聞全羅道稅大同,雖有備置,無人上納云。思之及此,可爲痛哭流涕。臣忝居首席,旣不能裨補,上下若是泄泄,如是而其何能上答天災,蘇復生民乎?當此之時,重宰之有才猷者,不宜處鄕。而守禦使李箕鎭,知敦寧李宗城,工曹判書徐宗伋,行司直元景夏,不念世祿休戚之義,偃便不來,分義道理,誠極未安。竝從重推考,申飭政院,催促上來,何如?上曰,依爲之。出擧條羽良曰,徐命彬亦在外,一竝催促上來,何如?顯命曰,徐命彬臺啓未收殺之前,重推催促,似欠誠實矣。姑俟之,好矣。上曰,然矣。鑄錢事,右相則頃已言之。而領相之意,則何如?顯命曰,臣亦聞之,而卽今形勢,可以爲之。頃與戶判私相酬酢之際,臣謂戶判曰,方議鑄錢百萬兩,必爲鑄得後,遞戶判云云。而若欲鑄錢,則使戶判任之,好矣。上曰,戶判於戶曹事,多費心力矣。又責鑄百萬兩,則其能堪耐乎?因命注書出去,戶判·惠堂使之入侍之意,分付。羽良曰,惠堂李箕鎭·元景夏俱在外,時無在京之人矣。上曰,只戶判入侍之意,分付。因命書傳旨。傳曰,人臣事君,宜不敢回互。況今命代理之後,爲人臣孰不畏憚,而其所不畏憚者何?卽甘心舊習也。今日若此,來頭何言?曾無特除一二人,又無長望之事,亦無差同經筵之事。雖有百鄭恒齡,人何疑焉?儒臣之箚,唱之於前,趙重晦之章,緊之於中,于今兪漢蕭繼之於後。噫,若一言以蔽之曰思無邪,三箚章之意,專在於漢蕭,請改正一宰臣。噫,儒臣雖因過於疑惑,重晦亦在令前。而頃者嚴敎之下,焉敢唐突陳於元良,欲售其心乎?放恣無忌,莫此爲甚。其章給之。兪漢蕭,先遞差,後削職。出榻敎傳曰,凡以令書推之,雖下敎,以一事,不可分作二事。竝捧徽旨事,政院知悉。出榻敎傳曰,予雖耗矣。諸臣本末黨心挾雜,知之熟矣,以此老矣。今番箚章,手脚露矣。則下敎之下,亦不下問,焉敢分疏?此等之習,不可不飭。右承旨李益輔遞差。出榻敎承旨曰,臣入侍後,他無留院承旨。右副承旨李應協牌招,以爲入直,何如?而戶判雖入來,無微稟之人。注書出送,使之入來,何如?上曰,依爲之。出榻敎顯命曰,黃海監司徐命珩,除拜已久,頃欲辭朝,身病猝重,勢難赴任。而夫馬閱月留滯,亦甚可悶。今姑許遞,何如?上曰,依爲之。出擧條羽良曰,惠廳多有擧行之事,而惠廳堂上李箕鎭·元景夏皆在外。竝從重推考,使之上來察任,何如?上曰,依爲之。出擧條顯命曰,市廛弊瘼,不一其端,曾有釐正之命,今已經年,尙不擧行。事體極其未安。平市前後提調及吏曹判書金尙魯,戶曹判書朴文秀,竝從重推考。而市廛之弊,關係戶曹者甚多,本曹定例畢後,使之次第釐正,何如?上曰,依爲之。出擧條顯命曰,平市署有捧米之事,而無數點退,市民多有呼冤之端,曾有筵稟,申飭。而近來操縱之弊,猶復如前。當該提調從重推考,當該掌務官拿問嚴處,何如?上曰,依爲之。出擧條戶曹判書朴文秀入侍。上曰,卿於戶曹事,旣費心力,大臣又有百萬兩錢辦鑄之語,卿能爲之否?戶判曰,臣於國事,何敢憚勞?而至於鑄錢,則責任不輕,以臣之愚,豈敢辦得乎?且鑄錢,固非一時輕議之事。而目今癘疫,八路通患,雖以諸道狀聞觀之,前後死亡之數,不知其幾十萬,甚於兵燹之孔慘。如許之時,自上特下哀痛之綸音,渙發德音,則濱死窮民,豈不上祝鼓舞?蠲減之政似太旱,而先以見今未捧各樣上納待秋停退之意,頒示八路,則瘡痍甫起之赤子,庶可蘇息矣。上曰,停退予未及思之,戶判之言是矣。古史曰,范雎拜,秦王亦拜。予聞戶判之言,不覺淚下矣。因命承旨書傳旨。傳曰,憫旱祈雨,爲民求實。饑饉濟活,爲國憂民。噫,今癘之酷,甚於兵燹。若此不已,民將盡劉。國無民爲國,吾莫之聞也。再次設祭,奉事之人,豈不恪謹?而因予不德誠淺,茫然無感應之理。噫,蒼蒼之覆我者民也,陟降之授我者亦民也。而噫,彼赤子,其死相仍,爲其君不能濟活,奚徒負我赤子,寔負蒼蒼曁陟降。嗟爾有司之臣,莫曰其君之不德。救之活之,另加着意。噫,蠲減之政,來頭自有分付擧行者,而奚獨目今之慘焉,興思及此,不覺淚下。勿論京外,其所捧者,限秋成停退。噫,述篇豈不云一尾之魚一握之菜乎?凡諸貢獻,其本卽吾民膏血,禮,大札之年,君食不擧。推此義,何忍受焉?今年誕日冬至方物物膳,東朝進獻外,竝停封,以示微意。出榻敎上曰,大錢,左相頃已言之。領相之意,何如?顯命曰,臣亦以大錢似好,而前輩多有私鑄之議。而今日大錢多鑄,大小通用無妨,常平錢,卽漢之四銖錢也。上曰,四銖幾何?羽良曰,六分爲一銖。上曰,鐵錢·銅錢·大小錢事,承旨各條陳,可也。承旨曰,鐵錢則臣未知,故曾未料量,今不敢仰達。而臣曾爲惠郞時,以賑廳代色,聞鑄錢議論,乃今之通行銅錢。而其時外間議者以爲,大錢勝於小錢云,大錢則在戶曹時見之矣。上曰,戶曹有大錢乎?承旨曰,然矣。上曰,其大幾何?承旨曰,比行用錢,稍大矣。上曰,試劃地以形之。承旨劃其體圓之大。上曰,每葉當小錢幾何耶?承旨曰,一葉當一錢矣。上曰,下民之用,或者不便乎?承旨曰,以賣買言之,大處則用大錢,小處則用小錢,兩行不悖矣。上曰,領相以爲,百萬兩錢,責卿做出云。戶判何以辦得材料耶?文秀曰,以一年慶尙道貢木八百同入送,則自倭館出送者,有生銅二萬八千斤,常鑞一萬五千斤後,此則足爲一年鑄得五六萬兩錢。而盡給於弓角契,使之換納內弓房黑角四百桶。此契革罷,生銅取用則好矣。內弓房所納黑角,自戶曹貿納,而以書房色司鑰房例,裁制則好矣。上曰,卿宜詳量好處也。顯命曰,若無鑄錢,則以戶判主管,若以大錢五十萬,小錢百萬兩,責鑄則好矣。上曰,無乃負重耶?承旨與領相·注書私語之際,上曰,何事耶?曰,申時已過,院中無承旨,軍號無捧入之人云矣。上曰,注書出去,捧入,可也。時默承命趨出之際,上曰,注書小科時見之矣。今又見之,大異於前,而非特壯大矣,擧動甚偉。上曰,召對冊,以語類抄下敎矣。堂箚必欲阻之,其意可知,惡其當初所選之人也。卽故相李光佐之所選也。顯命曰,不知其爲誰某之所選,而必合於召對,則臣未可知也。上曰,予亦知之。而下篇政治用兵等處頗好,故欲爲之。頃使儒臣,已講數張矣。渠輩之意,豈不過甚乎?上曰,館閣會圈爲之耶?顯命曰,未及爲之矣。上曰,宋文載極非矣。皆出於好勝而然矣。領相以爲何如也?顯命曰,文載事誠非矣。而忿其准點之全出於老論,故作此駭擧矣。羽良曰,宋文載事雖非矣。而偶然爲之之事,此豈有意而然也?戶判曰,五人會圈,以三點爲准,誠怪矣。宋文載雖是宋家之人,而不能免鄕闇矣。見欺於諸僚,而以致於此矣。上曰,豈鄕闇而然也?爲人則果了了矣。蓋出於務勝而然矣。予旣以務勝知之,則雖施投畀之典於文載,何傷哉?然而其章旣以給之,不必更爲處分矣。戶判曰,見黃仁儉原情則誠是矣。而爲人且愷悌矣。上曰,其父雅潔,故有其子矣。羽良曰,今番癘疫軍丁之死亡,至於十餘萬,閑丁充定,則續典以十五歲爲令甲。如此之時,廟堂開路,然後可以充數矣。顯命曰,雖以十五歲爲限,而守宰之依典奉行,未可必矣。若許十二·十三,則黃口簽正,亦可慮矣。上曰,承旨多經郡邑,閑丁充定,以十五歲爲限之法,嚴明耶?曰,臣待罪羅州時,雖在令前,十三四歲,盡爲充定,猶患不足矣。上曰,姑置之,可也。上曰,左相之病,何如?承旨曰,聞傳諭史官之言,則病勢甚重云矣。羽良曰,左相多日患感,去夜吐瀉兼發。今朝命下之後,抵書於臣曰,病勢如許,不得承命,惶悚云矣。上曰,左相拜相之後,見其形,稍有少勝矣。近來勞悴於國事多矣。命遣御醫看病。因下敎曰,李周鎭淳實之人,徐宗玉亦勤於國事,而勞悴國事之人,今皆不在,予不無慼其子弟之心。而故判書李瑜,亦勤心國事,不得壽,可惜矣。在江都時,以狀啓事爲言者,而其本心則亦出於爲國之誠矣。顯命曰,自古勞於國事者,皆不得享壽,李瑜之早歿,誠可惜矣。上曰,領相見之乎?顯命曰,臣與之相親矣。上曰,承旨決科之初,予謂其年旣若此,將幾何事君乎矣?今見之,尙少矣。顯命曰,所見甚少矣。顯命曰,東宮代理之後,賓客之以其引接時禮數一節,有所不敢,無一員進參。書筵事體,不當如此,各別申飭,何如?上曰,代理後不參書筵賓客,從重推考,申飭,可也。出擧條戶判曰,以古史觀之,功臣圖像藏之麒麟閣,而我朝不然,只以名帖藏之。故臣等畫出奮武功臣圖像於小帖,欲爲藏之麒麟閣,而有御諱奉安。故臣等不敢擅便,如是敢達矣。上曰,大體好矣。依所達藏之,可也。戶判曰,濟州陪持進上,而來者五人,死於染病,其同行人,來訴於臣,故給其木布,使之草葬。而及第人洪宇寬亦死,而又使草葬,而如此之人,朝家宜有顧恤之道矣。上曰,雖是海島之民,庚子年,上來負土,聞甚惻然。洪宇寬,向來着道袍入試射者也。命承旨書傳旨。傳曰,濟州陪持人死於京中者,六名之多云,聞甚慘焉。噫,本州處於海島,不能頻沾王化,故昔年撫之恤之,非比尋常。窮海之中,何以慰孤兒寡妻之心乎?令度支厚恤運送,可運去者,亦令該道駕牛顧助。出身洪宇寬,以頃日召見直赴之人,求仕而來,死於京中云。尤切惻傷,度支運送沿路,亦給駕牛顧助,另飭擧行。其妻孥,令本州顧恤,以示予意。出榻敎上曰,金吾所囚幾何?戶判曰,原情則幾盡爲之,未及議處者多。道臣狀達尹汲還上居末事,法府只當依法照律。而伏聞左相日昨小朝次對,以尹汲事仰達曰,凶年未捧還上,當爲公罪,且有弘錄,申飭之敎。狀啓雖以交濟倉穀爲言,而實則營穀換置云,似有分揀之道云。右相則以還上居末之法亦重,待本府勘律爲好,仰達。而自小朝有待金吾結末爲之下敎矣。上曰,續典所載當律,何如?戶判曰,還上居末,奪告身矣。羽良曰,金石之典,若一撓改,則後弊所關。法則當守之,而若有任使之事,變通亦無妨矣。上曰,領相之意,何如?顯命曰,僚相之言似然矣。上曰,所達誠是矣。曰,改稟之入,已至多日,且承旨二員有闕,敢達。上曰,海伯且有闕當下矣。退伏臨退之際。上曰,戶判進前,弓角契人,轉相賣買,以爲資生矣。一朝革罷,無乃稱冤乎?戶判曰,契人辛壬癸三年,謂以內弓房,有加造弓之命,加貿黑角價,每年銀子三千兩式偸食,三年合爲九千兩。旣食之物,今難徵出,而以此成罪而罷其契,則渠豈有稱冤乎?上曰,卿其善思詳量,後日以稟,可也。諸臣退出。
上在昌德宮。常參·經筵,以代理停。
下直,金浦郡守趙榮哲。
李達曰,明日常參,取稟。令曰,停。又達曰,大司憲金鎭商,執義申暻,掌令鄭漢奎在外,一員未差,持平二員未差。今日以監察茶時之意,敢達。令曰,知道。
李,以都摠府言啓曰,今日入直內三廳,武兼禁軍及軍兵等中日習射,請出標信。傳曰,知道。
李達曰,右副承旨李應協牌招不進罷職令旨,今方捧入。而都承旨鄭翬良受由在外,左承旨南泰溫式暇,右承旨·左副承旨未差,伴直無人。左承旨南泰溫,所當牌招入直,而拘於廳規,不得請牌,何以爲之?敢稟。令曰,牌招。
以右副承旨李應協牌不進罷職令旨,令于李曰,推考徽旨捧入。
李達曰,諫院闕達,已至多日,除在外·呈辭·受由外,司諫李燮元,卽爲牌招,何如?令曰,依。
以司諫李燮元牌不進罷職令旨,令于李曰,推考徽旨捧入。
李,以弘文館言達曰,本館下番闕直,事甚未安。修撰金陽澤,家有拘忌之疾,身旣犯染,不得循例請牌。校理金善行,修撰魚錫胤,副修撰金文行,旣有只推之令,副修撰韓光會,由限已過,校理金善行,修撰魚錫胤,副修撰金文行·韓光會,竝卽牌招,以爲推移入直之地,何如?令曰,依。
又以侍講院言達曰,本院新除授弼善李彝章,司書兪彦民,只推令下之後,尙不出肅。竝卽牌招察任,何如?令曰,依。
李達曰,事變假注書成海龍,身病猝重,勢難察任。今姑改差,何如?令曰,依。
又達曰,判義禁朴文秀,旣已出肅,而堂上不齊,不得開坐。知義禁申晩,同義禁曺命敎,竝卽牌招,以爲開坐之地,何如?令曰,依。
李,以義禁府言達曰,黃海監司狀達,據刑曹粘目內,文化前縣令李垍,移本府處之事達下矣。李垍時在任所,依例發遣府羅將,拿來,何如?令曰,依。
又以義禁府言達曰,因忠淸監司申本戶曹粘目,扶安縣監李重祚憑閱處之事,徽旨達下矣。李重祚今方待令於本府,卽爲拿囚之意,敢達。令曰,知道。
又以義禁府言達曰,卽接月令醫員李仁浩手本,則保授罪人趙永世,病勢今已向差云,拿囚之意,敢達。令曰,知道。
又以兵曹言達曰,今五月初七日,崇陵別檢李賢汲,差備門外擊錚,所當依例囚禁科罪。而係是朝官,有難循例擧行,令攸司稟處,何如?令曰,依。
又以禁衛營言啓曰,今五月十二日子時神武門外旗麾祭時,放砲大吹打之意,敢啓。傳曰,知道。
又以司僕寺官員,以提調意啓曰,濟州判官李漢東遞任進上馬三疋,今纔上來,禾毛色別單書入。而依例內廏立養之意,敢啓。傳曰,知道。
京畿監司狀達,大司憲金鎭商病重上去不得事,令于李曰,卿其勿辭。俟病少間,從速上來,回諭。
漢城右尹洪鳳漢書曰,伏以臣於籌司之任,自知其萬不近似,而辭避不得,黽勉膺命,隨行逐班,無所猷爲,每一循省,不覺愧汗。今者臺言,雖不指臣,臣之惶蹙,尤當如何?夫以四卿宰之宿望舊趼,不免忽地彈劾,先進諸僚,因此不安,相率引嫌。則在臣廉義,其何可獨爲晏然於生色慨然之斥,而不思所以自處之道乎?且臣素患癖積,實是沈痼難醫之疾,又當肇炎,如期復發,種種症形,十分苦劇。詞訟重任,亦不宜一味虛縻,玆敢略陳短章,仰瀆睿聽。伏乞离明,俯賜矜諒,將臣所帶備堂兼任及京兆本職,次第鐫改,以謝臺議,以便調治,不勝萬幸。臣無任屛營祈懇之至,謹昧死以聞。答曰,覽書具悉。卿其勿辭,察任。
禮曹判書申晩書曰,伏以臣獲蒙恩暇,往省母墳,情私少伸,感祝冞切,冒炎來往,病狀越添,未卽反面,罪實難逭。且臣於李壽鳳論備堂事,竊有所萬萬惶愧者。噫,宥密訏謨,何等重任?如臣無似,亦與是選,曾以人器之不稱,屢煩呼籲。而辭避無路,黽勉行公,不過隨行逐隊,備員參座而已。了無出一言論一事,以紓民國之急。顧今數十員之中,若論其不合物議者,則臣實爲最,而生色之譏,慨然之斥,眞箇箚着於臣身。雖以諫臣之過恕於臣,姑幸見漏,而其亦次第事耳。司直之論。臣方縮伏以俟,若其去就一節,有未暇論。日前令旨連下,特牌洊辱,而冒犯違慢,頑然無動,若不知逋召之爲罪,虧分之可懼,揆以邦憲,萬戮猶輕。玆敢略具短章,仰請大何。伏乞离明,俯賜諒察,亟令鐫免臣籌司兼任。仍勘臣屢逋之罪,以昭法紀,以謝臺議,不勝萬幸。臣無任屛營祈懇之至,謹昧死以聞。答曰,覽書具悉。卿其勿辭,行公。
兼輔德鄭宲書曰,伏以臣於前月,幸荷恩暇,歸護母病,感戴之忱,方切于中。曩因番次之苟簡,稟旨變通,獲蒙遞改。臣於是,得釋重擔,庶可以安意救護矣。不日而又有移拜兼銜之命,馹召頻繁,蓽門生色,臣聞命惶感,繼之以訝惑焉。臣於向日入直春坊時,獲登离筵者屢矣。伏瞯我邸下典學之誠,大異於前。朝夕開筵之時,催班入講,必趁正時。文義俯詢之際,反覆辨證,卓出凡見。臣實踴躍,不覺欣欣然相告,未知繼此以往,緝熙之工,果無間斷與否?而此時講任,尤緊且重,不可以如臣草莽之蹤,苟然充數也決矣。奈何今臣旣以在外而見遞,旋以在外而復叨,殆若以臣而代臣,番次之苟簡依舊。本院之頉稟依舊,臣心兢縮,姑未暇論,其在國體,不宜如是,臣實莫曉其故也。臣於此職,前後濫叨者,不知其幾造,而中間膺命者亦數矣。今獨何心,無端撕捱,自陷於逋慢之科哉?目下情私,有萬分難强者,鄕里癘氣,一向熾延,不得不扶將老母,出避他所。臣母於篤老之年,素有沈痼之疾,雖平居無事,在家調將,少或失攝,病輒增加。矧今東西奔遑,跨月逾時,居處之失其適矣,食飮之乖其宜矣。老人氣力,其何以支延?而病勢亦安得不添乎?舊新症,一倍增劇,委身床笫,日漸澌敗,雖一宿再宿之地,猶不忍暫離膝下。今若抑情趨召,更入都下,則病裏扶護之節,誰復任之?寓中經紀之責,誰復當之?人情到此,不暇他顧,敢暴情悃,付諸縣道。伏乞睿慈,諒臣情勢之難强,察臣職事之不容暫曠,亟許鐫免,以幸公私。仍治臣慢命之罪,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,俟母病間,上來察職。
戶曹參議李濟遠書曰,伏以臣獲蒙恩由,往省父墳,榮動桑梓,感結幽明,卽擬返肅天陛。而及至中途,家伻疾來,傳言老母宿病之中,添得毒痁,症情十分苦重。臣自聞此報,心神飛越,有不容暫時按住,直由江外,倉黃歸視。則目見倍於遠聞,逐日作痛,痛勢轉加,寒熱交攻,食飮全廢,衰暮氣力,凜綴無餘。臣方左右扶將,煎迫罔措,還朝遲速,姑未預期,私心悚蹙,有不勝言。玆從縣道,短章哀籲,慢蹇之罪,益無所逃。伏乞离慈,察情理之有甚可矜,念分義之不當若是,亟罷臣職名。仍勘臣辜犯,俾得專意救護,公私實爲兩幸,臣無任涕泣祈祝之至,謹昧死以聞。答曰,覽書具悉。爾其勿辭,救護母病。
開城留守黃梓書曰,伏以臣年已衰邁,病又癃痼,已無一分供職之望,而偏荷大朝覆燾之恩,猥叨分司居留之任。受命感激,不敢力辭,黽勉冒莅,今已十有五朔矣。豈不欲殫竭心力,圖報萬一。而惟是宿疾歲加,神精日耗,公務之擔閣,處事之顚錯,不特一日一事。虛縻重地,作爲病坊,夙宵憂懼,如墜深淵,早晩僨誤,固已自分,今以豐德賑穀分給事,道臣狀達經歷李奎徽,旣罷又囚。臣於是,慙悚震駭,靡所自容,玆事委折,奎徽未及納供,臣何敢自辨?而若其報賑廳請得者臣也。遣奎徽分給者臣也。究厥所由,皆臣之罪。臣旣昏謬妄率,自陷大戾,而獨使郞僚,替被罪罰,臣則尙逭刑章,據有職名。臣之私義窮蹙,已無可論,而揆以公法,寧不乖舛。縮伏屢日,轉益迫隘,冒死哀籲,仰請嚴誅。伏乞离明,俯賜諒察,亟命先削臣本職。仍令攸司,按治臣罪犯,以嚴邦憲,以安私分,不勝大願。臣無任戰兢踧踖,席藁俟罪之至,謹昧死以聞。答曰,覽書具悉。卿其勿辭,從速察任。
上在昌德宮。常參·經筵,以代理停。
李應協啓曰,兵曹郞廳來言,各處入直軍士夜巡檢云矣,敢啓。傳曰,知道。
李達曰,明日常參,取稟。令曰,停。
李應協達曰,大司憲金鎭商,執義申暻,掌令鄭漢奎在外,一員未差,持平二員未差。今日以監察茶時之意,敢達。令曰,知道。
又達曰,諫院闕啓,已至累日,事甚未安。除在外外,司諫李燮元,正言李師祚,竝卽牌招,何如?令曰,依。
又以弘文館言達曰,本館下番連日闕直,事甚未安。校理任,修撰金陽澤,竝卽牌招,以爲入直之地,何如?令曰,依。
以鄭彦暹爲事變假注書。
李應協啓曰,事變假注書鄭彦暹,時無職名,令該曹依例付軍職,冠帶常仕,〈何如〉?傳曰,允。
又以兵曹言達曰,今五月十二日,校生朴昌胤稱名人,自丹鳳門入來。差備門外擊錚,極爲駭愕。令攸司囚禁治罪。同門守門將金興淳,常時不能禁斷雜人,以致闌入,亦難免其責,推考,何如?令曰,依。
又以義禁府言達曰,京畿監司狀達,據刑曹粘目內,開城府前經歷李奎徽,移本府處之事達下矣。李奎徽今方待令於本府,卽爲拿囚之意,敢達。令曰,知道。
又達曰,卽接月令醫員李仁培手本,則時囚罪人金柱岳,猝得傷寒,食飮全廢,元氣大脫,方在危劇中云。自前罪人病勢如此,則有保放救療之規,敢此仰稟。令曰,依爲之。
正言李師祚達曰,請充軍罪人李時番依律處斷事。請逆魁坦緣坐籍沒等事,亟令王府依法擧行事。請罪人泰績,仍令鞫廳嚴刑得情,夬正王法事。請徑斃罪人拏籍等事,亟令王府,依大逆律擧行事。請戊申逆賊巨魁之子,以年未滿未及施法者,亟令王府,竝行孥戮之典事。請賊濂收孥籍産亟令擧行事。請罪人龍發·斗齡·戒剛,仍令鞫廳,嚴刑得情,夬正王法事。請恒延·命垕·敏樞,仍令鞫廳嚴鞫得情事。請罪人八金依本律施行事,請爟極邊遠竄事。令曰,不從。措辭見上
校理任書曰,伏以臣之老母,今年六十七矣。素患痰火之疾,値此暑濕之節,少失將攝,輒復重發,居常懍懍,寧日甚少。再昨夕,忽然胸隔痞滯,冷汗如漿,急灌藥物,稍得通利。而乍寒乍熱,似瘧非瘧,寢噉全然廢却,氣息一倍澌綴,或至於移時昏窒。臣方左右扶將,不忍頃刻離捨。此際以館直不備,召牌下降,分義所在,固當顚倒承膺。而情私懇迫,如右所陳,不得不隨詣闕外,疾聲呼籲。伏乞离明,俯賜矜諒,亟令鐫遞臣見帶之職,俾便救護。仍治臣違傲之罪,以肅朝綱,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病。
大司成任珽書曰,伏以臣之脚病,閱歲沈篤,委廢床席,望斷供職。而有除輒辭,分義惶悚,新命之下,不得不黽勉一肅,少伸叩謝之忱。而若其因夤蹲據,誠非私計之不敢出,不但其責任甚重,未易堪承,實亦疾患淹頓,有以錮之耳。一行泮課,病形越添,痰濕流注,肢體浮脹,旬月之內,萬無起動之勢。伏乞离明,俯賜矜諒,特許鐫解,以安私分,以延殘喘焉。臣於職掌事,有可以一經稟裁者,敢此附陳,頃因臺章,有寄齋儒生改講之令矣。成命之下,宜卽奉行,而前大司成考講之善否,臣雖未知其如何。設令講試之際,一有不協於儒生之心,而輒起鬧端,仍致改講,則非但前此無是例,其壞事面而關後弊,大矣。第旣有改講之令,則伊時被抄儒生,亦不可仍許入齋。臣取考續典,通讀準分未入格者,循次塡補,亦有定規。從前行是法者,非止一二。今若依此,取一式年通讀記中準分人,隨窠塡入,則無改講之弊,而爲公選之道,乞加睿明,卽賜裁處焉,玆事雖微,亦係課試,固宜登筵一陳。而病狀如右,未免以文字煩瀆,臣尤死罪。臣無任屛營祈懇之至,謹昧死以聞。答曰,覽書具悉。書辭,登對時,稟處。爾其勿辭,察職。
兵曹判書李天輔書曰,伏以臣於籌司之任,自知不稱,而黽勉冒居,孤負職責者多矣。日昨臺達出,而臣之惶恧交至,有不敢仍因蹲據者。諫臣欲論是任之不擇其人,則如臣空疎,最居人下者,不宜苟恕。而今乃捨臣,只論不當論之諸人,臣誠茫然莫知其故也。至於循例生色之譏,又若有引而不發者然,無乃諫臣,姑不指斥臣名,而使之自省而知愧也歟?臣若以倖免指斥,晏然自掩,不思所以處義,則又非臣廉隅之所敢出。特令之下,荐違嚴召,迹涉慢蹇,罪合誅譴,連値淸齋,今始露章陳籲。伏乞离明,俯賜諒察,亟遞臣所帶備堂,以安微分,以重官方,千萬至幸。臣無任屛營祈懇之至,謹昧死以聞。答曰,覽書具悉。卿其勿辭,行公。
吏曹參判金尙星書曰,伏以臣待罪籌堂,了無一事猷爲,而一味盤礴,臣亦自愧其支離。近日臺論出,而臣之被斥,與四臣者無異矣。其爲廟堂之生色,識者之慨然則一也。而强而別之,倖而免焉,則豈可諉之於混被疵摘,而不思所以自處乎?今則臺議雖停,而宥密參謨之地,固無去就之可論。至若銓地難冒之端,有未暇陳。伏乞睿慈,俯賜鑑諒,亟命鐫遞臣所帶本兼之任,以安私分,不勝萬幸。臣無任屛營祈懇之至,謹昧死以聞。答曰,覽書具悉。卿其勿辭,察職。
上在昌德宮。常參·經筵,以代理停。
李應協達曰,大司憲金鎭商,執義申暻,掌令鄭漢奎在外,一員未差,持平二員未差。今日以監察茶時之意,敢達。令曰,知道。
李達曰,明日常參,取稟。令曰,停。
李應協,以備邊司言達曰,本司諸堂屢日違牌,已涉不當,今於臺達旣停之後,尤無可引之端。而今日之坐,僅僅備員,其餘則盡爲懸病,事體殊甚未安。應頉外,竝從重推考,牌招察任,何如?令曰,依。
又以義禁府言達曰,兵曹達辭,據刑曹申目內,崇陵別檢李賢伋,移本府處置事達下矣。李賢伋今方待令於本府,卽爲拿囚之意,敢達。令曰,知道。
副司直南泰良書曰,伏以臣素門平進,與世不相干礙,身旣粗欲自守,人亦不甚忌嫉。獨於六七年來,蒙被大朝拔擢之恩,凡遭逢踐歷,皆非疎遠所當得,自是嘵嘵,遂人與爲敵。及至近日,遞北藩而處經筵,則又涉差異境界,人情莫不驚怪,鬼神助其詬怒。僇辱踐踏,狼藉於諫官劾奏之章。其所謂庸調常品,資望素輕云者,一一是實。臣雖淺狹,亦知媿服,而至於遣辭措意,則乃是請下蔭末弁之爲者。國朝三百年以來,未嘗聞名爲宰臣,而遭如此彈駁者。其辱朝廷而羞當世,可謂無復餘地矣。臣誠百不踰人,而一段廉恥之心,自謂不下於今之君子。雖欲眷係隆恩,低徊近列,其於無面目之可顯,何哉?況今群疑滿腹,衆怒如火,大勢所驅,便自有糜爛之慮。雖處分嚴明,情狀畢露,其所以保全孤遠者,德意至厚。而臣若徒恃聖明,不自引退,則收司之禍,未知終極。緣臣一人,使朝著不靖,世道益敗,傷大朝至公之誠心,累邸下淸明之初政。臣之痛恨欲死,實在於此,豈有一日留滯京輦之意哉?且臣自燕行歸後,尙不得往省先墓,前已呈單受暇矣。適値久病,未及辭陛,今則滓穢之迹,未敢入闕。而松楸有事,期日迫近,萬不得已,留書徑行。臣罪至此,誅戮猶輕,玆陳投劾之章,竝乞不肖之身。伏願睿慈,俯垂矜察,亟削臣備局經筵之職,重勘臣任情擅行之罪。仍令所司,永刊臣名於仕籍,使臣得以優游田廬,涵泳聖澤,以畢餘生,千萬至幸。臣無任屛營祈懇之至,謹昧死以聞。答曰,覽書具悉。大朝業已開釋。卿勿過辭,往省而從速上來焉。
上在昌德宮。常參·經筵,以代理停。
李達曰,明日常參,取稟。令曰,停。
李應協達曰,大司憲金鎭商,執義申暻,掌令鄭漢奎在外,一員未差,持平二員未差。今日以監察茶時之意,敢達。令曰,知道。
又以都摠府言啓曰,今日入直內三廳,武兼禁軍及軍兵等中日習射,請出標信。傳曰,知道。
又以備邊司言達曰,全羅監司李錫杓,除拜已久。朝家申飭之下,尙不辭朝,事體極爲未安。從重推考,使之不多日內辭朝,何如?令曰,依。
以戶曹判書朴文秀有稟定事,來詣請對矣,傳于李應協曰,詣閤。
傳于李應協曰,前已下敎矣。今日秋曹堂上,使之入來。
秋曹堂上,依下敎來待矣,敢稟。傳于李應協曰,詣閤。
李啓曰,卽者吏曹郞廳來言。今日爲政事,命下。而判書金尙魯,參判金尙星,參議尹光毅,俱以病不來,不得開政云。判書·參判·參議,竝卽牌招開政,何如?傳曰,允。
又啓曰,判書金尙魯,參判金尙星書批已下,竝更卽牌招開政,何如?傳曰,允。
又啓曰,吏曹參議尹光毅書批已下,一體牌招開政,何如?傳曰,允。
李啓曰,近來廳中不齊,出納之際,事甚苟艱。今日政新除授承旨,以在京無故人差出,仍卽牌招,何如?傳曰,允。
李應協達曰,明日次對,兩司無進參之員。除在外外,不爲行公人員及今日政新除授臺諫,竝待開門牌招,以爲推移入對之地,何如?令曰,依。
有政。吏批,判書金尙魯式暇,參判金尙星進,參議尹光毅進,同副承旨李進。吏批啓曰,臺諫闕員,今當差出。而擬望之人乏少,外任竝擬,何如?傳曰,允。又啓曰,玉堂闕員,今當差出。而曾經之人,多在違牌坐罷中,或解由未出,無以推移備擬。合有變通之道,何以爲之?敢稟。傳曰,竝敍用,解由勿拘。又啓曰,穆陵別檢奇彦觀,除授後過限未肅拜。依例改差,何如?傳曰,允。以鄭夏彦爲左副承旨,以洪益三爲右承旨,嚴瑀爲大司諫,任珣爲司諫,金致仁爲正言,朱炯离爲掌令,李啓昌爲持平,朴師訥爲持平,沈鑧爲司書,尹東度爲校理,金陽澤爲副修撰,洪樂性爲兼司書,元景夏爲左參贊,林象元爲義城縣令,徐秉憲爲古阜郡守,鄭亨復爲黃海監司,李宗德爲文化縣令,金善行爲修撰,趙載浩爲知經筵,朴文秀爲左賓客,李宗城爲右賓客,金尙魯爲司宰提調,朴文秀爲司僕提調,趙明履爲尙衣提調,李春躋爲觀象監提調,金柱泰爲戶曹佐郞,金道元爲刑曹佐郞,金鳴魯爲漢城判官,沈鑰爲司䆃主簿,黃榏爲宗簿主簿,金範錫爲司圃別提,韓日遠爲軍器主簿,南泰赫爲開城經歷。
兵批,判書李天輔進,參判徐命九服制,參議金相紳病,參知曺命采入直進,同副承旨李進。兵批啓曰,南兵使今當差出,而擬望之人乏少。他道水使及守令,竝擬,何如?傳曰,允。又啓曰,僉知中樞府事鄭亨泰,近得輪疾,差復無期,萬無起動供仕之望。僉知中樞府事李頤正,以篤老之人,病在鄕廬,末由上來肅謝。慶德宮假衛將李翼臣,重得寒疾,浹旬苦劇,時月之內,萬無供仕之望,呈狀乞遞。竝今姑改差,何如?傳曰,允。以李春躋爲知事,洪啓能爲洗馬,鄭亨泰爲曹司衛將,李聖師爲訓鍊主簿,具世義·成胤燁爲武兼,魏原徵·尹勉述爲守門將,黃寀爲訓鍊僉正,徐命粹爲於蘭萬戶,金一器爲群山僉使,崔擎天爲黔毛浦萬戶,朴載河爲宣傳官,林澤輝爲露梁別將,李彦燮爲南兵使,吳爲兼內乘,金道洪爲晉州監牧官,金時默·李厚達·鄭彦暹爲副司正,李勳著同知單付,尹聖五僉知單付,趙榮國·李益輔爲副司直,金應魯·金範魯爲副護軍。
李應協,以義禁府言達曰,卽接月令醫員李仁浩手本,則時囚罪人趙鏻,本以抱病之人,累朔處濕,猝得傷寒,頭疼如碎,肢節刺痛,寒熱往來,食飮專廢,元氣大脫,症甚疑慮云。自前罪人病勢如此,則有保放救療之規,敢此仰稟。令曰,依爲之。
以京畿監司狀達,行司直元景夏病重上去不得事,令于李應協曰,卿其勿辭,俟病少間上來事,回諭。
工曹判書徐宗伋書曰,伏以臣向於臺罷之後,不能偃處京輦,屛伏荒郊,亦旣有月于玆矣。不謂恩敍旋下,繼有水部新除。臣聞命以來,惶感交極,莫知所以自處也。夫皇壇享祀,禮莫盛於此,而大朝靜攝之中,親自將事,至于達宵,在廷臣子,孰不欲執豆籩駿奔走,以自效其誠禮?而臣適不幸,乃於其時,重得寒感,近死之痛,殆五六日,如非向減時無節拍,則便是流行之症。病故之如許,無怪乎外人之未及知,則規責之論,固其所也。而罷職之罰,亦云末減,今其時月稍久,而惶蹙之忱,去而彌切,豈可諉之於已經勘處,而有所自恕也哉?除旨之下,宜卽趨伏城闉,更請厚誅。而素患疝癖,近又發作,累日叫苦,氣息綿綴,床簀餘喘,雖數十里程,萬無自力前進之望,跡涉偃便,罪戾層積。伏乞亟遞見職,仍降威罰,以警有位,以彰其慢。且臣伏聞日前有諫院新達,而盛論籌堂事云。臣於是,自不覺其瞿然反顧,臣之迂拙可笑,太不近於是任之狀,蓋嘗自列於昔年矣。當初啓差,果是循例,旣不能抵死辭避,終未免怵迫行走。而凡係軍國事務,曾無一知半解,殆近於不辨菽麥,是以進而賓對,則終夕抑首,退而籌衙,則隨行納拜而已。要不過備員充數,而近又以衰癃日甚,就列益艱,坐單之懸頉居多,廟堂之請推相仍,籌堂之設,豈端使然哉?每念至此,惶愧交中,直欲逃遁而不得。似此情實,擧似於前後大僚者,奚啻數回,而言不見孚,迄至于今。今若論物議之不合,宜莫先於臣,乃反見漏於歷擧請遞之中。臣誠惝怪,不識其何說,而重之以慨然也。夫以數臣者之才望,旣不得免焉,則如臣最下,司直之論,行當及之,無寧先事而汰,得以無煩於惠文。而且於公朝綜核之政,不能無少補,更乞睿慈,竝垂矜許焉,臣治疏將呈之際。伏見擧條之頒下者,則有諸重臣催促上來之命。而臣亦猥列其中矣。噫,臣固江湖之一鳧雁,在朝在野,去就何關,而至登於筵奏耶?市井之臣,暫時草莽,雖不命其承,而第臣病情,如右所列,雖欲蠢動,其勢末由。未克聞命卽趨,臣尤不任惶懍戰灼,屛營俟罪之至,謹昧死以聞。答曰,覽書具悉。卿其勿辭,從速上來行公。
吏曹判書金尙魯書曰,伏以臣於諫臣書中論劾同經筵南泰良事,誠有悚蹙不自安者。夫淸道通擬,何適不重?而至於經筵,近作銓望之梯,最難者在此,必爭者在此。唯其難也故不可不愼之,爭也故不可不公之。以泰良而擬斯選,臣竊自謂,爲朝廷公擧,而諫臣則譏之以常調庸品。今之政法,患狹不患廣。臣意以爲,不問南北東西,惟其才是用,然後始可以平銓衡。而諫臣則斥之以物情未允,信乎人見之不齊,世道之難平也。如臣無似,以此時當此職,情苦迹危,坐似鍼氊。一日未去,思效一日之責者,兢兢焉惟在於公甄別愼名器,以毋負委畀之聖意。而一注擬之出,致使官方淆雜。如諫臣之言,則臣之罪大矣,顧何敢仍冒政地,更議其黜陟人物也哉?政牌之下,未克趨承,臣尤惶恐。伏願离明,亟賜譴退,以謝臺議,萬萬幸甚。臣無任隕越屛營之至,謹昧死以聞。答曰,覽書具悉。卿其勿辭,從速行公。
吏曹參判金尙星書曰,伏以臣於日昨諫臣之書,有不敢自安者。夫銓官之責,專在於愼惜官方,則雖於尋常新通之際,猶不敢一毫放倒,況此經筵淸選,何等權衡?而諫臣之論宰臣事,語不着題,至有淆雜未允之斥。則當初簡問時,臣亦與聞,凡有咎責,宜無異同。其在自處之道,何敢晏然仍冒於銓地乎?卽因開政有命,牌召儼降,而末由承膺,坐犯違逋。區區惶蹙之極,玆敢略陳短章。伏乞睿慈,俯賜鑑諒,亟許鐫遞臣所帶銓職,以安私分,不勝幸甚。臣無任屛營祈懇之至,謹昧死以聞。答曰,覽書具悉。卿其勿辭,從速察職。
吏曹參議尹光毅書曰,伏以臣於日昨,伏見正言兪漢蕭書劾同經筵南泰良,而至以澄仕路爲請。臣於是,不勝駭歎,繼之以訝惑也。噫,泰良夙荷大朝眷知,文學雅望,爲公議所推許,今與此選,亦云後矣。臺言乃至於此,甚矣,人見之不同,物情之難平也。無乃別有所疑怒而然耶?臣所未解也。然臣於通擬時,亦與聞其議,其何可晏然仍冒於職次乎?玆隨召牌,略暴危懇。伏乞离明,特垂俯察,亟許鐫遞臣職,以安賤分,不勝大願。臣無任屛營祈懇之至,謹昧死以聞。答曰,覽書具悉。爾其勿辭,察職。
庚午五月十四日未時,上御歡慶殿。戶曹判書朴文秀請對入侍時,刑曹判書柳儼,刑曹參判金尙迪,同爲入侍。戶曹判書朴文秀,刑曹判書柳儼,刑曹參判金尙迪,右副承旨李應協,假注書李厚達,記事官張世文·趙台命,諸臣以次進伏訖。儼曰,啓覆稽滯,已至兩年。而殿下特軫好生之德,靜攝之中,有此死囚傅生之敎。此蓋出於導迎和氣之盛意,臣不勝欽仰。而第念啓覆,刑政之大者,不可以臣等一二人草草論斷,請更加深思,問議于大臣處之爲好矣。上曰,旣往議于大臣,則何必親問乎?靜攝之中,有此下敎,蓋出於惻怛之意。若使罪囚,死於四五朔之前,則豈不哀矜乎?尙迪曰,首堂旣已仰達,而國之重事,莫大於刑獄。豈可以一二臣等,徑先論斷乎?三覆五覆,蓋出審愼之意,啓覆之期,不過四五朔。則與大臣更加審覈,同爲稟處,似好矣。上曰,此則卿言不忍之言也。應律之囚,雖無可論。而若使可以生可以死之囚,徑斃於四五朔之間,則豈不矜惻乎?應協曰,文案中,有平壤女人十七歲,爲强暴所汚,憤痛飮藥而死,志節卓卓,貿貿遐鄕。有此貞烈之行,宜有褒奬樹風敎之道矣。上曰,奇異哉?此與小學竇氏女事相符矣。文秀曰,聖上下敎,實出好生之至意。宰臣所達,雖不能仰對,而莫重罪囚,一二獄官獨對稟達,似如何矣?上曰,宰臣亦經審理矣。雖以一審理,猶能致獄,今者予與卿等,豈可不論斷乎?頃者林錫憲,屢有所達,而啓覆遷就,已極稽緩,則今亦晩矣。又何必遲待四五朔耶?一日囹圄,豈不矜惻乎?仍命書傳敎曰,囚其靜攝,不能啓覆,已過二載。噫,應律者苟延時日,王政雖太寬,於渠寔倖也。而若或有傅生者,一載號呼於囹圄者,非王政之所忍。故有令報官,問于大臣登對以稟之命矣。今聞文案問議所奏者,其中京囚白莫金,雖違於律文中奸所捕捉之文,與奸夫逃,道中被捉,則此無異於奸所。高城囚金有福,亦無間於莫金。而其戕殺斗京·延丹,由於張延必之勸成,其初無故殺之心,異於莫金。而張延必。則噫,昔蘇瓊豈不云,世間難得者兄弟乎?延丹其雖不測,卽渠之同氣也。從容處置,亦何晩也?而勸投水中,不忍,甚矣。予意則其殺人造謀,卽延必心有倍於有福,殺之無赦。而頃年梁時龍,手犯戕殺其妹與奸夫而被釋,心雖不忍,比諸梁時龍差輕。減時龍,律延必,此王政之所欠。殷山囚金成老,載寧囚金國漢,名雖僞造,瓢片唐竹,曾有傅生,到今疏滯,捨此誰先?白莫金·金有福·張延必·金成老·金國漢,竝減死島配。文案中干連諸人,大者疏釋,何待本事之究竟?李一才·金世奉·金萬益·朴莫同等,竝令該曹爲先考律勘處。噫,靜攝心耗之中,草草了當,心愈矜惻,所餘十二度,付諸來頭,三覆求生之政,豈曰今勿論,而直擬於應律之科哉?今者處分,意蓋深矣。傅其生留囹圄,非王者之仁政,其令該曹當日內卽爲擧行。出榻敎應協曰,聖上好生欽恤之德,臣固欽仰。而至如張延必,則情犯造謀,戕殺同氣,而無惻怛之心,尤爲痛惡,恐難傅生。上曰,雖可惡,而前有如此之類傅生之例,當用此例矣。儼曰,此是刑政大者,奉傳敎,以示大臣之意,敢達。上曰,依爲之。尙迪曰,頃日合坐時,見犯越罪人所供與擧動,則雖其無識邊氓,其言多有可貴之語,會査時變辭納招,少無其慮矣。上曰,參覈使則爲慮而去矣。尙迪曰,當之者豈不爲慮乎?上曰,頃聞罪人等所着等物,善給以送云。戶判之事,誠貴矣。文秀曰,昨以軍布裁減事,與大臣相議,則右相以裁減爲急之意爲言。領相則以爲,方今生者未起,死者未葬,從當査實後議定裁減爲好,此則非倉卒議定之事。而臣意則戶錢定行後,軍布缺數,可以充用。而一年軍布之數,合而計之,不過十二萬餘兩。戶口則以大中小分等,大戶四錢,中戶三錢,小戶二錢式定式收捧,合而計之,則可至七八萬兩矣。其餘三四萬兩不足之數,亦豈無某樣推移之道乎?上曰,予意則以爲,戶錢不如戶布矣。若如戶判之言,分大中小而分捧,則後弊必滋。若曰不爲戶布,而必爲戶錢,則勿分大中小三等,皆以戶布半疋價,定式收捧,似好矣。文秀曰,此則決不可行矣。古者有布縷之政,粟米之政,力役之政,代各因其時勢而行之。今日軍政,若不急時變通,則黨習雖云亡國,而此實爲亡國之病也。上曰,今日民事之孔慘,戶判之言,尤有所慼然興感者矣。朝著黨習,予之苦心,而少無實效,予已衰耗,豈云甚事做得乎?洪啓禧曾與卿相爭,而頃日所進冊子,多費心力,可見其爲國血忱矣。予心不能無動矣。聞領府事勿創新法之言,大臣之言誠是矣。應協曰,大臣老成之言誠是矣。新法一創,則弊隨以生,初雖薄斂,經費難繼,則後必加徵,反不如仍舊之爲愈。小民本多漏籍,而此法若行,則欺詐多端,且有日縮之慮。我國本以名分維持,而若分大中小戶,則其弊尤不貲。古昔名臣章奏,多以戶布爲言,而亦無區別大小戶之說矣。減一疋則猶爲可也。全減軍布,只徵戶錢,則量出爲入,必不能支,而舊法尤蕩然,恐非便宜之策也。文秀曰,啓禧冊子,臣亦見之,其曰別會穀取耗,以補雜用之需云者,不無苟艱處。而其爲國之誠,可貴矣。應協曰,此則洪啓禧至誠爲國之心,誠可嘉尙矣。上曰,然矣。可貴矣。文秀曰,殿下特軫民生之倒懸,戶結布間將欲定行,此實國家之大擧,而生民之大惠也。然而雖分大中小而收錢,若過五錢,則民不堪當,只捧五錢,則必有所縮矣。軍布不足之數,無他推移補用之路。臣意以爲,各道諸宮家所屬漁鹽,盡爲革罷,充用於戶錢不足之數則,似好矣。大較漁鹽所收,似不下於六七萬兩,則大戶四錢,雖減數收捧,足可當之,此豈非殿下之聖德,而民生之大幸乎?伏願夬賜允從焉。上曰,漁鹽非爲惜也。而意有所在,今姑勿論,後當商量處之矣。
上曰,金仁述七人父母妻孥,依往例,令本道顧恤。出榻敎文秀曰,內弓房進排黑角參百桶,每桶價銀八兩四錢式,二千六百四兩,每兩銅鐵價物一兩四錢式。合而計之,三千六百四十五兩,而九百三十六兩八錢一分代,常鑞一萬五千六百三十斤八兩,二千七百八兩七錢九分代,生銅二萬八百三十六斤八兩。而貢人等以此作弊,來往倭館,貿納角弓矣。計其角桶,較其價銀,不甚相準。今若罷其貢人等契房,自朝家直貿若干桶黑角,以爲造弓之地,其餘銀子,換貿生銅,以爲鑄錢之地。則小不下五萬兩,當此錢貴之日,其爲助補,豈云少哉?上曰,角弓用處,極爲多矣。而若減其元銀,以補鑄錢之用,則不無所益。依卿言,罷之宜矣。諸臣以次退出。
上在昌德宮。常參·經筵,以代理停。
下直,玉浦萬戶丁道元。
鄭翬良達曰,明日常參,取稟。令曰,停。
李應協達曰,大司憲金鎭商,執義申暻,掌令朱炯离·鄭漢奎,持平李啓昌在外,朴師訥牌不進。今日以監察茶時之意,敢達。令曰,知道。
鄭翬良達曰,戶曹判書朴文秀,昨日政除拜左賓客,判尹趙載浩,除拜知經筵。而今日俱入闕中,不爲肅謝,事甚未安。推考警責,何如?令曰,依。
藥房提調趙載浩,副提調鄭翬良啓曰,雨中日氣陰濕。伏未審此時,聖體調攝,若何?湯劑連爲進御,而眩氣諸節,一向差勝乎?前劑入湯劑已盡於昨日,今當加劑以入。而臣等率諸御醫,趁早入診,詳察聖候爲宜矣。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣。予則一樣矣。待下敎,後日次入侍,宜矣。大王大妃殿·中宮殿·賢嬪宮,藥房口傳問安。答曰,知道。
鄭翬良達曰,新除授右承旨洪益三,時在京畿驪州地。請斯速乘馹上來事,下諭,何如?令曰,依。
令于李應協曰,大臣·備局堂上引接。
以司諫院司諫任珣,正言李師祚牌不進罷職令旨,令于鄭夏彦曰,推考徽旨捧入。
以持平朴師訥牌不進罷職令旨,令于李曰,推考徽旨捧入。
李,以戶曹言達曰,依令敎,判府事閔應洙自己巳二月至十月合九朔祿俸,更爲輸送于本家。則以爲,連爲陳箚力辭,終不敢祗受云。祿俸又不領受,何以爲之?敢稟。令曰,令倉官更爲輸送。
鄭夏彦,以義禁府言達曰,卽接月令醫員李仁培手本,則保放罪人金柱岳,病勢今已向差云。還囚之意,敢達。答曰,知道。
吏曹判書金尙魯書曰,伏以臣於昨政,見除司宰監提調,而在臣誠有媿恧不自安者,次官之政,以首堂擬提擧,非常規也,近來謬例也。臣雖無似,旣忝長席,則僚堂之舍常規而襲謬例,再經往復,終不改望者,殊非見待之道,臣實有靦于面。如是而幸其苟得,厭然仍冒,摎之事義,決無是矣。伏乞邸下,褫臣司宰提調之任,俾存政法焉,臣不勝伏地悸恐之地,謹昧死以聞。答曰,覽書具悉。卿其勿辭,行公。
副司直趙榮國書曰,伏以臣之鹵劣,猥廁籌堂之列,亦有年矣。默默而進,旋旋而退,每自循省,不覺愧汗。若論其濫吹,則臣實爲最,而迺者惠文之彈,獨不竝擧臣名,何其失之太恕也。然其生色之斥,多員之譏,亦旣有含包不盡之意,則彼不明言,臣亦知所處矣。夫以諸宰之宿望,猶不免驀地抨論,則況如臣之憃愚無識,最居人下者,尤何可諉而倖免?而晏然仍冒於宥密之地哉?蹙伏多日,今始露章自劾。伏乞离明,俯垂諒察,亟命鐫遞臣籌司兼任,以重公器,以安私分,千萬幸甚。臣無任屛營祈懇之至,謹昧死以聞。答曰,覽書具悉。卿其勿辭,察職。
庚午五月十五日卯時,王世子坐時敏堂。大臣·備局堂上引接入對時,領議政趙顯命,左議政金若魯,右議政鄭羽良,行戶曹判書朴文秀,行副司直金聖應·具聖任,禮曹判書申晩,吏曹判書金尙魯,禮曹參判李鼎輔,漢城右尹洪鳳漢,右副承旨李應協,應敎趙雲逵,假注書李厚達,事變假注書鄭彦暹,記事官趙台命進伏訖。顯命曰,時雨雖佳,日氣陰濕,體候何如?答曰,無事矣。顯命曰,大朝問安,若何?答曰,一樣矣。顯命曰,東朝問安,何如?答曰,一樣矣。顯命曰,中宮殿氣候安寧乎?答曰,安寧。顯命曰,卽見統制使鄭纘述狀達,則以松田事仰稟。而前冬左相爲右相時,亦以此事陳達,有令本營摘奸更達事稟旨。而統制使,使虞候摘奸後,狀達來到。見其狀達,則昌原等九邑,松子陳,眞木陳,至於百餘結之多。此蓋松子飄落於民田,仍成松田,或有白徵之冤,誠爲可矜,而多年長養之船材,亦不可斫伐。今此松木·眞木陳百餘結,許令減稅,而嚴畫四標。今後則標外田畓中,雖有松·眞木新生者,一一斫去,俾無漸次陳廢,元田減縮之弊爲宜。以此分付,何如?令曰,依爲之。若魯曰,左右道皆有此弊故査問矣。左水使査狀,前已上來,有所覆奏,分付,此亦一體施行,然後彼此可以均一矣。令曰,依爲之。出擧條顯命曰,卽見平安監司狀達,則以爲,關北·海西,以其設賑,徒流定配之類,已配者移送他道,新配者毋得定送事,前已狀請。故京司與各道罪人之發配者,輒定配所於本道。而本道凶歉飢癘之孔慘,無異關北·海西,今則麥秋已成,賑政幾撤。凡諸罪人等發配者,一體均定於三道事,爲請矣。依所請施行,何如?令曰,依爲之。出擧條顯命曰,此亦統制使鄭纘述狀達者也。大槪各營別會穀折半留庫事,曾因臺啓,有所知委。而至於統營,則以南藩重鎭,需用之浩繁,有比他道之比。校卒等一年放料萬餘石之數,皆以本營會外穀之在三南各邑鎭者,盡分取耗,移轉支放,已成常規,今若一竝防塞,則無以支撑。本營會外穀數半留一款,特令還寢,依前盡分事爲請矣。統營與他營門有異,一年支放之數甚多,若膠守半分之令,其勢必至於割用元穀之境,誠爲可慮。依所請施行,何如?令曰,依爲之。出擧條顯命曰,卽見京畿監司柳復明狀達,則以爲,本道還穀,其數本來不多,而當飢癘死亡相續之時,農糧旣盡,濟活無策。折半留穀中參酌加分,以救民急事爲請矣。卽今畿民遑急之狀,誠如狀中辭意。量其形勢,或四分一,或五分一,隨其緩急,參酌加給之意,分付,何如?令曰,依爲之。出擧條顯命曰,卽見全羅監司韓益謩狀達,則盛陳道內癘疫熾盛,死亡相續,民事罔涯之狀,自朝家宜有優恤之政,而拘於藩體,不敢指事直陳云矣。大朝業已軫念民事,特下備忘,應納番布,許令限秋退捧,則所望優恤之政,更無可論,此狀達置之。而凡係民情所急,道臣一一陳請,以俟朝家處分,乃藩體也。今以拘於藩體,不敢指事直陳爲言,則未知得宜,且關後弊。全羅前監司韓益謩,推考,何如?令曰,依爲之。出擧條顯命曰,以各道所報觀之,今年癘疫,振古所無,死亡之數,至於十二萬四千餘數。而婦女幼稚,籍外流丐,獨不入於其中,合以計之,似不下三十餘萬,殆酷於兵亂矣。卽今則邸下代理,以古言之,帝堯倦勤之日,大舜攝行之時,而有如許大災,其爲驚惕,當如何哉?大朝以三百年養育赤子,付托於邸下。而代理朞年,無好事而有天災如此,此皆臣等忝居相職,不能燮理之致,無可言者。而邸下反顧思之,亦必怵惕矣。宜益修省,懋修學業,先治其心,終至於君德上通于天,則心與天通,人慾淨盡,而天理流行,然後可以消災。伏願邸下,留心焉。答曰,當銘心矣。顯命曰,臣於德成閤辭拜時,敢以詩句,有所仰達矣。古語曰,士別三日,刮目相對,其後奄至九朔,必多將進之事矣。臣之前秋所達,果爲記有而體念否?答曰,雖記憶,而體行則難矣。顯命曰,聞宮僚之言,則日闢書筵,睿學漸至將就,可勝欣幸。而第帝王之學,異於韋布,不可以討論文字而止。於古聖賢學問工夫及嘉言善行,講究體驗,以善心行之於身,措之於政則好矣。答曰,當體念焉。顯命曰,臣情病俱苦,非可出之人,而手書中以躬臨爲敎,他不暇顧,不得已冒出,而將不知幾月行公矣。第因其下敎,有所敢達之事矣。蓋臣下之病,躬臨問病,此何等恩禮?而雖古老大臣處,無如此下敎,而如臣無似,承此下敎,寧欲死無知。而以事體言之,甚屑越矣。邸下有此敎,而使臣如或病重不得出,則其爲隳損國體,當如何哉?或情病甚苦,終不能膺命,則反爲屑越之歸,而損體尤當如何?此後則願勿用此等下敎,肅考五十年,於南九萬爲之,大朝於前領相爲之。而其前後無之矣。惶恐敢達。答曰,近來民事孔慘,而首席久曠,豈以小小廉隅,廢大事乎?羽良曰,大臣謙讓而如是,禮遇盡誠,好矣。
羽良曰,吏·兵曹政注,有可仰達者矣。臣頃以朴師亨·洪啓能調用之意,陳達於大朝蒙允,旣命吏·兵曹調用矣。昨日兵曹政,擬洪啓能於洗馬,洗馬卽蔭路之極選也,例以進士爲之。而啓能,幼學也。今乃首擬,則是用臣之薦也,旣用臣薦,而朴師亨則不爲擧論,事甚未安。兵曹當該堂上,推考警責,何如?令曰,依爲之。出擧條羽良曰,頃以抄選三人出六事,陳達于大朝蒙允,其中二人,則兵曹旣已出六付職,而獨崔載興一人,尙未出六。昨日吏曹政事中,有相當窠闕,只爲閑漫復職,而亦不出六,事體極涉未安。當該政官推考。此後相當窠,使之卽爲出六,何如?令曰,依爲之。出擧條令曰,近來卯仕酉罷,何如?顯命曰,卯酉仕,依舊爲之云矣。若魯曰,下令如此。出擧條更加申飭,宜矣。令曰,依爲之。出擧條文秀曰,都民四千三百餘人,東西郊出幕矣。大朝各別軫念,使之給米而救之。今番給米醬時計之,則百餘幕縮矣。似有可息之漸。而今則士大夫多痛,死者無數,大同田稅等物,想無以納之,上自御供,下至軍兵料糧,將何以繼之耶?國依於民,而如此不已,則邦本將蹶矣。邸人聞此言,〈則〉宜惕然驚懼,如獲罪過,則可以感回天心而消災矣。答曰,當體念矣。
應協曰,入侍之際,注書座次錯亂,具有高聲私語,推考,何如?令曰,依爲之。出擧條諸臣以次退出。
上在昌德宮。常參·經筵,以代理停。
下直,永興府使兪胄基,泰川縣監李敏坤。
李達曰,明日月食齋戒相値,常參,頉稟。令曰,知道。
李應協達曰,大司憲金鎭商,執義申暻,掌令鄭漢奎·朱炯离在外,持平李啓昌,朴師訥未肅拜。今日以監察茶時之意,敢達。令曰,知道。
李,以弘文館言達曰,本館下番連日闕直,事甚未安。校理任由限已過,與新除授校理尹東度,修撰金善行,一體牌招,以爲推移入直。副修撰金陽澤,時在京畿楊州地。經筵入番事緊。請斯速乘馹上來事,下諭。依達。
以校理任·尹東度,修撰金善行牌不進罷職令旨,令于李應協曰,推考徽旨捧入。
李,以侍講院言達曰,本院新除授司書沈鑧,除拜有日,不爲出肅,卽爲牌招察任,右賓客李宗城,時在京畿長湍地,書筵事緊,斯速乘馹上來事,下諭,何如?令曰,依。
李應協,以侍講院言啓曰,本院新除授兼司書洪樂性,時無職名,令該曹口傳付軍職,何如?傳曰,允。
鄭夏彦,以備邊司言啓曰,東萊接倭節目,自本道成出草本,纔始上送。故依前下敎,詳加添刪,正書以入之意,敢啓。傳曰,知道。
李應協,以吏曹言啓曰,本曹正郞尹學東呈狀內,親病旣如是危重,則不可强令察任。今姑改差,何如?傳曰,允。
傳于鄭夏彦曰,史官一員待命。
鄭夏彦,以兵曹言達曰,今五月十七日,武臣堂上以上朔試射日次。而月食相値,不得爲之之意,敢達。令曰,知道。
開城留守黃梓書曰,伏以臣猥上引罪之章,冀伏誤事之誅,而溫批反降,諭以察任。臣誠惶霣悶塞,罔知所措,抑或臣之前書,略於自引。而离明猶未俯燭,謂臣容有可恕歟?然則此尤臣之罪也。今則囚供已徹睿覽,本事不須疊陳,而臣實顚妄,只知公用之匱乏,民食之艱絶爲可悶,而亦意已得之穀,自在應受。至若別地罣罥,初不爲慮,及夫道臣申聞一出,而至曰乘空官擅自分給賑廳。關文再至,而又謂有朝令方可擧行。臣於是,罪不容誅矣。祗緣臣視公如私,信人猶己,自取僇辱,終陷大戾。臣方愧訟之不暇,尙誰尤哉?況念此事專屬臣身,而歸罪郞僚,自爲晏然,已非事理之所宜。至於不待朝令之罪,固不可一日倖逭,而廟堂尙無請勘之擧,職名虛縻負釁之身,臣尤狼狽窮蹙,寧欲鑽地以入,而不可得也。雖係微官末職,當去而求去,當罪而受罪,有不敢一毫放倒者,以其廉恥關於四維故也。今臣官從大夫,年望七十,而戴罪忍恥,苟蹲官次,將何面目之可擧,而吏民之復對乎?臣重釁已著,大防難壞,而郵罰不加,衷情愈隘。玆敢不避瀆撓,輒事申籲。伏乞睿慈,俯加矜諒,亟賜鐫改臣本職。仍令攸司,重究臣辜犯,以嚴邦憲,以安賤分,不勝大願。臣無任戰兢踧踖,席藁俟罪之至,謹昧死以聞。答曰,覽書具悉。卿其勿辭,察任。
吏曹參判金尙星書曰,伏以臣昨因首堂有服制,與三銓開政者,不過爲一時副急之用,而大僚之請問備,長席之辭提擧,俱有不敢自安者,伊日宗簿主簿適有闕。臣以抄選出六人付職事,問諸政吏,則擧條中以桂坊調用,奉承傳云,其未及差擬者,蓋由於此。而筵推之下,臣固不勝其瞿然。至若提擧事,望出之後,長僚果有書,使之拔擬。然次官之以首堂擬兼帶者,雖以近例言之,便作常規,且値望筒將入之際,以不得改望爲答矣。今長僚至謂之襲謬,則在臣亦添難安,一赴政而有此兩失,眞所謂侏儒之短,一節可知,其何可因仍久據於銓地乎?伏乞睿慈,亟許鐫遞臣職,以安私分,不勝幸甚。臣無任屛營祈懇之至,謹昧死以聞。答曰,覽書具悉。卿其勿辭,察任。
兵曹參判徐命九書曰,伏以臣空疎淺劣,百不猶人,閑司末職,稱塞亦難,過蒙大朝庇覆之恩,猥躋卿貳之列,居常恐惶,如臨淵谷。至於籌司宥密之地,尤豈非萬不近似者?而身常在朝,旣無逃遁之所,專事違逋,實有虧分之懼,僶勉隨逐,備員充數,殆將十年于玆。而求解一念,如痿人之不忘起,迺者駁遞之達,發於司直之地。臣於是,不覺憊然心服,竊自幸始願之得諧,而還愧其言之晩出也。噫,臣以宿昔畏約之蹤,久宜斂迹朝端,退守本分。而恩顧之所感激,休戚之所與共,妄不自量,惟以不揀燥濕,筋力奔走,爲一分報效之圖。如是之際,冥擿自多,餘波易漫,今於白首之年,乃反爲人之所蹈藉,莫非臣樹立素蔑,易於欺侮而然,媿悔深矣,疲困極矣。從今以往,備局一步,卽臣永謝之地。日前廟堂之與無故懸病者,混請牌招,恐非愛人以德之意,而亦豈誠實底道理耶?玆敢疾聲仰籲於睿慈之下。伏乞亟汰臣籌堂之任,以重臺議,仍令竝遞所帶職任,俾私分稍安,不勝大願。臣無任屛營祈懇之至,謹昧死以聞。答曰,覽書具悉。卿其勿辭,從速察職。
判敦寧府事李箕鎭書曰,伏以臣罪積逋慢,恩寬誅辟,偸息以至今,莫非天地父母之所賜。而前月促旨之下,屬臣遘疾於疫癘圍逼中,人所疑避,自切畏愼,不敢以文字徹聞,猥煩奴狀之替訴。至蒙調理之回諭。不圖聖眷愈摯,寵除疊降,敦旨之移,禦使之授,適在此際,榮耀所被,聽聞咸聳。臣雖命寄鬼域,念絶陽界,縷喘未泯,知覺尙存,不自禁感淚之流滿枕席也。今臣所叨,非比漫職,起身趨命,旣無其望,則所宜亟暴情實,以冀處分。而臣幾死僅生,神昏氣乏,數行辭本,無以締構,亦爲餘戒在心,未免遲待多日。伏聞近又因大臣言,荐被重推催促之命,是必廟堂董率之地,不知臣病重實狀,而與諸卿宰混擧爲請也。臣於是,惶懼罔措,不得不倩人治書,冒入縣道。臣罪尤萬死,臣本儱侗,老益昏聵,不足與聞於軍國機務,固一世之所共知也。籌司惠堂之尙帶虛號,屢違嚴召,是臣求死不得者,顧此韜鈐重責,千萬不近之任,又奚爲而及於臣身哉?雖在臣强壯之日,尙不足擬議於是,況今衰耗癃疾,朝暮溘盡者乎?廟薦之以臣備數,其爲損國體而駭物情,已大矣。臣誠死罪,所不敢曉者。臣之事大朝二十六年于玆,憃愚之性,鈍拙之資,宜莫逃於則哲之明。而忽有此謬恩,若無所難愼於命帥者,果何哉?此殆臣嚴命所關,死期將迫而然,臣不足惜,奈三軍司命之重,何哉?抑臣目下難强之實,尤莫急於疾病。而從前醜穢之形,屢煩控暴,未蒙體諒,何用更瀆,以增其罪?最是今番毒疾,又添一倍危惙,特纊息未絶,而戶闥之內,床笫之間,亦不能自運,尙何望致身京輦,效力於戎垣之任乎?噫,臣於前後辭書之末,輒以一實字,爲邸下惓惓者,區區愚忠,實在於芹曝之獻也。苟臣於新命,才或可勉,病或可堪,而飾讓是急,托疾爲辭,則是臣方以懋實望於吾君,而先自歸於虛妄也。臣雖無狀,寧忍爲此?伏惟离鑑至明,無有以俯燭也。倘蒙睿慈垂憐,特賜變通,則實臣之死日生年。而終若誠未孚天,恩阻褫鞶,臣之平日事君不以實,尤無所逃其罪,臣惟虞人之一死是甘焉耳。尙復何言哉?懇乞邸下,亟先改臣守禦之職,毋使重務緣臣久曠。仍將臣本兼諸任,一倂鐫解,俾臣安意就瞑,免爲負罪之鬼,不勝幸甚。臣無任瞻天望宸,哀泣懇祈之至,謹昧死以聞。答曰,覽書具悉。卿其勿辭。俟病少間,從速上來行公。
知中樞府事李春躋書曰,伏以臣向遭臺罷,退伏城外,遽降甄敍之命,繼辱西樞之除,雲觀恩點,又下同時。臣誠驚惶感激,罔知所以攸處也。噫,國之大事在祀,況我大朝,親享於靜攝之中,則凡厥臣僚,孰敢不駿奔在庭?而臣家其時極不淨,旣見兒孫之夭慘,繼有婢僕之死亡。雖尋常陪從,固不可以不潔之身,遽簉班行,尤何敢晏然冒廁於淸齋之列乎?此實吏隷之所目擊,親舊之所共知,擧案之懸以拘忌,蓋出於萬不獲已,今不必追辨於事過之後。而第惟崎危之蹤,其雖自疎於朝端,惟是祭享一事,未或以病而頉免。適値犯染之際,自陷任便之科,每一念之,尙有餘悸。豈可諉之以譴罰之已勘,時月之稍久,而有所自恕也哉?散秩漫銜,尙且稽謝,泯伏多日,冞增悚蹙,略具短章,冒控微懇。伏望睿慈,俯垂諒察,亟許鐫改臣職名,以安私分,千萬幸甚。臣無任屛營祈懇之至,謹昧死以聞。答曰,覽書具悉。卿其勿辭,察職。
上在昌德宮。常參·經筵,以代理停。
昧爽,月食。
李達曰,明日常參,取稟。令曰,停。
李應協達曰,大司憲金鎭商,執義申暻,掌令鄭漢奎·朱炯离在外。持平李啓昌·朴師訥牌不進。今日以監察茶時之意,敢達。令曰,知道。
鄭夏彦,以都摠府言啓曰,今日入直內三廳,武兼禁軍及軍兵等,當爲中日習射,而月食齋戒相値,不得爲之之意,敢啓。傳曰,知道。
鄭翬良達曰,注書南鶴老·崔台衡,久不仕進,卽爲牌招察任,何如?令曰,依。
卽者備邊司郞廳來言,大臣·備局堂上,依下敎來待矣,敢啓。傳于李應協曰,詣閤。
傳于李應協曰,宣傳官二員待命。
傳于鄭翬良曰,宣傳官一員待命,騎馬三疋立之。
兵曹口傳政事,副司果洪樂性。
有政。吏批,判書金尙魯服制,參判金尙星式暇,參議尹光毅進,同副承旨李進。吏批啓曰,判書金尙魯服制,參判金尙星式暇,小臣獨政未安,何以爲之?敢稟。傳曰,只出緊任。
以金聖應爲判義禁,趙明履爲副提學,尹東星爲吏曹正郞,柳夏曾爲禁府都事,尹植爲左尹,宋昌明爲原州牧使,李禧遠爲竹山府使,鄭觀河爲旌善郡守,金汴光爲龍岡縣令,金文行爲副校理,李彝章爲修撰,金陽澤爲兼文學,金得麟爲軍器僉正,以黃仁儉待敎單付,以李齊顯·李宜哲·金聖佑檢閱單付,以金道元兼春秋單付。
兵批啓曰,忠壯衛將李勳著呈狀內,身病猝重,旬月之內,萬無供仕之望,斯速啓遞云。身病旣如是危重,則不可等待其差復。今姑改差,何如?傳曰,允。
正言金致仁疏曰,伏以臣於臺職,以人以情,俱不敢冒居。累勤除旨,一未承膺,跡雖涉於慢蹇,在私分則粗安。不自意薇垣新命,遽辱此際,臣不敢知我殿下何所取於臣?而又有此誤恩也。臣誠感惶悚蹙,莫省措躬之所也。念臣庸陋巽軟,最居人下,言責重任,決知其非所堪承。且其區區處義,雖曰與向來稍間,而種種掣礙難便之端,則今亦猶昔矣。其何敢諉以無故,而晏然自居乎?反復思量,承命無路,玆從闕外,納牌徑還,違逋之誅,無以自逭。伏乞亟賜鐫罷,以安賤心焉。臣方乞免,不宜有言,而事關君德,不敢終默,略此附陳。日者前正言兪漢蕭削職之命,處分之過重,何至於是也?臺臣所論,雖有辭語之不中,此不過隨其所見,就事而論耳。設或不槪於聖心,只當平心而誨諭而已,何必先加億逆,過費辭氣,至勘以削職之重典乎?絲綸一播,四方傳誦,皆將以爲,宰臣一被小彈,臺官反獲嚴譴云爾,則其爲累聖德,如何哉?噫,近來臺閣之上,媕娿成習,規避益甚,竝與官師之言而寥寥久矣。前後聖敎,亦未嘗不以是爲憂,而一或進言,罪責隨之,此何異於欲其入而閉其門乎?持此以往,則殿下雖日下求言之詔,臣恐殿下之廷無一人應之者,如是而其國豈有不危者乎?至於承宣之率爾筵奏,別無他意,而咫尺前席,特遞其職,王言失平,譴罰荐續,臣尤爲殿下歎惜也。伏願聖明,深念言路之全塞,且軫方長之不折,特寢諫臣削職之命,以光聖德焉。臣無任屛營祈懇之至,謹昧死以聞。
庚午五月十七日辰時,上御歡慶殿。大臣·備局堂上引見入侍時,領議政趙顯命,左議政金若魯,右議政鄭羽良,戶曹判書朴文秀,司直金聖應,司直具聖任,禮曹判書申晩,吏曹判書金尙魯,兵曹判書李天輔,吏曹參判金尙星,司直趙榮國,禮曹參判李鼎輔,右尹洪鳳漢,右副承旨李膺協,假注書李厚達,記注官沈瑴,記事官趙台命,諸臣以次進伏訖。上曰,頃見武科榜,亦有李厚達名字,無乃與注書同名乎?厚達起而對曰,臣之八寸厚逵,得參武科榜同名者,臣未之知也。且臣之弟厚亮,以昨年春別試才直赴,今番殿試,與臣同爲應榜矣。上曰,兄弟文武同榜,誠貴矣。上曰,武將入侍時軍服,昔有申飭,而近來只着掛子,故纔已下敎。今日入侍訓將,着半桶狹袖,此亦偃便成習之致,從重推考。出擧條上曰,武弁直領,曾已申飭,今聞猶有着之者云,武將便是武宗,申飭之下,不能檢飭,諸軍門大將,竝從重推考。出擧條顯命曰,昨今日氣,涼熱不適,聖體若何?上曰,一樣。而脚部挾痰之症,尙未夬解,問候東朝之際,拜跪之節甚難矣。顯命曰,招醫官診察,爲宜矣。若魯曰,左邊乎?右邊乎?羽良曰,善攝則當自解矣。上曰,臨御以後,苦心調劑,而未見成效,自覺歉然,而至今思之,未嘗有不仁之事矣。頃者戶判,以良役事,有所相議於卿等者乎?顯命曰,臣等亦與文秀,有酬酢之事矣。上曰,予以洪啓禧事,言於戶判矣,啓禧爲國苦心,誠可尙也。頃者左相,亦以洪啓禧事,有所陳達。領府事所陳勿創新法之說,似抑啓禧而發,而予豈有更張之事乎?予明日欲召卿等,商確變通之事矣,今卿等旣已入來,可以講論定行矣。戶判所達戶錢之法雖美,而予意則猶不若戶布矣。法則以戶布定式,而名則以戶錢行之好矣。戶判之思量則周遍,而此事與予不同矣。顯命曰,日前湖伯狀論結布事,其時有詢問民間,採探便否,更爲狀聞之敎矣。卽者狀啓又到,以爲臣敬奉聖旨,宣布民間,則百姓皆踊躍百拜,感恩流涕云矣。上曰,雖章奏之上,亦難爲百拜,此則湖伯之言過矣。顯命曰,臣有所懷,敢達矣。今之良役,實爲亡國之痼弊而已。至十分地頭,臣之一家親舊之爲守令者,有時逢着,則皆言簽丁之役,必爲積殃之端云,其爲痼弊可知。在昔先正臣李珥,請變貢案之言曰,雖不變必亡,變之亦亡,毋寧變之之爲愈云云,而未及設行。臣意則游口戶結四條中,結布似勝,而勿論某事某事,大抵變通釐正後,其弊無可以小除矣。臣於若魯之言,有所深服者矣。結布一事,卽左相家素所講論者也。自上頻御熙政堂,廣詢於廟堂諸臣,則臣等豈敢不奉行乎?若魯曰,殿下奮發大志,先立紀綱法度,然後戶結布中,如可行矣。上曰,領相熙政堂之言,左相立紀綱之說,予不勝泄泄也。顯命曰,殿下卽天也,臣等卽地也。天不動,地何以運乎?殿下必爲創業焉。臣自草笠時,已知黨論與良役爲亡國之本,未嘗不中夜憂歎,若以辛壬比之於今,則少爲和緩,十至三四分矣。昔之不欲共戴一天者,今則同立于朝矣。上曰,心猿意馬,豈能縶之乎?卿以今日之事,爲能調劑耶?卿似有自足之心矣。顯命曰,臣豈有自足之心?今則十至二三,不可謂無效矣。此姑置之勿論,肅廟嘗以變通難得十分恰好者,若有七八分好者,則可以行之爲敎矣。我朝立國四百年,聰明睿智,無如殿下,及此閑暇,善爲變通,以貽小朝億萬年無疆之基焉。上曰,予有三件,一則繼述也,一則調劑也,一則爲民也。頃聞南泰耆所達,予心甚不忍矣。戶判果製衣以給云,誠貴矣。予顧思平生,未嘗爲不仁之事矣。昔年朴師昌來達獻主上之言,隨聞淚下矣,卽今在廷之臣,皆塗粉用脂矣,孟光雖塗粉,洗之則依舊孟光矣,此後有一洗脂粉之事矣。詩不云乎?悠悠蒼天,此何人哉?讀蓼莪篇,而未嘗不涕零,諸臣則聞之,而歸家皆忘之矣。上曰,聞閭巷之言,見章奏之辭,則游布決難行矣。頃者李宗城以爲,高麗之亡,由於戶布,仍有紂以甲子亡之言,予則曰,武王不以甲子興乎?蓋戶錢似勝,而游布則不可矣。黑笠之人,僅僅安頓矣,豈可復使動撓乎?羽良曰,高麗豈有以戶布亡之事乎?顯命曰,高麗時戶布,至太宗時罷之矣。上曰,如戶判之言,而分做大中小,則明年必有大戶爲中,中戶爲小之弊。更以思之,卽今生齒繁盛,而如胡燕之巢者,雖一歲五錢,必爲艱辛,況兩班之貧者乎?以五錢定式,則減戶布四分之一,或値如今之年,則必有減縮之弊。審思善後之策,然後可以無弊矣。卿等髮已白矣,予亦衰耗矣,無一事所區劃,而予於善之一字,常常服膺焉,着念焉,而念及民生之艱難,不覺蹶然而起矣。熙政堂雖日日相會,必無所成,漢武好神仙東方朔亦至惟在一心之誠否?羽良曰,趙過亦至,爲搜粟都尉矣。上曰,予欲臨門,招父老中解事者,問其便否後,當由淺入深矣。卿等入來之前,予倚第三柱,思其善策矣。卿等適來到,故有此商確。顯命曰,聖志有卓然之意,宗社生靈之福也。且溯遠而言,自太祖·太宗,設五衛,自相臣子弟皆入軍籍,臨急用之矣。至宣廟朝相臣柳成龍罷五衛而爲束伍,又爲訓局矣。羽良曰,天旣錫我聖上以聰明睿智,而經歷險艱,亦無如殿下矣。殿下如以皇壇增修之誠意,移之於此事,則何事不可成乎?若魯曰,聖志有奮發之機,臣不勝慶幸。而臣等一出會通門,則都下之人已喧傳曰,今日朝家方變良役之弊矣。此事若有虛聲而無實效,則豈不爲貽笑之資乎?今者大變通大擧措,惟在於立紀綱信法令,紀綱立法令信,然後自然次第就緖矣。立紀綱信法令之本,在於奮發聖志,牢定聖意,雖以座更·閭家奪入之事言之,至今遵行者,以殿下立志之堅定也。上曰,座更之法,雖大君·大臣不得行遵行,故至今行之。卿等若不遵行,則法綱解弛矣。若魯曰,如以結·戶布言之,結布勝於戶布,而無論戶·結,必愼重商量而行之,輕擧而生弊,則反有大害矣。羽良曰,聖志旣以戶錢牢定,則臣等當退出,講定節目矣。上曰,磨礪當如百鍊金,何可以急速爲期耶?此事三公皆陳達,自戶判以下各陳所見。文秀曰,革罷諸宮家漁場,移其稅入於此中後,可以成樣矣。顯命曰,齊以一面漁鹽之利,致國富饒。我國漁鹽之利,不爲不多,而盡爲各宮家之所有,各宮家亦不敢盡收其利,太半耗於空中。今文秀所達,是矣。而但其利,似不能當於戶錢不足之數矣。上曰,漁鹽,他日別爲議論而講定,好矣。戶錢之事,戶判開之,如欲講定,則洪啓禧當召還,以盃酒釋憾,豈不好哉?又曰,游布則有商鞅之法,然後可以爲之,口錢則予以爲野俗矣。卿等動予之意雖好,而予有慨然於卿等者矣,卿等以予立志之不堅爲言,卿等若奉行,則予雖臥,而紀綱自立矣,何至張目之境耶?羽良曰,立國在紀綱,立紀綱在於堅定聖志矣。聖志堅定,浮議不能動,然後方可爲之。此則惟在於殿下一心矣。上曰,田結無盡收之理耶?若魯曰,此則戶結無異矣。文秀曰,分等之法,不可不爲之。若魯曰,巨屨小屨,大小不齊,皆以五錢一定,則似不均矣。榮國曰,申叔舟有高麗戶布大中小之說矣。聖應曰,卽今戶布結布中,不可不變通。而臣收捧軍布時,湖中守令,亦有來見臣者,謂有五父子四父子皆爲軍役者,元戶或一千戶,而軍丁則至於二千餘名之多。臣曾爲古阜郡守,未滿數朔而遞歸,故雖未及詳知,而大抵其弊不可勝言矣。上曰,以錢則無弄奸之弊矣。何者?以布則必不無情債,而錢則雖有情債,豈至大段乎?聖任曰,四者之中,戶錢爲好,誠如聖敎,而閭巷間議,皆以戶錢爲便矣。晩曰,伏聞聖敎,欲行戶錢之法,若行此法,則卽今二疋之役,何以爲之耶?上曰,欲除二疋之役,而有此講確矣。晩曰,臣未嘗講究,何敢遽有所達?而大抵結布,則其所役甚重,民難聊活。我國之法,如唐租·庸·調,雜役甚多,今若盡除雜役,而定爲戶錢,則豈不便好?而我國軍丁之數,九十七萬,帳籍都摠,不過二百萬,則其一年之經費,似爲不足矣。上曰,戶若見漏,則亦不無其弊矣。尙魯曰,此事前旣陳白,戶錢奸弊多生,結布亦有窒礙處,二者中便否,未能的知,惟在聖上斷然決定。殿下少有未曉然處,則雖勉從臣等之言而行之,必不能長久矣。戶布,戶錢,其法則一,臣則但以逐年合戶爲慮矣,此則殿下赫然深思,先立紀綱後,可以行之矣。小臣新經兵曹,點布之弊有之,而捧錢之弊無之,以卽今錢貴之致也。上曰,卿亦經內局提擧矣,內局人蔘,亦有出而復入者,至於亦豈無出入之事乎?若有縮戶之弊,何以爲之耶?尙魯曰,大戶一兩,中戶八九錢,則似當經費之數矣。上曰,如戶判之算,則必然有縮,古語有算甕之說,此殆近之矣。天輔曰,聖敎至此,實爲祈天永命之本,二者利害,多有先輩定論,法皆美矣。漢董仲舒良田法,武帝則不能行之,史冊則行之而有弊,左相所達先立紀綱云者,其慮遠矣。戶縮田荒之弊,以害之大小而言之,戶縮之弊爲愈矣。尙星曰,今聞下敎,一則有喜,一則有區區深慮。良役爲幾百年痼弊,而殿下始爲着手,此爲喜也。但志在速成,而無長遠之慮者,是可慮也。頃年續大典撰輯時,亦有急速之憂矣。上曰,卿言是矣。至於此事,則予不爲急速矣。尙星曰,天下事不患寡而患不均,戶·結布雖有色目之異,而出於民則一也。雖以故相臣金錫胄之議見之,五錢必爲不足矣。榮國曰,結役,臣常有磨鍊者矣。結布設或有定行之事,至於西北,則不可爲矣。三南田結七十餘萬結,軍摠六十餘萬,以布言之,百餘萬疋,以錢言之,二百餘萬兩,田結與軍摠,若是相戾,此亦不可爲矣。臣待罪西關時,大同勅需庫,例有年年戶錢之事,而民無怨聲,以此觀之,戶錢爲愈分等之說亦是矣。上曰,當初下敎,以一兩定之云者,可謂半減矣。予欲臨門,有意焉,如盤庚三篇,百姓皆知予心,然後可以爲之矣。今以戶錢而更爲籍法,則民間必騷然矣。鼎輔曰,卽今良役,爲國痼弊,殿下特軫矯革之道,不勝欣忭,而戶布事,臣前已疏陳,而戶布與戶錢,不甚相遠矣。上笑曰,可謂得言之秋也。鳳漢曰,聖志旣以戶錢完定,諸臣雖有參差之說,而自當講究,但專以錢捧之,則錢貴木賤,亦有其弊矣。上曰,承宣亦陳所見。應協曰,聖志卓然堅定,必欲變通積弊,殆同救焚拯溺,不勝欽仰。而頃因召對時儒臣語及良役之弊,小臣以結布則難行,戶布爲愈云爾,則聖意亦以爲然,以戶布最勝於諸件爲敎矣。今承下敎,有何別見?而結布則目下實有民散田荒之弊,戶布則百姓生髮未燥之前,已知當納之身役,殆同定分,行之已數百年,今若行新法,則必思萬全之圖。古人所謂,利不什百則不變法,務爲長遠之慮,十分周詳思量而言之,可以無弊。今或草草定法,苟爲一時目前之計,則他日必有加賦之弊,此不可不慮也。收布之法,若以損上益下爲主則豈不美?而經費不足則必不能薄斂矣。大小戶分等收捧,雖係節目間事,必審思熟量,深容遠圖,而的知其保無日後之弊,然後斷然行之,堅守聖志則可矣。上曰,承旨之言,少戶判五錢之言故如是,而遠慮二字,亦有意見矣。予必欲爲民臨門,問其便否爲之,而爲終條理之事矣。若魯曰,殿下何以此等言下敎耶?上曰,予有臨門,史官亦知之矣。次第陳達,可也。瑴曰,軍國重事,非微末小臣所可仰達,而我國事,患在空言無實,殿下若欲行之,則雖自明日爲之,可以行矣。上曰,爾言約而盡矣。台命曰,殿下深軫良役痼弊,臨筵講詢,不止一再,小臣連次登筵承聞。而今日詢問之下,大臣·諸宰,皆以戶錢仰達,則臣又何有別樣意見乎?厚達曰,上自三公,下至承史,所見一般,小臣更無可達之事矣。上曰,正所謂詢謀僉同矣。予必欲臨門者,以數十年苦心,只在爲民故也。而此事亦可使某某任之,可也。顯命曰,誠如聖敎矣。上曰,錢事,何如?顯命曰,臣意則以今行用錢,加鑄用之,似爲好矣。若魯·羽良曰,誠如領相之言矣。晩曰,大錢有不便之說矣。多鑄小錢用之,而常平通寶,亦爲加鑄無妨矣。尙魯曰,臣則以小錢爲宜矣。天輔曰,大錢不知自何代有之,而此則只好於公用,小錢則小民於小小買賣處,多有便之者矣。尙星曰,大錢爲好之意,頃在辛酉年加鑄時,故左相宋寅明,亦有此議。而臣意則大錢,小民不能得用,小錢爲好,而且私鑄有利云矣。天輔曰,近來奢侈日甚,勿論兩班與中路,飯床所入,皆以鍮器爲之。此等侈靡,前古所無。臣願食器外,一切禁斷,以補鑄錢則好矣。榮國曰,大錢不便於凡干買賣,若有不便之端,則徒費功力,不如小錢之爲便,果如尙魯之所見矣。鼎輔曰,大錢古亦有之,而民多不便,加鑄常平爲好矣。鳳漢曰,大小錢,臣未知其便否,問于大臣而處之。上曰,欲秉錢權,則不如大小雜用,而私鑄之法,亦不必嚴禁耳。顯命曰,錢若爲賤,則何必有私鑄之慮,而官爐私鑄,不必禁矣。文秀曰,鑄錢臣不可獨當,更得與一人相議,然後可以爲之。顯命曰,御將鳳漢,何如?上曰,依爲之。顯命曰,倭館入給米,自萊府多有防納換貿之弊。自上嚴飭,使之成節目禁斷,道臣以節目上送,今將許令依施,而其中監色等和水之弊,守令之不能覺察者,與親犯防換之守令,同施終身禁錮之律,恐似過重,此則減爲十年禁錮之律,何如?羽良曰,十年,則似好矣。若魯曰,似當改以十年,節目旣已啓下,終身二字,以十年改付標,似好矣。上曰,依爲之。出擧條顯命曰,卽見平安監司狀啓,則以爲,盛京通官,持禮部咨文出來,而依例拆見,則丙寅年節使入去時,到河郞溝,李贊淑所失銀子事也。大抵漂人領來外,如此咨文,甲軍齎來,而通官之越例齎來者,不過出於徵索禮贈之計。此路一開,後弊難防,分付灣尹,馳通鳳城,依例防塞事爲請矣。邊上事一變舊例,則動關後弊,依所請許之,宜矣。上曰,依爲之。出擧條若魯曰,備堂趙載浩,向來特敎申飭,何如?而中間禮判時,一參本司之坐,輒多稱頉,更不仕進。今日亦不入侍,道理極涉未安。從重推考,催促行公,何如?上曰,依爲之。出擧條應協曰,諸臣奏事之際,從傍勦說紛紜,筵體不嚴,竝推考,何如?上曰,依爲之。出擧條天輔曰,本曹封不動木布中腐傷者,前判書金尙魯陳達,自昨年發賣作錢。臣於今年,亦折價出給廛人,以爲次次換銀儲蓄之地。而禁衛營封不動木布千餘同中四五百同,或鼠破或腐傷,若過數年,則恐至全棄,一依本曹發賣例,出給廛人,何如?上曰,依爲之。出擧條顯命曰,此卽彼中月食咨文也。依例回咨,別定禁軍傳送,何如?上曰,依爲之。出擧條若魯曰,近來筵說訛誤之弊,前後申飭,而初二日筵說,外間頗有訛傳之事。當該注書,推考何如?上曰,依爲之。出擧條顯命曰,此卽黃海兵使李義翼狀啓也。以其本營束伍軍,依入防軍四朔鍊習事,藥丸犒餽之需,各邑鎭所在某樣穀留庫中,許令劃給取耗,以爲年年補用之地事爲請矣。如許之事,猝難輕許,置之,何如?上曰,依爲之。出擧條聖應曰,本局兵馬甲冑修補次,惠廳月課米,仰請蒙允。而連以惠堂之有故,尙不受出,亦未始役,似不及於秋展謁時,誠爲憫慮矣。今方戶判專管惠廳,趁卽出給,何如?上曰,大臣之意,何如?顯命曰,如此之時,此等之事,姑爲置之,無妨矣。若魯曰,旣有下敎,而當給之穀,則甲冑改造亦重事,出給無妨矣。上曰,依爲之。出擧條若魯曰,參覈使南泰耆入去時,人馬比前例過多,府尹韓德弼,不能爭執,許其渡江,俱涉非矣。竝從重推考,何如?上曰,依爲之。出擧條顯命曰,黃海監司徐命珩,以其身病,久不赴任,仍以身故,今已出代,許多夫馬之留滯,誠爲多悶。新除授鄭亨復,催促下送,何如?上曰,依爲之。出擧條顯命曰,頃日在外重臣中,徐命彬則臺達未收殺之前,故不得竝請召還。今則臺達旣已收殺,且此重臣雅量淸望,爲世所詡,備堂被彈,誠是意外,李宗城身病已差,而且帶賓客,此時勸講之任,與他有異,竝催促上來,何如?上曰,依爲之。出擧條晩曰,岳武穆追享後,曾有建碑之命矣。碑石則伊時卽爲磨置,而碑文則元無撰出之事云,今當依下敎擧行。而岳武穆·文信國前後追配之意,合一文撰出,下送刻立事,分付,何如?若魯曰,當此癘疫熾盛之時,役民一節,不可不念,姑令待秋擧行,無妨矣。上曰,然矣。待秋成爲之,可也。出擧條晩曰,永柔臥龍祠添建與否,問于本道後,文信國追配,擇日擧行事,命下矣。卽爲問議于本道,則以爲,祠宇乃祠宇八雀當中竝享武侯·武穆兩位,而左右頗空闊,今雖追享信國,加設床卓,別無狹窄之患云。然則今此文信國追配時,旣無祠宇添造之擧,遣近侍追配,致祭吉日,卽爲推擇擧行,何如?上曰,依爲之。出擧條晩曰,取考謄錄,則諸葛武侯·岳武穆合享時,兩位俱以位版奉安,而畫像則別爲藏置矣。今此文信國追享時,亦當依此爲之。而卽接平安監司移文,則位版所入栗木,卽爲下送。位版書式及春秋享祝文,磨鍊指揮云,位版所入栗木,分付下送。而書式則似當依兩位例,以有宋文信國公書之,祝文亦依前例。分付撰送,何如?上曰,依爲之。出擧條顯命曰,丙寅年節使入去時,馬頭李贊淑所失天銀一千兩,皇帝特令徵出於其時雇借軍徐宗唐·劉存等處,則宗唐等,將以紋銀徵納。而紋銀貴於天銀,願以紋銀四百兩,當天銀五百兩之數,故自盛京咨問贊淑所失天銀成數之如何矣。自本曹發關査問於贊淑所居邑,待其査報,將回咨於盛京咨文中,以特旨推給於年久之後,不勝惶感之意爲辭矣。咨文撰成後,亦當定禁軍下送灣府,使之轉給鳳城矣。上曰,依爲之。出擧條文秀曰,以時囚罪人金柱岳事,有仰稟者,故敢達矣。當初尹尙喜勘律時,以儲置米擅貸,旁照爲之,而爲五年禁錮,徒二年定配,其後大臣及諸臣,皆以爲禁錮則不當云。故臣於柱岳勘處時,不以儲置擅貸勘論,而以還穀那移爲之者,蓋以流三千里照律,而功減一等,則爲徒三年,故如是照律計矣。柱岳無功議可懸者,勢將以流三千里定配,此則大違法意,下詢大臣而處之,何如?若魯曰,當初尹尙喜以擅貸律爲徒配禁錮矣。用律之道,何可爲其人而有所參酌乎?上曰,與受無異,一體照律,可也。出擧條顯命曰,東宮繼講冊子問議時,只問冊子進講,講規不爲問議,事涉疎漏。問議官韓光肇,從重推考,何如?上曰,依爲之。若魯曰,詩傳講規,自有前規,繼講冊子問議後,春坊已啓稟云,有上敎然後可以擧行。而講規,大文音則背誦,釋則臨讀,如詩傳篇題,則新受音只讀一遍,前受音不必更讀,集註訓誥,則只令講官進讀,解釋文義似宜矣。顯命曰,講規,依左相所達定之,好矣。羽良曰,兩僚相之言皆是矣。尙魯·天輔曰,講規,大臣所陳是矣。上曰,依爲之。出擧條尙魯曰,北道御史徐志修,以茂山前府使李鼎賢,頗有治績,而因臺論見罷,民情擧皆惜去,狀請仍任。而新府使鄭運喆,頃已辭陛,前倅仍任,今無可論。此狀辭置之,何如?上曰,依爲之。出擧條諸臣以次退伏。上顧左右曰,注書兄弟,今番以文武科俱爲應榜,豈不貴哉?仍下問于厚達曰,趙大壽爲汝家之外孫乎?厚達起而對曰,大壽非小臣家外孫,而與小臣爲異姓七寸親矣。諸臣遂退出。上曰,承旨少退,與儒臣持冊子,更爲入侍。酉時更爲入侍。右副承旨李應協,副應敎趙雲逵,假注書李厚達,記奏官沈瑴,記事官趙台命,持語類,以次進伏訖。上曰,應敎讀之。雲逵讀自孟子比之孔門原憲,至明道說話一着便好。上曰,承旨讀之。應協讀自明道說話,亦有說過處,至問學於明道恐易開發。上曰,注書讀之。厚達讀自伊川說話,如今看來,至伊川快說禪病。上曰,上番讀之。瑴讀自居仁謂伊川顢頇,至張橫渠傳當時人。上曰,下番讀之。台命讀自明道之學從容,至上蔡多說過了訖。應協曰,臣有區區所懷,而俄者賓筵下詢之時,未畢其說,敢此仰陳矣。良役之弊,已至極盡地頭,朝家思所以矯捄者,當如救焚拯溺。而今此聖上深軫弊源,至誠惻怛,赫然奮勵,周諮臣僚,將有大更張大變通。聖志卓然,此實祈天永命之本,臣固欽仰。而第念一洗數百年積弊,而爲萬世之法,必穆然深思遠覽,纖悉商確,講究萬全之策,然後始可議更變之方。今若變通良役,則如解倒懸,民必鼓舞,一家之丁有四丁,則納布不下十疋,又有徵隣徵族之弊。今若只納若干錢,終年逸樂,則豈不感頌?而雖使大戶納一陌,不爲多矣,然稍存舊制而通變之。二疋之役,雖只蠲一疋,蔀屋之下,民情亦胥悅矣。第欲變通舊法,則必先講軍制而改定之。蓋我朝五衛之法,固是美制,而今變爲五軍門,行之者亦數百年,今若罷收布之法,則必先詰戎政,略倣唐之府兵之制,然後始有着落矣。我國本以名分維持,小民之爲七番賦役者,雖有推膚剝髓之苦,敢怨而不敢動者,以其有士大夫名分,堂陛截嚴,有以鎭壓之故,繩牽絲聯,俯首服役,雖値災荒之歲,不敢爲葛榮·黃巢之亂,黨論潰裂,甚至於戈戟相尋,則終必亡國而後已。至於小民,實無土崩瓦解之慮,其勢固然。今若舊制蕩然,無所羈縻,戎制疎闊,無所係屬,則勢將犯分凌節,最有難言之憂。而先定軍制,別加團束,如馬之不脫羈馽,除其痼弊,使得息肩,然後可無他日之深憂,此聖上最宜淵然深念處也。至若經費,當量入爲出。古人所謂作法於涼輕之薄斂,豈不是美事?但戶籍有縮而無贏,一經殺年則大縮矣。外邑虛戶漏戶之弊,不一而足。此時紀綱隳壞,籍法不嚴,從此日漸耗減,經費無以支吾,則其勢不得不加賦。加賦之時,民怨不啻軍布而已。此亦先定於立法之初,毋或爲一時目前之計,俾爲億萬年之遠圖,使後世有所持循,而行之無弊,爲可久可大之業矣。聖敎中貫錢,亦非過矣。田連阡陌者,雖一疋一陌,有何加損而生怨乎?最是下戶煢獨之殘氓,若與富室同賦,則實有不均齊之嘆,而巨小屨同價矣。只分大小戶兩等,大戶則納一兩,殘戶則數錢,分等而收之則好矣。此雖節目間事,此等處,灼見纖微曲折,爛熟思量,不可以銳於更張,草草了當,若或容易紛更,而不思久遠之生弊,則反不如仍舊愼重之爲愈。原任大臣,不務新奇,勿創新法之說,誠老成之至論也。聖志旣堅定不撓,則亦必善思矯革,不當中止。量經費定軍制等條件,默運聖智,博考輿情,務適時宜,則此實吾東方生靈之福,實爲幸甚矣。上曰,承旨所達之言,儘多是處矣。小民固無可慮,而兩班輩扇動,則亦必爲亂矣。一家之丁,多者納十疋云者,誠是矣。
上曰,樹風勵世,王者之道,其事啓覆時當擧行。韓世萬之女,以十七歲遐方稚女,其節可尙,其令該道,爲先特爲旌閭事,令該曹,分付。出榻敎
傳曰,頃者旣有下敎。今番犯越人,雖究問之事,自有訊問。而頃聞秋官所陳,自兵營初則亂杖云,非申飭之意。其時兵使具聖弼,從重推考。出榻敎上曰,將臣事體,若何?而守禦使李箕鎭,一向在外,分義寒心。爲先從重推考,使之卽爲入城。出榻敎上曰,右參贊元景夏,往事已無可論,而身帶緊任,處於江郊,其無動意,分義事體,俱涉寒心。從重推考,使之當日內入城。出榻敎上曰,前判書趙觀彬敍用。出榻敎上曰,違牌翰林竝敍用。出榻敎上曰,曾於都監郞,知其人之勤幹,而頃聞使臣所奏,永柔縣昔年駐蹕之處,一新修葺云,故親書其名而下,使之鐫掲。而縣令趙榮進,恪勤可尙,令該曹特爲陞敍。出榻敎上曰,今番兪漢蕭等處分,蓋所以措諸枉而爲元良處分,則焉敢營護乎?事之駭然,莫此爲甚。代理之後,不可不規正者,而此等不緊之章,非予酬應,金致仁原章,給之。出榻敎上曰,判義禁有闕代,政官牌招開政,待下批牌招察任。出榻敎上曰,判義禁朴文秀許遞。出榻敎遂退出。
上在昌德宮。常參·經筵,以代理停。
下直,延安府使具允明,禮安縣監朴處厚,德山縣監尹琰。
李應協達曰,憲府之連日監察茶時,諫院之屢日闕達,俱涉未安。除在外外,未肅拜不爲行公人員,竝卽牌招,何如?令曰,依。
又達曰,左承旨南泰溫,同姓六寸妹贈司書李最源妻恭人南氏身死,服制已行四日。出仕,何如?令曰,依。
李達曰,待敎黃仁儉,檢閱李齊顯·李宜哲·金聖佑,旣已付職,卽爲牌招,何如?令曰,依。
又達曰,檢閱李齊顯,時在江原道春川地。乘馹上來事,下諭,何如?令曰,依。
李應協啓曰,因兵曹啓目,一新縣以南原復號,則府使所佩兵符,令本院改造下送事,允下矣。兵符今已造成,依例定禁軍,下送于全羅監司處,使之分上,舊兵符收聚上送事,下諭,何如?傳曰,允。
傳于李曰,昨已下敎,于今暮年憧憧者,昔年愛恤之民,於民弊欲爲下詢者,五部士庶中有知識者,明朝咸聚弘化門外事,分付京兆,臨門時,以辰初擧行,侍衛只以入直爲之,時·原任備堂承下敎者入侍,皆着時服。
傳于李曰,承下敎備堂,會宿于備局,殿坐後稟達。
注書崔台衡罷職代,以洪亮漢爲假注書。
李應協啓曰,假注書洪亮漢,時無職名,令該曹依例付軍職,冠帶常仕,何如?傳曰,允。
傳于李曰,宣傳官二員待命,騎馬六匹立之。
李應協,以兵曹言達曰,今五月十八日,訓鍊院習讀官金德淵,差備門外擊錚,所當依例囚禁科罪,而係是朝官,有難循例擧行,令攸司稟處,何如?令曰,依。
李,以奉常寺官員,以都提調·提調意啓曰,東籍親耕田所種大麥,今五月二十日間,當爲成熟之意,敢啓。傳曰,攝刈。
右贊成元景夏書曰,伏以臣頃與十二卿宰,同遘臺劾,而罪大迹危,擔疾過江,屛處畎畝。自丁卯正月,臣作一僇人,冒玷冢宰,自速疑謗,悻悻辭色之斥,至出於十年相知之大僚,撫躬慙歎,尙復何言?夫同退不同進,君子去就之節,臣雖無狀,奉而自勉。惠局宜遞,籌司當嫌,雖公議森嚴,在臣攸辨,尙屬不急。最是尹鳳五之章,語憯意緝,臣痛骨欲死,不忍曰考覈非誣,以效晦翁無辨。而狗馬賤疾,澌頓待盡,神迷氣短,無以卞冤,惟恃天地日月洞照而已。昨宵二更,承大朝特敎,至命當日內入城,臣垂死病中,惶悚震越,俟明舁發,艱抵城外,奄奄昏倒,傍觀代懍,玆敢疾聲哀籲,仰溷睿聽。伏乞离明,亟賜斥退,俾臣得以安意調息,不勝顒祝。臣無任屛營祈懇之至。答曰,覽書具悉。卿其勿辭,俟病少間行公。
京畿監司柳復明書曰,伏以臣之所叨藩任,以才具則無一分冒當之勢,以蹤地則有許多難安之端。略入文字,猥暴至懇,庶幾重离之明,有以俯燭,鞶帶之遞,惟是顒俟,及承批旨,不準所辭,公私狼狽,黽勉蹲據,已逾月矣。臣雖無狀,區區赤心,只在於竭力盡職,以答洪造之萬一,何敢故爲過讓圖便之計?而衰朽已甚,精力不逮,將未免孤負委寄之盛意。臣心常懍惕憂懼,如履淵氷,若坐針氊,方擬更暴血懇,冀蒙鐫免矣。此際得伏見松都留守黃梓辭本,以臣請罷經歷事,過引爲嫌,至以專屬臣身,自取僇辱爲說,顯有不平底意。臣於此,亦有所不自安者,夫豐德穀物,雖有賑廳許題,本邑半留外,實無餘儲。故臣方牒報該廳,請其移劃,又以留穀元數不多,空官時亦難變通之意,有所論題於經歷文牒之中,則經歷李奎徽之不有營題,不報兼官,率爾領民,擅便分給者,揆以事例,殊未穩當。且臣旣例兼留守,則經歷亦臣之管下也,回題靳許之後,更不稟報臣營,亦不姑俟朝令,而徑先發倉,終未免爲處事不審之歸。臣之請罪,蓋出於重事面慮後弊之意,則此何嘗一毫相關於守臣?而必如是强引者,實非臣意慮之所及也。至於囚供,乃以自作之失,反諉其上官者,事體道理,恐不當若是,然而因一體例間事,至使守臣,深懷不安,乞遞不已,則臣之處義,其不當晏然於職次者決矣。玆敢略陳事委,仰瀆睿聽。伏乞离明,俯賜鑑燭,亟許鐫遞臣職,以安私分,不勝萬幸。臣無任屛營祈懇之至。答曰,覽書具悉。卿其勿辭,察任。
黃海監司鄭亨復書曰,伏以臣待罪京尹,病不勝任,居常悚惕,譴何是竢。乃於意想之外,海臬寵命,自天而隕,五情震悸,罔知攸處。仍念臣受恩前後,再持藩節,毫無報效,積有罪負,每一追省,惶汗自沾。矧今齒髮摧頹,耳目閉翳,咫尺對人,語多聽瑩,白日看書,輒生昏花,雖尋常事爲,尙不能照商句當,況此一路專咸之任,何等隆委?何等重責?而今忽一埤於臣,無復難惜,此實有乖於聖朝愼擇方岳之政。臣若强此朽鈍,冒膺是命,則理宜隨處憒憒,立取顚沛。微臣固無可恤,而其於累聖簡而誤重藩何哉?且今本道,荐飢之餘,仍遘毒癘,死者相枕,孤寡呼號,田野廢耕,軍簿擁虛,其所撫摩彌綸之方,不獨專責於守令,則此時此任之難,視平日尤別,反復揣念,萬萬非臣所堪,玆敢短章披瀝,冀幸處分。伏乞离明,俯垂諒察,亟令鐫遞臣新授職名,以重藩寄,少安賤分,不勝幸甚。臣無任屛營祈懇之至。答曰,覽書具悉。卿其勿辭,速往欽哉。
上在昌德宮。常參·經筵,以代理停。
鄭翬良達曰,明日常參,取稟。令曰,停。
李應協達曰,大司憲金鎭商,執義申暻,掌令朱炯离·鄭漢奎在外。持平二員未差。今日以監察茶時之意,敢達。令曰,知道。
南泰溫,以禮曹言啓曰,今此文信國畫像,遣近侍追配於永柔臥龍祠,三忠同爲致祭事,命下矣。奉安致祭吉日,令日官推擇,則今五月三十日,來六月初二日爲吉云。以此日中下去,推移設行,而祭物執事,令本道差定進排事,分付,何如?傳曰,允。
李,以禁衛營言啓曰,前持平李得宗,本營郞廳啓下,而時在罷散中,令該曹依例口傳付軍職,冠帶常仕,何如?傳曰,允。
李應協,以義禁府言達曰,江原監司狀達,據刑曹粘目內,原州前牧使朴弼榦,移本府處置事達下矣。朴弼榦以兼營將守令,時在任所,依例發遣府書吏,交代後拿來,何如?令曰,依。
李應協,以訓鍊都監言啓曰,今日親臨弘化門時,東營入直軍五十名,哨官率領,宣仁門前路作門,而自作門西邊設布帳外弘化門至列立,集春營入直軍五十名,廣智營入直軍五十名,哨官率領,弘化門上路東邊設布帳外至列立扈衛,事畢後,待標信還入直事,自兵曹節目啓下矣。都監東營入直軍五十名,集春營入直軍五十名,廣智營入直軍五十名,各其哨官率領,依節目擧行之意,敢啓。傳曰,知道。
洪益三,以侍講院言達曰,本院新除授兼司書洪樂性,除拜累日,不爲出肅,卽爲牌招察任,何如?令曰,依。
上親臨弘化門,招問五部士庶,還入後,政院·玉堂·藥房口傳問安。答曰,知道。
傳于李曰,在備局備堂及儒臣,來在政院。
洪益三啓曰,備堂儒臣,依下敎來待之意,敢啓。傳曰,詣閤。
判府事閔應洙箚曰,伏以臣暮年一疾,閱月彌留,猥蒙恩暇,多日調息,虛縻保護之任,久闕起居之節,揆以道理,已極惶悚。而今日聖上靜攝之中,冒暑勞動,親臨正門,採詢民情,時·原任大臣,特命入侍。而顧臣病勢沈篤,非但難以起動,區區情勢,本不敢以大臣自居,終未能自力隨參於諸臣之後,還宮後藥院庭中承候,明朝日次問安,亦皆無路進參,慢命之辜,曠職之誅,俱無所逃。而舊祿之慢拒,又添臣罪,歷數前後,萬戮猶輕。邦有常憲,合被重勘,敢此不避煩猥,冒死自列。伏乞离明,亟削臣職名。仍治臣負犯,以安微分,以肅朝綱,不勝幸甚。臣無任惶怖隕越之至。答曰,覽箚具悉卿懇。以疾未參,其何所傷?卿其安心勿辭,善攝,不腆常廩,其何過辭?卿其領受焉。仍令曰,史官往諭。
兼司書洪樂性書曰,伏以臣情苦跡危,臲卼朝端,前後有除,輒事違逋,揆以邦憲,死有餘罪。薄勘未幾,特敍又降,春坊兼銜之除,繼下於千萬夢想之外。驚惶感激,罔知攸措。臣於見職,乃是宿硏,實無可辭之義,固當蹶趨承,以伸逖違之忱。而院中有世所共知不可作僚者,去就一節,初無可論,召牌之下,隨詣闕外,陳掌徑還,雖緣私義之所不忍,而臣分之惶蹙則尤萬萬矣。伏乞离明,俯察危苦之情,亟賜鐫削之恩。仍治臣慢蹇之罪,以肅朝綱,千萬幸甚。臣無任屛營祈懇之至。答曰,覽書具悉。爾其勿辭,察職。
知敦寧李宗城書曰,伏以臣身伏鄕邑,而未刊朝籍之名,病成癃殘,而尙煩收召之恩,前有瘝曠之責,後積逋慢之愆,夙夜戰兢,殆不能一息自安,千萬不意。又伏承催促上來之聖敎,繼而有賓客除旨,馹召之令,遠降蓬蓽,驚惶震越,尤莫知所以措躬也。世祿休戚之義,大僚之責臣是矣。臣於是,怵惕徊徨,久不敢言,嗚呼呂·馬之出處,臣之前書,亦嘗再擧矣。雖使臣獲戾於君父,得罪於公議,尙不可遲徊前却於薰沐之餘,招徠之下,況臣之從前遭罹,雖甚醜惡,特不過不見愛於時人耳。若以是便訣明時,邁邁如草莽高尙之爲,則非所以體先臣畢忠之志,酬平生盡瘁之義者也,臣雖愚昧,豈爲是也?只緣賦命至窮,猝嬰奇疾,身不能離席,足不能履地,尋常行動,姑捨勿論,喪餘之展哀,名節之上塚,不能拜跪而奠獻者,已周歲矣。將此籧篨,其可擬議於登筵席而赴官衙,自效其筋力之禮也哉?每念家世受恩,山海崇深,身有卄載之榮,國無一線之裨,又當此災癘孔極,邦本將蹶之時,至尊獨憂,綸音哀痛,身非己有,豈敢自阻於使令?而病實天廢,無以趨簉於班聯,中夜撫枕,太息流涕,實有詩人尙寐之願。惟願亟就譴罰,以贖其辜負之罪而已。至於宮賓之命,尤不勝戚戚于中。臣之忝叨斯任,前後十年矣,中間放廢,跡疎於承華之陪講,時日已久。竊伏想睿學天蹤,莊敬日躋,進修之勤篤,必不以三朝之問視,庶務之酬應,有所間斷也。帝王之學,雖異於韋布,蘊之爲德行,發之爲敎令,追文武之達孝,軼虞夏之化理,莫不本之於講讀體驗之工,則於斯時也。臣以白首舊僚,逖違淸光,其欲一覲溫文之容,親聆討論之音者,有非言語文字之所可形狀,而獨奈痼疾之不能轉動何哉?瞻望延頸,竊自傷悼。伏乞邸下,憐臣之屛退田里,亶由於殘病,察臣之違逋朝命,非出於偃便,特垂睿慈,鐫遞臣本兼諸任,因命選部,勿復檢擬於官銜,俾得安意就盡。而賴天之靈,病若得間,則臣敢不朝起身而夕就道,湯火糜粉,如就甘樂,萬一仰酬於大朝畜幸之恩,而又得以章句末業,備數賓客之列,卒效其惓惓之誠也。臣無任伏地悲泣,隕越祈祝之至。答曰,覽書具悉。卿其勿辭,俟病少間,從速上來行公。
庚午五月十九日辰時,上親臨弘化門。五部士庶招問時,領議政趙顯命,左議政金若魯,右議政鄭羽良,行戶曹判書朴文秀,行司直金聖應·具聖任,禮曹判書申晩,吏曹判書金尙魯,兵曹判書李天輔,吏曹參判金尙星,行副司直趙榮國,右尹洪鳳漢,行都承旨鄭翬良,左承旨南泰溫,右承旨洪益三,右副承旨李應協,同副承旨李,記事官南鶴老,假注書洪亮漢,記注官沈瑴,記事官趙台命入侍。上於賓陽門,命招宣傳官,下敎曰,問士庶後,又欲問軍兵,入番左右禁軍,拔出挾門,待令於門外。臨門後。上曰,士庶中士子來乎?顯命曰,五部只一人來矣。當暑臨門,聖體若何?上曰,一樣矣。京兆五部官拜禮,姑徐,士庶招入。顯命曰,臣昨伏聞今日臨門之敎,仰慮暑熱之猝遽,勞動往復,僚相欲爲陳箚請寢矣。竊伏念聖上此擧,專出於爲民之盛意,故不敢請寢矣。今日臨門親問,士庶孰不感泣?此足以感天地動鬼神,殿下將以何事先問耶?上曰,當問良役變通之策矣。予平日素志,不欲爲不善之君。伊尹曰,一夫不獲,若撻于市。顧今萬民不獲,耿耿此心,恒在於是矣。羽良曰,今日此擧,足以感召天和,迓續景命矣。若魯曰,殿下今日此擧,出於至誠爲民。臣等雖不能仰贊盛德,亦足以祈天永命矣。顯命曰,今日此擧,以泰卦言之,則正所謂憑河之勇也。殿下旣有憑河之勇,亦必有包荒之量,愼之又愼,審之又審,然後可無弊端之別生矣。上曰,何期於是?前日則予以中興自期矣。大臣就坐。上曰,漢有三老,彼士庶中,亦有如三老者乎?耆民則多矣。下敎于文秀曰,卿前來,非無承宣,而卿爲度支,且兼備堂之首,須傳宣予敎於士庶,可也。今日召見士庶,意有在焉,民弊莫大於良役,將何以救拯?顧今庶民,卽自昔年養育之赤子也。到今弊瘼已痼,非善爲更張,則無以仰副先王之意,而亦何顔歸拜於陟降乎?予欲採芻蕘之言,今借尺地於士庶,問以良策。結布·戶布·游布·口錢四條中,游·口兩布,決不可行,戶布·結布中何者便民,而可救良役之弊乎?爾輩若於初見君父之日,有懷而不陳,則殆若爲子而欺其父,予乃汝父母,豈忍欺其子也?昔有盤庚三篇,今予玆諭,卽其首篇,卿其詳諭予意於士庶,期使感動,無隱衷曲,傳宣之際,敷衍易曉,戶判能善爲之矣。文秀曰,臣年老,精神已耗,聖敎實難仔細宣布,與史官趙台命同出,依所草宣布,如何?上曰,史草不可示人,上注書出去,可也。顯命·若魯曰,特宣絲綸,似好矣。文秀曰,決難口宣,構出文字,則誠好矣。上命益三進伏。呼書諭士庶書。上曰,今夜備堂,皆宿備局乎?文秀曰,皆直宿矣。上曰,豈但今夜?雖至屢月,卿等了當此事後,始可罷歸矣。卿等出去則皆忘却,竣事後予心方安,卿等亦可歸宿矣。文秀曰,豈敢忘乎?備堂皆竭盡心力,今夜不寐講確。而趙榮國,尤通透於此等事矣。顯命曰,誠心所到,金石可透。聖敎若是懇切,何患不成?上曰,李日躋於此等事,可爲者也。已敍用耶?顯命曰,因臺臣論罷,姑未蒙敍矣。上曰,李宗城·李日躋,年前亦當如此之事矣。戶判多兼管諸事,而此乃急先務,其他皆第二件事也。戶判雖老,必得年,吾不慮矣。益三書畢。上命益三先讀之。書曰,噫,今者臨門,實由爲民。嗟我士庶,咸聽玆諭,謂今民弊莫若良役,及今不更張,將莫知稅駕於何地。國依於民,民猶水,君猶舟,無民而爲國,無水而行舟,予莫之聞也。噫,粵我聖考,深軫此弊,屢下絲綸,聖意懇惻,而不能奉令承敎,非徒他日有君無臣之歎,爲嗣王者,追慕痛慨之心,若何?嗚呼,今日臣民,非我臣民,卽列祖聖考愛恤者,而凡人其父兄,以常愛什物,付之子弟,爲子弟者,愛之護之,猶恐或傷,乃其常道。而況今之億兆士庶,豈比一時愛好什物?而號呼怨咨,方在塗炭,而莫能濟活,其將他日,以何顔歸拜列朝聖考乎?言之及此,不覺嗚咽。然臨御以後,一不下手於此者,豈忘民而然哉?亦豈不體昔年而然乎?更張不善,莫若仍舊貫,年至六旬,臨御又過二紀,而尙今遲廻,意雖在焉,此亦負陟降也,負吾民也。思之及此,怵然悚然。先問廟堂諸臣,講究濟活之策,而事未就於端緖,故欲默矣。更以思之,父母爲其子弟做事,而不諭子弟,是豈父母之道哉?且堯·舜之所以爲堯·舜,乃所以芻蕘必擇。當暑靜攝之中,强疾臨門,召問士庶,自昔說救弊者,戶布也,結布也,游布也,口錢也。其於口錢,事甚零瑣,其於游布,亦甚難便,此二件,予意決不可行也。不問朝廷,況士庶乎?今問者,戶布·結布與此外好樣救弊之道也。爾等想必有漆室之歎,到今許方寸之地,詢問之日,豈忍趑趄乎?予於爾爲君父,子弟有其心,不告父兄,非孝也。父兄聞子弟之言,不爲感動,亦不慈也。其各面陳,毋須退悔。出榻敎益三讀畢。上曰,戶判持此書,曲宣細布,使士庶皆知予矜恤惻怛之意也。都民似不知良役苦樂,而均是吾民,豈以遠近而有間乎?今汝等勿以良役之不干於吾爲心,結·戶布間,陳其利害,可也。先王嘗下敎曰,於民苟有七八分之益,則雖有三四分之害,必欲爲之。此可見藹然之聖意也。父兄遺子弟以什物,猶當愛護,先王遺予以億兆之民,豈亶比於什物乎?今日下敎,而備堂若不擧行,則是罔吾赤子也。汝等雖在京城,京城之於闕內,迥若霄壤矣。今許方寸地,問以良策,於汝亦幸矣。汝等悉陳無隱也。戶判釋讀詳諭,可矣。文秀讀宣訖。上曰,禹拜昌言,汝等亦有昌言,則予當採用前達,可也。士庶以次進伏。有所陳,爭言戶布便,而言結布之可行者,十居二三矣。軍兵又進,略有所陳訖。上曰,諸臣皆陳所見,備堂以次進伏。上曰,御將頃有所達矣,果已錄出耶?文秀曰,趙榮國有文字錄出者,而於此等事,最鍊熟,此乃趙榮國家計也。臣意則自五錢限一兩,分大中小戶爲式,則似好矣。上笑曰,戶判前以五錢爲言,今何太過?文秀曰,臣意初欲汰冗官罷冗縣矣。殿下不許,而諸臣之議如是,故所達亦如此矣。日昨有所料量者,戶布以代良役,魚鹽以代經費,則似甚好矣。上曰,國家經費,皆剝民膏血,而耗散於提調之筆端,誠甚無義矣。至於汰冗官罷冗縣,則豈可爲也?聖應曰,經費軍制秩,分揀抄出,已有所錄矣。上曰,經用軍需秩,不可不區別,區別然後可以磨鍊矣。顯命曰,聖敎至當矣。謀國之體,必量入而爲出。今之所謂結布·戶布,則皆量出爲入,必須內而漫司,外而冗邑,隨宜刪削,然後經用實數可知,而結·戶布間,斂民多少可定矣。上曰,是則予不欲爲之。向者金尙星有所達矣。吾曾未有下手於軍制矣。調劑繼述,一無所就,默之如啞者,蓋以爲若欲更張,必有弊端故耳。然唐堯茅茨土階之世,豈知有瓊宮瑤臺乎?是故不得已,乃有此擧措,若不善爲更張,則卿等雖使予日坐熙政堂,何益之有哉?鳳漢曰,臣有區區所懷,敢達矣。良役痼弊,不可不更張。故殿下周詢臣等,謀及士庶,欲爲變通,實宗社生民之福也。此等大擧措,必十分停當,保無後弊,然後可責成效,且鄕民非不重矣。而都民則國家根本,尤宜保恤矣。都民以各司料布資生者過半,冗官若汰,則此輩擧將流散矣。且上番軍則決難革罷,良民之細布米者,一竝蠲罷,而禁·御軍及奴軍,使之依前上番,則彼此苦樂相懸,恐非同仁之道矣。二疋奉足者,減徵一兩,以資番軍,則良役所納,比前爲四分之一,番兵有資助之道,似無不均之歎矣。旣行戶布,又設此法,則良役·軍政,兩得其便矣。上曰,靜攝中此擧,專爲軍需而變通,苟利於民,何事不爲?而今旣罷良役設戶布,則豈可別設名目,更徵於民乎?此則決不爲矣。顯命曰,臣意亦然矣。若魯曰,今日良役之欲爲變通者,將罷良役之收布,而以戶錢代之乎?抑減良布之數,而以戶錢充補乎?減罷二字的定,然後可以磨鍊矣。尙魯曰,勿論大中小戶,皆以一兩爲準,而魚鹽稅則爲經費秩,戶布則爲軍制秩,似好矣。上曰,漢昭烈之三顧孔明,欲著其誠也。予欲至誠作此擧,罷良役而又爲別徵,則是欺吾赤子也。不誠,甚矣。然洪鳳漢之言,亦有意見,祖宗法制,猝然變通,少或差誤,必有大弊,不可不深思矣。有假令,然後可爲之矣。若魯·羽良曰,先爲抄出軍額與戶數,假令然後可知實數矣。若魯曰,至於減一疋之議,則曾於癸丑甲寅年間,已有減良布爲一疋役之議。臣與李宗城諸人入侍時,自上下敎曰,今減爲一疋役,則雖似利民於目前,必有日後大弊,是予欺子孫矣。日後予雖或欲減之,爾等力爭挽止,可也。聖敎尙在耳矣。上曰,臨門爲見士庶,卿等則入侍便殿,更爲消商可矣。卽出軍戶,假令入來也。若魯·羽良曰,當此暑熱,旣已臨門,又欲召見臣等,不瑕有傷。且臣等出去備局,相對論確,又考軍戶實數,明再明間入侍,亦不晩矣。上曰,卿等出去後,必安臥忘却矣。卿等雖互相遞宿於備局,亦可矣。豈可憚勞於國家事耶?羽良曰,請出文字。上曰,何必出文字乎?仍下敎曰,繼述調劑,一不能爲,故欲創戶布,以救民於水火之中。今若中止,人謂予何?顯命·若魯曰,旣救良民,又軫海氓,此萬世之業也。海陸之人,俱將蘇保矣。羽良曰,三代後所無之盛擧也。上曰,吾恃靈城,專委此事矣。若魯曰,寺奴婢之弊,殆有甚於良役,誠極哀矜。若竝此而變通,則足感彼蒼,迓續景命矣。上曰,鎭日來會,有司備堂則長直,可也。若魯曰,晝則來會,夜則輪直,可矣。當此暑熱,使之連日直宿,亦似難行矣。上曰,軍國大事,旣欲更張,則豈憚長直於備局乎?翬良連請水刺。上入小次。移時還宮。諸臣皆退出。
庚午五月十九日酉時,上御時敏堂。備局堂上儒臣引見入侍時,行戶曹判書朴文秀,禮曹判書申晩,吏曹判書金尙魯,兵曹判書李天輔,吏曹參判金尙星,行副司直趙榮國,右尹洪鳳漢,副應敎趙雲逵,右承旨洪益三,假注書洪亮漢,記事官張世文·趙台命,以次進伏。上指臣曰,彼注書乃洪亮漢耶?益三曰,然矣。上曰,假令草持入耶?尙魯曰,持入而暗草矣。上曰,儒臣出去,持經國大典·息菴集·東湖問答以入。雲逵承命出持入。上曰,俄者御將所達,更思之,均是民也。旣罷良役,又豈可換名而更徵乎?軍戶假令數,條陳,可也。尙魯·文秀皆出袖中假令草條陳。上曰,不計大中小戶,皆以小戶擧行,似好矣。每戶皆捧八錢,則其數幾何?晩曰,人戶合爲一百七十萬,每戶八錢,則錢爲一百五十萬餘兩矣。鳳漢曰,雖大戶,過一兩則太過矣。上曰,軍布京上納,或有一疋云,而國法則二疋也。軍布則從多,以二疋計之,戶錢則從少,以一兩計之,而後磨鍊,可也。尙星曰,聖敎專出於簡捧厚蠲,取之者廉,免之者多,而莫非利民之盛意也。上曰,然矣。吏參果忖度吾心矣。鳳漢曰,斂之者輕,蠲之者夥,則誠好誠好矣。魚鹽則似難充經費之數矣。上曰,近設査正廳矣。良役罷後,似無用,罷之可矣。文秀曰,仍置之,以査正戶布之政,不亦可乎?又曰,凡事深思曲量,可爲者爲之,不可爲者闕之,然後無弊而必行。雖以大同法言之,當初創立之時,幾年經營而乃成乎?今此良役變通,實爲國家大擧措,而興廢之所關係也。至重且難,若不深思,期盡審愼,則後弊難言矣。至如續大典,乃積年工夫,而亦不無疎漏未盡之歎,此亦善更張則好矣,而不善爲則必殆矣。上曰,少或差誤,則存亡判焉。孟子曰,保民而王,莫之能禦也。亞聖豈欺我哉?文秀曰,今此擧,實非務爲善策,以圖功業,聖意只欲保祖宗朝赤子也。軍戶工匠,仔細磨鍊,可置者置之,可罷者罷之,消商反復,奉令承敎。而磨鍊旣定之後,往復論確於監·兵營·諸州縣而行之,宜矣。軍丁各樣事情,不可不査正,且魚鹽之數,茫若捕風,故俄者爲先行關於兩道,又將次第發關,待其回關齊到,稟白于聖上,聽大臣指揮,與諸備堂相議而後,方可定式創設矣。上曰,如是則了當無期矣。李彝章·韓光肇皆云,雖追後計之,亦可矣。軍戶之數,皆在於査正廳,不難憑考矣。晩曰,此則猶可憑考而知之矣。且大戶則定以一兩五錢,中戶則一兩二三錢,降而至於小戶之一兩則似好,戶判意亦如是矣。上曰,戶判前以五錢爲言,予意頗喜矣。今其言,何至一兩半之多耶?文秀曰,殿下不用臣言,故如是耳。尙魯曰,戶判初意,則欲汰冗官,合州縣,以補軍需之不足,故前有五錢之說。而自上不許,故如是矣。上曰,吾豈不許?魚鹽亦許之矣。文秀曰,磨鍊講定之後,設都監,臣當兼管矣。上笑曰,戶判欲自爲都監堂上乎?此擧若善成,則卿等當爲安國功臣矣。文秀曰,沿海邊魚鹽之數,有難遙算,臣請一往三南,按察搜括而來矣。上曰,古有鹽鐵使,卿欲爲魚鹽使乎?文秀曰,臣豈敢曰才能逾人?至於人情物態,臣獨詳知矣。上曰,卿言是矣。卿以三道魚鹽使出去,可也。兩西亦有魚鹽乎?榮國曰,兩西亦多海邑矣。上曰,戶判嘗易言之,今何㤼也?文秀曰,臣固非㤼,欲愼重大事,期於盡善故如是,而自上每欲於今明日內汲汲了當,有欲速助長之意,恐或招宋人揠苗之譏矣。然殿下至誠如是,臣等若不奉行,則是背君父也。上曰,當此極熱,臨門勞動,半日憊甚,而復此召見卿等者,有可下問者,而非欲速也。戶判今以一兩半爲言云,小不下〈於〉一兩矣。晩曰,在備局時,戶判以一兩五錢算計,故臣等亦笑其與前不同矣。文秀曰,諸道回關上來後,釐正大中小戶,當卽抄出矣。上曰,皆以小戶斷定,可也。以一兩爲式,降以爲九錢八錢,分揀大中小戶,終甚便好矣。榮國曰,木價本爲二兩,此後則以一兩半,減價定式,何如?文秀曰,趙榮國之言,甚好矣。上曰,以一兩半減價,則無乃有稱冤之端耶?尙魯曰,以一兩半出給,必無怨言矣。諸臣曰,大體好矣。上曰,雖然旣有定價,而今乃減下,豈非法外乎?尙魯曰,元定以一兩半,則公私兩便,且錢木參半捧上,然後可也。上曰,予在潛邸時聞之,則木價爲二兩五錢云耳。榮國曰,近來木花甚賤,故木價漸下,物價之隨時高下,勢固然矣。益三曰,貨權在上,然後朝廷能制民之産。卽今北京雖不足取法,而槪聞每年歲首,折定百物價,則百姓以其價,終歲行之,故貨權在上云矣。上曰,其法如是乎?天輔曰,趙榮國之言,是矣。軍需皆捧木,故積置或久,多有鼠破腐傷之弊,此後則宜以錢受之矣。榮國曰,自前臣亦有此意矣。天輔曰,貨權貴在於上,差減木價,似好矣。尙星曰,以一兩半定價,則藉令有些少不便,實惠將遠及矣。旣減之後,納木者捧木,納錢者捧錢,則行之便好矣。榮國曰,一戶出八錢,則視軍丁數,似甚不足矣。鳳漢曰,一兩定式,至當矣。尙星曰,臨門時,洪鳳漢所達上敎,雖以爲苟且,而臣意亦然矣。三百年痼弊,一朝變通,旣甚至難,而聖算旣定,則不必避苟且彌綸之名,畢竟善成,則好矣。尙魯計陳假令草曰,可以推移充數矣。上曰,然則誠好矣。而貧民則雖三錢,亦有難得者矣。文秀曰,果如聖敎,一兩則至難矣。尙星曰,金錫胄戶布議則二疋耳。上曰,如是則必有隣族侵徵之弊矣。晩曰,小戶則一兩,中戶則一兩二三錢,大戶則一兩五錢,分捧於春秋等,何如?文秀曰,待各道回關的定,可也。上曰,必務爲長久之策,可也。榮國曰,聖意至此,此擧可成。上曰,儒臣意何如?雲逵曰,誠好矣。上曰,予意更欲臨門復詢矣。士庶所達貿貿,且戶布之說,渠皆聞之而來達,則更無可問,而決定後,當復臨門一詢矣。文秀等皆曰,磨鍊後,更爲臨詢,無妨。文秀曰,酌定後,設廳,如何?上曰,雖不設廳,庸何傷?尙星曰,欲重事體不可不設。上曰,設廳乃末抄事也。晩曰,依上敎,大中小戶,一從小戶例,定以一兩,稍待國用之裕,而隨宜更減,如古之免稅者然,則豈不好耶?上曰,生民倒懸之時,若蕩滌則尤好。靈城五錢之說,太易言之,予甚信之,幾乎見欺矣。尙魯曰,戶判初不料量,故然矣。上曰,非不料量矣。汰冗官合州縣之語,果有料量。而卽今武弁積滯,不得爲一邊將者亦多,豈不可矜乎?此則決不可爲矣。尙魯曰,聖上則至於吏胥輩,亦軫念焉,豈非盛德事乎?上曰,斷以戶布,則今日出言,固知明日縮戶,而不可不爲矣。御膳所用氷價,亦請減價,故纔已許減,將來亦豈無一兩戶錢之請減乎?諸備堂皆就坐。上命雲逵讀息菴集。戶布議曰,戶數比今多少,如何?文秀曰,卽今戶數多矣。雲逵讀畢。上曰,其文有意矣。王子大君之不爲戶役者非矣。戶法定後,予當下敎于於義·龍洞·彰義宮,使之先納戶錢矣。尙魯曰,本宮則事體不當應稅矣。上曰,卿厚於吾而薄於吾先矣。旣徵於於義宮,則本宮豈可獨免乎?今我此擧,欲使元良見之矣。又命雲逵讀東湖問答中工匠錄。鳳漢曰,臣朝有所達矣,殿下勿以臣年少而忽之,下詢大臣,更加消商,如何?晩曰,御將所達,不無意見矣。天輔曰,御將有所見,而縷縷陳白,其爲國之誠可貴矣。鳳漢啓曰,今式年戶籍畢修以納事,以四月爲限,而已過一月,尙多有不來者,事甚稽緩。未上來諸道道臣推考,仍爲各別催促,何如?上曰,依爲之。出擧條益三曰,入侍諸宰紛紜陳達,筵體不嚴。請竝推考,何如?無發落。又曰,靈城君俄者奏事之際,語多不擇,其意雖出於導達下情,而似涉未安。推考,何如?上曰,此其本品,勿推,可也。又啓曰,近來院中不齊,有遭服制者,又有犯染,請變通者,而鄭夏彦則家內不淨云矣。上曰,鄭夏彦,遞差,可也。榻前下敎諸臣仍退出。
上在昌德宮。常參·經筵,以代理停。
李應協達曰,明日常參,取稟。令曰,停。
李達曰,大司憲金鎭商,執義申暻,掌令朱炯离·鄭漢奎在外,持平二員未差。今日以監察茶時之意,敢達。令曰,知道。
下直,榮川郡守崔昌愈。
藥房提調臣趙載浩,副提調臣鄭翬良啓曰,伏未審夜來,聖體調攝若何?昨日親臨正門,日晏乃罷,眩氣不瑕有添加之節乎?前劑入湯劑,已盡於昨日,今當加劑以入,而臣等依下敎,率諸御醫,趁早入診,詳察聖候,爲宜矣。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候一樣。予則一樣矣。後日次入侍,宜矣。
大王大妃殿·中宮殿·賢嬪宮,藥房口傳問安。答曰,知道。
自卯時至未時,日暈。
洪益三達曰,左尹尹植,除拜後過三日,不爲出肅,事甚未安。推考警責,仍卽牌招察任,何如?令曰,依。
李達曰,卽伏見黃海兵虞候張天用狀聞,則兵使李義翼卒逝,所佩密符,使軍官出身白時采齎奉上送,而問齎來人姓名,則乃本營將校金禹鉉云。兵使身故之後,齎納密符,事體何等嚴重?而白時采則不爲親呈,使營校替授來納,事之寒心,莫此爲甚。軍官白時采,令攸司囚禁査治,虞候張天用,旣有不善檢飭之失,至於密符上送時,當爲啓聞,而乃以狀達封進者,亦涉矇然,不可無警責之道。從重推考,何如?令曰,依。
李,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪益三達曰,檢閱李齊顯,自鄕上來云,卽爲牌招入直,何如?令曰,依。
令于李曰,大臣·備局堂上引接。
洪益三達曰,副應敎趙雲逵入直矣,以身病陳書,受由出去。玉堂上下番俱空,事甚未安。副提學趙明履,校理任·尹東度,副校理金文行,修撰李彝章·金善行,竝卽牌招,以爲推移入直,何如?令曰,依。
又以侍講院言達曰,本院新除授兼司書洪樂性,書批已下,卽爲牌招察任,何如?令曰,依。
又以備邊司言啓曰,本司文郞廳金致仁,方在罷散中,令該曹口傳付軍職,冠帶常仕,何如?傳曰,允。
兵曹口傳政事,副司果金致仁·李得宗。
李,以訓鍊都監言啓曰,新造旗麾祭,今月二十一日子時,神武門後放砲大吹打,設行之意,敢啓。傳曰,知道。
又以御營廳言達曰,本廳分授惠化門北邊體城頹毁五間許改築,處女墻今已畢築之意,敢達。令曰,知道。
副應敎趙雲逵書曰,伏以臣素有伏暑之症,每當夏令,則輒復如期發作,煩瞀昏墊,若墜烟霧,殆不能堪忍,而近緣番次苟簡,替直無路,强疾持被,已過數旬矣。昨於大朝入侍罷退之後,失汗過多,中暍忒重,忽然渾體灑淅,四肢厥冷,移時昏窒,不省人事,急灌藥物,僅得回甦,達宵辛苦之餘,神氣澌苶,若將垂盡,加以暴泄如注,登溷無算,委頓床笫,宛轉叫苦,實無一分蠢動之勢。今日賓對,有令而至煩頉稟,病裏惶隕,求死不得,而大僚筵飭,尤增悚蹙,顧此症形,如右所陳,若不及今調治,則誠不無性命之慮。玆敢略搆短書,疾聲哀籲於离明之下。伏乞俯賜矜諒,亟許鐫遞臣職名,以尋生路,千萬幸甚。臣無任屛營祈懇之至。答曰,覽書具悉。爾其勿辭,調理察職。
校理任書曰,伏以臣母病,自經向來關格之後,眞元之落下,不啻數層,神息懍綴,症形危篤。日昨違召,誠出於萬不獲已,罪在逋慢,罰止問備,臣誠惶隕迫隘,不知所出。卽以本館闕直,庚牌儼臨,在臣分義,固當蹶趨承,而目今母病,有加無減,本症之外,寒熱又作,膈痰痞塞,勺飮亦廢,積敗之氣,日漸耗削,昏窒時多,實有奄奄之慮。臣方煎灼罔措,晝夜扶將,以此情理,斷無頃刻離捨之勢。玆不得不隨詣禁扃之外,陳章徑歸。伏乞离明,俯賜矜諒,亟令鐫遞臣職,重勘臣罪,以肅朝綱,俾得安意救護,以伸人子至情,千萬幸甚。臣無任屛營祈懇之至。答曰,覽書具悉。爾其勿辭,救〈護〉母病。
令全羅監司李錫杓書,王世子若曰,任旬宣於按臬,最重湖南,簡賢能於在庭,無出卿右,載煥綸綍之號,式昭旌鉞之榮。惟卿,以名祖孫,有宰相器,資醇操確,忠孝得詩禮之傳,才鍊識通,文學爲政事之本。三場冠首,溫飽非心,一疏披肝,慷慨自任。同黃門之護送,驛路光生,及赤壁之歸來,禁林榮處。斯偏荷於上眷,聊且試以外庸。嶺邑絃歌,尙留儒化,漢都保障,克鞏王京。顧才具無適不宜,蓋平昔所養者厚。久矣袖經世濟物之手,姑善藏刀,兀然作居窮讀書之身,不厭咬菜。雖素志恥騖於名路,時望逾隆,而近日逖違於邇班,宸想冞切,眷彼全羅一域,寔我豐沛舊鄕。衣冠月遊,至今山川之佳氣,郡邑星布,自古人物之大都。惟其事務之甚煩,所以撫馭之不易。均田之政纔訖,賦稅難平,簽丁之法雖嚴,尺籍多紊,矧玆癘疫之彌月,加以雨暘之愆時,溝壑顚連,死亡逾千萬計,田疇荒廢,災歉判七八分。須得周敏綜核之才,可畀整頓濟活之責。玆授卿全羅道觀察使兼兵馬水軍節度使巡察使全州府尹,卿其欽服寵命,恪布敎條,黜貪汚而奬廉能,以嚴殿最,呴瘦瘵而戢奸猾,竝行恩威。敦興學校,勸課農桑,務著實效,繕修城池,蒐鍊卒乘,勉究遠圖,自餘稟裁,厥有典憲。於戲,虔爾職事,率乃先篤棐之風,紓我民憂,體大朝勤勞之意。故玆令示,想宜知悉。大司成知製敎臣任珽製進
庚午五月二十日辰時,王世子坐時敏堂。大臣·備局堂上引接入對時,左議政金若魯,右議政鄭羽良,行戶曹判書朴文秀,行司直金聖應,禮曹判書申晩,吏曹判書金尙魯,兵曹判書李天輔,吏曹參判金尙星,行副司直趙榮國,右尹洪鳳漢,同副承旨李,假注書洪亮漢,事變假注書鄭彦暹,記事官沈鑧·趙台命,以次進伏。大臣前伏。若魯曰,日候甚熱,氣候何如?令曰,無事矣。大朝氣候,何如?令曰,一樣矣。大王大妃殿氣候,何如?令曰,一樣矣。中宮殿氣候,何如?令曰,一樣矣。若魯曰,領相病不入參矣。仍達曰,此乃慶尙監司閔百祥狀達也。本道別會米二千石分納三軍門事,曾有定頉,分付。而道內別會米,近漸耗竭,亦多掣礙,都城峙糧,雖甚緊重,外藩凋弊,亦甚可慮。依統營穀輸送江都之例,以五百石分納三軍門,則軍門有補蓄之益,本道可紓一分民力。請令廟堂確議,稟處矣。別會米二千石,曾前輸送於江都·南漢矣。其後爲都城儲餉,更有區劃,分付,事體與前尤別。而詳聞本道事勢,二千石之米,年年責出運納,則不但耗縮之可慮,亦不無民弊云。道臣之言,亦有所據,自未納己巳條爲始,每年五百石,輪回運納於三軍門,而本道穀物之漸致耗竭,此由於不能撙節儲蓄之致,道臣別爲着慮,儲穀,爲宜。以此分付,何如?令曰,依爲之。出擧條又達曰,此乃慶尙左水使李萬囿狀達也。蔚山戰船,已滿舊定六十朔之限,而雖未滿新定八十朔之限,左右杉板螦傷,決難駕海,同府戰船當改一款。令廟堂稟令,分付,爲請矣。戰船改造之限,以八十朔改定式,意有所在,則限前致傷,責有所歸。而敢以已過舊定限,煩請改造,非重朝家定式之意,事體未安。當該帥臣推考,此狀達,置之,何如?令曰,依爲之。出擧條若魯曰,我國良役之弊,甚至於生民之塗炭矣。當初則只有甲士·正兵,而別無等級矣。壬辰後,兵制大變,養兵甚難,故捧米布以養之,軍布或二疋或一疋,保米則或六斗或十二斗矣。羽良曰,最重者,十二斗之外,又有五錢之加徵。當初則上番軍,皆以此輩爲之,遠方軍兵,難於上番,中間納布米,雇軍代立,而遂有良役之法。今至於白骨徵布,隣族侵徵,一人之役,害及嶺族,故逃散甚多。且以官督之甚急,至有結項溺水之境,生民之倒懸,莫此爲甚。大朝赫然深思,昨日臨門,下詢士庶,必欲變通更張,以貽燕我邸下。諸臣及士庶之意,皆以戶布爲便,故大朝令臣等消商講確,俾救良役之弊。且以魚鹽充用經費,此實生民之幸也。昔齊國以魚鹽致富强,我國則三面濱海,魚鹽之利,不啻齊國,而專不收拾,散屬於各軍門各營鎭,或歸於諸宮家折受,不爲公用。故朴文秀有所陳達大朝,許令磨鍊,以爲經費之需。戶布則欲代良役之徵,思濟生民於水火之中,國家之福也。魚鹽非徒取利,民賴而生。壬辰後散屬於各處,徵斂之虐,無異良役矣。今日大朝此擧,不獨解陸民之倒懸,亦將濟海氓之困苦,此誠盛德事也。若魯曰,大朝孜孜仡仡,良役積痼之久弊,今欲大更張,生民之喜悅,已無可言矣。且暮年奮發,乾斷赫然,思極陸海之生民,此法若成,則足以感天和,而迓景命矣。羽良曰,欲法堯·舜,當法祖宗。邸下仰體大朝之意,則豈不能祈天永命乎?天以億兆,全畀人君,愛恤之道,豈容少忽?此擧非出於利國,實欲利民,大朝臨門之時,孰不感泣乎?況魚鹽變通,至難且重,而今乃快斷,邸下必體聖心,凡係利民者,切勿留難,可以迓續景命,本固邦寧。若魯曰,有紀綱,然後,法乃行,民乃信,不然則法不行矣,民亦焉信?昨日臨門,足以立紀綱矣。夫以一人治天下,不以天下奉一人,眞格語也。邸下深思赤子之義,以爲保恤之道,則盛德事也。又曰,參覈使還來狀已到,而査覈事,善爲彌縫,犯越人則彼以自我國照律之意,回咨云矣。又達曰,凡穀用舊蓄新,自是法典,戶曹常患不足,固無新舊之可言,宣惠廳則不無舊捧,多留新捧先用之弊云,更爲申飭,使之用舊而蓄新。若不擧行,則堂上另加檢飭,該色郞廳論罪,而至於軍門,雖無餉穀之多數積峙,亦一體申飭,何如?令曰,依爲之。出擧條又達曰,前後申飭,如何?而今日次對,三司俱不入對,病勢輕重,雖未知,如何?事體未安,入直玉堂推考。在外兩司,令政院更加申飭,從速上來,何如?令曰,依爲之。出擧條天輔達曰,海邊荒唐船所過處,各鎭各邑之設瞭望擧火相應,便是烽火。而臣伏見達下黃海監司嚴瑀狀達,則椒島僉使崔有泰,與殷栗縣監有隙,欲爲逞憾,席島所設瞭望,不報監營·水營,移設他處,使殷栗縣不知唐船去來,故狀請罷黜。而鎭堡之設瞭望,關係甚重,僉使欲爲生事於隣邑,不報兩營,擅移瞭望,誠極驚駭。其罪狀,不可罷黜而止。道臣之循例請罷,亦涉疎忽。黃海監司嚴瑀,推考警責,椒島僉使崔有泰,令攸司拿問定罪,何如?令曰,依爲之。出擧條若魯曰,日候極熱,書筵召對,必趁朝夕淸涼而爲之,講學必加勤篤則好矣。詩傳幾乎畢講,將繼講書傳,而此則堯·舜精一之心法,尤宜潛心矣。羽良曰,聖賢事業,盡在是矣。若魯曰,臣有仰達於大朝者,引接賓客於書筵,大有益於講學,禮節雖或有拘,此後則引接好矣。若魯·羽良曰,臣等每欲入參於書筵,仰覩講讀之儀,而心有所不安,欲進而旋止者數矣。諸臣仍退出。
上在昌德宮。常參·經筵,以代理停。
下直,南原府使元景濂。
洪益三達曰,明日常參,取稟。令曰,停。
李達曰,大司憲金鎭商,執義申暻,掌令朱炯离·鄭漢奎在外。持平二員未差。今日以監察茶時之意,敢達。令曰,知道。
以校理尹東度,副校理金文行,修撰李彝章·金善行等牌不進罷職令旨,令于洪益三曰,竝只推徽旨捧入。
洪益三達曰,校理尹東度,副校理金文行,修撰李彝章·金善行,旣有只推之令,竝卽牌招。副提學趙明履,一體牌招,以爲推移入直之地,何如?令曰,依。
以校理尹東度,副校理金文行,修撰李彝章·金善行等牌不進罷職令旨,令于洪益三曰,竝禁推徽旨捧入。
洪益三達曰,副提學趙明履書批已下,卽爲牌招入直,何如?令曰,依。
又達曰,上番兼春秋張世文,身病猝重,勢難察任。今姑減下,何如?令曰,依。
又啓曰,上番兼春秋張世文,身病卒重,減下事依下矣,其代,令該曹卽爲口傳差出,何如?傳曰,允。
吏曹口傳政事,以金弘澤爲兼春秋。
李,以義禁府言達曰,濟州判官李漢東拿來濟州防禦使申本司僕寺粘目憑閱處之事,徽旨達下矣。李漢東時在任所,交代後,依例發遣府羅將,拿來,何如?令曰,依。
又以兵曹言達曰,今五月二十一日,金召史稱名女人,自丹鳳門入來,差備門外擊錚,極爲駭愕,令攸司囚禁治罪。同門守門將朴宗益,常時不能禁斷雜人,以致闌入,亦難免其責,推考,何如?令曰,依。
又以義禁府言達曰,椒島前僉使崔有泰拿問定罪事,徽旨達下矣。崔有泰時在任所,交代後,依例發遣府書吏,拿來,何如?令曰,依。
又以備邊司言啓曰,黃海兵使李義翼,意外卒逝,莫重閫任,不可暫曠,其代,令該曹卽爲口傳差出,不多日內催促下送,何如?傳曰,允。
副提學趙明履書曰,伏以臣勉策病軀,供職隷院,而精力憊疲,常有僨誤之慮。不意恩命又新,職移論思,脊擔倍重,懼悸冞切。夫三司之官,何官不難?而玉署之長,稱任尤難。玉署之事,何事不難?而新錄之無言,爲尤難。若臣者,不特於言議之地,自劃有素,館錄方有新命,而臣於頃年,一參會圈,其後重遭人言,區區廉義,不可以復當此事。故匹夫之守,以死爲限,人或以爲旣往不必深嫌,而此則不成義理之說也。人言之可嫌,豈有旣往與目前之殊哉?且以公體,見今嘉善·通政,曾經此任者甚多,如臣難冒之人,卽許遞免,回畀無故之人,使之速行,實合事宜也。不然則臣之迷滯,斷無出脚之時,惟日違召而已。一日二日,有傷國體,而臣罪則積如丘山。螻蟻之微,誅戮固無可惜,而於事顧何益哉?抑臣以愚陋無似,猥任天章之編錄,前頭若以此有入侍之命,則將何以處其身耶?若遂不行肅謝,而徑自登筵,則官異兼銜,其違格例大矣。若以未行肅謝,而不得登筵,則編錄淹滯,豈不萬萬惶恐乎?今以本館闕直,召牌再降,隨詣禁門之外,悉陳肝膈之懇。伏願离明,細燭其情地事勢,亟令遞臣副學之任,俾臣有命卽進,得以盡意於編錄,且使館錄不至遷就,公私不勝幸甚。臣無任兢悚祈祝之至。答曰,覽書具悉。卿其勿辭,從速察職。
上在昌德宮。常參·經筵,以代理停。
洪益三達曰,明日國忌齋戒,再明日正日,此兩日,常參,頉稟。令曰,知道。
李達曰,大司憲金鎭商,執義申暻,掌令朱炯离·鄭漢奎在外,持平二員未差。今日以監察茶時之意,敢達。令曰,知道。
鄭翬良啓曰,文信國畵像,遣近侍追配於永柔臥龍祠,三忠同爲致祭事,命下矣。自該曹旣已擇日啓下,何承旨進去乎?敢稟。傳曰,右承旨進去。
洪益三達曰,玉堂上下番俱空,事甚未安。副提學趙明履,卽爲牌招入直,何如?令曰,依。
又達曰,副提學趙明履,一向違召,不爲出肅,事甚未安。更卽牌招入直,何如?令曰,依。
李達曰,右副承旨李應協,同姓孽六寸妹處女李氏身死,服制已行四日,出仕,何如?令曰,依。
兵曹口傳政事,以趙東漸爲黃海兵使。
李啓曰,左邊捕盜大將趙東漸外任代,望單子纔已入啓矣。發巡時限將迫,在前如此之時,亦有他大將兼察之例,何以爲之?敢稟。傳曰,右邊捕將兼察。
又啓曰,左邊捕盜大將,右邊捕盜大將兼察事,命下矣。右邊捕盜大將具善行,卽爲牌招,以爲聽傳敎之地,何如?傳曰,允。
兵曹口傳政事,以張泰紹爲左邊捕盜大將。
李,以兵曹言達曰,今五月二十二日,私奴賣金稱名人,自敦化門入來,差備門外擊錚,極爲駭愕,令攸司囚禁治罪。同門守門將金克成,常時不能禁斷雜人,以致闌入,亦難免其責,推考,何如?令曰,依。
又以備邊司言達曰,黃海兵使李義翼,在任卒逝矣。喪柩上來時,依例擔軍題給之意,分付所經各道,何如?令曰,依。
領府事金在魯箚曰,伏以今日寶座御門,詢問父老,有時原任大臣入侍之命。而臣近來疾病沈淹,殆無少寧之日,寢食全失,咳嗽且劇,元氣澌憊,末由自力趨參,與聞末議,惶悚俟罪。伏乞亟賜譴罷,以肅朝綱,以安私分焉。仍伏念良役之弊,爲數百年生民之痼疾,而竊伏聞聖算定以戶錢,有司之臣,如果磨鍊相當,善爲奉行,則其於民國,豈不萬幸?而以臣愚見,戶錢實有節節難便,反不如結布之猶爲可試。且無論戶結之利害便否,目今癘疫無前,民將盡劉,戶亦大縮,此等大更張大擧措,決非其時。切願聖明,毋爲急速,更加詳愼,徐緩而處之,不勝幸甚。取進止。是日下批答曰,省箚具悉卿懇。所陳者,當下敎于入侍矣。業已許矣,安心善攝。仍傳曰,遣史官傳諭。
知事趙觀彬書曰,伏以臣苟存視息,居然衰病,有時暴症,輒妨陳力,多曠職務,固已難逭於政人之誅,而及遭向日臺抨,臣之病屬天廢,不堪供世,於是乎判矣。蓋臣於太廟親享之日,强策陪從,達夜參班,痰癨猝劇,已難支吾。而時値御駕轉幸毓祥廟,不敢落後,帶痛隨往,到景福前路,馬上氣急,幾乎墮地,遂乃退入太僕公廨,急灌下藥,猶未回甦,竟日叫死,待還宮,始得擔舁歸家,此實一司郞吏之所目見。而備局以徑還請推,臺達繼此聲罪,極其深重,有若臣無端取便,略無嚴畏者然,其所爲言,何如是不根也?噫,臣之七八年遲徊於半世睢盱之中者,亦太久矣。人欲搆臣,不患無辭,臣何足强辨也?所幸者,獲解兩重任,永作一閑漢,得以養殘骸而守窮分也。言者之餉臣,可謂厚矣。乍罷猶云薄勘,特敍別是異恩,遙望雲天,感涕無從,而第恨一病癃廢,酬報無地,他日就木,將爲不瞑之鬼矣。樞府雖係閑秩,亦非在野之臣所可虛帶,玆敢從縣道仰陳至懇。伏乞离明,俯賜諒察,許令刊名朝籍,屛跡田廬,以卒生成之澤焉。臣無任悚隕祈懇之至。答曰,覽書具悉。卿其勿辭,調理上來行公。
禮曹參議尹鳳五書曰,伏以臣以病則有沈痼之勢,以跡則多臲卼之端,心情都冷,從宦無望,向於見職,瀝懇祈免,蓋不獲已。而恩旨不兪,俾速察任,且値雜科,召命洊降,臣旣感抆拭之恩,又迫職事之急,遂不免黽勉冒出,而豈敢爲因仍蹲居之計哉?噫,臣之前後所遭詈誣,罔非可暴之事,而數行辭章,略不槪及者,專出於不復葛藤之意矣。昨見元景夏書本,則其說及臣身處,初頭下語,已非恒調,而至引大賢表謝之語,反以爲我則不忍,直欲驅入於劾賢之科,其所自處,抑將如何耶?誠不足一哂,然其口氣猶前,餘怒耽耽,如臣殘劣,何以抵當?惟有杜門刊跡,爲自靖之道。而矧今宿疾之外,暑感重作,寒熱交攻,水漿亦阻,有必死之徵,無或生之望矣。以此㱡㱡之狀,旬月之間,實難蠢動,當此勤仕嚴飭之日,間間赴衙,亦無其勢,惶悚之極,不知所出。玆敢强疾瀝肝,仰瀆离明之下。伏乞睿慈,愍臣憐臣,特許鐫遞職名,以安私分,以延殘喘,千萬幸甚。臣無任屛營祈懇之至。答曰,覽書具悉。爾其勿辭,察職。
上在昌德宮。常參·經筵,以代理停。
太祖大王忌辰齋戒。
李應協達曰,大司憲金鎭商,執義申暻,掌令鄭漢奎·朱炯离在外,持平二員未差。今日以監察茶時之意,敢達。令曰,知道。
洪益三達曰,全羅監司韓翼謩上送香室祝文紙肆卷,比諸前在紙品,色頗不精,厚亦稍薄,所當退送。而留在見乏,裁折時急,雖不得已捧上,監封之時,亦不無不善檢飭之失。全羅監司韓翼謩,推考警責,何如?令曰,依。
李達曰,卽伏見全羅都事兼海運判官鄭彦忠狀達,則年月上踏印信,外封則不爲着署,其不識格例,矇然封進之失,不可無警責。海運判官鄭彦忠,從重推考,原狀達還爲下送,使之改修正上送,何如?令曰,依。
巳時,日暈。
李應協,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
傳于洪益三曰,注書一員待命,騎馬三匹立之。
洪益三達曰,玉堂闕直,已至多日,事甚未安。副提學趙明履,卽爲牌招。副應敎趙雲逵,校理任,由限已過,一體牌招,推移入直,何如?令曰,依。
以副應敎趙雲逵,校理任牌不進罷職令旨,令于洪益三曰,推考徽旨捧入。
又達曰,玉堂上下番,多日闕直,事甚未安。副應敎趙雲逵,校理任,旣有只推之令,更卽牌招。副提學趙明履,亦爲一體牌招,以爲推移入直之地,何如?令曰,依。
傳于李應協曰,備局堂上詣閤,儒臣持講學冊,同爲詣閤。
李啓曰,新除授左邊捕盜大將張泰紹,卽爲牌招,命召及大將牌·傳令牌,傳授,何如?傳曰,允。
以副應敎趙雲逵牌不進罷職令旨,令于洪益三曰,禁推徽旨捧入。
庚午五月二十三日申時,上御歡慶殿。備局堂上引見入侍時,行戶曹判書朴文秀,禮曹判書申晩,吏曹判書金尙魯,兵曹判書李天輔,吏曹參判金尙星,行副司直趙榮國,右尹洪鳳漢,右承旨洪益三,假注書洪亮漢,記注官沈瑴,記事官趙台命,以次進伏。上曰,注書出去,領府事箚子,南泰耆狀啓,考事撮要持來。臣亮漢,承命出持入。上曰,卿等連直備局,有所料量乎?文秀曰,諸道回關來後,可知矣。上曰,勿論大中小戶,皆以小戶爲準,則似有折衷之道矣。文秀曰,査正廳亦有可考者,故大體則已出假令。而今日大臣入來,故與之商確矣。上曰,此亦連直備堂之效也。卿等若盡散而等待回關,則亦安知査正廳有可考者乎?以大戶一兩半,中戶一兩三錢,小戶一兩欲定耶?尙魯曰,欲以此定之矣。上曰,四民尙不入矣。尙星曰,大臣以爲,殘獨戶全不擧論,則今之大中小戶,日後盡歸於殘獨,不可不慮云。臣意亦然矣。上曰,領府事頃言,四民中亦有稍實者云,而一邊恤四民,豈可一邊徵四民乎?尙魯曰,獨戶雖拔,而殘戶則數多,決不可拔矣。上曰,魚鹽似難處矣。吏判·吏參皆經嶺伯,不久當詳知矣。尙星曰,以漆原漁稅言之,營納爲三百兩,監官所食則近千兩云矣。上曰,勝於僉萬戶矣。文秀曰,漁箭得失無常矣。上曰,欲定收稅官乎?漁船之數,何以周知?尙魯曰,漁船則不敢隱諱矣。文秀曰,漁船到處收稅,故一歲中,或有數十次納稅者。今若立一切之法,旣納一處稅,出標後不使更侵,則漁船皆當自願現屬矣。上曰,統營各營門,將何以支撑乎?頃者韓光肇·李彝章之所達,是矣。一切之法,決不可行矣。尙魯曰,下敎及於統營,臣有仰達者矣。統營則創設之初,元無錢木折給,而只以漁稅經用矣。殿下臨門之日,旣詢良役,又軫海氓,聖意藹然,可謂一擧兩得矣。文秀曰,欲立大法,何拘小弊?尙魯曰,此則戶判言,是矣。殿下旣欲變通良役,又思拯救漁夫,書之史策,有辭萬世,國祚可以靈長矣。天輔曰,臣聞故相臣金尙憲,不食鰒魚云,蓋深知漁夫之殘忍故也。上曰,誰知盤中飧,粒粒皆辛苦者,正謂此也。尙星曰,臣曾經濱海兩道伯,習知海夫殘忍之狀矣。片舟大洋,一遇狂風,則全船渰沒,比比有之,其妻子望海中號哭而已。殿下親覩此狀,則必惻然矣。尙魯曰,海夫以漁爲業,不計冬夏,出入水中,故不似人形矣。上命益三,讀領府事箚子曰,領府事則以結布爲愈,吏判曾聞其議耶?尙魯曰,從兄平日之譏以爲不可,猝然更張,若或不得已而變之,則結布稍可云,而此亦知其難行,故初無料量之事矣。上曰,領府事之不欲更張,予亦知之矣。如是故吾曾不下手矣。他無善策,故不得已爲此耳。若論結布,則一結當捧幾疋。尙魯曰,臣之先臣則定之以一疋半矣。尙星曰,臣有區區所懷,敢達矣。臨事而愼,好謨而成,聖人之訓也。顧今良役變通,實爲大擧措,若善成則宗社萬世之基,而少誤則國家安危,判於毫忽之間,可不懍然乎?臣意亦與原任同矣。田結則皆入於豪右之家,作者本無結,似無隣族之侵。而至於戶錢,則鄕民之無依者,流遷無常,朝東暮西,一式年之間,戶口自當大縮,守令必欲充前式年戶數,則勢將侵責於隣洞,此與良役之弊,何以異哉?然結戶布間不可預度,毋意毋必,聖有其言,臣等十分磨鍊,萬無掣礙之端,然後質疑於大臣,稟裁于聖上,奉令承敎,始可擧行,是臣夙夜區區之望也。旣有所懷,故敢達矣。上曰,卿頃亦有所達矣。予於此,曾不下手矣。今此大擧措,豈全無弊?至於忠質文,皆有弊矣。意必之言儘好好。今日召見卿等,外人必以予爲太促矣。天輔曰,吏參意必之言好矣。而洪啓禧所達,惟斷乃成云者,尤切實矣。上曰,洪啓禧之言誠是,而無固必之心,其心可嘉矣。口布·游布,決不當行,故捨此而取戶布,此外則雖諸葛亮復生,更無好策矣。榮國曰,王者爲治,莫如租庸調,隨時變革,不外於此三者。王安石雖不足言,而其靑苗之法,亦依倣於此矣。天輔曰,初則諸臣出去,茫然不知端緖矣。今則料量,已八九分庶可爲矣。至於掣礙處,則惟在節目間詳愼耳。尙魯曰,兵判掣礙之言,亦有意見矣。上曰,結布卽吏判世守之論,而今此戶錢之議,不爲立異者,亦知結布之弊而然矣。予非欲速也,時乎時乎不再來,如是而若中止,則是欺吾民也。尙魯曰,臣若的知結布之至勝,則雖終始陳達,期於蒙允,而果有大段掣礙處,故如是,而必先計海民之數,以料量經費,然後可爲矣。天輔曰,殿下先以海氓之保恤爲心,勿專意於經費,則聖德事也。上曰,戶錢則惟斷乃成爲貴,而除弊則在於節目之詳愼也。榮國曰,俄者金尙星有所達,聖意無乃以是而然疑於結戶之間乎?上曰,不然,吾豈輕變前見也?尙星曰,此等大議論,不必苟同。而同異可否之間,十分商確,異意爛漫同歸,則不害爲大同之論矣。上曰,此言誠好矣。戶判必以小戶一兩爲過矣。晩曰,古人之以二疋定式,亦有竟見,一兩豈過乎?文秀曰,此擧欲救良役之弊,而小戶定以一兩,則數十年之間,必有大弊。無異良役,擧將流散,豈不可矜乎?益三曰,臣是承宣,何敢與廟謨之末?而戶判言誠是矣。文秀曰,臣之一兩爲過者,欲作法於涼,而諸臣之意,必欲銳意行之矣。小戶一兩,則年年散亡,將有侵及隣戶之弊矣。民間疾苦,無如臣之習知者矣。鄕民之殘疲者,一村之辦一兩,亦難矣。榮國曰,誠如戶判言矣。文秀曰,不信臣言,請遣御史而廉問。上曰,何必遣御史?尙魯曰,持貳則事不成,若欲以四五錢爲式,則初不如不行,小戶一兩,可謂作法於涼矣。天輔曰,戶判過慮矣。上曰,小殘戶四五錢,可以充數耶?文秀曰,各樣各色磨鍊後,可知矣。榮國曰,雖如此,而皆以一兩爲準,可減者減之,可存者存之,然後可以料量行之。不爲則已,減一兩則決難行矣。上曰,口錢則不可行矣。李應協曾有所達,其意慮名分之紊亂,其言是矣。口錢則紊亂尤甚矣。仍下敎曰,予在潛邸時,聞奴婢織置貢木,等待而不敢犯用云,誠甚殘忍殘忍。文秀曰,今此諸臣可否之論,皆是局外之言。諸道回關來後,戶數可知,軍摠可知。相議査正,精修文書,然後面目始露矣。上曰,戶數都摠幾何?文秀曰,八道戶數合爲一百七十萬,除西北道·兩都·濟州,則爲一百三十萬戶矣。其中必有虛戶,而殘·獨亦多矣。尙魯曰,魚鹽則終難摸捉矣。上曰,魚鹽之當經費,極殊常矣。榮國曰,軍制秩若有餘,則以補經費秩,何如?晩曰,魚鹽當於經費則好矣。而雖或不足,不可以軍制秩添補矣。此則嚴立其界限,然後可矣。尙星曰,禮判言是矣。上曰,豈可以軍制秩入於經費秩乎?此則決不可爲也。備堂皆就坐。文秀啓曰,以鑄錢事有可仰達者矣。今此鑄錢,勿論戶曹賑廳各軍門,若各開鑄,則各處貿銅之時,銅價必有刁騰之弊。設都監,同鑄於一處,則必無此慮。故議于左右相,則設都監甚當云,領相則無妨云,何以爲之乎?尙魯曰,使戶曹·賑廳先鑄,似宜矣。上曰,都監則似張大,名曰鑄錢廳,而戶曹·賑廳,同鑄,可也。出擧條文秀曰,新鑄錢制樣則倣漢五銖,比之今錢,郛郭狹而厚,制樣則極妙,已出一本,後日入侍,當持入矣。上曰,今錢則何以爲之耶?文秀曰,限數年與新錢竝用,自癸酉年爲始,禁舊用新。則其前民間藏蓄之錢,自當盡歸於戶曹,戶曹鑄爲新錢,則此易錢之規,而舊錢不爲無用之物矣。上曰,事之更張甚難,諸臣意何如?晩曰,新制雖妙,仍舊無妨。尙魯曰,與舊錢竝用無妨。天輔曰,錢貨之弊,在於藏蓄,易錢則自當流行,今欲易錢,非異其制樣則不可也。尙星曰,臣得見新制,勝於常平通寶矣。上曰,何以名之?文秀曰,將欲稟定錢名矣。榮國曰,臣常以爲小錢甚好矣。歷代錢貨,變革無常,而漢之五銖,最爲適中,新制亦如五銖誠好矣。斷行,可也。然更貨至難,更議大臣而行之,似好矣。鳳漢曰,易錢之議,不欲使舊錢藏蓄,預布易錢之令,勿使藏蓄,可也。上曰,我國令甲,屢變無常,在上者先立紀綱,然後可行。文秀曰,寧越·忠州,皆有銅穴,而忠州之銅甚好,欲設銅店,採取鑄錢矣。上曰,設店,何如?益三曰,臣曾爲忠牧,詳知之。我國之銅,鎔鑄爲難,而此則甚易云矣。尙魯曰,採取鑄錢無妨矣。上曰,大臣入侍,更達,可也。命申晩進伏。傳于洪益三曰,君之諱日,臣豈敢聽樂?祭昭王之臣,昭王諱日,豈忍聽樂?此後三皇諱日,凡軒架鼓吹擧行者,竝勿擇事,分付儀曹。出榻敎上下敎曰,勿出朝報,可也。益三曰,臣再明日,奉命進去於永柔臥龍祠矣。祭文尙未製下,故敢達矣。上曰,已製下矣。諸臣仍退出。
上在昌德宮。常參·經筵,以代理停。
太祖大王忌辰。
李達曰,明日常參,取稟。令曰,停。
李應協達曰,大司憲金鎭商,執義申暻,掌令朱炯离·鄭漢奎在外,持平二員未差。今日以監察茶時之意,敢達。令曰,知道。
洪益三達曰,玉堂上下番俱空,已至多日,事甚未安。副提學趙明履,卽爲牌招入直,何如?令曰,依。
李達曰,副提學趙明履牌不進推考徽旨,才已捧入,而玉堂闕直,已至多日,事體極爲未安。更卽牌招入直,何如?令曰,依。
自未時至酉時,日暈。
上在昌德宮。常參·經筵,以代理停。
成範錫達曰,明日常參,取稟。令曰,停。
李應協達曰,大司憲金鎭商,執義申暻,掌令朱炯离·鄭漢奎在外,持平二員未差。今日以監察茶時之意,敢達。令曰,知道。
藥房提調臣趙載浩,副提調臣鄭翬良啓曰,日氣漸熱,伏未審此時,聖體調攝若何?而眩氣一向差勝乎?前劑入湯劑,已盡於昨日,今當加劑以入。而臣等依下敎率諸御醫,趁早入診,詳察聖候,爲宜矣。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣。予則一樣矣。
大王大妃殿·中宮殿·賢嬪宮,藥房口傳問安。答曰,知道。
下直,甲山府使韓啓震,神光僉使安就一。
備忘記,傳于李應協曰,今下弓矢,神光僉使安就一處給送。
洪益三啓曰,臣益三以三忠致祭事,今方下直出去矣。擇日在初二,臣行可以及期馳進,而遠外事勢,有不可知,且有雨意,在前若此之時,例有預備日子矣。分付該曹,加擇一日,以盡十分愼重之道,何如?傳曰,允。
令于李應協曰,大臣·備局堂上引接。
傳于李曰,東宮入對,大臣留在。
傳于李曰,藥房入診,大臣同爲入侍。
洪益三達曰,玉堂上下番俱空,已至多日,事極未安。副提學趙明履,卽爲牌招。副修撰金陽澤,自鄕上來云。一體牌招入直,何如?令曰,依。
以副修撰金陽澤牌不進罷職令旨,令于李應協曰,推考徽旨捧入。
又達曰,副提學趙明履牌不進推考徽旨,今方捧入,而玉堂闕直,已至多日,事甚未安。更卽牌招入直,何如?令曰,依。
李,以侍講院言達曰,明日師相見禮時,宮官不可不備員。輔德申暐謂有情病,連呈辭單,不爲行公,卽爲牌招。弼善·兼司書·兼說書有闕之代,令政院稟旨,以在京無故人差出,待下批仍卽牌招,以爲備員進參之地,何如?令曰,依。
傳于南泰溫曰,政事,當日爲之。
吏批啓曰,新除授驪州牧使李存中戶奴呈狀內,矣上典素患痰癖之症,轉益沈重,旬月之間,萬無回甦之望,斯速入啓處置云。實病旣如此,則曠官已久,民事可慮。不可等待其差愈,依例罷黜,何如?傳曰,允。
有政。吏曹判書金尙魯進,參判金尙星病,參議尹光毅病,左承旨南泰溫進。兵曹判書李天輔病,參判徐命九病,參議金相紳病,參知曺命采入直進。吏批啓曰,臺諫及春坊闕員,今當差出,而擬望之人乏少,相避外任,竝依,何如?傳曰,允。
以成範錫爲右承旨,兪彦國爲司諫,李重祚·尹勤爲持平,尹東星·沈鏽爲正言,尹志泰爲弼善,兪彦民爲兼司書,洪鳳漢爲戶曹參判,李命坤爲左尹,李益炡爲同義禁,趙榮國爲大司成,南泰良爲判決事,閔百昌爲掌樂正,姜潤爲穆陵別檢,李廷鎭爲工曹佐郞,金履遠爲禁府都事,權儆爲豐德府使,蔡膺一爲比安縣監,南鶴宗·鄭景瑞·李廷重爲兼春秋,尹植爲護軍,曺命敎·鄭夏彦爲司直,洪亮漢爲司正。
兵批啓曰,羽林衛將朴台炡,素患痰癖之症,近又越添,時月之內,萬無起動之勢,斯速啓遞云。宿衛領軍之任,不可曠日虛帶,內禁衛將朴載河所帶宣傳官,旣是緊任,則領軍之職,有難兼察,斯速啓遞云。事勢如此則不可兼察,竝今姑改差,何如?傳曰,允。
李應協,以侍講院言啓曰,本院官員承令,王世子繼講冊子,問議于師傅及諸賓客·贊善,則師領議政趙顯命以爲,以先儒所定讀書次第觀之,讀詩經後,禮經次之,書經又次之。然書經自是帝王治天下之大經大法,不可不先講,詩經畢講後,以書傳繼講爲宜云。傅左議政金若魯,右賓客金尙魯,與師議同,左副賓客李天輔以爲,書經卽帝王家治法大本,則恐不可以先儒讀書次第,一例論之,詩經旣畢講,則似當以書經繼之云。贊善沈錥以爲,今此繼講冊子詢問之令,又及於螻蟻賤臣,不勝惶恐之至。如臣蒙無知識,何敢猥與於末議?而第伏念詩經畢講後,次第當及書經。夫精一執中,自是心學之淵源,學者以此爲第一義。伏況帝王家學問,不以二典三謨爲可法,則其治皆苟而已。蔡氏書序曰,二帝三王之道,本於心,得其心則道與治,固可得而言矣。求心之要,舍是書何以哉?區區妄自附於斯言,諸臣以書經繼講之議,無容他說。臣方疾病危死,言不知裁,伏地惶悚而已云矣,敢啓。傳曰,已下敎矣。
又以侍講院言達曰,明日師相見禮時,宮官無以備員,事甚未安。輔德申暐書批已下,兼文學金陽澤旣有只推之令,竝卽牌招,以爲備員進參之地,何如?令曰,依。
又以侍講院言達曰,前頭繼講冊子,不可不預備待令,五子近思錄及宋鑑,依四書·通鑑例,令校書館以鑄字印出之意,分付該曹,何如?令曰,依。
又以禮曹言啓曰,因政院啓辭,臥龍祠三忠致祭擇日,分付該曹,加擇一日事,允下矣。卽令日官推擇,則來六月初四日爲吉云。以此日推移擧行,何如?傳曰,允。
又以兵曹言啓曰,禁軍來秋冬等錄試射,今月二十六日設行於慕華館事,已爲啓下矣。判書臣李天輔,直宿備局,令別將依例代行,何如?傳曰,允。
又以奉常寺官員,以都提調提調意啓曰,東籍親耕田所種大麥打作,則所出八石九斗之意,敢啓。傳曰,知道。
南泰溫,以戶曹言達曰,依令敎,判府事閔應洙自己巳二月至十月合九朔祿俸,更爲輸送于本家,則以爲,連爲陳箚力辭,終不敢祗受云。祿俸又不領受,何以爲之?敢稟。令曰,令倉官更爲輸送。
李應協,以禁衛營言啓曰,本營敎鍊官有闕代,依節目以千摠所旗牌官陞差,其代,以軍兵中取才居首者,塡差之意,敢啓。傳曰,知道。
又達曰,輔德申暐,兼文學金陽澤牌招事依下,而闕門已閉,待明朝出牌之意,敢達。令曰,知道。
京畿監司狀達,判敦寧李箕鎭病重上去不得事,令于李曰,卿其勿辭,從速上來事,回諭。
輔德申暐書曰,伏以今臣所叨職名,古所謂諭德之任,豈有一分稱塞之望?而猶且黽勉承膺者,徒以出疆往役之餘,逖違銅龍。區區犬馬之忱,願切离光之復襯,因仍蹲據,以至多日。而進對講讀,效蔑襪線,退省才分,愧深空疎,雖微情勢,思所自處。而頃者洪樂性,謂有院中之嫌,避遞宮銜而後已,其曰不可作僚者,必指臣而言。顧臣無似,本不足有無於顧問之列,而以臣之故,失此眞講官則誠爲可惜。在臣私義,有不可獨自晏然者,尋單祈免,逡巡退處,而喉司不諒,登徹路阻,當遞未遞,虛縻是懼。今又本院稟請,召牌狎臨,而難進之義,如右所陳,目下情病,亦係危惡,雖欲怵畏義分,冒沒趨走,而有不可得矣。玆敢隨詣,拜章徑歸。伏乞离明,俯賜諒察,亟許鐫削臣職,以安賤分。仍得及時調治,以尋生路,不勝萬幸。臣無任屛營祈懇之至。答曰,覽書具悉。爾其勿辭,從速察職。
平安監司李宗白書曰,伏以臣瀝盡肝膈,屢煩拱籲,前後瀆擾,罪合重勘,而猶且至再三而不知止者,是豈可已而不已也哉?誠有萬萬不得已者存耳。念臣風痺宿疾,輾轉沈痼,首尾已三閱月矣。軀命存亡,固不敢自恤,惟是道內民事,實有所哀痛者。目今大賑垂訖,毒癘復熾,村閭之間,杼柚殆空,郡邑之報,死亡相續,一路生靈之元氣,奄奄若垂盡之人,哺乳接濟之道,拊循存恤之方,尤宜十分用力。而臣方寄命床笫,長日昏涔,雖欲抖擻精神,殫竭駑鈍,以少塞一日之責,其勢誠末由矣。如是而尙且蹲仍,終至於誤民事而僨重寄,則臣雖萬死,亦何以贖其辜哉?噫,名藩按察,仕宦之至榮,效力夷險,臣子之常分。臣以無似,濫蒙洪造,受命西來,已過周歲。恩深養母,旣伸烏鳥之至情,念切報國,期殫犬馬之微誠。苟非疾病之至難强,公務之大狼狽,則獨以何心猥瀆睿聽,自納於干冒之誅耶?情窮勢蹙,又煩鳴號。伏乞离明,俯垂矜諒,亟令鐫削臣職,仍勘臣罪,以肅朝綱,以安私分,不勝幸甚。臣無任屛營祈懇之至。答曰,覽書具悉。卿其勿辭,調理察職。
開城留守黃梓書曰,伏以臣以罪則無倖免之理,以情則有必遞之義,而再煩籲呼,一例寬假,溫批洊降,輒令察任。臣於是愕眙失圖,惶恐震越,殆不知置身之所也。冒瀆是懼,縮伏有日,而處分未下,迫隘轉甚,又不得不仰首哀鳴,臣尤死罪。竊伏念臣有積病垂死,無寸長可取,猥叨重任,已知爲狼狽之地。而仰感殊恩,不敢出辭巽之計,經年冒據,觸事昏憒,果然蚊負力盡,蠡測見短,畢竟僨誤,自速罪戾,負大朝簡寄之恩,乖微臣報效之誠,俯仰慙靦,死有餘罪。固知邸下寬仁,不忍遽加譴斥。而今者以臣之故,郞僚旣已坐罷,臣反晏然自掩,因仍苟蹲,則天下寧有如許廉恥乎?椽屬指點,看作五日京兆,身名僇辱,徒貽四方駭笑。臣雖欲感激遲回,以圖後效,已不可得矣。目今癘疫日熾,撫摩方急,而泥首俟譴,曠廢公務。殿最當前,封進有期,而釁累在身,不敢擧行。若不及時變通,則臣之私義兢蹙,姑無論若其壞民事而傷國法者,尤是臣難赦之罪,而在朝家亦爲無窮之弊。百爾思量,惟有一遞,可以兩得於公私也。且臣伏見京畿監司柳復明上書,以臣爲顯有不平底意,又以爲何嘗一毫相關於守臣?而必如是强引。臣於此始則瞿然,繼以一笑也。臣之前後陳章,皆出自引之義,專無尤人之意,今可按覆而知,則不平云云,其亦淺之爲知臣者。而至於請得穀物,領民分給者,臣實主張指揮,而郞廳不過奔走奉行耳。若謂無關於守臣,則又安用守臣爲哉?臣旣得賑廳之所劃,取本官之所許,則設或有未盡周詳,何至於過生疑慍?若不能遣諸胸中,亦何不直斥臣身?而初旣發移乙之怒,今又爲抑揚之言,乃曰經歷吾之管下,爾何必强引云者?其亦薄之爲待臣者也。然莫非臣自取,顧何足切切然相辨也。雖尋常私事,與人共爲,若末後僨敗,不宜獨免。況忝爲守臣,而臣所自作之事,歸罪於下僚,終不思所以自處者,此何等賤行,而臣豈忍爲此乎?只願早伏當被之律,以存重事面慮後弊之意而已。臣之痰疢宿疾,已作末疾,不分寒暑,喫盡生受,此實通朝之所共知也。自有此事,一倍添劇,臍癖之衝亘竟日,喉喘之咆哮窮夜,奄奄床簀,實有死歸之慮。韓愈所謂抑而行之,必發狂疾者,正爲臣今日道也。伏惟离明普照,萬物咸遂,今臣蹤跡之臲卼如此,疾病之危痼如此,而獨未蒙矜憐之恩,跼天蹐地,無所因極,疾痛之極,不暇緩聲。伏乞睿慈,俯加諒察,亟賜鐫遞臣職名。仍令重勘臣罪犯,以爲當官誤事者之戒,不勝萬幸。臣無任兢惶踧踖,席藁待罪之至。答曰,覽書具悉。卿其勿辭,察任。
校理任書曰,伏以臣母病積日淹篤之中,臣兄遽爾喪逝,悲哀焦灼,中腸交戰,日前違召,誠出於萬萬不獲已。只推之令,下於格外,繼而有洊牌,且大朝持講冊入侍之敎,承聞於隨詣之路,分義所在,不顧情私,齋潔入直之意,至煩微稟。而昨過成服,又已經宿于外,欲待門鑰之開,卽爲就直矣。臣母病素抱痼疾,寧日常少,數年之內,疊遭喪慼,情事酷篤,氣血銷鑠。向者關格之後,又復落下數層,眞元之澌綴,尤無可言,雖使善加調將,難望其遄復。而一自哭臣之兄,痛冤繃積,神息迷亂,勺水之不入口已五日。卽問夜來,呼號過度,仍致昏窒,多時不醒,症形十分危急。臣心神飛越,不能自定,方自齋宿之所,直歸病側。此實由於情理之甚迫,而若其慢蹇之罪,死無所逃。玆敢忙陳短章,仰暴至懇。伏乞离明,亟降威罰,竝行刊削職名,使臣得以任便救護,少伸人子之情,千萬幸甚。臣無任屛營祈懇之至。答曰,覽書具悉。爾其勿辭,救護母病。
庚午五月二十五日辰時,王世子坐時敏堂。大臣·備局堂上引接入對時,左議政金若魯,右議政鄭羽良,行戶曹判書朴文秀,行司直具聖任,禮曹判書申晩,吏曹判書金尙魯,兵曹判書李天輔,吏曹參判金尙星,行副司直趙榮國,右尹洪鳳漢,右副承旨李應協,假注書洪亮漢,事變假注書鄭彦暹,記事官李儁徽·趙台命以次進伏。大臣前伏。若魯曰,數日來日候極熱,夜來蒸鬱尤甚,氣候,何如?令曰,無事矣。大殿氣候,何如?令曰,一樣矣。大王大妃殿氣候,何如?令曰,一樣矣。中宮殿氣候,何如?令曰,一樣矣。若魯曰,當此極熱,日御書筵,不瑕有傷,而無失汗之候耶?令曰,無大段失汗矣。羽良曰,古之三公,卽保傅之任也。傅者,傅其德義保者,保其身體。臣等忝在保傅之職,雖時時入對而不敢瞻望,故不知神色之如何。許令仰覩,何如?令曰,依。若魯曰,臣前者出入書筵時,見邸下頻進茶飮矣。近來則何如?令曰,一樣矣。若魯曰,茶飮不宜頻進,當暑飮冷,助痰,甚矣。且夏之所傷,冬必發作,不可不愼。羽良曰,天時炎熱則生泠自然易進,至於眞瓜·西瓜之屬,雖甚爽口,過進則必多受傷,宜撙節。而此等物,切不可調氷而進御矣。若魯達曰,此乃江華留守金光世狀達也。以爲枳實,雖有湖南卜定之令,初不定數爻,故無以繼植。令廟堂定其數爻,俾爲繼植之地。橡實,分定峽邑,以爲廣植沿海鎭堡,俾有成效之地爲請矣。枳實旣有分付於湖南,橡實本非難得之物,本府或文移往復,或從便覓得。着意廣植,不無其道,何必至煩稟旨?不拘細瑣,定數分定乎?自本府申飭擧行之意,分付,何如?令曰,依爲之。出擧條又達曰,頃因江都反庫御史洪樂性書啓,倉舍修補事及鋪板次第修排事,覆啓,分付矣。觀此江華留守金光世狀達,則以爲,倉舍修補時,有自惠廳分定嶺西之規,鋪板亦有常平廳措備下送之事,又或有安眠·長山兩串擇伐之令,請令廟堂稟旨指揮矣。曾因前前守臣所請,爲倉舍修補及鋪板,特許關東木物矣。其後江都以未及流下之木物,許賣於戶曹。而關東道臣,不許流下,報于備局,故勿令戶曹買用矣。其時請得木物尙在,而欲賣見防,則此木物足可取用。又請指揮,事甚未安。斯速修補後,擧行形止報本司之意,分付,何如?令曰,依爲之。出擧條又達曰,褒貶是考績之政也。其法嚴明,而近來解弛,甚矣。來月十五日,卽上前開坼之期也。前後申飭非一,而每有過限之弊,其所考績,亦不嚴明,更爲申飭於諸道。而非但外方,京各司殿最,亦然遷就過期,仍至蕩滌,亦涉未安。小各司皆屬於六曹,申飭六曹,使之限前擧行,各司亦爲申飭,何如?令曰,依爲之。出擧條羽良達曰,良役實爲生民之巨弊,大朝淵然遠覽,特命以戶役變通,德意之厚,迥出千古,孰不欽仰感激乎?民戶中大中小殘獨,必須一一區別査出後,方可分排磨鍊。故分付漢城府,五部帳籍,使之考出,則今日始爲考來。而京城戶口中,大中戶當爲數多,小殘獨戶當爲數少。而以京兆考出所報觀之,則殘戶至於一萬八千餘戶,大中戶則僅過二千餘戶。此必其時堂上慢不照管,郞廳則一任下吏之幻弄,至於如此,事之寒心,莫此爲甚。籍法體重,不可不嚴勘。當該磨勘首堂罷職,該色京兆郞廳及五部監蕫官,爲先罷職,何如?令曰,依爲之。出擧條羽良曰,臣前後屢入筵中,而不敢仰問矣。因講官所傳,伏聞睿學近益將就,臣等不勝欽仰矣。亢炎方酷,雖難孜孜,而淸朝向夕,殿角生涼,神氣淸明,邸下必引接宮僚,克勤講讀,甚宜矣。令曰,當依爲耳。羽良曰,卽今講官皆得人,而黃仁儉·李彝章,最善於進講,邸下勉留此數人於春坊,頻頻召見。講討不懈則必多所益,古亦有合意講官勸留之事矣。臣等伏聞大朝下敎,則邸下時覽雜書云,旁通博觀,無所不可,而學問之工,自有先後矣。性理大全,通暢易曉,山川風俗,是非得失,理氣心性之說,罔不備載,若觀是書,則智慮長而識見通矣。是書不必速覽,潛心玩究,則其味甚長。而修身正心,皆從此中做出矣。且朱子語類,初頭則雖似艱澁,而其下亦便覽看。邸下先看此兩冊,何如?令曰,當依爲耳。若魯曰,近來則無所作乎?令曰,近無所作矣。若魯曰,不必全廢,時或吟詠無妨矣。五子近思錄甚好,每於書筵之暇,間間披覽,而或日看三四丈,或日看四五丈,則極有裨益矣。此書則國家治亂,時君善惡,備論無遺。至於監戒處,尤宜留心矣。羽良曰,人非堯·舜,皆有病痛,其爲病痛處,人所不知而己獨知之矣。邸下靜而思之,如有一毫不善處,惕然改圖,不可須臾放忽。心者出入無時,宜着意於向裏工夫,不爲七情所動,然後德業日就,是臣區區之望也。若魯曰,邸下淵默凝嚴,絲綸不煩,是固人君盛德事,豈不猗歟?然而開發之道,似不足矣。君臣如天地,天地不交則萬物不遂。君臣相交之道,莫如酬酢,邸下宜於書筵,與講官討論酬酢,無慳絲綸宜矣。淵默太過,則臣恐講官之情志,不能上通矣。又曰,領相以脚氣難於行步,故不能入參,臣等以草草數丈狀達,持入稟定,非國無事矣。三司今日亦不參,誠慨然矣。臣等不惟不能蕫率,只見侮而已。此莫非臣等之罪也。鄭漢奎則除拜未知幾月,而每以在外懸頉,雖曰其父有病,而尙不膺命者,此亦紀綱之所在也。諸臣仍退出。
庚午五月二十五日午時,上御歡慶殿。藥房入診,左·右相同爲入侍時,左議政金若魯,右議政鄭羽良,提調趙載浩,副提調鄭翬良,記事官南鶴老,記注官沈瑴,記事官趙台命,醫官金應三·玄起鵬·金壽煃·鄭行謹·李廷德·李道吉進伏訖。若魯進曰,數日來,日候無異盛暑,聖體若何?上曰,日熱如此,故眩氣無減矣。若魯曰,膝部挾疾之症,何如?上曰,亦無所減,故不能安坐矣。若魯曰,大王大妃殿氣候,何如?上曰,安寧矣。若魯曰,王世子氣候,何如?上曰,安過矣。載浩曰,嬪宮氣候,何如?而劑進金匱當歸散,連爲進服乎?上曰,時時進服矣。載浩曰,賢嬪宮症候,何如?上曰,終不快愈,漸至瘦瘠,可悶矣。若魯曰,令醫官入診,何如?上曰,唯。應三診畢曰,左三部和緩,右三部平順,脈候大體甚調匀矣。起鵬診畢曰,脈候左三部甚安靜,右三部亦平緩矣。壽煃等以下診畢後,所達之言,與應三等略同。載浩曰,日氣雖向熱之時,湯劑時時進御,何如?上曰,日熱之時,何以進服湯劑乎?若魯曰,今年日熱,比前尤甚矣。上曰,日旱如此,故初炎益不堪矣。羽良曰,北道則以雨水,牟麥有害云矣。上曰,醫官先爲退去,可也。應三等以次退去。載浩曰,湯劑以姑停書出乎?上曰,以姑停書出,可也。湯劑有劑置者耶?載浩曰,已爲劑置矣。上曰,然則入之,可也。若魯曰,歡慶殿甚狹窄,有欠納涼,恐非人君調息之所矣。人君有過度之事,則臣等當引君當道。而殿下有忽於調攝之道,則臣等當以保護之道仰達,此亦引君當道之義矣。上曰,此殿雖當盛暑,不甚熱矣。羽良曰,高坐而後,不至甚熱,而亦有得於堂階之義矣。卽今日熱如此,時御龍床交椅,而引接臣隣,則非但有益於聖體,亦有益於體貌矣。上曰,召見卿等,而僅得强起平坐,何可以高坐於交椅上耶?龍床有鋪板,故甚不便於安坐矣。上曰,卿等進前。大臣以下進伏。上曰,査正廳謄錄考見乎?若魯曰,諸備堂今方會宿於備局而考出矣。上曰,靈城之言,卿等聞之乎?五錢四錢三錢之說,甚好矣。若魯曰,如是小定則不得相當矣。上曰,予謂靈城,以爲臨門下詢者,不過戶·結布,而如過此數則亦難爲之,終無善策矣。靈城以爲,至一兩則皆是云,其言然矣。麗末戶布之弊,亦不過如斯。一兩辦出,不其難乎?若魯曰,使以一兩五錢納布,則或有納布者,而以一兩納布,則必無納布者矣。羽良曰,籍法近甚解弛,故小朝次對。京兆首堂及當該郞廳,竝請罷職矣。上曰,近來籍法如是疎漏,殊可慨也。羽良曰,今此大變通,雖出於聖上恤民之盛意,而乍卒間有難設施,但當堅定聖意,毋撓浮議,一委主事之臣,而勿責其速成,宜矣。上曰,金尙星以爲,唯節乃成,好謀而成,其言善矣。我國之事,不爲蕫飭則無可爲之事矣。魚鹽盡歸經費,雖甚重難,而此亦出於唯節乃成矣。羽良曰,三百年流來之事,一朝盡歸於經費,亦甚難矣。上曰,靈城以爲,自京收合後,分給各宮家·各衙門爲好云,其言亦善矣。若魯曰,殿下臨門下詢者,出於爲民之至意,故外間不有他議矣。若自臣等仰請,而欲行戶布,則外議必紛紜,以爲王安石復出,而疏章沓至,雖戶判,動於浮議而不能爲之矣。上曰,卿言是矣。若魯曰,勿論戶布·結布,以五錢爲定,則必有不足之慮。自下磨鍊而後,自上裁定,宜矣。上曰,予以靈城甚通透矣。定例時以爲,從優磨鍊爲宜云,其慮甚長遠矣。左相五錢太少之說,亦有意見,節目講定後,自可知其不足與否矣。若魯曰,戶判未及細量,而徑先以五錢,仰達矣。雖以汰冗官合州縣爲言,其所減省爲幾何耶?上曰,漁鹽一節,猝然變改,日後沮戲者必多矣。若魯曰,殿下不爲而更待何時耶?太宗大王,修築都城而貽燕後昆,其規模宏遠矣。上曰,今此安坐之室,皆是舊殿,嗣王爲之則必難矣。若魯曰,以戶役合於身役,則不無逕庭之事。外方軍兵名色甚多,至有進奉駄價軍,如此之弊,不可勝言。軍需所用,充數不難,而至於經費,最難矣。上曰,經費不可越送於軍需,軍需亦不可越送於經費矣。漁鹽之利,不可充數於經費耶?若魯曰,漁鹽之利有得失,不可知其多少矣。載浩曰,卽今良役,爲國痼弊,臣豈無料量?而終無萬全之策。無明日知見,則不爲議論,是爲扶助。故臣於此事,泯默以至于今矣。若魯·羽良曰,趙載浩甚通透,作事亦細密,共與講確,則必有其效矣。趙載浩曰,此事若成,則必有陰德於子孫,而終無善策。欲爲講究,則千頭萬緖,如蠶絲牛毛,何以着手於其間耶?臣以內局提調入侍,保護之任,臣不敢辭。而至於此事,臣何敢當也?上曰,善爲此事,則其效必勝於八味湯矣。羽良曰,聖敎如此,載浩何敢更爲過辭乎?上曰,備堂趙載浩,同爲直宿備局,講確良役。出傳敎載浩曰,聖敎至此,敢陳所懷,凡事自昔所有之弊,慣於耳目,而新生之弊,甚於舊弊,則甚有難處。更有加徵於民,則初不如舊法之不更也。今殿下奮發有革弊之意,此三代盛意也。在下者若善革其弊,則實有陰德於子孫矣。臣聞主事者之言,盡減軍役,而經費則以漁鹽充數云。比如作舍新道則易於經營,而重修弊舍,則其材必有不足之患。以經費條目言之,千枝萬葉,不勝其紛然。如欲隨處釐正,則其弊漸生,莫如略有舊規,而稍變其制矣。當初若不優定,則欠縮之後,必至加賦,此路一開則是欺民也。不爲從頭至尾,爛漫料量之前,終難下手矣。上笑曰,趙載浩與予同矣。予當事則增氣。俄見其俯伏時,似無氣矣,今聞其言,果有氣矣。載浩曰,全減軍布則必有末弊。減其一疋而其不足之數,以戶布充數,似好矣。上曰,如此則不過解渴矣。載浩曰,漁利有得失,鹽利有不可恃,何可以此爲經費之資乎?中原則鹽利不少,而我國則鹽利甚少矣。上曰,叔姪所見異矣。領相以爲,我國漁鹽之利,勝於中原云矣。羽良曰,金錫胄戶布可行之說,不無意見,到今可行者,莫如此法矣。若魯曰,戶籍査出其虛實,然後可以議之矣。上曰,今則如是板之勢,不可中止矣。金錫胄以後,軍門之數甚多,守禦·摠戎兩廳,皆加設者矣。若魯曰,守禦廳軍兵之弊,亦不少矣。上曰,備局直宿,今至八日乎?古語曰,久爲直宿而無子云。今若久爲直宿,善爲講究,則必有陰德於後,而無子者將有子矣。羽良曰,戶錢磨鍊,必先知戶口大中小殘病後,可以分排,故使京兆爲先考出。丁卯式帳籍以來,則京中戶口,旣多落漏,而殘戶至於一萬八千餘戶,大中戶量過二千戶。此是戶籍時,堂上則慢不照管,郞廳及監董官,一任下吏之幻弄,以致如此,萬萬駭然。故今日小朝次對,以此仰達。請罷其時堂郞及五部監董官,旣令從之矣。今年戶籍尙未畢役,如有合戶·落戶·人口漏落之弊,則各別重勘宜當。以此嚴飭,分付於京兆五部,何如?上曰,依爲之。出擧條羽良曰,左尹尹植年老,難任職事,許遞,何如?上曰,依爲之。上曰,左尹尹植許遞。出榻敎上曰,政事,當日爲之。出傳敎上曰,承旨有闕之代,以在京無故人擬望。出榻敎上曰,參覈使狀啓見之乎?若魯曰,臣皆見之矣。上曰,査事極順,可幸矣。若魯曰,黃海兵使趙東漸,當催促下送。而昨日以再從兄弟竝爲兵閫,與本道監司,有所嫌避,與本道水使,爲親査引嫌,呈狀請遞,故竝不當引嫌之意,論理題辭矣。今日又爲呈狀,而聞海伯爲臺諫時,以捕將事,請罷趙東漸之父,而措語無甚緊者云。公朝私嫌,前後申飭,何如?而連爲呈狀,不卽辭朝,事體極爲未安。趙東漸,從重推考,催促下送,何如?上曰,武臣事體有間,則以嫌請遞,已涉過矣。今聞所陳,其所爲嫌,亦涉可笑。近來文宰,嫌道太廣,一欲嚴飭,敢效此習,再次呈狀,尤涉寒心。事當拿處,而赴任不可遲滯,依所請爲先從重推考,其令卽爲辭朝。出擧條若魯曰,大中小戶無法,一番定制宜矣。上曰,病戶則拔去於收布秩,可也。而聞四民中亦有好過者云,亦難以此爲準矣。籍法與領相相議定制,可也。若魯曰,十五口以上,可捧一兩五錢矣。翬良曰,如是而後,可無合戶之患矣。載浩曰,若爲永久遵行,則莫如多捧矣。若魯曰,戶判五錢之說,不思而然也。一紙之後,不可更加矣。載浩曰,雖較重,從多爲之後,可無後弊矣。若魯曰,原任大臣,一番召見,下詢,宜矣。上曰,非但原任大臣,備局諸宰,一欲召見矣。領府事箚語,雖有意見,而外間以爲不可行者甚多云,是動於浮議而然矣。羽良曰,元景夏亦以爲不可行云矣。上曰,元景夏之意,予已知之,故不欲問之。而元景夏久不入侍,何耶?羽良曰,惠堂元景夏陳書承批之後,又出江上,事體殊極未安。從重推考,催促上來,何如?上曰,依爲之。出擧條上曰,守禦使久不上來,甚非矣。頃欲下禁府推考,而似爲過重,故不果爲之矣。若魯曰,枚卜之臣,禁推過矣。上曰,將臣體貌若何?而守禦使李箕鎭,身帶重任,一向在外。特敎之下,亦無動意,分義事體,俱涉寒心。頃者入侍時,欲下金吾推考,而日暮不果矣。若此又飭之下,亦不入城,將臣分義,因此一人而墜矣。縣道申聞調理之令,勿施,嚴飭卽爲膺命。出傳敎上曰,左·右尹言于吏曹,各別擇差,宜矣。諸臣以次退出。
上在昌德宮。常參·經筵,以代理停。
李達曰,明日常參,取稟。令曰,停。
李應協達曰,大司憲金鎭商,執義申暻,掌令朱炯离·鄭漢奎在外,持平李重祚·尹勤牌不進。今日以監察茶時之意,敢達。令曰,知道。
又達曰,黃海兵使趙東漸,昨日大朝筵中,聖敎嚴截,至以二嫌請遞,已涉過矣。再次呈狀,尤涉寒心爲敎,其在閫臣分義,所當卽日承膺,而屢次催促,謂有身病,終無動意。特敎嚴飭之下,何敢若是?慢蹇之習,誠極寒心。從重推考,更加嚴飭,使之卽爲辭朝,何如?令曰,依。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
南泰溫達曰,右承旨成範錫不爲出肅,卽爲牌招,何如?令曰,依。
李應協達曰,憲府連日監察茶時,諫院屢日闕達,俱涉未安。除在外·服制外,未肅謝人員,竝卽牌招,何如?令曰,依。
以持平李重祚·尹勤,司諫兪彦國,獻納尹光纘,正言尹東星牌不進罷職令旨,令于李應協曰,推考徽旨捧入。
李達曰,副提學趙明履連日違召,尙不出肅,事甚未安。卽爲牌招,何如?令曰,依。
又達曰,副提學趙明履牌不進推考徽旨,今方捧入,而玉堂上下番俱空,已至多日,事甚未安。與副修撰金陽澤,一體更爲牌招入直,何如?令曰,依。
又啓曰,兼司書兪彦民,時無職名,令該曹口傳付軍職,何如?傳曰,允。
以輔德申暐,兼文學金陽澤等牌不進罷職令旨,令于李曰,竝推考徽旨捧入。
以副修撰金陽澤牌不進罷職令旨,令于李曰,禁推徽旨捧入。
李,以吏曹言達曰,思陵令金淳慶呈狀內,矣身所患痰癖之症,近益沈重,勢難察任云。依例改差,何如?令曰,依。
李應協,以兵曹言啓曰,禁軍來秋冬等錄試射,今月二十六日,設行於慕華館矣。入直禁軍等,依前例除標信出試後,還爲入直之意,敢啓。傳曰,知道。
又達曰,因侍講院草記,新除授宮官,待下批牌招事依下,而今夜已深,待明朝出牌之意,敢達。令曰,知道。
吏曹參判金尙星書曰,伏以臣連直備局,昨入賓對矣。大僚以京兆帳籍事,有伊時該堂罷職之請。臣於丁卯年間,待罪亞席,則漫不照管之罪,宜無異同,退伏私次,恭竢譴何。卽者現告出,而臣名不入其中。然朝家用罰之道,不可以首貳而區別,則在臣處義,何可諉之於長堂,而獨自晏然乎?區區悚蹙之極,玆敢略陳短章。伏乞睿慈,亟命勘罷臣職,以安私心,不勝幸甚。臣無任屛營祈懇之至。答曰,覽書具悉。卿其勿辭,察職。
上在昌德宮。常參·經筵,以代理停。
下直,義城縣令林象元。
成範錫達曰,明日常參,取稟。令曰,停。
李應協達曰,大司憲金鎭商,執義申暻,掌令鄭漢奎·朱炯离在外,持平李重祚牌不進,尹勤上書入達。今日以監察茶時之意,敢達。令曰,知道。
又達曰,憲府連日監察茶時,諫院屢日闕達,俱涉未安。除在外外,未肅拜人員,竝卽牌招,何如?令曰,依。
以持平李重祚,司諫兪彦國,獻納尹光纘,正言沈鏽·尹東星等牌不進罷職令旨,令于李應協曰,竝推考徽旨捧入。
成範錫達曰,玉堂上下番闕直,已至多日,事甚未安。副提學趙明履,卽爲牌招,副應敎趙雲逵,校理尹東度,副校理金文行,修撰金善行·李彝章,今已帶職蒙宥,一體牌招,以爲推移入直之地,何如?令曰,依。
又達曰,副提學趙明履,副應敎趙雲逵,校理尹東度,副校理金文行,修撰李彝章·金善行牌不進推考徽旨及罷職令旨,今方捧入,而玉堂上下番俱空,事甚未安。副提學趙明履,更爲牌招入直,何如?令曰,依。
以副應敎趙雲逵,校理尹東度,副校理金文行,修撰李彝章·金善行牌不進罷職令旨,令于李曰,推考徽旨捧入。
李達曰,副應敎趙雲逵,校理尹東度,副校理金文行,修撰金善行·李彝章,旣有只推之令,竝更牌招,以爲推移入直之地,何如?令曰,依。
以副應敎趙雲逵,校理尹東度,副校理金文行,修撰李彝章·金善行牌不進罷職令旨,令于李曰,禁推徽旨捧入。
注書南鶴老服制,代以愼基慶爲假注書。
申時·酉時,日暈。
左尹李命坤書曰,伏以臣爲臣無狀,自速臺抨,而譴罷未幾,恩敍旋降,京兆除命,又出意外。臣固當感激洪私,蹶趨承。而顧臣蹤地危蹙,實無可强之勢,冒死哀籲,以冀离明之俯燭焉。臣於向者忝叨憲職也,適會母病添劇,拜章請急,獲蒙恩暇,又因監試官之不備,旋有變通遞改,得以專意於藥餌扶護之節。母子相對,感涕無從,由限旣盡於大朝親祀皇壇之時,則在臣分義,不敢不進參於駿奔之列。而老母病情,去益危篤,晝宵相守,焦煎罔措,暫或離側,替護無人,莫重陪祭之班,竟未免懸頉,論以邦憲,誅戮猶輕,罷職薄罰,不足以贖其萬一。顧何敢徒恃寵靈,揚揚冒進,以益其放恣無憚之罪也哉?詞訟劇地,又當考籍,一日虛縻,冞增惶悚,敢將短書,仰暴危懇。伏願睿慈,特加諒察,亟許鐫削,以重法紀,以安賤心,不勝萬幸。臣無任屛營祈懇之至。答曰,覽書具悉。卿其勿辭,察職。
京畿監司臣柳復明書曰,伏以臣匪才薄能,猥膺隆寄,觸事憒劣,無望堪承。加以蹤地危臲,殆非一二,連控至懇,未蒙矜許。迄玆蹲據,秪自悶蹙矣。卽又得見松都留守辭本,拈臣前書中數句語,詆斥備至,語意頗緊,臣不勝訝惑也。玆事委折,前已略陳,今不必每每冒溷,而莫重國穀米,留中千餘包,不待朝令,徑先擅分,兼任旣已據實報來。而爲道臣者,視若尋常,一任憖置,則安用道臣爲哉?論罷一事,雖易地而處,自不得不已。至於臣書經歷管下之說,蓋臣意以謂經歷亦臣管下,而不有臣題,不稟臣營,故以臣而請臣管下之罪,有何相關於守臣云?而今守臣之引而當之者,豈不誠意外乎?若夫過生疑慍,不遣胸中云者,是何不相諒至於此哉?今此事所執公耳。臣心泰然,固無一毫疑與慍之可言者,則抑揚之言,移乙之稱,何所據而發也?甲本無怒,乙何可移?初無所抑,終何可揚?而此等語,誠未滿一哂,又何必多辨也?且守臣果能無不平底意,則臣固深服其宇量,而今反過於不平,直加疑怒如此,重爲守臣惜之也。抑臣年旣衰邁,病又癃廢,痰癖之症,休息之痢,爲本來痼疾,膈痞則不通呼吸,氣眩則如墜烟霧,長時委呻,寧日恒少。以此病狀,雖閑漫事爲,猶難接應。況可以照檢簿牒,酬酢繁務,不負此委寄之重耶?顧玆一路生靈,如在水火,殆甚兵燹。此時拯救之急,不啻燃眉,間不容髮,決非如臣才識素短,情病俱苦者,所可一日仍據也,明矣。惟此兩款,實爲臣難冒之大端。玆敢披瀝血懇,仰浼睿聽。伏乞离明,亟遞臣職,以安賤分,不勝萬幸。臣無任屛營祈懇之至。答曰,覽書具悉。卿其勿辭,察任。
上在昌德宮。常參·經筵,以代理停。
夜四更,黑雲一道起自坤方,直指巽方,長竟天,廣尺許,良久乃滅。
下直,群山僉使金一器。
李應協達曰,明日常參,取稟。令曰,停。
又達曰,大司憲金鎭商,執義申暻,掌令朱炯离·鄭漢奎在外,持平李重祚上書入達,尹勤書批未下。今日以監察茶時之意,敢達。令曰,知道。
又達曰,憲府連日監察茶時,諫院屢日闕達,俱涉未安。除在外·書批未下外,未肅拜人員,竝卽牌招,何如?令曰,依。
成範錫啓曰,假注書愼基慶,時無職名,令該曹依例付軍職,冠帶常仕,何如?傳曰,允。
備忘記,令于成範錫曰,今日試射時,長番內官田一成居首,加資。
成範錫達曰,玉堂上下番俱空,已至多日,事體極爲未安。副提學趙明履,卽爲牌招。校理任,由限已過,一體牌招入直,何如?令曰,依。
又達曰,副提學趙明履牌不進推考徽旨,今方捧入,而玉堂上下番闕直,已至多日,更卽牌招入直,何如?令曰,依。
以校理任牌不進罷職令旨,令于成範錫曰,推考徽旨捧入。
成範錫達曰,校理任旣有只推之令,更卽牌招入直,何如?令曰,依。
以校理任再招不進罷職令旨,令于李應協曰,禁推徽旨捧入。
成範錫,以侍講院言達曰,本院新除授兼司書兪彦民,自鄕纔已入來云。卽爲牌招察任,何如?令曰,依。
以兼司書兪彦民牌不進罷職令旨,令于李曰,推考徽旨捧入。
領議政趙顯命箚曰,伏以臣昨於對坐罷歸之後,胸腹忽覺飽悶,此蓋傷暑例患,而惟是臍突氣喘之症,因此添劇。達夜失眠,臥不能興,症涉奇怪,危懼倍甚,旬日之內,無望起動。伏乞睿慈,特賜恩暇,俾臣得以安意調治焉。仍竊伏念,大朝奮發至誠,將以濟生民於水火塗炭之中,此誠傾否回泰,迓續天命之一大機會也。然變通有善不善,而安危吉凶判焉。臣於此夙夜憂懼,寢食不能安也。斷之則雖獨,謀之則欲博,此做事之體也。忠淸監司洪啓禧於此事,有篤至之誠,素講之學,近觀其奏狀所請,雖名目稍異,而革弊救民之意則一也。若召致諸宰之間,相與講確,則必有所益。日前筵中,聖意亦如此,臣謂特遞藩任,還差備堂,使之卽爲上來,宜矣。臣病勢如此,登筵早晩,未可知,敢以短箚替達焉。取進止。答曰,覽箚具悉卿懇。所陳是矣,依施。卿其安心善攝焉。仍令曰,史官往諭。
同義禁李益炡書曰,伏以臣受大朝罔極之恩,前後踐歷,罔非踰分。籌堂行公,亦且十年于玆。臣每念恩深報蔑,官顯忌集,而果然李壽鳳之達出矣。彼臺臣,臚列文學德望才猷,而其爲不合,臣實爲首。臣在臺臣,有平日相知之分,則宜無嫉惡之可言也。臣於世重議,無所適莫,則亦無機括之可論也。無此二者而論臣,則其言之出於公可知。臣雖不弘,何可與之呶呶?而在臣身疲困則極矣。如是而因仍蹲冒,不但臣心之有愧,人之嗤點,無以自解。區區廉隅,唯當退守本分,避遠駭機而已。官職去就,固無可論,今於除旨之下,無路祗承,敢陳短章,略暴危悃。伏乞离明,俯垂鑑諒,先將臣所帶籌司之任,劃卽改差,以重臺議。仍命竝遞臣新授之職,以靖私義,不勝幸甚。臣無任屛營祈懇之至。答曰,覽書具悉。卿其勿辭,察職。
黃海監司鄭亨復書曰,伏以臣旣以冒昧肅命,今將從近辭陛。臣之父母墳山,在於果川地,敢據已例,猥陳私懇。伏乞离明,特許數日恩暇,俾得往省,以伸至情,不勝幸甚。臣無任屛營祈懇之至。答曰,覽書具悉。卿其依所陳往省焉。
持平李重祚書曰,伏以臣待罪下邑,逖違軒陛,已數年矣。迺者柏府除命,遽下於請由歸覲之日,臣誠惝怳感激,罔知攸措。固當蹶趨承,以伸扣謝之忱,仰瞻离光,獲遂延頸之願。而第臣老母,自經毒腫以後,眞元澌綴,精神昏瞀,委貼床席,寧日恒少,而近因調將失宜,又添感氣,乍寒乍熱,症情陡劇,食飮全廢,轉側須人。臣方左右扶護,實難暫捨,束帶趨簉,斷無其望。再違嚴召,鈇鉞是俟,睿度天大,罰止問備,惶霣之極,尤增悶迫。玆於牌召之下,隨詣闕下,略控短章,仰陳私懇。伏乞睿慈,特垂憐悶,亟削臣職,俾得安意救護,千萬幸甚。臣無任屛營之至。答曰,覽書具悉。爾其勿辭,救護母病。
上在昌德宮。常參·經筵,以代理停。
自巳時至申時,日暈。
李達曰,大司憲金鎭商,執義申暻,掌令朱炯离·鄭漢奎在外,持平李重祚親病受由,尹勤書批來下。今日以監察茶時之意,敢達。令曰,知道。
又達曰,明日常參,取稟。令曰,停。
李應協,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李達曰,玉堂上下番闕直,已至多日。副提學趙明履日違召命,尙不出肅,事甚未安,卽爲牌招入直,何如?令曰,依。
又達曰,副提學趙明履牌不進推考徽旨,今方捧入,而玉堂闕直,已至多日,事體極爲未安。更卽牌招入直,何如?令曰,依。
以輔德申暐三度呈辭,令于李曰,給之。
傳于李曰,時·原任大臣,備局直宿諸堂上來待。
李應協達曰,領府事金在魯,左議政金若魯,右議政鄭羽良,率備局直宿諸堂上,依下敎來待矣。傳曰,入侍。
李應協,以備邊司言啓曰,今日本司之坐,臣等來會,則戶曹判書朴文秀,判尹趙載浩,昨日因微事爭論,載浩則特敎之下,不爲直宿,文秀則不待罷坐,引嫌徑歸,事體極爲寒心。趙載浩罷職,朴文秀從重推考,卽爲牌招察任,何如?傳曰,今覽草記。又聞所奏,此不過一時因詰,方講重事,何必深飭,竝從重推考,其令卽爲入侍。
有政。吏批,判書金尙魯進,參判金尙星病,參議尹光毅進,右副承旨李應協進。
兵批,判書李天輔進,參判徐命九病,參議金相紳入直進,參知曺命采病,右副承旨李應協進。
以林象老爲司諫,李塤爲獻納,鄭弘淳·尹學東爲正言,趙觀彬爲刑曹判書,申思建爲右尹,韓光肇·朴起采爲吏曹正郞,黃柙爲副修撰,徐命彬爲內資提調,金尙耉爲司僕正,柳夏曾爲思陵令,林廷燮爲禁府都事,鄭弘來爲平市直長,洪尙彦爲宗廟直長,南謹寬爲典牲直長,金聖休爲繕工監役,李益輔爲忠淸監司,金孝大爲淸風府使,李裕身爲驪州牧使,韓光會爲扶安縣監,尹得和爲知義禁,同義禁單尹得和。
魏泰來·李泳·金价爲僉知,南履寬爲慶德假衛將,洪大來爲椒島僉使,金南瑞·鄭孝曾爲訓鍊判官,崔尙魯爲江華中軍,尹復淵爲都摠都事,辛箕錫爲武兼,李思先爲內禁將,尹九淵爲羽林將,副護軍洪啓禧,副司正愼基慶,崔尙鼎爲五衛將。
李應協達曰,明日次對兩司當爲進參,除在外·親病陳書受由外,司諫林象老,獻納李塤,正言鄭弘淳·尹學東,持平尹勤,竝待開門牌招,以爲推移進參之地,何如?令曰,依。
李以奉常官員,以都提調意啓曰,東籍親耕田所種小麥,今五月三十日間,當爲成熟之意,敢啓。傳曰,攝刈。
行判中樞府事臣閔應洙箚曰,伏以臣一疾支離,浹月調息,保護重地,久致瘝曠。區區私義,已極悚蹙。而目今提調有故,日次問候又迫,則臣於此時,宜不敢更爲言病。況以大朝特敎,時·原任大臣及備堂,使之入侍,在臣道理,尤當蹶趨命,獲近耿光,以承起居。而不但久病之餘,氣力澌綴,猝難起動。顧此釁孽之蹤,近雖怵迫恩命,黽勉趨承於嘗藥之任,而尙且仰愧俯慙,無地自容,今何敢自居以原任靦然抗顔於諸大臣之後,與聞廟堂之末議乎?前後廟謨之不敢參涉,卽聖明之所俯燭,召命之下,終不得冒進。慢蹇之罪,合被重辟,玆敢冒死自列。伏乞离明,特勘臣罪,以肅朝綱,以安微分焉。臣無任惶怖隕越之至。取進止。答曰,覽箚具悉卿懇。卿疾未參,其何所傷?卿其安心勿辭,善攝焉。仍令曰,史官往諭。
五月二十九日申時,上御歡慶殿。時原任大臣·備局直宿諸堂上引見入侍時,領府事金在魯,左議政金若魯,右議政鄭羽良,禮曹判書申晩,吏曹判書金尙魯,兵曹判書李天輔,行大司成趙榮國,戶曹參判洪鳳漢,右副承旨李應協,假注書愼基慶,編修官許錫,記事官趙台命入侍,戶曹判書朴文秀,漢城判尹趙載浩追後入侍。在魯問候訖。上曰,領相之病,何如?若魯曰,昨以病陳箚小朝,而暑感之外,別有臍突之症,未敢入侍矣。上曰,備堂中有不入來者乎?若魯曰,戶判·判尹,以草記未下批,不爲入來。吏參連日直宿於備局,以關格之症猝劇,未能登對矣。上曰,此宰臣本有此病云,而似添於近日矣。上命讀備局草記曰,緣何致此?若魯曰,其所爭,元不大段,初以良役事爭難,各執所見,至於相詰之境,判尹則其夜徑出,戶判則臣等來會禮數後,引嫌而去矣。上曰,然則皆欲爲直宿,而夜間相爭耶?羽良曰,皆爲直宿。而夜間論難戶·結便否,說來說去,轉至相詰之境。而其所爭者公也。判尹之徑出似過,故一請罷一請推矣。若魯曰,其所爭不過微事,而俱是爲公,則臣等雖爲草記,而自上宜卽召入責諭矣。上曰,備局草記,事體是矣。今日靈城,似爲入來,而判尹或以草記引嫌不入來耶?若魯曰,草記,領相爲之矣。判尹亦豈不入來乎?上曰,然乎?然則似當入來。而想其性稟,若知所執之是,則雖其叔之言,似不必回聽。今則頗順熟於少時矣。上命臣基慶,招兩重臣。臣基慶出來,分付政院。上命讀尹勤書與湖伯狀達。上曰,原任陳箚,而今始入來,陳達所懷,可也。在魯曰,良役是二百年痼弊,前後言之者無數,而終未得便當可行之策,迄今因循矣。乃者聖斷赫然,思欲矯救,至於臨門,俯詢民情,播告綸音,凡在聽聞,孰不欽仰?第念先朝壬戌年間,此議有所熟講,而終未得行。辛卯年臣在下番翰林時,此議又發,章牘交於公車,幾乎有成。故相臣趙相愚上箚以爲,欲救彼弊,創出此法,使黑笠之民,又皆騷擾興怨,則將有土崩瓦解之憂云云,故仍遂寢止矣。臣之叔父,私撰結布議,而常以爲諸法之中,結布稍似簡便。故雖有此擬撰,而大抵良役之弊,有同人之宿病,善爲調保,則或以壽終,欲治久病,妄用雜藥者,鮮不促亡云,此乃臣叔父平日之論也。臣亦非不知良役之可矜,而自顧智慮力量,決難爲大更張,故久在廟堂,終未能贊成,實亦以其無善策也。猝聞聖算已定,妄意戶布節節難便,且毋論戶結,此時決非其時,必以救數十萬軍民之舊怨。而反生一國億兆上下人之新怨,則下梢何以收殺乎?曾前伏聆筵敎。聖上審知變通之沒策,至有汝亦勿生意之敎於東宮矣。緣何而有此耶?上曰,善爲之則善成,不善爲之則不善成矣。在魯曰,近來戶籍之法,疎闊莫甚。自古稱長安八萬家,而近觀京兆所報成冊,則通城內外三江,僅爲三萬四千餘戶,而其中大中戶絶少,京師如此,外方何知?況外方則稱以戶口增,每式年輒加虛戶,又多有京外疊籍之弊。至於峽中之民,火田爲業,逐年遷徙。今欲按戶而一一徵錢,則虧欠必多。自始事之初,不免族徵里徵,守令之年年更爲査正其戶口增損,亦豈非至難乎?且兩班之貧窮者,其貧甚於常漢,田無立錐,無世業無料祿。而口數則竝父母妻子奴婢,幾皆爲大中戶,常時或以針線傭賃,僅得一二錢則支活一兩日,無此則闕食累時,又不得不艱乞一家稍勝處,得數升米而繼活。外方蔀屋,姑捨勿論,只以京城中臣之至親見之,此類甚多。如此者,辦數錢猶難,況一二兩乎?且有一言雖不可煩諸文字,而咫尺前席,何可不詳達乎?如南山下三門外六十年致仕宦之家,其本則多是名門世族,而貧窮到骨,婦女或自舂汲,平時全無向國之恩義,而今又猝責厚斂於絶火呼飢之中,安得無怨咨之朋興乎?此實有深憂矣。戶錢之弊,如右所陳,結布則略有等第民産,而所收多寡之意,且自有不遷動之土地,可無前頭隣族之徵,恐爲差勝矣。結布亦豈無窒礙之弊?而此事先聲大播,有同上弦之矢,今不敢以全然還寢,有所仰請不得不爲此論矣。若魯曰,近來籍法,可謂寒心。臣以所知言之,纛島至小處,似至數千餘戶,通三江計之則不知其幾萬戶,而城內外不過三萬餘戶,京兆如此,外方可知矣。上曰,原任之言雖然,若値水旱大縮之時,則將若之何?南山下三門外廢蟄之家,結則獨無耶?在魯曰,若有水旱之災,則元稅尙有減縮之時,此則當隨時酌減其給代矣。雖曰廢蟄之家,若有田結,則至於甚貧,且自田畓所在處,直爲除出,不如目前戶徵之爲切迫矣。至於許多軍保,若盡除收布,而爲閑遊之民,則其終亦甚難處。今若仍存名色,減其一疋,而只捧一疋,則亦可爲大惠也。一國之法,所當均一,西北雖無上納之良役,而亦有監兵營一疋之役,各邑軍官除番錢,亦一疋之役也。今番備局行關諸道,而西北則否焉,怪問其故,則西北以無良役,初不擧論云。他道則竝與一疋之役而將盡減,獨於西北,何可異同乎?若通一國定爲一疋之役則斯可矣。若魯曰,原任之言則欲與西北通融磨鍊,使國內無不均之患矣。上曰,當問於諸臣議處,而皆以一疋爲定,則亦可爲惠政矣。羽良曰,太不足矣。昨日小臣與諸宰詳計,則上戶多至二兩,而不足者猶過六萬餘兩矣。上曰,戶與結間,當從長商確矣。羽良曰,戶判昨今連爲往復於臣等,而卽今則亦傾意於結布,有計定之數矣。上曰,戶判亦主結布之議,則其外諸備堂,亦無甲乙之論耶?若魯曰,聖敎誠然。大司成則欲行戶錢,吏參則欲行結布,其餘諸堂,亦不無異同矣。上曰,無乃因此而生偏論耶?若魯曰,豈其然乎?羽良曰,日昨領相陳箚東宮,而尾陳忠淸監司洪啓禧特遞藩任,還差備堂事,而以所陳是矣。依施令下事,當還差備堂,故敢達。上曰,依爲之。出擧條傳曰,政事,當日爲之。出榻敎命臣基慶,出付政院。尙魯曰,旣承再政之命,當先爲退出,而有所懷,敢達。戶結布中,旣承下敎,而尙未得萬全便好之策,誠爲可悶。以一疋爲定,則亦可謂小變通。而諸各司各色名目皆罷,只存軍兵一疋之役,然後可以爲之矣。上曰,吏判之言是矣,予當言之矣。以守禦·摠戎兩廳言之,雖曰五軍門,而兩廳則無異於外間奴軍兵。將則在京,軍則在鄕,相在四五十里之外,豈有緩急之可恃哉?守禦則改以廣州留守兼南漢守禦使,摠戎則改以北漢摠戎使兼京畿兵馬節度使爲號,盡除管城將及中軍,則似好,時·原任之意,如何?在魯曰,南漢,古則本來如是,而甲寅後當國之人,欲重宰相之權,始令在京遙領。庚申後,又復古規。己巳後,又復甲寅後之規。甲戌後,又有復舊之議而未果。所謂七色標下,京外皆有之,糜弊亦貲。南漢將校輩,亦以往來有弊,皆願留守之兼矣。上曰,摠戎則北漢非設營之所,何以爲之?若魯曰,當設營於蕩春臺。而具聖任,常願出在於蕩春臺矣。上曰,諸臣之議,何如?尙魯曰,此是古有之事,而亦聞伊時節目尙在云,斷然決定,好矣。諸臣皆曰,識者之議,固已有之矣。洪鳳漢曰,臣經南漢,熟知其弊,軍門弊端,甚多矣。若魯曰,軍門諸各司變通,國家重事,待首相入來,更詢決定,好矣。過明日則望前入侍又近矣。上曰,所達是矣。望前入侍,何必以初一日爲之耶?若魯曰,吏參金尙星,病勢甚重,歸家調治後,更爲入直,何如?上曰,依爲之。臣基慶入達,戶判則入來直房,而以判尹之不來,欲陳書徑歸云矣。上曰,史官更出去,戶判偕入。上曰,戶判朴文秀,判尹趙載浩,催促入侍。出榻敎尙魯曰,戶布之弊,亦不一二矣。私賤則使役於其主,旣有身役,又爲戶布,則此一身三役也。戶與結皆有其弊,而此是大更張大變通,豈盡無弊?節目成出後,可以知之矣。天輔曰,天下事無不有弊,戶布有戶布弊,結布有結布弊,當觀大體。當以戶布爲定,議其可否,然後更議他事,似好。然而戶布則有依據,結布則分明是加賦矣。原任大臣亦言,西北之民,一體論之好矣。而良役一疋之役則決不可全減。若魯曰,籍法疎略,無甚於此時,以此籍法,恐難決行。欲行戶錢,先覈戶口,然後可以定行矣。羽良曰,戶籍雖然,而戶錢之勝於結布者,以其名色之正也。榮國曰,兵判俄有所達矣。戶錢亦豈無弊?而結布尤有所難者,以大同言之。先正臣金集,以此事急決去就。故相臣金堉,不沮不撓,力主贊成之矣。結布終有弊不可行,此後若加賦則將若之何?晩曰,臣等相會則以戶結爭難。而勿論戶結,外方回關來後,可以知之矣。在魯曰,戶錢零零碎碎,收捧極難,實多騷擾之患。而結布則旣有其土,秋收後可以直爲除出,人心之騷動,似稍勝於結布矣。上曰,結布亦豈不動耶?在魯曰,凡新法豈曰非動?而戶錢,動中之動,結布,動中之靜也。然一結所捧,決不可過於半疋式一兩矣。晩曰,臣當計數達之矣。軍摠所納四百六十萬兩,戶錢以一兩計之,則一百三十五萬兩,田結則辛亥都數六十萬結矣。以此何可充數乎?如此故一疋之論出矣。若魯曰,禮判所達甚該備矣。臣曾在玉堂時,熙政堂夜對,親承聖敎,以爲今若減一疋,則將來又何着手耶?是欺吾子孫也。予若欲爲此,爾等須挽之爲敎。此蓋其時,故相臣沈壽賢,有此議而然矣。上曰,果有是敎矣。榮國曰,臣有愚見,姑未與大臣相議,而殿下深軫革弊,命臣等直宿講究。臣等仰體至意,夙夜商確矣。孝廟時,故相臣金堉,設行大同法,先試三南,然後行之諸處。今此結布,亦如此法。今年全歿者,全減二疋,生存者,分減一疋。使本道本官査實,則可以灼見。臣之所達苟簡,而聖上德意,可以宣布,戶口多寡,可以的知矣。若魯曰,此只爲今年事,如是爲之則或可,而非所以永救良役之弊也。然而所達則有意見矣。在魯曰,金堉大同之法,初多異議,而頒行後,民皆頌德,至有素沙路傍穹碑矣。然卽今則大同亦多生弊矣。上曰,厥碑至今有之,誠貴矣。上曰,兩軍門變通之說,都下必喧傳矣。守禦軍校,在京者則付于禁營,摠戎廳,則付于御營,使無落莫之歎則,似好矣。若魯·羽良曰,分屬三軍門,亦好矣。鳳漢曰,守禦·摠戎廳如是之後,則需米凡節,必多有請矣。若魯·羽良曰,又必有如許之弊,而此則在於參酌無弊之道,然後可以設置矣。臣基慶與兩重臣同入進伏。上曰,兩重臣進前。往事勿說,豈可介懷而辨說乎?戶判今則入於結布之議云,然乎?戶錢主人,何以至此?文秀曰,臣無狀,事端忽生,朝堂相詰,實是三百年所無之事,而重臣旣徑出,則臣何敢晏然直宿?而半夜昏黑之中,一時俱出,似駭聽聞,故至翌朝大臣入來,禮數後果爲出去。而回思慙恧,實無抗顔復入闕庭之意。而此不過彼此性度過激之致,如覆杯水,莫可却收矣。臣若以小小嫌疑,以孤爲生民藹然之聖意,則臣何顔見先父於地下乎?古人有廉·藺釋憾,共濟國事。故臣不復介意,蹶然起坐。今朝果以所見,送人於領·右相,有所往復。而特召之下,敢此冒沒登對矣。若魯曰,聖上下問,在於戶判更主結布與否,知此而仰對,可也。文秀曰,臣初與吏判相議,若行戶錢,減給軍布,則可以救百萬生靈之命,吏判之意亦然矣。臣之初達戶錢者此也,而亦多窒礙之端,以結布欲議國算,辛亥最小之結卜,每結以二十四尺爲律而計之,則其所剩餘,亦過二百餘疋矣。上曰,若如卿所見爲定,則能奉行吾意耶?文秀曰,若盡如臣意則足以了當,而此則多所窒礙不可行。結布雖不足,而豐年則最多於此數矣。載浩曰,小臣與重臣,非相爭之間也。以同盟之家,且有連姻之誼,年輩雖相間,自未出身前相知,雖不可謂知心,而情誼親好,設有可怒之事,未嘗顔發赤矣。重臣年雖老而性氣不老,多有過激處。小臣立朝以來,未嘗與人爭較,雖當困境,而不動聲氣,人或怪之。初頭則重臣所詰,不可謂是,而末梢則臣果大段失着,莫重政事之堂,致有驚駭之擧。此臣所以慙惶愧恧,不欲與聞於籌司講確之末者也。若魯曰,上敎非問相詰之事,只詢良役變通之道,則如是多陳,太涉煩猥矣。羽良曰,旣已處分,何必煩達乎?只對下詢之事,宜矣。載浩曰,聊暫達之。小臣大段失體,而當初致此者,重臣使之然也。特召之下,不敢坐違,冒沒登筵,而退出後,當以文字,仰達小朝矣。若戶與結,臣姑不知何者爲便,而俱有弊端,然猶愈於不爲,雖一分之惠,民將被之矣。至於補弊之策,則臣實不知,若守禦廳之置廣州,摠戎廳之置水原,革罷惠民署,則似好矣。文秀曰,兩廳之置不置,似無益於戶結之議矣。上曰,守禦·摠戎廳出送外方事,俄已下敎矣。判尹之言,卽前所云減一疋之意耶?若魯曰,似然矣。載浩曰,減一疋,亦爲民大惠,而其他則臣實不知戶與結何者爲便矣。晩曰,小臣方帶金吾堂上之任,而長在備局,本府公事多稽滯者,時時往來坐起,何如?若魯曰,往來有弊,許遞,似好矣。傳曰,知義禁申晩許遞。出榻敎傳曰,憲臣尹勤陳書中,良役辭意,下備局,使之一體消詳講確。出榻敎傳曰,吏·兵曹歲抄,依前自內指揮,入達東宮。出榻敎上曰,判尹·戶判,自今日同爲直宿,雖有呈書之事,申飭政院,勿爲捧入。諸臣遂以次退出。
上在昌德宮。常參·經筵,以代理停。
大王大妃殿·中宮殿·賢嬪宮,藥房問安。答曰,知道。
藥房副提調臣鄭翬良啓曰,風日不佳,蒸鬱轉甚,伏未審此時,聖體調攝,若何?眩氣其已差勝,而前劑入湯劑,已爲進御乎?今日率諸御醫,趁早入診,詳察聖候,爲宜矣。大王大妃殿氣候,何如?臣不任區區伏慮,敢來問安,竝此仰稟。答曰,知道。慈殿氣候差勝後一樣。予則一樣矣。待下敎入侍,宜矣。
成範錫達曰,明日常參,取稟。令曰,停。
李應協達曰,大司憲金鎭商,執義申暻,掌令朱炯离·鄭漢奎在外,持平李重祚親病受由,尹勤牌不進。今日以監察茶時之意,敢達。令曰,知道。
鄭翬良達曰,左承旨南泰溫同姓七寸姪幼學衡老身死,服制已行四日,出仕,何如?令曰,依。又達曰,注書南鶴老同姓三寸叔故僉知得夏妻淑夫人韓氏身死,服制出繼降等,已行四日,出仕,何如?令曰,依。
以持平尹勤,司諫林象老,獻納李塤,正言鄭弘淳·尹學東等牌不進罷職令旨,令于李應協曰,竝推考徽旨捧入。
令于李應協曰,大臣·備局堂上引接。
成範錫達曰,玉堂上下番闕直,今已多日,而副提學趙明履連日違牌,不爲承膺,其在事體,極爲未安。副應敎趙雲逵,校理任·尹東度,副校理金文行,修撰金善行·李彝章,副修撰金陽澤帶職蒙宥,竝與昨日政新除授副修撰黃柙,一體牌招,以爲推移入直之地,何如?令曰,依。
又以侍講院言達曰,本院輔德申暐,有三度呈辭給之之令,新除授司書兪彦民,旣有只推之令,竝卽牌招察任,何如?令曰,依。
以副應敎趙雲逵,校理任·尹東度,副校理金文行,修撰李彝章,副修撰金陽澤·黃柙,兼司書兪彦民等牌不進罷職令旨,令于成範錫曰,竝推考徽旨捧入。
鄭翬良,以吏曹言達曰,新除授敦寧府都正朴弼敎戶奴呈狀內,矣上典篤老癃憊,重患感症,精力益復澌綴,旬月之內,斷無肅謝之勢云。身病旣如此,則不可强令察任,依例改差,何如?令曰,依。
李應協,以兵曹言啓曰,禁軍祿試射沒技人別單中,依例懸註以入之意,敢啓。傳曰,知道。
又以兵曹言啓曰,禁衛營哨官及摠戎廳哨官,禁軍遞兒窠,今方有闕,依節目各番禁軍中取才,以其居首者塡差之意,敢啓。傳曰,知道。
修撰金善行書曰,伏以臣情勢窮阨,蠢動無路,屢違嚴召,再速置對,雖睿度包容,得荷寬宥,而在臣虧分蔑禮之罪,誠萬萬難贖矣。今於庚牌之下,宜不敢更事違逋,而顧此情地,依舊窮蹙,實無抗顔冒出之勢。且臣老母自遭巨創之後,宿病添篤,長時澌澟,而京寓熾癘,往在鄕廬。臣自縻職事,久曠省覲,尋常焦憂,寢夢屢驚,卽接鄕信,則臣之母病,近爲旱風所傷,諸症越添,伏暑重發,咳喘膈煩,吐瀉交㞃,糜粥之屬,全不近口,八耋元氣,日益澌綴,病裏思臣,促令歸視云。臣自聞此報,神魂飛越,情私所迫,不暇他顧,不得不疾聲哀籲,徑尋鄕路。伏乞睿慈,俯賜矜憐,亟遞臣職,俾便救護。仍勘臣前後辜犯,以昭法紀,不勝萬幸。臣無任屛營祈懇之至。答曰,覽書具悉。爾其勿辭,往護母病。
五月三十日卯時,王世子坐時敏堂。大臣·備局堂上引接入對時,左議政金若魯,右議政鄭羽良,行副司直金聖應·具聖任,禮曹判書申晩,吏曹判書金尙魯,行大司成趙榮國,戶曹參判洪鳳漢,右副承旨李應協,假注書愼基慶,事變假注書鄭彦暹,編修官尹志泰,記事官趙台命以次進伏訖。若魯曰,近來日氣甚熱,氣候若何?令曰,無事矣。若魯曰,大殿氣候曁眩氣,近復何如?令曰,一樣矣。大妃殿·中宮殿氣候,若何?令曰,一樣矣。若魯曰,旱氣太甚,終靳甘澍,農節漸晩,民事許爲渴悶,西北則不至已甚,而三南則孔棘,嶺南則已設祈雨祭云矣。羽良曰,全羅·忠淸道則猶愈於嶺南云矣。若魯曰,臣謂春和之後,則癘疫或意止熄,而目今轉熾,連見諸道狀聞,則死亡之數,多至數萬云,尤爲悶惻矣。此乃慶尙監司閔百祥狀達也。耆老所關內河東等五邑漁場鹽釜,依前還屬,而依辛酉定式,收稅上送云。而今此五邑收稅,則無處所之可據,又無折受之文蹟。廟堂以南海六隻船外,盡爲革罷,故卽爲知委,未閱數朔,又復如此失信,海民豈不可惜乎?該所關文,姑不得知委,具由馳達。令廟堂稟令,分付爲請矣。耆司此漁鹽之稅,曾因道臣再次狀聞,覆奏革罷矣。耆司又爲申目仍屬,非但事甚未安。凡事一司定奪之後,一司又爲更請則政院勿捧事。大朝曾有申飭下敎,兩衙門互爭,尙有申飭,況廟堂覆奏屬耳,耆司又請還屬,其申目所當勿捧,而捧入當該承旨推考,耆司申目所請,勿施。依前覆奏施行之意,分付於耆司及本道,何如?令曰,依爲之。出擧條若魯曰,曾因慶尙監司閔百祥狀達,慶州·長鬐·延日·興海等四邑改量事,覆達,分付矣。畢量後頉減時起摠計成冊,每邑各一件上送戶曹。自今秋爲始,以新量結數行用事,令廟堂稟處,又陳慶州府尹趙明鼎善爲改量之狀。仍請本州舊陳便宜減降事,亦令廟堂稟處爲請矣。慶州等邑改量已畢,元結無所減縮,則所送成冊考準後,自今秋爲始,以新量結數行用之意,分付戶曹,慶州舊陳,改量才畢,又請減降,未免稠疊,姑難更議,此則置之。此狀達末端,論列興海郡守李宇平改量善爲之狀,至請褒賞。令該曹稟請守令之善勘量役,雖甚可賞,此不過職分內事,道臣之以此請賞,出於格例,甚爲未安。道臣推考,何如?令曰,依爲之。出擧條尙魯曰,大臣旣以因改量請賞,曾無其例,請推道臣,則興海郡守李宇平論賞一款,更無可論,置之,何如?令曰,依爲之。出擧條羽良曰,此司僕寺申目也。濟州私馬竝禁出來當否,因傳敎査問濟州後,島民生計,專在馬匹。竝禁私馬,則民情缺望,勿禁無妨。令廟堂從長,稟處矣。太僕所論得宜,依此施行,何如?令曰,依爲之。出擧條若魯曰,方議戶錢事,出考戶籍,則文書極爲孟浪,京中豈止三萬餘戶哉?頃日才罷部官及監蕫官,而雖使更考,又安知其必得其實耶?昨日大朝入侍,亦仰達矣。第當釐正戶籍而後,可以就緖,而當此癘疫孔棘之時,猝難擧行,大朝亦以爲然矣。二疋之役,本來偏重,故欲統以一疋定行,而論議携貳,姑未處置矣。羽良曰,正軍四十萬,皆捧二疋則爲八十萬疋,欲減一疋,其代以戶與結間從便好爲之。而亦多窒礙處,尙爾遷就,誠爲悶迫矣。若魯曰,備局堂上朴文秀·趙載浩,昨承大朝筵敎之後,退出不爲直宿於備局,事甚未安。竝推考,牌招察任,何如?令曰,依爲之。出擧條令曰,備局堂上朴文秀·趙載浩牌招察任。出榻敎天輔曰,筵臣奏事之時,史官不爲進伏。記事推考,何如?令曰,依爲之。出擧條榮國曰,臣待罪國子,以職掌事,有仰稟者矣。本館寄齋生八人有闕,前前大司成洪鳳祚,一依近日定式考講許入,而因其時臺章有改講之令矣。前大司成任珽,書陳所懷以爲,設令講試之際,一有不協於儒生之心,輒起鬧端,仍致改講,則不但有損於事面,且關後弊。若依續典,通讀準分未入格者循次塡補之規,□□□讀記中準分人隨窠塡入,則可無改講之弊,而實爲公選之道云。下□□□對時,稟處矣。任珽書中因儒生起鬧,輒許改講,有關後弊之言,誠是矣。而且從前以通讀記次第□□□非止一二之人,雖然旣有稟處之令,則□□□若魯曰,任珽□□□續典事□□□羽良曰,因儒生起鬧,更爲考講,則有□□□講記依□□□書□塡入□□。令曰,依。任珽上書施行。尙魯曰,因此事有可達□□□四學齋生試講許入事,曾有大朝特敎,而近來或有以仍下塡入之弊,而今後則一依特敎擧行之意,更加嚴飭,何如?令曰,依爲之。出擧條若魯曰,齋學之所以爭入者鄕谷窮儒,或爲糊口□□□或爲殿講決科之道,趙榮國□□爲考講則好矣。而師席之責,非特試士考講而已。勸奬成就□倫正習,則必有彬蔚之盛,各別申飭,如何?令曰,依爲之。令曰,大朝申飭之下,賓客連不入參書筵,更加申飭。出榻敎若魯曰,如此下敎,賓客豈敢不來參乎?非但賓客,凡於國事,大朝申飭之後,邸下更爲申飭,則將大有益於國事矣。遂以次退出。
上在昌德宮。常參·經筵,以代理停。
成範錫達曰,明日常參,取稟。令曰,停。
李應協達曰,大司憲金鎭商,執義申暻,掌令朱烱离·鄭漢奎在外,持平李重祚親病受由,尹勤牌不進。今日以監察茶時之意,敢達。令曰,知道。
李達曰,兼司書兪彦民牌招事依下,而闕門隨閉,待明朝出牌之意,敢達。令曰,知道。
李應協達曰,憲府連日監察茶時,諫院屢日闕達,事甚未安。除在外外,未肅拜人員,竝卽牌招,何如?令曰,依。
成範錫達曰,玉堂上下番闕直,已至多日,事甚未安。副提學趙明履,副應敎趙雲逵,校理任·尹東度,副校理金文行,修撰李彝章,副修撰金陽澤·黃柙,竝卽牌招,以爲推移入直之地,何如?令曰,依。
以副應敎趙雲逵,校理尹東度,副校理金文行,修撰李彝章,副修撰黃柙等牌不進罷職令旨,令于李曰,禁推徽旨捧入。
成範錫達曰,前待敎黃仁儉,前檢閱李齊顯·李宜哲·金聖佑,旣已敍用,令該曹口傳付職,何如?令曰,依。
吏曹口傳政事,待敎單黃仁儉,檢閱三李齊顯·李宜哲·金聖佑。
成範錫達曰,前待敎黃仁儉,前檢閱李齊顯·李宜哲·金聖佑,旣已付職,卽爲牌招,以爲推移入直之地,何如?令曰,依。
李達曰,新除授檢閱金聖佑,時在京畿驪州地,斯速乘馹上來事,下諭,何如?令曰,依。又以侍講院言達曰,本院新除授兼司書兪彦民,旣有只推之令,更爲牌招察任,何如?令曰,依。又以義禁府言達曰,卽接月令醫員張承方手本,則時囚罪人朴弼幹,素患伏暑之症,當夏重發,食飮專廢,頭疼腹痛,吐瀉兼作,氣息奄奄,實有朝夕難保之勢云。自前罪人,病勢如此,則有保放救療之規,敢此仰稟。令曰,依爲之。又以宗簿寺官員,以都提調意達曰,今庚午春夏等宗學勤慢,抄出計劃,則居首之分數,只是十二分施賞一款,今無可論。而自朝宗朝,宗學勸課之盛意,迥出尋常。而近來宗臣應講者,漸至懈怠,輒以病故爲頉,全不來參。每朝講坐,不成貌樣,殊非朝家勸奬之本意,事之寒心,莫此爲甚。分數最少及無分人員綾安君槇·河淸守壕·河南守埈·茂春守堉·鶴林副守焴·凝善副守爔等,依事目,竝從重推考,以懲日後,何如?令曰,依。
李應協,以刑曹言達曰,新除授本曹判書趙觀彬,時在京畿果川地云,斯速乘馹上來事,令政院,下諭,何如?令曰,依。
以濟州防禦使狀達,本州居良人高必奉等渰死事,令于南泰溫曰,渰死人等,恤典擧行。
以濟州防禦使狀達,本州居寺奴昌白等渰死事,令于南泰溫曰,渰死人等,令本道恤典擧行。
正言尹學東書曰,伏以臣以負罪臲之蹤,幸荷大朝寬貸之恩,譴補未幾,旋賜宥還,復廁朝籍,甄錄如舊。臣誠感戴洪渥,酬報無地,杜門省愆,庶幾爲自靖之圖。至於從班之列,固非滓穢之身,所可復玷,而乃者薇垣新命,忽下於千萬夢想之外。臣驚惶感激,不知所以置身之所也。揆以義分,固當蹶趨簉,以謝恩命之不暇。而第臣於頃年,忝叨見職,草草所論,竊自附於爲國家嚴堤防之義。而言議拙訥,未槪聖心,不唯王章未行,義理莫伸,以致重違嚴敎,自陷大戾,追惟至今,尙切悚懍。雖日月稍久,復加抆拭,而其何敢徒恃寵靈,放壞廉隅,自同平人,揚揚復進於僨敗之地哉?官職去就,今無可論。昨緣賓對,召牌降臨,而情地如右,竟犯違傲,罰靳例勘,又辱荐召,反復思惟,承膺無路,隨詣闕外,略控危懇。伏乞离明,特加矜諒,亟許鐫削,以肅朝綱,以安微分,不勝幸甚。臣無任云云。答曰,覽書具悉。爾其勿辭,從速察職。
校理任書曰,伏以臣之日事違傲,自陷罪戾,夫豈可已而不已哉?臣之老母,長時奄奄之中,自遭臣兄之喪,食飮全廢,嘔泄兼發,一日之內,至於累次昏窒。人子情理,不忍頃刻離捨,前後牌召之下,不敢爲承膺之計者,誠出於萬萬不獲已。臣之情事,其亦慼矣。玆敢隨詣於禁扃之外,略暴煎迫之懇。伏乞离明,俯賜矜諒,亟令鐫削臣職,俾得安意救護,重勘臣累逋之罪,以肅朝綱,千萬幸甚。臣無任云云。答曰,覽書具悉。爾其勿辭,救護母病。
上在昌德宮。常參·經筵,以代理停。
鄭翬良達曰,明日常參·經筵,取稟。令曰,停。又達曰,右尹申思建,除拜後過三日,不爲出肅,事甚未安。推考警責,卽爲牌招察任,何如?令曰,依。
李應協達曰,大司憲金鎭商,執義申暻,掌令朱炯离·鄭漢奎在外,持平二員未差。今日以監察茶時之意,敢達。令曰,知道。又達曰,玉堂禁推徽旨,昨日初更後達下,而囚單子,今始來呈,禁府之擧行稽緩,極爲未安。當該禁府堂上,從重推考警責,何如?令曰,依。又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
鄭翬良達曰,右承旨成範錫,今日不爲仕進,卽爲牌招,何如?令曰,依。
傳于李應協曰,明政殿後庭,當爲親傳香,少伸此懷,初八日獻官·執事,令該曹擇差。
李應協達曰,金吾行公堂上,只有判義禁一員,不得備員開坐,當此暑熱,滯囚可悶,同義禁李益炡,卽爲牌招察任,何如?令曰,依。
右尹申思建書曰,伏以臣,淹病縮伏,與世相忘,不意乃者,忽有京兆佐貳之除,聞命驚惶,不省所措。念臣,卽一迂疎之拙措大耳。一切世事,都不通曉,而至於錢穀甲兵,則殆茫然不識其爲何物。身居宥密之地,參聞軍國之謨,非惟臣之不自期,人亦未嘗以是擬待。而緣臣班資冥升,遂得猥與於籌司之任,隨行逐隊,今已數年于玆,而曾未方物發慮,以贊機務,則才器之不稱,不待人言,臣實自愧。以臣而居是任,則物情之未允,固其宜也。司直之論,尙猶晩矣。故臣笑而受之,而第其啓差生色之斥,語竟深緊,分受人生色者,亦豈不瘦餒之甚乎?噫,臣自知正明,而初不能據實力辭,畢竟自處,反因拶逼,此臣所慙恧者也。且臣素患脚病,遇暑增劇,痿弱無力,行步蹣跚。今以稽謝恩命,召牌儼臨,而情病俱苦,末由趨承,坐犯違逋。律以邦憲,罪安可逭?玆陳短章,仰瀆睿聽。伏乞离明,俯賜鑑諒,亟遞臣本兼兩任,以伸臺議,因治臣違慢之辜,以警具僚,不勝萬幸。臣無任云云。答曰,覽書具悉。卿其勿辭,察任。
領議政趙顯命箚曰,伏以臣日昨赴備坐,得聞臣姪載浩,與戶曹判書朴文秀,有所爭論,末梢擧措之乖常,載浩爲然。其在公朝事體,不可置之,故分輕重草記請罪。此非臣之私言,實公議也。乃聖上,過加涵貸,只命一體重推,臣竊以爲不然也。搢紳前後輩之間,其分截然。以渺然後進,凌逼先輩,已極不韙,而廟堂具瞻之地,體貌之壞損,無復餘地。其在尊朝廷之道,不可以問備薄罰而止。況文秀別無大段所失,而一例見勘,無所分別,亦恐非道理之宜。臣謂特罷載浩之職,勉出文秀,使之從速行公,斷不可已也。仍念臣,居家不能敎子侄,廟朝之間,致有此駭擧,聽聞藉藉,愧無以擧顔。伏乞亟賜斥退,以幸公私焉。取進止。答曰,省箚具悉。此則當下敎于入侍矣。卿其安心勿辭,視事焉。仍傳曰,遣史官傳諭。
上在昌德宮。常參·經筵,以代理停。
成範錫達曰,明日常參,取稟。令曰,停。
李達曰,大司憲金鎭商,執義申暻,掌令朱炯离·鄭漢奎在外,持平二員未差。今日以監察茶時之意,敢達。令曰,知道。又達曰,卽伏見黃海監司嚴瑀申本,則所屬諸將官,仕滿計朔給帖事。而連幅後面,不爲踏印,有違格例,事甚疎忽。監司嚴瑀,推考警責,申本還下送,使之改修正上送,何如?令曰,依。
同義禁尹得和書曰,伏以臣罪,臣自知矣。處事不審,自速重戾,特蒙大朝寬大之恩,十行傳敎,藹然春生。呴濡惻怛之意,溢於辭表,至敎以某於二事,可謂白脫,誨諭備至,恩言鄭重。畢竟處分,僅止薄勘。雖使臣,自謀而自解,無以加此。筵臣傳誦,闔門感祝,非臣糜身粉骨,所可酬其萬一也。又未幾何,特宥恩敍,次第降下,仍又有金吾除命。念臣何人?偏蒙異渥,至此之極,惶隕感激,不知死所。噫,臣命道乖舛,動輒得咎,遭罹橫逆,非止一再,拔之坑坎,置之衽席,何莫非天地造化之澤也。至於向來事,尤於臣身,千不當萬不干。而死中求生之地,橫加誣辱,乘機媒孽之言,變幻事實,臣於此,亦豈無言。而臣不欲呶呶辨詰於年過事冷之後,以益其羞愧也。且伏聞昨年,筵中大臣,以爲重臣,聞臣言而傳之,故陳箚云。臣反復思之,無與人酬酢如大臣箚辭者,臣未知重臣之果誰某,而何如是爽傳於大臣也?臣莫知其故也。臣之所以自咎而自悼者,臣言語輕脫,妄觸忌諱,作事疎忽,災出無妄,身名僇辱,貽羞搢紳,俯仰慙恧,直欲無吪。噫,臣立朝二十六年,受恩罔極,致位至此,而無一報效。每當厄境,徒煩聖慮,罪益深而恩益厚矣。赴湯蹈火,是臣自期,年衰病痼,萬念都灰。雖無情勢之臲杌,陳力就列,已無其望,而況今所叨之職,又是臣獲罪之地。中夜思之,魂夢猶驚,去就一節,非所可論,滓穢之蹤,亦不敢復近城闉。玆從縣道,略控危懇。伏乞离明,先遞臣職名,仍令選部,勿復檢擬,俾得放廢田野,以卒生成,千萬幸甚。臣無任云云。答曰,覽書具悉。卿其勿辭,從速上來察職。
刑曹參議南泰耆書曰,伏以臣以千萬無肖似之身,處千萬不可往之義,而特被大朝召見開釋,責以往役。臣到此地頭,逃遁無路,拚棄廉隅,冒蒙恥辱,馳傳出疆,視人有靦。幸賴王靈所曁,使事遄竣,昨纔返命。而一身之大防已壞,公議之唾鄙益甚,今臣處義,惟當杜門屛跡,息黥補劓,以盡自靖之道而已。噫,年前奉使之無狀。臣亦自知,雖屢遭煩言,固已拜而受之。至於向者臺章,則論一覈使,何其過費闔捭。而旨意非常,汚衊無餘,實是淸朝搢紳之羞恥。臣何足言?有辱聖簡,顧此滓穢之蹤,徒恃寵靈,復玷朝班,則繼此而言者,又將驅臣於忘廉冒恥之科。而臣無以自解。聖明在上,雖欲終始翦拂,亦不可得。此臣之所大懼也。且臣於中路,伏聞以渡江人馬之數多,因大僚陳達,至有重推之命。臣不勝悚慄震惕之至。今行過江之數,比過於戊辰覈使之行者,煞有委折。罪人名數,雖減於戊辰,其防守領護之道,比前甚嚴,則軍吏之隨往者,亦旣不少,其外領去差員·救療官及地方官,俱是戊辰之所未有者,則馬數雖減,人名之稍多,實由於事勢之不得已者。簿錄今在,可按覈也。然以臣之故,使守法邊吏,亦不免混被郵罰,此爲臣惶愧難安之一端也。玆敢瀝盡肝血,仰瀆睿聽。伏乞俯垂矜諒,亟遞臣所帶職名,仍命選部,勿復檢擬,以謝臺議,以安私分,千萬幸甚。臣無任云云。答曰,覽書具悉。爾其勿辭,從速察職。
行副司直金聖應書曰,伏以臣,卽伏聞因政院達辭,以禁推玉堂囚單晩呈事,至有重推之命。臣於是,不勝悚蹙之至。禁推徽旨,果下於昨日初更後,而其當推人中,或有出往江郊者,或有家在城外者,待其竝到就囚後,書呈單子,故自未免遷就,事勢適然。而徽旨旣下之後,未卽擧行,稽緩之罪,誠無所逃,決不可以已經薄勘,晏然在職。玆陳危懇,仰瀆睿聽。伏乞亟命重勘臣罪,以爲溺職者之戒,幸甚。臣無任云云。答曰,覽書具悉。卿其勿辭,從速行公。
上在昌德宮。常參·經筵,以代理停。
成範錫達曰,明日常參·經筵,取稟。令曰,停。
李達曰,大司憲金鎭商,執義申暻,掌令鄭漢奎·朱炯离在外,持平二員未差。今日以監察茶時之意,敢達。令曰,知道。
南泰溫達曰,右副承旨李應協,今日不爲仕進,卽爲牌招,何如?令曰,依。
成範錫達曰,檢閱金聖佑,自鄕上來云,卽爲牌招入直,何如?令曰,依。
李應協達曰,明日次對,兩司當爲進參,除在外·陳疏未承批外,正言尹學東,待開門牌招,以爲進參之地,何如?令曰,依。
李,以義禁府言達曰,順天府使朴奎壽憑閱處之事,徽旨達下矣。朴奎壽,時在任所云,依例發遣府羅將,拿來,何如?令曰,依。
李應協,以義禁府言達曰,卽接月令醫員李震郁手本,則保放罪人朴弼幹,病勢今已向差云。還囚之意,敢達。令曰,知道。
又以義禁府言達曰,黃海前監司嚴瑀申本內,豐川府緣坐奴婢罪人逆賊重恒妻世英,椒島鎭緣坐爲奴罪人龍守物故事,達下矣。取考本府罪案,則世英,乃是重恒妾,而以妻誤書,龍守物故之日,鎭將則以五月初五日書塡,而各人之招,以初四日納招。莫重罪人物故日字,極甚未瑩,當該道臣推考。龍守物故日字,更詳牒報,以爲罪案修正之地,何如?令曰,依。
又以右邊捕盜廳言達曰,畿內有譏捕事,發送軍官之意,敢達。令曰,知道。
忠淸監司李益輔書曰,伏以臣,頃於大朝入侍,敢陳愚悃,辭不達意,致煩嚴敎,至有特遞之命。臣至今惶懼,杜門俟譴。千萬意外,忽奉除旨,以臣爲忠淸道觀察使者,臣驚惶感激,歷累日而靡所容措。夫方岳之任,苟非著稱才諝,深鍊機務者,不可人人濫授,亦不可不量人器,徒爲一身睹榮之計,苟然冒膺也。伏念臣,本以庸騃,百不猶人。荷大朝拂拭之恩,前後歷揚,罔非踰分,而至如按藩之命,無異責僬僥而擔千匀。其在朝體,亦豈爲官擇人之道哉?如使臣,有一分可堪之勢,則燥濕夷險,非所敢辭。而臣本乏踐歷,全昧事務,雖字牧百里之任,猶未可了。況湖西一路,其所難治,最於三南,獄訟之繁委,簿牒之浩禳,比他道倍劇。重以今當大札之年,癘氣彌天,尙未寢息,五十州生靈,幾至盡劉,殆同兵燹創殘之餘。臣以何才識精力,撫摩經濟,承流宣化,能不負我大朝委畀之意哉?臣若冒沒膺命,畢竟顚沛而已,則臣之獲罪於朝廷,有不足恤,而其如民事之僨誤,何哉?反復思惟,萬無堪承之望。玆敢瀝懇仰籲於离明之下,亟賜鐫改,以重藩選,以安私分,千萬幸甚。臣無任云云。答曰,覽書具悉。卿其勿辭,速往欽哉。
上在昌德宮。常參·經筵,以代理停。
大王大妃殿·中宮殿·賢嬪宮,藥房問安。答曰,知道。
成範錫達曰,明日常參,取稟。令曰,停。
李應協達曰,大司憲金鎭商,執義申暻,掌令鄭漢奎·朱炯离在外,持平二員未差。今日以監察茶時之意,敢達。令曰,知道。
藥房都提調臣閔應洙,副提調臣鄭翬良啓曰,陰雨連日,伏未審此時,聖體調攝若何?眩氣漸益差勝乎?湯劑姑停,已至多日。臣等今日率諸御醫,趁早入診,詳察聖候,爲宜矣。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣。予則一樣矣。當下敎于入侍矣。
李應協,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
以正言尹學東牌不進罷職令旨,令于李曰,推考徽旨捧入。
令于李應協曰,大臣·備局堂上引接。
傳于李應協曰,大臣·備堂入侍。
李應協啓曰,左議政金若魯,右議政鄭羽良,率備局堂上,依下敎來待矣。傳曰,大臣·備堂詣閤。
傳于李曰,宣傳官二員待命,騎馬六匹立之。
南泰溫,以戶曹言達曰,依令敎判府事閔應洙,自己巳二月至十月合九朔祿俸,更爲輸送于本家,則以爲連爲陳箚力辭,終不敢祗受云。祿俸,又不領受,何以爲之?敢稟。令曰,令倉官更爲輸送。
司諫林象老書曰,伏以臣,猥以無似,屢忝臺職,揣分不稱,有除輒辭。春間亞憲之命,適在於武科開場之日,黽勉承膺,粗效往役之義。奉職無狀,自速失職之誅,譴罷薄罰,非罪伊恩。其時事實,雖蒙天鑑之俯賜,旋降特敍之恩命,然而臣心愧縮,未敢以事實之已暴,日月之稍久,有所自恕也。今於新除之下,趨承無路,昨違召旨,恭俟譴何。只推之命,又出格外。臣誠狼狽失圖,益不知所出。且臣情勢之外,伏暑積痼之病,當暑重發,症形危惡,去死不遠,束帶趨朝,已無可論。荐召之下,不敢坐違。謹此擔舁隨牌,拜章徑歸。臣罪至此,萬殞猶輕。伏乞离明,俯賜鑑諒,亟許鐫免,仍令重勘,以延殘喘,以勝朝綱,不勝幸甚。臣方引罪之不暇,而竊有耿耿愚悃,不敢自隱,輒此附陳,以冀裁擇焉。噫,良役之弊,必至於亡國而後已者,有口者皆言之。而臣亦屢典郡邑,故尤有所目擊而心知者矣。此弊實爲國家第一膏肓之症,許多病痛,皆從此出,而至于今日而極矣。然朝家多年講究,終無良策,尙不得下手於其間,而將至於坐而待盡之境矣。唯我大朝,洞見弊源,曲察民隱,一朝廓然乾斷,以爲大更張之擧。臣愚以爲,我國家迓續天命,而爲萬世無疆之福者,在此一擧。環海以東含生之類,孰不鼓舞欣忭,以仰至德至盛之意哉?第念此法,以言乎其重,則祖宗朝所創也,以言乎其久,則屢百年于玆矣,以言其得失,則係國家安危。今雖不得已而講其更革,然若不十分消詳,多般綜理,爲盛水不漏之地,則竊恐舊弊雖省,而新瘼踵起,不得爲永世遵行之良法美制。而頃日筵中,只與數三籌臣,講定於猝遽之間,而責成於旬月之內,有若遑遑不及,草草了當者然。此何等重大之事,而若是容易做去耶?是以聖算已成,而廷議尙有甲乙之携,法名旣出,而群情猶在可否之間。此無他,問之不博,揣之不熟,斷之太銳故也。今若不少留難,汲汲句當,則必有無窮之悔。臣愚以爲,此旣國家一大擧措,一大變通,則其在重其事之道,不可不廣謀一國,以觀衆情而處之。宜卽更下明旨,凡在仕路者,咸聚大庭,勿論戶結,其利害,各一一受其可否。而此法之外,若有別意見,則亦令盡其所懷。在外卿宰及儒臣,竝令獻議。又使八路道臣·守令,博採民情,而各陳其便否。更令籌堂,集其群言而爛漫商確然後,聖鑑,酌其衆寡善否之間,而斷然定于一。至於節目之際,則宜令三四幹事之臣,仔細商量,務歸至當,從容磨鍊,戒勿亟成。使科條,井井秩秩,無少虧欠,攧撲不破,可以傳百世無弊而後,始乃徐徐頒布,守之如金石,行之如四時。此乃古聖王廣謀獨斷,愼憲重事之意也。臣無任云云。答曰,覽書具悉。所陳者,大朝已下敎矣。爾其勿辭,從速察職。
京畿監司柳復明疏曰,伏以臣,資性愞薄,智慮淺短,倥倥然一庸品耳。重以情蹤畸危,疾病沈頓,藩屛按理,本非所堪,而仰感殊渥,俯怵私分,黽勉冒膺,已踰數箇月矣。念臣,受恩如天,圖報無地,惟欲殫竭心力,裨補塵露。而年紀衰邁,神精消耗,了無一政一弊,眞能做得矯捄,以答我聖上委寄之盛意。夙夜憂懼,若墜深淵。矧玆一路生靈,擧墊塗炭,殆同兵燹,前後死亡,幾近三萬,軍保物故,亦至屢千,積屍相枕,哭聲載路。目下哀痛之狀,已不勝言,而前頭簽補之策,罔知攸計。惟我聖明,洞察民情,大加憂惕。至有親臨正門,召問士庶,至誠惻怛,辭旨懇切,有足以貫金石而泣豚魚。凡在守土之臣,孰不欽仰贊誦,思所以感動奉承也哉?嗚呼,良役之弊,已成痼疾,甚於水火,不變此法,終必無民。粵自先朝,講究變通之策,亦已久矣。迄未有定論成法者,蓋以戶錢結布等諸議,俱係大更張大窒礙,不可猝行之故也。夫戶錢則必須籍法申明然後,容有可議。而挽近以來,合籍漏籍之弊,逐年層加,詐死僞亡之奸,去處皆然。去來無常,虛實相混,或昔有而今亡,或朝聚而暮散。卽今中外戶數,雖至一百七十萬,而所謂大中戶,十僅一二,小殘戶,殆踰一半。以畿內一路言之,十四萬七百餘戶,而爲大中戶者,不過萬餘。畿甸如此,他道可知。惟此收錢多寡,只在計戶大小,而大戶至小,殘戶過多。今若從略輕收之,則國家經用,太不相當,準數厚斂之,則民間愁怨,反有甚焉。此則決非可行之道也。至於結布,則八路田結都數,爲九十三萬餘結,而除却諸般雜頉,則實田畓,不過七十萬結矣。災年之陳荒,實結之減縮,無歲無之,諸路同然。夫我國田稅,一自大同之法,作而一結出米,其數已多,則不可謂之田役之反輕。而今又重之以規外之稅,則無亦偏重之甚耶?昔在仁廟朝,有司有以經費匱竭,至請四結出布。而諸臣,極言其傷農病民,蓋欲於田稅之外,疊徵布,故民皆不悅,議者如此。雖在殷阜之時,四結一布,猶且持疑,矧今困急之日,一結一布,何可輕行乎?況凡民之寘一結者,果幾人哉?十家之聚,有田者,無二三,半是雇人之田,則終歲勤動,殫其所出,固不足供常稅而輸田主,又未能辦公穀而應私債,況復責之以無前之別徵,則雖有主作分半之議,終必至於棄良田如糞土,陳廢之不足,渙散乃已。隣族侵徵之弊,殆甚良役,朝家惟正之供,亦將耗縮矣,寧不大可寒心哉?今欲紓軍門倒懸之急,而一國之怨咨,將添却十分之九也。所失,豈不有甚於所得耶?向在辛丑秋間,朝廷,有結役講行之令。故臣適在言地,略陳此弊,至請還寢,一啓卽允,實仰大聖人虛受之德矣。伏聞近日,又有此議論,臣竊却顧長慮,實不省其所以也。夫今之爲國大計者,固在於罷守·摠二營,而付南北兩漢,汰各司冗官,而合三軍屯田,此爲第一策。而然實係大變革,雖不可輕議,而古人有言曰,小變則小益,大變則大益。臣請以小變之說,爲殿下陳之。洪惟聖朝休養生息,久無兵革,目今生齒,可謂繁衆。而塡補軍額,猶患不能者,實由於富戶壯丁,率多規避正役,莫不投入歇處。以此正軍之子,擧皆衣道袍曳唐鞋,部伍之賤,亦爲着天翼戴黑笠,於是而有校院生·番軍官,不緊無用之許多名色。而營閫則幾至千數,郡縣,亦不下數百,便作良民避役之窩窟,逋逃之淵藪。頃年,朝家深軫其弊,別爲査刷,而諸道各邑,未盡奉行,尙此捧錢收布。由是,良丁無以搜括,老弱反多苟充,豈不痛心哉?大抵卽今民情,不專以自己二疋之役爲難,只以族隣被侵,爲難支之端。族隣被侵之患,惟在於闕額之難充,闕額難充之弊,實在於歇役之投入耳。黃口白骨,冤氣徹昊,一室疊役,積怨到骨。邑里蕩殘,若經喪亂,蔀屋蕭然,殆絶烟火。民生之困瘁,可謂慘矣。邦本之扤捏,可謂極矣。噫,凡致弊之源,救弊之術,或不能十分講確,率爾頒行,則他弊先起,未免有滅於東而生於西之患,惡在其矯革之本意哉?以卽今紀綱風俗人心世道,雖有周官制度,實無了當成就之望,或有驛騷驚擾之慮。若臣淺見,則以爲諸道民役,苟能依關西例,凡爲二疋之役,盡變爲一疋,則諸般投屬,自有査現充額之道,而各道丁壯,固無如前趨歇之弊矣。雖以關西已行者論之,定爲一疋之後,至今民無冤而順行,此最目前祛弊之良策也。議者必曰,二疋之役,減爲一疋,則許多經用,將無以責出云。此則臣亦有料度者。國家一年經費之數,一半無出處,實難容易充補。而如能總會國內財貨,除出外方冗費,推移區劃,以充減半之數,則亦豈無其道乎?傳曰,節用而愛人。先儒引易之言而釋之曰,侈用則傷財,傷財則害民。然則愛人之本,顧不在於節用,而害民之端,亦不在於傷財耶?嗚呼,節用之利,大矣哉?今東家數口,歲收十包穀,而苟能撙節,則尙有餘財,西家數口,歲收二十包穀,而如或浪費,則猶患不給。今若在上而惜露臺之費,而行損上益下之政,在下而恤泉府之財,而定量入爲出之規,則一疋所收,雖似不足,一年國用,尙可有裕。某事之爲浮費,某處之當裁省,臣固不能一一指陳。而內之有司,外之八方,浮費之可裁減者,財力之可裒聚者,一切爬櫛,一切棕核,則其於充民役一半之代,亦豈有不足之患耶?此或有損於國體,而與其剝割殘民膏血,以濟國用,豈不萬萬相懸乎?可得此一着然後,前日之名爲經用而實歸浮費者,一竝收蓄,則尤是生財之大要也。此若猶以爲不足,則向所謂額外校生院生之類,名以除番校生,諸色軍官旗牌之屬,稱爲收布軍官,竝定一疋之役,則此亦足爲添補之一端也。今之言省費者,每欲裁損貢物元價,吏胥料布,而此非存事體念後弊之道也。邦內無名之費,有不可盡計,此在有司者詳量査究之如何耳。伏乞聖明,博詢廟堂,講究變通焉。臣之此言,旣涉煩猥,亦甚疎迂,而適忝外藩重寄,目見民憂孔劇,區區願忠憂國之忱,根於秉彝,有倍恒人,冒昧陳瀆,益增隕越。伏願殿下,恕其僭而察其愚焉。臣無任云云。
右參贊元景夏疏曰,伏以臣,釁深跡危,屛處畎畝,廟謨得失,非臣所敢妄干,而竊不勝漆室區區之憂,冒萬死仰瀆焉。嗚呼,我國良役,蔀屋數百年之怨,可謂窮天而徹地。卒無所變通,則民將困蹙仳離,而國其危亡,思之寒心。自古深識遠覽之臣,咸曰知病之宜治,而所診,或失其源,知藥之可施,而所投,或爽其劑。舊患不滅,新沴復滋,救跛成痿,輾轉難醫。是故聖王制國之道,其取鑑也遐,其立意也深,其裁規也簡,其備慮也周。規新較舊,斟酌利害,以合變通之宜。夫然後,其悔乃亡。若好革而不知原始要終,是乃以弊易弊,可不懼哉?伏惟我殿下,有堯·舜仁愛之德,傷悶元元於水火塗炭,御門宣諭,藹然絲綸,雖豚魚,可以感涕也。臣與田翁野老,瞻象魏而叩頭,呼萬歲太平。然而愚臣死罪,不能無過計而隱憂。竊聽道路,籌司任事之臣,夙宵講究,惟曰罷良役而設戶錢。且京兆堂郞,以殘戶過多譴罷。彼鳧居雁聚之民,何知便否,相與驚擾駭呼,歷十數日而莫之底息。戶錢之議未了,結錢之說復喧,何其紛紜喜變也?是必稅額供應,未得準當,而有此結錢之倡。若然則戶錢弊不弊,臣姑不煩絮,顧此結錢,其害有甚於戶錢,臣請陳之。六道田結,除諸般應頉,收租實結,稔則七八十萬,歉則五六十萬,罷良役二疋,而都徵於結。一結錢,當爲四五百,減良役一疋,而米徵於結。一結錢,亦當爲二三百。田結元納,有稅米,有大同米,有三年糧米,有別收米,有雉鷄柴炭之役,結供固繁。而今又徵錢於結,則元納外別納,折錢計半,多而二十二三斗,寡而十一二斗。或値歲凶,穀重而錢輕,則米價雖踊,其奈無靑懸磬何?三代助徹,皆什一也。我國結役,視助徹,不啻倍蓰。本業之民,終歲勤苦,纔輸供賦,甁罍俱竭。而水旱風蟲,則民各鳧雁,散之四方而莫禁,田野鞠爲茂草。當此時,正賦且難,況加派乎哉?若夫索錢,尤有憂焉。唐臣陸贄曰,穀帛者,人之所爲也。錢貨者,官之所爲也。人之所爲者,故租稅取焉。官之所爲者,故賦斂捨焉。宋神宗時,設免役輸錢之法。司馬光,爭之曰,穀帛者,民可耕桑而得,至於錢者,縣官所鑄,民所不得私爲也。今有司立法,惟錢是求,歲豐則民賤糶其穀,歲凶則伐桑棗,殺牛賣田,得錢以輸,民何以爲生乎?陸贄·司馬光,皆深識遠覽之臣,夫豈無所見而徒爲斯言也哉?今日百物價賤,由於錢匱,而有司之臣,請鑄錢,此其勢不得不鑄。銅錫,所以鑄錢,而非我國攸産,計其贏剩,厥數零星。一歲經用,殆二百餘萬,雖鑄百萬,僅資半歲。工匠雜費,固已不貲,設監鑄錢,其艱若此,而責徵結錢,欲民無困,何可得也?量時昧時,治亂係焉。靑苗·保甲,倣於周官,而宋明行之,一治一亂,時勢有異也。臣故曰,其取鑑也遐,其立意也深,其裁規也簡,其備慮也周。量其時而謀之,則爲大利,昧其時而變之,則爲大害。遐深簡周,莫急於今日,過今日,則臣恐有無所及之悔矣。省罔緊之費,捐不急之官,括漏丁而杜奸弊,君臣上下,有至誠惻怛之心,臨局戒虛着,做事懋實政,愼變懼動,率由舊章,庶有傾否回泰之泰矣。臣抱此耿耿愚悃,不幸嬰風癱奇疾,跛躄自廢,無以登軒陛。而朝廷安危,臣實預其榮辱,擔疾過限,進伏城外,不避越俎之誅,而敢效納牖之義。伏乞殿下,穆然深思而垂察焉。臣無任云云。二章給之
六月初五日辰時,王世子坐時敏堂。大臣·備局堂上引接入對時,左議政金若魯,右議政鄭羽良,行副司直具聖任,禮曹判書申晩,吏曹判書金尙魯,兵曹判書李天輔,吏曹參判金尙星,行大司成趙榮國,戶曹參判洪鳳漢,右副承旨李應協,修撰金陽澤,假注書愼基慶,事變假注書鄭彦暹,記事官李儁徽·趙台命,以次進伏訖。若魯曰,日氣陰濕,體候若何?令曰,無事矣。大殿氣候眩氣,復差勝乎?令曰,一樣矣。大妃殿氣候,若何?令曰,一樣矣。中宮殿氣候,若何?令曰,一樣矣。若魯曰,好雨知時,且得浹洽,誠爲萬幸。備局,無時急公事,而外方狀聞,雖有稟達之事,領相未出,臣等,不得擅斷爲之矣。雖欲往見議事,而雨勢如此,亦不得往議,可悶矣。羽良曰,良役事,備堂相議,而不得其摠領,蓋籍法散亂,未能就整,而不足之數亦太多,罔知攸爲矣。若魯曰,以都城言之,不過三萬餘戶,遠道,推此可知。常時議論,以戶布議之,而結布,亦有窒礙處,不可以斷然行之之意,仰達矣。變法而善,則乃國家之幸,不善,則乃國家之不幸也。故自先朝,深軫斯弊,欲爲變通,而尙不得爲之,此乃臣等庸愚之致。而若不爲變法,則因昭法而祛其弊而已,無他善策矣。羽良曰,末終則似可爲之矣。蓋此弊端,由於養兵。初則只捧水陸保布,其後名目甚多,役重而民不堪當矣。若魯曰,稱以兩班,着黑笠道袍者,則不得充定,只以疲殘民丁充之,其弊至於徵族徵隣。一切身役,皆除之,而以戶與結之間,講定,宜矣。羽良曰,守禦廳則設于南漢,摠戎廳則設于蕩春臺事,大朝欲爲變通,而首相不出,故不得講定矣。二十九日入侍有命,而亦以首相不出,故不得相議稟入,臣等,惶恐不安矣。若魯曰,癘疫,尙未止息,經病之民,亦未甦醒,當靜以養之,不可騷擾。遠道,姑未的聞,而刑曹·京兆畿內,則間或有推奴徵債之事云,外方,亦可推知。京外推奴徵債,限今歲前,嚴加禁斷,何如?令曰,依爲之。出擧條若魯曰,暑月極熱之時,滯囚可慮,關係重辟外,輕囚之可以速決者,卽爲擧行,切勿留滯之意,申飭秋曹,而諸道,亦爲一體申飭,何如?令曰,依爲之。出擧條若魯曰,兵將圖說畢刊後,政院,請自本院,頒送諸道,而院吏下去,有弊於沿路及所去之處。故臣有所仰達於大朝,特命自訓局,卽出下送矣。頃見南兵使報狀,有政院吏來傳之語。故査問則承旨全沒中間稟定之狀,只以安寶下送,草辭仰稟而送之。此蓋承旨數遞之故,新除之人,不諳前日定奪之事,而書吏輩,必欲下去,欺瞞承旨,而承旨不能詳審,更稟於筵中而然也。其在事體,不可無警責,當該承旨,從重推考,何如?令曰,依爲之。出擧條若魯曰,防納及貢物,年條預買,前後申飭,非止一二。而近來法禁解弛,亦不無此弊云。此弊,捧上之時,戶曹·惠廳,必無可知之理,連爲嚴飭。而如不發覺而仍捧,則當該郞廳,論罪,何如?令曰,依爲之。出擧條若魯曰,詩傳,已畢講,睿學,必多將進,臣等之心,不勝喜幸矣。羽良曰,日開兩筵,工夫不輟,故以至於終帙。古語曰,厥德修,罔覺。自然於不知不覺之中,必多資益之效矣。若魯曰,臣有膏肓之疾,每當暑濕,則全廢飮食矣。今當朝家多事之時,不敢言病,强策行公,本無智慮,何敢干涉。而大朝有望前入侍之命,故爲瞻耿光,不敢上箚引疾。而若於藥飮調食之間,得蒙恩暇則幸矣。羽良曰,有病則調理,無病則行公,似別無給暇之事矣。令曰,調理後視事,可也。若魯曰,俯賜恩暇,不勝惶感矣。若國家有事,則臣何敢諉以受暇而在家乎?令曰,書傳,當始於一二日內矣。久任宮官,申飭,可也。若魯曰,領相,曾以徐志修·鄭宲久任事陳達,而志修則方奉命往北道,鄭宲在外矣。陽澤曰,鄭宲,方帶兼輔德矣。令曰,李彝章,亦有之矣。陽澤曰,李彝章則纔遞宮官,而徐志修,亦不帶宮僚矣。若魯曰,右相,頃以李彝章·黃仁儉陳達矣。吏判,今方入侍,李彝章則後日政,差除宮官,鄭宲則催促上來,宜矣。令曰,依爲之。羽良曰,非特此人,凡善爲進講之人,使之特令久任,好矣。令曰,當依爲之。出擧條羽良曰,賓客之入侍書筵事,旣有申飭之令,而其後書筵,亦無一員入侍,事極未安。從重推考,更爲申飭,使之入侍,何如?令曰,依爲之。出擧條羽良曰,邸下讀書,而長其聰明睿智,於天理當然處,玩繹而留心,善者,法之,不善者,反躬而改之,則讀聖賢書,必有滋益矣。令曰,依爲之。陽澤曰,邸下畢講詩傳,將繼以書傳進講,睿學,必多將就,臣等欽仰。而講學之本,不可徒講新書,而放棄舊讀,唯時時溫繹而照管之,庶可無舊學荒廢之歎,而有日新又新之工矣。雖講書傳,而詩傳,亦時時披覽,使諷詠懲創之意,沈潛於腷臆之間,與五帝·三王治天下之大經大法,竝行而不相悖,則誠爲作聖之一大機柚也。令曰,當留意矣。諸臣,遂以次退出。
庚午六月初五日申時,上御歡慶殿。藥房入診入侍時,都提調閔應洙,副提調鄭翬良,記事官南鶴老,記注官金弘澤,記事官趙台命,醫官金應三·玄起鵬·金壽煃·金東桓·柳徵瑞·金履貞進伏訖。閔應洙進曰,近來日熱甚酷,聖體調攝,何如?上曰,一樣矣。應洙曰,臍傍核處加減,何如?上曰,不至大段矣。應洙曰,大妃殿氣候,何如?上曰,一向安寧矣。應洙曰,王世子氣候,何如?上曰,安過矣。應洙曰,使諸醫官診候,何如?上曰,唯。應三診畢曰,左三部,微帶數,右三部,有滑體,而脈候甚平順矣。起鵬診畢曰,左右三部脈度,甚調匀矣。壽煃等以下診畢後所達之言,與應三略同。上曰,諸醫入殿內診察,可也。應三等,以次入診後達曰,今則幾至生肌之境,連付膏藥,宜矣。上曰,當付何藥耶?應三曰,杏仁膏宜矣。上曰,蜜餠,入杏仁耶?應三曰,然矣。上曰,壽煃達之。壽煃曰,猶有核處,宜付杏仁膏矣。應洙曰,脚部以痰候,牽引之症,何如?上曰,近似少差矣。應洙曰,八味湯,停止可惜,繼進,何如?上曰,前後所進,不爲不多,而終無顯效,不欲更進矣。上曰,杏仁膏劑入,八味湯姑停。出榻敎應洙曰,賢嬪宮症候,何如?上曰,少無所減矣。應洙曰,嬪宮劑進湯劑,連爲進服乎?上曰,時時進服矣。應洙曰,産室廳,當前期三朔排設矣。何以爲之耶?上曰,待下敎爲之,宜矣。應洙曰,積城縣監金履亨,頗解産病,使之斯速入來,何如?上曰,積城縣監金履亨,遞付京職。出榻敎應洙曰,世子宮,久未入診,今已日暮,後日次,率醫官入診,何如?上曰,依爲之。上曰,副提調先爲出去,杏仁膏監劑。注書出去,他承旨入侍事,分付。臣鶴老承命趨出,以他承旨入侍事,分付政院。與右副承旨李應協,假注書愼基慶進伏後,副提調鄭翬良,臣鶴老退出。
六月初五日申時,上御歡慶殿。大臣·備局堂上引見入侍時,藥房都提調閔應洙,左議政金若魯,右議政鄭羽良,行副司直具聖任,禮曹判書申晩,吏曹判書金尙魯,兵曹判書李天輔,吏曹參判金尙星,行大司成趙榮國,戶曹參判洪鳳漢,記注官金弘澤,記事官趙台命,同爲入侍。右副承旨李應協,假注書愼基慶,追後入侍,進伏訖。若魯曰,雨後日氣蒸鬱,又伏聞有臍旁小癤之候,不勝仰慮,近日加減何如?而眩氣亦何如?上曰,俄者,已諭於藥房問安,而齋日已迫,愴懷一倍矣。若魯曰,大王大妃殿氣候,何如?上曰,差勝矣。若魯曰,東宮氣候,朝已承聞,而詩傳旣畢之後,將始書傳,睿學日就,不勝欽仰。上曰,以其年勢而言之,則所讀卷帙數多矣。若魯曰,久任宮官申飭事,邸下特爲下令。留意講學,誠爲萬幸。領相,曾以徐志修·鄭宲久任事仰達,故臣以此仰對,則邸下以李彝章亦有之,下令,尤可想睿思之出尋常萬萬矣。上曰,然乎?李彝章,非特善於進講,其爲人堅剛,其能知而取之者,可貴矣。若魯曰,賓客之入參書筵事,又爲下令矣。上曰,近來,能有施令之事,甚可嘉也。上曰,有下敎事,今日召入,蓋欲兼望前入侍矣。羽良曰,領相,以病不能入來,以其病故,國事多有叢脞者矣。上曰,何必備三公然後,謂之望前入侍耶?具聖任,亦入來矣。若魯曰,多有稟達事,而首相,病未坐起,故未能相議,而久未登對,惶恐悶蹙矣。今承入侍之命而入來矣。上曰,存減文書持來耶?若魯曰,未及修正,持來暗草矣。上曰,讀之。鳳漢,持各色雜役存減帙三冊,進前伏讀。至扈輦軍。上曰,扈輦軍,減之無妨矣。羽良曰,別破陣名目,三軍門未設之前,則無之矣。若魯曰,此皆京中無賴,宰相家廳直輩也。每當年終放砲時,不能無隱憂矣。無部伍團束之事,尤虛疎矣。至如歲時,則爛醉狂叫,奔走馳突,實有生事之慮矣。上曰,其數幾何?若魯曰,四百名也。上曰,太多矣。存羊之義,只存一百,依扈衛軍官例,團束,可也。上曰,摠戎·守禦出外事,領相,知之乎?若魯曰,臣等公務多暇,不能往見,只使通告矣。上曰,其意見,如何?若魯曰,不得聞之矣。守禦事,原任必知之,下詢,何如?上曰,原任之意,何如?應洙曰,未知便否,而用度則雖罷京衙門,別無所餘。臣則以爲,得不補失矣。上曰,摠戎使之意,如何?聖任曰,國家若命出往,則湯火,亦將蹈赴,安敢爲辭?而第不無掣礙之端矣。羽良曰,軍兵則多有減除之事矣。守禦則府尹,陞留守兼之,而當別置經歷,討捕使則付之楊州,營將則付之驪州矣。讀至樂工四百六十名各六保。若魯曰,多至七保,樂工之數旣多,而六保亦太多矣。尙星曰,朝家劃給雖多,而詳知委折,則如貢物樣買賣云矣。上曰,尙星,提調耶?羽良曰,曾經矣。卽今提調則兵判也。應洙曰,金尙星所達,是矣。昔年尹淳·尹陽來,知弊欲釐而未果。臣爲提調時,擇任郞廳趙榮魯,榮魯,亦擔當欲釐正,而又未果。付之於趙觀彬,而亦未果云矣。尙魯曰,所謂樂工,當祭享時,則雇人而立之,故不知調格,亦多不淨之人,或有跣足而來者,誠極寒心矣。尙星曰,所謂引下懸給之弊,尤難釐革矣。應洙曰,祭享,何等重大,而苟且充數,如當猝遽之際,則雖樵夫,挽去苟充矣。上曰,予亦觀之,鍾磬,不能擊拊,若當親祭,則頗操心,而佾舞不成貌樣矣。天輔曰,金尙星,欲取才塡入矣。上曰,戶判善爲,凡事能釐正耶?若魯曰,積弊已痼,雖戶判,亦末如之何,若爲典樂,則或可釐正耶?羽良曰,朝家必欲釐正,而豈有不爲之理耶?尙星曰,臣爲提調時,故判書朴弼周爲都提調,不爲行公。故臣每取才塡入,仍成規例矣。上曰,釐正前減除,似如何?更爲商確以稟。上曰,備郞,皆行公耶?若魯曰,皆行公矣。上曰,韓光肇亦行公耶?已經査正矣。若魯曰,韓光肇·金致仁,皆行公而査正已習矣。尙星曰,兩人,甚習於此事,而光肇意亦欲減省矣。上曰,元柳之疏,卿等見之耶?人之意見,各自不同,奈何?羽良曰,臣見元疏草,而柳疏則不得見之矣。若魯曰,臣俱不得〈見〉,而柳疏救弊,以還上耗穀爲言云,似不緊着矣。上命書答,上沈吟曰,向於皇壇事,陳書,而此則陳疏輕重倒植,未妥矣。因傳曰,噫,生民倒懸,知之熟矣。臨御已過二紀,一不下手于良役者,豈不思吾民而然也,其無善策之故也。曾感於宰臣之言,戶判所奏,起感予心,故中夜思之,若不拯濟乎倒懸之民,此不善之甚者也。昔之伊尹,一夫不獲所,若撻于市。吁嗟,幾十萬元元,納諸溝中而不思其活乎?感慨于心,有此擧,此正仰副昔年惻怛之聖意。俯矜無告之吾民,凡有重事,甲乙之議,乃國之美事,重宰陳章,意則是也。而國事一也,或書或疏,其何多岐?其雖陳書元良,自可以稟,院臣可謂得體。於此,予有所執,業亦覽知。二章給之。出榻敎上曰,領相之箚如何?若魯曰,當初備局草記,臣等,與領相相議爲之矣。今箚所陳,未知其得宜矣。領相之意,則以其子侄之故,而子侄誨責,當於一庭之內,豈可推上於朝廷乎?應協曰,大臣之言,是矣。朝家公體,與私室誨子弟有異,以朝體言之,則大臣之箚過矣。上曰,領相若入,則予欲以卿過矣爲敎矣。今不入侍,故下敎而其所爭,初則戶判似非矣。若魯曰,此則諸備堂,想皆知之矣。羽良曰,元不大段。聞以主事不料量等語,判尹,質言於戶判,以至相詰之境。而說來說去,自爾至此。初頭則可謂胥失,而末梢,判尹之徑出,尤爲過矣。上曰,二人,皆撕捱耶?羽良曰,皆撕捱矣。上曰,判尹,若不引嫌,則戶判,行公耶?羽良曰,然矣。判尹,豈可以其叔之箚,强爲引嫌乎?大槪二人志氣之相合,姑未的知,而今此所爭,不過一時所執之各異,則何可以此,深以爲嫌乎。上曰,兩人本來氣味言議,迥然不同,而戶判,亦非眞背公死黨之人矣。語云,十年以長,兄事之。判尹頃亦言之,則戶判,非其父執耶?羽良曰,雖十年之長,而非父執,乃先進也。上曰,趙載浩,非數先進之人也?若魯曰,不然矣。雖有突兀氣槪,而至於朝廷體面上,則過察極恭,曲盡體統矣。上曰,然乎。命書重推傳敎。若魯曰,戶判則似無隨判尹撕捱之事,而固執至此,臣未之知也。若如此下敎之後,又爲如前撕捱,則恐無益於國事,而有傷於朝體矣。羽良曰,臣意則以爲,姑遞兩重臣備堂,俾伸廉隅,過近後更差,似好矣。上曰,原任之意如何?若遞備堂,則更無節拍之層生耶?應洙曰,豈必以遞備堂而無節拍耶?人之處義,臣何以知之乎?上曰,以朝體言之,則右相所達,誠是。而戶判,多任國事之人也。如是之際,漸至差遲,則豈不可悶乎?羽良曰,卽今則以其朝體爲之。伊後則唯在聖上默運中矣。傳敎書訖。羽良曰,處分雖如此,兩重臣,若復撕捱,則徒傷事體。臣意則以爲,竝罷兩人,宜矣。上曰,此則卿言,是矣。頃亦如是,再仍無奈如何耶?羽良曰,惟其人,何必以再仍爲難耶?上曰,然矣。傳曰,二重臣之事,本非大段,而筵席面飭之下,不過申飭行公。領相之箚,予意則不然,朝體自朝體,公也,子弟自子弟,私也。相箚旣過措辭,批答予亦歸過,故有入侍時下敎之敎。今日不爲入侍,重事,不可遲滯,今已下敎,於判尹則其在道理,其叔之箚,何敢撕捱?於戶判則其欲同去就於判尹者,決無是義。而特敎之下,其夜不爲仕進,翼日亦爲違牌,分義道理,俱涉寒心。竝罷其職。出榻敎尙魯曰,兩重臣罷職事,有所仰達者矣。處分,以今日不爲仕進爲敎,戶判之不入來,猶有責也。判尹則大臣請罷之後,敢入來乎?此則判尹,輕於戶判矣。羽良曰,吏判之言,是矣。上曰,原任之意,則良役變通,如何?今如已發之矢,雖有些少弊端,不可中止,安可欺民乎?應洙曰,臣不敢與聞於廟謨,而在外聞之,大更張大變通,若不從容講究,而猝急取辦於時月之間,則忙後錯了,恐有苟且疎忽之患,而弊不可勝言矣。自前有此二議,而終始未就者無他,以其窒礙多端,利少害多也。卽今國計民憂,所當變通者此也。而變而通之然後,無扞格之患。若以目前之急,爲一時苟且之計,猝定無前之名目,則無異割肉而充飢,將來又何以措手乎?戶布則窒礙難行,而結布則大同三手糧等雜色稅名,甚多,顚連之民,已不堪料生,豈可加賦於稅外乎?當從容講確,得善變之道然後,可以行之矣。羽良曰,誠如原任之言矣。若魯曰,聖上靜攝之中,臨門詢民,辭旨懇切,惻怛之敎,累下於筵席,將以如傷之仁,欲推若保之澤者也。臣等,當奉承聖意,興滯補弊,而未得良策,戶布·結布,紛紜度日,臣等,不勝惶恧。戶口關文,畿內則間間入來,五道則尙未來到,而籍法蕩然,京兆三萬餘戶,大中戶僅四千餘戶矣。上曰,畿甸則稍勝乎?羽良曰,不然矣。臣爲開城留守時,見其戶籍,則大戶過三分之二,今見本府所上戶口,則大戶才五分之一,以此籍法,而行何事乎?應洙曰,臣爲京兆時,累欲料量而不能矣。聖上,若欲行戶錢,則必須釐正籍法然後,庶可爲之。而癘疫之餘,民必騷動矣。上曰,然矣。若魯曰,勿論戶·結布,當待諸道文書上來後,商確講定,而外論紛紜,來問於臣者多矣。上曰,因領相箚入湖伯,而都下,必喧然矣。若魯曰,臣意則以爲,不可中止,只得良丁,以充今年物故之代。至於良役變通,待湖伯入來,領相病愈後,徐徐講確,似好矣。上曰,我國人善動,初頭則人盡以爲戶錢成矣。三思則惑,聖人豈欺我哉?其存減文書,將爲備局休紙矣。吾實不料戶口之至此,有此議矣。一疋之役,吾意不快,而百姓則受一分之惠矣。應協曰,良役偏苦,今雖減一疋,亦爲大惠矣。若魯曰,二疋必減然後爲好,而良役則恐不可全減矣。上曰,是矣。一疋之減,眞所謂下不失尉佗者也。予不爲此,則何以濟元元乎?予非樂爲之也,予不爲變通,則將來無爲之者矣。今欲罷備堂直宿,而若罷則必皆解弛矣。諸臣曰,豈其然乎?上曰,十八日直宿講義,而所得,不過如此,況臥家而爲之乎?初欲爲之,而今又中止,則是不善之甚者也。豈可欺吾赤子乎?畿內則望前,當畢到耶?尙魯曰,料戶甚難,且多未來者矣。上曰,漢城府必有之矣。尙魯曰,今式則不來,前式則有之矣。天輔曰,若欲盡料,則必過累月矣。上曰,備局,計之,可也。尙魯曰,方今工刑曹·掌隷院郞廳,計之矣。上曰,備局直宿,有下敎耶?應協曰,無之矣。上曰,晝則齊會,夜則二人輪直,可也。若魯曰,臣等,待領相病愈後,當更入侍矣。上曰,望前入侍已爲之,不必領相,與此備堂入侍,可也。若魯曰,然則當與此備堂入侍矣。上曰,結役中有一事,而精神昏瞀,茫然忘却矣。若魯曰,參覈使南泰耆狀啓,有犯越罪人,姑囚義州,而離發上來,令廟堂稟旨,分付之請矣。罪人等,仍爲嚴囚灣府,給糧養獄,以待結末爲宜。分付本道,申飭擧行,何如?上曰,依爲之。出擧條應協請留門。上曰,依爲之。任基慶出來,分付政院。遂退出。
上在昌德宮。常參·經筵,以代理停。
成範錫達曰,明日國忌齋戒,再明日正日,此兩日常參,頉稟。令曰,知道。
李應協達曰,大司憲金鎭商,執義申暻,掌令朱炯离·鄭漢奎在外,持平二員未差。今日以監察茶時之意,敢達。令曰,知道。
成範錫,以內醫院官員,以都提調·副提調意啓曰,議藥同參柳重愼,旣遞外任,事當卽爲還仕。而前任花朵僉使時居中,姑未敍用,不得請付軍職。依例使之權着紗帽,以爲同參議藥之地,何如?傳曰,允。又以奉常寺官員,以都提調·提調意啓曰,東籍親耕田,所種小麥,打作,則所出二石七斗之意,敢啓。傳曰,知道。
上在昌德宮。常參·經筵,以代理停。
肅宗大王忌辰齋戒。
親傳香罷後,政院·玉堂·藥房問安。答曰,知道。
李應協達曰,大司憲金鎭商,執義申暻,掌令鄭漢奎·朱炯离在外,持平二員未差。今日以監察茶時之意,敢達。令曰,知道。
傳于李應協曰,來近地,見摠府,感舊矣。予在潛邸時摠府先生案,入之。
傳于李應協曰,簇子,完議入之。
李應協啓曰,再明日親傳香時,承旨不可不備員入侍。而左副承旨洪益三,奉命在外,合有變通之道,何以爲之?敢稟。傳曰,事過,置之。又啓曰,明日親傳香時,承旨不可不備員。而左副承旨洪益三,奉命在外,故纔已稟達矣。卽者,左承旨南泰溫,猝又犯染,不得入參,宜有及時變通之道,何以爲之?敢稟。傳曰,事過,置之。
六月初七日辰時,上御明政殿後庭。親傳香入侍時,都承旨鄭翬良,右承旨成範錫,右副承旨李應協,同副承旨李,注書南鶴老,假注書愼基慶,記注官金弘澤,記事官趙台命,分左右進坐。禁漏奏辰,初一刻,上具翼善冠·黑袍·玉帶,出賓陽門,御坐于門下月廊上。諸臣,皆俯伏。成範錫,奉香函獻之。上起立親授。開出祝文,良久御覽。親自塡祝署押時,玉淚潛滲,以巾揮拭。親書謹封後,獻官李益炡,跪奉受之。上亦跪奉授之。有下敎,而感愴中玉音低微,遠不能記。成範錫,奉香祝函還安案上。上起立還安後,上還坐。上曰,正時至之乎?禁漏官,進伏奏辰初二刻。成範錫,奉香祝函少東向去。上於出外版位。侍衛及諸臣,翼左右趨出至東庭。上下敎曰,祭補府持來耶?鄭翬良曰,未持來矣。臣基慶持來。鄭翬良讀達曰,獻官李益炡,典祀官兼大祝李得宗,祝史洪益彬也。成範錫曰,摘奸後,當書啓耶?抑口達乎?上曰,口傳,可也。成範錫與獻官,奉香祝出去。上祗送後升玉轎。鄭翬良達曰,臍旁小癤之候傅杏仁膏後,加減如何?上曰,少愈,雲母膏進之。翬良曰,幾箇進之乎?上曰,五介進之。大駕從賓陽門入。諸臣遂退出。
上在昌德宮。常參·經筵,以代理停。
肅宗大王忌辰。
申時,日暈。
李達曰,明日常參,取稟。令曰,停。
李應協達曰,大司憲金鎭商,執義申暻,掌令朱炯离·鄭漢奎在外,持平二員未差。今日以監察茶時之意,敢達。令曰,知道。又以都摠府言啓曰,今日,入直內三廳武兼禁軍及軍兵等,〈當〉爲中日習射,而國忌相値,不得爲之之意,敢啓。傳曰,知道。
上在昌德宮。常參·經筵,以代理停。
下直,朔州府使李潤成。
成範錫達曰,明日常參,取稟。令曰,停。
李應協達曰,大司憲金鎭商,執義申暻,掌令朱炯离·鄭漢奎在外,持平二員未差。今日以監察茶時之意,敢達。令曰,知道。
又達曰,事變假注書鄭彦暹,身病猝重,勢難察任。今姑改差,何如?令曰,依爲之。
成範錫,以弘文館言達曰,本館上番闕直,已至多日,事甚未安。副應敎趙雲逵,校理任·尹東度,副校理金文行,竝卽牌招入直,修撰李彝章,副修撰黃柙,亦爲一體牌招察任,何如?令曰,依。
以校理任·尹東度,副校理金文行,修撰李彝章等牌不進罷職令旨,令于成範錫曰,推考徽旨捧入。
李應協,以備邊司言啓曰,各司考績之政,不可不趁限擧行,備局諸堂之當赴本兼衙門貶坐者,雖在直宿之中,使之依例進參,何如?傳曰,允。
以忠淸監司洪啓禧狀達,連山等官居良人金時俊妻私婢春每等燒死渰死事,令于李曰,渰死·燒死人等,令本道恤典擧行。
副修撰黃柙書曰,伏以臣以百無肖似之賤,被大朝翦拂之恩,前後歷踐,踰溢涯分,涓埃未報,罪戾徒積。曾叨諫職,妄陳短疏,竊附匡救之忱矣。以其越例直呈,不批還給,十行絲綸,誨責極嚴,旣遞臣所帶職名,又推捧入承宣。臣之惶懍震惕,已〈無〉可言,而聖敎中揣度二字,實是臣子之所不敢承聞者。雖蒙天地大恩,得逭刑戮,每一循省,汗流浹背。自是以來,杜門訟愆,自分永爲棄物。中間除旨,旣出於蕩滌瑕垢之恩,目下新命,又降於千萬夢寐之外。臣於是,驚惶感激,靡所容措。第念瀛館一步,尤是臣矢心自劃之地,區區微諒,只不欲以空疎陋劣之品,玷汚淸朝之名器。而頃年自劾之章,辭未達意,當初自靖之計,直爲惹鬧之端,至今追思,彌增愧恧。今若諉以歲月之稍久,渥恩之隆摯,貪榮冒恥,揚揚以館職自居,則不可謂有羞惡之天。臣雖淟涊,亦何忍爲此?況今臣情勢之兢危,實無廁跡邇列之望,則去就一節,固無可論矣。荐違召牌,自速置對,臣罪至此,萬殞猶輕。且臣家在城外,而禁推徽旨,適下於初更後,城門已閉,翌曉始聞,蒼黃就囚,自訟稽緩之罪,乃以此,至有禁堂重推之令。臣於是,尤不勝震悚隕越,只俟鈇鉞之加而已。圓扉旣脫,庚牌又臨,蹤地窮阨,承膺無路。玆敢隨詣闕外,瀝血陳懇,徑還私次。伏乞睿慈,俯加諒察,亟令鐫削臣館銜,仍治臣前後負犯,以肅朝綱,以安微分,不勝幸甚。臣無任云云。答曰,覽書具悉。爾其勿辭,從速察職。
副應敎趙雲逵書曰,伏以臣亦違召命,三速吏對,冥然頑然,若無變動,是豈臣分之所敢出哉?第臣一病,沈綿數旬,少無減勢,心氣煩瞀,肢體澌困,對食則輒必嘔逆,試步則幾至暈倒。終日昏墊,若墮烟霧,種種症形,一味危苦。雖欲强起承命,其勢末由。不得已荐犯違傲之誅,論其罪戾,萬殞猶輕。惟願遄降威罰,以彰其慢焉。且臣於喉院之請推禁堂事,亦有所萬萬惶悚者。臣於日前,爲尋醫問藥之計,擔舁病軀,出往江郊。適緣日暮,未及還家,鷄鳴之後,始伏聞有禁推之命。卽刻馳到,仍爲就囚,則東方將曙矣。緣臣稽命之罪,問備之罰,至及於該堂,臣尤震懍愧蹙,求死不得。玆於召牌之下,祗詣闕外,露章首實。伏乞离明,俯賜鑑諒,亟令攸司,重勘臣辜犯,以嚴法紀,千萬幸甚。臣無任云云。答曰,覽書具悉。爾其勿辭,察職。
刑曹判書趙觀彬書曰,伏以臣年衰病痼,不堪陳力,當退之義,不待向日駭機,而熟講之久矣。一出都門,此生已休,樞銜例付,在臣心,已極不安。乃者,秋曹除命,又下意想之外,其所以辨易眩之譖,縻難曠之職者,別是眷顧之異恩。而生逢便訣,今臣至恨,將辭亦榮。古人善諭,噫,當路睢盱,畸跡不可復容矣。餘日晼晩,衰骸不可復策矣。冥行多悔,迷復堪戒,去就一節,尙何暇論。臣旣退屛窮約,煩籲是懼,只俟朝家之變通。而已過一旬,迄無處分,若此則朝體之壞傷,曹務之曠廢,實非細故也。玆不得不從縣道,仰控肝血之懇,至如賤疾垂死之狀,亦未敢贅陳。伏乞离明,察臣所辭,類非例讓,亟令鐫遞臣刑官之任,仍飭銓部,勿復檢擧,俾臣得以養閒田廬,少延殘喘焉。且念臣,以世祿之末,最荷聖世罔極之恩,遲回朝列,殆至八九年,而曾未能仰效一言,以及於世道國是之大關。見今良役更張,有非時擾民之憂,軍門變移,非有國慮賊之道,而窮廢之蹤,又未得出意見論利害。罪大負國,難逃常刑,亦乞亟加重勘,以爲不忠者之戒焉。臣無任云云。答曰,覽書具悉。卿其勿辭,從速上來察職。
上在昌德宮。常參·經筵,以代理停。
李應協達曰,備邊司郞廳來言,今日賓廳日次,而姑無時急稟定事,頉稟。令曰,知道。
又達曰,大司憲金鎭商,執義申暻,掌令鄭漢奎·朱炯离在外,持平二員未差。今日以監察茶時之意,敢達。令曰,知道。
大王大妃殿·中宮殿·賢嬪宮,藥房口傳問安。答曰,知道。藥房都提調臣閔應洙,副提調臣鄭翬良啓曰,雨意未歇,蒸鬱轉甚,伏未審此時,聖體調攝若何?臍下小癤,膏藥貼付後漸益收斂,而眩氣,亦一向差勝乎?臣等,今日率諸御醫,趁早入診,詳察聖候,爲宜矣。大王大妃殿氣候,何如?臣等,不任區區伏慮,敢來問安,竝此仰稟。答曰,知道。慈殿氣候差勝後一樣。予則一樣矣。待下敎入侍,宜矣。
藥房口傳啓曰,前日入診時,後日次世子宮入診事,有所稟定矣。今日臣等,率諸御醫,依定奪入診之意,惶恐敢啓。傳曰,知道。
藥房口傳再啓曰,卽者臣等,率諸御醫,入診世子宮,則自昨日,有微感之候,便道頗數,亦有後重之漸。昨日醫官入診之時,倉廩散,加防風·白芍藥炒各一錢,已爲劑進一貼。而卽今諸症,尙未快減,諸御醫皆以爲,倉廩散依前加入,連爲劑進,薑茶湯亦爲兼進宜當云。倉廩散三貼及薑茶湯五貼,竝爲劑入之意,惶恐敢啓。傳曰,知道。
成範錫,以弘文館言達曰,本館上番闕直,事甚未安。校理尹東度·任,副校理金文行,修撰李彝章,旣有只推之令,副應敎趙雲逵,副修撰黃柙,書批已下,竝卽牌招,以爲推移入直之地,何如?令曰,依。
以副應敎趙雲逵,校理尹東度,修撰李彝章,副修撰黃柙牌不進罷職令旨,令于成範錫曰,禁推徽旨捧入。
以任瑎爲事變假注書。
李應協啓曰,事變假注書任瑎,時無職名,令該曹卽爲付軍職,冠帶常仕,何如?傳曰,允。
李,以備邊司言啓曰,平安兵使趙東夏,以其親病連呈辭狀,故以抑情察任之意,題送矣。今又呈狀以爲親病,近益危重,實有朝夕難保之慮,斯速變通,俾卽歸視云。西閫遞易,雖涉重難,情理之矜惻,旣如〈此〉,則亦不可强令察任。今姑許遞,何如?傳曰,允。
李應協,以左邊捕盜廳意達曰,海西地,有賊黨譏捕事,發送軍官軍士之意,敢達。令曰,知道。
開城留守黃梓書曰,伏以臣,有必遞之義,無可强之勢,不避瀆擾之誅,連章請急,非不知分義之極爲悚懼。而區區情地,旣不容一日安於其位,則泯默廢職,爲罪滋大,有不可緩其籲呼也。每奉批旨,輒令察任。臣於是,惶隕抑塞,措躬無地。而亦竊自意,臣之前後所陳,或不別白,雖以离明之普燭,猶所遺照,則臣尤無所逃其罪矣。臣今情窮勢迫,請畢暴事實,而恭俟處分焉。蓋本府會付穀罄絶,而大小需用,無出處。故臣之依例請得,實出於不獲已,而賑廳,劃給於豐德矣。旣得劃給,則及時分錢,待秋取耗然後,可無消糜本色之患。故臣使經歷,卽爲移文,以示取來之意。其時豐德府使,離官在京,而不爲回移,直以待關文出給事,題送於鄕色文報中。夫賑廳之所給也,本官之所許也,則其折半留庫,與留庫外,自非臣之所得以詳知也。臣又使經歷,以欲民受來之意,前期分付於豐德鄕色,賑關下來之後,鄕色,又以馳告兼官擧行事,成道文狀。其不爲親進於本邑,只留開匙於鄕色,又非臣之所得以預料也。如其留庫不可給,則本官之許以出給者,何也?兼官之始若不聞,而末又暗搆者,又何也?若使本官,初無出給之題,則臣何必取於豐德乎?道臣之驟聞而訝之,不是實事。而及夫公移往復之後,則本官之已許出給,兼官之不以實報者,想必覰得其情狀矣。主張之皆出於臣身,罪責之不在於經歷者,亦已瞭然於一世矣。若爲重事面慮後弊之圖,則陳書論列,直斥臣身,夫何所不可。而今乃臚列臣罪,以爲經歷之案者,在臣豈不羞愧欲死乎?其曰,乘其空官云者,不待本官之言,而闞其亡而勒取之謂也。此則鄕色,因本官之題辭,而以兼官所留之開匙,發倉出給,經歷,爲留守之發遣,而取賑廳所劃之穀物,準數欲分,夫豈有一毫近似於乘之云乎?不有以與之,何從以受之?如曰可罪,與受宜均。而許令出給之本官,庇護之不暇,橫出生梗之兼官,奬詡之不足。獨於臣所遣之經歷,如束濕薪,至以惡言加之,直驅人於罔測之科。又强而解之曰,此,經歷也,非留守之所强引也。臣固不足爲,亦豈不爲朝廷之辱而薦紳之恥乎?噫,監司·留守,居相近而事相關,公私爭難,前後何限?而監司以留守之罪,而狀罷經歷,有若推論其管下之鄕色者,實是三百年所未有之事。臣則人微識賤,處事多誤,受人輕侮,固其宜也。而一身之廉隅,兩營之體貌,有不可一切放倒者,則設令臣,十分是當,自不宜忍辱苟容。如使臣,十分不是,尤不敢戴罪仍冒,於斯二者,其不可斯須在職也決矣。而況乘空擅分,違越朝令,自有其律。臣雖無狀,又何可移罪於經歷,而爲頃刻倖免之計乎?臣,白首殘年,與人較挈,不但自愧於衰俗,蓋亦無關於去就。故屢停在手之筆,終呑到口之言,一不及本事,而只爲之自引而已。今則應被之罪罰,久逭而蹤跡之狼狽,極矣。道臣之譏嘲,轉加而身名之僇辱,甚矣。徒守三緘,尙遲一遞,亦非臣分之所敢出,則不得不略陳顚末,仰請嚴誅,臣尤死罪。至於褒貶啓聞,例在今日,而臣以不敢封進之意,已陳於前書矣。竊念殿最,是黜陟臧否之政也。臣實無包羞抗顔之勢,而方在引罪俟譴之中,尋常按事,亦所不敢,莫重考績,非所可論,大臣筵達,至有申飭京外之令。而臣泥首縮伏,終不得奉行。揆以邦憲,萬殞猶輕。伏乞睿慈,俯諒臣情勢之難强,罪犯之難貰,亟將臣職名,先許鐫削。仍令攸司,卽爲勘處,以肅朝綱,以安賤分,千萬幸甚。臣無任云云。答曰,覽書具悉。卿其勿辭,從速察任。
上在昌德宮。常參·經筵,以代理停。
成範錫達曰,明日常參,取稟。令曰,停。
李應協達曰,大司憲金鎭商,執義申暻,掌令鄭漢奎·朱炯离在外,持平二員未差。今日以監察茶時之意,敢達。令曰,知道。
藥房都提調臣閔應洙,副提調臣鄭翬良啓曰,陰雨連日,伏未審夜來,聖體調攝若何?臍下小癤,漸益收斂,而眩氣,一向差勝乎?大王大妃殿氣候,何如?世子宮昨劑入湯藥,其已連進,而感氣及泄候,或有差減之勢乎?臣等,今日率諸御醫,更爲趁早入診,詳察睿候爲宜,不任區區伏慮之至。敢來問安,竝此仰稟。答曰,知道。慈殿氣候差勝後一樣。予則一樣。世子氣候,令諭於卿等,入侍,宜矣。
大王大妃殿·中宮殿·賢嬪宮,藥房口傳問安。答曰,知道。
藥房口傳啓曰,臣等,卽者率諸御醫,入診世子宮,則脈度幾如常時,表氣似解,而便道裏急之候,猶未減歇,倉廩散一貼,仍爲加進之意,陳達矣。東宮邸下,以症候元不大段,勿爲問候事,縷縷下令。而便道諸節,姑未快勝,則在藥院之道,起居之節,有難遽然停止,而下令旣如此,明日則只令醫官,趁早診察,以爲觀勢更稟之意,惶恐敢啓。傳曰,知道。
李應協,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
成範錫達曰,假注書愼基慶,身病猝重,勢難察任。今姑改差,何如?令曰,依。
李,以吏曹言達曰,本曹佐郞李萬恢,身病甚重,勢難察任。今姑改差,何如?令曰,依。
兵曹參判徐命九書曰,伏以臣,獲蒙恩暇,往省先壟,情私少伸,感祝冞切,固當及期反面。而素患伏暑之症,重發於冒炎跋涉之餘,多日調治,未得差愈,僅僅扶曳,才到近郊。而目下諸症,有加無減,宛轉床玆,眠食俱廢,時日之內,萬無起動還肅之望。病裏惶悚,益增罪戾。仍念臣,才謏識昧,百不猶人,居常計量,只在於巽避榮途,保守門戶,亦未嘗不以此,累陳之於聖明之下矣。惟是恩深拂拭,義在休戚,則不敢膠守拙則,每事違傲,有除輒膺,筋力奔走,以爲一分報效之道。而只知義分之重,不知進取之戒,久冒匪據,自速人言,是臣滄浪,尙誰咎哉?環顧初心,只增靦面,從今之計,莫若早解職名,退守本分。而顧此騎曹金吾,俱係緊重,不宜暫曠,至於籌司之任,尤不可一向虛縻。玆從縣道,猥陳危懇。伏乞离明,俯察臣情病難强,亟鐫臣本兼諸任,俾得優遊田舍,隨意調將,以便公事,以安私分,不勝萬幸。臣無任云云。
上在昌德宮。常參·經筵,以代理停。
下直,旌善郡守鄭觀河。
成範錫達曰,明日常參,取稟。令曰,停。
李應協達曰,大司憲金鎭商,執義申暻,掌令鄭漢奎·朱炯离在外,持平二員未差。今日以監察茶時之意,敢達。令曰,知道。
成範錫達曰,左承旨南泰溫,同姓三寸叔前佐郞遠明身死,服制已行七日,出仕,何如?令曰,依。
傳于成範錫曰,今下御製,謄傳于編次人後還入,編次人來待。又傳于成範錫曰,御製編次人及承旨詣閤。
以鄭述祚爲假注書。
成範錫啓曰,假注書鄭述祚,時無職名,令該曹依例付軍職,冠帶常仕,何如?傳曰,允。
有政。吏批,判書金尙魯進,參判金尙星典牲署褒貶進,參議尹光毅進,右承旨成範錫進。
吏批啓曰,積城縣監金履亨,遞付京職事,命下矣。本曹時無相當窠,依例送西之意,敢啓。傳曰,知道。
以李克祿爲持平,金陽澤爲獻納,李亮天爲正言,徐志修爲兼司書,李得宗爲吏曹佐郞,趙觀彬爲左賓客,徐命彬爲判尹,金尙星爲同經筵,元景夏爲弘文提學,申晩爲司僕提調,趙觀彬爲司譯提調,元景夏爲司饔提調,李益炡爲社稷提調,李命熙爲持平,金漢吉爲禁府都事,蔡復休爲典牲奉事,李顯白爲濟用奉事,鄭光周爲禮賓奉事,李沂中爲長寧殿別檢,朴文揆爲繕工假監役,李顯慶爲積城縣監,徐宗伋爲內醫院提調,沈銶爲金化縣監,尹尙逸爲靈山縣監,注書單崔台衡,河雲守埮,廣陵副守埏,西春副守爗,安恩副守敍用事承傳,漢學敎授二單金陽澤·申暐,戶曹判書朴文秀仍任事承傳,豐恩君單趙載浩。
李應協啓曰,戶曹判書朴文秀〈宜卽〉出牌,而家在城外,待明朝出牌之意,敢啓。傳曰,知道。
兵批,判書李天輔進,參判徐命九受由在外,參議金相紳式暇,參知曺命采入直進,右承旨成範錫進。
兵批啓曰,前虞候申晳,以軍器別備之功,有加資之命,而雖已資窮,未經準職,何以爲之?敢稟。傳曰,加資。
又啓曰,僉知中樞府事金玠·魏泰來,俱以篤老之人,病伏鄕廬,末由上來肅謝,斯速啓遞云。西樞雖是閑局,不可虛帶。竝今姑改差,何如?傳曰,允。
以李廷壽爲中樞經歷,金柱泰爲宣傳官,崔尙鼎爲曹司衛將,魚有龍爲副摠管,具樹勳爲副摠管,洛豐君楙爲都摠管,崔載興爲衛率,金履亨爲知事,金人瑞爲景福假衛將,朴致隆爲文兼,副護軍趙東夏·洪益海·柳重臨·姜渭尙·張斗樞·金養浩·崔慶溢·洪夏疇·李存中·尹尙復·李時英·咸弘積·柳徽之·魏昌祖·徐愼修·李陽重·具侙·金聲人·許佐·張碩徵,副司直鄭益河·李日躋·吳遂采·徐命臣,副司正任瑎。
李應協,以戶曹言達曰,依令敎判府事閔應洙,自己巳二月,至十月合九朔祿俸,更爲輸送于本家,則以爲連爲陳箚力辭,終不敢祗受云。祿俸又不領受,何以爲之?敢稟。令曰,令倉官更爲輸送。
又以兵曹言達曰,今六月十二日,驛奴奉伊稱名人,自丹鳳門入來,差備門外擊錚,極爲駭愕。令攸司囚禁治罪。同門守門將金東栐,常時不能禁斷雜人,以致闌入,亦難免其責,推考,何如?令曰,依。
又以兵曹言達曰,卽接南所衛將牒報,則所屬馬軍營近處宮墻二間許,今日頹落云。令紫門監,爲先把子圍排,急速修築。而金虎門入直砲手十五名除出,限修築間守直之意,敢達。令曰,知道。
又以司僕寺官員,以提調意達曰,卽接蔚山監牧官李道興牒報,則惡虎入於牧場,囕殺牧馬,至於九匹之多。牧官,領率砲手,尋蹤圍捕,則鳥銃善放人李敏祥,挺身當前,先放輒中,前後所捉之虎,合爲五首云。近來諸道各牧場虎患之弊,極爲頻數。今方申飭機捕之際,蔚山牧場惡虎之多數捕捉,誠爲可幸。其皮張,移送該曹。捕捉人李敏祥,似當別樣論賞,以爲激勸之地,令該曹考例,稟處,何如?令曰,依。
又以軍器寺官員,以提調意啓曰,本寺官員褒貶,自辛酉春夏等,至己巳秋冬等,因都提調有故,不得磨勘矣。今番殿最,當爲等第,而其時官員,已多遞去,不得磨勘之意,敢啓。傳曰,知道。
又以漢城府言啓曰,京外帳籍考出之役,萬分緊急,而庶尹金孝大,詳明謹愼,勤於職事,方責成效之際,移拜淸風府使矣。今此覈實査正之事,不可付之生手,金孝大新授淸風府使,今姑改差,本府庶尹仍任,何如?傳曰,允。
京畿監司柳復明書曰,伏以臣於昨者,得見松都留守黃梓書本,則復申前事,張皇譏詆,視前益甚。苟欲一一論辨,則互相喧爭,重損事體,而若其事實之不然者,安得不略暴乎?今守臣,每以賑廳最初許題豐德公兄文狀,作爲欛柄。而臣營,旣已粘報賑廳,賑廳,亦以當報備局,待回題,分付爲言,則半留之穀,該廳,猶難擅許,於此可見矣。其謂本官之許令出給者,殊甚怪駭,發關査問於豐德府,則以爲莫重國穀,以一張移文出給,事涉率易,且慮有空官時生事,必待賑關來到本邑然後,始許出給云。蓋其意,賑關來時,營關必隨故耳。今則旣無許給之營關,反有粘移之臣題,則所謂本官出給云者,不亦異乎?本官,初果有出給之意,則該邑監色,有何拒塞之理?而渠輩,以決難出給之意,終始爭執,則直爲移囚松都,推此一款,其無官令,從可知矣。然則本官,無深罪之端,兼任,有據實之報。故臣之當初狀請,只出公法,有何庇護奬詡之可言者乎?臣之淺見,惟知國穀之不可擅分而已。至於及時分民,待秋取耗,非臣所可知也。其書中,旣曰折半留庫,與留庫外,非所得詳云。此則事勢或然,而今則旣已詳知折留之內,而猶且如是,臣實莫曉也。夫以他官,而忙急分穀於無本倅之時者,非乘而何?不顧營題,而任自開庫於無兼官之邑者,非擅而何?且臣論罷經歷之狀,不過據理平說,實無一毫過激,原本尙在,今可按覈。而乃忽以惡言二字加之者,何也?惡言云者,是何等惡言,而豈料此言,出於此守臣之口哉?又以臣論罷經歷,謂三百年所未有之事。而臣則抑以爲,爲管下而不稟營門者,是眞三百年所未有之擧也。因一微事,轉輾至斯,說來說去,止泊無期,寧欲泯默無辨,而又有此意外侵詆,不得不輒此煩溷,悚懍極矣,困阨極矣。本道殿最,明將封進,而顧此情勢,實難冒當,玆敢略陳危衷,仰請譴何。伏乞离明,俯賜鑑燭,竝許鐫遞臣職,以安賤分,不勝萬幸云云。答曰,覽書具悉。卿其勿辭,從速察任。
乾隆十五年庚午六月十二日申時,上御歡慶殿。御製編次人入侍時,行副提學趙明履,右副承旨李應協,假注書鄭述祚,編修官許錫,記事官趙台命,以次進伏訖。上曰,予偶有所感於心者,纔有小識,故副學召之矣。明履曰,御製前日所下者,亦有之矣。因展讀南廊御製曰,此陽關律也。至風樹不定之句。明履曰,風樹下定字,似未穩矣。上改以風樹之哀今益切。上曰,此南廊,卽舊弘文館也。內局墻後,而摠府之東也。頃者,兪判府事言之矣。列聖朝親臨弘文館,從窓隙入燭,窓櫺見燒云,此則似是景福宮也。應協曰,宋仁宗時,亦有臨幸,而有燭燒瑣窓事。其時學士,卽蘇易簡也。上曰,文廟在春宮時,亦有字呼號成三問,而臨幸於春坊之事矣。明履乃繼讀一遍。上曰,欲爲懸揭於其處,將來年久之後,欲令因其廳而尋其迹矣。明履曰,廳字似如何矣?應協曰,此由潛邸而御極,故有層節,自廳至殿,文法允當矣。上曰,承旨之言,是也。不可改也。明履又拈數處字句以對曰,此處文理,似重疊矣。應協曰,自有三致意之規,亦自不妨。上曰,三致之意也。已佔畢訖,又令明履再讀一遍。讀訖。明履仍讀御製因感聖學輯要書示元良之文,至問寢視膳,能一意誠敬否。明履曰,此處似未穩矣。上曰,不然,問寢視膳,雖是常節,若勉强行之,則非誠敬也。文王止孝,而日三朝,是爲誠敬,而曾元之養口體,與曾子之養志不同,此豈非誠敬之不足者乎?明履又出讀一文曰,此乃綸音而無題矣。上以御明政門諭士庶爲題,而命書之。明履仍讀一遍訖。又出讀二首詩曰,此卽宗廟親祭後詩也。又讀小識曰,此卽梨花亭小識也。讀訖。又曰,小臣,待罪雲山時,有御製朱子社倉圖詩矣。蓋社倉,蒔以竹樹桃李,景致甚好矣。上曰,尹汲爲副學時,命晝進矣。明履仍讀一遍訖。上曰,注書誰也?應協曰,鄭述祚也。上曰,此圓點科耶?臣述祚對曰,丁卯七月圓點科矣。明履曰,今春殿試,始赴矣。應協曰,此故承旨鄭勔之曾孫,而文翰優如矣。上命注書召來吏判。臣述祚承命出來,與吏判金尙魯偕入。上命承旨書傳敎曰,弘錄下敎之後,尙今稽滯,其涉寒心。副學旣謝,其令卽爲擧行。又命書傳敎曰,館閣圈,下敎之後,尙今寥寥,豈申飭之意哉?再明朝擧行。良役有下問者,大臣·句管備堂,其日入侍事,分付。又命書傳敎曰,飭已行矣。前判書朴文秀,前判尹趙載浩,竝敍用。又命書傳敎曰,度支重事,未了者多。前判書朴文秀,復授前任,牌招察任,良役句管,依前使之一體擧行。明履編次訖,先爲退出。上曰,吏判進前,俄以編次,召見副學,而久不見卿等,故命入侍矣。良役事,其間料量,更如何,而能有就緖之望耶?尙魯曰,嶺南戶籍,先使考出。而七十州許多戶口,未及盡數考閱,今夕,似當考來。而湖西則洪啓禧,有所錄送者。京畿·松都·海西·關東等處,已爲考來。海西則五六萬之數,似爲不足。京畿則似可均當,關東則二萬餘數,似爲剩餘。湖南則姑未知如何,而似勝於兩西矣。但籍法紊舛,雖送檢籍使,豈能坊曲一一覈出乎?曾經閫任者招來,問其營中,容有可減之物,則皆云無着手處。其中稍厚之閫,猶可蠲減,而殘營則誠難矣。上曰,良役變通,日復一日,徒事玩愒,則畢竟欺民而已矣。淸城,有設施戶布之議,而若當此地,則亦必茫然矣。游布則下策之下策,口錢則奴主互出,無上下之分,決不可行也。尙魯曰,結布亦多窒礙之端矣。上曰,一人,或有多結卜者,多結卜者,將出幾許疋耶?尙魯曰,大體未免加賦也。上曰,靈城,頃有所達,而予忘之矣。予意若行戶錢,則良役,一倂可減,而今旣不然,只可減其一疋矣。尙魯曰,雖減一疋,亦大惠也。今聞鄕谷民庶,擧皆聳躍云矣。應協曰,雖減一疋,民情,必鼓舞矣。鄕民,方喁望,而大抵皆然云矣。尙魯曰,若欲搜括漏戶,則先勅監司,監司嚴飭守令,守令嚴束面任,使之各自搜括,則足可充數矣。曾前量田時,以各面有風力朝官及士夫,爲之量田之任,則渠方免罪之不暇,自無漏結之患。今此搜得漏戶之道,亦莫如責之各面也。且以六道所收之物,各當本道蠲減之數,則京城所收,自可爲剩餘添補之資矣。頃與朔州府使李潤成,語及漏戶之弊,渠作宰中和時,初頭所報戶數,不過七千,而太半小殘戶矣。招來戶籍前任,仔細盤問,則果得一萬三千餘戶,中和尙然,他邑,可推而知矣。應協曰,此如善治守令之簽丁也,必自面里,抄良丁充額,則不撓民而善括漏丁,此法若行,必無騷擾之端矣。尙魯曰,承旨所達,極是矣。上曰,然矣。頃者趙榮國,以先試一道之議仰陳,而卿言,又如此矣。尙魯曰,若行結役,則外方必擾矣。若行戶錢,則都民必擾矣。然都下,乃根本之地,都民,不可不斗護矣。都民,雖好衣好食,其實則生理板蕩也。上曰,軍役,則以戶錢移充,各司經費則以魚鹽之稅,充之似好,而魚鹽亦難矣。各道監·兵營所收不足之數,使各其營用度之剩餘者,任其推移充去則好矣。上仍微笑。尙魯曰,上意及此,亦自不妨矣。尙魯又曰,戶判望,纔已受薦於大臣以來,而纔承入侍之命,漸至侵夜,故使參議尹光毅,望筒入啓矣。今聞戶判仍任,望單還下,似宜矣。上曰,然矣,當還下矣。仍退出。夜已初更三點矣。
上在昌德宮。常參·經筵,以代理停。
成範錫達曰,明日常參,取稟。令曰,停。
李應協達曰,大司憲金鎭商,執義申暻,掌令朱炯离·鄭漢奎,持平李命熙在外,李克祿牌不進。今日以監察茶時之意,敢達。令曰,知道。
又達曰,憲府,連日監察茶時,諫院,屢日闕達,事甚未安。除在外外,未肅拜人員,竝卽牌招,何如?令曰,依。
以司諫林象老,正言尹學東,持平李克祿牌不進罷職令旨,令于李曰,竝推考徽旨捧入。
李,以內醫院官員,以都提調·提調意啓曰,前積城縣監金履亨,旣已遞付京職,依例還厲本院,使之常仕,何如?傳曰,允。
李,以兵曹言達曰,卽接慶德宮假衛將牒報,則本宮北所近處,中松一株,風雨折落云,卽令該所斫去之意,敢達。令曰,知道。
正言李亮天書曰,伏以臣,猥以無似,忝竊上第,釋褐半年,遽叨臺選,恩榮旣極於僥倖,進取殆近於凌躐。揆分揣義,萬萬不堪。而適會事機之迫卒,不免冒昧而承膺。去就一失,尤悔隨至,至今追思,羞恨切中,自謂臺端一步,是臣永謝之地。乃於今者千萬不意,猥荷恩除,復叨宿趼,愧恐踧踖,益無容措。玆敢略暴情實,以冀裁察焉。竊以近日懲討之論,不幸爲凶黨之所停格,義理斁絶,人心憤痛。頃臣就職之日,幸當三司備員,庶幾有爲之會,公議所同,孰不奮發?而終焉堂堂之大論,至於寥寥而無聞,凶徒益以增氣,遠近爲之傳笑。而其言實相左,進退無據,未有如臣之爲者。玆於新命之下,益切訟愆之忱,隨召詣闕,露章自列。伏惟离明,特賜照察,亟施鐫削之典,仍命選部,勿復檢擬於臺職,以靖私義,以勵頹俗,不勝幸甚。臣無任云云。答曰,省疏具悉。爾其勿辭,從速察職。
上在昌德宮。常參·經筵,以代理停。
李應協啓曰,卽者,備邊司郞廳來言,三大臣今方來會賓廳,以爲再昨日有館閣圈擧行後,以良役事入侍之命,而春秋館堂上變通啓辭未下,故姑不得擧行。而入侍事,旣有下敎,何以爲之?敢稟。傳曰,引見。
鄭翬良達曰,明日上前開坼相値,常參,頉稟。令曰,知道。
南泰溫達曰,大司憲金鎭商,執義申暻,掌令朱炯离·鄭漢奎,持平李命熙在外,李克祿牌不進。今日以監察茶時之意,敢達。令曰,知道。
李達曰,校理任,以其親病陳書徑出,原書纔已入達矣。所當直捧禁推徽旨,而此與無端徑出有異,推考警責,何如?令曰,依。
李應協,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
又達曰,憲府之監察茶時,諫院之許久闕達,事甚未安。除在外外,未肅拜人員,竝卽牌招,何如?令曰,依。
以司諫林象老,正言尹學東·李亮天,持平李克祿牌不進罷職令旨,令于李曰,推考徽旨捧入。
李應協啓曰,卽者,備邊司郞廳來言,三大臣,今方來會賓廳,以爲再昨日有館閣圈擧行後,以良役事入侍之命,而春秋館堂上變通啓辭未下,故姑不得擧行。而入侍事旣有下敎,何以爲之?敢稟。傳曰,引見。
鄭翬良,以弘文館言達曰,副應敎趙雲逵,校理尹東度,修撰李彝章,副修撰黃柙,旣已帶職蒙宥。修撰金善行,自鄕上來云。竝卽牌招察任,何如?令曰,依。
以校理尹東度,修撰李彝章,副修撰黃柙牌不進罷職令旨,令于李曰,禁推徽旨捧入。
吏曹口傳政事,以朴文秀·申晩爲知春秋,趙榮國·洪鳳漢爲同春秋。
備邊司薦望平安兵使,趙德中·具善行·金潤。首望落點。
李應協,以兵曹言達曰,卽接南所衛將牒報,則禁川橋邊柳木一株,今日風雨折落云,卽令該所斫去之意,敢達。令曰,知道。
校理任書曰,伏以臣,前後陳情,實出於萬萬不獲已。輒蒙由暇,得以將護,攢祝洪私,感泣靡涯。對吏而旋霈恩宥,違召而終靳例勘,惶縮迫隘,罔知攸措。每每言私,煩瀆爲懼,一味逋傲,亦非分義之所敢出,不得不抑情持被,亦且有日。而門鑰旣下,伻報路阻,則繞壁彷徨,不寐至曙。臣之情事,其亦悲且切矣。卽接家信,臣母所患,夜來越添,便泄無算,腰腹絞痛,寒熱迭作,氣息澌陷,方在昏昏不省之中。臣聞此報,心神飛爽,不能晷刻按住。玆敢疾聲哀籲,徑出禁門。伏乞离明,俯賜矜察,亟令鐫削臣職,重勘臣罪,以嚴公法,俾得及時救護,以伸人子至情,千萬幸甚。臣無任云云。答曰,覽書具悉。爾其勿辭,救護母病。
乾隆十五年庚午六月十四日辰時,上御歡慶殿。大臣·句管備堂引見,左議政金若魯,右議政鄭羽良,禮曹判書申晩,吏曹判書金尙魯,兵曹判書李天輔,吏曹參判金尙星,行大司成趙榮國,戶曹參判洪鳳漢,右副承旨李應協,記事官崔台衡,編修官許錫,記事官金道元入侍,參覈使南泰耆,北道御史徐志修,追後入侍。諸臣進伏訖。若魯曰,連日陰濕,夜又雨,此時聖體調攝,若何?上曰,一樣矣。若魯曰,臍傍核處,付黃蠟膏後,益有消減之勢乎?上曰,今則幾盡差完矣。羽良曰,眩氣,亦何如?上曰,日候如此,故眩氣則一樣矣。向者以宵旱有祈雨之議矣,今則甘雨反成霖雨矣。若魯曰,聖體每有痰濕之候,當此霖潦,益加節宣,是所望也。上曰,頃者亦言于吏判,而與諸臣酬接之日,則輒覺憊痛矣。若魯曰,便於聖體,則好矣。雖臥接臣僚,亦何妨乎?上曰,予於常時,亦不設案息而臥,況於接臣僚之際,豈可臥見乎?若魯曰,大王大妃殿氣候,何如?上曰,一樣安寧矣。若魯曰,王世子暑感之候,日間何如?上曰,比向時差勝矣。若魯曰,領相,同詣閤外,遭其親侄服制,還爲出去矣。上曰,其侄誰也?若魯曰,三陟府使趙載淵也。上驚曰,然乎?此是有根基可用之人,而遽至於此,甚可惜也。羽良曰,其人頗有識慮,且以決科,登顯爲期。而今至於斯,誠可惜矣。若魯曰,其人,有局量可用矣。上曰,其兄弟氣稟,似各不同,載淵,似弘,載洪,似精矣。其弟又有廢業藏修者云,然否?羽良曰,其弟載溥,爲人極佳,性度沈靜,頗似領相,而曾爲明陵參奉,不爲出仕矣。應協曰,其兄弟氣稟,雖或不同,而俱是卓犖之人。載淵,識度非常,載洪,淸秀能文,曾爲進士壯元,載溥,亦沈深有量矣。上曰,載淵,經幾處守令乎?羽良曰,曾經大丘·高陽,今以三陟府使身死矣。上曰,其訃纔至,則賢嬪,似未及聞知矣。若魯曰,領相,不得入侍,良役事又難停當矣。上曰,領相有故,翰圈,亦不可爲乎?羽良曰,春秋館堂上變通啓辭亦未下,勢將待領相服制出仕而擧行矣。上命書傳敎曰,在外同春秋竝遞差,竝與有闕代,卽爲口傳擧行。上曰,參覈使南泰耆,北道御史徐志修入侍事,注書出往,分付。應協曰,泰耆今日,入本職刑曹參議,呈辭而下給由矣。若魯曰,泰耆今日入侍,則當爲身病,出仕肅拜,本職呈辭,自歸勿施,廉隅亦可以得伸矣。上曰,泰耆以向日臺言撕捱乎?其所謂情勢,盡洗於鴨綠江水而來,今何必更以廉隅爲言乎?今番覈使之任,人或以爲不可,而予則知其可合矣。果然善爲竣事而來矣。臣台衡,承命出來,仍爲回奏曰,臣出往分付,連爲催促,而兩人,各在其家,似爲遲滯,故有難久待,先爲入侍矣。出來時,上,下詢良役變通之事,左·右相及禮判,已爲陳達。尙魯曰,臣意則各付道臣,使之一一括戶分等,磨鍊戶錢然後,自朝家,始令斂錢給代,爲好矣。天輔曰,欲行戶錢,則括戶爲急先務,而欲爲括戶,則先令六道道臣,嚴飭守令,搜括漏戶,最爲要法。若送檢籍使,則徒爲煩擾而已,決不如付之營邑。或以爲作法,當在上,不可付之外方云云。而是則不然。廟堂,申飭道臣,道臣,申飭守令,小無所害於作法之體段矣。近來,籍法大壞。臣聞竹山前府使田日祥之言,則本邑元戶入籍,不過二千餘戶,而昨冬親自搜括,則漏戶爲一千餘戶云。田日祥之向來臺彈,未必不出於民怨,而外方漏籍之弊,則因此可知。遣檢籍使,搜括竹山一邑,則其所得,豈能若是之多乎?莫如付之守令矣。尙星曰,臣之區區微見,則已悉於前後筵奏,而今此變通者,關係至重,毋論戶結與否,不可不十分愼重。臣見則本來如此,而戶錢一款,實多掣礙難行之端。目前隣族之弊,又將無異於良役。故臣所謂決難輕變者此也。而初意則結戶之中,結或差勝矣。結亦有多少弊端,而議者以爲加賦云,則臣亦無辭自解,且其雉鷄柴炭雜役條,不可不區處。而若欲移送於民戶,則殆近於結戶竝行,若欲加斂於民結,則又有重斂之弊。以此以彼,結亦難行,累日講究,臣實莫知其有善策矣。今以戶錢,付之於六道方伯,使之擧行,則其於括戶之道,雖爲差勝,而列邑守令,未必盡得其人,則中間奸弊,亦不可不慮矣。上曰,注書更爲出往,覈使及御史,使之速爲入侍,可也。臣承命出來,更爲催促,仍與偕入。應協曰,聖上,深軫良役之弊,方講變通之策,德意藹然,孰不欽仰,近來籍法不嚴,雖有虛僞隱漏之弊。而所謂漏戶,卽下戶殘氓,遷徙無常之流也。今雖括出,徭役煩重,則安知其更不流散耶?如是之後,戶口又或減縮,經費無着手處,則加斂之弊,勢所必至矣。臣不當干涉於廟務,而適有區區愚見,故敢達矣。上曰,承旨所達,亦有意見矣。上曰,參覈使進前。泰耆進伏。上曰,査官,似順矣。泰耆曰,査事多有可問處。而査官,以採蔘人及蔘包出示事,使之相符。則其餘,不爲査問爲言,二件事相符,而卽爲完結,則實爲順便矣。上曰,其爲人如何?泰耆曰,雖爲順便,而亦不輕易。問目招辭,皆自口呼,使從者書之,而手不停筆,亦可謂能文矣。奉使日本時,見關伯以下諸太守,而未嘗得如許人物矣。上曰,査事之速完,蓋由於兩件事之不違於寧古塔將軍所奏之故也。泰耆曰,出示蔘包事,臣雖不獲已勉從,此事不出於罪人之招,故臣竊有所疑慮矣。俄於閤外,聞徐志修之言,北道按覈時,自有蔘包云云之說,究問於罪人,而抵賴不服。故使通事,問于後春差官曰,大國人所失者,何物耶?差官曰,人蔘見失矣。又問曰,見失之數,幾何耶?差官,屈四指而示之,志修以爲未知其爲四兩·爲六兩矣。果然四十五兩,擧其大數矣。咨問中,且掠他物之句,志修慮有此事,與弘文提學相議,而揷入云矣。臣,初入鳳城時,譯官金昌祚,往見徐宗順,則宗順問曰,罪人供辭與咨文辭意,無相左處耶?昌祚曰,罪人等犯越時,以取柴納供矣。移囚京獄,詳問犯越曲折,則非取柴也,乃因逐獐至於犯越云。故罪人供辭,以此改書而來矣。宗順曰,此事甚巧矣。不宜與前後咨文相左,須速改書以待云。故一夜之間,以初招改書以置矣。査官,初不覓見,故臣於狀啓中,不爲擧論矣。上曰,予豈不言及乎?逐獐之說,未免工巧矣。若魯曰,聞譯官所傳,宗順,有此言後,一夜之內,改書供辭云,處事能爲周密矣。上曰,査所設於何處耶?泰耆曰,設於關王廟矣。上曰,其制度,何如?泰耆曰,關將軍,設塑像被甲冑,廟中四人之侍立,靑龍刀·僧人·周倉·赤兔馬·壁畫板書,與我國關王廟無異,始識我國之制,依放中國矣。上曰,事情,無聞知事否?泰耆曰,臣,只留三日而還歸,且鳳城,乃中原極邊,故雖欲探問,而似無路矣。徐宗順,自謂周章凡事,而有不能知,但會査之時,觀其氣色,則不無顧護之意。臣旣以歸奏朝廷,前頭受勅東來時,宜有酬勞之擧,言及於宗順處。今秋,有勅使先聲,渠必隨來。其時令戶曹,別以某物特爲賜與曰,汝於會査時,聞多周旋之力,故有此酬勞云爾,則臣於宗順,可免失信矣。上曰,以予精神,何以記得耶?仍敎曰,卿等,臨時分付戶曹,使之依此爲之。尙魯曰,非但此也,如此然後,前頭宗順處,有藉力之事矣。若魯曰,臣等及參覈使在焉,豈可忘之乎?上曰,御史進前。志修進伏。上曰,北道賑政及民事,何如耶?志修曰,臣於書啓,已爲備達,而本道自歲前設賑,無大段餓死者,實爲多幸,而今年若又凶歉,則誠可悶矣。臣意則嶺南穀移轉事,不可不預爲講確也。若魯曰,北道民情,雖自本道,善爲賙賑,而嶺南移穀,若不得食,則每爲缺望,此習,誠可惡矣。御史習聞北民,欲食嶺穀之言,故如是陳達,而移轉事,豈可輕易爲之乎?上曰,守令之有治績者,誰也?志修曰,此亦已盡於書啓,而臣以明川府使沈坽爲純褒矣。羽良曰,其爲人,似儱侗,而如是善治,誠意外矣。志修曰,外貌雖似然矣。而爲治則剛,明矣。其次,卽利城縣監申胤光,而勤於恤民,政亦剛明。北靑府使李澤徵,亦善爲治,大弊之邑,幾至復故矣。上曰,不治者,誰也?志修曰,鏡城判官睦宗夏,洪原縣監金宇澤,昏不事事,政多憒憒。聞御史下去,頗有修飭之意,而性本昏劣,亦不能有爲矣。以已遞者言之,則定平前府使李殷錫,還上反作,已是犯科,其它政治,亦無可觀矣。上曰,殷錫,吏判曾以軍器精備,有所陳達,故特陞其資矣。今聞御史之言,吏判,亦不免見欺矣。尙魯曰,臣未詳其政治,而軍器則善爲修補矣。上曰,御史所達如此,宜有徵褒之典矣。仍命書傳敎曰,覽其單,聞其奏。府使沈坽,治最一道,其涉可嘉,特爲加資。前府使李殷錫,以軍器精備,特陞其資,則在渠之道,尤宜竭心。而其所犯,俱是不法。此等之類,不可不嚴懲,令該府,依法勘處。其他,令該曹依例回啓。上曰,道臣,何如耶?志修曰,新伯莅任屬耳,舊伯則昨年還上,嚴令督捧,能於歲前開賑,北關運穀,趁時入送,無乏絶之患,但自以任怨,故取怨而民謗甚多矣。所貴乎任怨者,以能不顧民怨,而爲執法之事也。而此則如料理之事,雖爲賑資,而海夫被害,欲改東軒,而伐木近千株,多用民力,此等事,雖非私事,而非不可已之事。以此,怨謗甚藉藉,雖在京人,亦必皆聞之,而臣亦聒聞。及見其文書,則皆脫空矣。以所聞言之,則以爲稱以賑資,三·甲·貂蔘,貿來私用,六鎭細布,貿取上京,仍不下來,萬歲橋修理錢,盡爲取用云云之說,見其文書,則皆有去處矣。蓋所謂料理事,以交濟倉錢一萬兩,營庫木一百四十同,取出料販。而遞歸時貿板,別將輩呈訴以爲二萬財去來文書,若不成帖,則新使或有疑問,無以爲對,請爲成帖云爾,則以吾未及見其終,汝輩之善爲與否,未能詳知,何可成帖爲答?而不許矣。臣有可考事推見,則以白文文書來納,而海物料販外貂蔘貿易·細布貿易等事,皆在其中。以其所出利息,貿穀於嶺南,末端,出已上凡利息萬餘兩,貿穀萬餘石云云。而賑穀重記,只取其末端已上穀石數載錄,則兩件事去處,自在其中。至若蔘價之落本,細布之價少,推問於別將處,則以爲,三·甲蔘價甚貴,故果然落本。厥布則元非盡是細布,而其中,有八升·七升·六升至於四升,或捧五兩·或捧一兩·或捧七八錢,故都數如是云。臣,刑推訊問,而所答如此,此則雖有隱沒之事,必是別將之罪矣。萬歲橋修理錢五百兩,亦以貿穀,書錄於賑穀重記,此亦有去處,民謗,皆如是難信矣。若魯曰,以民謗,罪道臣,有關後弊,不可爲矣。羽良曰,左相所達,是矣。不可以此罪道臣矣。上曰,然矣。志修曰,但臣所未曉者有之,萬歲橋修理錢及空名帖價之以錢捧者,及朝家劃給銀錢之屬,皆爲貿置穀物。而臣離咸興南來時聞之,則各邑營穀,多數輸入咸興,以充其數,故各邑還上,致有不足云。數多營穀,旣入於貿穀條,則其所貿之價錢,應爲空中之物。三·甲入防布以錢代捧,有近例,亦便於民。而今年,卽入送之年也,以錢捧之,換木而入送時,布二疋代,以木一疋入送。而任事者不善,其木不好,故三·甲邊將,今皆報狀請受本布矣。此物料理,亦必多有所剩,而不入於賑資傳掌文書中。道內犯罪者,勿論輕重,皆捧贖錢,或云三千兩,或云四千兩,而亦不入於補賑文書中矣。羽良曰,防布價錢,幾何耶?志修曰,三·甲入防布,及北兵營防軍布有升數之別,故或有捧七錢者,或有捧一兩者。又以道理遠近,計捧駄價,或捧一錢,或捧五分,故未知定數矣。上曰,此無一定之數矣。志修曰,此三件事,臣所未曉,旣有所懷,不敢不達耳。上曰,御史旣已面奏,至於民謗,不可以問,其餘數件事,不可不問,亦不可置之糢糊,令該府處之。上曰,癘疫,何如?志修曰,自京畿至安邊,頗爲熾盛,而漸入北關,不至如初境之,甚矣。羽良曰,臣頃者陳達,使戶判朴文秀,專任出幕病民賙恤矣。今聞癘氣,不無寢息之勢,而各幕之分給乾糧,多有虛實相蒙之弊,亦不可全無限節,此後則使之精抄分給,何如?上曰,依爲之。若魯曰,今年癘役,合沒亦多,麥還收捧之道,甚爲關慮矣。上曰,合沒之戶,何以徵捧乎?仍命書傳敎曰,此等之時,顧恤之政,不可歇也。闔沒戶麥還,特爲蕩減事,令備局,分付兩都及諸道。志修曰,臣於今行,遍見北路,咸興之於六鎭,相距絶遠,方伯號令,勢所不及。雖有北兵使,而只摠軍務,不關民事。民有所冤,無處可訴。臣謂北評事,極擇差出,申飭下送,使之久任準瓜,似好矣。榮國曰,御史此言,誠有意見,故相臣金壽恒,亦爲此論矣。上曰,卽今評事,誰也?羽良曰,洪重孝,而除拜已久,尙不下往矣。上曰,北評事洪重孝之尙不下往,甚非矣。兵判,今方入侍,各別申飭,可也。若魯曰,重孝除拜,已過累朔,而尙不赴任,誠爲駭然。不可自兵曹申飭而已,拿處,宜矣。上曰,依爲之。若魯曰,鳳城會査事咨文,當初自盛京禮部出來,故回咨于盛京,亦移咨于北京禮部報由矣。日昨自北京禮部,會査咨文,又出來,此事前已咨報,似無更咨之端。而考見前例,答我國咨文之外,禮部咨文出來,則例有承受答咨矣。此咨文答咨,令槐院撰出安寶後,定禁軍下送灣府,傳致鳳城,似無妨,首相之意亦如此,故敢達。上曰,依爲之。上曰,守·摠兩營變通事,何以爲之耶?若魯曰,將待領相出仕,更爲稟定矣。上曰,李箕鎭,尙無動意耶?羽良曰,不爲上來矣。上命書傳敎曰,將任事體,何等重也,而尙無動意。頃者下敎之後,將臣分義,宜卽卽日待命,而亦今寥寥。今日紀綱,因一守禦使而都虧矣。守禦使李箕鎭,罷職不敍。志修曰,臣雖以御史入侍,而旣帶經幄之任,故敢達矣。聖上,欲救良役之弊,連接臣僚,有所講確。而臣謂若行戶錢,則不過三年,其弊有甚於良役。良役則十家之村,不過爲一二家之害,而至於戶錢,則十家皆受其害。變更法制,決非此時可爲之事也。羽良曰,臣弟翬良之言,亦如是矣。若魯曰,當此末世,勿變法制,此是大同之論,而臣等戶錢之議,亦出於萬不獲已也。上曰,南泰耆常時,似有戶結布料量之事,達之,可也。泰耆曰,臣別無料量者,而奉使日本時,阻風於壹岐島,與洪啓禧,言及此事。啓禧其時,主戶布之議。臣曰,以卽今國綱,若行戶布,則其弊無異於良役。至如結布,則收捧不難,多田者多出,少田者少出,無田者不出,豈不便好乎?以此,相爲復難矣。其後,啓禧爲忠淸監司,請行結布,抵書於臣,言及此事。臣以此議若行,則與吾說得行何異,爲答矣。上曰,洪啓禧初則果主戶布之議乎?若魯曰,果然矣。其狀啓中,亦及此意矣。羽良曰,臣聞泰耆有結布磨鍊冊子,貽書求見,則答以無有,不爲送示矣。若魯曰,聖上,爲軫民弊,方令備局講究,在外備局諸堂,宜卽上來同議,而尙多不來,事甚未安。竝推考,催促上來,何如?上曰,依爲之。若魯曰,備堂四人之向來所遭,極是意外,公議莫不爲駭。臣等,前以此陳達筵席。自上旣有開釋之敎,則一向引嫌,尙不行公,未免太過。申飭行公,何如?上曰,依爲之。諸臣退出。上曰,兵判則進前,海西騎士事,達之,可也。天輔曰,騎士事,誠甚可憫矣。渠輩以本土兩班爲補之流,番次上京時,傾蕩家財,備其資裝。及其上來之後,則大違所望。乃懷怨心,百般謀避,實有風吹草動之慮矣。大抵外方土俗,入於鄕案然後,始以兩班行世,此後則自朝家,著爲令甲。海西騎士,一次上番之後,使之許入鄕案,則似必爲樂從之道矣。應協曰,所謂鄕案者,不過鄕風邑俗,自相成案者,非朝廷所可指揮與知之事,何可使之毁舊規而許入乎?上曰,承旨所達,是矣。應協曰,騎士之弊,不一于端。而上京立番之際,渠則傲然不以行伍自居。而爲其將領者,不過無履歷哨官·把摠之流,而輒加杖罰,此輩視若等列,而遽被折辱,故輒生怨憤之心。此誠可憫矣。今後則以曾經閫任者,爲將吏之統領,則渠輩必當畏憚帖息。而朝家又許內三廳仕路,使渠之行世,得如禁族之屬,則雖使之上番,必不至如前生怨矣。天輔曰,承旨所達之言,誠好矣。所謂騎士,將不過以堂下僉正之類,全無履歷,故此輩之輕蔑特甚。此後則宜以曾經兵使之人爲將,稍下於禁軍別將,則必爲彈壓之道矣。遂退出。
上在昌德宮。常參·經筵,以代理停。
大王大妃殿·中宮殿·賢嬪宮,藥房口傳問安。答曰,知道。
藥房口傳啓曰,卽者,臣等入診世子宮,則脈度微有數意,而不至大段,泄候及後重,不無差減之勢,而膈間,頗有煩鬱之候。臣等退出與諸醫商議,則皆以爲,湯劑不必連進,牛黃六一散,日再進以爲淸暑止煩之地,宜當云。此藥一劑,劑入之意,惶恐敢啓。答曰,知道。
鄭翬良達曰,明日常參,取稟。令曰,停。
李應協達曰,備邊司郞廳來言,今日,賓廳日次,而上前開坼相値,頉稟。令曰,知道。
又達曰,大司憲金鎭商,執義申暻,掌令朱烱离·鄭漢奎,持平李命熙在外,李克祿牌不進。今日以監察茶時之意,敢達。令曰,知道。
李應協啓曰,卽伏見京畿監司柳復明,黃海監司嚴瑀,江原監司沈星鎭,京畿水使李景喆,忠淸水使申思彦,黃海水使鄭汝稷,慶尙左水使李萬囿,今庚午年春夏等褒貶啓本,則守令·邊將,無一人居下,殊無嚴明殿最之意。推考警責,何如?傳曰,允。
藥房都提調閔應洙,提調徐宗伋,副提調鄭翬良啓曰,霖雨支離,伏未審此時,聖體調攝,若何?臍下小癤,已盡收斂,而眩氣一向差勝乎?今日臣等,率諸御醫,趁早入診,詳察聖候爲宜。大王大妃殿氣候,何如?王世子患候,連聞醫官之言,則雖已向歇,而臣等久未承候,與諸醫,更爲入侍診察,有不可已。不任區區憂慮之至,敢來問安,竝此仰稟。答曰,知道。慈殿氣候差勝後一樣。予則一樣,待下敎入侍,宜矣。世子氣候,令諭於卿等入侍,宜矣。
李應協達曰,憲府連日監察茶時,諫院之許久闕達,事甚未安。除在外外,未肅拜人員,竝卽牌招察任,何如?令曰,依。
李宜馣爲假注書。
備邊司薦望守禦使,朴文秀·金尙魯·申晩。首望落點。
鄭翬良,以侍講院言達曰,新除授左賓客趙觀彬,時在京畿果川地。書筵事緊,斯速乘馹上來事,下諭,何如?令曰,依。
又以弘文館言達曰,本館下番修撰金善行,以訓鍊都監郞廳,有錢布上下事,今日晝仕出去之意,敢達。令曰,知道。
李應協,以義禁府言達曰,定平前府使李殷錫,令該府勘處事,徽旨達下矣。李殷錫,方以羅州營將,時在任所云。依例發遣府書吏,交代後拿來,何如?令曰,依。又以義禁府言達曰,北評事洪重孝拿處事,徽旨達下矣。洪重孝,時在江原道原州地云。依例發遣府羅將拿來,何如?令曰,依。
李應協,以訓鍊都監言啓曰,因兵曹草記,肅靖門西邊近處體城三間許,因雨頹落,令該軍門,卽速修築。而把守軍,以該營軍兵,多數定送,限畢築間守直事,達下矣。修築則當待晴擧行。而今日爲始,砲手二十名,將校率領,限畢築間輪回守直之意,敢啓。傳曰,允。
李應協,以兵曹言達曰,卽接北道監役官牒報,則肅靖門西邊訓鍊都監所授處體城三間許,今日崩頹云。依例令繕工監,爲先把子圍排,分授軍門,急速修築。而把守軍,亦以該軍門軍兵,多數定送,限修築間嚴加守直之意,分付,何如?令曰,依。
鄭翬良,以吏曹言啓曰,今日本曹褒貶參謁時,司宰監僉正申,稱病不進,推考警責,何如?傳曰,允。
又以吏曹言啓曰,曹所屬宗簿寺·司饔院官員等矣。今庚午年春夏等褒貶等第,當爲磨鍊,而本司提調,皆有故。限內不得磨勘之意,敢啓。傳曰,知道。
又以義禁府言啓曰,今春夏等本府郞廳褒貶等第,當爲磨鍊以入,而堂上不齊,限內不得爲之之意,敢啓。傳曰,知道。
又以漢城府言啓曰,本府郞廳及五部官員·四山監役官等,今庚午年春夏等褒貶,當爲等第,而判尹徐命彬在外,限內不得磨勘之意,敢啓。傳曰,知道。
又以兵曹言啓曰,本曹今庚午年春夏等褒貶,連因公故,限內不得爲之之意,敢啓。傳曰,知道。
又以工曹言啓曰,本曹郞官,今庚午春夏等褒貶,及屬司中四山監役官,己巳秋冬等褒貶,合二度磨勘以入。而本曹郞官,去戊辰秋冬等,己巳春夏秋冬等,及繕工監·尙衣院·造紙署·瓦署·掌苑署·典涓司,去戊辰秋冬等,己巳春夏秋冬等,今庚午春夏等,四山,戊辰秋冬等,己巳春夏等,竝因提調堂上之有故,限內不得磨勘。而其時官員,亦多有遷轉者,依近例蕩滌,何如?傳曰,允。
又以敦寧府言啓曰,府郞廳等,今春夏等褒貶,當爲磨勘,而堂上不齊,限內不得爲之之意,敢啓。傳曰,知道。
又以忠勳府言啓曰,本府今庚午年春夏等褒貶,當爲磨勘,而有司堂上不齊,限內不得爲之之意,敢啓。傳曰,知道。
又以宗親府郞廳,以有司堂〈上〉意啓曰,本府郞廳,今庚午年春夏等褒貶等第,當爲磨勘,而堂上有故,限內不得爲之之意,敢啓。傳曰,知道。
又以儀賓府言啓曰,本府郞廳,今春夏等褒貶等第,當爲磨勘,而堂上病故,限內不得爲之之意,敢啓。傳曰,知道。
又以議政府司錄,以三公意啓曰,本府今庚午年春夏等褒貶,當爲等第,而臣等,皆有故,限內不得磨勘之意,敢啓。傳曰,知道。
又以宣惠廳郞廳,以都提調意啓曰,本廳郞廳及常平廳郞廳等,今庚午年春夏等褒貶,當爲等第,而諸堂上皆在外,限內不得磨勘之意,敢啓。傳曰,知道。
又以刑曹言啓曰,今庚午春夏等,本曹褒貶等第,當爲磨勘以入。而兼判書臣趙觀彬,在外未肅拜,限內不得爲之之意,敢啓。傳曰,知道。
又以禮曹言啓曰,各陵·殿·墓·本曹郞廳,四學,童蒙敎官,通禮院·奉常寺·典牲署·圖畫署官員等,今庚午年春夏等褒貶,等第以入。而宗廟署·社稷署·弘文館·藝文館·春秋館·承文院·成均館·校書館·掌樂院·歸厚署·司畜署·禮賓寺·東西活人署·東西氷庫·司譯院·內醫院·典醫監·惠民署·觀象監·東南關王廟官員等褒貶,各其司領事·提調·堂上有故,不得一時磨勘之意,敢啓。傳曰,知道。
又以戶曹言啓曰,本曹郞廳及所屬各司官員,今春夏等褒貶,當爲磨勘,而判書朴文秀,在外未肅拜,故限內不得磨勘之意,敢啓。傳曰,知道。
又以御營廳郞廳,以都提調意啓曰,本廳郞廳及諸將校,今庚午年春夏等褒貶,當爲等第。而都提調臣鄭羽良,大將臣洪鳳漢,俱有故,限內不得磨勘之意,敢啓。傳曰,知道。
又以都摠府言啓曰,本府郞廳及部將等,今庚午年春夏等褒貶,當爲磨勘,而新除授都摠管洛豐君楙未肅拜,限內不得爲之之意,敢啓。傳曰,知道。
又以訓鍊都監郞廳,以都提調意啓曰,本都監郞廳及將官等,今庚午年春夏等褒貶,當爲等第。而臣在魯有故,限內不得磨勘之意,敢啓。傳曰,知道。
又以禁衛營郞廳,以都提調意啓曰,本營郞廳及諸將官,今春夏等褒貶,當爲等第。而臣顯命,有身病,限內不得磨勘之意,敢啓。傳曰,知道。
副應敎趙雲逵書曰,伏以臣父於昨政,有春秋館新除,而臣所帶編修兼銜,在法應遞。伏乞离明,特令該曹照例,稟處焉。臣無任云云。答曰,覽書具悉。書辭,令該曹稟處。
上在昌德宮。常參·經筵,以代理停。
下直,原州牧使宋昌明,龍岡縣令金汴光。
成範錫達曰,卽者,注書崔台衡,以其親病陳書徑出,原書纔已捧入矣。所當直捧禁推徽旨。而此與無端徑出有異,推考警責,何如?曰,依。
又達曰,明日常參,取稟。令曰,停。
李應協達曰,大司憲金鎭商,執義申暻,掌令朱炯离·鄭漢奎,持平李命熙在外,一員未差。今日以監察茶時之意,敢達。令曰,知道。
成範錫達曰,注書南鶴老不爲仕進,牌招察任,何如?令曰,依。
以李厚達爲假注書。
成範錫達曰,注書崔台衡,以其親病陳書受由,假注書李厚達,姑令仍察,何如?令曰,依。
又以吏曹言達曰,本曹佐郞李堉呈狀內,身病甚重,不得察任云。依例改差,何如?令曰,依。
以開城留守狀啓,春夏等褒貶,方在縮伏俟譴之中,不敢擧行事,傳于李曰,勿待罪。
注書崔台衡書曰,伏以臣,頃於母病危㞃,煎泣罔措之際,召牌下臨。臣之伊時情理,實難暫離,陳章哀籲,而適値淸齋,見阻本院。萬不獲已,自犯違傲,睿度包容,罰止例罷。而臣惶懍欲死,迨無以自措。今臣持被,纔過數日,豈敢遽爲瀆擾之計。而卽接家信,則臣母,因雨餘日氣之甚熱,重添暑感,症勢不輕,胸膈繃悶,似癨非癨,勺水不得順下,神氣甚覺澌澟,奄奄床笫,實有頃刻難支之憂云。臣以單孑一身,得聞此報,於禁直之中,方寸焦灼,不能忍住,短書陳懇,仍卽徑出。臣,罪尤萬死。伏乞睿慈,特垂矜憐,亟遞臣職,仍治臣罪,得以伸至情而肅朝綱,不勝萬幸。臣無任屛營祈懇之至。答曰,覽書具悉。爾其勿辭,救護母病。
上在昌德宮。常參·經筵,以代理停。
下直,驪州牧使李裕身。
李達曰,明日常參,取稟。令曰,停。
李應協達曰,大司憲金鎭商,執義申暻,掌令朱炯离·鄭漢奎,持平李命熙在外。今日以監察茶時之意,敢達。令曰,知道。
李應協,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
南泰溫啓曰,假注書李厚達,時無職名,令該曹依例付軍職,冠帶常仕,何如?傳曰,允。
成範錫,以弘文館言達曰,校理任,由限已過,卽爲牌招察任,何如?令曰,依。
以校理任牌不進罷職令旨,令于李曰,推考徽旨捧入。
成範錫,以兵曹言啓曰,本曹今庚午年春夏等褒貶等第,限內有故,不得磨勘矣。今始追勘以入。而所屬訓鍊院·典設司官員及部將等褒貶,因各其提調及堂上有故,不得一體磨勘。而司僕寺官員等,去乙丑春夏等,己巳秋冬等至,軍器寺官員等,去辛酉春夏等,己巳秋冬等至褒貶,因各其提調有故,未及限內磨勘矣。其時官員,已多遞易,故自本寺,入啓蕩滌,竝勿論之意,敢啓。傳曰,知道。
又以兵曹言啓曰,本曹今庚午年春夏等褒貶啓本中,刀擦六處之意,敢啓。傳曰,知道。
又以兵曹言啓曰,今日本曹褒貶坐起時,副司正任瑎參謁不進,依例推考警責,何如?傳曰,允。
李應協,以司僕寺官員,以提調意啓曰,自乙丑秋冬等,至己巳秋冬等褒貶等第,因本寺提調有故,限內不得磨勘矣。其時官員,皆已遞易,依前例不爲追勘之意,敢啓。傳曰,知道。
漢城判尹徐命彬書曰,伏以臣,病伏郊廬,累朔瀕死,頃聞有催促上來之命,而轉動無路,淹稽至今,日夕兢惕,譴何是俟。不意迺者,伏奉京兆除旨。臣於是,感惶震越,益不知所措。念臣,資旣至劣,病且奇痼,倥侗瞢憒,無所知識,本來自分廢物,不能比恒人之數。過蒙大朝翦拂之恩,冥升至此,歷數叨竊,無一稱似。而至於籌司之任,尤萬萬非擬議於臣者。此臣所以前後自列之章,罄陳實狀,不啻數四。而終歸例讓,尙未蒙解,一向羈縻,逃遁不得。間或隨諸臣後,苟然充列而已。未嘗以備堂自居。宥密參模之地,公然作一虛窠,揆以國體,不成事理,固宜在刊汰之科久矣。向來臺參之發,臣誠自幸其從此脫卸,可以兩得於公私。而抑臣,慙恨於中者有之。夫人臣立朝行己之方,出與處而已。出則竭誠盡瘁,死而後已,處則引分決退,必遂爲期。是乃分義道理,當然之則也。臣雖蠢愚,豈嘗全昧於斯義。而惟其文質之無當,疾病之難强,旣不得陳力就列,少效塵露之報,感激恩顧,眷係榮祿,又未克便訣明時,退屛田里,遲回盤桓,迄至于今。要其處義,都沒着落,遂不免爲孤恩負德,饕榮喪廉之歸。臣之罪,於是乎固不勝誅。而今老白首,受人蹈藉,以貽淸朝之羞辱,莫非臣自取,尙誰咎尤。爲今之計,惟當削跡朝端,固守本分,庶幾復前日之踦,而猶不失於自靖之義。其何忍靦然抗顔,復廁周行,以重惹物議之嗤點乎?況臣,百病纏身,轉輾沈頓,癃朽澌削,殆無餘地。最是目疾日甚,白膜蔽睛,痛刺益劇,痰癖風眩,又從而大肆作孽。精爽迷罔,便同僵屍,雖大限未摰,形殼厪存,而其不可復責以生人之事,則已決矣。噫,蛇珠雀環,微物尙然。臣家世受國厚恩,與天無極而已矣。此生無階報答,此尤臣不瞑之恨,耿結不能已者也。顧臣病狀,時月之間,萬無自力趨命之勢。所帶備堂,旣不容暫時仍冒,詞訟劇務,亦豈廢疾在野之身,所可引日見縻,以益其瘝曠之罪乎?玆敢略暴情實,縣道控籲。伏乞睿慈,俯垂照諒,將臣本兼職名,亟許鐫削。仍令選部,勿復檢擬,俾得以優游畎畝,涵泳聖澤,以沒餘齒,則自今至死之年,是邸下之賜也。臣無任瞻望雲天,瀝血懇祝之至,謹昧死以聞。答曰,覽書具悉。卿其勿辭,從速上來察任。
上在昌德宮。常參·經筵,以代理停。
大殿·大王大妃殿·中宮殿·世子宮·賢嬪宮,政院·玉堂口傳問安。答曰,知道。嬪宮,政院·玉堂單子問安。答曰,知道。
李應協達曰,大司憲金鎭商,執義申暻,掌令朱炯离·鄭漢奎,持平李命熙在外,一員未差。今日以監察茶時之意,敢達。令曰,知道。
又達曰,明日常參,取稟。令曰,停。
成範錫,以弘文館言達曰,本館下番修撰臣金善行,以訓鍊都監郞廳,有捧上上下事,今日晝仕出去之意,敢達。令曰,知道。
上在昌德宮。常參·經筵,以代理停。
李應協達曰,大司憲金鎭商,執義申暻,掌令鄭漢奎·朱炯离,持平李命熙在外,一員未差。今日以監察茶時之意,敢達。令曰,知道。
成範錫達曰,明日常參,取稟。令曰,停。
李啓曰,吏曹郞廳來言,臺諫有闕,政事,何以爲之?取稟。傳曰,當日爲之。
卽者,備邊司郞廳來言,三大臣,來會賓廳,依下敎翰圈後,率備局諸宰入侍云矣,敢啓。傳于李應協曰,領相,已爲翰圈則入侍,未及翰圈則畢圈後入侍。
傳于李應協曰,翰圈畢後,持翰圈,卽爲詣閤。
李應協啓曰,近來廳中苟艱。承旨有闕之代,今日政,以在京無故人,差出,何如?傳曰,允。
有政。吏批,判書金尙魯進,參判金尙星病,參議尹光毅進,同副承旨李進。兵批,判書李天輔病,參判徐命九受由在外,參議金相紳病,參知曺命采入直進,同副承旨李進。吏批啓曰,臺諫闕員,今當差出,而擬望之人乏少,外任竝擬,何如?傳曰,允。
又啓曰,年九十婦人,令該曹抄啓封爵事,載在法典矣。年九十婦人,別單書入之意,敢啓。傳曰,知道。
兵批啓曰,景福宮假衛將金人瑞呈狀內,年迫七耋,素患宿病,日就沈痼,萬無供仕之望,斯速啓遞云。病勢旣如此,則不可强令察任。今姑改差,何如?傳曰,允。
以兪彦述爲司諫,權抗爲持平,李壽觀爲正言,李澤徵爲正言,魚錫胤爲副修撰,李彝章爲文學,兪最基爲敦寧都正,趙載浩爲同成均,朴文秀爲司譯提調,趙榮國爲掌樂提調,李浚爲司評,黃頲爲西部都事,南雲老爲吏曹佐郞,李復天爲章陵參奉,李守鎭爲翼陵參奉,鄭宅祚爲莊陵參奉,洪有徵爲長陵參奉,金致仁爲兵曹正郞,李秀得爲淸風府使,鄭夏彦爲三陟府使,李思愼爲平海郡守,奇彦觀爲連源察訪,李爲戶曹佐郞,趙榮國爲都承旨,趙德中爲平安兵使,以金箕錫同知單付,李惟天·申光岳·成碩臣僉知單付,鄭翬良·黃梓爲副司直,朴致隆爲副司果,魏泰來·金价爲副護軍,李厚達爲副司正,漢城庶尹金孝大仍任事承傳,明川府使沈坽通政加資事承傳。
兵批啓曰,新除授平安兵使趙德中,方在罷散中,而時無敍用之命,何以爲之?敢稟。傳曰,敍用。
李應協,以禁衛營言啓曰,本營軍色郞廳前佐郞李得宗,時無職名,令該曹依例口傳付軍職,冠帶常仕,何如?傳曰,允。
令黃海道觀察使鄭亨復書。王世子若曰,國家重方面之權,寔藉屛翰之衛,人臣有鞠躬之義,不憚筋力之勞。卿旣著再試已效之能,余用敷十行丁寧之誥。惟卿,行純而操約,識敏而才周。高名冠初解之場,詞藻乃是餘事,一蹴登大比之選,喫着非其素心。盧中承兩世淸標,父有是子,蘇內翰一時雅望,弟如其兄。三司去就之適宜,擧筆輒諫,十載仕止之無苟,持論必公。閱平陂而不曾詭隨,處脂膏而冞勵廉節。萊府之膩墨波洗,蠻俗知名,竹樓之歌吹晝閑,海氓沾化。東南按臬,咸稱士大夫監司,外內颺聲,不失儒素家樣子。一級纔擢,湖甿騰雀躍之歡,衆口爭推,天陛侈虎渡之奬。金埋幕下,檢燕橐而何存,玉立朝端,展周行而俱可。惟彼黃海之一域,卽我靑邱之重藩。山河接於浿都,表裏唇齒之勢,水陸會於畿甸,緩急咽喉之形。飢饉荐仍,綠林多嘯聚之患,徭役偏重,白屋有愁嘆之聲。虐癘彌天,死亡以千萬數,災徵式月,憂虞非一二端。時無范滂,孰堪施澄淸之手?世有召伯,方可敷蔽芾之陰。今欲得二千石惟良,無右卿者,一以委卄三州諸事,自上簡之。僉曰都哉,民其賴耳。玆授卿以黃海道觀察使兼兵馬水軍節度使巡察使海州牧使。卿其欽奉余慇懃惻怛之旨,益展卿彌綸綜核之才。爲醫藥以濟扎瘥,奠孑遺於衽席,出粟米以助種食,飭勤動於田疇。春茁是卿良心,噓子諒而懷保,氷檗卽卿長物,立表準而勸懲。軫桑土牖戶之謨,戎政克詰,莅石潭絃誦之地,學校宜先。發一令則必思乎裕民,行一事則必務乎易俗。良役之變通着急,卿可究其便宜,庶務之修明在勤,余實專於委寄。庖丁之技旣熟,累割何勞,君子之道博施,外庸匪屈。芙蓉堂公退之暇,思古人先憂之言,蓬萊殿夢回之時,念前席俯飭之諭。責任自別於常例,裁稟悉許以舊章。於戲,方大朝克勤之辰,孰不效盡瘁之悃,況沖年代理之日,尤可體求助之誠。成都之琴鶴相隨,行李已具,竝州之竹馬爭迓,風政可觀。壯鎖鑰於西門,建牙而出,頒壐書於北闕,及瓜而還。故玆令示,想宜知悉。折衝將軍行龍驤衛副司果知製敎臣李光運製進
左參贊權書曰,伏以臣,年迫八旬,死亡無日,神精耗荒,全沒知識,廟謨得失,何敢妄有所論。而惟是憂國之誠,出於秉彝,不得不冒萬死略此獻愚焉。嗚呼,近來良役之弊,爲國家膏肓之疾,其冤酷慘毒之狀,可以上薄蒼昊,下徹黃泉,豈可一日緩其變通。而矧今癘役熾發,八路燎原,死者相枕,生類殆盡,無乃百年積鬱之氣,感傷天和,生此大災,必欲盡殲吾東方生靈而後已耶?昔之應良役者,今又太半減縮,其將以何樣奇策,救得一分。仰攄我聖上宵旰之憂,言之臆塞,思之心寒。是誠危急存亡之秋,不可不趁此時講究變通之道,以爲百尺竿頭進一步之計。而今之議者,有戶錢·結布二策。戶錢難行之弊,諸臣言之已盡,臣不欲更事疊陳,而所謂結布,尙在欲行未行之中,亦安得默默而已。夫以結收布,以大體言之,則大同稅米太惟正之供,皆出於田結,其他儲置米諸般雜役,亦皆出於此。合以計之,三南一結所納,殆過三十餘斗米,其他種種徵納,不可勝數。今復加徵結布,則是爲疊役上,又生疊役,此其不可行者也。且以將來之弊言之,薄畓瘠田,人不願耕,擧皆陳廢,結數必將大縮,此其不可行者也。結數大縮,則稅納,年年減損,將不免逐年加徵。今年納一疋布者,明年納二疋,明年納二疋者,又明年納三四疋。年年倍納,則其勢將至提挈父母妻子,散而至四,塡于溝壑乃已,此其不可行者也。田旣陳廢,作者擧皆失業,則田主將不得喫其所出,坐而待死,此其不可行者也。又以些少弊端言之,僅有卜來之家,不可以布直納,勢將使戶首,或收錢或收米作布以納。然則其間許多奸弊,殆難勝數,窮民受苦,百倍於以米納官之時,此又不可行者也。有此五不可,而必欲抑而行之,則民之流散,國之危亡,可跼足而待矣。此所以從前名臣·碩輔,每發此議,終不得行者也。夫豈計慮不及於今日廷臣而然哉?況今日時勢之汚下,紀綱之廢弛,民心之易搖,新法之難行,視前日何如耶?臣於此,不勝其泄泄沓沓,誠莫知所以爲計。而第伏聞聖上,近日敎曰,苟利於民,則雖傾竭內帑之財,除割貴戚之産,少不爲惜云。聖敎所曁,萬民感泣。嗚呼,我聖上大奮發之志,旣如是夬夬,則今日良役之變通,何必區區於結布·戶錢之間,而苟且彌縫,以益其無窮之弊也哉?臣嘗揣摩此事,有所區劃於心者矣。大抵京外卽今經費,與舊經費六十萬四千疋,雖未的知加減之如何,而臣嘗以京外軍案推算,則五軍門保布四十五萬六千五百四十三疋,京各司保布四萬六千一百十六疋,此則皆二疋之役,而駄價半疋,添在其外,此爲良役中最重者也。且以諸道經費言之,則嶺南監·兵·水營所用四萬三千十二疋,湖南監·兵·水營所用四萬六千二百七疋,湖西監·兵·水營所用一萬五千九百五十二疋,畿道所用三千六百六十四疋,海西所用二萬二千二百十四疋。而其中,或有一疋之役,或無駄價者,此良役之稍歇者也,大率如此。而合京外通計,則一年經費六十三萬三千七百八疋。而臣之所算,在於壬戌良役釐正以前保案,則其後,似當有減。然而卽今經費,比舊經費,已加數萬疋矣。第其疋數,如是夥然,則朝家變通,必有非常擧措然後,一分民瘼,猶可救之。其所謂非常之擧者,何也?臣竊揣我國財利所儲者有二焉。一則沿海魚鹽之利,及各道銀鐵之稅也。一則各道還上之多儲者也。凡此二者之變通,皆在我聖上一反手之間,何憚不爲,而直爲此澟澟也。夫二疋之欲爲全減者,豈非我聖上愛民惻怛之至意,而卽今國家財力,萬無推移之道。臣意則姑先以二疋,減作一疋,京軍門及京各司經費之不足者,以錢爲代,則厥數當爲五十萬二千六百五十九兩,此則魚鹽銀鐵之稅,似足以勘當矣。且就諸道營門,論其經費之不足者,則六萬三百十四疋,折錢二兩,而錢文,當爲十二萬六百二十八兩,此則非養田之術,無以作出財之根基矣。夫所謂養田者,何也?使各道營門,買取民間所賣之田,出付作者,一依私家例,或分半打作,或定收賭地,以作軍需之謂也。若行此法,則其便益於公私者,一則勸民務本也,一則代民徵布也,一則惟正之貢,自在無減。而以農養兵,兵不害農,此可謂十全之策矣。然其買土之價,從何覓出?臣聞各道還上數多處,其弊孔棘,紅腐之穀,强分於不願受之民,多者過二三十石,小者亦不下十餘石,而待秋勒捧之患,無異於白地之徵,冤苦之聲,一般於良役云。今若以有弊者,移用於救弊之地,則其利害之皎然,如何哉?臣竊按關西·嶺南兩道還穀案,關西一百五十四萬餘石,嶺南二百萬餘石。今於此兩處,各割五十萬石,以一石一兩式作錢,則一百萬兩錢,可坐以辦矣。以此,急作買田之價,逐年廣買,則幾何之間,一年所出,優當十二萬六百二十八兩之數耶?然則其土地未廣買之前,各營不足軍需代用之財,則各營門,限三年或以兩湖還上數多處割用。或節約私用之雜費,以代其用,或推移除番錢布,而充補用之,則變通之道,似不甚難。蓋以十二萬六百二十八兩之錢,分排於諸道各營門,則一營之一年所當,不過七八千兩,而無甚有損於營門故耳。或者以還穀割出,謂之重難,則臣亦有說焉。今方加徵於戶結者,尙不暇恤,而擬議於商量之地。況此除弊起益之事,何所嫌而持難耶?彼以穀儲置者,爲民也。此以穀買田者,亦爲民也。尙可謂其變通之不審耶?臣以山海所出之利,軍門養田之術,陳達於今日者,恐非迂闊無稽之見矣。臣嘗見故判書臣李敏敍軍制變通疏,有專用魚鹽之說。故判書臣閔鎭厚救荒諫,有採山煮海之議。而其時終未採用,故物情,尙今慨惜。至於養兵以田,則自古有屯田之策,今臣所謂養田之術,卽推出於屯田法,而其便益,則有勝者也。由此論之,臣之所陳,非出於一時之臆見,可知矣。況今戶結布之議,皆歸於不便之科,則彼陷水火之民,終不可以越視矣。其着手救濟之策,捨此何爲耶?臣又請爲溯源推本之論矣。蓋我國兵制,國初五衛之法,法精而兵不精,故壬辰以後,變作軍門之制。若論軍門之制,則是法不精而兵精矣。然較其得失,則兵精,勝於法精。然則軍門之設,實爲良制,而惟其不寓於農,而自非白地衣食之兵,故其害及於良民,以至于今日而極矣。然禁·御兩兵,輪番上下之制,頗合於丘乘兵制,故雖有保人之徵,而使其戶首自捧,則其間許多難堪之弊,稍有間於他保矣。臣之上項經費元數中,禁·御兩保及他保戶首自捧者,三萬餘名,則拔去不論,此則不害其徐徐變通。而惟其都監一營之兵,專是農外之人,故其害,偏及於良民。蓋其保米五千餘石,保布七萬餘疋,出於白地者,亦不得已之勢也。是故臣,竊嘗自以謂軍門設立之制,使農兵不相害然後,可爲令制。而都監設立之初,規模未成,故權借三手糧於三南田結之中,此非謀猷者本意也。而後來遵守者,不過前人一時權法而已。豈曰大本之已正耶?是故臣之上項所論海利兵田云云者,皆出於不以兵害農之意。然則以此養兵,不但爲一時之變通,足可作百世之正法。從今以後,作一定規,凡山澤之稅,則割付於軍門,而兼用養田之法,則將來之效,有不可勝言矣。臣又請以海利所收之正當一機會之說,仰煩矣。昔在宣廟末年,王子·翁主,相繼出閤。而新經喪亂,田野未闢,有新有賜與而未滿結數者,有先受空牌而未有實入者。故以魚鹽所出之稅,分而與之,以準田土幾結,以爲收稅供用之便。此不過爲一時權宜之制,非出永久遵行之意。而當世識者,慮爲後弊,稱其不便。至於今日,則宮家之例受旣滿,而海水之折占漸加,一網所得,一竿所收,莫不各有所屬,萬里滄溟,盡入於羅絡之中,此豈朝宗當日之本意哉?況宮家折受之外,有地方官稅,有立案基主稅,有京衙門所屬稅,有監·水營所納稅。一漁夫身上,兼五六疊稅者,甚於良民之疊捧。今若盡除右項疊徵之弊,而只捧國家定給之稅,則海民之樂從無冤,將若脫虎口而就慈母矣。然則今日變通,豈不爲一大機會耶?且聞近者京倉所儲米粗太雜穀,其數不億,陳陳相仍,至有露積之議云。此則臣雖不得目擊,而苟如此,則多積何爲亦宜。分付有司之臣,量其多寡,捐出累萬石,發賣作錢,以爲一分補助經用。損上益下之地,亦一道也。昔文王,見太公,問治國之術。對曰,王者,富民,霸者,富士,僅存之國,富大夫,將亡之國,富倉庫。文王,稱善不已。太公,又對以何不宿善而不爲之乎?臣嘗有味於此言,敢爲邸下誦之。且以目下小小弊端言之,各司不急之官,可捐也,諸曹不緊之吏,可減也,私家雇立之卒,可罷也。至於內司奴屬之廣置,武藝別監之加設,雖不敢自下直請刪減,而惟在大朝斷自淵衷,量宜裁處之如何耳。臣又按大典曰,賜田,代盡後屬公,賜牌,不言可傳永世者,身沒後亦屬公。此乃先王定法,多聞近來,限盡後,不還納賜田,身沒後,不還納賜牌者,已成謬例云。此若不刷,則先王有限之制,從此無限,而將致日縮國百里之患,其害甚於東海之尾閭矣。蓋土地者,自古帝王之所惜也。臣嘗觀史記,唐時封爵,皆設虛名,故其食實封,計給繒布而已。以此觀之,唐以天下之大,猶惜土地也如此,況且千里小邦,割稅與人,視若尋常,則其爲末弊,安得不然?亦宜一一刷出,使田結有加,稅入有增,則各司保布之費,以此爲代,亦可爲補用之道矣。仍又伏念帝王出治之道,不越乎節用愛民四字符而已。臣不敢知邸下,今日所以奉聖訓而行庶政者,果能此否乎?噫,法之不行,自上犯之,以言而敎,不若身敎。繼自今,若能躬行節儉,以身爲度,上自嬪御之尊,下至僕隷之賤,凡飮食之節,衣服之制,皆有等分,務從省約。禁裏珍羞,無侈一人之養,宮中高髻,勿貽四方之效。專以尙儉祛奢,恤民隱裕國計爲念,則將見風行草偃,事半功倍,太平萬代之業,不日可致,區區經費之損縮,有不足慮矣。今此縷縷所陳,蓋出爲國血忱。臣亦不能自知其一一中窾,而不害爲識路之老馬。伏乞邸下,仰稟大朝,下臣此書於廟堂,博採衆議,察病加藥,從容講磨,戒勿速成。使科條不紊,節目無缺,以爲永世遵行之地。至於簽補今年闕額一款,稍待秋成時和之日,徐徐擧行,則可爲愼重之道,而亦不無從便塡充之策,竝入睿覽而裁處焉。故微士柳馨遠,湖南人也。所著隨錄,卽參酌周官法制而撰成者,三代後第一經國之謨。王者欲行仁政,則必將取法於此。曾前筵臣,有以此冊,請刊行頒布者,而畢竟未果焉。惜乎,有此王佐之才,而終不見用於盛際,未免乾沒而死,寧不慨然?其人雖亡,其書猶存,京中士大夫家,亦多有備留者。伏乞离明,一番取入,置諸座隅,以備朝夕省覽。仍令湖南道臣,卽速入梓,頒示中外,恐不可已。敢此附陳於書末,亦願深留睿念焉。臣誠老昏,語無倫脊,妄言之罪,惟俯伏以俟。臣無任屛營祈懇之至,謹昧死以聞。答曰,覽書具悉。玆事,奏于大朝矣。
戶曹判書朴文秀疏曰,伏以臣,平日言行,雖不足言,猶不至於自侮。向日與重臣,少頃酬酢,或欠從容,而聲氣則無甚露矣。且所言者,初不關於戶錢結布之利害便否,而重臣,猝然怒而起出,臣與諸堂,瞠然莫知其故也。重臣,與臣爲同盟之家,常時亦情好,寧有怒臣之心?特氣激而然耳,臣亦無毫髮致憾者。而然重臣旣出,臣獨在公,於心不安,黽勉經宿,朝乃反車。惕然思之,羞愧欲死,更着朝衣,寧有是心?而靜夜轉輾,多般商量,良役變通,群議不決,外司進排,曹例未定,以私廢公,實非臣義。聞召而抱恥登筵,奉命而仍赴備局,則重臣,又不至。臣不可獨留,未免還出。一倍懍惕,多日泯伏,恭俟嚴誅。特荷聖恩,罰止薄勘,惶感交極,罔知所措。退伏郊坰,日省愆尤,不意玆者,忽伏奉復授度支之命。伏惟聖度天涵,含垢棄瑕,降此非常之恩。臣稽首伏地,感淚泉瀉。臣當促駕入城,卽日祗謝,而顧臣情勢,萬分慙赧,旣出都門,決無復入之理。何者?臣之所遭,實是三百年朝堂所未有之事,堂堂三百年朝堂體禮,緣臣一人,壞了無餘,臣實朝廷之罪人也。領揆則雖謂臣無失,此,太恕之論也。彼此俱有失,然後,不幸至此。毋論彼此是非,人言藉藉,達於四方,見之者莫不以爲慙赧,傳之者莫不以爲變怪。臣又何顔,更對朝士大夫,又何顔,更見都市之民乎?此臣所以矢心自廢,不敢復入脩門者也。臣於良役變通事,有未及畢陳者。今臣雖退,憂國之念,結在心曲,敢此復申焉。先正臣李珥,以省冗官竝州縣,爲革弊之要道,臣嘗見其封事,誦其言而欽歎矣。今以良役之弊,欲行戶錢,則必先省冗官竝小縣汰冗兵。得此浮費,助其不贍,使戶役偏重然後,乃可爲也。略陳此意於前席,而聖意特軫文武蔭窠窄而難之,此盛德事也。且備堂,亦多持難,則臣之說,於是乎不行矣。臣猶夙夜在直,與諸堂,焦心竭慮,期欲究竟者,蓋仰感聖上,拯濟水火中億萬生靈之至仁盛德。而多日講究,終未得善策,此臣等,素無定計之罪也。毋論戶錢·結布,千思萬量,必得萬全之策然後,方可行之。如或不然,苟且彌縫,則其弊有甚於今日之良役。臣故曰,善變則可以迓續景命,不然則卽地受敗,國必亡矣。向者右相,欲存一疋於軍,而其餘則分排於戶,送人問於臣。臣復曰,一疋若減,則軍之徵族,雖不如今之多,而於戶,安知又無此弊乎?然則雖曰變之,實出兩弊也。軍少而弊猶不堪,況戶之多乎?此則決不可爲也。無已則寧移於結,而雜役則從簡酌定,歸於戶少勝焉。臣之此言,亦出於迫不得已,而實非臣之素計也。日前下詢時,雖以此略陳,而緣其日晩,諸臣催退,未及一一詳奏矣。大抵作事之道,急則草率,緩則解弛,必也勿忘勿助長,乃可無弊,而成活國救民之術,有大小難易遲速之不同。古之經國者,或期以二年,或期以三年。蓋如此者,詳計國費,深察民情,權以輕重,度以長短,鎦分縷析,務歸至當。千萬無疑然後,始乃發號施令,雷厲風飛,間不容髮,十分做得。故國有所賴,民蒙其澤,雖以故相臣金堉所設大同言之,亦如此矣。今於戶錢·結布,終不得要道,而必欲强而行之,則其病敗層生,終壞國事而乃已,可不懼乎?伏願聖上,深思遠覽,若得革弊之善策,則必斷然行之,不得則亦斷然已之。毋或以軍弊爲急,而更生他弊,是臣日夜所祈祝者也。至若地部,本無可按之法式,因此而生弊極矣。肅廟朝,一年經費小則三四萬兩,多不過七八萬兩,當宁中年,亦如此矣。夫何十年來,吏奸日甚,一年之用,多或爲二十一二萬兩,士夫豈盡知,庶民亦豈盡知乎?皆曰,國用漸繁,而財由此竭。臣嘗聞而疑之,及待罪本曹,詳察文書,則凡係內用,自有祖宗朝常法,至今遵而行之,何嘗有增加者乎?此不過從中消融,爲尾閭之洩耳。以此,國儲蕩竭,東貸西丐,而猶不給焉。若此不已,國其堪乎?惟我聖上,日月赫臨,洞察弊源,先定內入之例,復定國婚之例,又令臣,定分司之例。其中間浮費,殆至累巨萬,而一朝掃去,爲一代經費之制。從此,國家有賴,可行百年無事。見今外司定例,幾乎垂成,而臣於此,本有商量。初則欲十分節約,如弦之急,及其終也,稍弛之,則急者寬而怨者平矣。至若貢人之自前難支者,於其貢價,稍加闊狹,則貢人之冤,亦可解矣。臣遭此橫逆,雖未及了然,其條例已成,規劃有緖,郞官吳彦傅等,亦皆練熟於此,今之代臣者,惟有潤色之而已。何患其不成乎?臣,受恩罔極,圖報無所,擔此重任,期以盡力,伏奉聖上指揮,晝宵用心,三歲于玆矣。此事了當之日,卽臣告退之期,時登筵席,陳此衷情,非止一二。不幸今日,臣身生災矣。古語曰,正己而後物正,己之不正而能正物者未之聞也。臣雖欲感激恩私,出而莅事,身名旣辱,其孰肯信而從之,不過爲千古忘廉冒恥之鄙夫而已。於國於身,有何補哉?噫,臣之遭罹,殆天所廢,天實廢之,而臣欲不廢,則是慢天也。天必殛之。永訣明時,臣豈不悲,而於天之廢臣,若之何?從今以往,杜門自廢,以卒餘生而已,更何言哉?更何言哉?且伏聞向日大臣之請罪臣等也,有曰某也,與趙載浩,意見本不同。上敎若曰,必不至於背公死黨。臣,奉此德音,死當瞑目耳。其所謂意見,旣無指陳,則臣未知其爲何意見也。臣於戊申,與領揆,同出征,誓以一死。到今頭白,情同兄弟,一心王室,隨地盡分,彼此相勉,死而後已,則設有一時意見之參差,庸何傷乎?其侄亦不過如此耳。大臣之爲此言者,無乃偶爾耶?臣與大臣,相知者久,今其爲言,豈有他意?而聞者皆惑,臣竊惜之。臣今廢處窮山,時念朝堂相失事,慙悔萬端,見鳥雀亦愧耳。一身進退,更無可論,亦何敢費辭覼縷,仰瀆天聽哉?玆從縣道,瀝血哀籲。伏乞聖慈,天地父母,曲察臣危懇,亟遞臣見職,俾得枯死丘壑,少贖前愆,則此聖主之賜也,賤臣之幸也。臣無任瞻天望聖,涕泣祈懇之至,謹昧死以聞。筵席下敎
庚午六月十九日巳時,上御歡慶殿。大臣,率備局諸宰引見入侍時,領議政趙顯命,左議政金若魯,右議政鄭羽良,司直具聖任,禮曹判書申晩,吏曹判書金尙魯,兵曹判書李天輔,大司成趙榮國,戶曹參判洪鳳漢,右副承旨李應協,假注書李厚達,記事官趙台命,記事官金道元,以次進伏訖。顯命曰,暑雨支離,聖候若何?上曰,一樣矣。顯命曰,當此暑熱,每以觸風爲敎矣。今亦爲之耶?上曰,每每爲之矣。若魯曰,脚部與臍邊諸症,今則何如?上曰,似有差減之勢矣。顯命曰,東朝問安,何如?而小朝問安,亦何如耶?上曰,一樣矣。上曰,今番翰圈,與幾人爲之乎?顯命曰,臣等,與春秋館堂上三人及藝文提學爲之矣。上命承宣讀圈。上曰,入侍史官,入於圈中乎?顯命曰,入之矣。上曰,今番翰圈,以六點爲次點而取之,被選人太小,殊無廣取之意,召試出榜,亦難矣。卿等,有廣取之意云矣。今何若是?顯命曰,臣等初意,亦欲廣取矣。不能消詳,各自散圈,偶爾至此,而大抵簡嚴則無弊矣。上曰,頃者尹勤,亦入翰圈矣。顯命曰,其時以一點以上取之,故入之矣。上曰,當初本館會圈,被圈者爲幾人耶?羽良曰,十四人矣。上曰,先正子孫,只李憲默一人,而此是李彦迪奉祀孫乎?顯命曰,然矣。上曰,五點幾人?承旨曰,韓命輿一人而已。上曰,李徽中,卿等圈之耶?其爲人,可惜矣。鄭述祚,爲人頗佳矣。李厚達,卿等圈之耶?顯命曰,臣等圈之矣。顯命曰,臣有狗馬之疾,且遭喪慼,今始入來,而廟謨皆已達下,別無時急稟定事矣。上曰,趙載浩事,今不更提,而戶結間,卿意則何如?顯命曰,臣之本意,以結布爲勝,而戶錢,亦善處而輕斂,則亦豈不好哉?上曰,頃聞南泰耆所達,洪啓禧初以戶布爲主,而今則以結布爲主云。卿意亦如此,故欲使啓禧入來耶?顯命曰,啓禧於此等事,素有講究者,且此事,頭緖甚難,欲與啓禧,相議而爲之矣。上曰,戶判陳書,卿見之耶?顯命曰,臣未之見也。羽良曰,臣則見之,而其書中,論戶結爲安危存亡之機,而本事則無擔當底意思矣。若魯曰,文秀昨送算員於臣等處,傳其所見,如頃陳疏意,而不欲入來云。故臣等,以趁速入來之意答送矣。上曰,戶判,今在何處,而牌可出去地耶?若魯曰,方在渼阿村,而牌可出送矣。上曰,何不入來?羽良曰,以趙載浩事,雖不入來,而自上嚴飭,則亦豈不入來乎?上曰,緣何致此?顯命曰,初不大段,不過一時言詰之事,而末乃至於紛紜矣。羽良曰,此非可擬者,而宋臣王欽若,與曺緯,以事相詰,至於起鬧。其時朝議以爲,此事不可聞於夷狄,遂聽面諭於朝堂矣。今者載浩等所爭,亦非大段事。上曰,其相爭時,諸臣,亦有見之者乎?顯命曰,諸宰皆目擊矣。上曰,兩虎共鬪之時,諸宰必不能挽止矣。應協曰,載浩謂文秀主事,故發怒,文秀以生心爲言,載浩激而至於此境矣。鳳漢曰,其時,臣雖未親見,而似無生心等說矣。應協曰,此則臣,分明有所聞,故纔敢仰達矣,所聞不的,則豈敢仰陳乎?顯命曰,臣箚自上謂過矣。而臣非謙辭,乃實情也。臣侄載浩,果有太陽證矣。羽良曰,初以言詰,至於大段,末梢則文秀默默不對,鬢邊圓玉圈子較勝之說,發於座上矣。上曰,戶判,曾以生心二字,加於摠使,與之相爭矣。若魯曰,其時入侍果如此,臣亦與聞矣。上謂尙魯曰,前日,卿以爲各道戶錢所捧之數,若當其道之蠲減,則都城所收,自有剩數,以爲添補之資,爲好云矣。尙魯曰,所捧,各當其蠲減之數,而若有餘錢,亦豈不取用乎?榮國曰,凡事十分磨鍊,可無後慮,而以今日籍法言之,蕩然無餘。海西有一室百餘口,合爲一戶云,如是而可以行戶錢乎?顯命曰,今以戶錢完定,而計其所入,較其大中小戶,收錢補用,則豈有後弊乎?方今第一急務,卽刊汰一事也。上曰,頃者一疋外皆減之乎?顯命曰,頃者自上,笑臣制禮作樂之說矣。而今之人,皆自制禮作樂,故其弊如此矣。上曰,斂於百姓之事,豈爲禮樂乎?昔者唐朝,有放出宮女三百人之事,今則宮女不滿三百,雖王子大君家,必不滿百口矣。榮國曰,臣之初筵所達,明其籍法然後,可以行之。使各道各邑,姑先試之,塡充爲好云。而大臣則以爲苟艱矣。尙魯曰,以今籍法,戶錢決難行矣。朝廷,雖差送檢籍使,徒致騷擾,莫如令本道詳爲搜括。自各其所在邑,推移塡充,則可以爲之。榮國之言,好矣。顯命曰,勿論戶結,自廟堂,作爲假令,以輕斂爲主,則似可行矣。上曰,榮國則姑試一道爲言,尙魯則姑勿斂錢,先捧斂定成冊爲言矣。顯命曰,此正法旣具未布者也。分付各道,俾無虛實相蒙之弊爲好矣。若魯曰,人心極惡,若遣檢籍使,括其戶數,則必致騷擾。申飭諸道監司,自本道,各自檢戶,則事可易矣。上曰,減一疋之事,諸臣,雖云大惠,而予不得全減,故心常歉然矣。顯命曰,聖意以只減一疋爲歉然乎?上曰,然。顯命曰,雖盡減二疋,禁·御兩營上番軍,不可廢。旣有上番之軍,亦有資裝之保,故自然爲一疋之役。與其盡減二疋,而復爲一疋之役,無寧只許減半,而仍存其一疋也。上曰,今聞卿言,予心釋然矣。羽良曰,首揆之言,簡而盡矣。上曰,雖減一疋,而又捧戶錢,則此豈予愛民之本意乎?上曰,士夫家傔從及坊市百姓,皆爲一疋之役乎?若魯曰,元定身役,故皆樂赴矣。羽良曰,臣之傔從,亦皆然矣。尙魯曰,大臣,今皆入侍,木價稟定裁減,好矣。顯命曰,軍布則以一兩五錢爲定,而至於田結大同木,則不可減也。上曰,無乃斑駁乎?尙魯曰,一疋之役,雖忠順衛,無不納之者,旣減一疋,則彼此無異矣。顯命曰,大同,自田畓中出來,故雖不得減之,而軍布價,定以一兩五錢,則爲惠實大矣。諸宮家漁鹽之補用於經費,頃日臨門,已爲下敎矣。都下之人,莫不欽仰。更願渙發德音,以爲永定經費之需,則可以大服人心,而戶錢之法,亦易行矣。上曰,予非惜也,而恐無實效矣。顯命曰,漁鹽,此乃無盡藏也。今若革罷諸宮家各司漁鹽,盡屬度支,以爲補用之資,則豈無實效乎?經費條,自漁鹽除出,則至於戶錢,自然輕斂,而無不足之歎矣。羽良曰,抄出經費條然後,可以輕斂,而大較經費之數,不過五六萬兩而足矣。顯命曰,以肅廟寶鑑觀之,漁鹽,皆入於軍用,而經國大典,皆以魚鹽,爲補用之資。有如此大擧措之時,必有大服民心之事然後,可以爲之。漁鹽革罷,大有光於聖德矣。上曰,漁鹽之事,戶判,頃亦有所陳達,漁鹽則戶判,可以善爲之矣,亦可使度支而苟管矣。顯命曰,戶判,亦當親往漁鹽處,一番看審後,似有善處之道矣。羽良曰,臣有區區賤見,敢此更達矣。各衙門諸宮家漁鹽折受,其來已久。今若一朝,決然出付有司,使之補用於經用,則聖德,當有光於百世。而戶錢,亦可以輕斂,生民,當出於水火塗炭之中。伏願斷自宸衷,卽命出給,何如?上曰,戶錢,以輕斂爲主,則出給漁鹽,非爲難也。而予意則留置漁鹽,日後,或有不虞之事,以爲充補之資矣。今聞所陳,卿言好矣。若魯曰,此爲前古所無之盛事,其有光於聖德,大矣。處分如此然後,事面圓滿,無所欠缺矣。申晩曰,實爲臣民感泣處也。顯命曰,非但感泣臣民,可以迓續天命,而自此以後,則窮民,可以保存,海民,亦可生活矣。臣等退出,詳議區劃,而臣等,亦願爲中興之名臣矣。上曰,此亦卿夬言,中興,予何敢望,而此事,安保其中途而不廢耶?顯命曰,軍布價裁減事,何以爲之乎?若魯曰,訓局砲保價,亦當與禁·御兩營,一體爲矣。鳳漢曰,三營軍布,一體分給,固無所妨矣。上曰,左相之言,是矣。而訓局輦下親兵木價,似不可輕易減給,故此爲掣肘之端,而亦不無呼冤之事矣。若魯曰,自上每以訓局,爲輦下親兵,而另加愛護。聖上,如不能堅定聖意,則此事不可爲矣。申晩曰,小臣,與諸臣,在外酬酢之時,自上若得萃怨之端,則不如不爲。故臣意則以爲難便矣。若魯曰,以純木給之,則自然無怨望之事矣。上曰,以純木給之,豈有怨心?而今者此事,非要譽也,皆爲民也。雖有怨言,予自當之,不歸於卿等,此事若成,則些少怨言,豈可顧恤乎?顯命曰,守禦·摠戎兩營革罷事,亦可以稟定矣。今以守禦廳而言之,先置一營於京城,又設一營於南漢者,與摠戎廳,一體無異。而守禦廳標下,至於七色之多,畿民之窮困難保者,實由於需米之浩多。今不罷兩廳,而欲畿民之無死者,其亦難矣。在昔甲子年,先正臣宋時烈上來時,過南漢稔知此弊,建白筵中,使廣州留守,兼管守禦使矣。至庚午年,又罷此規,依前還設。臣意則出送守禦使于南漢,亦多弊端矣。今宜罷標下七色,而其大將威儀,只如臣等都提擧貌樣,其帶率則不過三四名。使之留在京城,至於習操時,則自箭橋,張旗建鼓,出去南漢,固無所妨。而第守禦之任,乃極望也。爲吏·兵判之人,可以兼之。而若鎭長留在於南漢,則京司所管,皆爲緊重,不可久留於南漢,必將有數遞之端。此必爲大段弊端矣。羽良曰,數遞誠有是慮矣。若魯曰,臣則以爲守禦廳,京外設營,其弊多端。今欲革弊,則使守禦使,移鎭南漢,使不得任意數遞,宜矣。何必以重宰之難於久留,爲拘而不爲之革弊乎?若使守禦使在京,而不罷京廳,只減軍校,則來頭之又復如前,必有其弊矣。羽良曰,近來爲將任者,務爲浮張。頃日張鵬翼,爲摠使時,頗有號令,故閭闔間,有作弊難堪之冤言矣。近又聞守禦廳軍校,極其豪悍,黑夜恣行,他營巡卒,不敢捉去,且閭巷之作弊,已不可勝言矣。鳳漢曰,數遞之弊,不可不慮,而以江都事言之,其責任之重,爲何如哉?而以數遞之故,或築城以甓,或種枳衛城,而皆未得其效矣。上曰,一則土城,一則石城,此後又不知築何城也。顯命曰,守禦廳軍兵,本來不多,而戊申後,故判書臣尹淳,爲本使時,陳稟請得,軍容,至於如此之盛矣。上曰,此人,本來不爲浮張之事,而何乃至於如此之境乎?申晩曰,兩廳事情,小臣,不能詳知。而守禦廳軍兵,初不甚多,尹淳,爲守禦使時,始有七色標下矣。今則又有工匠雜色,合爲八色云矣。上曰,如領相之言,爲都提擧貌樣,則如無角之鹿矣。旣曰大將,而無巡令手輩,則何以成貌樣乎?若魯曰,若不出送,而名爲大將,留在京城,則自不得不如前樣子矣。上曰,以戊申見之,則五軍門,亦似不足矣。顯命曰,七色標下,皆爲除減,則需米備納之畿民,可以息肩矣。尙魯曰,守禦使,出送南漢,多有便好,而摠戎使則蕩春臺,無異城中,不必出送矣。天輔曰,守禦使,如左相之言,而摠戎使,不必出送矣。鳳漢曰,守·摠兩營爲弊之由,頃已陳之,而數遞必有弊端,如領相所達,七色標下,除減爲好矣。上曰,摠戎廳標下,幾名耶?聖任曰,八百名矣。羽良曰,一朔放料之數,幾何?聖任曰,一百五十石矣。上曰,只存京標下,而除減外標下,則何如?顯命曰,似好矣。上曰,摠戎廳壯牙兵,幾何?聖任曰,合二十六哨矣。尙魯曰,此不爲宿衛兵,則存罷無關矣。顯命曰,守·摠兩營,革罷標下軍校,付於禁·御兩營,爲好矣。上曰,守禦使,在山城,則遞歸之時有弊乎?顯命曰,廣民,必不堪其弊矣。上曰,然則守·摠兩營標下,皆罷之,而守禦使則只於習操時,出往南漢,摠戎使,常在蕩春臺,往來京城,可也。仍命書傳敎。出擧條顯命先退。若魯謂天輔曰,頃者換銀事,何以爲之?天輔曰,以色郞之被罪引入,今方留滯矣。上曰,色郞,誰也?天輔曰,前正言兪漢蕭,爲本曹色郞,而擔當此事矣。方在削職中,故未及爲之矣。上曰,色郞,止一人耶?若魯曰,只一人而已。上無發落。
顯命曰,翰圈旣畢,召試卽當擧行,而被圈人中,或有在外者云,使本館,催促上來,何如?上曰,依爲之。
顯命曰,近來分館之法,不嚴,表表中庶外,盡歸槐院,與國子無紅者絶無。以致芸閣入直苟簡,至令國子官員替直云。此莫非苟循私意,圈點不嚴之致,事極可駭。今番則各別嚴飭,使之務爲簡嚴,何如?上曰,依爲之。出擧條顯命曰,槐院分館命下已久,而尙不擧行,事涉可駭。當該上博士掌務官,竝拿處,何如?上曰,依爲之。出擧條若魯曰,盛京禮部,以金仁述等擬罪,具奏咨文出送,而其回咨,不可循例爲之,宜有商量矣。顯命曰,鳳凰城査官還歸後,自北京禮部,必以皇旨知委然後,方可以擬奏。只因盛京咨,徑先擬奏,事涉如何?姑以旨下前,不敢率爾擬奏之意。措辭回咨於盛京,定禁軍下送灣府,卽爲傳致,以觀前頭,似好矣。上曰,依爲之。出擧條顯命曰,前水使吳命修,以罪被謫矣。今聞身故云,特爲放釋之道,何如?上曰,依爲之。出擧條顯命曰,左相,頃以今番癘疫合沒人麥還蕩減事,有所陳達矣。臣伏見肅廟寶鑑,己卯大疫時,因特敎合沒人抄出,身役及新舊還上蕩減次,分付各道,使之成冊修報矣。癘氣不息,成冊未及齊到。而時當六月,大臣陳白,若過數月,則正當收捧之節,成冊雖未齊到,一倂蕩減之意,先爲知委矣。卽今秋節不遠,亦依此例,爲先知委,以示德意,何如?上曰,依爲之。出擧條顯命曰,當此暑熱,金吾滯囚,誠爲可悶,本府久不開坐云。判金吾,推考,使之,申飭開坐,何如?上曰,依爲之。出擧條顯命曰,臣見義州府尹韓德弼狀啓,則盛京回咨中隷人之隷字,誤書以肄字,故依前例改送。而從前咨文下送時,黑草不爲竝送,故每於査對時,無以憑據。今後凡咨文下送時,竝送黑草事,請令廟堂,定式施行矣。今後則咨文黑草,竝爲下送事,定式,何如?上曰,依爲之。出擧條顯命曰,合沒人蕩減事,旣有成命矣。但聞各邑合沒人成冊修報時,若有一家內一二幼稚餘存者,則謂非合沒,盡爲拔去云,事極可矜。臣又伏見肅廟寶鑑,己亥年間,故判書李眞望,以義城縣令上書,幼稚餘存者,依合沒例蕩減事,陳請蒙允。今亦依此,一體蕩減,別件成冊修報之意,分付各道,何如?上曰,依爲之。出擧條羽良曰,前正言李惟秀,年前以大祝事被謫,蒙放後,尙未敍用。爲人有俊氣,且善文,可置於春坊,宜命敍用矣。上曰,其時,亦有同被謫者矣。不可罪同而飭異,李惟秀·李齊華,竝敍用,可也。出擧條若魯曰,開城留守黃梓,以豐德賑廳穀請得移轉,卽留守之主張。而畿伯,狀罷經歷而論罪之故,引嫌乞遞,累次陳章。凡干公務,一倂廢閣,其欲必遞,勢似然矣。首相方入侍,下詢處之,何如?顯命曰,事在應遞,而臣意則以數遞爲難矣。羽良曰,領相,例當薦望,其雅意每以作闕薦擬爲難,故有此陳達。而松留則情勢似當一遞,恐不必以數遞爲拘,許遞,似好矣。上曰,依爲之。出擧條傳曰,守禦使·摠戎使。予意則守禦使,本以南漢大將,設京外兩廳,貽弊不貲。摠戎廳,以京畿兵使,設置京營,貽弊京鄕,竝令出鎭南·北漢,欲去京軍門矣。更以思之,其雖正名,數遞可悶,其若數遞,非重其名之意。僉意若此者多,雖不能一竝出鎭,守禦使將校·大將標下·京中將校七色,俱無意義。而然旣在京中,則不可無若干手下軍,哨官執事,尤無意義。竝減,標下可存者,自備局,節目啓下。而其餘竝減,仍存者外不緊者,需米軍,自在應減之中。摠戎廳亦依此例擧行,而哨官竝減。本廳,無鄕標下,一依南漢例,執事標下,以北漢蕩春所居之人差定事,添入節目。哨官旣減,壯牙兵,本非宿衛之軍,勿爲徵番。噫,今者此擧,除不緊爲京鄕備局節目之後爲大將者,若或擅稟增加者,自備局草記,非徒勿施,繩以重律。或有任自加增者,軍門至嚴,自有軍律。以此,備局二軍門,兩司捧承傳施行,雖除不緊,其宜恤將校。其所加增,亦非渠之故,一竝沙汰,妻孥何尤?兩軍門被汰軍校,自備局區處,付諸三軍門。將官執事久勤,竝計前仕事,分付。出榻敎
傳曰,戶判往者之事,復何撕捱?而一向在外,復差前官,則其所懷,入侍,自當面奏。而若是陳章,此何分義?其章給之。從重推考,牌招察任。出榻敎傳曰,今者戶錢講究,實爲小民,而非予之意,卽仰體昔年聖意,其若輕賦於所補,予何惜焉?凡諸漁鹽條,竝令度支句管,爲輕賦之一助。其他節目間事,自在稟旨擧行者,令備局知委。出榻敎諸臣以次退出。
上在昌德宮。常參·經筵,以代理停。
大王大妃殿·中宮殿·賢嬪宮,藥房口傳問安。答曰,知道。
李應協達曰,大司憲金鎭商,執義申暻,掌令朱炯离·鄭漢奎,持平李命熙在外,權抗牌不進。今日以監察茶時之意,敢達。令曰,知道。
成範錫達曰,明日常參,取稟。令曰,停。
李應協達曰,備邊司郞廳來言,今日,賓廳日次,而姑無時急稟定事,頉稟。令曰,知道。
藥房都提調臣閔應洙,提調臣徐宗伋,右承旨臣成範錫啓曰,中伏纔過,蒸炎轉甚,伏未審此時,聖體調攝,若何?臍下小癤,已盡收斂,而眩氣一向差勝乎?入診雖有待下敎之命。而臣等,久未入侍,今日率諸御醫,趁早入診,詳察聖候爲宜矣。大王大妃殿氣候,何如?中宮殿氣候,何如?王世子氣候,何如?連伏聞醫官所傳,則諸症候,幾盡差歇,而腹部餘氣,猶有往來云,夜間復如何?嬪宮氣候,何如?賢嬪宮氣候,何如?臣等不任區區憂慮,敢來問安,竝此仰稟。答曰,知道。慈殿氣候差勝後一樣。予則一樣矣。待下敎入侍矣。中宮殿氣候一樣,賢嬪宮氣候一樣。世子·嬪宮氣候,亦一樣矣。
趙榮國達曰,左承旨南泰溫,不爲仕進,卽爲牌招,何如?令曰,依。
李應協,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又達曰,憲府連日監察茶時,諫院屢日闕達,事甚未安。除在外外,未肅拜人員,竝卽牌招,何如?令曰,依。
以司諫兪彦述,獻納金陽澤,持平權抗等牌不進罷職令旨,令于李應協曰,推考徽旨捧入。
成範錫,以弘文館言達曰,本館下番修撰臣金善行,以訓鍊都監郞廳,今日軍兵料準坐起,晝仕出去之意,敢達。令曰,知道。
兵曹口傳,以李得宗爲副司果。
京畿監司狀達,兵曹參判徐命九,病重上去不得事,令于成範錫曰,卿其勿辭,從速上來事,回諭。
以黃海監司狀達,延安居私婢夫田等燒死事,令于李曰,燒死人等,令本道恤典擧行。
吏曹參判金尙星書曰,伏以臣,連直備局,逐日仕進矣。再昨夕罷歸之後,素患關格之症,又復發作,胸膈痞塞,頑痰衝逆,呼吸屈伸之間,不能頃刻按住。蓋臣此病,乃臣一生膏肓之疾。而少或失攝,發輒如期,又因挾暑添感,以致乘虛暴發,諸症迭劇,方在委頓床席之中。顧此病狀,雖是大僚諸堂之所共悉者,而大朝飭勵之下,將無以往赴於籌司,病裏惶隕,如添一病。玆敢略陳短章,仰瀆离聽。伏乞睿慈,亟命勘罷,俾得以便宜調息,復尋生路,不勝萬幸。臣無任屛營祈懇之至,謹昧死以聞。答曰,覽書具悉。卿其勿辭,調理察職。
上在昌德宮。常參·經筵,以代理停。
李達曰,明日常參,取稟。令曰,停。又達曰,大司憲金鎭商,執義申暻,掌令朱炯离·鄭漢奎,持平李命熙在外,權抗牌不進。今日以監察茶時之意,敢達。令曰,知道。
南泰溫達曰,右副承旨李應協,今日不爲仕進,卽爲牌招,何如?令曰,依。
成範錫達曰,憲府之監察茶時,諫院之闕達,已至許久,除在外外,未肅拜人員,竝卽牌招,何如?令曰,依。
南泰溫,以戶曹言達曰,依令敎判府事閔應洙,自己巳二月,至十月合九朔祿俸,令倉官更爲輸送于本家,則以爲連爲陳箚力辭,終不敢祗受云。祿俸,又不領受,何以爲之?敢稟。令曰,令倉官更爲輸送。
李,以兵曹言啓曰,今六月二十一日,武臣賓廳講書日次,故講官落點單子,纔已入啓,而停朝市相値,不得爲之之意,敢啓。傳曰,知道。
上在昌德宮。常參·經筵,以代理停。
夜五更,月暈,廻木星。
成範錫達曰,明日常參,取稟。令曰,停。
李應協達曰,大司憲金鎭商,執義申暻,掌令鄭漢奎·朱炯离,持平李命熙在外,一員未差。今日以監察茶時之意,敢達。令曰,知道。
藥房口傳啓曰,卽伏見下政院之敎,有再明日主第親臨之命,此固出於我聖上止慈之至情,臣等,豈敢不仰體聖意?而第伏念聖候連在靜攝之中,眩氣猶未快愈,臍下小癤,亦纔收斂。當此極熱,觸冒勞動,或恐有添損之節。臣等不勝區區憂慮之至,敢此冒死仰煩。伏乞聖上,深思節攝之道,特收成命,千萬伏望。惶恐敢啓。傳曰,其止之。
又啓曰,伏承有橘薑茶煎入之命。伏未審聖候,其或有欠安之節乎?伏不勝區區驚慮之至。臣等,嚴敎之下,今方震悚俟罪之不暇,雖不敢遽然請診,醫官入診,恐不可已,惶恐敢啓。傳曰,脈亦知之,便休爲宜。其退,俾得休焉。
趙榮國達曰,右副承旨李應協,因重臣書語,引嫌出去,卽爲牌招,何如?令曰,依。
南泰溫達曰,漢城府判尹徐命彬在外,左尹李命坤不爲行公,右尹申思建久不出肅。詞訟積滯,殊甚可慮。左尹李命坤,右尹申思建,竝卽牌招察任,何如?令曰,依。
李應協達曰,刑曹判書趙觀彬在外,參判金尙迪方在服制中,參議南泰耆不爲行公。詞訟重地,委屬可慮。參議南泰耆,卽爲牌招察任,何如?令曰,依。
以刑曹參議南泰耆牌不進罷職令旨,令于李曰,推考徽旨捧入。
傳于成範錫曰,再明,當爲親臨主第,伸予感懷。時刻,以卯正三刻爲之。步軍哨數,依毓祥宮擧動時例,八哨爲之。馬軍,着戰笠軍服,一依三月例擧行。摠兵·侍衛·守宮,以初夏受點人爲之。世子祗迎隨駕,軒架·鼓吹,置之。左承旨問安,右承旨守宮。
傳于李應協曰,開門差早。
傳于成範錫曰,凡諸節目,一依上年例擧行,侍衛,以四月初九日受點人,仍爲使納白乎旀,訓局軍兵,以八哨擧行,餘軍留營,安徐爲乎矣。馬軍着戰笠軍服,禁·御兩營,在停番中,留陳安徐,懸燈,直爲擧行,亦依新定式擧行。而開門差早,道路,亦依上年節目擧行爲白齊。勿出朝報
以寶劍望單子,傳于李曰,以成殷錫·洪重徵爲之。
趙榮國啓曰,再明動駕時,承旨不可不備員。左副承旨洪益三,奉命在外,未及上來,合有變通之道,何以爲之?敢稟。
李應協,以弘文館言達曰,新除授副修撰魚錫胤,時在京畿楊州地。經筵入番事緊。請斯速乘馹上來事,下諭。副修撰黃柙,旣已帶職蒙宥,卽爲牌招察任,何如?令曰,依。
以副修撰黃柙牌不進罷職令旨,令于成範錫曰,推考徽旨捧入。
成範錫,以侍講院言達曰,新除授文學李彝章,除拜累日,尙不出肅,卽爲牌招察任,何如?令曰,依。
李,以備邊司言啓曰,京畿水使李景喆,以其身病之危重,連呈辭狀,故調理察任之意題送矣。今又呈狀內,病情,一向危劇,大小公務,累月廢閣,莫重海閫之遞易,雖甚重難,而病勢如是危重,則不可强令察任。今姑許遞,何如?傳曰,允。
又以義禁府言達曰,承文院掌務官黃拿處事,徽旨達下矣。黃,時在忠淸道木川地本家云。依例發遣府羅將拿來,何如?令曰,依。
李應協,以訓鍊都監言啓曰,訓局屯田,則糧餉廳,依前句管,屯將,依守·摠將校例,訓局,以武士編差,而不勤者,亦令糧餉廳嚴飭之意,消詳節目擧行事,命下矣。依傳敎餉廳屯田中,勿論結數多寡,撮其豐要者,定爲十二窠,以訓局別武士,限二年輪差別將,酌定節目,別單書入之意,敢啓。傳曰,知道。
成範錫,以奉常寺官員,以都提調·提調意啓曰,東籍親耕田所種皮黍,今六月二十三日間,當爲成熟之意,敢啓。傳曰,知道。
黃海監司狀達,安岳居船人禁衛軍金呂春等渰死事,令于南泰溫曰,渰死人等,令本道恤典擧行。
右副承旨李應協書曰,伏以臣在院中,卽伏見戶曹判書朴文秀書本,則以日昨筵中臣之所奏,盛費分疏,過加疑慍,直致之於欺君之科,臣不勝駭惑之至。向日籌堂入對時,自大朝,俯詢兩重臣相較之事端,玉音屢降,而諸臣,無一人對揚者。故臣不敢隱默,果以所聞之明的者,信口仰對,只陳其彼此磯激,專由於主事生心等數句話頭而已矣。臣何嘗有所左右,而今其言,噴薄至此,因一無心之奏,飽受此困境,臣實莫曉也。噫,臣固湔劣,百無肖似,而若其斷斷衷悃,惟在於直道無隱。平生本末,已蒙聖鑑之俯燭。伊時之隨聞仰對,不敢呑棗㛪婀者,亶出於不欺之悃臆,則今反見疑於同朝,遣辭深緊,蹈躪無餘,臣竊爲重臣惜之也。然其不可淟涊仍冒於近密之地則決矣。引義徑退,祗增惶隘,召牌踵臨,轉動無路。玆敢隨詣闕外,悉暴危懇。伏乞离明,俯賜鑑燭,亟命鐫削臣職名,以安賤分,千萬幸甚。臣無任云云。答曰,覽書具悉。爾其勿辭,從速察職。
京畿監司柳復明書曰,伏以臣於藩任,本無萬有一堪之望。重以蹤地實多難强必遞之端,而始旣倉卒冒承,終至因仍蹲據。私心愧懼,已不可言,畢竟顚躓,固所自料。近以情勢危臲,連章丐免,未準所辭,方深悶鬱。昨伏聞松都守臣,至於許遞,臣獨倖免。臣於此,一倍恧蹙,靡所容措。夫經歷狀罷,此不過公體,前後書本,略陳梗槪。伏想睿明,或已紀有,而今守臣,至以此引嫌,必遞乃已,則臣之區區難安之端,於是乎轉加一層矣。臣性本狷滯愚昧,只知有公法,初不能周思,轉輾至斯,慙歎何極?臣之近日屢控辭本,期於遞免者,惟在於此。而矧今守臣,旣已解職,則顧臣情地,自在應遞。揆以廉義事理,其不可幸其姑免,獨自仍冒也,益決矣。玆敢略暴危懇,仰請譴何。伏乞离明,俯賜鑑諒,亟許鐫遞,以便公私,不勝萬幸。臣無任云云。答曰,覽書具悉。卿其勿辭,從速察任。
戶曹判言朴文秀書曰,伏以臣,年則六十,秩則崇政,職分六部之長,其所遭恥辱,自有朝堂以來,所未有者。且臣之身,卽父母遺體,不幸僇汚至此,若不自廢以少贖,則臣將何顔,歸見父母於地下乎?此臣所以雖枯死窮山,誓不齒於橫目之列者。爲人臣,告君當直,臣敢於前疏,豈飾辭以欺天乎?有死而已。承命無路,小則嶺海,大則鈇鉞,臣實甘心。日前大臣·諸臣登筵時,自大朝,俯問臣等向日事。大臣,彌縫仰對。目擊之諸臣,默默無言。承宣則乃以重臣所發生心之說,反謂臣爲之。敢以非實之言,奏於咫尺之地,無少持難。臣竊以爲,人臣不欺之道,恐不若是也。臣,待勘於城陻之外,伏奉大朝傳敎,辭旨嚴重,疏又還給。臣,一倍懍蹙,無地自容,不敢偃息於郊坰之間。進伏城外,仰陳請罪之章,仍卽過江,恭俟斧鑕。伏乞离明,俯察臣至懇,亟遞臣見職,仍令攸司,重勘臣負犯,以昭法紀,以安微〈分〉,不勝萬幸。臣無任云云。答曰,覽書具悉。特敎之下,其何若此?卿其勿辭,從速入來行公。
右參贊元景夏書曰,伏以臣,病奇釁深,竄伏畎畝,特一聖世僇民耳。廟堂戶結之議,非敢越俎妄論。而向日一疏,忱苦言率。惟我大朝,寬容不罪,至以陳章意是爲敎。臣,瞻天九頓,不知死所。夫結錢之害,緩而深,戶錢之弊,促而擾。臣以萬一之望,猶冀戶錢寢而不行,只陳結錢之害而已。側聽道路,戶錢已決,節目將頒。臣,蹶然而起,繞壁徊徨,實不知國事將稅駕于何地也?粵在先朝,故相臣金錫胄,嘗主戶布之議,先試關西,以觀其效害。當是時,廷臣甲乙之論,巷民驚騷之情,不可以禁遏。惟我聖考,察其難行,戶布節目,降於辛酉十二月,停於壬戌二月。臣竊取伊時諸臣章奏而觀之。有曰時勢不便,民情不悅,雖十分良法,不宜斷而行之。有曰戶布多出衰季,至勝國末而極,故我太宗大王,嘗下敎曰,雖爲軍需,無故取民,非法也。有曰勝國之季,嘗行此法,蓋爲一時軍需,不如今日,謂以良規美制而可經久行之。卽此而戶布不可輕議也可知。且故相臣南九萬,以爲戶布,驚駭騷怨,必將生出大變。先輩老成之論,擧皆若此,戶布尙然,而況戶錢乎?安謐盛際,尙不得行焉,況今癘疫死亡,八路遑遑之時。臣愚死罪,戶錢行不行,關於國家治亂安危,苟能深慮而遠覽,則當不日停罷也。臣請以目覩耳聽,仰陳焉。時氣流行,今至八九朔,而愈往愈熾。京外物故,殆過十數萬,纍纍藁埋,彌遍岡壟。寡妻孤兒之號哭,朝夕載路。四野蕪穢,耕耘告愆,所見愁痛。雖有把鋤持耒之氓,皆蓬首鬼容,僵臥田間,呻吟不起。昔,宋臣鄭俠,告神宗曰,逐日所見,繪成一圖,百不及一,但經聖眼,亦可流涕。臣,讀此而未嘗不撫卷長吁也。嗚呼,漏戶之搜,虛戶之覈,大中小殘獨戶之區別,急令迅威,按籍之臣,惴惴焉惟懾獲戾。民之困頓痛楚,其遑恤乎?臣,嘗讀蘇轍之疏曰,夫錢者,官之所爲也。米粟布帛者,民之所生也。古者上出錢,以權天下之貨,下出米粟布帛,以補上之闕。上下交易,故無不利。今靑苗免役,皆責民出錢,是以百物皆賤,而惟錢最貴,欲民之無貧,不可得也。中國銅錫,山出棋置,其徵錢之艱,若斯。我國錢荒,殆甚庚癸,銅錫,又非土産,臣竊計戶錢數額五十四萬有餘。從前民間,以米布錢三項,聽便許納,尙難收捧。一朝,以純錢五十四萬,催督瀕死窮氓,蘇轍所謂,賣田宅,伐桑柘,鬻牛馬,以供免役。而天下大病者,今日必至之勢,可不懼哉?水旱飢饉,尤有以甚焉。戶徵之規,毋問男女兒弱,以口多寡成戶。曰大·曰中·曰小,索錢之額,隨戶名而增損,則戶徵黃口,將有甚於良役黃口。良役則只括男丁,而戶徵,竝及于女,其政,或近女戶輸錢也。雖無戶徵,流亡絶戶,無歲無焉。竭脂浚血,以供新課五十四萬,富戶豪民,尙不能支堪,而況殘戶窮民乎?征斂急而愁苦滋,扶携仳儷,里閭日空,虛絶充補,此其勢不得不隣徵·族徵,甚至於邑徵。欲矯良役之弊,反生戶徵之弊,平日主戶錢之臣,今亦陳疏慮弊,則顧此戶錢,不敢謂有效無害也。聖王治理之要,唯在安民,安民之道,在察其疾苦而已。不察民之疾苦,而變舊行新,其欲安民,非臣攸聞。或曰只說其弊,不言其捄,其可謂識時之務乎?曰請以病喩。夫積聚之疾,下則一日而愈,不下則半月而愈。然中年以後,一下一衰,浸衰之患,終身之憂也。下而未必有愈,何可求一日之快也。善藥磨治,漸臻蘇完,是乃萬全之術也。俗言彭祖,覆輪繫木,始敢觀井,所以愛身。昔,滕甫告其君曰,陛下愛民憂國,不特如彭祖之觀井。今戶徵新制,苟或有誤,百萬生靈,納諸水火塗炭,有甚於井。臣亦以彭祖觀井,敢告吾君焉。惟我祖宗朝,創行良役,蓋倣租庸調古法,有身則有役,不役則收庸,法非不美。而中間生弊,非法之罪,乃有司之罪。若有明察之官,慈惠之師,于時乎任使,而紊者整之,弛者振之,聳之以行,使之以和,導之以務,誨之以忠,不俟變法,國裕而民寬。尹鐸,不過大夫家臣,損戶保障,使晉陽之民,沈竈無叛。堂堂聖朝,括戶催錢,臣竊傷悲。吳蜀之民,以免役爲便,而病於差,秦晉之民,以差役爲便,而病於雇。一病一便,時不可以不察,情不可以不審也。毋論良役戶徵,惟時勢民情,是察是審,愚臣之望也。伏乞离明,仰稟大朝,以爲省察焉。臣無任云云。答曰,覽書具悉。此事,大朝已下敎矣。卿其勿辭,從速行公。
獻納金陽澤書曰,伏以臣,受暇省墓之日,伏奉納言除命,感激恩渥,未敢淹外,來還私次。而言責之地,株守已固,嚴召日下,荐犯違傲。伏乞先遞臣職,仍治其慢焉。仍竊伏念戶結之議,廟策紛紜,互相可否,而區區愚見,竊以爲皆不便也。臣,妄有草搆若干言,固將陳籲。伏聞日昨筵中聖敎,斷以戶調僉議詢同,成算已固。顧臣膚淺,旣乏救得之良策,則不宜徒效空言,沮撓大議,故遂不免束閣前藁。而有懷耿耿,不能自已,乃敢更進他說。伏乞离明,照察焉。惟我大朝,深軫良役之痼弊,思欲一變前法。措赤子衽席之上,蕫飭群工,刪減浮冗。又命宮房漁鹽,屬之版曹,充補調役之不給。猗歟聖德,如天同大,書之史牒,足以有光,凡在臣庶,孰不歌詠?第伏念作事之道,謀之必審時,行之必慮後。良役之設,法意則初何嘗不善,而惟其謀之行之,不得其要,故末流之歸,至有徵死侵族之弊。爲今日之圖,固不得不通變矯革,而雖有良法美制,亦當量時度勢,無一隙罅而後,始可行之。我國籍法,合下疎漏,兼以疾疫,彌歲如火,八路死亡,浮於兵燹,闔歿之外,一戶丁口,十亡七八,方來札夭,又不至幾何,則簿帳所載,便無可論,今於戶斂之日,勢將計帳定等,科責其役。時存小戶,將以上大數之,殘獨,視以中小,虛僞混圇,濫煩忒甚,畢竟小吏,當以充納爲準。向所欲救去徵死侵族者,殆尤甚焉。然則數萬軍之命,未及拯濟其困,而擧一國億兆生靈,反又墊溺於水火之中,思之及此,寧不懍然?臣意則已成之新法,雖難中廢,宜用兵家持重之義,更加審愼。姑置括戶議,勿拘歲次,飭京外,日寒癘息後,復申籍令,除死存生,修出新帳籍官,逐防抽覈,務歸精的然後,始乃頒下節目,擧而措之,則或可爲救革之一端,而方擾之群情,亦當鎭輯粗安耳。至若今年保役所納,旣在未及變通,則當依漢家減租之例,贏半蕩裁,令郡邑,就疫餘甦存者,收而納之。而朝家十分節約,或權減某用,或半除某費,限新籍收納前排勘,則庶乎彷彿底當矣。於戲,我聖上愛民恤窮之意,惓惓宵旰,藹然春噓,固知今日矯弊之議,急於追亡援溺。而第此等大更張大振作之擧,必也細究終始,務用萬全,勿致難及之後悔。譬如死疾之人,肉落骨見,沈沈二豎,懍有難起之慮。醫活之策,不容少緩,而精已弊矣,氣又澌矣,不可容易下手。惟當察症伺便,試以十全之劑,不然則適足爲救痿成躄,割肌充腸,促其命而已。書曰,愼厥終,惟其始。又曰,慮善以動,動惟厥時。敢以是,爲邸下誦之。伏願轉稟大朝,益加聖思,亟賜財擇,則不但臣之幸,實我東萬民之幸。臣無任云云。答曰,覽書具悉。所陳是矣,當奏于大朝。爾其勿辭,從速察職。
知敦寧李宗城書曰,伏以臣,病成癃殘,罪積逋慢,纔陳疾痛之籲,仰塵重离之聽,鞶帶之褫,顒祝而俟。及奉答敎,未允所請,惶隕悶蹙,無地措躬。念臣不肖,百無寸長。而自從釋褐之初,蒙被聖上特達之遇,沐浴恩波,餘二十年。身伏於畎畝,而義同於休戚。四體不完,雖未供明廷之奔走,一息未泯,豈能忘大邦之憂虞?竊聞廟堂,新有區劃,將行戶錢之令。此國之大事也,不敢以形跡爲拘,疾病爲解。迺敢殫盡腔血,畢其愚忠,以冀仰稟大朝,留神而裁焉。嗚呼,良役之爲弊,今過百年,其爲矯救之術者,亦有數三條項。各有依據,各成倫理,聽其言論,見其文字,若可以擧而措之。而列朝之所以未遑者,非不軫恤於罷癃,蓋亦耆慮於前後,與其行新法而未當,毋寧仍舊貫而不改。譬如痼疾之人,積年辛苦,固知沈淹之極,畢竟難爲,而妙劑神丹,無處可得。滌痰則敗胃,止寒則生熱,百方無效,始出於不治中醫之計,平平調攝,僅僅經過。向使專心於刀圭之力,責效於時日之間,妄投雜劑,轉生別症,則千金之軀,忽若朝露,思之及此,不覺怵然而心寒也。夫戶錢之不可行,其說有四。一曰不均也。二曰不足也。三曰增田結之役也。四曰失士夫之心也。何謂不均也?歷代取民之法,具在史策,古之以戶而出役者,只計其貧富,未嘗計其人口。唐宋以來,九等之法,坊郭則以物力,鄕村則以田産,富厚者稱上戶,貧殘者稱下戶,九等之分。蓋亦斟酌乎貧富之等差,以爲出役之多少,非如我國所稱,大中小殘之只計人口而名者也。今有大戶·中戶而多子姓,至貧殘者,出錢特多,小戶·殘戶而少人丁,甚富厚者,出錢最少,則天下之不均,莫甚於此。是可謂口錢,而不可謂戶錢也。如曰口錢,則自一口二口,至十口百口,其等幾許,而乃以大中小殘四五等而率之耶?非戶非口,不公不均,此不可行者一也。何謂不足也?故相臣金錫胄之爲戶布議,寔在於丁巳年間,而其時京外經費,計爲六十餘萬疋矣。及至癸卯良役廳之設也,二疋役,竝納米相當者,爲四十五萬九千零,以疋計之,當爲九十一萬八千疋,竝計納一疋者,則其過一百萬疋,多矣。今除兩界·兩都·濟州三邑,而六道見戶,雖不能的知,要不過一百萬左右,雖逐戶而責二貫,尙患不足,況分等而遞減之乎?又況大中至尠,而盡是小殘乎?大略計之,太半不足,此不可行者二也。何謂增田結之役也?我國民役,田與戶二者而已。田賦則固有定制,而烟戶之役,名色至繁。至於海西·關東之峽邑,則一戶所出,殆過於田賦。至於畿內,則雉鷄柴草氷丁之外,有別星則以釜鼎器皿而收錢焉,以延逢前輩而收錢焉,有喪葬則以擔持雜色軍而收錢焉,以造墓莎草軍而收錢焉。通諸路言之,雖最輕歇處,一年所收,以錢計之,戶不下四五十文矣。今若定行戶錢,則昔之以戶而出役者,皆當一切掃除,雖貪官汚吏,決不敢疊徵。而昔所需用,今不可闕,其大者則必煩朝家之指揮,其小者則當自本邑而辦備。旣不出於烟戶,自當歸於田結,理勢之推不去處,則自爾滾到。雖有令甲之申禁,難保其奉行,況又有申禁不得之處乎?議者之論,多以結布爲最勝,而難之者曰,結役已重,決不可加賦,以致陳廢之患云。斯說也,臣當申論於下,而今乃一行戶錢,而竝增結役,此不可行者三也。何謂失士夫之心也?我國,貧國也。京外士庶,除素封與祿食外,大抵多窮餓之人,其日夕遑遑,或自納於罪辜而不知恤者,皆爲衣食之營辦也。其中兩班,最多而又最貧。何以最多也?士夫之公卿子孫,與鄕人之校生以上,通稱兩班,其數殆過於凡民之半矣。何以最貧也?朝鮮兩班,一爲工商,則立成常漢,工商不可爲也。謀生之道,只有農務。而有奴僕,可以力穡者,百無一二。若欲躬耕而妻饁,一如農夫之爲,則閑丁之望納,勸農之帖文,不旋踵而至矣。此又忍死而不能爲者。工商農業,皆不能爲,外面冠服,與其婚喪,猶欲不失於兩班貌樣,安得不最貧也?內而京都,外而八路,蝸屋欹傾,蓬藋蕪沒,風雪窮寒,烟火獨絶者,不問可知其爲貧士之廬。見其餓羸之形,索然無生趣者,在在皆然。至於女子之年長未適人者,大抵皆兩班子枝。父母之心,豈欲其嫁娶之過時,而赤手無措,計沒奈何?世間之窮生,實無此輩之可比。良役之民,雖極可哀,力農負薪,尙有措辦之路。若使此輩而出錢布,則一文寸縷,何從而得乎?然口雖不厭於糟糠,身雖不蔽於布褐,平居抵掌論朝政,評守宰,又是此輩伎倆。而言重於鄕黨,令行於閭里,往往有爲小民之望者。其惰身體游衣食,橫議而高談者,固甚可憎,久則難變。聖人垂訓,我東風習,絶異中國。粵自羅麗,最重名分,聞見習熟,千有餘年,其不可一朝改革也,明矣。是故識者以我朝兩班,比昔之封建,以其維持民心,使不敢生變,亦不爲無助於國家也。此輩之於還穀,尙欲逋免而不納,況責之以開國以來所無之戶錢,與庶民無別,則其肯聞令而卽納耶?雖欲卽納,覓錢無路,收納有期,徵督不已,囚繫及於妻孥,刑戮當於身體,則其所怨詛,何所不至?善乎故新豐府院君文忠公臣張維之言曰,國家寧失小民之心,不可失士夫之心。其在長陵之世,尙然,況於今日耶?此又決不可行者四也。雖然凡玆四段,只就戶錢,大體而說耳。至於今日之事,則雖欲必行,抑有不能行者。有司之臣,所以依據而磨鍊者,帳籍也。籍法之紊亂不嚴,罔有餘地。以臣所親聞者言之,麻田,一小郡也,流來虛錄,爲四五百戶,今年新籍,始得釐正云。未釐正之麻田,擧畿內皆然也。畿內如此,則他道可知。虛戶如此,則漏戶可知。又況增而爲大,減而爲小,贗殘僞,獨不勝其分合。今若據原籍而徵錢,譬之於良役,則漏者爲逋逸之奸民,虛者爲逃故之隣族,烏在乎其救弊也?非徒不能救之,移良役之弊,遍之於擧國,豈其可乎?若欲申飭諸路,一一得實,是豈可議於時月之間者?況前之紊亂,非令爲之也,後之得實,孰能任之?惟當責之於紀綱。紀綱者,非可一朝襲而有之也。臣之所謂雖欲必行,不能行者此也。臣嘗記待罪經幄,侍講聖學輯要。聖上,於爲政篇章之先紀綱而後安民,三復有味,敎之於臣曰,先正序次,政與予心,沕然相符,至形於御製序文之中矣。悠悠十數年之間,朝令之不行,國勢之不振,未見其有勝,而殆有甚焉。區區之愚,竊以爲君臣上下,奮勵而致意者,宜在於擧措得宜,刑賞中理,汲汲焉挽回積衰之紀綱,如先儒所云集義養氣之說。不當先就法例之中,有所沿革。苟綱紀之不立,設有眞可以安民者,法不能徒行,觀於帳籍,而可推而知也。至於戶布之變爲戶錢,臣固未聞其由,而竊以爲不可之中,尤不可焉。夫力者,民之所生而有也。穀布者,民可耕織而得也。至於錢,則縣官之所鑄,民不得私有者也。是以自三代至我朝,未嘗以錢而賦民,所以重民本而戒傷農也。軍布之錢木參半,出於挽近,一失制法之意,漸致貨重之弊。至於近年,而錢日益荒,穀日益賤,南畝之民,尤不能支堪。良役參半之錢,爲弊至此,況擧一國而戶出錢,則錢安從生乎?司馬光所謂欲賣田則家家賣田,欲賣屋則家家賣屋,欲賣牛則家家賣牛,一年如此,明年,將何以爲生者?政宜却顧而深念也。臣所謂不可之中,尤不可者此也。嗚呼,癘疫之爲災,何代無之,而經閱年歲,如火益熾,死亡之數,已不知幾十萬。若此不已,民之類,將盡劉矣。上天至仁,聖化普遍,流行之沴,豈無止息之日?而水火兵燹之慘,有不足以喩其哀痛。政宜鎭定安撫,如稚陽之護,恐懼修省,軫苞桑之戒,絶紛更之端,去騷擾之政,體大易靜吉之象,卽是時措之宜。雖使條例盡善,節目無闕,尙不可當此時而行新令,伏況戶布之法,亦嘗講行於肅考在宥之日,不數月而寢命矣。時當庚申改紀之餘,國勢之方亨,如日之正中,朝臣之趨事,若星之拱極,紀綱足以威戢强梁。而先試於關西一路,終不能行焉者,只緣民謗之朋興,異議之迭陳耳。伏聞聖上議事之初,旣降詢於諸臣,又親訪於庶民,其臨事而致愼,虛襟而好謀,可謂至矣。終至於斷而行之。如曰僉謀之大同,則臣不敢知。若謂聖志之先定,而自阻於陳謨,則今日氣像,其視壬戌前事,若不相似。縱使頒令之後,爲弊滋甚,亦無以導達民情,開曠聰聽。轉環之美,銷印之夬,有不敢望者矣。固知謏淺之見,不足以警咳,猶且昧死披瀝者,誠以民心之欣慼,宗國之安危,在此一着。知而不言,臣則有罪。敢望聖明,毋主先入,廓然遠覽,使臣將死之善言,得蒙採納,則國事幸甚。臣又追聞道路之傳,則廟堂之意,多在於結布戶役,將變爲結役云。竊以事勢推之,則無名分混淆之慮,有貧富差別之道。而田案之可徵,又非如戶籍之奸僞紊亂,無所依據,則其捨彼取此,亦不異矣。臣於上文,已陳有病不治之說矣。今以衝蕩決裂之劑,治沈瘵綿綴之症,補瀉雖殊,其爲決性命於一貼之間則同也。又不敢以煩累爲嫌,牽連而言之。經曰,事不師古,而克永世。非說攸聞,雖尋常微事,尙然,況此何等事,而可以硬定而創行耶?國朝之制,田分六等,以地利定也。稅分九等,竝天時言也。可謂至詳密矣。一自年分之法,廢,田役雖云最歇,任土之貢,竝出於田畝。則大同未行之前,田結之役,已自不輕。及至土貢,變爲大同,而一結常賦之米,竝計加升三手糧,合爲十八斗,而小民之應稅者,非二十斗,不能納官。若以國初定制言之,下之下田,莫不應上之上稅。嗚呼,其亦苦重矣。臣未知結布之數,定以幾疋,而少亦不下於一疋矣。大同作木之規,木品則五升三十五尺,價米則湖南八斗,嶺南七斗,湖西六斗。今雖從湖西言之,一結之出,已爲二十六斗矣。結布之加賦,蓋所以代軍布也。今以五升三十五尺,可以代給於訓局砲保與諸軍門各衙門之用耶?除非七升準四十尺,不能納矣。以此六斗之米,可以辦備耶?其勢將責以二兩之錢,非中年十斗米,不能辦矣。以此言之,一結之出,洽滿三十斗矣。勿論民力之支當與否,王者之政,豈忍行此?議者或曰周之兵車,唐之庸調,皆出於田,今之田役,譬諸古制,猶爲輕歇云。而殊不知周之百畝,唐之永業,皆是公田,而非下民之私有也。其名義之不正,殆過於戶錢,只此一說,已知其不可行。而今就節目而論之,則六道墾田之數,五十年來庚戌七十五萬結,爲最多,竝計各樣免稅十一萬結,則合爲八十六萬結。每結,出布一疋,爲八十六萬疋,其不足於京外經費一百萬疋者,已爲一十四疋矣。況五十年一有之大豐,可期於每年乎?竝一疋計數之,軍布遠過於一百萬疋者耶?其多少之不相當者,又無異於戶錢矣。或曰,良軍二疋之役,減其半爲一疋,一疋之代,則歸之於田結,此非加賦也。諸路通行之規,一結之田,若以稻百斗或八十斗,捐給戶首,則稅賦正供,諸般雜役,皆入其中,雖除十八斗上納之米,所餘雜役之價,足以辦一疋。而雜役則移責於烟戶,初非厲農夫也。今之議者,多主此論,而臣之惑則滋甚矣。農民斗粟之出,如剜心頭之肉,而其不計多少,優給於戶首者,只欲免操縱點退,追呼鞭扑之苦也。若除出一疋之價於當初所給之數,更無餘利可資於戶首,田稅大同,勢當自納,追呼鞭扑,身皆當之。如欲免此,又將依前而加給,豈可曰非厲農而不加賦乎?雜役之價,雖移於烟戶,結布之納,又豈無情債?此眞朝三暮四之術,非所以示下民也。議者曰,操縱情債,更加嚴飭,一切痛禁云。而土貢之爲難支之弊,變爲大同者,豈非以操縱不已。至於情債,情債不已,至於防納之故耶?列朝盛際,所未能禁者,今可一令而盡革耶?況烟戶之應雜役,卽是昔無而始有者,則今爲良軍一疋之減,竝增擧國結戶之役,其爲弊與招怨,大小輕重,果如何哉?至若減布之不可輕議,已有靈城君臣朴文秀戊申筵奏。聖上,亦曾屢擧而下敎,臣不必更煩覼縷也。嗚呼,下民之保有其田地者,亦幾人哉?沃土膏壤,盡歸豪家之兼竝,其耕種於自己之田者,不過求賣不售之地。或卜多而稅重,或瘠土而少收,雖當樂歲,所出,不能了納其常賦。今又加之以結布,則一望陳廢,必至之理。宋世免役,不害爲救時之良法,而言者,特以下戶之竝出役錢,爲病民而爭之。哿矣富人,哀此煢獨,卽是之謂也。大同設行之後,貢弊頓祛,人皆謂善變。而當時識者,猶爲之隱憂曰,作法於涼,其弊猶貪,量出爲入,已乖先王之制,若使此後,援例於今,加賦於民,則國必莫之救而亡矣。此孝廟朝耆臣碩輔,一辭之論也。臣自幼少時,習聞於先輩之所傳,而不幸今日而果見斯言之驗,則將奈之何哉?皇朝之末,加派於田者,每畝銀三分,是豈足以病民?而劉宗周·黃道周等,出死力爭之者,厥有深意。況今之所講定,毋論戶錢與結布,其爲加派,眞可以病民矣。若使二臣者,進言於聖朝,又將如何耶?臣之所以力論二法之不可行者,非爲良民之顚連,可緩於拯救,苦患善變之無術,實亦有感於泰之九二傳所謂深弊未去,近患已生者也。臣以經幄舊物,昵侍多年,竊覵我聖上至仁至慈,愛民願治,卓冠千古,每恨臣等,愚鹵不才,無以仰贊聖朝保民之政。然蓋嘗五載銜命,四路按藩,小民情僞,盡知之矣。近又十數年來,退伏田野者居多,閭里輿誦,盡聞之矣。雖蔀屋之下愚昧之民,其於聖朝,戴之如天日,感之如父母。雖積困於宿弊舊瘼之竝侵,被督於貪官猾吏之苛政,不過歎息愁恨其官吏之所爲而已,未嘗歸怨於國家。蓋其至愚而神者,亦知我聖上,如傷若保之聖心故也。仁聲仁聞之及人者如此,社稷靈長,終必賴之。臣於病伏之中,每見田翁野老,相與欽誦而忭祝者也。管仲之言曰,發令於流水之源,此言順民情而使之易從也。今玆二令,拂逆於民情,大矣。强而行之,又安知不歸怨於國家耶?此臣所以焦然恤然永慨沈憂,當食屢歎,夜不能寐,每恨廟議之不深思者也。臣之抱此耿耿,爲日已久,而尙有待於位著之間,回天有人。側聽而俟,今且兼旬矣。中間一二臣僚之覆難者,輒止於報聞,而籌司之直宿未罷,郡邑之文牒相續。下民無知,妄相揣度,敢以爲聖意已堅定,二法必可行,有田有戶者,擧皆驚撓。侵隣徵族者,莫不冀望,里閭之間,騷然靡定矣。臣竊伏思惟廟堂主事之臣,殫心周思,慮無不到,凡臣條論,亦必在於範圍之中矣。軍國經費之出於身布者,盡行罷除,必知其不可成。下之而減一疋,亦意其煞費商量,猝難下手。如是之際,時月愈久,民心愈切,萬一遷就,畢竟無實事之可言,則國體之屑越,民望之悵缺,姑不暇論。夫以我聖上惻怛拯濟之誠,有足以格天地感鬼神,而終至於孤負聖心,無以有辭於顒祝之窮民,則其爲可恨,又當如何?雖然知其不可,則斯速已矣。稍加裁翦,則庶幾善後。爲今之計,惟當以戶錢·結布之終不可行,明示聖意,如壬戌肅考筵敎,使中外臣庶,曉然知之。仍命諸臣,爛漫商確,就今現成之規制,略費闊狹,有可以無患乎今年之簽丁,亦不至大損於國計之歲入者。講而行之,則雖不能拔本而塞源,亦可以牽架而補漏。其視行新令而致無及之悔,功相萬也。臣,病伏窮山,髮短心長,收召精魄,累列至此。芻蕘之說,雖無足取,犬馬之誠,其亦可悲。乞賜愍憐而垂察焉。且臣,兼綰提擧之司,郞屬殿最,緣臣在鄕,曠不擧行,今已兩年矣。新當申飭之日,合被廢闕之罪。伏願睿明,亟加譴罰,俾公法無墜,私分獲安,不勝幸甚。臣無任云云。答曰,覽書具悉。書辭,令廟堂稟處。卿其勿辭,從速上來行公。
上在昌德宮。常參·經筵,以代理停。
辰時,日有兩珥。巳時·午時,日暈。
成範錫達曰,明日動駕相値,常參,頉稟。令曰,知道。又達曰,大司憲金鎭商,執義申暻,掌令朱炯离·鄭漢奎,持平李命熙在外,一員未差。今日〈以〉監察茶時之意,敢達。令曰,知道。
李啓曰,明日擧動時別雲劍,依下敎以初夏受點人擧行,而洛豐君楙摠管移職代,以東陽君㭻陞實矣。卽者,東陽君㭻,陳書以爲病勢猝然暴重,萬無進參之路云。原書纔已退却,而動駕隔宵,如是病頉,事極未安。東陽〈君〉㭻,爲先從重推考。不得已原單子中實預差,竝付標以入之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
趙榮國達曰,右副承旨李應協,今日不爲仕進,卽爲牌招,何如?令曰,依。
又達曰,左副承旨洪益三,纔已入來,而變通達辭未下,故不得循例復命事,微稟。令曰,牌招。
李達曰,明日擧動時侍臣,兩司無進參之員。除在外外,獻納金陽澤,待開門牌招,以爲進參之地,何如?令曰,依。
以雲劍望筒,傳于李應協曰,洪鳳漢實差,金尙星·鄭翬良爲預差。
備邊司薦望開城留守,李宗城·申思建·金尙迪。首望落點。
李,以禮曹言啓曰,卽接穆陵參奉所報,則今六月二十七日·八日連行忌辰祭享時,兩官不可不備員。而別檢姜潤,時在慶尙道安東地,尙未上來,請令變通差出,以爲備員進參之地云。莫重陵寢祭享,不可以假官替行,別檢姜潤,今姑改差,其代,令該曹以在京無故人,卽速口傳差出,何如?傳曰,允。
吏曹口傳政事,穆陵別檢李宜馣·尹得養·黃。首望落點。
上在昌德宮。常參·經筵,以代理停。
大駕入主第後,王世子遣宮官問安。答曰,知道。政院·玉堂·藥房口傳問安。答曰,知道。
南泰溫啓曰,小臣,大王大妃殿問安進去下直。傳曰,知道。又啓曰,小臣,馳往于大王大妃殿問安入啓,則答以知道之意,敢啓。傳曰,知道。
洪益三啓曰,內乘來言,捲簾,取稟。傳曰,捲三面。又啓曰,內乘來言,輦轝·雨具,取稟。傳曰,知道。
又啓曰,宣傳官來言,蛟龍旗·雨具,取稟。傳曰,知道。
成範錫達曰,明日常參,取稟。令曰,停。又達曰,大司憲金鎭商,執義申暻,掌令朱炯离·鄭漢奎,持平李命熙〈在外〉,一員未差。今日以監察茶時之意,敢達。令曰,知道。
又達曰,刑曹參議南泰耆,旣有只推之令,而尙不行公,事甚未安,卽爲牌招察任,何如?令曰,依。
傳于洪益三曰,馬兵禁軍,駕前駕後,使之下馬休息,曾有下敎。門外軍兵,竝令持飯以食。
傳于李應協曰,今日若此,故欲待夕陽矣。時刻以申正入之,入宮時,有下敎於承旨者,此亦藥房爲之者耶?承旨亦帶藥房,時刻,待下敎入之。
大駕還宮後,政院·玉堂·藥房口傳問安。答曰,知道。
以獻納金陽澤牌不進罷職令旨,令曰,推考徽旨捧入。
乾隆十五年庚午六月二十四日卯時,上幸主第。御翼善冠·衮龍袍,繖扇侍衛如常儀,行都承旨趙榮國,左承旨南泰溫,左副承旨洪益三,右副承旨李應協,同副承旨李,記事官南鶴老·崔台衡,記事官趙台命·金道元陪從。上至敦化門外降轎乘輦。榮國進前曰,昨有日次問安亦勿爲之之敎,而聖候方在靜攝中,藥院問候,豈容停止乎?臣等伏承下敎,不勝惶恐抑鬱之忱,敢此仰達矣。上曰,五日日次,則依前爲之,可也。上至主第大門外降輦乘轎,召承旨敎曰,所謂名官,責予以義理,而此反爲不知五倫矣。任予置之,毋傷我懷,可也。仍入第內,至暮還宮。還宮時,無說話可錄者矣。
上在昌德宮。常參·經筵,以代理停。
趙榮國達曰,自明日以二十九日,至國忌齋戒·正日相値,常參,頉稟。令曰,知道。
李達曰,備邊司郞廳來言,今日,賓廳日次,而姑無時急稟定事,頉稟。令曰,知道。
南泰溫達曰,大司憲金鎭商,執義申暻,掌令朱炯离·鄭漢奎,持平李命熙在外,一員未差。今日以監察茶時之意,敢達。令曰,知道。
藥房都提調閔應洙,提調徐宗伋,副提調趙榮國啓曰,昨日冒暑勞動,侵夜還宮。伏未審聖體調攝諸節,不瑕有添損之候乎?今日臣等,率諸御醫,趁早入診,詳察聖候爲宜矣。大王大妃殿氣候,何如?王世子調候,漸益差歇乎?臣等不任區區伏慮之至,敢來問安,竝此仰稟。答曰,知道。慈殿氣候差勝後一樣。予則一樣。世子氣候,亦一樣,待下敎入侍,宜矣。
大王大妃殿·中宮殿·賢嬪宮,藥房口傳問安。答曰,知道。
藥房口傳啓曰,卽伏聞世子宮入診醫官所傳之言,則前日諸症候差勝後一樣,而下腹,猶有滯氣。昨因失汗過多,致有背部寒氣,且有眩氣。左邊眼部,有紅暈,而眼胞亦微浮症。雖不大段,似有暑氣添感之致。淸暑六和湯及湯泡散劑入之意,陳達云。臣等不勝驚慮之至,與入診諸醫,更爲反復商議,則淸暑六和湯本方,加羌活一錢,三貼爲先劑入,湯泡散五貼,竝爲劑入,以爲眼胞薰洗之意,惶恐敢啓。傳曰,知道。
趙榮國達曰,左副承旨洪益三,右副承旨李應協,今日不爲仕進,牌招,何如?令曰,依。
傳于李應協曰,今二十八日傳香,當行於前日傳香處,以此擧行,獻官以下擇差。
洪益三啓曰,卽伏見南兵使沈瑎今春夏等褒貶啓本,則邊將無一人居下,殊無嚴明殿最之意。推考警責,何如?傳曰,允。
趙榮國啓曰,今六月二十五日,祿都目政事爲之之意,敢啓。答曰,知道。
有政。吏批,判書金尙魯進,參判金尙星服制,參議尹光毅進,同副承旨李進。兵批,判書李天輔進,參判徐命九受由在外,參議金相紳入直進,參知曺命采病,同副承旨李進。
吏批啓曰,玉堂闕員,今當差出,而曾經之人,或在違牌坐罷,或居中考,無以推移備擬,合有變通之道。何以爲之?敢稟。傳曰,竝敍用。又啓曰,玉堂闕員,今當差出,而擬望之人乏少。相避·外任,竝擬,何如?傳曰,允。又啓曰,大司成,今當差出,而擬望之人乏少。外任竝擬,何如?傳曰,允。
兵批啓曰,京畿水使,今當差出,而擬望之人乏少。他道水使及守令,竝擬,何如?傳曰,允。
任爲司諫,蔡濟恭爲持平,李惟秀爲正言,金善行爲校理,林錫憲爲修撰,鄭翬良爲大司成,黃榏爲敦寧判官,姜潤爲長寧殿別檢,魏昌祖爲北靑府使,洪益恕爲金郊察訪,徐志修爲兼東學敎授,洪樂性爲兼南學校授,李昌肇爲崇靈殿參奉,李以濟·李興商爲僉知,鄭汝稷爲京畿水使,李國賢爲訓鍊僉正,柳惠基爲訓鍊判官,朴師亨爲洗馬,李麒祥爲羅州營將,司果尹東度,副護軍李景喆·韓興國,曺一明爲忠壯將。
洪益三啓曰,新除授京畿水使鄭汝稷,時無加資之命,何以爲之?敢稟。傳曰,加資。
兼輔德鄭宲書曰,伏以臣於曩者,蒙被恩私,扶護母病,居然月已改矣。慈覆恩深,有籲輒應,私心感激,曷有其已?受暇許久,迄今遷就,日夕兢蹙,譴何是俟。此際忽伏聞日昨賓筵,有久任宮官,申飭之令。臣誠不自意違逋之蹤,厥罪難貸。而我邸下,不惟不罪,又從而收召不已。臣且感且懼,不知所出。仍伏念我邸下典學之工,日新一日,其所以求助臣隣之意,卽此筵敎而亦可以想得矣。其在瞻聆,無不欣聳。如臣無似,愧非其人,凡於啓牖輔導之責,何嘗一毫稱塞?而從前迫於嚴命,冒昧承膺者,祗出於一段延頸之忱,根於秉彝,銷鑠不得故耳。今若無私情之悶迫者,則特旨催促之下,何敢爲慢命之計哉?目下情界,實有所難强者。臣母今年,恰滿七旬,中歲以來,爲喪慼之所震薄,疾病之所推鑠,精神筋力,日漸澌綴。乃於年前,重得風痰之症,風盛而頭暈神眩,昏倒欲絶,痰塞而四肢牽痛,不能運用。其發也必於夏秋之交,而一年二年,如期發作者屢矣。發必閱月沈淹,僅僅回甦,積敗之氣,終不得復爲完人。今年則適値隣癘之熾延,自春迄玆,奔避度日。又當無前溽暑,於湫屋之中,將攝自不如意,宿疾遽然闖發,諸般症情,比前尤劇。似此頭勢,斷無時月間差復之望。臣方左右扶持,憂遑罔措,臣之情事,其亦慼矣。設令臣,奉令承敎,奔走率職,不過隨行逐隊,備員充位而已。江湖鳧雁,不足有無於其間。而今臣旣在病側,凡諸㵦滫之供,藥餌之需,躬自檢視,實無頃刻離捨之勢。倘於孝理之下,俯賜矜察,特許留護,則庶得以任便扶將,少伸人子之職分,臣不勝泣禱焉。在家申籲,義所不敢,暫進畿縣,拜章徑歸。伏乞离明,亟遞臣所帶兼銜,俾免公私兩妨,仍治臣瀆擾違慢之罪,以警具僚,千萬幸甚。臣無任云云。答曰,覽書具悉。爾其勿辭,救護母病。
禮曹判書申晩書曰,伏以臣,猥以無似,謬當儀曹重地,觸事生疣,方切愧懼。日昨,伏承大朝下政院傳敎,辭旨極嚴,至命爲先重推。臣惶懍震悚,罔知攸措。動駕命下後,本曹之所擧行,不過節目儀注而已。而祗緣臣,迷闇鈍劣,全不事事,此等循例之事,亦未能趁時書入。自速大戾,致勤責敎,揆以邦典,合被重誅。其可以問備薄罰,少贖其萬一哉?陪扈義重,雖不得不冒昧趨參,而顧臣竢勘之蹤,萬萬危蹙,有不敢一日自安於職次。且臣素患痰癖之症,源委已痼,每値暑濕,輒有發作之漸。長時呻喟,觀者代悶。而備局輪直,事係緊重,未敢言私,强疾奔走,今已月餘日矣。昨自陪班,深夜罷退,脫着失宜,汗孔受風,感暑忒重,癖氣隨劇。種種諸症,雖不敢煩陳,而最是胸脅如刺,痛不可忍,達曉叫苦,難保頃刻,雜試藥餌,少無其效。見方委倒床席,不省四到,顧此病狀,有非一時偶感之比,時日之內,萬無起動之望。玆於請譴之章,敢附疾痛之呼。伏乞睿慈,俯賜諒察,亟令重勘臣不善奉職之罪,以昭法紀,仍許臣安意調治,俾尋生路,不勝幸甚。臣無任云云。答曰,覽書具悉。一時做錯,其何過嫌?卿其勿辭,行公。
上在昌德宮。常參·經筵,以代理停。
懿仁王后忌辰齋戒。
大王大妃殿·中宮殿·賢嬪宮,藥房口傳問安。答曰,知道。
藥房口傳啓曰,臣等卽者率諸御醫,入診世子宮,則脈度微數,下腹餘氣與昨一樣。眩氣及背部惡寒,眼胞微浮之氣,似有減歇之勢。昨日劑入淸暑六和湯,依前方連爲加進,湯泡散,亦連爲熏洗,杏仁黃蠟膏,又爲劑入之意陳達。而東宮邸下,以感氣不爲大段,勿爲問候,只使醫官,依前待令事,縷縷下令。臣等,雖不敢强請,而明日使醫官,趁早診察,以爲觀勢更稟之地爲宜,竝此惶恐敢啓。傳曰,知道。
李應協達曰,大司憲金鎭商,執義申暻,掌令朱炯离·鄭漢奎,持平李命熙在外,蔡濟恭未肅拜。今日以監察茶時之意,敢達。令曰,知道。
李應協,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
藥房都提調閔應洙,提調徐宗伋,副提調趙榮國啓曰,大雨通宵,日氣蒸鬱,伏未審夜來,聖體調攝,若何?眩氣一向差勝,臍下小癤,已盡收斂乎?大王大王妃殿氣候,何如?王世子添感之候,湯劑進服後,或有差減之勢,而眼部熏洗後,亦何如?今日臣等,率諸御醫,趁早入診,詳察睿候,議定連進當否,爲宜。臣等不勝區區伏慮之至,敢來問安,竝此仰稟。答曰,知道。慈殿氣候差勝後一樣。予則一樣。世子氣候,令諭於卿等入侍,宜矣。
趙榮國達曰,左承旨南泰溫,今日不爲仕進,牌招,何如?令曰,依。
李,以弘文館言達曰,本館下番闕直,事甚未安。副修撰黃柙,旣有只推之令,卽爲牌招入直。新除授校理金善行,一體牌招察任,何如?令曰,依。
以校理金善行,副修撰黃柙牌不進罷職令旨,令于李曰,推考徽旨捧入。
洪益三,以兵曹言達曰,卽接北所衛將牒,則集春營北邊宮墻二間許,今日因雨頹落云。令紫門監,爲先把子圍排,急速修築,而集春營入直砲手十五名,依例除出,限修築間各別守直之意,敢達。令曰,知道。
上在昌德宮。常參·經筵,以代理停。
自昧爽至卯時,有霧氣。未時·申時,日上有冠。
懿仁王后忌辰。
仁穆王后忌辰齋戒。
洪益三達曰,注書南鶴老,再昨有大段壞例損體之事,故自院中捉囚陪隷,以示警責,則鶴老不以爲嫌,昨日仕進,仍參廳禮,循例申退矣。今日忽稱所遭,不爲仕進。臣等以事宿之後,更無可嫌之意,屢度送言,連爲催促,而終不入來。若曰再昨一時之警,爲必可引之嫌,則昨何仕進?昨旣仕進,則宜不復引。而到今放隷經日之後,更提行公前事,偃然不進者,非但處義郞當,新進怠慢之習,誠極寒心。且親傳香隔宵,而注書尙不備員,事體之未安,莫此爲甚。不可無從重論責之道。而本院,請推之外,無他可施之罰,何以爲之?敢稟。令曰,事體極涉寒心。拿處。
洪益三達曰,大司憲金鎭商,執義申暻,掌令朱炯离·鄭漢奎,持平李命熙在外,蔡濟恭未肅拜。今日以監察茶時之意,敢達。令曰,知道。
注書崔台衡病,代以韓命輿爲假注書。
注書南鶴老拿處,代以金瑞應爲假注書。
李,以備邊司言啓曰,都承旨趙榮國,拘於事例,當此本司輪直之日,不得仕進,本職,今姑許遞,口傳付軍職,使之察任,何如?傳曰,允。
傳于李曰,承旨前望單子入之,李益炡爲行都承旨。
以李宗城爲開城留守,朴文秀爲守禦使。
上在昌德宮。常參·經筵,以代理停。
仁穆王后忌辰。
宣懿王后忌辰齋戒。
巳時·午時,日暈。
以副校理徐志修,副修撰黃柙牌不進罷職令旨,令于李曰,禁推徽旨捧入。
兵曹口傳政事,以趙榮國爲副司直。
李,以弘文館言達曰,本館下番,連日闕直,事甚未安。校理金善行,副校理徐志修·金文行,副修撰黃柙,旣有只推之令,竝卽牌招,以爲推移入直之地,何如?令曰,依。
以副校理徐志修·金文行牌不進,令于李益炡曰,推考徽旨捧入。
洪益三啓曰,假注書金瑞應,時無職名,令該曹依例付軍職,冠帶常仕,何如?傳曰,允。
益三達曰,大司憲金鎭商,執義申暻,掌令朱炯离·鄭漢奎,持平李命熙在外,蔡濟恭未肅拜。今日以監察茶時之意,敢達。令曰,知道。
成範錫,懿陵忌辰祭所奉審後,入來口傳啓曰,臣承命馳往陵所奉審,則祭物及器品,極其淨潔,丁字閣樑上塗灰及碑上塗灰,與紅箭門,皆今春新改,無頉之意,敢啓。傳曰,知道。
庚午六月二十八日辰時,懿陵忌辰祭親傳香入侍時,獻官黃晸,都承旨李益炡,左承旨南泰溫,右承旨成範錫,左副承旨洪益三,右副承旨李應協,同副承旨李,左通禮鄭觀由,右通禮禹景漢,假注書韓命輿·金瑞應,記事官趙台命·金道元。
上具翼善冠·無揚黑團領袍,乘輿出賓陽門。繖扇侍衛如常儀。上卽座。香室官,以祝板捧進。禮房承旨成範錫,傳捧以進。上,署訖。範錫,捧祝版及香權置於案。引儀,引獻官黃晸詣閤外。時至,左通禮鄭觀由,入於褥位之左俯伏。上就縟位南向立。獻官入。鄭觀由跪,啓請跪。上跪。範錫,以香祝,東向跪進。上受香祝以授獻官。獻官西向跪受興。觀由跪,啓請興。上興。左右通禮,導上降就祗送位西向立。繖扇侍衛如常儀。獻官捧香祝,由正階出。觀由跪,啓請鞠躬。上鞠躬。過,則啓請平身。上平身。獻官及諸齋官,出明政門。上命成範錫隨往奉審。觀由跪,啓請乘輿。上乘輿後,召洪益三命書傳敎曰,又逢此日,一倍此心,宣懿至親,登科立朝者,只爲魚錫胤一人而已。其旣準職,特爲加資。國舅奉祀孫錄用事,曾已下敎,亦爲申飭銓曹。仍下敎曰,魚錫胤,其年幾何?而登科幾年也?益三曰,其年則五十,其科則庚申,與小臣,同庚同榜矣。上曰,然乎?
益三啓曰,玉堂行公者多矣,而下番,無故闕直,極爲未安。警飭,何如?上曰,此等事,何不稟于元良,而稟於予乎?古則玉堂有闕,則雖夜,政院留門,啓請牌招政官,開政差出,仍爲牌招入直,此則政院之責也。仍傳曰,行公玉堂之不爲入直者,竝卽牌招,副學曾已申飭,一體牌招事。榻前下敎仍命曰,以榻敎出命牌,其後則以徽旨擧行。上遂還內。諸臣以次退出。
上在昌德宮。常參·經筵,以代理停。
宣懿王后忌辰。
洪益三,以右捕廳言達曰,近畿竊發之患,極其熾盛云。故本月初四日草記蒙準後,發送軍校,賊人四名捉來。一邊推覈未捕同黨,一邊窺捕出送矣。卽伏見出使軍官所報,則以爲自仁川地,追蹤賊黨,到安山境,聞賊人,前向廣州下道云云。故轉尋于本州月谷面近處,執捉賊黨之際,所率軍士二名內一名,爲賊刃被刺卽死,一名,亦爲賊刃之亂刺,方在死生未分中云矣。捕卒之爲賊刃被死,萬萬驚駭,軍官·軍士,更爲發送之意,敢達。令曰,知道。
益三,又以左捕廳言達曰,自右捕廳,賊黨譏捕次,發送軍官·軍士於畿內矣。軍官·軍士等,追蹤賊徒,轉向廣州下道地,軍士一名,爲賊刃所刺,仍卽致斃,軍士一名,又被亂刺,方在死境云,聞來不勝驚駭。卽爲發送軍官·軍士,與右邊軍官·軍士,同力譏捕之意,敢達。令曰,知道。
以全羅監司狀達,六月令薦新新稻米,限內不得封進,惶恐待罪事,令于李曰,勿待罪事,回諭。
又以京畿監司狀達,六月令薦新新稻米,限內不得封進,惶恐待罪事,令于李曰,勿待罪事,回諭。
李,以宣惠廳言達曰,慶尙道所封六月令宗廟薦新新稻米,今月內,當爲封進,而今年節早,未及成熟,限內不得封進之意,敢達。令曰,知道。
李,以奉常寺言啓曰,東籍親耕田所種皮黍打作,則所出二石十一斗之意,敢啓。傳曰,知道。
洪益三,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
李益炡達曰,明日常參,取稟。令曰,停。
洪益三達曰,大司憲金鎭商,執義申暻,掌令鄭漢奎·朱炯离,持平李命熙在外,蔡濟恭未肅拜。今日以監察茶時之意,敢達。令曰,知道。
洪益三達曰,忠淸監司李益輔,除拜已久,尙不赴任,事甚未安。推考警責,使之不多日內辭朝,何如?令曰,依。
成範錫,以弘文館言達曰,新除授修撰林錫憲,時在忠淸道淸州地。經筵入番事緊,請斯速乘馹上來事,下諭。令曰,依達。
李應協,以戶曹言啓曰,宗廟·永寧殿預備祭器,依傳敎造成,今已畢役,封進之意,敢啓。傳曰,知道。
應協,又以戶曹言達曰,依令敎判府事閔應洙,自己巳二月,至十月合九朔祿俸,更爲輸送于本家,則以爲,連爲陳箚力辭,終不敢祗受云。祿俸,又不領受,何以爲之?敢稟。令曰,令倉官更爲輸送。
洪益三,以兵曹言達曰,今六月二十六日,私奴池同稱名人,自金虎門入來,差備門外擊錚,極爲駭愕。令攸司囚禁治罪。同門守門將金光祚,常時不能禁斷雜人,以致闌入,亦難免其責,推考,何如?令曰,依。
益三,又以兵曹言達曰,今七月初一日,正兵梁七悅稱名人,自丹鳳門入來,差備門外擊錚,極爲駭愕。令攸司囚禁治罪。同門守門將魏源徵,常時不能禁斷雜人,以致闌入,亦難免其責,推考,何如?令曰,依。
益三,又以兵曹言啓曰,陞資拜營將者,不職遞罷,則勿計朔數多少,還收資級事,載在續大典,而三陟營將洪夏相,褒貶居下矣。所授加資,依法典還收之意,敢啓。傳曰,知道。
益三,又以兵曹言啓曰,諸道褒貶啓本拆見,則淸城僉使金義碩,以老懶爲目,牛峴僉使李愚芳,以誚謗爲目,西林僉使金振玉,以訾謗爲目,則竝宜置中考,而置諸上考。楊下萬戶崔嚴,以數易爲弊,則其不職,可知,森森坡萬戶方起亨,以鄙瑣爲目,竝宜置下考,而置諸中考。殊無嚴明殿最之意。平安前兵使趙東夏,北兵使李義豐,竝推考警責,金義碩·李遇芳·金振玉,以中考施行,崔嚴·方起亨,以下考施行,何如?傳曰,允。
以平安監司狀達,義州等官居良女白召史等囕死·渰死事,令于南泰溫曰,囕死·渰死人等,令本道恤典擧行。
益三,又以義禁府言達曰,忠淸·平安兩道監司狀達,據刑曹粘目內,連源前察訪權穎,兔城前僉使李榮廷等,移本府處置事,達下矣。權穎,今方待令於本府,卽爲拿囚,而李榮廷,時在平安道平壤地本家云。依例發遣府羅將,拿來,何如?令曰,依。
益三,又以司僕寺言啓曰,濟州山馬監牧官金羽鳳,己巳·庚午兩年條封進馬二匹,今纔來到,禾毛色別單書入,依例內廏立養之意,敢啓。傳曰,知道。
益三,又以司僕寺言啓曰,濟州各樣進上先後運馬,一時來到。元數八十八匹內,一匹,到中路逃逸,實納馬八十七匹,禾毛色別單書入。而馬匹,率多體小品劣,間或疲劣,所見駭異。上上年貢馬停封時,以致誠擇封事,特爲傳敎,則其在事體,尤當惕念擧行。而今此封進,又復如此,事甚可駭,宜爲警飭。當該濟州牧使,姑先從重推考。至於瘦瘠蹇傷,此由於沿路各邑,不善喂養護送之致,此弊不可不嚴飭。各道監司及一路守令,竝推考警責,何如?傳曰,允。
益三達曰,因大朝下敎,有傳諭大臣事,注書崔台衡,使之入來,屢度催促,而晩始緩緩入來。莫重傳諭,以致稽滯,事之未安,莫此爲甚。新進怠慢之習,不可無警,從重推考,何如?令曰,依。
下直,東萊府使趙載敏。
副提學趙明履書曰,伏以臣,曩日一出,非欲供本職也,行新錄也。只爲御製承召,蓋實官,異於兼帶,必肅謝而後登筵,故不敢自臣擺例也。若其職事之自劃,固自如也。而伊日罷對後,伏見大朝傳敎,則以新錄之稽滯,有卽爲擧行之命。臣不覺魂飛魄墜,心悸膽驚,莫知所以措其躬也。蓋臣於見任,前已累試,而見識倥侗,言議粗疎,實無絲銖裨益。其在廉愧,不宜重踏舊趼,以增不職之罪,故却步已久,迷執罔變。而其於人之善惡,事之得失,凡係論思之端,一無所容喙於其間。臣固不以館職自居,而人亦不怪其如此者,是知臣之不可復出也。本職旣不行公,則會圈,尤無可論,此眞所謂皮之不存,毛將焉傅也。且雖以此一事言之,其不合復當之由,前書旣以罄悉。誠以刺斥之論,不以久近而有異驕亢之情,更以長官而有加也。旣有必可引之嫌,自有必可辭之義。況其時堂疏之後,臣謂同事僚友故參議李德重曰,吾輩此後,須勿更預此事,德重,亦以爲然矣。顧雖時往事遠,僚友已亡,而其所酬酢,有如隔晨,到今違背前言,主張新通,獨不愧於泉下人哉?抑復惟念臣家之與世抹摋,久矣。臣之從兄弟,雖後先立朝,而根植,本甚孤弱,臣又兜攬太過,蹤跡至危,夙夜兢怖,如臨深薄。一上披暴衷悃,斂身裹足,還守本分,此計甚熟,此志甚牢。而只爲天地之隆恩未報,聖世之永辭未忍,尙此遲徊於大夫之後。然其心則已田野也,江湖也。其可占據瀛館之首席,揀別一代之名官乎?韓愈之言曰,君者,出令者也。臣者,行君之令者也。此固然矣。而苟其有所難行,則臣必陳其所抱,而君亦從而許之,此又古之道也惟然。故人臣之願忠圖報也,雖有蹈湯赴火之心,而職可讓則讓之,雖有磨頂糜蹤之意,而事可辭則辭之,蓋不惟以伸其情也。其守義尙廉,得以扶世道而裨風敎者,是乃所以大遵君令也。今臣廉義蹤地,萬無莅職當事之勢,雖本蹇劣粗庸,無足以補益於世,而其自守之心,亦豈大下於人哉?成命之下,不克奉行,引拖時日,辜過漸深,煎熬躁悶,不敢晷刻自安,其欲更陳迫懇者久矣。而暑患苦重,精神眩迷,無以綴緝言語,作爲文字。昨於命牌之下,又犯違逋,罪上添罪,求死不得。玆乃抖擻病思,猥煩籲呼。伏願邸下,察臣所辭,一出於眞心實情,亟令遞其難冒之職,治其慢命之愆。俾館錄不至久延,國綱不至大壞,而微尙亦得以粗全,賤分亦得以少安,則於公大幸,於私大幸。臣無任悚恐震懍,憂迫祈祝之至。答曰,覽書具悉。卿其勿辭,從速察職。
持平蔡濟恭書曰,伏以臣於前秋,所遭罔極,猥陳泣血之書,冀察叩心之痛。乃蒙我大朝光回日月,恩同河海,十行絲綸,所以昭釋而慰藉之者,雖使臣自爲之說,蔑以爲加。臣與臣父,百回莊誦,千行感淚。結草之誠,赴湯之義,雖以質神明而鏤心骨,亦何足仰酬其萬一也。乃後陞六之敎,超出常格,奬惜之諭,至垂冢宰,何莫非榮溢微分?懼深過福,而至今日柏府除命,而光寵極矣,惶隕切矣。噫,邸下見近日國家之賤遇臺閣,朝貴之輕視臺閣,而爲臺閣者,亦不能自重,往往自取夫賤遇輕視也,故以臺閣爲眞賤而眞輕也。雖畀之於庸陋如臣者,亦無所甚惜耶?臺閣之設,不亶然也。古所謂立殿陛爭是非者,今其人,雖甚尠,而其責,固自如也。責大故任重,任重故難選,其不可苟也如此。竊念臣,資歷綿薄,言議巽軟,雖欲殫竭淬勵,以備淸朝百執事之末,猶懼其無一稱副。況此風憲之職,於臣身,無毫髮近似,而擧而與之,無少顧惜,臣竊爲之慨然也。夫四體百骸,孰非有關於人,而人之必以耳目聰明爲男子之最貴者,以其至要而至切也。臺閣,卽邸下之耳目也。今邸下以臣之庸暗,責其爲目,以臣之聾聵,責其爲耳。是邸下之四聰四目,緣臣而或近於聵而眊也。何其與箕範聽思聰視思明之義,不相似也?如有醫國者用華佗刮膜之術,以治絲紊之官方,則臣之庸暗聾聵,必入於金篦之最先刮去也決矣。邸下誠慮及此,必不待臣言之畢,而有以處臣矣。然此,將就臣之不稱之實而言之耳。若其心情之危苦,蹤跡之臲卼,仰惟重离之明,亦或已俯燭之矣。臣本孑然羈進,死守大防,息影於萬馬爭馳之場而蹄嚙或加,斂手於瞿塘競進之柁而坑坎猶及。如使臣,彯纓束帶,出以與當世士大夫,翺翔頡頏,則其駭機之發,當不知兢至何所。雖以我聖上終始愛惜之意,亦安可每躓而每全之也?噫,臣之事君,不過數載,行年,未及二毛,折臂於名途之險阻,傷心於世路之怖畏,置其中之灰木,久矣。尙何望奮揚風采,彈劾官邪,以無負委任之聖意乎?向日郞署之卯酉,猶是筋力之報效,故不敢爲辭避之遄。而臺端一步,卽臣自劃之地,玆於召牌之下,隨詣禁扃之外,略陳危懇。伏惟邸下深仁體下,無物不遂,豈獨强臣以不可强之事,上以瘝惠文之任,下以奪匹夫之守哉?伏乞察臣庸品之實,亟許鐫削,以重名器,憐臣危苦之情,刊名朝籍,以安素分,千萬至禱。臣無任屛營祈懇之至。答曰,覽書具悉。爾其勿辭,從速察職。
驛之復戶則本驛涸殘,甚於畿驛,事役煩重,無異畿驛,到今變通,獨不可收三驛之復戶耶?臣謂栗峯·連原·金井三驛復戶,各收十餘結,移送畿驛,而俾免本驛之減收,則庶救一分之弊矣。本驛亂後絶站,殆至三十餘年。二去甲子復設後,爲役煩重。故伊時察訪書狀,兵曹啓目內入居馬價木,勢難措送,蘇復間權減,而分定於完全列驛,以慰偏苦之怨事,定式施行。而自戊午年,內浦各驛之被災,推諉於本驛,仍遂爲例。噫,當初權減之意,豈偶然哉?誠以不如是則不能支保故也。臣謂依前權減,而移定於完實驛,似合事宜。驛之殘盛,專由於位畓,而本驛位田,皆以磽确之地,屢經大水,川翻覆沙,十居八九,而混入於民田者,亦多有之。臣取考丁未年量案,則欠縮之數,至於六十五結之多,大馬位畓,名雖七結,而實不過三四結,騎卜馬位畓,名雖五結四結,而實不滿二三結,民安得不貧,馬豈免駑駘乎?以此位田而責立善馬,殆同於龜背刮毛,職此而馬戶之逃散相繼,安集無策。臣謂朝家,若不變通,則成歡一路,終亦必亡而已,廢寺田屬公田充給事,雖有朝令,而旣無代給之土,徒歸紙上之空言。臣意各驛附近邑官屯田,量宜劃給,以充欠結,則別無所損於國家,而庶或有補於馬政矣。驛之有日守,所以同助驛役,以後續錄及新頒續大典觀之,日守投屬他役者,竝還本役。其有闕者,以有實閑丁充給。若無閑丁,雖本官日守軍士保人,亦令抄定。曾於己巳年,因兵曹草記,各站日守,一依祖宗朝,擇其軍保及官日守之富實者,隨闕充定事定式。而至今察訪,一一搜問,某驛則日守時存幾許,某驛則移屬他役者幾許事,啓達行會。又按昔年啓下事目內,守令之不勤充定驛日守驛奉足者,啓聞罷黜。鄕所色吏移囚刑訊事,法意至嚴,則列朝之歸重驛路者,果如何哉?近來各邑,非惟不爲充給,乃反以世世驛役之類,奪定軍役,甚非所以奉朝令濟國事之意也。臣謂依大典,已奪定者還本役,未充給者亦抄定,斷不可已也。給保之規,直路三保,僻路二保,自是流來事也。蓋傳命吏卒,長立道上,未暇農桑,故其掩體糊口之資,專靠於復戶及保人。夫復戶則收租以爲食,保人則收布以爲衣。朝家之保護驛路者,若是纖密,而自甲辰年良保罷定之後,良保一名,代以私保二名,定式行關,而各邑終不擧行,自此吏卒,凍餒益甚。凡於使行時,懸鶉之類,奔走馬前,所見孔慘。臣於向年待罪時,論報道臣,發關各邑,所謂私保異於良丁,元非難得,而各邑稽緩,無意奉行。噫,朝令雖嚴,而各邑如此,哀彼郵屬,何以聊生?況今病餘孑遺之民,尤無支保之望。臣謂從今以往,自該驛修送吏卒輩小名成冊于各其地方官,私保未準數者,一一塡充後,成送保人案于各本驛事,行會各道。而列邑如不遵行,一依事目中,驛奉足不勤充定者科罪事,申飭施行,恐爲得宜。兵營立待馬,道內五道掌輪定,而昔在壬午年,道臣行關中有曰,五道掌中成歡驛段,在於直路,大小公行,路驛不絶,人馬之偏苦,莫此爲甚。此誠他驛所無之巨弊,其事勢難堪。成歡驛營屬立待馬,特爲蠲減。而栗峯在於僻路,爲役最歇,大馬一匹加定,以代成歡之立待事,永爲定式。其時道臣,豈無意見而然哉?誠以參酌事勢,要爲救弊之方也。其後年久,未免中廢。臣謂兵營立待馬,依定式特爲停廢,而令栗峯驛,如前擧行似宜。噫,右項各件事,非臣臆說,事皆有可據之法文,已行之節目。臣言若驟見之,則似或有拘,而徐究之,則實爲易行。以邸下之睿明,有何顧疑而難行者乎?臣言若不行,則驛路難支,驛路難支,則朝廷命令不通,實如戊辰年備忘中所敎矣。顧今矯救之策,一日爲急,必須嚴立科條,如新設草創之地然後,方可爲一分支撑之勢。伏乞不以人廢言,下臣此書于廟堂,竝令採施,則非徒臣所屬之驛,推以至於八路各驛,莫不咸囿於鼓舞之域,豈不休哉?臣無任惶恐祈懇之至。答曰,覽書具悉。所陳者,令廟堂稟處。
上在昌德宮。常參·經筵,以代理停。
李益炡達曰,左承旨南泰溫,今日不爲仕進,牌招,何如?令曰,依。
成範錫達曰,明日常參,取稟。令曰,停。
李應協達曰,大司憲金鎭商,執義申暻,掌令鄭漢奎·朱炯离,持平李命熙在外,蔡濟恭牌不進。今日以監察茶時之意,敢達。令曰,知道。
洪益三啓曰,卽者備邊司郞廳來言,大臣·備局堂上,依下敎來待矣。傳曰,引見。
李益炡達曰,守令之尙未署經,憲府之連日監察茶時,俱涉未安。大司諫嚴瑀,司諫任,獻納金陽澤,持平蔡濟恭,竝卽牌招,何如?令曰,依。
傳于成範錫曰,前下時刻單子還入,以辰初初刻更書入。
吏批啓曰,繕工監假監役朴文揆呈狀內,身病甚重,不得察任云。依例改差,何如?傳曰,允。
又啓曰,成均館司成閔宅洙,受由過限未上來,依例改差,何如?傳曰,允。
有政。吏曹判書金尙魯進,參判金尙星服制,參議尹光毅病,都承旨李益炡進。以權爀爲大司憲,尹光纘爲司諫,鄭光震·安克孝爲掌令,李萬恢·李師祚爲持平,李昌儒爲獻納,尹東星·沈鏽爲正言,任爲校理,尹尙任爲副修撰,鄭宲爲修撰,趙雲逵爲兼弼善,金文行爲兼文學,李箕鎭爲判敦寧,趙載浩爲知敦寧,李箕鎭爲知經筵,徐命彬爲右賓客,鄭翬良·洪啓禧爲同義禁,申晩爲內局提調,李箕鎭爲繕工提調,趙觀彬爲濟用提調,海春君栐爲冬至正使,黃梓爲副使,趙雲逵爲書狀官,崔萬衡爲刑曹正郞,金光瑋爲兵曹佐郞,李瑋文爲直講,宋明欽爲宗簿主簿,朴師約爲軍資主簿,李權中爲茂朱府使,李秀逸爲鏡城判官,邊翼老爲興陽縣監,韓日遠爲洪原縣監,副修撰魚錫胤,今加通政加資事承傳,京畿水使鄭汝稷,今加嘉善加資事承傳,海春君栐,今加綏德加資事承傳,菁陽君單柳儼,綾靈君單具聖弼。
兵批,判書李天輔進,參判徐命九病,參議金尙紳病,參知曺命采入直,同副承旨李應協進,南鶴羽爲都摠都事,申旼爲黃海水使,趙東濟爲內禁衛將,許浹爲宣傳官,具侙·綾安君槇爲副摠管,辛就三爲五衛將,李箕齡爲景福假衛將,李東俊爲黑山島別將,前營將洪夏相,加資還收事啓下,副護軍申晳·金鎭商·鄭漢奎·朱炯离,司直金命熙,副司果李惟秀·李澤德,副司正金瑋應。口傳政事,盧啓禎·元弼揆·趙東恒·邊柱國爲副護軍,李箕鎭·權爀·鄭必寧·尹汲·沈䥃·尹彙貞爲副司直。
兵批啓曰,僉知中樞府事李興商以篤老之人,病伏鄕廬,末由上來供任之望,呈狀乞遞。西樞雖是閑局,不可一向虛帶,今姑改差,何如?傳曰,允。
又啓曰,新除授內禁將趙東濟,時無敍用之命,何以爲之?敢稟。傳曰,敍用。
成範錫以弘文館言達曰,本館上番校理金善行,以訓鍊都監郞廳,有錢布上下事,今日晝仕出去之意,敢達。令曰,知道。
洪益三以兵曹言達曰,去夏三朔,能麽兒試講時,武臣兼宣傳官許瑋,二次病不進,殊無申飭勸課之意,依例推考警責,何如?令曰,依。
李以訓鍊都監言啓曰,明日親臨弘化門時,東營入直軍五十名,哨官率領,宣仁門前路作門,而自作門西邊設布帳外,弘化門至列立,集春營入直軍五十名,廣智營入直軍五十名,哨官率領,弘化門上路東邊設布帳外作門,至排立扈衛,事畢後待標信,還入直事,自兵曹節目啓下矣。都監東營入直軍五十名,集春營入直軍五十名,廣智營入直軍五十名,各其哨官率領,依節目擧行之意,敢啓。傳曰,知道。
庚午七月初二日辰時,上御歡慶殿。大臣·備堂引見入侍時,左副承旨洪益三,假注書金瑞應,記事官趙台命·金道元,領議政趙顯命,左議政金若魯,右議政鄭羽良,行司直金聖應·具聖任,禮曹判書申晩,吏曹判書金尙魯,兵曹判書李天輔,吏曹參判金尙星,行副司直趙榮國,江華留守金光世,戶曹參判洪鳳漢,以次入伏。顯命·若魯·羽良進伏曰,老炎比酷,聖體若何,而水剌·寢睡之節,無大減於前乎?上曰,一樣矣。羽良曰,眩氣亦無加重之節乎?上曰,比前差勝矣。顯命曰,大王大妃殿氣候何如?上曰,一樣矣。顯命曰,東宮今日開講,氣候想必差勝,伏不勝欣悅之忱矣。上曰,好過矣。顯命曰,太廟展謁,以旬前擇入之意下敎,伏想孝思追慕,一時以爲急,而三伏未過,蒸熱忒甚,待處暑後爲之,道理當然矣。若魯曰,東宮想必隨駕,而東宮肥肌,如此極炎,若値勞動,則恐或有添傷之節,待處暑後退行,似好矣。上曰,春秋展謁,豈可廢乎?卿等之言如此,當更下敎矣。上曰,良役變通假分節目入來乎?若魯曰,持入矣。上曰,小戶則六錢,中戶則八錢,大戶則一兩爲定耶?定以此數,則似不足矣。羽良曰,五萬餘兩不足矣。上曰,如是不足,則以魚鹽所出充之乎?吏判頃爲除京戶之言矣,果除之乎?羽良曰,京戶則不在此中,只計六道矣。若魯曰,厥數雖相當,前頭必爲不足。況初旣不滿經費之數,來弊可知,其何以了當乎?顯命曰,此萬世永行之法,而收錢之弊,李宗城·元景夏所陳是矣。不可不十分詳審,而一兩之限,則決不可過矣。羽良曰,領相之意誠好矣,而如是爲之,則不能充減一疋之代,甚可悶矣。天輔曰,大臣大戶一兩之說,意在輕斂,誠是矣。今若括戶,則未知所得幾何,而必以長利數,優爲磨鍊,然後似無不足之歎,而以今所量觀之,則不能當經用之數,而所恃者,只魚鹽而已,魚鹽所得,亦未知其幾何矣。上曰,魚鹽,大水之金也,何足恃乎?尙魯曰,大戶以兩半計之,則所餘爲五萬餘兩,而國家旣減一疋,更以餘丁收布,則庶幾相當矣。顯命曰,此小臣之言也。上曰,釐正之意,蓋欲休民,而更有餘丁之名,則非予本意矣。顯命曰,以戶錢充京中經費,以餘丁所收給水軍,則足當矣。臣意則斷然如是矣。以二十口爲大戶,而家貧者,口數雖多,不能爲父母祭者亦多,一兩亦難辦矣。上曰,若以貧窮者言之,則雖四五錢,亦難捧矣。仍命諸臣各陳所見。聖應曰,小臣常時旣無料量,有何建白乎?聖任曰,領相之意好矣,兵判之言亦好,而若欲爲之,則必量其彼此相當,而無不足之弊,然後可矣。晩曰,大臣輕斂之言,誠是矣,而臣意則中戶一兩,可謂輕矣。尙星曰,今番變通,中外感泣,民入水火,拯濟爲意,臨門下詢,絲綸惻怛。臣聞命以來,臨事而懼,萬端磨度,不能當經費之數。若行輕斂,則末杪難支,終未知其何以則無弊,誠爲悶切。故相臣金堉,變通大同,而自在儒時,已有所講磨矣。今則大臣·諸臣,皆無平日講究者,猝然料度,未得善策。今若善變,則臣等與有榮矣,若不善變,則國必敗矣,臣何敢辭其罪乎?顯命曰,尙星之意,則以戶錢爲不合矣。上曰,江留初入,陳其所懷。光世曰,臣在外,伏聞聖敎,爲民惻怛,感泣無地,而事若善變,則國其庶幾,而若不善變,則安危所關,必須別樣講究,而必欲爲之,則輕斂之言是矣。上曰,此與金尙星同意矣。榮國曰,大臣輕斂之言是矣,而以其假分商度,則太不足。臣與李天輔同見,必給足磨鍊,然後可矣。前頭若有加斂之擧,則安危所關矣。向者臨門下詢,臣等不勝感泣,而自不知其戶結利害。奉承聖敎,與諸堂數月商度,則事多窘礙,且外言喧騰,臣何敢不達乎?或以臣等爲誤國,或以爲亡國,臣等若有的見,則豈以人言,而自沮乎?但未能明知其利害,諸臣章奏,更加乙覽,廣詢大臣·諸臣,十分商度似好矣。上曰,御將之意,何如?鳳漢曰,若問戶錢當不當,則有何仰稟,而此等磨鍊之數,與諸臣無異矣。上曰,心甚慨然,予今年不如前年,前年又不如去年。如此引接之後,精神昏昏,至於憊痛,若聞章奏之言,則胸隔似壓矣。民在水火,不拯則不善之甚者。故必欲變通,若挨過數月,爲不成之事矣。仍誦詩句曰,人生雖百年,卽一大夢焉。百年今過半,此下句則不可諭於卿等矣。因於悒曰,先朝末年,晝夜爲民,今不能變通,將何顔歸拜乎?誠之所到,金石亦透,諸臣之誠,似不足矣。予則自前以戶布爲可行,自王子·大臣以下,皆出一疋,則豈有不足乎?靈城以小戶一錢,中戶五錢,明白陳達。故予以靈城必有所見矣,今則大不然矣。予非要譽於民,亦非用於土木也。專在於爲民祛弊,而來頭戶口大縮,則將奈何?榮國所達非矣。幾月講究,而今反退步,有若觀望者然,誠爲過矣。明當臨門更詢,求得善策乎?顯命曰,頃旣臨門下詢,以觀民情,則今何必更爲臨門乎?上曰,明日當臨門,而儒生·坊民,皆令各陳所見,則豈無可採之言乎?羽良曰,原任大臣招問宜矣。上曰,原任卽時任,時任卽原任。卿等如是,原任雖來,豈有善策乎?顯命曰,雖臨門下詢,而只令京兆招之,則儒生必不來矣。上曰,如此盛熱,其君若是焦心,名爲士子而若不來,則着儒巾而何用乎?節製則雖夜出令,一時齊會,節製則皆赴,而君召則不來乎?決無是理。仍高聲曰,卿等不爲誠究矣。爲民苦心,不爲奉行,一瞑之後,誰與更議乎?顯命曰,此太平萬世之計,如此辭氣,臣竊伏悶,願降辭氣。上曰,予非高辭氣也,痛心之故也。顯命曰,臣等亦豈不痛心乎?尙魯曰,此皆臣等之罪也。常時旣無所料度,故雖至誠究之,未知末杪利害,臣竊慮之矣。上笑曰,恐爲誤國之人乎?尙魯曰,趙榮國於國事,誠心甚固,不爲浮議所動。且其料事,智慮大過於臣等,臣心誠愛之,而俄者所達,慨然於時事矣。若魯曰,備堂甚多,而多不來參,袖手傍觀,故榮國之意,欲爲召諸堂同議矣。榮國曰,臣意實出於此,而非敢爲退步之心矣。若魯曰,靈城首事之人,而外言甚多,故不欲相干,極爲無據矣。羽良曰,靈城頃日入侍,以小事不足爲嫌之語仰達,而訖今在外不來。以外面觀之,則似近於圖脫矣。上曰,靈城非忘國事之人,其心則予卽知之矣。顯命曰,靈城之在外,人皆疑其退步,而今日廟議,大違所見,故然矣。臣一往見,則其意猝難動得矣。無識所見,執滯難通,旣曰以死自處云,若召而不來,至於處分之境,則於渠爲得計,而於國無益,特差魚鹽使出送,似好矣。上曰,日月亦有晦朔,無識者亦有有識之時矣。若魯曰,當以分義道理責之。若皆如此,則國家安得使臣子乎?羽良曰,旣帶將任,出送令旂,則何敢不來乎?上曰,一品重臣,下金吾過矣,而靈城之不來誠非矣。予以爲麾之不去,今此逡巡不入之意,予果知之,所見或時橫入則如是矣。備堂引見,而只武將二人入來乎?分義豈如是?若魯曰,他無可入之人矣。上曰,徐宗伋何不入來乎?顯命曰,似進藥院矣。上曰,藥房提調當以問候入來,而盡衰之君,冒暑臨軒,爲臣子者,何敢不入來?徐宗伋最非矣,不欲使此苟且之臣矣。仍傳曰,今日大臣·備堂入侍之命,意槪深矣,而戶錢講究諸堂外,只二將臣入侍,分義事體,俱涉寒心,不參備堂,竝從重推考。在外備堂,逡巡江郊,亦涉寒心,亦爲從重推考,使之卽爲入城,而戶曹判書朴文秀,以共休戚之臣,於本職方倚重事,而雖往事言之,筵中以廓然而悟,更不敢撕捱之意面奏,而頃者處分,廉隅亦伸,則兼帶將任,又管重事,而特敎之下,不緊陳章,尙無動意,事體分義,因此而虧矣。下義禁府推考。藥院提調徐宗伋,於備堂無撕捱之事,頃者入侍,意謂爲問候入侍,無端不入,盛暑臨殿,今日亦不入侍,此等分義,不可不樹矣。特遞內局之任,以重保護之道。命鳳漢讀節目曰,此所謂科前擇倡也。若魯曰,節目雖如是,而戶數分等,則特下絲綸後,可以奉行。若魯曰,臣意果如金尙星所達臨事而懼,而至於李宗城,平時料事何如,而上書中,寧失小民之心,不可失兩班之心云者,已播八方。臣以爲爲黑笠之倡非矣。非但民心騷然,卿士大夫必先動。殿下積年彌縫之朝象,將至於潰裂,此已可懼多端。卽今良役之弊,爲外體之病,而此則臟腑之病,伏望更加睿度。上曰,卿已老矣,何㤼耶?事定之後,人心當定矣。若魯曰,元景夏·趙觀彬亦陳書,而至於慮敵等語過矣。在諸臣之道,同參而各陳所懷,可也,而何必紛然陳書也?顯命曰,先朝如此大變通之時,則章牘盈車,今則此數三重臣之外,未聞有言之者,誠爲寒心。權則八十衰老之年,構出許多文字,陳其所見,極爲貴矣。上曰,其策則多迂,而事貴各陳所見,此亦好矣。顯命曰,元景夏·趙觀彬,召致同議,可也而傍觀沮戲,極非矣。上曰,臨門之敎,有意矣。其君若是,其臣何敢不來乎?予之筋力,豈爲此之時乎?爲民苦心,早夜憧憧。旣已臨門下詢之後,事若中撤,則將何顔見百姓乎?予與卿等,俱是左奕矣。盲人則雖不見而善奕,備局公事,則不如是矣。勿論左右奕,民則當濟,豈可中止乎?仍傳曰,今者之擧,專爲國也,專爲民也。噫,暮年靜攝,又當盛暑,酬應誠難,而今日入侍之命,專爲玆事。今則成冊齊到,頭緖已擧,而其於節目,大臣·諸臣之意,不無參差,予意亦不無不同者,而噫玆事,予無適莫。若此之故,頃者筵中,玆事若順成,民若受惠,與卿等同受,民若有怨,予自受之之意下敎,此豈他哉?追惟昔年,爲我元元,吁嗟此心,可質彼蒼,爲民講究,豈可草草?定此而後,節目可以頒布,再三詢問,可以無弊,然後乃可頒令。民無信不立,聖訓攸載,雖當盛暑,何憚其勞?凡事自有始條理終條理,依頃日例,明日當爲臨門。嗟我百僚士庶,體其君當暑臨門之意,勿論曰便曰否,其爲獻議者,咸造于門。予雖誠淺,今欲詢問,爲民苦心,若此下敎之後,其若逡巡含默而不進,此非我負爾,卽爾負我,其令政院,太學·京兆,卽爲分付。仍下敎曰,夙宵苦心,專在爲民,中夜思之,不覺淚下。若魯曰,殿下剛毅之德,似不足,故每發如此之敎,臣竊悶之。上曰,近來夢陪先朝,頗頻頻矣。顯命曰,凡人氣衰則如是,而方今國運亨泰,吉慶日至之時,豈爲如此辭敎乎?上曰,若國運亨泰,得見元孫,則喜何可言?洪鳳漢初生男子乎?申晩曰,今春進士洪樂仁,卽其頭男也。上曰,元良若肖其妻家則好矣,而肖其本家則不幸矣,狀貌亦多肖外家者矣。若魯曰,十朔在母腹中,烏得不然乎?上曰,幾口以上爲上戶,幾口以下爲殘戶耶?以二十口爲中戶過矣。雖以卄口爲戶,而亦有飢餒者矣。顯命曰,上戶則甚少,京則如臣等之家,鄕則數千石富者家,通計一國,不過千餘戶,雖多捧無怨矣。若魯曰,分大中小戶時,自幾歲計口,當有一定矣。顯命曰,當以五歲爲限矣。若魯曰,五歲則太幼,限以八歲,似好矣。顯命曰,若是則戶等太降矣。上曰,卿欲輕斂,而至於口數年歲,則何如是耶?六歲始知數與方名,以六歲好矣,而此節目,京外必以爲括民矣。界限似過,殊非哀矜之意也。若魯曰,聖敎當矣。節目中,初條刪改,似好矣。上曰,事若善成,則與卿等受之,若有民怨,則予當自受。顯命曰,臣等雖無狀,豈敢歸怨於君父乎?天輔曰,頒布錢數,使之曉然,似好矣。上曰,若無錢數頒布,則民間不知本意,必以爲多捧而至於騷然矣。若魯曰,殿下至誠爲民之心,足以感動鬼神,而卽今人心之感動,難於鬼神矣。明日臨門時,儒生則使大司成率來宜矣,只使京兆知委,則非待士之道矣。上曰,此等文具,當除之矣。顯命曰,事體當然矣。羽良曰,鄕儒多會太學云,召之則必來矣。益三曰,非但太學儒生,在外讀書之人,亦多講究于平日者,廣詢宜矣。顯命曰,兪判府事雖在草土,平時料事,大過於人,亦爲詢問好矣。上曰,當下詢矣。若魯曰,當此臨門廣詢之日,坐罷卿宰,宜有收敍付職,使之入參矣。上曰,坐罷卿宰誰也?若魯曰,權爀·尹汲皆以文法,方在奪告身,李箕鎭·柳儼,亦在罷職中矣。上曰,領相之意,何如?顯命曰,均施蕩滌之典,似好矣。上曰,依爲之。出擧條傳曰,今者議及卿士之時,二品以上,尙不甄敍者,竝敍用,收職牒者,竝給牒敍用,口傳付職,其令入參。羽良曰,京兆堂上柳儼,旣入二品敍用中,其時京兆郞廳及監董官四人,亦以同事罷職矣。此是積仕仕滿之人,而不可異同,竝敍用,何如?上曰,依爲之。出擧條上曰,明日臨門,百官之咸造太多矣。顯命曰,士庶旣令進來,則有官爵者,何可不召乎?益三曰,北漢築城時,亦爲收議,宜令百官,有懷輒陳,士庶則獻議于政府,似宜矣。上曰,予之苦心,專在爲民,而若是焦勞。諺曰鼻不濕而有福,不如此而利民,則甚好矣。顯命曰,臨門對民問其斂錢多少,事體如何矣。上曰,前席講究與臨門下詢,有何間乎?顯命曰,從容講究與臨民發問,事體異矣。上曰,不以斂錢多少爲問,而只詢戶錢便否宜矣。顯命曰,欲行此事,則必先豐其錢源,然後可矣。發京軍門·各衙門所蓄,則民間備錢之道,不甚苟艱矣。上曰,此則當更議爲之。顯命曰,冬至兼謝恩正使,當以一品差出矣。上曰,誰可往之?顯命曰,以職品言,則臣等中當往,而原任中金領府事,年老難往,閔判府事,非但年老,旣提內局,右相則有篤老之親,左相則有心腹之疾,臣外無可往之人矣。上曰,卿纔往還,豈可更往?宗班中無可往者乎?若魯曰,宗班當品中,皆有不可往之故矣。上曰,宗班中誰可陞品?顯命·若魯曰,海春君栐,爲人廉潔,未及爲一品矣。上曰,其父亦爲廉潔矣。傳曰,今番冬至兼謝恩正使,以宗臣備擬,宗臣當品中乏人。旣詢大臣,海春君栐,特爲陞品備擬。傳曰,政事當日爲之。尙魯曰,自前出入玉署者居中,則有蕩滌之例,而當此擬望乏少之時,鄭宲·林錫憲,俱在中考中,似當有變通之道,敢達。上曰,竝蕩滌。出擧條尙魯曰,今日臺望當多出,而堂下侍從,違牌坐罷者甚夥然,實難推移備擬,合有變通之道,故敢達。上曰,竝敍用。出擧條在外臺諫抄選外,竝遞差事及堂下侍從違牌坐罷人,竝敍用事。出榻敎尙魯又曰,當初陵別檢變通時,以依長寧殿別檢例,以槐院擬差事定奪矣。卽今分館遷就,槐院無可擬之人,故方有別檢之窠,不得差出。且考長寧殿前例,則以槐院·國子通擬矣。今姑依此例通擬,而分館後,更以槐院差出似宜,下詢大臣處之,何如?顯命曰,旣有前例,則似無妨矣。若魯曰,前例若然,則通擬似宜。羽良曰,前例誠然矣。上曰,依爲之。出擧條顯命曰,良役實摠刊布後,毋得增加之意,御製序文中,明白載錄,則事體至爲嚴重,而臨津別將,敢以津夫査減者,復舊之意,論報於摠戎廳,則摠戎使矇然不察,又爲謄報於備局,事極駭然。摠戎使具聖任,所當譴罷,而將任遞易重難,姑先從重推考,當該別將,分付畿營,拿致重棍,何如?上曰,依爲之。出擧條顯命又曰,惠廳堂上,以徐宗伋差下,何如?上曰,依爲之。出擧條顯命又曰,忠淸道句管堂上,以洪鳳漢差下,何如?上曰,依爲之。出擧條顯命又曰,臣於向日尹得和上書,有所不安,敢此仰達矣。臣箚論李福海者,蓋聞云云說於重臣,而重臣則聞於尹得和者也。臣曾以此意,陳達於筵中矣。今於得和之言以爲,初無與重臣酬酢之事云,是謂臣箚爲無根之言耶,其時元景夏,已以無文字起獄,使半朝廷殆空之意斥臣,而今得和之言又如此,時移事往之後,有執此而聲臣之罪者,則臣雖喙長,何以自明乎?大抵以得和金吾自首之供及今番書辭觀之,則福海錢餽之說,誠冤矣。得和始旣造言,今又罔上,臣實不取也。上曰,已過之事,何必提報乎?羽良曰,領相所謂重臣,卽不可言之人,故尹得和之言如此非矣。領相旣有所陳如此,罷職矣。上曰,依爲之。出擧條顯命又曰,金吾堂上未備,故滯囚可悶,變通之意,敢稟。在外堂上遞差事及同義禁徐命九牌招察任事。榻前下敎顯命又曰,殿下今則永絶臺諫之路,臣等只一月二次入侍而已。臺諫則雖啓辭於東宮,而於殿下未達所懷。假使臣等在外,爲無據之事,殿下何由而知之乎?上曰,一月二次,亦非予所欲也。益三曰,臣初入政院,以此仰達,而今大臣所達,出於血誠。殿下若許臺閣方寸地,則豈不有光於聖德乎?上曰,所達是矣。當觀勢爲之,而明日臨門時,則臺諫入侍宜矣。若魯曰,諸臣多有私語,推考何如?上曰,依爲之。出擧條聖應曰,此忠淸監司狀本也。其所啓稟罪人中安就尙,則當初梁德基之援引,出於媢嫉,而其招辭,與億基所告,大相矛盾,屢次盤問之下,每以曖昧發明,不可直驅於知情不告之科云。道臣狀聞辭意如此,則似當〈有〉酌處之道。姜錫濟則身爲座首,賊檄到縣之日,稱以官奇,謄送賊魁之情狀,萬萬凶慘。渠旣承款於三度刑訊,則施以逆律,斷不可已,下詢大臣而處之,何如?顯命曰,雖已年久,事發之後,臣等執之而已。請法之外,無他所達矣。若魯曰,領相之言是矣。上曰,事在久遠,減死島配,可也。出擧條工曹判書徐宗伋,惠廳堂上差下事。榻前下敎益三曰,注薦今當爲之,而中考蕩滌還付之後,尙不擧行,上下實窘,催促完薦,何如?上曰,依爲之。出擧條諸臣以次退出之際,益三曰,臣向往永柔,始見西路風俗,勤於事上,工於武技,人品皆剛猛,宜其塞上得力之地。槪聞西方武士出身求仕者,擧皆蕩敗,故西人以此爲戒,赳赳之士,皆業文而不業武。以外面觀之,不無變俗之美,而以朝家固邊圉論之,誠非細憂。關西武士調用之道,各別留念,似好矣。上曰,所達是矣。益三曰,慈母山城,卽臣五代祖忠烈公洪命耉爲監司時,躬操版鍤,完簿於數月之間,丙子之亂,西民遂入其城,能保彈丸之危。臣先祖殉節之後,立祠城中,此城在大路咫尺,且年前朝家致祭先祖,而伊時臣居憂之故,不能往參將事之列,今行亦奉命而出,適過其前,故遂歷瞻先祖祠宇,莫非國恩所及,而槪見其城傍大路,而四面絶險,遮截賊路,保全吾民,無過於此,可謂關防之最要處也。第聞積糧無多,若無軍糧,安用險城爲哉?下詢廟堂之臣,以爲多數區畫,伏望伏望。上曰,從當下問矣。益三曰,海西則不過一時過去之地,而人民以爲,奉命使臣可以歸奏民情,百十爲群,遮道呼訴者,皆是騎士之弊。當初騎士變通時,臣以玉堂,伏承下詢,臣仰奏以若變通,而又生弊端,則不如不爲變通之愈也。聖上其或記有,而槪聞海西兩班則或慮騎士之見抄,向之操弓者,今皆逃避,或有被訴見充,則或折臂斫指而走,或刺頸投水而死,其役之苦,有甚於死,從可知矣,寧不悲哉?此必感傷和氣之一段,不可不更爲變通也。上曰,當初變通時,此法未嘗以爲不好,而生弊之後,有甚於前,可謂莫知其計也。民願欲何以變通耶?益三曰,槪聞渠等言,太上換定京騎士五保及元戶騎士合六人,竝爲收布,移給京騎士也。其次只以常漢充定,如前別驍衛之爲,願者許抄,不願者不抄,俾無騷擾之患云云。以此兩策,下詢處之,似好矣。上曰,不以兩班充定,自然一如別驍衛也。益三曰,臣俄見大臣以臨津別〈將〉決棍事,有所仰達,而臣行歷見臨津,則別將以故兵使柳旬之子,頗多修擧,臨津亦大路關防,先輩多以爲可合築城,而津船旣給復,則宜有官船,而士大夫家,造給私船,捧稅取利云,事體恐不當若是。分付該邑,造給官船,以爲待變之地,似好矣。上曰,依爲之。益三曰,臣往還西路時,採取民情,則聞朝家有戶錢之政,小民皆悅之,而黑笠者難之矣。上曰,似然矣。益三曰,臣與李宗城,戚屬也。歸路歷見,則宗城以爲,戶布難便,縷縷言及,而且責臣曰,汝受國厚恩,而如此安危所關之事,何不陳達乎?我國名分至嚴,而若行戶錢,則上下無別,且失兩班之心,則未及生利,而害將難測云。蓋宗城之意,以戶錢有無限弊端,而懼其大害立至矣。上曰,永柔臥龍祠閣制,何如?益三曰,制樣頗宏大,三間前退矣。上曰,畫像掛乎?益三曰,每間各奉安一位,武侯居左,其次武穆,其次文信國也。上曰,梨花亭何如?益三曰,居在客舍之右,衆梨樹之中矣。上曰,閣制何如?益三曰,一如此歡慶堂,而無東邊房也。上曰,御筆已掛耶?益三曰,於中堂北壁上奉安矣。上曰,其亭一新乎?益三曰,重修改丹雘矣。遂退出。
上在昌德宮。常參·經筵,以代理停。
成範錫達曰,明日常參,取稟。令曰,停。
李達曰,正言沈鏽,再達煩瀆,退待物論,令曰,知道。
成範錫又達曰,兩司未署經守令,至於六員之多,夫馬留滯,事甚可慮。憲府只有掌令一人,無以備員,諫院不爲行公及未肅拜人員,竝卽牌招,以爲署經之地,何如?令曰,依。
以正言尹東星牌不進,令于李曰,推考徽旨捧入。
傳曰,承旨入侍。
洪益三以都摠府言啓曰,今日入直內三廳武兼禁軍及軍兵等,當爲中日習射,而弘化門殿坐相値,不得爲之之意,敢啓。傳曰,知道。
正言沈鏽達曰,臣於意外,忽承諫省除命,卽以署經,召牌踵臨,坐違是懼,黽勉趨謝,而獻納李昌儒,卽臣之內從弟也。同僚親嫌,在法應避,請令遞斥臣職。答曰,勿辭。
大駕弘化門殿坐還入後,政院·玉堂·藥房口傳問安。答曰,知道。
判中樞府事閔應洙箚曰,伏以臣衰耄日甚,疾病且痼,筋力奔走,斷無其路,而久忝藥院,觸事昏憒,起居之節,亦多廢闕,瘝曠之誅,已難自逭。近又晉對頗疏,擧行諸節,多未提稟,每自循省,惶懍冞切。此際聖上將行太廟展謁,期日已定,當此酷炎,觸冒勞動,靜攝之中,易致添損,臣民憂慮,大小同情,而臣於再昨問安罷歸之路,中暍忒甚,達夜叫痛,昏倒㱡㱡。昨日入侍,未能與諸臣同登前席,以承聖候,齊聲請退,病裏一念,方此耿耿。伏聞筵中聖敎極嚴,提調至命特遞,臣益不勝驚惶震越,罔知所以自措。今此失職之罪,臣實爲首,則雖以臣忝在大臣之列,曲加寬貸,譴遞之罰,只及於僚員,而臣安敢移罪倖逭,獨爲晏然乎?況今法駕冒暑臨門,百僚齊會,士民咸聚,廣詢衆議,親自酬應,此時保護之責,尤當如何,而臣方委身床褥,泥首待勘,情勢病勢,俱難蠢動。旣未能趨造於庭僚之末,亦無以進參於問候之班,臣之罪狀,至此而益難自贖。敢此席藁披瀝,冒死干瀆,伏乞离明,亟賜重勘,懲臣負犯,以警具僚,以嚴國典焉。且臣辭祿之懇,已過半歲,臣亦自知支離,而旣無冒受之理,徒煩輸送之令。上下相持,度支之稟達,微臣之慢拒,便作循例應行之典,豈有如許事理?仍此而國綱日以益損,臣罪日以益添。非不知屢瀆之爲罪益重,而迫阨之極,有不容一向泯默,又此尾陳,亦伏望俯賜鑑諒,深念事體,特令更勿輸廩,俾安微分,千萬顒祝。臣無任惶怖悚蹙之至。答曰,覽箚具悉卿懇。以疾未參,於卿別無所傷,卿其安心善攝。不腆之常廩,其辭過矣,卿其領受焉。仍令曰,遣史官往諭。
工曹判書徐宗伋書曰,伏以臣以年則望七,以病則纏髓,平居奄奄,全不類陽界上樣子。江湖鳧雁,去就無關,空山樵牧,卽固其所,而偏蒙大朝曲庇之私,輒煩記識,除旨相續。至於藥院提擧,何等緊重之任,而朝命忽及之,臣於是顚倒趨命,生死向前,惟以時承起居,爲至榮幸。乃於昨日筵中,有遞差之命,辭敎極其截峻,臣不覺精爽震越,五內失守,直欲鑽地,而不可得也。噫,臣雖不肖無狀,若其憂愛之誠,根於秉彝,銷鑠不得,時登筵席,昵侍耿光,豈非至願,而第自頃以來,籌司一步地,自畫已審,有不敢苟隨諸宰之後。是以兩次引對,俱未入侍,而只俟診筵之期,耿耿方寸,團團如懸而已。臣伏聞下敎之後,始覺承候之有急,私義之爲輕,而臣之頑愚迷滯之狀,至此而彰露無餘矣。夫處保護之任,而不能盡保護之道,則是其罪,雖嶺海鈇鉞,曾不足以贖其萬一,而聖度天大,薄從遞免,臣極知非怒而伊敎也,非罪而伊榮也。惶懍之餘,繼以感涕,而第揆之於分,擬之於法,其將自列於人數,而終免於王章者耶?伏況今日,聖上惻念元元,冒暑臨門,登進百僚,至于庶民,民雖老羸癃疾,莫不扶杖而往聽之,而臣獨以罪戾之蹤,不敢遽同恒品,祗從闕下,縮伏俟勘,終未登文石之陛,以副廣詢之至意,臣罪至此,益無所逃,今獨有遄伏常憲而已。且於此際,伏聞有惠堂新差之命,臣尤震怖,莫省所措。臣之疏迂倥侗,曾無一知半解於民國事務之實,蓋嘗屢煩於前後章疏,今不必復事煩絮,而當此國計耗縮,正須才彦之日,猝然加之,不少難愼,其駭公朝之聽,而累官人之政大矣。臣若不自量已,苟然冒處,則恐不爲聾者之管籥,瞽者之靑黃也耶?玆敢冒萬死,竝此自列於离明之下,伏乞將臣本職及新兼,亟許鐫削,仍令重勘臣罪,以存法紀,以安愚分,不勝萬幸。臣無任震懍屛營之至。答曰,覽書具悉。卿其勿辭,從速行公。
忠淸監司李益輔書曰,伏以臣近因患暑忒重,尙稽辭陛,致勤催促問備之罰,惶隕之極,莫省攸措。臣數日後當赴任,而父母墳山,在於京畿果川地,將欲去路歷省,敢此仰籲,伏乞离明,特賜矜許,俾伸至情,千萬幸甚。臣無任屛營祈懇之至。答曰,覽書具悉。卿其依書辭,歷省焉。
敦寧都正兪最基書曰,伏以臣伏蒙恩暇,治發鄕行,中路觸熱,被疾忒重,曳還私次,一味沈頓,致稽入肅,惶隕曷極?且臣無敦寧,而拜本職,宜卽疏籲,仰冀鞶褫,而幺麽冗官,煩猥是懼,連呈辭單,見阻喉院,方切悶蹙之際,伏聞我聖上有親臨正門之命,臣亦當進參於咸簉之列,而第臣所帶職名,在法應遞,則不可以徑入矣。到此地頭,他未暇恤,冒死仰控於离明之下,伏乞睿慈,特令照例許遞,俾公格伸,而私分安,不勝萬幸。臣無任屛營祈懇之至。答曰,覽書具悉。爾其勿辭,察職。
獻納李昌儒書曰,伏以薇垣新除,忽降意外,驚惶感激,不知所出。噫,我聖上爲民之至意,若恫在身,乃於盛熱靜攝之中,至有臨門廣詢之擧,此時居言責者,疇敢不竭蹶趨肅,而臣之老母,疾病澟澟之中,重傷於近日暑濕,冷熱交攻,寢食專廢,轉成關格,頻頻昏窒,眞元暴陷,坐臥須人。臣方左右將護,焦泣遑遑,離捨入闕,人理之所不忍。自來情勢之難强,同僚親嫌之應避,亦有所不暇陳列者,隨牌控意,自外忙歸。伏乞睿慈,俯垂矜察,亟許臣鞶帶之褫,俾得安意救視,仍治臣瀆擾之罪,以警具僚,公私不勝幸甚。臣無任屛營祈懇之至。答曰,覽書具悉。爾其勿辭,救護母病。
戶曹判書朴文秀疏曰,伏以臣實空空無用之人耳。立朝幾三十年,無一言之可取,無一事之可觀,而惟我聖上,不知臣如此,自在春坊,眷遇非常,累陷罔測,輒蒙生全,臣之得有今日,是誰之力?直欲粉身碎骨,以報萬一,而顧無捐軀效死之所。每念聖恩,心感淚出,此心皦日,有誰知之?自叨度支重任,伏奉聖上指揮,期以完了定例,退死丘壑,而向因登筵之時,偶及良役之弊,聖上恒日如傷之心,於是焉自住不得,火燃泉達,莫之能禦,卽降惻怛之敎,有此奮發之擧,此誠國家祈永之會,而愚臣千一之遇也。若以螢爝之微,少補日月之光,躋斯世於堯·舜之隆,措國勢於磐泰之安,則豈不臣主俱榮,萬世有辭哉?不幸臣所遭奇怪,退屛荒野,與聞末議,今無其路,此不但爲永訣明時之悲耳。惟其憂時一念,糾結不解,中夜無寐,繞壁彷徨。竊聽朝議以戶錢爲定,而聖上特軫戶斂之重,夬捐魚鹽之稅,此三代以下,所未有之盛德也。德音一播,群情大悅,有可以泣鬼神,而感豚魚。卽此一事,亦足以迓續天命,何患乎積弊之不祛也哉?今此戶錢,卽臣之所對揚者,傳敎之下,不日令行,臣心欣聳,當倍他人,而然臣之所大憂者則有之,今日廟堂所定,卽非臣當日所論之戶錢也。無他變通,而只就良軍二疋之中減一疋,其減之一疋,全責於戶。噫,一疋之役,仍存於軍,則軍額固自在也。隣族之弊,雖或不如今日之甚,亦當有之矣。一疋之代,全責於戶,則戶斂不得不重,重則貧殘而不能納者,不得不逃,逃則不得不統徵,統徵之不足,則又不得不里徵矣。納布之軍雖多,比諸戶則十之一,一之弊猶可以亡國,況十之弊乎?軍布之徵族徵隣尙在,而戶錢之統徵里徵又作,則是舊弊不祛,而新弊又生也。凡天下之弊,有大有小,革小弊者,必小變通,革大弊者,必大變通,未聞以小變通,能革大弊者也。今良役之弊,至於滔天,此豈小小更張,略略推排之所可救止者哉?臣之當初所論,與此有異,欲罷良役,可全減而不可減一疋也,欲全減可大變通,而不可小推移也。必也省冗官·竝州縣·減鎭堡·汰冗兵,摠執其費,加以魚鹽,量其不足,輕輕斂戶,以罷二疋之良役者,卽臣所持之論也。臣於筵中,雖陳大綱,未及其節目,聖上何由俯悉其便宜,在庭諸臣,亦何由備知臣本意也?今此變通之擧,實出於我聖上若恫之至意,而臣之區區所料量者,竊自謂於民於國,可爲兩得其宜。今若以退處畎畝,不洞陳本意,以冀上下之萬一採用,則非臣盡忠之意也。臣故不避煩瀆,更此畢陳之。何謂省冗官?官冗則政狵。今以各司言之,有全無職掌者,有一職而分爲兩三司者。一司之中,又有多員而無所事者,其無職掌者,可全省也。一職分司者,可相竝也,員多無事者,可量減也。何謂竝州縣?邑小則賦繁,而民不堪命。曾有號訴廟堂,至請革邑者,其情誠慼矣。六道之內,得小縣五六十省,竝於大邑,則民力可寬,國費大省矣。昔漢光武詔有司曰,張官置吏,所以爲民,今戶口耗少,而吏職尙繁,其令減損吏員,竝省州縣。於是,竝省四百餘縣,吏職減損,十置其一。此不過一號令之間,而施措之得當如此,宜其中興之令主也。何謂減鎭堡?我國鎭堡甚多。雖以三南言之,五里十里二十里小小鎭堡,累累相望。其所設,不足有無於緩急,而坐令剋卒封己,徒貽民弊者,所在皆然,此果何哉?原其創置之意,豈不以壬辰受兵之地,而爲之備者耶?然賊之出沒,本無定形,羅·麗之間,倭寇之搶掠,多在於關東,而今關東九郡,只有越松一殘鎭,則其所備禦之道,疏於此而密於彼,不幾爲隨矢立的者乎?且禦敵之道,全在於將帥之得人與否耳。一統營而元均爲將,則全軍覆沒,李舜臣爲將,則所向無敵。統營尙如此,小小鎭堡,又何足言?況舜臣當年,亦有此許多鎭堡,爲之輕重者乎?今宜察其衝僻,量其要歇,革不緊鎭堡四五十,而其最要害處,只置大鎭,以爲防守之地可也。何謂汰冗兵?國財之耗竭,莫過於兵冗。今以京軍門言之,則營號旣多,冗費甚繁,深爲識者憂,而至若禁營之設,最後於他營。前後諸臣之請罷者,非止一二,則公議亦可見矣。今良役弊生,將至於亡國,與其存軍門而病國,孰如罷軍門而利國乎?然五衛番上之制,今不可猝復,而衛社禦侮之道,又不可少緩,則久遠之訓·禦兩局,雖不可罷,追設之禁營,獨不可罷乎?禁營旣罷,則兩局獨存,而輦下親兵,全屬訓局,其權重,御營則常時所領,不過七色標下及五哨鄕軍而已,其權輕。一國之內,只有此兩局,則其兵權,不可使偏重偏輕。訓局親兵,割半移屬於御營,御營鄕軍,減爲一萬,而割半移屬於訓局,使勢均力敵,如漢南北軍之制,則實合於御將制軍之道矣。外以水軍言之,則戰船列置於沿海,水軍散在於山郡,收山郡之木布,給土卒之代立,六番旣出於雇傭,而番布月輸於鎭庭。且海波不驚,百有餘年,則爲邊將者,其有不剋減自俸,而準數給代者乎?沿海戰船,空無一卒,而許多番布,盡歸邊將。當初朝家設置之意,豈非不美,而今則有名無實,乃至於此。雖非變通之時,猶當急卽改制,而況此大更張之時乎?今宜革罷納布之水軍,以沿海各邑,專屬於戰船所在營鎭,盡爲水軍,春秋水操,脫有緩急,可朝令而朝集,夕號而夕至,安用風和六朔爲哉?況今所謂六番,亦無一卒之立番者乎?雖以有戰船各邑言之,旣無收布之水軍,只有赴操之束伍,則今此全屬,豈不大勝於彼耶?良役旣罷,則各營各邑之私募,亦不期罷而自罷矣。然則一國良丁,盡爲國家之所有,每丁收米若干斗,名之曰丁米,則二疋一疋之苦役,降爲米斗而民力寬矣,七般軍保之賤名,變而爲丁而民心悅矣。自其減省者而言之,則冗官省矣,州縣竝矣,鎭堡減矣,禁營革矣,水軍罷矣,良役罷矣。自其所得者而言之,則冗官之省有得焉,州縣之竝有得焉,鎭堡之減有得焉,禁營之革有得焉,水軍之罷有得焉,良役之罷有得焉,魚鹽之稅亦有得焉。得此而輕輕均賦於戶者,卽臣之本意也。夫田之有貢稅,卽粟米之制,而因行之矣。今戶之錢·丁之米,亦布縷力役之遺意也。傳曰,爲高必因丘陵,爲下必因川澤,爲政必因先王之法。此雖不敢曰,爲一代之美制,獨不足爲捄弊之一道乎?臣之此言,未必中窾,且人見不同,各如其面。自他人見之,亦未必以臣言爲當,而臣則自以爲,朝家若用臣言,民無二疋之冤,國有百年之安。臣於在朝之時,以此省減之說,上以告于吾君,下以言於諸臣,而議者皆以臣大省減,爲不可行,是則臣之所未曉者。今有大廈於此,久而不葺,東頹西傾,榱朽瓦敗,風雨所薄,朝夕且覆,而左右廊廡獨無事。有一匠石,遇諸主人曰,子旣貧不能改創,而覆壓之患又如此,何不撤彼廊廡,葺此廈屋,寧不愈於坐而待覆乎?又有難之者曰,久遠之廊廡,今不可輕撤。於是乎從違荏苒之間,大廈已覆,而廊廡亦不能獨存矣。縱使獨存,亦何補於大廈之覆乎?今國家爲一二衙門之便否,多少官吏之利害,左牽右掣,終不得大變通,則亦何異於此哉?國家事非一人之私,臣言旣不見用,則亦何敢必行己意,而至若重戶錢,則國之安危存亡,必決於此。臣若不言,是負殿下也,臣豈忍不言哉?噫,我殿下奮發之擧,本在乎輕斂而救民,惟臣奉承之意,亦在於輕斂而救民,而今日所講定者,終恐不免爲弊民之歸。戶錢之名,雖同於前後,戶錢之實,判異於多寡。臣不料事機之轉輾至此,而輕易奉承,及今節目稍變,事情頓異,當初救民之意,將歸於厲民。若論其罪,臣實爲首,言念及此,臣竊傷痛。匹夫爲事,一有違心,猶尙自悼若此,以殿下爲民父母之心,其將如何耶?且伏念惟我肅考,以爲民之盛德至仁,始行戶布於關西,只因所斂稍重,卽下令而撤之銷刻,大度孰不欽仰?當初設施,出於爲民,畢竟停撤,亦出於爲民,此豈非殿下今日之所當法者哉?伏願聖上,將臣此疏,下詢於大臣·諸臣而處分焉。今日戶錢,若不大關於存亡,則以臣屛退之蹤,何敢復言,而必如是言之者,亶出於一段血忱,天地臨之,鬼神鑑之,唯殿下更加諒察焉。臣廢伏江郊,虛帶職名,日以瘝曠之罪,恭竢鈇鉞之誅,守禦新命,又下此際,臣且感且悚,罔知所措。臣旣矢心自廢,官職去就,今無可論。伏乞聖上,將臣本兼諸任,竝行鐫削,仍令有司,勘臣前後辜恩慢命之罪,以勵群工,以安私心,不勝萬幸。臣無任瞻天望聖涕泣祈懇之至。傳曰,戶判雖陳書,政院勿爲呼望,催促入侍事。榻前下敎
庚午七月初三日辰時,上御弘化門。下詢百官士庶時,行都承旨李益炡,左承旨南泰溫,右承旨成範錫,左副承旨洪益三,右副承旨李應協,同副承旨李,記事官崔台衡,假注書金瑞應,記事官趙台命·金道元,領府事金在魯,領議政趙顯命,左議政金若魯,右議政鄭羽良,行司直金聖應,右參贊元景夏,行司直具聖任,工曹判書徐宗伋,禮曹判書申晩,吏曹判書金尙魯,吏曹參判金尙星,大司成鄭翬良,江華留守金光世,行副司直趙榮國,戶曹參判洪鳳漢,禮曹參判李鼎輔,副提學趙明履,副應敎趙雲逵,校理任·金善行,副校理金文行,司諫尹光纘,以次入伏。兵曹判書李天輔,以侍衛入侍。百官及儒生坊民,立于庭下。在魯·顯命·若魯·羽良·晩進伏。在魯曰,連日引見諸臣,今日又爲臨門,聖體若何?上曰,一樣矣。在魯曰,大王大妃殿氣候何如?上曰,差勝後一樣矣。在魯曰,王世子氣候何如?上曰,好過矣。在魯曰,太廟展謁,旣以定日啓下,臣等非不知以殿下聖孝一日爲急,而日熱如是,靜攝之中,易致添損之慮,故敢此仰稟矣。上曰,昨已下敎,而爲先之誠,豈可以日熱退行乎?然而卿等如是屢請,予無固執矣,以初擇第二日爲之矣。顯命曰,望後猶未及暑退,更以念後退定,似好矣。上曰,念後則太遲矣。太廟展謁,以十七日退行事下敎。上曰,昨日大臣請召原任矣。原任果來,而儒生亦多來。範錫曰,太學儒生八十餘人矣。上曰,速書承旨進來。泰溫進伏。上命書曰,諭大小臣僚士庶民等。噫,嗟我卿士,越我軍民,咸聽此諭。嗟夫民惟邦本,本固邦寧,聖訓攸載。噫,今日邦本,固乎否乎?今日元元,便乎否乎?吁嗟良民,方在塗炭之中。昔之伊尹,以一夫不獲,若撻于市。況幾十萬元元,方在嗷嗷,爲其君莫能濟之,是豈爲民父母之意乎?噫,于今此擧,一則體列祖也,一則重元元也,一則固邦本也。噫,臨御近三十年,以承統之君,雖知此弊,而不爲下手于此者,豈忽吾民而然哉?法之更張,必有其弊,新法又莫如舊法故也。噫,蒼顔皓髮,年又衰耗,及今不爲,更待何時?他日何顔,歸拜列祖?中夜興思,不覺蹶然。爰命大臣·諸臣,講究善策。此非新法,一則戶布,一則結布,一則游布,一則口錢也。游布·口錢之不便,頃於臨門已諭,而結布雖似簡便,近於加賦,故今者講究以戶布爲戶錢,其本一也,而卽其取輕也。噫,法非不美也,久則弊生。三代忠質文損益,意亦此也。今則計已詳矣,頭緖已就,而子曰,臨事而懼,好謀而成。臨事而懼,卽謹愼也,好謀而成,取群議也。方當伏暑,又爲臨門,意蓋此也。噫,蒼蒼照焉,陟降臨焉。予雖誠淺,予雖不德,今者此心,可質彼蒼。舜之所以爲舜,亦執其兩端,而用其中也。其所親問,予無適莫,嗟我卿士軍民,各悉所蘊,退無浮囂,悉諭心腹,咸須知悉。仍命趙明履宣讀。又命金尙魯曰,以文宣讀,庶民必不知之。今此變通,實爲臨事而懼,好謀而成之意,而此非新法,自前已有此議,汝等曰便曰否,各陳所懷之意,解釋以諭。又命曰,士民未能詳聞,太學東西班首,召入傳諭,使之出去頒布。景夏曰,此非我朝已行之法,卽高麗忠烈王時加賦也。羽良曰,朴文秀昨已拿囚,宜有處分矣。戶曹判書朴文秀,特爲放送,卽爲入侍事。榻前下敎。仍命臣瑞應曰,入傳旨姑置,下傳旨斯速書下。又命泰溫諭儒生曰,汝等以儒生之徵錢爲不可,而上自三公,下至士庶,則此均役也。且民吾同胞,物吾與也。自汝等視民,則雖有人吾之別,而自予視之,均吾赤子,豈有愛憎於彼此乎?予若在潛邸時,則亦當爲戶錢矣。雖以一家奴主,均爲出錢,名分紊亂云,而有戶則有役,例也。且良民久於苦役,必欲均役,而此非予意,已自昔年,聖意藹然,而爲君無臣,迄今未行。今欲變通,實出爲民,非爲私用,汝等諒之乎?孔子曰,去兵去食而民無信不立。予旣以減一疋爲言,豈忍失信於民乎?卿宰則長時登對,而日熱且晩,汝等必飢,先陳所懷而退去。李鳳齡進伏曰,戶·結俱有弊端,決知其不可行也。況今癘疫死亡,便是堯潦湯旱。聖上宜加若保如傷之恩,而反使一國民庶,直驅之於無前之新役。聖意雖欲祛白骨徵布,而來頭白骨徵布之弊,又何以防之耶?上曰,忠質文損益,蓋出於矯弊,則豈無變通之道乎?鳳齡曰,忠質雖損益,豈有加賦之新政乎?聖上以不好名目,欲加之於聖躬,臣切爲之痛心也。上曰,良民豈不殘忍?初意則欲爲專減二疋,而使上下均役,而以戶錢之不足,只減一疋,非予本意矣。黃象河曰,戶錢則一家老稚男女奴婢,計口徵錢,其苦甚於良役矣。李奎應曰,戶錢之弊,將大於良役之弊,不可革小弊,而生大弊也。鄭錫元曰,戶錢甚不便,請塞良丁逃役之竇,抑損諸宮折受,罷冗費,汰除番軍官,搜括隱結,則爲變通之一策矣。李世熙曰,今此變通,未免加賦矣。昔魯宣公稅畝,孔子書之春秋。今我聖上,雖懲唐吳,而豈聞加賦之名乎?上曰,有識之士也。世熙曰,若講問卿宰,則豈無他變通之道乎?上曰,汝則留待,當從容更問矣。權詡·洪·李光普·安衡·黃宗烈·申可權·李厚植·尹䌖·柳敍五·任燮元·李嘉愚·韓必壽等,皆以戶錢爲不可行,而李恕曰,宋之靑苗法,散錢於天下,一時收斂,故錢暴賤暴貴。今此戶錢之弊,則甚於靑苗矣。上曰,猛言之矣。顯命曰,有見之士也。上命坊民,入陳所懷。坊民多以戶錢爲可行,而李厚培·李夏昌進伏曰,俄者諸民,皆欺罔之人,在外則鼓吻稱冤,而嚴威之下,惶㤼曰便,此等之民,皆可殺也。國家以良役侵徵,爲之哀憐,而戶錢若行,則士大夫,亦爲徵族矣。上曰,鼓吻之說,誠是矣。益三曰,朴文秀俄已特放,而該府以無踏啓字傳旨,不爲奉行矣。若魯曰,旣有特敎,又有傳旨,則何至今不放耶?益三曰,必有踏啓字傳旨,然後該府奉行,雖有特敎與下傳旨,不見踏啓字傳旨,則三百年所無之事,不可創開云矣。上曰,入傳旨。踏啓字以下。仍下敎曰,戶判雖陳書,政院勿爲呼望,催促入侍事。榻前下敎微有雨氣,令軍丁百官雨具,命百官有懷者入陳。李普爀進曰,殿下欲祛數百年良役痼弊,八方民生,孰不感泣?戶布卽臣之外祖忠正公尹趾完所論也。肅廟朝屢欲行之而未果,我殿下甲寅年間,亦有良役變通之意,而事多窒礙,終未能行。且錢貨之生未久,則戶錢之名,亦非古也。若以入侍諸臣言之,雖捧戶錢,豈敢有怨,而鄕曲貧殘兩班,必將呼怨矣。良役則數百年舊法,民以難納爲憂,而怨則無矣。今若出無前之戶錢,則一國之怨,誰能沮之?魚鹽則自古名臣碩輔之言之者多矣,而以列聖盛德,未能允從者,事有難處故也。今殿下不待群下之言,而斷然許之,殿下盛德,高出百王矣。以臣所見,魚鹽所得,將不下於五十萬兩矣。上曰,魚鹽難必之物也。齊則一面濱海,而猶爲富强之國,而我國則三面濱海,不及齊國,甚可怪也。普爀曰,以魚鹽所出及守令私用數十萬兩,則足當減疋之數。且兵戶曹及箕營封不動木布,將不下十餘萬同,以此補用,則不必斂戶,而可以充代矣。若魯曰,此則不知聖意矣。只減今年一疋,則以此推移,庶幾當之,而欲爲永久減半之政,則所謂封不動木布,一用之後,安得年年覓出乎?曺命采曰,殿下承先朝遺意,至誠商度,而減疋之議,已播八方,殿下欲罷而亦不能矣。上曰,所達果然矣。命采曰,旣減一疋,實爲大惠,而減疋之代,無他可充,其勢不得不入於戶錢,而京裏則雖爲囂囂之說,當自起自滅,惟外方所謂三幅者,最爲可悶。此輩恐動愚甿,好作謗言,渠何知身役·戶役之有異哉?且以敢拒官令爲能事,收錢之際,必多難堪之弊,而此等事,俱係些少弊端,唯在朝家行之之如何。盤庚三篇,以口舌代鈇鉞,則亦在於嚴紀綱,而飭道臣與守令而已。且尾閭之泄,不可不念,先塞其泄,以爲量入爲出之地,然後法可行矣。軍門不緊名色及中間添設閑司,皆宜省減,而若逐司減削,無復餘地,俾不得措手,則不但爲一司之弊,便係國家氣象,亦宜重量,而惟惠民署·典醫監,無其實效,而徒爲提調之每朔厚俸,一年應下,幾準萬石,寧有如許無理之事哉?上曰,然乎?羽良曰,誠然,而若罷之,則貢人無歸着處矣。命采曰,此在廟堂之善處,若難竝罷,則合爲一司,大省浪費。至於減疋充貸之策,則使各道各營,罷不緊名色,搜括漏丁,足以當之,此則委之方伯,可以了當矣。上曰,所達簡而好矣。無或近於乾木生水耶?益三曰,朴文秀特放之下,謂以待罪,不出禁府,不得牌招云矣。傳曰,分義豈若是?戶判自政院各別申飭。又傳曰,戶判有下詢事,卽爲入來事,更爲申飭。金尙迪曰,當初聖意,必欲專減二疋,而有戶錢之議。今則一疋自在,而所減一疋,徵於一國。非但名色苟簡,且軍役者,旣有一疋,又徵戶役,多口之家,將至於數兩。比之良役,雖似有間,殆同朝三暮四,而且寺奴婢及公私賤,旣有身貢,而又爲戶役,亦甚矜憐。至於束伍軍,一年所費,將至四五兩,而又徵戶錢,則亦似難支。殿下每以黑笠之難於充丁,故弊至於此。今若別出無前之名色,則愁怨必多,軍額不過四十餘萬,而爲此而起一國愁怨,決不可也。西北戶役,則固已不輕,且以籍法言之,家富而口多者,減口而省役,家貧而口少者,增口而受糶,虛實相蒙,搜括誠難。且大戶必縮爲中戶,中戶必縮爲小戶,安得每每搜括,而民間將不勝其騷擾矣。上曰,卿則以結布爲勝乎?尙迪曰,臣意固如是,而曾不發口,今則聖上留意,臣當盡達矣。田家之給與戶首者,一結之稅,或合五石或四石。雖以四石作米,當準三十二斗。田三稅及三手糧計納外,所餘爲十六斗。以此備納雉鷄柴炭,而猶有所餘。爲戶首所食,今於所餘十六斗內,量宜折錢,則有何加賦之名,而頃年臣之所酌定者,每結一兩五錢,今聞軍布一疋價,定以兩半,則五錢自在應減之中。軍布旣減此數,則結錢雖只捧一兩,足可補減疋之數,而若是輕斂,則應結者,豈有不願之理乎,寧有加賦之歸乎?臣不以結錢爲必可行,而殿下於結·戶兩間,姑無適莫,諸道便否之狀,盡到後,可以決定矣。上曰,俄者儒生以加賦爲言,爲此則豈無加賦之名乎?毋論戶·結,而民則難欺,減疋之數,何以充之?尙迪曰,一疋之價,旣定以兩半,則二疋之減一兩,災年減四一之惠,民必以爲大惠,而守·摠兩營旣罷矣,京外冗費之減,旣不少矣。魚鹽船稅,又命出給,則所得多矣。此猶不足,則各營除番軍官及各邑匠人,竝以一疋役充代,則足可分排。且均爲一疋,則良丁充定最易矣。上曰,減一疋而甲充,則此豈可行之道乎?尙迪曰,臣亦非不知聖意所在,而再次臨門之後,若無實事,則民必缺望,而王者擧措,亦不可如是矣。上命趙榮國曰,以結量之乎?榮國曰,一結一兩,則不足矣。上曰,直宿計量者,皆鵂計乎?卿曰不足,而金尙迪曰有餘,何其相反耶?專減二疋,而均徵上下,則書之史冊,而無愧矣。民雖以予爲庸君,不足恤矣。顯命曰,二疋則決不可專減矣。上曰,元景夏必欲出去,諭以後日陳達,俾不得出去矣。顯命曰,如是爲之。權曰,臣以望八殘年,於國事何干乎?將以大更張,聖意方銳。臣以區區愚見,頃已上書,而辭訥誠淺,不槪聖心,未蒙稟處之敎,終爲政院休紙。今日臨門之時,不敢偃然在家,謹隨諸臣之後,而所懷已盡於頃書,別無更達,而俄觀民情,則不便者多矣。戶錢之弊,豈可勝言?良役侵徵之弊,則一人之病,戶錢之弊,爲萬人浮腫矣。顯命曰,篤老之年,暴陽久立,而如是陳達,極爲貴矣。上曰,然矣。尹光纘曰,戶錢利害,諸臣章奏已盡之,而且觀今日民情,則不無異同,臣意則決不可行矣。上曰,不爲戶錢,則減疋之代,何以充之耶?光纘曰,殿下欲革百年痼弊,而議行目下生弊之法。錢與布雖有異,而太宗朝,以戶布之名不正,不行矣。今者德音誕降,八方顒若,殿下將何以答之耶?古聖王賦民之制,必以損上爲務,而諸臣所陳曰,戶·口·結皆出斂下之政,而殊無損上之意。今欲損上,無他着手處,魚鹽出給,誠盛德事,而亦非劃國用以補民也。先正臣李珥經綸之學,我朝第一,而其論裕國補民,首請罷內帑,屬之度支。當宣廟不大更張之時,而先正之論,首及於此。今聖上爲萬民捄大弊,而惜此內帑,將欲何爲?王者無私財,快然出給,則雖未足充補減疋之數,足以孚結民心,咸仰無私之德矣。重臣書中,竝州縣·汰冗兵·去冗食,亦先正所論也。臣旣以追用先正遺謨爲請,故以此三條附陳,擧以措之,則何患不足乎?上曰,竝州縣則未知所得幾何,而文臣及蔭官之積滯者,何以處之?此非忠信重祿之意也。光纘曰,如是變通,則名色正大,民心感服,而大有光於聖德矣。趙明履曰,今此講究,係國家安危。戶錢之法,自先輩無不言之,而顧今人心世道,落下十層。假令先輩當今之時,亦將曰當行耶?臣於利害,便不瞭然,而亦不敢有問不對。更使政府,受其可否,徐徐講究,似好矣。且結布,則臣亦以爲大不可矣。田畓國之本,豈可擾本乎?鄕中養戶者誠有之,而旣是邦禁,則國家其可自犯乎?守令所用雜役及結布一疋,出於其中,則亦不能了當矣。上曰,一疋何以充之耶?明履曰,臣無的見,不能仰答,而戶錢則尤爲未安。自古聖王之取民也,必以土地所出,錢非農作所出,取之無名,而第念兵務精而不務多,今若量減不緊軍額,則可以省費矣。上曰,此時豈可減軍乎?李文正眞聖人云者,以其先見也,軍額則決難減之矣。尹光毅曰,戶役自國初未有之事,於良民似有所減,而人心必騷擾矣。臣意則各道不緊名色,搜括充丁宜矣。勿論戶結,臣之愚意,則斷不可爲矣。上曰,一疋則棄之耶?若魯曰,此已有之論,而甲充之說,所以出也。在魯曰,此均役之意也。上曰,旣欲減役,而又復括丁,心術非矣,決不可爲矣。韓光肇曰,二疋之役,本非高重,而一室中應役者,或至四五口,故徵及隣族,弊至於此。且有一疋役,故逃此之彼,而軍額比前漸增,此所以良丁之難充也。上曰,二疋則決難復出矣。光肇曰,外方及京衙門,減其不緊軍額,則一室中四五應役者,減而爲一二,如此則不減而減矣。至於戶錢,則未知前頭利害之何如矣。金致仁曰,臣不識事務,而臣父曾已陳箚,且入筵中,臣豈有他所見耶?弊則知之,而未知何以則可捄矣。金善行曰,事不師古,則必無所成,而農者天下之大本,三手糧,國家旣貸於民,自三代以後,無所依據,今何忍更出結布乎?戶錢之弊,雖使臣終日言之,日亦不足,而若擇於二者,則比結差勝矣。第有慨然者,如此大事,自下必有擔當者,然後可行,而今無擔當者云矣。上曰,若如古相臣李濡築北漢事,則豈有不成之理乎?善行曰,今日臨門,臣未知聖意攸在矣。謀及卿士,豈非好矣,而今則斷無僉同之理,而有若道傍作舍矣。上曰,或以爲亡國之擧,豈不恨乎?善行曰,殿下若欲私用,則謂之亡國可矣,而減弊均役,豈至亡國乎?凡事十須七八則可行,而今則雖利害相當,亦可爲矣。益炡曰,朴文秀屢度催促,而不出重門,席藁待罪,以死爲限云矣。上曰,不欲出獄,更爲禁推。在魯曰,屢召不來誠非矣,而因而囚之,似非待重臣之道矣。上曰,放而不出,召之不來,何不更囚?傳曰,戶曹判書朴文秀,下敎之後,一向違命,分義道理,俱涉寒心,拿處。柳綽曰,今此變通,實出於至公血誠,而魚鹽旣許出給,又下敎曰,苟利於民,何愛肌膚,臣聞命感泣矣。上曰,加賦之說,何如?綽曰,人各異見而然矣,斷自宸衷宜矣。殿下旣許海利,願更許山利。以此不足,則不緊邊將,亦可省也,守禦屯田,亦可罷也。此猶不足,則監司眷率,亦宜罷也。上曰,戶錢不可乎?綽曰,如是之後,雖略略收之,似無怨矣。且自祖宗朝,都民之無役,蓋有意焉。今宜勿收京戶,畿內則比諸道,亦宜差減,而西北之不收戶錢者,聖意有在,而三南之民,盡湊西北矣。結布決知其不可,而大臣·備堂,今皆入侍,伏願夬許山田。俾出擧條,顯命所見,樸直矣。綽曰,若是而又不足,則臣當搜得變通之道,次第以獻矣。上笑曰,汝何處得之乎?汝不聞與其具臣,寧有盜臣乎?綽曰,大同初設之時,人言甚騰,而故相臣金堉,挺身擔當,仁廟斷然行之,至今爲良法。今殿下若行此法,則後之視戶布,必如今之視大同矣。若復仍舊,則民將謂何?上曰,此言則然矣。嚴瑀曰,臣新自鄕來,可以說弊,而不知救弊矣。民間初聞變通之令,莫不踊躍,而及聞戶錢之議,紛紜特甚矣。洪重德曰,籍法甚紊,戶錢難行,而禁·御兩營,除其上番,而收布一疋,募立京軍,則所得多矣。兪健基曰,臣無所料量,而殿下必欲捄民,臣當仰贊聖德而已。黃晸曰,今日人心,難行新法,而民望拯濟。今年租稅,特爲減給,而徐講變通之道好矣。任曰,戶錢之議,尙未歸一,其利害之不能的見可知。山澤之利,一倂出給,二疋之役,又減一疋,德意藹然,孰不感泣,而欲捄良役隣族之弊,若行戶錢,則不出數年,隣族之弊,甚於良役矣,以殿下之盛德,反受無窮之民怨,豈不慨惜乎?戶·結之外,亦似有變通之道。京外冗額冗費,一切汰減。且軍保子枝之冒稱幼學,而只避軍役之名。願爲納布軍官者及其他良丁逃隱之淵藪甚多。若朝家嚴立科條,申飭各道各邑,則孰敢不奉行乎?若是則今年死亡之軍保,優可代定,而均爲一疋之役,則可充不足之數矣。趙雲逵曰,臣於頃日筵中,以戶錢差勝之言仰達,而殿下出給魚鹽,此前古所無之事,唯望其善處矣。晩曰,如此極炎,終日臨門,下情極爲悶切矣。上曰,爲民之誠,可質彼蒼,何憚勞乎?必聞善策,而後可罷矣。仍下敎曰,百官不必書陳所懷,以戶錢爲便者,立於北庭,以爲不便者,立於南庭,諸臣皆不北而南。又命以結布爲便者立於北,不便者立南,又皆南爲,而立北者僅十餘人。上命承旨曰,立北人姓名書入。金文行曰,結布則近於加賦,而戶布則名色差正,故自古名臣碩輔,多以戶布爲主。臣亦以爲差勝,而此等之事,必有擔當主事者,然後可以就緖。昔創置軍門,則故相臣柳成龍實主其事,設立大同,則故相臣金堉實主其事。蓋灼見其利害,故不撓於衆議,而挺身擔當。今則聖意雖堅定,而下無擔當主事之人,以其不能洞見將來利害故也,如是而其可做得大事乎?臣竊聞之,聖上再次臨門,備堂累月直宿,而畢竟了無實效,則衆民之缺望,國家之失信,爲如何哉?伏願廣詢博訪,擇其最善者,而斷然行之。上命南泰耆曰,汝則以戶錢爲不合乎?泰耆曰,臣意則結布可行,而戶則不可矣。大同之法,非不美矣,而不釐貢案,故弊生矣。若魯曰,貢案今何以變通乎?且貢物則都民生根,減之誠難矣。柳萬重曰,戶布決難行矣,結布尤不可矣。李春躋曰,良役九分之一,戶役十分之十,況今癘疫日熾,死亡無數,徐徐講究,姑待來年爲之似好,而結布則不可爲矣。上召金孝大曰,汝率都民而立于南庭,以戶錢爲不便乎?孝大曰,良役若欲變通,則莫如戶錢,而目今民情,行之難矣。崔尙鼎曰,戶錢雖好,民必騷動矣。此議已久,而至今未行者,恐其動民也。軍役旣減一疋,則實爲浹骨之恩矣。張世文·鄭忠彦·李敍五,皆以結錢爲可行。上更命李世熙曰,汝以爲加賦,汝知予意之在於徵斂乎?今日臨門,非爲觀瞻,意在爲民。若了此事,則更無所恨,更詢于汝者,有意焉耳。世熙曰,民旣戶役,而今若更出戶錢,則奉行君令,臣子之道也,豈有不行之慮乎?上曰,結布則決是加賦,而戶布則自初以爲可行。今若專減二疋,而自公卿士庶,均爲戶錢,則雖百宗城上疏,史筆雖書以加賦,予不動心,而只減其半,而又收於戶,心有所未快。且減疋之令,民皆聞之。今若欺民,是欺心也,欺心卽欺天也。汝若有減半數了當之策,陳之。世熙曰,隱結可以搜括,而軍官除番,亦可充補矣。若魯曰,軍官除番錢,便是兩役也。景夏曰,臣以職掌所關,有所仰稟矣。晉州大同數爻,不過四百石矣。昨年四五月間當納,而尙無聲息,誠甚怪駭。訓局所納,亦爲同載,故訓局草記,當該守令,嘗拿處矣。惠廳屢次發關本道,終無嚴覈之事,殊涉未安。國綱所關,不可置之。聞沙格皆是晉州人云,令本道各別査出船隻去處,而當該道臣緩忽擧行,宜爲警責,從重推考,守令則拿處,何如?上曰,依爲之。出擧條景夏又曰,臣在鄕廬,有所聞,故仰達矣。頃以京兆戶籍,殘戶最多,有京兆堂上及部官,罷職之事,而畿邑守令,聞此惶㤼,搜括戶數,民間騷擾。朝家本無括戶之令,而致此騷擾,誠爲可悶,其在鎭定之道,宜有申飭矣。上曰,旣無括戶之令,而使民心騷擾,極爲駭然。當該道臣,從重推考。出擧條羽良曰,京籍考覈時,殘戶至於二千百餘,故請罰矣,聞此而然矣。上命大臣諸宰入侍。若魯曰,向來被論備堂,不可不申飭行公矣。上曰,其所撕捱,誠過矣。李益炡方以承旨入侍,申思建·徐命九,卽爲入侍事,各別申飭,可也。出擧條備堂出去人推考事,榻前下敎。上曰,戶錢之議,予有固執,而不能專減,心不快矣。今非動於浮議也,昨暮忽有所思,弊將難測,欲召卿等更議,而夜深故未果,而達宵不寐矣。一疋充當之數,非戶結而有可爲之道乎?顯命曰,當理會魚鹽,觀其所出矣。殿下以未能專減爲不快,而若專減二疋,則是無軍額也。軍額豈可專無,而旣有軍額,則一疋之役,烏得免乎?尙星曰,若恃魚鹽,而執之太固,則沿海之弊甚矣。景夏曰,魚鹽不可恃也。在魯曰,戶結倍有騷擾之慮矣。上曰,予非騷擾爲慮,而貧殘兩班,何以捧之乎?顯命曰,騷擾云者,非爲浮言所動,爲國遐慮也。士大夫豈可動之,而隣族侵徵之弊,自初有之。且曰漏戶搜括,而漏戶雖多,不能當虛戶,此最難便。結布雖似稍勝,而亦有陳荒之慮。當初大同亦是加賦,而以爲若干收之,似不甚怨矣。今觀衆議,不便者多矣。上曰,結布無難捧之慮,而分明是加賦也。在魯曰,李宗城上書,有識見矣。羽良曰,寧失小民之心,不可失士大夫之心之語,此不善用矣。在魯曰,旣減一疋,而他無充當之道,必以餘丁收布以充,可也。顯命曰,餘丁布,卽先朝名臣所定,臣等旣不及於古人,古人所定之法,豈不可行?若魯曰,旣欲減役,又收餘丁布而充代,則名色不正,決不可矣。上曰,領府事從兄弟所見,大異矣,予以左相爲是矣。若以魚鹽爲主,則海民必有逃走之弊,而亦恐有疊徵矣。景夏曰,歸之度支,斷無疊徵之患矣。羽良曰,喙喙爭鳴,俱無定算,姑俟從容入侍,講究處之好矣。顯命曰,聖上如此極炎,終日臨門,而臣等未能奉承德意,臣請被罪。上曰,卿言過矣。尹光纘請許內需司爲民之事,予何慳惜,而亦有難處者矣。羽良曰,臺臣所請,身爲大臣,亦當請施,而若無此一司,則所屬無歸處無所食,必有更穿他穴之慮,此爲可悶矣。上曰,將來若至加俸,則國必亡矣。予寧受民怨,不欲使子孫,有加賦之名也。不擧戶結,講以他道,而其不足者,雖減御供而充之,予不持難矣。不能專減,而爲大同之政,予心不快矣。顯命曰,決不如是矣。羽良曰,德及四海之外,則豈不好矣,而堯·舜亦未能如是矣。上曰,昨見節目,便是括戶也。尙魯曰,行戶錢則不可不括戶,若行結錢則不可不量田。此則當使各道臣擧行,而臣等智慮淺短,不能如古人,於戶於結,旣無平日料度,前頭利害,不能瞭然。故不敢質言仰對,其外若有他道,則豈不爲好,而直宿講究,已過三月而未得長算,過此雖費數箇月,豈有別般可思之策乎?魚鹽之外,着手無處,第先試之,以觀其所出,而事若可諧,則豈不萬幸乎?景夏曰,金尙魯之言是矣。李鼎輔曰,若行戶錢,而至於生弊,則不啻良役之弊,詳審爲之可也。翬良曰,此法若行,名色旣正,則錢之多少,非所可論。晩曰,臣等自初講確,只是戶錢而已,他無商度。自今以後,更爲區畫,則豈無變通之道乎?上曰,予非好名,而儒生以加賦爲言,不無動心矣。景夏曰,聖上以只減一疋爲嫌,然德意藹然,而雖減半疋,其數至於十餘萬疋矣。若魯曰,小臣性品,本自麤疏,言辭亦不嫵媚。與領相相爭餘丁事之際,不無矛盾,而領相至於請免,不勝悚恧,臣請先被譴何。上曰,左相過矣。顯命曰,減疋傳旨降下,則臣等當某條奉行,而至有減御膳之敎,雖以百官頒祿充之,期於成緖矣。上曰,〈謂〉元景夏曰,不犯戶結,當有變通之道,卿其往參備堂,同議,可也。景夏曰,聖上不行戶·結而使之變通,則臣當往參矣。本以戶·結,爲不便,故不欲下手,而豈有避事之心乎?鳳漢曰,諸堂三月講究者,只戶錢而已,今當更思他道。上曰,限五日講確更陳。鳳漢曰,聖意至誠惻怛,臣等豈敢不竭心講磨乎?上曰,初八日,大臣·備堂入侍以陳。益三曰,備堂推考申飭之後,又復退出,久不入侍,事甚未安。卽今不入侍備堂,竝從重推考,何如?上曰,依爲之。出擧條備局堂上出去之人推考事。榻前下敎雲逵曰,玉堂新錄,今當爲之,而副學連爲撕捱,各別申飭,何如?上曰,其所撕捱者何事?雲逵曰,以不當之事爲嫌,而至於上書矣。上曰,承旨知之乎?益三曰,其書以爲,頃年堂錄時參圈,而伊後有人言,故曾與同僚李德重言曰,吾輩不可更當圈事,德重亦曰然矣。今則德重已死,不可負已死之友,以此撕捱矣。上曰,其所撕捱,極不當矣。已死之李德重,何可引以爲言乎?傳曰,新錄命定後,尙不擧行,已涉寒心。今聞因副學之撕捱而然云,而其所撕捱,亦無意義。副學趙明履,從重推考,其令卽爲擧行。上遂還內。日已曛黑矣。諸臣退出。
庚午七月初三日戌時,上御涵仁亭。承旨入侍時,左承旨南泰溫,注書崔台衡,假注書金瑞應,記事官趙台命·金道元,以次入侍。上曰,俄觀民情,戶錢之議,民心騷然矣。儒生曰,加賦坊民云鼓吻,以此推之,可知其民情,而減疋之政,旣播民聽,雖以御供充之,決不欺民矣。泰溫曰,民間聞減疋之議,莫不鼓舞矣。繼有戶錢之論,故民心洶懼云。雖某條塡補,一疋則不可蠲減,以定民心矣。上曰,所達是矣。傳曰,噫,靜攝中,兩次臨門,其雖誠淺,意實爲民。初意其欲除良民之苦,行大同之議,而因其掣肘,至於減疋。噫,體昔年之聖意,欲濟良民,而此又中止,是欺元元也。豈徒欺元元,寔欺我心,蒼顔暮年,豈忍爲此?他日何顔,其將歸拜?臨門之時,涕諭大臣·諸臣,其令定日入侍。右參贊元景夏,使之同爲輪直講確,依下敎初八日入侍,而噫,今者此擧,國之重事,當初下敎諸臣外,竝皆袖手傍觀,其涉寒心。今番一例逐日仕進講確,而初五日次對,特命停止,令備局,逐日本司坐起,專意講確。自御供,京外不緊浮費,可補民役者,同爲消詳,以副暮年爲民之意。仍下敎曰,戶錢決難爲,而良役不可不減。此云減疋,而不言減幾疋者,未知前頭事故也。泰溫曰,聖敎至矣。必有實惠,使民不至於缺望宜矣。遂退出。
上在昌德宮。常參·經筵,以代理停。
大王大妃殿·中宮殿·賢嬪宮,藥房口傳問安。答曰,知道。
藥房提調臣申晩,副提調臣李益炡啓曰,伏未審夜來,聖體調攝若何?昨日當暑臨門,至暮乃罷,眩氣諸節,不瑕有添損之候乎?今日雖非日次,臣等率諸御醫入診,詳察聖候爲宜。大王大妃殿氣候何如?王世子氣候一向差愈乎?臣等不勝區區伏慮之至,敢來問安,竝此仰稟。傳曰,知道。慈殿氣候差勝後一樣,予則一樣,世子氣候一樣。待下敎入侍,宜矣。
李益炡達曰,明日常參,取稟。令曰,停。
李達曰,大司憲權爀,執義申暻,掌令安克孝,持平李基祚·李萬恢在外,掌令鄭光震牌不進。今日以監察茶時之意,敢達。令曰,知道。
李益炡達曰,右承旨成範錫,左副承旨洪益三,右副承旨李應協,今日俱不爲仕進,竝牌招,何如?令曰,依。
李又達曰,正言沈鏽,引避退待,已至經宿,事甚未安。憲府監察茶時,亦涉未安。除在外受由外,不爲行公人員,竝卽牌招,何如?令曰,依。
傳于李曰,備局堂上方在本司者,竝入侍。大臣來則入侍,罷去則置之。
李啓曰,左議政金若魯,右議政鄭羽良,率備局諸宰,依下敎來待矣,敢啓。傳曰,引見。
以弘文館言達曰,新除授修撰鄭宲,時在忠淸道忠州地,副修撰尹尙任,時在京畿安城地。經筵入番事緊,請竝斯速乘馹上來事,下諭。令曰,依達。
以大司諫嚴瑀,司諫尹光纘,掌令鄭光震牌不進,令于李曰,推考徽旨捧入。
又達曰,上番兼春秋趙台命,身病猝重,勢難察任。今姑減下,何如?令曰,依。
又啓曰,上番兼春秋趙台命減下達辭,依下矣。其代令該曹,卽爲口傳差出,何如?傳曰,允。
吏曹口傳政事,以鄭宅臣爲兼春秋。
又以右捕廳言啓曰,近畿竊發之患,極其熾盛云。故去六月初四日,草記蒙準後,發送軍校,賊人四名捉來,一邊推覈,未捕同黨,一邊窺捕出送矣。出使軍官所報內以爲,自仁川地,追蹤賊黨,到安山境,聞賊人前向廣州下道云,轉尋于本州月谷面近處,執捉賊黨之際,所率軍士二名內,一名爲賊人被刺卽死,一名亦爲賊人亂刺,方在死生未分中云,故捕卒之爲賊刃被死,萬萬驚駭,軍官·軍士更爲發送之意,草記蒙準後,多定軍校,廣加詗察,期於必捕之意,嚴明申飭矣。出使軍官林聖輝,戕殺捕卒賊人裵貴才贓物,搜得於安山斗音夜味居姜推先處後,所推物件,逢授於安山郡刑房色吏金聲律處,而元賊似不無更來接主人家之慮,汝等不離直守,期於掩捕之意,嚴明申飭,仍向他路跟尋之際,聲律因軍官林聖輝之指揮,率本郡使令申老味·河千卜等,賊人裵貴才掩捕以納。故推問其戕殺捕卒節次,則招內以爲,聞同黨之被捕於捕廳,不無被捉之慮,與同黨京居人名不知朴哥,昌陵居權虎奉,欲避窺伺,去月二十七日,隱在於廣州下道月谷面兩班家農幕,則農幕之人,耘耔次,盡爲出野矣。本廳捕卒,探知隱伏農幕之事,一捕卒自其家大門入來,一捕卒自其家中門入來,故方欲越墻之際,捕卒執捉次,拔劍當前,故敢生抵當之計,亦爲拔劍,直刺捕卒,則捕卒以刀刺右脚之際,又刺捕卒則仍卽致斃,故同黨昌陵居柳哥,京居名不知朴哥,自其家內出來,則自中門入來捕卒窺牕見之,朴哥以刀刺其面部,則捕卒顚仆於外庭,故與同黨等,仍爲逃躱,各自圖生,而赤身逃躱,賊狀顯然,難免就捕,不覺設機掩捕。前日所置衣服推尋次,進去于安山斗音夜味接主人名不知姜哥家之時,果爲就捕之意,不下一杖,箇箇自服矣。未捕同黨,嚴飭軍官,期於必捕,而裵貴才段,戕殺捕卒情節,平問之下,旣已自服,則別無更問之端,移送秋曹,依律處斷。指揮軍官出身林聖輝,捕捉人安山色吏金聲律,使令申老味·河千卜等,如此獷悍劇賊,不多日內,掩捕以納,誠爲可嘉。令該曹依例論賞,以爲激勸之地,何如?傳曰,允。
開城留守李宗城書曰,伏以臣於日昨,伏承故都居留之命,衷情隕越,感祝冞切。念臣癃癈之狀,因天鑑之所俯燭,而猶且辱紆恩命,竊意其官閑而無夙夜奔走之勞,祿厚而有藥餌治病之道,天地之德,愍憐而欲生,父母之慈,殘疾而有養,雖使臣自謀,無以加此。臣於是,固當卽日趨承之不暇,而輒煩文字,籲哀而祈免者,特以半體不遂,無以自力於從遝故耳。夫朝廷之上,嚴敬爲禮,過位而躩如也,沒階而翼如也。不但朝儀之固如此,抑亦臣分之所當然。今臣之蠢動於戶庭之間也,左策杖而右扶人,纔過數武,喘喘而止矣。將此容狀,可以出入於禁闥之內耶?威儀盡喪,分義全虧,猶屬臣一身事,而漢法至寬,輒引去不如儀者,柱後惠文,豈復容臣之放倒哉?且念陳力就列,不能者止,先民之明訓也。臣年迫六十,衰朽忒甚,齒髮凋零,形骸廢殘,而蹩躠於班聯之間,顚倒於榮祿之下,則喪廉冒恥,將何以廁數於薦紳之列也?蹲鳳之譏,尙云知愧,相鼠之刺,吁亦可畏。臣於前秋大朝之入侍,將此二義,昧死而陳之,其非飾外虛讓,可已不已。伏惟睿明,亦臨照之矣。雖然,斯亦不足言也。日前臣之所條列而累陳者,實出爲宗國眷眷之血忱,而語之至者,旣不能載之書,形諸言者,又無以盡其意。若使臣隨諸臣之後,一望淸光於咫尺之地,仍得以熟數之於前,則夫以察邇格中之聖心,或者俯採其一得之愚,庶幾有萬一之望,而自恨其致身之無計,況此一官之去就,又何暇論耶?詩云,人知其一,莫知其他,戰戰兢兢,如臨深淵,如履薄氷,此少旻之卒章也。臣每讀朱子所以傳之者,其言明切,有若爲今日準備,三復永嘆,感激流涕,欲聞之於廟堂之臣者也。伏乞邸下,更以臣此章,仰溷於大朝,留神於穆淸之中,軫慮於事爲之外,則民志之凝定,國勢之鞏固,卽在於一轉移之間耳。臣憂迫之極,又言及此,比如疾痛之人,不自知其聲之發也。惟願亟就妄言之誅,以爲瀆擾者之戒,仍降處分,遞臣新授職名,以安賤分,公私不勝萬幸。臣無任激切祈懇之至。答曰,覽書具悉。卿勿過辭,其卽赴任。
菁陽君柳儼書曰,伏以臣不善擧職,罪至譴罷,慙惶之極,無以自措。夫籍之法,至爲嚴重矣。苟於是,有盈縮增減之弊,任是責者,罪奚止於譴罷而已哉?況許多郞僚,皆受堂上指揮,而畢竟同歸於罪科,爲先二字,尤爲嚴重,則臣之不安,又不翅加矣。惟以罪重律輕,無面對人,跡危情苦,杜門自訟。不意收敍之命,忽下於臨門詢訪之日,俾開其進身登陛之路,豈不欲顚倒趨參於諸臣之後,而當初所被罪名,終不可以寅緣倖會,冒沒轉動,今而後,臣又犯慢蹇之誅矣。嗚呼,我大朝此日此擧,節節憂民之意,溢於絲綸之間。臣亦一舊物也,豈無激昻欣喜之心,而前愆未訟,應律難逭,咫尺天門,無由就列。惟願邸下,先正臣卽今昧恩慢命之罪,仍治臣當日誤籍溺職之失,千萬幸甚。臣無任屛營祈懇之至。答曰,覽書具悉。卿其勿辭焉。
江原監司沈星鎭書曰,伏以臣待罪藩任,歲已周矣。才識素蔑,無以堪承,衰病轉甚,亦且難自强,公私俱妨,憂悶罔措。頃上辭本,冀蒙恩遞,而及承批旨,不惟不賜矜許,至以調理察任爲敎,臣誠惶蹙抑塞,大失所圖。噫,今之方伯,卽古之刺史,昔人之所稱榮者,而又況公務之酬應,比他藩稍閑,則於一身已極踰分,在私計亦足差便,臣豈爲厭苦必遞之圖哉?誠以疾痛之呼,有不能自已故也。臣之本來病狀,已悉於前書,今不必更煩,而蓋其風疾之症,爲一生痼疾,已自春初,有復發之漸,而道內之饑饉癘疫,驚心慘目,巡審賑救之政,有不忍少緩。遂乃力疾發巡,浹月驅馳,冒炎撼賴之餘,所傷非細。諸般症形,一倍添劇,僵臥客館,作一籧篨,而臣又命途奇窮,年將六十,未有一子,又無强近親屬,藥餌之節,救視之方,無人看檢,臣之情事,其亦慼矣。今則麥農不至失稔,賑事又已了當。若不及此時,舁還京裏,隨便調治,則必有死生之慮。玆敢不避煩瀆,復陳危懇,伏乞离明,俯加矜憐,亟賜鐫遞,俾使殘喘,得以少延,則不勝大幸。臣無任屛營祈懇之至。答曰,覽書具悉。卿其勿辭,調理察任。
海春君栐書曰,伏以臣本以譾劣,猥忝屬籍,謬被聖眷,位齒正卿,揆以涯分,已極萬萬惶越。惟以奔走職事,圖報聖恩之萬一,乃於千萬夢寐之外,忽伏承特旨陞擢之命,繼以畀之以專對之責,臣聞命驚愧,撫躬罔措。夫一品崇秩,何等位地,雖以聖上眷注之隆,不可人人而輕加。況且萬里銜命,周旋使事,決非如臣庸陋,所可承當者也。雖欲妄恃寵靈,恬然冒出,其於玷公器,而辱王命何哉?反復思惟,萬無承膺之勢。玆敢略具短章,仰籲於离明之下,伏乞睿慈,俯諒人器不稱之狀,先收臣新授資級,仍遞臣使价之任,以重國事,以安私分,千萬幸甚。臣無任屛營祈懇之至。答曰,覽書具悉。陞資,聖意攸在,卿勿過辭焉。
庚午七月初四日申時,上御歡慶殿。大臣·備局堂上引見入侍時,同副承旨李,假注書金瑞應,記事官趙台命,記注官金弘澤,左議政金若魯,右議政鄭羽良,右參贊元景夏,行司直具聖任,禮曹判書申晩,吏曹參判金尙星,行副司直趙榮國,以次入侍。若魯·羽良·晩進伏曰,昨日極熱,終日臨門,聖體若何?上曰,一樣矣。羽良曰,昨伏見引飮頗頻,夜來更若何?上曰,入來後搔癢特甚,承·史亦見之,而朝來似減矣。晩曰,昨於還宮後,又有承旨入侍之命,臣等在外,不勝其憂悶矣。若魯曰,大王大妃殿氣候何如?上曰,差勝後一樣矣。若魯曰,伏見東宮侍坐,感氣已得快差乎?上曰,已差矣。吏判·御將,何不入來?晩曰,洪鳳漢漕船摘奸事,出往江陵矣。若魯曰,吏判在外陳章云矣。上曰,何事陳章乎?若魯曰,向日領相所謂重臣,卽吏判云矣。上曰,當初此事,予以爲不可矣。以文字相似,指稱某某,非忠厚之風矣。羽良曰,如此之事,終必發露矣。若魯曰,聖敎至矣。上曰,己所不欲,勿施於人。予則平日務以順便爲主,曾見一中官,墮袖中小紙,而收而置之,尙不開見矣。仍下敎曰,今日引見卿等,必使元良侍坐者,欲使與聞民事也。大殿·中宮殿·世子宮膳米幾何?晩曰,未詳矣。上命史官出去,詳知以入。台命,承命出往。上曰,減疋之政,不可不行。予雖脫衣而坐,民不可欺矣。使元景夏必參備堂者有意,而元景夏之往參,亦有意矣。卿等亦見述編矣。予當辛壬而尙今耐過,卿等猶未盡知矣。今若專減二疋,而均行戶布,則雖有浮言,予豈動心?今則不然,只減一疋,而收之於戶,心甚不快,而收戶之數,不能當減疋之代。予與卿等,皆是左奕,豈知如此其不足耶?昨日立于南庭者,渠安能的知利害乎?皆動於浮議而然矣,予悔其不責矣。金孝大予之至親,予之召問,非以渠有知也,過其隨波耳。李世熙曰,魯宣公稅畝,孔子書之春秋。李鳳齡曰,殿下此擧,臣爲痛心,聞此不能無動心。世熙卽時熙之弟也。時熙·許錘,嗾觀厚者也。豈以其兄之惡,而廢其弟乎?初欲除職,末抄所陳,不如其初,故置之矣。爲戶錢而不足,故只減一疋,減一疋而難充,故又爲戶錢。此則非僧非俗,半上落下矣。若爲大同之政,則雖百景夏萬宗城,予豈動乎?宗城疏中,爲黑笠之說,而予亦謂,戶大家貧之兩班,最爲難捧,而必有隣徵洞徵之弊矣。予先減御膳,則方伯·閫帥,豈敢不爲國捐俸乎?羽良曰,常行之事,豈至減膳乎?聖敎至此,臣若割肌膚而補萬一,則豈敢自惜?凡事誠則通,通則智。臣等當思竭誠變通之道,而先除臣等祿俸矣。景夏曰,至有減膳之敎,此皆臣等之罪也。爲良役減御膳,事體如何,而大臣減祿之說,亦不量末矣。若魯曰,臣昨伏聞減供之敎,不勝感泣。聖心如此,而不能奉承,臣等之罪也。減一疋而斂戶錢,宜聖心之不快,而臣亦以爲,分舊弊而生新弊也。若得五萬餘石米,則能充減疋之代,而不能變通,誠爲可矜矣。減供之敎,絲綸則至矣,而體段則未安,臣不敢奉承矣。上曰,昨日臺臣以予爲私財,而予實無私財濫用之道矣。若魯曰,外間之臣,安知內間用度,而臣在玉堂時,殿下夜召臣讀書,欲爲饋酒,而至漏罷不能備,仍下敎曰,旣不能寢,又不能食。臣自此以後,知殿下內用之艱矣。上曰,諸臣勸予以節用,而至於軍需應下之物,何以節用乎?景夏曰,自昨夕照檢文書,而得一變通之道,心甚多幸矣。上曰,卿入備堂,必得變通之道矣,第言之。景夏曰,忠臣長子爲忠贊,而屬於兵曹,次子爲忠翊,而屬於勳府。勳府所收之布,至於五十餘同,勳府則戊申以後,籍物亦多,除此以補軍需,似好矣。上笑曰,卿以得忠翊爲幸,而予則以得卿爲幸矣。領相何不入來?若魯曰,方欲登對,意外聞其慘喪訃,而出去矣。上曰,慘喪誰也?羽良曰,趙載淵之子,今春爲進士者,相繼夭歿矣。上曰,殘忍殘忍。唱榜時,予召見之,則爲人俊邁,而諭之以乃祖之心,事我矣。載淵亦期遠到,父子俱歿,殘忍殘忍。尙星曰,減一疋之代,不犯戶·結,而他無變通之道。若鑄當十錢,五萬餘兩,則足當小錢,五十萬餘兩。各衙門銅錫,設爐鑄之,新舊通行,子母竝用,則不犯戶·結,而庶可爲矣。上曰,鑄錢則難及於今年,而不論戶·結,則予心快矣。景夏曰,不論戶·結,故臣昨膺備堂參議之命。旣以戶·結之弊,二次上書,而反爲其事,則是欺心也。至於鑄錢利害,臣不敢質言,而度支無儲,兵戶曹·宣惠廳,雖爲若干錢布米,而年事難必。若値凶荒,至於蠲稅賑飢,國用匱竭,則何以爲之耶?榮國曰,人情便於熟手,肅廟朝鑄錢之初,民不便之,數年之後始行。且大錢利用之道,似不及小錢。今若順行無礙,則豈非萬世之利乎?上曰,予意亦然。有一兒厭藥不飮,誘以給錢則飮之,蓋其熟眼故也。若魯曰,官家斂散之際,竝用大小,則自然流行矣。曰,若鑄大錢,則竝用易行,而今之錢荒,由於積儲。大錢若行,則大錢必壅,而小錢自可流出矣。臣亦屢典州邑,而不能奉承聖意,致使百弊俱生,生民難支,貽憂於殿下一身,此皆臣等之罪也。卽今良丁非不無矣,而富者皆免,貧者偏困,故弊至於此。今之黑笠,眞假相混,爲守令者,先爲使彼無怨之心,而不得持法。若使守令,持身正而奉法嚴,則豈有此弊乎?上曰,此言是矣。元良聞此,必以黑笠爲可憎矣。雖然,一切繩之,則必至怨國矣。仍下敎曰,罷戶錢減一疋之意,不可不使民知之。景夏曰,臣自鄕來,民誠洶懼,特下絲綸,以鎭其心宜矣。臣以魚鹽爲難必多得云者,非端的之見,小得云者,亦非端的之見,不入元數,而量之可也。且三手糧,壬辰亂後,國家借於三南,而海西別需米,則毛文龍在椵島時,所接支者也。關西詳定米,則惠廳主管,用於勅需,用於貢物。臣意則別需米,今無用處,以此充補戶曹,而詳定米用於給代似宜。但臣等不及古人,至於軍制,終難變通矣。晩曰,臣考見産室廳前例,則前期一月排設,嬪宮産室廳,今當排〈設〉,故敢達。上曰,欲下敎矣,其已擇日乎?晩曰,今月十二日最吉云,使觀象監,以此日推擇以入,何如?上曰,依爲之。仍下敎曰,元良國之本,若得元孫,則喜何可量?顧謂東宮曰,昨已下敎,而今又侍坐者,有意焉耳。元孫雖重,有民然後,可以爲君。書不云乎?作之君作之師,此爲民而言。民爲國本,爲君師者,如或侵擾而不愛,則國必亡矣。可畏者非民乎?汝讀孟子,所謂獨夫者,不愛民而然耳,諸臣似不能盡達其意矣。夏後有殷,殷後有周,桀·紂之爲桀·紂,專由於失民心,湯·武之爲湯·武,惟在於得民心。天非有私於湯·武,而故絶於桀·紂也。雖有元孫衆子,不愛民則難以扶國,而民將嗷嗷矣。予之爲民至此者,必欲不欺心,而鎭民心,以遺汝也。汝生於便安,長於便安,予不鎭之,則汝難鎭之矣。予則焦心如此,將來便安,汝則受之。因誦民惟邦本,本固邦寧之句。羽良曰,臣有區區所懷,敢此達於東宮邸下矣。魚鹽,自古帝王未聞有爲民出給者,而今我聖上,深軫爲民之念,特命出給。至如御膳米莫重之物,亦有減省之下敎,爲民之德至矣。大朝以重百姓之意,諄諄勉戒,願邸下仰體聖意,行一事而必思斯民悅乎怨乎,常存如傷之睿念,少勿弛焉。百姓至愚而神,凡干所需,皆出於民,而禍敗亦由於民。書曰,天視自我民視,天聽自我民聽。唯彼蒼蒼之天,豈有視聽,而必因百姓之怨苦,而降其災異,此所以自我民視聽也。東宮默無下答。上曰,大臣之言答之。東宮曰,其言是矣,當體念。上曰,大臣所達,是矣。天命之去就,由於民心之向背,如所謂長星勸汝一盃酒者,如是而不亡者,未之有也。汝已讀此矣,一身敗亡,雖不足惜,而祖宗投艱之業,由一身而墜絶,則豈不懍然乎?如燎毛如升天,豈非可戒者乎?鶴鳴九皐,聲聞于天,有其實,然後可以孚感天心矣。蒼蒼之天,惟視民心之如何,民心已去,則爲獨夫矣。予常時,雖於中軍僮僕輩,任事而至於流汗,則有如何之心矣。若曰彼旣在下,强其所厭,則非仁人之心矣。羽良曰,此聖學恕字工夫也。上曰,汝之勞心,不如予矣。汝量之乎?汝雖安坐而使之,服役者之心,當如何乎?吾腹飽而廢僮飯者,誠的語也。予以承統之君,於良役,至今不爲變通者,不欲下手于此矣。予若不變通,則汝難變通矣。苟利於民,予雖脫身所着,無所惜矣,豈至於脫袞衣乎?欲減御膳米,以補軍需,而諸臣固爭,今姑置之。前頭若又不足,則當割以與之矣。予若減膳,諸臣何所惜乎?且此是剋減之政,節用然後可支。景夏曰,雖節用亦難支矣。若魯曰,良·布竝爲減半,則經費·軍需支計之道,誠難矣。必須各別節用惜費,庶幾可矣。上曰,今之奢侈,最爲痼弊,旣無太奢者,又無太儉者,此均於奢也,恐汝濫於侈矣。苟不能一心兢惕,則自然不知其入於奢矣。十分減省之後,若或濫用,則國難支矣,必務節儉,每戒入奢。汝雖節儉,不至於草衣草食矣。汝或過於侈,則無面見予矣。內需司欲許臺臣之請,而事多難處。且賢嬪百歲後,將以彰義爲其本宮,汝預知之,可也。臺臣謂予有私財,儒生勸予以節用,誠可慨然,予豈有私財,而至於軍需,何以節用乎?仍命承旨,書産室廳擧行傳敎曰,欲爲下敎,而民事方張,故不果。有司之臣,旣請産室廳排設,日字擇日以入。仍顧謂東宮曰,汝視此,予之視民,不下於汝矣。又諭曰,民皆曰國有元良,將來若不愛民,則民將曰,昔之元良,今如是矣云爾,則寧不愧乎?仍命臣瑞應曰,此下敎,善記以置。命入産室廳謄錄。台命承命出往,持冊子以入。上覽丁亥謄錄曰,此何時也?昭顯時,始得元孫,而此則郡主也。提調則趙綗·金光煜矣。景夏曰,孝廟在東宮時矣。上又覽戊戌謄錄曰,此何時也?都提調則元景夏之父,副提調則許積也。景夏曰,此孝廟朝也。上曰,貴矣。似是顯廟在東宮,而海昌尉公主誕生時也。又覽辛未謄錄曰,此是先朝乎?晩曰,似是去去辛未也。仍命十二日擇日以入,而令各司,依例擧行。諸臣以次退出之際,曰,臣有所懷,敢此仰達矣。臺廳閉已久矣。臣之入政院,七十餘日,而其間只見李師祚一番入來,謄傳古紙而已。祖宗朝設置耳目之意,豈如是哉?玉堂亦入直,而不得進見,群情抑鬱矣。上曰,予廢經筵,故如是,宜其抑鬱。命東宮曰,汝何不時時招見乎?曰,自古治平之世,必有儒賢輔任之益,至於我朝亦然,而以殿下求治之誠,朝無山林一人。頃年故判書朴弼周,幸得幡然,而不過數日,狼狽而還。其後更未有聞,此爲大欠典。今東宮睿學日就,若致如此之人,則必有大裨益矣。上曰,承宣所達是矣。林下之士,未能招致者,此予誠淺而然矣。承宣之意貴矣。仍顧東宮曰,此則汝之責也。曰,向者臺臣傳敎,臣皆書之,故敢達。徐命彬以參判,直通兵判之望,則備堂參議之任,豈曰不可乎?如此之啓,一世公議,皆以爲可法。且以趙觀彬事言之,其時臣聞於太僕正尹志泰,則觀彬病急,入太僕寺,終日治療云,而乃以徑還其家劾之,此豈一時官師相規之意也?觀彬一心,只在爲國,而死而已。上曰,其父忠厚長者,其爲國苦心,予已熟知,而趙觀彬今番事,分數過矣,而臺言不無挾雜矣。予於其時,下敎元良曰,如此之書,何其聽從也云矣。曰,三忠祠致祭之文親製,在於三月望間,而其時承旨皆遞去,傳敎與草冊,則注書持歸私次,新入承旨,無所考據,至有御稟下敎之境矣。自今以後,假官之遞改者,雖自外修正,而實官則必於待漏廳及院中修正,毋敢持歸私次之意,嚴飭,何如?上曰,依爲之。出擧條遂退出。
上在昌德宮。常參·經筵,以代理停。
李達曰,明日常參,取稟。令曰,停。
洪益三達曰,備邊司郞廳來言,今日賓廳日次,而因傳敎,停止之意,敢達。令曰,知道。
李應協達曰,大司憲柳爀,執義申暻,掌令安克孝,持平李師祚在外,掌令鄭光震,持平李萬恢牌不進。今日以監察茶時之意,敢達。令曰,知道。
益三又達曰,正言沈鏽,引避退待,尙未處置,憲府監察茶時,諫院闕達,俱至多日,事甚未安。兩司除在外·服制受由外,大司諫嚴瑀,正言尹東星,掌令鄭光震,持平李萬恢,竝卽牌招,何如?令曰,依。
以大司諫嚴瑀,正言尹東星,掌令鄭光震,持平李萬恢牌不進,令于洪益三曰,推考徽旨捧入。
傳于洪益三曰,在院承旨外,承旨竝牌招入直。
傳于洪益三曰,兩儒臣雖踏下,以禁推捧入。今日罷職人員,以徽旨捧入。
傳于洪益三曰,元景夏·趙榮國·金尙星·趙明履,同爲入侍。儒臣持冊子,來待于集英門。
以弘文館言達曰,本館下番闕直,事甚未安,而副修撰黃柙,旣已呈辭受由,他無推移之員。副應敎趙雲逵,校理金善行,副校理徐志修,卽爲牌招,以爲推移,姑降入直之地,何如?令曰,依。
以內醫院言啓曰,産室廳排設日字,擇日以入事,命下矣。卽令日官推擇,則今月十二日爲吉云。以此日擧行之意,敢啓。傳曰,知道。
益三達曰,各司郞廳,聽傳敎時,躬詣啓板之前,出入曲拜,書塡職姓名,蓋緣事體至重,而近來各司官員,怠慢成習,厭其出入,或不親自書塡,或至院門,自外徑歸,其不念所重之攸在者,誠極未安。臣等常加申飭,而卽者吏曹佐郞南雲老,來坐堂后,使事變〈假〉注書任瑎,持去聽傳敎軸,私自書塡,南雲老怠慢之習,任瑎壞例之失,不可無警。竝從重推考,何如?令曰,依。
判義禁金聖應書曰,伏以臣與戶曹判書朴文秀,爲舍從男妹間也。文秀對吏,法不當議讞。敢陳短章,仰瀆睿聽,伏乞离明,亟遞臣職,俾便公私,不勝萬幸。臣無任屛營祈懇之至。答曰,覽書具悉。議處令次堂爲之,卿其勿辭察任。
吏曹判書金尙魯書曰,伏以臣於首揆筵奏宰臣事,有萬萬慙忸者,其所謂重臣,卽指臣也。蓋其時,臣與大僚,同坐於帳殿,依幕酬酢之際,偶以聞於宰臣者及之,過數年之後,忽生葛藤,至發筵席,誠非臣夢寐所到。臣雖無似,顧其職則卿宰,以語言相質辨,已是薦紳間羞恥事,況事關至親者乎?臣固庸下無可取,平生戒在樞機,未嘗上下人齒吻,而行〈年〉五十,遭此不幸。以言之有無,謄諸章奏,滄浪之取,愧悔何及?大朝臨門,盛擧也。揆以分義道理,雖不得不進參,而以處義則郞當,以情蹤則兢蹙。昨於諸臣入侍,更不敢隨其後。臣不勝惶恐死罪,伏乞离明,將臣本兼諸任,亟賜鐫削,俾得以杜門自靖幸甚。臣無任伏地隕越之至。答曰,覽書具悉。此何若此?卿其勿辭,從速行公。
庚午七月初五日酉時,上御時敏堂。備局堂上右參贊元景夏,行副司直趙榮國,吏曹參判金尙星,副提學趙明履,儒臣持冊子,同爲引見入侍時,左副承旨洪益三,假注書金瑞應,記事官鄭宅臣,記注官金弘澤,右參贊元景夏,司直趙榮國,吏曹參判金尙星,校理金文行,以次入伏。上曰,副學入來耶?益三曰,副學在家,故未及入來矣。上曰,史官出往率來。臣瑞應,承命出往,引副學以入。文行方讀朱子語類,見副學入來避席。上曰,何以避席乎?文行曰,長官入來,則長官當讀,故避席矣。上曰,然矣。命副學讀之。明履曰,下番旣始讀,替讀如何?上曰,是何嫌乎?明履遂繼讀。上曰,臨門日,儒臣濟濟,今日則只金文行一人乎?益三曰,行公玉堂,非牌招則不爲入來,事甚未安矣。上曰,何以捧入省記耶?尙星曰,玉堂下番重矣,而行公不入直,省記懸空以入,極爲未安。政院之捧入亦非矣,從重推考,何如?上曰,何承旨捧入省記乎?益三曰,下承旨捧入,而臣亦在院,有何間乎?上曰,同副承旨捧之矣。傳曰,頃者臨門時,儒臣濟濟,今日有持冊子入侍之命,則只一人入侍,故訝問。任受由出去之後,他儒臣不爲替直,故本館請以令招云。今日紀綱,雖曰解弛,此等紀綱,曾所無聞,事之寒心,莫此爲甚。入侍外諸儒臣,禁推若此,而職在喉院,不能申飭,省記懸闕捧入,當該承旨,從重推考。明履達主敬執義文義曰,主敬持本心也,執義行善事也,而行事處敬亦在矣。上曰,張思叔,尹和靖弟子乎?明履曰,程子晩年弟子也。明履曰,老·佛之道各異,老則穩便吝嗇,佛則寂滅無爲。以楊·墨言則楊似老,而墨似佛矣。文行曰,老甚刻迫,故其流爲刑名矣。明履曰,孔子時,性善之理常明,故孔子不言,至孟子時,或以爲性不善,故始道性善。孔子只言仁,孟子善言義,前則不言而明,後則不言則不明故也。上命景夏等曰,諸臣進來。予非欲速也,有下敎事,故召卿等三人。今日比昨日如何?景夏曰,法制變通,先輩數年揣商,猶有疏漏之歎。況今倉卒商量,豈無疏漏之患乎?聖意藹然,必欲減一疋。臣雖愚迷,豈不欲仰體,而外方事,猝然存罷,似有弊矣。軍門變通,最重大矣。上曰,守禦八色,何時所設乎?景夏曰,尹淳爲守禦時,爲七色,趙觀彬爲守禦時,又增爲八色矣。上曰,柳綽牙兵三百加出云者,卽此也。欲爲標下保,故似加設矣。傳曰,軍制重矣,自有定制。標下有七色之名,意有存焉,而守禦廳標下八色之名,莫重軍制,不稟增加,事雖往,不可無飭,其時守禦使罷職。益三曰,卽今大臣,多經守禦使。臣常以大臣之現告罷職爲未安,必須詳知其誰某,然後使之現告,似好矣。上曰,俄不聞重臣言乎?大臣則似不入現告中矣。益三曰,雖一卒之增加,便是軍制變通,則寧有不爲稟裁之理乎?雖重臣必詳知事狀,然後有所處分,未爲晩也。上曰,初無所稟矣。尙星曰,初以戶錢議之,故有所依據,今則不犯戶結,而求之空中,豈不難乎?聖上必欲減一疋,旣許魚鹽,而魚鹽亦難期必。若鑄大錢,十餘萬兩,則其利十倍於小錢,大臣之意,皆欲鑄大錢矣。景夏曰,聖上昨有減御供之敎,而臣方待罪惠廳,當自惠廳量減宜矣。大同木及田稅條,細作木貢物應下外,一年所餘,爲百餘同。昨日所達別需米及月課甲冑米,推移塡補,何如?上曰,以此充之,則無不足耶?景夏曰,此亦軍物,亦甚重難,而其餘不足之數,使外方充米充錢,而猶爲不足矣。上曰,給代數幾何?景夏曰,三十萬兩矣。上曰,鑄錢則一年所鑄,將至百年利用乎?尙星曰,六道爲先磨鍊,而又收魚鹽,而鑄大錢,五六萬兩,則足當小錢,五六十萬兩,庶可爲矣。上曰,戶曹銅錫,可鑄幾兩?尙星曰,可鑄小錢,三十萬兩矣。榮國曰,尙星之欲鑄當十錢者,必欲減一疋,而出於不得已也。上曰,若只減今年一疋,則大錢誠好矣,而必欲爲永久常法,何以年年鑄錢乎?尙星曰,不擧戶結,專事損上,而他無着手處,故然矣。永久之法,實無根基之可恃矣。上曰,李世熙云,內輕外重云,而予欲減御供充之,監司豈無所減乎?景夏曰,朝家爲一疋之政,則監司所捧,亦豈無減乎?今雖謂雄藩,而明年則不爲雄藩矣。上曰,嶺伯所用幾何?尙星曰,用耗三萬餘石之多,有劃給處,所餘爲萬餘石,而錢則只五稅所所出一千二百餘兩矣。上曰,專減軍布,而爲大同之政,則予豈爲浮議所動,而今則減半收戶,心甚不快。且一兩一疋則可矣,二錢三錢,若稧會之斂錢,則苟且甚矣。榮國曰,漢時一口出錢,二百二十文,今收戶以三四錢,太輕矣。景夏曰,二疋之役,本非重也。向日韓光肇曰,庸法一年一夫立役二十日,不立役,則收羅二疋,況木二疋乎?上曰,一人二疋則不多,一室應役者多,故難之矣。昨日李言臣等之罪云者,切是矣。見黑笠而先有使彼無怨之心,故良丁之弊,至於如此矣。榮國曰,顔情豈能無乎?道臣·守令,惡怨其不能持法者,恐其飛語造謗,不保其倅。且殘邑則充丁本自甚難云,京畿·湖西,爲尤難矣。益三曰,湖西則不然矣。景夏曰,黑笠之流,國家若特命充丁,則必怨國,而使道臣·守令,充其軍額,而道臣·守令括而充之,則怨不歸國矣。上曰,若然則此輩必圖貶罷守令矣。景夏曰,卽今減一疋,實千古德意,而歲久之後,人心日變,若値災荒,則一疋亦難捧矣。榮國曰,關西則皆一疋,而惡其軍保之名,或有逃散者矣。上曰,關西之民,衣食保全之道,勝於三南乎?榮國曰,湖西民間蕭然,而關西則所見似勝矣。若減一疋,則流散之民,必皆還集矣。上曰,嗷嗷之民,以爲愈乎?景夏曰,臣雖不達,聖意當思,而國貧年荒,脫有事變,生財之道,責於民間,則豈不難乎?上曰,二疋時,有蓄積乎?予不濫用,故惠廳略有所餘云,而若有尾閭,則豈能如是乎?榮國曰,卽今公家蓄積,可謂多矣。景夏曰,儲米二十八萬石,惠廳米三十八萬石矣。上曰,今日召見卿等者,有意焉耳。日熱身勞,而聞此變通,中外想必嗷嗷,欲爲下敎矣。戶錢決不可復爲,其日諸臣以爲無擔當云,而若快於心,則予任怨爲之,名目不正,故不爲矣。予今盡衰而中夜思之,其端有弊,且其節目,便是括戶也,欲爲民而反動民心,甚悚然。坊民鼓吻之說善形容,而予以臨門爲幸矣。若無處分,則無臨門之義矣。若爲戶錢,則國必亡矣。大錢雖異於戶錢,而人情以熟眼爲便,其能利用否乎?仍下手書曰,以此頒示宜矣。命明履讀之,有曰,噫今之此擧,實爲良民戶·結之中,欲行戶錢。蓋取大同之政,而以布爲錢,亦爲民從輕之意,籍法蕩然,計莫能充。至於減布之議,若然則非大同之政,而弗過徵布,而充減布之錢,予甚歉然,而且觀欲行節目,則乃括戶之政也。民習雖駭,戶錢之議,民皆動心,又加括戶,是豈王政之所忍?民心便乎否乎?幾年臨御,一澤不能下及於民,而白首暮年,反行動民心之政,是爲半國之民,反貽弊於一國士民也。其寒士之難辦,窮民之難徵,已諭筵中。且曾臨門恤四民,而令徵錢於四民,亦王政之所不忍。苟且若此,弊端若此,故特寢其命,而噫,一自此命,吁嗟良民,減布之令,指日以待。噫,蒼顔衰年,豈欺吾民乎?臨門之時,進見之日旣詳諭,御供猶不吝也,況他乎?此惟待定日入侍時面奏,而至於大小錢之議,意亦不然。何則?凡人熟眼則便,生眼則駭。今欲便民,而何以生眼之大錢,用之于民?大錢則漢之當十錢也。當十錢若便,何用鵝眼錢乎?考諸往牒,可以皎然。予意,目今之民,宜靜亦宜定也。依初下敎加鑄,行用錢其雖不足,此正日計而雖不足,歲計而將有餘。且銅來之道旣開,雖年年加鑄,其何難也?噫,顧今吾民,且以臨門時,視聽者推之,定民心爲今先務。噫,若行大同之政,予雖衰耗,其豈動心哉?不然則此正今日先務,故忍眩手諭,諸臣知悉。明履讀訖,諸臣起伏曰,聖德至矣。孰不感泣?景夏曰,臣曾讀先朝傳敎曰,不勝感泣。今奉下敎,前聖後聖揆一也。臣等雖納戶布無難,而尙不勝感祝,良民之納布者,當何如耶?上曰,鼓吻者不知予心矣。命承旨更書一本。榮國曰,傳寫之後,原本乞蒙恩賜。上曰,依爲之。副學與承旨,若有相爭之意,上微笑,仍下敎曰,如此則民志當定乎?景夏曰,戶錢亦爲民,鑄錢亦爲民。德音一播,民將鼓舞矣。文行曰,深山窮谷,莫不感泣矣。命明履曰,二次宣諭,謄于御製,可也。諸臣曰,此綸音也。上曰,以臨門詢問後,綸音爲題。榮國曰,降于政府,頒諭八方。上曰,此中不言戶·結者,意有在矣,民心易動矣。傳曰,今者下敎,意欲定民心,其令政府,卽爲分付中外。尙星曰,觀此下敎,則民志當定矣。上曰,方外之人,皆以減疋爲易充,而當局者若是難之乎?尙星曰,求之空中,無形止矣。上曰,徐志修曰,不犯戶·結,而可爲云矣。尙星曰,永久之道,必有來處,然後可矣,而今無來處矣。景夏曰,聖上節用,故兵戶曹及惠廳,今有蓄積,而若無來處,則雖節用,亦難矣。尙星曰,旣無來處,則每年六十萬兩,何以辦出乎?上曰,今年則不可不減疋,唯正之供,亦可減也。尙星曰,百官頒祿,亦可量減。景夏曰,不可有官無祿,收祿無名矣。上曰,然矣。景夏曰,今年則當減一疋,而永久遵行則難矣。上曰,餘丁布,卿意則何如?景夏曰,今無餘丁矣。尙星曰,昨日入侍罷後,臣等不勝感泣矣。下訓東宮,專以節用愛民爲敎。爲國之道,無過於此,民若聞此,則皆知聖德矣。上曰,減御供,當補鑄錢之需矣。景夏曰,此則無名。若値災荒,則雖減膳,臣等當不爭,而至於鑄錢之需,出給御供,體段不然。臣雖被罪,不敢奉承矣。明履曰,鑄錢利害,臣不知之,而大凡歲旱云矣。上曰,鑄錢之後,若値歲旱,則民將歸咎於鑄錢矣。古稱御此闕則多水,御彼闕則多旱,今則不然矣。今見天啓通寶,我國亦用大明年號耶?景夏曰,然矣。上曰,觀其年號,心甚愴然。向於熙政堂庭,得崇禎通寶,予以舊物爲貴,命藏之,而觀其制樣,決非我國所制矣。景夏曰,使臣往來時通貨矣。上曰,旣罷戶錢,承宣之意,何如?益三曰,若行戶錢,則白骨黃口之徵布,隣族侵徵之弊,自在其中。民心騷擾,弊端必多,故臣不勝憂歎。今有停止之令,定以減布之政,擧國臣民,孰不感戴?況減疋之議,臣於待罪畿邑時,陳章建請,未知聖上,尙或記有,而今日處分,適合臣疏所請,於臣心一倍,而有榮矣。上曰,予觀承宣氣色,自初有不愜於戶錢之議矣。益三曰,減疋之政,德意甚盛,而若善成,則實爲萬幸,而若專事減削,又生弊端,則是亦難矣。上曰,鑄錢事何如?益三曰,臣意則以罷錢爲宜,而如不得已,則竝鑄大小,大錢則官爐外,不許夾鑄,嚴其堤防,使貨權在上,小錢則許其夾鑄,務令豐足,大小竝用,則於國於民,可謂兩便矣。臣意則使八道監兵營,年年鑄大錢,八九萬兩,則足當小錢,八九十萬兩,一疋之代,可以充當矣。上曰,年年鑄錢,豈無弊端乎?益三曰,京鑄則弊多,而使監兵營鑄之,則其弊不甚矣。上曰,鄕鑄亦豈無弊?文行曰,弘錄催促擧行,已有四次下敎,而尙未擧行,極爲惶悚。向日臨門時,又有副提學趙明履從重推考,使之卽爲擧行之敎,而副學趙明履,無意膺命,本館拘於館例,長官不敢請牌,何以爲之?敢稟。上曰,政院請于元良,牌招催促。益三曰,頃因注書之壞體,臣等請推於小朝,至於拿處之令矣。今其供辭,語多不擇,公肆侵斥,臣等疲然不安甚矣。固當更陳小朝,以俟處分,而入對未易,敢此仰達。上曰,本事何如?益三曰,日前海西伯之遞來也,有密符修納事,而其日卽藥房問安,上注與事變,相換而來,同副承旨李以爲,事變職掌各異,元無藥房進去之事。若欲須資,當與下注爲之。而與事變須資,非例也。兩注陪隷,俱施懸罰,不過遵院規而已。上注南鶴老,以此爲慍,招去李所帶吏,以堂上則互相須資,郞廳獨不可爲之耶等說,高聲叱責。李親聽其言,不勝駭異,將欲達辭請罪,以鶴老之躬來說罷,達辭則中止,而相議囚陪隷。鶴老厥後,不復引嫌,循例卯進申退矣,至第三日,忽然不進,政院屢度催促,皆稱情難安。擧動隔宵,向夕不來,故諸僚相議,不得已達辭請罪矣。昨日爰辭,大加發怒,或稱有一堂上,或稱更不引嫌,只緣實病,而忽地構罪,末乃以此,必有由而然,不欲索言爲辭。身帶郞廳,侵侮堂上,若有挾雜請罪者然,如此體例,曾所未聞。設令渠無所失,平說事狀可也。全昧此道,侵斥據例之堂上,不有餘力,且事宿後,更爲引嫌,非徒語言往復,明有書札之證,而以末後達辭,全歸構虛,告君之辭,不當若是。本院堂郞與該司,固無異,而注書皆年少新進,爲堂上者,或不無寬假之事。故郞廳視爲常規,以至於此境。此習若長,承旨將無以使注書,事雖微瑣,有關體例,似當有處分之道矣。上曰,事極駭然。傳曰,今日紀綱,雖曰解弛,幺麽新進,焉敢若此?今聞承宣所陳,其涉寒心。當該注書罷職。益三曰,朴文秀身兼將任,臨門屢召,終不膺命,極爲非矣,而視其職則一品也。當初拿處,已涉如何,而昨又一日再囚,事面之損傷甚大。且日熱若此,宜有處分矣。上曰,欲爲下敎矣。傳曰,戶判往日之事,事已往矣。今者撕捱,其無意義,況筵奏之後,復事撕捱,臨門特敎,一不膺命,事體寒心。故雖已處分,而嫌其主事之名,不肯擔當者,跡已見矣,而頃者大臣陳達,以此重臣,豈忍爲此爲敎。更以思之,觀其固執,非徒跡也。噫,昔故判書閔鎭厚,爲國竭誠,任怨奉公。今者之事,不過民心浮囂而然,則彼重臣,自春坊知遇其君,其君與臣俱白首,而當此爲民竭意,靜攝盛暑,不憚其憊,苦心可知。甘心囹圄,不欲仕於今日,重臣若此,他何道哉?事體分義,俱涉寒心。思之及此,不覺慨然。況度支有尙不了當之事,莫重將任,受密符不可曠日。守禦使朴文秀放送,牌招傳授密符,其令初八日,同爲入侍。上倚闑而睡。益三曰,臣伏見聖體,似甚憊倦,必置案息,以便穩倚,而且以凡人言之,殿下春秋,已是杖於鄕之時,則雖於臥內,引接大臣,有何不可,而殿下每以一見諸臣,則數日憊痛爲敎,區區憂慮之忱,每欲以調便之道仰請,而職非藥院,有懷未達矣。今伏覩聖體,若是困倦,故冒死仰稟,而若徒守禮下之節,而以酬酢應接爲難,罕接臣僚,則便同因噎而廢食矣,豈非悶鬱之甚者乎?上曰,不病之時,決不當爲此矣。益三曰,俄因藥房言,有所懷敢達矣。頃日主第臨幸,實出聖上止慈之情,臣固萬萬惶悚,而亦是傷虎之人,擧動命下之後,自不禁其流涕,而隨駕矣。第於藥房批答,何爲而激惱耶?藥房職在保護,啓辭請寢,自是職分內事。殿下固當物來順應而已,乃有不忍聞之敎,此豈所望於平日者耶?上揮手止之曰,旣經之事,須勿言須勿言。益三曰,事過之後,臣不必仰達,而況臣非不知提起此事,有傷聖心,而臣若不言,其誰爲殿下陳之?臣果死罪矣。不敢畢辭而退,而藥房諸臣,專出於爲聖躬,而非敢有私意於其間,玆敢冒死陳之。遂退出。出閤外,中官出來,承旨推考傳敎,還爲持入。當該承旨從重推考八字爻周,以亦涉寒心,省記捧入時,在院承旨,竝遞差改書以下。
上在昌德宮。常參·經筵,以代理停。
成範錫達曰,明日秋享大祭齋戒相値,常參,頉稟。令曰,知道。
尹光紹達曰,大司憲權爀,執義申暻,掌令安克孝,持平李師祚在外,掌令鄭光震,持平李萬恢牌不進。今日以監察茶時之意,敢達。令曰,知道。
金瑞應啓曰,都承旨李益炡,右承旨成範錫,承牌來詣闕外,請出開門標信。傳曰,知道。
尹光紹啓曰,今日入直內三廳武兼禁軍及軍兵等,中日習射,請出標信。傳曰,知道。
下直,尙州牧使金光遇。
大王大妃殿·中宮殿·賢嬪宮,藥房口傳問安。答曰,知道。
藥房啓曰,老炎愈酷,伏未審此時,聖體調攝若何?眩氣一向差勝乎?雖有待下敎,入侍之敎,而臣等之不得入侍已久,今日不可不率諸御醫,趁早入診,詳察聖候矣。大王大妃殿氣候何如,王世子氣候亦何如?臣等不任區區伏慮之至,敢來問安,竝此仰稟。答曰,知道。慈殿氣候差勝後一樣。予則一樣,世子氣候一樣。待下敎入侍,宜矣。
觀象監達曰,夜一更,流星出華蓋星下,入西方天際,狀如拳,尾長四五尺許,色赤。三更,流星出天中淡雲間,入巽方天際,狀如拳,尾長三四尺許,色赤,光照地。啓。
尹光紹達曰,正言沈鏽,引避退待,尙未處置。憲府連日監察茶時,俱涉未安。除在外服制外,未肅拜,不爲行公人員,竝卽牌招,何如?令曰,依。
光紹達曰,事變〈假〉注書任瑎,身病猝重,勢難察任。今姑改差,何如?令曰,依。
光紹啓曰,守禦使朴文秀牌不進推考徽旨,今方捧入,而特敎放送,仍有牌招之命,而又復撕捱,不卽膺命,將臣事體,極爲未安。更卽牌招,以爲傳授密符之地,何如?傳曰,允。
成範錫啓曰,今日政,承旨有闕之代,以在京無故人差出,待下批,卽爲牌招,何如?傳曰,允。
傳于成範錫曰,圓點儒生,當爲製述,待朝,弘文提學命招。
傳于成範錫曰,儒臣持冊子,先爲入侍,備局直宿堂上一人,亦爲入侍。
範錫以弘文館言啓曰,本館下番,他無推移之員,將未免闕直,事甚未安。有闕之代,令政院稟旨,以在京無故人盡數差出,待下批,仍卽牌招,以爲推移入直之地,何如?傳曰,允。
範錫以內醫院言啓曰,嬪宮産室廳,今十二日排設事,命下矣。設廳後,卽令醫官,依例直宿宜當,敢啓。傳曰,知道。
範錫又以內醫院言達曰,嬪宮産室廳,今月十二日排設事,啓下矣,敢達。令曰,知道。
南泰溫以戶曹言達曰,依令敎,判府事閔應洙,自己巳二月至十月,合九朔祿俸,更爲輸送于本家,則以爲,連爲陳箚力辭,終不敢祗受云。祿俸又不領受,何以爲之?敢稟。令曰,令倉官更爲輸送。
吏批啓曰,卽接掌樂院牒呈,則正閔百昌,除授後,過限未肅拜,依例改差,何如?傳曰,允。
有政。吏批,判書金尙魯病,參判金尙星進,參議尹光毅病,右副承旨李應協進。啓曰,判書金尙魯,參議尹光毅,俱以病不來。小臣獨政未安,何以爲之?敢稟。傳曰,仍爲之。以曺命采·尹光紹爲承旨,金陽澤爲副校理,鄭宲爲校理,李濟遠爲大司諫,柳綽爲掌令,朴弼遠爲持平,尹東度爲兼司書,吳爲昌城府使,黃晢爲尙衣僉正,呂榮祖爲禮曹正郞,洪吉輔爲佐郞,金時傑爲軍器主簿,曺允濟爲司成,左副承旨曺命采,右副承旨尹光紹,同副承旨李應協。
兵批,判書李天輔病,參判徐命九病,參議金尙紳病,參知曺命采入直進,右副承旨李應協進,護軍趙東濟,司直洪益三·李。
兵批啓曰,卽接武兼廳牒呈,則參上武兼李德聖,於稠坐中,妄作駭擧。揆以事體,不可作僚,入啓處置云。所報旣如此,則不可仍置,汰去何如?傳曰,允。
又啓曰,忠翊將金箕錫呈狀內,素患痰癖之症,近又越添,旬月之內,萬無起動供仕之望,斯速啓遞云。病勢旣如此,則不可强令察任,今姑改差,何如?傳曰,允。
又啓曰,卽接工曹移文,則露梁渡別將林澤輝,非徒不能擧職,不在任所,使津夫等慢不立役,棄置船隻,以致渡涉之苟艱,事甚駭然,入啓汰去云云。關辭旣如此,則不可仍置,汰去,何如?傳曰,允。
京畿監司柳復明書曰,伏以臣於日者,冒陳臲卼之情,冀蒙矜諒之恩,而及承徽批,復靳開許,至以從速察任爲敎。臣誠兢蹙悶迫,不省攸處也。今臣瀝血之辭,已屢瀆矣。每以一事,猥溷睿聽,極知悚懍,而亦出於裁量事宜,卽乎其心之所安焉耳。臣雖無狀,凡係處廉義之際,當去就之節,必以無苟且爲主。蓋其本事,雖出於公體之所不獲已,而至使屬司之臣,遽懷不安,遂致解職,究厥所由然,則莫非以臣之故。臣獨諉之以我無所失云,厭然仍冒,不思所以自引之道,則不但私心之騂汗靡容,人將謂臣斯何?念臣所被洪恩優渥,與天地同大,庶幾殫筋竭力,以報萬一,卽臣之區區所自勉者,則今玆連章祈免,塵瀆至此者,夫豈爲一毫圖私便之計,亦豈敢一日忘國家而然哉?誠以一身廉義,爲不容放倒,至今蹲冒,終不敢自安故耳。今何可以時移事宿爲諉,而靦然官次,從他笑罵乎?且臣於重臣所奏,京兆戶籍事,提及畿邑守令,而至以括戶騷擾爲言,遂有道臣重推之命,臣於此,誠不勝驚霣震惕之至。臣向抄戶之日,一遵朝令,收上成冊,而或慮民間驚擾,屢次發關,而申飭守令,不過按新籍,抄實摠而已,未聞有搜括騷擾之事,則今其所陳,誠莫曉所以,而伏聞大朝筵中,辭敎嚴截,實有所萬萬惶懍者。雖荷聖度包容,薄勘已行,而罪重罰輕,感與懼竝,寧敢以倖逭而自恕,晏然而仍據乎?玆敢不避瀆擾之誅,更申危蹙之悃,伏乞离明,俯垂鑑諒,亟許鐫削臣職,以安賤分,不勝大願。臣無任踧踖祈懇之至。答曰,覽書具悉。卿其勿辭,從速察任。
庚午七月初六日午時,上御歡慶殿。直宿備堂一人,儒臣引見入侍時,右承旨成範錫,假注書金瑞應,記事官鄭宅臣,記注官金弘澤,先爲入伏,校理金文行,追後入伏。上曰,守禦使何以爲之乎?範錫曰,密符有政院傳授之命,而守禦使朴文秀,謂以待罪,不出金吾。自前待罪所,則無牌招之事,故不得請牌,而又不得傳授密符矣。上曰,尙在金吾門內乎?範錫曰,尙在其中云矣。上曰,是何固執耶?範錫曰,入侍命下之後,來詣閤外,伏聞殿坐,仍卽入侍,而玉堂之未及入侍,雖緣直所之稍遠,而旣未同入,入直玉堂,推考,何如?上曰,依爲之。出擧條傳曰,人臣分義,無所逃於霄壤,則下敎若何,而聞此下敎,又復撕捱,分義事體,俱涉寒心。守禦使朴文秀勿待命事,分付,其令卽爲入侍。仍命史官出去,守禦使朴文秀卽爲入侍事,分付。臣瑞應承命出往分付後,還爲入伏。上曰,副學違牌乎?範錫曰,請牌東宮,而違牌矣。上曰,擧條云何?此非擧條者,卽令入侍。傳曰,昨日儒臣以副學牌招事爲請,故令政院,稟于元良,鎭日牌招之意下敎,政院不過以下敎,請牌元良而已,此非擧條者,擧條勿施。特敎之下,只有一人入直,則本館雖拘於館規,不爲草記,牌招有命,且有下敎,則備員前副學,政院依例請牌入直,而今日又有入侍之命,而亦一人入侍,事體寒心。無端不爲入直副學與不卽請牌承旨,竝從重推考,行公副學牌招入直,事體從此而墜矣。其令卽爲入侍,政院申飭,備省記。仍命史官出去,副學入侍事,分付。臣瑞應承命出往,分付後,還爲入伏。上命文行曰,儒臣上番乎?文行曰,館規則校理以上爲上番,修撰以下爲下番,而今則上下番不備,故無貌樣矣。上曰,副學昨已讀書,卽行公也。範錫曰,亦已謝恩矣。上曰,非徒謝恩,讀書則已行公矣。副學趙明履,備堂行副司直趙榮國,追後入伏。上命榮國曰,大臣皆來備局乎?榮國曰,領相以服制不來,左右相皆來會矣。上曰,李眞淳所定冊子見之乎?榮國曰,已得見之,而其中亦有可用者矣。上曰,沈判府事笏記,亦得見乎?榮國曰,臣於其時,以史官入侍,故詳知之矣。上曰,李普赫笏記,亦見之乎?榮國曰,亦見之,而兵曹騎步,分爲八當,二年輪番矣。上曰,具宅奎,亦有所講定矣。其人今爲何官,而或已作故耶?榮國曰,方往其子任所矣。上曰,沈判府,亦當以耗谷充之矣。隱結則列邑果有之,而守令用之乎?榮國曰,若干有之,不能邑邑皆有矣。範錫曰,前則不無隱結,而近來以朝令之極嚴,若有發露,則繩以重律。故爲守令者,不敢有隱匿之志,而自首者多矣。上曰,沈判府之子在京乎?問于其子,則可知其所減之半疋與一疋,而充補之道,亦似有條理矣。榮國曰,其子方在鄕矣。榮國曰,卽今大臣罔措矣。戶·結則不敢着手,而求之空中,以此以彼,萬無充當之道。故逐日會議,而不得善道,方以爲憂悶矣。上曰,減數則領相可以餘丁收布充之,而備局及兵戶曹,餘丁外量之乎?他司則予不知,而司饔院餘丁最多矣。內經費以餘丁布給代,則庶幾當之矣。榮國曰,內經費則念不及矣。上曰,須與大臣,各別商量講究,再明入侍,期於結末,可也。上曰,政事開坐乎?範錫曰,已爲牌招,而牌去來申飭矣。上曰,政事當日爲之事,史官出去分付。臣瑞應,承命出往分付後,還爲入伏。上曰,守禦使入來與否,史官出往,詳知以入。臣瑞應,承命出往,詳問後,入伏奏曰,臣承命出往,問于政院,則守禦使朴文秀,特敎之下,謂以待罪,尙在金吾門內,故不得牌招,而亦無入來之意云矣。上曰,固執亦有妙理矣。傳曰,守禦使朴文秀,今日特敎之下,又不承命,分義道理,俱涉寒心。其在正國體,嚴紀綱之道,不可循例處之,其令該府考律,大臣入侍時入奏。諸臣遂退。
上在昌德宮。常參·經筵,以代理停。
尹光紹達曰,明日常參,取稟。令曰,停。
光紹又達曰,大司憲權爀,執義申暻,掌令安克孝,持平李師祚·朴弼遠在外,掌令柳綽未肅拜。今日以監察茶時之意,敢達。令曰,知道。
成範錫達曰,右副承旨尹光紹,今日不爲仕進,卽爲牌招,何如?令曰,依。
以金時默爲事變假注書。
曺命采啓曰,事變假注書金時默,時無職名,令該曹,依例付軍職,冠帶常仕,何如?傳曰,允。
成範錫啓曰,弘文提學元景夏牌不進推考徽旨,今方捧入,而特招之下,如是違牌,事體極爲未安。更卽牌招,何如?傳曰,允。
範錫又啓曰,弘文提學元景夏,再招不進推考徽旨,今方捧入,而特敎之下,連違召命,事體誠極未安。所當更請牌招,而一日三牌,有傷事體,何以爲之?敢稟。傳曰,更爲牌招。
傳于成範錫曰,弘文提學牌去來,申飭。
傳于成範錫曰,都承旨持此題,與提學偕往太學,儒生試取以來。
範錫啓曰,都承旨以身病,今日不爲仕進,何以爲之?敢稟。傳曰,左承旨進去。
南泰溫啓曰,臣敬奉御製,與弘文提學元景夏,偕往太學,圓點儒生等試取,收券一百二張以入之意,敢啓。傳曰,科次以入。
李應協以義禁府言達曰,晉州牧使李光湜拿處事,徽旨達下矣。李光湜時在任所云,依例發遣府羅將拿來,何如?令曰,依。
上在昌德宮。常參·經筵,以代理停。
李益炡達曰,明日國忌齋戒,再明日正日,此兩日常參,頉稟。令曰,知道。
曺命采達曰,正言沈鏽,引嫌退待,尙未處置,事甚未安。憲府之連日監察茶時,諫院之屢日闕達,俱甚未安。兩司除在外·服制·式暇外,竝卽牌招,何如?令曰,依。
命采以備邊司言達曰,今日入侍,出於大朝特敎,而本司諸堂,多不進參,事體極爲未安。工曹判書徐宗伋,吏曹判書金尙魯,兵曹判書李天輔,兵曹參判徐命九,漢城右尹申思建竝推考,卽爲牌招,使之入參,何如?令曰,依。
命采又啓曰,備邊司郞廳來言,大臣及備堂,依下敎,來待云矣,敢啓。傳曰,詣閤。
傳于曺命采曰,今日筵中,有特推重臣·宰臣之事,而擧條置之。
傳于曺命采曰,今日筵中,有其時薛吏內官拿處之命,而今已身故云,拿處置之。
李應協達曰,副提學趙明履,以身病,纔已徑出矣。玉堂上番,將未免闕直,卽爲牌招入直,何如?令曰,依。
以趙雲逵牌不進,令于尹光紹曰,推考徽旨捧入。
李益炡以弘文館言達曰,新除授校理鄭宲,時在忠淸道忠州地,副校理金陽澤,時在京畿楊州地。經筵入番事緊,請斯速乘馹上來事,下諭。副應敎趙雲逵,旣已帶職蒙宥,卽爲牌招入直,何如?令曰,依。
益炡又以侍講院言達曰,新除授右賓客徐命彬,時在京畿衿川地。書筵事緊,斯速乘馹上來事,下諭,何如?令曰,依。
以江原監司狀達,春川府北山外面居,寡女李召史等,燒死囕死渰死事,令于南泰溫曰,囕死人等,令本道恤典擧行。
以黃海兵使狀達,海州居,禁衛軍保張大隱·阿只等,爲虎囕死事,令于尹光紹曰,囕死人等,令本道恤典擧行。
掌令柳綽達曰,治逆之律,三尺至嚴,逆坦孥籍之典,尙未擧行。頃年因院啓,參酌島配之命,固知聖意之有在,而神人之憤,久而益甚,執法之論,不可因而遽停。請逆坦孥籍,一依王府草記擧行。請罪人泰績,令鞫廳嚴鞫得情,夬正王法。請瑞虎·元諧等,兩賊孥籍,亟令王府擧行。請物故罪人夏宅孥籍,亟令王府擧行。請逆畬孥籍等事,依大逆律擧行。請戊申賊魁之子,貸死爲奴,而年滿者,亟令王府,考案抄出,竝依麟佐子追坐例擧行。請徑斃罪人濂孥籍等事,亟令王府擧行。請罪人龍發·斗齡·戒剛,仍令鞫廳,嚴鞫得情,夬正王法。請英每,更令鞫廳,嚴刑窮問,期於得情。請尹宅履·德喜等,更令王府,拿鞫嚴訊,以正王法。請爟,極邊遠竄。措辭見上新達,新除授大司憲權爀,時在京畿廣州地,持平李師祚,時在水原地,掌令安克孝,時在全羅道雲峯地,持平朴弼遠,時在咸鏡道高山察訪任所,司諫院大司諫李濟遠,時在京畿高陽地。請竝斯速乘馹上來事,下諭。答曰,不從。下諭事,依達。
以兵曹判書李天輔上書,令于李應協曰,稟于大朝,則當此逐日入侍之時,當登對陳達,而何必陳書爲敎,給之。
李應協達曰,副提學趙明履,連日入直矣,謂有身病,陳書徑出。原書纔已退却,而宰臣則本無直捧禁推徽旨之例,推考警責,何如?令曰,依。
兵曹判書李天輔書曰,伏以臣伏讀昨下大朝備忘,藹然爲民之盛意,溢於絲綸之表。八域臣民,孰不感泣?始欲行戶錢者,爲民弊也,終又罷戶錢者,亦爲民弊也。聖心惻怛,無非所以爲民也。欲捄一弊,又生一弊,卽聖心之所不忍爲也。如臣愚魯,忝在任事之列,三朔直宿,夙宵講究,惟是戶錢一事,而計拙慮短,不能的見利害,旣不敢請必行,又不能請必罷,只以區區節目之無關於大體者,徒費可否,以致聖上獨憂於上,當暑臨門,卒寢其令,循省臣罪,宜置重勘,而聖度包容,不惟不罪,誕降綸音,命臣等更加講究於戶錢之外,臣感激愧悚,罔知所措。臣本至迂,凡於一切世務,不知爲何事,而竊聞先輩餘論,則良役捄弊,其說多歧,而其最著者,戶布·結布也。然兩法之不宜行於今之時,則臣又未嘗不知。臣與宰臣洪啓禧,自少友善。啓禧於結布,講之頗有源委,向來屢請必試,故臣以其不諒時勢,貽書戒之,而乃於大朝戶錢詢問之下,反爲奉承,非但有戶之名目,差勝於結,實爲聖上爲民之盛意,不忍不對揚,而戶與結,均是新法,則以戒於朋友者,不能仰勉於吾君,莫非臣罪。然臣有耿耿所懷,若不及今一言,則臣之負聖上又大矣。乃敢冒死言之,戶錢旣罷,而朝家之所恃以救良役之弊者,要在魚鹽,諸宮折受。聖上特許補民之用者,誠千古帝王之盛節。國家三面濱海,使海澤無盡之藏,獨歸於中外私用,而國家不知焉,是固有愧於齊國,而若恃其利,以爲良役捄弊之根本,則有不可者。蓋魚鹽之利,有盈有縮,有大得之歲,有大失之歲。國之有其利,比如商賈逐末之利,其所得或一朝致富,又或一朝致敗。故商賈上富之家,不如農夫中人之産,能保其恒業。國家取而補用於經費,臣恐其不贍,況竝與軍制,而專靠於其利乎?且觀前史,榷利之弊,何嘗不自於魚鹽而始乎?臣恐不出十年,聚斂之輩,左右而進,國受其病矣。朝家之定其稅法,令過於輕,毋令或重,以爲永遵之圖,則所謂其利,不能當良役四分之一,臣未知又將何以充其數也。良役給代,當爲六十餘萬兩,必儲其餘地,合爲八九十萬兩,然後爲其可繼之道,而今之議者,則只欲僅準其數而止,非計之得也。孟子曰,其爲智也鑿。今之君子,各役私智,紛紛然破東而補西,割左而充右,苟簡推移,以爲目前塞責,則如宿病未盡祛,而別症迭生,元氣隨陷,豈不大可憂哉?抑念良役之減一疋,則大朝德意,旣信於民矣。矧如今年,則尤當軫念。臣謂一年給代,先命廟堂區畫,而至於大變通,則徐議之未晩也。伏願邸下,稟于大朝,而裁處焉。臣於戶錢,雖非本意,按籍計錢,猶有形象,而數朔商量,都歸妄想,今又架虛摸空,茫然四顧,了無一策可副聖上付托之重,則臣之罪,尤當如何,而亦非臣所以事君以誠者也。臣雖無狀,豈忍爲此哉?臣累朔奔走,素患塊癖,挾暑復發,寒熱交作,轉成氣瘧,時日之間,末由登筵,臣罪至此,益無所逃。伏乞离明,俯賜諒察,亟遞臣本兼諸職,仍治臣罪,以肅頹綱,千萬至幸。出給。批答見上。
庚午七月初八日辰時,上御歡慶殿。大臣·備局堂上引見入侍時,左副承旨曺命采,假注書金瑞應,記事官鄭宅臣·鄭彦郁,領議政趙顯命,左議政金若魯,右議政鄭羽良,行司直金聖應,右參贊元景夏,行副司直具聖任,禮曹判書申晩,吏曹判書金尙魯,參判金尙星,副司直趙榮國,禮曹參判李鼎輔,戶曹參判洪鳳漢,大司成鄭翬良,以次入伏。上曰,今番圓點科居首邊致明誰也?顯命曰,黃昌副尉之旁孫也。上曰,貴矣。之次呂冕周誰也?若魯曰,呂善長之族親也。上曰,呂善長,辛丑爲翰林,而其後見枳於仕路矣。第三洪準海誰也?聖應曰,洪啓禧之堂姪也。上曰,然乎?傳曰,居首進士邊致明直赴殿試,之次生員呂冕周直赴會試,進士洪準海給二分。顯命·若魯·羽良進伏曰,數三日來,日氣異常,聖體若何?上曰,逐日如此,而無大段痛處矣。顯命曰,眩氣無復發之漸乎?上曰,少時當夏,則不無暑症矣,近則炎節似勝於寒節,氣衰故然矣。晩曰,日炎特甚,搔癢之症亦何如?上曰,常有癮疹,而今則搔癢而不浮,多幸矣。顯命·若魯·羽良曰,大王大妃殿氣候何如?上曰,安寧矣。顯命·若魯·羽良曰,王世子問安,何如?上曰,好過矣。仍命中官曰,元良書筵已畢,其令入侍。顯命·若魯·羽良曰,日炎如此,勿令侍坐好矣。上曰,必欲侍坐者,有意焉。卽令侍坐。上曰,今日卿等結末乎?顯命曰,舍戶結而求之空中,庶有可爲之道,謹書一通而來矣。命入之。上覽之曰,予欲下敎者,罷監司率眷矣,亦錄於此矣。雖率眷,準瓜者甚少。金礪爲忠淸監司時,百般周旋,始爲率眷,而亦不滿限,予以爲無據矣。經濟司名則好矣,而比如新婦之凝粧,而本質不艶,何必設司乎?臨御三十年,無一動民之事矣。頃觀節目,則便是括戶,予心動矣。今日若不結末,則明日當御思政殿舊基,自英廟以後增設者,盡爲減省矣。顯命曰,聖志奮發若是,何事不做乎?上曰,初五日綸音,其已頒布,使民知不行戶結之意乎?顯命曰,政府將欲頒布矣。若魯曰,初無戶·結之令,不必有停止之敎矣。上高聲曰,國事當盡心爲之,何今不頒耶?王言至重,豈可經宿?中夜不寐,忍痛構思,欲使我百姓,知予苦心。卿等視之緩忽,尙不頒行,事體豈若是乎?予實慨然,而卿等非矣。卽命備堂一人出去,卽令頒行。顯命·若魯曰,此臣等緩忽之罪也。上曰,宣懿王后內人料,曾命盡減矣。頃觀戶曹文書,則舊殿之號尙存,極爲怪矣。傳曰,舊殿內人供米,曾前諸臣多有陳奏者。故壬子年宣懿王后殿內人供米,內人雖存,殿號仍存,卽予不有,故減其元數,仍付中殿,內人供米進排事下敎。頃觀戶曹文書,舊殿之號自在。此其時薛里內官不察之致,不可事往而置之,當該中官拿處,今則舊殿內人,俱各有屬。此後宣懿王后殿阿之房子料布外,以宣懿王后殿內人有名料布柴炭竝減事,分付。上曰,予朝夕御膳御供外貿來者,只是一器。若使方伯·閫帥知此,則雖不食前方丈,豈不耐乎?徐宗伋何不入來乎?仍命史官,卽令入侍事,出往分付。宅臣承命出往。上又覽笏記曰,上番軍除番收布,則不爲稱怨乎?顯命曰,往來之際,所費甚多,除番收布,則必樂從矣。上曰,此朴文秀疏中語也。監司雖不率眷,豈不耐乎?顯命曰,先正臣李珥,以方伯率眷,爲大經綸,而今反爲弊,罷之宜矣。上曰,近讀朱子語類,則上蔡·龜山,朱子非之,而爲弟子者,終無一言,古人之事誠貴矣。今若罷先正所設,則必有言之者矣。景夏曰,大臣以此示臣,臣意亦罷率眷爲宜,而軍制變通,則體段如何矣。尙星曰,旣有減御供之敎,各司丘直及外方冗費,盡爲量減,則所得不過數十餘萬兩,補以魚䀋,則庶可爲之,當更爲講究矣。顯命曰,八路財穀,盡歸於監兵使矣。上曰,自予嗣服初,減於前者亦多矣。仍下敎曰,頃御時敏,半夜講確,而今過幾日,尙無定計,備堂竝推考。左右相,以此笏記爲何如?若魯曰,臣與首相,爛漫相議,更無異見,而雖良法美制,變則有弊。戶錢旣已中止,而前頭若或生弊,則適足爲傷國紀,而羞隣國矣,臣竊悶之。校院生落講收布及各色軍官充定之說,皆有依據可行,而第人心易撓,辭說紛紜,事未成而先動民心,必善區處,可以行之無弊。臣以爲,此非大更張之時矣。此事爲之則必成,而未知前頭之斷然行之而無弊,故不敢質言,而至於軍制變通,誠重難矣。上曰,校院生事,予亦以爲難,軍官則稍勝,而以戶錢中止,卿等以爲如何,而若快於心,則予豈不爲?但減此收彼,名色不正,如未減疋,則予豈忍欺民乎?言念及此,夜不能寐矣。顯命曰,竭其愚衷而書納,而亦不能期必,淸燕之暇,願賜思量。景夏曰,二疋本非甚重,而今於減半之後,如有意外之事,國用匱竭,至於加斂,則豈不難乎?上曰,雖捧二疋,若興土木而濫用,則亦不足矣。仍高聲曰,其日卿何往參備堂,予將欺民乎?元景夏誠非矣。傳曰,戶錢之議雖寢,減疋之政,豈欺吾民,而定日入侍,夙夜企待,大臣笏記外,無他講究之事,此何他哉?左顧右眄,牽礙掣肘而然。噫,欺吾民,卽欺吾心,欺吾心,卽欺蒼蒼欺陟降也。易曰,王假有廟,若此而甚事可做?明朝當臨先王舊殿,一番定之,以濟元元,政院知悉。尙魯曰,聖志奮發如此,無事不成,而不在處所。歡慶殿可也,涵仁亭可也。如此極炎,何必御空闕,而聖體亦豈不自惜乎?若魯曰,殿下之欲御思政舊基者,欲減宣廟以後事也,而如此極熱,舊闕草莽之中,臣等請聖上而往,民將謂何?頃年試士則有名,而今則無名,何殿不可,而必御思政乎?尙星曰,臣等不能奉承,罪在群下矣。國家處分,貴在正當,而事合人情,則雖於歡慶殿而爲之,固所當然,而今日臨御思政殿之敎,出於倉卒之間,群情豈不騷擾乎?上曰,李厚培·李夏昌,當調用矣。在前鼓吻之說,誠切至矣。羽良曰,柳綽所達,亦佳矣。上曰,奮臂直言,予亦佳之,而連續得納云者,誠迂矣,爲人則質實矣。李世熙所達,亦不偶然,而世熙,卽時熙之弟也。若聞時熙名字,則心猶酸矣,而豈以其兄之罪,棄其弟乎?初欲除職,而末抄所達,不如初頭,故置之矣。仍顧東宮而下敎曰,予氣日衰,而夙宵憧憧者,恐不成此事。今若不成,豈忍爲此?良役者減半,他民則不侵,予欲必行矣。雖盡減二疋,而豈至於土階茅茨乎?每入太廟,則予心不安,丹雘排席,不如大內,此厚於己,而薄於先也。雖存二疋,後世若極侈,則亦不足矣。餘丁之議,領相以爲可行,予意則不然,而今年減一疋之意,今日當下敎矣。此是大瘵之年,減御供,何不可之有?且砂匠給代減半,明年半造亦可矣。宮中府中,俱爲一體。中官去來時,每加申飭,而予生於宮中,長於宮中,至於廚院事,予以爲無狀。一等進上,不過十餘種,而封餘甚多,皆爲提調所用。予則以燔一盆爲難,爲其官者,視以尋常矣。古有一官,謂有一女,而持二珠,吏曰,小人有二女,持四珠而去云。提調如是,則下吏何以禁戢乎?若魯曰,非但給代布甚多,廣州上道七面,盡屬於分院矣。上曰,然乎?此則非提調所知,而郞廳似用之矣。且各道進上有封餘者,或恐其朽敗,而欲爲充數也。今則先以封餘爲私用,進上中朽敗者,使之充數,此何道理?咸平君爲提調時,善捧進上云矣。聞有一提調監膳,而飮烟草戒墮灰,極爲無據矣。御供至重,臣子嘗藥之道,焉敢若是?或有嗅而驗之者,當如是矣。上曰,魚鹽不入元數,而量之,可也。顯命曰,臣等則不計其所得之多少,而德意甚盛,必欲以此爲根基矣。上曰,甲充則非矣,而雖欲爲之,能充其數乎?聖應曰,旣減一疋,則民不逃役,足以塡充,而與戶布異矣。尙星曰,聖敎至嚴,而旣有區區所懷,則何敢自阻乎?聖上每以一夫不獲,若撻于市爲敎,而此言王者之心也。若言其發政施仁,則博施濟衆,堯·舜病諸。旣不爲戶結,而只以損上之政,特減今年一疋者,此爲大惠,而又欲年年減半者,豈非難繼之道乎?且軍制變通,終涉重難,其他亦不無掣礙之端,不可不十分愼重處也。上曰,卿曾以臨事而懼,好謀而成爲言,而今此講究者,豈不有異乎?顯命曰,旣有此等所見,則何不早陳,而今於四十餘日講究之餘,乃以不可永減爲言乎?上曰,蒼生方在水火中,濟之可乎,不濟可乎?頃日以爲可爲,而今爲此言,金尙星誠非矣。命采曰,良役變通之說,四方聳聽,而旋有戶錢之議,故人心浮囂。宜減一疋,以定民心,而魚鹽之出給,千古帝王之盛德,以爲根基之說,誠是矣。校生則減其額數,而遵舊例,申飭考講,則充丁之道,自易易矣。榮國曰,殿下一念爲民,可感天地鬼神,臣等豈不欲奉承,而雖罷監司率眷,其數不足相當。且有中軍軍官,則財穀亦不可不給矣。景夏曰,監司牙兵,罷之亦宜。榮國曰,事係軍制,亦涉重大。上高聲曰,道傍作舍,三年不成,趙榮國亦非矣。久在備局,尙無定計,若是而何事可成乎?卿等明日持經國大典入侍,備堂諸臣皆非矣。食君之祿,謀國之事,而直宿講究,今過幾月,反使其君,至於御思政之境,而此等臣,何事可做乎?羽良曰,思慮不足,故不得善策而然矣。上曰,誠不足故耳。鴻雁之大者,麋鹿之大者,讀之無數,自然融會。今日諸臣,豈不知變通之道而然乎?左顧右眄,拘於私情之致也。若魯曰,非但罷監司率眷,守令率眷,亦無不可罷之義。上曰,如是則朝士必大怨矣。若朝家先念其大節目,而小小條科,使各道監司充補,則何敢不爲乎?景夏曰,大體誠然矣。羽良曰,聖慮至此,必可爲矣。顯命曰,東宮久爲侍坐,恐有傷損之節,使之退休,何如?上曰,欲其與知民事,而且令耐苦耳。卿等敎子弟,若是任便乎?晩曰,頃日暑感,祟於失汗之過多,而幸得差效,竊恐有添傷之慮矣。上命東宮還內。諸臣更以不必御思政之意,相繼固請。上曰,明政亦先王舊殿,當坐此殿矣。仍命曰,明政殿,俗稱成造幕,何時所建乎?顯命曰,以松都壽昌宮材,營建矣。若魯曰,聖上再次臨門,臣等屢月講究,八方翹足,萬姓側耳。願降絲綸,以示八路,而諭以欲爲專減二疋,而無他善道,故特減其半,咸知予不欺民之意云云,似好矣。上曰,卿等退而講究,明日必爲結末宜矣。命入大典。宅臣承命出往持入,上覽之曰,景福宮,太祖三年所建,昌慶宮,成宗朝所建,昌德宮中壽康宮,是何宮也?榮國曰,定宗所御矣。仍傳曰,噫,于今一心,唯在元元。是豈予意?體昔年何惜肌膚之至敎與七八分之懇旨。今則如戶結,無牽礙之端,不過減中葉後不緊之目,欲行減疋之政也。噫,幾十萬元元,方在塗炭之中,而今不能濟,是豈王政之所忍?欲臨舊殿,意亦在也。初意欲臨國初思政舊殿之基,非徒大臣·諸臣咸請,蓋因其不能奉行。當此盛暑,苦我許多軍兵,不可不顧。卽彼明政殿,乃成化年間,聖祖命建者,欲擧舊典,而思政何異殿坐處所?以明政殿擧行,時刻辰初爲之。時原任大臣·備局諸宰·六曹·玉署·兩司諸臣,皆令入侍,服色侍衛,以常參例擧行。上曰,靈城照律,何如?翬良曰,取考律文,將臣違令,非行在所,則杖六十,似當照勘以此律矣。上曰,以此照律以入,可也。出擧條晩曰,産室廳醫女,今當擇定,而御醫女中,皆有拘忌,故於內醫女中,擇其術精者,欲爲啓下,而御醫女本無定數,且以內醫女定送産室廳,事體未安。內醫女楚臺雲·桂雲陞差御醫女,何如?上曰,依爲之。諸臣以次退出。
上在昌德宮。常參·經筵,以代理停。
元敬王后忌辰齋戒。
曺命采以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
命采又以弘文館言達曰,本館下番闕直,事甚未安。副應敎趙雲逵,旣有只推之令,卽爲牌招,仍爲姑降入直之地,何如?令曰,依。
以副應敎趙雲逵牌不進,令于李益炡曰,推考徽旨捧入。
尹光紹達曰,今日大朝明政殿殿坐時,兩司所當盡數入參。除在外·引避退待外,獻納李昌儒,卽爲牌招,以爲進參之地,何如?令曰,依。
光紹達曰,獻納李昌儒,牌招不進,亦不納牌。依定式,遞差令旨及禁推徽旨捧入之意,敢達。令曰,知道。
李應協達曰,出仕臺諫沈鏽,所當出牌,而今已夜深,待明朝出牌之意,敢達。令曰,知道。
司諫尹光纘達曰,正言沈鏽,以臣於意外,忽承諫省除命,卽以署經,召牌踵臨,坐違是懼,黽勉趨謝,而獻納李昌儒,卽臣之內從弟也。同僚親嫌,在法應避,引嫌而退。相避之臺,旣已被遞,其所爲嫌,今無可論。請正言沈鏽出仕。答曰,依達。
大駕還宮後,政院·玉堂·藥房口傳問安。答曰,知道。
曺命采達曰,玉堂上下番不備,副提學趙明履,所當入直,而入侍罷後,無端出去,事甚未安。推考警責,何如?令曰,依。
庚午七月初九日辰時,上御明政殿。入侍時,都承旨李益炡,左承旨南泰溫,右承旨成範錫,左副承旨曺命采,右副承旨尹光紹,同副承旨李應協,記事官崔台衡,假注書金瑞應,記事官鄭宅臣·鄭彦郁,領府事金在魯,領議政趙顯命,判府事閔應洙,左議政金若魯,右議政鄭羽良,行司直金聖應,右參贊元景夏,工曹判書徐宗伋,行副司直具聖任,禮曹判書申晩,吏曹判書金尙魯,參判金尙星,副司直趙榮國,副提學趙明履,禮曹參判李鼎輔,戶曹參判洪鳳漢,刑曹參判金尙迪,吏曹參議尹光毅,刑曹參議南泰耆,禮曹參議尹鳳五,司諫尹光纘,掌令柳綽,以次入伏。在魯·顯命·應洙·若魯·羽良進伏曰,日炎比甚,風氣不佳,聖體若何?上曰,一樣矣。在魯曰,臨門勞動之後,今又臨殿,臣等不勝其憂悶矣。上曰,以身許民,不知甚疲矣。在魯曰,大王大妃殿氣候何如?上曰,安寧矣。在魯曰,王世子氣候何如?上曰,好過矣。應洙曰,臣則入診已久,當此極炎,眩氣若何?上曰,初夏則難耐,而晩炎則差勝矣。用意唯在於民,故眩氣似差矣。應洙曰,生脈散久未劑入,伏不勝悶切矣。上曰,雖劑入,曾不服之矣。應洙曰,七月將盡,尙不劑入,臣等切悶矣。上曰,然則劑入宜矣。日次生脈散,自今日製入事。榻前下敎。應洙曰,王世子頃者失汗之後,昨又侍坐,恐或致傷矣。上曰,不耐苦,故然矣。仍下敎曰,一夫不獲,若撻于市。今不變通,則不仁之甚者,何以貽元良?七八分聖敎,辭旨愴然。口錢則徵於一家主奴,名分紊矣,野俗甚矣。結布則已有定稅,決難加賦。戶布雖似差勝,而減一疋,而收諸戶,心甚不快。領相以輕斂爲是,而三錢四錢,若稧之收錢,則此甚苟且,且觀節目,則便是括戶也。欲知民情,再次臨門,數三儒生曰,殿下曾無傷民之事,而今爲此事,臣實痛心云,予甚佳之,而坊民曰,鼓吻稱冤。雖遊於康衢,豈加於此乎?軍布半國之怨,戶錢一國之怨,民心宜定而不宜動也。中夜思之,有覺得者數事,卽欲召卿等議之,而夜深故未果矣。今當爲卿等言之矣。今予之不坐御榻者,心有所慊然而然,卿等知之乎?戶錢之弊,存亡係焉。五衛罷後,訓局決不可罷,而監司率眷,罷之宜矣。此雖先正所講定,而弊至於此,若使先正,在於今日,則亦必曰當罷矣。禁御兩營鄕軍立番,非緩急可恃。以戊申事言之,上番軍恐或爲賊招誘,至遣宣傳官領來。若立京軍,則豈有此弊乎?減邊將之說似可,而軍門久勤,何以處之?校院生·武學落講收布者,亦恐爲動民之歸。汰冗官之論,則我國元無可汰之官,增之可矣,減之則非忠信重祿之意也。守摠兩營,旣罷標下,守禦使差南漢留守,而罷率眷。置廣州摠戎使,兼兵馬節度使,置京中而勿限年。畿伯率眷,誠可笑,罷之宜矣。卿等之意,何如?在魯曰,良役自先朝已講,而終未得其善道矣。今殿下永減一疋,而欲充其代於空中,爲此區畫,殆同拔東柱,而撑西柱也,前頭恐難保其無弊矣。上曰,毁敗家而修完家,何如?在魯曰,西北監司之率眷,祖宗朝所設,罷之如何?上曰,以其率眷,故妓生輩難堪於疋繻矣。若魯曰,疋繻用於勅需求請,故西路曾有之矣。顯命曰,箕營留銀,曾爲五十萬兩,而餘存不過五萬兩云。若自朝家摠括,則豈如是?上曰,水淸無大魚,洗踏足白。如此等事,朝家豈盡摠括乎?在魯曰,守禦使不爲率眷,則久任之道難矣。上曰,南漢重地,豈可率眷乎?顯命曰,禁御兩營,各募京軍五千,分爲十番,而收鄕軍布給代,則非但精鍊,給代數少,而朝家所得多矣。上曰,此朴載河所達也,予亦佳之。非但有補於減疋之道,戊申事豈不懍然?諸臣各陳所見。在魯曰,兩營變通,不可輕議,而若以惠廳米二三萬石劃給,則可補減疋之數矣。若魯曰,募立京軍,臣切悶之。若募坊民,則良順者難得,而便同烏合,若募畿內,則資保亦難。且鄕軍若不上番,便是收布軍也。平時無操習之事,而不知將令,則臨亂無所用矣。雖以戊申事言之,鄕軍皆負鳥銃而來,誠爲奇特矣,不可輕易變通,願問將臣而處之。鳳漢曰,京募則衣糧當給,恐反爲弊,而似無益矣。聖應曰,領相所達,外面似好,而京畿一道,募立萬名,誠難充數。若如訓局軍制,則番糧奉足,亦宜有之,變通未易。且鄕軍無上番之時,則臨亂無可恃之事者,誠如左相所達矣。景夏曰,臣常聞禁御卽府兵遺制,至於變通,利害無所量,何敢臆對乎?聖任曰,欲減一疋,則兩營變通,然後可爲,而京募之難,果如訓將所達,商量處之,宜矣。宗伋曰,變通重大矣。晩曰,禁御兩營,必少其給代,然後可矣。五衛罷後,委兵於農之意,只在於此。且京募旣多難便,而募於畿內,則衣料當給,而數萬餘名,何以得立乎?事多窒礙,各別商確處也。尙魯曰,領相所達,誠有所見。外方之軍,緩急難恃,若募畿內,則朝徵夕至,而資保旣難,若募京中,則當如訓局規模。國家財穀,盡歸於都監,此又難支,城內萬名,何以得立?置之畿內,則竝其資保爲三萬餘名,決難充定,必須酌量爲之矣。應洙曰,臣始聞此議,而軍制至重,豈可輕議?五衛將規模,只在於此。愛禮存羊之道,猝難變革,而若欲變通,必使廟堂,十分商確,而其間許多節目,不可猝定矣。若立經濟司錢穀,大衙門又設矣。臣意則以爲,不緊魚鹽,旣已出給,其間小小節目,主事之臣當議定。今於筵中,若欲講定,則人各異見,無就緖之時矣。顯命曰,今欲變通,而求之空中,從天降乎,從地出乎?變通釐革,略有端緖,而少其給代數,然後事可成矣。尙星曰,在外講究,而大臣·諸臣異意,大臣以軍門爲宜變,臣等則以軍制爲難變。臣等之意,則國家所恃者,只禁御兩營,而常時宿衛,則府兵遺制也。其他無可爲之勢,故昨日不能仰達矣。臣以軍制變通,爲重難矣。應洙曰,定民志之敎,誠好矣。今則京外騷擾,宜先定之,而廟堂無長算,不得已而爲大變通,豈無異同之論乎?但若是促迫,則恐有疏漏之弊。榮國曰,大臣變通之論,出於不得已也。弊端則諸臣盡達,臣無所更陳矣。上曰,拔此而有可爲之道乎?顯命曰,罷監司率眷者,生財之道也。軍制變通者,少給代之意也。尙魯曰,雖罷監司率眷,八道所得,不過二十三萬兩矣。明履·鼎輔·翬良·尙迪,皆以軍制變通爲重難。光纘曰,軍門事,諸議持難,而臣以爲,若得善策而變通,則何可徒諉之重大,而不爲乎?第給保一節,誠如諸臣之言,惟在確議處之。至於監司率眷革罷事,聖意儘好。先正臣李珥,以久任爲意,故議定率眷。今則以捄弊爲主,故聖上以革罷爲定。臣意斷知其可罷,而大有補於減疋之政矣。上又問尹鳳五曰,監司率眷罷之,何如?鳳五曰,罷之何妨?上曰,問此兩臣者,儘有意矣。予恐儒生輩,以罷先正所設,致有紛紜之說,而兩臣之言如此,予當識有之矣。綽曰,頃日臣以軍職入侍,妄陳所懷矣。今則待罪臺閣,當以職掌事先達矣。殿下於昨年八月,命行次對於小朝,而備局諸宰,則大朝時時招見,兩司之臣,不許入侍。臣不勝抑鬱之忱,陳書於小朝,仰請入侍於大朝矣,殿下以未諳故例爲敎。故例卽丁酉事也,丁酉與今日有異矣。如臣蔑識,亦忝臺職,聖意視以無用,而若使有學識者,與聞廟議,隨事爭執,則豈不有益乎?光纘曰,一自代理之後,臺閣之臣,不許方寸地,豈不抑鬱乎?廟堂諸臣,旣命一朔兩對,儒臣亦賜時接,而臺閣獨阻前席。夫臺閣爲任,立殿陛與宰相爭可否論是非,則殿下與宰相謀軍國,而獨使臺閣,不得與聞,非但國體有損,群情豈不抑鬱乎?自今亟許同入宜矣。上曰,代理前,臺諫有入侍者乎,代理後,有入對小朝者乎?此所謂主人無醬,而客不嗜羹者也。綽曰,無醬厭羹,旣承聖敎,而未知有以不入侍爲幸者,而亦豈無抑鬱者?如臣怪異,雖爲無益,而人人豈皆如臣乎?此後則特許入侍。光纘曰,柳綽之言,誠非矣。臣等雖無似,臺閣自重之道,不當若是貶薄也。殿下至以近來臺閣,率皆厭避爲敎。此則前後臺閣之罪也,而聖上亦不當如是爲敎矣。綽曰,惟願特賜允許。上曰,臺臣所達,是矣。予許之。出擧條此後臺閣不柳綽雖無職,陳章劾之,可也。綽曰,臣當陳章矣。若魯曰,臺閣言路,自今日而開,實有御明政殿之效矣,臣以爲勝於良役變通矣。上曰,良役變通,陳達,可也。綽曰,頃已仰達,而山田不可不許也。上曰,又有可言者乎?綽曰,海西六七邊將,革罷可也。上曰,此則當詳量,而又有可言者乎?綽曰,八道監司率眷及惠民署,可罷也。上曰,又有可言者乎?綽曰,臣雖庸陋,職在臺地,錢貨出處,迫問臺臣,殿下之待臺閣,不亦薄乎?上曰,其言大得臺體,仍命加資。尙魯曰,臺臣所達,代理後初有,只爲加資,恐欠奬用之道。方有實窠,更加睿思,何如?上曰,卿言是矣。傳曰,掌令柳綽,頃者臨門時,爲民陳達,語甚質直,故其欲褒嘉。今日以臺臣入侍,首尾所陳,俱得臺體。此等末世,其宜奬一而勸百,特爲加資,參知除授。仍令先侍衛後肅拜。上曰,侍衛堂上及承宣陳之。徐命九曰,軍制變通,臣無宿講,而良役則不可不變通矣。益炡曰,利害便否,諸臣皆已仰達,唯願務歸至當。命采曰,親臨特敎之下,雖有實病事故,宜卽入侍,而六曹堂上及三司諸臣中,有不入侍者,推考何如?上曰,依爲之,而從重推考,可也。出擧條範錫曰,昨於筵中,有所仰達,而再次臨門,又臨舊殿,必減一疋,使有實惠。命采曰,領相之意,欲減資保,以補給代,而俄者御將所達,極爲明白矣。光紹曰,臣是書生,未諳軍旅之事,變通之道,宜探其裏面,而諳練之臣,皆曰愼重,臣無所仰達矣。臣自鄕來,民弊則可知,而殿下旣已下燭,臣不敢煩複矣。至於捄弊之策,臣無所料量矣。應協曰,兩營變通,臣未詳其利害,而府兵遺制,只寓於此立番京營,慣習操練,緩急可恃,仍舊貫似宜。殿下旣許魚鹽,又有減膳之敎,德意藹然,爲今日臣子者,豈敢不仰體乎?監司初不率眷矣,一自率眷之後,厚自封殖,奉己侈汰,爲弊不貲,臣常以罷之爲宜,而且郡邑之豐饒者,亦豈一任其厚儲,而不助其民力乎?試以關西言之,安樂之萬兩,龍岡之七八千兩,自古所稱。不特此也,八路饒邑甚多,而盡歸守令之私用,未聞有紓民力,而補國用者,豈不慨然?今無生財之道,若龜背刮毛,則寧不就其郡邑之贏餘處,量宜減省,以裨其不足乎?湖南之場布,頃旣仰達,而李匡德後,今幾復古云矣。自廟堂摠括列邑所出,如火粟耗穀山行布屬,量其所需,取其剩餘,作錢輸納,以充一疋之代,則似勝於減削京司瑣細之物矣。光毅曰,減疋之令,誠好矣,而軍制變通,未知便否,方伯罷眷,則民蒙實惠矣。金尙紳曰,減疋之政,不可不行,而使守令納錢之說非矣。若爾則使之益貪也。必如領相之塞源,然後可矣。近來僧徒甚繁,不可一任其閑遊也。上曰,侍衛軍兵,餉午飯乎?命采曰,問于訓將,已饋之云矣。上曰,唯。傳曰,守禦使兼南漢留守摠戎使兼兵馬節度使節目,其令備局,卽爲擧行。上曰,昔蘇秦見磨杵爲鍼者,讀書成名。減疋雖難,豈不愈於磨杵爲針乎?若魯曰,有杵然後,可以爲針,而今欲以針爲杵,故難矣。顯命曰,針多則亦可爲杵,而但使之爲杵,而掣其肘,則不可成矣。上曰,諸堂聚針幾何,而何時當成杵耶?若魯曰,聚針甚零零瑣瑣矣。上曰,禁御存罷事,元景夏達之。景夏曰,臣昨承嚴敎,極爲惶悚,而有懷不達,則是爲負國。各道句管,盡爲磨量,則不能當減疋之代。且魚鹽,諸臣皆以爲主材,而臣則以爲難必。蓋以魚鹽所出,軍丁給代,誠難矣。上曰,此則元景夏不知矣,此非減一疋之敎。禁御若罷,則其零瑣者,當使監司充之矣。且卿之意,予不知矣。初則往參備堂,而今爲此言乎?景夏曰,國家減疋,極是美政,臣子豈不奉承?且自鄕上來,何敢不承命往參,而斷然必行之說,臣至今不爲矣。顯命曰,諸臣私相酬酢,而當該承旨,不能禁飭,推考何如?上曰,依爲之。出擧條上曰,監司窠限幾何?尙星曰,二周年矣。尙星又曰,兵水使旣不率眷,則監司雖不率眷,豈不耐過乎?若魯曰,如此則又生一弊矣。若有老親者,陳章請免,則殿下雖欲勿許,必多難處之事矣。顯命曰,守禦使旣置南漢,摠戎使置于水原,則名色好矣。昔年延陽府院君李時白爲水原府使時,軍兵精練,無異都監矣。今則以文臣名士,爲陞資之階,故武備甚疏,以兵使置之水原好矣。上曰,水原設營,似有弊矣。而且以南北漢言之,守禦置南漢,摠戎置北漢,則名色豈不正乎?典醫監·惠民署,所費幾何,有惠民之實乎?顯命曰,一年所下,七千餘石矣。若魯曰,兩司裁減則可矣,專罷一司,則貢人失望矣。上曰,貢人必爲稱怨矣。顯命曰,小不忍亂大謀,國爲大事,而小小民怨,何足恤乎?光紹曰,范仲淹云,一家哭何如,一路哭不可,如是拘礙矣。若魯曰,昨考大典,則營將亦宣廟以後所設,而爲民害甚多,罷之宜矣,而束伍則依古例,使鎭管管領,似好矣。上曰,何時所設乎?若魯曰,孝廟朝設立之時,蓋有意矣,而今則已矣,徒爲冗官。上曰,若罷邊將,則久勤可憐,而營將則罷之無妨乎?在魯曰,設立有意,今雖無益,竝與其名而去之,事涉如何。一事二事,法制大變,臣不敢質言矣。民弊則不無,而盜賊則畏憚矣。上曰,孝廟朝所設乎?應洙曰,臣與領府事,所見同矣。聖應曰,初慮則好矣,而今則有弊而無益。束伍則屬於鎭管,未知如何,下詢備堂而處之。景夏曰,當初設立,密勿講究,臣不忍以宜罷之說,仰達矣。尙星曰,治盜則差勝,而爲弊甚多,罷之何妨乎?憑藉討捕,而貽害特甚,罷之則所得多矣。在魯曰,今之最重者,兩營變通,而京畿本有軍兵,更得數萬甚難,雖曰得充畿內,亦爲二三日程,則殊非舍遠取近之意。若欲京募,則立番時給料,遊時當自食乎?其間利害,消詳然後可矣。宣惠廳及各軍門保與外方儲置甚多,一年若得二三萬石,則可充給代之數。如此變通,必挽大者然後可成,而小小之事,何關於存罷乎?景夏曰,儲置雖多,往往補不足則可矣,年年割出,則貢物似誤矣。營將存罷事,衆議不一,上命入大典考之,則仁廟朝所設,故革罷爲敎。景夏進寧陵誌文曰,仁廟朝纔設還罷,孝廟朝有意復設。上曰,然乎?卽命抹去罷營將之句。尙魯曰,大臣奏語未畢,而承旨中,連有勦說者,筵體未安,推考,何如?上曰,依爲之。出擧條若魯曰,西北監司之罷率眷,臣切悶之。人人不能無私情,將不樂赴,殿下擇人,恐不如意矣。上曰,若以西北爲重地,則尤不宜率眷也。古者方伯,巡察列邑,有若御史矣。今則不然,故邑宰無所憚矣。傳曰,噫,民國之本,本固然後,國可以爲國,而噫顧我良民,奚特倒懸?昔年盛際,屢下良役釐正之敎,而辭旨懇惻。到今比昔,吾民之困瘁,不啻百倍,而尙今泯默,豈不體昔年聖意而然,亦豈忽我元元之故哉?此則曾已諭矣,而戶·結俱有民弊,亦有掣肘之端,今則全歸於減一疋之政。噫,此亦已喩。予雖涼德,予雖誠淺,于今暮年,豈欺蒼蒼,豈欺元元?今日之政,不過朝廷一號令事,其徒便殿雖臥而令下足矣,而末伏在明,日暑若此,又臨此殿,意蓋深矣。任事之臣,牽於行久,趑趄下手,各其當者,其便已久,故或恐釐革。若此而其君將爲欺民之歸,其民永陷塗炭之中。蒼蒼昭昭,列祖陟降,豈特此心之歉然,其將何顔,他日歸拜?思之及此,不覺自咽。先擧其綱,以助減疋之政,其綱伊何,卽諸道道臣率眷也。昔先正雖以此爲請,目今良民之弊,一則率眷也。使先正雖在於此時,想必有此議。噫,以御供其欲補之,況此等者乎?自今以後,特除諸道監司眷率之規,瓜限則八道竝二周年。頃者以守摠兩營事,不待諸臣之請,先爲下敎,而或言數遞之弊,故予意亦然,只減標下。頃者下敎之後,中夜思之,大覺非矣。何則?令之不行,若此之類,弊有大小,事有輕重。守禦使曰以大將數遞爲悶,則禁衛大將之重,奚比守禦使,而或朝暮遞焉。此非巨弊,視信地猶楚越,設部下於都中,京鄕相猜,其將鎖京於當之者,可謂便好。爲國設置,輕重何?況減其標下之後,無異於往日經理之堂,尤涉無義。此等細事,其何牽掣?守禦使,更以守禦使兼南漢留守,除眷率,限二周年,府尹改爲經歷,兼從事官。摠戎使,更以摠戎使兼京畿兵馬節度使,而本廳在蕩春倉,無瓜滿之事。京畿兵使在京一也,不過標下軍,依前下敎,以北漢·蕩春居民差定,而諸道監司,南漢留守,旣皆除眷率,則亦不無數遞之弊。此則備局知悉,勿牽私嚴其防。噫,設惠民署,其意焉在?于今惠民乎否乎?其若惠民,雖半一國之費,決不可減也,若無毫分惠及於民,則此等之時,其宜釐正。噫,此若一署濫費,而耗財者,則不過一令而減之,而其下敎者,貢人雖少亦民,故令其消詳,善爲釐正。儲置米·詳定米中,可補減疋之代者,磨鍊以稟,其他可以商量者,亦卽講究登對以稟,無使欺蒼蒼,欺元元之歸,而講確定後,雖有些少不足者,予旣擧綱付諸道,使道臣竭心奉公,使吾民均蒙實惠。噫,今者此政,卽行一國,均一疋之制也,無異於大同之政。白鬚暮年,體昔年爲元元,盛暑臨殿,其綱已擧,可謂事半而功倍。吁嗟,句管之臣,以喬木世臣,知我夙宵爲民之竭意,其事不遂之前,豈忍放忽乎心?爲諸道道臣·守宰者,雖靳惜乎,前日再次臨門,臨殿擧綱之後,其復若前而吝惜,使減疋之政,閼而不行,豈徒負君,以何顔歸見乃祖乃父乎?言之及此,予心慼然。有識朝士,讀書士夫,豈忍爲此,豈忍爲此?今則事歸專一,自今日定良役節目,句管堂上三公摠察。噫,予雖否德,予雖誠淺,今之此擧,蒼蒼照心,陟降俯臨。諒此心諒此心,使我暮年,少便宿食。至欺蒼蒼之句,上曰,書之到此,卿等若不充減疋之代,則是使予欺蒼蒼也。顯命·若魯·羽良曰,聖敎至此,當竭心爲之矣。上曰,除監眷罷惠民,而不減一疋,則無益而生怨矣。顯命曰,諸臣會坐,只言語酬酢而已,無盡心爲國事者,臣之欲爲設廳者,非好名也,欲其歸一也。又至少便宿食之句,玉色凄然曰,昔諸葛亮所食不過數升,而司〈馬〉懿以食少事煩爲言矣。今予則所食不過數匙,及今不爲,將爲欺民之歸。言至於此,不覺涕零,卿等須體此意,竭心料度,以濟吾民,而使予暮年,少便宿食。顯命·若魯·羽良曰,聖敎至此,臣等無所仰達矣。上曰,如是則均減一疋乎?若魯曰,合歿身布,已蕩減矣。諸臣曰,還上則蕩減,而身布則無蕩減之事矣。顯命曰,還上蕩減,則左相陳達,身布蕩減,則臣於向日筵中,引肅廟朝前例,已有稟裁,備堂矇然不知,推考何如?上曰,依爲之。顯命又曰,合歿身布蕩減事,已有成命,而身爲備堂,如此之事,未能詳知,筵席之上,質問强聒,誠甚慨然。昔在肅廟朝,故判書臣尹趾仁,遞西伯數年後,入侍啓覆,自上問西路殺獄事,而不能對,故至有嚴敎罷職之事矣。先朝事如此,群下孰敢不盡心職事乎?今者諸堂,不可以推考薄罰而止,宜有譴罷之道矣。上曰,依爲之。晩·尙魯·榮國·鳳漢·尙星等惶恐出去,而闕內喧嘩特甚。上曰,將臣罷職,故似騷擾矣。傳曰,殿坐咫尺之地,喧嘩特甚,當該入直堂上,從重推考。羽良曰,多宰之一時罷職則過矣。罷職還收,從重推考,何如?上曰,依爲之。出擧條卽令還爲入侍。上曰,凶年則國君例有減膳之規,今年便是大札,當減膳米以補矣。傳曰,大札大荒一也,而今年,大札之中,尤有甚焉。減疋之政,消詳講確後,不過節目頒降者,而其中闔歿慘惻者,旣下蕩減之令。此等之歲,豈忍徵布於甫起之元元乎?已蕩減者外,身布特爲減半,以示予意,其代自備局,從容劃給,而旣曰大札之年,則宜用荒歲之政。子曰,節用而愛民,若此之後,經費不可不顧。所謂顧經費,卽爲民節用之意。大殿膳米,減二百石,中殿·世子宮膳米,各減一百石,蓄惠廳以備不虞。慈殿所封外,諸道誕日方物物膳,今年特減,示予札年減損之政,其他減省,令備局詳考前例,登對時以稟。羽良曰,聖敎至此,德意藹然,臣等當先減祿俸矣。上曰,我國朝士,本無祿俸。若減其料,卿等雖不饑,而百官斗料,何忍減之乎?在魯曰,自前參下官則不減矣。顯命曰,二品以上,當減料矣。晩曰,日次生脈散劑入之意,都提調稟定,而日字已暮,小臣先退監劑之意,敢達。上曰,依爲之。顯命曰,若爲大事,人多則議歧。故相臣金堉,爲大同時,與李時昉·徐必遠,同事成緖。今臣欲薦二人,願殿下使此二臣句管,則事可成矣。上曰,誰也?顯命曰,朴文秀·金尙魯也。上曰,朴文秀,頃日臨門,屢召不來,今又臨殿,亦不入來,雖爲句管,其將來乎?顯命曰,此則朴文秀之罪也。極邊遠竄則可也,而渠反好之,遠惡地補外不可已也。上曰,補外者爲句管乎?顯命曰,此則惟在聖心之默運耳。上曰,國綱因戶判而墜矣。若魯曰,臨門三召,終不入來,國綱益頹,臣等之罪也。朴文秀照律之外,無他道理,國家豈可苟且使臣乎?戶判之才雖難,不可一向寬貸矣。上曰,戶判之材誠可惜,而冢宰之任非輕,金尙魯亦可惜也。朴文秀遠配,可也,而難卜生還矣。景夏曰,國家生置文秀,則必有用處矣。上曰,判書有守令補外之規乎?羽良曰,有前例而其才則甚裕,出補嶺南,使之句管魚鹽,似好矣。上曰,予亦有此意。初命安東,更命羅州。應洙曰,與方伯姻親矣。上曰,然乎?眞所謂有北不受也。何處可送乎?近置宜矣。必有用時,因命補忠州。傳曰,戶曹判書朴文秀,幾次特敎之下,一無動意,分義道理,俱涉寒心。頃者有考律之命,其律不過杖贖,無以樹紀綱,忠州牧使除授。當日內辭朝,時任牧使,遞付京職。上曰,戶判誰可爲之?顯命曰,宋曹瑋爲蜀節度七年,王朝以李及代之。及本無才質直人,皆異之。朝曰,瑋於七年,經紀區畫,規模已定,而若使才能者代之,易致變更,無才質直者,可守其成績云。今文秀於戶曹,釐革變通,已成定例,當求安詳人代之,保其變更之弊矣。上曰,安詳者,名則名矣,而易爲猾吏所瞞矣。若魯曰,領相與臣,昨論戶判才,而李宗城方爲松留,申晩可合矣。羽良曰,領相必爲商量之人,自上更爲下詢其人,何如?上問領相,顯命曰,淸廉安靜者有二人,鄭亨復·金尙星也,而非當品矣。上曰,尙星當繼爲之乎?顯命曰,可矣。傳曰,度支重任,其宜愼擇。況各司定例,貢物釐正,尙不訖功,尤宜擇也。戶判補外代,其令銓曹問于大臣,從二品中加望。顯命曰,臣旣仰達二人,竝擬,何如?上曰,依爲之。仍命金尙星等卽爲入侍。鳳漢曰,湖南三倉漕船點檢,引判書之引入,臣以次堂擧行矣。沙格中一人,爲帆席所飄,至於渰死,依上年例,令本道恤典擧行,何如?上曰,依爲之。出擧條鳳漢又曰,湖南三倉沙格之中,騎船後癘死者,至十三人之多,事甚慘然。自前雖無恤典擧行之規,而今年則異於常年,不可無隱恤之道,首堂引入,無路陳達。臣旣點檢漕船,故敢此仰達。上曰,依爲之。出擧條命采曰,金尙星·趙榮國,謂以大臣請罪,不敢入來云矣。上曰,諸堂皆已入來,而獨不入來,分數過矣。益炡曰,副學連有特敎,故數日入番,稱病出去,而今則謂有應敎,終不入直,各別申飭,何如?上命景夏曰,副學無入直之事乎?卿必知之。景夏曰,有下官則副學無入直之事,而政院亦不得請牌矣。上曰,玉堂俱空乎?益炡曰,金文行入番矣。上曰,何不入侍?益炡曰,謂有身病矣。上曰,不爲入侍非矣,承旨推考。若魯曰,俄有句管諸堂,更確稟達之命,故臣等少退時,招諸堂則趙榮國謂有情勢難安而不來。臣等雖疲,然承命欲相議國事,而再次送人,終不來見於咫尺之地。事體非矣,推考警責,何如?上曰,依爲之。出擧條榮國過酸矣。傳曰,今者永減良役一疋之政,體昔年恤元元,欲濟生民於嗷嗷塗炭之中,仰答昔年愛恤之盛德。亦令政府,布諭諸道。傳曰,旣除道臣眷率,守令濫率,宜加申飭,令備局嚴飭諸道。命忠州牧入侍。文秀入伏曰,下敎至嚴,而一不奉承,臣罪當死,戶錢之議,竟歸首事之科,臣罪當死,殿下暮年爲民焦心,而不能仰體,臣罪當死。頃者趙載浩,僇辱罔極。臣今年則六十,秩則崇政,以此顔面,何忍對人乎?其時欲爲陳章請免,而反以思之,國恩未報,私嫌何顧?遂承命入侍,又參備堂,而趙載浩旣是同罪之人,而彼旣不來,在臣道理,不可晏然在坐,遂私次矣,備堂請罷,臣未知其故也。臣自叨春坊,受知殿下,到今白首之年,若有一毫避事之心,則雖誅戮萬端,尙有餘罪,臣何忍爲此乎?殿下下詢諸臣,而目覩之諸堂,無一言仰對,而李應協以非實之言,告於殿下,殿下·諸臣皆如此,如臣孤立,豈可一日安於朝廷乎?上曰,合此兩人,恐有兩虎共鬪之慮矣。今則不論戶·結,而爲減疋之政矣。文秀曰,此大惠也。殿下爲此三百年所未有之盛事,實基億萬年無疆之休矣。國家若欲以至誠爲之,則無不成之事矣。上曰,此則過矣。今當諭卿,卿今白首,已不少矣。彼此相鬨,兩非矣。予之惜卿者,惜戶曹也。文秀曰,明曉當辭朝,而各司定例,尙未了當,若得一望之暇,則可以釐正,而未能新堂相議稟定,數年區畫,將歸虛矣。上曰,留數十日,論工後辭朝。仍傳曰,今聞各司定例,貢物魚鱗,數十日內可以了當云,忠州牧使朴文秀謝恩,今日爲之,訖工後辭朝事,卽爲分付。可以稟旨者,新判書行公前,令次堂擧行。上曰,以卿爲忠州牧使,且委以三南魚鹽,所得能幾何?文秀曰,以臣所見,不下十餘萬兩,而臣若畢戶曹事,則欲爲退塡丘壑,以畢餘年矣。今則身名僇辱,將何以擧顔供職乎?顯命曰,魚鹽使則爲別星,而牧使則爲下官,事多難便矣。羽良曰,不以牧使爲名,而以魚鹽使斥補,似好矣。上曰,魚鹽使豈補外乎?到忠州後,當更有處分矣。仍下敎曰,君臣俱白首矣。予若朝暮倚仗惟卿,而今番事,卿其過矣。卿往忠州,必當悔之。文秀嗚咽不能言。益炡曰,風氣甚不佳,日字又暮,請速還內。上乘轎還內時,至賓陽門。傳曰,再次臨門之時,其言白直,不負問庶民之意。此等之人,若不勸奬,有何臨門之義哉?忠翊衛李夏昌,前哨官李厚培,令軍門,相當窠卽爲調用。上遂還內。諸臣退出。
庚午七月初九日戌時,上御涵仁亭。承旨引見入侍時,同副承旨李應協,記事官崔台衡,假注書金瑞應,記事官鄭宅臣·鄭彦郁,以次入侍。上命承旨書御製,而以心幸二字爲題,而先書之。詩曰,臨門再次又臨殿,卄六年來始濟民,他日其將歸拜奏,蒼梧遙望感懷新。仍命曰,此詩令副學編于御製。又下敎曰,俄者下敎中,減疋之政之政字,與命字何如?政字則必行之義,命字猶有未盡之意,欲改以命字,更思之,不如政字,當置之。右副承旨尹光紹,追後入伏。上曰,守禦使當差出,而舊薦有之乎?光紹曰,有之矣。上曰,承旨更書以上。今日二度下敎,卽爲謄書頒布,而出于朝報後,使副學編于御製。諸臣遂退出,已二更矣。光紹留〈門〉出去。
上在昌德宮。常參·經筵,以代理停。
元敬王后忌辰。
尹光紹達曰,大司憲權爀,執義申暻,掌令安克孝,持平李師祚·朴弼遠在外,掌令一員未差。今日〈以〉監察茶時之意,敢達。令曰,知道。
成範錫達曰,明日常參,取稟。令曰,停。
範錫又達曰,備邊司郞廳來言,今日賓廳日次,而國忌正日相値,頉稟。令曰,知道。
以正言沈鏽牌不進,令于李應協曰,推考徽旨捧入。
範錫,以弘文館言達曰,本館下番,連日闕直,事甚未安。副應敎趙雲逵,旣有只推之令,卽爲牌招,以爲姑降入直之地,何如?令曰,依。
以副應敎趙雲逵牌不進,令于成範錫曰,禁推徽旨捧入。
曺命采,以義禁言啓曰,守禦使朴文秀,杖六十照律事,擧條啓下矣。朴文秀,爲先拿囚後,照律勘處,何如?無批答還下。
上在昌德宮。常參·經筵,以代理停。
成範錫達曰,明日常參,取稟。令曰,停。
尹光紹達曰,大司憲權爀,執義申暻,掌令安克孝,持平李師祚·朴弼遠在外,掌令一員未差。今日以監察茶時之意,敢達。令曰,知道。
大王大妃殿·中宮殿·賢嬪宮,藥房口傳問安。答曰,知道。
藥房都提調臣閔應洙,提調臣申晩,副提調臣李益炡啓曰,雨餘日氣蒸鬱,伏未審此時,聖體調攝若何?眩氣一向差勝乎?雖有待下敎入侍之命,而今日臣等,率諸御醫趁早入診,詳察聖候爲宜矣。大王大妃殿氣候何如?王世子氣候連爲差愈乎?臣等不任區區伏慮之至,敢來問安,竝此仰稟。答曰,知道。慈殿氣候,差勝後一樣,予則一樣矣。
李益炡達曰,左承旨南泰溫,左副承旨曺命采,今日俱不仕進,竝卽牌招,何如?令曰,依。
傳于尹光紹曰,三相句管備堂·戶堂·副學,內局入診,同爲入侍。
成範錫,以侍講院言達曰,本院新除授兼司書尹東度,除拜累日,尙不出肅,卽爲牌招察任,何如?令曰,依。
尹光紹,以兵曹言啓曰,今日武臣賓廳,武經七書講書日次,落點單子,纔已啓下,而大臣,方來詣賓廳,依前例不得爲之之意,敢啓。傳曰,知道。
以承傳色口傳下敎曰,俄者,欲爲下敎承旨而未及矣,莫重傳敎,不謹奉行,當該中官,令該府從重勘處。
下直,比安縣監蔡膺一,忠淸監司李益輔。
吏曹參判金尙星書曰,伏以臣,待罪籌堂,猥承良役講究之命,首尾三朔,了無一策之仰備顧問者,上以孤大朝任事之意,下以負微臣願忠之誠。此雖出於志慮淺短,事務疏闇之致,而靜思厥罪,誅戮猶輕,抑臣於再昨大僚之筵請譴罷,深有萬萬惶恧者。前席事體,何等嚴重?而倉卒語次之間,未及商量,其所以私相酬酢者,實由於臨事輕率之失,則廊廟責罰之請,臣固受以爲罪,倉黃逬退,只俟處分,而聖度天大,旣允還寢。臨殿宣召之命,至於累次,則分義所在,雖不得不顚倒還入,而其在訟愆之道,顧何敢晏然也哉?至於日昨政注之做錯,亦有不自安者,司成副擬,方在解由未出之中,而矇未覺悟,至犯公格,卽此一事,亦可見侏儒之短矣。昨因淸齋,今始略陳短章,伏乞睿慈,亟遞臣所帶銓職及籌司之任,以安私心,不勝萬幸。臣無任屛營祈懇之至。答曰,覽書具悉。政注之事,一時做錯,卿其勿辭,從速察職。
戶曹參判洪鳳漢書曰,伏以臣情勢,萬萬難安,而以嬪宮日次承候,冒沒入闕矣,卽伏聞大朝有戶堂入侍之敎,揆以分義,宜卽趨承,而第日昨譴罷之命,雖卽還寢,筵奏不審,罪在罔赦。今不可以問備末減,有所自恕,況同罪諸臣,擧皆引義不出,則在臣廉隅,獨不可晏然登筵。玆敢退伏私次,略控危悃,伏乞睿慈,諒臣情地之臲卼,亟削臣職,仍勘臣逋命之罪,以嚴邦憲,以安微分,千萬幸甚。臣無任屛營祈懇之至。答曰,覽書具悉。卿其勿辭,從速察任。
副司直趙榮國書曰,伏以我聖上拯救生民之至誠苦心,足以貫徹三極,而如臣無狀,承命就直,與聞廟堂之末議,已過三箇月矣。非不欲殫心竭思,講究方便,而只緣才識愚暗,了無一籌一劃,少效螢爝之補,仰紓宵旰之憂,而屢煩誨責,尙逭誅殛,臣誠慙惶憂懼,罔知攸措。迺於再昨入侍時,大僚以闔歿身布蕩減事,嚴責臣等失對之罪,至請譴罷,臣卽蒼黃逬退,泥首禁扃之外,而特蒙聖度寬大,旋卽反汗,仍命臣等還爲入侍,臣於此感激震悚,他不暇顧,不得已冒沒趨承,而追思愧恐,若無所容。臣等,非敢以未信之言,質言於前席,而只與僚堂,私相然疑酬酢而已,雖然,大朝惠鮮之恩綸,德意浩蕩,而臣旣職忝籌司,不能明白對揚,昏謬不職,自速罪戾,遞罷薄罰,不足少贖其萬一,而此猶倖免,則其何以懲不恪而警有位耶?顧玆情地,萬分惶蹙,籌司一步,實無抗顔更進之勢,而且臣三朔積瘁之餘,宿患關格之症,中暑暴發,癖氣猝然衝上,幾至頃刻殞絶,加以泄痢兼作,登溷無算,達宵叫苦,昏倒不省。卽者大朝,入侍有命,而欲起還仆,未克祗承,臣又死罪,玆不得不略控危迫之懇,仰瀆睿聽。伏乞离明,俯賜矜諒,亟先遞臣籌司之任,仍令有司,重勘臣怠慢失職之罪,以昭法紀,以礪臣工,千萬幸甚。答曰,覽書具悉。卿其勿辭,從速察任。
大司憲權爀書曰,伏以臣,一疾支離,自春徂夏,一味委頓,已作癃癈之狀,卽通朝之所知也。春間皇壇親臨時,終不得趨造於駿奔之末,罪戾甚重,勘論甚輕,臣方訟愆不暇,此際,又因江都御史別單,罪名極其狼藉,臣於是,益切慙惶,不知所以措躬也。臣本戇愚疏忽,冥行寡合,只知隨地殫力,全昧許多機關,終使殘年姓名,至登於繡衣之啓,其貽辱朝廷,莫甚於此。噫,以臣不才,猥叨保障重任,其處事之疏迂,奚止一二,欲加之罪,何患無辭?而今也不問文書有無,隱映爲說,急於自衒,惟意捃摭,繡衣按廉之體,果若是乎?今欲追理,俱有可據文蹟,而呶呶自辨,亦涉疲勞,只俟退屛荒野,爲一分自靖之圖。不料聖度涵貸,盡行蕩滌,不唯職秩如舊,又以風憲之長,寵除之恩諭遠降,隣里亦驚。臣是何人?叨此異渥,伏地感泣,不知死所。在臣分義,固當竭蹶趨承,而顧今所叨,卽古人行道之地,從前宿德重望之應是選者,莫不以稱塞爲懼,雖使臣無故在朝,尙不可濫竽,況今滓穢已甚,廢棄田間,尤何敢一日冒據也?名器緣臣而益輕,國法由臣而益壞,徊徨踧踖,自犯違傲,當此聖上臨殿咨詢之日,獨阻末班,罪上添罪,益無所逃。玆敢不避瀆擾,疾聲哀籲於离明之下,伏乞邸下,上念公朝名器之至重,下察微臣情勢之至危,將臣職秩,亟行鐫削,仍令銓部,勿復檢擬,以嚴國體,以安賤分,不勝幸甚。答曰,覽書具悉。卿其勿辭,從速上來察任。
參知柳綽書曰,伏以臣,猥以無似,受大朝特達之恩,前後踐歷,罔非踰涯,出入臺省,已有年所,而未嘗出一言論一事,以效一日之責,居常愧懼,若隕淵谷。至於今日所被異恩,出於千萬夢想之外,不肖如臣,何以得此於我大朝則哲之明耶?驚感震隕,五內失守。迫於嚴命,雖不得不先參侍衛之班,仍效叩謝之忱,而退歸私次,怳惚如夢,仍竊伏念無功受賞,本非聖世之美事,宿衛重地,亦非庸品之所叨,且惶且懼,不敢爲冒沒進身之計。玆敢疾聲哀籲於离明之下,伏乞察臣空疏之實狀,亟令鐫改,以安私分,千萬幸甚。答曰,覽書具悉。特除之命,聖意攸在,爾其勿辭,從速察職。
令忠淸監司李益輔書。王世子若曰,法科弊而民生難支,吏才衰而藩選不重。漢朝之考課不實,彰癉莫聞,唐家之役丁甚煩,怨讟載起。八路均有疵瘼,顧此海左之氓堪憐,三道最多征徭,啻彼湖右之役偏困。襟帶險固土壤膏沃,始也荊吳富强,杼柚空虛閭里蕭條,今焉河洛凋弊。絃誦變風而豪右擅柄,禮讓掃地而鄙俚競錐。哀我民方載漏船,飢饉顚連之無以安輯,嗟明春誰喫大椀,疾疫死亡者靡有孑遺。如彼廈屋之或頹而或傾,非牽補架漏之足恃,比諸琴瑟之不更則不鼓,宜救焚拯溺之是圖。余不遑寧,疇與分理。惟卿,材具綽乎需世,風采燁然動人。謝安石之家聲益彰,弟兄迭踐華貫,郭林宗之士望夙茂,朋儕爭躡後塵。志不在乎飽溫,經幄殫啓沃之責,義自切於補拾,喉司效匡救之忱。持論毅而裕如脂韋,接物溫而剛如綿鐵。直腸本自嫉惡,猶不失同朝誾誾,公心實能孚人,蓋亦見異己嘖嘖。臨事透英敏之識,才足堪於錯盤,礪世懷激揚之風,任可畀於黜陟。玆授卿以守忠淸道觀察使兼兵馬水軍節度使巡察使公州牧使。卿其致雪山之重,濟溝壑之窮。蘇殘濡枯,布德意則春膏惠雨,按法行部,振威稜則秋厲寒霜。難究戶結之便否,問田野而可採,勿慮廊廟之祖格,有籌劃則必陳。姑息爲害事之幾,惟果斷可以成務,節省卽利民之本,亦廉約當以飭躬。至若七條事釐成,都在一誠字做得。於戲,仰承大朝之嘉奬,非昧內庸之道當專,顧念一方之深憂,須體外試〈之〉意惟適。黑頭膺授鉞之任,志銳酬恩,丹扆軫藏袴之規,賞待奏績。故玆令示,想宜知悉。知製敎金陽澤製進
乾隆十五年庚午七月十一日午時,上御歡慶殿。藥房入診,三相句管備堂,同爲引見,都提調閔應洙,提調申晩,副提調李益炡,領議政趙顯命,左議政金若魯,右議政鄭羽良,吏曹判書金尙魯,記事官崔台衡·鄭宅臣·鄭彦郁,醫官金應三·玄起鵬·金壽煃·許錭·金履亨·柳徵瑞·權燧入侍。諸臣進伏訖。應洙曰,再昨終夕臨殿,酬接臣僚,聖體不瑕有損憊之節乎?上曰,一樣矣。應洙曰,其日東風甚不佳,入侍諸臣,亦多有觸傷之人矣。上曰,伊日風氣果不好,而以此別無所損傷矣。應洙曰,眩氣往來之候何如?上曰,近無添苦之事矣。應洙曰,小癤完復後,亦一樣乎?上曰,一向差勝矣。應洙曰,大王大妃殿氣候何如?上曰,安寧矣。應洙曰,王世子氣候何如?上曰,好過矣。應洙曰,嬪宮氣候,聞洪鳳漢之言,則一向安順云矣。上曰,然矣。應洙曰,賢嬪宮症候,久不差復,實爲可悶矣。上曰,元氣似不足而然矣。應洙曰,醫官入侍,令診察何如?上曰,只首醫三人及以外任入來者,診視可也。應洙曰,然則當令首醫及許錭·金履亨診察矣。上曰,唯。應三曰,脈候左三部安靜,右三部亦帶滑而調均矣。以下諸醫所達皆同。應洙曰,八味湯纔已停進,生脈散當爲劑入,而方文稟定,然後可以爲之。當以加減生脈散,依前劑入乎?上曰,然矣。應洙曰,辰砂益元散,亦當劑入,而所入甘草,旣有不必作末之敎,當以煎水劑之乎?壽煃則以爲,石藥依本方製之爲好矣。上曰,以煎水用之,曾已久矣。應洙曰,壽煃之言,可謂守經之論矣。上曰,如前劑入,可也。應洙曰,産室廳,明當排設,而擧行節目,可以草記稟定矣。上曰,當設於何處乎?應洙曰,設於舊都摠府云。雖正殿至近之地,而臣等亦當看審矣。上曰,捲草官,不可不入來看審。卿等豈獨不入審乎?上曰,醫官直宿,何以爲之乎?應洙曰,明日,産室廳排設之後,卽當直宿矣。上曰,提調直宿,何時當爲乎?應洙曰,例於當月爲之,而當待傳敎擧行矣。上命益炡書傳敎曰,産室廳,雖排設之後,當月提調直宿,醫官差備待令,待下敎爲之。産室廳醫官,只本院輪回元入直事,分付。提調直宿之日,參判洪鳳漢,一例直宿。應洙曰,皮世麟,以秩高醫官,纔已免喪,事當卽爲還付本廳,而近來醫官,皆有定額,卽今本廳無窠闕,姑爲留置,以待窠闕許付乎?上曰,秩高醫官,與他有異,不必待窠,直爲還付,其代則前頭有闕,勿補爲宜。此後三廳,皆用此例,可也。應洙曰,聖候靜攝之中,連有酬接之勞,而太廟展謁,期日又迫,當暑動駕,傷損必至。臣等憂慮之忱,有不可勝言。姑待暑退爲之,是所望也。上曰,雖以今日見之,日熱頗勝,趁卽行之好矣。羽良曰,今日以東風之故,雖如此,而暑熱猶未退,姑待處暑後甚好矣。晩曰,若待處暑後,則二十九日爲吉。其時則日氣,似可涼生矣。上曰,二十九日則太晩矣。應洙曰,旣是當月之內,則差晩何妨乎?上曰,不可如是遷就,而第當觀勢爲之矣。上曰,今此良役變通,頭腦已定,當出句管堂上,以專其任,而頃者領相,援引故事,請罷數三宰臣,事涉太快矣,今日之不爲入來,亦由於此耶?若魯曰,俄亦往復,而此非深引之事矣。顯命曰,一次陳章承批,則足矣。上命書傳敎曰,領相所奏,不過飭礪,更爲重推之下,二三宰臣,至爲撕捱,今日特敎之下,亦不入侍,其涉寒心,竝推考。今聞皆受批云,其令卽爲仕進。戶曹參判洪鳳漢,各司定例有下問者,卽令入侍。應洙曰,診候旣畢,醫官使之退去,臣亦退出矣。上曰,卿則姑爲留在,可也。上曰,守禦使作闕之代,當差出,而府尹則自當遞解矣。顯命曰,旣以留守變通,則經歷,亦當依兩都例差出矣。上曰,然矣。仍命書傳敎曰,節目頒降後,廣州府尹,遞付京職事,分付。顯命曰,守禦使,以老成宿望之人差出,然後可以爲之。李箕鎭·李宗城,誠爲可合,而宗城則方見除松留,箕鎭在鄕,以被罪爲期,而不爲上來云矣。上曰,其次誰也?顯命曰,元景夏有之,而右相以爲,景夏,主試甚公正,不可遠出矣。上曰,其次誰也?顯命曰,申晩有之矣。若魯·羽良曰,晩有八十老父,亦難出外矣。上曰,各軍門,例爲七色標下,而守禦廳之獨八色,誠駭然矣。日昨,命考出其創始之時,則似是近年爲之者,而以年久已故之李宇鼎捧現告,承旨事甚非矣。羽良曰,當該承旨,從重推考,使之更考以出,宜矣。上曰,此不可推考而止者,更使考現後,當有處分之道矣。仍敎曰,以七色,添爲八色者,始於何年而創於何人事,注書直爲出問于該廳敎鍊官以來。臣台衡,承命出來,招敎鍊官,而無來待者,一邊分付,使之卽速待令,而有難遲待,還入以達。上曰,向日該廳敎鍊官之以李宇鼎現告政院者,亦甚可駭。令兵曹決棍事,注書出往,分付。臣承命出諭。上曰,可合守禦者,俄擧數三人外,又誰有之耶?若魯曰,趙載浩好矣,而首相,以親嫌不爲擧論矣。顯命曰,朴文秀旣補外,載浩不可獨爲冒出矣。羽良曰,豈以文秀之自廢,而有不可冒出之事乎?上曰,原任之意,何如?應洙曰,臣不能詳知其委折,不敢仰對矣。上曰,頃聞靈城之言,以爲無所失矣。羽良曰,文秀事,亦如何矣,向日入侍,引藺相如事,以當爲行公仰達,而日昨,又以公然罷職,孤立無依等語爲言,誠不可知也。上曰,靈城,見辱於載浩云耶?羽良曰,末稍則載浩非矣。上顧尙魯曰,卿似知之矣。尙魯曰,俯詢如此,當以其時所聞見者,仰達矣。上曰,吏判陳達此事,能不被謗乎?不以近日事懲戒,事君之道,當如是矣。羽良曰,吏判本性,傳人之言,無毫髮增益之事矣。尙魯曰,當初兩重臣,言詰時事,臣未目覩,而金尙星·趙榮國參見,故追問之則以爲,載浩與文秀對坐,以戶錢事,責其率爾主張,仍及故相臣金堉講究大同法時,手中不離篷弄之事。文秀,答以吾與君之叔父,年相同,位地雖殊,自是儕友,則君何可如是爲言,有若數罪者然乎云云。酬酢之際,文秀辭氣先高,載浩,以侵辱父兄,怒而徑起,聲色轉加云,而文秀亦以爲,辭氣則吾似先高云矣。載浩出來大廳以後,臣亦見之,而其所發怒,專以辱及父兄,不可仍留此中爲言。諸堂挽之,而終不聽從,仍爲歸家,末稍則載浩擧措過矣。臣之所聞見,不過如斯而已。上曰,靈城,以見慘辱仰達,所謂慘辱何事耶?尙魯曰,初頭起出時,斥呼靈城姓名云,而此則臣未親聽矣。上曰,斥呼姓名,豈至爲慘辱耶?尙魯曰,其後方外辭說轉多,至以爲載浩出大門之後,辱說相加云。此則宰相,必無如許口業,似是囂囂之說,從中敷衍,轉相傳播之致,而文秀所謂慘辱,無乃指此等傳說乎?益炡曰,臣問慘辱於文秀則以爲,載浩直呼其兒名云矣。上曰,此予之過矣,豈有兩虎共牢而不鬪者乎?若魯曰,載浩纔遭喪慼時,在春川云。雖除此任,而若不上來,則此似難處矣。顯命曰,當以廉隅責於人。文秀旣以自廢爲言,則載浩,決不可獨爲冒出矣。上曰,生心之說,誰果爲之乎?益炡曰,李應協以爲,文秀爲之矣。尙魯曰,臣則未聞文秀爲此說矣。上曰,趙載浩爲之云矣。尙魯曰,此亦臣所未之聞也。上曰,靈城非矣。若以見辱爲言,而當初引入則可也。頃日筵中,以當爲行公爲達,而到今如是,誠非矣。顯命曰,文秀是平生故人,而至於此境,此臣不能敎子姪之罪也。文秀無大段過失矣。上曰,何必如是爲言乎?載浩之氣,卿亦似難抑矣。羽良曰,文秀不自引咎,而只責於人,亦不知其可也。上曰,施罰之道,不可異同,然則載浩,亦黜補府使而後可乎?尙魯曰,公廳,雖與私室有異,而此不過以公可否,至於此矣。朝家何必致察於此等處乎?兩皆嚴責而任使之,則二重臣,必不敢更爲撕捱矣。益炡曰,吏判此言好矣。上曰,豈可以此,老文秀於忠牧乎?若魯曰,文秀補外,以戶判不行公之故也,非以相詰之事也。若以諺所謂非爾牛角則何毁我墻言之,則此事,亦非如此之事也。應洙曰,當觀彼此所失之輕重而處之矣。顯命曰,文秀如是,而載浩獨揚揚冒出,則人謂斯何乎?羽良曰,載浩,已以此事遞判尹矣。上曰,予當譬言之,文秀若自刎,則載浩亦當自刎乎?羽良曰,聖敎誠至當矣。上曰,載浩果以慘辱相加,如文秀之言,則文秀之如是撕捱,非異事,而呼其兒名者,豈爲慘辱乎?予當精言之。載浩,以文秀之故,撕捱則過矣,而至於守禦使,則載浩實合其任,而此是文秀之代,似涉如何矣,其次誰也?顯命曰,徐宗伋·徐命彬有之矣。上曰,命彬好耶?顯命曰,恬雅可尙,而初頭排張之時,則宜差他人矣。上曰,其排張者何事耶?若魯曰,自多有擧行之事矣。顯命曰,臣意則終不如李箕鎭·李宗城矣。上曰,宗城,雖除開留,而自有輕重,豈不可移差守禦乎?顯命曰,臣之所薦,每在於朴文秀·李宗城,亦不無形跡之可嫌矣。上曰,何必如是爲嫌乎?以宗城·箕鎭,竝擬以入,可也。羽良曰,戶判之代,領相,以從二品中二人陳達,此雖出於末世謹愼之意,而臣意則兩人之一時竝陞,恐涉重難,故俄者有所酬酢,而領相,以已爲陳達爲難矣。上曰,兩人竝擧,亦涉如何矣?顯命〈曰〉,臣聞鄭亨復,曾任完伯時,善於爲治,爲人亦廉介可用,故有所仰達,而嘉善屬耳,且未經備堂,姑置之,亦何妨乎?上曰,金尙星時年幾何?顯命曰,癸未生矣。上曰,守禦使印信及摠戎使印符,似當改造矣。顯命曰,然矣。上曰,守禦使,當以守禦使兼南漢留守爲稱,摠戎使,當以摠戎使兼京畿三鎭兵馬節度使爲稱,印信,亦當依此造給矣。仍命書傳敎曰,兼南漢留守印信,兼節度使印信兵符,令禮兵曹卽爲擧行,而南漢留守兵符,以府尹兵符仍用,兼節度使印文,以兼京畿三鎭兵馬節度使造給,守禦使·摠戎使,依前仍爲例兼備堂。又命書傳敎曰,京畿監司兼南漢留守職銜,一依兩都留守例,書江都之下,殿最同議,亦依兩都例爲之事,分付。益炡曰,諸道閫帥,旣不得眷率,監司眷率,今又命罷,而京畿·黃海兩道水使,獨爲眷率,事涉如何矣?上曰,此豈可異同乎?仍命書傳敎曰,監兵使一也。他道水兵使,已無眷率,而旣除諸道監司眷率,則不可斑駁。京畿水使·黃海水使眷率,一例除之。上曰,守摠兩營,旣如是變通,則軍校亦當汰減,而可以付諸兩軍門矣。仍命書傳敎曰,王者宜一視守摠兩營。軍校見減者,旣令付諸禁御兩軍門,兩廳吏隷其減者,一依此例爲之事,令備局節目中擧行。書訖。上曰,節目間事,在卿等之消詳爲之矣,惠民署革罷事,何以爲之耶?顯命曰,姑未講定,而至如牛黃貢物,不宜永罷,欲爲存減,則所得亦不多矣。上曰,惠民二字,誠爲可惜,其在存羊之義,永罷似如何矣?顯命曰,今此減疋之政,綱領雖定,節目講確之際,不可不設廳,俾得專意其任,而以均役爲號,設廳於典醫監,似好矣。若魯曰,首相所達,好矣。羽良曰,臣意亦同矣。上曰,以均役節目爲號,設廳宜矣。顯命曰,句管堂上,以禮曹判書申晩,吏曹判書金尙魯,吏曹參判金尙星,副司直趙榮國·洪啓禧竝差下,而郞廳,則使堂上定數稟達,文武蔭中,自辟擇差宜矣。尙魯曰,郞廳爲先定以四員,退出後與諸堂,相議另擇,草記啓下,而大臣旣已主管,備局郞廳,亦勿拘礙,通融差出,何如?上曰,依爲之。上曰,良役如是變通之後,若有加捧於一疋者,則當繩以重律。仍命書傳敎曰,良布減疋之令,旣下之後,國中其無二疋之役,其中雖納米納錢者,其數無過一疋之內,此則自備局當爲節目,而此後京外,或有過一疋收捧者,則繩以重律。毋論道·帥臣·守令,論以贓律,禁錮終身事,奉承傳施行,頒布中外。顯命曰,裁減事,當稟旨擧行矣。上曰,壬子前例,欲見之。其時賑廳裁減單子,注書出往持入,可也。臣承命出來,仍爲持入。上覽曰,別無引例於此者也。仍命書傳敎曰,頃日膳米特減,意蓋在焉。歉歲權減,卽省浮費,今番減政,卽一則哀矜,一則廣畜,以備不虞也,事件異焉。零零瑣瑣之目徒煩,亦弊及貢人若此,百官俸祿當減。此不然,其減大者,壬子年些少節目,竝置之。膳米命減時無年條,以辛未條擧行,辛未條三名日封進,甲冑米·月課米,竝留儲惠廳事,分付。書訖。上曰,此單子,注書還爲出給,可也。承命出來時,上命書傳敎曰,此後望前望後,大臣·備局諸宰入侍時,臺臣旣令許入,而與次對有間,不必牌招,其令循例入侍。有無故不參者,則入侍後,政院達辭察推,臺臣旣入,則不可異同,儒臣其令一體入侍。若魯曰,臣見外方所報,闔歿數爻過濫,而至於湖西尤甚,如德山至小之邑,多至七百餘戶,公州之六百餘戶,亦怪事,甚駭然矣。羽良曰,聞以虛戶歸之於闔歿者,多云矣。若魯狀本,旣已達下,雖不得還下送,各別嚴飭,使之更爲詳査,從實申聞,何如?上曰,依爲之。羽良曰,臣方帶校書館提調,故敢達矣。本館兼校理,只作吏郞之華銜,而今則吏郞舊法,旣已革罷,又當節省之時,差出不緊,今姑權減,何如?上曰,依爲之。羽良曰,南泰良,文學政事,實爲可用之人,而遽遭臺言,一向在外,所帶判決事同經筵之任,竝許遞,仍付軍職,使之卽速上來,何如?上曰,依爲之。尙魯曰,舍人司所謂古風,近漸增多,無錢布之貧殘各司,無不受弊,甚至於員役,私自覓納矣。吏曹古風,曾已革罷,則當此節省浮費之日,如舍人古風之最不緊者,不可不一體禁之,下詢大臣而處之,何如?顯命曰,雖是古風,而此弊,臣亦慮之,吏判所達,好矣。若魯曰,臣亦謂革罷宜矣。羽良曰,臣意亦同矣。上曰,古風雖爲可惜,而諸臣所達如此,依吏郞例禁飭,可也。諸臣退伏。上曰,他承旨入侍,可也。遂退出。
庚午七月十一日酉時,上御歡慶殿。藥房入診,大臣·備局堂上同爲入侍,他承旨追後入侍時,左副承旨曺命采,假注書金瑞應,記事官鄭宅臣·鄭彦郁,以次入侍。上曰,戶曹參判,卽令入侍。仍下敎曰,守禦八色事知來乎?命采曰,此臣職掌所關,故頃已照檢文書,而以李禹鼎時所設,仰達矣。上曰,承旨少退。少頃命更入。戶曹參判洪鳳漢,追後入伏。命采曰,他軍門則牙兵不入八色中,而守禦廳則牙兵皆在京,故入八色中矣。古判書李禹鼎時,已有八色之名,故判書閔鎭厚,爲守禦使時,亦有八色之名矣。上曰,然則八色之名,其來已久矣。敎鍊官,其已決棍乎?命采曰,分付兵曹矣。上曰,史官出去,置之之意,分付。臣瑞應,承命出往,分付後還爲入伏。上曰,八色,非尹淳·趙觀彬時所設,明矣。他軍門皆六色,而此獨八色,故或慮其巧作名目矣。今則已罷標下,七色與八色,更無可論,而其設則蓋久矣。上曰,廣州,有留守居處之所乎?鳳漢曰,南泰溫,爲府尹時,營造衙舍,而未及落成矣。徐命彬,續成之,而不爲入處矣,吳彦儒,今始入居云矣。上曰,徐命彬何不入處?鳳漢曰,一自營衙之後,癘疫大熾,死亡無數,故廣州之民皆以爲,土木所祟,故不無拘忌而然云矣。上曰,可謂拘於俗忌也。北漢築城後,亦有如此之言,而李領府事,尤爲取怨矣。鳳漢曰,人言騷擾,而終不動心,李領府事擔當國事,此可知矣。命采曰,留守則處於行宮,經歷則入于衙舍,似好矣。鳳漢曰,經歷當挈眷耶?上曰,不得眷率矣。仍命鳳漢曰,戶曹定例,卿其知來乎?鳳漢曰,朴文秀多病,故未及訖工,姑俟數日後,當往復相議云,臣當詳知然後仰稟矣。上曰,相議後求對,可也。海西騎士,何以爲之耶?聞兵判所達,自縊之說則慘矣,而曺允成亦云,斫臂者有之,若然則其怨必多,亦甚矜惻。鳳漢曰,不無其怨,而何至此乎?鄕品之子,皆令充隊,而惡其名,故更稱騎士,以爲拔身之階,渠輩初不爲怨矣。上京立番時,京軍待之無別,故心甚痛之云。臣以爲,朝家旣許以拔身之階,則宜有激勸之道。向者行關本道,抄選數人上送,而其爲人膂力,極爲非常,故已差軍門矣。上曰,靈城云,彼以資裝爲難,減其哨數而加給爲宜,而予以健兒之遺漏,爲可惜。鳳漢曰,若依南漢軍門例,以開疏通之路則好矣。上曰,頃見登科者,騎士之抱紅牌者甚多,予下敎曰,汝等怨爲騎士,得爲及第,寧不好乎?渠輩曰,上下無別,極爲怨痛矣。命采曰,西來之人,無不言騎士之弊,而怨其與常漢同隊,而皆欲死云矣。鳳漢曰,別哨古則勇悍,而今則以資裝之難備,貧者有才而不與,富者無才而被選,似無所用矣。上曰,駕前駕後,皆是市井膏粱之子,而習陣時則威儀頗可矣。鳳漢曰,臣頃得一武士爲駕前,而極爲獰特矣。上曰,何如?鳳漢曰,使五十別哨,試其角抵,則無敢當者,擧沙二十二斗,能負七人而行矣。上曰,壯士矣。其名誰也?鳳漢曰,趙斗興也。上曰,當一召見矣。鳳漢曰,別破陣專減可惜,而況器械已備,易歸無用,而且欲守城,則三百猶少,減之如何矣。上曰,當更議處之,而減疋之代,大臣何以充之耶?其間節目,則予不問之矣。鳳漢曰,今若中止,則國不爲國,臣下豈不竭心區劃?而但有無麪不托之歎,是可悶也。命采曰,日本火砲,頃年出來,而方應文,知其製樣,故自軍門,更造以試,則其用,最緊於守城矣。上曰,此將軍箭也。李日濟亦造而試之云矣。鳳漢曰,臣於戎務,素無知識,受任以來,晝思夜度,則別無報效之道,而第有事非難,而不可不爲者,問于大臣處之,似好矣。古老及術士皆言,自興仁門至光熙門,地勢甚卑虛,自外洞見闕內,必爲樹木補其空缺,則甚好云。臣意亦以爲,城內置五馬路,而於空地樹木,至於茂盛,則可補地勢之空虛,而民取落葉之利,於國於民,可謂兩便矣。上曰,若欲守城,則樹木亦好矣,何必稟而後爲之耶?鳳漢曰,國事非自下擅便者,若得都民三日之力,廣拓渠途而列植雜木,則不過四五年後,當至茂密矣。上曰,渠甚壅,疏拓宜矣。且東方空虛,故門額之之字,城外之壅城,皆取補空之意。樹木最好,而守城之計,人以灌水爲慮,此非可憂,而雖以灌水爲憂,樹木亦有障遮之益矣。鳳漢曰,下詢大臣,以爲便當,則臣當與畿伯同力,鳩取雜木種子,必於十月內裁植矣。上曰,若使畿營,求取樹木,則必求於民間。且其來納之際,必有情債,此不無民弊,自御營擔當,宜矣。鳳漢曰,雖與畿營同力,若至爲民弊,則臣豈不慮乎?上曰,種橡,好矣。命采曰,先樹易長之木,然後種以橡實,則可期長養,而若先種橡實,則人馬蹂躪,而不得生長矣。上曰,闕內亦有橡實,當下密植肥地,及其長大,然後移植,宜矣。鳳漢曰,不以朝令卜定於民間,而若閭閻之調軍例,不計其多少,而必於入城時,隨得來納,則何至爲弊乎?上曰,當更思量下敎耳。上命命采曰,同副承旨,以何事撕捱乎?大臣以不察請推,想必以此爲難安,而今則已知八色之非近來所創,而其來已古,此意出言,可也。仍下敎曰,旣知八色事近年,守禦使必悅之矣。諸臣遂退出。
上在昌德宮。常參·經筵,以代理停。
李益炡達曰,明日常參,取稟。令曰,停。
曺命采達曰,大司憲權爀,執義申暻,掌令安克孝,持平李師祚·朴弼遠在外,掌令一員未差。今日以監察茶時之意,敢達。令曰,知道。
命采,以都摠府言啓曰,今日入直,內三廳武兼禁軍及軍兵等,當爲中日習射,而嬪宮産室廳排設,依例姑停之意,敢啓。傳曰,知道。
益炡達曰,右承旨成範錫,今日不爲仕進,牌招,何如?令曰,依。
傳于李益炡曰,史官一員待命。
尹光紹達曰,産室廳排設時,各司進排官內,摘奸闕點人員,察推事,命下矣。尙衣院直長趙九成,長興庫直長韓命輿,司僕寺判官洪益彬,內資寺主簿李聖基,內贍寺直長申大規,義盈庫主簿韓聖鳳,瓦署別提邊宗洙,惠民署參奉鄭德禹,平市令李仁默,廣興倉奉事李喜復,軍資監主簿金東鉉,戶曹正郞吳彦傅,皆入於執頉之中,竝依承傳,直捧罷職令旨之意,敢達。令曰,知道。
備邊司薦望南漢留守,李箕鎭·李宗城·元景夏,副望落點。
曺命采,以兵曹言啓曰,昨日軍號頒布之後,敦化門守門將,來告二所巡廳管牌,不爲來待,今已人定,終不受去云,極爲驚駭,而姑爲受置矣。二更五點,當該巡廳報狀內,入番管牌曺漢弼,當受軍號,而尙不來到云,故軍號,則報狀持來人處出給,而曺漢弼,則身爲入番管牌,莫重軍號,不爲受去之狀,萬萬痛駭。本曹所當捉來嚴治,而自今日闕中有故,似不可施以重棍。分付外來入直郞廳,決棍三十度,何如?傳曰,允。
吏曹,以元景夏,爲王世子嬪産室廳捲草官。
判尹徐命彬書曰,伏以臣,頃將病重實狀,冒控血籲,及奉徽答,未蒙矜許,至諭以上來察任,伏況日前,又有大朝飭敎,臣誠惶慓悶蹙,不知所措,宜卽舁進城闉,祗俟處分,而顧今賤疾,實無一分可强之勢。蓋臣伏暑之症,積有源委,如期輒發,而今夏則症形之危惡,視前不啻倍劇,轉輾沈頓,眞元大陷,加之塊癖闖肆,衝突無常,氣逆喘急,若將隕絶,今已數十餘日,僵委㱡㱡,作一未冷之尸。伏聞聖上靜攝之中,爲民一念,至誠奮發,旣御門宣諭,又臨殿降綸,德意洋溢,擧國感泣,此實往牒所無之盛擧,而臣獨息偃鄕廬,一味冥然,分義掃地,罪合萬死,不意日者,忽有賓客除旨,繼以馹召之令,臨辱蓬蓽,臣於是益不勝震越愧惶之至。竊伏聞我邸下典學之工,日有進修之益,此時賓僚,尤宜愼簡,而臣之無文無識,則通朝之所共悉,則苟然塡擬,有如等閑備數者然,抑何故也?向臣冒昧承膺,一二倍講於承華之席者,亶出於仰覩溫文之容,以伸延頸之忱而已,非敢謂萬一稱似於是任也。其鹵莽矇憒之狀,离明之所已俯燭矣,循省至今,愧汗如瀉,非分唐突,臣實自訟,旁觀之目笑,物議之未允,從可知矣,惠文之彈,特未及發耳,縱使臣,賴天之靈,復起爲人,其不可諉以宿趼而叨玷也決矣。臣之目疾,痛刺昏障,日以增劇,殆同盲廢之人,固已望斷陳力,而其他病狀,又如是危綴,時月之間,轉動無由。所帶詞訟劇務,宮賓緊任,俱不容一任其瘝廢,而至於籌堂之尙今仍冒,不惟臣大關廉義,在朝家體念之道,恐不宜虛拘至此,而訖無變通,臣竊慨然也。召命之下,多日泯默,爲罪滋大,玆不得不冒瀆擾之誅,從縣道復干睿聽。伏乞邸下,將臣本兼諸任,亟行鐫削,仍令重勘臣稽淹之罪,以警具僚,以延殘喘,千萬幸甚。答曰,覽書〈具悉〉。卿其勿辭,從速行公。
上在昌德宮。常參·經筵,以代理停。
李益炡達曰,大司憲權爀,執義申暻,掌令安克孝,持平李師祚·朴弼遠在外,掌令一員未差。今日以監察茶時之意,敢達。令曰,知道。
曺命采啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
傳于曺命采曰,吏判爲兵判時,付標雇立,成冊入之。
成範錫,以弘文館〈言〉達曰,本館下番,連日闕直,事甚未安。副應敎趙雲逵,旣已帶職蒙宥,卽爲牌招,以爲姑降入直之地,何如?令曰,依。
以副應敎趙雲逵牌不進,令于成範錫曰,推考徽旨捧入。
範錫,以內醫院言啓曰,差備待令醫女楚臺雲·桂月,因傳敎拔去之意,敢啓。傳曰,知道。
曺命采,以戶曹言達曰,依令敎,判府事閔應洙,自己巳二月至十月,合九朔祿俸,更爲輸送于本家則以爲,連爲陳箚力辭,終不敢祗受云,祿俸又不領受,何以爲之?敢稟。令曰,令倉官更爲輸送。
以京畿監司狀達,新除授開城留守李宗城,病重上去不得事。令曰,卿其勿辭。俟病少間,從速赴任。
以慶尙監司狀達,山陰知谷里居士李成起等渰死事,令于曺命采曰,渰死人等,令本道恤典擧行。
大司諫李濟遠書曰,伏以臣,向於省掃歸路,自犯徑情之罪,而譴罰不加,恩由輒許,得以將護病母,母子相對,感祝洪私,方擬俟得少間,還肅宸陛,而情理未忍離捨,私心政切悶蹙。此際,忽承諫長移授之命,馹召繼臨,促臣上來,臣誠惶隕感激,罔知攸措。第臣蹤地臲卼,賦性巽懦,前後三司之除,擧皆逡巡而不敢居,今不可以已叨之宿趼,遽爾冒進,而此猶未暇論。臣之老母,數旬毒痁之餘,又當無前暑炎,寒熱間作,飮啖全却,暴泄兼發,元氣漸脫,實爲朝夕澟澟之憂,以此情事,決無離側從宦之望。一日虛帶,爲罪已大,況伏聞聖上,將行太廟,祗見鶴駕從後,而職在法從,末由陪護,逋慢之誅,益無所逭,玆忘僭猥之懼,敢煩縣道之籲。伏乞离明,特垂諒察,先遞臣職名,仍命重賜堪處,使朝綱擧而賤分安,不勝大幸。答曰,覽書具悉。爾其勿辭,從速上來察職。
上在昌德宮。常參·經筵,以代理停。
成範錫達曰,明日常參,取稟。令曰,停。
南泰溫達曰,大司憲權爀,執義申暻,掌令安克孝,持平朴師祚·朴弼遠在外,掌令一員未差。今日以監察茶時之意,敢達。令曰,知道。
南泰溫啓曰,戶曹參〈判〉洪鳳漢,以定例文書稟定事,來詣請對矣。傳曰,戶參來待云,率吳彦傅以待。
傳于南泰溫曰,引見。
以校理任牌不進,令于曺命采曰,推考徽旨捧入。
命采達曰,明日次對,兩司無進參之員。除在外外,司諫尹光纘,正言沈鏽,竝待開門牌招,以爲推移入對之地,何如?令曰,依。
命采,以備邊司言啓曰,均役節目廳郞廳,以弘文館校理金善行,吏曹正郞韓光肇,宣傳官金柱泰,訓鍊主簿李聖師差下,使之察任,何如?傳曰,允。
範錫,以內醫院言啓曰,前鍼醫皮世麟,還屬本院事定奪矣。依例令該曹付軍職,冠帶常仕,何如?傳曰,允。
命采,以弘文館言達曰,本館下番,連日闕直,事甚未安。校理任鏶,自鄕上來,卽爲牌招,以爲姑降入直之地,何如?令曰,依。
命采,以均役節目廳言啓曰,均役節目廳,臣等今日,與諸堂上會同後,設廳節目書入之意,敢啓。傳曰,知道。
命采,以兵曹言啓曰,今此宗廟擧動時,駕後禁軍所着錦緞甲冑,年久毁傷,方以新緞改造,未及完畢矣。姑以本廳所在舊甲冑,推移換着之意,敢啓。傳曰,知道。
命采,又以兵曹言啓曰,今此宗廟擧動時,各差備應把之馬,以本曹兩驛騎馬,無以推移,依前例京畿驛馬,限十匹補把,而王世子隨駕,則加把五匹,已有定式。依此數補把之意,本道監司處,分付,何如?傳曰,允。
命采,以訓鍊都監言啓曰,都監郞廳未差代,前校理金善行,已爲啓下,而方在罷散中,時無職名,依例付軍職,冠帶常仕,何如?傳曰,允。
庚午七月十四日申時,上御歡慶殿。戶曹參判洪鳳漢,請對入侍,均役節目廳堂上,追後入侍時,左承旨南泰溫,假注書金瑞應,記事官鄭宅臣·鄭彦郁,戶曹參判洪鳳漢,以次入伏。禮曹判書申晩,吏曹判書金尙魯,參判金尙星,行副司直趙榮國,追後入伏。鳳漢,持定例進伏。上曰,陳之。鳳漢曰,笏記二件書來,一則自下陳之,一則欲自上覽之矣。上命入之。鳳漢,逐件陳達,上於各條下,以御筆親書可否,至擧動時燭進排謄錄冊曰,此無據矣。明政殿至歡慶殿,歡慶殿至通明殿,皆有行路燭,而其數甚多,此進宴時乎?泰溫曰,闕內行路燭,減之,似好矣。上曰,己巳年,元無來此闕之事,而此云月郞至養心閤,養心閤至華春亭,華春亭至儲承堂,而皆有行路燭。華春亭,闕內本無其名,儲堂,東宮殿名,而今則不處,予豈往此乎?此則下吏弄奸而戶判見瞞矣。鳳漢曰,闕內殿名,外臣豈能盡知乎?上曰,年少文臣見此,則必以予爲夜遊而濫用,其君何以自明乎?以御筆盡爲抹去。仍爲下敎曰,今則事件旣成,懲一勵百然後,來者可懲矣。傳曰,國綱解弛,頃者定例時,巧作名目者多,而定例之後,自可釐正,其定例時凡事,務從寬緩,故勿問矣。今覽燭進排謄錄,則華春亭,闕無其號,而敢爲巧作,已涉無據,而養心閤,非時御處。儲承堂·時敏堂,卽世子宮殿,亦非予時御,熙政堂,五年靜攝,連在此殿,不御者久,則敢稱其名。無名難辦,則無號而只稱堂,或泛稱正殿,或稱幕次,一年所用,至於四百七十雙之多。至於謁陵時,泰和堂非正殿,無小次者,而敢稱其名。謁聖時,近年以來,映花堂乘轎者,已過十餘年,而熙政·翠華等門名,敢爲巧作。親臨內試時,無燭籠無乘轎,無他行路燭,自暎花堂入殿時,自內用燭,殿坐時,或侵夜則燭用排設房例,燭數雙炬,用留門炬,則無端巧作名目,無名之翠華堂,僞名曰東仁門,無小次而稱小次。此一篇,專爲巧作,其用,至於二百六十六雙之多。至於內試射,元無此例,而創始於今年,定例方張之時,事之無據,莫甚於此,而至於殿講時製述時,不過殿坐及燭籠燭與諸臣出入行路燭,而巧作名目,僞作堂名,僞稱乘轎,排設殿講時,則濫用至於五百數十雙之多。誓戒時,不過宣政殿坐燭燭籠燭及月郞行路燭,而巧作名目,尤爲甚焉。闕內殿堂,無處不書,莫重御路,任自周帀,親政時,不過便殿所用燭籠與行路燭而無他,敢爲許多巧作名目。世子祗迎,自內元無燭進排之事,則敢爲僞作名目,雖闕門外祗迎,只乘轎而無乘輦,則敢稱乘輦,其他巧作名目,非徒此也。此而不治,何以樹紀綱?當該下吏及進排人,令戶曹査出,送于秋曹,勿爲徵贖,從重科罪。上曰,若非靈城定例之事,則予安知如此乎?靈城一髮不白,可謂異常矣。鳳漢曰,不以老人自處,而所食亦壯矣。上曰,難以飮食恃之,而氣則好矣。今番戶錢,靈城不量騎士,亦不審思矣,而減疋之政,靈城實啓之矣。泰溫曰,今番之事,非臣下所爲,而自上劃給魚鹽,至有減御供之敎,聖德至矣,諸臣不過奉行而已。鳳漢曰,若非聖上至誠斷行,則此事必中止矣。此後少勿解弛,期於結末,然後民心可結,而國其永久矣。上曰,領相當結末云,予不爲憂,而但無可充之道,是可悶也。吳彦傅,復差戶郞,使之畢成定例,可也。鳳漢曰,一倂拿處宜矣,而其中工曹郞廳,以兼春秋逢點,極爲非,各別嚴治似宜。上曰,此非郞廳之罪也,下吏臨渴尋井之致。仍命彦郁曰,汝軟矣。書吏雖請逢點,而汝何不曰余則除本司,使他郞逢點乎?鳳漢曰,本曹書吏,續大典所載六十人,而六十人外,加出十人,所受料布,通計一年,則其數夥然。當此節損之時,不可不釐正,此後書吏有闕,則勿出其代,斷不可已也。曾前兵曹書吏,元額外有加數,故相臣南九萬筵稟後,加出有闕勿補,今亦依此,嚴飭定式爲宜。遞判書之意如此,故敢達。上曰,依爲之。依續典施行。出擧條各司定例,幾至畢竟耶?鳳漢曰,當於晦間訖功云矣。仍命鳳漢曰,昨日召見卿所得壯士趙斗興,試以角抵,則勝四人,而爲大報壇首僕王啓昌所負,蓋有力而無謀者矣。不時召入,故流汗馳來,力亦減矣。鳳漢曰,小臣所達,近於無實,惶恐矣。上曰,面目極純良,宜爲駕前矣。鳳漢曰,小臣定例,旣已畢達,先退矣。上曰,依爲之。晩進伏曰,近日日氣蒸鬱,聖體若何,而眩氣一向差勝乎?上曰,日則甚熱,血氣則差勝矣。晩曰,結核處,已盡收斂乎?上曰,已愈矣。晩曰,大王大妃殿氣候何如?上曰,安寧矣。晩曰,王世子氣候,差勝後何如?上曰,好過矣。晩曰,今日臣等,欲爲入診,而下敎以差勝,下情不勝欣悅矣。上命諸堂皆進來曰,减疋之政,今旣頒布中外,予不爲憂,而忽然思之,人事難知。卿等若緩忽,則無結末之時,且禁御兩營事,他人當之,必多生疏,必須及今講定,自明年行之,可也。卿等,何以爲之乎?晩曰,設廳擧條昨下,故今已會同坐起矣。傳曰,均役設廳擧條滯下,當該中官,從重推考。郞廳則誰也?尙魯與知首末者抄擇,而金善行·韓光肇·金柱泰·李聖師矣。上曰,金致仁,何以拔之乎?晩曰,金致仁,方帶兵曹二軍色,本司亦是劇務,不可除本司,故拔之矣。上曰,然矣。晩曰,均役節目廳郞廳,以金善行差下,而聞方在鄕,且在罷職中云,各別催促,使之卽爲上來,而亦令該曹,依例付軍職,冠帶常仕,何如?上曰,依爲之。出擧條晩曰,今日臣等,會同開坐,照檢文書之際,有入侍之命,故入來,而減一疋之代,國家盡數給代,則爲八十餘萬兩矣。尙魯曰,領相云,若得米二萬石,則庶幾推移者,有未盡思矣。晩曰,都監給代則二千餘石,禁御則一營給代一萬八千餘石矣。尙魯曰,禁御兩營保米,盡捧以木而給代,則米布參半,似好矣。軍餉量之,則幾準五萬四五千石。臣謂領相曰,何以量之,而二萬石則可爲云耶?領相曰,果然矣。大抵三軍門正軍外,雜軍收布者,自古有之。大臣,皆以餘丁保收布,則米不足四萬一千餘石矣。曾以儲置米折用之意仰達,而今考之,則儲置本不多焉,且多折用之,亦爲重難。方與大臣相議,軍餉毛及儲置常賑米耗量之,則庶幾當之矣。上曰,宣惠廳米折用數萬餘石,事涉如何,而惠廳卽儲置乎?尙魯〈曰〉,非儲置,而給貢人者也。上曰,今則幾爲矣?尙魯曰,猶爲難矣。木價近三十萬兩有之,可以充數,而此亦難得。領相亦曰,今則幾爲云,而若以零瑣者,苟簡塡補,則不久弊生矣。上曰,魚鹽,不入其數乎?尙魯曰,魚鹽不可預量,故不入元數矣。上曰,魚鹽所得,本不多矣。尙魯曰,李普赫曰,可得五十萬兩云,而若得三十萬兩,則可爲矣。上曰,宜存贏餘,以備不虞,可也。今則三十萬兩不足者,拔魚鹽而然也。尙星曰,宋徵啓,爲統制使時,魚鹽所收,爲二萬餘兩,其明年,太半減縮云,魚鹽則難恃矣。上曰,人物皆神奇,行戶錢則戶縮,行結錢則結縮,予恐海魚亦縮矣。湖南所收,可爲幾何?榮國曰,可餘五萬餘兩矣。尙星曰,可繼可久之道,必以有根基,無危殆者充之,而掇拾塡補,則不過數年,弊易生矣。尙魯曰,當與大臣,商確更達。上曰,今則已過半矣。不犯戶結,而推移塡補,若以減削爲主,俾無餘地,比如惜布而小衣,則爲不可着衣矣。晩曰,監司率眷罷之,則亦似有所得矣。上曰,此亦不入元數而量之乎?尙星曰,監司所用,本不多矣。尙魯曰,古則以嶺伯爲裕者,用耗七萬餘石故也,辛壬以後大縮矣。上曰,魚鹽緩量然後,海民可保,斟酌任之,可也。尙魯曰,此則當與大臣相議爲之,而事有主材,然後可成,而今欲於空中辦出,故難矣。上曰,靈城,亦不得親捧,而必使監色捧之,豈可一一無失耶?榮國曰,靈城言,可得十五萬兩云矣。尙魯曰,臣以靈城爲不思矣,其爲人甚虛懷,海民若有泣訴稱冤者,必爲減給,臣恐無所得而來矣。晩,出見袖中小紙。上曰,書來者何事?晩曰,各樣磨鍊數矣。尙魯曰,以上年會案磨鍊矣。上曰,儒生節用之說,誠可笑,而經費所入,亦不少矣。俄見燭進排謄錄,而所得幾至萬餘兩矣。尙星曰,節用則日計不足,而月計有餘矣。上曰,史官所書冊子,若是甚少,而戶曹會減,則想必多矣。庚午試才時,燭進排五百餘雙,受誓戒時,闕內東西南北,無殿不書,繩律則重矣。尙魯曰,定式之後,其弊自祛,豈可一一察之乎?上曰,戶判亦見欺矣。尙魯曰,各鎭水軍,給代立之,故所費甚多。水軍雖給保立番,渠不自立,必於戰船近處雇立,故邊將,不爲一一立番,而立者,亦不準給二疋,而朝家則盡數給代矣。上曰,此防布乎?尙魯曰,此則異於防布矣。旣止戶錢,德意罔極。臣與大臣相議,則各營,皆出各色衙錄米,給水軍料,而水軍布,以米代捧之,則立番者必悅,而國用亦補矣。上曰,守令必厭之矣。尙星曰,各司旣減,監司率眷亦罷,則守令,豈敢不然乎?上曰,此則好矣,而關節旣禁,守令似便之矣。晩曰,令下之後,朝廷皆不受,而伏願前頭,每加申飭。尙魯曰,守故好之矣。上曰,予非以卿等爲然。尙魯曰,臣等亦久則心變,惟望時時警飭。晩曰,今番令下,在於四月,而其前進封者,朝廷只受節扇矣。上曰,夏扇冬難云者,非謂只受扇,難其時則與受云耳。我國料俸甚薄,有其老親者,非此則何以饒飢乎?榮國曰,國恩浹骨,所衣所食,莫非君賜。少小饋遺,雖不捧,豈至死乎?上曰,洪啓禧將入來,而渠亦以今番變爲佳矣。尙魯曰,渠豈以結布之不爲,有異論乎?今日始爲會同,而受命以來,一心耿耿,萬端磨度,了無善道,心切悶矣。榮國曰,以彼爲之,以此爲之,而終無恰當底道理矣。尙魯曰,吏曹正郞韓光肇,以均役廳郞廳,除本司,正郞朴起采,以親病不得行公,佐郞李得宗居中,卽今行公者,只有南雲老一人,番次甚苟簡矣。朴起采今姑改差,居中代,亦有不待都政差出之例,正佐郞之代,卽爲口傳差出,何如?上曰,依爲之。出擧條晩曰,頃日入診時,都提調,以動駕退行之意,縷縷仰請,而有姑觀下敎之敎矣。目今日氣,尤爲蒸鬱,數日間,斷無生涼之望。伏望以處暑後退行之意,夬賜下敎。上曰,予無適莫,故不爲固執,此時軍兵,甚可念也。食前未可回駕耶?尙魯曰,朝前尤熱,展謁行步之際,恐有傷損之節。前頭吉日亦多,伏望更以處〈暑〉後退行,以答臣民悶鬱之忱。且二十九日,頃已下敎,而自前亦有八月展謁之時矣。榮國曰,臣等賤微之身,亦當暴陽,則實難堪矣。尙星曰,聖孝雖以一日爲急,而聖候減於昨年,宜思保嗇之道矣。尙魯曰,靜攝中,竊恐聖體之傷損。臣等冒鈇鉞而敢請,夬賜退行之敎。晩曰,屢達極爲惶悚,而臣等得請而後,當退矣。泰溫曰,諸臣所達,出於保護之血誠,而不過十餘日之間,勉從似好矣。傳曰,晩暑若此,今日諸臣固請,雖暑,一時行禮何難?而此擧動時,軍兵甲衣,體昔年愛恤之意,若近盛暑,其宜恤思,令該曹處暑〈後〉更爲擇入。上曰,今年則節候似晩矣。尙魯曰,聞鄕中消息,則炎熱雖難堪,而於農則利矣云矣。上曰,予能耐暑,而亭午則難堪矣。仍笑曰,古有一宰相,張傘而避屋漏曰,無雨傘之家,何以耐過云。予雖耐過,軍兵必難堪矣。諸臣曰,此柳灌事也。泰溫曰,俄者進排官事,旣有下敎,何以爲之?傳曰,欲爲下敎,令旨已達下云,而近來紀綱解弛,中殿·嬪宮産室廳,事體一也,而今者嬪宮産室廳,近百年初也,則凡進排官,焉敢不進?不可循例不進者處之。初令旨爻周,竝令該府,從重勘處,令旨達下。典醫監仕進,苟管堂上入侍事。榻前下敎諸臣以次退出。
上在昌德宮。常參·經筵,以代理停。
成範錫達曰,明日常參,取稟。令曰,停。
曺命采達曰,大司憲權爀,執義申暻,掌令安克孝,持平李師祚·朴弼遠在外,掌令一員未差。今日以監察茶時之意,敢達。令曰,知道。
令于曺命采曰,引接。
範錫達曰,假注書金瑞應,身病猝重,勢難察任,今姑改差,何如?令曰,依。
以李厚達爲假注書。
吏曹口傳政事,以尹勤·蔡濟恭爲吏曹正佐郞。
範錫,以弘文館言達曰,本館下番,連日闕直,事甚未安。副修撰尹尙任,自鄕上來,卽爲牌招入直,何如?令曰,依。
範錫,以禮曹言啓曰,傳曰,晩暑若此,今日諸臣固請,雖暑,一時行禮何難,而此擧動時,軍兵甲衣,體昔年愛恤之意,若近盛暑,其宜恤思,令該曹處暑後更爲擇入事,命下矣。太廟展謁吉日,卽令日官,更爲推擇,則今月處暑後,二十九日三十日爲吉云。以何以定行乎?敢稟。傳曰,以二十九日定行。
修撰林錫憲書曰,伏以臣,頃登筵席,猥訟僚員,神識昏憒,句語妄錯,致勤大朝之誨責,終速譴免之科,恧蹙惶悚,無地自措。逬伏田廬,只自捫舌而知悔,誠不意畎畝散蹤,猥蒙中宸之記識,寵除恩召,忽及於半載廢蟄之餘,蓬蓽生輝,鄕隣動色,倘恍感激,莫省攸報。臣雖積傷勞暑,重患痎瘧,旣非死疾,且有公限,息偃在家,言病圖便,實非臣義之所敢安,必欲進伏京輦,申暴情實,以爲祈免之計。力疾登途,纔到半息之程,頭目暈眩,氣喘短急,雖使轎擔輿載,亦無自力更進之勢矣。玆不得不縣道申籲,疾聲請急,伏乞睿慈,亟施鐫削之恩,仍治逋慢之罪,俾安私分,不勝萬幸。仍伏念臣自在韋布,已受不世之知,前後蒙被,今古曠絶,一身頂踵,罔非造化,靡臣糜粉所能仰報,而才識淺短,絲毫莫效,此生圖酬之地,惟在筋力奔走,顧臣犬馬之齒,今已五十三矣,幸使餘生,能得古稀之年,自此事君之日,都不過十七寒暑,則其間自效,能復幾何?雖復瞻依城闕,晨夕不離,殫竭職事,夙夜靡懈,尙有古人惜其年之歎,況且退處鄕廬,孤負寵眷,有若自阻於聖明之世者,是豈臣情之樂爲哉?誠以磨蝎相守,蹤跡臲卼,蒲柳先衰,疾病侵尋,與其進不能有所猷爲,少效萬一之報,徒取縻公爵,作私榮之譏,無寧退守本分,遠避榮途,苟完身名,不辱聖眷者,未必不爲掃刹之報。區區之願,惟止此已,瞻望雲天,病懷耿結,伏枕呻囈,瀝盡肝血,惟邸下,憐察而矜許焉。臣無任屛營祈懇之至。答曰,覽書具悉。爾其勿辭,上來察職。
副修撰尹尙任書曰,伏以臣於月初,有事先壟,下往畿內經宿之地,玆聞老母病勢危劇,蒼黃登途之際,忽伏承玉署新命,馹召遠降。臣上顧分義之感惶,下係情私之急迫,顚倒奔馳,昨纔歸抵私次,省視病母,則離違旬望,症形屢變,眞元積脫,實有頃刻懍然之勢。蓋臣母今年,已迫七旬,素抱奇疾,每當寒暑之交,輒不離床笫,而今又轉成氣瘧,寒熱交攻,上痞下泄,胃土崩敗,有飮輒嘔,老人氣力,其何支持?目今一息綿綴,轉側須人。臣方日夜扶將,無暫時離捨之勢,而適以番次苟簡,庚牌儼臨,不得不隨詣禁門,疾聲呼籲於孝理之下。伏乞离明,特許鐫遞臣職名,俾得安意救護,以卒生成之澤,不勝幸甚。答曰,覽書具悉。爾其勿辭。救護母病。
成範錫達曰,卽伏見今月各司坐不坐單子,則其中刑曹,有行公堂上,而五日之內,連爲懸病不進。當此卯仕申飭之日,乃於詞訟之地,如是不坐,事甚未安。當該堂上,竝推考警責,何如?令曰,依。
庚午七月十五日辰時,王世子坐時敏坐。大臣·備局堂上引接入對時,左副承旨曺命采,假注書金瑞應,事變〈假〉注書金時默,記事官李儁徽,記事官鄭彦郁,左議政金若魯,右議政鄭羽良,行司直金聖應,行副司直具聖任,禮曹判書申晩,參判李鼎輔,校理金文行,司諫尹光纘,以次入伏。若魯·羽良·晩進伏曰,日候極熱,氣體若何?而感氣亦已快差耶?王世子曰,差勝後一樣矣。若魯曰,眩氣近復若何?王世子曰,差勝矣。若魯曰,腹部連爲薰洗耶?王世子曰,一樣矣。若魯·羽良曰,伏聞醫官所傳之言,則脚部濕瘡之候,非細云,臣等不勝驚慮之至矣。大凡濕瘡,速愈旋發,數數薰洗,則似易收斂矣。今日次對,亦難引接,而久未次對,故敢此入對,屈伸之際,不至甚難乎?王世子曰,別無大段矣。羽良曰,前已仰達,而生冷之物,易祟感氣,進時似快,而終必爲害矣。若魯曰,愼勿當風,坐臥寢睡之際,亦勿開戶,今雖似快,秋後易致感氣,且炎節則內虛,故易觸外感矣。羽良曰,隆寒則有防禦之道,而暑濕則難防矣。若魯曰,茶飮亦勿用氷,大凡却暑之道,飮湯則反快。晩曰,大臣所達之言,是矣。伏望十分愼攝。王世子曰,余亦愼之矣。若魯·羽良曰,大朝問安,數日內何如?王世子曰,一樣矣。若魯·羽良曰,大王大妃殿氣候何如?王世子曰,一樣安寧矣。若魯·羽良曰,中宮殿問安何如?王世子曰,一樣矣。若魯·羽良曰,日熱特甚,展謁臨迫,臣等欲於今日,陳箚請退,昨已下敎退行,萬分多幸矣。若魯曰,領相病不入來,而覆奏狀啓,使小臣稟裁,故敢達矣。此江華留守金光世狀達也。向因御史洪樂性書啓,沁都捕廳革罷,試射付料施行之意,覆達,分付矣。今此守臣所論則以爲,本府之重大,亞於京城,譏察之道,不當尋常擧行,捕廳不可不置,至於朔試射遍射,一府軍校,付料入直,則武藝有講習之益,營門有防守之利,乞令廟堂稟處矣。兩款所論,誠有意見,似無掣礙,依狀請施行之意,分付,何如?令曰,依爲之。若魯又曰,此咸鏡監司李喆輔狀達也。盛陳本道農形被災,民事渴悶之狀,乞令廟堂,預爲講究,且陳牟麥成熟無期,民情比春尤急,若待申聞覆達,則必有不及之悔,故未及稟請,留庫穀中,參酌分給,不勝惶恐云。且請戶籍及三色奴婢續案,驛奴婢形止案,軍兵大都案,有待秋擧行之令,而此時騷擾之害,收斂之弊,不可不念,令廟堂,分付各該衙門,依辛酉年例退行矣。北道連年凶荒,今年被災又如此,前頭民事,誠爲罔措,聚穀救恤之道,不可不預念。昨因道臣所報,防布百同,爲先劃給,嶺南巡營牟麥數萬石,亦令許賣,而姑待秋事之如何,來春救荒之道,廟堂亦當講究,而道臣十分商量,凡諸聚穀之策,區劃狀聞無妨。至於留庫加分,雖因目前事勢之急迫,不稟擅分,誠爲未安。且關後弊,道臣推考,戶籍及續案·形止案·大都案,依辛酉年例,限明秋退行之意,各該衙門,竝以分付,何如?令曰,依爲之。若魯又曰,此慶尙監司閔百祥狀達也。曾因左水使李萬囿狀本,以蔚山戰船限前請改,有所未安,請推帥臣矣。道臣,備陳該邑戰船,雖未準限,不可不改造之狀,且盛論戰船改造時,許多弊端,此後則限前致傷,則改造物力,使該營該邑,分半擔當,切勿責出於民夫,而竝令廟堂稟處矣。蔚山戰船,雖未滿改造之限,帥臣前有所請,道臣又有此摘奸,更請特許改造,至於下款所論,其在防弊之道。道臣之言,誠得宜,而若以此一切定式,則又不無掩置不報,以致戰具疏虞之慮。令道臣·帥臣,逐年摘奸,另加覈實,果有不善藏護,以致限前致傷,則使該營該邑,分半擔當物力,以除收斂民間之弊,爲宜。以此定式施行之意,嚴飭,何如?令曰,依爲之。若魯又曰,今因戰船事,敢有所達矣。戰船改造時,舊退船,訓局·工曹及江都,每有請得,朝家亦有劃給之定式,故依定式許之,而旣許之後,輒請修粧傷處,備給什物,殆無異於改造一戰船之故,貽弊於各邑鎭,罔有紀極。日昨統制鄭纘述,報本司,盛論此弊矣。此後則退船,雖不得已有所許給,至於改修粧備給什物,則一切嚴防之意題送,而此等之事,若不定奪禁防,則備局之久不許其所請,有未可必,只許退船,而修粧等事,一切勿許事,定式嚴防,何如?令曰,依爲。以上四件竝出擧條尹光纘所達,請充軍罪人李時蕃,依律處斷。令曰,勿煩。請逆坦孥籍緣坐等事,亟令王府施行。令曰,大朝已諭,亟停勿煩。請罪人泰績,仍令鞫廳,嚴刑得情,夬正王法。令曰,其勿更煩。請徑斃罪人畬孥籍等事,亟令王府,依大逆律擧行。令曰,勿煩。請戊申逆賊巨魁之子,以年未滿未及施法者,亟令王府,竝行孥戮之典。令曰,勿煩。請賊濂收孥籍産,亟令擧行。令曰,勿煩。請罪人龍發·斗齡·戒剛,仍令鞫廳,嚴刑得情,夬正王法。令曰,勿煩。請恒延·命垕·敏樞,仍令鞫廳,嚴鞫得情。令曰,勿煩。請罪人八金,依本律施行。令曰,勿煩。請爟極邊遠竄。令曰,勿煩。措辭見上新達,正殿親臨,實出大朝憂民之盛意,而兩司之臣,特命入侍,凡在臺列,義當竭蹶。前獻納李昌儒,在家違牌,跡涉故犯,事雖旣往,不可無警,請獻納李昌儒罷職不敍。令曰,依達。又達曰,當此講筵連開,睿學懋敏之時,春坊勸講之人,另宜簡掄,而鄭漢奎·黃·李堉,俱以鹵莽之人,多有濫通之譏。請鄭漢奎·黃·李堉春坊之擬,竝令改正。令曰,稟于大朝處之。光纘又起伏曰,傳達旣畢矣,臣於代理後,初登筵中,適有所懷,惶恐敢達。邸下受大朝明命,代理庶務,則固宜務恢聽納之德,而竊伏見向來一二重臣之書章,不答還給,不但有歉於敬待臣僚之體,其在明習庶務之道,不宜如是,抑恐輕視群下之漸,自此生矣。此後留心焉。令曰,當體念。文行進伏曰,向時書筵入對時,以大朝勉戒誠敬二字,仰達矣。其後已過數月,幾何下工耶?勤學勤政之要,不出此誠敬二字,各別體念,下工伏望。令曰,當體念。若魯曰,良役變通事,頃於侍坐時,想已洞察,而大朝爲民之德,至誠惻怛,減二疋爲一疋,惠澤至矣。軍役之民,庶有生意,實爲宗社之幸,而國用半減,今方晝夜講究,而充代爲難,不收於民而省浮費欲充,形勢則難矣。此後若善塡充,則豈不萬幸?羽良曰,給代之數八十餘萬兩,省減量之,猶不足三十萬兩,今方講究,而端緖未定,是以爲悶矣。若魯曰,大朝爲民,德意藹然,邸下當體念,必須節用而愛民,以大朝一夫不獲,若撻于市之敎爲心,則實爲太平之基矣。令曰,當如是爲之矣。諸臣以次退出。
上在昌德宮。常參·經筵,以代理停。
曺命采啓曰,來十八日,武臣殿講日次,而上候方在靜攝中,頉稟。傳曰,知道。
曺命采達曰,今日常參,取稟。令曰,停。
又達曰,大司憲權爀,執義申暻,掌令安克孝,持平李師祚·朴弼遠在外,掌令一員未差。今日以監察茶時之意,敢達。令曰,知道。
大王大妃殿·中宮殿·賢嬪宮,藥房口傳問安。答曰,知道。
藥房都提調閔應洙,提調申晩,副提調李益炡啓曰,三伏纔過,晩炎猶酷,伏未審此時,聖體調攝若何?而眩氣一向差勝乎?臣等今日,率諸御醫入診,詳察聖候,爲宜矣。大王大妃殿氣候何如?臣等不任區區伏慮之至,敢來問安,竝此仰稟。答曰,知道。慈殿氣候差勝後一樣。予則一樣,待下敎入侍,宜矣。
曺命采啓曰,卽伏見全羅右水使申命相今春夏等褒貶啓本,則邊將無一人居下,殊無嚴明殿最之意。推考警責,何如?傳曰,允。
成範錫達曰,卽者,副校理金文行,以諫達謂有情勢,陳書徑出,原書纔已退却矣。所當直捧禁推徽旨,而此與無端徑出有異,推考警責,仍卽牌招。玉堂上下番俱空,副提學趙明履,副應敎趙雲逵,校理任,一體牌招,以爲推移入直之地,何如?令曰,依。
李益炡達曰,左承旨南泰溫,今日不爲仕進,卽爲牌招,何如?令曰,依。
以左承旨南泰溫,刑曹參議南泰耆等牌不進罷職令旨,令于曺命采曰,推考徽旨捧入。
曺命采達曰,刑曹判書趙觀彬,參判金尙迪,參議南泰耆,連呈辭單,不爲行公。詞訟劇地,委屬可慮,參判·參議,竝卽牌招察任,何如?令曰,依。
以副應敎趙雲逵,副校理金文行牌不進罷職令旨,令于成範錫曰,竝推考徽旨捧入。
以李宜老爲假注書。
曺命采啓曰,假注書李宜老,時無職名,付軍職,冠帶常仕,何如?傳曰,允。
備邊司薦望,以徐宗伋爲開城留守。
傳于曺命采曰,産室廳直宿前,則中日爲之。
曺命采,以兵曹言達曰,今七月十七日,武臣堂上以上,朔試射日次,而內中日旣已姑停,依例停止之意,敢達。令曰,知道。
京畿監司柳復明狀達,刑曹判書趙觀彬,病重上去不得事,令于成範錫曰,卿其勿辭,從速上來行公事,回諭。
領中樞府事金在魯,京畿廣州地掃墳呈辭,令于成範錫曰,給由馬,澆奠床備給。
上在昌德宮。常參·經筵,以代理停。
下直,扶安縣監韓光會。
曺命采達曰,明日常參,取稟。令曰,停。
又達曰,大司憲權爀,執義申暻,掌令安克孝,持平李師祚·朴弼遠在外,掌令一員未差。今日以監察茶時之意,敢達。令曰,知道。
又達曰,新除授同副承旨魚錫胤,所當牌招,而闕門垂閉,待明朝出牌之意,敢達。令曰,知道。
傳于成範錫曰,諸臣强請,爲其軍兵,有處暑後擇入之命,二十九日太遲,此心憧憧,其夜奉歡,今夜又承召命,晝之所思,夜必夢焉。漢明卽日拜陵,今予之心,爲親定省,其豈擇日,明朝當展謁,三嚴卯初爲之。
成範錫啓曰,明日太廟展謁擧動時,大王大妃殿問安,何承旨進去乎?敢稟。傳曰,左承旨進去。
又啓曰,明日太廟展謁擧動時,東宮陪從,何承旨進去乎?敢稟。傳曰,右承旨進去。
又啓曰,明日太廟展謁擧動時,承旨不可不備員。承旨有闕之代,以在京無故人差出,何如?傳曰,允。
曺命采啓曰,卽伏見全羅左水使韓國弼今春夏等褒貶啓本,則邊將無一人居下,殊無嚴明殿最之意。推考警責,何如?傳曰,允。
傳于曺命采曰,日城尉,則拔於侍衛單子,而只言于摠府。
曺命采,以都摠府言啓曰,今此太廟擧動時,侍衛不可不備員,而副摠管具樹勳·具侙,俱以軍門進去,一員未差,侍衛將不得備員。一員未差之代,令該曹以在京無故人,卽爲口傳差出,以爲備員侍衛之地,何如?傳曰,允。
以洪啓禧爲副摠管。
曺命采達曰,刑曹參判金尙迪,參議南泰耆,昨日違召,尙不行公,事甚未安,卽爲牌招察任,何如?令曰,依。
成範錫,以侍講院言達曰,明日太廟展謁擧動時,宮官不可不備員,而兼輔德·兼說書未差,禮貌官弼善尹志泰,呈辭受由。受由人員,令政院稟旨變通,與未差之代,一體差出,待下批仍卽牌招,以爲備員陪從之地,何如?令曰,依。
成範錫啓曰,因侍講院草記,明日太廟展謁擧動時,宮官不可不備員,而兼輔德·兼說書未差,禮貌官弼善尹志泰,呈辭受由。受由人員,令本院稟旨變通,與未差之代,一體差出,待下批仍卽牌招事,依下矣。弼善尹志泰,合有變通之道,何以爲之?敢稟。傳曰,遞差。
又以弘文館言達曰,本館下番闕直,事甚未安。副應敎趙雲逵,副校理金文行,旣有只推之令,副校理金陽澤,自鄕上來,一體牌招,以爲推移姑降入直之地,何如?令曰,依。
以副應敎趙雲逵牌不進罷職令旨,令于成範錫曰,推考徽旨捧入。
成範錫啓曰,卽者,吏曹郞廳來言,今日爲政事,命下,而判書金尙魯,情勢難安,參判金尙星,參議尹光毅,俱以病不來,不得開政云。判書·參判·參議,竝卽牌招開政,何如?傳曰,允。
又達曰,今日政,新除授承旨,待下批仍卽牌招,何如?令曰,依。
有政。吏批,判書金尙魯牌不進,參判金尙星牌不進,參議尹光毅進,右承旨成範錫進。吏批啓曰,判書金尙魯,參判金尙星,竝牌招不進,小臣獨政未安,何以爲之?敢稟。傳曰,只出緊任。
又啓曰,臺諫闕員,今當差出,而擬望之人乏少,外任竝擬,何如?傳曰,允。
又啓曰,玉堂闕員,今當差出,而曾經之人,方在違牌坐罷中,無以推移備擬,合有變通之道,何以爲之?敢稟。傳曰,敍用。
又啓曰,年九十婦人,令該曹抄啓封爵事,載在法典矣。年九十婦人,別單書入之意,敢啓。傳曰,知道。以魚錫胤爲承旨,金尙星爲戶曹判書,權抗爲掌令,尹東度爲獻納,李齊嵒爲正言,金善行爲修撰,徐志修爲副修撰,徐志修爲兼輔德,林象老爲弼善,李爲刑曹參議,李以濟爲判決事,鄭㫻爲文義縣令,丁喜愼爲兼高山察訪,李澤身爲中部都事,繕工主簿單金致一,遞付京職事承傳,同副承旨魚錫胤。兵批,判書李天輔,參判徐命九,參議金相紳病,參知柳綽入直進,右承旨成範錫進。兵批啓曰,宣傳官朴載河,素患伏暑之症,近又越添,旬月之內,萬無供職之望。忠翊衛將李龍徵·廉德謙,俱以輪疾,差復無期,呈狀乞遞,宿衛輪番之任,不宜暫曠,竝今姑改差,何如?傳曰,允。又啓曰,閑良李敏祥,捉虎五頭之功,有加資之命,而係是閑良,何以爲之?敢稟。傳曰,加資。以李應協·魚錫胤·尹志泰·皮世麟爲副護軍,南泰良·兪最基爲副司直,黃柙·金善行爲副司果,金時默·李宜老爲副司正。
曺命采達曰,兵曹判書李天輔,上書承批之後,謂有身病,不爲行公。明日擧動時,不可無本兵之長,卽爲牌招察任,何如?令曰,依。
又達曰,兵曹判書李天輔,牌招不進,推考徽旨,今方捧入,而動駕隔宵,如是違牌,事甚未安。更卽牌招,何如?令曰,依。
又達曰,兵曹判書李天輔,再召不進,推考徽旨,今方捧入矣。明日動駕時,不可無本兵之長,而如是違牌,事甚未安。所當更請牌招,而一日三牌,有傷事體,今已夜深,待開門牌招察任,何如?令曰,依。
曺命采,以內乘,以提調意啓曰,內乘吳,移拜平安道昌城府使矣。明日太廟擧動時,莫重差員,不可不備員,內乘有闕之代,依例令該曹,卽爲口傳差出,何如?傳曰,允。
以趙東濟爲兼內乘。
以吳得良爲守宮假注書。
曺命采,以義禁府言啓曰,明日太廟擧動時,大駕各差備都事九員,王世子左右考喧都事二員,本府入直都事一員,當以十二員分差,而無以推移,假都事二員,令該曹差出,以爲分排之地,何如?傳曰,允。
領議政趙顯命箚曰,伏以臣,積瘁之餘,賤疾增劇,頃於大朝筵中,面陳哀懇,得蒙恩暇,方在調治之中矣。卽伏聞明日,有駕幸太廟之命,而臣之病狀如此,末由陪扈於鑾輿之後,情禮〈俱〉缺,罪合萬死,乞伏嚴誅,以爲百僚之警焉。取進止。答曰,覽箚具悉卿懇。以疾未參,其何所傷?卿其安心勿辭。仍令曰,史官往諭。
兵曹判書李天輔上書曰,伏以臣,賤疾危苦,頃上辭本,乞蒙恩遞,而病阻登筵,兼暴區區愚悃矣,伏承還給之命,臣惶懍震越,靡所容措。念臣病狀,非一時偶感,素患塊癖,挾暑肆氣,有若重石,壓在胸膈,勺水不入,少有起動,則未及數步,喘喘欲死,且因風痰上攻,頭腦刺痛,晝夜叫苦,殆欲發狂。太廟動駕隔宵,本兵陪衛,何等職任,而卽今症形,實無一分自力之望,揆以分義,罪合重勘,病裏惶隕,如添一病。玆敢倩人搆書,仰干离明,伏乞俯賜諒察,亟遞臣職,俾得專意調治,以延殘喘,仍治臣罪,以昭法紀,千萬至幸。臣無任伏地惶恐之至。答曰,覽書具悉。卿其勿辭,從速行公。
上在昌德宮。常參·經筵,以代理停。
大駕入太廟齋室後,政院·玉堂·藥房,口傳問安。答曰,知道。王世子入太廟小次後,政院·玉堂,口傳問安。答曰,知道。
南泰溫啓曰,小臣,大王大妃殿,問安進去之意,敢啓。傳曰,知道。又啓曰,小臣,以大王大妃殿問安進去,則答以知道之意,敢啓。傳曰,知道。
上展謁太廟,入齋室後,政院·玉堂·藥房,口傳問安。答曰,知道。王世子展謁太廟,入小次後,政院·玉堂,口傳問安。答曰,知道。大駕還宮後,政院·玉堂·藥房,口傳問安。答曰,知道。王世子還宮後,政院·玉堂,口傳問安。答曰,知道。
曺命采達曰,明日常參,取稟。令曰,停。
又達曰,兵曹判書李天輔牌招不進,推考徽旨,今方捧入,而動駕時刻已迫,尙不應命,事甚未安。更卽牌招,何如?令曰,依。
傳于曺命采曰,百官雨具事,旣下敎,而亦有扈衛軍官,使之一體爲之。
又傳曰,此何等重地,而喧嘩如此,禁喧郞廳記過。
傳于尹光紹曰,尙衣院官員及騎曹官員擧條,今番則竝置之。
尹光紹達曰,臣與同副承旨魚錫胤伴直矣。錫胤,以其親病陳書出去,伴直無人。左副承旨曺命采,所當牌招,而拘於廳規,不得請牌,何以爲之?敢稟。令曰,牌招。
又達曰,左副承旨曺命采牌不進,罷職令旨,今方捧入,而伴直無人。右承旨成範錫,所當牌招入直,而拘於廳規,不得請牌,何以爲之?敢稟。令曰,牌招。
以左副承旨曺命采牌不進罷職令旨,令于尹光紹曰,推考徽旨捧入。
南泰溫,以戶曹言達曰,依令敎,判府事閔應洙,自己巳二月至十月,合九朔祿俸,更爲輸送于本家,以爲連爲陳箚力辭,終不敢祗受云。祿俸又不領受,何以爲之?敢稟。令曰,令倉官,更爲輸送。
持平李師祚所達,請逆坦孥籍,一依王府草記,卽令擧行。請罪人泰績,令鞫廳嚴鞫得情,夬正王法。請瑞虎等兩賊孥籍,亟令王府擧行。請物故罪人夏宅孥籍,亟令王府擧行。請逆畬孥籍事,依大逆例擧行。請戊申賊魁之子,貸死爲奴而年滿者,亟令王府,考案抄出,竝依麟佐子追坐例擧行。請徑斃罪人濂孥籍等事,亟令王府擧行。請罪人龍發·斗齡·戒剛,仍令鞫廳,嚴鞫得情,夬正王法。請其時干連人英梅,更令鞫廳,嚴刑窮問,期於得情。請尹宅履·德喜等,更令王府,拿鞫嚴訊,以正王法。請爟,極邊遠竄。措辭竝見上新達,新除授掌令權抗,時在京畿廣州地,司諫院正言李齊嵒,時在全羅道萬頃縣任所。請竝斯速乘馹上來事,下諭。答曰,不從。下諭事,依達。
同副承旨魚錫胤上書。伏以臣,於月前晦間,病伏荒郊,伏聞有特旨陞資之命,臣始焉惝怳,繼以震駭,莫省有以自措也。泯默數旬,恭俟公議之駁正,又於萬萬意想之外,伏奉銀臺除旨。噫,濫資未收,誤恩荐加,顧以渺末賤臣,何以得此?臣之除拜是職,適當太廟行幸,書籲路阻,備員爲急,終不免冒沒趨肅,陪扈法駕,去就無義,廉愧都盡,益不勝俯仰慙懼也。念臣愚陋譾劣,百無肖似,濫蒙大朝陶甄之恩,昵侍經幄,殆近十載,了無絲毫裨補。且自近歲以來,疾病沈篤,形神澌脫,懍懍無陽界人氣味,陳力就列,實無其望,轉思投閑而養痾,以延晷刻之喘,故非有便訣之志,而自成難進之跡,間或黽勉一肅,而亦不過數宵持被,少贖逋慢之愆,一再登筵,粗伸戀結之悃而已。自餘無非積費撕捱,惶恐俟譴之日也。誠宜嚴加斥退,明正典刑,以彰其辜恩慢命之罪,至於假以榮寵,驟躐緋玉之列,是豈臣夢寐之所敢到,亦豈淸朝愼惜名器之意哉?抑臣又有惶蹙不能自安者,今玆異恩,實出於我聖上孝思罔愆,追撫愴悼之餘,凡在瞻聆,孰不欽仰?況臣心感泣,尤當如何?雖然,爵祿者,人主勵世磨鈍之具,而況特旨超擢,尤係非常,或以賢焉,或以勞焉,其所進庸,固非一道,而未嘗以私恩而濫施也。今臣以碌碌無可取之物,幸因聖心追慕之會,猥叨格外陞擢之寵,其貽累於聖朝愛嚬笑之政,不亦大矣乎?此臣所以悚然踧踖,不敢爲冒進之計,而出納唯允之非其任,猶屬第二件,亦未暇仰籲也。且臣老母病情,源委已痼,常有朝夕之憂,而數日以來,又添暑感,諸般症形,俱係危惡,目下情理,又無離捨供職之望。玆敢不避煩猥,竝此哀籲,徑歸私次,伏乞睿慈,俯加諒察,先將臣新授職秩及官銜,盡行收回,使恩典無屑,且治臣擅離之罪,以昭法紀,千萬幸甚。臣無任云云。答曰,覽書具悉。爾其勿辭,俟母病少間,從速察職。
七月十八日卯時,上幸太廟,展謁擧動時,行都承旨李益炡,左承旨南泰溫,右承旨成範錫,左副承旨曺命采,右副承旨尹光紹,同副承旨魚錫胤,記事官崔台衡,假注書李宜老,記事官鄭宅臣·鄭彦郁,以次隨駕。上具翼善冠·衮龍袍,由仁化門出。降輿乘輦時,曺命采曰,兵曹判書李天輔,以本兵之長,連違召命,聞其實病甚重,而事體未安。從重推考,何如?上曰,只推考,可也。出擧條大駕至敦化門外,王世子出次,具翼善冠·衮龍袍,鞠躬祗迎後,因爲隨駕。大駕詣太廟門外,降輦乘輿。入齋室後,改具冕服,由東門入太廟殿庭。進版位,上行四拜禮訖。仍入殿內,十二室奉審如儀。王世子亦隨駕行禮,奉審如儀。上曰,東宮拜禮之際,呼唱不善擧行,相禮誰耶?李益炡曰,康弘濟矣。誠爲未安,推考,何如?上曰,從重推考。出擧條上乘輿,詣永寧殿東門外,降輿入殿庭。進版位,上行四拜禮訖,入殿內奉審訖。王世子隨駕行禮,奉審如儀。上入齋室時,下敎曰,挾輿將記過。上曰,何如是喧譁耶?禁喧郞廳記過。駕前下敎上曰,冕服內入之際,不善看檢,至於後垂落環之境,事體極爲駭然,尙衣院當該郞廳,令該府處之。此擧條入啓,則上曰置之上由幕次乘輦時,下敎曰,副學進來。趙明履進伏。上曰,近來御製,皆修正耶?明履曰,今方修正矣。上曰,後日入侍,修正以入,可也。仍下敎曰,廟司進來。令南泰運進伏。上曰,近來則無黃獷往來耶?泰運曰,無矣。上曰,洪啓禧進來。啓禧進伏。上曰,體昔年恤民之聖意,今爲良役變通矣,聞卿以結布爲好云,今日陳達,可也。啓禧曰,卒乍間何以仰達耶?後日登對時奏稟矣。上曰,承旨進來。尹光紹進伏。仍命書御製一七絶句。上具翼善冠·衮龍袍,還宮時,上曰,雨勢如此,百官雨備。駕前下敎上至敦化門外。下敎曰,今日不熱,於軍兵可謂幸矣。仍命招駕後宣傳官,下敎曰,入太廟後,軍兵免冑坐息耶?宣傳官不能善達。上曰,駕後宣傳官,以生疏之人差定,極爲未安。當該行首宣傳官,推考,可也。出擧條上至仁政門外。下敎曰,狹輿將記過,置之。又下敎曰,禁喧郞廳記過,置之,令該府處之。駕前下敎上入大內後,諸臣以次退出。
庚午七月十八日,太廟展謁擧動時,王世子隨駕入侍時,右承旨成範錫,事變假注書金時默,記事官金道元,輔德申暐,弼善林象老,司書沈鑧,文學李彝章,說書李儁徽。還宮時,承旨成範錫所達,俄以宗廟都提調金在魯言送,有所啓稟于大朝矣。太廟內,有三臺路,中爲神路,東爲御路,西爲邸下行路。今番行路排設,誤於御路,臺下平地而爲之,當該排設司鑰,令攸司科治,何如?令曰,依爲之。出擧條成範錫所達,俄以出次之不卽達請,侍衛之不盡備待,致有下詢矣。臣出卽嚴覈於禁漏及通禮院,則以爲,大朝二嚴入啓之後,禁漏官員,亦卽入正時於邸下,而相禮之達請出次,待二嚴啓下之後,故其間差遲,以此而然云矣。正時已入之後,侍衛之未卽盡待,極爲未安。不卽入待侍衛人員,從重推考警責,何如?令曰,依爲之。出擧條輔德申暐所達,出宮時仁政殿路降輿時,行步席不善排設,以致乘輿遲滯,事極未安。當該司鑰,令該曹科治,何如?令曰,依爲之。弼善林象老所達,儀注雖無奏時之例,禁漏官,所當先告本院,而輕先入時,致有侍衛未及待之境,禁漏官不可無罪,令攸司科治,何如?令曰,依爲之。出擧條
上在昌德宮。常〈參〉·經筵,以代理停。
大王大妃殿·中宮殿·賢嬪宮,藥房口傳問安。答曰,知道。
藥房提調申晩,副提調李益炡啓曰,伏未審夜來,聖體若何?昨日早朝動駕,展謁太廟,當午還宮,調攝諸節,不瑕有添損之候乎?大王大妃殿,氣候何如?王世子勞動之餘,氣候亦何如?臣等不任區區伏慮,敢來問安。答曰,知道。興感伸禮,只拜而回,一倍追慕,遙瞻隕涕。慈殿氣候差勝後一樣,予則一樣。世子氣候一樣。待下敎入侍,宜矣。
尹光紹達曰,明日常參,取稟。令曰,停。
又達曰,大司憲權爀,執義申暻,掌令安克孝·權抗,持平朴弼遠在外,李師祚呈辭。今日以監察茶時之意,敢達。令曰,知道。
又達曰,副修撰尹尙任,以其親病,陳書徑出,原書纔已入達矣,所當直捧禁推徽旨,而此與無端徑出有異,推考警責,何如?令曰,依。
尹光紹達曰,右承旨成範錫牌不進罷職令旨,今方捧入,而今日伴直無人。左副承旨曺命采,旣有只推之命,所當更爲牌招入直,而拘於廳規,不得請牌,何以爲之?敢稟。令曰,牌招。
以右承旨成範錫牌不進罷職令旨,令于尹光紹曰,推考徽旨捧入。
傳于尹光紹曰,副學及均役廳諸堂·戶曹次堂,午後來待。
尹光紹達曰,副學及均役廳堂上戶曹次堂,依下敎來待矣。傳曰,詣閤。
備忘記,今日內乘宣傳官試射時,南行宣傳官金相台,柳葉箭十巡居首,直赴殿試。
曺命采達曰,明日次對,兩司當爲進參,除在外·書批未下外,大司諫李濟遠,司諫尹光纘,獻納尹東度,持平李師祚,竝待開門牌招,以爲推移入對之地,何如?令曰,依。
以洪亮漢,爲假注書。
尹光紹,以弘文館言達曰,本館下番副修撰尹光任,以親病,陳書徑出,將未免闕直,事甚未安。副應敎趙雲逵,校理任,副校理金文行,竝卽牌招,以爲推移姑降入直之地,何如?令曰,依。
曺命采,以弘文館言達曰,新除授修撰金善行,時在京畿高陽地,副修撰徐志修,時在楊州地。經筵入番事緊,請竝斯速乘馹上來事,下諭。令曰,依達。
判府事閔應洙箚曰,伏以臣,重傷於近來毒暑,素患痰癖,乘時兼發,轉輾彌留,劇歇無常,而適値內局多事,不得調治,强疾奔走,今殆月餘矣,以致病益痼而氣益憊,㱡㱡床褥,澌敗無餘。昨日太廟展謁,萬無自力陪扈之勢,而忝居保護之地,亦不敢移疾偃息,忍死强起,匍匐進參於陪班,澌綴之喘,失汗過多,勞動之餘,癖氣益肆,病情一倍添劇。僅僅擔輿還家,達曙昏倒,宛轉叫痛,中焦關格,氣道厥逆,頭腦如碎,嘔吐忒甚,加以塊積凝結,胸腹亘滿,上下衝激,刺痛欲絶,轉側坐臥,俱難運動。今日問安,欲起還仆,終不進參,槪臣此疾,源委甚重,積傷亦多,諸症漸加,今又暴劇至此,卽今藥院,何等緊重,而起居之節,亦無以自效,闕禮之誅,萬殞難贖。玆敢略搆數行,冒死號籲,伏乞离明,亟賜重勘,以肅朝綱,俾得調息,以延殘喘,千萬幸甚云云。答曰,覽書具悉卿懇。有疾未參,其何所傷?卿其安心勿辭,善攝焉。仍令曰,史官往諭。
副修撰尹尙任書曰,伏以臣,得蒙恩由,省護母病,適値太廟動駕,不敢言私,抑情出肅,獲參陪班,又以僚員不備,下番姑降,推諉不得,仍遂鎖直。達宵彷徨,不能成寐,坐待開鑰,得聞家信,母病夜又失睡,寒熱屢作,泄度益數,㱡㱡奄奄之中,以臣不在側,時數呼喚,有若夢中語。臣聞此報,方寸益復焦灼,不能頃〈刻〉按住,玆不得不更籲孝理之下,徑出禁門,伏乞重勘臣罪,以肅朝綱,不勝萬幸。臣無任云云。答曰,覽書具悉。爾其勿辭,俟母病少間,從速察職。
副司直南泰良書曰,伏以臣,嚮緣蹤地臲卼,情私懇迫,冒陳短章,徑尋鄕路,伏蒙睿慈,特宣大朝開釋之旨,仍給由暇,使卽上來,伏讀感泣,不知死所。臣蒙恩省墓,留滯鄕廬,近因病勢危重,暫就醫藥,稍近郊坰,所苦咳喘關格,三朔沈綿,幾死者數,元氣積敗,莫可支持,而又自月初以來,添得泄痢,度數無算,危症迭發,百藥無效,僵臥休席,轉側須人,中間雖奉召命,而疾病,亦無轉動之望矣。方當上聖,至誠講究,拯斯民於水火之中,日前臨門臨殿,謀及卿士,天意之眞切惻怛,有足以貫徹金石。如臣帷幄舊物,受恩罔極,而白簡未乾,大質已虧,雖欲一效微誠,厥路無繇,身伏田閭,神馳魏闕,仰聽德音之頒下,唯與農夫野老,攢〈祝〉曠世之惠澤而已。仍念自古人臣之重罹讒毁,慘被彈劾者何限,而未有因虛聲而橫遭僇辱,處平地而備見顚沛,如臣者也。日月在上,臣亦無事可辨,而所可傷痛者,名位已極而不知止,機穽當前而不知遠,竟以垂死之年,坐受無限之困,名辱身敗,重爲一世之所觀笑,傷大朝簡知之明,墜微臣平素之戒。從今以往,惟有杜門窮山,永謝世路,粗爲晩節知恥之人,仰全終始眷顧之恩,一退已決,無復可言,而伏聞日昨筵中,有許遞本兼,催促上來之命,體臣必辭之義,開臣可進之路,惶感雖深,臣之區區微守,亦非以一遞爲諒者也。況備局兼帶,尙在身上,此爲何等重任,而從前已是剩濫,到今求退,尤豈可一日仍冒耶?情勢至危,有職皆辭,疾病垂死,無路赴召,孤負明時,但有涕淚。仰惟离日至明,無微不燭,倘蒙俯諒苦心,快許斥退,倂脫無名之職銜,還臣樗散之本分,則庶得以篤疾餘命,優閑暮境,生托洪恩,歿亦有榮,天地生成之澤,於臣無復餘恨矣。玆敢申暴至懇,封章縣道,伏願邸下,亟令鐫削臣備堂之任,乃飭有司,重勘臣逋慢之罪,以嚴國體,以安私分,千萬幸甚。臣無任云云。答曰,覽書具悉。卿其勿辭,從速上來察職。
校理鄭宲書曰,伏以臣,虛叨宮銜,久屛田里,月前,伏承特旨催促之令,情私所迫,末由承膺,暫進畿縣,瀝陳危懇,書未及徹,居中順遞,惶霣雖切,私分稍安。不意其書遽達於已遞之後,至有勿辭救護之敎,臣於是,且感且駭,歷屢日而靡措矣。卽者,玉署新命,洊降於數日之內,馹召聯翩,鄕里動色,是何無狀賤臣,宿罪未勘,而乃反誤辱聖恩,若是其頻繁也。念臣於此職,情地危苦,蹤迹臲卼,誠不宜一日冒居,以貽瘝曠之誚,故每奉除書,輒費撕捱,屢入文字,以冀恕察者,非止一二,伏想邸下,亦已俯燭,故今不敢每每煩瀆,而惟是目下情事,有不得不更訴於孝理之下者。臣母之病,非一時偶感之比,所患宿逐年發作,其發也,必在夏秋之際,今年暑濕,比前尤酷,且値癘氣之熾蔓,矮屋奔避,時日已久,雖年少氣完之人,猶難堪耐,況篤老之氣,難與病敵。諸般症情,如期闖發,飮啖全減,委頓度日,尋醫問藥,連試湯劑,而一向彌留,少無其效,精神筋力,日異而月不同,有若下山之日,奄奄莫回,差復之望,難以時月爲期,澟綴之狀,不忍頃刻暫離。今若在家扶護,少修子職,則逋慢是懼,如欲聞命趨走,以盡臣分,則情理難抑,百爾思量,進退俱阻,憂遑悶迫,不知所出。臣於下鄕之後,屢承除命於蓬蓽之中,雖或有情勢之難安者,揆以義分,宜卽一番登途,歸身司敗,以俟處分,而區區私情,實有跬步難捨之勢。玆敢席藁私次,更暴至懇,冒萬死仰溷於貳極之下,而其瀆擾違慢之罪,則固已萬萬難赦矣。伏乞特加矜察,亟賜鐫免,俾得安意護病,仍治臣前後罪犯,以爲人臣慢命者之戒,不勝幸甚。臣無任云云。答曰,覽書具悉。爾其勿辭,救護母病。
正言沈鏽書曰,伏以臣,引避退待,爲日已久,迺於意外,處置請出,庚牌之下,宜卽趨承,而第念親嫌相避,在下當遞,右僚先遞,臣獨晏然,揆以事例,終有所不安,反復思惟,未免違傲,跡涉慢蹇,合被重誅,而罰止問備,恩召又降。〈在〉臣分義,不敢荐違,隨詣闕外,而臣近得輪行瘡疹,時當盛暑,肆毒益甚,宛轉床席,起動無路,雖欲趨參賓對,恭瞻离光,其勢末由,玆敢略控短章,仰暴危懇。伏乞睿慈,俯垂諒察,將臣職名,特許鐫改,公私幸甚。仍竊伏念,良役之弊不救,則國必亡,是固列聖朝與名卿碩輔,區劃講磨,未及救弊,而惟我聖上,一朝奮發,斷自宸衷,初講戶錢,而戶錢有弊,則減削京外一切浮費,以爲充補一疋之代,至捐御供而助之,八域臣民,孰不鼓舞感泣於絲綸之下哉?第臣未知廟堂所磨鍊者,果能充及一疋之代否乎?如或不及此數,必以準當爲期,則勢窮力盡,其將減之益減,削之益削,軍門不成軍門,藩閫不成藩閫,不及一二年,病敗別生,擧京外而無一處不弊,轉至莫可收拾,則二疋之役,旣不可復也,一疋之減,又不得行也。當此之時,抑將何策而繼其後也?臣言念及此,竊爲寒心。噫,今日痼弊,莫如良役,而國家安危之機,豈但在於良役一弊而已乎?是以,任事諸臣,奉承聖敎,莫不欲焦心竭慮,仰副聖上爲民之至意,而惟其茫然無策,上殿則强爲唯諾,下殿則相與憂歎,若是而能完了國家之大事乎?且臣伏聞大臣日前奏御笏記,不使諸備堂與知,啓下然後,備堂諸臣,始得見之云。大臣之意,雖出於遏多岐之浮議,贊獨斷之聖衷,而事貴廣詢,國事之至艱至大,莫過於此事,則雖局外之議,猶可採用,況廟堂參謨之臣乎?惜乎大臣於此,未及深思也。書曰,謀及卿士,謀及庶人。我聖上,旣謀及卿士矣,又再度臨門,謀及庶人矣。其所以廣謀博詢者,可謂至矣,而在外老成之臣,山林讀書之士,亦豈無平日爲國講究者,擧皆不及於夙夜諸臣乎?伏願邸下,上稟大朝,特遣近侍,詢問其救弊之策,而命諸道道臣,與其守令,反覆消詳,出意見狀聞,則其中或不無可採者,竝爲稟裁,以爲永久遵行,垂裕萬世焉。當此聖上,勵精圖治,爲民除弊之日,最宜申嚴者,莫如懲貪之典。近來贓法,獨行於殘蔭冷武,而至如文官之稍有依附者,則人莫敢誰何,此莫非國綱不立,言路不開之致,臣竊爲之痛焉。前監司嚴瑀,初無歷試可言之績,而特因別薦,濫授重寄,而自莅任之初,專事料利。昨年本道年事,不至大歉,而托以自當賑資,散盡各庫封留之累萬錢貨,轉販百物,勒定高價,所殖之利,可以數萬計,而全無歸處。所謂賑資,不過以若干耗穀,草草塞責,守令士民,莫不唾罵,交遞之際,窘態百出,僅得彌縫。噫,渠以淸白家子孫,半生貧寒,通朝所知,而一經腴藩,所居斗屋,變爲千金甲第,至於居官爲政之不成貌樣,傳笑一路,則特其餘事,如此之類,若不繩以國法,則將何以勵末俗而嚴贓律乎?臣謂嚴瑀,先施削版之典,發遣御史,按其料販文書,明覈定罪也。臺閣之任,孰非淸選,而至於納言之通,則便是亞長之階,尤不可濫授也,決矣。至如朴昌潤之鄙瑣庸碌,而濫擬納言,李澤徵之便佞卑微,而亦玷薇垣,物情俱駭,久而未已,臣謂竝令改正,以重臺選也。大小傳敎,必使各司郞廳,曲拜聽受於啓板之前,而塡姓名者,蓋所以尊君命也,重國體也。承宣廳坐,近漸解弛,百隷任便,無所畏憚,至於堂后之爲吏郞持去傳敎,吏郞之在堂后塡其姓名而極矣。雖以喉院達辭中所謂厭其出入,或不親自書塡,或到院門,自外徑歸云云之事觀之,其不曾檢飭,從可知也。事關紀綱,不可重推而止,臣謂當該吏曹郞廳假注書,竝令拿處,伊日諸承旨,從重推考,宜也。臣無任云云。無批答,傳敎在筵說中
乾隆十五年庚午七月十九日酉時,上御時敏堂。副提學·戶曹堂上·均役廳堂上引見,副提學趙明履,戶曹參判洪鳳漢,禮曹判書申晩,副司直趙榮國·洪啓禧,右副承旨尹光紹,記事官崔台衡·鄭宅臣·鄭彦郁入侍。諸臣進伏訖。晩曰,昨日冒熱動駕,展謁太廟,勞動之餘,得無傷損之節乎?上曰,作有泄候矣,今已快愈矣。晩曰,此則藥院初未承聞矣。晩曰,大王大妃殿氣候何如?上曰,安寧矣。晩曰,王世子冒熱隨駕之餘,氣候亦何如?上曰,好過矣。上敎明履曰,前後御製,盡爲持來乎?明履曰,然矣。上命先讀昨日製下絶句詩,次讀今日製下詩。仍敎曰,昨曉雨勢頗緊矣,動駕展拜之時,得快晴,此必陟降有所監臨而然,予尤有所感懷者矣。仍命明履,字句間未盡處,使之點改。仍又命讀臨殿時傳敎。讀訖。上曰,編次時,以詢問後綸音,爲題目,可也。上曰,頃日減疋傳敎中,邑宰二字,當添入矣。仍命書傳敎曰,今者御製校正之時,良布過一疋收捧者,禁錮終身,申飭下敎中,勿論道帥臣下,邑宰二字添下,其令中外知悉。上曰,綸音當入於第幾卷乎?明履曰,當入於第六卷矣。上曰,洪啓禧進前,今此良役事,卿之意以爲如何耶?啓禧曰,臣於昨年辭朝時,以良役事有所陳達,而下去之後,非但與道內邑宰,反復相議,以至士庶之有所懷者,則使之詳細說道,若病人之說症於醫者,採探其議,至有封章之境,而當此末世,豈有十分無弊之道乎?今番上來時,民人遮道而言曰,今歸朝廷,必思所以生活吾屬之道云云。臣以自上,已爲特減一疋之意宣諭,則皆以爲,此後則可得保存矣。臣還朝屬耳,故昨日始赴均廳,見其大綱凡例,而減疋代充補之道,極爲苟簡。臣不無所料量於中者,而未及與大臣相議,有難徑先陳達矣。晩曰,臣等相與確議,有所錄出者,而米條甚難處矣。榮國曰,頃有大同二三萬石,當爲劃給之敎,而臣等見惠廳摠數,餘儲亦不贍,故必不欲多數取來,而亦無他下手處,是甚可悶矣。上曰,大臣誠慨然矣。近日亦不勤赴耶?晩曰,領相,以調病之意,頃已陳達,左右相,以領相之不爲仕進,亦不來矣。榮國曰,大臣之外,亦多有不爲來會者。金尙魯,謂有情勢而不來,金尙星,姑不爲加資肅拜矣。上曰,與郞廳相確,亦豈不可乎?上敎啓禧曰,領相,每言卿可與相議,至於召入,必與志同意合矣。卿若有料量者,第達之。啓禧曰,聖上雖深居九重,而其所以察得民隱者,有勝於臣等之目見,臣何有料量之可以仰達者乎?臣於辛酉年間,待罪玉署時,自上有所下詢,故臣引先正臣李珥之言,以減軍額,省冗官等說,有所仰達。昨年進冊子時,亦以此有所論陳者矣。上曰,省減冗官,則內外官職,未免窠窄,仕宦之人,將無以區處矣。啓禧曰,設官分職,將爲理事,非爲養人也。先正此論,蓋出於爲官擇人之意,而一官員之食,足以供數十軍矣。上曰,以邑宰言之,則似可如此,而至於內職,則豈能如是耶?惠民署難罷之意,頃日已諭於吏判,而此出存羊之意矣。晩等,奉進兩件冊子曰,此臣等之所相與論確磨鍊者也。錢之不足,至於二十三四萬兩之多,此數未知從何覓充矣。榮國曰,臣等,以得於魚鹽者,當爲十萬兩,得於監司眷率革罷者,又當爲十萬兩計量,而其能如所料,未可必矣。啓禧曰,故相臣金錫胄,曾有講確文字,而其時則良布經用,爲六十萬疋矣,今則殆至百萬疋,今去丁巳,不過六十餘年,而其間良布之加數,至於四十萬疋之多。臣意則丁巳以後加設軍額,一竝汰減,宜矣。晩曰,軍制則似不可容易變通矣。上曰,今此變通,事係重大,至於設廳,而卿等,殊甚泄泄,故俄者有所下敎,而予非欲草草速了也。今而不爲,則更待何時乎?榮國曰,臣等雖無狀,前後聖敎,如是惻怛,豈不思所以奉承之道乎?啓禧曰,俄以汰冗官倂州縣之意,有所仰達,而臣見湖西,幅員不廣,而州縣太多,至於如陰城·平澤·懷仁等邑,殆不成貌樣。臣之遞來時,數十餘邑守令,皆欲辭遞,自前稱湖西伯之難於彈壓者,蓋以此也。均役諸堂退出。上曰,戶參進前。雖以燭事言之,度支經用之濫費可知。仍命承旨書正例。鳳漢曰,燭進排人及下吏,有査出科罪之命,故使郞廳査覈,則非但今番,退計數十年來,擧皆如是,有難一一盡罪,只以今番御覽年條中所犯者,査出移刑曹,以爲刑推懲礪之地,何如?上曰,依爲之。勿收贖,決杖,可也。光紹曰,臣以該房之故,敢達矣。刑獄衙門,設産室廳以後,以刑獄文書擧行之爲未安,不爲開坐,此出於愼重之意,而金吾·秋曹多滯囚,是亦可悶矣。鳳漢曰,以文字書入,刑推得情,何如?啓,豈有不可爲之事乎?上曰,禁府滯囚,至幾許耶?光紹曰,日前,以進排官見囚者,亦多矣。上命書傳敎曰,金吾·秋曹,今聞自産室廳排設後,不爲開坐云,其涉過矣,卽爲開坐事,分付。上曰,秋曹堂上誰耶?光紹曰,判書趙觀彬,參判金尙迪,參議李矣。鳳漢曰,參議,以頃日承旨入於臺書,不爲行公云矣。上命中官持臺書以來。仍命光紹讀之。上曰,任瑎何如人耶?光紹曰,任珽八寸云矣。卽今承旨,皆以此引嫌,不爲仕進,書答不下,故亦不得陳章,吏判,亦以臺通事,爲嫌云矣。上曰,沈鏽書語,亦如其容貌,甚迂闊矣。減疋之政,頒令已久之後,如是作戲者,誠無據矣。洪啓禧,曾以靈城用五萬兩駁之,靈城至今爲冤矣。欲爲料理之事,則易聞如此之言,而今者沈鏽,效徐志修矣。志修無執贓者,而駁前北伯矣。光紹曰,志修本性沖淡,以胸中有所懷,則必達於君父知之,故如是矣。鳳漢曰,鄭益河事,畢竟則無實矣。上曰,嚴瑀,以料理之故,得如此之謗,自當賑資,便是乾木水生,不如是,則何處可以鳩得,而非料理,則終難下手耶?光紹曰,欲辦賑資,則自不免於此等料理之事矣。上曰,朴昌潤,曾前亦有被論之事乎?光紹曰,以停啓事,曾亦被論矣。上曰,李澤徵何如人耶?光紹曰,江陵人矣。鳳漢曰,曾以善於臺職,被嘉奬,又善於兼史之任,而貌亦美矣。光紹曰,如此之故,謂之便佞矣。上曰,聽傳敎事,何以爲之乎?光紹曰,有擧行之事,則各司官員,曲拜塡名矣。上曰,此則任瑎·南雲老,非矣。其時承旨,已請推乎?光紹曰,然矣。承旨以得謗之故,不爲申飭,故或有如此之事云矣。上曰,此成謬例乎?鳳漢曰,此在承旨申飭與否,而政院,是號令百司之衙門,據例申飭,好矣。上命書傳敎曰,噫,今者減布之政,非徒爲民,實爲仰體昔年自戶錢之意,予無適莫,再次臨門,意蓋此也。正言沈鏽,旣有此懷,頃日臨門之時,有先侍後謝之命,而終日立庭,默無一言。減布命頒下諸道,其亦有日,而晩後陳章於元良,其所結語,糢糊莫甚,欲使白鬚衰暮之君,欺陟降,欺元元之歸,其他挾雜,惜乎大臣之說,不足言也。竟夕臨門,不能擧職,君命頒下,乃敢欲沮,此等臺臣,不飭而何?其章給之,沈鏽特遞其職。書訖。上曰,頃者臨門時,鏽,立於東班,故予見之矣。予於此等事,不欲當之矣。今遽自當,不覺憊矣。上曰,瑀,予自用之,非大臣所薦也。初則予拔於弘錄矣,更見其人而知其可用矣。光紹曰,臣亦曾作同僚,而其人可矣。今者臺臣,稱其祖而辱其孫,當之者尤爲切迫矣。上曰,其祖誰也?光紹曰,故判書緝,爲其祖,而以淸白見稱矣。上曰,柳復明,監司遞來後,以作舍被彈,其時亦命拿處矣,甲第之說,有所以耶?光紹曰,聞借入其査頓前參判曺命敎之家,遞監司而居大家,臺臣之如是爲言,不是異事,而借入査頓之家的實。他餘事,臣未知之,而此一款則可謂落空矣。上曰,自當賑資,非料理則不可爲耶?光紹曰,不能請得於廟堂,則只以月廩,似難容措矣。鳳漢曰,只以月廩,則營屬猶可活矣,而其他飢民,何以濟之乎?上曰,不可置之於黯昧之科。仍命書傳敎曰,重其事而遞其職,言之是者宜可用。任瑎·南雲老事及諸承旨推考事,竝依施。至於嚴瑀奬用,非大臣之薦,卽予用之者,而其所下語,意亦挾雜。外面雖似稱其祖,裏面意在辱其孫,非獨有欠於篤厚之風,意亦不美而然。曾經方伯之臣,不可置之於黯昧之科,嚴瑀,令該府處之。朴昌潤·李澤徵,事雖過矣,卽給其章,亦無元良下答,予何多諭?光紹曰,莫重筵席,中官鼾睡,推考何如?上曰,依爲之。諸臣以次退出。
上在昌德宮。常參·經筵,以代理停。
下直,豐德府使權儆。
曺命采達曰,明日常參,取稟。令曰,停。
又達曰,大司憲權爀,執義申暻,掌令安克孝·權抗,持平朴弼遠在外,李師祚牌不進。今日以監察茶時之意,敢達。令曰,知道。
又啓曰,假注書洪亮漢,時無職名,令該曹依例付軍職,冠帶常仕,何如?傳曰,允。
尹光紹,以弘文館言達曰,修撰金善行,自鄕纔已上來云,卽爲牌招察任,何如?令曰,依。
令于曺命采曰,大臣·備局堂上引接。
以大司諫李濟遠,司諫尹光纘,獻納尹東度,持平李師祚牌不進罷職令旨,令于曺命采曰,推考徽旨捧入。
以忠淸兵使狀達,堤川等官居幼學崔天奎妻尹氏等,爲虎嚂死事,令于尹光紹曰,嚂死人等,令本道恤典擧行。
以平安監司狀達,成川等官居壯武隊趙萬興等渰死壓死事,令于尹光紹曰,渰死壓死人等,令本道恤典擧行。
尹光紹達曰,戶曹判書金尙星,刑曹參議李,除拜後過三日,尙不出肅,依定式竝推考警責,仍卽牌招,何如?令曰,依。
司諫尹光纘達曰,臣自來情蹤,不宜更玷臺端,而適當大朝臨門博詢之日,不敢不黽勉冒出,因仍蹲據,又登賓對,草草達語,粗效一日之責,而其中春坊望改正事,旣承稟大朝處之之令。退而恭竢,迄無下答,自愧言議淺拙,不槪睿心,不敢復以言責自居,故日前陪班罷後,不得連達,今朝次對之牌,未克趨承者,俱有區區微執。惟冀遄蒙勘罰,粗靖微分,不意只推之令,又出於格外,繼伏聞大僚筵奏,以今日諸臺之違牌,非斥相踵。記注語祕,雖未得詳,而顧臣情地之兢蹙,於此又添一節矣,臣何敢一刻仍冒於臺次乎?請令遞斥臣職。答曰,勿辭。
曺命采達曰,司諫尹光纘,再達煩瀆,退待物論矣。令曰,知道。
李益炡·南泰溫·成範錫聯名書曰,伏以臣等,得伏見正言沈鏽書本,則以近來承旨,廳坐解弛,而百隷無所畏憚爲言,末論吏郞持去傳敎,塡其姓名一事,斷之以不曾檢飭,伊日諸承旨,竝請從重推考,臣等於此,誠不勝其瞿然之至。蓋吏郞注書之事,實在臣等申退之後,雖未見其擧措之如何,而慢於職事,不善飭勵之失,與坐直多僚,宜無異同,今何可諉之於適不在院,而晏然爲自恕之計哉?玆敢聯名陳籲,冀被同勘,伏乞睿慈,亟諒臣等之難安情勢,特賜處分,以謝臺言,以安微分,千萬幸甚。臣等無任屛營祈懇之至。答曰,覽書具悉。一時做錯,其何過嫌?卿等其勿辭,從速察職。
刑曹參議李書曰,伏以臣才蔑,百無肖似,衰晩一第,得之僥倖,摧頹蹇劣,無復有榮進之望,而猥蒙聖上天地洪造,騎省佐貳之命,遽下唱名之前,銀臺淸要之除,又及持被之中。臣固知恩數之若是曠絶者,蓋出於悼念舊日之聖意,而揆諸私分,非所敢有,只自感惶怵惕,殆不知死所,古人所謂殞首結草者,豈足以喩其萬一也哉?生死向前,竭力奉職,上不負聖明拂拭之恩,下不墜家庭勉戒之意,卽臣之所自勵者。向於待罪出納之地,首尾七十餘日,何嘗不臨事兢兢,而惟其資性疏迂,觸處惛憒,以至玉署省記之塡空,而臣之罪著矣。蓋於其時,玉署諸臣,供職於積旬撕捱之餘,備員於館門久鎖之際,臣亦竊幸其濟濟至達前席,而若其當日之事,則上番任,受暇出去,本館草記,未及周旋。此政喉院之所宜飭察,而臣生疏省記之來,矇然入呈,追思至今,悚恐無地,豈敢以聖度涵貸,罰止遞改,而有所自恕也?臣方歷日訟愆,屛伏俟譴,乃於此際,忽被秋曹新命,尤不覺震越之極,惶汗浹背也。宿辜未贖,新榮復加,國體之損失,事義之乖盭,誠非細故,左右思量,實無承膺之路,而嚴召之下,不敢坐違,謹此隨詣闕外。始伏聞諫臣之疏,論及喉院廳坐之漸弛,又有諸承旨重推之請,堂后之爲吏郞持去傳敎,卽臣在院之日,臣未克察檢於塡名之時,事過之後,始請問備,則臺言所斥,臣實當之,不職之失,益無所逃,惶愧交切,莫省攸措。敢控自列之章,以效疾聲之呼,伏乞睿慈,亟許鐫削臣職,仍令更勘前罪,俾愚分得以稍安,不勝大願。臣無任屛營祈懇之至。答曰,覽書具悉。爾其勿辭,從速察職。
吏曹判書金尙魯書曰,伏以臣於諫書中,論臺望事,誠不勝悚然。朴昌潤之人地,李澤徵之才華,臣所取也,而今諫臣之言若此,人見之不如臣見,何異乎臣見之不必如人見也。然臣以無似,久冒匪據,注擬之最可愼者,莫先於臺選,而銓衡失宜,物情不平,雖使改正之請,發於言地,則臣之罪著矣。有罪而不被譴何,其何以勵政臣而謝臺議哉?伏乞邸下,遄加斥罷,以彰其辜,俾公私兩幸焉。臣無任惶恐怔營之至。答曰,覽書具悉。卿勿過辭行公。
領議政趙顯命箚曰,伏以臣,賤疾未差,且以臺臣沈鏽,書答未下,多日縮伏,今始略暴焉。頃於賓廳,臣以良役變通笏記,示兩僚相,此際有備堂數人,自外入來求見,故臣卽示之,其不來求見者,不示之,事實如斯而已。蓋所謂笏記,與擧行節目有異,不過自陳淺見,以備自上裁擇而已,顧欲遍示,求決於諸堂,不亦勞乎?況諸堂不求見耳,臣何嘗祕諱哉?然勤攻之言,臣不欲多辨,而臺言之下,理難自安,伏乞亟賜譴罷,以安私分焉。答曰,覽箚具悉卿懇。大朝已下敎矣,此等之言,何足介意?卿其安心勿辭,卽起視事。令曰,史官往諭。
修撰金善行書曰,伏以臣於月初,適有狗馬賤疾,萬不能自力,遂至坐違召令,不得備員就直,以致大朝嚴敎,自速置對,罪在慢命,跡犯違逋,兢惶踧踖,誅罰是俟。例罷薄勘,出於格外,臣以罪爲榮,感祝靡已,千萬意外,恩敍荐降,宮銜依舊,馹召之令,又下於鄕廬訟愆之日,不知積罪賤臣,何以獲此於聖明之下?惝惶感激,五體投地。其在分義,固竭蹶趨承,而第伊日兩承宣,以臣等之故,至有特遞之命,則在臣廉隅,其何敢獨自晏然,揚揚供職乎?此固臣萬萬難冒之端,而且臣老母之病,自十餘日前,又添暑癨毒症,胸膈格塞,呼吸不通,腹脅撑急,痛如刀刺,宛轉煩燥,時時悶絶,勺水之不入口,今已八日矣,八耋篤老之氣,其何以支保耶?見方澟綴澌脫,實有頃刻莫保之慮,不得已就便醫治,擔輿入京,而撼頓之餘,症形一倍苦劇,臣方左右扶將,奔走藥餌,煎泣罔措,不得暫時離捨。假使臣,雖無本來蹤地之惶蹙,目下情理,有不可他顧,則官職去就,實非可論,玆敢疾哀籲於离明之下。伏乞邸下,俯察微悃,削臣之職,俾遂爲子救護之願,治臣之罪,以嚴爲臣逋慢之誅,不勝幸甚。臣無任屛營祈懇之至。答曰,覽書具悉。爾其勿辭,救護母病。
庚午七月二十日卯時,王世子坐時敏堂。大臣·備局堂上引接入對時,左議政金若魯,右議政鄭羽良,行副司直金聖應·具聖任,禮曹判書申晩,行副司直趙榮國,禮曹參判李鼎輔,行副護軍洪啓禧,左副承旨曺命采,假注書洪亮漢,事變假注書金時默,記事官李儁徽·鄭彦郁,校理任,以次進伏。大臣就前伏。若魯曰,老熱尙酷,氣候何如?日昨陪駕太廟,勞動行步,不瑕有害?令曰,一樣矣。大殿氣候何如?令曰,一樣矣。若魯曰,展謁太廟之餘,親臨試射,其日又召見諸臣,勞動甚多,臣等不任區區之懷矣。大王大妃殿氣候何如?令曰,一樣矣。中宮殿氣候何如?令曰,一樣矣。若魯曰,首揆方在調病中,且以臺疏之未承批,有情勢不出矣。昨日大朝,已處分而還給其章,今日似當一箚而出,狀聞等事,先使臣等申達矣。此乃江華留守金光世申本也。向因御史洪樂性,書啓四件事,令本府商量申聞後,稟處事,覆奏,分付矣。今觀守臣申本,則其一,戶南庫及兵房庫銀貨,更爲分置之際,亦不無他弊,依前置之,而年終書啓中,以移入戶南庫,措辭懸錄,則名色自歸不紊云。其一,戶南庫舊木,未過十年,將有永棄之慮。若令該曹都計一年給代,應下之數,劃送本府,以其折半,入於改色中,通折半分給各鎭,則不過六年,可以全數改色云。此兩件事,守臣所論,俱得宜,竝許施。其一,井浦井倉,擇地移建,實合事宜,而添補物力,然後可以移建,況今用民等事,一竝停止,不可擧論云。今年則事勢,有難擾民動役,而因循抛棄,仍作無用之倉舍,誠甚可惜,姑待明年,經紀移建之意,申飭無妨。其一,鐵串·井浦兩堡,與各鎭土兵所受或米或布,果似不均,宜有稱冤,通同磨鍊,排朔上下,恐合事宜云,而各鎭及兩堡,自前給布給米,各自不同,而出於當初設置時,區劃有意,則雖似不均,行之已久,到今變通,又不無生弊之慮,仍前置之,爲宜。以此分付,何如?令曰,依爲之。出擧條若魯曰,此忠淸前監司洪啓禧狀達也。公州軍作米五百石儲置,一千五百石那移,補役廳事,前已狀達,當該守令,旣已勘處,而至於穀物充上,莫重國穀,不可一任其虛錄,而旣無容易責出之勢。曾在壬子年間,以瑞山·連山兩邑,儲置米虛錄事,朝家,當該守令勘罪後,穀物,定年限次次備上,今此穀物,亦依已行之例,每年二百石式,限十年流移徵納,則國穀足可充上,弊邑亦可支保,令廟堂稟旨,分付,爲請矣。公州之那移國穀,極爲驚駭,而當該守令,旣已勘罪,則固當嚴飭本邑,卽爲充補,俾無虛錄之弊,而一時責出之難,誠如道臣言,定限十年,未免太遠。每年三百石式充上,限七年畢充,每年年終,如數充納與否,令道臣詳査狀聞,如或不準數充上,則當該守令,從重論罪事,定式施行,爲宜。以此分付,何如?令曰,依爲之。出擧條若魯曰,知敦寧李宗城,以戶錢事上書,有令廟堂稟處之令,持平尹勤,亦以戶錢事上書,達下備局矣。戶錢,旣有大朝處分,此兩書,今無可以稟處者,竝置之,何如?令曰,依爲之。出擧條若魯曰,刑曹·京兆,以訟獄衙門,久無行公長官,誠甚可憫,而刑曹判書趙觀彬,漢城判尹徐命彬,除拜之後,一向在外,尙不上來。兩重臣向來所遭之出於意外,一世公議,皆以爲非,體國重臣,以此引嫌,久不造朝,未免太過,催促上來察任,何如?令曰,依爲之。出擧條若魯曰,臨民官不宜暫曠,而卽今未署經守令,至於七八之多,此由於兩司之不爲行公。不但夫馬留滯之可慮,各邑民事,誠甚可悶。在外臺諫,催促上來,未行公臺諫,亦令政院稟達牌招,以爲守令署經之地,何如?令曰,依爲之。出擧條若魯曰,近日臺諫,可謂無可奈何,或牌招不進,或下諭不來,故臣等每當入對,輒加侵斥,而恐或邸下,以是而輕臺閣矣。臺臣體重,上言君上之失,下言朝廷之事,而近來墜壞益甚,上不見重,下不見信,誠可悶矣。尹光纘,頃者達辭之後,連違召命,尙不入來,極爲非矣。然邸下,旣有稟大朝處之之敎,而已過屢日,尙靳下答,待臺臣之道,不宜如是,速稟大朝而處之,何如?令曰,當依爲耳。若魯曰,書筵,自明日復開,而日氣漸近淸涼,誠幸矣。大朝,於良役變通之事,苦心勤摯,累日講究,昨日又召見諸臣,已定減疋之政,而減疋之代,臣等,姑未得彌縫之策充補之策,以是憂悶矣。且首揆病告,臣等不敢獨擅,待其陳箚出仕,欲與之消商矣,洪啓禧,新自湖藩遞來,有所仰達者矣。羽良曰,農桑謠俗,詳陳,可也。洪啓禧曰,今年癘疫,八路同然,而湖西最先熾,死亡尤甚,近稍止息,而物故之報,猶且陸續前後,合爲七萬餘人,殆有甚於兵革之禍矣。當此農作之節,民事愁痛,雖加申飭,而瘡痍甫起,耕者不得播,播者不得耘,目下之憂,誠爲非細,臣才識淺薄,不得施保恤之策,新伯,必善爲之矣。臣曾以良役事,仰達於邸下,而亦嘗狀聞矣。朝家有闔沒人抄聞之敎,故纔已抄出以聞,而猶有虛實相蒙之歎矣。若魯曰,雖以德山所報闔沒之數言之,合爲七百餘戶,十室之邑,何如是夥然耶?故令更査矣。啓禧曰,臣在湖藩時,以十年大都案,待明年擧行事狀聞,見格於該曹回達矣。十年都案,事體重大,雖不可廢,而今年湖西癘疫,殆是前古所無,卽今猶不無死亡物故代,猝難充定,稍待癘氣止息後修正之意,特下令旨,何如?若魯曰,軍伍決不可暫虛,軍額則隨闕充定之意嚴飭,而大都案,則姑爲緩限,限歲前使之磨勘,無妨矣。令曰,依爲之。出擧條啓禧曰,田陳之不許災,蓋以一年再耕之故也,而雖至於屢年陳蕪,樹木鬱密者,猶有應稅之田,臣待罪湖藩時,嘗有目擊者矣,民情豈不冤悶乎?己亥量田後,有己酉査陳,至己未,又爲査陳,則十年一査,便成規例,昨年己巳,實爲査陳之期,而自下未及陳稟,朝家亦無分付,尙不得擧行。今年宜行査陳之政,問于大臣而行之,何如?若魯曰,田政重矣。己酉己未,雖許査陳,旣無每十年輒許之定式,則不必引例,有若應行之事,田災不給,再耕之故,而民固有稱冤之端。十年之間,陳廢之弊,固應有之,亦豈無新起還起之處?而新還起,則一不査出,以應公稅,陳田則每請許頉,田結之漸縮,良由是也。若査實而行之,使無虛實相蒙,則誠爲王政之大惠矣。道臣遞還陳達,朝家當許之,而使各其邑,精査陳荒與新還起,陳田許頉,起田加錄,使之相當,毋使實結欠縮,爲宜,而第今癘氣未息,此等事豈可爲乎?稍待來年,而査整陳起,無妨矣。羽良曰,陳田査實之弊,誠如左相所達,而第宰臣,自外方遞來,旣以民隱仰達,則事體不可不採施,而今年則癘疫如此,且有變通之事,有難一時擧行,姑待明春,使之査實狀聞,爲宜矣。令曰,依爲之。出擧條諸臣仍退出。
上在昌德宮。常參·經筵,以代理停。
李益炡達曰,明日常參,取稟。令曰,停。
曺命采,以都摠府言啓曰,入直軍兵等,中日習射時,嬪宮産室廳排設,啓請姑停矣,産室廳直宿前,中日爲之事,命下矣。今日入直,內三廳武兼禁軍及軍兵等,中日習射,請出標信。傳曰,知道。
大王大妃殿·中宮殿·賢嬪宮,藥房口傳問安。答曰,知道。
藥房提調臣申晩,副提調臣李益炡啓曰,老炎猶甚。伏未審日間,聖體調攝若何?眩氣諸節,一向差勝乎?雖有待下敎入侍之命,而今日臣等,不可不率諸御醫,趁早入診,詳察聖候矣。大王大妃殿氣候何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣。予則一樣矣。
李益炡達曰,左承旨南泰溫,右承旨成範錫,同副承旨魚錫胤,今日俱不仕進,牌招,何如?令曰,依。
曺命采達曰,戶曹判書金尙星,昨日違召,不爲出肅。度支長官,不可暫曠,卽爲牌招察任,何如?令曰,依。
傳于南泰溫曰,頃者入侍戶曹次堂,藥房入診,同爲入侍。
曺命采啓曰,卽者,備邊司郞廳來言,大臣,率備局諸宰,明日入侍云矣,敢啓。傳曰,方有貼付,後日入來。
李益炡達曰,上番兼春秋鄭宅臣,身病猝重,勢難察任。今姑減下,何如?令曰,依。
持平李師祚達曰,臣從前情勢,豈有一分冒進之勢?而承召上來,適當大朝展謁太廟之時,義不敢言私,黽勉出肅。旣已承膺,則賓對召命之下,豈不欲竭蹶入參,以盡一日之責?而只緣臣日昨陪班,失汗過多,又得暴泄,窮晝達夜,登溷無算,眞元大脫,㱡㱡欲盡,以此穢惡之疾,萬無登筵之望。短書陳實,仰冀嚴誅,而見阻喉司,竟至違逋,惶隕悶蹙,恭竢重勘,晩後得見諫臣避辭,始知大僚,以諸臺之違牌,有所非斥,筵席語祕,雖未詳其奏語之如何,而臣亦違牌諸臺中一人也。其所違召,雖出於病勢之不獲已,而論其逋慢之罪,則與諫臺,元無異同,獨何可一刻晏然於臺次乎?昨因病勢之難强,未卽自引,默默經宵,今始來避,所失尤多,慙悚冞深,請令遞斥臣職。答曰,勿辭。
尹光紹達曰,持平李師祚,再達煩瀆,退待物論矣。令曰,知道。
吏曹參議尹光毅書曰,伏以臣,性騃而識迂,凡於世事,都不分曉,待罪見任,迄已累朔,每一參政,瘡疣輒出,臣固自知其不稱,罪咎之至,蓋早晩間事耳。日昨兩臺書達中,朴昌潤之通納言,李堉之擬春坊也,臣非但參聞而已,亦有所議擧,則臺言之可否得失,自有一世之公眼,臣不必多辨,然兩人之地望才識,何試不宜,而乃至以改正爲請,甚矣。人見之不同也,在臣自處之道,固當縮伏俟譴之不暇,而適値大朝動駕隔宵,開政有命,召牌遽臨,批旨未下之前,不敢猥入文字,怵畏義分,黽勉承入,而揆以私義,誠有所懷恧不自安者矣。況今世道難平,時論愈激,睽乖轉甚,搏擊交尋,如臣孤弱之植,處此睢盱之場,其畢竟顚沛,必無幸矣。以此臲卼之蹤,決無因仍蹲冒之勢,玆敢略暴衷懇,仰瀆睿聽。伏乞离明,亟令遞罷臣職名,俾臣得以退守本分,不勝大願。臣無任屛營祈懇之至。答曰,覽書具悉。爾其勿辭,察職。
守禦使李宗城達曰,伏以臣之數年以來,跧伏鄕里,不敢進身於班聯之間者,非臣之情也。初則聲罪不容於覆載,雖欲進而不可得也,中則姓名不登於朝籍,雖欲進而亦不可得也,最後而身嬰奇疾,半體不用,又雖欲進而不可得也。從前危辱,臣固一付於塵劫,不欲文之,惟是疾痛之號,則業已屢煩於章牘,更事披瀝,不但猥屑之是懼,顧其實狀之不堪從仕,國人之所共知,睿明之所俯燭,而向日陪京之除,已出夢想之外,今又有移拜南漢居留之命,臣於是惝怳震越,不知所以自措也。今玆職任,以保障之重,兼笠轂之權,又當沿革之會,設置之初,大而軍卒之存減,部伍之釐改,小而吏隷之分屬,柴米之區劃,要皆致詳於始,可免流弊於後,雖使不病之練事者當之,尙患其難了,況以疏迂之如臣,廢殘之如臣,尙可擬議其幹當耶?雖然,此皆承命以後事也。今臣之病,入則不能拜跪,出則不能乘馬,世豈有不能拜跪而肅恩命者,不能乘馬而臨戎陣者哉?此是目下情實,不敢毫末虛飾,只此一事,已判其去就之無可論矣。以病情則前後屢書,無微不達,萬無一分動身之勢,以分義則偃息田廬,有除輒逋,萬無一分逃罪之理。到此地頭,體下之仁恩,亦不敢僥望,惟願亟就鈇鉞之誅,少贖慢蹇之辜,席藁私次,輒復鳴號於貳極之下。伏乞邸下,先許鐫削臣職,仍降嚴命,勘臣負犯,以幸公私焉。臣無任惶怖震越之至。答曰,覽書具悉。卿勿過辭,從速上來察職。
校理臣任·金文行〈達曰〉,伏以司諫尹光纘,持平李師祚,竝引嫌而退。措辭見上大僚筵達,非出深意,以此引嫌,無已太過。請司諫尹光纘,持平李師祚,竝令出仕。答曰,依達。
七月二十一日午時,上御歡慶殿。藥房入診,戶曹參判同爲入侍時,提調申晩,副提調李益炡,戶曹參判洪鳳漢,假注書李宜老,記事官鄭宅臣·鄭彦郁,醫官金應三·金壽煃·許錭·金履亨·皮世麟·李道吉·許磐,以次進伏訖。申晩曰,近來日氣蒸鬱,聖體若何?上曰,一樣矣。申晩曰,再昨殿坐,至夜深酬應諸臣,聖體不無損傷之節乎?下情悶慮矣。上曰,予意專在於祀典軍民,故展謁後少伸情禮,而差愈矣。自初九日臨殿以後,似有眩氣,臍傍又出小癤,貼付太乙膏,而瘡中似有毒氣矣。今日入診無他,欲使察此症候矣。申晩曰,大妃殿氣候何如?上曰,一樣矣。申晩曰,王世子氣候,一樣安順乎?上曰,一樣矣。申晩曰,醫官旣入來,使之診候,何如?上曰,依爲之。金應三,診脈後達曰,脈後左三部有微數之氣,右三部則好矣,而大體則左右皆好矣。金壽煃,診脈後達曰,左右三部,雖無數氣,而大體似不足矣。金履亨,診脈後達曰,脈後左右三部度數則調均,而似有微沈矣。許錭,診脈後達曰,左右三部脈候,小有沈氣,而大體則好矣。李道吉,診脈後達曰,左三部沈靜,右三部有微數之氣,而大體則左右皆調均矣。許磐,診脈後達曰,左三部沈靜,右三部似有潤氣,而大體則皆好矣。醫官皆入診後,上曰,醫官兩人式入房,診此小癤。醫官,皆以次入診小癤而退。申晩曰,醫官各陳所見,奏達,可也。金應三曰,瘡候不若向時之毒,而其形處則大矣。上曰,予用心,則如是之腫數出,今至三次出矣。初出之時自愈,再出之時瘡口大,而以杏仁膏塗之,仍以得差,而今番則以太乙膏用之,雖甚不便,至於少差矣。再昨時敏堂達宵時,濃汁流出,今日晩後,瘡處少有刺痛,而瘡口差大,似有自潰之勢,無乃以痰而然耶?壽煃曰,皮世麟入侍,使之詳察,何如?上曰,皮世麟則未知此瘡初出之時矣。至於再出者,瘡根猶未盡去而然矣。皮世麟曰,卽今亦有瘡根,貼付蜜餠,則吮出濃汁矣。上曰,爾等皆以爲何如?許錭·金履亨,皆達曰,今雖云大段,而數日後則必爲自潰,有向差之道矣。不可用雜藥,以蜜餠付之則好矣。上曰,今則瘡口至大,若自潰則似可差矣。守煃曰,皮世麟所達蜜餠,好矣。上曰,蜜餠好乎?金應三曰,以蜜餠付之,則吮出濃汁,瘡口廣大,故有效矣。許磐曰,臣意亦以蜜餠好矣。上曰,初則臍下而出,再番則連臍下而出。今番則出於臍傍,若鼎足而出矣。皮世麟曰,以人乳合餠付之,亦好矣。上曰,人乳何關之有?應三曰,人乳無妨矣。李益炡曰,閭閻間瘡處,用人乳之事,希罕矣。上曰,杏仁油用之,則若三物交合,杏仁油,亦爲消毒之資耶?以手撫之,則有微痛之氣,此必由毒氣在中而然矣。蜜餠劑進,可也。申晩曰,泄瀉之候,近來何如?此症,爲暑所傷而出矣。淸暑之劑,進御好矣。上曰,不關矣。泄瀉則予之近年例症,不足憂也。申晩曰,生脈散連爲進御,何如?上曰,予之氣,日異而時不同,今何服其藥,而有何所益乎?上曰,近來有何講究者乎?申晩曰,昨日次對罷後,左右相仕進,故臣與之相議,而其中米條最難矣。聞今日,則領相及左右相,皆朝前仕進云矣。上曰,李箕鎭,於元良,以良役事上書云,有何所言乎?李益炡曰,善爲講究言矣。上曰,今者之擧,於民可謂幸矣。以除眷率之事,或有稱冤之人耶?洪鳳漢曰,以除眷率之事,豈有稱冤之朝官耶?必無是道矣。上曰,卿之言是矣。惠民署若永罷,則貢人,必多有怨言,故頃以此語,已言于吏判矣。第罷此署,而所得如不多,則何必永罷乎?曾見惠民署·典醫監貢人輩,依然有兩班貌樣,可謂雄貢物矣。洪鳳漢曰,兩醫司入屬醫官,則取用雜技人才之類也。上曰,近來中庶之傑出,物理然矣。中路進士,亦有居齋之事耶?洪鳳漢曰,近來中路,最甚偃便,厭其坐次之居末,不入齋中矣。上曰,然則不守分義,過甚矣。洪鳳漢曰,近來則中路人才多出,又多有善文者矣。上曰,曾聞一中人,路邊逢暴雨,而猶作徐行緩步之狀云,默量其心則過甚矣。卿以惠民署典醫監,通瀜減削之意,言于大臣,可也。申晩曰,當依下敎,言于大臣矣。李益炡曰,捲草官落點,尙今未下矣。上曰,將下矣。申晩曰,産室藏胎衣吉方,安産室吉方,每月朔日遞易,産圖亦爲改書,仍付北璧,馬皮·鼺鼠皮·生苧翦邊·空石,亦隨吉方移鋪,馬轡,亦移懸吉方,而舊例則三十日醫官,以朔日早朝,令內人醫女,改貼移鋪之意,書啓。近例則醫官與次知內官,眼同擧行之意,書啓矣。此則依近例擧行,何如?上曰,依爲之。
申晩曰,各年産室廳謄錄,諸般節次,多有不一之例,故令醫官,取考各年謄錄,撰成一冊,俱載今番産室廳日記,以爲一定之規,而古例,則內胎缸蓋內,以油紙·藍紬,褙貼塗之,而近例則不爲塗之。此則依舊例擧行,何如?上曰,依爲之。
申晩曰,排設日,捲草門排釘後,例以大紅索,橫繫左右,以少紅索三條,繫於大紅索而垂下,以爲捲草奉安後合結之地,而近例則不爲擧行矣。今於排設産圖改貼之日,依舊例擧行,何如?上曰,依爲之。此三條不出擧條,下內局上曰,提調之意,亦以蜜餠爲好耶?申晩曰,臣意亦好矣。上曰,然則出去劑進,可也。申晩退出後。上曰,戶堂進來。鳳漢進伏。燭謄錄冊及減件記,持來耶?鳳漢持來,門外待令矣。上曰,注書出去,持入戶曹謄錄冊,可也。李益炡曰,兼春秋出送,何如?上曰,依爲之。鄭宅臣,承命出去,持冊子件記入侍。上覽冊子,下敎曰,三兩燭一雙,合二隻入三兩耶,一隻入三兩耶?鳳漢·益炡皆曰,一隻入兩半,而一雙爲三兩矣。上曰,然乎?予則謂一隻入三兩爲多,故欲以三兩燭一雙酌定矣,然則義盈庫貢人,必有稱冤矣。凡諸定例,卿與前戶判相議後,更奏,可也。鳳漢曰,當依下敎矣。命書擧動時所入燭,更爲減定傳敎時。上曰,更以四兩燭酌定,意有在焉。凡國事,無餘運則甚不好,或有暗處則好,如是者,欲使貢人得食之意也。觀此謄錄,則巧作名目,而廻行闕中,無處不到,其欺國也,甚矣。年少文官,不知此故,豈不謂予多用燭耶?李益炡曰,五上司下人之作契,近來尤甚,故義盈庫下輩,多有見失燭雙者云矣。鳳漢曰,大臣·宗臣,以掃墳事出外時,亦多有弊矣。上曰,爲戶判之人,少有儱侗之事,則未克詳察,必以詳明人仕之然後,可以繼前戶判之事矣。卿言于前戶判,使弓角契復古,可也。仍命書承旨傳敎曰,旣除弓角契進排,依前戶曹擧行事,分付。出榻敎洪鳳漢曰,崇陵火藪外,距陵所五里餘許,有纍石畓地,而在前許民耕食矣,中間還爲禁耕,仍作陳棄處,實爲可惜矣。上曰,何以至此耶?鳳漢曰,後日道臣奉審時,使之看審論稟,何如?上曰,禮判詳知此事,後日入侍時,稟處,可也。鳳漢先退後。上曰,承·史出去中門外,還入。承·史承命少退,還卽入侍。上曰,兼春秋出去,右副承旨入侍事傳敎,而右副若以申退,則坐直承旨中,以右副代房入侍事下敎。榻前下敎宅臣出去傳命。同副承旨魚錫胤,以代房入侍。上曰,今覽濟州牧使狀啓,有論安置罪人增之事矣。驪川,素多痰喘,而尙今生存,此則異常也。其家屬隨往云,越海豈不難哉?其夫人可謂賢矣,而其叔之入去者誰也?益炡曰,必是海恩君爣也。上曰,吏判行公耶?領相旣出仕,則吏判,亦何不行公耶?益炡曰,上書承批後,復何有撕捱之端乎?上曰,戶判何以爲之耶?益炡曰,連爲牌不進矣。吏曹參議,亦以臺言上書,到院而退却矣。上曰,然則終爲入達之書耶?益炡曰,不得已捧入之上書也。上曰,此等事,元良,皆以稟于大朝下答。予苦哉,爲此下敎者,微示其意也。黃與黃梓,幾許親耶?益炡曰,六寸兄弟間也。上曰,然則所見,何其若鄕人耶?益炡曰,今方居鄕矣。上曰,李堉何人耶?益炡曰,已經臺諫,且聞宗室遠代孫云矣。上曰,鄭漢奎則曾於入侍時見之矣,其人亦精潔矣。魚錫胤曰,尹光纘達辭,才已依達下答矣。上曰,元良下答,異於予意矣。元良,不知此三人,而予則知其過矣。仍命書承旨傳敎曰,臺達中鄭漢奎·李堉·黃,臺達雖過,不過三小官,曰依曰否,其何難也?答雖難也,以不從爲答,從容問予,其亦一道,而此等微事,以稟于大朝下答云,故以此下敎,政院知悉擧行,元良下答。出榻敎李益炡退出後,魚錫胤進伏。上曰,承旨知其此狀聞事耶?錫胤曰,知之矣。上曰,承旨讀此狀啓,可也。錫胤伏讀後,上曰,承旨,此事謂何如耶?錫胤曰,其叔尤放恣矣。上曰,承旨自在儒臣時,言論甚峻矣。海恩旣帶職,則其無受由出去之事乎?錫胤曰,渠豈敢以宗宰自處,而請由於朝廷乎?上曰,其言則是矣,而此狀文措語,無乃太過乎?錫胤曰,鄭彦儒之爲人,本來精順非高激,而爲此狀聞者,彼之橫濫旣極,故不得已爲此狀啓之事也。自上旣有令本道食物備給之恩典,則於渠過矣。增若檢飭,則豈有如是作弊之事耶?渠不當若是放恣矣。上曰,承旨無過矣。仍命書承旨傳敎曰,今覽元良所稟濟州狀聞,所爲下語,其涉過矣。海恩亦在惶悚中,不敢請由,事勢固然,而帶職無端越海,其在國體,不可無飭。令該府處之。出榻敎上曰,內局問候,依前日次爲之事,分付。出榻敎承·史以次退出。
上在昌德宮。常參·經筵,以代理停。
李益炡達曰,明日常參,取稟。令曰,停。
魚錫胤達曰,大司憲權爀,執義申暻,掌令安克孝·權抗,持平朴弼遠在外,李師祚呈辭。今日以監察茶時之意,敢達。令曰,知道。
又達曰,戶曹判書金尙星,連日違召,尙不出肅,事體誠極未安,卽爲牌招察任,何如?令曰,依。
成範錫啓曰,上番兼春秋鄭宅臣,以身病減下事,達下矣,其代,令該曹口傳差出,何如?傳曰,允。
吏曹口傳政事,兼春秋單洪吉輔。
成範錫,以弘文館言達曰,副修撰尹尙任,由限已過,卽爲牌招察任,何如?令曰,依。
以副修撰尹尙任牌不進罷職令旨,令于成範錫曰,推考徽旨捧入。
傳于魚錫胤曰,後日入來事,已下敎矣。明朝大臣·備堂,使之入來。
魚錫胤,以義禁府言達曰,海恩君爣,令該府處之事,徽旨達下矣。爣,時在濟州地云,依例發遣府書吏拿來,何如?令曰,依。
又以義禁言達曰,全羅監司狀達內,興陽縣今庚午式帳籍漏戶磨勘,當該守令罪狀,令該府稟處事,達下矣。當該守令,令本道指名現告後,拿問處之,何如?令曰,依。
京畿監司柳復明書曰,伏以臣於日前,復申至懇,仰冀恩遞,及承徽答,反失所圖,臣誠惶悶抑塞,益不知置身之所也。臣之區區難安之情,前後冒瀆,凡幾遭矣。一段廉隅,終有所不可放倒者,向來守臣引遞,旣由臣故,而臣獨至今晏然,不思所以自處,則豈有如許道理,如許廉愧也哉?當遞之端,必辭之義,不惟臣矢心自劃,一世之人,皆曰可遞,公議之嚴,從可見矣。今乃靦然從他,終不自引,則人必唾鄙之曰,夫夫也與,人相難,彼則引去,此獨仍蹲,大防都壞,處義無據云,則雖有百喙,何以自解乎?古人云,士大夫出處去就,實關世敎,然則臣之不敢自如,期於一遞者,非直爲一身之地,乃所以重國體也。傳曰,再辭爲固辭,三辭爲終辭。今臣祈免,不但爲三辭,而辭已竭矣,理已窮矣。百爾思惟,萬無仍據之理,玆不得不復理前說,猥瀆徽聽,若其職任之無望堪承,疾病之有難轉動,姑不暇縷溷耳。伏願离明,特賜照燭,亟許鐫遞臣職,以安賤分,不勝萬幸。臣無任屛營祈懇之至。答曰,覽書具悉。卿勿過辭,從速察任。
上在昌德宮。常參·經筵,以代理停。
成範錫達曰,明日常參,取稟。令曰,停。
魚錫胤達曰,戶曹判書金尙星,連日違召,尙不出肅,事甚未安,卽爲牌招察任,何如?令曰,依。
尹光紹啓曰,備邊司郞廳來言,三大臣,率備局諸宰,依下敎來待矣。傳曰,詣閤,史官只三員入侍。
成範錫,以弘文館言達曰,修撰金善行,由限已過,副修撰尹尙任,旣有只推之令,竝卽牌招察任,何如?令曰,依。
以修撰金善行,副修撰尹尙任牌不進罷職令旨,令于成範錫曰,推考徽旨捧入。
傳于尹光紹曰,靈城君朴文秀,卽爲入來,金虎門,仍留。
有政。吏批,判書金尙魯進,參判未差,參議尹光毅病,同副承旨魚錫胤進。吏批啓曰,公州判官,今當差出,而營下弊邑,不可不擇差,守令中有聲績人,竝擬,何如?傳曰,允。又啓曰,新除授鏡城判官李秀逸呈狀內,老母年迫七耋,素有數十年痼疾,氣息萬分奄奄,勢難千里遠赴云。親病旣如是沈篤,則不可强令赴任,罷黜,何如?傳曰,允。又啓曰,玉堂闕員,今當差出,而曾經之人,多在違牌坐罷中,無以推移備擬。合有變通之道,何以爲之?敢稟。傳曰,敍用。又啓曰,卽接成均館牒呈,則博士盧彦邦,受由過限未上來云。依例罷職,何如?傳曰,允。以李惟秀爲正言,鄭宲爲兼弼善,柳儼爲工曹判書,鄭履儉爲戶曹參議,徐命臣爲敦寧都正,李成中爲同義禁,尹汲爲同經筵,趙榮國爲吏曹參判,金尙星爲知春秋,李天輔爲司譯提調,趙載浩爲平市提調,金文行爲東學校授,閔宅洙爲掌樂正,李道普爲濟用判官,鄭游良爲監察,趙載遇爲繕工奉事,趙國觀爲假監役,趙雲逵爲副應敎,李昌元爲公州判官,趙台命爲萬頃縣監,柳東垣爲鏡城判官,申大脩爲典籍,魏興祖爲崇陵別檢,靈城君單朴文秀,忠州牧使金致一仍任事承傳,書狀官單趙雲逵,待敎單黃仁儉,檢閱三單李齊顯·李宜哲·金聖佑。
兵批,判書李天輔病,參判徐命九病,參議金相紳入直進,參知柳綽病,右副承旨尹光紹進。兵批啓曰,宣傳官金相台呈狀內,日昨內試射時,猥蒙直赴之恩,所帶職名,係是南行窠,則不可仍帶,卽速啓遞云,依例改差,何如?傳曰,允。又啓曰,前萬戶石精,以軍器公廨修補新備之功,有加資之命,而雖已資窮,未經準職,何以爲之?敢稟。傳曰,加資。司直李成中,司果沈鏽,司正洪亮漢,僉知單金重兌。
魚錫胤,以禮曹言啓曰,卽接宗廟署所報,則永寧殿西門外,朽傷雜木一株,其體爲一抱餘者,去夜雨後,忽然中折,聲震殿內云。正殿至近之地,有此樹木折落之患,不可無慰安之擧。慰安祭,不卜日來二十五日設行,而中折之木,令該曹斫去事,分付,何如?傳曰,允。
判敦寧李箕鎭書曰,伏以負萬戮罔赦之罪,而終逭金木之刑,罰至薄罷,恩解非據,抱一日難保之病,而免爲道路之屍,返身田廬,延保縷喘,此莫非我聖上包荒之德,好生之仁,而天地於臣,父母於臣也。臣誠闔門攢祝,惟殞結是期而已。乃於千萬不自意,混入於蕩宥之典,處散未幾,蒙敍太遽,本兼除命,一時荐降,釁孽癃疾之賤臣,何以辱聖朝殊異之寵數,至此之極乎?臣聞命震惶,繼之以感涕無從也。噫,向臣辜犯,非比薄物細故,臣方急於歸身司敗,而病不能跨馬,舟載寸進之際,添發別症,半途而止,縣章旣阻轉聞,情實無由自白,殭臥逆旅,進退維谷,倘微處分特下,臣之化爲客鬼,必已久矣。第臣於還家之路,重觸風濕,因之以暑毒乘虛,素患中消下注之症,日以沈劇,㱡㱡欲盡之形,便不成生人樣子,勿論職事緊漫,承命就列,旣無其望,則虛帶一日,實合萬死,在臣私義,宜卽控免,而數行文字,亦難締成,經營多日,今始冒暴。伏乞邸下,亟降威令,勘臣前後罪戾,仍飭掌銓之臣,刊名朝籍,俾恩命無歸於慢褺,憲綱不至於虧壞,千萬幸甚。今臣一線堇存,萬念都灰,而惟宗國之憂,死且難忘,何敢自諉以病廢而泯默而已乎?記昔丙午冬間,臣以副提學直禁廬,承命登夜筵,從容論良役之弊,臣妄謂三百年已痼之瘼,誠難猝革於一日,而我國軍不均之中,尤爲不均者,或三年應二年役,或每年納二丁布,或徵以純錢,或責以純米,或納布而編伍,或歇定而廣募,輕者太輕,重者太重,此無辜殘民,所以益難保者也。今若盡取國內諸般身役,無論京外某衙門所屬,凡出布若米錢者,逐一均定,使其所納,無有厚薄,以絶其偏苦之怨,巧避之路,則良丁自無所竄匿,而簽補有裕,役布亦易於輕減,而惠澤普遍矣。區區微見,蓋在於不患寡患不均之意,其時聖意,亦不以臣言爲不然,而特敎曰,不行大同之政,則終無以均民役,是誠古聖所謂,王政始於正經界之遺意,臣不勝欽歎而退矣,邇來二十五年之間,未聞朝家,有大家通變之擧。臣亦出入內外,默察人心世道,殆無着手處,而近竊伏聞聖上,方講究良制,期於痛洗積弊,奠安黎元,臣與田氓野老,抃手相賀,庶幾須臾無死,及見德化之成。今以朝紙所出聖敎觀之,戶結諸議,已備寢罷,軍布半減,尙在區劃,臣不敢知廊廟訏謨,有何長策,能副聖志,上可以給經費,下可以叶民望,臣固翹足以待之。臣愚死罪以爲,謨國之道,不問其策之如何,有措置之善不善,推行之誠不誠,而政事之利害係焉,民心之離合判焉。雖周官之美制,徒虛名而無實惠,則尙何益於保民而王乎?戶布·口錢,雖若名正言順,而在今時世,決知其行不得,結布差似簡便,而要非損上益下之政,亦安保無末流之弊也。粵在肅廟朝辛卯年,以良役變通事,詢及李仲父故相臣畬,臣仲父對曰,凡事有本有末,易曰,節以制度,不傷財不害民,論語曰,節用而愛民,蓋用不節則必至於傷財,傷財則必至於害民。是以,在古哲王,有愛民之心,必以節用爲先,今上下公私之間,浮冗之費日廣,軍國之需日縮,而生民之膏血已竭矣。聖上如欲均役減徭,以惠斯民,則寧考盛際,何事不可做,何法不可行?而尙難於更張,所先務莫急於節損,則況今之距辛卯,爲四十年之久乎?於休聖上崇儉之德,至矣盡矣。宜若無待乎加勉,而臣竊聽於輿言,國家經用之浩大,視祖宗朝,不翅倍加,苟然者,不知不覺之中,得無流例謬習,自歸於尾閭者多乎?且臣伏見前後絲綸,未嘗不惓惓於節用二字,此固深有得於孔聖道千乘之君。臣亦於春間,當因辭職,敢衍是義而有所獻矣。所謂節用,其本在敬,先儒釋之曰,上不敬則下慢,下慢而疑則事不立,敬事而信,以身先之也。今國家苟欲節用,則必先從宮禁深嚴之地,外臣所不得知,廷議所不敢道者,大加剋削,略無吝慳,內而宦妾,外而軍隷,凡係百數十年以來,增設名色之耗費餼廩者,一切刊落,俾百司供億之摠數,一如祖宗朝舊典。然後嚴飭京外大小群工,毋循流來侈靡之習,則孰敢不仰體聖化,率歸簡約乎?如是則資用自足於上,實惠自究於下,允合魯論之遺旨,而曾傳第十章平天下之法,亦不外是。仰惟离學高明,必有體認於斯,倘蒙特恢睿襟,不以臣將死之言,見謂陳腐,而深加採納,上而關稟于大朝,下而飭勉乎廟臣,克盡敬事之道,終不失信於民,則幸孰大焉。然其布雖減,其役尙存,則不均之歎,難充之慮,前後等夷,亦於臣所陳均役之說,竝賜裁擇。減布磨鍊之際,略有斟酌推移,雖元額仍舊,而衆役如一,則所操者至約,而所施者甚博,無新法騷撓之患,有宿弊自去之患,其爲有補於聖上至誠救民之政,夫豈小哉?惟邸下之留神焉。臣於治書將上之際,又伏聞大朝親臨舊殿,誕降德音,凡臣所欲陳者,已多指揮,而如御膳米特減之擧,尤是千古所未聞之盛節,推此以往,無所不用其極,則國有蓄積,民無疾苦,有不足言,而惟新邦命,以迓天休,將在斯矣。如臣膚淺之言,便成已陳之芻,而區區所以蘄望於貳極幹蠱之化者,於是乎愈切矣,何可以其後時而遂輟不進乎?且夫均役一策,雖於裕財之方,無甚利害,其在便民之術,實係緊要,失此機會,恐終因循,玆不得不冒入已成之章,恭俟進退之命。若其節目之詳,惟在廟堂之議,非臣昏耄,所敢條縷也。臣氣乏神短,辭未達意,語多失次,尤增死罪。臣無任瞻望激切屛營懇祈之至。答曰,覽書具悉。書辭已奏于大朝矣。卿其勿辭,上來行公。
正言沈鏽書曰,伏以臣於昨日,大朝特遞之命,惶隕震越,罔知攸措。臣旣承嚴敎,且已遞職,雖不敢爲區區自暴之計,而第伏見囚人嚴瑀供辭,則其所發明,與臣所聞,大相不同,臣於此,不勝駭憤之至,乃敢冒陳其事狀,伏願邸下,裁處焉。其供曰,除出各庫錢一萬九千五百五十三兩,或貿穀,或貿鹽,換穀分俵,十一邑及各鎭驛,所販雜穀,殆至萬包,本錢則一一還充於各庫云云。噫,其誰欺,欺天乎?蓋本營各庫錢貨,殆至十五六萬兩,而傾庫料販,猶以爲不足,各庫封留銀子,盡數作錢,各邑散在之復價錢屢萬兩,亦爲一倂收置於營門,各樣雜物,廉價籠取,孜孜求利。商賈監司之說,至登於民訴,締結江上鹽商李肇煥爲名者,留置幕府,凡係興販之事,一從其言,販鹽上京,元無本錢還納之事。李裨鹽船有去無歸之言,遂成海西之歌謠,焉敢誣也?其所謂賑穀萬石云者,尤極可笑。設使分俵穀數,果至萬石,而萬石雜穀,以錢計之,則不及萬兩,甚遠營庫錢十五六萬兩及復錢屢萬兩所殖之利,少不下五六萬兩,則賑穀萬石之外,其餘數,歸於何處耶?所謂萬石者,不過營耗穀,太半陳腐,只存空殼者及各樣皮雜穀之以賤價買取者也。受去之民,轉相買賣,其一石價,不過五六錢云,以此推之,則使其萬石,雖曰非出於殖利,而其價都合,爲五六千兩,近二十萬兩所殖之利,其果至於五六千兩而已耶?有一言可破者,雖以金郊小驛,而前後給債,至於二萬兩之多。以此觀之,則一萬九千餘兩之說,自歸虛罔。且直路五邑之立馬軍上下之米太,不問其願否,皆以歇價勒買,仍使各該邑,作錢督納,則該邑,分授民間,刻期徵納,生民嗷嗷,如在水火。因新使再易,六朔留營,鞭扑狼藉,所殖本錢,猶不能收合者,殆至七八萬兩,而重記懸錄,太半虛簿。噫,世豈有貪墨之人,而豈有如瑀不法無狀,孤負國恩者耶?尤可痛者,昨年本道年事,濱海長淵等一二邑,稍有失稔,而其外,則雖謂之豐登可也,而以一道慘凶,上欺朝廷,自以擔當賑資,爲憑藉之計,轉販百利,盡歸私槖。任事之寵裨,歸死其家,則道內之民,莫不相賀曰,天道有知,使李裨疫死云,怨罵者猶如此,則道內人心,可以知矣。至於家舍事,渠之所入第宅,素稱價直千金,其所買居,人皆知之,其敢以或貰或借之說,欲爲眩幻彌縫之計耶?果是僦屋,則築垣改瓦,經營修葺者,抑何事也。噫,瑀之貪饕不法,乃是本來伎倆,曾爲北道御使時,徵索遍於列邑,納賂褒啓之說,北路士民,至今喧傳。及叨本藩,不悛舊習,晝夜營爲,惟以肥己爲事,自知其醜聲之達於京師,則別立八九健馬,駄載絡驛,善事爲業,道路傳說,人皆唾罵。至若居官禮貌等事,不足責之於渠,而最其可駭者,守令,因事往營門,則先往問候,惟恐或晩,狎坐戲謔,全沒威儀,有一名官,爲其管下時,因一微事發怒,捽曳其廳妓,驅逐其裨將,而瑀多般哀乞,不敢抗衡。管下之侵侮營門,固不能無罪,而瑀之憒憒昏懦,見侮於守令,至此極矣。臣之斷斷愚忠,亶出於勵末俗嚴贓律,而朝家若信其自明之辭,終不擇遣剛明御史,按査定罪,則將何以慰一路生靈,而其可謂國有法乎?臣旣發其端,而若以時無職名,不畢其辭,則臣之罪亦大矣。伏乞离明,俯察焉。臣無任激切屛營之至。無下答。傳敎見本日筵說
庚午七月二十三日巳時,上御歡慶殿。大臣·備局堂上引見入侍時,行都承旨李益炡,假注書洪亮漢,記事官洪吉輔·鄭彦郁,領議政趙顯命,左議政金若魯,右議政鄭羽良,行副司直金聖應·具聖任,右參贊元景夏,禮曹判書申晩,吏曹判書金尙魯,行副司直趙榮國,戶曹參判洪鳳漢,行副護軍洪啓禧,校理任,司諫尹光纘,持平李師祚,以次進伏。上曰,嚴瑀供辭與照律者,兼史出去持入。顯命曰,無照律之事矣。上曰,然則兼史勿出。顯命曰,老熱近酷,聖體若何?上曰,一樣矣。顯命曰,眩氣與癤患若何?上曰,眩氣一樣,癤患,貼藥後稍愈矣。顯命曰,益加節宣,宜矣。上曰,甲子御製,有浮雲付之心之句矣。予於世事,固無吝惜之心,而今此入侍,依然若次對,於此不無吝惜之心矣。若魯曰,臣伏見史官只三員入侍之敎矣,殿下不必於此等事,過用心慮矣。顯命曰,大妃殿氣候何如?上曰,一樣矣。顯命曰,東宮氣候何如?上曰,一樣矣。顯命曰,東宮頃日陪駕太廟,行步健捷矣。若魯曰,碩大盈輦,都民皆瞻望東宮而欣悅矣。上曰,甚肥而氣則實矣。顯命曰,嬪宮氣候何如?産朔已滿,不宜安逸,安逸則有害矣。上曰,近甚瘦敗,而氣稟頗剛,使之朝夕往候於東朝矣。顯命曰,此乃平安監司李宗伯狀達,而請移鐵山邑於車輦事也。臣於年前奉使時,歷覽其地利,鐵山移邑形便,則移于西林爲上策,院野中策,而車輦則下策也。臣以三策,有所指揮矣。李日躋,爲本道兵使時,出於下策,築城作廨於車輦,太半經紀,而因道臣趙榮國之異議而中止矣。今其狀辭以爲,今若移邑於此,則可省勞民營作之功,且無出站之弊,議于相臣·將臣而處之云矣。上曰,西林則何如?顯命曰,西林,爲西路要衝,善爲防守,則賊不能過此矣。上曰,車輦移邑,諸臣之意,何如?若魯曰,旣有城廨之曾築者,且無遠道出站之弊,果如狀辭,許移,似好矣。聖應·聖任·尙魯·啓禧·鳳漢曰,臣等不見其地形便,不能臆對矣。羽良曰,領相目擊形便,而所達如是,移設無妨矣。景夏曰,臣曾以鎭撫使,過鐵山,而不能詳察其地勢矣。然西林則城牒不固,城中狹窄,似難容許多人民,車輦則地勢稍廣,依狀許施,宜矣。榮國曰,臣待罪本道時,所見適異,往復廟堂屢矣。棘隅爲西路重地,前後賊路,必由是焉,故雲暗之設鎭於鐵山者,專出防守棘隅之意也,而鐵山府,若移於車輦,則雲暗甚孤單,而棘隅之防守虛疏,故臣謂移邑,非便宜之策也。臣有嶺阨地圖,請賜一覽。上曰,予見地圖後當下敎,後日入侍,持入,可也。上曰,兵判之病,何如?尙魯曰,近日頗減矣。上曰,兵判家,遣醫看病。出榻敎顯命曰,此乃黃海監司鄭亨復狀達,而請罷鄕騎士,自京選京騎士,代定事也。騎士之怨咨,去而益甚,無異前日驍衛之弊,一路人心,以是嗷嗷,怨讟朋興,若不變通,則必生大亂,故欲依此狀而爲之矣。上曰,曾以此事,問於兵判·御將,御將則欲仍舊矣,朴文秀亦以爲,怨國之軍,不可爲宿衛云矣。海西健兒,今將盡劉,不可不變通,革罷後自京代充數百騎則似好。京選必精,得數百騎,似容易矣。海西騎士,今皆怨國,怨則思亂,雖値不虞,不可得力,豈非懍然者乎?但許多正軍之盡罷,甚可惜也。鳳漢曰,臣與吏判相議,則減千四百正軍,爲二百京騎士,可惜矣。加出京選之數,何如?上曰,卿等出去相議,可也。鳳漢曰,選京騎士,分屬禁·御兩營,依待年禁軍例,而用久勤,或加設兩營長官,以久勤陞差,或設行都試,以爲出身楷梯,則料布雖薄,樂赴者必多矣。上曰,健兒終可惜矣。顯命曰,雖罷,當有歸屬,國有事,自可徵發矣。若魯曰,當變徵發,亦可來赴,豈敢以騎士之革罷而不來乎?羽良曰,果如領左相之言矣。聖應曰,驍衛弊生而爲騎士,騎士弊生,則又不可不釐革,而但兩營,旣無步軍,又創馬兵,則恐無名目矣。若魯曰,禁軍亦無步軍矣。景夏曰,別驍衛騎士之利害,臣未之詳知,而臣曾過鳳山時,聞有斫指以圖免騎士者,誠甚慘然,歸以此事,曾達於筵中矣。變通雖甚重難,不罷則召亂必矣。聖任曰,京騎士若取之太多,則以鄕騎士之保,決難接濟矣。晩曰,臣與金尙魯·趙榮國·洪啓禧·洪鳳漢磨鍊,則鄕騎士官保二·資保三,合以計之,則京騎士三百名,可以接濟矣。上曰,海伯,淸白則有餘,而似若迂疏矣。以此狀見之,則亦有幹才矣。光纘曰,騎士變通,筵議大同,可罷無疑,而京募後本道騎士,依關西別武士例團束,許赴於都試云者,旣是海伯狀啓中辭意,此必道臣,詢察道內武士物情而狀聞也。王者施措,順物情而已。上曰,諫臣順物情之語,最爲第一矣。師祚·曰,筵臣所達,皆好矣。上曰,詢謀僉同矣。羽良曰,京軍太多,騎士多不過三百名則好矣。顯命曰,若開長官之路,則爭願入屬矣。尙魯曰,定兩營哨官加出之窠,以騎士陞付之意,分付,何如?顯命曰,從當商量磨鍊矣。景夏曰,海西騎士,擧將感祝聖德而鼓舞不已也。上曰,承旨書之。益炡,承命書,傳曰,判敦寧李箕鎭書批,以奏于大朝,下答事下敎矣,當該中官錯聽,已下院答入之。以此書下,其涉無據,當該中官,令該府處之。達辭下答,以依達仍爲施行。出榻敎,沈鏽初書下答上曰,吾以沈鏽論黃等書答事,嚴責東宮矣。顯命進伏。條陳良役變通條目笏記曰,一,騎步兵八番,合作六番,而四番收布之數給代事。上曰,依爲之。一,別騎兵,亦依元騎兵例,四番兺給代事。上曰,依爲之。一,六道烽軍不給代,竝戶保輪回立番事。上曰,依爲之。一,六道水軍保布勿給代,每名糧米四斗式,令各其道區劃添給事。上曰,依爲之。一,禁御兩營米保五萬九千九百四十三石內,二萬八千六百三十八石,移作木保,其代保米及餘米保六斗給代,竝以他條米穀區劃事。上曰,依爲之。一,禁御軍資保,加定一保,依例自望代定事。上曰,依爲之。一,兩營騎士竝資保,從長變通事。上曰,依爲之。一,三軍門正軍外雜名色,竝作餘保,仍付本營,以補木保給代之數事。上曰,依爲之。一,京各司匠保及靑坡·蘆原兩驛保,自得望定者,則給代不爲擧論事。上曰,依爲之。一,宣惠廳儲置,詳定大米一萬五千石,六道軍餉耗米三千石,常賑耗米二千石,關西稅小米一萬石,各營需米一千石,守禦廳米一千五百石,摠戎廳米五百石,嶺營三局納米二百三十二石六斗,以此充補三軍門米保給代之數事。上曰,依爲之。一,三南·京畿四道,軍作米十萬石,留作本道軍餉,折半取耗,五千石添補,餉米給代事。上曰,依爲之。一,八道監兵營財穀,一依件記數爻,逐年取用,以爲給代之地事。上曰,依爲之。一,木給代不足之數,令本道監司,以漁鹽所出及各營邑收布軍官等諸般名色充補事。上曰,依爲之。一,京外軍制及經費條名額存減數爻,俱載本廳冊子中,依此擧行事。上曰,依爲之。一,守禦廳需米一千五百石,摠戎廳需米五百石,除出分送於禁·御兩營事。上曰,依爲之。一,良布旣減一疋,則收米軍亦當減半,納米十二斗,良軍減六斗,納米六斗,奴軍減三斗,而守·摠兩廳,亦依此例收米事。上曰,依爲之。一,各道水軍閏布,依前收捧,而防奴段置,旣已減一疋之後,不當除減閏布,與元水軍一體收捧事。上曰,依爲之。一,巡廳革罷事。上曰,巡將受牌出入,不無威儀,勿罷。顯命曰,此笏記,請節目啓下。上曰,依爲之。尙魯曰,當繕寫御覽冊子一本以進矣。若魯曰,內醫院外院設置後,無益於醫官等習術業,而反有弊端,故原任大臣,亦送言勸其革罷。一外院之存革,雖無大段得失,所係不緊,革罷,何如?上曰,依爲之。出擧〈條〉若魯曰,請罷惠民署。上曰,惠民署不罷者,蓋出存羊之意,而見沈鏽疏後,始知本署,皆是雄貢物,而銷金通神者類矣。皆有磎逕,而曲穿旁攢,心甚憤痛,必欲革罷矣,更思之,若罷之則必多怨讟,故欲置之。卿等亦爲浮議所動而來矣。若魯曰,雖難永罷,略爲裁減,何如?上曰,置之。景夏曰,惠廳米一萬五千石,自均役廳劃去,臣實悶慮矣。若値凶歉,則一萬五千石之米,從何責出乎?顯命曰,重臣,欲爭此事而入來矣。上曰,卿勿言也。顯命曰,今旣減疋,而充補無路,皆取之於諸處而艱辛彌綸,幾成頭緖,彼此皆國家之用,何必分而二之也?然重臣所達則是矣。景夏曰,臣非不知本廳米劃去,出於勢窮力竭,而決不可永爲定式也。上曰,有司之臣,固當如是矣。景夏曰,惠廳近來,虛簿甚多,故各官所來假作名目者,臣方釐正矣。上曰,釐正則好矣。景夏曰,惠廳米用舊蓄新,近有申飭之令矣。本廳最久陳米,至於十四年,而一石價錢,定式六兩,若專以陳米,計給貢人,則渠等,不但呼冤,必有難支之慮矣。此後貢價,以新舊米交給,何如?上曰,依爲之。出擧條顯命曰,今此均役節目,皆是空中辦出,零瑣湊合,非永久無弊之事,必須立一不拔之基,然後可以爲萬世法式。而所謂不拔之基,必須從土地所出米穀中覓來而後,方可爲完固萬全之術矣。免稅復戶,自前多有過限冒僞之類,不可不一一査出,以爲一分之助。至於各道量陳及量後復陳田畓,其數無限,其中不可開墾處,固無可論,而民雖有願耕者,以其等高卜多,不敢開墾者甚多,此在國家,便同等棄之物。今若一倂屬之均役廳,或降等或降續,勸民起墾,則不出十年,陳土漸起,所收必多,庶可爲根基,與戶曹相議處之,何如?上曰,依爲之。出擧條上曰,予已年暮,月異而歲不同,故必欲變通良役,幸以至此,可以歸拜于列朝矣。頃夢承召,予心耿耿,知陟降之爲軍民也。仍下敎曰,誰可爲魚鹽使耶?顯命曰,頃有所薦者矣。上曰,朴文秀之忠牧不緊,遞爲魚鹽使,何如?若魯曰,如是則好矣。顯命曰,以斥補爲名則好矣,不然則臣恐靈城固執也。上曰,領相,傳予敎於靈城,予頃見靈城而垂涕矣。此事甚重,且同往役,終若不起,則負予多矣,必難瞑目。仍命承旨書之。傳曰,頃者斥補忠牧,欲存事體,目今所重,減布後均役之政最緊,其中一則漁鹽也。宜卽及時釐正,而不可付諸生手,此正一刻最緊,豈徒拘文法?忠州牧使朴文秀遞差。令該曹付職,其令卽爲下往三南。此後筵中持入此傳旨,命改三南以二字,以諸道二字審察漁鹽便否以來,宜願數遞。前牧使金致一仍任。出榻敎上曰,以漁鹽使爲號,何如?光纘曰,殿下恤民革弊之日,創此官名,則實爲不美矣。唐宋時,有搉鹽·鹽鐵等使,臣嘗讀史,而惜其聚斂之嫌矣。上曰,諫臣言極是矣。提學,定號以進。景夏曰,以均役堂上爲名,則好矣。顯命曰,當此大札之年,凡係擾民之事,一切停止然後,庶有蘇息之望,今秋各道水陸操·城操·巡點·都試等事,竝姑停止,何如?上曰,依爲之。出擧條顯命曰,守禦使李宗城,尙不上來,將臣事體,宜不敢偃蹇,卽今留守變通之後,事多創始,便同往役,其在分義,尤何敢辭免乎?且其病勢,近頗差減,足以膺命云,從重推考,卽爲催促上來行公,何如?上曰,向者李箕鎭旣過,則李宗城,又何若是?從重推考,數日內其令上來,卽爲入侍。出擧條若魯曰,各道水陸操巡點停止事,首相,旣已陳達蒙允,今年癘疫孔酷,軍兵物故必多,若因巡操之停止,不卽代定,則軍伍,將不免多闕,誠甚可慮。嚴飭各邑,隨闕卽充,俾無闕額執頉於前頭繡衣廉問之意,分付諸道道帥臣,惕念擧行,何如?上曰,依爲之。出擧條顯命曰,戶曹判書金尙星,除拜已久,而尙不行公。度支重務,不宜暫曠,且鑄錢一事,一時爲急,催促行公,使卽擧行,何如?上曰,依爲之。出擧條顯命,以病先退。羽良曰,黃海前監司嚴瑀議處時,金吾議讞之體,宜請行査,而直請徽裁,殊涉未安。當該堂上,推考,何如?上曰,依爲之。出擧條若魯曰,曾前軍作米及上年軍作米合計,則爲十七萬石,竝與兩南監營錢木,作米而計之,則爲二十萬石。臣與領右相相議,則其中十萬石,以京畿·三南沿海邑所在仍留,永作軍餉,半留半分,取耗補用於均役廳軍需米給代,元穀無見縮,而耗則可以年年取用,事甚便好,敢此仰稟矣。上曰,依爲之。出擧條若魯曰,諸道藩閫,眷率旣罷之後,兼尹兼牧處,亦當革去,庶尹·判官,以府尹·牧使·府使差出,而府尹·牧府使之多出,有所窒礙。至於府尹,如欲降作牧府使,則祖宗官制之變改,有所未安,北兵使雖不率眷,亦兼鏡城府使而置判官,今亦依此例,勿爲府尹·牧府使,而仍置庶尹·判官無妨。卽今公州判官作闕,而吏曹未及稟定,故不得差出云,臣等在賓廳,相與商量者如此,而首相以病先退。故臣敢仰達矣。上曰,依爲之。出擧條若魯曰,春初,因湖南御史金致仁所啓,諸道佛寺之爲京各司及各處願堂之類,査問革罷事傳敎,故分付諸道矣。諸道査報,今始來到,稱以諸宮房·京各司及宗班士夫家願堂者夥然,而各邑鄕校·書院·鄕廳所屬願堂,亦多有之,誠甚怪駭。各道成冊中,楊州奉先寺·寶光寺·興國寺·內院菴·及佛菴·妙寂寺·奉仁菴,廣州收鍾寺·奉恩寺·奉新寺·鵂菴寺,楊根金谷菴,驪州報恩寺,果川花藏寺,昌平龍興寺,遂安佛覺寺,鳳山東林寺,永興地興寺等,佛寺之屬於陵墓者,事體自別,不當擧論,此則仍前置之。此外各處所屬稱以願堂者,一倂禁斷,勿令侵及僧徒,禁革後形止,牒報本司之意,分付諸道,何如?上曰,依爲之。出擧條若魯曰,日昨筵中,丁巳以後,軍門外新增設者,竝革去無妨,有所下敎云。大抵軍制,經費所捧,旣減一疋,則所用亦減省然後,可以支當。內而軍門各司,外而營閫邑鎭,用度浮費,不可不商量裁減,筵敎誠爲至當,而限以丁巳則太遠。今若限以五十年以後新設增加者,京外一體革去,各司員役,亦依續大典定數,有闕勿補,減去似宜。臣等所商量如此,惟俟處分矣。上曰,所達,是矣。限以五十年擧行,宜矣。出擧條聖應曰,忠淸監司洪啓禧啓稟,罪人姜錫濟·安就尙等勘律事,仰達,而錫濟,則詢問大臣,有減死島配之命矣,其中就尙,則道臣狀聞中,亦不可直歸之於知情之科云,似當有區別之道。梁億基,非臣府勘斷者,令道臣考律擧行之意,分付,何如?上曰,依爲之。出擧條上曰,承旨書之。益炡承命書,傳曰,兩營騎士之設,欲除驍衛之弊,而騎士之弊,益甚於驍衛。予意亦以自京以代,欲除鄕弊,而其所惜者許多正軍,故尙今泯默矣。今覽道臣狀聞,正軍區處,誠甚便當,若國有事而徵召,何拘於騎士·武士乎?今則更無持難,竝依狀聞施行,以除本道武士夙夜之難堪,京騎士定數,其他擧行者,自備局消詳,卽爲節目啓下。出榻敎上命中官出去,持入沈鏽疏。中官承命持入。上命承旨讀之。仍命書傳旨。益炡承命書,傳曰,今覽元良所稟,前正言沈鏽之書,凡若此等事供辭,有其辨質,則雖遞臺職,陳章,例也,而其外復列他事,必欲擠陷,心已不美,以已死之幕裨,爲階梯者,心亦不正。旣曰貪亦條列,不可不更問,令該府,嚴瑀處更問以達。御史雖有不能稱職者,御史謂貪,今初見于此章,受賂褒啓,非人所爲,不覺一笑,而深慨乎鏽之己所不欲施於人也。國之所以爲國,紀綱也。道臣·守令若貪,民雖號呼,民不敢指斥,蓋重城化之分也。其章曰,商買監司之說,至登於民訴,鏽之陳書,雖自墜于綱紀,果自此也。事雖微,關係風化,令道臣査問,有其人嚴刑定配事,分付。出榻敎光纘曰,臣今日登筵,伏在後列,聞廟堂之所講度,均役一事,幾有成緖,此實殿下至誠惻怛之所推及,而足爲諴小民祈天命之道矣。殿下若以此事,爲盡貽燕之謨,便欲閑臥歡慶殿,則誠非臣民之望也。上曰,予豈閑臥乎?諫臣不深知矣。光纘曰,殿下消沮倦退之餘,大奮發大振作,行此均役之政,旣捨戶結之後,若難措手,而殿下一念所到,事已成緖,振作之效,誠如是矣。以此奮發之聖心,又有振刷收拾,以貽我邸下之大本焉。良役事,猶屬法制之末,其本,有三四條,臣當陳之,紀綱立而國可爲國,今日紀綱何如耶?禮俗掃地,朝廷不尊,此實寒心。今當變法之初,行之無弊,而澤究八方,實係於紀綱。伏願殿下,振肅焉,以爲貽燕之本焉。上曰,紀綱之言,是矣。光纘曰,言路開閉,實係治亂,殿下試觀今日言路,開乎?閉乎?向日特許兩司入侍,臣僚孰不欽歎,而臣則獨喜其將爲開言路之漸也。代理以後,一切疏章,不許賜批,上下壅閼,言路否塞,臣竊憫之。聖躬闕遺,注措得失,旣不敢陳於小朝,而大朝則牢塞此路,聖德雖有闕失,殿下何以得聞?群下何以匡救乎?此後凡係疏章,可者可之,否者否之,挾雜者罪罰之,可也。亟開不諱之門,以垂法於東宮焉。上曰,臺言事體則是矣,而予難許矣。諸臣皆曰,臺言得體,亟賜允許,可也。光纘曰,自古帝王,未有塞言路而致治者,言路之塞,未有如近日矣。臺諫與大臣同,國家待之,不宜異同,而代理以後,大臣章箚,隨卽賜批,而前後若干臺疏,則皆無批還給,殿下待臺閣,何若是也?上曰,疏章,予豈塞之乎?光纘曰,許之而不賜批,豈非防塞乎?是自塗耳目也。殿下不當如是堅執不許也。上曰,言則是矣,而苦心已定,實難許之矣。光纘曰,崇儒作人,卽我朝三百年規模,當此大變通之日,尤急人才。傳曰,人存政擧,得人而後,法可行矣。伊尹曰,敷求哲人,俾輔後嗣,當此代理之後,尤宜留意矣,筵席卒卒,不能盡懷矣。上曰,予當留意焉。師祚曰,諫臣俄達矣,代理之後,殿下不許臺臣登對,又不開疏啓之路,群心抑鬱矣。今幸借臣等以方寸之地,臣等之幸,可勝言哉?然而終不許疏章賜批之請,臣非以爲聖躬,必有闕失,而動靜施措之間,或不無過差之時,亟賜允從,以開疏章之路,臣等之望也。上曰,苦心已定矣。師祚曰,臣新從下土來,聞良役已爲變通,節目將匪久頒下云,而要皆不出於損上益下之政,誠不勝喜幸,而若在下者不善奉行,則後弊層生,惡在其變通之意乎?臣願方伯·守令,各別擇差也。且今變通,旣益於下,則有損於上,國用恐有不繼之患,方今急務,惟在於蓄財,蓄財之道,無加於節儉,上下以此相勉,幸甚。上曰,孔聖曰,節用而愛民,所達,是矣。曰,殿下至誠憂民,變通良役,一國臣民,孰不感泣乎?疏章賜批之請,諫臣臺臣之言,俱爲得體,而殿下終不允許,臣竊悶鬱。臣等之以此仰達,前後幾次乎,伏願殿下,亟賜快許,以尊臺閣,垂法於東宮焉。上曰,予心若鐵,此則決不可從矣。曰,副學因新錄,雖有申飭之特敎,而本館則拘於館例,不得請牌,故日前僚臣,亦以此仰達,有自政鎭日出牌之敎矣。上曰,承旨旣聽下敎,依此擧行,可也。出擧條上曰,承旨書之。益炡承命書,傳曰,政事,當日爲之。出榻敎傳曰,弘錄命下之後,尙不擧行,事體寒心。今日政,儒臣闕員,以在京無故人差出,申飭今月內,其令卽爲擧行。出榻敎傳曰,翰林召試,尙不擧行,其涉稽滯,在外被圈人,另加嚴飭。出榻敎傳曰,左右史不備,莫若近日,違牌翰林,竝敍用。出榻敎曰,此後大朝,備局引見時,玉堂上下番,竝爲進參乎?宜有稟定,故敢達矣。上曰,勿拘位數,入侍,可也。出擧條諸臣退出。鳳漢進伏,陳燭正例笏記。上,下敎增刪訖。鳳漢退出。承·史亦退出。
庚午七月二十三日二更四點,上御歡慶殿。靈城君引見入侍時,同副承旨魚錫胤,假注書洪亮漢,記事官洪吉輔·鄭彦郁,靈城君朴文秀以次進伏。上曰,承旨書傳旨。錫胤,承命書,傳曰,使价豈可輕遞?書狀官趙雲逵,旣已敍用,更爲啓下之意,分付銓曹。出榻敎上曰,靈城進伏。均役幾乎了當,而最大者漁鹽也。海夫苦弊,甚於良役,豈不憫憐乎?昔宋太祖,雪夜訪趙普,蓋爲征伐大計,今予不憚夜深而召見卿者,亦此意也。文秀曰,臣之本情,薄於仕宦,明燭在前,臣三歲失怙,不識父恩,臣舅故相臣李台佐,勸使赴擧,倖竊科第。自侍春坊,眷遇罔極,恩猶父子,報國一心,耿耿不已。度支重任,又委愚臣,凡所施措,皆奉行聖敎而已,非臣之力也。欲退未退,荏苒至此,實非素期?臣今年邁氣衰,心死病痼,唯有一退字而已。雖堯·舜之世,未聞人臣,以退爲罪,而假令爲罪,比之貪律則有愈矣。當臣無大罪過之時,國家若許斥退,則君臣之間,豈不兩全?而若不善後,獲罪而退,則臣以何顔,歸對家人乎?臣罪至重,而聖恩愈大,出補善地,臣不能卽赴其地,而旋命蕩釋前過,還收成命,臣是何人,得此於聖上也?聖上苦心愛民,旣行均役之政,又軫海民之冤苦,畀臣以漁鹽之事,此實迓續天命之基,國家長遠之圖也。漁鹽監董之稱,面目雖欠美號,而義同往役,臣於國家,苟有涓埃可報之道,則惟當赴湯蹈火之不暇,今日之命,焉敢不應?臣心已定,臣當竭力奉行,以報聖恩之萬一也。漁鹽之利,盡在沿海,隨處設施,董飭道臣與守令,從便區劃等事,當於陛辭之日,節目稟定矣。臣了當此事之後,聖上特許斥退,則臣當屛伏東郊,歌詠太平。當是時也,聖上時以國事,招臣下詢,則臣可以聚會精神,益勉圖報,在臣身,實爲保全之圖,在國家,亦卒生成之澤,豈不爲微臣之榮光乎?上曰,往事勿說,昨諭訓將之敎,卿其聞知否?首揆謂卿固執難回,故今此召見,欲知卿心。李普赫,言漁鹽之稅,可得十五萬兩,此則太迂闊矣。吏判,期以七萬,而予意則定以五萬,可謂適中矣。漁鹽之利,不可專恃,今此減疋之政,偶然善成,此議之講究,其來已久,而有君無臣,不能變通。昔予侍湯之時,猶有游口戶結之議,而今則人心世道,不翅落下幾層,游布徒爲召亂之道,口錢庸俗,甚矣。結布終歸加賦,戶錢則稍勝,而亦有弊矣。民方倒懸,不思救拯,則更待何時?頃日泮儒李世熙之言,亦是矣。所以再次臨門,一次臨殿,逐日引見,有若督迫然,故幾乎了當矣。道臣罷眷,必有怨言,而如今世祿之臣,豈有是心也?惠民署,初以存羊之意置之,及見沈鏽疏後,始知本署,無非銷金通神,而胥動浮言之類也。心竊痛惋,使之革罷,而更有所思,更置之矣。大臣諒予苦心,請頒減疋之令,大臣必不欺予,予亦舒足安臥矣。難必者事,易失者時,趁此閑暇無事之時,若不急急變通,則更待何時?臨御殆近三十年,所成就只此一事而已。頃夢承召,至今耿耿,下臨臣庶,歸拜陟降,可以有顔,此事若成,吾事畢矣。漁鹽在此事,所恃極緊矣。廣儲所以預備也。大臣之言亦然,而予又思之,繼世者或不如前,土木弋獵,經費匱竭,加賦徵發,必如唐之稅架賦陌,則亦將奈何?予之勞心如此,而尹光纘則以爲,閑臥歡慶殿,臺臣,言則得體,而誠不滿一哂矣。錫胤曰,漁鹽規模,最難矣。上曰,卿欲親往耶?欲使道臣及守令監官收拾乎?文秀曰,事有有聲而無實者,亦有有實而無聲者,事未行而先泄,則仍以不成。雖以戶錢言之,始爲五六錢之議,則外間之人,皆以二三緍訛傳矣。當初戶錢,誠如今均役之議,上下同心,劃出經費,則雖蔀屋殘氓,不過出一二錢,必無呼冤之慮矣。臣自侍春坊,深知聖上一心,無非惻隱處,以此推之,何往不可?至於地部正例,亦非細事,而其中燭正例,尤極冒僞,若非聖明之深察,何以燭其奸狀乎?上曰,燭事誠無據,而不知者,以予爲濫費矣。文秀曰,當宁初年,燭價一年所入,爲九百兩矣,近來奸濫愈甚,價至三千八百,該官,徒知內入之浩多,不知中間之消瀜,可勝痛哉?以聖上至剛至明,雷勵風生,督課諸臣,克成大事,氣像規模,無異少年人君,此實無疆之休,豈不盛哉?若無今番大擧措,則諸臣,必將以戶結相持,至今未決矣。故相臣金堉,議定大同時,凡諸節目,俱極縝密,盛水不漏,足可施用,惠廳濫竽,尤爲巨弊,乞賜睿覽,一遵行之焉。領相,亦以此陳達云矣。上曰,金堉難人,節目亦必善爲矣。吾亦欲一覽而施用焉。文秀曰,海夫之弊,誠爲罔測,守令,以一斗穀,換百介海蔘,終歸宰相家餽遺矣。古者進封,不過冬雉夏箑,而今則編裨輩,亦一年再三餽,況專城之宰乎?上曰,予聞一武弁,有出涕而進封者,一人出涕,一邑之民,擧將出涕矣。船稅必有疊徵之弊,將何以爲之耶?文秀曰,使各其道各其邑道臣·守令,皆烙印出標於各其土船,分大中小收稅,而出給公文則好矣。上曰,湖南船,入於海西,則能不疊徵耶?文秀曰,旣有本土應稅章標,則誰敢復徵耶?嶺東海夫,尤爲殘忍,煮鹽爲生者,鹽釜一破,則鐵貴而不能改鑄,仍廢鹽所,而官家則依前收稅,傳之子孫而不得免焉。十室九空,怨讟朋興,若自官鑄鼎以給,輕稅以徵,則鹽夫當不令而自聚,漁箭亦然矣。守令中勿論文·南·武,擇幹機者爲頭目,各領四五邑,而仍爲久任,輸納營門,營門輸納戶曹,則似好矣。錫胤曰,年少名官,其肯樂從乎?文秀曰,臣以一品重臣,親監漁鹽,則渠何敢規避也?上曰,漁鹽使三字,面目不好故置之,雖無是名,亦可號令耶?文秀曰,臣雖無似,卽一品重臣也。管下守令,孰不從令?句管之號,甚宜矣。一年行之,庶有頭緖,大抵法制,細而密則難行,寬而約則易行,綱擧目張,正謂此也。上曰,自湖西爲始耶?文秀曰,諸道漁鹽,畿湖最少,當自嶺東爲始,善爲區劃於立法之初,則行之一道,諸道當不令而自行,如破竹之勢矣。上曰,湖西則何時往察?文秀曰,湖西亦當有可往之人,豈以臣一身而遍往諸道乎?上曰,如卿言則海民支保矣。民安則予享其樂,民怨則予當其憂矣。文秀曰,此固聖主之言也。臣當竭力盡誠,奉行聖敎,使窮殘海民,得以蘇息,則一邦忻悅,頌聲洋溢,我東宮邸下,必有多男之慶矣。上曰,注書出去,持入今日入侍時靈城遞差忠牧以均稅使下送三南傳敎。見本日午筵筵話臣亮漢,承命持入。上命承旨,改三南二字以諸道二字。上曰,何間欲發行耶?文秀曰,戶曹正例,方修正垂畢,來初當發,而容費數月,可以往返矣。上曰,燭正例,書傳戶判,可也。對曰,當詳定繕寫以上,而一通則欲傳于戶判矣。至於弓角契,則與戶曹·內官·司謁,一處消商然後,可以無弊定式,封餘之用,臣爲御將時,亦有例捧者,不必深責矣。上曰,速爲之,可也。卿退休之說,非矣。卿自春坊,可謂遭遇其君。且以帶礪勳臣,義同休戚,退之一字,豈忍輕發耶?宣仁皇后,謂涑水曰,老身未死,卿不宜退,諸葛亮曰,追先帝之殊遇,欲報之於陛下,卿豈不聞,而不念我元良耶?頃年卿之赴燕時,心甚不樂矣,先來還到,予甚欣喜。今番外補,亦掩淚而爲之矣。俄使訓將,諭卿以終若不起,必不瞑目矣。果傳是敎耶?工判首擬,亦不點下者,予意深矣。今卿膺命誠是,而退休之言,則誠非矣,誠非矣。卿今長往,閑臥東郊,則於卿便矣,而獨不念國事乎?卿已年老,予亦白首矣。予於軍民,苦心血忱,可質蒼蒼,所以孜孜不已者也。卿豈可獨取便好,浩然不顧乎?文秀曰,臣豈欲不念國事,便訣明時?聖上若於此後,只許臣靈城二字銜,而不復委以職事,則臣當來伏於金虎門外,唯命是從。上曰,心唯一而已。今番往役,亦當一心,可也。卿聞騎士變通之事乎?對曰,誠好矣。上曰,御將,欲竝與閑散而雜取之,何如?文秀曰,如是則請囑必多矣。軍門出身,技藝旣足,生長輦下,自兒時閑習騎射,收拾此輩而充定,則可以得力矣。上曰,三軍門出身,取才後定額數,分屬於禁·御兩營,何如?文秀曰,如是則好矣。上曰,使大臣·將臣,相議節目矣。命承旨書之。錫胤,承命書,傳曰,兩營騎士,自京差定節目啓下事,下敎,其多寡,自在節目之中,而噫,行伍出身,抱紅牌老牖下者多。頃者七局復設之請,可以推知,決不可雜以閑良,從數之多寡,只以三軍門行伍出身,連以取才入格事,令備局入于節目中。出榻敎傳曰,靈城君朴文秀付職單子,卽爲入之。出榻敎上曰,吾以爲海伯,只能廉雅矣。末端稟定者,可謂有幹才矣。上曰,戶判違牌乎?錫胤曰,違牌矣。諸臣退出。
上在昌德宮。常參·經筵,以代理停。
夜一更,流星出天津星下,入坤方天際,狀如拳,尾長二三尺許,色赤。
魚錫胤達曰,明日常參,取稟。令曰,停。
曺命采達曰,大司憲權爀,執義申暻,掌令安克孝·權抗,持平朴弼遠在外,持平李師祚呈辭。今日以監察茶時之意,敢達。令曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
魚錫胤達曰,戶曹判書金尙星,連違召命,尙不出肅,事甚未安。卽爲牌招察任,何如?令曰,依。
又達曰,待敎黃仁儉,檢閱李齊顯·李宜哲·金聖佑,旣已付職,竝卽牌招,以爲推移入直之地,何如?令曰,依。
又達曰,待敎黃仁儉,時在京畿開城府,檢閱李宜哲,時在衿川地,竝斯速乘馹上來事下諭,何如?令曰,依。
尹光紹達曰,昨日筵中,副提學依前下敎,鎭日牌招,速行新錄事命下。副提學趙明履,卽爲牌招,何如?令曰,依。
又達曰,明日次對,諫院無進參之員。除在外外,大司諫李濟遠,司諫尹光纘,獻納尹東度,明日待開門牌招,以爲推移進參之地,何如?令曰,依。
魚錫胤以弘文館言達曰,新除授副應敎趙雲逵,時在京畿安山地。經筵入番事緊,斯速乘馹上來事下諭。修撰金善行,副修撰尹尙任,旣有只推之令,竝卽牌招察任,何如?令曰,依。
又以弘文館言達曰,本館上番,姑降入直矣。校理任以親病,陳書徑出,下番將未免闕直。修撰金善行,卽爲牌招入直,何如?令曰,依。
以副修撰尹尙任牌不進罷職令旨,令于魚錫胤曰,禁推徽旨捧入。
尹光紹以義禁府言達曰,黃海前監司嚴瑀,令該府更問以達事,命下矣。嚴瑀拿囚後,更問何如?令曰,依。
又以右邊捕盜廳言達曰,本廳囚推賊人所援同黨窺捕次,軍官軍士,發送于江原道金城之意,敢達。令曰,知道。
以司諫尹光纘初度呈辭,令于魚錫胤曰,給之。
戶曹判書金尙星書曰,伏以臣自承度支寵擢之命,如隕淵谷,反復沈惑,歷屢日而殆不能定。噫嘻,此何擧也?視其秩則躋八座之聯,論其責則摠一國之賦,其關係朝政匪細事,而節次推排,無所愼惜者,廟剡已咈公議,亦豈意誤恩之至此耶?今之士大夫,當官克讓,便作故事,然若臣此任,眞所謂萬萬不相襯者。夫掌財之道,惟有節與理而已,才不能幹辦,則不能理其入,明不能綜核,則不能節其出,臣是一書生耳,凡於一節錢穀事,便同聾瞽,朝家之責其聽施者,無亦强其所不可强乎?噫,立朝數十餘年,大朝罔極之洪造,踵頂毛髮,無非造化,而冥升不已,致位至斯,雖使臣赴湯蹈火,亦何所避,而念臣殘脆之姿,素抱癃痼之疾,稍費筋力,則氣不相敵,少用精神,則病輒如期,區區所自效者,特不過奔奏之一疏節,而力不從心,孤負素圖,尤何以耐煩劇,少效職責之萬一也哉?且臣之寤寐怵惕,居寵若驚者,粗聞天道惡盈,其理孔昭,而祿位驟盛,門戶已滿,人猜鬼嫉,姑且勿論,比如僬僥之擔,而重以千匀,炎火之威,而加之輿薪,則目前無幸,勢所必至。臣之一身顚沛,猶屬猶事,其貽累則哲之明,亦豈細故也哉?百爾商度,萬無一分承膺之望。連違召命,罪宜誅殛,而蹙伏累日,靜俟物議,今始略陳微懇,露章自列,伏乞睿慈,曲賜矜諒,亟命鐫遞臣新授職名,收還資秩,以重公器,以安私分,不勝幸甚。臣無任屛營祈懇之至。答曰,覽書具悉。特除之命,聖意攸在,卿勿過辭,從速行公。
判義禁金聖應,同義禁洪啓禧書曰,伏以昨日筵中,大僚以前監司嚴瑀議處之不爲請査,陳達請推。臣等於此,不勝瞿然之至。臺臣彈語,只是泛論,而無明白指摘之事,瑀之供辭,因其言而分疏,亦無證據覈實之端,故循例仰請徽裁。如使當初臺言,如日前追論者,則臣等之奏,當必不如是矣。然臣等旣以議讞不審,被問備之罰,則何可仍據職次?玆敢陳章自列,伏乞亟施譴罰,以安私分,千萬千萬幸甚。臣等無任屛營祈懇之至。答曰,覽書具悉。卿等其勿辭,察任。
兵曹判書李天輔書曰,伏以臣病狀危苦,已浹兩旬。前後入侍,未得登筵,太廟動駕,又未能陪扈。虛縻職名,臣罪實多,而大朝過加包涵,不惟不勘其罪,昨日筵中,俯詢賤臣病勢,特遣內醫看病,仍有藥物賜給之命。臣惝怳感激,從床笫中,向闕九頓,益不知死所。臣之一身生死,何關於國家,而仰煩聖慮,譬若太陽。噓蘇病物,使臣殘喘,賴而獲延,臣之從今至死,莫非聖恩。臣積曠公務中,權重任便,作養病之地,臣心悶蹙,若負大何。方欲忍死起動,以了目前職責,而忽蒙格外之恩數,犯馬之疾,反歸於上干榮寵,朝家恩典,又緣臣而不免屑越。若論臣罪,揆以王章,實合萬死。伏乞离明,亟治臣罪,以昭法紀,千萬至幸。臣無任屛營惶恐之至。答曰,覽書具悉。卿其勿辭,調理行公。
校理任書曰,伏以臣之老母宿疾,積年沈痼,寧日常少。入夏以來,暑濕之所侵鑠,氣息一倍澟惙,而近日特無形見之症。故臣之抑情持被,亦有日矣。卽接家信,臣母自去夜,脫着失宜,感風殊重,乍寒乍熱,吐瀉兼發,食飮不得,近日眞元,益就澌頓。臣聞此報,方寸煎灼,不能按住,歸視爲急。不得不忙陳短章,徑出禁扃,伏乞睿慈,俯賜矜諒,亟令鐫臣見帶之職,俾便救護,重勘臣擅離之罪,以肅朝綱,千萬幸甚。臣無任屛營祈懇之至。答曰,覽書具悉。爾其勿辭,救護母病。
上在昌德宮。常參·經筵,以代理停。
下直,積城縣監李顯慶。
魚錫胤達曰,明日常參,取稟。令曰,知道。
成範錫以弘文館言達曰,本館下番修撰臣金善行,以均役廳郞廳,今日晝仕出去,而每每草記,事涉煩瀆。今後則除草記,往來之意,敢達。令曰,知道。
魚錫胤達曰,戶曹判書金尙星,陳書承批之後,尙不出肅,其在事體,極爲未安。卽爲牌招察任,何如?令曰,依。
成範錫達曰,副提學趙明履,前後申飭之下,又違召牌,不爲膺命,其在事體,殊涉未安。卽爲牌招,何如?令曰,依。
令于曺命采曰,大臣·備局堂上引接。
以大司諫李濟遠,獻納尹東度牌不進罷職令旨,令于曺命采曰,推考徽旨捧入。
傳于曺命采曰,予之日夜憧憧,軍民也。京騎士,下敎之後,節目之前,兩營有騎士乎?且守·摠兩營,節目之前,兩營大將例爲,而尙且寥寥,若此而其能國乎?明朝親臨慕華館,操鍊禁軍·訓局騎軍後,取才騎士,而守·摠大將與三營,一例受參列入,有闕則施軍律。令該曹卽爲擧行,儀節一依摠戎廳例施行,侍衛以十八日受點者擧行。
傳于曺命采曰,寶劍中,拔首點之人,以日城尉塡之。
成範錫啓曰,訓鍊大將金聖應,禮曹判書申晩,兵曹判書李天輔,有節目稟定事,來詣請對矣。傳曰,來詣于集英門。
禮曹判書·兵曹判書·訓鍊大將,請對入侍時,御營大將洪鳳漢,藥房副提調李益炡,同爲入侍。
成範錫啓曰,明日慕華館擧動時,大駕入幕次後,大王大妃殿問安,何承旨進去乎?敢稟。傳曰,左承旨進去。
又啓曰,明日慕華館擧動時,承旨一員,當爲留院,何承旨留院乎?敢稟。傳曰,右承旨留院。
又以弘文館言達曰,副修撰徐志修,自鄕上來,卽爲牌招察任,何如?令曰,依。
以副修撰徐志修牌不進罷職令旨,令于魚錫胤曰,推考徽旨捧入。
成範錫啓曰,甲子年親臨慕華館觀武才時,宗宰置之,而時原任大臣入侍矣。今番則何以爲之?敢稟。傳曰,宗宰置之。
曺命采以兵曹言啓曰,今此慕華館擧動時,監軍巡將,勢難入啓受點。依例以二十五日受點人員,二十六日至,竝爲仍察,何如?傳曰,允。
又以兵曹言啓曰,明日慕華館親臨騎士取才時,執鼓差備,不可不備員。行首宣傳官有闕之代,卽爲口傳差出,以爲進參之地,何如?傳曰,允。
兵曹口傳政事,宣傳官李泰祥·趙東濟·李思先,內禁將徐必修·洪一涵·呂攀。
曺命采以兵曹言啓曰,今此慕華館擧動時,各差備補把馬十匹及內吹等所騎馬二十三匹,以京畿驛馬,依前例入把之意,本道監司處,分付,何如?傳曰,允。
又以兵曹言啓曰,明日慕華館擧動時,領軍之將,不可不備員,而內禁衛將趙東濟,旣兼內乘之任,則宜有變通之道。今姑改差,其代卽爲口傳差出,以爲備員領軍之地,何如?傳曰,允。
魚錫胤以戶曹言達曰,依令敎,判府事閔應洙,自己巳二月至十月,合九朔祿俸,令倉官更爲輸送于本家,則以爲,連爲陳箚力辭,終不敢祗受云。祿俸又不領受,何以爲之?敢稟。令曰,令倉官更爲輸送。
尹光紹以左邊捕盜廳言達曰,海西·嶺東等地,有賊黨譏捕事,發送軍官軍士之意,敢達。令曰,知道。
吏曹參判趙榮國書曰,伏以臣於再昨之政,猥承天官佐貳之命,臣誠驚惶感霣,靡所自措。念臣前後踐履,何莫非踰分,而至於蔑鑑識,而參銓衡,殆同責視於瞽者,尤萬萬不稱。自量已審,有不敢冒昧承當,故春間之忝叨是任也,區區難進之義,悉暴於辭書中,伏想离明,亦或記有矣。伊時旋因他罪,得以卸擔,私心感幸,至今未已。不意玆者,恩除荐降,復畀宿趼,臣未知此何故也。無或聖上以臣伎倆,未及呈辭之故,姑欲一試而有此申命耶?若然則臣之去就,尤無可言者矣。噫,九折之險,雖使善御者臨之,猶不免摧車之患,覆轍相尋,何況不知操策者乎?臣若一出,則立地僨敗,必無幸矣。臣身狼狽,顧不足恤,而辱知辜恩,爲罪如何?思之及此,直欲循墻而不可得也。臣固蹇拙,無他技能,而萬一塵刹之奉,唯願浮沈散地,奔奏效勞而已。今若强其不能冒當重任,則秪取病耳,何利於公私哉?反復思惟,萬無堪承之望。輒此披瀝肝血,冒萬死仰籲於貳極之下,伏乞睿慈,俯賜諒察,亟遞臣新授職名,以幸國事,以安賤分,不勝大願。臣無任屛營祈懇之至。答曰,覽書具悉。卿其勿辭,從速察職。
領議政趙顯命,左議政金若魯,右議政鄭羽良,聯名箚留中。答曰,省箚具悉卿等懇。今者此擧,一則由慨然,一則重軍制也。旣有命,何止焉?均役方張,卿等多事,不卽擧行,勢則亦然,卿等安心,其勿引咎焉。傳曰,遣史官傳諭。
庚午七月二十五日辰時,王世子坐時敏堂。大臣·備局堂上引接入對時,左副承旨曺命采,假注書洪亮漢,事變假注書金時默,記事官李儁徽·鄭彦郁,領議政趙顯命,右議政鄭羽良,行副司直金聖應·具聖任,戶曹參判洪鳳漢,大司成鄭翬良,校理金陽澤,司諫尹光纘,持平李師祚,以次進伏。大臣就前伏。顯命曰,老炎猶酷,氣候若何?令曰,一樣矣。顯命曰,大殿氣候,何如?令曰一樣矣。臍傍癤患,何如?令曰,昨今日稍愈。顯命曰,大妃殿氣候何如?令曰,一樣矣。顯命曰,中宮殿氣候何如?令曰,一樣矣。顯命曰,此乃平安監司李宗白狀達也。上年備邊司作米時,取用本營木一千同,以京畿·三南軍作米,會錄於本營事,分付矣。京畿·三南之距本道絶遠,雖有會錄,而有名無實。以海西詳定米一千石,移錄於本營事,爲請矣。所當許施,而當此均役變通之時,海西米已有取用者,又不可移錄於本營,置之何如?令曰,依爲之。出擧條顯命曰,大朝軫恤良役之弊,有所變通矣,臣請溯陳良役之本。我太祖開國,設五衛,以八道分屬焉。無貴賤皆籍兵,當變用之,此謂正兵。昇平旣久,兵制大壞,有名而無實。壬辰亂後,故相臣柳成龍,始創訓局,最後繼設禁·御·守·摠,乃爲五軍門,而以養兵之甚難,受布米於良丁以養之,此謂良役。其後軍額漸多,良役隨增,末流之弊,至於逃亡物故之侵隣族徵白骨,民瘼之殘忍,誠甚懼然,此所以列聖朝之每欲變通者也。大朝至誠愛民,暮年奮發,至降利民不愛膚之敎,督責臣等,使之講究良策。臣等仰體勤摯之盛意,纔定減疋之政,實爲一國之大惠也。羽良曰,減疋之代,權取一國財穀以充補矣。邸下今日之務,惟在節儉而已也。顯命曰,平時節儉,然後雖有飢饉兵革,可以應急。況今省減國用,尤宜懋儉矣。又曰,近來畢講詩經,繼以書傳,堯典想已盡讀,意味與詩經,何如?令曰,堯·舜君臣之都兪吁咈,似勝於詩經矣。顯命曰,詩乃閭巷歌謠,不過徵創感發,而書則乃堯·舜治天下之大經大法,其本在於精一,而且以欽明文思允恭克讓八字,弁之首章者,心法不過如此也。治天下規模雖大,皆從心學中出來矣。願邸下體驗焉。羽良曰,書傳首言天時,中言民事,終言治亂。帝王行政之大關節,惟在於是矣。顯命曰,堯·舜得人而用,垂拱而治。此皆本於心學,人君宜明別賢小,而用捨矣。羽良曰,治心之術,寡慾爲先,領相心法之說,好矣。令曰,近來久任宮官固有,而或數遷易,在鄕者不來。此則催促上來,而久任者則勿爲遷轉好矣。顯命曰,宮官久任事,臣曾仰達於大朝矣。近來吏曹,數爲遞易,申飭吏曹,使勿遷轉。在鄕宮官推考,催促上來,何如?令曰,依爲之。出擧條顯命曰,邸下萬機之暇,留意學問,孜孜不怠,則庶幾日新,而第伏念上下情志不孚,則講官無以導達其情。邸下必開心見誠,然後在下之人,亦盡誠而開導矣。曾於辛丑,大朝初莅東宮,始開講筵時,臣以無似,爲兼說書,臣兄爲文學矣。大朝至誠求助,臣雖庸陋,感激恩私,前後侍講,粗效開導。有言必陳,大朝曲採芻蕘,翕然受用之實,至今或見於政事之間。邸下若得賢明多識之士而用之,則裨益豈特止此也?羽良曰,親賢遠奸,在於鑑別如何,引接講討之際,其淑慝可以易知,此爲知人之一端矣。顯命曰,右相知人之說好矣。大朝三十年任用之臣,如宋寅明·朴文秀與如臣之不肖者,皆自春坊時受知耳。邸下若親信宮僚中俊乂之士,則亦可任用於他日矣。臣於年前以宮僚,畢講半卷後,始許出番之意,陳達於大朝者,蓋以爲進講時,開陳文義,照應前後,然後可以成就。若數數遞易,則前人所陳,後人不能照應故也。邸下擇善講者久直,如宋時畢講一秩後,始許遞職之規,則好矣。羽良曰,不特春坊,雖桂坊,有合意者久留,可也。顯命曰,大朝開講初,尹鳳五亦以桂坊入侍,桂坊之官,雖未決科,學識則不必讓春坊矣。邸下接臣隣之際,待以誠意,觀其言議之忠讜者,親近而久任焉。令曰,當依爲耳。大臣就坐。司諫尹光纘達曰,請充軍罪人李時蕃,依律處斷。令曰,其勿更煩。請逆魁坦,緣坐籍沒等事,亟令王府,依法擧行。令曰,大朝已諭,亟停勿煩。請罪人泰績,仍令鞫廳,嚴刑得情,夬正王法。令曰,其勿更煩。請徑斃罪人畬孥籍等事,亟令王府,依大逆律擧行。令曰勿煩。請戊申逆賊巨魁之子,以年未滿未及施法者,亟令王府,竝行孥戮之典。令曰勿煩。請賊濂收孥籍産,亟令擧行。令曰勿煩。請罪人龍發·斗齡·戒剛,仍令鞫廳,嚴刑得情,夬正王法。令曰勿煩。請恒延·命垕·敏樞,仍令鞫廳,嚴鞫得情。令曰勿煩。請罪人八金,依本律施行。令曰,勿煩。請爟,極邊遠竄。令曰,勿〈煩〉。措辭竝見上濟州安置罪人增,當初負犯至重,尙今全保,實出大朝至仁盛德,則在渠之道,惟當席藁求死之不暇,而乃敢挈入家眷,自同尋常謫囚者,已極放肆,而以本牧狀辭觀之,其徵責官府,擅役民丁,至使島民,不知有官府,而只知有謫家,此豈爣之所爲?增實使之也。其縱恣無嚴,誠極痛駭。若不重律嚴懲,何以示有法於絶海之外哉?請濟州安置罪人增,卽其配所,嚴加荐棘。令曰,予更思之,大朝已下敎矣,其何更稟?不從。時囚罪人爣,以增之至親,所當闔門悚蹙,不敢自同他人,而擅自越海,橫挐島中,其所作弊犯科,實皆與增相濟,則論以國法,斷不可不嚴懲。雖自大朝已有拿處之命,而守臣旣有狀聞,則亦無可問之端,請時囚罪人爣遠竄。令曰,予更思之,大朝已下敎矣。其何更稟?不從。新除授正言李惟秀,時在京畿楊州地,請斯速乘馹上來事,下諭。令曰,依爲之。持平李師祚達曰,請逆坦孥籍,一依王府草記,卽令擧行。令曰,大朝已諭,亟停勿煩。請罪人泰績,令鞫廳嚴鞫得情,夬正王法。令曰,其勿更煩。請瑞虎等兩賊孥籍,亟令王府擧行。令曰,勿煩。請物故罪人夏宅孥籍,亟令王府擧行。令曰,勿煩。請逆畬孥籍等事,依大逆例擧行。令曰,勿煩。請戊申賊魁之子,貸死爲奴,而年滿者,亟令王府,考案抄出,竝依麟佐子追坐例擧行。令曰,勿煩。請徑斃罪人濂孥籍等事,亟令王府擧行。令曰,勿煩。請龍發·斗齡·戒剛,仍令鞫廳,嚴鞫得情,夬正王法。令曰,勿煩。請其時干連人英梅,更令鞫廳,嚴刑窮問,期於得情。令曰,勿煩。請尹宅履·德喜等,更令王府,拿鞫嚴訊,以正王法。令曰,勿煩。請爟,極邊遠竄。令曰,勿煩。措辭竝見上島置罪人增,其所負犯果如何也,而特以大朝敦恤之德,尙今容息於覆載,在渠之道,惟當感祝聖恩,席藁縮伏,而乃敢多奪民舍,率置家孥,與其叔爣,恣行不法,推捉官吏而勒令進排,侵撓島民而紛然役使,致有守臣狀聞,而至謂之海外愚氓,不知有官府,而只知有謫家。渠若有一分嚴畏之心,則放恣無忌,焉敢若是?請濟州安置罪人增,仍其配所,亟加圍籬。令曰,予更思之,大朝已下敎矣,其何更稟?不從。時囚罪人爣,以增之叔爟之弟,固當杜門縮伏,悚縮不暇,而初不呈由,擅自越海,橫挐島中,無所顧憚,其爲無嚴,莫此爲甚。大朝方命拿處,而渠之罪狀,旣悉於守臣狀聞,則不待供辭,而可知其放恣不法,請時囚罪人爣遠竄。令曰,予更思之,大朝已下敎矣,其何更稟?不從。陽澤曰,臣亦得見濟牧狀達,果如府院所達,此不但爣之無嚴,增實使之矣。大朝酌處之後,在增之道,當卽自盡,而至今假息,作弊島民,苟有人心,豈敢若是?兩司齊發,公議可見,此不必詳愼而更稟,亟降許從之音,何如?令曰,大朝已處分者也。命采曰,臣伏見濟牧狀達,雖論爣罪,增豈不知?至今假息,實如何聖上敦恤之德,而益復放恣,決難容貸。兩司齊發,而玉堂所達亦是矣,快從好矣。令曰,此皆大朝之所處分者也,終不從。諸臣退出。
庚午七月二十五日申時,上御時敏堂。禮判·訓將·兵判·御將請對。藥房副提調同爲入侍時,行都承旨李益炡,假注書洪亮漢,記事官洪吉輔·鄭彦郁,禮曹判書申晩,訓鍊大將金聖應,兵曹判書李天輔,御營大將洪鳳漢,以次進伏。晩曰,老炎猶甚,聖體若何?臍傍結核處,漸有消減耶?上曰,差愈矣。晩曰,大妃殿氣候何如?上曰,一樣矣。晩曰,王世子氣候何如?上曰,無事矣。晩曰,有明日親臨試才之命,故臣等有稟定事請對矣。親臨處所,先承下敎,然後可以擧行矣。上曰,以慕華館舍爲之。晩曰,服色儀注,何以爲之?上曰,侍衛紅衣·羽笠,百官只佩劍,鼓吹除之,予則戎服馬坐矣。晩曰,東宮隨駕與祗送祗迎一節,何以爲之?上曰,置之。晩曰,當暑親臨,恐妨靜攝。稍待涼生而動駕,何如?上曰,尹光纘以予爲閑臥矣。閑臥思之,心有慨然者。良役之弊,今旣變通,則騎士之殘忍,不可不汲汲救拯。海伯之狀請區處者,可謂善策。軍心怨必思亂,故十餘百騎,盡罷停番矣。國家有事,朝徵兵而夕至,京騎士充定,豈容暫緩?且守·摠兩營,只有將而無兵,可謂無角之將矣,豈非深慮處乎?鳳漢曰,守·摠命罷之後,節目未下,故其將校軍兵,姑未知歸屬於何處,此亦節目然後可矣。上曰,節目則備局當爲之耳。守禦使承批之後,尙不上來矣。將臣體重,或有夜召之時,豈可在外?今且減罷幾軍,而何至今寥寥,而尙不擧行耶?良可慨然。烽入甘泉之後,雖欲出兵於薊門,何可及也?今此親臨,非爲好勝,實予苦心之攸在也。晩曰,猝定動駕,行伍出身,似難咸聚矣。上曰,此則議于將臣,可也。鳳漢曰,騎士之數,尙未停當。初意則欲定四百矣,臣與兵判磨鍊,則三百名,似可相當矣。且行伍出身,皆貧殘無依,雖入格於試才,必難納馬矣。上曰,納馬事果難矣。天輔曰,騎士取才,何以爲之乎?上曰,閑良則不欲取,靈城之意亦如是矣。行伍出身,則六兩似非長技,試之以騎芻,則可知耳,騎芻可取百名乎?天輔曰,似難矣。上曰,騎芻令速爲頒布。鳳漢曰,宜以自願者,捧擧案矣。上曰,自願與否,軍情可見,豈可脅捧擧案乎?晩曰,臣在均役廳,得伏聞下敎,大臣方欲陳箚,而藥房都提調閔應洙,病甚危重,不能入侍矣。上曰,遣御醫看病。出榻敎益炡曰,臣以藥房承旨入侍矣,請使他承旨入侍。上曰,他承旨入侍。出榻敎臣亮漢承命出去,與左副承旨曺命采同入。晩曰,儀注甚急,臣請先退。上曰,依爲之。晩先退。益炡亦退出。上命承旨書傳旨。命采承命書傳曰,欲爲親臨試射,行伍出身差定下敎之後,更以思之,諸技取才中,騎芻六兩,渠輩或想必有不願者。若此其數難充,且健兒之代,不可不另擇。先試騎芻,而親臨時,不及參者及六兩以下例技,令兩營大將,仍爲試取,以充其數。明日則三軍門行伍出身中,騎芻自願捧擧案,而兩營取才時,自兩營從願試取事,分付。出榻敎傳曰,守·摠兩營,將校標下,分排三軍門事下敎,而書敎之時,以二軍門呼寫,節目中以三軍門分排員役,三軍門及米布衙門一體均排,將校三營本數外,有闕勿補,員役通融計數,有闕勿補事,令備局節目中添入。出榻敎天輔曰,以騎士事,海伯抵書於臣,又得見原狀,臣得詳知矣。今番變通,可謂善策,而自今以後,海西健兒,將不知京師之路,甚可惜也。且禁·御兩營,出身之自願者甚少云,伏願善爲區處,使衆心樂赴焉。上曰,海西健兒,亦當聽其試屬矣。鳳漢曰,臣曾以爲,靈城多智解事,至於此事,可謂不及思矣。臣言之欲雜取閑良,專出於立賢無方之意也。只取行伍出身,則健兒必難得,今欲善爲區處,則莫若雜取出身閑良,而或加置兩營哨官之窠,使之陞付,或爲禁軍與別抄之階梯,必令由騎士,而爲他軍門入屬之履歷,則料布雖薄,擧將樂赴,而納馬者亦多矣。上曰,閑良則決不可取之矣。先取行伍出身,數若不足,則又試閑散出身以充數,可也。天輔曰,試官則何以爲之乎?上曰,當下敎矣。命承旨書傳旨。命采承命書傳曰,此與觀武才有間,試官勿爲備擬,三軍門大將爲試官,監試官以訓局文郞·禁·御兩營武郞爲之事,分付。出榻敎上曰,三軍門出身,旣令取才,而守·摠兩營獨漏,兩營出身必抑鬱,亦爲同試,似好矣。諸臣曰,聖敎至當矣。上命承旨書傳旨。命采承命書傳曰,今則京中,只有三軍門,故以三軍門行伍出身下敎矣。非徒節目,前五軍門大將,旣令參現,親臨試取,乃爲軍兵廣取之意。今番守·摠兩營,使之一例從自願應試。出榻敎傳曰,今番依甲子年例,以敦義門磨鍊事,分付儀曹。出榻敎上曰,此傳敎,注書持出,分付。臣亮漢,承命出,分付而入。聖應·天輔·鳳漢,稟定親習儀節,布陣處所而退。上命命采書傳旨。傳曰,噫,海夫之弊,知之熟矣。今者此擧,豈徒爲經費?海民亦吾民,故實爲海民除弊之意。其欲除弊,其宜擇臣,往審釐正,故命靈城下往者,意蓋此也。今則禁其諸門,只令度支,句管其稅,宜輕不可重。定節目時,令備局知予意,而擧行焉。出榻敎承·史皆退出。
上在昌德宮。常參·經筵,以代理停。
成範錫達曰,明日停朝市相値,常參,頉稟。令曰,知道。
行都承旨李益炡,左承旨南泰溫,右承旨成範錫,左副承旨曺命采,右副承旨尹光紹,同副承旨魚錫胤,以聯名啓曰,今日親臨操閱試才之擧,實出聖上重軍民之盛意。屬車將戒,宜不敢煩陳,而第伏念,大臣新喪,逝單纔徹。此時動駕,恐有掣礙之端,敢稟。傳曰,動駕停之。
傳于曺命采曰,今日動駕停止,待下敎爲之。
大王大妃殿·中宮殿·賢嬪宮,藥房問安。答曰,知道。
藥房提調臣申晩,副提調臣李益炡啓曰,伏未審夜來,聖體調攝若何?臍傍小癤,已盡消滅,而眩候諸節,一向差勝乎?昨日雖有日次差退之敎,而今日動駕,旣命停止。臣等不可不率諸御醫趁早入診,詳察聖候矣。大王大妃殿氣候何如?臣等不任區區伏慮,敢來問安,竝此仰稟。答曰,慈殿氣候差勝後一樣。予則一樣而粘付處,今幾快愈矣。待下敎入侍,宜矣。
以承傳色口傳下敎曰,去夜寢睡不穩,有妨酬應,其止之。
成範錫達曰,副提學趙明履,特敎之下,一向違召,事甚未安。卽爲牌招,何如?令曰,依。
曺命采啓曰,守禦使李宗城,纔已自鄕上來云。令書雖未及達下,卽爲牌招,諭書密符,先爲傳授,何如?傳曰,允。
魚錫胤以弘文館言達曰,本館下番修撰金善行以親病,陳書徑出,下番將未免闕直。副修撰徐志修,旣有只推之令,卽爲牌招入直,何如?令曰,依。
成範錫達曰,吏曹參判趙榮國,除拜後,過三日不爲出肅,依定式推考,仍卽牌招察任,何如?令曰,依。
又以禮曹言啓曰,五禮儀,大臣之喪,自上有擧哀之節,而取考謄錄,則或因特敎擧行,而今則異於他時,尤不敢循例取稟矣。今此行判中樞府事閔應洙之喪,擧哀一節,何以爲之?敢稟。傳曰,置之。
備忘記,傳于成範錫曰,謹飭慈諒,其常倚任,豈意此單之報,其用愴深,何以諭乎?柩材擇用,凡諸等事,依例擧行。月廩限三年仍給,以表此意。
曺命采以扈衛廳別將,以二廳大將·領議政意啓曰,三廳大將判中樞府事閔應洙,昨夜卒逝,其所帶軍官,當有區處之事,何以爲之?敢稟。傳曰,一廳大將兼察。
魚錫胤達曰,修撰金善行,以均役廳郞廳,晝仕出去,謂有親病,陳書徑歸。原書以停朝市,退却矣。所當直捧禁推徽旨,而此與無端徑出有異,推考警責,何如?令曰,依。
曺命采以兵曹言啓曰,卽接西所衛將牒報,則所屬北水閣水門,二間鐵箭門隻,今日爲暴雨所傷,曜金門下近處,宮墻四間許,頹落云。令紫門監爲先把子圍排,急速修築,而金虎門入直砲手三十五名除出,十五名北水閣頹落處守直,二十名宮墻頹破處,限修築間,守直之意,敢啓。傳曰,知道。
尹光紹以義禁府言達曰,忠淸監司狀啓,據延豐縣戊申年座首姜錫濟,身爲座首,賊檄到縣之日,稱以官奇,謄送賊魁之情狀,萬萬凶慘,而事在久遠,減死島配。其中干連人安就尙,則屢次盤問之下,每以曖昧發明,不可直歸之於知情之科,似當有區別酌處之道。梁億基非王府勘斷者,令道臣考律擧行事,擧條啓下矣。姜錫濟濟州牧大靜縣減死島配,安就尙平安道碧潼郡邊遠定配,而罪人等,時囚於公州營獄。依例發遣府羅將,押送于各其配所,梁億基令道臣考律擧行之意,發關分付,何如?令曰,依。
上在昌德宮。常參·經筵,以代理停。
成範錫達曰,明日停朝市相値,常參頉稟。令曰,知道。
魚錫胤達曰,大司憲權爀,執義申暻,掌令安克孝,持平朴弼遠在外,李師祚呈辭,掌令權抗未肅拜。今日以監察茶時之意,敢達。令曰,知道。
又以都摠府言啓曰,今日入直內三廳武兼禁軍及軍兵等,當爲中日習射,而停朝市相値,不得爲之之意,敢啓。傳曰,知道。
南泰溫達曰,左副承旨曺命采,右副承旨尹光紹,今日俱不仕進。竝卽牌招,何如?令曰,依。
以副修撰徐志修牌不進罷職令旨,令于成範錫曰,禁推徽旨捧入。
南泰溫啓曰,判府事閔應洙之喪,成服後,遣近侍致弔事,禮曹單子啓下矣。何承旨進去乎?敢稟。傳曰,右承旨進去。
曺命采啓曰,兵曹判書李天輔,御營大將洪鳳漢,以騎士節目稟定事,來詣請對矣。傳曰,詣集英門。
又啓曰,問安承旨,留院承旨,侍衛諸差備,依再昨日下敎,擧行乎?敢稟。傳曰,竝依前。
成範錫達曰,上番兼春秋洪吉輔,身病猝重,勢難察任。今姑減下,何如?令曰,依。
又啓曰,上番兼春秋洪吉輔,以身病減下事,依下矣。其代令該曹,卽爲口傳差出,何如?傳曰,允。
吏曹口傳政事,兼春秋單呂榮祖。
成範錫以弘文館言達曰,本館下番闕直,事甚未安。校理任,由限已過,卽爲牌招,姑降入直,何如?令曰,依。
又以禮曹言達曰,卽接昭顯宮守直內官所報,則昨夜大雨,本宮正室後面,三層陛石二間許,崩頹云。正室至近之地,有此陛石崩頹之患,不可無慰安之擧。慰安祭,不卜日來二十九日設行,而崩頹處,待晴擇日擧行,何如?令曰,依。
魚錫胤以兵曹言啓曰,今此慕華館擧動時,監軍巡將,勢難入啓受點。依例以二十七日受點人員,二十八日至,竝爲仍察,何如?傳曰,允。
又以兵曹言啓曰,卽接北所衛將牒報,則所屬集春門北邊水門,五間許宮墻,今日因雨頹落云。令紫門監,爲先把子圍排,急速修築,而集春營入直砲手二十名除出,限修築間,守直之意,敢達。傳曰,知道。
曺命采以訓鍊都監言啓曰,連因兵曹草記,廣智營近處,宮墻頹落處,守直軍十五名,集春營近處,宮墻頹落處,守直軍二十名,以集春營入直砲手除出守直事,允下矣。本營入直砲手五十名內,十名集春門守直,三十五名宮墻頹落處除出守直,則所餘只是五名,莫重宿衛,極爲虛疏。砲手二十名,自今日別爲添入,依例輪番,宮墻改築後,還罷之意,敢啓。傳曰,知道。
庚午七月二十七日申時,上御時敏堂。兵判·御將請對入侍時,左副承旨曺命采,假注書洪亮漢,記事官洪吉輔·鄭彦郁,兵曹判書李天輔,御營大將洪鳳漢,以次進伏。上曰,副學連日違牌乎?命采曰,然矣。上曰,承旨書之。命采曰,副學遭其弟明健之喪,明日成服云矣。上曰,然則置之。上曰,騎士擧案者幾人耶?天輔曰,騎士事異於所料,故欲稟定矣。鳳漢曰,親臨旣已退行,則騎士額數,不可不講定預待,故昨日往復於大臣。今日又爲面諭,則與當初磨鍊者不同矣。天輔曰,官資保統入磨鍊,則三百名可以接濟,故欲以此數擧行矣。均役廳只給資保,則二百名猶不足,可以一百名擧行矣。上曰,騎士保,均役廳亦欲句管耶?鳳漢曰,非欲句管也,以給代之甚難故也。上曰,予欲試騎芻,而以行伍出身充塡者,意蓋深矣,而如是則將何以爲之耶?鳳漢曰,一營各五十名則甚足,無已則加定二十名,可以相當矣。上厲聲曰,均役廳又豈可括此乎?殆同俚語所謂,見飛蝶而錯謂紙者也。誠甚慨然,誠甚慨然。天輔曰,均役廳亦似强弩之末勢,官資保之一竝給代,亦似難矣。上曰,若無海伯狀聞,則均役廳未知從何,而欲括乎?訓局之厚其料布者,蓋重輦下親兵也。顧今宿衛亦重,薄其料布,而誰肯顧藉乎?御將二十名云者,果何意思?所達甚非矣。爲先推考,如是而國能爲國乎?予爲軍兵,一心憧憧,昨命親臨,終夜不寐。聞閔相禮單之報,且有雨意,旋停動駕,而我心竟日如癡矣。鳳漢曰,自上酌定騎士之數而下敎,然後可以奉行矣。上曰,卿等試思之,均役之政,只爲軍兵。官資保若不盡爲給代,則豈成宿衛之軍乎?竝許官資保,則可定幾名乎?雖四百名,亦可充數乎。天輔曰,庶幾充數矣。鳳漢曰,臣等當出去,算計而來矣。天輔·鳳漢退出。命采欲退伏位次,上曰,勿退也。仍下敎曰,此事豈不慨然乎?予之變通騎士者,專出於軫恤海西之意,則事段旣異,而今自均役廳,欲爲減保句管,海西騎士必以爲,予以均役廳之故,猝罷鄕騎士矣,予之本意,果安在哉?命采曰,兵制良役,俱是國之重事。均役廳大臣以下,豈有輕重於彼此之間,而國力不裕,減疋之代,無以充塡,則焦思竭覓,得寸得尺,見方艱辛湊合者,殆同貧婦之制算,其勢亦不得不然矣。上曰,均役廳之欲竝此句管,豈不慨然,豈不慨然?臨戎之擧,意有在焉。又豈可括此乎?予已老矣,將與草木同腐,故苦心爲此矣。減千餘名正軍,代充百餘名,則若干軍丁,用之何處?脫有緩急,其將驅市井白徒,而宿衛乎?今聞此言,心焉慼慼矣。仍下詢,信行時倭國物情。命采曰,誠有切痛者。朝廷大小事,萊府未及知,倭關先知之。我國人心,本來如是矣。上曰,我國人輕躁,聞言而不傳人,則以爲心病,承·史亦在此矣。筵中說話,必以傳播爲能事,誠極怪駭,然而自前滔滔皆如是矣。天輔·鳳漢入來。鳳漢曰,以四百名定數,而以九斗米·六斗太·九同木,計數磨鍊,則似不足,欲以一營各一百五十名磨鍊定數,加其料布,而分爲三番,則可得適中矣。上曰,謀之在下,斷之在上,予當下敎矣。國家一日無兵,則有一日之憂。頃者下敎之後,今已幾日而尙未了當,又有此言,極爲寒心。昨日停駕,實爲守禦使之幸矣。若不停則期會不進矣。命采·鳳漢曰,昨夜已踰華嶺云矣。上曰,不可無軍令矣。入來後何不卽爲謝命乎?命承旨書之。命采承命書傳曰,師律嚴,其雖命止,旣來則宜卽謝命,而守禦使南漢留守謝命,日晩後爲之,此免師律乎,犯師律乎?雖與期會不進有間,軍律至嚴,記過,其令帶過迎接參現。出榻敎上曰,騎芻擧案幾人耶?天輔曰,禁·御營各十五名云矣。上曰,兵判出去,問三軍門擧案都數而來。天輔承命出,而已,反命曰,御營廳都監各十四名,禁衛營十六名,守·摠姑不入,而追擧案者,亦當有之矣。上曰,殘忍矣。仍下敎曰,年年靖陵之聞宋左相禮單之報,只以金鼓渡江矣。昨日動駕命止之後,終日大雨,爲軍兵爲相臣,可謂兩得矣。自予嗣服,大臣累喪,同時枚卜者,已盡凋零,寧不悼惜?鳳漢曰,閔相,廉雅謹飭矣。上曰,予欲以太僕正,授閔遇洙而召見,以慰思其父之心矣。天輔曰,已爲堂上矣。上曰,然乎?予欲一見矣。上曰,停朝市幾日耶?命采曰,三日而止也。上曰,承旨書之。命采承命書傳曰,子曰,在祀與戎。頃年謁陵之日,聞故左相禮單之報,祀典重故,雖幸,只金鼓渡江。昨日禮單雖報,三軍整待,嚴鼓已下,此亦乃戎政之重者,豈可中止,而不可草草,雨亦欲注,故兼爲軍兵命止,而騎士停番則已,今則兩營無騎士,若有事,其將白徒市井,貰馬苟充?思之寒心。今聞兩大將所奏,騎士官資保,均役廳亦欲句管云。今者以鄕騎士,爲京騎士者,非爲均役廳,爲本道祛弊。以此推之,爲騎士乎,爲均役廳乎?事之苟簡,莫此爲甚,而其欲親臨取才者,以行伍出身之難充其代,故欲親試之意矣。今兩營大將,以定數預待爲請,可謂得體,而此非予親試之意,其若充數,四十二名擧案者,決無充數之理,此亦行伍出身之敎奉承乎否乎?事體亦不然。噫,於均役於騎士,所管之人雖異,其君卽一視,其慨然其慨然,今則不待其試而可知。莫重師期,不可稽滯。兩營騎士,以三百名定數,一營各一百五十名,三番輪替,官資保,令均役廳給代,自其營料布,從厚磨鍊。取才先行伍後方外,而勿論士夫中庶,皆以出身爲之,而方外則京外出身皆許赴。今番乃初,只以可以納馬者,騎芻取才募入,只以騎才募入,則不能六兩者,想必多矣。此則限五年,許其精習,都試時,五年後不能者除免,自可精熟,此後入代者,諸技取才入格。噫,若此軍民之事,吾畢矣。豈可曠日待朝?當親臨兩營,先取一百,而納馬一款,回駕後,兩營追後擧行。其餘二百,宿衛旣備,意欲廣取,勿論京中八道,從後廣取充差,而駕入軍門之時,一依往例,旗鼓迎接也。只金鼓囉叭迎接,凡吹打皆以此爲之事,分付。出榻敎傳曰,時刻依前擧行。出榻敎鳳漢曰,靈城,亦以爲,騎士之變通,若爲騎士地,則可以奉行,而若爲均役廳,則不當奉行云矣。上曰,然矣。靈城頃言,予之此擧,氣銳可喜。予豈氣銳,苦心爲此者,將以遺元良也。官資保若不盡許,則海西之人,必笑國家爲均役廳,革罷騎士,而不曰爲渠輩除弊也,靈城之言是矣。鳳漢曰,兩營加出哨官窠,以京騎士次第陞付,則似好矣。上曰,承旨書之。命采承命書傳曰,騎士兩營各一百五十中,各哨官五窠,爲陞付之窠,而無作久勤。其他可用者,令兵曹特爲隨窠調用,有宣薦者,先爲調用事,節目中添入。其餘令備局與兩營消商,卽爲節目以入。出榻敎上曰,騎士有弊故罷之,而渠輩亦必有快然之心矣。天輔曰,鄕騎士則自上分付區處可也。上曰,承旨書之。命采承命書傳曰,鄕騎士今爲本道武士。雖爲一道除弊,本道騎士,將無宿衛之時,心幸之中,亦悵然,然有用則當徵召。西七百人軍裝,渠之自備者,兩營勿尋。京騎士三百人軍裝,更爲新備,而以此令備營亦爲分付該道。出榻敎上曰,慨然矣。杞莒雖少,亦自有杞莒規模矣。如是而國能國乎?明日試射時,騎芻一中以上皆取。天輔·鳳漢,稟定明日親習時節次而退。承·史亦退出。
上在昌德宮。常參·經筵,以代理停。
自昧爽至辰時,有霧氣。
傳于曺命采曰,諸司預備。
成範錫達曰,明日常參,取稟。令曰,停。
大駕入慕華館後,王世子遣宮官口傳問安。答曰,知道。政院·玉堂·藥房口傳問安。答曰,知道。
南泰溫啓曰,大王大妃殿問安進去下直。傳曰,知道。
又啓曰,小臣馳往于大王大妃殿問安入啓,則答以知道之意,敢啓。傳曰,知道。
大駕歷臨主第後,王世子遣宮官口傳問安。答曰,知道。
政院·玉堂·藥房口傳問安。答曰,知道。
大駕還宮後,政院·玉堂·藥房口傳問安。答曰,知道。朝廷二品以上·六曹口傳問安。答曰,知道。
庚午七月二十八日寅時,上親臨慕華館。操鍊京騎士試取時隨駕,行都承旨李益炡,左承旨南泰溫,左副承旨曺命采,右副承旨尹光紹,同副承旨魚錫胤,注書崔台衡,假注書洪亮漢,記注官呂榮祖,記事官鄭彦郁入侍。上戎服馬坐,侍衛紅衣·羽笠,百官只佩劍。命采曰,今日乃停朝市終日,請迎接時,使之吹打,何如?上曰,依爲之。大駕至景福宮前路。上曰,宣傳官金相玉,不善傳命,記過。至敦義門內。上曰,前排以左右各十雙下敎矣,不爲奉承,訓將·兵判,記過。班列不整,押班監察,亦爲記過。至畿營十字街。上曰,兩大將趁時迎接,俄者記過分揀。命采曰,敎鍊官不善擧行,請記過。上曰,置之。大駕入慕華館後,王世子遣宮官問安,政院·玉堂·藥房口傳問安。答曰,知道。上遣承旨,問安于大王大妃殿。答曰,知道。上曰,時原任大臣入侍。臣亮漢出去傳命。領議政趙顯命,左議政金若魯,右議政鄭羽良入侍。守禦使李宗城,兵判李天輔,訓將金聖應,摠戎使具聖任,御將洪鳳漢,具甲冑以軍禮參現。上御黃金冑·紅錦甲,受參現。上曰,參現時偃旗,大將察推。命采曰,守禦使李宗城偃旗,請推考。上曰,從重推考。顯命曰,守禦使偃旗參現,而承旨不請記過,請承旨推考。上曰,推考。上曰,行首宣傳官李泰祥,曾經閫任,而參謁時,不爲二跪一揖,極爲驕蹇,記過。李泰祥誰耶?顯命曰,忠武公鳳祥之再從也。上乃命操閱。上曰,親習則兵判爲中軍矣。中軍傳令時,聲甚低微,從重推考。命采曰,請記過。上曰,重推,仍爲申飭。命采曰,傳命宣傳官徐行德,不善擧行,請記過。上曰,置之。命采曰,行首宣傳官,曾已申飭矣。今番傳命之人,又不另擇,請記過。上曰,置之。徐行德可用之人也。素閑軍事,而久廢之餘,生疏如是矣。代以柳䌖,可也。命采曰,中軍行步緩緩,請記過。上曰,申飭。上曰,中軍再擧鞭,而中營將不應,付過。上曰,宣傳官南瑞五誰也?顯命曰,忠壯公延年之孫也。命采曰,中軍跪告之際,錯失節次,請記過。上曰,置之。命采曰,蛟龍旗入豎之後,宣傳官不爲更稟,直以黃信旗號令,請記過。上曰,置之。速令擧行。上曰,吶喊不高,都監兩把摠拔箭,記過。上曰,龍虎將不能乘馬,使人扶上,記過。上曰,禁軍先爲大方陣,陣成變爲直陣。上暗令於都監,左右司各出一哨,乘其變陣,掩撕不利。上又命都監,步軍布哨方陣。上曰,訓將前來,砲車出來,試使用之。上暗令于駕前後牌頭,各出十騎,衝突哨方陣,不得入。上招別軍職林世才,暗令曰,汝往陣中,奪龍虎將認旗而來。世才辭以不能,終不往。校理任曰,世才有壯士之名,而敢拒軍令,請記過。上曰,爲先汰去。命采曰,雲劍柳儼,爲軍馬所蹂躪,方在危境云矣。上曰,預差陞實,令內局相當藥物賜給急救,使之歸家。出榻敎上曰,其在嚴軍律之道,其雖記過,與期會不進有間,而亦不可全然無飭,守禦使李宗城,越俸三等。出榻敎上曰,訓將·兵判記過置之,從重推考。守禦使外,記過人員,一竝拿入。顯命·若魯曰,監察乃殿中御史,似不當拿入矣。上曰,先汰後拿。記過人一竝拿入後,上曰,行首宣傳官李泰祥,以經閫武臣,不識軍禮,此不過驕蹇之致,決棍三度。宣傳官柳䌖分揀,宣傳官金相玉,徒手傳命,決棍五度。都監中軍具守勳分揀,禁軍將具侙,不應將令,決棍三度。監察崔普興·崔興道,已汰分揀,前排執仗。上默然良久曰,今者親閱,專爲軍兵也。若一遵軍律,則自大將以下,皆有罪過,而大將則勿論,獨治汝輩,事涉斑駁,一竝分揀,而兵曹判書李天輔,訓鍊大將金聖應,竝越俸三等。出榻敎上曰,騎士試才甚急,試官催促肅拜後卽入。訓鍊大將金聖應,兵曹判書李天輔,御營大將洪鳳漢,各率郞廳一人,肅拜入侍。諸軍門行伍出身騎芻試才。上曰,連促呼名。上曰,衛將所書員疲弊,當該堂上,從重推考。上曰,先取行伍出身,不足之數以閑散出身試取。今番入抄者,還宮時挾輦事,分付。軍門出身畢試後,又試閑散出身試畢。上曰,入格者幾人耶?試官曰,軍門入格六十二人,閑散入格十六人矣。上曰,伏地者何人?問之。命采曰,前哨官崔純,以軍務良役七件事,抱疏而伏地云矣。上曰,不於臨門時來告,且不呈院,而敢爲伏地,極猥屑矣。命采曰,試官所矢數,與都廳試記,或有一二相左者。武試之規,一從都廳試記矣,何以爲之乎?上曰,以都廳試記爲從,三試官推考。上入小次移時,解甲冑,復御戎服而出。下御製題館詩。詩曰,門號館名俱有意,追惟昔日感懷新,若問駕臨何月也?是年庚午初秋辰。上曰,刻懸于此館。諸臣曰,此館無主管之人,且自古而無題詠者,有深意也。臣等意以爲,不必刻懸矣。上曰,然則只載於述編。左承旨南泰溫曰,請使入侍諸臣和進。上曰,只使承·史和進。命采曰,御製御筆,請下於小臣。上曰,依爲之。聖應曰,慕華館乃是殿試及凡設場試行之所,而年年滲漏,頹圮特甚,至於棟樑椽榱,盡爲朽破。以無人主管之故,尙不修葺,甚可惜矣。上曰,慕華館屬於何司耶?聖應曰,兵曹所屬矣。臣頃年待本兵時,屢度移文於戶曹,而終不施行矣。今此親臨之後,事體自別,分付戶曹,卽爲擧行,而昨年訓鍊院修補事,亦旣陳達,至出擧條申飭,而亦不擧行,誠爲未安。一體修葺後,使之啓稟,何如?上曰,依爲之。出擧條上命軍器寺,鳴金退軍。未時回鑾,至景福宮前路。上曰,當歷臨主第,軍兵留待,挾輦砲手及駕前後禁軍隨駕。駕前下敎大駕入主第後,王世子遣宮官問安,政院·玉堂·藥房口傳問安。答曰,知道。酉時回駕。上曰,再明日當親臨內試射,挾輦軍哨官,各率所部,來待於靑陽門。駕前下敎大駕至桂洞洞口。上曰,今者此擧,爲軍與民。今番動駕,乃是特擧也。方當晩暑,軍兵驅馳,曾有前例,挾輦軍哨官領率,再明日待令於靑陽門,訓局龍虎營,迎接旗鼓手及前排巡令手,令諸軍門依例施賞後,使其敎鍊官,來奏於差備門,前排旗鼓次知敎鍊官,當自內施賞,亦爲待令。駕前下敎上命戶房承旨南泰溫曰,明善·明惠·明安三公主祠宇牕戶鋪陳,中官當聽傳敎分付,使地部郞官,捧承傳卽爲擧行。駕前下敎大駕至仁政門,下馬乘輿。都承旨李益炡曰,工曹判書柳儼,今日爲別抄馬所蹂躪,頭部碎破,流血無數,命在頃刻云。一國重臣,旣爲軍馬所傷,誠極驚駭,他侍衛,亦多受傷者云,別抄金弘齡,宜有重治之道矣。上曰,此果別抄之罪乎?馬不馴也。父不能敎其子,況且馬乎?卿等之請罪別抄,予不知其可也。兵判·宗臣及六承宣固爭曰,軍中馬逸,亦且有律,自上宜下警治之命矣。上曰,如是則軍兵難支,少有微過,輒請治罪,則軍兵何能支撑也?戰馬少或騰躍,必皆痛禁,則軍馬其能成樣乎?卿等以馬之故,請罪其人,卿等之意,予實未知矣。仍高聲曰,此等微事,安敢煩達,極爲猥屑,六承旨一竝從重推考。押班監察,別軍職勿汰,令該府處之。上駐輿于仁化門外。命命采書傳敎。傳曰,予雖衰耗,一心憧憧,軍與民也。民事旣定,又定騎士,而擧措慨然,宿衛解弛,故今日親臨,意蓋深也。今則軍民之事圓滿,吾心畢矣。今日親臨,非爲習操也,實爲騎士也,而此等之時,豈循例嘉奬?昔年閱武時,有大將錫馬之典,而今日亦不無嘉奬者,而只令飭者,意蓋深矣,而近日晩暑,又値秋霖,心愈憧憧,幸以日暑稍勝,秋霖亦止,此亦高高陟降,爲軍兵之意也。興感之中,此等之時,不可以文具仰答。今日些少處分,不過嚴師律重國體,亦節目間事也。且將臣亦不無嘉奬,可謂功過相準矣。押班監察,卽不過一時不察,臨時奏對,其雖做錯,陟降眷顧之時,其宜蕩滌。今日諸大將越廩,令該府處之者,竝蕩滌。重者若此,少者奚問?凡諸問備,一竝蕩滌。出駕前下敎仍下敎曰,俄者諸承旨推考,亦蕩滌矣。予心諸臣無知者矣。瞑目之後,卿等亦當思予矣。上入宮後,政院·玉堂·二品以上·六曹堂上,口傳問安。答曰,知道。諸臣仍退出。
上在昌德宮。常參·經筵,以代理停。
成範錫達曰,明日常參,取稟。令曰,停。
尹光紹達曰,大司憲權爀,執義申暻,掌令安克孝,持平朴弼遠在外,李師祚呈辭,掌令權抗未肅拜。今日以監察茶時之意,敢達。令曰,知道。
大殿·大王大妃殿·中宮殿·世子宮·嬪宮·賢嬪宮,政院·玉堂口傳問安。答曰,知道。
大王大妃殿·中宮殿·賢嬪宮,藥房口傳問安。答曰,知道。
藥房提調臣申晩,副提調臣李益炡啓曰,晩炎猶熾。伏未審夜來,聖體若何?昨日侵曉動駕,親御帳殿,閱武試才,歷臨主第,當暑還宮。調攝諸節,不瑕有添損之候乎?今日雖非日次,臣等不可不率諸御醫趁早入診,詳察聖候矣。大王大妃殿氣候何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣。予則一樣,待下敎入侍,宜矣。
李益炡達曰,同副承旨魚錫胤,今日不爲仕進,牌招,何如?令曰,依。
尹光紹達曰,副提學趙明履,特敎申飭之下,累日違召,尙不擧行,事體未安。卽爲牌招,何如?令曰,依。
成範錫達曰,檢閱李宜哲,自鄕上來云,牌招入直,何如?令曰,依。
尹光紹以弘文館言達曰,修撰金善行已過,修撰林錫憲,自鄕上來,竝卽牌招察任,何如?令曰,依。
曺命采達曰,事變假注書金時默,身病甚重,勢難察任。今姑改差,何如?令曰,依。
又以訓鍊都監言達曰,都監分授都城崩頹處,肅靖門西邊體城三間,左右傍近將頹處二間,合五間許,當爲改築,所入石子,今月二十九日爲始,東郊菩東洞近處,浮取之意,敢達。令曰,知道。
魚錫胤以戶曹言達曰,依令敎,判府事閔應洙,自己巳二月至十月合九朔祿俸,令倉官更爲輸送,則判府事閔應洙,已爲卒逝,何以爲之?敢稟。令曰,令倉官輸送。
南泰溫以宣惠廳言達曰,光陽縣本廳納丙寅條大同劣米,該邑無本廳關文,任自減價,作錢上送,事甚可駭。故以違越事目,嚴題下送,則諉以船隻難得,不但愆期不納,至以加錄儲置,待明春上納頉報,揆以事體,誠爲寒心。其在飭勵之道,不可置而不論,當該前後縣監全命佐·魚史弼,竝爲先罷後拿問,何如?令曰,依。
領議政趙顯命箚曰,伏以臣於昨日,午餐失時,中氣餒乏,虛眩大作,僵臥昏昏,不省人事。大駕還宮時,不得隨班,晩則擔舁還家,昏痛之中,益不勝惶恐之至也。蓋臣衰憊近甚,舊疾新恙,種種侵尋,强策殘軀,實難支吾。從前屢次登筵,輒以眩作而徑退,今於咫尺郊幸,又不得隨駕而歸,跡涉慢蹇,罪在罔赦。伏乞顯加嚴誅,以爲百僚之警焉。答曰,覽箚具悉卿懇。以疾未參,其何所傷?卿其勿辭,安心善攝焉。令曰,史官往諭,遣御醫看病。
大司諫李濟遠書曰,伏以臣頃於縣道之章,猥暴哀懇,冀蒙矜許。及承批諭,促令上來察職,臣誠兢霣憫塞,莫省攸處。第以承召之日期垂盡,太廟之動駕且迫,嚴畏分義,不敢偃伏,抑情入城,以浹旬望,而自畫之地,終難冒進,再違庚牌,甘速重戾。睿度寬假,推旨連下,恩出常格,罪積慢蹇,辭單無由得徹,私心益增悚蹙。方此席藁私次,恭俟嚴誅,而顧臣母病沈頓之狀,已悉於前書矣。素患宿痁之症,越添於夏秋之交,寒熱互攻,寢啖俱廢。泄痢兼作,下元暴虛,篤老氣力,無以支吾。近又有時昏窒,奄奄不省。鄕信連至,催臣歸見,臣非不知屢溷情私,爲罪益大,而方寸煎熬,按注不得。玆敢仰恃睿慈,疾聲陳籲,伏乞先削臣職名,俾便將護,仍勘臣辜犯,以勵頹綱,千萬大幸。臣無任涕泣祈望之至。答曰,覽書具悉。爾其勿辭,俟母病小間,從速察職。
執義申暻書曰,伏以風憲之任,孰非淸切,而至於亞長,地望自別。臣於少時,及見先輩去就之節矣。夫以其斯文宿德,當世重望,而乃若居是職也,則巽避之語,極其辛勤,憫蹙之意,若處憂患,而連章屢懇,必兌乃已,則況在晩生後學也,而又況在臣耶?臣於前後辭本,畢陳臣庸陋無似之狀,辭渴語窮,更無遺蘊之可暴。一煩再溷,尤非賤分之所敢,而惟是過分之虛名,未有其實,無當之散才,不適于用,則只此一句語,已是臣實跡斷案,而又無事乎多言矣。邸下試思之,若是者其果可以堪明廷拂拭之寵,而忝霜臺啓席之選哉?是以臣於聞命之初,不勝其跼蹐憂迫之私,敢將瀝血之懇,冀回代照之明,而徽答之下,大失所圖。且臣於本章下款,竊以事係亡師,義難終默,不避煩猥,略效陳暴,而及承令旨,不惟未蒙諒納,顧又致勤大朝責敎,問備之罰,至及喉司。臣於是惶霣抑塞,愈不省其所措也。臣其後,義當隨卽陳章,恭請嚴譴。伏況臣非分之叨,時月屢換,難冒之義,鐵關莫踰,而上下相持,一味瘝曠,私憫轉切,朝體冞損,則亦宜再入文字,重申衷懇。而第以情地方蹙,冒瀆爲懼,姑爲縮伏靜俟之計,而會値守令署經之期,是有臺官變通之例,則竊幸可以無煩陳籲,自底卸兌,顒俟之餘,竟未遂願,而晩伏聞,伊日承宣,謬有煩稟,以致如此云。夫臣虛縻最久,逋慢已積,法在應遞,理無獨漏,則顧何煩稟之足有哉?臣心憫蹙,於是滋甚,而旣又爲之訝惑不已也。臣一日未遞,則有一日之罪,二日未遞,則有二日之罪,而今旣未遞,則決不容更事泯默,益增其罪。玆不得已冒萬死,疾聲仰呼於仁覆之聽。噫,孟子有言曰,夫人幼而學之,壯而欲行之,此誠民生之至願也。如使臣粗有平日學識,容可以藉而供時者,則沒世沈淪,古人所恥,臣亦豈樂爲哉?今玆至懇,毫非虛飾。伏願邸下,諒臣情實,亟汰臣職名,使國體重,而臣分安焉。臣無任危怖懇迫之至。答曰,覽書具悉爾懇。爾其勿辭,從速上來,補我不逮。
修撰金善行書曰,伏以臣之母病,日益沈篤,如水漸漬,氣息如線綿惙,目下情理,決不可暫時離捨,而昨日適値大朝動駕,又有參試之命,陪班義嚴,試事又急,不得已抑情進參。夜來母病,毫無所減,又添蛔厥之症,實有頃刻難支之慮,煎泣罔措,不知所喩。此際以本館番次苟簡,牌召儼降,分義所在,固不宜每每違逋,而私情焦迫,萬無承膺之勢。玆又詣闕陳懇,自外徑歸,伏乞睿慈,俯諒臣至急之情,特削臣職,俾得安意救護,仍治臣罪,以嚴慢令之誅,不勝幸甚。臣無任屛營祈懇之至。答曰,覽書具悉。爾其勿辭,救護母病。
咸鏡監司李喆輔書曰,伏以臣猥以凡下,謬蒙簡知,倉卒膺命,逃遁不得,尸居數朔,百無猷爲,愧懼交積,若隕淵谷。乃者天篤降災,民將盡劉,而濟活之策,茫無涯畔,夙宵焦熬,罔知攸措。玆不得不據實控免,以盡自處之義。繼有所陳,以聽處分,伏惟离明,留神而亟施之。臣本性資拙疏,識慮迂闇,若使之循蹈規矩,不事乎毁盡,則粗可以自勉,而至於臨機通變,隨事彌綸,伸縮闔闢,以就事功,則非臣所能,强亦不得,而當此連歲大饑,民命將盡之日,神雖勞而智不周,意雖勤而力不逮,束手雍容若無事者。加以疾病侵尋,數月來身不離席,食飮頓減,形神澌脫,居恒懍惙,殆無陽界上意思。才具如此,病情如此,尙何以摠一道之政,而濟萬民之命乎?臣雖無狀,粗識慮病之義,顧安敢矯情飾辭,惟便身是圖哉?誠以自知者明不能者止八字,斷斷是眞情實辭,與其因仍蹲據,卒致民事之大誤,而陷不職之罪,不若因其懇,而易以新人,民得以蒙惠,臣得以免罪,公私實爲兩便。伏乞睿慈,俯賜諒察,亟遞臣所叨之職,而回授可堪任者,以幸一路焉。至於本道危迫之形,嶺穀移轉之請,申本中業已備陳,雖不必更事煩縷,而自朝家或未察災形之慘,民勢之急,至於此極,而一例靳難,如上年之爲,則實非臣所望,雖許之,或待其再三申籲,則長鞭不及於馬腹,涸轍難沾於西江,無救於民之死,而朝家亦悔之晩矣。是豈不大可懼哉?蓋南關則與三道相接,猶不無周旋聊活之道,而至於六鎭,則邈焉荒絶,境接殊域,若非移粟而救之,則民死而已。雖以今年事論之,吉州以北移轉,洽爲四萬六千餘石,而皆是交濟三倉及南各邑之穀也。至於明年,南穀已括盡無餘,本邑還分,亦難保其能繼,則固其勢,無以加括,而六鎭年事之慘,又非上年之比,則上年所未捧之還穀,今年決無可捧之理,思之及此,臣實悶塞無措。夫嶺民轉輸之弊,船人漂溺之患,前事固宜爲戒,而不煩諸邑,只就浦倉分劃,則轉輸不足慮也,或於三冬,或於早春,待順風輕載,則漂溺不足憂也。今乃懲羹於彼,膠柱於此,而反有忽於泛舟之義,則哀此六十萬生靈,更誰望乎?臣於辛酉大殺,待罪安邊,敢以一疏請急,則自大朝惕然動心,勅廟堂趁卽稟處,特捐浦項穀三千石以濟之,安民之得不死,醫是穀是賴。今臣忝一路之寄,遭一路之急,而更以所當被於大朝者,望於邸下。邸下豈不思所以曲軫另恤,以仰體大朝之盛意也哉?災年先務,無過於安集,而安集之道,惟在於穀。臣雖病,一息未泯,不敢忽於民事,稍可强則當卽北發,若趁其未發,而早賜兪音,得以藉手宣布於沿路,而俾民恃以無散,則實爲大幸,更乞深留睿思,以無忽焉。臣無任屛營祈懇之至。答曰,覽書具悉。書辭令廟堂稟處。卿其勿辭察任。
上在昌德宮。常參·經筵,以代理停。
下直,興陽縣監邊翼老。
夜二更三更,坤方有氣,如火光。
魚錫胤達曰,明日常參,取稟。令曰,停。
尹光紹達曰,備邊司郞廳來言,今日賓廳坐起日次,而姑無時急稟定事,頉稟。令曰,知道。
曺命采以都摠府言啓曰,今日入直內三廳武兼禁軍及軍兵等,中日習射,請出標信,令曰,知道。
又以都摠府言達曰,副摠管具侙以將鬼薦取才坐起事,南別營晝仕出去之意,敢達。令曰,知道。
魚錫胤達曰,未署經守令,至於七員之多,夫馬留滯,委屬可慮。兩司除在外·陳書下鄕外,呈告未肅拜人員,竝卽牌招,以爲署經之地,何如?令曰,依。
又達曰,副提學趙明履,特敎申飭之下,尙不擧行,其在事體,極爲未安。卽爲牌招,何如?令曰,依。
傳于曺命采曰,今番新抄京騎士欲見之,兩營率待靑陽事,分付。
備忘記,傳于尹光紹,戊申一等軍功人子駕後李義培,故軍職朴世梓孫朴思恭,別軍職差下。
尹光紹以義禁府言達曰,光陽當該前後縣監全命佐·魚史弼等拿問事,徽旨達下矣。全命佐時在忠淸道槐山地本家,魚史弼時在任所云。依例發遣府書吏羅將拿來,何如?令曰,依。
持平李師祚達曰,請逆坦孥籍,一依王府草記,卽令擧行。請罪人泰績,令鞫廳嚴鞫得情,夬正王法。請瑞虎等兩賊孥籍,亟令王府擧行。請物故罪人夏宅孥籍,亟令王府擧行。請逆畬孥籍等事,依大逆例擧行。請戊申賊魁之子貸死爲奴,而年滿者,亟令王府考案抄出,竝依麟佐子追坐例擧行。請徑斃罪人濂孥籍等事,亟令王府擧行。請罪人龍發·斗齡·戒剛,仍令鞫廳,嚴鞫得情,夬正王法。請其時干連人英梅,更令鞫廳,嚴刑窮問,期於得情。請尹宅履·德喜等,更令王府,拿鞫嚴訊,以正王法。請爟,極邊遠竄。請濟州安置罪人增,仍其配所,亟加圍籬。請時囚罪人爣遠竄。措辭竝見上答曰,不從。
以忠淸監司狀,八月令早紅柿子及生松茸,限內不得封進,惶恐待罪事,令于魚錫胤曰,勿待罪事,回諭。
刑曹判書趙觀彬書曰,伏以臣之虛帶秋曹處任,殆至三朔之久,悉暴血懇書與狀,徒歸例讓,睿鑑遺照,賤心增悶。向者大朝深軫良役之弊,至勤正門法殿之詢,大小諸臣,靡不秪造,而臣獨未參籌堂之列,迄玆悚息,惟俟嚴罰之加矣。伏聞因相臣筵白,有催促之令,未知相臣眞謂臣可以復進,而爲此請召之擧耶。噫,吹洗甚力,憂畏多端,雖幸有曲庇之天,終恐無苟全之地。心旣衰弱,夢亦驚怕,今臣決退之計,非敢忘主恩之銘心,時艱之溢目,而若不早自斂避,則其將無補國事,徒辱身名。臣所辦此,實非樂爲,去就之節,無復可論。且臣所遭人言,旣緣急病之故,而延日症情之危惡,比前不翅倍加,天之所廢,已絶復起之望。閑職猶妨久曠,況詞訟之劇務乎?廟堂如欲綜核庶政,而及時變通,不容稽滯,順遞尙何敢冀,重勘亦所不辭。玆冒煩瀆之誅,從縣道更陳短章,伏乞离明,俯賜體諒,亟令削臣本兼諸任,仍治臣慢蹇之罪,以警臣工焉。臣無任隕越祈懇之至。答曰,覽書具悉。卿勿過辭,從速上來行公。
上在昌德宮。常參·經筵,以代理停。
李益炡達曰,明日常參,取稟。令曰,停。
尹光紹達曰,大司憲權爀,執義申暻在外,掌令安克孝未肅拜,權抗,持平李師祚呈辭,朴弼遠在外。今日以監察茶時之意,敢達。令曰,知道。
大王大妃殿·中宮殿·賢嬪宮,藥房口傳問安。答曰,知道。
藥房提調臣申晩,副提調臣李益炡啓曰,大雨通霄,伏未審此時,聖體調攝若何?眩候諸節,一向差勝乎?雖有待下敎入侍之命,今日臣等不可不率諸御醫,趁早入診,詳察聖候矣。大王大妃殿氣候何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣,予則一樣。待下敎入侍,宜矣。
李益炡達曰,左承旨南泰溫,右承旨成範錫,左副承旨曺命采,今俱不仕進,竝牌招何如?令曰,依。
又達曰,副提學趙明履,特敎催促之下,一向違召,尙不擧行,事體極爲未安卽爲牌招,何如?令曰,依。
又以禮曹言啓曰,各陵展謁秋幸,每年取稟事,曾已定奪矣。今秋展謁,定於何陵,而擇日於何間乎?敢稟。傳曰,當展謁於懿陵,旬後擇日以入。
成範錫以禮曹言啓曰,各陵展謁取稟草記,傳曰,當展謁於懿陵,旬後擇日以入事,命下矣。卽令日官推擇,則今八月旬後,連有拘忌,十六日二十日爲吉云。以何日定行乎?敢稟。傳曰,以二十日擧行。
又以禮曹言啓曰,今此懿陵展謁出宮時,王世子闕門外祇迎,還宮時城門外祗迎及隨駕等節,何以爲之?敢稟。傳曰,置之。
傳于魚錫胤曰,今番頗近,外方植炬除之。道路修治,從略爲治事,分付。
以副修撰徐志修初度呈辭,令于李益炡曰,給之。
成範錫以弘文館言達曰,副修撰徐志修,旣有辭單還給之令。副修撰尹尙任,帶職蒙宥,竝卽牌招察任,何如?令曰,依。
以副修撰徐志修牌不進罷職令旨,令于成範錫曰,推考徽旨捧入。
成範錫以內醫院官員,以提調·副提調意啓曰,嬪宮産室廳排設後,提調及醫官,例當直宿,而頃日筵中,有待下敎爲之之命,姑不得擧行矣。今月則已値當朔,且産期遲速,有難預定。提調輪直,醫官差備待令等事,何以爲之?敢稟。
以內醫院草記,提調輪直,醫官差備待令等事,何以爲之事,傳于成範錫曰,待下敎爲之。
魚錫胤以兵曹言啓曰,丁卯年穆陵展謁後,懿陵歷臨時,道路因癸亥定奪,以雨裝峴作路矣。今此懿陵行幸時,依此磨鍊之意,敢啓。傳曰,知道。
又以兵曹言啓曰,取考謄錄,則戊寅年健元陵行幸時及壬戌年宣陵行幸時,禁·御兩營軍兵在停番,故御營大將率訓局餘兵,禁御兩營標下軍,留都矣。今此懿陵行幸時節目中,依此磨鍊,何如?傳曰,允。
成範錫以禮曹言啓曰,卽接宗廟署所報,則去夜大雨,永寧殿第九室,神欌上東邊道里滲漏,以至點滴,神欌神榻東邊靑斑子,第一井·第二井滲漏,霑濕仰帳,以至木紅水點滴褥上席。宗廟第七室,西邊靑斑子,第三井滲漏,後面東邊第四椽間道里滲漏,仰沙剝落,第八室後面東壁末椽端滲漏,第十四室後面西邊第一椽端滲漏,祭器庫後面西邊第四椽間滲漏,仰沙剝落云。依前例,本曹堂上·本署提調,眼同奉審後,稟處,何如?傳曰,允。
魚錫胤以吏曹言啓曰,高原郡守田得雨,以三年窠守令,兩次居中,其所治可知。依例罷黜,何如?傳曰,允。
又以吏曹言啓曰,今日本曹開拆坐起時,考見諸道褒貶啓本,則長湍府使金養一,以事或柔善爲目,綾州牧使尹懋敎,以病或妨爲目,則宜置中考,而置諸上考。寧海府使南彦彧,以盍制土班爲目,英陽縣監宋儒式,以妻鄕妨政爲目,沙斤察訪趙昌禧,以馬疲爲目,則宜置下考,而置諸中考,殊無嚴明殿最之意。當該三道之臣,推考警責,金養一·尹懋敎·南彦彧·宋儒式·趙昌禧,竝罷黜,何如?傳曰,允。
又以兵曹言達曰,去七月朔,各廳堂下武臣等試射,連因有故,今已逾月不得爲之之意,敢達。令曰,知道。
又以義禁府言達曰,卽接月令醫員李再靖手本,則時囚罪人嚴瑀,本來肥胖蓋病,積傷於暑熱行役。一自處濕以後,肢體困痛,左臂不仁,至於全不運用。素患腹痛,乘時苦劇,轉成泄痢,度數無算。嘔吐大作,飮啖全廢,氣息奄奄,症形十分危惡,有頃刻難保之勢云。自前罪人病勢如此,則有保放救療之規,敢此仰稟。令曰,依爲之。
領議政趙顯命,左議政金若魯,右議政鄭羽良聯名箚曰,伏以臣等伏見昨日大朝傳敎,則以騎士節目事,辭旨極嚴,臣等惶隕震悚,不知所措。第以動駕在卽,嚴鼓已戒,陪護義重,不得不趨參,而臣等情地之危蹙,又一倍矣。蓋前事儘有委折,雖未知兩將臣筵奏之果何如,而均良役給代布,同是國事民事,臣等曷嘗有厚薄之心,而只緣臣等之不善奉行,致煩大朝之嚴敎,此莫非臣等之罪也。欲詳其故,則事近分疏,恐傷大體。惟有早被誅譴,以彰其慢而已。伏乞睿慈,亟令重勘,以爲人臣之戒焉。答曰,覽箚具悉卿懇。一時做錯,其何過辭?卿等安心勿辭,視事焉。仍令曰,史官往諭。
副修撰尹尙任書曰,伏以臣母病狀,一味危篤,首尾三朔,漸至沈綿。乍寒旋熱,熱止復寒,如是者,一日之內,不啻七八次。雖或暫歇,亦不下四五次,而嘔逆益甚。勿論藥餌粥飮,有呑輒吐,元氣之銷鑠,更無餘地,臣方晝夜扶持,煎泣罔措。此際召牌儼臨,又不得不隨詣闕外,疾聲號籲於孝理之下,忙歸私次。伏乞睿慈,特諒臣情理之危迫,亟賜鐫改,以便救護,仍治臣前後逋慢之誅,以嚴朝綱,不勝萬幸。臣無任屛營祈懇之至。答曰,覽書俱悉。爾其勿辭,救護母病。
上在昌德宮。常參·經筵,以代理停。
自昧爽至辰時,有霧氣。
成範錫達曰,明日常參,取稟。令曰,停。
魚錫胤達曰,大司憲權爀,執義申暻在外,掌令安克孝未肅拜,權抗,持平李師祚呈辭,朴弼遠在外。今日以監察茶時之意,敢達,令曰,知道。
成範錫達曰,副提學趙明履,特敎申飭之下,日事違牌,尙不擧行,事甚未安。卽爲牌招,何如?令曰,依。
又以弘文館言達曰,副修撰徐志修,旣有只推之令,卽爲牌招察任,何如?令曰,依。
事變假注書金時默改差,代以李徽中爲事變假注書。
成範錫達曰,事變假注書李徽中,受點之後,謂有情勢,屢度催促,終不入來。新進怠慢之習,不可無警責,而本院請推之外,無他可施之罰,何以爲之?敢稟。令曰,禁推。
又以禮曹言啓曰,臣晩進詣宗廟署,與本署提調臣金始炯,眼同奉審,則永寧殿第九室,神欌上東邊道里滲漏,以至點滴,神欌神榻上,東邊靑斑子第一井·第二井滲漏,霑濕仰帳,以至木紅水點滴褥上席。宗廟殿第七室西邊靑斑子第三井滲漏,後面東邊第四椽間道里滲漏,仰沙剝落,第八室後面東邊椽端滲漏,第十四空室後面西邊第一椽端滲漏,祭器庫後面西邊第四椽間滲漏,仰沙剝落處,果如本署官員所報。修改吉日,卽令日官推擇,則今八月初七日卯時爲吉云。宗廟自第一室至十二室,永寧殿自第九室至十二室,先告事由祭,曉頭行,移安同日同時,還安及還安祭,事畢後隨時設行,而永寧殿自第一室至第八室告由祭,一體設行,所用雜物,令各該司,急速磨鍊進排。臣曹與戶工曹堂上·本署提調,眼同看審修改,何如?傳曰,允。
魚錫胤以兵曹言啓曰,在前陵幸時,訓局隨駕軍兵,遠陵則八哨或十二哨磨鍊,近陵則皆以十六哨磨鍊矣。今此懿陵行幸時,以幾哨磨鍊乎?傳曰,十哨擧行。
又以兵曹言啓曰,在前陵幸時,駕前前排或各十雙,或各五雙磨鍊之例矣。今此懿陵行幸時,以幾雙磨鍊乎?敢稟。傳曰,五雙擧行。
又以兵曹言啓曰,今八月二十日懿陵擧動時,各殿問安,而各差備入把本曹驛馬及京畿·忠淸·江原三道驛馬補把之數,依前例磨鍊,別單書入,而今番則以體大善步馬,各別精擇,各其營門,定差使員,今月十六日,京中逢點事,各道監司處,發馬知委,而司僕寺添補京畿驛馬,則從本司啓下數,直爲入把之意,分付本道,何如?傳曰,允。
又以禁衛營·御營廳言啓曰,京騎士連次應試入格人與親臨取才入格六十八人,通計兩營各限一百人,以騎芻試取,而餘數則以騎芻及他技雜試,已爲塡充於三百額數,今方定日,使之納馬之意,敢啓。傳曰,知道。
成範錫以奉常寺官員,以提調意啓曰,去七月令宗廟薦新咸鏡道封進生鰱魚,今初一日始爲來到。故臣與郞廳進詣,眼同看品,則元數三十六尾,盡爲腐傷,臭不可近,萬無薦進之勢。不得不全數退送,姑待他道封進。此雖出於中道阻水,多日淹滯,不能照氷之致,而莫重薦新之物,有此不謹之患,該道道臣,推考警責,當該封進官,依例罷黜,何如?傳曰,允。
以黃海監司狀達,康翎居私奴韓于音孫渰死事,令于南泰溫曰,渰死人等,令本道恤典擧行。
禮曹判書申晩,吏曹判書金尙魯,戶曹判書金尙星,吏曹參判趙榮國,副司直洪啓禧等聯名書曰,伏以臣等,得見大僚箚本,以日昨大朝特敎騎士事,引咎請譴矣。臣等於均役廳事,奉承明命,隨事看詳,凡有罪責,臣等自可當之,大僚則不過摠察而已,而其悚惕不安如此,臣等惶慄兢蹙,尤何如耶?騎士變通,民保給代,各有主者,臣等之職,只是待節目啓下,磨鍊給代之數耳。其於兩營軍制之改成,何嘗有一毫兜攬之意哉?然臣等奉職無狀,致勤嚴敎,罪在侵官,理合被譴。冒萬死聯章自列,伏乞离明,亟降威罰,以彰厥罪幸甚。臣等無任隕越屛營之至。答曰,覽書具悉。卿等其勿過辭,從速察任。
兵曹判書李天輔書曰,伏以臣伏見三大臣聯名箚本,則以向日臣等稟定騎士事,有所云云,臣於此不勝訝悚之至。臣等求對,只爲騎士額數之稟定,而未及畢說,聖上俯詢,先及於給代,辭敎甚嚴。故臣以均役廳事勢,實無餘力仰對,而退而已。左右史俱在,可考而知也。臣於郊場扈駕時,見大臣備傳伊日筵話,則大臣可以釋然,而聯箚中,猶曰不知將臣所奏之何如。上殿有奏,出而諱人,臣嘗戒之,則況諱之於大臣乎?臣之誠信,不能見孚於大臣如此,在臣處義,無以抗顔供職。玆敢略控短章,仰干离明,伏乞亟降威罰,以安私分,千萬幸甚。臣無任屛營祈懇之至。答曰,覽書具悉。卿其勿辭行公。
戶曹參判洪鳳漢書曰,伏以臣卽見三大臣箚本,則以兩營騎士,保給代時,傳敎過爲引咎,而辭語之間,若有不釋然於臣等者,臣於此,誠不勝其訝惑悚蹙之至也。伊日臣等之請對,不過騎士額數之稟定而已。至於保給代與否,自上先爲俯詢,臣等則據實仰對。若其均役廳萬不獲已之狀,再三交奏於書敎之時,其何嘗一辭半語之礙逼該廳者乎?此則聖明下燭,史筆傍記,臣不須多辯,而第念事本微細,轉成葛藤,至使大僚聯箚引嫌,自愧誠信之不孚,而恭俟譴何之荐加也。顧今京騎士變通,在於宿衛久曠之餘,募試成伍,一日爲急,宜不可引入控辭,而情地萬萬臲卼,實無抗顔於周行之理。玆敢略陳短章,仰瀆睿聽,伏乞离明,俯賜諒察,亟降威罰,以安私分,以嚴朝體,不勝萬幸。臣無任屛營祈懇之志。答曰,覽書具悉。卿其勿辭察職。
上在昌德宮。常參·經筵,以代理停。
成範錫達曰,明日常參,取稟。令曰,停。
曺命采以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
魚錫胤達曰,憲府連日監察茶時,諫院累日闕達,俱甚未安。除在外外,未肅拜不爲行公人員,竝卽牌招,何如?令曰,依。
以掌令權抗,持平李師祚牌不進罷職令旨,令于曺命采曰,推考徽旨捧入。
成範錫達曰,副提學趙明履,特敎申飭之下,一向違牌,尙不擧行,其在事體,極爲未安。卽爲招牌,何如?令曰,依。
魚錫胤達曰,副提學趙明履牌不進推考徽旨,纔已捧入,而特敎申飭之下,鎭日違召,尙不擧行,其在事體,誠極未安。更爲牌招,何如?令曰,依。
成範錫達曰,待敎黃仁儉,自鄕上來云,卽爲牌招入直,何如?令曰,依。
以兵曹參判徐命九三度呈辭,令于成範錫曰,只遞本職。
事變假注書李徽中禁推代,以崔昌國爲事變假注書。
傳于成範錫曰,翰林召試人在耶?監事不出令耶?問啓。
傳于成範錫曰,翰林召試,明日當親臨。明政殿爲之,以此擧行。
傳于尹光紹曰,明日侍衛,以入直爲之。
魚錫胤啓曰,明日親臨召試時,何承旨進去乎?敢稟。傳曰,右承旨進去。
又啓曰,明日親臨翰圈人召試時,領監事及館閣堂上·春秋館堂上,竝待開門牌招,對讀官擬望人員,亦爲一體牌招何如?傳曰,允。
南泰溫啓曰,靈城君朴文秀,持度支定例及貢物魚鱗等冊子,俱有稟定事,來詣請對矣,敢稟。傳曰,明日當殿坐,其時入侍。
事變假注書崔昌國在外,代以宋聚行爲事變假注書。
魚錫胤以禮曹言啓曰,辛酉年親臨召試時,出題後殿下入便殿,試官捧券入侍科次矣。今此召試節目儀註,亦依此例,磨鍊以入之意,敢啓。傳曰,知道。
尹光紹以義禁府言達曰,靈光郡守李光瀷,興德縣監李養中等,憑閱處之事,徽旨達下矣。李光瀷·李養中等,俱在任所云,依例發遣府羅將,竝拿來,何如?令曰,依。
掌令安克孝達曰,請逆坦孥籍,一依王府草記,卽令擧行。請罪人泰績,令鞫廳,嚴鞫得情,夬正王法。請瑞虎等兩賊孥籍,亟令王府擧行。請物故罪人夏宅孥籍,亟令王府擧行。請逆畬孥籍等事,依大逆例擧行。請戊申賊魁之子貸死爲奴,而年滿者,亟令王府,考案抄出,竝以麟佐子追坐例擧行。請徑斃罪人濂孥籍等事,亟令王府擧行。請罪人龍發·斗齡·戒剛,仍令鞫廳,嚴鞫得情,夬定王法。請其時干連人英梅,更令鞫廳嚴刑窮問,期於得情。請尹宅履·德喜等,更令王府,拿鞫嚴訊,以正王法。請爟,極邊遠竄。請濟州安置罪人增,仍其配所,亟加圍籬。請時囚罪人爣遠竄。答曰,不從。
上在昌德宮。常參·經筵,以代理停。
下直,淸風府使李秀得。
成範錫達曰,明日常參,取稟。令曰,停。
曺命采達曰,大司憲權爀,執義申暻,持平朴弼遠在外,掌令安克孝·權抗,持平李師祚呈辭。今日以監察茶時之意,敢達。令曰,知道。
又啓曰,事變假注書宋聚行,時無職名,令該曹依例付軍職,冠帶常仕,何如?傳曰,允。
成範錫達曰,副提學趙明履,特敎之下,鎭日違牌,一向無意擧行,其在事體,極爲未安。卽爲牌招,何如?令曰,依。
魚胤錫達曰,副提學趙明履牌不進推考徽旨,今方捧入,而特敎申飭之下,一向違召,尙不擧行,事體極爲未安。更卽牌招,何如?令曰,依。
親臨召試還入後,政院·藥房口傳問安。答曰,知道。
又以禮曹言啓曰,卽接宗廟署所報,則今此兩殿雨漏處奉審時,本署提調一員,當爲進參,而都提調領中樞府事金在魯在外,提調行司直金始炯身病甚急,俱不得進參云。令政院,急速稟旨變通,何如?傳曰,允。
又以禮曹言啓曰,卽接宗廟署所報,則去夜大雨,永寧殿第二室後面道里上滲漏,西邊第四椽間滲漏,仰沙剝落,東邊第二椽間滲漏,東月廊會簷滲漏,東邊第一間道里上滲漏。宗廟第十室西邊靑斑子第二井滲漏,點滴於祭床上云。依例本曹堂上與本署提調,眼同奉審後稟處,何如?傳曰,允。
傳于魚錫胤曰,承旨持禮曹草記入侍。
吏曹口傳政事,以朴文秀爲宗廟提調,待敎單黃仁儉,檢閱四單,李齊顯·李宜哲·金聖佑·朴正源。
成範錫以司饔院官員,以監繕提調意達曰,生鮮廛人呼訴於本院以爲,逐日供上生鮮,例於暑月炎天,萬無藏積繼供之路。今日貿得,明日封進矣。急風暴雨,無前大作,江水大漲,漁船不通,闕供生事,迫在目下。依例以活鷄及雜魚,參半代封事,入達變通云。在前如此之時,或有參半代封之事,而事係御供,自下不敢擅便,惶恐敢達。令曰,參半代捧。
領議政趙顯命箚曰,伏以狗馬賤疾,致煩睿慮,遣醫臨問,繼頒珍劑,臣伏枕感泣,不知死所也。卽因翰林召試,命牌再臨。親臨事體至重,其在分義,豈敢不竭蹶趨承,而病勢一向無減,昏眩委頓,作一僵尸,欲起還仆,承詣無路,分義虧缺,罪戾彌彰。伏乞亟加嚴誅,以安私分,以警具僚焉。答曰,覽箚具悉卿懇。以疾未參,其何所傷?卿其安心勿辭,善攝焉。仍令曰,史官往諭,遣御醫看病。
左議政金若魯箚曰,伏以臣情旣懍惕,病且苦重,曠廢公務,縮伏俟譴,已至多日,尤增惶恐,食息靡安。卽因召試,天牌連降,臣雖有難安不可冒進之端,親臨法殿,事體嚴重。揆分揣義,他不敢顧,豈不欲竭蹶趨造,而狗馬賤疾,許久沈頓之餘,別添泄症,度數無算,長在溷廁,氣息澌憊,起動無望,終不免坐犯再違。情雖窮蹙,跡涉慢蹇,瞻天踧踖,無地容措,論以邦憲,合被重誅。伏乞离明,亟降威令,重勘臣前後負〈犯〉,肅朝綱而安私分,千萬幸甚。答曰,覽箚具悉卿懇。以疾未參,其何所傷?卿其安心勿辭,善攝焉。令曰,史官往諭,遣御醫看病。
右議政鄭羽良箚曰,伏以朝者,以大朝親臨,翰林召試,嚴召再降,而臣於六七日來,不能飮食,服藥無效,胃氣積敗。忽自去夜得泄病,度數無算,兼有頭痛如碎,神氣苶然,委頓床席,無以自力,不得祗赴,非獨情勢之惶蹙而已也。然緣臣等之違傲,竟至於天臨法殿,考官不備,事體之虧傷,分義之壞損,殆無餘地,臣罪至此,萬殞難贖。伏乞离明,亟令重勘,以肅朝綱,以安私分,不勝幸甚。答曰,省箚具悉卿懇。以疾未參,其何所傷?卿其安心勿辭,善攝焉。仍令曰,史官往諭,遣御醫看病。
庚午八月初四日辰時,上御明政殿。翰圈人親臨召試時,行都承旨李益炡,左承旨南泰溫,右承旨成範錫,左副承旨曺命采,右副承旨尹光紹,同副承旨魚錫胤,假注書洪亮漢,事變假注書宋聚行,記注官呂榮祖,記事官鄭彦郁,弘文提學元景夏,知春秋申晩·金尙星,同春秋洪鳳漢,對讀官校理任·金陽澤入侍。上曰,侍衛皆入殿內。範錫曰,領監事皆命招,不進矣。上曰,三公皆爲領監事耶?範錫曰,然矣。上曰,科次時,領監事不可無,更爲命招。臣亮漢承命出,分付而入。晩曰,聖體若何?上曰,一樣矣。晩曰,大妃殿氣候何如?上曰,一樣矣。晩曰,王世子氣候何如?上曰,無事矣。上下御題本朝均役廳進節目,請永久遵行箋。上曰,不知均役事者,似難作矣。泰溫曰,此題兼請進意甚難矣。鳳漢奉敎書題。景夏曰,時刻何以爲之?上曰,限未時。傳曰,中官誤聽,對讀官以當初受點人爲之。出榻敎又傳曰,對讀官以入直儒臣爲之。出榻敎陽澤奉題揭于板。範錫曰,李憲默謂有所懷,不入場矣。上曰,都堂會圈,與翰薦有異,且親臨焉敢若是?申飭速入。嶺人亦爲撕捱耶?範錫曰,書寫各給一人,閉門後,嚴閑其出入可矣。上曰,依爲之。上下承·史慕華館題館御題和進詩於元景夏曰,科次以入。景夏科次進。上曰,兵房承旨曺命采,爲壯元耶?景夏曰,然矣。上曰,承旨書之。錫胤奉命書傳曰,居首承旨曺命采,織毛馬裝一部,之次承旨成範錫,紙三卷·筆五枝·墨三笏,承旨南泰溫,紙二卷·筆五枝·墨三笏。都承旨李益炡,紙二卷·筆五枝·墨二笏。承旨尹光紹,同副承旨魚錫胤,注書崔台衡,假注書洪亮漢·金時默,記註官呂榮祖,各紙二卷·筆三枝·墨二笏。記事官鄭彦郁,紙一卷·筆三枝·墨二笏賜給。出榻敎傳曰,織毛馬裝當下,而紙筆墨,分付戶曹。出榻敎傳曰,試官受券,入侍于時敏堂科次。出榻敎傳曰,均役堂上守禦使,入侍于時敏堂。出榻敎上曰,靈城君請對耶?時敏堂,同爲入侍。出榻敎上曰,戶判前來,今授此任,意蓋深矣。卿其善繼靈城而爲之。正例魚鱗得見否?尙星曰,前判修正而示臣矣。此實出於永久遵行之策,如臣無似,惟一遵而行之,豈敢低仰乎?上曰,凡人所見各異,前人所樹立,後人似難盡從耳。正例魚鱗,雖是金科玉條,日後安知無動搖乎?尙星曰,中間滲漏處,皆已妨塞,酌量經費而存減得宜。其間雖不無弛張之道,而臣意欲一遵無違矣。然魚鱗凡例,永爲不刊之文,臣亦預難料度矣。上曰,戶判年少矣。昔曹參告惠帝曰,陛下不如高帝,臣不如蕭何,惟當遵而勿失。正例之行不行,在於遵守之如何。卿須效曹參也。尙星曰,聖敎至此,惶恐矣。臣當遵守正例,而前頭之必體聖意,而無負此敎,何可必也?上曰,御將前來。欲使禁·御兩將入侍矣。卿以同春秋入來矣。騎士幾許充補耶?鳳漢曰,臣等昨再昨,連爲試取,兩日入格,過三百矣。上曰,如是則太多,將何以爲之?鳳漢曰,納馬者甚少,當以納馬者,次第充補矣。當初則渠輩不願,今則聳動於親臨,試射願入者多矣。宿衛久曠,臣等切悶,欲速爲充補,而納馬者,只是十餘人,願納者皆定給期限矣。上曰,騎士節目,無弊爲之,而竝給官資保乎?鳳漢曰,今則資保,亦爲官保而給代矣。上曰,均役廳豈可括此耶?尙星·鳳漢曰,均役廳元無括此之意矣。上還入。政院·藥房口傳問安。答曰,知道。諸臣退出。
庚午八月初四日巳時,上御時敏堂。靈城君·守禦使·均役廳堂上引見入侍時,左承旨南泰溫,假注書洪亮漢,記注官呂榮祖,記事官鄭彦郁,靈城君朴文秀,守禦使李宗城,吏曹判書金尙魯,行副護軍洪啓禧,以次進伏。上曰,崔台衡,何爲先出耶?泰溫曰,有親病,故先呈後出去矣。文秀奉進正例魚鱗曰,請賜覽。東宮侍坐。上曰,卿積勞如此,故使元良侍坐者,欲使知之也。上披覽二冊子曰,當使元良守之矣。文秀曰,此冊子啓下,然後可以奉行。上曰,元良所講經書,春坊皆已刊出云,予之曾講者何在?元良講予所講之冊,則豈不貴乎?講目畢講後,宋鑑始可繼講,而此亦已刋云,甚迂遠矣。宣廟朝畢講綱目,予則偶然重講矣。元良畢講綱目,則將老矣。元良近覽通鑑纂要,此則誰所達,而刊出者也?文秀曰,殿下曾講冊子,無一餘存,而宋鑑則無草記刊出矣。上曰,怪異矣。曾聞春坊年少之官分付甚嚴,予欲使政院分付侍講院,勿刊書冊矣。宗城曰,不然。春坊廣刊,元良博覽,則豈不猗歟?上曰,不可不刊者,草記刊出,可也。文秀曰,春坊書冊,皆令外方刊上,而自惠廳會減其價矣。上下詢弓角及燭正例事,下敎曰,正例所定者,不復滲洩則幸矣。上曰,此冊子將欲入梓乎?文秀曰,上下經用者,每年不同,不可永刊,可以每年修整,而大綱則不外乎此矣。上曰,與洪憲輔同爲乎?文秀曰,修正後,以示洪憲輔而書其名耳。魚鱗則團束貢人,可以依此上下,正例則百三十處酬應,自二十七司爲之。今此參的,必無緯繣之慮矣。上敎元良曰,有朝鮮,然後國可繼也。予不濟良民,則將爲不善之君,故幾次臨門臨殿,乃行減疋之政。若無臨詢之擧,深處九重,予何知戶錢之不可行也?度支正例,裁減得宜,允爲金石之典。若加經用,則今之一疋,將爲二三疋,軍民怨咨,國隨而亡矣。天命向背,係人心從違,桀·紂之亡,湯·武之興,惟在順咈之間矣。予夙夜憂勤,變通以遺汝,汝宜深體。今番固多駭然者,而聽若不聞者,蓋出於黈纊之意在。人存而政擧,不然則將復加徵,以困良民,無辜之民。雖欲籲冤於九重之邃嚴,豈可得乎?予之平生用力,盡在於此。汝若不念予敎,而孤負於他日,則不可歸見予矣。夫禍亂必生於久安之餘者,以其生長宴安,忽於鴆毒故也。思之澟然,繼體者可不念哉?予雖性燥,亦能轉回,而汝則簡默太過,諸臣皆將有齟齬之心,予甚憫慮矣。且苟非靈城一心爲國,則何能爲此?安知無他日,或引黨習,小人讒毁靈城,竝與正例魚鱗,而有付丙之慮也?予當書諸卷首,以防此弊。上親書於正例曰,所重旣定,況他乎?一依此例,遵凡各司來報。其時判度支,考正例擧行。其若違正例官員,入啓重勘,下吏自本曹,施以徒年之律。闕內諸司及外各司,定外或草記或筵白者,大官外,下金吾推考,施以制書有違之律。親書於魚鱗曰,是乃爲貢人也。幾月苦心,專在於此,永久遵行,保有實效。上曰,予無他能,而知民之弊莫如我,汝當遵守而勿爲撓改也。上曰,守禦使前伏。頃日慕華館參現時,暫見而不復接矣。卿今老矣,予且白首。今者引見,非但欲見卿,欲使卿見元良,故使元良侍坐,使卿入侍矣。宗城曰,臣有狗馬之賤疾,不能行步,故宮賓之命,松留之除,俱不得承膺。旣命將任之後,卽欲趨謝,而實無拜跪祗肅之望,遲回至此,臣罪萬死。謝命之後,豈無瞻天之願,而無路登筵,臣心耿耿。不意今有入侍之命,獲近耿光,又得瞻望小朝,愚衷自激,下懷難達矣。上曰,彼臣老矣,復難出入講筵矣。卿見守禦廳節目乎?宗城曰,臣以大臣命意出草,屢次往復矣。尙魯曰,此節目,守禦使出草,議于大臣而爲之。凡省減之際,自當者每欲裕於己用,而守禦廳之所省減,猶有過於臣等之所料者多,其心誠貴矣。上曰,南漢用幾印耶?宗城曰,臣來聞禮曹新鑄南漢留守印,自本廳給價矣。軍事則當用守禦使印,民事則當用南漢留守印矣。上曰,良役變通,何如?宗城曰,臣雖病伏田畝,而亦嘗經意於國事矣。臣之先臣嘗言,良役無善變之策。臣意以戶布之不行爲緊務,故頃日陳書時,惟冀開廣聖心,而卽爲轉回矣。今番減疋,足以感動上天,信孚豚魚矣。至於魚鹽,不待人言而斷自宸衷,出給均役廳,此實卓然之德也。然今雖減疋,而若不思鎭長之道,則他日將有欺民之慮。臣不知均役廳之所經度者果如何,而來年減布之代,雖有經紀,來年以後,則亦何以充補乎?卽今三公,果有如故相臣金堉者乎?平日無講究之策,而猝然變更於數月之內,此豈可爲金科玉條乎?聞其節目,無異聚沙。臣意則宜益加講磨,得人而任之,毫無後弊然後,可以頒布,以取信於民。御覽後勿頒八路,更加縝密消商,以爲可久之策,然後頒布焉。文秀曰,賜覽後,不無闊狹之道矣。尙魯曰,卽頒八路而後,依重臣所達,議于大臣而爲之,可也。上曰,節目不頒,則二疋復出矣。當初意思,入於戶錢,而臨門臨殿,偶然而善成,此擧豈可持疑?宗城曰,守禦廳·京衙門,今旣永罷,本營許多錢穀,將撤移於南漢矣。南漢倉舍不足,前守禦使閔應洙·趙觀彬,多所營作,而軍餉尙多露積,今不可不廣設倉舍,而材木辦貿於山邑,則輸運之際,爲弊甚多。南漢城中樹木可堪作材者甚多,擇伐以用無妨,容待數十年,則可以依舊長養矣。上曰,因其勢而利導之,先擇作倉舍基址,仍伐其他樹木,以爲材,可也。京營速爲撤去南漢,可也。若置之,則日後恐生仍舊之議矣。宗城曰,南漢經歷,今將差出,尹志泰·任二人中,臣欲自辟,以此分付銓曹,何如?尙魯曰,弘錄當前,任,不可外除,許以尹志泰爲經歷,何如?上曰,依爲之。上曰,卿欲速往耶?宗城曰,臣欲一參小朝次對後,陛辭矣。明日次對,聞已頉稟,而今日瞻望元良,臣當速往矣。上曰,南漢事,專恃於卿,數日後卽往,可也。文秀曰,臣多見沿海邊曾經守令者而問之,則皆曰漁鹽時有利不利云。隨處審察,然後可以周知。以臣一人而遍往諸道,則非但動費五六朔,且有虛實相蒙之慮,故臣議于大臣,大臣以爲,若得都事之榦才者則甚好,而都事任輕,得人亦難矣。今有數人之可以同事者,金尙迪爲人多知,李當官盡職,亦甚周密,皆可堪作事。海西·京畿則委於金尙迪,湖西·湖南則委於李,而臣自嶺東爲始,至於嶺南審察則甚好,大臣之議皆如是矣。上曰,得其人矣。金尙迪如卿矣。文秀曰,先遣御史,諭以爲海民除弊之意,然後臣等下去,似好矣。上曰,輕稅,可也。仍命承旨書之。泰溫承命書傳曰,漁鹽均稅事重,而通貫均役廳,若前下敎,不可稽滯。一人若兼諸道,必有窘速之歎矣。今聞大臣之言,正合余意。參判金尙迪,參議李,與靈城君朴文秀,令備局,分差啓下,竝稱均役使則與均稅廳,名意相符,以此擧行事,分付。出榻敎上曰,大臣今日何不入來耶?文秀曰,頃日二將臣,未及導達其意,上敎至嚴,故惶恐不入矣,保事初無經意之事矣。上命承旨書之。泰溫承命書傳曰,今日大臣命招不進,心甚訝之。今聞以頃日下敎撕捱云,誠是意外。兩大將筵奏時,或不無辭不達意事,予亦不能親聽大臣酬酢,故慨然下敎矣。旣知其元無是事,則於大臣,予意釋然,大臣更無撕捱之端,而設或果若此,一箚承批足矣,再違命召,若是撕捱,誠意外誠意外,明日元良次對,其將頉稟云,亦過矣。待朝,三公·均稅諸堂,先爲入侍,仍行元良次對事,史官傳諭。出榻敎文秀·宗城先退出。傳曰,當初大同設立之節目,明日大臣入侍時,持入。出榻敎傳曰,今者均稅,專爲海民痼弊。噫,海民亦吾民也,而方在嗷嗷之中,豈忍恝視?均稅使今將下去,咨,道臣·帥臣與守令,深體此意,恪勤同寅,拯濟海民,若有慢忽,其宜重勅。以此令備局,分付諸道。出榻敎文秀曰,濟州榧子板,每年二十立定數上納,而國家所用,則一年內不過一二立,其餘十七八立,則逐年蓄積,實無所用。且聞此木之大者,因此非但將盡,陸運之際,以大同儲置米給刷價,故其費亦不少。此後則以七八立爲預備足矣,其餘永減,以此分付濟牧,何如?上曰,減半。出榻敎尙魯進尙衣院單子。上乙覽後,親加點竄曰,點下者,年年依前擧行,其餘或有貿易之事,年年稟貿。此單子置之,會計案修整以入。上親書于單尾。上曰,均役廳節目已成否?啓禧曰,節目及別單已淨寫,而大臣當進之矣。尙魯曰,大臣欲陳箚而進之矣。上曰,是進箋意也。今日翰林召試,予以本朝均役廳進節目,請永久遵行,俾有實惠,箋爲題矣。仍問頃日筵稟者外,財穀有所加得者否?啓禧曰,錢木無加減,米穀又錄湖南檢營米及北關賑餘米也。上曰,所湊合者,皆不完固矣。尙魯·啓禧對曰,然矣。啓禧起伏奏曰,臣昨年秋登對時,以良役不可不變通之意,反覆陳達,而其時臣於戶結無適莫,只請救弊,殿下不以爲不可使之詢問後狀請。臣到營後廣謀博詢,晝思夜度,請行結布,伏承更詢狀聞之命,又爲詢問陳請。其後聞朝廷行戶錢,此是素嘗講究,而知其有弊者,故又以狀啓爭之,且以書議於大臣,以爲戶錢則不可行,結布有異議。無已則依肅廟初年裁減經費,特行減疋之政爲宜云矣。未幾伏聞殿下再次臨門,遂決減布之政,非結非戶,而可除生民塗炭之急,實爲損上益下之政。窮民無不踴躍懽忭,而臣心與有榮幸。臣還朝後,卽赴都監,殫誠竭力,冀有實效,而終不免零碎湊合,若一事緯繣,則必至瓦解,或遇水旱凶歉,則又將若之何哉?此若不能究竟,而害又及於民,則臣等任事者,將在欺君誤國之科,朝廷亦爲欺負小民之歸。大臣亦以此爲慮,欲以釐正免稅,勸耕陳田等項,爲前頭預備之道。臣竊以爲,天下之財,只有此數,此贏則彼詘,此乘則彼除,旣行減疋之政,則是減其入也。必須減其出,然後可以相當,東搜西括,以爲充數之計者,終是成不得之事也。故臣以減軍門·省冗官·竝郡縣爲第一急務。臣於頃日,以罷禁營一事累次陳達,大臣以爲,軍制甚重,遽請革罷爲未安云,故臣不敢得陳,而省冗官·竝郡縣,尙不能無望,請勿以爲利之小,而不爲也。如掌隷院·司畜署·平市署內贍寺·巡廳之屬,最宜亟罷也。上曰,宰臣於事流通,不爲固執,予甚嘉之。禁營事,屢次陳達,而今改前見,論事當如此矣。卿還朝後,卽爲仕進,都監詳究其利害,甚貴矣。啓禧曰,臣曾見備局坐起,不過霎時開坐,題數張所志,閑談而罷,未見其有益於民國矣。今者殿下爲小民,有此變通之擧。大臣卿宰,逐日會坐,盡日商度者,無非民事國事,卽此可見,其大有益於國家矣。然臣竊恐此事,草草了當之後,則朝廷之恬憘,又復如前,必不能隨事隨處,救偏補弊,使之卒有成效。臣於國計關防,政令施措,見如此者多矣。若於此事如此,則終恐惠澤之閼而不行也。倘殿下別下特敎,揭之備局,如太祖高皇帝之垂訓刻石,則似不無所益矣。上曰,聖祖之訓,亦被魏忠賢撞碎,有何益也?啓禧曰,卽今均役廳之所不足者,爲十餘萬兩,裁減某物,然後可以充補。凡係省冗者,勿以爲小而不爲也。積小成大,可以彌縫矣。上曰,有志者事竟成,若假我數年,則可成矣。尙魯曰,損上益下之政,可謂前古之所罕有,行之長久則尤可善矣。尙魯·啓禧退出。泰溫曰,試官收券,來待于閤外矣。上曰,注書出去,入侍科次事,分付。臣亮漢承命出分付。右承旨成範錫,弘文提學元景夏,知春秋申晩·金尙星,同春秋洪鳳漢,對讀官校理任·金陽澤,持試券入侍。泰溫退出。上曰,崔台衡陳試耶?景夏曰,入場不製,與見屈同矣。又曰,先稟後欲科次矣。上曰,稟達。景夏曰,此是進題,而以請規製入,違格矣。上曰,庚戌年李山培榜下,亦有請規云矣。景夏曰,其時臣亦參合考,而不爲請規矣。上曰,仍考之。,讀二丈,陽澤讀二丈。景夏曰,又有稟定事矣。一人外,無可取者矣。上曰,取二人,何如?景夏曰,欲取二人,則苟艱矣。考訖,進入格試券。上親拆曰,朴正源也。朴正源誰也?景夏曰,朴師漢之子,金昌協之外孫也。晩曰,非時雨水,連日不止,將秀之穀,受傷必多。祈晴祭欲啓請,而中止矣。上曰,姑觀之。晩曰,連有日次問安事,藥院提擧不備矣。上曰,予欲下敎矣。産室廳,似當非久直宿矣。晩曰,産前則輪直,産後則竝直,而本院與産室廳頗遠,移直於別軍直房,何如?槐院亦頗間,此外無他可合處矣。上曰,以承文院爲之。提調醫官直宿,更待下敎。上曰,承旨書之。範錫承命書傳曰,産室廳直宿,不知何日將爲,心雖愴焉,其在事體,三提調不可不備員。都提調有闕代,後日政備擬。出榻敎尙星曰,年分乃國家之重事,而朝家之差送敬差官者,法意固好,然近來便作文具,而亦無實效,癸亥以後,則不爲差遣矣。今年各道農形,雖或有山峽被災處,統而論之,則畿內·三南,可謂無前大熟。此等之歲,豈有災名之可論者乎?然而初不付種·川浦覆,則係是每年應有者,而川浦則乃永頉之災,尤不可不十分査實,而臣意則比摠之法,最爲民國兩便之道。參量農形優劣,而許令比準於年摠,則勿論某樣給災,道臣自可以推移彌綸。如是比摠之後,則雖或有中外狀奏之請災者,一切嚴防,然後朝令可行。臣以此意,亦爲相議於大臣,故敢此仰達矣。上曰,敬差之名,初出於爲民之意,而今則便作文具,依所達勿爲差遣,而比摠之法果好矣,依爲之。出擧條尙星曰,臣待罪本曹者,不過屬耳。凡於曹中事,姑無經意者,而目下外監一事,最爲切悶,故敢達矣。曾前外監主人,公私負債之數,殆過屢萬,渠輩無以支保,故外監已爲革罷,而此事最難善變,雖欲新募設契,而或慮舊債之侵及,新契皆不願入。外監一款,則必得其變通之道,然後可以筵稟擧行,而卽今國用木物,無他責出之處。若係萬萬不得已者,則自本曹,給價貿用於外都庫主人,而此非可繼可久之道,誠爲萬萬可悶。凡係營繕等役之限秋停止者,論報紛然,無以責應。其中永禧殿祭器庫,則事體至重,方欲某條經紀,以爲待晴營建之地,而至於不緊修改者,則外監未復設之前,萬無擧行之勢。日前訓將所奏慕華館·訓鍊院修改事,雖有成命,而事勢如此,故敢達矣。上曰,永禧殿祭器庫,則不可不修建,而其他營繕,則依所達擧行。慕華館·訓鍊院,則訓將有所陳白,故雖已允下,而置之,可也。出擧條上曰,金堉大同節目,纖悉可見云。明日入侍,持入,可也。景夏曰,節目持入時,貢物加出數,亦當同進賜覽,爲宜矣。範錫曰,領監事入侍,則召試被選人,陳達付職,而領監事不入,何以爲之?上曰,書之。傳曰,左右司不備,召試被選人·翰林違牌人敍用,令該曹口傳付職,仍卽牌招察任。又傳曰,宗廟提調,急急口傳備擬以入。竝出榻敎曰,臣有所懷,敢達矣。增之當初安置,極爲寬典,而又復放恣。守臣狀聞之後,朝家尙無處分,海外之民,豈知國有法乎?宜命加罪。上曰,濟牧過矣,元良非矣。陽澤曰,臣於頃日次對,亦同達是事矣。增當初荷聖上寬大之典,貸死而置之海島,在渠之道,自處可也,而放恣無忌,至於如此。守臣之狀,雖論爣之罪狀,而是實增之罪也。臣亦見濟牧,其爲人非浮薄,而與人務勝者也。上曰,予以元良爲非矣。不知其父之意,故予責之矣。稟于大朝四字,每每書下乎?曰,守臣之狀,實非過矣。陽澤曰,非渠之不善處罪,則狀辭決不至如是矣。上曰,本官若不薄其接待,豈有此等事耶?敎元良曰,初以不從下答,則豈有縷縷之達耶?諸臣退出。
庚午八月初四日初更,上御時敏堂。承旨持禮曹草記入侍時,同副承旨魚錫胤,假注書洪亮漢,記注官呂榮祖,記事官鄭彦郁,以次進伏。上曰,草記持來乎?錫胤曰,持入矣。上曰,讀之。錫胤讀畢。上曰,姑未稟下乎?錫胤曰,然矣。上命錫胤書傳曰,莫重草記做錯,當該中官,從重推考。出榻敎傳曰,奉審事重,提調金始炯遞差,其代卽爲口傳備擬,待朝卽爲奉審。出榻敎上曰,此傳旨,注書出給,宗廟提調急急備擬以入事,分付而來。臣亮漢承命分付而入。上曰,儒臣持語類抄入侍事,注書分付。臣亮漢傳命而入。上曰,大臣傳諭史官回來,而次對出令與否,注書出去問之而來。臣亮漢承命出問,則傳諭史官,尙不回來云。以是反命校理金文行·林錫憲,持語類抄入侍。文行讀自問上蔡學佛,止他一般話。錫憲曰,臣晩得阿睹之疾,眼視甚傷,請秉燭而讀之。上命內官傳燭。錫憲讀自龜山天資,止如何爾。上曰,文義爲之。文行曰,論上蔡爲人,則其學每從高妙處,而不足於下學之工。此亦言說入禪去,比游楊則似勝,而猶不足於吾道矣。錫憲曰,上番所達是矣。人君取人,於此可辨。程門高弟,此等警責處,蓋所以指示門路也。若使學者,學得此,則必有病痛,而此等病痛處,非朱子,何以看得?上曰,程子門人,朱子皆斥之矣。錫憲曰,惟朱子然後,看破程子門人病痛處,而人皆信服矣。凡物情之齊不齊,皆係於我殿下。警省於朱夫子論時上蔡程門人處,而反之於上躬,益懋聖德,則物情自齊。殿下必以爲予亦到朱子地位,然後人皆信之如是乎云爾,則此固進聖學之路也。上曰,儒臣所達則是矣,而今之世,雖孔·孟復起,無可奈何矣。錫憲曰,不然矣。君相造命,而不言氣數。夫人之所難忍者慾也。殷末淫亂之俗,醜恥已痼,而文王能使江漢之間,有女皆貞矣。上曰,爲行多露者,猶有强暴之慮矣。錫憲曰,殿下此敎誠沓沓。上曰,摽有梅之詩,則異於漢有女矣。錫憲曰,殿下不宜罪時。涵養導率,自視不歉於文王之治,然後民不作新,則始可以罪時,伏願益勉聖學。上曰,少時猶不學,況老年乎?錫憲曰,卽今時勢,有可爲之望,殿下益勉聖學,則可致至理,是臣區區之望也。文行曰,過化存神,則何事不做?上曰,過化存神,聖人之事也。錫胤曰,聖敎有慨然者矣。殿下勿以衰耄自退,而益勉聖學,則秉燭之功,豈不猗歟?錫憲曰,鬼神之義至大,而臣以蒙學,不敢仰達,此一款好矣。凡事之瑣細處,必欲察察,則尤加煩擾,而不利於事,惟宜持大體,而略細務,敢請留意焉。錫胤曰,儒臣之言好矣。雖以我國言之,細小節目有餘,而大體則不足,要道在於挈綱而已。錫憲曰,文義之外,臣有仰達者矣。臣積中之悃,耿耿不已,今日入侍,心焉榮幸。此書之講,豈不好矣,而程門學者之言,有支離處,所見有不同者,汗漫甚矣。殿下每以衰耄退托,臣等之入侍,雖以一年計之,亦不頻數。此時不以要切冊子進講,甚可惜也。晩而取約,責功最切,而顧此語類,無異蠶絲牛毛,實難領會,靜攝中進講甚難。此書則間間披覽而已,以緊要冊子,頻接臣等而講論,何如?殿下精力,異於鼎盛之時,而尤急用功於緊要處,故敢達矣。上曰,儒臣前以節要酌海勸余矣。錫憲曰,節酌通編,一月數三講好矣。上曰,頃者金文行·金善行箚請,而林錫憲所達是矣。其時下敎過矣。錫胤曰,今乃洞諭,如日中天,誠盛德事也。錫憲曰,聖敎誠廓然矣。上曰,予有所下敎於元良矣。元良則過於沈重,予則有轉回處,此後則以節酌通編爲之。錫胤曰,儒家多有抄錄,而皆不緊要於卽今進講矣。上曰,經書亦甚艱澁矣。錫胤曰,舒眉處甚少,而其中亦多意好處,燕覽,可也。節酌通編則誠奇絶,一日講數三丈,則胸次可以廓然,請留神焉。錫憲曰,殿下方在靜攝中,調病莫如養心,養心莫如讀書。頻接臣等,隱几而聽之,無所不可矣。上曰,坐臥皆不便,且卿等雖欲予讀書,而予於此長辭矣。錫憲曰,治國之務,則殿下雖使元良代理,而殿下之德,則元良不能替修矣。上曰,卽今余以民憂勞悴,定行減疋之政,此事若不善成,則必難瞑目,故以此意,敎元良矣。錫憲曰,今番事,可見聖上眷眷憂民之意,而聖志已伸,德意洋溢,豈不盛哉?此事雖或盡善而或不盡善於節目之間,徑先行之,則不能善厥終矣。要須周詳縝密,盛水不漏,然後可以永久傳之而無弊。廟堂奉承之道,豈不用其極,而少或有差誤處,則恐孤聖意矣。上曰,李宗城亦爲此言矣。今番均役,損上益下極好矣。節目闊狹在於人,假我數年,可以有成,今若中止,或且加疋,則興亡姑無論,而予亦欺民矣。錫憲曰,臣在鄕廬,每以聖上憂民等事,鋪張於民庶者,乃欲廣聖德也。今番則鄕民問之而不答者,臣意有所在也。上曰,儒臣此言好矣。錫憲曰,堅守此法,減行數年,以節目試用,然後頒布中外,則誠好矣。上曰,所達如是,而予心慼焉,豈忍欺民?錫胤曰,節目條件中,米條最堅實矣。錫憲曰,此事畢竟善成,則不但爲中興功業,實創業之功也。殿下之大事業,惟在於此,敢請益加聖志,以永厥圖焉。諸臣仍退出。
上在昌德宮。常參·經筵,以代理停。
自昧爽至辰時,有霧氣。
魚錫胤達曰,明日常參,取稟。令曰,停。
曺命采達曰,備邊司郞廳來言,今日賓廳日次,而大臣俱有身病,不得來會云矣,敢達。令曰,知道。
尹光紹達曰,憲府連日監察茶時,事甚未安。除在外外,未肅拜不爲行公人員,竝卽牌招,何如?令曰,依。
魚錫胤達曰,副提學趙明履,特敎之下,鎭日違召,尙不擧行,其在事體,極爲未安。卽爲牌招,何如?令曰,依。
又達曰,副提學趙明履,牌不進,推考徽旨,今方捧入,而特敎申飭之下,常不擧行,事甚未安。更卽牌招,何如?令曰,特敎申飭之下,其涉寒心。從重推考,更爲牌招。
傳于魚錫胤曰,惠堂·均稅使入侍。
魚錫胤啓曰,惠廳堂上元景夏,依下敎,持大同節目,來待矣。
傳于魚錫胤曰,均稅使使之先爲來待。
魚錫胤啓曰,新除授藝文館檢閱李宜哲,時在京畿抱川地,金聖佑時在驪州地,竝斯速乘馹上來事,下諭,何如?令曰,依。
有政。吏批,判書金尙魯進,參判趙榮國病,參議尹光毅進,左副承旨曺命采進。吏批啓曰,臺諫及春坊闕員,今當差出,而擬望之人乏少,相避外任竝擬,何如?傳曰,允。又啓曰,玉堂闕員,今當差出,而曾經之人,方在違牌坐罷中,無以推移備擬,合有變通之道,何以爲之?敢稟。傳曰,敍用。又啓曰,本曹佐郞南雲老,身病甚重,勢難察任云,今姑改差,何如?傳曰,允。以兪彦述爲司諫,李壽觀爲獻納,尹東度爲副修撰,徐志修爲兼輔德,金陽澤爲兼司書,左議政金若魯爲內局都提調,鄭益夏爲兵曹參判,崔弘輔爲恭陵令,南龍震爲禮曹佐郞,朴昌鳳爲校書校理,金宗岱爲內資奉事,徐命孚爲高山縣監,金永燮爲黃山察訪,李汲爲長興主簿,崔廷垕爲典獄主簿,南正五爲朔州府使,洪吉輔爲全羅都事,鄭彦郁爲江原都事,呂榮祖爲咸鏡都事,尹志泰爲南漢經歷,張命德爲成均博士,趙慶澤爲學諭,李成中爲刑曹參判,吳彦儒爲刑曹參議。
兵批,判書李天輔病,參判未差,參議金相紳式暇,參知柳綽入直進,左副承旨曺命采進。兵批啓曰,副司果李光佑,及第元重赫,閑良韓世揆·朴天植等,俱以捉得惡虎五頭之功,有加資之命,而李光佑雖已資窮,未經準職,元重赫·韓世揆·朴天植,係是出身閑良,何以爲之?敢稟。傳曰,竝加資。又啓曰,世子翊衛司衛率崔載興呈狀內,重得寒感,症情益篤,時月之內,萬無供職之望,斯速啓遞云。病勢旣如此,則不可强令察任,今姑改差,何如?傳曰,允。副司直徐命九,副司果河再瑞,副司正宋聚行,僉知二單,李義培·辛就三,部長單朴思恭。
魚錫胤以弘文館言達曰,副應敎趙雲逵,自鄕上來,副修撰尹尙任,由限已過,竝卽牌招察任,何如?令曰,依。
又以禮曹言啓曰,臣鼎輔進詣宗廟署,與本署提調朴文秀,眼同奉審,則永寧殿第二室後面道里上滲濕,西邊第四椽間滲漏,仰沙剝落,東邊第二椽間滲漏,東月廊會簷滲漏,東邊第一間道里上滲漏,宗廟第十室西邊靑斑子第二井滲漏,點滴於祭床上等處,果如本署官員所報,而此外永寧殿第十室·第十一室·第十二室神欌下地衣各一立,宗廟第三室神欌下地衣一立,竝破。修改吉日,令日官推擇,則今八月初七日卯時爲吉云。先告事由祭,同修改告由祭,當爲兼行,祝文中以此措辭,添入撰出,而永寧殿自第一室至第四室移安,同日同時,還安及還安祭,事畢後隨時設行。所用雜物,令該司,急速磨鍊進排,仍令監役官,一體修改事,分付,何如?傳曰,允。
曺命采以備邊司言啓曰,摠戎廳守禦廳變通節目,與該營相議,磨鍊書入之意,敢啓。傳曰,知道。
又以備邊司言啓曰,沿海魚鹽便否審察事,句管堂上,今方出去,擧行節目,磨鍊以入之意,敢啓。傳曰,知道。
又以備邊司言啓曰,京騎士節目,與兩營大將相議,磨鍊以入之意,敢啓。傳曰,知道。
又以兵曹言啓曰,卽接北所衛將牒報,則所屬廣智營近處宮墻三間許,今日因雨頹落云。令紫門監爲先把子圍排,急速修築,而廣智營入直砲手二十名除出,限修築間守直之意,敢啓。傳曰,知道。
持平朴弼遠達曰,請逆坦孥籍,一依王府草記,卽令擧行。請罪人泰績,令鞫廳,嚴鞫得情,夬正王法。請瑞虎等兩賊孥籍,亟令王府擧行。請物故罪人夏宅孥籍,亟令王府擧行。請逆畬孥籍等事,依大逆例擧行。請戊申賊魁之子貸死爲奴,而年滿者,亟令王府,考案抄出,依麟佐子追坐例擧行。請徑斃罪人濂孥籍等事,亟令王府擧行。請罪人龍發·斗齡·戒剛,仍令鞫廳嚴鞫得情,夬正王法。請其時干連人英梅,更令鞫廳嚴刑窮問,期於得情。請尹宅履·德喜等,更令王府拿鞫嚴訊,以正王法。請爟極邊遠竄。請濟州安置罪人增,仍其配所,亟加圍籬。請時囚罪人爣遠竄。措辭竝見上答曰,勿煩。
領議政趙顯命,左議政金若魯,右議政鄭羽良聯名箚曰,伏以臣等伏奉聖上明命,區畫良役,減布充代,知會六道,節目及別單兩件,今已繕寫訖投進,敬備乙覽者,臣等伏惟念,良役之偏重,實爲良民刻骨難支之弊。惟我聖上,惻然傷憫,若恫在己,內斷宸衷,渙發綸音,二疋之役,特減一疋,此天地之大德,而生死骨肉之惠也。昔漢之山東父老,扶杖聽詔,思見德化之成,而今我東土生民,出於水火塗炭之中,而親見膏澤之淪浹,援今比古,孰大孰小?使玆法之行,而久遠無弊,則亦可謂生民萬世之恩矣。然旣減其布,當充其代,而一國財穀之源有限,軍國經用之需甚夥,況臣等智慮淺短,才具凡拙,不足以奉令承敎,而惟是聖心惻怛,嚴命懇篤,故臣等不得不冒昧承當,殫竭心思,而第推移攢那之際,不免有牽補湊合,雖其事勢之固然者,而其不可爲典要經遠之圖則明矣,況尙不能無不足者乎?臣等不敢以目前一時苟就爲幸,而熟講深究,要必爲可久可繼之道。蓋漁鹽之稅,出於一門,則海民可以息肩,陳荒之田闢,則白徵可以無冤,漏結出則版曹之常賦可裕,丁均役則民無此苦彼歇之殊,然後庶幾根基可立,而惠化可行。然若其成虧利鈍,非臣等之明所能逆賭也,亦何敢必哉?由是論之,今日麤成先頒之節目,未足爲喜,而尙有事在,正君臣上下,憂勞思度,講究經畫,不敢遑暇之日也,而臣等伏見日昨傳敎中,有圓滿畢矣等敎,臣等竊以爲過矣。雖堯·舜之治,未嘗以吾治爲已足,況今日天災時變,艱虞溢目,丁布雖減,而中外財穀,搜括殆盡,萬一不幸,有方數千里之水早邊鄙之警急,則國事將未知稅駕於何所。臣等思之至此,爲之中夜寒心。伏願聖上,無或自滿,益加勉勵,以憂勤爲警天之本,以節用爲愛民之本,振法綱厚風俗,開言路進賢良,固根本永垂典,則以爲子孫萬世,無疆不拔之業,臣等不勝區區顒祝之至。答曰,省箚具悉卿等之懇。噫,今者良役減布之敎,豈涼德所能爲?實仰體昔年愛恤元元之盛德,無弊於他民,行一國均役之政,心竊幸而庶有歸拜之顔。然左右充補,苟艱牽架,若不鱗次而善爲區畫,則予則將爲欺陟降,欺元元之歸矣。中夜懍惕,豈敢忽乎?圓滿之敎,不過謂卽景。噫,自足之心,自幼恒戒,況今暮年,以輔弼隨事勉我,心竊嘉嘆。因此而有交勉者,何則?孔聖云人存政擧。今日此政,實爲生民,而戶·結俱有弊,暮年不欲貽弊於民,竟爲減疋之歸。雖似苟且,政則實也,圓滿二字,乃由於此。其若少忽,圓者虧滿者損,予所謂懍惕者也。因置均役廳之請,初則曰過矣,伊後思之,非此其功將墜。今者節目,若烏合焉,觀勢闊狹,宜乎句管諸道,報來均稅,事畢間廳固自如,而兩事雖畢,廳雖除,均役之堂,因爲例兼,三公主管,勢不可已。噫,旣飭元良。玆事經營,非爲數年,若不竭心如一,公私俱匱,民將加徵。公私俱匱,雖不足恤,民或加徵,國隨不振。於予豈徒無信之歸,將何語奏列祖乎?思之及此,非徒不敢自足,懍然怵然,何以慰此?惟在他日。孔子觀川曰,逝者如斯夫。今於均役,不捨晝夜,正若此矣。其任爲誰?乃君乃臣。予年已暮,卿等亦暮,不息不已,俱在他日,而雖然,予雖衰暮,其於玆事,精神所及,其當竭意。卿等亦莫曰年暮,惓惓不已,使我幾月爲民焦心,無歸文具,是予之望卿等者也。諭及于此,不覺興嘆,爲句管之臣者,豈敢忽哉,豈敢忽哉?昨已諭卿等有,元良許由,史官回奏,旣云俟少間,前或撕捱,今無敦諭。卿等善攝數日,其卽視事,用副慇懃之意。仍傳曰,遣史官傳諭。
庚午八月初五日卯時,上御歡慶殿。宣惠廳堂上·均稅使入侍時,右副承旨尹光紹,假注書洪亮漢,記注官呂榮祖·金弘澤,宣惠廳堂上元景夏,均稅使朴文秀·李,以次進伏。上曰,大臣入來乎?光紹曰,大臣皆有病陳箚,小朝遣御醫看病矣。上命承旨書大臣箚批。光紹承命書。批答見本日日記上顧謂景夏曰,均稅使之號,何如?景夏曰,頃筵下詢時,臣以均役堂上定號以奏矣。均稅二字,亦與均役之意一般矣。翰林朴正源,追後入侍。光紹曰,翰林入來矣,兼史請出送。上曰,依爲之。弘澤先退。上曰,金時默,卽潛谷後初科也。召試科次時,予若少助則可參,而見屈深惜矣。王者不言命,其亦數耶?景夏曰,金時默召試時,先呈而出,其文翰頗贍矣。上曰,金志默當爲及第者也。文秀曰,然矣。其家當爲及第者多矣。上曰,訓將第三子,亦善生耶?文秀曰,然矣。上曰,訓將每以勸武爲怏怏,而雖不勸武,蔭官可做,文科之必捷,吾未可知也。召試見屈,無礙於進途耶?景夏曰,唯。在國家之調用,不拘於召試立落矣。上曰,自前嶺人,不以白衣踰嶺。李憲默爲召試遠來,落莫而歸,則無色甚矣,有何付職之道耶?文秀曰,春坊可也,郵官亦可也。景夏曰,何必春坊?郵官有窠矣。上曰,注書出去,吏判入侍事,分付。臣亮漢,承命出,與吏曹判書金尙魯同入。上曰,吾見李憲默,異於鄕人矣。五賢子孫,此人初爲登科耶?光紹曰,退溪後孫,有李世師矣。上曰,左相近甚充實,而過用心慮,恐損精神。領相雖實而太肥,右相稍有剛氣,而年且少,三相中最可恃矣。鄭翬良則甚弱矣。文秀曰,甚弱,故少或失攝,必生病矣。上曰,注書出給箚批。臣亮漢,承命持出,分付而入。上下敎于吏判曰,李憲默見屈於召試可惜,嶺人無白衣踰嶺之事,落莫而歸,則無色甚矣。春坊或馬官間,先爲付職,何如?尙魯曰,誠如聖敎矣。卽今馬官有二窠,當奉行矣。上曰,今日政當擬耶?尙魯曰,姑未經揀擇,坐起大臣已出令,非久當行回刺,一窠可以留待矣。上曰,馬官何如?尙魯曰,兩窠皆好,而俱在嶺南,尤便好矣。上曰,與陽川·龍宮·懷仁等邑,何如?諸臣皆曰,皆不如兩郵官。上曰,自如黃山距其鄕,遠近何如?尙魯曰,黃山近矣。上曰,近者尤好矣。尙魯曰,旣是同道,且騎馹,遠近何間?且近鄕之官,不如遠矣。尙魯曰,咸鏡監司李喆輔,以本道穡事將告歉,請仍端川府使田殷祥,高原郡守田得雨之狀啓,下吏曹,而守令瓜遞,自有金石之典,如非設賑之時,則不可以方來凶荒之可慮,輕許仍任。至於連中之應遞,與下考無異。殿最之法甚嚴,元無仍任之規,後弊所關,尤不可許。置之。道臣則貶遞守令之請仍,事體未安。從重推考,何如?上曰,依爲之。出擧條景夏進大同節目。上曰,大同先行於何道耶?景夏曰,故相臣李元翼先行於嶺東,金堉次行於湖西·湖南矣。上曰,惠廳提調,三公例兼耶?景夏曰,然矣。惠廳則無他事,而專爲貢物,似難變通矣。上曰,釋菜幣帛,自各官備用耶?景夏曰,皆以惠廳儲置米會減矣。上披覽節目曰,靈城前來,卿當詳知矣。景夏曰,臣當先陳,臣無才能,不能變通,而蓋貢物之法,專出於爲都民料生之道,則貢人所受,雖或有餘,而決不可變通矣。文秀曰,重臣所達是矣,而若不詳審,則滲漏者多矣。至如奉常寺祭物貢價中,祧遷陵祭物,尙自惠廳上下,而不減云,此亦滲漏者也。景夏曰,此則非惠廳所知矣。且曾前則本廳貢物,皆以米上下矣,今則堂上皆從貢人之願,每以純錢上下,至於使臣求請等事亦然,故錢儲已竭,臣則欲以米上下矣。上曰,陳其節目後加出之數也。景夏條陳訖曰,雖有節目後加出者,皆係重大,則猝難變通矣。上曰,欲知滲漏者耳。景夏曰,惠廳自是米布衙門,下吏亦且謹愼,故別無滲漏者矣。上曰,魚鱗冊,注書持來。臣亮漢承命持入。景夏曰,賜覽則可知矣。卽今雖行減省之政,而加出貢物,決不可擧論矣。臣則本無才能,變通一款,不能爲之矣。上曰,祧遷陵祭物,消瀜於中間,公然爲貢人之所食,此果爲祭享耶,爲貢人耶?卿亦奉祀,不用於祭需,而徒歸於奴僕之所食,則何如耶?予非惜此,而事則重大矣。景夏曰,聖敎至此,臣請以私家事,仰達矣。臣以長孫,奉祀累代,代遠親盡之墓,只行歲一之祀,而至於墓位田畓,不得推還者,蓋內心有所不安也。祧遷陵祭享貢價,宜自太常,考案蕩滌可也,惠廳則還推似涉如何矣。上曰,往復太常,而有司之臣爲之,可也。景夏曰,太常提調入侍時稟定,惠廳當奉行還尋而已。上曰,有司當與太常,商確處之,予豈可爲也?文秀曰,年久貢價之受食者,似難一時猝推矣。上曰,年久者豈可盡推?且均役方張,非其時矣。景夏曰,臣伏聞下敎,心中開豁矣。臣意亦然,百司經用,雖盡省減,而祭享貢物,則擧論似如何矣。上曰,今此節目與魚鱗及加出數之持來者,只欲一覽而已,而外人必以予爲將欲減省,人心恐動,卿出去,傳予無是意也。景夏曰,謹當如敎矣。上曰,貢價不宜以純錢上下,此則卿必堅守也。景夏曰,臣又伏聞此敎,胸中益覺豁然矣。本廳錢路極貴,而一年上下,至於二十三萬兩之多,故每患不足。一年上下之數,若從價上下,而本廳錢,留蓄一年,則必無是弊,故臣議于大臣,大臣曰,將何以推移?臣以爲京中各衙門,多有封不動錢,先爲貸用,以本廳米劃送相換,則兩便云矣。上曰,此言則卿可謂有才矣。文秀曰,不然。兵曹錢十萬,戶曹錢六萬,其他衙門,亦無多蓄處,鳩聚京城之錢,不滿二十萬之數矣。常賑廳當初創立,蓋出利民常平之意,而錢貨旣聚,各官迭相貸用,遷延不還,只有百餘年虛簿而已。今則常賑廳,亦爲空殼矣。景夏曰,臣之先臣,爲賑郞時,臣及見之,雖士夫家之貸用於本廳者,皆懸名出給,故無未捧之弊矣。今則只以某宅某宅呈訴貸去,久而不還,旣無名字之可考,則何從而知之?虛錄以是極多矣。臣頃有所達矣。卽今惠廳財力匱竭,若不幸而或値辛壬之歉荒,則必生大事,請勿加減,永爲定式可也。臣之屢請仍舊者,實有所見矣。上曰,予固無欲加減矣。鑄錢債,惠廳亦已備置耶?景夏曰,備置三萬兩矣。又曰,本廳陳米,有或至十一年之久者,皆紅腐難用,以是給貢,怨言必多。惠廳則決難行,用舊蓄新之規矣。又曰,今年北道,便成開闢,道臣方渴悶云,中考守令之請仍,可以推知。海西·關西亦然,慘報日聞云矣。上曰,李初登筵席,欲知所見矣。均稅之號,何如?曰,此出於聖上爲民惻怛之意,臣前後屢承聖敎矣。均稅之號,實光聖德,若以魚鹽使爲號,則書諸史冊,亦甚不好,幾乎掩蔽殿下之盛德矣。上曰,誠然矣。魚鹽事,將何以爲之耶?曰,古人之議是事者多矣,皆以爲宜。使道帥臣守令監董,而此則歸重於收稅之名耳。今日臣等之命往,專出於爲海民拯濟之意,而海上愚氓,不無騷動之慮。草野迂怪之士,不知聖意之所在,而必將比稱於唐·宋之鹽鐵使,胥動怪議。臣等下去,當宣布德意於愚氓迂儒,俾知此擧之爲海民除弊,而非出於徵斂之意矣。此乃今行之主材也。其餘節目間事,當更議于大臣及靈城,而爲之矣。上曰,所達是矣。文秀曰,海民必不以臣等謂剝割渠輩而來矣。上曰,均之一字,卽輕之之意也。漁船之疊稅,可慮矣。文秀曰,商船不可疊稅,漁船則到處漁採,疊徵之規,不可一切防塞矣。景夏曰,均稅使之名號已定,誠好矣,而請勿專恃魚鹽。上曰,吾豈恃此也?湯之解網而祝之者,其意可見。予亦欲使漁船,一稅而不復徵矣。李所見,何如?曰,此事誠難,畢竟惟在得人。商船不可再徵,而漁船則誠如靈城之言,可以區別定式。臣等當盡心奉行,而後人之必守是法,何可知也?國家立法,贓罪至重,而往往有貪婪者,況此乎?上曰,均稅使之命送,非爲均役廳也。文秀曰,臣等敢不仰揣盛意乎?上曰,三人同心,然後此事可以善成,而李亦有難色矣。曰,臣當與靈城君·金尙迪,相議爲之矣。文秀曰,臣今始覺得,曾前大臣欲爲變通此事,受魚鹽成冊,則海西最多,兩南次之矣。輕稅之敎,所謂作法於涼,可以迓續景命矣。三人相與消商,意見如合符節,然後可無來頭參差之弊。臣等敢不協心奉承,思所以鞏固國家乎?上笑曰,頃信卿言,欲行戶錢,幾乎見欺矣。曰,沿海魚鹽,不可不隨處往審。各道各送一人,則庶可速成,而今有一人兼二道之命,不但動費累月,均役事卒難了當矣。人君器使臣子,而聖上不諒臣之不肖,使兼兩道,臣誠愚昧,必致僨敗矣。上曰,雖兼二道,不必僨誤矣。卿等何時當發?曰,待金尙迪上來,相議治發矣。文秀曰,臣過用心力於正例修正,受傷已多,方服藥。欲稍俟少間,兼待金尙迪治發矣。曰,臣待罪秋曹,故敢達矣。首堂·亞堂皆在外,只有臣一人,逐日開坐矣。此後專意於魚鹽,則刑獄之事,必多委屬,合有變通之道矣。上命承旨書傳旨。光紹承命書傳曰,秋曹兩堂,俱差均稅使,其將不日辭朝。緊務不可曠職,竝遞本職,其代今日政擧行。長官在外許久,自政院亦爲申飭,其令卽日入城。出榻敎上曰,信書出給,可也。臣亮漢承命出,分付而入。上曰,刑曹事,令行禁止耶?曰,民無恒産,自犯法禁,是皆飢寒所致。且淫風大振,無如此時。革變之道,雖難一朝行之,而誠爲寒心矣。臣伏見御坐鋪陳,如是毁破,殿下崇儉之德,臣實欽仰,而卽今閭巷,奢靡日盛,宜令廟堂,痛抑奢風。且早婚成風,此亦宜自朝家,定其婚嫁之年期,無使踰越好矣。上曰,二十而嫁,三十而娶者,是太古之風,而亦爲延壽之道也。今若使待三十,則必有不正之事矣。景夏曰,早婚之弊,誠如李所達矣。上曰,近來行親迎之禮乎?光紹曰,自昨年下敎後,行之者多矣。文秀以弓角弊事仰達,則上曰,日後卿從容陳達,可也。文秀曰,日後與戶判請對乎?上曰,依爲之。光紹曰,副學事,誠極駭異。十餘日朝紙皆以牌不進書出,申飭擧行宜矣。上命書傳旨,光紹承命書傳曰,弘錄下敎之後,尙不擧行,其在事體,已涉寒心。副學無他撕捱之端,而今聞十餘日連違召命云,職在宰列,不顧分義,一至於此乎?事之寒心,莫此爲甚。若此不已,紀綱從此而墜矣。從重推考,卽爲牌招擧行。出榻敎諸臣退出。
上在昌德宮。常參·經筵,以代理停。
李益炡達曰,明日社稷大祭齋戒相値,常參,頉稟。令曰,知道。
又達曰,大司憲權爀,執義申暻在外,掌令安克孝呈辭,一員未差,持平朴弼遠呈辭,一員未差。今日以監察茶時之意,敢達。令曰,知道。
大王大妃殿·中宮殿·賢嬪宮,藥房口傳問安。答曰,知道。
藥房都提調臣金若魯,提調臣申晩,副提調臣李益炡啓曰,朝晝異候,伏未審此時,聖體調攝若何?眩候諸節,一向差勝乎?雖有待下敎入侍之命,臣等久未入侍,今日不可不率諸御醫,趁早入診,詳察聖候矣。大王大妃殿氣候何如?臣等無任區區伏慮,敢來問安,竝此仰稟。答曰,知道。慈殿氣候,差勝後一樣,予則一樣。後日次入侍,宜矣。
曺命采以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李益炡達曰,左承旨南泰溫,右承旨成範錫,今日不仕進,竝牌招,何如?令曰,依。
以左承旨南泰溫牌不進罷職令旨,令于李益炡曰,推考徽旨捧入。
魚錫胤達曰,檢閱李宜哲,自鄕上來云,卽爲牌招入直,何如?令曰,依。
又啓曰,禮曹兼春秋呂榮祖,移拜外職,其代令該曹口傳差出,何如?傳曰,允。
吏曹口傳政事,兼春秋單鄭宅臣。
魚錫胤以侍講院言達曰,本院下番說書李儁徽,連日入直矣,以親病陳書徑出,司書沈鑧,謂有身〈病〉,不爲行公,兼司書金陽澤未肅拜,兼說書未差,他無推移之員。司書沈鑧,兼司書金陽澤,竝卽牌招,以爲推移入直之地,何如?令曰,依。
又達曰,說書李儁徽,以其親病陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
成範錫以侍講院言啓曰,本院新除授兼輔德徐志修,時無職名,令該曹口傳付軍職,何如?傳曰,允。
兵曹口傳政事,副司果徐志修。
成範錫以禮曹言達曰,卽接孝章墓守衛官所報,則今初四日曉雨,墓上曲墻東北邊,長三尺許半隔崩頹云。墓上曲墻崩頹,至於如此,不可無慰安之擧。慰安祭不卜日,來初八日設行,而依例本曹堂上郞廳進去奉審後,稟處,何如?令曰,依。
曺命采以司僕寺官員,以提調意啓曰,今此懿陵擧動時,入把馬數,依前例,別單書入,而其中驛馬,則令兵曹,依例知委各驛,使之直爲入把,何如?傳曰,允。
又以義禁府言達曰,時囚罪人爣原情公事判付內,除刑推議處事,達下矣。今日坐起,所當議處以入,而臺達方張,臣府不得循例擧行之意,敢達。令曰,議處。
兵曹參判鄭益河書曰,伏以臣奉職無狀,賑飢不善,乃以糢糊之事,竟至置對之境,倘非我大朝至仁至明,則臣何以卒幸無事也?闔門感祝,方以隕結爲期矣。除命之下,宜卽趨謝之不暇,而第臣疝癖之症,已成膏肓之疾,始添於絶塞風氣,終劇於暑圄陰濕,宛轉床席,與鬼爲隣者,今已數旬餘矣。雖閑司漫局,尙不可暫時尸居,矧此宿衛重地,其敢曠日虛帶乎?疾危轉甚,世念都灰。知臣者,憐其精力之不及,不知臣者,以謂蹤跡之難安,而臣之立朝,已三十年,閱眼殆千萬事。許身太愚,涉世且妄,十步九躓,幾死者數矣。然而猶不忍便訣明時,尙且遲回於睢盱之中,今何以一時人言,遽懷自便之計也?以才則歷試內外,無一可稱,以病則雜治前後,有百難强。才疏旣如是,病苦又如此,而年且衰暮,將近懸車,則其於朝廷,可謂江湖鳧雁,去就甚不關,有無都不緊。與其不自知止,徒取危辱,莫若退守本分,以終藥籠中餘生。不然則臣之離違軒陛,倏已兩載,區區犬馬之誠,豈不欲一謝天陛,更瞻耿光,而病難供職,如右所陳。玆敢披瀝肝血,仰瀆离明。伏乞邸下,亟遞臣新授職名,仍令選部,永刊仕籍,勿復檢擬,以重官方,以安私分,不勝萬幸。臣無任屛營祈懇之至。答曰,覽書具悉。卿其勿辭,從速察職。
說書李儁徽書曰,伏以臣老母,年迫九耋,疾病沈綿,常時筋力,固已澟澟,而自經今年暑濕以後,食飮頓減,氣息綿綴,委頓床席,寧日絶少。卽接家信,則猝得暴泄之症,胸膈痞滯,而度數無算,腹痛轉劇,而嘔逆特甚,昏昏不省,若將難支。臣自聞此報,心身飛越,按住不得,急於歸護,陳章徑出。伏乞睿慈,特垂矜諒,亟遞臣職,俾便救護,仍治臣擅離之罪,以存法紀,千萬幸甚。臣無任屛營祈懇之至。答曰,覽書俱悉。爾其勿辭,救護母病。
正言李惟秀書曰,伏以臣本職,旣肅恩命,未署之體,與他自異,祗宜杜門屛居,恭俟可否之論,而不宜陳章仰籲,以犯典章之嚴。古例則然,臣非敢不知也,第臣離親十朔,情私固已難抑,而卽聞臣父,自堤川任所,受得載典之由,方向京裏,而離程之後,連値凍雨,素患痰癖,與暑濕一時交作,胸膈痞塞,嘔泄猝劇。旣未還歸,且難前進,今方叫楚於旅館,而傍無親屬,救護無人,方且一時爲憫云。臣聞未竟言,方寸煎灼,有難頃刻按住,而身帶臺銜,不敢擅行,欲待呼籲,又畏國法,焦泣之中,猶不免霎時商量,而第念人子至情,有萬不獲已,他不可顧者,則只可直陳於君父之前,而不宜自外於孝理之政者,是十分道理。若其違越格法之罪,有不容苟免。招問院吏,且有前人之例,故玆敢冒死陳章,徑發鄕行。伏乞睿慈,察臣之懇,而治臣之罪,以爲人臣蔑法者之戒,千萬幸甚。臣無任屛營祈懇之至。答曰,覽書具悉。爾其勿辭,往護父病。
副提學趙明履上書,令于魚錫胤曰,原書留中。答曰,覽書具悉。憂愛陳戒,言甚懇切,可不留念?大朝申飭之下,其何若是?卿勿過辭,從速察職。
上在昌德宮。常參·經筵,以代理停。
成範錫達曰,明日常參,取稟。令曰,停。
魚錫胤達曰,大司憲權爀,執義申暻在外,掌令安克孝呈辭,一員未差,持平朴弼遠呈辭,一員未差。今日以監察茶時之意,敢達。令曰,知道。
成範錫達曰,右副承旨尹光紹,今日不爲仕進,牌招,何如?令曰,依。
又啓曰,卽者工曹郞廳來言,今日宗廟修改時,本曹堂上一員,當爲進參,而判書柳儼,身病甚重,參判朴弼均差祭,社稷受香進去,參議閔遇洙在外,無以推移進參云。太廟修改時,本曹堂上之不得進參,事體至爲未安,而今始送言,亦涉稽緩,當該堂上推考警責。在外之員,合有變通之道,何以爲之?敢稟。傳曰,允。在外人員遞差。
魚錫胤達曰,判尹徐命彬,自鄕上來云,詞訟劇地,不宜久曠,卽爲牌招察任,何如?令曰,依。
又達曰,副提學趙明履,書批已下,卽爲牌招,使之擧行新錄,何如?令曰,依。
曺命采啓曰,備邊司郞廳來言,明日大臣·備局諸宰入侍云矣。
魚錫胤以禮曹言啓曰,今日宗廟·永寧殿修改時,臣晩,與本署提調臣朴文秀,戶曹判書臣金尙星,進詣宗廟署,趁吉時,今方始役,而工曹堂上不爲來待,故問其委折,則以爲,三堂上或有身病,或差祭或在外,俱不得來參云。太廟修改,事體何等至重,而先期知委之後,該曹預不變通,以致三曹堂上,不得備員進參,事甚未安。工曹當該堂上,從重推考,下吏不善擧行之罪,令攸司囚禁科罪,何如?傳曰,允。傳于魚錫胤曰,草記與稟,固爲稽滯矣。下敎從當爲之,而所稟皆已擧行耶?知而以稟。
尹光紹以御營廳言啓曰,本廳騎士,今旣取才納馬,今月初八日爲始,每番五十人,或分三番入直東營,而新設之初,不可無鍊習之道,限數三次,竝其入直,除標信出用之意,敢啓。傳曰,知道。
上在昌德宮。常參·經筵,以代理停。
成範錫達曰,明日常參,取稟。令曰,停。
李益炡達曰,左承旨南泰溫,今日病不仕進,卽爲牌招,何如?令曰,依。
又達曰,兵曹參判鄭益河,除拜後,過三日不爲出肅,依定式,推考警責,仍卽牌招,何如?令曰,依。
魚錫胤達曰,判尹徐命彬,昨違召命,又不出肅,事甚未安。卽爲牌招察任,何如?令曰,依。
成範錫達曰,檢閱金聖佑,自鄕上來云,卽爲牌招察任,何如?令曰,依。
尹光紹啓曰,卽者備邊郞廳來言,大臣率備局諸宰,來待云矣,敢啓。傳曰,待下敎入來。元良次對爲之。
魚錫胤達曰,今日次對事,命下矣。兩司當爲進參,而諫院無進參之員。除在外·陳書受由外,司諫兪彦述,卽爲牌招,以爲入對之地,何如?令曰,依。
成範錫達曰,卽者備邊司郞廳,以大臣意來言,大朝入侍,待下敎爲之,小朝次對爲之事,命下矣。大臣率備局諸宰,來待云矣,敢稟。令曰,知道。
令于尹光紹曰,大臣·備局堂上引接。
以左承旨南泰溫,司諫兪彦述牌不進罷職令旨,令于成範錫曰,竝推考徽旨捧入。
傳于成範錫曰,明陵·崇陵·懿陵忌辰祭,當爲親傳香,以此擧行。
傳于成範錫曰,今番擧駕,當由弘化門,以此分付禮曹·騎曹。
尹光紹以吏曹言啓曰,都目政,旣以定日入啓矣,郞廳不可不備員。佐郞有闕之代,依前例,口傳備擬以入,而待下批,使之卽爲出肅,何如?傳曰,允。
吏曹口傳政事,吏曹佐郞金朝潤。
成範錫以侍講院言達曰,本院新除授兼輔德徐志修,旣付軍職,卽爲牌招察任,何如?令曰,依。
又以弘文館言達曰,新除授副修撰尹東度,時在京畿衿川地。經筵入番事緊,請斯速乘馹上來事,下諭,何如?令曰,依。
尹光紹以訓鍊都監言達曰,都監分授都城崩頹處肅靖門西邊體城三間,左右傍近將頹處二間合五間許。今月初九日爲始,始役改築之意,敢達。令曰,知道。
又以禁衛營言達曰,本營騎士,今旣取才納馬,今月初八日爲始,每番五十人式,分三番入直本營,而新設之初,不可無鍊習之道,限數三次,竝其入直,除標信出用之意,敢啓。傳曰,知道。
備忘記,傳于魚錫胤曰,內試射時,內乘趙東濟,敢稱所懷,張皇所奏,已涉無據,而其末梢,則均役廳諸道所減事也。一偏之意,常在於此,放恣無嚴,莫此爲甚。先汰後,令該府繩以重律。
以黃海監司狀達,海州居私奴沈一先等渰死事,令于魚錫胤曰,渰死人等,令本道恤典擧行。
工曹判書趙觀彬書曰,伏以臣承決斂跡,罪積逋命,劇務有曠滯之弊,苦懇無諒許之望,惟自徊徨悚惕,恭俟誅譴之加矣。伏聞大朝,以臣許久在外,至勤卽爲入城之敎。自顧傷弓㤼彈之蹤,猥荷記簪收履之眷,臣誠感極而涕,固宜疾趨於聞命之日,而□□□心怕跡蹙,已經屢日,未敢爲轉動之計,到此而臣之罪,死且難贖矣。噫,臣是酷禍餘喘,豈有當世之念,而兩朝之深恩銘骨,先臣之遺戒在耳,愚不自量,妄欲生死以報,遲徊朝列,亦云久矣。明神在傍,苦心可質,而半世仇敵,一身危厲,請罪殆無虛歲,媒禍尙有餘計。臣之忍耐蹲礴,可謂煞有膽力矣。向日所遭,猶可付之一笑,而其非一臺官所辨,擧世皆言。臣若徒思感恩怵威之義,復入都門一步之地,則其必大小倂力,左右迭攻,不測之穽,無妄之鏑,欲免而不可得矣。雖父母在上,日月臨下,其奈盛焰之難撲,孤根之易蹶何哉?臣之限罪盤桓,非爲便身之圖,恐或累則哲之明,況惟慈天曲覆,無物不遂。其在體下之道,亦宜許以屛退,思所全保。若身衰病昏憒,不堪陳力之狀,又一廉愧之緊關也。去就已判,微尙難改,而玉宇之戀,塵刹之報,未死臣何忍忘也?臣情甚慼,實非樂爲,嶺海鈇鑕,亦所不辭。玆復從縣道,仰陳請譴之章,伏乞离明,亟令攸司,重勘臣慢蹇之罪,得以振王綱,而勵臣分焉。臣無任悚隕祈懇之至。答曰,覽書俱悉。大朝申飭之下,其何若此?卿勿過辭,從速上來行公。
全羅監司李錫杓書曰,伏以臣於病昏垂死之中,伏承今月初九日,政府所貼下,大朝傳敎,十行絲綸,辭旨懇惻,其藹然憂民之意,有足以感豚魚泣鬼神,而至於合歿之蕩減,軍布之減半,尤係曠世之特恩,死者有肉骨之感,生者免隣族之侵,德音之厚,與天無極。臣於此際,適忝藩任,感頌歡忻,有倍他人,庶幾於一縷未絶之前,行與一路臣庶,共沐聖化之出尋常萬萬,而惟是疾病漸深,死亡無日,恐或終不能對揚休命,以負我聖朝委寄之眷。臣於是,竊不勝自悼而自悲也。仍念臣之受任南爲,今已有月矣,雖其才識憃愚,無所肖似,而區區一念之所自期,惟在於殫竭心力,隨地自效,以圖報聖恩之萬一矣。不幸到營以後,忽嬰新疾,一日二日,轉成奇怪,今至三朔,日就危域,四肢百骸,別無指的痛處,而晝夜呻吟之聲,自發於口,朝夕飮啖之節,已至全廢。坐則頭眩肉顫,急喘隨上,臥則虛汗遍注,一身如浴,形貌日漸瘦削,眞元自至澌苶,而最是精神昏瞀,怳怳惚惚,終日終夜,長在煙霧。對人而不能言語,臨事而旋復遺忘,作一癡瞪之人,昏倒床席之間,不生不死,便同僵尸。或冀遇涼之後,則一分有復起爲人之望矣,今已涼生,而有加無減,不知不覺之中,自然至於難爲之境。夫人之所以管攝萬事者,惟在一片方寸之地,而今臣則心死之久矣,尙何論於酬應剖決之間乎?是以上營六十日,一無措爲,諸邑文報,委之幕裨,軍民狀訴,付之營吏,此猶是循例擧行者,而至於不得不經臣裁斷者,則未免擔却一邊,都歸塡委。一邑之曠官,尙有一邑之弊,況且一道之曠官乎?一日之廢務,必有一日之害,況且三朔之廢務乎?又況此後之廢務,將不知爲幾許日,則前頭之貽害,有不可勝言。臣雖在困頓危惙之中,每當中夜無寐之時,永念公私,未嘗不怵然而懼,怛然而傷也。目今日夜之所冀願,只在於趁此一息未泯,歸死故山,免作南方之鬼,則生可贖瘝職之罪,死可遂首丘之願,臣之情事,其亦慼矣。臣之此病,京外之已共知,不待有飭,而況坐席未煖之初,不應飾病之狀,伏想离明,亦或俯賜,苟有一毫虛飾,天必殛之。伏乞睿慈,亟加愍憐,早賜遞辭,使公而無虛曠之患,私而無死歸之恨,不勝千萬幸甚。臣無任涕泣悲懇之至。答曰,覽書俱悉。卿其勿辭,調理察職。
令守禦使兼南漢留守李宗城書。王世子若曰,托保釐之重者,務崇良才,董戎旅之權者,必資魁傑。今誰可任?古難其人。念昔漢南設置之謨,蓋重甸內捍衛之勢。置尹而外莅民衆,城池壯鎭守之形,建帥而內摠戎兵,春秋明簡閱之法。猗大朝方均征役,而本營亦在變更。移守禦之廳,京標之名色雖減,開居留之府,山營之制度維新。惟存罷非無前規,顧措置殆同初創。疇咨畀作障之任,乃有眷在野之臣。南城掌戎,豈乏朝廷夙夜之彦?東山起臥,要藉士流標望之尊。惟卿以愛君憂世之忠,有謀王斷國之手。器宇峻爽,遇機務則精彩頓生,識慮周贍,本經術而文章餘事。用捨一惟公耳,山吏部之激揚咸稱,西北擧而委之,范文正之威望素著。中外之績用旣茂,上下之倚恃方深。奈何不偕於時?以致久屛於外。前秋之力疾趨命,上則侈黃門扶掖之恩,向日之瀝血封章,卿實效白首憂愛之悃。雖卿心欲無苟其去就,伊上眷豈或替乎始終?譬彼野舟之虛橫,與其置優閑之地,隱然長城之有屹,曷若責保障之功?非惟僉諧,實出宸簡。玆授卿以守禦使兼南漢留守,卿其勉彈令猷,祗服明命。卒乘田屯之制置隨變,煩卿良籌,樓堞積㣥之守備比疏,藉卿熟手,責有大於沁府鎭撫之任命,故改於陪京回翔之鄕。苟有所便利軍民,則毋憚條列以聞,凡可以釐革瘼弊,則亦在設施如何。乃所長通練恢弘,顧所勉沈凝縝密。於戲,臨卄載舊莅之域,民喜前尹復來,佩先卿曾授之符,世稱肖子克趾。知緩急之可仗,況恩信之素孚。故玆令示,想宜知悉。知製敎臣尹東浚製進
判決事李以濟書曰,伏以臣跡謝京輦,已閱十霜,病蟄鄕閭,念絶當世,回想天路,若隔前生。不料昨年推恩之命,亦及於病廢垂死之臣。臣以先朝舊物,居臺數十年,了無絲毫之報,老而不死,濫蒙優老之典。非臣意慮之所及,豈不欲一謝天陛,少伸犬馬之忱,而疾病纏身,欲起還赴,居常愧懼,何嘗一日少弛,而今此隷院新命,又下於杜門訟愆之中,臣驚惶震越,莫省攸處。仍念臣自少多病,未老先衰,粵自十數年前,眼昏耳塞,逐年轉加,今則犬馬之齒,已踰七旬,日用酬應諸節,全廢者久矣。臣雖欲限死登程,一瞻天闕,而其於病不能自力何哉?伏況离明繼照,萬物咸睹,雖閭巷婦孺,皆願少須臾無死,以俟至治之成。如臣簪履舊蹤,其愛戴願死之誠,豈下於平人,而衰病殘喘,就木無日,尺地運步,時或顚躓,有臣如此,生不如死。疾病之極,不得不控籲於縣道,而沈淹數朔,今始露章自列,臣罪至此,尤無所逃。伏乞睿慈,特垂哀憐,將臣所帶職名,亟許鐫解,仍命選府,勿復檢擬,使公務無曠,私分粗安,千萬幸甚。臣於乞免之章,不宜贅及他說,而愚衷所激,有不能自已,敢此附陳焉。伏聞邸下,天資凝重,睿質夙成,沖年進學,擧朝拭目,罔不以爲堯爲舜,啓東方無彊之休,望於邸下。宮僚之進講,諸臣之章卷,凡所以資學問,而導正路者,靡不畢陳於前。如臣之疏遠老昏者,固無容有所煩溷,而區區一得之愚,竊有耿耿于中者。謹按鄒書有曰,君子深造之以道,欲其自得之也。自得之則居之安,居之安則資之深,資之深則取之左右,逢其源,故君子欲其自得之也。程子解之曰,學不言而自得者,乃自得也,有安排布置者,皆非自得也。臣嘗以是說,驗于世之學者,其孜孜用力,矻矻窮年,非不勤矣,而畢竟到老,卒無有所得者,無他,徒膠於骫骳之襮,而不克自得於心。漢儒所謂,童而習之,白紛如也者是也,吁可不懼哉。惟我邸下,年踰志學,居業已久,其油然自得之妙,有非外臣所可窺測,而第誠於中者,必形於外,則得於心者,獨不見諸事乎?以邸下之明達,誠能反求諸己,勿忘勿助,優游涵泳,得一善則服膺而勿失,曉一理則曲推而傍通。如大學三綱八條,必默契而心籌曰,如何在明明德,而曰止於至善,如何物格而后知止,如何知止而后意誠。罔不因其已知者,而推究其所未知,潛心積慮,磨以歲月,則將見一朝豁然貫通。其所未知與已知者,自是一串貫來,而衆物之表裏精粗,吾心之全體大用,無不明矣。雖然,爲是者亦有本焉。不曰誠乎,悠久而不息。不曰敬乎,主一而無適。以主一之敬,持悠久之誠,造次顚沛,罔或間斷,則理何隱而不透?幾何微而不察?人欲旣退,天理流行,措諸事業,左右逢源。四三王·六五帝,臣知其不外是矣,豈不猗歟休哉?伏乞邸下,勿以人廢言,而懋哉懋哉。良役變通,粵自祖宗朝,蓋嘗博采講究,而終未有善策,幸賴我大朝,赫然夬斷,特減一疋,竝罷諸宮房折受,付之該廳,甚盛擧也。凡厥含生愚蚩之氓,孰不鼓舞蹈抃,而第念一疋雖減,名數依前,政當疾疫死亡之餘,簽丁之難,不啻倍蓰於前。良民之怨咨,猶舊也,閭里之驛騷,如前也。若何而良民可以無怨,經用可以不乏也?無已則有一焉。農民之病,實由於錢貨之貴,錢貨之貴,亶在於銅價之重。變通廣布,公私俱便,惟在上之定制耳。何者?水鐵正鐵,鐵之價廉易得,而水鐵尤便於鑄錢者也。今若分付京衙門及各道監兵營,廣加貿貯,設冶鑄錢,計一年之經費,定以某衙門·某監·兵營一年鑄納幾許兩數,舊用銅錢,旣不可罷,而與新鑄鐵錢,厥價惟均,則可以竝行而不相悖矣。海鹽之可以取用者,令該廳句管收納,以補其不足,則雖不收良民之布,不罷諸宮〈之〉折受,而經費可以繼用,公私可以俱便,何可捨此易行之事,而患夫國用之乏也?臣之晝夜思量,而亦嘗廣問於閭巷父老者也。伏乞邸下,上稟大朝,俯詢該司,而裁擇焉。臣無任瞻天望闕屛營祈懇之至。答曰,覽書俱悉。憂愛陳戒,言甚懇切,可不留念?所陳者令廟堂稟處。爾其勿辭,上來察職。
庚午八月初八日午時,王世子坐時敏堂。大臣·備局堂上引接入對時,右副承旨尹光紹,假注書洪亮漢,事變假注書宋聚行,記事官朴正源,編修官申暐,領議政趙顯命,左議政金若魯,右議政鄭羽良,行副司直金聖應·具聖任,守禦使李宗城,禮曹判書申晩,吏曹判書金尙魯,行副護軍洪啓禧,校理金文行,掌令安克孝,以次進伏。顯命曰,日氣尙熱,氣候何如?令曰,無事矣。顯命曰,大朝氣候何如?令曰,一樣矣。顯命曰,大殿臍傍小癤,已完合乎?令曰,近日則頗愈矣。顯命曰,大王大妃殿氣候何如?令曰,一樣矣。顯命曰,中宮殿氣候何如?令曰,一樣矣。若魯曰,眩氣與脚部,比前何如?令曰,不至大段矣。若魯曰,生冷之物,受傷甚易,伏望撙節,而無過進焉。令曰,當依爲耳。顯命曰,此乃咸鏡監司李喆輔狀達也。本道慘被水災,已判大歉,纔經昨年大賑之餘,又値慘凶,民皆流散,僅僅安集。賑活之資,預先措備,然後可以救荒。嶺南浦項倉,本爲北道儲穀,米牟太各三萬石,請許劃給,以補賑資矣。本道形勢,已無餘地,又將有赤地之慮,則宜依狀許施,而本倉之穀,米牟租太,合爲七萬石云,傾庫盡給,亦甚重難。米牟租太間,劃許三萬石,以爲賑救之地,何如?令曰,依爲之。出擧條顯命曰,咸鏡監司李喆輔狀達中,以浦項倉穀物,若許劃給,則運致極難。以本倉運載船,載送折半,則其餘折半,當自本道送船,運去爲請矣。北路船隻體小,勢難盡爲載去,以嶺船,載送折半無妨矣。若魯曰,自嶺南至北道,海路極險。北船則常時往來稍習,而嶺人未諳水路,故壬戌年以嶺船運穀時,人命多致渰死矣。今若以南船運穀,則又必有覆船之慮。穀物臭載,姑捨勿論,人命之死亡,誠甚慘忍。賑穀雖不獲已許之,其在重人命之道,宜令北道送船運去矣。羽良曰,左相之言亦是矣,而卽今北民嗷嗷,賑穀未到,先爲流散飢死,則尤非船人渰死之比矣。顯命曰,然則先以自本道載去之意分付。而更爲觀勢處之,何如?令曰,依爲之。出擧條顯命曰,咸鏡監司李喆輔狀達中,又請得交濟倉木一百同·錢一萬兩,以補賑資矣。本道連値慘凶,旣無下手處,故有此狀請,而本倉設置,本爲嶺東·北道交濟之意,則雖難白給,而使之存本取利,利剩則補用於賑恤,而本則還其本倉,似甚兩便。以此分付而許給,何如?若魯曰,旣許嶺穀,則此木錢,又不當白給。使之立本還報,而取用所餘,好矣。令曰,依爲之。出擧條若魯曰,北道事誠甚憫慮矣。連年被災,而今又如是,六鎭尤慘然云,將何以接濟乎?顯命曰,北道之連凶,誠非細慮。北道旣是豐沛之鄕,且與胡接界。此固國家之根本,而將有等棄之慮,豈不悶哉?又曰,此乃慶尙監司閔百祥狀達也。䄙嬪昭儀兩房,舊賜奴婢,有頉之代,依該宮望定,準數充給,而其代則搜括他奴婢,充塡貢摠事,筵稟定奪,故依朝令,兩房奴婢有頉之代,以義城奴婢二百一名,自庚午條劃出充給,而實貢中劃出之數,至於如此之多。當此癘疫災年,萬無搜括充塡之望,請令廟堂稟旨,二百一名劃出之數,永爲公頉,減下於戶曹比摠中。且兩房則雖因特敎許施,而諸宮房引此爲例,每請改定,則不可盡許公頉,而新括充數之際,其弊無窮。請依辛亥定式,諸宮房舊賜奴婢,改望定之類,一切防塞矣。臣曾前待罪嶺營時,以此狀請蒙允,而此法近來解弛,此後則依道臣狀達,他宮房改望定之路,一竝勿許。二百一口,庚午條貢摠中許減,其代斯速括充之意,戶曹及道臣處分付,何如?令曰,依爲之。出擧條顯命曰,咸鏡監司李喆輔,以狀請事,兼爲上書矣。其所狀請,纔已覆達,上書則置之,何如?令曰,依爲之。出擧條顯命·若魯·羽良曰,北道·兩西,皆已告歉,而國用又且半減,伏願邸下,加意於節用二字焉。顯命曰,六月都政,尙今不行,過時已久。旬後連有事故,無可行日字。以旬前擧行之意,申節兩銓,何如?令曰,依爲之。出擧條若魯曰,昨日太廟修改時,工曹堂上無進參之員云,事體未安。其不前期告于政院,及時變通,責在本曹。工曹堂上,從重推考,何如?令曰,依爲之。出擧條令曰,向日陳箚,而予不知裏面,故做錯矣。其後侍坐時,始聞而知之,至今不安矣。顯命·若魯曰,頃以騎士官資保給代事,大朝下敎嚴截,故臣等惶恐陳箚矣。今者邸下,詳燭委折,而有此下諭,不勝感悅矣。聖應曰,時囚罪人爣,已爲原情,而以臺達方張,不爲循例議處之意,草記矣。議處爲之事批下,而臺達方張,則似不可擧行。臺達收殺後議處,何如?令曰,依爲之。出擧條宗城曰,臣有奇疾,久屛田野,十年前侍講之忱,今猶耿耿。今日陛辭,而次對有命,故登筵而近离光,區區願忠之心,益復自激矣。臣曾以賓客,侍講胄筵,邸下時在沖齡,自童蒙先習,至畢講小學矣。其時則問寢之外,無他事工,其學卽有體而無用也。今則睿算已盛,四書二經,已盡進講,而受大朝付畀之重,親摠庶務,睿學有體有用,而自別於臣進講之時矣。帝王匹庶,事業雖異,學則一也。篤實二字,誠爲讀書之關捩。讀書而不念乎是,書自書我自我,則豈望其將進耶?雖如臣等之卑賤,上有君親,下有奴僕,仰事俯育,皆思無悖於理。邸下上奉大朝與皇天,下臨億兆臣庶,居一國仰戴之地,任重而艱,學問之工,可不懋哉?書經大義,卽欽字,欽卽敬之意也。臨朝儼然,豈曰非敬,而內省而不有主一之工,則外雖儼然,非存敬之至者也。堯之欽明,舜之咨岳,德之至也。臣伏聞講官之言,則邸下日御書筵,反覆論難,臣無以容贊,而第於次對引接之時,則邸下過於淵默,絲綸甚罕,大臣至有陳達云,臣竊憫焉。凡事不問何知?夫讀書者,欲行其道也。臣以爲,邸下過於淵默,恐非堯·舜明目達聰臨朝疇咨之意也。臣以外官,越職進言,非不知猥越,而專出於忠愛之意也。天下萬事,係人君一心。伏願邸下,克承大朝一心焉。臣之十年前陳達者,不過曰敬天愛民也。邸下視民如傷,常存此心,則爲今日要約之道矣。臣旣陛辭於大朝,行車已戒,敢請先退。令曰,同退。若魯曰,守禦使遽請先退,雖緣治發之甚急,而筵體不嚴,推考何如?令曰,一時做錯,推考置之。若魯曰,下敎誠好矣。克孝達曰,請逆坦孥籍,一依王府草記,卽令擧行。令曰,大朝已諭,亟停勿煩。請罪人泰績,令鞫廳嚴鞫得情,夬正王法。令曰,其勿更煩。請瑞虎等兩賊孥籍,亟令王府擧行。令曰,其勿更煩。請物故罪人夏宅孥籍,亟令王府擧行。令曰,其勿更煩。請逆畬孥藉等事,依大逆例擧行。令曰,勿煩。請戊申逆魁之子貸死爲奴,而年滿者,考案抄出,竝依麟佐子追坐例擧行。令曰,勿煩。請徑斃罪人濂孥籍等事,亟令王府擧行。令曰,勿煩。請罪人龍發·斗齡·戒剛,仍令鞫廳,嚴鞫得情,夬正王法。令曰,勿煩。請其時干連人英梅,更令鞫廳,嚴刑窮問,期於得情。令曰,勿煩。請尹宅履·德喜等,更令王府,拿鞫嚴訊,以正王法。令曰,勿煩。請爟,極邊遠竄。令曰,勿煩。請濟州安置罪人增,仍其配所,亟加圍籬。令曰,勿煩。請時囚罪人爣遠竄。令曰,勿煩。新達,向來臺議中,有以一名官爲海西守令時,損體營門事,論列頗詳,而其後稠坐中,臺臣以爲,卽令戶曹參議鄭履儉,指名言之,則在彼之道,有則自列,無則自辨,可也,而聽若不聞,晏然行公。其在勵廉之道,不可無警責,請令罷職。令曰,依達。又曰,前持平鄭彦祥,愚騃麤鄙,目不識丁,無文濫帶之說,至發於筵中,而濫通臺選,擧世嗤點。且其性行悖惡,兩司隷屬,視若家僮,督令長時立待於其家,且使逐日書納小報,下隷難支,怨聲騰藉。曾因筵臣之奏達,特敎申飭之下,慢不知戢,猶復如前,已極可駭,而向來成姓兩班,猝然逢怒,慘被歐打,至有法司替治其奴之事,種種駭悖之習,據此可知。如此狂悖不法之人,不可置之侍從之列。請前持平鄭彦祥,永刊仕籍。令曰,依達。又曰,近來廉恥日喪,貨賄公行,守宰貪汚之說,固多指點,而未有如前牧使李埉之最甚者矣。埉本以奸黠之性,濟以巧佞之態,珍羞美膳,日邀名官,副封別錄,夜遺權門。歲除月遷,五典雄腴,貪饕之聲,貨賂之謗,到處皆然,人皆唾鄙,重被臺劾,少不知懲。多置家舍,廣占田庄,本來寒乞之人,今爲甲富。近又聚田於豐德地,仍欲遷葬於累百戶大村之後,世居村氓,將有蕩析之患,道臣巡到時,至有號籲之擧。當此懲貪去奸之日,如此之人,不可置之衣冠之列。請前牧使李埉,永刊仕籍。令曰,依達。又曰,瑞興縣監朴大源,人不了了,政且憒憒,弛緩之目,至登貶題,吏幻糶穀,民滯牒訴,西來之人,莫不傳說。請瑞興縣監朴大源,罷職。令曰,依達。又曰,臣以新進,未諳啓體,於戶曹參議鄭履儉罷職事末端,不能更擧其職姓名,旣已有乖於達辭體例,則其何可一刻仍冒於臺次乎?請令遞斥臣職。令曰,勿辭。光紹曰,掌令安克孝,再達煩瀆,退待物論矣。令曰,知道。諸臣退出。
上在昌德宮。常參·經筵,以代理停。
下直,平海郡守李思愼。
魚錫胤達曰,明日常參,取稟。令曰,停。
曺命采以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹光紹達曰,掌令安克孝引避退待,今已經宿,尙未處置,事甚未安。除在外外,持平朴弼遠,卽爲牌招,以爲處置之地,何如?令曰,依。
魚錫胤達曰,判尹徐命彬,連違召命,尙不出肅,其在事體,極爲未安。卽爲牌招察任,何如?令曰,依。
尹光紹以弘文館言達曰,本館下番修撰臣金善行,以均役廳郞廳,今日晝仕出去之意,敢達。令曰,知道。
又啓曰,今八月初十日,都目政事爲之之意,敢啓。傳曰,知道。
曺命采以御營廳言啓曰,本廳騎士,分作三番,騎士將三員領率事,自備局節目啓下矣。依節目,騎士將四員內,一員減下之意,敢啓。傳曰,知道。
持平朴弼遠達曰,請逆坦孥籍,一依王府草記,卽令擧行。請罪人泰績,令鞫廳,嚴鞫得情,夬正王法。請瑞虎等兩賊孥籍,亟令王府擧行。請物故罪人夏宅孥籍,亟令王府擧行。請逆畬孥籍等事,依大逆例擧行。請戊申賊魁之子貸死爲奴,而年滿者,亟令王府,考案抄出,竝依麟佐子追坐例擧行。請徑斃罪人濂孥籍等事,令王府擧行。請龍發·斗齡·戒剛,仍令鞫廳,嚴鞫得情,夬正王法。請其時干連人英梅,更令鞫廳,嚴刑窮問,期於得情。請尹宅履·德喜等,更令王府,拿鞫嚴訊,以正王法。請爟,極邊遠竄。請濟州安置罪人增,仍其配所,亟加圍籬。請時囚罪人爣遠竄。掌令安克孝引嫌而退。措辭見上其所論列,旣多爽誤,末端做錯,且乖臺體。請掌令安克孝遞差。答曰,不從。處置事依達。
司直具聖任書曰,伏以臣父母墳山,在於楊州一息之地,而身帶將任,不敢言私,曠闕省掃,積有年所。每當節祀,常如不祭,追遠之感,旣難自抑,而今夏潦水,又有嚙墓之患,臣欲躬往親審,改加封築,兼行久曠之禮,以伸人子至情,而身有所縻,不得自由。體下之恩,庶或見矜,況將臣給暇,亦多近例,則臣何可徒存嚴畏之心,不暴懇迫之私乎?伏乞离明,特加矜察,許以數日之暇,往省先壟,俾遂積年未伸之情,不勝幸甚。臣無任屛營祈懇之至。答曰,覽書俱悉。卿其依所陳,往省焉。
上在昌德宮。常參·經筵,以代理停。
下直,陰竹縣監李麟祥,靈山縣監尹尙逸。
李益炡達曰,明日常參,聖節望闕禮相値,頉稟。令曰,知道。
曺命采達曰,備邊司郞廳來言,今日賓廳日次,而纔經登對,姑無時急稟定事,頉稟。令曰,知道。
又達曰,大司憲權爀,執義申暻在外,掌令二員未差,持平朴弼遠呈辭,一員未差。今日以監察茶時之意,敢達。令曰,知道。
魚錫胤達曰,副應敎趙雲逵,以親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
又達曰,正言李齊嵒,下諭後過限未上來,依定式遞差令旨,禁推徽旨捧入之意,敢達。令曰,知道。
又以弘文館言達曰,副應敎趙雲逵,以親病,陳書徑出,上番將未免闕直。校理任,副校理金文行·金陽澤,竝卽牌招,以爲推移入直之地,何如?令曰,依。
以副校理金陽澤牌不進,罷職令旨,令于李益炡曰,推考徽旨捧入。
成範錫啓曰,明日聖節望闕禮,依近例爲之之意,敢啓。傳曰,知道。
傳于魚錫胤曰,秋雨若此,宜有祈晴之擧,令該曹十二日爲之。
魚錫胤,以禮曹言啓曰,傳曰,秋雨若此,宜有祈晴之擧,令該曹十二日爲之事,命下矣。依下敎,四門禜祭,不卜日來十二日爲始,三日而止事,知委擧行,何如?傳曰,允。
又以禮曹言達曰,奉常寺神室,雨漏等處修改,告還安祭,今八月十二日設行事,已達下,而今因特敎,四門禜祭,十二日爲之矣。卽接奉常寺所報,則神室位版三十五位中,四方山川神位,今將陪往於四門禜祭,則今不可只設三十一位,告祭宜有變通差退之道云。事勢旣如此,則只設三十一位告祭,事涉未安,且雨勢尙未開霽,姑爲依所報退行,以爲待晴修改,何如?令曰,依。
有政。吏批,判書金尙魯進,參判趙榮國牌不進,參議尹光毅進,都承旨李益炡進。吏批啓曰,都目大政,堂上不可不備員,而參判趙榮國病不來,卽爲牌招同參,何如?傳曰,允。又啓曰,臺諫闕員,今當差出,而擬望之人乏少,外任竝擬,何如?傳曰,允。又啓曰,守令多窠,今當差出,未準朔禁軍將及營將·邊將·虞候·都事·守令·察訪,竝擬望,何如?傳曰,允。又啓曰,今都政,各岐仕滿應遷者,相避及未準朔監察·禁府都事·戶曹·刑曹·工曹·漢城府·掌隷院郞官·五部都事,各司久任時推人員,竝擬,何如?傳曰,允。又啓曰,本曹正郞韓光肇呈狀內,身病甚重,勢難察任云,今姑改差,何如?傳曰,允。又啓曰,慶基殿參奉李興紹,除拜累月,尙不下去,聞其老病,決難遠赴云,今姑改差,何如?傳曰,允。又啓曰,四館陞出六品之時,有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之例矣。今春夏等褒貶,不得爲之,故當出六品者,未免積滯。依例遷轉,何如?傳曰,允。又啓曰,新除授公州判官李昌元呈狀內,素患風痺之疾,症形危篤,時月內,萬無赴任之勢,斯速入啓處置云。病勢旣如是危重,則不可强令赴任,依例罷黜,何如?傳曰,允。又啓曰,宗簿寺主簿,宋明欽除授,病滿三十日,依例改差,何如?傳曰,允。又啓曰,司宰監直長李德中呈狀內,身病甚重,勢難察任云,今姑改差,何如?傳曰,允。傳于李益炡曰,初入仕擇擬十考五考純褒守令·邊將,西北人·開府人錄用,軍功人·淸白吏爲國效節人調用,另飭兩銓,此時守令,益宜另擇,申飭銓曹。以李麒祥爲司圃別提,申大䂓爲繕工主簿,黃褧爲引儀,洪允輔爲綾州牧使,任守寬爲大興郡守,權定性爲水運判官,任行元爲司饔主簿,宋龜明爲獻陵令,李夏演爲黃海都事,崔尙衡爲長湍府使,申翊文爲河東府使,李再馨爲巨濟府使,李養中爲靈巖郡守,洪益彬爲瑞興縣監,李蓍澈爲玉果縣監,李鳳元爲鎭川縣監,金漢吉爲英陽縣監,曺命胤爲保寧縣監,鄭觀由爲祥雲察訪,李聖基爲靑丹察訪,李敍五爲召村察訪,邊宗洙爲沙斤察訪,李敏行爲端川府使,崔晟爲鐵山府使,金柱翼爲咸陽府使,李範中爲掌苑別提,洪啓祥爲義盈直長,尹東柱爲內贍直長,尹得勳爲司圃直長,申㠍爲造紙別提,申爲活人別提,南泰運爲禮曹正郞,金尙星爲同義禁,吳彦溥爲泰仁縣監,李汝益爲草溪郡守,李迪坤爲陰城縣監,申命式爲通津府使,趙光遇爲松羅察訪,李道吉爲平丘察訪,許坪爲延曙察訪,金由行爲公州判官,鄭基安·權基彦爲掌令,黃爲惠陵別檢,李爲戶曹參議,吳遂采爲工曹參議,柳綽爲寧海府使,申輔爲廣興守,申㬦爲昌寧縣監,兪恪中爲內資主簿,金聲爲司藝,張世文爲社稷令,徐宗璧爲司饔僉正,金道元爲左通禮,李宜祿爲尙瑞直長,洪啓重爲掌苑奉事,李萬容爲東部奉事,李廷彦爲繕工奉事,田光國爲氷庫別提,崔益大爲瓦署別提,趙漢淑爲刑曹正郞,金光礪爲工曹佐郞,李慶濟爲禮曹佐郞,韓弼周爲引儀,金聖就爲兼引儀,洪樂性爲京畿都事,尹聖五爲海美縣監,金處說爲雲峰縣監,朴弼正爲順天府使,尹啓東爲司評,學正安正宅,黃榏爲司僕判官,李仁默爲兵曹佐郞,金光泰爲工曹佐郞,申五淸爲刑曹佐郞,鄭宅臣爲禮曹正郞,李宗燁爲鴻山縣監,徐有祜爲尙瑞副直長,金光績爲掌苑別提,沈廷最爲司宰僉正,白尙賢爲儀賓都事,趙元升爲監察,申大䂓爲義禁都事,田光國爲監察,黃褧爲義禁都事,尹昌東爲掌樂主簿,洪應辰爲任實縣監,沈澥·宋載和爲刑曹佐郞,趙有臣爲禮曹佐郞,李逸濟爲渭原郡守,皇甫鍍爲司宰直長,尹弼德爲高原郡守,李存中爲兵曹參知,曺夏升爲光陽縣監,金養心爲司錄,金珩爲昆陽郡守,鄭興萊爲泗川縣監,趙載洪爲戶曹正郞,李錫祥爲廣興副奉事,洪啓稹爲東部奉事,權啓應爲直講,崔益大爲監察,李顯純爲敦寧判官,李範中爲漢城主簿,尹學東爲兵曹正郞,朴必珍爲靑巖察訪,尹汲爲氷庫提調,申暐爲應敎,金善行爲兼南學校授,金元行爲宗簿主簿,黃㯙爲蔚珍縣令,李行彬爲興德縣監,李亮天爲正言,李喜謙爲奉常主簿,金極齡爲宗廟令,崔太潤爲平市令,鄭趾新爲義禁都事,鄭希泰爲監察,李鼎燮爲敬陵令,李長春爲軍器判官,姜渭起爲雲山郡守,柳翼星爲司蓄別提,李益普·柳思欽·趙景觀爲典籍,南鶴羽爲戶曹佐郞,朴斗相爲徽陵別檢,沈師周爲敦寧主簿,李植爲尙衣主簿,李箕重爲掌樂主簿,金始煐爲司饔主簿,沈得賢爲濟用主簿,尹勉敎爲繕工主簿,李復祥爲司宰主簿,朴師漢爲掌苑別提,金遠祚爲氷庫別提,朴麟源爲典牲主簿,李思助爲義禁都事,尹尙遜爲金川郡守,朴瑞爲西部都事,金宅壽·趙載種爲假引儀,宋輝明爲北部都事,金澤麗·鄭彙晉·成海龍·張鳳儀爲典籍,成均博士單金弘潗,學正單林箕彬,以鄭東里爲監察,李坰爲瓦署別提,金鼎新爲司蓄別提,南鶴聲爲典設別提,鄭良臣爲軍器主簿,韓後裕爲健元陵參奉,沈鑌爲恭陵參奉,李宜濟爲長陵參奉,洪準海爲靖陵參奉,魚錫定爲穆陵參奉,邊爲禮賓參奉,鄭玉爲持平,鄭宲爲輔德。
兵批,判書李天輔進,參判鄭益河牌不進,參議金相紳進,參知柳綽進,左副承旨曺命采進。兵批啓曰,都目大政,本曹堂上,不可不備員,參判鄭益河,卽爲牌招,同參政事,何如?傳曰,允。又啓曰,訓戎僉使,今當差出,而擬望之人乏少,未準朔禁軍將,竝擬,何如?傳曰,允。又啓曰,全羅右水使,今當差出,而擬望之人乏少,守令竝擬,何如?傳曰,允。又啓曰,北虞候,今當差出,而當品中可擬之人乏少,以堂下曾經三品之人,擬望,何如?傳曰,允。又啓曰,訓鍊正,今當差出,而擬望之人乏少,外任竝擬,何如?傳曰,允。又啓曰,都目大政,本曹堂上,不可不備員,新除授參知李存中,卽爲牌招,同參政事,何如?傳曰,允。又啓曰,新除授忠壯衛將金旭魯呈狀內,素患痰癖之症,近又越添,差復無期,斯速啓遞云。病勢旣如此,則宿衛輪番之任,不宜久曠。今姑改差,何如?傳曰,允。又啓曰,忠翊衛將金人瑞,忠壯衛將曺一明呈狀,近得重感,差復無期,入啓遞改云。病勢旣如此,則宿衛輪番之任,不宜久曠,竝今姑改差,何如?傳曰,允。又啓曰,新除授月串僉使元慶遂,荏子島僉使李翼新呈狀內,老母今年七十五歲,法不當遠離赴任,依例遞改云。邊將之親年七十五歲以上者,許遞其任,例有式暇,竝今姑改差,何如?傳曰,允。以金東佑·韓選基爲僉知,趙橒·閔百範爲五衛將,兪彦民爲文兼,沈義希爲三陟營將,呂必彦·金人瑞爲忠翊衛將,金旭魯爲忠壯衛將,柳春馥爲訓戎僉使,秦應會爲多大浦僉使,金尙埰爲文城僉使,李東元爲平薪僉使,鄭翊周爲防踏僉使,李世儁爲馬梁僉使,金昌灝爲牛峴僉使,尙大昌爲西生僉使,洪翼相·安益煥·徐行德爲訓鍊主簿,尹九淵爲全羅右水使,裵重度爲唐浦萬戶,李弼垕爲平山萬戶,韓廷弼爲柒浦萬戶,申瑞哲爲永登萬戶,李東芳爲德津萬戶,黃泰萬爲馬島萬戶,李時桓爲格浦萬戶,李德觀爲善積僉使,金碩弼爲坡知僉使,洪彦復爲黃海兵虞候,具石柱爲北虞候,李德潤爲西林僉使,康處三爲安義僉使,韓起周爲美錢僉使,李長燁爲方山萬戶,金重元爲森森坡萬戶,兪夢彦爲阿山萬戶,盧彦復爲文山萬戶,李東亮爲多慶浦萬戶,李漝爲會寧浦萬戶,金晨芳爲金城山城別將,鄭泰昌爲文殊山城別將,李根蕃爲保山別將,朴文斗爲禿用山城別將,金承倜爲山羊會萬戶,裵慶采爲楊下萬戶,朴泰祐爲甘浦萬戶,權以哲爲古突山別將,金泰延爲忠壯將,邊柱國爲咸鏡監營中軍,朴載河爲兼內乘,李漢膺爲兼司僕將,金聖彪爲長木浦萬戶,具宗煥爲都摠經歷,申漼爲楸坡萬戶,柳聖協爲雲寵萬戶,李翼臣爲荏子島僉使,元景遂爲月串僉使魚震淵爲淸城僉使,魚有興爲長津別將,邦有源爲赤梁僉使,朴斗漢爲古城僉使,李樀爲宣傳官,李吉儒爲訓鍊副正,柳惠基爲都摠經歷,李柱國爲訓鍊正,副司直金尙迪·李,僉知單曺一明,李培源爲羽林衛將,具鼎煥爲兼司僕將,李弘植爲江華中軍,曺命傑爲都摠經歷,閔源爲都摠都事,李弘器·具世義爲訓鍊判官,徐赫修爲訓鍊主簿,白信圭爲漢江別將,南漢綸爲露梁別將,趙世大爲鳥嶺別將,崔慶郁爲月串僉使,韓宗澤爲荏子島僉使,李晩大爲忠壯將,趙廷麟爲忠翊將,李興遠爲中樞都事,黃暹·李宗謙爲訓鍊主簿,趙伸爲東里僉使,沈錡爲淸州營將,李命峻爲洪州營將,趙震華爲忠翊將,柳春馛·申晣爲五衛將,李景老爲訓鍊副正,安重觀爲衛率,姜行迪爲訓鍊主簿,徐宅善·崔宇七·趙重璧·鄭亮弼爲武兼,尹道三爲部將,李載海爲訓鍊主簿,同知單金旭魯,副護軍沈義希,副司果兪彦民,鄭來伯爲都摠都事,趙·權知重·李纘徽·李敬懋爲宣傳官,李裕遠·宋必明爲武兼,楊挺臣·任世維·金麗海·崔漢弼·趙龍臣·安壽仁爲部長,徐日修爲翊贊,閔百增爲司禦,任安世爲衛率,金處恒·柳春馣爲訓鍊主簿,李聖師爲都摠都事,李升厚爲部將,權尙和爲守門將,李道燮·李師重·趙載煥·韓宗周爲武兼,馬馬海里權管李杞齡,栗浦權管金世輝,大吉號里權管韓寔,雙靑權管鄭時起,嗭洞權管李長春,廣坪權管吳起成,乾原權管金鳳瑞,吾村權管李夏慶。兵批啓曰,新除授北虞候具石柱,時無加資之命,何以爲之?敢稟。傳曰,加資。又啓曰,新除授三陟營將沈義希,時無加資之命,何以爲之?敢稟。傳曰,加資。又啓曰,新除授淸州營將沈錡,洪州營將李命俊,時無加資之命,何以爲之?敢稟。傳曰,加資。
魚錫胤啓曰,兵曹參知李存中,承牌來詣闕外,而闕門已閉,待明朝肅謝之意,敢啓。傳曰,知道。
曺命采,以義禁府言達曰,前正言李齊嵒禁推事,徽旨達下矣。李齊嵒,以前任萬頃縣監,時未上來云,依例發遣府羅將,拿來,何如?令曰,依。
又以禁衛營言啓曰,本營哨官四十五窠中,四窠,乙丑年鄕騎士創設時,以騎士將改號,啓下矣,今則騎士以三番分排,則騎士將四員內,三員仍存,領率一員,則依啓下節目,減下之意,敢啓。傳曰,知道。
以開城留守狀達,宗廟薦新松茸,限內不得封進,惶恐待罪事,令于魚錫胤曰,勿待罪事,回諭。
副應敎趙雲逵書曰,伏以臣父關格宿症,近有復發之漸,而適緣番次苟簡,黽勉持被矣,卽接家信,則臣父宿病,挾感添劇,胸膈痞塞,勺水不下,癖氣上衝,臍腹絞痛,委頓床席,奄奄昏綴云。臣自聞此報,方寸煎灼,不能頃刻按住,忙控短章,徑出禁門,伏乞离明,亟遞臣職,以便救護,仍治臣罪,以肅朝綱,千萬幸甚。臣無任屛營祈懇之至。答曰,覽書具悉。爾其勿辭,救護父病。
司直金尙迪書曰,伏以臣於受暇辭出之路,爲見亡叔父入地之禮,薄留近畿之內,此際伏聞以臣差畿海均稅使,在臣義分,不敢久淹,仍卽撤還私次,而今玆之命,旣係往役,義不可辭。且臣平日粗自勉勵者,常在筋力奔走,則方當大朝,一念民隱,錦玉靡安之日,臣雖無狀,此時此任,豈無殫竭自效之心?而第臣情私,萬萬至切,實有所强抑不得者。臣之老父,今年已滿七耋矣,昨今年內,荐經危疾,賴天之靈,幸得少愈,而胃氣純虛,形神積脫,將攝少或愆度,寢食一有失宜,則種種諸症,發作無常,蔘桂爲命,殆十數月矣。床席沈綿,奄奄如八九十篤老之人,而自遭孔懷之慼,心境一倍隕廓,凡節又不翅落下幾層,同朝大小,孰不見而憫之,則臣之情理,此豈遠遊之時乎?向來赴公之座,今番省墓之行,或在於親候少間之暇,而今臣所幹者,旣是奉使之程,至於海西,程道稍遠,非如畿甸便近之比,而竣還遲速,姑未預期,則國事亦有緩急,公私有時重輕,今欲捨病親而赴遠役者,實非人理之所忍爲者,情私所迫,不得不冒瀆,臣尤死罪。伏乞睿慈,俯垂矜諒,將臣使事,速許變通,使公事無滯,私懇獲伸,不勝幸甚。不任祈懇屛營之至。答曰,覽書具悉。均稅使之命,聖意攸在。卿其勿辭往焉。
令開城府留守兼管理使徐宗伋書。王世子若曰,陪京地尊,留相任重。文學得如漢之董子,可以分典大都,老成得如周之畢公,可以保釐重鎭。然後鎖鑰之勢固,屛翰之責專。惟卿,端潔其儀,恬靜自守。惟前後玉署蘭臺之出入,淸議獨持,嗟中間絶海窮徼之流離,素操愈篤。何嘗名場之馳騖?摠由聖簡之擢庸。歐陽公之典絲綸,華文屢長於館閣,狄吏部之儲蔘朮,衆才咸甄於鑪錘。主試則見公明之心,蔚乎其譽,立朝則絶矜衒之色,淡兮若無。體不勝衣,內實有絮鐵氣像,心則如貌,貴猶存韋布規模。蓋時望方專於內庸,故良器未遍於外試。訏謨參決,實藉九卿之崇班,畿湖暫巡,未洽一年之惠澤。屬彼居留之告缺,政難其人,乃我僉擧之允諧,可見公議。惟玆松嶽舊域,實是漢陽分司。舟車遠通灣河,儘財寶輻輳之所,金湯近控沁府,有水陸猗角之形。民風襲鄙俚之餘,必須廉威而刷俗,使星多驛騷之弊,宜待釐革之得人。玆授卿以開城府留守兼管理使,卿其祇膺寵章,益殫心力。乃若錢穀甲兵之務,推地部已試之能,乃若陰雨桑土之謨,體樞院兼管之意。蜀肆駔驓,應憚趙閱道行管之淸名,淮陽吏民,庶賴汲長孺臥治之醇化。其餘裁稟,悉由故常。於戲,起八座德望之尊,佇見雅量之坐鎭,當百度省約之日,所貴恬操之足治。文翁之儒化將成,而必有聞風起者,杜母之惠政旣著,而豈無來暮歌歟?無替大朝授鉞之恩,益勵古人登車之志。故玆令示,想宜知悉。副校理臣金陽澤製進
上在昌德宮。常參·經筵,以代理停。
李益炡達曰,明日,國忌齋戒,三日四日,國忌正日,此三日常參,頉稟。令曰,知道。
曺命采啓曰,小臣聖節望闕禮習儀,議政府進,下直。傳曰,知道。
大王大妃殿·中宮殿·賢嬪宮,藥房口傳問安。答曰,知道。
藥房都提調臣金若魯,副提調臣李益炡啓曰,雨餘陰濕,伏未審此時,聖體調攝若何?眩候諸節,一向差勝乎?今日臣等,當依下敎,率諸御醫,趁早入診,詳察聖候矣。大王大妃殿氣候何如?臣等無任區區伏慮,敢來問安,竝此仰稟。答曰,知道。慈殿氣候差勝後一樣。予則一樣矣。
傳于魚錫胤曰,訓御兩將·均役諸堂·均稅使大臣,藥房入侍時,同爲入侍。
曺命采,以都摠府言達曰,副摠管綾安君槇,以聖節望闕禮習儀時侍衛事,議政府晝仕出去之意,敢達。令曰,知道。
李益炡達曰,右副承旨尹光紹,今日不爲仕進,牌招,何如?令曰,依。
魚錫胤達曰,監察十三員內,六員未署經,一員親病受由,而一員,貞陵忌辰祭,當進去,四員,四門禜祭分進,一員本府入直,一員明陵忌辰祭當進去,行公六員,無推移之道。未署經監察,依前例行公事,分付,何如?令曰,依。
以左承旨南泰溫三度呈辭,令于李益炡曰,加給由。
傳于魚錫胤曰,宣傳官二員待命,騎馬六匹立之。
魚錫胤,以産室廳醫官,以都提調·提調意啓曰,嬪宮産室廳,今日爲始,提調一員直宿之意,敢啓。傳曰,知道。
尹光紹,以兵曹言啓曰,內三廳新薦中,年四十以下人,依定奪,專經武臣加抄,別單書入之意,敢啓。傳曰,知道。
又以義禁府言達曰,平安監司狀達,據刑曹粘目內,泰川前縣監任師夏,移本府處置事,達下矣。任師夏,今方待令於本府,卽爲拿囚之意,敢達。令曰,知道。
又以禁衛營御營廳言啓曰,騎士節目未盡條件,自禁·御兩營,追成節目事,自備局草記矣。大將臣李天輔,大將臣洪鳳漢,相與議定後,追節目書入之意,敢啓。傳曰,知道。
知敦寧趙載浩書。下答後大朝特敎,勿錄於日記中,還爲下送答曰,覽書具悉。卿勿過辭,從速上來行公。
靈城君朴文秀書曰,伏以臣,卽伏見知敦寧趙載浩疏,不勝慙赧之至。臣與重臣家,情則連姻,義則同盟,常時情款,不可謂不厚云者,重臣所道,可謂實際語,而今以意外事,彼此往復,亦涉支離,臣何可復事辨質,以傷兩家之情好哉?雖然,受人譏斥,莫非滄浪,撫躬悼歎,尙誰怨尤?且臣於太廟奉審後,猝患暑癨,症情方劇,蠢動無路,今於催促入侍之下,末由承膺,臣罪萬死。玆陳短章,仰請譴何,伏乞离明,亟降威罰,重勘臣違命之罪,以肅朝綱,以安私分,不勝幸甚。臣無任屛營祈懇之至。答曰,覽書具悉。卿之撕捱,其涉過矣。卿勿過辭焉。
庚午八月十一日卯時,上御歡慶殿。藥房入診,大臣·訓御兩將·均役諸堂·均稅使,同爲入侍時,藥房都提調左議政金若魯,副提調都承旨李益炡,假注書洪亮漢,記注官鄭宅臣,記事官朴正源,醫官金應三·金壽煃·鄭文恒·金履亨·柳徵瑞·許磐,先爲進伏。上曰,今日騎軍調馬,誰往耶?若魯曰,二人當進去,而臣則爲參問安,不去,申晩獨進矣。上曰,留都大臣,則以領相爲之之意,承旨知悉。今番則異於常時,陵幸時,藥房提調留院。出榻敎上曰,頃日元良,次對爲之乎?若魯曰,爲之矣。上曰,領右相何不入來乎?若魯曰,此殿,距閤門稍間,而領相行步艱澁,故每入侍於此,必屢次歇息而入矣。上曰,此後歡慶殿閤門,以賓陽門爲之,文政殿閤門,以崇德門爲之。上曰,大臣必尙在閤外而待命,注書出去引入。臣亮漢承命出,引領議政趙顯命,右議政鄭羽良入來。訓鍊大將金聖應,御營大將洪鳳漢,行副護軍洪啓禧隨入。上曰,留都則領相爲之。顯命曰,聖上軫念老臣而有是命,臣不勝惶感,而第臣筋力,足以往返於十餘里之地,且有元老,則臣之留都不安矣。上曰,此禮讓之意耶?顯命曰,事體不得不然矣。上曰,時原任隨駕則好矣,卿勿過辭。命益炡書,傳曰,領相留都。出榻敎傳曰,摠戎使率都監餘軍五哨及禁御兩營騎士與標下軍,留都。出榻敎上曰,勿出朝報,可也。上曰,均稅使何不入來乎?顯命曰,朴文秀·李,方進去於宗廟奉審,奉審後卽當入侍,而金尙迪來在閣外,欲與朴文秀·李同入矣。上曰,注書出去,金尙迪,使之先爲入侍。朴文秀·李則奉審回來後,卽爲入侍事,分付。臣亮漢,承命出,分付,而與金尙迪入來。上曰,望後藥房當輪直,十六日以後,則各司皆待令乎?顯命·若魯曰,當朔將半,何待望後?自今日輪直無妨矣。上命益炡書,傳曰,産室廳輪直,待下敎爲之事,已下敎,今過一旬,依例擧行。參判洪鳳漢,一體直宿。出榻敎益炡曰,當就産室廳近處,移直藥院,而無可合處所,欲以司饔院供上廳爲之矣。若魯曰,承文院,亦便近於産室廳,直宿於此,似好矣。上曰,然則以承文院爲之。若魯曰,竝直後,宜有史官,而考見謄錄,則春坊官員直宿,而無史官,何以爲之乎?上曰,直宿時,藥院宜有稟啓於予者,不可無史官矣。若魯曰,然則竝直後,史官一員,使之直宿,而醫官二人·別掌務官一人,亦令直宿之意,敢達矣。上曰,依爲之。若魯曰,聖體若何?而脚部近何如?上曰,一樣而有齒痛,左邊尤甚矣。若魯曰,大王大妃殿氣候何如?上曰,安寧矣。若魯曰,王世子氣候何如?上曰,一樣矣。若魯曰,嬪宮氣候何如?上曰,無事矣。若魯請令醫官診察。上曰,首醫以下三人診視。金應三診脈後曰,左三部如常,右三部重按,則實不如前日矣。金壽煃繼診曰,左三部如常,右三部闊體不足,纔經暑濕,故如是。加減八味湯,以茶飮進御,則似好矣。柳徵瑞繼診,所達一樣。若魯曰,金壽煃所達好矣。更爲問議於應三,何如?應三曰,左部好矣,右部闊體,脾脈不足。補劑雖不可進御,加減八味湯進御,宜矣。脚部之藥,雖難猝定也,筋力滋補之劑,進御伏望。壽煃曰,脈度如此,加減八味湯,徐徐進御,爲宜矣。若魯曰,湯劑之不御已久,近又涼生,進御,似好矣。上曰,涼生則自可愈矣。若魯曰,陵幸不遠,調攝補養之道,不可不軫念。上曰,今番陵幸,不過十三里之地,雖不調養,何難往返耶?若魯曰,嬪宮之進御金匱當歸散已多,繼進他藥,何如?應三曰,繼進達生散,好矣。若魯曰,達生散自今日劑進,何如?上曰,依爲之。醫官退出。益炡曰,日昨翰林召試時,注書拿處啓辭,尙未下,故注書不得出代。每於入侍時,注官苟簡,誠可悶矣。上曰,尙未下耶?當該中官推考。當初直以徽旨捧入爲宜,而何爲稟啓耶?余忘未下敎矣。當該承旨,亦爲推考,注書拿處。以徽旨直爲捧入,可也。出擧條上曰,藥房副提調退去。注書出去,他承旨入侍事,分付。臣亮漢承命出,與副承旨魚錫胤入來。益炡退出。上曰,今番趙東濟事,可謂駭怪,有若使酒者。其言曰,良役之減疋慨然,而又曰,晝講之停止慼然云。渠是副學耶?竪旗城上而戒嚴,便同萬里長城,其言極迂闊矣。顯命曰,均役,國家大事,渠安敢輕議耶?且侍射,便是私覿,而無承·史,則亦何敢煩達所懷?繩以重律,宜矣。上曰,渠心恨其減疋而發此言矣。予謂東濟曰,方伯眷率,亦皆減補於査正廳,汝以一內乘,獨何以稱冤乎?仍以念民國之意,下敎矣。顯命曰,由儉入奢易,由奢入儉難。此輩皆以渠輩所食之漸至剝削,至發此言,極可痛駭也。若魯曰,此路不可不嚴防,重繩東濟,宜矣。上命錫胤書,傳曰,不問而敢陳所懷,已涉無嚴,此猶非重,而今番減布之政,意實爲民,諸道巧作名色,擅用良民,尤涉無據,故有此汰減。其不問,乃寬典,何敢放恣若此?夙夜勞心,爲民減疋之政,將歸文具。此不嚴防,其他浮嘵之弊,亦何以懲?不必覽供,令該府,趙東濟施以定配之律。出榻敎顯命從袖中出小紙,條陳曰,陳田之査,關係甚重,泛然知委,則道臣·守令,必不能着實擧行。事件,成節目啓下後,分付各道,何如?上曰,依爲之。出擧條顯命曰,今年癘疫,軍兵物故,其數無限,必須大行搜括之政,然後可以塡充。此不可汎然知委,自備局,成節目啓下後,分付,何如?上曰,依爲之。出擧條顯命曰,隱結之法,極爲嚴重,而近來無自首之事矣。均役廳節目零瑣,湊合無一根基,陳田雖已筵稟移屬,而得力遲速,姑未可知,八道隱結,其數甚多,若査括,屬之均役廳,則最甚緊切。當此大變通之日,自上至減御供,則爲今臣子,宜不敢如前隱諱,嚴飭各道道臣·守令,使之自首,何如?羽良曰,隱結,無論公私用,私自區處者,旣有續大典定律,其法可謂嚴重,守令宜不敢不自現,而人不畏法,公然私用,事之痛駭,莫此爲甚。領相旣已陳達,事在令前,不自現者勿論,而自今日下令後,若不盡數自現,而見捉於御史廉問時,則一從續典施行,斷不饒貸之意,嚴飭分付於諸道,而現出漏結,其責亦在道臣,該道內守令,若或不卽自現而被捉,則當該道臣,亦當有從重論責。以此竝爲分付,何如?上曰,依爲之。出擧條顯命曰,均役廳,姑無緊急事務之可以會議者,進不進單子,此後不爲書入之意,敢達矣。上曰,依爲之。出擧條顯命曰,北道守令之罷職者,旣由不謹之失,則今不當擧論,而原其情,則阻水遲滯,固非守令之罪,且當慘凶,遞易甚悶,故至有道臣之狀請。特賜處分,何如?上命錫胤書,傳曰,薦新莫重,常時則不可參酌,而此時本道守令,數遞可憫。咸鏡道諸守令,竝勿罷,從重推考。出榻敎顯命曰,廣州府尹,今爲南漢留守,經歷爲從事官。此後將無廣州之名,且廣州旣是陵寢所在,則事體似涉如何,而地方官印信,亦不可無矣。啓禧曰,兩都皆稱某府留守,南漢則只稱南漢留守者,亦似不備,稱南漢府留守或廣州府留守,似宜矣。上曰,廣州有陵寢耶?顯命曰,然矣。上曰,然則陵寢重矣。守禦使則稱廣州府留守兼南漢守禦使,經歷則稱廣州府經歷兼南漢從事官,印信竝依此擧行,而廣州府留守印,廣州府經歷印,竝令該曹造送,守禦使印·從事官印,仍用舊印事,分付。出擧條顯命曰,廣州曾爲鎭管矣,今則旣罷府尹,不可爲鎭管。依癸亥年例,以驪州移定鎭管,何如?上曰,依爲之。出擧條顯命曰,南漢行宮,曾前府尹入處,而年前府尹南泰溫,陳白作衙舍移入,行宮則空置矣,今則南漢又出經歷,而貳衙猝難營作。依江華例,行宮則使留守入處,衙舍則經歷入處,何如?上曰,依爲之。出擧條顯命曰,南漢城操,守禦使有所取稟,而今年則以癘疫,各道水陸操·城操等事,旣以筵白停止,南漢城操,亦爲一例停止之意,分付,何如?上曰,依爲之。出擧條顯命曰,戶曹判書金尙星以爲,身有度支重務,則籌堂有司之任,決難兼察云。許遞,而其代,以吏曹參判趙榮國,啓下,何如?上曰,依爲之。出擧條顯命曰,李台重今番事,乃是廉隅所在,而能潔其去就矣。上曰,爲人極怪行矣。羽良曰,非但今番,其前後去就,處義潔潔不苟矣。顯命曰,自上下一見後就寢之敎,而終不承命,誠過矣,而近來之人,其於監司之任,未有撕捱,終不赴者,此人豈易得哉?久在海島,病勢危重云,召還好矣,而不然,則量移淸涼之地,何如?上曰,近日天氣淸涼,故欲移於淸涼處耶?今若召來,而又復如前不膺命,則徒傷國體,更何以處之乎?若魯曰,南竄北謫之餘,又入絶島,聞病勢不輕,若內移則好矣,不然則出陸,宜矣。羽良曰,何必出陸而已?請命內遷。上曰,此人南竄北謫耶?若魯曰,曾竄黑山島,再謫甲山,又配義州矣。上曰,以何事竄義州耶?顯命曰,不膺府尹之命,而卽其地定配矣。上曰,予未見此人之前,以爲怪流矣,及見知其不然,而大可用之人也。其年幾何?顯命曰,甲戌生矣。上曰,行年五十七,連以竄補度了,復做甚事,予無深意,而渠則如是,何時做得國事耶?無論善不善,曾無下手於做事,無益於國矣。錫胤曰,其去就不苟,而規模甚寬大矣。若魯曰,臣於年前待罪畿營時,距台重家不遠,故數次相見,其意非必不欲仕,而自爾輾轉而至此矣。上曰,長事撕捱之人,用之太驟,故不得出脚,而終始可用者也。若魯曰,此人盡經西北邊地,若是武臣,則其履歷足爲閫帥矣。羽良曰,義州之不赴,亦可尙矣。凡人一有非常之恩命,則擧皆出膺。此人終始不動,其節誠確矣。若魯曰,朝家用之太驟,遽畀以籌堂有司之任,方面建節之責,故不敢出膺,渠意亦以爲,如拜承宣,則一欲登筵云矣。上曰,先除判決事,可也。顯命曰,宜使試之於大處,以觀其治績無妨矣。上曰,予之當初下敎,過矣,予全然忘却,而其後聞故左相之言,始覺得,至今追悔。渠之撕捱,亦以是耶?且渠不知予之所以追悔耶?錫胤曰,聖敎至此,而渠則猶未盡知上意之如是矣。顯命曰,如是下敎之後,渠安敢復事撕捱乎?若魯曰,渠聞此敎,則必將感泣。上曰,承旨宜使台重知予敎,而此筵說則亦示之無妨矣。仍命錫胤書,傳曰,前監司李台重,無義撕捱,一向違命,故特補珍島矣。今大臣陳達,前後竄補,乃台重之自取,而其君則豈可終棄乎臣?特遞補外之職。出榻敎若魯曰,領相陳達李台重事,已蒙允,臣亦有仰達者矣。兪漢蕭向日之疏,雖非矣,似非深罪,爲人可惜,還給職牒,何如?上曰,將復與儒臣合勢,不可給牒矣。顯命·若魯曰,新錄當前,而見漏可惜矣。羽良曰,兪漢蕭之疏,臣則非之,而領左相之言如是,給牒無妨矣。上曰,置之。顯命曰,承文院揀擇坐起,出令矣。本院先進,或奪告身,或罷職,不得開坐。奪告身人員外,罷職人員,竝敍用,仍歸本院,以爲開坐之地,何如?上曰,依爲之。出擧條上曰,奉審人員,幾乎入來矣?若魯曰,兼史出去,問之。宅臣出去,與均稅使李入來奏曰,朴文秀,則以趙載浩之陳書,方欲陳書而不進矣。上曰,申飭而卽爲入侍之意,分付。宅臣承命分付而入。顯命進西林地圖,指陳曰,頃日筵中,以罷西林鎭,移鐵山邑事,有所仰達矣。臣於昨年奉使之路,詳察移邑形便,則西林爲上策,院野爲中策,車輦爲下策,故臣以三策,有所指陳,自廟堂,詢問道臣矣。道臣狀請,出於下策,而此猶愈於不移,且卽今則鐵山南北之民,皆願移邑,許施,宜矣。上曰,左右相之意,何如?若魯曰,此等事,宜順民情,而民情皆願移於車輦,蓋以曾建公廨旣有之,又當大路,而邑基甚宜,可無大段役民營作之事,又除負戴出站之勞,皆可除弊。移邑於此好矣。羽良曰,臣則雖不見西林形便,而今以領相指陳地圖觀之,果是必守之地。宜移邑於西林城內,而邑民生理爲難,姑令移之於車輦,如兩僚相之所達,好矣。上曰,民情願之,則依爲之。出擧條顯命曰,鐵山移邑車輦之後,則棘隅之防守甚虛疏。左峴一帶,則使宣川·郭山,合力防守,棘隅則依道臣狀請,移東林鎭於雲暗城下,與宣沙僉使,合力防守。凡有警急,鐵山府使守西林,龍川府使,守自作嶺,負山而臨海,賊兵必不敢過。此等事件,更令道臣,成節目以聞之意,分付,何如?上曰,依爲之。出擧條顯命曰,均稅事甚悶,故臣等陳箚矣,批旨鄭重,不勝惶感矣。上曰,予避畢字,用圓滿二字矣。卿等陳箚以戒,甚用嘉歎。顯命曰,米穀出於土,布縷出於民,今此減布之代,必就此兩件中求之然後,庶有實效矣。臣笏記中,陳田等事,今方擧行,至於閑散試射講罰布事,不得施行,左相所請除番軍官事,則聖意肯可,而姑無明白成命矣。若魯曰,除番軍官事,臣已於明政殿入侍時,有所陳達矣。良役旣減一疋之後,充代之道,取於地·取於人之外,無他策。昨與李宗城酬酢,則亦以爲然。今若勿令騷撓,善爲區處,則政是均役漁鹽,陳田隱結査正,卽取於地也。坐地爲人之可惜於軍保而入於軍官者,卽取於人也,捨此,實無他推去道理矣。羽良曰,今此良役減一疋之命,出於特敎,乃是生民萬世之恩,而今日給代節目之粗成,實因領相笏記,筵稟國事,誠爲萬幸。第不結不戶,空中充給,故不免有零瑣湊合,亦其勢然也。節目投進時,臣於箚子所論四件中漁鹽條,均稅使已出,雖未知收稅多寡之如何,而竣事歸奏後可知。陳田,旣已發關,隱結則纔已陳達,許令自現,爲守令者,苟有人心,則必不敢不現。此三件事,似不必有議論是非,而獨軍官事,必當有搖撼多端之論。今日均役根基,都在於隱結及軍官名號兩件,而均民役之政,尤在於軍官一事。此則聖上必爲堅定聖志,特賜主張,無或搖動於浮議,然後臣等亦可以憑藉聖算,措手經畫,故惶恐敢達矣。上曰,卿等之言是矣。此四件中,末端兩件事,當爲均役之根基,而軍官一事,尤爲均民役之政者,誠如卿等之言,雖有浮議,予當守之。仍命承旨,大書四件事,付于殿壁。出擧條顯命曰,圖大事者,不拘小節,有大利者,不恤小害。故故相臣金堉之行大同也,異論不勝紛紜,而故相臣凝然不動,卒然有成。孝宗大王之査寺奴也,限六十年還賤,擧國爭之,按査道臣,至有被箭者,而孝宗終不撓改,戶曹經用,至今有賴。國家做事之體,大抵如此矣。今此減布之令,係是莫大之政,必有大段釐革變通之事,然後庶幾有成,而聖意惟恐一夫之有怨,臣等亦庸殘,但有規避怨謗之心,故所謂釐革變通之事,一不下手,欲於白地,辦出許多減布之代,此非神運鬼輸,則不可爲也。試以臣前日所陳笏記言之,禁御軍制之變通,水陸鎭堡之省減,實爲拔本塞源之要道,而皆不得行,只管零瑣湊合,成出節目,此不過數年牽補之術而已。不幸有數千里水旱,邊鄙警急之事,而內外儲蓄俱空,四顧茫然,議者皆以爲,此均役廳之罪也,臣等將何以處此也?是故,日前聯箚,有四件之請,此事若有成效,則可以爲根基,而節目中內外分定者,可以漸次量減,而此亦恐爲浮議所搖,必須堅定聖志,力賜主張,然後庶可就緖矣。自有此事,臣等不勝憂懼,達夜不能眠矣。上曰,豈獨卿等不眠?予亦如此矣。指示壁上所書揭陳田·隱結·漁鹽·軍四件,而顧史官曰,爾等以此,出語浮囂之輩,可也。顯命曰,良役,役重而名賤,故處地之可惜於軍保者,皆避之,而除番軍官,則名旣不賤,役且頗輕,願屬者必多,而無浮謗矣。鳳漢曰,此則惟在聖志堅守之如何耳。啓禧曰,隱結則自有常法,免稅之弊,最爲難處矣。羽良曰,宰臣此言,甚有識見矣。免稅多門,怨讟朋興。臣意則宜自戶曹,一竝收稅,使之分給免稅於諸宮房各衙門,則似可除弊而無怨言矣。上曰,許多免稅,戶曹豈可盡收以給乎?若魯曰,聖敎至當矣。啓禧曰,罷鄕騎士定新軍,實爲海西萬世之惠,且當初戶結,猶有假令,而聖意曲察弊端,渙然覺悟,定之以減疋之政,廣詢博訪,至於就緖。此事斷自宸衷,而非群下之所仰贊者也。顯命曰,四件事之外,殿下益加周詢,而不忘於頃刻,求所以善後之永圖。上曰,假我數年,則可以有成,而氣憊近甚,日後事,何可知也?予專恃卿等,卿等勉焉。顯命曰,漁鹽使方出去,而使道臣節目,亦似虛疏,使漁鹽使,節目,何如?上曰,不必使均稅使節目矣。上曰,今番都政,何如?顯命曰,兩銓皆善爲之矣。羽良曰,今政善爲之云矣。外論未及聞之,而至於兵批,則猝難知之矣。上曰,守令擇擬事,申飭銓曹,故今番一竝落點於首望,而其中一守令,則予未知如何,卽朴弼正也。顯命曰,聞其爲人了了,且有吏才云矣。若魯曰,曾爲北靑,亦有治聲矣。羽良曰,順天,自是難治之邑,而其能善治,臣未必也。上曰,任之勿疑,疑之勿任,予恃兩銓,若不奉行,則二人負余矣。顯命曰,銓官聞此敎,則必懷惶感。自上雖深信之,而益加申飭,申飭則尤當惕念矣。上曰,此亦申飭之意也。顯命曰,今番則首望皆受點,似欠造化之道矣。上曰,此亦造化也。曾聞內三廳武弁,每以幾參首擬,而未受點,爲稱冤之資,故予甚厭聞,而竝點於首矣。若魯曰,均稅使,今方分送於諸道,而咸鏡·平安兩道,則漁鹽比諸他道,不至浩大,不必別送均稅使。此兩道,則使各其道臣,一依均稅使擧行之規,秋巡時審察査檢,卽爲狀聞,何如?上曰,依爲之。出擧條顯命曰,臣於昨年燕行後,不見父母墳山,陵幸後勿爲陛辭,一日往返之意,敢達矣。上曰,依爲之。上曰,趙載浩書,何如?注書持入。臣亮漢,承命出,持原書入。大臣先退。上命錫胤讀趙載浩書畢,命書傳曰,往事不可每每提撕,而知敦寧趙載浩之章,其涉過矣。此後其更撕捱者,政院勿捧。出榻敎聖應曰,守·摠兩廳,有久勤哨官·敎鍊官,依頃日傳敎,分付三軍門矣。其久勤則各用該廳久勤,然後名正言順而無他弊矣。上曰,當初予意,亦如此矣。鳳漢曰,依聖敎出擧條,申飭兩銓,則久勤成冊時,勿論仍留本廳者及移送他軍門者,一依渠輩入屬先後,通計修送,而兵曹則擬望遷轉時,亦勿論移屬與否,必以該廳久勤,依前懸註,俾無差錯失次之弊,何如?上曰,依爲之。出擧條上顧謂均稅使曰,輕稅之意,卿等知之乎?曰,此事大體誠難處。朝家之命送臣等者,專爲宣揚德意,而王人一往,要在酌定稅法,下往審察後,可以知之矣。尙迪曰,臣才具庸淺,雖不合於實用,敢不思所以奉承聖意也?上曰,予欲同召三人矣,靈城不入。後日從容求對,與靈城同入,可也。上曰,注書出去,持吏批參奉望以入。臣亮漢承命出持入。上歷詢受點人來歷訖,命臣亮漢,還爲出給。上曰,兼史出去,儒臣持節酌通編入侍事,分付。宅臣出去,與校理任·林錫憲入侍。聖應·鳳漢·啓禧·尙迪·皆先退。讀自拜違侍右,止生靈之願也。錫憲讀自此月八日,止拳拳之至。上曰,文義爲之。曰,此文義,非可以字句仰達者,而可就義理脈絡而陳之也。其與陳侍郞書,則無非憂時憤發之語,而其所謂養成他日宴安之毒者,尤宜聖上之留心處也。顧今生民塗炭,而殿下恤然深憂,赫然獨斷,乃行減疋之政,孰不欽仰盛德?然而凡事創始雖易,久行爲難者,亶由於厥初作法之不能縝密也。且法非自行,惟紀綱維繫而後,方可爲永久之圖,苟無紀綱,雖有良法美制,終不可行矣。臣欲望殿下,必思有始有終之圖,先正紀綱焉。上曰,儒臣紀綱之言,果然矣。錫憲曰,此乃論時事出處者,而朱夫子以眷眷憂時之意,往復於時宰。殿下時賜覽察而反求乎今,則必多有覺悟處矣。其與延平李先生書,則當朱夫子之入仕也,寄語相勉,古人之將進如此,殿下亦勿以高明爲自足,而時復講討,則其進豈有量已?勿論君臣父子夫婦,而相得然後,道亦可行,況君臣兼五倫,資益之道,誠如易之麗澤。亦望殿下,勿以爲臣等之所學不及其君,而不恥下問,頻賜講討,則庶幾少裨於聖學,惟講官是擇焉。上曰,所達是矣。予向亦言之,予少無學問之工,況年旣衰髦乎?錫憲曰,以與魏元履書見之,則人君納言之難,自古皆然。若以大體論之,則容受似非甚難,而其逼時政礙君德處,則不能翕受。宋孝宗以上之君,皆如此矣。上曰,所達是矣。此朱子所以悲時慷慨者也。曰,雖以創業時名臣言之,多出於目前之計,而能就長遠之圖者甚鮮,宋之趙普亦然。此固人臣自勉處,而君上亦宜留念焉。錫憲曰,周葵所云處士之大言者,蓋以復雪之道爲難行,故故爲此言以自退托矣。高宗時,兩聖在胡,陵寢荒涼,則亦豈無憤慨之意,而高宗處其地,猶且爲目前之計,欲苟安而要還二帝,豈不錯哉?上曰,高宗,豈忍有南面之樂乎?然而其所見欺,似不怪矣。凡人,執人之父兄而咆喝,則人不敢搏擊而奪之,此其見欺處也。錫憲曰,其爲目前之計而見欺,非止一二,朱夫子以是嘗爲之悲憤,而當時識者亦皆慨然矣。錫胤曰,投鼠忌器,卽其時義理,而非亘萬古之義理也。錫憲曰,公論之沸鬱者,皆小人欲立偏見之致也。上自周秦漢,連有是弊,朱夫子所以爲國家政令之不行,良由於此,而爲之憂歎者也。當時復雪之策,若委之於有識之士,則亦可有爲,而以朱子道學之盛,不能登庸,栖遑草野,卒無以辦功業,而大宋,終寄一偏,至稱胡女以皇嫂,如是而其可有南面之樂乎?上曰,當時主和議者,自以爲功矣。錫憲曰,忠臣義士,內修德義,外緩戎狄,以圖必報之仇,則猶可爲也,而不此之爲,乃以和議,視之若萬全之功,自以爲夫,然後北轅可以回,宋國可以安,豈不誤哉?宋之道學,始則尙矣,而外禦遼,內作宮觀,卒致安石之敗,自古人君,未有崇信外道而不敗者矣。上曰,其時自稱道君皇帝矣。錫胤曰,神宗不無才分矣。錫憲曰,神宗有有爲之資,果如承宣之言矣,若與韓·富輩老成之臣,終始同心,則可致太平,而安石之甘言,反爲欺蔽,幾至覆亡矣。蓋安石之言,每以經傳傅會,故當時學者皆難之,而神宗亦駸駸然入於其中。靑苗新法,流毒生民,後雖罷之,而猶不能盡革矣。錫胤曰,靑苗之法,初若利民,而終取滔天之害,宋家末年之禍,亦由於此。自古斂民者必亡,正供之外,不可斂民矣。錫憲曰,臣頃在鄕廬,伏聞朝家欲行戶錢,心竊憂歎矣。殿上謀及士庶,乾斷赫然,卒至寢戶議而減良布,臣實仰聖度之轉環矣。上曰,安石執拗,爲亂階耳。錫憲曰,臣與任,俄有酬酢,臣等鹵莽,竊愧爲殿下講官矣。臣曾以司書,進講自省編述編時,伏睹殿下數三下詢處,則實仰聖學高明,非臣等之所可窺測也。錫胤曰,節酌通編四秩,皆不全部矣。嶺南,本是紙地所産,印出物力,不至浩大,分付道臣,使之刊上,何如?上曰,百物見方節省,何必復刊?錫憲曰,弘文館舊講冊子,散逸無餘,今此節酌通編初卷,亦得來於春坊而進講矣。上曰,此猶足講,譬之如弘錄甚多,而今無一人行公者矣。副學牌去來,何以爲之?錫胤曰,副學承膺,而今方有病,不得擧行矣。上命錫胤書,傳曰,弘錄下敎之後,尙不擧行,其在事體,可勝寒心。今則副學應敎,俱已行公,其令待朝,卽爲擧行。新除儒臣在外外,政院卽爲牌招察任。出榻敎上曰,春坊之刊宋鑑極不緊,綱目講畢,當講宋鑑,而已爲印出,誠極迂遠。予欲下敎申飭矣。命錫胤書傳旨。上曰,刊出時草記與否,注書問諸春坊而來。臣亮漢承命出問,則曰,小朝方講通鑑,匪久將畢,而宋鑑當爲繼講冊子,故草記於小朝而刊出矣。臣亮漢以是入奏。上曰,然則置之。錫胤曰,聖上惜費之盛意,豈不猗歟?而春坊冊子之可以刊來於外方甚多,指名草記而印出,無妨矣。曰,元良博覽則好矣。上曰,予恐其博雜也。諸臣仍退出。
上在昌德宮。常參·經筵,以代理停。
神德王后忌辰齋戒。
魚錫胤達曰,大司憲權爀,執義申暻在外,掌令鄭基安未肅拜,權基彦,持平鄭玉在外,朴弼遠呈辭。今日以監察茶時之意,敢達。令曰,知道。
尹光紹,以都摠府言啓曰,今日入直,內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李益炡達曰,左承旨南泰溫,三度加由之後,今日不爲仕進,卽爲牌招,何如?令曰,依。
成範錫達曰,應敎申暐,旣有只推之令,且大朝有牌招察任之命,卽爲牌招,何如?令曰,依。
以應敎申暐牌不進罷職令旨,令于魚錫胤曰,推考徽旨捧入。
傳于成範錫曰,明日親傳香,當於明政殿後閣爲之。以此擧行。
傳于成範錫曰,加資及直赴,以傳旨捧入,其外雖下敎,皆以徽旨捧入。
成範錫,以禮曹言啓曰,卽接永禧殿所報,則去夜雨水,正殿前面,東南間內墻三間許崩頹,聲震殿內云。正殿至近之地,有此墻垣崩頹之患,不可無慰安之擧。慰安祭,不卜日來十四日設行,而崩頹處,待晴擇日修改,何如?傳曰,允。
魚錫胤,以兵曹言啓曰,卽接南所衛將牒報,則所屬丹鳳門東邊,宮墻四間許,因雨頹落云。令紫門監,爲先把子圍排,急速修築,而西營入直砲手二十名除出,限修築間守直之意,敢啓。傳曰,知道。
又以兵曹言啓曰,卽接東所衛將牒報,則所屬宣仁門南邊,宮墻三間許,因雨頹落云。令紫門監,爲先把子圍排,急速修築,而弘化入直砲手二十名除出,限修築間守直之意,敢啓。傳曰,知道。
上在昌德宮。常參·經筵,以代理停。
神德王后忌辰。
親傳香罷後,政院·玉堂·藥房口傳問安。答曰,知道。
尹光紹達曰,校理任,修撰林錫憲,以弘錄罷坐事,陳書徑出,原書以國忌齋戒,玆已退却矣。所當卽捧禁推徽旨,而此與無端徑出有異,推考警責。上下番俱空,事甚未安,副提學趙明履,副應敎趙雲逵,校理任,副校理金文行·金陽澤,修撰金善行·林錫憲,竝卽牌招,以爲推移入直之地,何如?令曰,依。
又達曰,大司憲權爀,執義申暻在外,掌令鄭基安未肅拜,權基彦,持平鄭玉在外,朴弼遠上書留院。今日以監察茶時之意,敢達。令曰,知道。
注書崔台衡拿處代,以李厚達爲假注書。
南泰溫啓曰,假注書李厚達,時無職名,令該曹依例付軍職,冠帶常仕,何如?傳曰,允。
尹光紹,以産室廳醫官,以都提調意達曰,因大朝下敎,嬪宮産室廳,今日爲始,提調一員直宿之意,敢達。令曰,知道。
庚午八月十三日辰時,上御明政殿後閣。明陵忌辰祭,親傳香入侍時,行都承旨李益炡,左承旨南泰溫,右承旨成範錫,左副承旨曺命采,右副承旨尹光紹,同副承旨魚錫胤,假注書洪亮漢,事變假注書宋聚行,記注官鄭宅臣,記事官朴正源,以次進伏。上愴感不已,玉涕汍瀾下敎曰,明陵忌祭,一未親參,悲感矣。甲午年,予以獻官,隨香進去,終日涕泣於齋室矣。景春殿,卽仁顯王后昔年所御之殿也。予幼時,仁顯王后嘗踰景春殿小麓時下敎曰,此兒呼予矣,言猶在耳。尤極感愴。景靈殿,亦昔年仁顯王后魂殿所奉處也。愴念不已。益炡曰,長陵秋夕祭官實差,以其身病懸頉,故預差陞實,改付標,今方入啓矣,當依定式,直捧禁推。以傳旨捧入乎?以徽旨奉入乎?上曰,以徽旨直捧禁推,而實差獻官誰耶?錫胤曰,綾雲君具聖弼也。上曰,武臣若此寒心。具聖弼,非文非武,而以雄蔭自處矣。傳曰,武臣亦欲避祭官乎?其習極爲駭然。綾雲君具聖弼,卽爲禁推,供辭,過陵幸後捧入。出榻敎上曰,崇陵·懿陵親傳香時處所,亦依今日爲之出。上,傳香後還入。政院·玉堂·藥房口傳問安。答曰,知道。諸臣退出。
上在昌德宮。常參·經筵,以代理停。
仁顯王后忌辰。
昧爽,有霧氣。卯時辰時,有霧氣。
藥房口傳啓曰,日昨筵稟後,達生散五貼,劑入于嬪宮矣,因醫女所傳,伏聞三貼已煎進,臣等與諸御醫商議,則皆以爲,嬪宮氣候平安,不必以苦口湯劑,連日進服,所餘二貼,間日畢進後,更議繼進當否爲宜云,惶恐敢啓。傳曰,知道。
成範錫達曰,明日常參,取稟。令曰,停。
曺命采達曰,大司憲權爀,執義申暻,掌令權基彦,持平鄭玉在外,掌令鄭基安未肅拜,持平朴弼遠上書留院。今日以監察茶時之意,敢達。令曰,知道。
傳于曺命采曰,中日,以直宿不爲之乎?然則姑令爲之。
傳于魚錫胤曰,下敎申飭之下,張皇於元良,事體寒心。雖已下答,勿施,拔去於日記中,卽爲下送。靈城陳書雖到院,亦爲給之,雖或復呈,勿捧。
曺命采啓曰,惠陵秋夕祭獻官安豐君,徽陵秋夕祭獻官花溪君檔,謂有身病,臨時付標,依定式推考徽旨捧入之意,敢啓。傳曰,知道。
成範錫達曰,以副應敎趙雲逵,校理任,副校理金文行·金陽澤,修撰林錫憲等牌招不進罷職令旨,令曰,竝推考徽旨捧入。
又達曰,玉堂上下番俱空,事甚未安。副應敎趙雲逵,校理任,副校理金文行·金陽澤,修撰林錫憲,旣有只推之令,竝卽牌招,副提學趙明履,一體牌招,以爲推移入直之地,何如?令曰,依。
魚錫胤達曰,以副應敎趙雲逵,校理任,副校理金文行·金陽澤,修撰林錫憲·金善行等牌不進罷職令旨,令曰,竝禁推徽旨捧入。
曺命采達曰,玉堂上下番俱空,事甚未安。副提學更爲牌招,以爲入直之地,何如?令曰,依。
魚錫胤,以司饔院官員,以都提調意達曰,江原道八月朔進上松茸,今日來到,而不善封裹,或有致傷。退送有弊,不得已今姑捧入,而莫重享上之物,有此不謹之患,此雖出於中路阻水,多日淹滯之致,其在事體,極爲未安。當該道臣及封進官,竝推考警責,何如?令曰,依。
上在昌德宮。常參·經筵,以代理停。
魚錫胤達曰,明日常參,取稟。令曰,停。
曺命采達曰,備邊司郞廳來言,今日賓廳日次,而時無時急稟定事,不得來會云矣,敢達。令曰,知道。
尹光紹達曰,大司憲權爀,執義申暻,掌令權基彦,持平鄭宲在外,掌令鄭基安未肅拜,持平朴弼遠,上書入達。今日以監察茶時之意,敢達。令曰,知道。
曺命采,以都摠府言啓曰,今日入直,內三廳武兼禁軍及軍兵等,中日習射,請出標信。傳曰,知道。
傳于魚錫胤曰,自今日,內局竝直宿。
傳于曺命采曰,中日旣令爲之,姑爲擧行。
魚錫胤,以內醫院官員,以都提調·提調意達曰,自今日,內局竝直宿事,大朝命下矣。臣等竝爲直宿,諸御醫亦依例入直之意,敢達。令曰,知道。
又以侍講院言達曰,本院新除授輔德鄭宲,時在忠淸道忠州地,書筵入番事緊,斯速乘馹上來事,下諭。司書沈鑧,謂有身病,連呈辭單,不爲行公,卽爲牌招察任,何如?令曰,依。
曺命采達曰,假注書洪亮漢,身病猝重,勢難察任。今姑改差,何如?令曰,依。
魚錫胤達曰,玉堂上下番俱空,事甚未安。副提學趙明履,卽爲牌招入直,何如?令曰,依。
又達曰,玉堂上下番,俱空多日,事甚未安。副提學趙明履,書答已下,更爲牌招入直,何如?令曰,依。
尹光紹啓曰,刑曹·工曹,兼春秋有闕之代,令該曹口傳差出,何如?傳曰,允。
吏曹口傳政事,兼春秋二單,申五淸·金光礪。
尹光紹以義禁府言達曰,惠陵秋夕祭獻官安豐君,徽陵秋夕祭獻官花溪君檔等禁推事,徽旨達下矣。今方待令於本府,卽爲拿囚,而檔,時在京畿廣州地云,依例發遣府書吏,拿來,何如?令曰,依。
曺命采,以兵曹言啓曰,新除授世子翊衛司翊贊徐日修,以前任旌善郡守,解由未出,而矇不覺察,誤擬受點,不勝惶恐。旣已解由未出,則不可仍在,改差,何如?傳曰,允。
又以兵曹言啓曰,自前陵幸時,交龍旗差備馬,預爲調習矣。今亦依前例,旗與竹,出郊外試習之意,敢啓。傳曰,知道。
又以兵曹言達曰,本曹正郞金致仁,身病猝重,無以行公,宿衛重地,不可久曠。今姑改差,何如?令曰,依。
又以承文院官員,以都提調意啓曰,院吏文學官申·兪恪中遷轉代,幼學李夢鯉,幼學元命龍,竝差下,付軍職冠帶常仕,何如?傳曰,允。
以統制使狀達,固城縣居驛保金必三等渰死事,令于魚錫胤曰,渰死人等,令本道,恤典擧行。
以咸鏡監司狀達,高原等官居驛吏金己俊子萬才等,爲虎嚂死·渰死事,令于魚錫胤曰,渰死·嚂死人等,令本道,恤典擧行。
工曹判書菁陽君柳儼書曰,伏以臣,不幸跌傷於向日動駕時,奔馬蹂躪之際,有頃刻必死之勢,而幸賴天靈,得保性命,又荷大朝頒之以內局藥料,許之以歸家調理,臣於其時,昏眩奄奄之中,九頓攢手,自不覺感淚之被面也。惟其衰病之身,被傷忒重,雜試藥熨,終無寸效,右半邊幾乎全然不收,卽今形勢,決無更尋生路之望。所叨之職,雖是閑局,虛縻長席,以淹延時日,其爲公私受病,尤不可言。且臣於日昨太廟奉審時,旣未能前知而言送,使莫重修改,不能備應參之員,此亦臣病重迷錯之致,何可諉之下吏,而苟爲倖免乎?前後問備,不足以贖其罪,玆敢僅拾危喘,倩人搆疏,敢陳乞免之章,仍陳請譴之意。伏乞邸下,先遞臣職,仍勘臣罪,以警具僚,千萬幸甚。臣無任屛營祈懇之至。答曰,覽書俱悉。卿其勿辭行公。
副提學趙明履書曰,伏以臣於頃日,伏聞大朝有牌去來勿告之敎,冞切悸懍,不敢無改,謹已趨詣承召,昨與諸僚,齊集館中,將行新錄,而例先依定員數,故臣以大體論之曰,目今合選之人,有彼此寡多之殊,多則加取,事勢宜然,必如是然後,可免遺珠之譏。且此非創始之規,考諸已往之錄,已多如此之時,今當依例行之。副校理金文行·金陽澤,修撰金善行,皆以臣言爲是,而獨副應敎趙雲逵,大以爲不可,强持互對之說,了無聽從之意,終日辨爭,竟未歸一,不免罷會而退。噫,人見各自不同,雲逵之不能如臣,猶臣之不能如雲逵,此難以口舌較也,然天之生才,本自參差不同,寧有甲五乙五·甲六乙六均齊脗合之理哉?理旣不然,則不可强爲均齊,要須多多寡寡而後,方爲以物付物,大公至正之道,而庶幾無失才誤事之歎也。今若拘於互對之說,使應錄之人,無端見漏,則一世公議,姑置勿論,是豈爲國取人之才乎?臣之所爭,非有一毫務勝之私,亶由循職盡事之意,而雲逵之牢執不回,乃如此。此莫非臣之平日言議知識,無以見信於僚寀之致,更何顔面,冒居見任,預聞圈事也哉?始臣於館錄,不但有不可復當之嫌,亦知其無可成之理,故不欲惹起紛鬧,乃敢固守素志,非不知再三違敎,十餘逋召之萬萬惶恐,而旣以被罪爲限,方欲待命金吾,仍念聖敎至嚴,不得終辭,黽勉承命,聚僚議事,而今果如所料矣。此後雖十會百會,只如昨樣,此外難成之端,又非一二,反覆思量,臣則斷無復出之勢。且臣喪變之餘,疾病沈篤,悲哀痛楚,更迭摧剝,心神消散,氣力綿綴,昏倒床玆,生意都盡。伏願邸下,俯賜鑑〈諒〉,亟令遞臣職名,勘臣辜過,俾得安其賤分,專於醫治,千萬至幸。臣無任兢懼祈懇之至。答曰,覽書俱悉,大朝申飭之下,其何若此?卿其勿辭,從速察職。
江原監司沈星鎭書曰,伏以臣,頃將血懇,仰干睿聽,及承批旨,不準所辭,臣惶隕感激,不敢有瀆擾,只冀强策駑鈍,少塞委寄之重矣。顧今病愈深而不可復强,疾痛之呼,有不宜緩聲,故玆敢更陳實狀,以冀慈仁之下體,僭偎之誅,誠無所逃。念臣素患痰眩之症,卽是數十年痼疾,根柢旣深,發作無常,春間原濕之役,遍歷嶺海,風氣之所侵薄,行邁之所疲憊,添作別症,轉入危域,近又受傷於無前暑濕,寒熱交攻,痢瘧互發,眞元澌脫,殆無餘地。卽今症形,實有頃刻難支之慮,秋序將屆,無以發巡,陵審有期,而無以起身,邑狀委滯,民牒稽積,廢衙涔伏,恰經旬月。臣之一身狼狽,雖不足言,而使道內應行之事,緣臣而一例廢閣,則亦豈聖朝綜核之政也哉?臣反覆揣量,計無所出,玆不得不更暴肝膈之懇,仰瀆离照之下。伏乞睿慈,俯垂矜諒,亟賜鐫遞,使藩務毋曠,殘喘獲延,公私不勝幸甚。臣無任屛營祈懇之至。答曰,覽書俱悉。卿其勿辭,調理察任。
掌令鄭基安書曰,伏以臣於待罪郞署之中,忽紆柏府除命,驚惶感激,不知所以措躬,義分所在,惟當竭蹶趨承,而顧臣向以試獲罪,薄竄湖甸,旋復蒙宥,霜雪雨露,罔非造化,臣每追訟前愆,恧縮悸恐。伊時事實,已荷天鑑之昭晰,臣不敢費辭追理,自爲分疏,而旣不能董飭多士,申嚴禁令,又不能見信君父,自陷重典,以此以彼,臣罪實大。今雖時已稍久,事在旣冷,而抗顔榮班,揚揚冒出,誠非臣義之所敢出。且臣忝竊臺端,今且十數年所,曾不能出一言論一事,以裨平明之治,而馬牛之齒,奄及遲暮,眞古人所謂壯不如人,老無能爲者,故於前後言職,逡巡未敢爲承膺計,今不可徒感拂拭之恩,猝變咫尺之守。又況衰朽之疾,易爲疾病所侵,素苦疝症,新中感疾,竝力交攻,殆難抵敵,岑岑床席,僵臥呻囈,時月之內,實無束帶趨朝之勢。玆敢疾聲呼籲於离明之下,伏乞特察情病之俱苦,亟許職名之鐫罷,以安微分,不勝幸甚。臣無任屛營祈懇之至。答曰,覽書具悉。爾其勿辭,從速察職。
黃海監司鄭亨復書曰,伏以臣,伏見義禁府關文之到營者,因前監司嚴瑀供辭,有令本道査實之敎旨矣。判付特令之下,宜卽擧行之不暇,而第伏念交承之意,古人所重,嫌避之規,法文昭著。凡於是非毁譽之間,例皆不相干涉,雖尋常語言,無甚利害之事,猶尙如此,顧玆臺書所論,有甚於大享配去,此何等遭罹,而乃以承代之人,冒當其査,搜閱其文簿,究覈其部屬,如直指使之按驗者然,則公體之損傷,私義之壞喪,當復如何?噫,新舊尹之告政,古所傳美,而前後官之互査,曾未有聞。今若以無前之事,創自臣身,其駭聽聞而招譏議,亦非細故。反復思惟,終難抑而行之,雖被違令之誅,決不可苟然承當?區區迷守,斷斷如此,遂不免寢格徽旨,趁未奉行,窘隘之極,威譴是俟。玆敢略控短章,猥瀆微悃,伏乞离明,特垂鑑諒,亟賜變通,使査事無滯,仍令遞臣之職,治臣之罪,以彰其慢,不勝幸甚。臣無任悚蹙屛營祈懇之至。答曰,覽書俱悉。書辭令廟堂稟處。卿其勿辭,從速察任。
持平朴弼遠書曰,伏以臣,待罪北郵之中,忽承柏府新命,除書遠頒,馹召繼降,臣驚惶感激,罔知所措。聞命之日,俶裝上道,不敢偃息求便,祗承恩命,只欲少伸分義,而第臣於是職,已試蔑效,則其不可抗顔蹲冒,以取衆人之嗤點也,明矣。且臣素患濕痰之症,越添於長道跋涉之餘,心腹凝痛,步趨不利,只此病狀,亦不可以强策供職。玆敢披露情實,疾聲哀籲,伏乞离明,俯垂鑑諒,亟賜鐫遞,以便公私,千萬幸甚。臣於乞免之章,不宜贅及他說,而臣新從北來,伏見緣路凶荒之慘,本道弊瘼之劇,則有不容一任泯默者,玆敢煩瀆於紸纊之聽,伏惟裁省焉。噫,北路之民,纔經去年之慘凶,又逢今歲之札癘,不死于飢餓者,死于癘疫,十室九空,殆無孑遺,雖兵燹之禍,無以過此。今秋穡事,若能稍稔,猶可救塡壑之患,而不幸自五月念後至七月,無日不雨,土脈汩亂,禾苗蹲縮,不待西成,已判大無。蓋北土地形,與京·湖·兩南不同,踰鐵嶺一步地,則地漸低陷,田多沮洳,雨澇少過,輒被其災,來頭凶荒,不見可知,天欲盡劉北民耶?是何毒癘慘凶之荐疊,至此之極也。臣來時,見路傍黍稷,未及成實,而老少男女,携筐及筥,爭折其穗者,遍滿田間,臣駐馬問之,則皆曰,不食已屢日矣,死在朝夕,不能待此穗之少熟,欲笮取靑汁,和糠粥以延一日之命云。臣聞來,不勝傷心,輒諭以方今聖上,軫恤窮民,必欲懷保,特設均役廳,良役之納布者,永減一疋,全家之死亡者,盡蠲還穀,救民之誠,祛弊之意,靡不用極,爾等須體聖意,安保所居,無至流散云爾,則民皆叉手曰,聖主在上,孰不欲少須臾無死,以見德化,而大札之餘,又遭大殺,不死則必散亡,何以支保乎?此是臣歷路所見,而臣所未聞而未見者,豈但止此耶?臣雖未效古人進烏昧草之義,袖進黍穗,而若其愁苦之狀,顚連之形,則安可不一陳之哉?道臣今方深究濟活之策,而南北關如干所餘之穀,已盡於今年之賑救,他無着手之處,若待其分等狀聞而區劃,則必有緩不及時之歎。臣謂亟令廟堂,急急善爲講究,以圖拯濟之地,而嶺南之穀,亦不可不依前急時運送,少緩飢民呼泣之狀也。臣又伏見備局關文,則有今年合沒戶還上蠲減之命,此固大朝哀矜恤民之至意也。雖漢文之減租,唐宗之蠲稅,何以過此?而第〈伏〉聞辛壬兩歲北路之凶荒癘疫,無異今年,故其時自朝家,亦有合沒戶還穀蠲減之令,而營門,謂以幼稚猶存,不許盡減,只以略干石,草草塞責,其餘則尙今載錄,而皆爲鬼簿,收捧無處,每當捧糴之時,遍徵隣里,民不堪命,此誠一道之巨瘼也。伏願邸下,稟告大朝,卽使道臣,按簿詳査,辛壬合沒戶還穀,一依今年例,永爲蕩減,則亦足爲懷保殘民之一大惠政矣。蓋北關,是我聖祖龍興之地,卽漢之豐沛,唐之晉陽也。在朝家顧恤撫摩之道,宜異他道,而本道僻在嶺外,與胡地,不過隔一衣帶水耳。人心麤厲,風俗獷悍,雖平居無事之時,尙有驕悍難制之嘆,若非調娛之策,撫恤之方,別加軫念,則無以得其力而結其心也。以人才言之,士而有博經史工文藝者,武而有善騎射通韜略者,此輩在一邑,爲一邑之領袖,在一道,爲一道之翹楚,朝家激勸之方,宜從此輩而始也。臣謂已通籍者,自廟堂,各別調用,未拔身者,卽令道臣·帥臣,四時試藝,施以厚賞,其中有茂才異等者,卽從實啓聞,隨才擢用,以爲一路係望之道。且昇平日久,防戍疏虞,以烽燧言之,國家之設置烽坮,存復候卒,以爲緩急報警之地,而北路則不然,稱以雲暗,或一日不至,或二日不至。邊上傳信之道,專靠於烽火,而如是不謹,則雖使虜騎,充斥於豆滿以南,朝家安得以知之哉?臣謂本道帥臣,宜施警責,以爲惕念申飭之地也。臣旣自郵官承召,則驛路之弊,安得不言乎?大抵高山一驛,在於北路初程,凡諸使星之迎送,草料之酬應,比諸他驛,不啻倍蓰,吏卒疲殘,馬政疏虞,傳命將未免絶站之境,豈不寒心哉?許多弊瘼,雖不可備陳,而略擧其一二焉。近來紀綱解弛,三營幕裨之草料往來者,憑藉營勢,侵虐郵卒,甚至於討食酒肉之狀,已極痛駭,而至於各營私客之成公文徵索善馬,公私相混,眞僞難辨,國家之設置驛馬者,豈爲監兵使私客之地哉?前後事目,非不申嚴,而每有因循襲謬之弊,宜令本道察訪,糾察作弊之營裨,草料之私客,直爲狀聞,以爲從重論罪之地也。且本驛闕錢,誠爲痼弊。蓋本驛奴婢,布在遠近,每當新官到任之時,一竝點考,而或有有故而不來者,自前輒捧闕錢者,蓋出於警責之意,而近年以來,便成謬規,無論有故無故,差人收錢,盡歸於私用者,已爲可羞,故至於故副〈提〉學臣趙持謙,輒皆減省,不爲染指,而至若近年,察訪數遞,或數月而遞,或半年而遞,一年之內,數次徵錢,疲殘驛民,無以保存,當此內外節省之日,不可累次徵捧。臣謂自今郵官雖數遞,驛奴點考,必以一年一度,永爲定式之意,分付道臣,以爲殘民保存之地。且申飭銓曹,各別擇送,十五朔以前,切勿遷動,少紓驛民迎送之弊。臣於本驛驛卒復戶,有所矜憐者,蓋本驛實役元數,一千二百七十八名,而五結給復,自是朝家均施之政,丙午詳定之時,只給九百四十二名之復戶,三百十六名,無端漏落。應役無苦歇之異,而給復有彼此之殊,其稱冤之狀,偏苦之嘆,當如何哉?此則非郵官所可變通,請令道臣,更加査覈,以爲均被惠澤之地,宜矣。臣竊稽本郵,以兼臺設置之意,蓋欲防塞北來禁物,糾察道帥臣不法,以爲彈壓一道之計,故故持平朴泰維之居是職也,北人稱爲草原之虎,蓋其廉潔之聲,威稜之風,能使貪官汚吏,有所畏戢也。蓋草原居北路要衝,凡諸守宰之裝橐,商賈之貨物,必得本驛路文,然後始許經過。當此懲貪厲廉之日,若使少有威廉者居此,則北路守令之貪風,不禁而自止矣。臣謂自今,申飭本驛,以爲各別糾察之地也。凡此所陳,重關民憂,亦係邊事,皆是王政之急務,惟願不以人廢言,亟賜採納焉。臣無任屛營祈懇之至。答曰,覽書俱悉。書辭令廟堂稟處。爾其勿辭,察職。
上在昌德宮。常參·經筵,以代理停。
大王大妃殿·中宮殿·賢嬪宮,藥房口傳問安。答曰,知道。
藥房都提調金若魯,提調申晩,副提調李益炡啓曰,日氣頗涼,伏未審聖體調攝若何?眩候諸節,一向差勝乎?今日臣等,率諸御醫入診,詳察聖候,宜矣。大王大妃殿氣候何如?臣等無任區區伏慮,問安,竝此仰稟。答曰,知道。慈殿氣候,差勝後一樣。予則一樣,待下敎入侍,宜矣。
藥房口傳啓曰,嬪宮氣候,夜間更何如?臣等不勝憂慮,不可不趁早詳察症候,卽令戶曹參判洪鳳漢,率醫女入診爲宜,惶恐敢啓。傳曰,依爲之。
藥房口傳再啓曰,嬪宮入診醫女退出後,伏聞嬪宮氣候,諸節安順,腹痛之候,比昨差勝云。臣等與諸御醫商議,則皆以爲,旣無他症候,不必進藥,前劑入達生散,亦姑停止,更觀數日,爲宜云,惶恐敢啓。傳曰,依爲之。
成範錫啓曰,來十六日,儒生殿講日次,而上候方在靜攝中,頉稟。傳曰,知道。
魚錫胤達曰,明日,國忌齋戒,再明日,國忌正日,此兩日常參,頉稟。令曰,知道。
曺命采達曰,憲府連日監察茶時,諫院屢日闕達,俱涉未安。除在外外,未肅拜不爲行公人員,竝卽牌招,何如?令曰,依。
以掌令鄭基安,司諫兪彦述,獻納李壽觀等,牌不進罷職令旨,令于尹光紹曰,推考徽旨捧入。
魚錫胤達曰,玉堂上下番俱空,事甚未安。副提學趙明履,卽爲牌招入直,何如?令曰,依。又達曰,副提學趙明履牌不進,推考徽旨,今方捧入,而玉堂上下番俱空,事甚未安。更卽牌招入直,何如?令曰,依。
魚錫胤啓曰,今此陵幸時,親祭祭文,當爲製進,藝文提學李天輔,明日待開門牌招,使之製進,何如?傳曰,允。
假注書洪亮漢改差代,李徽中爲假注書。
以慶尙監司閔百祥七八月令藥材中山藥,當月內不得封進,惶恐待罪事狀達,令于成範錫曰,勿待罪事,回諭。
魚錫胤,以兵曹言啓曰,今此陵幸擧動時,本曹郞廳侍衛及各差備,不可不備員,正郞有闕之代,令該曹,以在京無故人,口傳差出,以爲侍衛備員之地,何如?傳曰,允。
吏曹口傳政事,以朴起采爲兵曹正郞。
魚錫胤,以兵曹言啓曰,今此懿陵行幸時,領軍之將,不可不備員,而羽林衛將李培源,前任洪州營將,兼司僕將具鼎煥,前任淸州營將,李漢膺,前任渭原郡守,俱在任所,勢難及期上來。竝姑改差,其代口傳差出,以爲領軍之地,何如?傳曰,允。
兵曹口傳政事,以田日祥爲羽林衛將,洪一涵·鄭鐩爲兼司僕將。
魚錫胤,以兵曹言啓曰,在前陵幸時,留都大臣,闕內留都大將及從事官,前排差備手,例自守禦·摠戎兩廳定送矣。今則守禦廳七色標下軍,旣已革罷,令禁·御兩軍,分半定送之意,分付,何如?傳曰,允。
又以兵曹言達曰,今八月十七日,武臣堂上以上,朔試射日次,而國忌齋戒相値,不得爲之之意,敢達。令曰,知道。
成範錫,以內醫院官員,以都提調·提調意達曰,今年冬至使行,貿易唐材中,遺儲有不緊而有裕者,有緊要而不足者。減其有裕,換貿不足之材,自是前例。今亦雖其元數中,參酌加減,別單書入之意,敢達。令曰,知道。
魚錫胤,以備邊司言啓曰,均稅使追節目,更爲磨鍊以入之意,敢啓。傳曰,知道。
尹光紹,以義禁府言達曰,卽接月令醫員金斗運手本,則時囚罪人金陽澤,素患關格之症,觸冷發作,昏窒不省,勺水不通,兼以足掌大腫肆毒,遍身浮疼,轉側須人,食飮全廢,頃刻難保云。自前罪人,病勢如此,則有保放救療之規,敢此仰稟。令曰,依爲之。
持平朴弼遠所達,請逆坦孥籍,一依王府草記,卽令擧行。請罪人泰績,令鞫廳,嚴鞫得情,夬正王法。請瑞虎等兩賊孥籍,亟令王府擧行。請物故罪人夏宅孥籍,亟令王府擧行。請逆畬孥籍等事,依大逆例擧行。請戊申賊魁之子,貸死爲奴,而年滿者,亟令王府,考案抄出,竝依麟佐子追坐例擧行。請徑斃罪人濂孥籍等事,亟令王府擧行。請罪人龍發·斗齡·戒剛,仍令鞫廳,嚴鞫得情,夬正王法。請其時干連人英梅,更令鞫廳,嚴刑窮問,期於得情。請尹宅履·德喜等,更令王府,拿鞫嚴訊,以正王法。請爟,極邊遠竄。請濟州安置罪人增,因其配所,亟加圍籬。請時囚罪人爣,遠竄。以上措辭見上新達,新除授掌令權基彦,時在全羅道任實縣任所,持平鄭玉,時在慶尙道榮川地,司諫院正言李亮天,時在京畿廣州地,請竝斯速乘馹上來事,下諭。答曰,不從,下諭事,依達。
兵曹參知李存中書曰,伏以臣,百無肖似,最居人下,晩就蔭塗,念絶騰顯,一朝科名太過,超陞太驟,窮儒賤跡,忽齒大夫之列,銅魚墨綬,加以緋玉之華,臣誠惝怳如夢,兢懼罔措,而頃於唱名之日,猥蒙賜對之命,親承天語,感極涕零,區區衷悃,竊欲自勉於民社之間,以效其涓埃之報。不意病故連仍,未免呈罷,縮伏惶悸,若墜淵谷。乃者,騎省新命,又下於千萬意慮之外,驚隕懍惕,益不知置身之所,而召牌之下,不敢坐違,且値日勢迫昏,陳書路阻,不得不承命祗謝,而揆以去就之義,未免疏率之歸,自顧多慙,人謂斯何?仍竊惟念立朝多年,歷累官而至於通政者,其爲是任,固其常也,而如臣者,出身屬耳,踐歷全蔑,旣未有階梯躋攀之勤,又未有奔走效力之勞,而遽然躐取此秩,終又濫叨此職,在臣私分,豈得晏然而處,默然而行乎?且臣所患痰癖之病,遇涼添劇,胸膈痞塞,飮啖不下,神精眩瞀,筋力澌綴,宛轉床席,生意都盡,旬月之間,實無束帶供職之望。玆敢冒入文字,仰煩籲呼,伏願邸下,俯賜察諒,特遞臣職,俾得重公器而安賤分,千萬至幸。臣無任屛營祈懇之至,謹昧死以聞。答曰,覽書俱悉。爾其勿辭,從速察職。
行副司直洪啓禧書曰,伏以臣,父母墳墓,在全羅道高山地,而係官于朝,積違省掃,昨年臣之赴藩任也,當依例獲暇展省,而大僚以事勢之有所掣礙陳達,遂不免抑情而行。還朝後,又因公故,未暇以私懇煩溷,卽聞夏秋潦水之餘,墳塋崩頹,臣於是,情理迫急,極欲卽日往視,而適値動駕不遠,身在宿衛之任,不敢循例請由,玆以冒死仰籲。伏乞离明,俯加諒察,特許旬月之暇,使於陵幸陪還之後,卽爲往省,以伸人子至情,千萬幸甚。臣無任屛營祈懇之至,謹昧死以聞。答曰,覽書具悉。卿其依所陳往省焉。
上在昌德宮。常參·經筵,以代理停。
顯宗大王忌辰齋戒。
親傳香罷後,政院·藥房,口傳問安。答曰,知道。
曺命采達曰,大司憲權爀,執義申暻,掌令鄭基安持平鄭玉在外,朴弼遠呈辭,掌令權基彦未肅拜。今日以監察茶時之意,敢達。令曰,知道。
曺命采,以兵曹言啓曰,今此陵幸時,左邊捕盜大將張泰紹,以禁軍別將隨駕,右邊捕盜大將具善行,以訓鍊都監中軍隨駕矣。在前如此之時,兩捕廳則有留都大將權察之例,今亦依前例,使留都摠戎使具聖任,姑爲權察,何如?傳曰,允。
又以都摠府言達曰,副摠管洪啓禧,以備邊司堂上,本司坐起晝仕出去之意,敢達。令曰,知道。
成範錫達曰,玉堂上下番俱空,事甚未安,副提學趙明履,卽爲牌招入直,何如?令曰,依。
曺命采達曰,副提學趙明履牌招不進,推考徽旨,今方捧入,而動駕前新錄擧行,旣有特敎,更卽牌招,何如?令曰,依。
以副應敎趙雲逵,校理任,副校理金文行·金陽澤,修撰林錫憲·金善行等,牌不進罷職令旨,令于曺命采曰,竝推考徽旨捧入。
傳于曺命采曰,兵曹侍衛,以秋展謁受點人擧行,只摠府侍衛,守宮騎曹·守宮守門將差備,今日擧行,承旨問安與守宮,亦以秋展謁時下敎擧行。
傳于魚錫胤曰,健元陵,當陵禮房承旨,馳往奉審。
又傳曰,其日相値拜殿,只聞報而下敎,竝直太預,提調中亦有淸齋之臣,自今日依前輪直,竝直,更待下敎爲之。
曺命采,以內醫院官員,以都提調·提調意啓曰,藥院竝直,自今日姑爲輪直,而竝直,更待下敎事,命下矣。諸御醫竝直,亦一體擧行之意,敢啓。傳曰,知道。
魚錫胤,以內醫院官員,以都提調·提調意達曰,藥院竝直,自今日姑爲輪直,而竝直,更待下敎事,大朝命下矣。諸御醫竝直,亦一體擧行之意,敢達。令曰,知道。
李益炡啓曰,假注書李徽中,時無職名,依例令該曹付軍職,冠帶常仕,何如?傳曰,允。
南泰溫啓曰,假注書李徽中,親病猝重,勢難强令察任,今姑改差,何如?傳曰,允。
庚午八月十七日辰時,上御明政殿。親傳香時,行都承旨李益炡,左承旨南泰溫,右承旨成範錫,左副承旨曺命采,右副承旨尹光紹,同副承旨魚錫胤,假注書李厚達·李徽中,記史官金光緯·朴正源。諸臣進伏訖。上問曰,注書誰也?尹光紹曰,李徽中也。上曰,是矣。上具齋服禮畢,顧承旨曰,此事倏然之間,已爲二十年矣。上曰,獻官年幾何?李益炡曰,己巳生矣。上曰,已踰六十乎?上曰,穆陵稍近乎?承旨對曰,六十里矣。藥房都提調金若魯,有稟定事,入侍進伏訖。進曰,陵幸迫頭,其前入診,宜矣。上曰,觀勢爲之。金若魯曰,近日朝晝異候,朝氣比夕稍寒,衣袋稍厚宜矣。上曰,當宜爲之。金若魯曰,生脈散,製而隨去,亦宜矣。上曰,依爲之。金若魯曰,衿川縣監許錭,使之隨駕,何如?上曰,依爲之。魚錫胤進曰,當此動駕之時,玉堂隨駕乏人,禁推玉堂,合有變通之道。上曰,禁推玉堂竝放送。出榻敎上曰,雖値齋日,行之有例,諸玉堂牌招,弘錄,動駕前卽爲擧行事,下敎。出榻敎藥院,自今日,姑爲輪直,而竝直,更待下敎事,下敎。出榻敎
上在昌德宮。常參·經筵,以代理停。
顯宗大王忌辰。
尹光紹達曰,大司憲權爀,執義申暻,掌令權基彦,持平鄭玉在外,朴弼遠呈辭,掌令鄭基安未肅拜。今日以監察茶時之意,敢達。令曰,知道。
又達曰,明日,陵幸齋戒,再明日,正日,此兩日常參,頉稟。令曰,知道。
曺命采,以都摠府言啓曰,今日入直,內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
南泰溫達曰,右承旨成範錫,右副承旨尹光紹,同副承旨魚錫胤,今日俱不仕進,竝卽牌招,何如?令曰,依。
曺命采達曰,玉堂上下番闕直,已至多日,而動駕前新錄擧行,旣有特敎申飭,一竝違牌,尙不膺命,事極未安。副提學趙明履,副應敎趙雲逵,校理任,副校理金文行·金陽澤,修撰林錫憲·金善行,竝卽牌招,何如?令曰,依。
以副應敎趙雲逵,校理任,副校理金文行·金陽澤,修撰林錫憲·金善行,牌不進罷職令旨,令于魚錫胤曰,大朝特敎申飭之下,連違召牌,事體分義,其涉寒心。竝從重推考,更卽牌招,而副提學趙明履,亦一體牌招,卽爲擧行。
傳于曺命采曰,三嚴,以寅初三刻入之。
尹光紹,以兵曹言啓曰,在前陵幸時,若當禁·御兩營鄕軍停番,則御營大將,率領禁·御兩營標下軍及訓局餘軍留都,而今番則摠戎使率領留都事,下敎矣。旗鼓等物,禁·御兩營中,以何營擧行乎?敢稟。傳曰,以留都次第營旗鼓爲之。
又啓曰,仍兵曹草記,今此陵幸時,左右捕盜大將,以摠戎使具聖任,姑爲權察事,允下矣。具聖任,明日待開門牌招,以爲聽傳敎之地,何如?傳曰,允。
以權穎爲假注書。
尹光紹,以兵曹言啓曰,今此陵幸時,侍衛禁軍,不可不點擇以行矣。各番禁軍中,新受馬及病蹇不能致遠之類,依舊例,今十九日,推移替直,而監軍巡將,亦依前例,以十九日受點人員,二十日至,竝爲仍察,何如?傳曰,允。又以兵曹言啓曰,新除授羽林衛將田日祥,方在罷散中,而時無敍用之命,何以爲之?敢稟。傳曰,敍用。
上在昌德宮。常參·經筵,以代理停。
成範錫達曰,動駕前新錄爲之事,命下之後,尙未擧行,事極未安。副應敎趙雲逵,校理任,副校理金文行·金陽澤,修撰林錫憲,旣有只推之命,與副提學趙明履,一體牌招,何如?令曰,依。
以副應敎趙雲逵,校理任,副校理金文行·金陽澤,修撰林錫憲牌不進罷職令旨,令于成範錫曰,推考徽旨捧入。
以副應敎趙雲逵,副校理金文行牌不進罷職令旨,令于魚錫胤曰,推考徽旨捧入。
曺命采啓曰,明日動駕之時,不可無本兵之長,而兵曹判書李天輔,三度呈辭,以齋戒留院,不得循例請牌,何以爲之?敢稟。傳曰,三度給之,牌招。
又以兵曹言啓曰,在前陵幸時,禁·御兩營停番,則御營大將,以本營旗鼓留都,而十里內斥候伏兵,令禁衛營擧行,故以此磨鍊矣。今番則旗鼓等物,禁衛營當之,斥候·伏兵,無以推移,令御營廳擧行事,節目中付標以入之意,敢啓。傳曰,知道。又以兵曹言啓曰,羽林衛將田日祥敍用事,命下矣。依例口傳付軍職以入之意,敢啓。傳曰,知道。又以禁衛營言啓曰,今八月二十日,懿陵擧動時,摠戎使率都監餘軍五哨,禁·御兩營騎士及標下軍留都事,命下矣。本營出番騎士及標下軍等,專屬留都大將,而本營則千摠趙衍福,騎士將鄭運一,把摠李世佑,哨官趙光國,敎鍊官羅浣,騎士五十人,標下軍四十名,別破陣二名,率領入直。火藥庫則哨官邊聖鄰,別罷陣十七名,率領守直,南別營則哨官趙應泰,別騎衛三人,標下軍四名,率領守直之意,敢啓。傳曰,知道。又以御營廳言啓曰,本營騎士及標下,摠戎使,率領留都事,命下矣。出番騎士及標下作隊一哨,則起送留都陣,而入番騎士,則明日雖是替直之日,姑爲仍直,回鑾後,與二番騎士替直之意,敢啓。傳曰,知道。又以扈衛廳別將,以留都大臣趙顯命意啓曰,臣承命留都,一依啓下事目,今日申時,率領扈衛三廳軍官,大駕出還宮時,依前例結陣於通化門外,晝則移陣于弘化門外前路扈衛之意,敢啓。傳曰,知道。
上在昌德宮。常參·經筵,以代理停。
南泰溫啓曰,小臣,大王大妃殿問安進去,下直。傳曰,知道。又啓曰,小臣,馳往于大王大妃殿,問安入啓,則答以知道之意,敢啓。傳曰,知道。
曺命采啓曰,禁軍陣敎鍊官來言,下馬時鳴鑼云矣,敢啓。傳曰,知道。又啓曰,禁軍陣敎鍊官來言,騎馬時哱鑼云矣,敢啓。傳曰,知道。
假承旨達曰,明日,國忌齋戒,再明日,正日,此兩日常參,頉稟。令曰,知道。又達曰,備邊司郞廳來言,今日賓廳日次,而陵幸相値,頉稟。令曰,知道。又達曰,兵曹郞廳來言,闕內各處,入直軍士,晝巡檢之意,敢達。令曰,知道。又達曰,都摠府郞廳來言,闕內各處,入直軍兵,晝巡檢之意,敢達。令曰,知道。
大駕入齋室後,王世子遣宮官問安。答曰,知道。政院·玉堂·藥房·朝廷二品以上·六曹,口傳問安。答曰,知道。
奉審後,政院·玉堂·藥房·朝廷二品以上·六曹,口傳問安。答曰,知道。
傳于曺命采曰,百官揷羽。
又傳曰,自禿山隅,至興仁門外,捧上言。
還宮後,政院·玉堂·藥房·朝廷二品以上·六曹,口傳問安。答曰,知道。
寅時,上懿陵幸行時,行都承旨李益炡,左承旨南泰溫,右承旨成範錫,左副承旨曺命采,右副承旨尹光紹,同副承旨魚錫胤,假注書李厚達·權穎,記事官金光礪·朴正源,隨駕。上御玉轎,出賓陽門,命采稟捲窓。上曰,捲三面。上御馬於弘化門內,以令旗,召守宮從事趙雲逵,敎曰,守宮大將,謹守信地,不得暫離,可也。至東關王廟,御駕轎,駕過石串峙,有一小兒,路傍呼訴,金吾捕之。上諭命采曰,黃口小兒,以父母俱死,無以葬埋來訴,此正四民中無告之人也。其置之勿治,其根派來歷,須詳問以啓。駕至陵下,命采曰,詳問其兒,則以爲,太宗大王七代孫,本居金川矣,貧窮無以爲生,流丐至陽川地,父母俱死,而草殯未葬云矣。上曰,來時不訴本官乎?命采曰,小兒,何以能入官門乎?本官似不知矣。上曰,此兒觀其所言,似知人事矣。左議政金若魯進曰,霧露中動駕,不瑕有傷乎?上曰,無傷矣。此兒餓死道中不難,何以則可以拯濟?錫胤曰,只當委任本官矣。若魯曰,略給某物,還送本官爲宜矣。上曰,陽川邑治不僻,而使民不得來訴,本倅不得無罪矣。若魯曰,此兒自賑廳,亦必已有所給矣。此蓋以此爲業之兒,不足採聽。臣意則本官勿論,爲宜矣。上曰,不可無罪矣。仍傳曰,道傍一孤兒,哀籲問知,心甚惻然,而亦金支後裔,此正四民中無告之人,陽川縣監,爲土民之官,頃者,申飭之下,不能善爲奉承,又使縣中無告之孤兒,莫訴於親民之官,哀籲道傍,不可無飭。令該府處之,守令不職,卽方伯之不察,當該道臣,亦爲從重推考。其孤兒,令該廳,食物從厚題給,其父母,令本縣,依下敎顧助瘞焉。上曰,道臣不飭,則其責又在於予矣。若魯曰,此正是臣等之罪也。上笑曰,予漏此一層矣。安聖時曾經相禮乎?益炡曰,相禮則似未曾經,而乃是文人也。錫胤曰,呼訴之兒,旣犯淸蹕,亦不可全然無罪矣。益炡曰,京兆堂郞及當該部官,亦難免不能檢飭之失,竝從重推考,何如?上曰,依爲之。出擧條若魯曰,日尙早,霧氣未收,差待日高,展拜何如?上曰,當暫休矣。上,入齋室,少頃,以翼善冠淺淡服,展拜大王陵上,以玉手指前面曰,此處莎草,微似枯損矣。陵官吳載維曰,近於石際,故凍解之際,自然如此矣。錫胤曰,此陵莎草,本多如此,陵官若隨時隨補,則可致茂盛矣。上曰,若以爲近於石際而然,則四面宜同,而後面又有不然處矣。展拜王后陵。上曰,後面莎草,少似有罅,如此處,陵官隨卽隨補,可也。上,坐於陵前,周覽四面曰,樹木則好矣。錫胤曰,前後陵官,多方長養,故自十年以來,如是茂盛矣。上顧靑龍山脊曰,此處則無可奈何矣。光紹曰,石皆露現矣。上曰,多植樹木以蔽之,則好矣。錫胤曰,風水家或以石露爲好矣。上因語及庚戌,泫然下淚,因伏地悲愴。良久起坐曰,同副,伊時年幾何矣?錫胤曰,三十矣。上曰,今年幾何?錫胤曰,五十矣。上曰,其間幾何?而已爲五十矣。其時魚錫祚則以草笠入來矣。益炡曰,日尙早,霜露沾濕,許久坐地,恐致傷損矣。上曰,予實不自料今日得復展謁,此後又未知何時復來也。上,召兩陵官,敎曰,今此樹木,亦以長養故好,雖莎草,若種下種子,善爲長養,則豈不好乎?兩陵官曰,種下種子,終不成就矣。光紹曰,當以莎草少許,以手揷補矣。上曰,卽今兩陵莎草,皆不好,上陵前面尤甚,而爾兩陵官,皆除拜不久,此後三十朔內,盡心長養,則可致茂盛矣。上,奉審碑閣曰,石品好矣,此乃碍石乎?益炡曰,然矣。上,奉審丁閣後面曰,神路顯然矣,或云加灰莎底,而豈有此理乎?錫胤曰,豈有加灰之理乎?陵官或於奉審時見此,則必有怵惕之心矣。上,奉審祭器及祭物。上曰,鍮甁自前有之乎?益炡曰,然矣。上曰,此與宗廟異矣。益炡指一祭器,謂陵官曰,此器微似有釁矣。上曰,此則陵官報于禮曹,隨卽改之,可也。祭物則精潔矣。益炡曰,近來祭物,則大都極精矣。上,入幕次,命召承旨,錫胤入侍。上曰,注書出去,陵司外他陵官召入。臣穎出去,召陵官鄭槳入來。上曰,此有果木乎?槳曰,前則有之矣,近多自枯矣。上曰,果木他陵所無矣。錫胤曰,光陵亦有之矣。上曰,此乃京城至近之地,而樹木如是茂盛,陵官巡山,尤宜着實矣。然,前則曉聞樵軍之聲,處處而起,近則不聞矣。錫胤曰,前則樵軍輩,爭務此聲矣,自戊申後,將臣禁飭此聲,故不敢爲矣。上曰,然則雖有樵軍而無聲矣。錫胤曰,然矣。然此陵,乃近代陵寢,京民亦不敢爲樵採計矣。槳曰,或有樵軍,而不過掃取落葉而已,無持斧斤來者矣。上曰,只掃落葉,則似無大害,然或云落葉腐積,然後樹木得以茂盛矣。錫胤曰,此陵樹木,便是方生之勢,自然茂盛,不可禁遏矣。上曰,今後則勿復種植,可也。上行初獻禮。引儀上來階上,上曰,豈可上來乎?使之下去,可也。大祝讀祭文。上曰,今番祭文,直寫予心矣。金若魯·鄭羽良,行亞·終獻。上曰,凡事皆不宜促急,在幕次時,聞引儀聲音甚促,今雖少勝,而猶未免促急。引儀取才堂上,推考,可也。光紹曰,誤爲上來之引儀,亦推考,何如?上曰,似是初當故然矣,置之。上,入幕次,命召禮房承旨。範錫入侍。上曰,注書出去,東西唱引儀姓名,問知以來。臣穎出去問知,入啓曰,東唱引儀沈得彬,西唱引儀金澤壽云矣。上曰,中人乎,庶孽乎?範錫曰,似是庶孽矣。上曰,前日引儀權琦,至於被賞,近者李昌郁·洪處蘭,亦皆善其職。近日取人而不取唱,先庶孽而後中人,故自至如此矣。範錫曰,古者引儀,於南山中習唱矣。上曰,近日此輩,不屑習唱,以致如此,過甚矣。命他承旨入來,光紹入侍,命書傳敎。傳曰,鴻臚唱儀,事體重矣,而近來不擇其唱,先人後唱,曾已下敎,今日唱聲尤促,駭然。當該取才之官,從重推考,更爲申飭。引儀習唱,亦爲另加飭勵,不習者,草記請汰。上,辭陵。益炡曰,左通禮聲音低微,推考,何如?上曰,似是初當矣,勿推。其職姓名爲何?益炡曰,奉常僉正朴賢輔也。上曰,似有鄕音。如此人,好矣。僉正,亦槐院出身所爲之職乎?命采曰,非槐院也,乃國子也。上,將入齋室,諭命采曰,問安宮官尙在乎?命采曰,問安後卽還矣。上出御製御筆絶句一首曰,平仄無誤乎?命采曰,自省編裏之省字,高矣。上,入齋室後,召命采入侍。上曰,當初亦慮省字之高,有預備之句矣。仍改書以下曰,一本模揭齋室,一本承旨謄書,送于侍講院,使宮官,入對以達。命采曰,一本則書送于趙明履乎?上曰,依爲之。元本則承旨取之,可也。仍傳曰,御製模給禮曹,卽爲揭板于懿陵齋室。上曰,注書出去,召騎判及宣傳官以來。臣穎出召兵判及宣傳官入侍。上曰,兵判所作祭文,寫予心矣。俄者御製見之,可也。天輔奉覽御製訖。上曰,續兵將圖說成後,欲爲一試,留都軍及跟隨則除之,卿知悉擧行,可也。天輔曰,將壇左右多稚松,略伐枝條,使可通望,何如?上曰,置之。天輔曰,禁軍則營號何如爲之乎?上曰,禁軍陳中,不爲號令,雖無營號,無妨矣。天輔曰,訓局則依續兵將圖說,當爲中營乎?上曰,然矣。天輔曰,先廂軍兵,先到敎場,分左右札住,後廂軍兵,則大駕入軍門後,鱗次分左右札住之意,敢啓。上曰,依爲之。天輔曰,大駕入軍門時,迎接旗鼓,則當自札住營待令乎?上曰,依爲之。諸般擧行之事,則兵判旣已親承分付。宣傳官以信箭往諭訓將,使以先廂軍兵,先去設玄武陣,仍以旗鼓迎接,可也。命采曰,宣傳官生疏,易至於錯聽誤傳,臣請以上敎書給。上曰,依爲之。陞將臺時,訓將不待信箭,隨登參現,可也。上,出齋室時,敎曰,此後陵官,入處齋室事,分付。駕至中路,上曰,今此觀光者,何處民乎?民曰,楊州民也。上曰,今年年事何如?民不對年事,妄以風水之說仰對。上命退去,更詢于他民。民曰,初有豐登之望矣,中間有旱災,旱後有再次大水之災,不能成實矣。上曰,予今問汝者,誠也,汝須直陳,毋若道臣處所言,可也。民曰,大槪免凶矣。上曰,京畿監司及各邑差使員,使之來待於閱武所。出駕前下敎命采曰,京外癘氣,猶未快息,請飭觀光人,使勿近前。上曰,置之。命采曰,迎接旗鼓在前,請住蹕,上住馬,宣傳官稟止鑼。上曰,知道。敎鍊官曰,大駕當自陣中,行送信箭然後,陣門可開矣。上曰,旣已旗鼓迎接之後,何必又送信箭乎?敎鍊官曰,若只左右札住而已,則不必待信箭開門,而今則旣設玄武陣,營壁皆具,必有信箭然後,可以開門矣。上曰,然矣。命送信箭。命采曰,兵判以爲,騎士變通之後,當此親閱武之時,不得與焉,則似爲缺望云矣。上召兵判敎曰,禁御兩營騎士·別將,皆使之來待。天輔曰,入番騎士則何以爲之乎?上曰,入番騎士,亦使來待。駕入軍門後,上曰,前後侍衛,皆下馬事,分付。命采曰,營將隨後參現,則中軍亦當一體參現乎?上曰,然矣。侍衛外,駕前駕後,皆使下馬,何也?命拿入敎鍊官。上曰,汝之大將習操時,亦不使別武士下馬,則汝何敢使駕前駕後下馬乎?決棍六度,命拿出。命采曰,大駕將上將臺之時,駕前駕後抽出環衛之意,敢啓。上曰,已知之矣。時原任大臣入侍帳殿事,遣史官傳諭。出駕前下敎上,入幕次,御甲冑,出臨帳殿,領府事金在魯,左議政金若魯,右議政鄭羽良入侍。命采曰,兵判旣無領軍,當爲中軍,當先爲參現矣。上曰,然矣。李天輔參現。命采曰,宣傳官具世績,中軍參現時,誤唱起居,記過,何如?上曰,依爲之。訓鍊大將金聖應,龍虎大將張泰紹,參現。上曰,張泰紹,初則一儒士也,今則儼然成武將貌樣矣。宣傳官參現。上曰,宣傳官參現,宜在階下,而今乃上階,此亦志驕而然矣,命使下階。命采曰,諸宣傳官,一竝記過,何如?上曰,依爲之。軍禮旣畢,上諭天輔曰,速爲號令,可也。天輔曰,臣若下去,則號令之間,終有所難便,只送訓將,何如?上笑曰,中軍反不及營將乎?依爲之。上曰,大閱旗,依續兵將圖說,橫懸,可也。上曰,官騎行甚緩緩,此後若又如此,則當爲記過,此意申飭,可也。上召駕後宣傳官,敎曰,汝以信箭,往諭訓將,使之俘執,但勿使有傷,可也。命采曰,落馬者奪箭以來,記過,何如?上曰,置之。上曰,砲車今則能善用矣。上曰,號令止息,使之爲得勝,吹後使都監獻俘,可也。上曰,獻俘者幾人乎?命采曰,別武士四人,騎牌官一人,牢子一人,巡領手一人,合七人生擒云矣。上曰,七人令本都監,分等施賞,俘倭則解縛放送,可也。上召兵判,諭曰,兩營騎士,使之上來臺上,團結而不用信箭,只以旗幟爲號令焉。待騎士設陣後,使駕前三十襲禁營騎士,駕後三十襲御營騎士。上曰,太僕廏馬一匹待令,以信箭召訓將以來。上曰,今見炮車,果然善用矣。訓將面給廏馬一匹,命拿入僉正。上曰,僉正爲誰?益炡曰,申㬛也。上曰,親授事體,何等重大,而乃以卜馬,加紅勒以來,所當梟示,而姑爲斟酌,命決棍五度。上曰,不施貫耳箭之律,決棍又止五度,此寬典之寬典也。速以他好馬換來,僉正以他馬來。上曰,下敎之下,又以劣馬持來,速換以來,若又不善,則當爲梟示,都監揮子手待令。命采曰,敎鍊官以爲,揮子手方在都監陣中,必送信箭然後,可以來待云矣。上曰,旣已旗鼓迎接之後,汝之大將,便爲營將,而敢以將令之說仰達乎?僉正又以他馬來。上曰,揮子手退去。上曰,以藍白二箭,召兩營騎士別將以來。上,召訓將,諭曰,卿以戎服,自主號令,仍爲行營,可也。上,諭騎士別將曰,騎士變通未久,而今見坐作進退之節,頗有可觀。今賜爾等弓矢,以示嘉奬之意。天輔曰,騎士似不無落莫之嘆矣。上曰,其中正領,使兩營分等施賞,還宮時,使禁衛騎士在前,御營騎士攔後,使無無聊之嘆,可也。命采曰,俄者記過諸人,皆爲拿入乎?命拿入具世績。上曰,事當決棍,而其後事能善爲之,故姑爲斟酌矣。上曰,落馬奪箭者及諸宣傳官記過,一竝分揀。上曰,畿伯及差員入來。京畿監司柳復明,水原府使尹潝,楊州牧使金始熺,南陽府使柳世德入侍。上曰,今年農形何如?復明曰,初有登熟之望矣,中間有風水之災,今則不如初矣。潝曰,本府沿海處,水沈之患甚多,然摠以論之,則大槪免凶矣。始熺曰,本州得雨甚晩,六月望後,最晩移之畓,則不可成熟,然大槪免凶矣。世德曰,本府染病大熾,有病之家,則不能除草,更無可論。然其有能致人力之家,則皆逢豐年矣。上曰,道臣得見均役節目乎?其中不足之數,使道臣自當矣。京畿則能無不足耶?若魯曰,畿營形勢,比他道尤難措手,故別爲區畫,本無不足之數矣。若魯曰,終日勞動,聖體何如?上曰,無傷矣。若魯曰,臍傍則何如?上曰,不爲關係矣。上,入幕次,御戎服以出。命采曰,吹打,以何吹打擧行乎?上曰,內吹打則在前進去,都監吹打,在駕前吹打。上曰,還宮時當歷入東關王廟,而當只以挾輦及前排入去,先廂軍兵則前進,後廂軍兵則留住事,分付。命采曰,當以信箭分付乎?上曰,然矣。刪出駕前下敎駕至關王廟洞口,上曰,蛟龍旗及雲寶劍外,不緊侍衛,竝勿入來。上入關王廟,傳曰,御筆懸板紗籠,如是破傷,而不卽改備,事極緩忽,卽令改備。南關王廟懸板紗籠,一體改備事,分付。上行再拜禮。命采曰,臣以信使回還時,歷入星州,星州亦有關王廟,而塑像廟宇,俱甚剝落,所見可憫矣。上曰,分付道臣,使之卽爲修改,可也。上入興仁門內鍾閣。上曰,景福宮前鍾,則光廟登極後所鑄,此鍾則有佛像,必是勝國餘習也。勿爲置門,改作全壁,使不得出入,可也。上曰,予近來精神尤無形,犒饋事,幾乎忘之矣。命召駕後宣傳官,敎曰,隨駕軍兵犒饋,卽爲依例擧行。出駕前下敎上曰,宣傳官,以信箭分付訓將及龍虎大將,駕入弘化門後,卽爲解嚴。留都大臣及大將,亦爲一體解嚴。挾輦哨官,駕入明政門後,卽爲解嚴。上曰,興仁鍾閣事,更思之,全塞不通,則尤似殊常,置之。命采曰,禁軍別將解嚴,宣傳官忘未分付云,記過,何如?上曰,勿爲記過,更令往傳。駕入賓陽門,諸臣退去。
上在昌德宮。常參·經筵,以代理停。
貞顯王后忌辰齋戒。
未時申時,日暈。
藥房都提調金若魯,提調申晩,副提調李益炡啓曰,侵曉動駕,展謁園陵,移時行禮,當炎還宮。伏未審夜間,聖體調攝若何?眩氣諸節,一向差勝乎?今日臣等,不可不率諸御醫入診,詳察聖候矣。大王大妃殿氣候何如?臣等無任區區伏慮,敢來問安,竝此仰稟。答曰,知道。伸禮而回,一倍此心。慈殿氣候,差勝後一樣。予則一樣矣。
大殿·大王大妃殿·中宮殿·世子宮·嬪宮·賢嬪宮,政院·玉堂,口傳問安。答曰,知道。大王大妃殿·中宮殿·賢嬪宮,藥房,口傳問安。答曰,知道。大殿,朝廷二品以上·六曹,單子問安。答曰,知道。
曺命采,以都摠言啓曰,今日入直,內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
魚錫胤達曰,特敎之下,弘錄尙不擧行,事甚未安。副提學趙明履,副應敎趙雲逵,副校理金文行,竝卽牌招,何如?令曰,依。
傳于曺命采曰,副學持御製,內局入侍,同爲入侍,御將亦爲入侍。
傳于曺命采曰,內吹,分付騎曹,施賞。
李益炡達曰,預備兼春秋金弘澤,身病猝重,勢難察任,今姑減下,何如?令曰,依。
魚錫胤,以弘文館言達曰,本館新錄事,旣有成命矣,僚員不齊,尙爾遷就,今日始爲齊會于本館。而副修撰尹東度在外,而上來遲速,有未可知,亦難等待,依舊例,以在京僚員,相議圈點之意,敢達。令曰,知道。
曺命采,以備邊司言啓曰,均役廳堂上行副護軍洪啓禧,以掃墳受由,今方辭陛,而均役凡事,多所句管,未收殺之前,不可出外。下直單子勿施,仍令察任,何如?傳曰,允。
庚午八月二十二日辰時,上御歡慶殿。藥房入診時,都提調金若魯,提調申晩,副提調李益炡,御營大將洪鳳漢,副提學趙明履,同爲入侍時,假注書李厚達,記事官金光礪·朴正源,醫官金應三·金壽煃·鄭文恒·許錭·方泰輿·金履亨諸臣,以次進伏訖。若魯進伏曰,侵曉行幸,當炎還宮,夜間寢睡之節何如?上曰,寢睡諸節,差勝於靜坐之時矣。若魯曰,眩氣與臍傍諸症何如?上曰,眩氣時時往來,而臍傍之症,近爲快差無痕矣。秋氣漸生,痒症似爲復發矣。若魯曰,脚部症候何如?上曰,升降則不難矣。追惟往日展謁,今幾年矣?昨日還來時,路傍百姓,必以予爲未衰矣。若魯曰,大王大妃殿氣候何如?上曰,一樣矣。若魯曰,王世子氣候何如?臣等伏聞有感氣云,藿香正氣散,似當進御矣。上曰,飮食過度而然矣,正氣散預爲製置矣。晩曰,飮食過度,誠爲㦖迫矣。若魯曰,嬪宮氣候何如?上曰,頃以産漸爲慮矣,必是冷症也。昨日以陵幸,有起居之節,今聞胎自昨朝下垂,至今一樣云。御將所見何如?面部亦有浮色云,然否?鳳漢曰,産候犯於晦間,則解娩完實矣。若魯曰,賢嬪宮所患何如?上曰,痒症今則又發臂上矣。晩曰,賢嬪宮丸製,今亦進御乎?若魯曰,招醫女診候,爲宜矣。上曰,弘錄擇日爲之乎?若魯曰,議論不一,尙未擧行,豈有擇日之事乎?上曰,參差乎?好勝乎?若魯曰,以其數相爭云矣。上曰,豈能如秤星之相均乎?若魯曰,副學·應敎,意見各異,但嚴飭則豈不爲之乎?上曰,一父所生之子,尙且不同,豈有彼此相均之理乎?若魯曰,互對誠非矣,惟在擇人,何必均適彼此乎?上曰,今番不能善爲之矣。若魯曰,臣等果不能善爲之矣。上命應三診脈。應三入診。退伏曰,左三部極好,右三部安靜矣。壽煃入診退伏曰,左右三部,大體皆好矣。許錭入診退伏曰,誠如壽煃之言矣。文恒·泰輿曰,臣等所診,與壽煃皆同矣。履亨曰,左右三部,似有微數之候矣。應三曰,秋氣漸高,八味湯不可不進御矣,必有有益之事矣。上曰,八味湯進御,則老者爲少,而白者還黑乎?壽煃曰,八味湯,潤燥補元,且藥料不多,可以趁速進御矣。若魯曰,醫官之言,是矣。湯丸中可以進御,而此非苦口之劑,或間日不拘時進御,似好矣。晩曰,藥丸責效,非出一日,自有日計不足,月計有餘之效矣。上曰,人生斯世,一任眞命,則何等人耶?若魯曰,善人矣。晩曰,此非善人也,乃達人也。上曰,左相之言,與予同。予不服藥而久無病,則左相他日,亦知予之心矣。陵幸回還時,見路傍藥契,以嘗百草濟衆等字,懸板煒煌,渠焉能濟衆?人生有大限,雖扁鵲,亦何爲哉?予之不服者,有所執而然也。若魯曰,臣不知其幾番陪從矣。動駕則無氣色勝於宮中之時,必是疏夬而然也。上曰,近來左邊牙齒,時時作痛矣。今則少差,此病若大段,則似爲難堪矣。應三曰,白霞鹽,好矣。上曰,用此藥則落齒復生乎?若用細辛則差勝,以冷水嗽口,久含復溫則好矣。晩曰,八味湯,今日製入之意,敢啓。上曰,古人有命藥付壁而療病者,今亦見製入之藥而病愈則好矣。依前方八味湯五貼,日次劑入事。出榻敎上曰,副學尙不入來耶?史官出去,催促同爲入來。若魯曰,副學入侍,命已久而尙不入來,朝出之牌,亦無去來云。此由於政院不能申飭之致,當該承旨推考,何如?上曰,依爲之。出榻敎左相先退,副學入侍。上曰,弘錄下敎,今已久也,而尙不爲之,何也?明履曰,館錄自古爲難,蓋副學與應敎諸人,意見相合後,可以爲之。今則諸臣所見,與小臣各異,必無得成之理矣。上曰,惟才是擇,今者入侍五人,其人才亦自不同矣。彼此之數若不足,而苟然充數,則此豈可乎哉?雲逵之事,誠非矣。榮國,必敎其子爲互對之事,極爲過甚,如是人下敎之後,渠焉敢敎其子,爲無君之臣乎?宋文載加圈之事,誠極非矣。此亦由於互對而然也。此下敎,使榮國知,使之今日內卽爲擧行。仍命書傳敎曰,幾次申飭之下,尙不擧行,事之寒心,莫此爲甚,而今聞會館而亦不能云,其爭可知。其爭不問而亦瞭然,翰薦之爲翰圈,何爲而然也?小科申飭,亦何以然?此飭互對也,飭務勝也。今者爭,必由互對而然也。噫,弘錄只取其人,不及於彼而强爲互對,是濫雜也。欲對乎此,强爲節約,此遺珠也。噫,設科取人,旣不互對而取,則於弘錄,豈有相求之理?其若此無其不錄乎?決無此理。決無此理,弘錄,非今日儒臣等掌中之事,乃國朝公錄,則其君申飭之下,處公堂爲公錄,豈敢一任其私乎?其私何,卽互對也?互對何,私先見彼此也。今日朝鮮若有君,有命不行乎?今日內卽爲嚴飭擧行。出榻敎諸臣退出。
上在昌德宮。常參·經筵,以代理停。
貞顯王后忌辰。
魚錫胤達曰,明日常參,取稟。令曰,停。
曺命采啓曰,卽者,備邊司郞廳來言,大臣率備局諸宰來待矣。傳曰,詣閤。
傳于尹光紹曰,入直騎曹郞廳,進往昌慶宮,舊政院·舊弘文館,皆除草與否,遍爲看審,出番郞廳,進往慶德宮,衛將所次知處,除草與否,亦爲詳察後,明日承旨入侍時,竝同爲入來稟達。
傳于魚錫胤曰,親傳香,以再明日擧行。
曺命采啓曰,預備兼春秋金弘澤減下達辭,依下矣,其代,令該曹口傳差出,何如?傳曰,允。
曺命采達曰,望前望後,大臣備局諸宰入侍時,臺臣旣令許入,而不必牌招,無故不參者,令本院察推事,命下矣。司諫兪彦述,獻納李壽觀,今日入侍時,不爲進參,推考,何如?令曰,依。
魚錫胤達曰,檢閱朴正源,謂有情勢,陳書徑出,原書以國忌齋戒,纔已退却矣。所當直捧禁推徽旨,而此與無端徑出有異,推考警責,仍卽牌招,何如?令曰,依。
魚錫胤,以禮曹言啓曰,卽接徽陵參奉所報,則今月二十六日忌辰大祭時,兩官不可不備員,而別檢朴斗相,時在慶尙道寧海地,尙未上來,請令變通差出,以爲備員進參之地云。莫重陵寢祭享,不可以假官替行,別檢朴斗相,今姑改差,其代,令該曹,以在京無故人,卽速口傳差送,何如?傳曰,允。
以柳修爲徽陵別檢。
魚錫胤,以禮曹言啓曰,今月二十二日,大臣·備局堂上引見入侍時。傳曰,謁聖,待秋擧行事下敎,而尙無擧行之事,故心甚訝之。今問其時,以明春書出云,此乃誤書之致,當該承旨推考。武科旣行,初試豈可經年?率元良謁聖,亦豈曠焉?其令該曹,以開月旬間擇入事,命下矣。謁聖吉日,卽令日官推擇,則來九月初十日爲吉云。以此日定行,何如?傳曰,允。
以任爲冬至書狀官,金光緯爲兼春秋。
曺命采,以禁衛營言啓曰,因傳敎,本營騎士將三員,木綿各一疋·三升各一疋,騎士正領十五人,三升各一疋分給之意,敢啓。傳曰,知道。又以兵曹言啓曰,內吹,分付騎曹,施賞事,命下矣。木二十五疋,依前例分給之意,敢啓。傳曰,知道。又以御營言啓曰,因傳敎,本廳騎士將三員,木綿各一疋·三升各一疋,騎士正領十五人,三升各一疋分給之意,敢啓。傳曰,知道。
辰時,上御歡慶殿。大臣·備局堂上引見入侍時,領議政趙顯命,左議政金若魯,右議政鄭羽良,司直金聖應,守禦使李宗城,右參贊元景夏,禮曹判書申晩,戶曹判書金尙星,戶曹參判洪鳳漢,副護軍洪啓禧,副校理金文行,修撰金善行,持平朴弼遠,右副承旨尹光紹,假注書權穎,記注官鄭宅臣,記事官朴正源,以次入伏。顯命進伏曰,近日日氣蒸濕,聖體若何?上曰,一樣矣。顯命曰,癤候則今已快愈乎?上曰,此則如常矣,但左膝不能屈跪,今亦方立脚而坐矣。顯命曰,大王大妃殿氣候何如?上曰,差勝以過矣。顯命曰,東宮氣候何如?上曰,好過矣。若魯曰,伏聞醫官所傳,東宮調候,今又差勝云矣。上曰,數數如此矣。羽良曰,嬪宮産候轉遲,然愈遲愈好矣。上曰,過爲遷延,恐或逾月矣。上曰,予之唇內右邊,微似浮高,口中如嚼細辛,然恐是風漸也。顯命曰,臣等亦或有如此之時,此非風漸也。然亦是風類,召問醫官,好矣。若魯曰,痰動時亦或如此矣。羽良曰,風則常作於左邊,聖候旣在右邊,則似非風漸也。上曰,醫官何能知之乎?顯命曰,入侍罷後,從容診察,似好矣。晩曰,醫官來待事,預爲分付,何如?上曰,若問醫官,則欲卽爲召問矣。注書出去,召首醫及入直針醫一人以來。臣穎出,召首醫金應三,針醫李春敷入來。顯命曰,此乃平安監司狀啓也。去番齎咨官韓致亨回還時,未推來卜物,彼人欲出送於八月開市時,曉諭商人。接領事鳳城將,私通于灣尹,故灣尹以曾無前例不許。而許施與否,更爲取稟矣。邊門事體至重,不可無時出入,分付勿許,何如?上曰,在我之道,只當守法,依爲之。出擧條顯命曰,此乃廣州留守狀啓也。廣州府尹,今已革罷,前營將依癸亥謄錄,移定於驪州,而卽今軍制,差異於癸亥,驪州方屬於後營,竹山今若移定前營將,則營號換易,部伍管屬,節節妨礙。利川旣是前營所屬,移定前營於利川後,廣州束伍十四哨,合操輪操時,使把摠領付該營,廣州大旗幟,竝爲移給事,取稟矣。事旣便當,依狀請許施,何如?上曰,依爲之。出擧條顯命曰,此乃江華留守狀啓也。本府觀武才,今秋所當設行,而癘氣尙未寢息,大臣又以今秋水陸操都試等事,竝停止事,筵稟蒙允,則本府觀武才,亦當姑停,以待明年事,狀請矣。依狀請許施,何如?上曰,依爲之。出擧條顯命曰,廣州留守交龜狀啓,不書開拆二字,而承旨不察捧入,廣州留守及當該承旨,竝推考,何如?上曰,依爲之。出擧條顯命曰,北道犯越人金仁述事,咨文出來,當有謝恩陳奏之事,冬至使號,當改定矣。若魯曰,使號當以謝恩兼陳奏冬至使爲之矣。上曰,依爲之。出擧條顯命曰,書狀官趙雲逵,必欲遞免。聞雲逵之父榮國赴燕時,榮國之妻死臨終,以勿赴燕京遺言云。雲逵之不欲赴,情勢似然,許遞,何如?上曰,情可慼矣。遞改,宜矣。若魯曰,其代速爲口傳差出,然後可爲會同坐矣。上曰,令該曹口傳差出。刪出榻敎顯命曰,備局堂上罷職人李箕鎭·朴文秀·柳儼·趙載浩·尹汲·權爀·鄭益河·李日躋,今皆敍用,竝還差備堂,何如?上曰,依爲之。出擧條顯命曰,惠廳堂上,方有闕矣。以李箕鎭還爲差下,何如?上曰,依爲之。出榻敎上曰,頃見馬軍,亦聞砲聲而走,炮車若多數造置,以爲外壘,則好矣。卽今則炮車數少,此則訓將知悉,徐徐繼造,俾可爲外壘,可也。啓禧曰,若爲外壘,則所謂行城也。聖應曰,以此爲壘,則勝於拒馬作矣。顯命曰,拒馬作,亦以累重環布,則豈不好矣?而我國拒馬作,只一重矣。蓋兵學指南,所以禦倭之法也,練兵實紀,所以禦胡之法也。卽今我國所用,皆指南之法也。騎戰車戰之法,則具於實紀,而我國不能用。今若申飭炮車,使之習用,則豈不好乎?應三·春敷診候。上曰,唇內下畔,似浮似痒,又如食辛,可怪矣。且余自少,常親自洗足,不使他人洗之。今左足第四第五指,似麻似疼,不能自擧,此何症也?應三·春敷曰,右邊齒齦,似浮之候,熱也。足部麻木之候,濕痰也。風濕痰熱,是一體相生者也。宗城曰,今此聖候,似非一時偶然矣。臣在北關時,忽然面部如割矣,其後果得風疾。凡風之發,皆有積漸,指麻神眩,皆是風漸也。旣有其漸,則其發無時,今此聖候,誠宜各別致愼也。羽良曰,每夜寢睡時少,豈不可悶乎?上曰,日昨道傍呼訴之孤兒,乃是予族,諺所謂上監有裹袱之族者也。恭定大王七代孫,已至如此,豈不殘忍乎?百年如夢,今之以弘錄相爭者,可謂醉生夢死也。予亦大夢已半,然於風漸則不能無怯矣。人之有風者,能有快愈如常者乎?見守禦使之病,則果爲難矣。尙星曰,臣在關東時,偶患口病,症與聖候相類,或以爲唇腫,其後自愈。上京後問於醫者,則以爲痰症矣。顯命曰,風之源委,固爲多端,而因火而作者尤多,如以風爲慮,則先務降火,宜矣。上曰,予今心如枯木,何降之有?戶判所經,想與予同矣。痰亦生風,然將服湯藥乎?將用塗藥乎?不治似宜矣。顯命曰,不必以此症別用他藥,而大槪節食服藥爲好矣。若魯曰,昨所劑入湯劑,於此症何如?以此問於醫官,如何?上曰,問於醫則必以爲好矣。然八味元,豈當於風症乎?應三曰,百病皆生於腎不足,此藥無處不好矣。上曰,以此數貼,豈可責以袪風乎?漢武云節食服藥,可以少病,然漢武節食服藥,而未聞其享遐壽也。宗城曰,此漢武不能如此,而追悔之言也。上曰,予因此而有欲問之文義矣。論語不多食,或以爲摠結上文之語,而予則以爲,只與不撤薑食,相連爲義。卿等之意如何?顯命曰,此當爲別章矣。善行曰,只連薑食爲是矣。羽良曰,此言凡於飮食,皆不可多也。宗城曰,臣則以只連薑食知之矣。若魯曰,以文勢觀之,則似當只連薑食,而摠結上文之云,蓋別是一說也。晩曰,只連薑食爲是矣。光紹曰,雖以諺吐言之,亦與惟酒無量,不及亂處異,則不連薑,爲是矣。上曰,重臣所言漢武追悔之說,儒臣以爲如何?文行曰,追悔之意爲多矣。善行曰,只是泛言其理也。光紹曰,此儒臣之言是矣,豈有神仙云者,追悔已往之言也?節食服藥,則泛言其理也。上曰,提學之意何如?景夏曰,泛言其理也。上曰,此病則可苦,昨入湯劑,第當進服耳。晩曰,只委任醫官,使之煎進,每每隨其煎來,卽爲進服,如何?上曰,纔見則便有厭惡之心矣,何可如是乎?上曰,謁聖,待秋擧行之意,下敎矣,尙無取稟之事,何也?晩曰,臣則只聞有待明春擧行之下敎,而外間亦寂無謁聖消息云矣。上曰,然乎?傳敎呼寫,而不爲親覽,故必有誤書之弊,而如是矣。該曹尙無稟啓之事,予則意謂姑待秋成後,欲設行矣,豈料其如此耶?以予日復一日之心,何可等待來春?況初試武擧子,有若洗鼎以待,其中若有奉親者,則豈不尤難等待乎?予近來精神不好,事多遺忘,科擧事今番若不提問,則幾乎逾此年矣。日子當以何間爲定?景夏曰,開月望念間定行,好矣。上曰,日子遠定,鄕儒多聚,則提學雖善考文,必遭困矣。羽良曰,此科雖是爲京儒之科,鄕儒亦不可不來見矣。晩曰,鄕人亦必有爲初試者,旬望間爲好矣。上曰,諸臣之意何如?聖應曰,旬望間好矣。宗城曰,旬望間好矣。別無他見矣。顯命曰,初試武擧子,若有在鄕者,則日子速急,似難趁期上來矣。上曰,以古謁聖規式言之,則旬前定行,亦不爲速矣。尙星曰,試令擇日,則望間未必有好日矣。若魯曰,不待擇日,望間果無無故日矣。鳳漢曰,別無他見,旬望間好矣。啓禧曰,旬後爲好矣。上曰,儒臣之意何如?善行曰,此科本不宜遠定矣。弼遠曰,庚寅年春塘臺,只隔十五日而定行,雖旬前,亦無不可矣。傳曰,謁聖待秋擧行事下敎,而尙無擧行之事,故心甚訝之。今問其時,以明春書出云,此乃誤書之致。當該承旨推考,武科旣行初試,豈可經年?率元良謁聖,亦豈曠焉?其令該曹,以開月旬間擇入。上曰,予欲以功臣畫像,作爲屛風,諸勳臣畫像入之。上曰,丕闡堂,卽毁掇佛寺,以其材移建者乎?景夏曰,毁撤佛寺以移建,卽闢入一兩齋也。啓禧曰,此兩齋,是先朝特命所建者,則與他自別,而年來傷破,幾於傾圮。臣待罪大司成時,招算員算摘,欲爲修改,未果而遞,至今未得修改。此事只使本館修治,則決無修改之勢,戶判今方入侍,特命修改,何如?上曰,依爲之。尙星曰,臣頃以釋菜獻官進去時見之,則明倫堂以下諸館舍,率多傾圮,而屋瓦亦皆破落。今欲修改,則設都監擧行之外,此非少少修理之比。況今謁聖,已有成命,明倫堂則不可不略加修補。而泮水堂以下,則不可輕議,今姑安徐,何如?上曰,依爲之。尙星曰,一自外監革罷之後,本曹事勢,誠罔措矣。外監木物,則自前因備局關文,許令下來。而近來則因江原監司之一切嚴禁,竝與外監木物而不得下來,故今年貢人輩逃散之後,木商中別定差人,自備局行關本營,而尙不擧行。另飭本道,使之卽爲流下,何如?上曰,依爲之。刪出擧條上曰,沈星鎭,堅峭矣。顯命曰,聞其於監司之事,亦善爲云矣。羽良曰,木商不敢入境云矣。上曰,只爲有憑公營私之弊,故難矣。尙星曰,目今明倫堂補階板,亦無可得之路。惠廳有倉舍營造餘材,以此移給於本曹,何如?景夏曰,江倉未及盡爲移建,庫舍地板,亦多有修補處,材木有難盡數移送戶曹矣。外監無故革罷,戶曹因此受病,材木每有所用,輒欲取惠局之物,惠局亦將受病,豈不可悶乎?材木參酌以給,何如?上曰,同是國財,同是國役,則惠廳何可如是持難乎?量其容入以給,可也。出擧條尙星曰,永禧殿祭物庫改建之處,臣於日前奉審,而地形狹窄,他無可合之地,今若毁舍,大廳北邊數間,移建於南邊,於其北邊空垈,改建祭物庫,而仍造祭欌,則事甚便當。典祀廳,本來狹隘,祭物舊庫,則以典祀廳虛間用之爲好。告由一節及始役日子,令該曹擧行,何如?上曰,依所達爲之。出擧條上曰,時敏堂南墻甚低,禁營鄕軍入番者,可以越見,故以瓦補遮,前後所補,無慮數千餘數。此亦浮費,故凡於雨漏處修補時,此瓦出用事,曾有下敎,而中官不爲奉行矣。仍傳曰,頃者有下敎之事,當該中官不爲擧行,甚涉寒心。令該府處之。尙星曰,頃有印冊停役之命矣。五子近思錄,與宋鑑印役,何以爲之乎?上曰,宋鑑則印之爲宜,而五子近思錄,亦好冊耶?羽良曰,此書,具宅奎赴燕時得來,故臣自芸閣,有所私印,而書則儘好矣。上曰,以幾件磨鍊乎?尙星曰,春坊所磨鍊爲十件矣。啓禧曰,先正臣宋浚吉,以芸閣印書時,每一件送太學事,爲請蒙允。臣爲大司成時,請依先正所達亦蒙允,而其後印冊時,未見施行。此後則每印書時,必頒一件於太學,宜矣。上曰,依爲之。仍傳曰,春坊宋鑑刊印,竝與元良所講六件,五子近思錄,大殿·世子宮各三件,弘文館·春坊各三件,太學一件刊印,不緊印冊,亦浮費。此後下敎前,一倂停役。尙星曰,年分事目,臣則欲一依上年爲之。然七八月之間,連有水災,諸道必有災頉之報,若於其時,有所撓改,則諸道請報,必復紛然。今宜量宜加給,而以此後不爲追後加給之意,預爲知委。然此亦出於臣意,則難保其無紛紜之弊。若以傳敎,特爲加給,臣於事目中,以因傳敎加給爲言,則似好矣。上曰,依爲之。仍傳曰,今年秋霖,稼穡不可不顧。年分比摠,若比諸昨年,豈爲民之意乎?令度支,問于大臣,比昨年加給。尙星曰,監司除挈眷,則其家眷在京者,有給祿之例矣。今則諸道監司,皆不率眷,似當依江原監司例,頒給祿俸,而問議大臣,則使之稟定,故敢達矣。上曰,依爲之。出擧條宗城曰,留守譬如監司,經歷如守令,留守雖爲除眷,經歷則似當挈眷,而廣州經歷,不得挈眷,似爲斑駁矣。上曰,兩都留守經歷眷率,則何以爲之耶?宗城曰,兩都則一家皆隨去矣。上曰,三留守,宜無異同,而廣州則何以除眷耶?顯命曰,廣州則因特敎除眷矣。若魯曰,經歷挈眷,尤不待更論,而頃者南漢經歷以爲,聖敎不許挈眷云,故臣則未能記憶上敎,而心獨怪之矣。上曰,留守挈眷,則重臣嫌不欲自言,故只言經歷事矣。仍傳曰,頃者下敎時,不覺兩都留守挈眷,廣州留守,一依道臣例除眷。今問兩都留守,皆已挈眷云,而與道臣有異,一例挈眷。宗城曰,癸亥年守禦使移鎭時,有軍餉耗八百石劃給南漢之例矣。臣於頃日入侍時,已陳其不可復請之意,而卽今南漢,便是初創,自廟堂,宜有別樣軫念之道。下詢大臣,如干劃給,何如?上曰,大臣之意,何如?若魯曰,廣州本有餉耗劃給者,今又加給,則誠難矣。癸亥前例,有留守經歷朔料磨鍊以給,而廣州大同,近來不多,此亦難用,未知何以區劃,則無弊矣。顯命曰,自上宜以備局相議稟處爲敎矣。上曰,令備局,消詳處之,可也。出擧條宗城曰,廣州·水原土地人民,皆屬本州矣。水原則有七千兵馬,爲國重鎭,而廣州則束伍不過十餘哨,納米軍官之類數,亦不過數千,若善變通,以一州之衆,足以計堞把立矣。臣到任之後,方爲逃故充定,而若有良丁餘數,則欲稍廣其額。大臣方入侍,下詢處之,何如?顯命·若魯·羽良曰,宗城所陳,得當矣。上曰,所達儘好。依爲之。出擧條晩曰,每當誕日·節日,松都則進賀箋而有方物,江華則只進箋而無方物,廣州則何以爲之耶?上曰,依江華例,只進箋文,可也。景夏曰,惠廳定例草本已成矣。上曰,明日持入,可也。景夏曰,祧陵祭需,惠廳只以貢米上下,則自戶曹推移以用矣。上曰,已知之矣。上曰,鑄錢事,何以爲之耶?尙星曰,卽今所收合,可鑄七八萬兩,然尙少,待其加得,將爲始鑄,而與軍門相議,然後禁令可行矣。臣則所任事多,與御將相議爲之,似好矣。鳳漢曰,軍門與戶曹共爲,則有所不可,若軍門與軍門,自相共議則可矣。景夏曰,海西開市事,有慨然者,敢達矣。關西開市,物力則道臣自備入送,而買來物種,數爻成冊,逐年來報於備局。海西開市,則自惠局錢九千四百餘兩,代詳定米二千餘石,年年劃給,而數爻成冊,未嘗來報,事甚虛疏。且開市所貿黃毛戎氊·方冠等物,皆爲道臣私用,而還納玄銀四百餘兩,惠局曾無一番査實之事,故臣發關海營,限十年開市所貿數爻成冊,使之査報矣。不但玄銀,爲道臣私用,春秋兩等開市物力出給時,錢一千六百兩,先爲除出,該營任自私用,不給開市別將云,豈非怪駭之甚乎?今秋等開市爲始,詳定米減數劃給,以防一千六百兩私用之弊。開市後玄銀四百餘兩,亦自本廳還推,何如?顯命曰,此言,是矣。所貿物件則海伯用之,價本則自惠廳上下,事甚不當,故重臣與臣私語以爲,此則移給均役廳爲好云矣。若魯曰,右參贊所達,是矣。上曰,以均役廳爲辭者,似欠淳朴矣。景夏曰,何必移給均役廳乎?某樣公用,參酌用之,似好矣。上曰,事則誠是矣。依爲之。出擧條鳳漢曰,禁御兩營鄕軍停番,今將一年,而凡徵番之規,例爲前期三朔行會。若趁十一月立番,則必須及今擧行矣。兵判雖未入侍,旣已消詳,敢此仰稟。上曰,大臣之意,何如?顯命曰,將臣之請,事體誠然,而卽今外方癘疫,猶未快息,自上量處,何如?上曰,設令盡息,便是瘡痍甫起也,何可上番?今年則勿爲上番,可也。鳳漢曰,然則歲末臨時,臣等當更爲仰稟乎?上曰,依爲之。出擧條顯命曰,渰死人,外方則有恤典擧行之事,而京中則無之,事甚斑駁矣。今番雨水,京中渰死者多,令當部査報,依外方例恤典擧行,此後則京外渰死人恤典,一體擧行。何如?上曰,依爲之。出擧條鳳漢曰,兵判送言於臣以爲,御營別抄,旣已隨駕,自當犒饋,而兩營騎士,初不隨駕,不當犒饋云。前例不隨駕則元無犒饋之事,不可創爲無例之事,使軍士有非分之望矣。上曰,然矣。顯命曰,御將以爲,軍門冗費甚多,當此節省之日,欲爲裁損,而出自將臣之意,則有所不可,故欲奉朝令,三軍門相議,裁減其可減者云,此言誠是矣。上曰,依爲之,而三軍門大將,相議爲之,可也。出擧條若魯曰,太僕,亦有可減之冗費。臣方欲裁減,而陵幸後賞格,自本寺爲之則少,自差備爲之則多矣。今番陵幸後,本寺賞格則勿爲,差備賞格,依前爲之事,有傳敎,故已依傳敎上下,而此後則凡於此等處,宜益務節約矣。臣之此言,不專爲太僕而發也。上曰,卿言是也。尙星曰,定例旣成之後,守之當如金石,不可以一時特敎,有所撓改也。上曰,然矣。承旨知悉此意,可也。顯命曰,趙榮國,卽備局有司堂上,而今日不爲入來,聞因其子頃日新錄事,情勢難安云矣。上曰,過矣。若專主互對,則今此謁聖,亦將如淸南·淸北之書於紙頭而後可乎?卿兄亦嘗主互對之論矣。然以新錄事,幾番下敎,而終不擧行,此蓋恐得謗於同儕而然矣。若以不能敎子之敎而撕捱,則陶穀當日,何不撕捱乎?光紹曰,聞以過甚爲敎,故難安云矣。上曰,過甚字,亦何必撕捱乎?譬如者字,有聖者賢者,者字本非嫚辭,而以方言釋之,則近於辱,故不欲當之,正猶是矣。顯命曰,今番新錄則善成矣。互對二字,臣受之於臣兄,以事殿下,此蓋不得不如此矣,而今殿下非之,然則臣於廟薦,亦不敢當矣。上曰,予於承旨,或有純用一邊之時,此爲非乎?以廟薦言之,則只有三窠,將何以互對耶?若魯曰,領相之言,過矣。羽良曰,聖敎,是矣。不就人材,論其優劣,只以人數相爭,則彼此皆非矣。上曰,宋文載迂疏,然乃有加圈之事,此亦務勝而然矣。顯命曰,臣非只就圈事而論也,以大體言之耳。上曰,須得夏禹氏權衡,懸於備局而稱量之,可也。此外無策矣。景夏曰,互對有弊矣。若魯曰,互對有弊,若果互對,則是終不能忘偏論也。羽良曰,此盖退守不得已之論也。各隨人材而用之,則豈不好矣,而有憑公營私之弊,故難矣。顯命曰,甲者曰此人材可用也,乙者曰彼人材可用也,將何以辨之乎?景夏曰,但心公則好矣。上曰,卿於戶判望,必以二人擬入者,亦互對之意也。顯命曰,臣非此二字,失其所以事君者矣。上曰,均字好矣。顯命曰,均字亦與互對同矣。臣以此二字,三十年事君,今何可中途改路乎?景夏曰,臣方爲提學,臣若當堂錄,則不可互對矣。上曰,都堂錄則不可互對矣。比如藥材,有少而重者,有多而輕者,何可同乎?予以爲初則互對,使爲相會禮,彼此盡來之後,則只選人材而用之,宜矣。顯命曰,待其人事進差然後,可以如此,今則人事姑不長進矣。上曰,此所謂積德百年之說也,可謂遠矣。顯命曰,俄者所達甲乙之說,誠然矣。殿下深居九重,猶未盡燭矣。互對中求人材,此實臣之命脈也。上曰,互對中無人材,則奈何?然予之前言,只指今番弘錄而言耳。卿言之太過矣。若魯曰,各邑軍作米抽栍摘奸事,曾有傳敎矣。從近發遣備局郞廳摘奸,何如?上曰,依爲之。晩曰,堤堰之政,宜有申飭。今旣發送備郞,則各邑所在堤堰,使之一體摘奸,何如?上曰,依爲之。出擧條上曰,右相於互對之說,意見亦同耶?羽良曰,臣意亦然,蓋不得已也。羽良曰,故相臣宋寅明,卽數十年知遇任使之臣,而今其母夫人,未免窮居,宜有食物存問之事,故敢達矣。上曰,所達是矣。令戶曹,食物從厚題給,右相旣已提及,予有覺得矣。兪判府事,今方守制,而家事亦當貧窘,令本道食物題給,可也。此亦互對,然出於無心則無妨矣。刪出擧條尙星曰,明日臣與惠堂,同爲入侍,均稅使,亦當入侍乎?上曰,依爲之。出榻敎上曰,興仁門內屛門把守,是御營廳字內乎?送令旗,使之開路,則軍士一人,以槍守之,稱以不聞將令,不敢開云矣。鳳漢曰,屛門把手之稱以將令,太過之言也。上曰,此軍士,自御營廳施賞,此後則不待將令,以令旗開門事,分付,可也。勿爲擧條。諸臣以次退出。
上在昌德宮。常參·經筵,以代理停。
下直,文化縣監李宗德,淸城僉使魚震淵,山羊會萬戶金承倜,楊下萬戶裵慶承,古城僉使朴斗漢,馬梁僉使李世儁,文山萬戶盧彦復,德津萬戶李東芳,月串僉使崔慶郁,多慶浦萬戶李東亮,文義縣令鄭㫻。
成範錫達曰,明日,國忌齋戒,五日六日,正日,此三日常參,頉稟。令曰,知道。
魚錫胤達曰,大司憲權爀,執義申暻,掌令權基彦,持平鄭玉在外,掌令鄭基安未肅拜,持平朴弼遠呈辭。今日以監察茶時之意,敢達。令曰,知道。又達曰,卽者,副校理金文行,謂有情勢,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
成範錫達曰,明日親傳香時,承旨不可不備員,而右副承旨尹光紹,以其所後祖母之病,陳書徑尋鄕路,合有變通之道,何以爲之?敢稟。令曰置之。
魚錫胤啓曰,惠廳堂上元景夏,戶曹判書金尙星,均稅使朴文秀·金尙迪·李,依下敎來待矣。傳曰,詣閤。
傳于魚錫胤曰,魚錫定如在京,使之入侍。
備忘記,今下弓矢,淸城僉使魚震淵,古城僉使朴斗漢,山羊會萬戶金承倜,楊下萬戶裵慶采等處,給送。
成範錫,以弘文館言達曰,本館下番修撰金善行,以訓鍊都監郞廳,有錢布上下事,今日晝仕出去之意,敢達。令曰,知道。又達曰,副修撰尹東度,自鄕上來,卽爲牌招察任,何如?令曰,依。
以副修撰尹東度牌不進罷職令旨,令于魚錫胤曰,推考徽旨捧入。
魚錫胤,以弘文館言達曰,本館上番闕直,事甚未安。副應敎趙雲逵,校理任,副校理金陽澤,竝卽牌招,以爲推移入直之地,何如?令曰,依。又以禮曹言啓曰,卽接宗廟署所報,則去夜大風,永寧殿西門外咫尺之地,一抱餘柳木一株顚仆,聲聞殿內云。正殿至近之地,有此樹木顚仆之患,不可無慰安之擧。慰安祭,不卜日來二十五日設行,而顚仆樹木,令該曹卽爲斫去事,分付,何如?傳曰,允。又啓曰,今春謁聖命下之時,謁聖後,試士於太學,回輦當以敦化門事,傳敎矣。今此謁聖節目,依此磨鍊乎?敢稟。傳曰,當下敎于筵中矣。又以兵曹言啓曰,今八月二十一日,武臣賓廳講書日次,而國忌齋戒相値,不得爲之之意,敢啓。傳曰,知道。又以御營廳言啓曰,因筵中下敎,興仁門內南邊城底屛門把手,本廳別把陣金萬仲處,正木一疋賞給之意,敢啓。傳曰,知道。
吏曹判書金尙魯三度呈辭,令于魚錫胤曰,加給由。
副提學趙明履初度呈辭,令于魚錫胤曰,給之。
判尹徐命彬三度呈辭,令于魚錫胤曰,只遞本職。
尹光紹書曰,伏以臣,身嬰奇疾,已無陳力之望,家有病親,亦絶從宦之望,凡此情勢,同朝之所共諒悉者也。向來入城,只爲暫就醫藥,而聖渥隆深,特垂記識之恩,復置近密之班,臣誠感激,不忍便訣,强病遲徊,而連値動駕,未敢陳私。卽接鄕信,臣所後祖母,宿病沈綿之中,纔遭膝下喪慘,悲疚失攝,添得泄痢,眞元澟綴,而藥餌將護,照管無人。臣聞此報,情私憂熏,不能按住,敢陳悶迫之懇,輒犯徑歸之辜。伏乞离明,俯賜矜諒,亟令遞削臣職,仍治臣擅行之罪,以安私分,以肅朝綱,千萬幸甚。答曰,覽書俱悉。爾其勿辭,往護焉。
京畿監司柳復明書曰,伏以臣之蹤地與廉愧,實無仍冒藩任之勢,屢陳危蹙之悃,冀蒙矜諒之恩,而誠未上格,終靳開許,臣實抑塞悶鬱,亟欲更申至懇,而適値大朝園陵行幸,期日已定,義不敢言私,雖不得不黽勉陪扈,而其放倒廉義,可謂極矣。今臣每引前說,猥瀆睿聽,豈不知萬萬悚懍?而夫官職處嫌,最貴審愼,去就之節,不宜異同,向與人相難,而彼則引遞已久,此獨仍蹲至今,終不思自處,實不成道理,每一循省,輒增恧蹙,其一遞乃已之計,於此亦已決矣。且臣於日者,大朝輦路特推之命,不勝惶隕震惕之至。古人云,流民飢於我境,吾恥也,僵屍旣不得以掩骼,則其哀矜愧恥,有甚於飢於境矣,而致令下邑孤兒,猥自陳訴於淸蹕之路,其不察之罪,亦已深矣。雖荷聖度寬容,罰止問備,而論其罪狀,合被重誅,豈敢以薄勘而自恕,晏然而仍據乎?抑臣本以尫羸之質,重嬰痰癖之症,眞元枯鑠,精神迷瞀,近添泄痢,日事呻委。目今東西各陵奉審,事係緊急,一路農形檢察,不容少緩,而顧此病狀,實無一分自力之勢,職名虛帶,公務多滯,一日瘝曠,其罪滋大。玆敢不避瀆擾之罪,更暴危苦之懇,伏乞离明,俯垂鑑諒,亟許鐫削臣職名,以安賤分,不勝萬幸。答曰,覽書俱悉。卿其勿辭,從速察任。
西平君橈書曰,伏以臣之父母墳山,在於京畿楊州地,臣老病侵尋,久曠省掃,霜露之感,遇秋益切。臣之孫秉圭,早歲失怙,倚臣爲命,幸於今春,得以小成,榮慶所及,追慕倍新,適緣喪病纏繞,重以鄕村薰癘,遂不免因循至今,尙稽拜展。始擬數日後,躬自率往,獲遂情禮,而臣之高祖母靜嬪閔氏,曾祖父仁城君孝愍公臣珙,祖父海原君忠孝公臣健墓處,卽是同岡同麓,相距不滿數十武,計欲同時展誠,顧以臣忝在崇秩,義不敢任情徑行,輒玆仰籲於离明孝理之下。伏乞俯垂諒察,特許由暇,俾得安意往來,彰榮賜而伸情理,千萬幸甚。答曰,覽書具悉,卿其依書辭往者焉。仍令于魚錫胤曰,給由馬,澆奠床備給。
獻納李壽觀書曰,伏以臣於日昨陪班罷歸之路,得聞母病添劇之報,蒼黃歸省,則宿病之中,泄痢暴發,腹痛轉甚,症形危篤,八耋筋力,無復餘地,臣焦遑罔措,晝宵煎泣,實無頃刻暫離之勢。昨日大朝次對,不得趨參,分義惶悚,自訟慢蹇,略搆短章,冒陳情理,而適値淸齋,見阻喉司,私懇未徹,察推遽下,新令之下,惶澟益切。仍伏念,臣以煢然一身,子母相依,藥餌扶將,理難從宦,每奉除旨,輒事違傲,雖緣情理之切急,而前後負犯則大矣。顧今母病,一向沈重,食飮專廢,氣息如縷,玆敢更申前懇,仰籲於孝理之下。伏乞离明,察臣情勢,亟削臣職,俾便救護,仍治臣瀆擾之罪,以肅朝綱,千萬幸甚。答曰,覽書具悉。爾其勿辭,救護母病。
副校理金文行書曰,伏以臣於昨日新錄中,有世讎應避之人,而臣旣未詳其根派來歷,矇然不察,隨衆參圈,而今聞外人之言,始乃覺得。臣誠慙恧憤痛,求死不得,其平日觸事憒憒昏無知識之狀,於是著矣,其何可以此顔面,晏然自處於法從之列乎?玆敢投進短章,徑出禁門,伏乞亟削臣職,仍勘臣罪,以安私分,以肅朝綱,千萬幸甚。答曰,覽書俱悉。爾其勿辭,察職。
申時,上御歡慶殿。戶判·惠堂·均稅使入侍時,均稅使朴文秀,惠廳堂上元景夏,戶曹判書金尙星,均稅使金尙迪·李,同副承旨魚錫胤,假注書權穎,記注官鄭宅臣,記事官金光緯,以次入伏。上曰,惠堂持定例,先爲進來。景夏持惠廳定例進伏曰,臣先達凡例後,有稟定者矣。度支定例,有可以旁照者,故亦爲持來耳。上親覽定例曰,親耕則別爲例乎?景夏曰,然矣。上曰,度支亦有別例乎?文秀曰,定例則則堂堂井井,經常之例也。別例則雖亦是不可無之事,而與常例差異矣。上曰,此則異於戶曹定例,一覽了然矣。景夏曰,惠廳則元無盈縮,別無可以爲例者矣。元子宮進獻物種,有己巳·乙卯二例之不同,聞戶曹則已用己巳例云,惠廳則當用何例耶?上曰,己巳則少於乙卯耶?景夏曰,似當用乙卯矣。上曰,何爲其然?從略用己巳例,可也。景夏曰,世孫嬪宮,則無可據之例,當依世子嬪宮之例乎?上曰,似然矣。景夏曰,元孫宮則只有一生鮮例,若依度支之例,則必有掣肘矣。上曰,此則當同於在闕大君之例。世子·仲子,則視度支例,使與相同,可也。景夏曰,凡事貴在詳密,此書置在本廳,過一年會計後,始爲定本,何如?上曰,依爲之。景夏曰,當爲開刊乎?上曰,勿爲開刊,書寫,可也。上曰,戶曹定例中,外監則空矣。文秀曰,當初外監殘破,故大臣分付戶曹·惠廳,貸給貢人,以爲十年後復古之地。惠廳所給稅木八十餘同,戶曹所給錢一萬餘兩。然私家債主,則皆徵利之利,渠輩何以支堪乎?以此遂至於罷矣。尙星曰,此事實無善處之策矣。新入者恐徵舊貢人之債於渠,不願擔當,且今雖募新貢人,不久又將爲舊貢人之貌樣,豈不難乎?渠輩雖有私債,混稱外監債。臣欲先釐正渠輩所用外監債,然後貢價一千六百石內,以八百石爲舊債人償債,以八百石給新貢人,使當明年需用,而其有意外別需,則自戶曹,別爲上下,使之應役。臣以此詢問,則亦有肯爲者矣。但恐舊貢人之債多,而八百石不足以買,則爲難處耳。文秀曰,繕工吏胥,多至五十餘人,而皆仰外監,以爲望通計。堂郞丘價雜費,則外監物力之入於繕工者,近五千兩矣,將何以支堪乎?上曰,諺云部書員營繕書員,無着網巾時,然以此觀之,則亦能有所食乎?尙星曰,大臣以爲,戶曹自以貢價節用,則自足需用於一年云矣。上曰,如是則戶曹又便爲外監矣。此事,戶判須知悉爲之,可也。文秀曰,弓角契貿角價,生銅二萬八百三十六斤,常鑞一萬五千六百十三斤,人蔘三斤,銀子一百兩,其價極厚,而契人無狀,辛亥·壬子·壬戌三年內,稱以尙方別造弓,其所別受之價銀,至於四千九十一兩之多。無傳敎而乃敢巧作名目,偸食許多公物,其放恣無嚴,莫此爲甚。且今年受價之秋等弓角,抵死不納,故以此筵稟,移法曹囚治,而至於弓角契,則不可不變通。舊契則旣罷,新募有根着富實人,更爲作契,何如?上曰,此皆舊契人,無弓契之復設而如此矣,過甚矣。若復設弓契,則予恐舊契人之復入也。文秀曰,豈容舊契人之復入乎?成冊外,不復許入矣。上曰,復設弓契,則有同銷刻,必爲渠輩所笑矣。且雖欲不許舊契人之復入,互相買賣之弊,何以禁之乎?文秀曰,使渠不復買賣,則豈敢爲乎?上曰,依爲之。文秀曰,舊契人,今則以備納黑角,丁寧納招,渠等之罪,雖萬萬可惡,久囚典獄,亦不無弊端。契人嚴刑一次放送,使之備納黑角,何如?臣以均稅使,不多日發行,其前若不收殺,則戶判新當難處,故敢此仰達矣。上曰,依爲之。刪出擧條上曰,卿等當以何時發行耶?文秀曰,臣則卄七八間,欲發行耳。尙迪曰,臣則發關列邑,使之定日,上送成冊,成冊入來後,卽當發行矣。曰,臣適有病故,二三日後當去矣。尙迪曰,臣則職掌京畿,故雖於下直後,似或有入京之事,此當勿爲拘礙耶?上曰,然矣。文秀曰,畿伯亦於下直後入京矣。上曰,捧稅之船,烙印以標之則似好,而亦恐烙印之難憑,如古談所謂齒袋也。尙迪曰,只給場標足矣,何必烙印乎?文秀曰,凡舟船,地土則自有常稅,商船多有疊稅之弊。此則一處納稅之後,不得疊稅,惟漁船則隨其捉魚,雖三四次疊稅,亦無所妨。此論則臣等三人,相與停當矣。上曰,予則恐其以一處所捉,而三四次納稅也。尙迪曰,商船旣得一處場標,則以此周行於四方,而皆使勿侵,爲好矣。上曰,有場標之船,則不復侵責之道,須堅爲之,可也。尙迪曰,此則以犯臟律論之事,已有聖敎矣。文秀曰,臣欲於法例之外,務有以合於人心矣。上曰,依爲之。曰,船稅之事,難以遙度,故頃日入侍,亦只糢糊仰對矣。捧稅節目則雖爲持去,然未知其必合於彼處事情,當於下去後,詳察物情事勢。又與地方官相議,以定漁鹽舟船之稅,使民心恰然稱便。然後以此作爲成冊,以之行會,方可爲定例,故今姑無可指的仰達者矣。上曰,卽今可以捧稅乎?曰,卽今則姑難捧矣。上曰,似然矣。文秀曰,雖卽今,可捧則捧之爲是,蓋船旣過去之後,則更來未易故也。尙迪曰,自上以李之言爲然,然則臣亦姑勿捧稅乎?文秀曰,何爲其然乎?景夏曰,李之言,完備矣。文秀曰,明年以後,可用李之言,今年則用不得矣。曰,凡諸海島,躬自入見乎?抑送人以見乎?日子遷延可悶矣。上曰,宜一番入見矣。景夏曰,海島遠者五六百里,似難入見矣。上曰,比日本則近矣。文秀曰,雖不入見,亦可知大體,然自上使之入見者,蓋欲兼知關防也。上曰,李年與予同而不老矣,他日安知不爲國家用乎?一見關防無妨矣。曰,可爲關防處則不遠易見矣。上曰,雖不緊處,一見無妨,蓋王化不及之地,尤宜入見。但無故特見,則似涉殊常,故欲因事見之耳。上曰,予方致齋,而爲民事,故見卿等矣。此事專爲良役變通,且欲除海民之弊,卽一擧兩得之意也。靈城則固已累試,其餘二人雖未試,而知其足任,故用之,盡力爲之,可也。文秀曰,雖其計慮不足,恐負委寄之意,然豈敢不盡心乎?尙迪曰,聖上德意藹然如此,敢不竭心以爲民國俱便之圖乎?上曰,語及於此,不覺淚下,爲民事故也。卿等發行爲忙,故雖方難於酬酢,而召見矣。曰,聖敎惻怛如此,敢不殫心盡力乎?文秀曰,定例以御筆書卷首者,不可不出擧條,捧甘各司,亦出朝報,故與戶判相議,敢此仰達矣。上曰,依爲之。出擧條曰,凡有狀聞之事,當以啓乎,抑以達乎?上曰,民事爲重,此則啓聞,可也。尙星曰,田稅乃惟正之供,上納自有定限,而勿論作米作木作布邑,各邑未納者尙多,所當以拿問定罪爲請,而許多守令之曠官,亦可慮。今姑一竝從重推考,別爲申飭,而十月前如不上納,又爲遲延,則直爲拿問之意,發關嚴飭,何如?上曰,依爲之。出擧條上曰,摘奸騎郞,使之入來。出榻敎兵曹佐郞李仁默入侍。尙星曰,戶曹所管,不過土地·銅銀,而近來銀貨,尤無出處。本曹廢店中,各道復設者,竝爲句管收稅計,而雖以關西言之,渭原·理山,自本道,已爲設店,而前堂上時,未及擧行云。依前自戶曹句管之意,敢達。上曰,依爲之。出擧條文秀曰,今此均稅之行,訓鍊主簿徐行德,御營廳騎士將李潤德,欲以軍官帶去,而潤德則往復於御將矣,騎將之任,姑爲改差後帶去,何如?上曰,行德,可人也。景夏曰,李義豐之流也。上曰,依爲之。刪出擧條尙迪曰,臣則欲帶去禁衛千摠李思善,而兵曹判書李天輔以爲,啓聞後帶去云,敢達。上曰,依爲之。李則帶去何人耶?曰,李碩儒也。上曰,此亦可人也。尙迪曰,司饔院所屬船甚多,而每以御供歸重,此亦當一體捧稅乎?上曰,依爲之。景夏曰,臣有耿耿愚悃矣。昔李絳,以水災,陳消災之策,近者湖南水災,實可驚心,臣之憂慮甚多矣。李,自上已知其爲人,必能盡心於國事矣。均稅外,其他弊瘼,亦使採訪,如何?臣以爲魚鹽之課,雖或虧少,而能使民情便安,使朝廷德意,宣於遐陬,則此爲好矣。上曰,李足爲矣,使之入見海島,亦有意矣。景夏曰,臣以改量使,奉命湖南,往來沿海邊有所聞,故敢達矣。見罹辛壬誣獄,幸而生出,島配濟州,仍死島中,未得返葬,埋于海邊,濟州之人,指點嗟傷云,臣聞甚矜憐矣。臣於今春,待罪惠局,而濟州之民,死於京中,自上特命返葬,聞島民莫不感誦聖德云。濟州人,歸葬故土,誣獄謫死於濟州者,終作海島羈魂,豈不愍憐乎?令本道顧恤,使之返葬,似好矣。上曰,兩班乎,常人乎?姓名云何?景夏曰,非兩班,姓金之人,而其名,臣未詳記矣。上曰,傷惻矣,其令返葬,可也。出擧條文秀曰,臣忝在緊任,數數入侍,今當遠離,犬馬愚悃,不知所喩矣。臣伏覩天顔,近來瘦瘠太甚,蓋聖算已高,憂勞太過故如此矣。接見臣僚,或至達夜,萬一聖候愆和,則將若之何?臣不言之中,憂慮甚多,若不一陳而去,則心中耿結難解矣。願以宗社爲念,銘心自愛焉。景夏曰,臣聞此言,不覺淚下矣。殿下名雖靜攝,而實則過於憂勤,至於水剌·寢睡,皆不能安。臣竊仰天顔,數月之內,便覺有異。雖曰爲民事重,然猶當在攝養聖躬之後矣。臣受恩罔極,未有報答,愚忠耿耿,敢不盡言?上曰,聞卿等之言,予心慼矣。予心譬如枯木死灰,萬念都盡。少時則不可謂無志,今則只當爲與草木同腐之歸矣。頃於敎場,望見同副所居村,不覺心羡,雖卽今,思辛丑時事,則忽然心鬱,動駕出外,則此心便快,民則必以余爲僞病矣。蓋予病,專是氣病,故前日豪華時,動作則勞困矣,近日則雖動作,而不困矣。睡覺時,欲召見儒臣,而起坐爲難,未果矣。自陵幸還後,是夜睡覺,則纔爲二更,予之寢睡,夜夜如此矣。諸葛食少事煩,然諸葛猶日食數升,予則數匙而已矣。然至於事關祀典與軍民,則雖匍匐而行,予當行矣。今日乃秋分日,予於宮中,有設祀之事矣。欲動駕以往,而爲慮軍民之弊,止之。去夜宿於予之胎生處,而竟夜垂涕矣。若假我數年,得見均役之成,則好矣,而均役均稅,今姑茫然矣。尙星曰,雖是爲民之事,而聖心過於焦惱,豈不有損乎?上曰,予之爲軍民之心,無異於諸葛興漢之心,非不知予身之有傷,而旣已許身於軍民,不能自已耳。景夏曰,祀典則固不容言,而至於許身軍民之敎,則殿下失言矣。有君然後有民矣。緩字爲好,願以諸葛爲戒。上曰,其於性燥何哉?予則羡諸葛矣。尙迪曰,聖心運用則有益,故臣則以爲時時運用爲好,與重臣之見異矣。上曰,此言可謂知予心者也。所厭之事則難强,而爲民事而動,則不覺勞困矣。文秀曰,緩不害事矣。上曰,諸臣先退,魚錫定入侍。上曰,錫定大矣,年幾何?錫定曰,二十矣。上曰,丙辰年,隨府夫人入闕乎?錫定曰,入闕矣。上曰,府院君晩得三子,奇矣。近來府夫人安否何如?錫定曰,本來有宿病矣。上曰,爾爲何陵官乎?錫定曰,穆陵也。上曰,召見爾有意思,昔日又思汝父,予懷愴感矣。予以一公字勸汝,此外無他可言矣。上曰,錫定先退。上曰,昌慶宮摘奸郞廳,先爲啓達。光緯曰,舊政院則全不除草,至有前年宿草。舊玉堂則庭前則除草,而前後則又蕪沒矣。上曰,其餘公廨,則何如?光緯曰,道傍則僅無大草,而深處則多草長處矣。上曰,時御所,鞠爲茂草,此則寒心矣。光緯曰,舊玉堂近處,有墾田二頃,方種蔓菁。問其起耕人,則一則東所使令,一則弘化軍士云,臣已使之剗去矣。上曰,此或時時有如此者,不足責矣。仁默曰,慶德宮衛將所次知處,本曹申飭,使之除草,故御路近處,除草皆善矣。上曰,直至翊衛司,皆除草乎?仁默曰,金祥門以後,則不爲除草,問其故,則以爲,今番不發坊民,只役軍士除草,則萬無盡除之勢云矣。上曰,越廊何如?仁默曰,除草矣。上曰,差强矣。自開陽門·興元門,入政院之道何如?仁默曰,所入處前面則皆除草,後面則不除矣。上曰,時御所如此,景像不佳矣。仍傳曰,闕中不爲修治,近者特甚,故纔已申飭,令兵曹郞廳摘奸,則東所次知凡公廨,全不修治云,事之寒心,莫此爲甚。今年內,當該前後衛將已遞外,竝令該府處之,當該前後部將已遞者勿論,令兵曹過齋後決棍。此後雖不下敎,總府·兵曹摘奸時,一體摘奸,若不修治,當該衛將·部將草記,依此施行。假衛將草記,令兵曹棍汰。錫胤曰,臣伏聞俄者下敎,不覺方寸掩抑矣。聖心疚懷,不過爲民國之事,有日暮途遠之嘆耳。然易致傷損,豈不可悶乎?夫心亦在人之持之而已,此後則願以莊嚴勝之。且聖念惟以民國一事,耿耿不已,臣固欽仰,然差有欲速之病。此不但於榮衛有傷,雖以做事言之,美成在久,聖工貴於悠久,願以此留心。上曰,方寸旣如此,雖知而不能行矣。古人云,何事不於忙中錯了,然今日之事,緩則不成矣。錫胤曰,今日群下之事,殿下不能如雲行雨施矣。然三日可爲之事,殿下每欲一日爲之,此乃殿下之病也。上曰,承旨此言,是矣。只以一念耿耿,故自然如此耳。上曰,弘錄,僅而得成矣。錫胤曰,初則人人矛盾,似無得成之望矣,此事之成,則專賴殿下催促之急矣。上曰,都堂錄爲之,然後方爲完成矣。仍傳曰,昨已下敎,都堂錄,其令一兩日內擧行。諸臣以次退出。
上在昌德宮。常參·經筵,以代理停。
景宗宣孝大王忌辰齋戒。
卯時辰時,有霧氣。
懿陵親傳香罷後,政院·玉堂藥房,口傳問安。答曰,知道。
曺命采達曰,大司憲權爀,執義申暻,掌令權基彦,持平鄭玉在外,朴弼遠呈辭,掌令鄭基安未肅拜。今日以監察茶時之意,敢達。令曰,知道。
曺命采,以都摠府言啓曰,今日入直,內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
以副應敎趙雲逵,校理任,副校理金陽澤牌不進罷職令旨,令于成範錫曰,推考徽旨捧入。
曺命采,以弘文館言達曰,本館上番闕直,事甚未安。副應敎趙雲逵,校理任,副校理金陽澤,副修撰尹東度,旣有只推之令,副校理金文行,書批已下,竝卽牌招,以爲推移入直之地,何如?令曰,依。
以副應敎趙雲逵,校理任,副校理金陽澤·金文行,副修撰尹東度,牌不進罷職令旨,令于曺命采曰,禁推徽旨捧入。
成範錫,以禮曹言啓曰,新除授徽陵別檢柳脩,時在忠淸道忠州地,萬無趁時上來之勢云。莫重祭享陵官,不可不備員,別檢柳脩,今姑改差,其代,令該曹以在京無故人,卽爲口傳差送,何如?傳曰,允。
吏曹口傳政事,以權穎爲徽陵別檢。
辰時,上御明政殿。親傳香入侍時,行都承旨李益炡,左承旨南泰溫,右承旨成範錫,左副承旨曺命采,同副承旨魚錫胤,假注書李厚達·權穎,記注官鄭宅臣,記事官金光緯入侍。上親押祝文曰,頃日謁陵時,亦有所云,而予年今加於皇兄者,二十年,此實意外也。上傳香於獻官,祗送於明政殿東邊。上曰,禮房隨往,可也。益炡曰,右副承旨尹光紹,陳書下鄕,宜有變通之道矣。上曰,今姑改差,其代後日政,以在京無故人差出。出榻敎命采曰,黃海兵使趙東漸,今春夏等褒貶啓本,邊將無一人居下,殊無嚴明殿最之意。推考警責,何如?上曰,依爲之。出擧條上曰,此事當啓於予耶?命采曰,連於大朝入啓矣。傳曰,今番酌獻禮,以集春門行,敦化門入,依前擧行。又傳曰,謁聖日子,雖十餘日之間,遐方初試擧子,其宜趁卽知委,令兵曹,卽爲分付。又傳曰,今初率元良,文廟酌獻,其在觀國光之道,宜有蕩滌之典。儒生等御前停擧者,一例解停許赴。御前停擧,旣已解停,則況太學乎?分付大司成,一例擧行。又傳曰,率元良謁聖,近世初行,配位四聖,例有分獻官酌獻之規,而世子則入學時,四聖位一例酌獻。四聖酌獻,以世子爲之事,分付儀曹。上曰,都堂錄一兩日內爲之事,更爲申飭。出榻敎上曰,功臣圖像,頃使入之矣,尙不入之,想忘之矣。卽爲分付勳府入之。駕入賓陽門,諸臣退歸。
上在昌德宮。常參·經筵,以代理停。
景宗宣孝大王忌辰。
夜自二更至五更,電光。五更,流星出天中淡雲間,直指南方天際,狀如拳,尾長三四尺許,色白。
曺命采達曰,備邊司郞廳來言,今日賓廳坐起日次,而國忌正日相値,頉稟。令曰,知道。
南泰溫達曰,右承旨成範錫,同副承旨魚錫胤,今日不爲仕進,卽爲牌招,何如?令曰,依。
曺命采達曰,吏曹判書金尙魯牌招不進,令旨今方捧入,而堂錄申飭之下,如是違召,事甚未安,更爲牌招。令曰,依。
傳于曺命采曰,今日傳香陵所,依親傳香例,禮房承旨奉審以來。
曺命采,以都摠府言達曰,副摠管具侙,以新番騎兵軍士點考坐起,外兵曹晝仕出去之意,敢達。令曰,知道。
曺命采,以備邊司言啓曰,都堂錄圈點,已有成命,而連以國忌,不得趁時擧行。吏曹判書金尙魯,三度加由,尙不行公,亦無以備員開坐,令政院牌招察任,以爲過齋卽時擧行之地,何如?傳曰,允。
上在昌德宮。常參·經筵,以代理停。
莊烈王后忌辰。
李益炡達曰,明日常參,取稟。令曰,停。
曺命采達曰,大司憲權爀,執義申暻,掌令權基彦,持平鄭玉在外,朴弼遠呈辭,掌令鄭基安未肅拜,今日以監察茶時之意,敢達。令曰,知道。
藥房都提調金若魯,提調申晩,副提調李益炡啓曰,日氣漸涼,伏未審聖體調攝,若何?眩候諸節,一向差勝乎?臣等,今日率諸御醫入診,詳察聖候,宜矣。大王大妃殿氣候,何如?臣等無任區區伏慮,敢來問安,竝此仰稟。以手書答曰,知道。慈殿氣候,差勝後一樣,予則一樣,而幼時自有癢症,中年止歇,昨年復作,三冬最悶。今春以後少止,秋氣頓生,搔癢復作,今秋若此,來冬可知,因其癢症,三腫濃潰,暮年復作,莫知何境。汲來之水,洩氣何效,而猶爲少止,一番臨浴,在所弗已,而兩次診筵,已示悶意,而受祿世醫,顧瞻左右,聽若不聞,以醫若愈,賢嬪亦豈到此?恃今日之國醫,若竢河之淸,自以爲醫,調治之外,更無他道,趁寒前往來,以除軍民之弊,溫浴日字,其令儀曹,開月望間擇入。曾前御膳所重,有自內陪從之事,近者水剌間御膳,勝於內,爲此一款,令減御膳,三日所捧,陸續下送自可繼用,外方所封,一倂減之。昔年御膳,日減又減,饋問朝臣,日日連遍。其時慨然者,今番則一竝嚴禁,與者受者,以私饋遺律施行。昔之堯·舜,巡狩四方,豈務侈大?所經諸邑,塗褙外丹靑修理,一倂禁止,爲者當施軍律,而本道道科,隨駕將校試才,回駕前卽其道親行,以慰京鄕武士,一例分付騎曹·儀曹,隨駕軍比前從略稟定事,亦爲分付軍門。噫,今者此擧,予豈樂爲?吁嗟,軍民,悶予症顧予心,是予之幸也。
大王大妃殿·中宮殿·賢嬪宮,藥房口傳問安。答曰,知道。
李益炡達曰,左承旨南泰溫,右承旨成範錫,今日俱不仕進,竝卽牌招,何如?令曰,依。
魚錫胤達曰,吏曹判書金尙魯,昨日違召,尙不行公,事甚未安。卽爲牌招,何如?令曰,依。又達曰,吏曹判書金尙魯牌不進推考徽旨,今方捧入,而堂錄申飭之下,一向違牌,事甚未安。更卽牌招,何如?令曰,依。
魚錫胤啓曰,戶曹判書金尙星,有及時稟定事,來詣請對矣。傳曰,詣閤。
魚錫胤達曰,上番兼春秋鄭宅臣,身病猝重,勢難察任,今姑減下,何如?令曰,依。
魚錫胤啓曰,因本院達辭,上番兼春秋鄭宅臣減下事,依下矣。其代令該曹,卽爲口傳差出,何如?傳曰,允。
以南泰運爲兼春秋,黃仁儉爲待敎,李齊顯·李宜哲·金聖佑·朴正源爲檢閱。
李益炡,以禮曹言啓曰,來九月十三日,大殿誕日,王世子致詞陳賀之節,依例磨鍊乎?敢稟。傳曰,權停。
成範錫,以議政府司錄,以三公意啓曰,都堂會圈,以明日出令矣,弘文提學元景夏,吏曹參判趙榮國,稱病不進,將無以備員開坐。令政院,竝卽牌招,何如?傳曰,允。
庚午八月二十六日辰時,上御歡慶殿。藥房入診入侍時,都提調金若魯,提調申晩,副提調李益炡,注書李厚達,記注官鄭宅臣,記事官金光緯,醫官金應三·金壽煃·金履亨·高挺參·柳徵瑞,鍼醫皮世獜,御營大將洪鳳漢,兵房承旨曺命采,同爲入侍。諸臣以次進伏訖。若魯曰,日氣頗涼,聖體若何,而眩候諸節,何如?上曰,時時發作。若魯曰,癢症,何如?上曰,比前稍歇矣。若魯曰,脚部症候,何如?上曰,似爲麻墨矣。若魯曰,八味湯連爲進御乎?上曰,連爲進服矣。若魯曰,大王大妃殿氣候,何如?上曰,一樣矣。若魯曰,王世子氣候,何如?其後不招醫官,今則何如?上曰,固爲夬蘇,而不甚關係矣。若魯曰,嬪宮産漸,今則何如?若踰月則胎尤完實矣。賢嬪宮患候,尙無加減,而丸製連爲進御云,誠爲悶鬱矣。上曰,面部若癮痊矣,近則似爲差歇矣。若魯曰,啓辭以手書下之,臣等捧見癢症,尙未夬愈,臣等不勝悶鬱之至。臣弟尙魯在藥院時,臣已有酬酢之事矣,溫泉行幸,一番臨沐,則必有顯效,而溫路不遠,雖有若干小弊,何至過用聖慮乎?但勅奇相値,則何以爲之乎?上曰,回鑾前,勅使必不先來,其他酬應之事,雖在行在,不難擧行矣。若魯曰,大王大妃殿誕日迫近,且殿下誕日不遠,自上必欲行幸,則過十三日後擇吉,爲宜矣。上曰,必欲於大妃殿誕日前回鑾,豈可以余之誕日,有所拘礙乎?聞十二日亦吉云,欲以是日定行矣。若魯曰,殿下則不以爲礙,而其於東宮,情理之悶迫,臣等之抑鬱,何哉?晩曰,過誕日於道上,則臣等曷勝其悶鬱哉?上曰,有三件事,一則趁慈殿誕日前回鑾也,一則趁未凍前往返也,一則旣已發號,遐方多士,不可欺也。今則氣力雖衰,而心則猶有辛·壬之餘悸,今若行幸,則予心稍可蘇夬矣,謁聖科後,卽當發行,以十二日定行。仍命書傳敎。若魯請醫官入診,上可之。應三先爲入診,退伏曰,左右三部調均矣。壽煃曰,左右三部大體調均,而今旣定溫泉之幸,則不可不預進補血氣之製矣。若魯曰,誠如壽煃之言矣。上曰,左右史近何不備?若魯曰,朴正源,以前日有翰圈不善二字下敎,故出去矣。上曰,予意則以圈之不多,爲不善云矣,豈其人之不善乎?前翰林之撕捱,必以盜點也。晩曰,懿陵齋室懸揭事,當以該郞送揭,而臣曹郞廳鄭宅臣,爲人仔詳精明,故俾任是役矣。上曰,左右史不備,其涉寒心。違牌翰林,竝敍用,仍爲口傳付職,牌招察任。出擧條上曰,今番溫浴,癢症之所不可已,而日字若遲滯,則慈殿誕日相値,其欲進定,今聞十二日亦爲吉,而以誕日相値,寢之云。於群下之意,雖若此,於予之道,過予誕日,不及東朝誕彌之節,孝乎,否乎?事理皎然,以十二日擧行。出擧條上曰,動駕在近,加減八味元一劑,劑入於劑入日,補中益氣湯,依前方五貼式,回駕間日次劑入,動駕時煎入,補中益氣湯劑入間,加減八味湯姑停。出擧條上曰,京畿·忠淸兩道守令,竝除署經卽爲發送。出榻敎上曰,留都大臣,以領府事爲之,今番元良代理之後,時任不可不留,領相一體留京,依前例宿于備局。出擧條上曰,凡諸修道,從略修治,以除民弊事,卽爲分付兩道道臣。事知摘奸時,若或犯耕處,則雖鴛鴦作行,無妨,切勿廣治事,亦爲申飭。其或不緊處,濫治犯耕,則當該摘奸兼司僕道路差員,當以軍律重治,以此嚴飭。出擧條上曰,凡動駕時,屛門把守開閉,以兵判令箭擧行事,分付。勿出擧條上曰,兵房承旨入侍,戶曹參判洪鳳漢亦爲入侍。出榻敎上曰,世子祗送祗迎等節,置之。出擧條上曰,依丁酉年例,外方植炬,竝勿爲擧行。出擧條上曰,今番宿所晝停,一依二去己酉年例,令該曹擧行。出擧條上曰,城門開閉,內局分院提調凡諸等節,一依丁酉年例擧行,元良代理內外門開閉,以徽旨擧行。出擧條上曰,今番留都,以御將爲之,鄕軍停番,與丁酉一也,率軍,一依丁酉年例爲之,都監馬軍隨駕,亦依丁酉年例擧行,而步軍十六哨太多,大臣·將臣相議,再明入侍稟定。出擧條上曰,再明大臣入侍時,訓·御將·禮·兵判同爲入侍。道科武科初試最緊,其令兵判,相考本道道科松都前例,入侍時以稟。出擧條上曰,誕日物膳箋文,其日自京入之,只隨駕官行在,進表裏問安。出擧條上曰,水原,以畿輔雄鎭,昔年有外都監之敎,而曾於戊申聞之,其涉疎虞,而騎兵以藁索爲勒云,此無他,狃安成風,抛棄軍務,而況近年以來,連爲文蔭養閑之所,可勝寒心?其在繫苞桑之義,不可若是一任,中夜思之,不覺蹶然。今番動駕後,以武臣中出入將望者備擬,水原軍制修擧前勿遞事,言于備局。出擧條鳳漢曰,禁·御軍兵,終年停番,則資保布徵捧之事云,故考見本營謄錄,則騎保布收捧文書有之,而步保布收捧文書,姑未査出,此蓋久遠文書閪失之致也。騎步不宜異同,步軍停番布,依騎兵例一體收捧,何如?上曰,大臣之意,何如?若魯曰,騎兵·步軍,似無異同,騎兵停番布,旣已徵捧,則步兵亦當一體徵捧矣。上曰,依爲之。出擧條
酉時,上御歡慶殿。戶曹判書請對入侍時,戶曹判書金尙星,同副承旨魚錫胤,假注書權穎,記注官鄭宅臣,記事官金光緯,以次入伏。尙星進伏曰,今此溫幸時,臣以整理使,當爲預先出往,而聞溫宮御室,至有西邊傾圮之患,洪啓禧前年奉審時,親見其如此云,不可不卽爲修治,而至於土役,則雖以火急時燥乾,每有蒸濕之慮。臣意則或以假粧紙油芚之屬,善爲防遮,則似勝於不時土役,而所見似或未安,不可不一番稟定矣。上曰,今年予之年歲,與昔年同,予心愴感矣。古之人君,有謂吾不能復臨幸乎之語矣,道臣·守令之事,非矣,什物之無者,亦不修補矣。今此傾圮者,必是廳事,不必爲土役矣,此乃丁酉年御室也,顯廟御室則在於東邊矣,欲慈聖知其地形·圖形以達矣,今只修理其本來有家者而已,水剌間不過中官止留,不必作家矣。尙星曰,丁酉年整理使權尙游狀啓以爲,大殿御室十二間,大妃殿御室十六間,大妃殿御室稍廣,以此爲定,各司各庫,瓦家則修補,草家則造作,廢湯則勿爲修治云云,竝皆蒙允矣。聞大妃殿御室,去溫井差遠云,臣往見後,當隨便修理,若欲狀聞後修理,則必有不及之患矣。上出示圖形,尙星曰,丁酉所御,蓋卽大妃殿御室也。上曰,今所謂西邊傾圮者,必卽此室也。尙星曰,今當以此御室修理矣。上曰,然矣。此則不必土役者也。尙星曰,西邊傾圮處,想其地形,似非不必土役之處也。上曰,雖然,豈無支撑之道乎?刪出擧條仍傳曰,頃者溫泉行宮所在什物,使之謄書以聞。追惟昔年之意,而什物中或存或無者,其時慨然矣。今聞戶判所奏,御齋室亦傾側,請以修補。噫,甘棠民不敢翦,若無今行,雖圮不葺乎?其欠追昔年之意,前後道臣推考,本郡前後郡守亦爲從重推考而已,故勿論。上曰,塗褙事,已下敎矣。更思之,舊者貴矣,鋪陳雖渝,必用舊件,可也,於予爲三世幸行,於予榮矣。昔年承旨仲叔,以應敎隨駕,今承旨又去,其亦可貴矣。上曰,欲只言于戶判矣。不若爲傳敎,使後人知之。仍傳曰,今者往浴兩朝幸臨之處,追慕之心一倍。塗褙外,切勿丹雘事,雖已下敎,更以思之,行宮及溫室,若有舊塗褙·舊鋪陳,於予心幸,雖渝,因舊〈塗〉褙事,分付。上曰,二去己酉年及丁酉年路程記,入之。尙星曰,若用二去己酉例,則其時往返,皆三日矣。上曰,若如此,則趁慈聖誕日回還,恢恢有裕矣。尙星曰,雖然,靜攝中三日往返,豈不難乎?上曰,堯·舜之時,一年四巡狩,必盡除弊事矣,近日則雖一使行,外方之貽弊,多矣。尙星曰,聖念慮弊,雖如是其至,臣等無狀,不能奉承,外方使星之弊,罔有紀極矣。上曰,予亦疇昔,一爲此行,茶啖備一間若如今日,則必不受矣,至施寢帳,軍官告予曰,怪哉,予卽命撤去。右尹沈廷輔,適饋筍菜,故戒探候,使勿傳言矣,他人則以飮食,事發怒者多矣。下人至有挾食物於腋下,以取溫者,欲立威而反食不潔之物矣,年少宗臣,多有如此者,然此亦外方之自取也。尙星曰,無論使客高下,守令若能一視則無此弊矣。上曰,他人則於飮食,揀擇美惡,甚苛,予則美惡溫冷,皆不關係矣。仍傳曰,今番宿所站內外,只設假家帳幕,勿侵民舍,而水剌進排之物,釜鼎把子柴炭及不可已者外,自京下送,勿爲卜定外方,以除民弊。若科外侵徵者,隨現令軍門重棍,甚者,當施軍律,以此嚴飭。噫,差備進排之物,若此,況陪從諸臣乎?各司下人侵漁外方者,勿論其司輕重,道臣隨現以聞,嚴訊一次定配。道臣·守令,若拘於顔面,掩置不聞,予亦有廉問之道,當依庚申年豐德府使例施行,預爲嚴飭,俾勿犯禁。尙星曰,歷路行宮則下去時,親審形便之後,客舍或大段頹廢,則官舍中可合行宮處,當爲稟啓整理,故仰達矣。上曰,踐昔日之行宮,好矣,如可修改而入處,則以此擧行,如或大段頹廢,則依所達從便爲之,可也。刪出擧條尙星曰,取考丁酉前例,則因戶判筵奏,晝停所不設布城,而宿所站則設布城矣,今亦依此擧行,何如?上曰,依爲之。出擧條尙星曰,晝停所及宿所站,作門之內則當爲排設水剌間,作門之外則當爲各司假家,作門之內若或有閭家,則當因而用之乎?上曰,閭家則不可奪矣,今番則內人不去,只設帳幕,可也。尙星曰百官所住處,若設假家,則此亦有關民弊。雖以丁酉前例言之,有閭舍則百官許令止接,無閭舍處則設假家帳幕矣,今亦依此爲之,何如?上曰,依爲之。刪出擧條尙星曰,自京下送,則事體似不然矣。錫胤曰,如此則必又爲京師之弊矣。上曰,一淅具之收合,亦爲民之大弊矣。上曰,丁酉年路程記則上之,己酉路程記則承旨讀之。尙星曰,己酉年則不由水原,直向振威,又不入天安,三日入達矣。上曰,丁酉年則由水原作路矣。錫胤曰,水原迂回十里矣。上曰,此爲大路乎?不犯田畔乎?尙星曰,勿論彼此,皆是大路,不犯田畝矣。上曰,軍兵一日行九十里,似難矣。尙星曰,己酉則兩日行九十里,一日行三十里,丁酉則只一日爲九十里矣。上曰,當用丁酉路程矣。仍傳曰,擧駕日子,依二去己酉年例爲之事,下敎,而更考其時日記,兩日道里頗遠,兩朝屢次幸行之道,宜從書下日字,以此整理,使該道道臣處,分付。尙星曰,丁酉年陪從百官以下及軍兵等,各持七日糧,到溫陽後放料,而其時自本曹輸送糧米·太於洪船矣,船行甚遲,未及期限,故臨時狼狽,僅得鳩聚放料矣。卽今日字,比前尤窘急,若自本曹,欲爲船運,則易致不及期限之患。勿論貢津·安興米·太及溫陽隣近邑儲置米,令本道,優劃容入之數,急急載運於本邑,而計其用下,自本曹還報,何如?上曰,依爲之。出擧條尙星曰,內外廏馬及百官以下軍兵馬粥,當以田米分給,而本道倉穀,元無田米名色,故雖以丁酉年言之,以大米磨鍊馬粥而給之矣。內廏馬則大小米中,當爲給料,而百官軍兵之馬粥,則以道內還牟磨鍊上下,爲好,以此分付於本道,使之一體輸運待令,何如?上曰,雖是內廏馬,以大米給料則過矣,依所達爲之。出擧條尙星曰,卽今外監已革罷,而船槍及內外橋梁,自繕工監監董擧行矣,卽今木物絶乏,萬無可爲之道,故勿論公私木物,發遣繕工郞廳,使之親往江上,盡數執留,而聞三江近處,亦無流下之木物云,事勢誠罔措矣。此是莫重國役,而無變通之路,急速分付於江原監司處,以春川府使,定爲差員,而春川以下作筏未流下者,勿論公私木物,使之卽日流下,以爲急時取用之地,何如?上曰,依爲之。出擧條尙星曰,內外廏馬所立之馬板,猝難備待,故丁酉年亦因戶判筵奏,以把子疊鋪,又鋪空石於其上矣。今亦依前例爲之,何如?上曰,依前例爲之。出擧條尙星曰,臣以整理使,數日後卽當出去,而溫幸及謁聖時擧行等事,旣有次官,令次官管檢擧行,何如?上曰,依爲之。出擧條尙星曰,今番定例中,遠陵幸行時幕次,以三幕次磨鍊,而設有溫幸,無加此例事,載在定例矣,今亦依定例磨鍊擧行之意,敢達。上曰,此則非直下者矣,依定例擧行,可也。出擧條錫胤曰,承旨問安,每宿所爲之乎?上曰,前例相考以達,宮官問安前例,亦相考以稟,可也。諸臣以次退出。
上在昌德宮。常參·經筵,以代理停。
申時,日暈。
傳于成範錫曰,今日丑時,嬪宮誕生元孫。自今日藥院,依例竝直。又傳曰,捲草間竝直。
曺命采達曰,大司憲權爀,執義申暻,掌令權基彦,持平鄭玉在外,掌令鄭基安未肅拜,持平朴弼遠呈辭,今日以監察茶時之意,敢達。令曰,知道。
成範錫達曰,明日常參,取稟。令曰,停。
曺命采達曰,時·原任大臣,率諸宰大朝入侍,罷後請對云矣,敢達。令曰,知道。又達曰,承旨·玉堂,大朝入侍罷後請對之意,敢達。令曰,知道。
藥房都提調金若魯,同副承旨魚錫胤啓曰,嬪宮順産,元孫誕生,不勝慶幸之至。臣等自今日,率諸醫竝直之意,敢啓。答曰,已下敎矣。
大王大妃殿·中宮殿·賢嬪宮,藥房口傳問安。答曰,知道。大殿·大王大妃殿·中宮殿·世子宮·嬪宮·賢嬪宮,政院·玉堂口傳問安。答曰,知道。大殿·大王大妃殿·中宮殿,朝廷二品以上·六曹單子問安。答曰,知道。
魚錫胤啓曰,藥房都提調金若魯,不勝慶幸之忱,來詣請對矣。傳曰,藥房都提調·戶曹參判入侍。
傳于成範錫曰,金虎門留門,禮判·內局副提調,使之入來,禮判卽爲入侍,副提調仍爲竝直。
傳于曺命采曰,御將入侍嬪宮事,下敎矣,更待下敎入侍。
成範錫,以內醫官員,以都提調意達曰,嬪宮順産,元孫誕生,不勝慶幸之至。臣等自今日率諸醫竝直之意,方啓大朝,敢達。令曰,知道。
又達曰,吏曹判書金尙魯,堂錄申飭之下,連違召命,事甚未安。卽爲牌招,何如?令曰,依。
又達曰,弘文提學元景夏,吏曹參判趙榮國牌招不進推考徽旨,今方捧入,而堂錄申飭之下,如是違牌,事甚未安。弘文提學·吏曹參判,更卽牌招,何如?令曰,依。
又達曰,弘文提學元景夏,吏曹判書金尙魯牌招不進推考徽旨,今方捧入,而堂錄申飭之下,如是違牌,事甚未安。吏曹判書金尙魯,更爲牌招,弘文館提學元景夏,亦當更爲牌招,而係是三牌,何以爲之?敢稟。令曰,事體分義,其涉寒心。從重推考,更卽牌招。
曺命采啓曰,時·原任大臣,率卿宰,來詣請對矣。又啓曰,諸承旨·玉堂請對矣。傳曰,入侍。
傳于曺命采曰,都堂錄後,大臣·騎判·禮判·訓將·御將入侍。
傳于南泰溫曰,大臣,都堂錄後入侍,惠廳堂上同爲入侍。
傳于曺命采曰,都堂錄,如已爲之,詣閤。
傳于南泰溫曰,戶判同爲入侍。
傳于曺命采曰,宣傳官一員待命,騎馬三匹立之。
傳于魚錫胤曰,承旨入侍。
傳于曺命采曰,再明受賀時及謁聖侍衛,以前日受點人擧行。
曺命采達曰,時·原任大臣率卿宰,大朝入侍罷後,請對矣。令曰,引接。又達曰,諸承旨·玉堂,大朝入侍罷後請對矣。令曰,引接。
令于魚錫胤曰,副提學趙明履初度呈辭入之。
魚錫胤達曰,再明日親臨陳賀時頒敎文,當爲製進,藝文提學李天輔待開門牌招,使之製進,何如?令曰,依。
成範錫,以禮曹言啓曰,元孫誕生告廟,以今月二十九日擧行事,命下矣。取考前例,則國有大慶,告廟時,社稷·永寧殿,亦行告祭矣,今此宗廟告祭時,社稷·永寧殿告祭,同日曉頭一體設行之意,分付,何如?傳曰,允。
又啓曰,今八月二十九日,元孫誕生陳賀親臨時,王世子進箋陳賀之節,依例磨鍊乎?敢稟。傳曰,依爲之。
曺命采,以備邊司言啓曰,昨因廣州留守李宗城所啓,令備局消詳處之事,命下矣。移鎭屬耳,初頭接濟之需,不可不區劃,守禦廳所管軍餉耗中二百五十石,特爲劃給,此後毋得引例更請之意,分付,何如?傳曰,允。
成範錫,以成均館官員,以同知館事行大司成意啓曰,今初率元良,文廟酌獻,其在觀國光之道,宜有蕩滌之典。儒生等御前停擧者,一例解停許赴。御前停擧,旣已解停,則況太學乎?分付大司成,一例擧行事,命下矣。御前停擧儒生,前已解停,而其他儒生解停及齋罰儒生,一倂申飭解罰之意,敢啓。傳曰,知道。
刑曹參判李成中書曰,伏以臣,生世險釁,早失所怙,惟與偏母,相依爲命,獲戾神天,母又見背,孤露煢煢,奄成天下之窮人,而猶復冥頑不滅,苟延視息。時月已邁,祥禫遽闋,先王制禮,雖不敢過,人理盡矣,俯仰慙痛,何意聖朝,尙垂存錄於苫凷之餘,除旨聯翩,遠辱荒村,臣誠感惶隕越,不知所以爲喩。噫,命書臨門,而奉檄之喜,無所華秩如故,而捫足之悲,愈深,愴兄摧咽,觸境增疚,而念臣離違耿光,三歲于玆,區區犬馬之戀,固秉彝之所存。矧我邸下,受命代理,离照方新,延頸之誠,尤倍此時,一謝天陛,退塡丘壑,卽臣之大願,亦分義之不容已者。第臣自罹荼毒,家禍冞酷,憂服未畢,荐遭重慼,悲哀震迫,疾病乘之,日漸㱡㱡,僵臥旅店,久稽恩命,爲罪旣大,而園陵行幸之時,亦無陪扈之路,瞻望京闕,伏枕悚澟,玆不得不敢從縣道,略控微懇。伏乞睿慈,曲賜矜察,亟令鐫遞臣職名,俾劇務無曠,賤分粗安,千萬幸甚。答曰,覽書俱悉。卿其勿辭,上來察職。
全羅監司李錫杓書曰,伏以臣,病在必死,情出悶急,猥陳疾痛之呼,冀蒙遞解之恩,及奉睿批,不惟不賜允許,反以察任爲敎,臣於是乎,自分爲南方之鬼矣,一息危綴之中,益復衷情抑塞,只自伏忱悲泣而已。噫,使臣而不病,則初何敢以病爲飾於藩席未暖之日乎?使病而不至於危死,則又何敢屢煩呼籲而故爲必辭之計哉?惟其病狀,初在於心家如失,昏瞀荒忽,世間萬事,都不省記。只此一證,已屬危惡,自入今月,宿癖添發,仍成疸症,遍體發散,五內生火,一日二日,漸至難爲,醫人不肯着手,見者莫不危之。以卽今病情論之,歸亦死不歸亦死,等是死也,而猶欲於一縷未絶之前,歸死於先人之弊廬者,庶幾生或免僨事之罪,死可爲瞑目之鬼耳。情同首丘之狐,言似哀鳴之鳥,不避煩瀆之誅,更陳肝膈之私,而神昏氣短,不敢長語。伏乞睿慈,曲賜憐愍,亟加遞改,使藩務毋至虛曠,危喘得以少延,公私不勝萬幸。答曰,覽書具悉。卿其勿辭,調理察任。
寅時,上御歡慶殿。藥房都提調請對引見入侍時,藥房都提調金若魯,同副承旨魚錫胤,假注書權穎,記注官鄭宅臣,記事官金光緯,以次入伏。若魯進伏曰,天佑宗祊,元孫誕生,實宗社無彊之慶,歡喜之極,不知所達矣。錫胤·鳳漢,一辭獻賀,上曰,産候初無幾微,故予亦不及知矣。予於此,有一喜一懼一悲,何者,陟降之眷佑至此?此可喜也,未知將來能報答此意否乎?此可懼也。昔年所未有之慶,今忽見之,此可悲也。若魯曰,胞衣卽下,産候極順,此又可幸矣。上曰,臨産所用之劑,亦不及用,産候極順矣。方欲留門,召問禮判,而此近世初有之慶,必有擧行之事矣。若魯曰,告廟陳賀,皆當次第擧行矣。鳳漢曰,此誠莫大之慶,然自上尤當遇慶警惕矣。上曰,予則常有操心工夫,故凡遇此等境界,自然不動,而亦能外內如一,不似謝安之折屐也。鳳漢曰,殿下則備經艱難,晩境致福,遇喜加警,不待加勉,而東宮邸下則方在沖年,未嘗經歷艱難,而又遇如此大慶,若視作尋常應有之事,而不爲警惕,則非惜福之道也。上曰,卿言是矣,卿亦以此勉于東宮,可也。若魯曰,乳母·保母之屬,亦宜極擇淳謹人,自初生之日,養之以正矣。上曰,然矣。保·乳母性情,兒皆學之,故不可不擇矣。鳳漢曰,不但性情,外貌亦不可不擇也。上曰,注書持此標信,金虎門留門,召入禮判及藥房副提調,禮判則入侍,副提調則藥院竝直,丹鳳門留門,凡以乳母來者,盡數招入事,分付。若魯曰,御將以遇慶加惕,仰勉殿下,又以訓戒東宮之意,仰達,其言好矣。御將處地,異於他人,從今謹飭,尤當一倍矣。鳳漢曰,大臣此言,實愛人以德之意也。今日大慶,臣固爲國家歡忭不暇,而在私心,亦不能不一倍兢兢,大臣老成之言,敢不佩服乎?上曰,予之得見元孫,豈無所由然乎?御將亦以仁穆大妃外裔,連姻王室,至有此慶,此亦有所由矣。禮曹判書申晩,藥房副提調李益炡入伏,合辭獻賀。上曰,乙卯年,都承旨以戶曹郞官,待令,今日以藥院提調,入來,亦可奇矣。上曰,同副承旨,讀辛丑誕生時日記。晩曰,告廟陳賀等節,當爲擧行矣。上曰,前例相考以來乎?晩曰,乙卯年則二十一日誕生,而二十五日告廟,辛丑年則十五日誕生,而二十日告廟矣。臣令日官擇日,則初二日爲吉矣。上曰,溫幸後留在之日,當縮一日矣。鳳漢曰,自上留溫之日,則不縮,而自下擧行之日,似縮矣。晩曰,今二十九日亦吉云矣。上曰,有慶不踰年之語,則似亦不踰月,以此日擧行,可也。上曰,乙卯年,中官問於予,予答曰,豈每每如此乎?中官聞之,踊躍而去,予則所答止此。今番之慶,予又曰,元良有子,朝鮮似久在云矣,予雖性燥,如此處,能不動矣。錫胤曰,殿下雖以不動爲敎,然只此便是動處也。旣當喜事,安得不喜乎?上曰,樂不可縱,小學所云,遇喜知懼者鮮矣。鳳漢曰,乘除往復,天理甚昭,不可不戒也。上曰,陳賀後當只爲頒敎乎?抑竝頒赦乎若魯曰,有赦矣。晩曰,例當以設科,仰稟矣。上曰,科事稠疊,當行於明年矣。益炡·錫胤曰,慶不踰年,宜在此年矣。上曰,儒生則必喜聞此言矣。鳳漢曰,上意旣欲節約,則儒生之望,何必曲循乎?上曰,兼春秋鄭宅臣,藥房竝直間仍察。出榻敎傳曰,幸有元孫,寔宗社莫大之慶,告廟頒敎,當依例擧行,而國有慶,而豈稽告陟降?聞禮曹所奏,旣已涓吉,以今月二十九日擧行,其日親臨明政殿受賀,依此擧行。陟降眷佑之時,其所報答,惟在恤元元,況誕日旣命停封,諸道只箋文擧行,方物物膳,置之。又傳曰,都堂錄擧行。若魯曰,臣等以問安事,退去矣。上曰,養兒之法,書入,可也。晩曰,保養之道,自內必盡其方,而大槪,乳勿過多,衣勿過溫,好矣。上曰,捲草官,自今日闕外齋宿事,分付。鳳漢曰,其人本有固執,不待今夕,自爲捲草官後,不爲出入,專意待候,與藥院提調,無異矣。上曰,顯廟誕生時,故相以都提調,當之。今番右參贊,又以捲草官,當之,其亦貴矣。若魯曰,臣等請爲竝直之啓,俄者忙未及入啓,今旣親承聖敎,似當置之矣。晩曰,此當入於日記中,依例書入,宜矣。上曰,然則以代房承旨,依初書入,可也。上曰,中日及各司坐起,竝捲草間停止事,分付。出榻敎上曰,今番雖與辛丑有間,而擧行凡事則或無所異耶?鳳漢曰,元子與元孫,似或差間,而況遇慶節約,實是聖上惜福之道,隨事節省,是臣區區之望也。諸臣,以次退出。
未時,上御歡慶殿。大臣·卿宰·諸承旨·玉堂請對引見入侍時,領府事金在魯,領議政趙顯命,左議政金若魯,右議政鄭羽良,行副司直權,靈城君朴文秀,右參贊元景夏,咸寧君朴纘新,知事李春躋,工曹判書柳儼,吏曹判書金尙魯,兵曹判書李天輔,戶曹判書金尙星,行副司直徐命九,兵曹參判鄭益河,吏曹參判趙榮國,右尹申思建,禮曹參判李鼎輔,戶曹參判洪鳳漢,副司直洪啓禧,大司成鄭翬良,行都承旨李益炡,右承旨成範錫,左副承旨曺命采,同副承旨魚錫胤,副提學趙明履,校理金善行,修撰林錫憲,左承旨南泰溫,假注書權穎,記事官金光緯·朴正源,以次入伏。在魯進伏曰,近日晩熱猶甚,聖體若何?上曰,一樣矣。在魯曰,大王大妃殿氣候,若何?上曰,一樣矣。在魯曰,乙卯之慶,怳如昨日,而今日又遇此慶,歡喜實難形喩矣。顯命曰,天地祖宗,默佑宗祊,有此大慶,歡忭不知所喩矣。羽良曰,以殿下盛德,固知有今日之慶,而臣等忭賀之極,實不知所以仰諭矣。上曰,予有一喜一懼一悲。眷祐至此,雖可喜,恐將來有志滿之患,可懼也,覩此近世初有之事,思昔日而悲矣。在魯曰,産候極順,産後善進羹飯,別無病患,尤可幸也。顯命曰,閭巷常談云,生男則無病矣。晩曰,連聞醫女所傳,則善進羹飯云矣。羽良曰,順産則必享壽云矣。在魯曰,今旣早年誕生,可占此後誕育之必多,此又可喜也。上曰,于今誕生,實是不意也。顯命曰,臣等亦不及期望矣。羽良曰,乳汁澄淸者,好矣。顯命曰,臣於乙卯年,以乳母,宜擇謹厚人,仰達矣,宛如昨日矣。上曰,尙未完定,蓋皆年少者故耳。羽良曰,乳道則年少者爲好矣。上曰,欲入者則雖有病而諱之,不欲入者,皆稱有病,此爲難耳。顯命曰,東朝見曾孫,奇矣。未知殿下,已臨視否?上曰,姑未見矣。卽今則自有入見之人矣。顯命曰,唐肅宗初生代宗,玄宗往視,宮人以代宗太小,取同日生諸王子以現,則玄宗曰非也,及見代宗而後,乃曰此眞我孫也。其時以爲一殿三天子,夫一殿三天子,此豈非稀貴之事乎?在魯曰,傳聞元孫,長目厚脣,中岳隆高云矣。上曰,今則姑不可知矣。若魯曰,初生時貌樣,至老不變云矣。上曰,予雖性躁,睡中聞誕生之報,止云朝鮮將久在而已矣。若魯曰,雖失睡而別無所害乎?上曰,氣雖似醉,而姑無害矣。顯命曰,乙卯年則七月方出保養官,何必待七月乎?請卽出輔養官,而相見禮則過八九朔後爲之,亦好耳。上曰,元孫,亦有保養官乎?七日前則太忙矣。顯命·若魯曰,前例則姑未知如何耳。羽良曰,考出實錄,宜矣。晩曰,古官案,有翊善·贊讀等官矣。若魯曰,必有孝廟在東宮時前例,而姑未得考矣。上曰,茫然未知爲鬱,預備兼春秋入來考出事,分付。若魯曰,從當考出啓稟矣。上曰,依爲之。出榻敎上曰,定例纔成,而元孫生,可謂奇矣。晩曰,元孫宮供上凡事,本曹則無可據前例,而度支定例,可以旁照。陳賀後當爲擧行矣。上曰,一依定例,陳賀後擧行。出榻敎上曰,乙卯年頒赦乎?顯命·若魯·羽良曰,頒赦矣。上曰,雖喜中,宜有斟酌矣。在魯曰,赦則在所不疑矣。顯命曰,此實三百年稀有之慶也,豈無赦乎?上曰,予所謂一悲者,此也。孝廟以後,皆未見此慶矣。予今三心交中,喜·懼與悲也。顯命曰,喜懼之敎,好矣,聖念如此,則必盡節約之道矣,臣等亦相與以爲,邦慶無彊,或恐朝廷生頉云矣。在魯曰,自幼時養以儉素,此爲惜福之道也。上曰,此外無他道矣。顯命曰,溫幸節目,取己酉·丁酉二年前例而增損之,當爲啓下矣。上曰,先言其大略,可也。顯命曰,節目甚多,不可枚達矣。上曰,依爲之,而一切從略,可也。晩曰,告廟事重,似當遣大臣爲之矣。上曰,然矣。仍傳曰,告廟獻官,遣大臣擧行。上曰,注書出去,取入丁酉溫幸時備局節目。傳曰,雖有邦慶,凡事不可做錯,而今者邦慶,乃陟降眷顧元元之意,則尤恤軍民,而莫重犒饋,敎練官來言,當該承傳色中官,慌錯不奏,今日軍民同喜之日,使三軍,飢待半日。其在慰三軍之道,不可當慶參酌,令該府處之。顯命曰,自前遠地動駕時,隨駕百官,自各其本司,或有支供之事矣。今番幸行凡事,旣務節省,則各司支供之弊,當嚴禁,使之自持飯,隨駕百官紅衣·羽笠等物,或多責徵於貢人。此實貢人難支之弊,亦爲痛禁,何如?上曰,一體嚴禁,而或有犯者,則備局隨現重繩,可也。出擧條天輔曰,訓局隨駕步軍,十六哨太多,與大臣相議後稟定事,命下,而臣與大臣及訓將相議,則隨駕軍兵,不宜減數,而聖敎旣如此,留都亦似孤單,十六哨中,減二哨,以十四哨隨駕,爲好云,敢稟。上曰,十四哨亦太多,以十二哨擧行。出擧條天輔曰,丁酉年駕前前排,以各五雙磨鍊矣,今番則以幾雙磨鍊乎?上曰,以各五雙磨鍊。出擧條天輔曰,丁酉年則摠戎使留都,故前排差備手,以摠戎軍三百餘名,出用。今番則御將留都,前排差備手,當以御營廳標下,用之,作隊只是二哨,禁營則作隊軍五哨,除三處入直,則所餘又不過二哨,兩營合爲四哨,留都軍兵,極爲疎虞。臣意則訓局隨駕步軍十六哨內,所減四哨,使之推移,與兩營軍兵,合爲留都,何如?上曰,依爲之。出擧條天輔曰,溫泉·松都科擧前例考稟事,命下,而松都則有初試,溫陽則乙巳·丙午兩年,無初試,直設殿試,丁酉則還宮後,遣重臣設科,故無初試矣。蓋考見前例,則擧子錄名數,至於累千之多,今番亦必如此矣。駐鑾日字與前甚急,其間恐窘速。臣意則依松都例先設初試,何如?上曰,依爲之。天輔曰,旣設初試,則節目,一依松都例擧行,而試場,分左右,令道臣,分付兵使主試,而道臣來待境上,何如?上曰,依爲之。天輔曰,設場日字臣自外試問於日官,則初十日爲好云。以此分付,何如?上曰,依爲之。出擧條,又出榻敎上曰,行宮近處,試所設場便否,整理使下去看審後,卽爲狀聞,可也。出榻敎顯命曰,溫泉幸行後,小朝次對則當依例爲之矣。上曰,然矣。顯命曰,其間若有勅奇,則遠接使問禮官之屬,皆當於東宮達下矣。上曰,依爲之。若魯曰,遠接使以趙載浩爲之,似好矣。上曰,依爲之,此人只當用於此等處矣。上曰,差員欲爲減省矣。顯命曰,此事自下不敢請矣。若魯曰,問安甚多矣。上曰,東朝外,皆欲減省矣。顯命曰,龍仁縣令,令該曹口傳差出,何如?上曰,依爲之。出榻敎若魯曰,守令未署經者多矣。顯命曰,均稅使今將下去,而三南沿海守令,亦以未署經,尙未下直矣。上曰,此則政院,申飭擧行,可也。然,予動駕後,只依例牌招而已,則署經必無期,當有以指揮元良矣。若魯曰,在外臺諫則宜有變通矣。上曰,豈不趁賀上來耶?在魯曰,在遠者則不可來矣。上曰,爲其參賀,付軍職亦不緊,姑置,宜矣。上曰,蠲減之政,何以爲之耶?若魯曰,今年則無可蠲減矣。羽良曰,近來朝家已施大惠矣。在魯曰,今又蠲減,則難支矣。上曰,軍號則自京中別爲乎?鳳漢曰,別爲矣。在魯曰,行在所,亦爲軍號矣。上曰,節目中以御筆抹去者,當除減矣。若魯曰,軍作米摘奸,當於回鑾後發送郞廳矣。上曰,依爲之。顯命曰,乳母來歷,所宜詳擇。上曰,然矣。始炯曰,昨今年來,連有身病,久阻登對矣。上曰,甚衰矣。禮判之父,不爲入來,亦如是其衰耶?錫胤曰,不至如此,重臣之衰,甚矣。尙星曰,今此溫泉幸行時,晝停所及宿所,遮竹多入,而日字臨急,雖卜定湖南,必無及期之理,勢將自京輸運用之,而許多遮竹,運致甚難,各軍門牛隻,隨所有借用,何如?上曰,依爲之。出擧條尙星曰,溫幸時,戶曹郞廳一人則放料,一人則隨駕,故丁酉亦二人隨駕,今亦依此例,郞廳二人陪從,何如?上曰,依爲之。景夏曰,元子定例,己巳後有減省者,此則何以爲之乎?上曰,所減者則用乙卯例,可也。廣州留守李宗城入來進伏曰,臣聞邦慶之報,方纔入來,而實是宗社無彊之休,言語不能形達矣。乙卯年先臣,於闕中得一句云,吾王盛德天應感,聖子神孫萬世永,出言于臣矣。今逢大慶,故敢達矣。上曰,聞此詩愴感矣。宗城曰,殿下有不嗜殺之德,故天神默佑而有此慶,願長此不懈,以垂裕萬世,區區祈祝在此矣。上曰,元良沖年,逢此大慶,恐或有志滿之嘆,此可懼也,近世所無之事,今忽有之,思昔日而悲矣。明履曰,今此大慶,實是天地祖宗之眷,自上尤宜加意兢惕,殿下則雖勉飭於東宮,臣則願殿下,躬行以先之耳。上曰,予則見孫,晩矣。然自今日尤覺老矣,始爲人祖矣。明履曰,禁推玉堂,至於五人,而將不得參賀班矣。上曰,竝放送。明履曰,下番玉堂,方姑升入番云,蒙放玉堂,一竝牌招入直,何如?上曰,依爲之。仍傳曰,賀日在近,禁推儒臣,竝放送,仍爲牌招察任。錫胤曰,春坊問安,顯廟時則止於果川爲之,往還時皆然,丁酉則三次爲之云矣。上曰,今番則依顯廟朝例擧行。錫胤曰,承旨問安則灰燼後日記難考,姑未考出矣。明履曰,凡入侍諸臣旣入之後,追後來到者,承旨啓稟,自上命史官出去,後乃隨入,而廣州留守李宗城,直爲入來,旣違體例,帽下風遮,亦涉未安。推考,何如?上曰,依爲之。出擧條諸臣先退。泰溫曰,臣等忝在近密,歡抃尤倍恒品,不知所以形達矣。上曰,喜懼交切矣。命采曰,古人云,多男子則多懼,殿下以喜懼爲敎,警惕如此,尤爲喜幸矣。泰溫曰,臣以復設初宮官,又當此慶,尤爲喜幸矣。溫幸時問安及留院,當以何承旨爲之乎?上曰,左右承旨守宮,同副承旨問安,可也。泰溫曰,臣區區愚悃,切願陪從矣。範錫曰,陪從之願,臣亦有之。且臣之八十老母,方在臣兄連山任所,以此尤欲隨駕爲一見之計矣。上曰,右承旨則病難行矣。右承旨與未差承旨,守宮,可也。出榻敎上曰,儒臣則幾人隨駕乎?錫胤曰,丁酉年二人隨駕矣。上曰,一人則同副之仲父也。錫胤曰,然矣。上曰,此則自相推移以去耶?錫胤曰,然矣。範錫曰,殿下不許陪從之願,下情缺然矣。上笑曰,欲其調病也,何傷乎?以承旨之病言之,則不但果川難往,西氷庫亦難往也。諸臣以次退出。
酉時,王世子坐時敏堂。大臣·卿宰·諸承旨·玉堂請對引接入對時,領府事金在魯,領議政趙顯命,左議政金若魯,右議政鄭羽良,行副司直權,靈城君朴文秀,廣州留守李宗城,右參贊元景夏,咸寧君朴纘新,知中樞府事李春躋,工曹判書柳儼,吏曹判書金尙魯,兵曹判書李天輔,戶曹判書金尙星,行副司直徐命九,兵曹參判鄭益河,吏曹參判趙榮國,右尹申思建,禮曹參判李鼎輔,戶曹參判洪鳳漢,司直洪啓禧,大司成鄭翬良,都承旨李益炡,左副承旨南泰溫,右承旨成範錫,同副承旨魚錫胤,行副提學趙明履,校理金善行,修撰林錫憲,左副承旨曺命采,假注書權穎,記事官李儁徽·朴正源,以次入伏。在魯進伏曰,日氣朝晝異候,氣候若何?王世子曰,一樣矣。在魯曰,臣幸今尙生得,見元孫誕生之慶,實宗社無彊之休,喜不容喩矣。顯命曰,天地祖宗,眷祐宗祊,元孫誕生,各殿嘉悅,其爲歡忭,當復如何?若魯·羽良曰,玆實億萬年無彊之福,言語不能形達矣。顯命曰,前頭固有陳賀之節,而臣等歡喜之極,不能自勝。旣已請對大朝,又此求對矣。在魯曰,邸下前日則只有子道矣,自今以後,則兼有父道,比前尤宜加勉矣。顯命曰,養子方知父母恩之句,大朝常誦之,今邸下,亦有父道,邸下愛元孫之心,必欲其無疾也。必欲其成就德業,如堯·舜·文·武之盛也,則邸下推此心,以知大朝愛邸下之心,亦如是而已矣。凡於勤學勤政之道,比諸前日,必有所自然加勉而不能自已者,是則元孫誕生,於邸下進德修業之工,亦有所益,臣等之喜幸,又在是矣。王世子曰,當銘心矣。若魯曰,大朝以喜懼爲敎,此誠盛德之敎也。只知其喜則不可矣,願邸下,體大朝喜懼之敎,遇喜知懼,則此後受福,益復無彊矣。王世子曰,當體念矣。羽良曰,傳曰,無憂者,其惟文王乎?此眞邸下今日境界也,邸下上體大朝訓誡之敎,下念元孫效法之本,則學問政事之間,自當加勉,而無一時之逸豫,領相所達,好矣。王世子曰,當體念矣。在魯曰,父母愛子之心,必欲其盡善,邸下前頭,亦必自知,推此心以知大朝之心,則自當加勉矣。諸大臣所達,皆好矣。王世子曰,當體念矣。顯命曰,福祿者,天所授也,人之受之者,有洞洞屬屬,惟恐或傷之心,然後能長保其福,不然則反失之,堯·桀之分,只在敬·怠之間而已矣。王世子曰,當體念矣。羽良曰,如愛民也,節儉也,勤讀也,勤政也,皆邸下進修之實也,須實爲其事,徒言無益,元孫將學之矣。王世子曰,當依爲之耳。顯命曰,大朝或有激惱之時,則臣必曰殿下之後,有學殿下者,大朝輒爲之霽威矣。今日以後,則邸下之後,亦有學邸下者,邸下於動靜云爲之間,可不愼乎?若魯曰,大朝則經歷艱難,甚多,邸下則生長深宮,未經艱難,而又見此慶,願勿以此視作尋常例有之事,此乃大朝積德所致也。王世子曰,當銘心耳。羽良曰,積仁累德則天必知之,大朝積仁,故天降今日之慶,邸下之積仁,又如大朝,則他日此慶,邸下又將膺受矣。天之蒼蒼,雖若漠然,與人不相關涉,然其實理也,人之所行合理,則便合於天矣,日用之間,事苟合理,則勿以小而不爲,事苟害利,則勿以小而爲之。見諸行事之實,積累不懈,則自然天心悅豫,福祿日臻矣。王世子曰,當銘心矣。諸臣以次退出。
酉時,上御歡慶殿。承旨入侍時,同副承旨魚錫胤,假注書權穎,記事官金光緯·朴正源,以次入伏。錫胤曰,訓將,俄以犒饋進去,不及入侍,今始來待矣。上曰,使之入來,禮判亦爲入來事,分付。出榻敎上曰,心中所有之事,予則必言之,而後便忘之矣。雖事關大官,不可不言,若不言而經夜,則予爲非矣,予之靜攝,於予則苦矣。癢症,今冬則必難堪,故不得已而下敎以手書下敎者,亦有意,領相以爲猝然下敎。又曰,疊疊,予何以預知勅使之來乎?其在君臣分義,侍疾之道,不當如此,此事有關事體,故言之耳。錫胤曰,聖候方在靜攝,不得已而爲此幸行,群下皆承順之不暇,大臣於此,亦豈有他意乎?似是辭不達意耳。上曰,昔日則慈殿猶且幸行,予爲慮民弊,故至今不爲,今始不得已而爲之,事關疾患,則人臣不當如此矣。仍下敎于臣穎曰,翻傳易錯,汝其書之,遂親呼以文曰,自古臣爲君疾,事體重矣。今番藥院之批手諭,予豈樂爲之敎,可知予心,而領相所奏之際,或曰猝然,或曰疊疊,此事體有關,不可不諭。上曰,俄始聞之,則前期已有産漸,而元良恐人驚動,戒左右勿言,旣産後始言云,每事皆能如此則奇矣。錫胤曰,勿論貴賤,當此境界,不動爲難,東宮邸下,沖年乃能如此,度越常情,遠矣。上曰,産後渠亦快,故言之,初則恐或無聊,故不言之意,亦必在其中矣。錫胤曰,今乃知以東宮殿下鎭定,故外間不驚,然亦緣順産,故如此矣。上曰,然矣。若眞可驚,則渠亦豈能如此鎭定乎?予聞元孫生,止曰朝鮮將久存矣,今方有人同處,且恐其起居有妨,故姑不往見,予亦堅矣。洗時則欲往見,然今姑不可知,但以人皆性躁,故已有以目長脣厚傳言者矣。錫胤曰,群下皆知早晩,有今日之慶者,以殿下之德,取必也。且沖年有身,已是天眷,故必知夢熊無疑矣,尙不臨視,聖度至矣,然可鬱矣。上曰,三日前開門,亦難矣。禮曹判書申晩,訓鍊大將金聖應,入伏,上曰,以邦慶紛擾,故忘之,軍兵,其時食犒饋而待令乎?聖應曰,未食矣。上曰,必飢矣。聖應曰,前有食,故雖姑不食而不飢矣。錫胤曰,軍兵聞此下敎,則可以不飢矣。聖應曰,今此大慶,實宗社無彊之休,豈勝歡抃?上曰,步軍以二十哨爲定,禁軍減其五十,止以三百爲定,俄於節目,已以御筆處分矣。留都以不病軍爲之,經病甫起者,亦拔去,可也。前排五雙,自相輪遞乎?聖應曰,不爲輪遞矣。上曰,挾輦亦然乎?聖應曰,挾輦則輪遞矣。上曰,以巡牢各十雙爲定,使之輪遞,可也。聖應曰,津船數少,軍兵渡涉,似爲苟艱矣。上曰,今番天明後動駕,軍兵渡涉,不甚悤忙矣。聖應曰,禁軍當先渡,馬兵後渡矣。上曰,如是則似遲滯矣。聖應曰,丁酉前例,禁軍爲先廂而先渡,馬兵爲後廂而後渡矣。上曰,依丁酉例爲之,可也。謁聖動駕時,雖自集春門回鑾,馬兵亦當來乎?聖應曰,來矣。上曰,馬兵如有不來之事,則欲自集春門回鑾矣。上曰,依丁酉年例,自內局解毒丹製入,可也。上曰,元良聽政後,朝參則有鼓吹矣。時敏堂受賀時,亦有鼓吹乎?更考前例,可也。侍衛則幾人進去乎?晩曰,兵曹·摠府各一人進去矣。諸臣以次退出。
上在昌德宮。常參·經筵,以代理停。
卯時,有霧氣。
魚錫胤達曰,禁推玉堂放送後,牌招事,命下,而今已夜深,待明朝出牌之意,敢達。令曰,知道。
又達曰,大司憲權爀,掌令鄭基安未肅拜,執義申暻,掌令權基彦,持平鄭玉在外,朴弼遠呈辭,今日以監察茶時之意,敢達。令曰,知道。
成範錫達曰,明日親臨陳賀相値,常參,頉稟。令曰,知道。
曺命采,以都摠府言啓曰,今此溫泉擧動時,本府堂上十員內,守宮四員·寶劍四員·侍衛二員,預爲〈差〉出,然後可無臨時窘急之患,而副摠管具樹勳,受由下鄕後,身病甚重云,魚有龍,且有身病,一員未差,勢難推移備員,在外及身病人員,合有變通之道。令政院,急速稟旨變通,竝與未差之代,仍令該曹以在京無故人,卽爲口傳差出,以爲備員,書啓之地,何如?傳曰,允。
藥房口傳啓曰,因醫女所傳,伏聞嬪宮連進羹飯云,臣等不勝多幸。夜間氣候,更何如?惶恐敢啓。傳曰,連爲安順矣。
曺命采啓曰,因都摠府草記,今此溫幸擧動時,本府堂上十員,內守宮四員,寶劍四員,侍衛二員,預爲書啓,然後可無臨時窘急之患。副摠管具樹勳,受由下鄕,身病甚重云,魚有龍且有身病,令本院,稟旨變通,口傳差出事,允下矣。具樹勳·魚有龍,合有變通之道,何以爲之?敢稟。傳曰,竝改差。
傳于曺命采曰,今番溫幸時,摠府侍衛·守宮·騎曹·守門將以下侍衛守宮,以前受點人擧行,只摠府寶劍外,隨駕人受點,雲劍侍衛書入事,只分付摠府騎曹。
傳于曺命采曰,溫幸時,只雲劍書入事,下敎,今日書入,自明受賀時用此,只分付騎曹。
成範錫達曰,新除授檢閱李齊顯,時在京畿坡州地,金聖佑時在楊州地,斯速乘馹上來事,下諭,何如?令曰,依。
又達曰,檢閱李齊顯,自鄕上來云,卽爲牌招入直,何如?令曰,依。
傳于曺命采曰,明日受賀,仁政殿擧行,世子只行禮於予,先入慈殿·中殿,依前只百官,仍其庭行禮時敏堂,受賀爲之,此分付朝報。
曺命采,以弘文館言達曰,本院上番修撰金善行,以訓練都監郞廳,今此溫泉擧動時,軍戎改備諸具,多有及時上下之事,今日晝仕出去之意,敢達。令曰,知道。
成範錫,以侍講院言達曰,明日親臨陳賀時,宮官不可不備員。兼弼善·善說書未差之代,令政院,稟旨差出,待下批仍卽牌招,以爲備員進參之地,何如?令曰,依。
曺命采,以兵曹言啓曰,今此溫泉武科初試試官,以本道兵使差定事,命下,而旣設左右所,則不可以一兵使兼察,水使亦爲一體差定事,節目中添入之意,敢啓。傳曰,知道。
曺命采,以均役廳言啓曰,陳田勸耕節目啓下事,命下矣,成出書入之意,敢啓。傳曰,知道。
以崔普興爲龍仁縣令,琅堤君燂爲都摠管,申思建·黃晸爲副摠管。
南泰溫啓曰,明日親臨陳賀時,承旨不可不備員。承旨有闕之代,政官卽爲牌招,開政差出,何如?傳曰,允。
曺命采達曰,今日政新除授承旨,待下批卽爲牌招,何如?令曰,依。
又以弘文館言達曰,今日政新除授玉堂,待下批仍卽牌招察任,何如?令曰,依。
有政。吏批,判書金尙魯牌不進,參判趙榮國進,參議尹光毅式暇,左承旨南泰溫進。兵批,判書李天輔病,參判鄭益河病,參議金相紳入直進,參知李存中病,左承旨南泰溫進。吏批啓曰,判書金尙魯牌招不進,參議尹光毅式暇,小臣獨政未安,何以爲之?敢稟。傳曰,仍爲之。又啓曰,玉堂闕員,今當差出,而可擬之人,方在違牌坐罷中,無以推移備擬,合有變通之道,何以爲之?敢稟。傳曰,敍用。兵批啓曰,忠翊衛將趙廷麟·金重兌,部將趙龍臣·李升厚呈狀內,近得輪疾,差復無期,斯速啓遞云。宿衛輪番之任,不宜久曠,竝姑改差,何如?傳曰,允。又啓曰,森森坡萬戶金重兌呈狀內,老父今年七十三歲,法不當遠離赴任,斯速啓遞云。邊將之親年七十以上無兄弟者,許遞其職,已有定式,依例改差,何如?傳曰,允。以權一衡爲承旨,金致仁爲副修撰,尹光纘爲校理,申暐爲兼弼善,趙載浩爲判尹,尹汲爲左尹,朴師訥爲吏曹正郞,朴載洙爲監察,梁德廈爲直講,尹光紹爲淮陽府使,沈廷最爲延安府使,李聖望爲珍島郡守,李仁采爲高敞縣監,鄭純儉爲扶安縣監,李憲默爲自如察訪,宋斗寬爲軍器直長,柳建爲軍器奉事,吳得良·金益垕爲學錄,徐命彬·尹光紹·李台重爲副司直,韓光肇·金致仁·田光國·鄭錫長爲副司果,李厚達爲副司正,李夢鯉·元命龍·李禮輔爲副司勇,趙震華爲同知,金泰延爲僉知,金九大爲中嶺別將,金養浩爲大興山城中軍,金錫範爲山馬監牧官。
曺命采啓曰,明日王世子陳賀時,承旨一員,當爲陪從,何承旨進去乎?敢稟。傳曰,右承旨進去。
又啓曰,禮曹判書申晩,儀注有稟定事,來詣請對矣。傳曰,儀註中以何事請對耶?問啓。又啓曰,儀注中以何事請對,問啓事,命下矣。問于禮判,則以爲,東宮受賀時,大臣以師傅陞堂,有先後再拜,而入庭一品以下,只有單再拜,而無先再拜之節,故以此欲爲稟定請對云矣。傳曰,依此爲之。
又以兵曹言啓曰,在前經宿陵幸時,十里外斥候伏兵,令守禦·摠戎兩廳,各隨地方擧行矣。今此溫泉行幸時,斥候伏兵,京畿則令摠戎使南漢留守,隨其地方擧行,忠淸道境內,則亦令地方官擧行事,本道監司處分付,何如?傳曰,允。
領議政趙顯命箚曰,伏以臣,卽伏聞去夜筵中,以臣昨日筵奏,妄率有匪之敎,筵席語祕,雖未得其詳,惶恐震慄,不覺駭汗之沾衣也。蓋臣筵奏本意,不過汎言動駕期日甚迫,且與勅奇相値,慮有窘急之患而已,而辭不達意,致勤聖敎,臣罪至此,無所逃死,明日賀班,有不敢晏然冒就者,輒以短箚自列。伏乞亟加顯戮,以爲人臣不忠妄言者之戒焉。答曰,覽箚具悉卿懇,大朝其豈深意?卿其安心勿辭,亦勿引咎,其卽視事焉。仍令于魚錫胤曰,史官往諭。
吏曹判書金尙魯書曰,伏以臣,竊聞天下之事,不外乎理,而觀於臣則以此身當此世,一日叨此任,理外也,至今坐無事,居然爲五六月,理外也,迤而至於經都政,而及瓜限,又理外之理外也,今而後,始知天下亦有理外事矣。臣於是職,以材則可遞,以跡則可遞,以私義則可遞,文字質言,矢以一遞,而卒之迫於面諭,冒沒出膺,計與心違,荏苒委蛇,游身於嗔謗之下,寄命於睢盱之中,加之以庸闇之性,全昧鑑別,畏約之蹤,兼乏力量,抑競而恢公,臣未能也。振滯而揚陋,臣未能也,按籍排坐,尙患心勞,取舍黜陟,奚暇意到?每攬政紙,有百可罪,自不覺愧懼弸中。臣之辜聖簡,誠大矣,而猶且報瓜不去,淟涊蹲據,揚揚焉復行銓衡事,則只是出處郞當,終爲壞家法之罪人而已,於國家,何益哉?天道惡盈,人忌在權,向來世禍,汔有餘悸,滿盛之憂,臣所怵然,而履之而不知止,勢要之地,臣所懔然,而處之而不知戒,憫臣者謂臣喪性,疾臣者謂臣貪戀。臣雖辯如儀·秦,無以解此,中夜永傷,誰知臣心?格外恩由,抑塞罔措,日事違逋,自速方命,臣之罪尤萬萬,而重擔未卸,窹寐窮隘,殆如縛者之求解,古人所謂必發狂疾者,實非虛語。倘邸下,哀臣之情,諒臣之懇,遞臣之職,遂臣之願,則臣當瞻依觚稜,隨分陳力,天地父母之恩,圖所以報之,且臣則大朝特推之命,有不勝惶悚者,近來臚唱之不成樣,臣嘗駭之。入銓之初,試才而取其尤者,數窠之出,循次擧擬,而今因莫重親祭,唱聲不暢,致勤先人後唱之敎,於是乎臣之不善擇之失,著矣。此在政注小事也,尙不能擧職如此,卽此而其大者,尤可知也,嚴責之下,臣實訟罪,伏地兢恐,惟譴荷是竢。答曰,覽書具悉。卿其勿辭行公。
上在昌德宮。常參·經筵,以代理停。
卯時辰時,有霧氣。
曺命采達曰,新除授承旨權一衡,兼弼善申暐,副修撰金致仁,校理尹光纘,待下批牌招事,依下,而今已夜深,待明朝出牌之意,敢達。令曰,知道。
魚錫胤達曰,備邊郞廳來言,今日賓廳日次,而陳賀相値,頉稟。令曰,知道。
曺命采達曰,明日常參,取稟。令曰,停。
藥房口傳啓曰,嬪宮氣候,夜間何如?今日,乃分娩後第三日也,洗浴吉時擇入,而不無勞動觸風之慮,似當十分謹愼,元孫保護之節,尤不可不詳審,只用手巾略拭,恐爲得宜。惶恐敢啓。傳曰,依爲之。
成範錫,以都摠府言達曰,副摠管洪啓禧,以同知義禁府事,本府坐起晝仕出去之意,敢達。令曰,知道。
傳于成範錫曰,王世子大殿行禮後,以殿坐而無入小次之節,卽入受賀。
備忘記,頒赦百官加爲之。
曺命采達曰,頒赦百官加爲之事,命下矣,未承受推考徽旨,自本院一竝爻周之意,敢達。令曰,知道。
成範錫啓曰,頒赦百官加爲之事,命下矣。藝文提學李天輔,卽爲牌招,赦句添入之意,敢啓。傳曰,知道。
魚錫胤啓曰,頒赦百官加爲之事,命下矣,某罪以下宥之乎?敢稟。傳曰,雜犯死罪以下,竝宥。
成範錫啓曰,兼弼善申暐,時無職名,令該曹口傳付軍職,何如?傳曰,允。
傳于權一衡曰,承旨持太學箋文,入侍於宣政殿。
曺命采,以備邊〈司〉言啓曰,溫泉擧動時節目,參考前例書入之意,敢啓。傳曰,知道。
傳于成範錫曰,備局節目,王世子問安逐日爲之矣。考丁酉年謄錄,爲其除弊,無問安之事,與中宮殿·賢嬪宮·嬪宮,一體爲之。
令于權一衡曰,乙卯年別歲抄入之。
令于曺命采曰,稟者竝放送。
李益炡,以吏曹言啓曰,今此親臨陳賀時,宣箋官,以鄭弘淳啓下,而時無職名,令該曹卽爲口傳付軍職,以爲進參之地,何如?傳曰,允。
南泰溫,以戶曹言達曰,今此溫幸時,行宮修理看檢及百官以下軍兵等放料穀物捧上事,本曹郞廳一員,除朝辭先爲下往,給馬供饋等事,依例擧行之意,分付兵曹及京畿監司,何如?令曰,依。
又達曰,元孫宮供進凡事,一依定例,進賀後擧行事,日昨筵中,命下矣,供進各樣名目,依定例別單書入之意,敢達。令曰,知道。
有政。吏批,判書金尙魯病,參判趙榮國進,參議尹光毅式暇,右承旨權一衡進。兵批,判書李天輔病,參判鄭益河病,參議金相紳病,參知李存中入直進,同副承旨魚錫胤進。吏批啓,判書金尙魯牌不進,參議尹光毅式暇,小臣獨政未安,何以爲之?敢稟。傳曰,仍爲之。以尹勉敎爲司宰僉正,徐命彬爲知敦寧,趙東鼎·李漢範·崔後泰·沈鳳徵·魚有珪·李禹錫·趙星瑞·金光迪·申暐爲副護軍,金應福爲副司直。
副提學趙明履三度呈辭,令于李益炡曰,給之。
吏批啓曰,新除授龍仁縣令崔普興呈狀內,矣身於本邑,有家舍田畓及壯奴婢十餘口,法不當冒赴,斯速啓遞云。境內旣有家舍田畓奴婢,則在法當遞,今姑改差,而擧動期日不遠,畿邑守令差送,一時爲急,其代卽爲口傳差出,何如?傳曰,允。
持平朴弼遠達曰,治逆之律,三尺至嚴,逆坦孥籍之典,尙未擧行。頃年因院啓,參酌島配之命,固知聖意之有在,而神人之憤,久而益甚,執法之論,不可因以遽停。請逆坦孥籍,一依王府草記,卽令擧行。鞫廳罪人泰績,以泰徵之近族,緊出於戊申諸賊之招,情節狼藉。且渠所供,前後相反,顯有掩諱之狀,屢次刑訊之下,頑忍不服,尙保首領,輿情之憤鬱,久而益甚。請罪人泰績,令鞫廳,嚴鞫得情,夬正王法。瑞虎·元諧兩賊窮兇情節,狼藉難掩。旣以逆律論斷,則孥籍一事,自在其中,而遷延至今,尙未擧行,致令逆種,多年偃息於覆載之間,三尺至嚴,輿情咸激。請瑞虎等兩賊孥籍,亟令王府擧行。夏宅嚴訊之啓,年久力爭,終未蒙允,使之自斃於配所,神人之憤惋,當復如何?王章之所可訊者,惟有孥籍一事也。當初啓語,旣曰半款,則執法之論,惟當準請乃已。請物故罪人夏宅孥籍,亟令王府擧行。徑斃罪人畬追施逆律之論,累次爭執,只命其應坐者島配。噫,戊申遺孽之尙今偃息於覆載之間者,自知爲凶逆種子,而無所自容,爲計益深,則怨國思亂,絓結陰謀,雖於天網不漏,情節畢露,而畬先徑斃,未施王章,及其被捕之賊,承款伏法,畬之譸張凶圖,尤爲彰著,則懲亂賊而洩輿憤,惟在孥籍一事。請逆畬孥籍等事,依大逆例擧行。亂臣賊子,何代無之,而戊申之逆,往牒所罕,誠宜殄滅之無遺育。大朝至仁好生,每欲使反側子自安,而此不翅反側子之比。以頃年前冬畬獄觀之,凶肚逆腸,相與糾結,其在懲患之道,慮無所不至。獜佐一子之年滿者,則曾因臺疏,雖已追坐,而其餘二子及他賊魁之子,其時年未滿而貸死者,年旣滿之後,尙爾假息,古今天下,安有稱兵之賊,而一任其留置餘孽也哉?請戊申賊魁之子,貸死爲奴,而年滿者,亟令王府,考案抄出,竝依獜佐子追坐例擧行。濂之與賊畬·德載,謀逆情節,難掩,親問之下,旣已承款,則固當登時正法,而只緣納招之後,旋卽氣窒,結案之際,仍以物故,國法未伸,輿情益激,今之少洩神人之憤,惟有孥籍一事。請徑斃罪人濂孥籍等事,亟令王府擧行。自古鞫事之陰慘妖兇,未有若逆畬之獄者,而顧其肯綮,專在於畬,則畬雖徑斃,龍發尙在。以其陰受指使,持書上京,見之龍發之綢繆情狀,便一逆畬,斗齡之緣坐亡命,合施當律,而況其前後納招,不過誦傳逆畬之言,其所巧飾,顯有隱情。至於戒剛,當初斗齡之招,旣不指名,泛稱順觀之養子,則其間逆節,不當專諉於罷養已久之鐵剛,而輒議容貸。其在嚴鞫體之道,不可不竝加訊覈,酌處之命,雖出於好生之聖德,而諸賊之窮兇情節,旣如是狼藉,若不嚴施典刑,則將無以懲亂賊而洩輿憤。請罪人龍發·斗齡·戒剛,仍令鞫廳,嚴鞫得情,夬正王法。今番鞫獄,萬萬妖惡,一字之巧解,三條之設問,可見情節之難掩,而嵇·䌖兩賊,不服徑斃,妖書根柢,尙未究得,王章莫伸,輿憤愈激。請其時干連人英梅,更令鞫廳,嚴刑窮問,期於得情。用履投書情節狼藉,渠雖頑忍不服,而益年自斃,萬秀直招,則證佐旣具,便是斷案,而宅履·德喜等私書句語,爛熳謀議者,情狀節節叵測,而遽然酌處,有乖於嚴獄體之道。請尹宅履·德喜等,更令王府,拿鞫嚴訊,以正王法。賊嵇之妖凶陰慘,不但國人之所共誅,其爲爟者,揆以常理,則必當驚痛斥絶之不暇,而乃反與之對面,溫言酬酢,若使爟視之以家讎國賊,則嵇之幸不幸,何如是關念,而至示寬慰之意乎?況兩家慶事之說,嵇已納供,則渠雖自明,不可準信,而至於慮禍權辭等說,都出游辭粧撰之計,論其情狀,萬萬駭痛,決不可以告身薄勘而止。請爟,極邊遠竄。島置罪人增,其所負犯,果何如也,而特以大朝敦恤之德,尙今容息於覆載。在渠之道,惟當感祝聖恩,席藁縮伏,而乃敢多奪民舍,率置家孥,與其叔爣,恣行不法,推捉官吏而徵索不已,侵擾島民而役使紛然,致有守臣狀聞而至謂之海外愚氓,不知有官府,只知有謫家,渠若有一分嚴畏之心,則放恣無忌,焉敢若是?請濟州安置罪人增,仍其配所,亟加圍籬。時囚罪人爣,以增之叔,爟之弟,固當杜門縮伏,悚蹙不暇,而初不呈由,擅自越海,橫拏島中,無所顧憚,其爲無嚴,莫此爲甚。大朝方命拿處,而渠之罪狀,旣悉於守臣狀聞,則不待供辭而可知其放恣不法。請時囚罪人爣遠竄。答曰,不從。
咸鏡監司李喆輔書曰,伏以臣,猥上辭本,畢瀝肝血,日夕冀有以處分,及承徽答,不惟不賜遞改,乃使之勿辭察任,書辭又令廟堂稟處,是則所辭,雖未得準,而所請,庶或俯施,臣一則悶蹙,一則感頌,殆不知所以爲措。卽伏見禮曹關文,則因薦新鰱魚腐傷,有問備之命,臣於此,駭悚震惕,不覺汗浹背而粟遍體也。夫藩臣之區區之所自效者,惟在於壤奠之恭執而已。況薦新進上,事體尤重,臣雖無狀,顧安敢一毫慢忽,而不幸潦雨連仍,江川漲溢,網決魚散,不得及期封進,此已萬萬未安,而旣封之後,又處處阻滯,遂至於腐敗不中用。此雖事勢之無可如何,而不謹之罪,臣實難逃,尙何敢以薄勘爲幸,而晏然自安於心乎?惶恐之極,無地自容,不得不露章自列。伏乞邸下,明降威罰,照法嚴處,以昭法紀,以重事體,不勝幸甚。答曰,覽書具悉。一時做錯,卿其勿辭,從速察任。
全羅監司狀達,今九月朔進上物種中,石榴及九月令薦新進上石榴,節候尙早限內不得封進,惶恐待罪事,令于權一衡曰,勿待罪事,回諭。
刑曹判書趙觀彬書曰,伏以天佑宗祊,誕降元孫,上以副三殿之望,下以繫八方之心,寔是國朝四百年絶稀之慶,大小均懽,跛躄皆聳,臣以世祿舊物,須臾無死,獲覩今日莫大之休,蹈舞之誠,有倍他人。不恤私義,入參賀班,雖自此而退塡溝壑,更無餘憾矣,而第臣向來所遭,罪案深重,不可以時月之稍久,遽忘引廢之初志,今若夤緣事會,冒沒仍據於朝紳之列,則人將不食臣餘矣。且臣衰病昏憒,不堪從官之狀,不但自量已熟,同朝之與臣相習者,靡不爲臣憫然,此亦臣告休之一緊關也,玆從闕下,復屛江外,跡涉自由,冞增罪負。伏乞离明,俯賜矜諒,亟許遞臣本兼諸任,仍治臣前後慢蹇之罪,以嚴公體,以安私分焉。臣有區區微見,敢此附陳。洪惟我祖宗積累之德,克致周家瓜瓞之綿,顧今誕嗣大慶,實基億萬年無彊之福,猗歟休哉。群下所可仰勉者,惟在保養之備盡其道,帝王家與閭巷,有異,雖在襁褓,至貴至重,所奉若過於隆厚,則反乖愼護之方,宜一依邸下乙卯以後所已行者,無或失宜。至於乳保之屬,亦宜擇和厚謹恪之人,此則不待臣言,想自大小朝,已有所十分審愼者矣,幸乞不以人廢言而留神省納焉。答曰,覽書具悉。所陳留念,卿何若此?勿辭行公。
王若曰,申命用休,方蘄上帝之眷顧,甲觀呈瑞,聿覩元孫之降生。誕告多方,斯颺渙號,眇玆寡躬,忝叨洪基。艱難備嘗,恒懼緖業之或墜,陟降默佑,庶幾本支之復繁。儲嗣始得於暮齡,顯冊在孤危之際,睿質夙成於沖歲,令聞彰代攝之初。方軫裕後之謨,更占抱孫之吉。符寧考誕彌之月,可見天心,慰東朝企待之情,實倍予喜。前星增接武之耀,有爾湯孫,晩景供含飴之懽,嘉乃文子。喤喤纔聽於半夜,綿綿可期於萬年。想元良始生之時,宛如昨日,幸列聖稀有之慶,獲覩今朝。向也一身煢然,宗緖有綴旒之懼,今焉兆民顒若,國勢措磐石之安。旣受賀於明庭,復頒慶於率土。雷雨之澤普洽,盡滌垢瑕,天地之化同流,丕蘇品彙。自本月二十九日昧爽以前,除謀反大逆·謀反·子孫謀殺·毆罵祖父母·父母·妻妾謀殺夫·奴婢謀殺主·謀故殺人·魘魅蠱毒·關係國家綱常·贓汚·强竊盜外雜犯死罪以下,徒流,付處,安置,充軍,已至配所,未至配所,已發覺,未發覺,已決定,未決定,咸宥除之。敢以宥旨前事相告言者,以其罪罪之,在官者各加一資,資窮者代加。於戲,純禧茂迓,詎弛兢惕之懷?景命維新,益切報答之念。故玆敎示,想宜知悉。藝文提學李天輔製進
辰時,上御仁政殿。親臨陳賀擧動時,行都承旨李益炡,左承旨南泰溫,右承旨權一衡,左副承旨成範錫,右副承旨曺命采,同副承旨魚錫胤,假注書李厚達·權穎,記事官金光緯·朴正源入侍。上曰,世子行拜禮時,侍講院官,不爲俯伏,受現告推考。兵曹判書李天輔曰,謁聖擧動,便是經宿,則御將率禁·御兩營,標下軍留陣,何如?上曰,祭享臨時,當爲動駕,與經宿有異,留陣置之,出擧條上曰,世子受賀時,有鼓吹乎?益炡曰,有之矣。上曰,旣是聽政後,似宜有之矣。錫胤曰,侍講院官員等,當王世子拜禮時,直立未安,皆伏地云矣。上曰,予亦更見之,立者似是三品以上也。推考置之,上諭兵判曰,溫幸時巡牢,各十雙爲定,使可輪遞事,已諭訓將,卿亦知悉,可也。上曰,續五禮儀成後,法駕儀仗,則有紅法旗二矣,今無之,何也?問於儀仗庫以啓。一衡曰,問於儀仗庫,則以爲,紅法旗,立於門壁,故不現矣,今乃出而立之云矣。上作絶句一首,命承旨書之,敎曰,編次御製人出給,陳賀禮畢。天輔曰,宿所站設布城一款,相考前後謄錄,則無前例,而丁酉年因備局草記擧行,今番臣欲入侍稟定矣,聞戶判入侍時,已爲稟定云,以此添入節目之意,敢稟。上曰,謄錄中無之乎?天輔曰,丁酉以前則無之,而各邑墻垣,皆不高築,若不設布城,則恐甚疎虞,待兼司僕上來,詳聞其形址,然後更爲稟定,似好矣。上曰,旣有墻垣,則置之無妨。仍傳曰,今番溫幸時,有墻垣處勿爲設布城,以除民弊。又傳曰,溫幸動駕,猶有十餘日,道路勿爲廣治事,亦爲下敎,而鄕民劫於動駕,不無預刈之弊,分付兩道道臣,曉諭民間,切勿過刈。又傳曰,噫,今番邦慶,實是無前,凡事歡喜之中,不無過濫者,而予則追慕之心,懍惕之意,一倍于前。嗟我大小臣工,其勿歡喜而解心,精白一心,同寅協恭,輔我邦國。噫,今者邦慶,豈涼德所能致哉?高高蒼穹,列朝陟降,眷我東方,慰我元元之致,何以報之?恤民濟民,爲今先務,均役諸臣,尤加着意,使蠲布之政,永久乃行。均稅諸使,益宜勉勵,使我海民,俾有實惠。八道道臣,三府留守,體我今日臨殿眷眷之心,保民惠民,仰答蒼穹陟降眷顧之意。其若少忽,豈負寡躬?寔負陟降。其勉其勉之意,自政院,一體下諭。又傳曰,旣賀之後,設科卽次第擧行之事,而其不張大,卽予本心。況今年京外設科稠疊,其宜節約以庭試擧行,文科初試取五百人,擇日過動駕後稟定事,分付儀曹。上曰,均稅三使,使之上來。上曰,今方下直乎?朴文秀·金尙迪·李曰,臣等三人,今方同爲下直矣。上曰,今玆邦慶,實陟降爲民之致。昔太祖高皇帝謂恭愍曰,修德則有子,我祖宗深仁厚德,浹人肌骨,故能有此慶矣。然喜則易溢,此余所懼也,卿等必於歲前還來,可也。今雖不能大有所爲,然均役之政,略已爲民除弊矣,雖方悤悤,而猶且眷眷申諭,均役均稅,此乃予終條理也,淚隨言下矣。文秀曰,法殿,異於便殿,臣不敢煩達,然謹當盡心矣。上曰,三使節目則必不異矣。尙迪曰,魚鹽亦有多少,以此似有若干參差矣。文秀曰,當相與往復爲之矣。曰,聖敎懇惻,如此,雖甚鹵莽,敢不思所以奉揚乎?駕入宣政殿,諸臣退歸。
庚午八月二十九日辰時,王世子坐時敏堂。陳賀入對時,行都承旨李益炡,事變假注書宋聚行,編修官許錫,記事官李儁徽。王世子具遠遊冠·絳紗袍,出臨卽座,陪衛等節,如常儀。承旨·史官及執事諸官,由西入庭,分左右重行,西向相對,先再拜訖,各就位。宗親文武三品以下及師傅與大臣入庭,各就位。王世子降立於座前,師傅及大臣,由北階陞堂。引儀至階而止王世子就拜位,師傅及大臣再拜,王世子答再拜訖。致詞官陞自西階,進當座前,東向跪。師傅及大臣跪,王世子跪。致詞官乃讀賀文畢,師傅及大臣再拜,王世子答再拜訖。引儀分引儀師傅及大臣出,王世子還陞座。宗親文武百官再拜訖。弼善進當座前跪,白禮畢。王世子降座,因入內,陪衛等節,如出臨時儀。宗親·文·武百官,以次退出。
巳時,上御宣政殿。承旨入侍時,右承旨權一衡,假注書權穎,記事官金光緯·朴正源,以次入伏。一衡持太學箋文,置於御前。上曰,注書出去,召宣箋官入來,臣穎,出召宣箋官鄭弘淳入來。上曰,宣箋官讀太學箋文,可也。上曰,太學箋文,不用禮曹例頭,又不用年號,此果前例乎?前例從此問啓,可也。予之欲見太學箋文,以是故也。上曰,宣箋官先退。一衡曰,此蓋不欲用年號,故亦不用頭辭,似是前例如此矣。上曰,似然矣。傳曰,事在赦前,東所部將等決棍,特爲分揀事,分付兵曹。又傳曰,吏·兵曹居中居下人,竝蕩滌,歲抄當自內指揮,依近例入達東宮。又傳曰,前宣傳官趙東濟,擧措雖駭。頃者處分,不過飭勵,而旣無年限,又爲特敎,故必不入於放中,一依徒年例,特爲放送事,令該府分付本道。上曰,該府·秋曹赦坐起,必於今日內擧行。出榻敎諸臣以次退出。
上在昌德宮。常參·經筵,以代理停。
下直,北靑府使魏昌祖,古阜郡守徐秉憲,海美縣監尹聖五,金化縣監沈銶,連原察訪奇彦觀,興德縣監李行彬,洪原縣監韓日遠,平薪僉使李東元,西生僉使尙大昌,會寧浦萬戶李漝,赤梁僉使邦有源,馬島萬戶黃泰萬,荏子島僉使韓宗澤,東里僉使趙伸,柒浦萬戶韓廷弼。
魚錫胤達曰,明日常參,取稟。令曰,停。
曺命采達曰,大司憲權爀,掌令鄭基安,持平朴弼遠呈辭,鄭玉,掌令權基彦,執義申暻在外,今日以監察茶時之意,敢達。令曰,知道。
藥房口傳啓曰,嬪宮昨日□□後,一向安順,羹飯亦善進云。臣等不勝喜幸之至,夜間氣候,更何如?惶恐敢啓。傳曰,安順矣。
曺命采達曰,注書崔台衡,旣已帶職蒙宥,卽爲牌招,何如?令曰依。
魚錫胤達曰,玉堂上下番俱空,事甚未安。副提學趙明履,校理尹光纘,副校理金陽澤·金文行,修撰林錫憲·金善行,副修撰尹東度·金致仁,竝卽牌招,以爲推移入直之地,何如?令曰,依。
以校理尹光纘,副校理金陽澤·金文行,修撰金善行·林錫憲,副修撰尹東度·金致仁等,牌不進罷職令旨,令于魚錫胤曰,竝推考徽旨捧入。
魚錫胤達曰,卽者校理任,以其親病,陳書徑出,原書纔已捧入矣。所當直捧禁推徽旨,而此與無端徑出,有異,推考警責,何如?令曰,依。
又達曰,卽者副修撰林錫憲,謂有情勢,陳書徑出,原書纔已退却矣。所當直捧禁推徽旨,而此與無端徑出,有異,推考警責,何如?令曰,依。
吏·兵批歲抄,令于魚錫胤曰,點下者外,竝蕩滌。
魚錫胤達曰,今此歲抄中,點下者外竝蕩滌事,令下矣,其中有敍用者,給牒者,減等者,依例區別捧徽旨乎?何以爲之?敢稟。令曰,敍用者敍用,給牒者給牒,減等者減等,以此捧徽旨。
又達曰,卽伏見達下歲抄中,有黃翼再·宋重弘·姜世胤·尹㝚·睦天顯·申正模·黃沉·黃再徵·李聖至·黃澤·烒·炯·韓桓·趙德隣·許錘·李時熙·金聖鐸·李觀厚·李顯弼·李匡誼·宋翼輝等,職牒還給之令,臣竊不勝憂歎之至。此皆名出逆招,罪關宗社,或唱凶言,干犯至重之徒,其何可以國有大慶,而遽施曠蕩之典乎?今當慶溢宗祊,歡均率普之日,尤宜益嚴堤防,振肅綱維,使干犯敗義之類,有所懲畏,然後方可爲億萬年鞏基之圖。伏願亟加三思,收還黃翼再等二十一人職牒還給之令。臣適忝當該,不敢循例奉行,惶恐敢達。令曰,予則奉承下敎矣。
以申壄爲龍仁縣令。
魚錫胤,以禮曹言啓曰,自前溫泉擧動時,所經一路名山大川,例有設祭之事,而漢江則今九月十二日曉頭行,果川·冠岳山·稷山·聖居山,各於大駕宿所之日行,祭溫井祭,同月十五日曉頭設行,而依丁酉年筵中定奪,漢江·冠岳兩處,獻官·執事,自京差送,聖居山,則以守令差定祭官,溫井祭獻官,則以陪從官中差定,其餘諸執事,則亦以本道守令差出,而聖居·溫井香祝□及祭物,自京使典祀官,前期依例陪往,冠岳·聖居·溫井三處,犧牲排設等事,令各其道精擇進排之意,分付,何如?傳曰,允。
注書崔台衡書曰,伏以天眷宗祊,慶膺誕彌,縟儀載擧,跛躄同抃。念臣,罪在難赦,與蒙解澤,圓扉纔脫,庚牌儼臨,臣含恩怵分,宜卽趨承之不暇,而情私所迫,不得已更暴衷懇,仰瀆孝理之聽。臣之望七偏母,素抱奇疾,發作無漸,或朝減而暮劇,乍動而旋窒,症狀危惡,有頃刻難支之形。臣以孤孑一身,若不在傍,則更無藥餌看護之人,而嚮者大朝臨試之命,遽下於母病危劇之時,亦豈有暫時離舍之勢,而陳章哀籲,見阻喉司,初不入庭,亦非分義之所敢出。雖不得不强抑赴試,而叫痛之聲,愔愔在耳,昏綴之形,森森在眼,心神飛越,不能忍住,徊徨罔措,只思速出。操毫弄墨,初不生意,終至於挨待告呈,忙急歸家,雖緣情理之萬不獲已,而跡涉慢蹇,罪合萬殞。雖幸得蒙恩宥,扶侍母側,而母病新添寒感,委頓床笫,臣方左右扶將,一味焦熬,以此情私,實無夙夜供職之望。伏乞离明,特垂矜諒,亟遞臣見帶之職,俾便救護,仍治臣瀆擾之罪,以肅朝綱,不勝幸甚。答曰,覽書具悉。爾其勿辭,救護母病。
司諫兪彦述書曰,伏以臣,才智魯下,言議巽懦,淸朝耳目之任,旣難堪承,區區自守之義,又有素定,前後恩除之下,一例違逋,冥然頑然,如不知天威之爲可畏,臣分之爲未安者然,此豈樂爲哉?蓋亦不得已而然也,迺者邦慶無前,跛躄咸聳,臣於此際,他不暇顧,黽勉出肅,隨參賀班,而因緣倖會,冒沒仍居,實非臣義之所敢出也。念臣,行己無狀,涉世昧方,乃於朋輩相往來之間,忽受罔極之誣辱,此亦由於臣之低徊顧戀,不能早自引去之致也,無非自取,尙誰咎哉?臣家居窮巷,罕接外人,晩始得中,日前館錄會圈時,公坐中有擧臣名而爲言者,則副提學臣趙明履以爲,臣家兩世三人,出於己卯科獄之招,文案現在云云,而傍有同聲疵毁者云,人家先世事,明履何以明知的聞,而發言於稠廣之中,若是容易也?其所謂現在之文案,果有所目見,而如是質言無難耶?念臣,地望不如人,風采不如人,才學亦不如人,苟欲沮其進塗,則不患無辭,何必辱其父祖,以累其子孫?其意以爲不如是,則不足以深錮永棄也耶?人心世道,眞有不可測者也。臣之亡父臣復基,季父臣宅基,嘗被人誣告,入於己卯科獄,幸賴我聖祖至明至聖之德,得以白脫,其時獄案具在,非可誣也。明履所云,似指此事,而不知聖祖處分之外,又有所謂別般文案,人所不知而明履之所獨知者耶?臣若拘於細嫌,一不陳暴於天日之下,則是臣父之冤,旣白於生前,而復晦於身後也,地下之目,將不瞑而君父之前,有冤莫暴,則臣亦有自外之罪矣,玆敢冒萬死泣血而陳之。伏乞离明垂察焉。夫所謂己卯科獄,卽己卯年增廣大科會試之獄也,臣父兄弟,初不得參於初試,則名出此獄,眞所謂魚網之鴻罹也。憲吏閔時俊爲名者,卽臣祖父臣命一之舊傔也,臣父兄弟,惡其爲人之奸毒,嘗因事重杖而斥逐之,使不得接跡於門庭,其含怨次骨,必欲中毒於臣家者,蓋有日矣。及當科獄,時俊,以換封用奸之人,累受刑杖,臨死亂招,告以不但今番科事,丙子小科之榜,亦有此事云云,而誣引臣父兄弟及其他兩三人,蓋臣父兄弟,竝參於丙子小科故也。己卯之獄,追引不問之丙子科事,其挾憾逞毒之狀,人雖不知,旣出其招,臣父兄弟,於是乎不免置對,一經査問,事皆脫空,其誣告情狀,畢露無餘而受罪,臣家含恨構誣之意,竟皆一一自服,此則其時査案,昭昭現在,可按而知也。及其筵稟蒙放也,其時獄官,有以爲某等旣已白脫,今無可論,而身爲士子,旣罹此獄,似當有停擧警飭之道云,則其時右議政臣李世白以爲,士子之入於此獄,已是不幸,旣已白脫,則停擧雖是儒罰,何可加之於無罪之人云云?聖祖下敎以爲,相臣所達,是矣,特命放送,此則有其時政院日記,亦可一閱而知也。旣經昭晳之後,同時橫罹之人,率皆復爲應擧,親知朋友,亦多以從衆之意,來勸臣父者,而臣父歎身命之奇窮,慨世道之危險,閉門十年,不接外人,自廢以終其身。臣父自處之義,又如是介潔,而緣臣不肖,歲久之後,有此誣辱之言,臣誠崩心痛骨,寧欲無訛,且明履所謂兩世三人,蓋指臣祖父及臣父兄弟而言也。臣祖父之喪,在庚午三月,庚午之於丙子爲七年,於己卯爲十年矣,十年前身故之人,果可出於十年後之獄招乎?臣祖父嘗登辛酉文科,官至府尹,登科官通政之人,亦可入於科獄乎?卽此一節而其白地橫誣之狀,可知也。前後事實,不過如斯,臣豈忍爲一毫漫辭溢語於其間,上以瞞君父,下以欺亡父亡祖於地下哉?明履雖急於沮人,若知年條事實之若是爽誤,則必不敢倡言於公會,無少留難,一至於此,想亦未詳臣家本事而然矣。未詳人家本事,而勒爲之說,如此,言之者,雖似容易,當之者,豈不冤酷哉?人皆有父祖,胡寧忍此?人之立身,意在顯揚,而臣獨不孝無狀,不諒人心,妄行世路,畢竟罔測之辱,至及於旣骨之父祖,痛冤崩迫,直欲滅死而不可得也。旣無可移之孝,又何藉手而事君哉?況臣所帶諫職,亦非冗官漫職之比,果如明履之言,則其不可一刻冒居,視之若相當應授之職也,明矣。玆敢不避煩猥,瀝血哀籲。伏乞睿慈,察臣痛迫之私,憐臣冤苦之情,特令永刋朝籍,歸死丘墓,仍治臣瀆擾淸嚴之罪,以肅朝綱,以安私分焉。答曰,覽書具悉。爾其勿辭察職。
校理任書曰,伏以宗社默佑,邦慶無前,雲日祥和,縟儀順成,臣民懽抃,曷有涯極?仍伏念,臣之叨冒館職,已有年矣。固知羈孤衰鈍,早宜引去,而徒以分義爲懼,不免隨例持被,辜負素心,尤愧良多,加以情私懇迫,不堪供仕,前後累入文字,伏想离明,亦必俯燭之矣。昨於直中,得接家信,母病又添風感,寒熱交發,食飮專却,臣聞此報,心神飛越,按住不得,而門鑰旣下,書籲路阻,焦鬱彷徨,不寐至曙,輒敢冒進短章,徑出禁門。伏乞睿慈,俯垂矜諒,亟令鐫削臣見帶之職,重勘臣擅離之罪,以便救護,以肅朝綱,千萬幸甚。答曰,覽書具悉。爾其勿辭,救護母病。
奉朝賀尹陽來書曰,伏以惟天惟祖宗,眷佑我宗祊,元孫誕降,祥光瑞氣,洋溢於堯天舜日之中,上下之慶喜歡悅,曷可形喩?臣年今七十有八,人事都盡而猶有知覺,伏聞喜報,歡叫如狂,卽欲蹶然以起,而坐地不遷,末由運動,瞻望宸極,但祝萬億年無彊之休而已。臣身帶奉朝賀之銜,而當此莫大之慶,亦未能隨衆獻賀,顧名知罪,兢惶靡措。伏乞睿慈,特加矜憐,亟削臣三字之銜,仍治臣闕禮之罪,俾得安意就盡,千萬幸甚。答曰,覽書具悉。卿其安心勿辭焉。
判敦寧李箕鎭書曰,伏以皇天降騭,祖宗垂佑,元孫誕彌之慶,果副擧國顒祝之望?伏想喜溢三宮,歡騰萬姓,臣於床簀昏迷中,驚欣欲狂,不覺蹶然而起,顚倒上來,而緣臣家居稍左,承聞旣遲,二百之程,自不免經宿,及抵京口,已後於賀班矣,臣猥以三朝舊物,區區抃幸,實倍恒情,而獨阻簉庭之列,莫效呼嵩之禮,臣罪誠萬萬矣。且臣纔經秋瘧毒症,胃土大潰,食事全阻,日吮人乳以爲糧,是尙可以生人論耶?臣臥載舟中,間關前進,卸下江村,澌頓欲盡,咫尺都門,致身無路,玆敢略入文字,仰暴危懇。抑臣新兼惠局備堂之任,不惟臣癃廢聾聵所不能自力,屢罷屢差,尤乖國體,在臣廉隅,亦難冒承。伏乞离明,特加矜諒,卽賜改鐫,仍下臣司敗,重勘臣辜負,以爲人臣廢分闕禮者之戒,不勝幸甚。答曰,覽書具悉。以遠未參,其何所傷?卿其勿辭,入來行公。
吏曹參議尹光毅書曰,伏以皇天佑我宗祊,元孫載誕,誠國家莫大之幸也。臣忝叨陪班,恭瞻縟儀,〈蹈〉舞懽抃,曷有其極?伏念臣之不合於見職,非但臣所自知,亦公議所不與也。畢竟顚沛,理所必至,乃於日昨都堂會圈之後,大臣於閤外公坐,攻斥臣甚嚴,傳聞雖未得詳,臣之惶怖慙恧則極矣。臣於其時,略以區區微見,有所辨難,不省有觸忤之端,而大臣之言,如此,臣誠惝怳冥迷,未知其獲罪之何所由也。至若臣之庸騃不似之實,大臣言之,是也。臣謹當拜而受之,內訟不暇,而所帶職名,便同已遞,臣何敢淟涊盤礴,以傷廉愧也哉?盛禮在前,不敢言私義,冒沒進參,以伸微忱,今始露章自列,仰請威罰,臣罪尤大矣。伏乞离明,俯賜諒察,鐫削臣職,以安賤分,不勝大願。答曰,覽書具悉。爾其勿辭察職。
上在昌德宮。常參·經筵,以代理停。
下直,草溪郡守李汝益,靑巖察訪朴必珍,牛峴僉使金昌顥,甘浦萬戶朴泰佑。
魚錫胤達曰,大司憲權爀,掌令鄭基安,持平朴弼遠呈辭,鄭玉,掌令權基彦,執義申暻在外,今日以監察茶時之意,敢達。令曰,知道。
又達曰,明日常參,取稟。令曰,停。
藥房都提調金若魯,提調申晩,副提調李益炡啓曰,秋雨通宵不止,伏未審此時,聖體調攝,若何?眩候諸節,一向差勝乎?臣等今日率諸御醫入診,詳察聖候,宜矣。大王大妃殿氣候,何如?臣等無任區區伏慮,敢此問安,竝此仰稟。答曰,知道。慈殿氣候,差勝後一樣,予則一樣,待下敎入侍,宜矣。大王大妃殿·中宮殿·賢嬪宮,藥房口傳問安。答曰,知道。
藥房口傳啓曰,嬪宮氣候,夜間何如?惶恐敢啓。傳曰,一樣安順矣。
魚錫胤,以都摠府言達曰,副摠管洪啓禧,以備邊司堂上,本司坐起晝仕出去之意,敢達。令曰,知道。
李益炡達曰,左承旨南泰溫,左副承旨成範錫,今日不爲仕進,卽爲牌招,何如?令曰,依。
魚錫胤達曰,注書崔台衡,以親病,陳書受由,假注書李厚達,姑爲仍察,何如?令曰,依。
又達曰,玉堂上下番俱空,事甚未安。副提學趙明履,校理尹光纘,副校理金陽澤·金文行,修撰林錫憲·金善行,副修撰尹東度·金致仁,竝卽牌招,以爲推移入直之地,何如?令曰,依。
以副校理金文行,修撰林錫憲,副修撰尹東度等,牌不進罷職令旨,令于魚錫胤曰,推考徽旨捧入。
南泰溫·成範錫·魚錫胤啓曰,臣等伏見達下歲抄中,有黃翼再·宋重弘·姜世胤·尹㝚·睦天顯·申正模·黃沉·黃再徵·李聖至·黃澤·烒·炯·韓桓·趙德隣·許錘·李時熙·金聖鐸·李觀厚·李顯弼·李匡誼·宋翼輝等,職牒還給之令,臣等不勝驚惑之忱。昨以亟寢之意,稟達于東宮邸下,乃以予則奉承下敎,爲答,臣等,尤不勝憂歎抑鬱之至。臣等固知今玆曠蕩之典,實出於咸與維新之意,而第此輩之干犯至重,或名出賊招,罪關宗社,或譸張凶言,誣上不道,神人之所共憤,覆載之所不容。雖屢經大霈,尙未有給牒之擧,蓋其罪惡貫盈,有不可以容貸故也。其何可以慶溢宗祊,恩浹寰區,遽施蕩滌之恩乎?雖以我聖上臨殿受賀時,懍惕一倍于前之敎,觀之,亦可想遇慶懷懼之盛意矣。今於率普歡抃之日,尤不可不嚴隄防而懲亂逆,以爲國家永遠之圖。伏願亟加三思,命寢黃翼再等二十一人給牒之命,不勝幸甚,惶恐敢啓。傳曰,依爲之。
備忘記,今下弓矢,牛峴僉使金昌顥處,給送。
傳于魚錫胤曰,今番受賀時,雲劍單子,用於溫幸謁聖時以,秋展謁時雲劍單子,依前下敎仍用之意,只分付騎曹。
曺命采,以備邊司言啓曰,今番溫泉擧動時,有墻垣處,勿設布城,以除民弊事,命下矣,取考丁酉謄錄,則晝停站,雖有勿設布城之命,而至於宿所站,則大駕到果川後,因備局草記,卽設布城,此實出於嚴警周衛之意,則今不可一切停止,而且列邑館宇,墻垣不甚高峻,四面閭舍,或不無壓臨處,若不以布城周遮,則不但干掫有疎虞之慮而已,所見亦甚未安。宿所站設布城一款,一依丁酉前例,擧行,何如?傳曰,允。
又啓曰,今此溫幸時宿所站設布城事,草記蒙允矣。京畿二站,守禦·摠戎兩廳,分排擧行,湖西一站及溫宮,訓局·御營·禁衛三營,與本道,相議爲之之意,三營及道臣處,分付,何如?傳曰,允。
備忘記,邦慶若此,予則追慕之心,澟惕之意,一倍之意,已諭,而刈禾之前,秋雨若此,聞雨聲心切悶,無乃今日群心,因喜懈怠而然乎?往者戊申秋,因秋雨之過,減膳矣。噫,今雖衰耗,爲民之心,憧憧于中,今日之心,卽戊申秋之心,澟惕之意,何以表乎?自今日減膳五日,以表此意,均役諸堂,申飭諸道,使我濟民之意,有終條理焉,大小臣工,體我此意,恪勤供職。噫,漢儒之說,予雖不效,陰盛之徵,亦不可不顧。闕中不緊之人,其將抄放,體昔年之盛德,而今番誕日,表裏外,政府物膳,亦爲置之,其在固本之道,爲民之意,節約先務,奚徒爲均役?京外用道,務從節省,廣儲蓄以備不虞事,令備局,申飭中外九營繕,其不可已者外,仍爲置之事,亦爲分付,減膳,依前東朝封進外擧行。
成範錫,以兵曹言啓曰,在前別歲抄時,有準期不敍書入之例,今番則何以爲之?敢稟。傳曰,依例書入。
魚錫胤,以吏曹言啓曰,忠淸監司李益輔狀達,平澤縣監權噵,以身病危重,罷黜事,達下臣曹矣,擧動期日不遠,本道守令差送,一時爲急。其代卽爲口傳差出,催促發送,何如?傳曰,允。
成範錫,以兵曹言啓曰,卽接南所衛將牒報,則所屬尙衣院西邊宮墻一間許,今日因雨頹落云。令紫門監,爲先把子圍排,急速修築,而金虎門入直砲手十名除出,限修築間守直之意,敢啓。傳曰,知道。
又啓曰,卽接西所衛將牒報,則所屬曜金門南邊宮墻三間許,今日因雨頹落云。令紫門監,爲先把子圍排,急速修築,而金虎門入直砲手二十名除出,限修築間守直之意,敢啓。傳曰,知道。
又啓曰,今此溫泉擧動時,各樣差備馬入把之數磨鍊,則應把驛馬七十八匹內,本曹騎馬四十匹除,不足之數,至於三十八匹之多。此則依前例,以京畿驛馬,添補本曹,司僕寺添補馬,從本寺啓下數,自本道,直爲入把之意,知委于京畿監司處,而取考丁酉年謄錄,則累日程道,與常時陵幸,有異,本曹驛馬,不可限溫泉所仍爲立把。以京畿驛馬,遞把於果川,仍令入把則溫泉所後,卽爲放送,還宮時,以忠淸道驛馬,限果川入把,以本曹驛馬替代者,此是審量道里遠近之相均,爲除兩道驛馬再發待候之弊矣。今亦依此例,預爲整待之意,兩道監司處,分付,何如?傳曰,允。
又以司僕寺官員,以提調意啓曰,今此謁聖時,文武科新恩所騎馬,例自本寺待令,而遊街三日,與溫泉擧動日字,相値,本寺馬匹,勢難推移。當日則自本寺給馬,其餘兩日,使之自備,何如?傳曰,允。
又啓曰,今此溫泉擧動時,入把馬匹數,依丁酉年例,別單書入,其中驛馬,則令兵曹依例知委各驛,使之直爲入把事,分付該曹,何如?傳曰,允。
魚錫胤,以觀象監官員,以領事提調意啓曰,新生元孫阿只氏藏胎事,今當依例仰稟,而取考本監所在胎峯謄錄,則乙卯年改看審十二處中,慶尙道榮川·江原道洪川·原州,三處皆爲利年,而其間未知其無故與否。莫重胎峯,有不敢循例擧行,更定本監相地官一員,改看審後,備望以入,何如?傳曰,允。
海興君橿書曰,伏以天佑宗祊,元孫誕降,實惟我國所無之慶也。臣民聳抃,曷有其極?臣於病伏涔涔中,聞有邦慶,喜不能寐,坐而待曉,扶曳進參於候班矣,素患下血之症,暈眩之氣,越添於觸風往來之餘,落席昏昏,飮啖專廢,奄奄有朝夕難保之狀。今當百僚奔走,跛躄且起,而臣獨不幸淹病濱死,末由趨進於嵩呼之班,少伸蹈抃之忱,有臣如此,生不如死,玆敢倩人構書,疾聲仰籲於离明之下。伏乞睿慈,亟治臣闕禮之罪,以警具僚,以安賤分,不勝幸甚。答曰,覽書具悉。以疾未參,於卿別無所傷,卿其安心調理。
副修撰金致仁書曰,伏以臣,向忝諫職,妄陳一疏,重被嚴旨,坐犯違罷,中間郞署之除,雖不得不黽勉暫膺,循省惶蹙,汔玆未已,不意迺者,玉署新命,遽下於夢想之外。顧臣無似,最居人下,從前踐歷,已溢涯分,況此萬萬不近之職,又奚爲而濫加哉?臣始焉震越,繼又悚恧,誠莫知置身之所也。噫,淸朝法從,孰非緊重,而若其密勿經帷,仰備顧問,其責任之重,地處之淸,尤有別焉,先輩膺是選者,雖皆極一代之望,猶且逡巡而退讓,則夫豈淺陋如臣,所敢一日冒居乎?念臣,少而失學,長益荒嬉,經傳微奧,曾未窺探,尋常札翰,亦患艱澁,特一空疎譾劣之一庸品耳。雖使備數於百執事之末,尙懼其無當,今乃橫經前席,强之以侍讀論思之責,則臣心之愧縮,固不須言,物議之嗤點,當復如何?今日朝廷之上,苟有綜核之政,則必不待臣言之畢而卽有以刋汰也,至於區區情勢,今雖日月稍久,有不可不一暴者。臣於前後臺職,旣無稱塞之望,且有難便之情,凡係言議,未嘗參涉,而頃日諫臣獲罪,適在於賤臣入臺之際,竊謂事關君德,不宜一例泯默,敢於辭疏之末,略附匡救之忱。及奉聖敎,誨責截嚴,仍有原疏還給之命,臣惶隕懍惕,久益靡措。噫,諫臣所論,臣亦非以爲十分是當,而所惜者譴罰之太過也,所憂者言路之益塞也。初豈出於一毫營護之心哉?古者言官被譴,或有過重,則臺閣之發啓請還,自是例規,而臣則不敢以大朝處分,請還於邸下之前,不得已仰陳一疏,少效臺責,而不惟未能仰格,反承非常之嚴敎,莫非臣言辭拙訥,誠意淺薄而然耳。俯仰慙悚,尙何言哉?雖然,情地難安,猶屬第二件事,見職之萬無堪承,如上所陳,豈有抗顔冒進之理,而昨値賀禮在卽,百僚咸趨,歡抃之極,他未暇顧,遂敢顚倒入肅,與睹盛儀,在臣心雖極榮幸,廉隅之乖損則大矣。尤何可因仍蹲據,以益其譏笑也哉?昨日違逋,誠非獲已,而例勘猶靳,嚴召荐降,更此隨詣,略陳微懇。伏乞离明,將臣新授職名,亟行反汗,使官方無玷,私分獲安,千萬幸甚。答曰,覽書具悉。爾其勿辭,察職。
修撰金善行書曰,伏以臣之母病,今至五朔,一向危篤,實難離捨就職,而且伏見司諫兪彦述書,則其所云云,罔非意外,竊不勝驚怪之至。蓋館錄前私室酬酢之時,則人或有言及諫臣,而至於公坐稠廣之中,則元無擧論之事,至於兩世三人文案現在等說,尤是千萬夢外,副學初無此言,臣等亦未有聞,則所謂同聲疵毁者,雖未知的指何人,而眞所謂皮之不存毛無所傳矣。雖然,人之爲言,旣如是,則在臣自處之道,其何可晏然於職次乎?昨違嚴召,恭竢斧鉞,睿度包容,罰止問備,召牌復臨,臣誠跼蹐高厚,無以自措。顧此情理情勢,決不可冒進,玆敢略控短書,徑歸私次。伏乞离明,削臣之職,以便救護,治臣之罪,以昭法紀,不勝幸甚。
校理尹光纘書曰,伏以惟天惟祖宗,默垂眷佑,元孫載誕,賀儀克擧,慶溢宗祊,歡均臣民,仍伏念,臣於見職,有區區必辭之義。蓋臣才學蔑識,蹤地素畸,名塗榮進,不待公議,而臣固自知其萬萬不當,故世之人,蓋未嘗以此相期,今忽依藉先蔭,獲玷瀛選,而新命繼降,苟然廁數於承明之班,臣誠且訝且恧,惝怳無措。今若幸其僥占,據以爲有,則不但臣心之自顧歉縮,其爲拂物情而速嗤譏,又當如何?若其責任之重,稱塞之難,有不暇排比論列,以效飾讓之例套也。一身去就,粗有審量,揚揚承膺,斷無是理,而昨臣一出,屬値三百年稀有之慶,嵩呼在卽,庚牌適降,以蹈舞懽抃之誠,自不覺其忘廉冒進,而實非爲夤緣倖會,唐突呈身之計也。環顧班行,有靦面目,退而循省,冞切怵惕,昨犯違傲,方竢重勘,不意罰止例推,嚴召荐辱,而顧此咫尺之守,實無變動之望,玆敢隨詣九閽之外,瀝〈陳〉衷懇。伏乞离明,俯垂昭諒,將臣新授職名,亟行刋正,仍勘臣罪戾,以重公選,以安微分,不勝大願。答曰,覽書具悉。爾其勿辭,從速察職。
左尹尹汲書曰,伏以臣,頃補北邑,罪在犯科,對吏勘律,罰止奪職,臣誠悚恐慙赧,無地自容。屛處江外,念絶當世,不意甄敍之命,旣出特旨,經筵之除,又下意外,聖恩許大,天地莫量,而前慢後愆,左攟右摭,繡啓道狀,惟事譏辱,眞所謂應接不暇,陳書一暴,亦不敢遽,一向泯默,汔至于今。乃者邦運休昌,皇天垂騭,元孫誕降,擧國騰歡,臣喜抃之極,未暇他顧,爲參賀班,顚倒入城,京兆新除,適在此時,急於慶祝,抗顔冒肅,而若至因仍盤礴,則豈不大有乖於去就之義乎?夫百里雖小,有民人焉,有社稷焉,爲其宰者,不念分憂之義,唯懷圖便之計,則罪當何如?特臣不才多病,心勞政拙,其憒憒之狀,宜乎見病於人。不治之目,臣固受以爲罪,而所謂地稅魚物,卽北邑年例官用之物,而或謂之未必盡屬賑資,又謂之數甚零星,一操一縱,專出汚衊之意,不亦甚乎?旣曰不足擧論,則臣亦不必多費筆舌,以傷事體,而第臣譴補下邑,尙不能事事,以致顚沛,則將何顔面,更廁於淸朝亞卿之列哉?臣之蹤地,本自孤危,卽此所遭,尤極愧懍,百爾思量,萬無進身之路,冒陳血懇,徑歸鄕居。伏乞邸下,俯加諒察,將臣本職及經筵籌司兼任,亟行鐫免,以安私分,仍治臣擅行之罪,以肅頹綱,不勝幸甚。答曰,覽書具悉。卿其勿辭,從速察職。
副提學趙明履書曰,伏以臣,昨見司諫兪彦述之書,則以爲,館錄會圈之時,公坐稠廣之中,臣謂彦述家兩世三人,出於己卯科獄之招,文案現在云,臣於此,竊不勝驚怪之至。臣與彦述,素相親熟,而日前所與論彦述者,不過副校理金文行·金陽澤,修撰金善行,則乃是親舊間私談,而其於公會中初不出名。況兩世三人文案現在等說,元不出於臣口,不知彦述,聞於何人而爲此言耶?大凡人家古事,有難詳知,人各異聞,故私席酬酢之際,雖或有差爽之言,而旣非發於公坐,又不登於章箚,則固不得提起。況今臣之於彦述,則雖在私議之時,亦無侵逼之言,而今其措意遣辭之間,所以把持臣者,逈出意慮之外,此固過聽訛傳之所致,而在臣不亦困甚乎?玆暴難安之情,敢陳必遞之義。伏願邸下,俯垂鑑察,將臣所帶職名,亟行鐫遞,千萬幸甚。答曰,覽書具悉。卿其勿辭察職。
副校理金陽澤書曰,伏以皇天祖宗,垂騭我東,元孫誕降,邦籙益昌,帀域含生,莫不懽忻蹈舞。況臣適廁法從,獲覩縟儀,區區慶祝之悃,曷有其旣?仍伏念臣,情跡畸蹇,念絶榮塗,見帶館銜,自來逡巡,間雖怵迫嚴命,黽勉承膺,而計其違逋撕捱,亦嘗十居八九,今則新錄已成,群彦林立,臣又蹲仍不去,則實有妨賢之譏,廉義所係,自在應遞。加以奇疾嬰身,閱歲沈篤,肢體瘡爛,手足浮濃,日昨賀班,拚死進參,躝跚蒲伏之狀,實傍觀之所矜憫也,似此病狀,雖欲强策,安可得乎?抑臣又有目下難進之端。今番錄中人李命熙,以臣蹤地,有難可否,而事在久遠,初未記述,倉卒隨衆,矇然參圈,追聞人言,始乃識得,以公而作事昏憒,以私而處義乖謬,撫躬慙痛,覓死無地。噫,臣跡本危臲,動多逼側,雖或强意供職,至於掄別人物之際,則初不欲冒當者,亦慮有此等處,而事機撞着,飭敎嚴急,旣不能矢心辭避,畢竟一着,作此冥,將何顔面,更廁於經幄之列乎?宜卽一書自引,而連値淸齋,衷懇莫暴,洊違嚴召,泥首牢狴,適會國有大慶,特敎宥釋,俾參賀列,臣於是,他不暇顧,冒沒承召,雖出於跛躄同慶之意,實則郞當顚倒,莫此爲甚,自顧多恧,人將謂何?從今以往,惟當謝跡於僨誤之地,刻責於尤悔之餘,以爲一分補劓之計,官職去就,初無可言,隨牌陳章,仰干貳極。伏乞俯賜鑑諒,亟許鐫遞,以靖私義,不勝大願。答曰,覽書具悉。爾其勿辭察職。
輔德鄭宲書曰,伏以臣,猥將私懇,屢瀆睿聽,辭已竭矣,勢已窮矣。揆以義分,固不敢每每煩溷,而今玆新除之任,尤不容暫時虛曠,若以瀆擾爲懼,泯默度日,則爲罪滋大矣。凡有疾痛哀號,必呼天而告之者,乃人之情,今臣有悶迫情勢,而若怵分畏義,不復陳暴,則是自外於仁愛之天也,玆敢冒萬死更籲焉。臣母之病,前旣屢陳,今不敢更爲覶縷,而目今筋力之澌敗,形骸之幻脫,視前日陳懇時,又不翅落下數層,臣母於病中,爲臣憂悶,催令承膺,臣亦幸得病勢之少間,則切擬一番西上,以謝積逋之罪矣,近又因寒暖之乖常,將攝失宜,症情添劇,實無暫離之勢。惟我邸下於向日,旣察危悃,屢賜恩由,俾伸其烏鳥之情,而今若迫於嚴命,狼狽失圖,遠離膝下,無人救護,則非所以仰體慈覆之睿念,故更此仰首鳴呼,而不知止焉,伏乞少垂矜察焉。仍伏念,臣於見職,前後承當者,屢矣,非曰其才之可堪,特以愛戴之心,自不能已,不幸近日情私如許,逖違离筵,已閱屢朔,未知睿學成就,近復如何?一念耿耿,長懸於承華銅龍之間,近伏聞朝家,有大變通·大更張,凡我含生之倫,莫不欣欣然有喜色,佇見惠澤之傍流,枯殘之得蘇,而臣則謂今日急務,又有大於此者,我邸下講學一事,是已。夫問學政事,本非二途,而其內外本末之序,有不可紊矣。昔朱子,當南渡草創之時,民憂國計之可言者,何限,而前後進言,必先以讀書窮理,爲第一義。蓋其意以爲,治國之道,必須從事學問,隨處窮格,以極夫事物之變,則自然物格而知至,可以應天下之事務,苟或不學,則知不足以窮理,識不足以應事,而無補於天下之治亂矣,臣嘗三復其說而莊誦焉。況我邸下,纔過志學之年,政軫惜陰之功,則尤當誠心典學,着意加工,然後庶可爲他日受用之本矣。試以我大朝近日處分,觀之,魚鹽之特令出給,膳米之更爲蠲減,此甚盛擧,出尋常萬萬,而亦豈無所自而然哉?其克祛一己之偏私,以除百年之痼弊,廓然大公,藹然惻怛者,非平日學問之力,何以致此?今邸下,如欲善繼其志事,子惠我窮民,則惟在於講學上孜孜,日新又新,緝熙光明,見識漸廣,知慮益長,則其於政令施措之間,行之自可沛然,豈不休哉?古人云君德成就,責在經筵,今日輔導之具,何如是疎略耶?林下讀書,今世亦豈無人,而旌招不及焉。至於賓客之任,其視微末講員,爲任實重且大,而未聞其頻頻出入於書筵者,何也?先正臣宋浚吉,當顯·肅兩廟在震邸之時,其所輔導之責,可謂一夔亦足,而猶以無人於胄筵之側,爲慮。以判書臣趙復陽,副提學臣兪棨之方在罪譴中,而猶且筵白而特敍,授之以賓僚之任,其爲國惓惓之意,亦可以想見,奈何今日未聞以先正之憂爲憂者,臣竊慨然也。朱子所謂近日士大夫之進說者,不探其本而徒指其末,規規於事爲之間,而不本於人主之一身者,正爲千載之藥石也。今日之所可言者,奚止一再,而臣愚死罪,竊以爲,至道要務,無過於此,故敢此附陳。見之者,必以臣言爲迂闊難用,而常談之中,自有妙理,死法之中,亦有活法,惟邸下留念焉。臣積月救病之餘,方寸煎灼,心思耗損,略擧梗槪,少效愚忱,而言辭錯亂,全無倫脊。伏願察其愚而憐其情,特罷臣職,以彰其慢,仍許臣安意扶護,以伸人子至情,千萬幸甚。答曰,覽書具悉。憂愛陳戒,言深懇切,可不留念焉?爾其勿辭,竢母病少間,從速上來察職。
上在昌德宮。常參·經筵,以代理停。
下直,昌城府使吳,雲山郡守姜渭起,金川郡守尹尙遜,龍仁縣令申壄,靑丹察訪李聖基,防踏僉使鄭翊周,永登萬戶申瑞哲,唐浦萬戶裵重度。
權一衡達曰,明日常參,取稟。令曰,停。
魚錫胤達曰,大司憲權爀再度呈辭入達,執義申暻,掌令權基彦,持平鄭玉在外,朴弼遠,掌令鄭基安呈辭,今日以監察茶時之意,敢達。令曰,知道。
南泰溫達曰,右副承旨曺命采,今日不爲仕進,卽爲牌招,何如?令曰,依。
權一衡達曰,玉堂上下番俱空,已至多日,事甚未安。校理尹光纘,副校理金陽澤,修撰金善行,副修撰金致仁,書批已下,副校理金文行,修撰林錫憲,副修撰尹東度,旣有只推之令,竝卽牌招,副提學趙明履,一體牌招,以爲推移入直之地,何如?令曰,依。
以校理尹光纘,副校理金陽澤·金文行,修撰林錫憲·金善行,副修撰尹東度·金致仁等,牌不進罷職令旨,令于南泰溫曰,推考徽旨捧入。
傳于權一衡曰,在前亦有祈晴祭兩次設行之事乎?問啓。
又傳曰,謁聖擧子,必等待慶科,初試慶科,以來春設行事,分付禮曹。
傳于曺命采曰,昨日有下敎於中官矣,至今不爲擧行,姑觀午間徽旨捧入,政院知悉,當該中官,捧現告。
又傳曰,當該中官,令該府處之。
備忘記,昨已下敎,今日抄放四十五人,政院知悉。
南泰溫達曰,臣與右副承旨曺命采,伴直矣,因大司諫李濟遠書辭,引嫌出去,今日伴直無人。同副承旨魚錫胤,卽爲牌招,何如?令曰,依。
以黃爲平澤縣監。
成範錫,以備邊司言啓曰,今此溫泉擧動時,京畿六驛許多人馬,聚待京中,而畿驛本甚凋弊,旣無自官給糧之路,不免飢困之患,宜有軫恤之道,故從前遠陵行幸時,自朝家,有劃給米·太之事。今亦依此例,賑廳米·太各一百石,參酌劃給,以爲接濟之地,何如?傳曰,允。
權一衡,以吏曹言啓曰,因忠淸監司李益輔狀達,沃川郡守趙尙紀,利仁察訪金鎭東,竝罷黜事,達下矣。擧動期日不遠,本道守令·察訪差送,一時爲急,其代卽爲口傳差出,催促發送,何如?傳曰,允。
成範錫,以兵曹言啓曰,今此溫泉幸行時,別試武科初試吉日,依定奪以來九月初十日設行,而一依松都例擧行事,命下矣,取考松都前例,則以單技柳葉箭二中,不爲定數,隨其入格試取。今番則何以爲之乎?試規,依例書入之意,敢啓。傳曰,知道。
權一衡,以禮曹言啓曰,非時冷雨,連日注下,尙無開霽之望,穡事之受傷,難以勝言,事極可慮。祈晴之擧,不容少緩,大臣之意亦如此,四門禜祭,不卜日來初四日爲始,三日而止事,知委擧行,何如?傳曰,徐觀爲之。
兵曹判書李天輔書曰,伏以天佑宗祊,元孫載誕,是誠國家億萬年無彊之休,率土懽抃,曷有其極?伏念臣,才疎病痼,實不合於本兵重任,而黽勉冒居,今已過都政而報瓜矣,適値園陵幸行,繼又國有大慶,不暇顧他,至今蹲據。噫,天下之不可强者,莫如疾病,又莫如才分,臣叨任以來,非不知兩者之皆不可强,而受恩深重,隨地陳力,卽所自期。臣若辭以才則近於飾讓,辭以病則近於圖便,引遞之端,或不無其機,而又爲其近於悻悻,忍死奔走,居然已過半年,而過福之災,積勞之祟,集于一身,舊病新症,與日俱增,風痰乘虛,轉成眩暈,對賓客,輒忘其誰某,閱簿書,不知其頭緖。尋常酬應,猶不能了辦,尙何望延攬四方武士?不失鑑別,而至於錢穀甲兵之百責所萃,尤何以左指畫而右裁決,各得其理乎?向來大朝親臨閱武時,臣忝在執事之任,力盡氣喘,幾乎昏窒,隨駕諸臣,莫不澟然,爲臣危之。病狀之不可强,如此,而況才分之不可强,有甚於病者乎?今以後,臣猶因循不去,則是臣忘生貪祿,有死而後已,遞與不遞而臣之性命,判焉,古人所謂哀之命也,不哀之亦命者,卽臣之所仰首號籲於离照之下者也。且伏念,大朝溫泉動駕,已迫,臣職在陪扈,終致中路顚仆,則其於汚穢淸道,何哉?伏乞邸下,俯賜諒察,亟遞臣本職,回授可堪之人,俾便公私,千萬幸甚。答曰,覽書具悉。卿其勿辭,調理行公。
副司直南泰良書曰,伏以上天眷佑,元孫誕降,宗社億萬年無彊之福,實在於此,凡在含生之屬,其孰不鼓舞歡欣?念臣,疾病窮厄,廢伏鄕郊,昨緣情私之不忍自已者,暫進城外,適於此際,奉聞喜報,歡忭之極,未暇他顧,旣參候班,復入賀列,心意已滿,義分粗伸,而臣之僇辱餘喘,孤危情迹,旣已告退於前日,今若夤緣慶會,遂爾蹲滯,則去就之間,首尾衡決,益無以擧顔於當世矣。顧今溫幸卜日,百僚肅戒,臣子情理,豈當遠出,而臣雖在京,亦不敢致身於周衛之間,擬於其時,進伏江外,少伸迎送之禮,玆敢冒陳短章,徑尋鄕路。伏乞离明,亟令鐫臣備局軍銜,仍治臣擅行之罪,以嚴公法,以安微分,不勝幸甚。答曰,覽書具悉。卿其勿辭察任。
大司諫李濟遠書曰,伏以宗社默佑,元孫誕降,休慶無前,邦本益固,八域含生,莫不歡欣蹈舞,況在世祿之臣乎?臣於獲蒙恩由,省視母病之中,得聞此報,忭喜之極,不暇顧私,顚倒入肅,仍參賀班,志願滿足,分義粗伸,抑情徊徨,亦已屢宿,而卽者鄕信又至,臣母宿病,更添泄痢,元氣不能收拾,實有朝夕澟澟之憂,情理到此,未忍久淹,玆不得不留章告歸。顧其恃恩蔑分之誅,不宜每有原恕。伏乞离明,削臣之職,治臣之罪焉。臣於前後臺銜,輒皆逡巡辭避,言亦不敢進,而今爲趨賀,黽勉一肅,雖一日之間,便以是職自居,其可不以平昔所慨惋者,略陳之乎?夫天地之德,固以涵容覆戴爲主,而禍淫罰惡,亦未嘗不行於其中也。今雖國有大慶,瑕垢盡滌,而至若罪犯至重,關係非常者,則其不可以事久而不論,又不當以此時而容貸也,明矣。自前誣獄之反也,其主張獄事之人,未有倖免者,此事理之所當然,國典之不可廢者也。嗚呼,壬獄之慘,尙忍言哉?其誣逼之計,不但止於戕殺諸臣而已。是以,我聖上曾論其罪惡,有曰此豈往時他鞫案之比,卽戊申嚆矢,大逆張本,載籍以來所無者也。聖敎旣如是明白嚴正,則此獄鍛鍊之人,宜卽有勘正之擧,而訖今幾年,無所擧論,向年臺疏之以逆虎祿勳,只論勳府堂上之罪,可謂苟且之甚,而勳堂家人自訟之章,謂非一勳堂所可請者,其言亦然矣。大抵當時按獄之臣,其罪律輕重,是在朝家處分,而削勳燒案之後,一番懲罪之請,卽今臣子所不可已者,於此而或忽焉,則惡在鷹鸇逐鳥雀之義也。況於前冬四人昭雪之時,聖敎惻怛,有足以感泣。則此等次第應行之事,尤豈一日可緩乎?三司合辭之再發旋停,已極無嚴,又從而營護之言,肆然闖發。自是以後,不復聞討罪之論,世道至此,寧不痛心?臣謂壬獄旣伸之後,欠此一段勘處者,終不成道理,邸下試將此事,詢於在廷諸臣曰,其時獄官,當罪乎,否乎,則宜無得以臣言爲不然者矣。噫,目今義理不明,習俗壞敗,國綱之漸弛,朝象之可憂,固不可一二計,而惟其正名立紀之道,莫先於此。宜邸下明辨痛懲,夬正王綱之不暇,而尙此未聞,已非群下之所冀望者,而乃於歲抄之下,罪關惡逆,名在丹書之類,一倂蕩滌,臣方憂歎,竝欲攙論。卽伏聞大朝因喉院覆逆,卽命反汗,實仰轉圜之德,無容復論,而其日承宣之匡救也,一院伴直者,不肯聯參,顯示愛惜之意云,如是而其可謂盡其分乎?大朝數十年苦心,在於袪黨,而黨習之痼,乃至於此,臣不勝駭歎也。答曰,覽書具悉。爾其勿辭,往護焉。
兼輔德徐志修書曰,伏以臣,自夏秋以來,疾病侵尋,無望供仕,而屢逋之餘,分義是懼,黽勉就職,適値邦家莫大之慶,歡忭之極,不覺沈痾之祛體,顚倒趨走,纔參賀儀,仍又持被矣。遂添寒感,證狀危劇,萬無淹直之勢,而此際伏見左尹臣尹汲書本,則以臣向日,書啓論其洪原時事,顯加慍怒,至有捃摭譏辱,操縱汚衊等語,是何言也?臣之啓語,不過據實平論而已,宜宰臣之愧服,而乃反自以爲是耶?臣誠訝歎也。至於魚稅一款,臣非不知微細不足論,而第此等微細之事,若出於殘蔭冷武,則固不足論也,抑使宰臣,果能憂勞於民事,則微細之物,亦不必論也。今宰臣則不然,凡於洪原之官事,則自處以宰相而都不省問,凡於洪原之官用,則自處以縣監而依例盡用,其所處義,彼此不當,臣之論列,蓋有慨於此耳。雖係官耗例用之屬,猶不當若是,況元非舊例,而出於權宜賑資者乎?雖然,臣之啓語,旣曰魚物,又曰,零星,只言其處義之失,以示其責備之意而已,果使臣有捃摭操縱之意,則其所爲言,豈如是寬恕平婉而止耶?旣非律以鄙汚之事,則所謂譏辱者,何語,汚衊者,何事也?初非操焉,何縱之有?良可一哂也。念臣不才,猥奉重寄,疎拙之心,不識顧瞻之方,樸愚之性,唯知無隱之義,觸怒巨室,見誚當世,臣之蹤地,其亦危矣。今其捃摭等語,隱然驅臣於用意陷人之科,其爲恥辱莫甚焉,臣何可晏然於榮次也哉?玆敢短章呼籲。伏乞离明,憐臣病狀之沈篤,察臣情勢之危蹙,亟賜鐫削,俾得安意調治,以幸私分,千萬大願。答曰,覽書具悉。爾其勿辭察職。
領議政趙顯命,左議政金若魯,右議政鄭羽良,聯名箚曰,伏以入秋以來,恒雨少暘,至於近日,連旬淫潦,了無開霽之意,以八路狀報觀之,則西北·海西,已判極無。嶺南之蟲災,亦甚非常,而兩湖·畿輔,雖云稍登,計近來冷雨所傷,亦不可謂全熟矣。況都城之內,家舍之漂溺,人物之淪沒,尤極驚心,不知何樣禍機,伏於冥冥之中,而災異之荐疊,至此也。臣等伏見大朝備忘,則有五日減膳之敎,而其所以敬天恤民,勉飭臣工之意,溢於絲綸之外,臣等聚首莊誦,不勝感激欽歎之至。第伏念臣等,俱以無似,忝叨匪據,曾無一言一事,可以奉揚休命,道達天和,今日災沴之如此,莫非臣等不職之咎也。伏乞邸下,亟加斥責,以謝天譴,千萬幸甚。答曰,覽箚具悉卿等之懇。災沴如此,心深憂懼矣,卿等其安心勿辭,亦勿引咎視事焉。仍令于魚錫胤曰,史官往諭。
上在昌德宮。常參·經筵,以代理停。
權一衡達曰,明日常參,取稟。令曰,停。
成範錫達曰,大司憲權爀三度呈辭入達,執義申暻,掌令權基彦,持平鄭玉在外,掌令鄭基安,持平朴弼遠呈辭,今日以監察茶時之意,敢達。令曰,知道。
大殿·大王大妃殿·中宮殿·世子宮·嬪宮·賢嬪宮,政院·玉堂口傳問安。答曰,知道。大王大妃殿·中宮殿·賢嬪宮,藥房口傳問安。答曰,知道。大殿·大王大妃殿·中宮殿,朝廷二品以上·六曹口傳問安。答曰,知道。
權一衡達曰,卽者校理任,以其親病,陳書出去,副提學趙明履,亦自候班出去,竝推考警責。玉堂上下番俱空,事甚未安。副提學趙明履,校理尹光纘,副校理金陽澤·金文行,修撰林錫憲·金善行,副修撰尹東度·金致仁,竝卽牌招,以爲推移入直之地,何如?令曰,依。
藥房口傳啓曰,嬪宮氣候,夜間何如?伏聞醫女所傳之言,羹飯連次善進,諸節一向安順,元孫氣候亦平安云,臣等不勝喜幸之至。今日乃分娩後第七日也,捲草祭設行後,産室廳依例撤罷,臣等與諸醫官,當退出矣,有不可不入侍稟定者,敢此仰稟,惶恐敢啓。傳曰,嬪宮氣候,一樣安順。自內多有擧行之事,所欲入侍稟定者,何事乎?口傳再啓曰,臣等,雖罷直宿退歸,差備待令醫官,似當姑留,此外亦有一二稟達之事,以待後日入侍,爲宜,惶恐敢啓。傳曰,醫官,使之留在本院。
南泰溫達曰,右副承旨曺命采,今日不爲仕進,牌招,何如?令曰,依。
成範錫,以都摠府言達曰,副摠管洪啓禧,以備邊司堂上,本司坐起晝仕出去之意,敢達。令曰,知道。
以校理尹光纘,副校理金陽澤·金文行,修撰林錫憲·金善行,副修撰尹東度·金致仁等,牌不進罷職令旨,令于權一衡曰,竝推考徽旨捧入。
成範錫達曰,明日次對,兩司無進參之員。除在外·陳書下鄕外,掌令鄭基安,持平朴弼遠,司諫兪彦述,獻納李壽觀,正言李惟秀·李亮天,明日待開門竝卽牌招,以爲推移進參之地,何如?令曰,依。
權一衡,以內醫院官員,以都提調·提調意啓曰,今日乃嬪宮解娩後七日,捲草祭旣已設行,産室廳撤罷,臣等與諸醫,依例退出,而差備待令醫官,姑爲退直本院之意,敢啓。傳曰,知道。
又達曰,今日乃嬪宮解娩後七日,捲草祭旣已設行,産室廳撤罷,臣等與諸醫,依例退出,而差備待令醫官,姑爲退直本院之意,敢達。令曰,知道。
傳于權一衡曰,捲草時,藥院三提調,同爲入來。
又傳曰,元孫宮,定例入之。
又傳曰,産室廳,都提調以下書入。
又傳曰,御將,限今日仍留。
成範錫,以兵曹言啓曰,今此溫泉擧動時,守宮以前受落點人,擧行事,命下矣,取考丁酉謄錄,則守宮二員受點,有相替入直之例。一員則依下敎擧行,而守宮一望書入之意,敢啓。傳曰,知道。
又啓曰,今此溫泉擧動時,取考丁酉謄錄,則禁軍三百五十人隨駕,故禁軍將書入受點矣。今亦依例書入之意,敢啓。傳曰,知道。
又啓曰,自前溫泉擧動時,交龍旗差備馬,預爲調習矣。今亦依前例,旗與竹,出郊外試習之意,敢啓。傳曰,知道。
以鄭光震爲沃川郡守,金範錫爲利仁察訪。
右副承旨曺命采書曰,伏以臣,不諒憒憒本色,只幸瞻依耿光,冒逐諸僚之後,而夙夜近密,今遽三朔。固知早遞之爲安分事,而獲覩邦慶,旣自切忭賀之忱,且當溫幸,不敢上言私之章,黽勉蹲據,只切兢憫,昨於在院,忽伏見諫長書本,其末語之攻斥伴直承宣者,卽指臣也。噫,何言也?臣於初二日仕進也,諸僚皆有故,只與同副伴院,而歲抄達下,適在是日,臣初見黃翼再等惡逆之類,亦在給牒之中,遂不勝驚歎,提示該房,以言其決不當奉行,仍攜筆共坐,抄出卄一罪籍。且商文字,以爲覆逆之地,而凡院中之所謂院議之啓,必一院皆參,故臣欲暫待明晨齊到,則伴僚魚錫胤以該房,謂不可經宿,而旣先稟達。及翌朝院議之時,則臣以式暇在家,而魚錫胤,以臣謂有初頭共議,別有簡通,臣又答之以該房草達,旣未蒙許,則今日之院議當然,宜卽稟啓云云。臣雖在家,乃聯參也,今者諫臣,未知何所聞而乃以愛惜二字,遽易論人也。噫,黨習之故而同朝之疑阻,如此,臣不尤人,只恨臣心之不能見孚也。然臺嘖之來,理難厭然,而詣臺一步,便是鐵障,膺召無路,陳章徑歸。伏乞睿慈,亟許鐫臣職,以謝人言,仍治臣違傲之罪,以昭法紀焉。答曰,覽書具悉。爾其勿辭察職。
副司直尹鳳朝書曰,伏以天神默佑,國有大慶,舞蹈懽忭,下及聾躄。臣以七耋病廢之身,全不省戶外事,而一息未泯,亦不覺蹶然驚起,不計生死,扶舁進伏於城外,而病勢越添,僵臥旅寓,終不得進身於賀班,區區情禮,旣無以自伸,瞻望脩門,有隕如瀉。念臣十數年來,情苦病癃,前後國家盛禮,一未進參。臣旣不敢備數於人類,人亦不以事理相責。此實擧世之所共知,大朝之所俯燭也。目今症形,方在十分之地,累日調治,一味苦劇,玆不得不露章自劾,仍尋歸路。分義虧缺,生不如死。伏乞离明,亟命有司,重勘臣闕禮之罪,仍又刋削臣軍銜及兼帶承文院·掌苑署提擧之任,俾得戴恩訟愆,歸死丘壑,不勝大幸。答曰,覽書具悉。以疾未參,別無所傷,卿其勿辭,調理察職。
副司直李日躋書曰,伏以皇天默佑,元孫誕彌,慶溢三殿,歡均百僚,宗社億萬年無彊之休,實基於此,縟儀順成,忭祝曷已?念臣,行己無素,奉職不稱,向引西林一事,四載之後,忽地有臺臣李壽鳳之達,而詬詆無餘地矣,已不勝瞿然慙悚,而獨其所謂渴萬民膏血,半歸私用一句語,卽朝紳之極罪,士夫之至恥。噫嘻,是何言也?豈謂臣藉以城役,遍括民廬之杼軸,私其一半歟?抑謂臣擅發公家之樁封,私其一半歟?夫周遭七里之郭,首尾五朔之役,其木石之費,雇募之資,臣則只就營簿年例之需用,逐朔而節縮,計日而支撥,雖一絲一緡之微,上而不請於廟堂,下而不賦於郡邑,此不特通朝之所共知,實亦淵鑑之所俯燭。以是而謂之膏血,臣誠莫知其何說,而雖欲半歸之私用,其如皮不存之毛,亦將何哉?言無把捉,事涉䵝昧,臣誠以駭以惑,莫可端倪。苟使臣一毫半分,或彷彿於其言,則何不明指顯斥,以請重勘,而畢竟論斷,僅止於罷職薄罰,其亦異矣。今臣顚髮已種種矣,雖遭罹非理,痛冤在心,惟思自靖,固不欲呶呶申暴,而誠不自意伊時大朝筵敎昭晳無餘,縷縷恩言,淪浹骨髓,非臣糜粉所可仰報。假令臣而自解,何以加之?此庶幾無憾於心,而至於城之是非,在臣猶屬身外之餘事,尤何足多辨?惟其不滿數尺,平步踰越云者,得無過乎?若使臺臣,身履而目擊之,其所爲言,必不若此。道傍之舍,傳說各異,從古已然,今亦奈之何也?噫,築斯之役,初非朝命,其築之在臣,不築之亦在於臣,何苦而私自經紀,强爲此虛僞之事,以博人嗤笑也哉?蓋區區之意,每以爲西土關防,蕩然無一墇之阻,丙子冬三日薄都城之變,道無留者,前轍可戒,苟能攔路設防,臨亂有守,則城無大小,留賊一日,國有一日之利,留賊二日,國有二日之利。雖以宋之山砦,明之家庄,猶可作緩急之一助,況此千年土築,旣峻且堅,仍以葺之,上設石墩,承以甓堞,則勝國所以拒契丹,亦不過如是而已。因舊而補缺,創新而設關者,其事狀,備悉於當初狀稟及前席歸對之時,伏想大朝日月之明,尙或記有之矣。毋論工拙,一簣之勞,旣自臣始,繼此而又築左峴,又築曉星,則表裏三重,亦足爲直路猗角之勢,而臣旣以此而首先取敗,後之人,視臣爲戒,孰肯爲國家出力而辦之哉?此則莫非臣初不自量之罪也。知臣者,謂臣心苦,不知臣者,謂臣計迂,而今臺臣,則捃摭之極,至加以無限醜詈。臣雖疲駑,顧何忍較工役之多寡,計土石之崇卑,以自犯夸伐之譏,分疏之嫌也哉?方臣之營斯役也,實無絲毫之煩民國者,而猶未免困於脣舌。向使臣,大興事役,稍犯公財,則雖果能建百尺之墉,聳一路之觀,尤何以自解於如今日議後之言乎?第臣之中夜拊心自悼而自悔者,有之。臣固迂疎,可笑,不閒時務,謬被大朝特達之知,前後忝竊,罔非踰涯,至於西閫寵除,尤不合於措大本分,而感激知遇之恩敎,怵惕外補之嚴命,竟莫遂抵死之初心,此臣所以不計利鈍,妄欲自效者也。誠雖至而意拙,效未著而謗生,白地構捏,反爲臣汚衊之資,上以累聖朝則哲之明,下以壞平日砥礪之操,慙負天地,此何人哉?身名之恥辱,旣極矣。永焉無息黥補劓之望,只自逬伏郊坰,日夕悚惕,萬念都冷,分作棄物。凡於朝廷差除,無論大小緊漫,都無去就之可論。至若樞庭寸步,雖曰宿趼,當初濫竽,偶出特簡,黽勉承膺,愧懼恒深,況病在肢體,行步不良,蹣跚匍匐,同朝見憐,中間罷免,私分少安,而宥密之責,近益崇峻,彼臺臣請刋之筆,多及於名宰顯卿,若糾以公議,則其不才匪分,宜莫先於臣者,而適乍解而倖免焉耳,宜其中心之恧蹙,不翅如虛彈之驚,而今玆舊銜之還差,忽復混入於諸臣啓下之中,且感且惶,罔知攸措。不但自來情病,不宜更玷於半載旣謝之地,目下蹤地,萬分危臲。雖軍銜散秩,亦不敢自同恒人,苟然冒廁,尤何暇論於靦顔追躡於廟朝,衮衮之步,以益同列之恥也哉?有死而已。轉動無路,塵刹之報,此生已休,瞻望宸極,但有涕淚,忽伏聞邦慶無前,爲參賀班,拚棄廉隅,顚倒入城,旣伸顒祝之微誠,今始略具短章,敢暴從前訟愆之忱,兼附卽今難强之狀。伏乞离明,曲加垂諒,察臣悲苦之情,憐臣癃廢之病,亟解籌司之任,仍命選部,永刋仕籍,俾得以退守本分,老死田廬,以靖私義,以謝人言,千萬幸甚。答曰,覽書具悉。卿其勿辭察任。
校理任書曰,伏以臣,日前陳章,幸蒙恩暇,得以將護病母,母子相對,感祝靡涯,目下情私,豈有一分離捨之勢哉?由限旣滿,適値今日候班,不敢不强抑趨簉,以伸起居之忱,而顧今母病諸證,有加無減,急步又至,促臣來視,在臣情理,實無仍因持被之望,輒此冒陳衷懇,徑出禁門。伏乞睿慈,俯賜矜諒,亟削臣職,重勘臣罪,以嚴公法,以便救護,千萬幸甚。答曰,覽書具悉。爾其勿辭,救護母病。
上在昌德宮。常參·經筵,以代理停。
未時,日暈。
權一衡達曰,明日常參,取稟。令曰,停。
成範錫達曰,大司憲未差,執義申暻,掌令權基彦,持平鄭玉在外,掌令鄭基安,持平朴弼遠牌不進,今日以監察茶時之意,敢達。令曰,知道。
權一衡達曰,右副承旨曺命采,同副承旨魚錫胤,今日不爲仕進,牌招,何如?令曰,依。
以右副承旨曺命采牌不進罷職令旨,令于成範錫曰,推考徽旨捧入。
權一衡達曰,玉堂上下番俱空,已至多日,事甚未安。校理尹光纘,副校理金陽澤·金文行,修撰林錫憲·金善行,副修撰尹東度·金致仁,旣有只推之令,竝卽牌招,副提學趙明履,一體牌招,以爲推移入直之地,何如?令曰,依。
權一衡啓曰,前待敎黃仁儉,前檢閱李齊顯·李宜哲,旣已敍用,令該曹口傳付職,何如?傳曰,允。
以黃仁儉爲待敎,李齊顯·李宜哲爲待敎。
權一衡達曰,待敎黃仁儉,檢閱李齊顯·李宜哲,旣已付職,竝卽牌招,檢閱金聖佑,自鄕上來,一體牌招,何如?令曰,依。
令于成範錫曰,大臣·備局堂上引接。
傳于成範錫曰,東宮入對罷後,大臣留在。
傳于魚錫胤曰,詣閤。
又傳曰,大臣入侍時,禮曹判書·吏曹參判,同爲入侍。
又傳曰,兼春秋一員待命,騎馬三匹立之。
傳于魚錫胤曰,奏時官及觀象監官員,謄錄無之,拔去,自內謄錄所無者,亦竝拔去而下焉。
成範錫,以備邊司言啓曰,新除授平澤縣監黃,以未署經,不得辭朝。當此幸行時,本道守令赴任,一時爲急,除署經當日發送,何如?傳曰,允。
又以備邊司言啓曰,今年癘疫死亡,良丁闕額充定節目,依定奪磨鍊以入之意,敢啓。傳曰,知道。
魚錫胤,以侍講院言達曰,卽接翊衛司所報,則今初十日文廟酌獻禮隨參時,本司官員,不可不備員,而司禦閔百增在外,翊贊一員未差,衛率安重觀,呈旬下鄕,無以備員云,在前如此之時,亦多有變通之例,在外與呈旬人員,合有變通之道。令政院稟旨,與未差之代,竝卽口傳差出,以爲備員陪從之地,何如?令曰,依。
權一衡,以禮曹言達曰,麗王諸陵,有限三年摘奸之規矣。今年當次,依前例發遣本曹郞廳,摘奸書達,何如?令曰,依。
成範錫,以兵曹言達曰,今此冬至兼謝恩使一行赴燕時,所把驛馬,必須前期分定,可無未及之患。應把驛馬四十九匹內,忠淸道驛馬九匹,全羅道驛馬十一匹,慶尙道驛馬二十匹,今九月三十日,京中逢點。江原道驛馬五匹,咸鏡道驛馬四匹,來十月初五日,直送安州逢點之意,五道監司處,知委,何如?令曰,依。
權一衡,以司饔院官員,以都提調·提調意達曰,元孫宮供進凡事,一依定例,陳賀後擧行事,命下矣,相考度支定例,則元孫宮日下雉·鮮,不爲載錄,而無可據之例,故依元子宮例,以生雉二首·生鮮八斤,捧入矣。卽者宣惠廳,以筵稟定例草謄送內,元孫宮,日下雉·鮮,以一首一尾爲例,故自今日,依此數捧入之意,敢達。令曰,知道。
成範錫,以訓鍊都監言啓曰,今此溫泉行幸時,隨駕將士,四日糧米,其數不貲,勢難一時輸運。故卜馬軍一百六名,守直軍五十三名,今月初六日,預先定送,輸置于振威地後,卜馬軍,卽爲回還,守直軍,使之仍留之意,敢啓。傳曰,知道。
權一衡,以奉常寺官員,以都提調·提調意啓曰,東籍親耕田所種皮稷·唐黍,今九月初六日間,當爲成熟之意,敢啓。答曰,攝刈。
以江原監司狀達,麟蹄等官居良人具世漢等爲虎囕死等事,令于魚錫胤曰,渰死·燒死·嚂死人等,令本道恤典擧行。
以咸鏡監司狀達,永興等官居標下軍劉莫金等,渰死等事,又令曰,囕死·渰死人等,令本道恤典擧行。
以黃海監司狀達,海州等官居民人渰死事,又令曰,渰死人等,令本道恤典擧行。
以黃海監司狀達,延安等官居船人等,渰死事,又令曰,渰死人等,令本道恤典擧行。
以南兵使狀達,端川府居李光振等,爲虎囕死事,又令曰,囕死人等,令本道恤典擧行。
以忠淸兵使狀達,懷仁等官居騎兵李大老味等,爲虎嚂死事,又令曰,嚂死人等,令本道恤典擧行。
右參贊元景夏書曰,伏以皇天眷佑,元孫彌誕,寔我東四百年絶稀之慶,擧國含生,熟不舞蹈?臣猥忝捲草之任,敢頌綿籙之休,雖退塡丘壑,而更有何恨?竊自悲跡畸釁深傷倫壞統之案,爲世僇廢,世祿休戚,本非山林鳥獸之群,有事則赴,有問則對,有朝請則謁焉。臣嘗仰陳於前席,五十七日低徊京輦,伏惟离明,庶燭微悃。夙宵悚惶,身若在層崖絶壑之間,而俄頃蹉跌,無以保性命,雖甚昏愚,粗識去就,畎畝退伏,是臣本分,然而犬馬戀主,未敢息偃在床,擔病寸進,稍近溫泉,以爲迎候之計,玆敢留章徑還。伏乞邸下,亟治臣擅行之罪,以肅朝綱,以安賤分,不勝顒祝。臣受恩感激,臨行惓惓,敢貢芻蕘愚忠。臣嘗讀宋臣李綱水災之奏,有曰,變異不虛發,必有感召之因,災害未易禦,必有消弭之策。朝廷正宜講究利害,願陛下,修胸中之誠,感動天地,如此而災不弭,和不臻,未之聞也。今日秋淫之災,遠邇震驚。臣竊繞壁憂懼,綱弛俗澆,國匱民竭,懍懍岌嶪,思之寒心。伏覩大朝減膳之敎,敬天恤民,絲綸藹然,深仁盛德,稽首欽誦,弭災召和,臣敢跂足而竢,惟邸下,懋哉懋哉。臣三復李綱之言,修誠感動,深有望焉。答曰,覽書具悉。所陳是矣,當留念,卿其勿辭焉。
副修撰金致仁書曰,伏以臣之受此非分新除,日已累矣,去就之間,非不熟量,而情地旣蹙,職名不襯,實無一分冒進之望。極知日事違傲之萬萬惶懍,而亦不敢顧焉,是其罪宜被重誅,而乃邸下,反靳例勘,連下只推之令,臣之悶縮迫隘,於是乎滋深,抑臣目下情理,又有至難强者。臣母年迫七袠,素抱痼疾,平居常有澟澟之憂,近因日候猝冷,觸感非細,舊痾新恙,一時交劇,數日之內,神氣凡節,一倍澌脫,臣方左右扶將,心境焦煎,藉令臣,無他難進之端,離捨供職,尙可論於此時乎?玆敢不避瀆撓,隨牌來籲。伏乞离明,俯垂矜察,亟遞臣職,俾得安意救護,仍命重勘臣鎭日逋慢之罪,以肅邦憲,不勝幸甚。答曰,覽書具悉。爾其勿辭,救護母病。
辰時,王世子坐時敏堂。大臣·備局堂上引接入對時,領議政趙顯命,左議政金若魯,右議政鄭羽良,行司直金聖應,開城留守徐宗伋,禮曹判書申晩,吏曹參判趙榮國,戶曹參判洪鳳漢,行司直洪啓禧,右承旨權一衡,假注書權穎,事變假注書宋聚行,記事官沈鑧·朴正源,以次入伏。顯命進伏曰,日氣過涼,睿候若何?王世子曰,一樣矣。顯命曰,大王大妃殿氣候,何如?王世子曰,一樣矣。顯命曰,中宮殿氣候,何如?王世子曰,一樣矣。顯命曰,元孫氣候,一向安順乎?王世子曰,一樣矣。若魯曰,七日纔過,而伏聞岐嶷異常,不勝欽歎矣。顯命曰,邸下纔讀詩傳矣,詩傳有實覃實訏之語,元孫眞是如是矣。若魯曰,至尊至貴之地,人情易過,倘或衣襨過厚,或悶其啼哭,隨啼進乳,則必有所害。願勿一任保乳輩,邸下親自看檢申飭焉。顯命曰,啼哭則熱散,閭巷間貴養之兒,亦有以不啼而熱不散者矣。顯命曰,此乃東萊府使狀達也。以爲,因本道監司關文,子弟衛一款,詢問民情,境內居民,無論儒武士庶,成案團束,一如西北城丁之例,則人情不便,別稱之以子弟衛,各自成案,則團束甚易,似無後弊,而卽今癘疫尙熾,死亡相繼,設使合於民情,姑難擧行云矣,狀辭誠是矣。雖是當爲之事,此時不可擾民,姑置之意,分付,何如?令曰,依爲之。出擧條顯命曰,此乃平安監司狀達也。頃因洪象漢筵達,安州楓橋水道橫流處,更加防築事,成命已下,而上年以癘疫停退,今秋所當始役,而役處浩大,調發十萬民丁,然後可築,而年事失稔,癘疫熾盛,有倍昨年。今姑停退,以待明秋事,稟請矣,狀辭誠是矣。當此疫癘尙熾之時,十萬民丁,豈可調發乎?姑待明秋,似宜矣。且臣於使行時見之,則淸川江流,環繞安州城下,故安州有金湯之勢,而今則分流爲二,去城稍遠,築而塞之,使復故道,誠合事宜。但自楓橋下流處而塞之,則塞之爲難,宜自上流初決處而塞之矣。榮國曰,水勢自然就下,楓橋下流,則實難防塞,別自上流塞之,則豈不好矣,而此則水勢峻急,役處浩大,有非一擧完築之事。且以愚見籌之,則淸江上流甚淺,或有徒涉處,今雖塞楓橋而復舊道,恐不足爲金湯之固,更加詳審處之,宜矣。顯命曰,待明秋,使監·兵使,更審相議,狀聞後處置,似好矣。令曰,依爲之。出擧條顯命曰,此乃全羅監司狀達也。順天等七邑改量當次,而癘疫尙熾,勢難擧行,待年擧行事,稟請,而戶曹申目,請令廟堂稟處矣,狀辭誠是矣。姑觀前頭擧行之意,分付,何如?令曰,依爲之。出擧條顯命曰,此乃濟州牧使狀達也。島中三邑一年公下之穀,至於二千三百餘石,而軍資常平倉穀,皆已匱竭,請以移轉穀二千七百二十餘石,移付兩倉,平時則取耗以補公料,緩急則作爲軍餉,此後設有凶歲,不請移轉云,此事旣有前例,則不得不許施,而濟州,本來失稔時多,而處在遐遠,朝廷耳目,不能及焉。若每請移轉,則沿海諸邑,亦必受困,依狀請此後,則雖或失稔,勿許移轉,似好矣。令曰,依爲之。出擧條羽良曰,近日從容時少,未知邸下,時爲召對與否,而凡做工之道,必於紛擾時,得暇爲之然後,方不間斷矣。王世子曰,當依爲之耳。顯命曰,紛擾處,正宜用工,方見動靜一源之妙,若只靜處用工而動處失之,則便如禪家操心,有體而無用矣。羽良曰,遇喜而懼,處紛而靜,方好,若遇動而棄之,則是其所學,半雖得而半則失矣。況人之處世,靜時常少,動時常多,若靜時爲而動時不爲,則爲時少而不爲時多矣。一日之遊,似無大害,而心放漸熟,收回漸難,帝王之學,雖與匹士不同,而臣於此病,曾所經歷而詳知,故敢此仰達。王世子曰,當體念耳。顯命曰,學不但在於讀書,但隨時隨處,勿放其心,便是學也。羽良曰,隨時操心,乃能安心之說,前有所達矣。果能記有否?王世子曰,當體念耳。顯命曰,小學九容於求放心工夫,最爲要緊,動靜語默,皆照管不放過,則心自存矣。羽良曰,容肅則心自敬,外重則內自定,且如目容端時,此心便正,手容恭時,此心便定,足容·聲容以下,莫不皆然。九思,比九容似深,而容正則思自正矣,須要靜坐時多,安重定固,方好,大槪,忘則爲放,不忘則存,接續工夫,日復一日,則滋味自生矣。顯命曰,邸下第一試之,心者,身之主,照管百事,然工夫未熟,則心不能作主,口自言而心不知,手自動而心不知,推之百體,莫不皆然。且以行步言之,自此至大殿,未知的爲幾步,而邸下或於步進之時,須要步步照管,不爲放過,則心自存矣,作聖之基,只在於容矣。羽良曰,九容,只在於心,一瞬忘之,則盡差矣。王世子曰,當體念矣。顯命曰,萬事之本,在邸下一身,一身之本,又在於心。邸下試一番用工,臨筵時以此心,處宮中亦此心,侍大朝亦此心,今日如此,明日又如此,十餘日不懈,則便覺有得力處矣。羽良曰,凡事皆令有常,興·寐有常時,進·止有常處,每爲一事,必畢此而後,更爲他事,則心有所定矣,九容,亦皆寄心之具也。若魯曰,涼氣漸多,將攝之道,未知如何,而近日挾感時,多藿香正氣散頻頻進服,臣恐或有失攝之事而然矣,飮食過多則生頉,或者所進過多而然乎?實可悶矣。日涼之時,飮食過多而不擇,則易致傷損,此時尤宜加愼也。顯命曰,前以將攝仰勉,伏想記有矣。以卽今元孫愼乳之道,推之,亦可知多食之生病也。羽良曰,夏間暑濕之所傷,此時傷食,則必成病矣。古人云,禍從口出,病從口入,不可不愼也。顯命曰,傷生之道非一,不但飮食也,可推而知者,多矣。過肥則中氣易脆,尤宜加愼也。若魯曰,近來政院之捧入疏章,太無斟酌,雖尋常疏章,亦皆捧入,以致紛擾,殊涉未安。當該承旨,推考,何如?令曰,依爲之。顯命曰,設有情勢之難安,若非崇品重宰,則宜不敢投疏徑歸,而南泰良·尹鳳朝·尹汲等,皆於賀班罷後,投疏徑還,事甚未安。竝從重推考,此後如此疏章,勿捧事,申飭,何如?令曰,依爲之。若魯曰,曾前則監司疏章,亦有自政院還下送之事,而近來則監司上書,以一事,或至三四次之多,而無所還送,一例捧入,有傷國體。此後則監司不緊疏章,還爲下送事,申飭政院,何如?令曰,依爲之。出擧條若魯曰,近日湖西守令·察訪,罷黜狀,連續入來,溫泉幸行,期日已迫,雖未知其病故之如何,而狀罷之數,未免太多,事體未安。忠淸監司李益輔,從重推考,何如?令曰,依爲之。出擧條令曰,近來次對,兩司常多不入之時矣,今日則三司竝不入,此後則勿復如是之意,申飭,可也。出擧條若魯曰,臣等方欲仰達矣,下令如此,誠爲多幸矣,今日三司之事,極爲非矣,近來玉堂之違牌,亦過矣。邸下每下只推,只推,是格外特恩,特恩,何可每施乎?然罷職則適中其願,罷職亦難矣。臺諫所爲如此,故臺諫日輕,然其職則祖宗之職也。願勿輕視焉。羽良曰,臺諫重於玉堂,故牌招之時,玉堂則以粉牌,臺諫則以朱牌矣。若魯曰,諫邸下之闕遺者,臺諫也,論臣等之過失者,亦臺諫也,而臺諫如此,何事可做乎?顯命曰,臺諫固當重之,而其所言,則亦當擇其可用者用之矣。諸臣以次退出。
未時,上御歡慶殿。大臣留在引見,禮曹判書·吏曹參判,同爲入侍時,領議政趙顯命,左議政金若魯,右議政鄭羽良,禮曹判書申晩,吏曹參判趙榮國,同副承旨魚錫胤,假注書權穎,記注官南泰運,記事官朴正源,以次入伏。顯命曰,日氣過涼,聖體若何?上曰,近來一樣矣。若魯曰,雨後日氣,曉涼午熱,調攝似難矣。眩氣,則何如?上曰,與頃日一樣矣。若魯曰,脚部,則何如?上曰,此則今猶難跪矣。顯命曰,痒症,則何如?上曰,臂脚,則痒症難堪矣。若魯曰,湯劑進御乎?上曰,八味湯便如粥矣,色亦怪矣,補中益氣湯則好,故進服矣。顯命曰,大王大妃殿氣候,何如?上曰,差勝矣。顯命曰,東宮俄者入對,則連爲安順矣。上曰,好過矣。顯命曰,元孫,亦爲安順乎?上曰,不啼哭,只是眠矣。若魯曰,伏聞金應三·洪鳳漢之言,則岐嶷異常云矣。羽良曰,天人也,安得不然乎?顯命曰,頃者辭不達意,致勤聖敎,惶恐,極矣。上曰,旣往,何嫌?予亦無深意矣。顯命曰,勅行方到,臣意,只慮擧行之窘急而有所云矣。上曰,彼人事,可怪矣,旣云晦初間出來,而尙無消息,不可知矣。若魯曰,似以阻水遲滯耳。上曰,此則姑遲無妨矣。顯命曰,摠戎使牒報備局,以今番溫幸時,北漢守堞事,引庚戌年寧陵幸行時,庚申年松京幸行時,己巳年長陵幸行時。各年前例中,用何年例稟請矣?庚戌則太張皇,庚申則太疏忽,己巳年最爲得中,今番則依己巳年例,施行,何如?上曰,依爲之。出擧條顯命曰,丁酉則工曹郞官,以不緊各司,不爲隨駕。今番則當爲設科,工曹有所掌進排之物,郞廳一人,使之隨駕,何如?上曰,予意,一以省弊爲主,此亦除之,可也。晩曰,然則設科時所用,如賜花紅牌等物,使吏·兵曹,各自持去待令,爲好矣。上曰,依爲之。出擧條,又出榻敎上曰,雖本是京人,與時方在鄕者,則可赴溫科耶?顯命曰,三式年入籍,則可赴矣。上曰,故左相,常以拔去稱冤,拔去則似難矣。顯命曰,此,臣之從祖所拔也。若魯曰,明是京人,則不可赴矣。顯命曰,出擧條,申飭,好矣。上曰,拔去則不好,不必出擧條矣。若魯·羽良曰,明是京人,則雖入籍而拔去,宜矣。上曰,此似斑駁矣,如瑞山之金則可以見乎?若魯曰,此則可見矣。上曰,如尹光紹,亦以鄕人言乎?此似斑駁矣,諸臣之意,何如?晩·榮國曰,儒生之二處入籍者多,大臣之言,是也。上曰,如光紹者,則無京籍乎?錫胤曰,光紹則似無京籍,而光纘則方居於京,似有籍矣。羽良曰,居鄕而入京籍者,亦有之矣。上曰,此與居京而入鄕籍者,正相類矣。顯命曰,此正對也,希望別科,入籍於江華者,亦或有之矣。上曰,可謂窮極矣。錫胤曰,有丘墓於湖西者,無不入籍矣。上曰,欲事君而先欺君,可乎云,自古如此矣。仍傳曰,今番溫陽道科,乃慰悅本道之意,而亦有前例,其混赴拔去,不若預爲嚴飭無冒赴之弊,在京而鄕籍者,禁其赴擧。上曰,韓權瑞·金懷·宋尼尹諸人,則當不拘乎?羽良曰,此當考見戶籍,若京籍有三,則不可赴矣。若魯曰,乙巳年溫幸時,陪從蔭官及本道差員·蔭官,皆不許赴科,丙午年則許赴,丁酉年,稟旨有陪從官及差員勿爲許赴之敎,故不得赴科,今亦依丁酉年例,不許赴擧,宜矣。至於隨駕,軍兵則丁酉因傳敎,許令赴擧,而此亦窒礙難處,今番則只許本道人來赴,亦宜矣。上曰,丁酉年,回鑾後設科矣,隨駕軍兵,安得赴擧乎?顯命曰,此必當初所稟定者,而回鑾後設科,則不得施行矣。上曰,蔭官赴擧,一依丁酉下敎擧行,本道武士,旣有初試,隨駕軍兵,亦有試才,若前例入格,則直赴者,自可同付溫科庭試矣。刪出擧條若魯曰,步軍則似難試才,若設銃科,則日力不足矣。顯命曰,旣及第而仍立行伍,亦如何矣。羽良曰,此言,是也。上曰,都數,幾何?羽良曰,幾爲二千五六百矣。上曰,流伊試才,似好矣。顯命曰,日字急迫,不可爲矣。上曰,五日之間,豈不可爲乎?羽良曰,決不可爲矣。雖以禁衛營中巡言之,六七日方畢,故支離難堪矣。顯命曰,近日霖雨傷稼,殿下對越誠深,抄放宮女,誠盛德事也。旣而積雨忽晴,忻幸何喩?伏想其間,必有不忍處,而乾斷快揮,聖德如此,而臣等不能奉揚,臣等之罪,大矣。上曰,戊申年,予臥聞雨聲,終夜不眠矣。漢儒傅會,予所不取,然述編亦云,操捨之間,捷於影響矣,今番溫幸,爲京外軍民,必過用心慮,故丸藥湯劑,强爲進服。予自謂今番服藥,乃溫幸之德也云矣,其日方書下敎而見之,則已似有晴意矣,陰盛之兆,已誦達於慈聖矣,唐太宗則初放三百,再放三百矣。若魯曰,今此四十五人,足當三千,我國元數本少故也。羽良曰,前古人君,或有此事,而皆在初年,中年如此者,尤絶無矣。上曰,此何足爲剛乎?與棄所用之什物,何以異乎?顯命曰,許久任使者,猝然棄之,豈不難乎?上曰,今番諸處,皆告以使喚乏少,而慈聖所敎外一號令間,可以盡放。但以七日內,故姑未盡放,然從當流伊抄放,今亦陰不弱矣。顯命曰,天人一理,感應不差矣。羽良曰,天可必矣。上曰,蒼蒼雖高,實與心相通矣。若魯曰,殿下之心,如此,此可貴矣,不必在其數之多少也。上曰,故左相,有所爲之說,是矣。今亦必欲多數,則此乃有所爲也,予不爲也。顯命曰,頃以勉戒東宮,爲敎,故果有所仰勉,而其言有曰,大朝或有過中之擧,臣曰,殿下之後,有學殿下者,大朝輒爲之霽威云矣,今殿下之晩政如此,不但東宮可學,元孫亦可學矣。上曰,元孫則方在襁褓,有何可學乎?顯命曰,溫幸時,日供膳物,自京下送爲敎,然日氣尙炎,魚物則易致傷敗。雖以道理言之,道臣土物之貢,自其宜也,不宜全廢也。上曰,此行於予,三代于玆,一則爲榮,一則爲慕,然與每秋應行陵幸,有異,豈可勞民乎?塗褙外修理者,用軍律之敎,非泛然之語也。顯命曰,今番內水剌間不去,似尤難矣。上曰,內水剌去矣。予於飮食,惟飯燥則難食,其外美惡,無所擇設,或傷敗,何傷乎?顯命曰,道臣以土物進獻,此非爲民弊之事也。上曰,不然。諺云,進上貫串,人情載馱,予於丁酉年見之矣。雖除土物之貢,人豈謂予非君乎?羽良曰,此誠盛德事也。然於道理則如何矣。若魯曰,此事,臣等固當將順,然日氣尙熱,三日程持去之際,魚物必敗。上曰,予謂中官曰,到彼後,愼勿買用牛肉云矣。若魯曰,牛肉雖欲買用,無可買處矣。顯廟時,自內局進牛肚,臣等在保護之地,當分付道臣覓納矣。上曰,予不嗜牛肚矣。若魯曰,俄以內水剌隨去,爲敎,然戶判入對時,旣以內水剌不去,爲敎。今番所去者,乃司饔院水剌間也。臣等當覓進牛肉,不宜禁塞也。上曰,自京亦可持去,不必自內局進矣。卽今內入者,亦用至三日,則三日之內必不敗矣。丁酉年牛肚,自京下來,故進御矣,豈不可持去耶?錫胤曰,其時三月,日氣猶未熱,故似然矣。若魯曰,不關由監司,當自內局進獻矣。上曰,十餘日間,豈至敗胃乎?置之,可也。王世子侍坐,顯命曰,臣當留都,憂慮甚多矣。遠接使問禮官事,已稟定矣,然或有不及往復之事,則何以爲之乎?上曰,元良旣已代理,稟而爲之,可也。顯命曰,金聖應當爲扈駕,許遞金吾,更出其代,宜矣。上曰,依爲之。出榻敎上曰,元良在此,卿等亦在此,將臣亦在此矣,予旣以一律以下,許元良矣,急時則雖重律,亦可爲矣。顯命曰,吏曹判書金尙魯,旣參賀班,聞溫幸時,亦欲隨駕,而獨於政事則不參,其所處義,可謂無當矣。從重推考,使之速出行公,何如?上曰,豈有若許處義乎?依爲之。出榻敎,又出擧條顯命曰,李箕鎭爲參賀班上來,不及賀日,方留江外不入云,一品卜相之重臣,當此時,宜入對於大小朝,一陳慶賀之忱,而不爲入來,事甚未安。且當遠地動駕之時,如此重臣,多在城中,爲好,從重推考,使卽入來,何如?上曰,此則非矣。人臣分義不然矣,此時不爲入來一見予與元良,此非推考之事也。顯命曰,聞其趁賀上來而不及云矣。晩曰,箕鎭家在驪州,勢似未及來矣。上曰,此消息速去矣,豈有不及聞之理耶?不見其形,願察其影,以今逗留不入觀之,則似初無上來之意矣。顯命曰,臣深知箕鎭之爲人,決非如此者也。上曰,予亦知之,過於韌矣。錫胤曰,聞方有病云矣。上曰,此病,何其頻數耶?顯命曰,方食人乳云矣。上曰,人乳則張蒼亦食之矣,使其任意爲之,可也。予豈爲受賀使之入來乎?顯命曰,判決事李以濟,方在全州。詞訟之任,不可久曠,改差,何如?上曰,依爲之。出榻敎顯命曰,庚戌年寧陵幸行時,有備堂二人,輪直備局之事,今亦依此爲之,何如?上曰,似不緊矣,然大臣旣在備局,故似宜然矣,依爲之。出榻敎顯命曰,犯越人金仁述等,議罪咨文,今已出來矣。上曰,此乃李時華所使矣,今番予欲彼人生之矣。其將盡死耶?若魯曰,善爲措辭,則一人或可生矣。上曰,當初若以僉使,入於咨文,則此輩必生,而恐或辱國而殺之,此輩今將盡死矣。羽良曰,下敎如此,渠輩可以感泣,然此亦渠輩之罪也。上曰,六鎭人,無不如此,亦是如此人,故時華能使之耳。顯命曰,使提學撰進奏文,付送於節使之行,何如?上曰,依爲之。事宜務直,李時華及於奏文中,宜矣。羽良曰,時華指嗾之狀,旣未明白,似是同爲也,非脅從而爲也。顯命曰,惟其如此人,故時華能使之之敎,誠至當矣。羽良曰,其爲人,亦皆獰悍者矣。顯命曰,其所虜掠物件,則別撰咨文以送,何如?上曰,依爲之。顯命曰,今番亦當依庚寅年例,入送方物矣。上曰,依爲之。刪出擧條顯命曰,庚寅年,二人中一人,有使之養親之事矣。在我之道,雖不可援以爲例,然當善爲措辭以及之乎?上曰,竝入之以爲辭,宜矣。顯命曰,今番勅使出來後,當有陳賀之擧,付送節行,爲便,而吉凶難竝,當別送謝恩·陳賀使矣。若魯曰,勢未及同付矣。上曰,不晩乎?姑緩議奏而竝付乎?若魯曰,賀不太忙矣。羽良曰,此言是矣。上曰,卿等雖以爲不忙,在彼則爲大慶矣。若魯曰,先其後事,後其先事,恐或生頉矣。上曰,豈無輕重耶?若魯曰,特送別使,爲重其事之道,付送節使則輕矣。晩曰,勅使,見使行治行將發之狀而去則好矣。榮國曰,特送別使,爲好,此爲重事之道矣。顯命·若魯曰,勅使來後,更議處之,何如?上曰,依爲之。上曰,問安掣肘矣,節目中,以二人書之,然一月內不宜只是二人,似是一日二人矣。東宮問安,欲使除之矣,丁酉年,則有江頭祗迎之事,故似有二問安矣。仍命承旨書曰,承旨果川宿所往來時,各一員,侍講院果川宿所往來時,各一員,大王大妃殿問安,果川往來時各一員,留溫宮時二員,四問安。大殿自果川至溫宮,自溫宮至果川,逐日輪回入把,以待其行。右驛馬中宮殿問安往來時,江頭各一員騎寺馬賢嬪宮·世子宮·嬪宮問安,與中宮殿問安,同。上曰,明言四問安,則此外中官,雖欲騎驛馬,其於無馬,何哉?若魯曰,行在所起居之節,隨駕承旨書報於守宮承旨,以達於東宮。丁酉前例如此,今亦依此爲之乎?上曰,然則慈殿問安,亦當逐日來報於予矣。若魯曰,丁酉年則上候不安,故似如此,今番除之,亦似無妨矣。上曰,除之,可也。且承旨,何知予眠食與否乎?若魯曰,丁酉年禁軍及馬兵,一時渡涉,則必有紛沓之弊,故禁軍先令渡江,馬兵則大駕入西氷庫幕次後,先渡矣。今番亦依此爲之乎?上曰,依爲之。今番只訓局隨駕,禁軍陣旗鼓與訓局旗鼓,渡涉時,承接吹打,可也。若魯曰,然則許多禁軍先渡,而禁軍別將,率旗鼓留在御駕渡涉時,與訓局承接夾渡矣。上曰,然矣。出擧條若魯曰,丁酉年,以外方差員,行在肅拜有弊端,除上來下直肅拜之節,令該掌之司,受其所納後,以竣事還送之意,堂上草記付撥,上送于行在矣。今番,亦令依此擧行乎?上曰,依爲之。晩曰,今番誕日箋文差員,亦當依此爲之乎?上曰,然矣。出擧條上曰,行在所除拜之人,京中肅謝,亦當從後爲之矣。若魯曰,在京藥房分提調,在前或有直宿之事,丁酉年,則以勿爲直宿,爲敎耳。今番則何以爲之乎?上曰,勿爲直宿,可也。問安則入來乎?顯命曰,五日一次問安入來矣。若魯曰,御醫元入直外,又一人本院直宿。丁酉前例如此,今亦依此爲之乎?上曰,依爲之。出榻敎,又刪出擧條若魯曰,丁酉年,有浴日推擇之事,今亦依此爲之乎?上曰,今番只是浸洗,不必擇日矣。晩曰,始洗日則不可不擇矣。上曰,本有漢江沐浴之歎,而又爲擇日則難矣。晩曰,十七日爲吉云矣。上曰,何可等待乎?晩曰,望日亦好云矣。上曰,望日,便是入抵之日,此日始洗,好矣。晩曰,時亦當擇矣。上曰,不必擇矣。羽良曰,臣聞之,臣父溫泉驟入而汗出,則冷必入裏,不可輕入云矣。上曰,予只坐於木板浸足而已,其他癢處,挹水洗之,不欲入水矣。若魯曰,浸洗所入諸具如大瓢·椅子·平牀等物,臣方令造待矣。上曰,予不任便,何用此爲?然水中則予不入矣。若魯曰,饌品牛肉內腸,當自藥院進納矣。上曰,此則不緊矣。生牛之中,不能拔出內腸,則豈非弊耶?若魯曰,生熟鰒,則自水營進上,爲宜矣。上曰,此則水營不遠,似勝於自京持來,然予欲只飮湖西水,不食湖西薺菜矣。若魯曰,酒房則有勿爲待令之敎,然名色則不可全無,當令內醫兼察乎?上曰,依爲之。晩曰,頃以解毒丹製入,爲敎,然更爲相考則非解毒也,乃敗毒丹也。上曰,然乎?摠爲幾丸?晩曰,五百丸矣。上曰,幾丸爲一貼耶?晩曰,十丸爲一貼矣。上曰,此如一勺水矣,豈能有力耶?晩曰,五百丸畢製後,卽當入之乎?上曰,然矣。若魯曰,陪從藥房提調,當竝直宿於作門內矣。上曰,殆同竝直矣。若魯曰,行在事體,與闕內有別矣。晩曰,勿論前例之如何,其在事體,所當如此,臣等敢以爲請矣。上曰,於卿等則不如作門外之便矣,然依爲之。刪出擧條若魯曰,內乘二人,皆當隨駕。假內乘差出,以爲本寺入直之地,何如?上曰,依爲之。出榻敎晩曰,補中益氣湯,知進服時之早晩,然後可以自外擧行矣。上曰,只宿所站待令,晝停所,勿爲待令,可也。出榻敎若魯曰,生脈散·橘薑茶·蔘橘茶,皆當待令矣。上曰,只生脈散·橘薑茶待令,爲宜,蔘橘茶,則不緊矣。出榻敎若魯曰,動駕時,當以何門作路乎?上曰,當由仁政門·敦化門出去矣。出榻敎若魯曰,省浮費事,累有下敎,外方大小使客支供,別爲節損,至於茶啖,一切革罷,宜矣。顯命曰,茶啖怪異矣。飮食備一室矣,人之意見不同,或以此爲有關體面,以刑杖,申飭,故自至如此矣。上曰,予亦見之,果備一室矣,然別無可食矣,一切革罷,無乃太埋沒乎?只飭其濫,似好矣。顯命曰,如是則又必依舊矣。若魯曰,今番擧動時,公行往來,支供茶啖,一體申飭,宜矣。上曰,依爲之。茶啖,限明春革罷,可也。刪出擧條若魯曰,謁聖時軍幕,則固當嚴禁,雖雨傘,大駕旣入之後,不雨則禁之,宜矣。上曰,雨傘則勿禁,可也。出榻敎若魯曰,今番歲抄中,奪告身人,只爲減等矣,減等者減等,給牒者給牒之敎,誠爲至當,然削職,皆爲給牒,而告身,止於減一等,則恐有不均矣。一歲抄時,雖每減一等,五等告身之蕩滌,當至三年之久,或過於徒年之律,法律輕重,似若倒置,且今當大霈,與循例歲抄,有異,似宜有處分之道,故敢達。上曰,前亦有例,五等以下,一體給牒。出擧條,又出榻敎上敎王世子曰,三公重宰,皆方入矣。予欲一諭,元孫誕生後,一倍澟惕,天地祖宗所以眷佑如此者,非爲予與爾也,爲斯民也。眷顧若玆,而予自見孫後,尤覺衰老,不能敎導元孫。元孫則爾當敎之,而以予涼德,故爾有厭學之心,予恐元孫,效爾之厭學也,予之能無大過者,學力也,一部小學外,無他矣。予於小學,讀至五十遍。爾則讀大學十五番,尙難背誦,爾能勤讀,然後他日元孫,可以勤讀。卽今元孫,若不聞爾讀書之聲,則其可望他日之勤學耶?古人有過於勤讀者,故其父禁之,則至於蔽帳而讀之,自今以後,須着實讀書,可也。汝初以侈字,書以爲戒矣。然言之易而行之難,須勿好靡麗,以踐其言,予以雨災,有所抄放,汝之侍人,予亦欲抄放,而此則付於汝矣。但凡事非仁則不爲,不是則不行,此乃作聖作賢之本也。予平生,未嘗爲不是之事以視汝,汝亦於行事之間,常念元孫效法之在玆,則不待輔養官而此爲善敎矣,宗社之重,在於元孫身上矣。顯命曰,所求乎子以事父未能之文,邸下纔已讀之,不待殿下縷縷下敎,而邸下必已知之矣,邸下,若以身敎,則勝於胎敎矣。若魯曰,聖敎惻怛矣,邸下豈不惕念乎?此後邸下,或有厭讀之事,則臣等當力爭矣。羽良曰,殿下則純亦不已之誠也,邸下則懋時敏之工也,聖敎交勉如此,實可欽歎矣。上曰,天則只爲東國民,擇君而已,我祖宗則只欲朝鮮之常存而已,思之及此,實可澟然。祖宗所傳之器用,猶當愛惜,況國家乎?予之精神未知前頭如何,且難値大臣俱入時,故及今言之,欲諸臣之知此言,他日以此輔汝也,汝未經艱難,又見元孫之慶,易致志滿,汝須一倍兢惕。且於心中自念,以爲今我已爲人之父,今我已成丈人云,可也,予欲一聞汝所答,須措辭以答,可也。上曰,頃於産時,前期已有産漸,而元良恐人驚動,鎭定不言云,此可奇矣。然初則慮有無聊而不言,及生元孫,心快,故言之之意,亦在其中矣,此亦直心以對,可也。王世子曰,其時,豈無欣快之心乎?上曰,此答則可謂直心也,更答初頭勉戒之敎,可也。王世子曰,敢不銘心服膺乎?上曰,汝先爲起去。上曰,元孫,氣質甚好,須加輔養,但以實錄見之則不可知矣。榮國曰,孝廟時,則丁亥年已爲三年,而無輔養官差出事矣。上曰,今當何以爲之?元孫,亦有輔養官乎?顯命曰,有之矣,景廟時則七箇月而差出矣。上曰,元孫夙成,異常。大槪,近來兒之夙成,漸異於古,閭間亦然耶?顯命曰,閭間亦然云矣。乳母已定否?上曰,得甚好人矣。晩曰,願勿過飽過溫。上曰,欲以木綿爲衣,且常睡眠,故不多喫乳,然觀其腹甚大,將來則似必多食矣。榮國曰,以木綿衣,爲敎,不勝欽歎矣。晩曰,溫幸後,軍門試才,當爲設行,節目則預爲啓下,日字則當多擇以去矣。上曰,依爲之。晩曰,試才設科,將何以爲之耶?上曰,只試射才,則一日亦可畢矣,步軍亦當同試,而當爲親臨,爲之矣。出榻敎晩曰,今番成均館官員,不爲隨駕,當以槐院官員,爲主掌官矣。上曰,依爲之。出榻敎晩曰,文科親臨,則試官自持飯,只命官進去設行,則自官支供,雖溫科,亦如此矣。今番則何以爲之乎?上曰,自持飯,可也。出榻敎晩曰,前此受香獻官,則雖於陣中,有開陣由正路出去之事矣,今番溫幸出宮後,敦化門前,當有留都陣。望日獻官受香進去時,一依前例,開陣出去之意,臨時分付擧行,何如?上曰,依爲之。出擧條晩曰,今番謁聖時,四聖位,東宮當爲酌獻矣。前例則四聖位與東西從享位,一時酌獻矣。今番則待東宮酌獻畢後,獻官當酌獻於從享位矣。上曰,依爲之。晩曰,前例,謁聖放榜後,東宮階下先四拜後,陞而侍坐矣。今亦依此爲之乎?上曰,世子先四拜陞坐後,百官行禮,可也。晩曰,謁聖時,東宮則當以何門作路乎?上曰,宜春門祗迎後,仍爲隨駕,可也。榮國曰,溫幸時,隨駕各司,以御筆減省矣,然亦不得不有可加者。太僕官員,丁酉則二員隨駕矣,今番則三員隨駕,通禮院,丁酉則亦二員隨駕,今番則設科有引接致詞之節,有東西唱,有臺上贊儀,亦宜加定矣。上曰,贊儀一人,加定,可也。榮國曰,謁聖祭官,配位則例以從二品差定,從享位,則以堂下正三品差定矣,今番,配位,東宮旣已酌獻,則從享位,似不可依前以三品差定矣。上曰,元良入學時,亦如此矣,依前爲之,可也。命承旨,讀春秋館所考出實錄,上曰,當有輔養官乎?錫胤曰,實錄所謂輔養,似指翊善等官也。榮國曰,當有輔養官矣,臣曾於前輩文集見之矣。顯命曰,元子有輔養官,則元孫,亦宜有之矣。上曰,必待七月乎?顯命曰,不必待七月矣。上曰,比元子宜有差等,元子輔養官,以從二品則此宜以堂上三品矣。顯命曰,輔養官,實兼師傅賓客之任,其任重矣,只擇其人,勿拘資品,宜矣。傳曰,元孫輔養最重,輔養官,過三朔後擧行,比元子宜有差等,二員令備局,抄送吏曹。上曰,大臣及禮判·吏參先退。傳曰,産室廳都提調金若魯,鞍具馬一匹面給,子姪中一人陞敍,提調判書申晩,副提調都承旨李益炡,捲草官右參贊元景夏,醫官金應三·許槃,待令掌務官李世珪,竝加資,已資窮者,熟馬一匹面給,史官李厚達·鄭宅臣,竝陞六,已陞六者陞敍,掌務官李善恒·金光國,各熟馬一匹賜給,待令書員金麗澤·金龍瑞·任琡,竝書題除授,醫女月玉·次心,竝從自願免賤,已免賤者,子孫中免賤,其餘下人,令該曹米·布分等,從厚題給。又傳曰,産室次知內官李景聃,本宮承言色內官申必輝,待令承傳色內官金以載,竝加資,差備內官金重麗·金重潤,各半熟馬一匹,司謁朴起芳·嚴廷碩,各兒馬一匹賜給。別監元聖彬·康福喜,竝司鑰除授,其餘下人等,令該曹考産室廳前例,有前例者,米·布題給。上曰,有前例則題給云者,似爲野俗,而方有賞濫之弊,宜務節約矣。傳曰,定例定時觀之,從中僞傳,分付,不察擧行者多,此後,定例外,無中官聽傳敎,分付。而有擧行之事,則當該戶曹堂郞,施以制書有違之律,作俑貢人符同色吏,令該曹隨現草記,施以勿限年之律。上曰,定例纔成,而元孫生,可謂奇矣。錫胤曰,前戶判,以定例卷首御製,請出朝紙,而備忘記外御製,元無出朝紙之事,事涉猥褻,故姑不出朝紙矣。上曰,置之,可也。雖不出朝紙,諸臣必皆見之矣。錫胤曰,因靈城君所啓,聽傳敎時,各司官員,亦皆見之矣。傳曰,曜金門出入慈殿之門,一體仍開,敦化東挾,回鑾間閉之之意,分付兵曹。錫胤曰,入侍諸臣,當爲留門出送,請下標信。上曰,今當出送標信矣。諸臣以次退出。
上在昌德宮。常參·經筵,以代理停。
下直,順天府使朴弼正,鐵山府使崔晟,鏡城判官柳東垣,光陽縣監曺夏升,泗川縣監鄭興萊,善積僉使李德觀,安義僉使康處三,美錢僉使韓起周,方山萬戶李長燁。
魚錫胤達曰,明日國忌齋戒,初八日正日,初九日謁聖齋戒,初十日謁聖擧動相値,此四日常參,頉稟。令曰,知道。
權一衡達曰,大司憲未差。執義申暻,掌令權基彦在外,掌令一員,持平一員未差,持平鄭玉上書入達,今日以監察茶時之意,敢達。令曰,知道。
南泰溫達曰,右承旨權一衡,右副承旨曺命采,今日不爲仕進,卽爲牌招,何如?令曰,依。
以右副承旨曺命采牌不進罷職令旨,令于權一衡曰,推考徽旨捧入。
成範錫達曰,憲府連日監察茶時,事甚未安。除在外外,持平鄭玉,卽爲牌招,何如?令曰,依。
魚錫胤達曰,玉堂上下番俱空,已至多日,事甚未安。副提學趙明履牌招,以爲入直之地,何如?令曰,依。
又達曰,副提學趙明履,牌不進推考徽旨,今方捧入,而玉堂上下番俱空,事甚未安。更卽牌招入直,何如?令曰,依。
魚錫胤達曰,因侍講院草記,文廟酌獻禮隨參時,翊衛司官員,不可不備員,而司禦閔百增在外,翊贊一員未差,衛率安重觀呈旬下鄕,無以備員,令本院稟旨變通事,依下矣。在外與呈旬人員,合有變通之道,何以爲之?敢稟。令曰,竝改差。
又啓曰因侍講院草記文廟酌獻禮隨參時,翊衛司官員,不可不備員,而司禦閔百增在外,翊贊一員未差,衛率安重觀呈旬下鄕,無以備員,令本院,稟旨變通竝改差事,令下矣。未差之代,令該曹卽爲口傳差出,何如?傳曰,允。
以趙集命爲衛率,金相良爲翊贊,兪肅基爲司禦。
備忘記,今下弓矢,美錢僉使韓起周,安義僉使康處三,方山萬戶李長燁處,給送。
傳于魚錫胤曰,中日爲之。
又傳曰,御營大將洪鳳漢處,外寺馬一匹面給。
魚錫胤,以兵曹言達曰,翊衛司洗馬朴師亨呈狀內,近得寒疾,症情越添,萬無供仕之望,斯速入達遞改云。病勢如此,則當此陪衛備員之日,不可等待其差復,今姑改差,何如?令曰,依。
又以承文院官員,以都提調意啓曰,院吏文學官李夢鯉,身故代,前學官李宗植差下,付軍職冠帶常仕,何如?傳曰,允。
又以吏曹言達曰,本曹正郞朴師訥,身病甚重,勢難察任云。今姑改差,何如?令曰,依。
又以刑曹言達曰,自前溫陽擧動時,本曹印信,則留置曹中,從二品印信一顆,啓請取來,以爲陪從堂上行用之地矣。今亦令該曹依前輸送,何如?令曰,依。
成範錫,以義禁府言達曰,全羅監司申本內,興陽縣,今庚午式帳籍漏戶磨勘,當該守令前縣監朴良藎,指名現告事,達下矣。朴良藎,今方待令於本府,卽爲拿囚之意,敢達。令曰,知道。
以黃海監司狀達,海州等官居民人等渰死·壓死事,令曰,渰死·壓死人等,令本道,恤典擧行。
持平鄭玉書曰,伏以惟天惟祖宗,眷佑我宗祊,惟我元孫誕降不遲,八域含生,懽欣鼓舞,此實我東方億萬年無彊之休。臣以鄕野賤品,草土餘喘,宿趼臺銜,復此濫叨,前月二十四日,祗受有旨,念臣悰緖,寧復有飄纓結綬之望,而顧臣於服闋之初,卽有諫院之除,旋以在外而見遞。今於邸下代理之後,初蒙恩諭,感激愛戴,實出犬馬之誠。遂蹶登道,爲一肅文陛,仰瞻离輝,粗伸分義之計,而臣年迫六旬,氣血多衰,素患痰喘之症,腹泄之患,添發於涉漲冒雨之餘,咆哮急嗽,頑涎塞喉,臍腹沸痛,仍成痢候,宛轉旅邸,飮啖俱廢,天牌儼臨,不敢坐違,力疾扶曳,隨詣闕外,而咫尺天門,無路趨肅。伏乞睿照,察臣材之無取,憐臣病之難强,亟賜遞斥,俾得退歸調治,以延殘喘。臣旣以病乞免,不宜贅及他說,而唯是延頸期仰之忱,自有不能已者,玆敢略效數語,以備裁幸,伏願睿鑑留念焉。洪惟我大朝,止仁止慈,燕謨深遠,春秋非倦勤之時,志氣無暇逸之念,而乃以萬幾之繁,付之邸下,責以代理,如舜之攝堯,凡我臣民,莫不拭目擧踵,觀德聽風。邸下以克肖之姿,夙成之質,仰體慈念,俯慰民望者,罔不在厥初,若言其急先務,則在於學,大朝之於邸下,以躬行心得者,導而率之,責之以爲人子爲人君,今又責之以爲人父之道矣。其所責之大任之重也,如此,安可不學而能之乎?然學之道,亦有邪·正焉。味聖賢之訓,究其旨義,鑑古今之變,考其得失,而必要其體驗於身心者,學之正也,涉獵記誦,務其辨博,尋摘割裂,徒事課程,而無補於實得者,學之邪也。學之邪·正而心之邪·正,判焉。朱子封事中所謂講學以正心者,誠約而切矣,而其所謂學,卽大學格致誠正而以至於修齊治平之工夫也。今我邸下,已過志學之年,宜加日新之工,日與賓師僚友,所當講磨者,莫先乎此,而至如藻繪之工,奢逸之習,私暱之蔽,我大朝之所不爲,而邸下家學之所當遵者也。臣於年前,以輔導邸下之事,進言于大朝,而以亦擇宦寺之忠信,如皇明覃吉者爲言矣,辭不達意,峻被儒臣之詆斥,至今追思,猶有餘愧,而今又復妄發矣。臣遠在嶺外,伏聞大朝,軫恤元元,尤念良役之弊,特爲大變通,以爲貽厥之令典,此列聖之所講究而未得其便者,今乃斷然行之。自古減租之政,或出於富盛之世,而惠止於一時,加賦之弊,多起於危亂之時,而國隨而不保,今此之擧,卽孔聖所謂百姓足,君誰與不足之意也。恩綸之下,德意洋溢,老兵羸卒,或有感悅而流涕者,可見民心悅天意得,而爲祈永命之道矣。然嘗聞程子之言曰,惟善變通,便是聖人,蓋變通而得其善,難矣,以臣而慮民力之竭,固可哀也,而經費之繼,不可不念也,目前之弊,宜可救也,而善後之策,亦不可不講也。苟或用度之見縮,而未免他賦之旁生,實惠之難給,而有所未盡於善後,則此尤可懼而可念者也,爲今之計,莫如量入爲出,撙節財用,汰省冗費,禁止奢華。上有大布之儉,下有脫粟之節,然後國用可裕,民力可紓,而若其宣布德意,奉行朝令,則專在於監司·守令。監司·守令,苟不得其人,則聖朝雖有仁民澤物之心,一匹之役,猶足爲隣族侵徵之弊,而只是五十步百步之間耳。臣愚以爲,欲救民弊,要在先擇親民之官,體朝家恤民之至意,方便施措,剗去宿瘼,俾無黃口白骨之弊。使監司之公明廉潔,彈壓一道者,嚴其黜陟,而以州縣之軍政修否,爲殿最之目,則變通之政,可得其要領,倒懸之急,庶可以少緩,而若其均稅之役,監司·守令,旣得人焉,則雖責之該道該邑,亦足以辦得而需用,尙何使臣之分遣哉?且臣於道間,伏聞大朝將有溫幸,及到畿內,聞掌舍幕人之官,已奔走經紀於梐枑幄帟之事,凡我。臣民之祝吾君無疾者,夫誰曰此幸之不可,而竊想天時節候已晩,聖候調奉難適,在廷諸臣,何不早獻此計耶?臣實慨然也。目今動駕期日,已迫,有司凡百垂辦,而至如沿道責應之貽弊者,自大朝,一竝省禁。綸言一出,莫不欣欣然有喜色,而未知在下者,其果然奉行無弊耶?臣謂畿湖各邑差役,另加申飭,務令均齊,俾無偏重之弊,可也。臣近見秋霪連月,禾穀生芽,且聞向來都下之水,挽近所罕。此何聖朝恤民憂勤側身恐懼之日,有此非常之變也?昔朱子,以秋冬雷雹,苦雨傷稼,爲陰盛陽微之症,而歷擧古聖王懼災延曆等事,奉勉於君上,而繼之曰,克己自新,蚤夜思省。不敢使一毫私意,萌於其間,以煩譴告,而又申飭中外大小之臣,同寅協恭,日夕謀議,以求天意之所在而交修焉,則災害日去,福祿日來矣,今我大朝,憂災恤民之意,發於綸音,至有減膳反己之敎,此誠應天以實,克己自新之意也。伏願邸下,亦宜自修,毋徒仰成於大朝,而以盡敬天憂民之意,申飭臣隣,寅協謨謀,以順天意,如朱子告君之戒焉,臣不勝大願。答曰,覽書具悉。憂愛陳戒,言深懇切,可不體念焉?爾其勿辭,從速察職。
左議政金若魯箚曰,伏以惟天惟祖宗,眷佑吾東,元孫誕降,是誠國朝稀有之慶,宗社無彊之福,八域含生,莫不舞蹈,而臣職忝保護,獲覩斯慶,瞻望瑞光,歡忭曷極?不意今者,藥院賞典,竝及賤臣,錫之以具鞍廏馬,寵之以子姪陞敍,臣聞命震惶,莫省攸措。雖以大朝志喜之意,施此優異之賞,臣之數日直宿,特職分事耳。初無可紀之勞,而猥叨匪分之恩,在國體,豈不大有損哉?區區由中之言,非敢出於毫分例讓。伏乞邸下,仰稟聖聽,收還濫賞,俾安悚悶之下情,不勝幸甚。答曰,覽箚具悉卿懇。今玆賞典,寔遵舊例,卿其安心勿辭領受焉。仍令于魚錫胤曰,史官往諭。
上在昌德宮。常參·經筵,以代理停。
世祖大王忌辰齋戒。
成範錫達曰,大司憲·掌令一員·持平一員未差,執義申暻在外,掌令權基彦,持平鄭玉未肅拜,今日以監察茶時之意,敢達。令曰,知道。
魚錫胤達曰,新除授玉堂,待下批牌招事,依下,而今已夜深,待明朝出牌之意,敢達。令曰,知道。
藥房都提調金若魯,右承旨權一衡啓曰,日氣雨濕,伏未審聖體調攝,若何?眩候諸節,一向差勝乎?日昨雖有待下敎入侍之命,而動駕不遠,今日臣等,率諸御醫入診,詳察聖候,宜矣。大王大妃殿氣候,何如?臣等無任區區伏慮,敢來問安,竝此仰稟。答曰,知道。慈殿氣候差勝後一樣,予則一樣矣,待下敎入侍,宜矣。大王大妃殿·中宮殿·賢嬪宮,藥房口傳問安。答曰,知道。
權一衡達曰,注書崔台衡,以其親病陳書徑出,原書以國忌齋戒,纔已退却矣。所當直捧禁推徽旨,而此與無端徑出,有異,推考警責,何如?令曰,依。
成範錫,以都摠府言啓曰,中日爲之事,命下矣。今日入直內三廳,武兼·禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
權一衡達曰,玉堂上下番俱空,已至多日,事甚未安。副提學趙明履,卽爲牌招,校理任,由限已過,一體牌招入直,何如?令曰,依。
以校理任牌不進罷職令旨,令于權一衡曰,推考徽旨捧入。
權一衡達曰,玉堂上下番,連日俱空,事甚未安。校理任,旣有只推之令,更卽牌招,副提學趙明履,亦爲一體牌招入直,何如?令曰,玉堂之久空,事體其涉寒心。竝從重推考,卽爲牌招。
以校理任牌不進罷職令旨,令于成範錫曰,推考徽旨捧入。
傳于權一衡曰,祈晴祭,徐觀爲之事,有所下敎矣。雨勢猶爲若此,今日受香擧行,而祭官,當以齋戒者爲之,入直中擇差。
溫泉隨駕將校試才規矩望筒,傳于魚錫胤曰,溫泉幸行後,當爲一巡,試取望筒置之。
權一衡,以侍講院言達曰,今初十日,文廟酌獻禮隨參時,宮官不可不備員,而兼文學·兼司書·兼說書俱未差,無以備員,事甚未安。有闕之代,令政院,稟旨差出,待下批仍卽牌招,以爲備員陪從之地,何如?令曰,依。
魚錫胤,以吏曹言啓曰,今此溫泉擧動時,通禮,不可不備員,而左通禮金道元,在外未肅拜云。今姑改差,其代,口傳差出,何如?傳曰,允。
權一衡,以禮曹言啓曰,傳曰,祈晴祭,徐觀爲之事,有所下敎矣,雨勢猶爲若此,今日受香擧行,而祭官,當以齋戒者爲之,入直中擇差事,命下矣。四門禜祭,今日受香,三日而止事,知委擧行,何如?傳曰,允。
成範錫,以兵曹言啓曰,取考丁酉年溫泉行幸時謄錄,則各差備負持軍,江津以南,則使其地方官待令事,自備局,節目啓下之後,以鄕軍替代之有弊,因大臣陳達,自本曹雇立,仍把往還矣。今亦依此擧行,而色目名數,一依庚寅別單磨鍊之意,敢啓。傳曰,知道。
又啓曰,今此溫泉行幸時,取考丁酉謄錄,則留都馬兵中,一百名,東營入直矣。今番則旣有京騎士,自禁·御兩營,各其直所,準百名入直,其餘騎士百名,則屬於留都營,留都馬兵,則竝令入直於本營事,磨鍊乎?敢稟。傳曰,依爲之。
又以司僕寺官員,以提調意啓曰,今此謁聖擧動時,本寺郞廳,皆各有差備,不可不備員。主簿一員未差之代,令該曹卽爲口傳差出,何如?傳曰,允。
魚錫胤,以工曹言啓曰,今此溫泉行幸時,御駕粧船及各樣應把船隻,別單書入,而許多軍兵與各司下人,爭渡之際,不無雜亂之弊。量其人馬容載,計其船隻,分排整齊而後,可無紛爭墊溺之患,而以本曹數三使令,決無號令禁亂之勢,故自前大駕過涉粧船時,分付守禦·摠戎兩廳,旗手軍牢,各十雙分半定送,使其哨官,領率來待津頭,以爲排立禁雜事,蒙允擧行矣。今則守禦廳,便作廣州留守,京標下,無以責出云,勢將於摠戎廳,加定十雙,以壯健人二十雙,趁期定送,而預先成冊輸送,以爲臨時逐名摘奸,一一整齊之意,分付摠戎廳,何如?傳曰,允。
成範錫,以訓鍊都監言啓曰,都監郞廳未差代,前校理金善行,已爲啓下,而方在罷散中,時無職名。依例付軍職,冠帶常仕,何如?傳曰,允。
以金時默爲假注書。
成範錫啓曰,今日政,新除授玉堂,待下批仍卽牌招,何如?令曰,依。
權一衡啓曰,卽者吏曹郞廳來言,今日爲政事,命下,而判書金尙魯,參判趙榮國,俱以病不來,參議尹光毅,情勢難安,不得入來云。判書·參判·參議,竝卽牌招開政,何如?傳曰,允。
魚錫胤啓曰,吏曹判書金尙魯,參判趙榮國,參議尹光毅牌不進推考徽旨及罷職令旨,今方捧入,而開政命下之後,不卽擧行,事甚未安。判書·參判,竝更卽牌招開政,何如?傳曰,允。
傳于魚錫胤曰,政事,何至今不爲耶?申飭使之卽爲擧行。
有政。吏批,判書金尙魯牌不進,參判趙榮國進,參議未差,同副承旨魚錫胤進。兵批,判書李天輔病,參判鄭益河呈辭入達,參議金相紳病,參知李存中入直進,同副承旨魚錫胤進。吏批啓曰,判書金尙魯牌不進,參議未差,小臣獨政未安,何以爲之?敢稟。傳曰,仍爲之。又啓曰,本曹佐郞蔡濟恭呈狀內,老父方在嶺南任所,素患痰癖之症,一味沈苦,旬月之內,萬無離捨供職之勢云。親病果如是危重,則不可强令察任,今姑改差,何如?傳曰,允。又啓曰,玉堂多窠,今當差出,而曾經之人,或在違牌坐罷中,或解由未出,無以推移備擬,合有變通之道。何以爲之?敢稟。傳曰,勿拘解由,竝敍用。兵批啓曰,忠壯衛將全泰延呈狀內,近得輪疾,差復無期,斯速啓遞云。宿衛輪番之任,不宜久曠,今姑改差,何如?傳曰,允。以鄭弘淳·李顯重,爲副校理,韓光肇爲副修撰,朴相德爲修撰,沈錥爲大司憲,兪彦國爲司諫,金善行爲獻納,任師夏爲掌令,南泰會爲持平,李顯祚·金文行,爲正言,金致仁爲兼文學,鄭弘淳爲兼司書,元景夏爲判義禁,黃景源爲判決事,韓師得爲敦寧都正,李翼元爲吏曹正郞,金聲爲左通禮,徐命膺爲司僕主簿,李時中爲監察,申大脩爲禮曹正郞,金光胤爲嘉山郡守,金根爲藍浦縣監,朴師漢爲繕工主簿,南鶴老爲注書。右參贊元景夏加崇政,禮曹判書申晩加正憲,行都承旨李益炡加資憲。趙載浩·趙泰彦·兪宇基·李鼎賢·朴弼幹·南泰耆·金養一·尹懋敎·尹彬·金敬一·李以濟·沈東尙·趙雲逵·李彦臣·李載文·申光德·金振玉·李漢徵·金養中·金達魯·金休澤·崔天若·沈德一·李義壁·閔厚基爲護軍,尹得和·權爀·洪鳳祚·鄭履儉·金尙翼·金相奭·韓翼謩·徐命臣爲司直,李宗植爲司勇,鄭鐩爲同知,朴明梓爲僉知,李恭華爲蔚山監牧官,李永命爲分內乘。
上在昌德宮。常參·經筵,以代理停。
卯時,有霧氣。
魚錫胤達曰,大司憲沈錥,執義申暻,持平南泰會在外,掌令權基彦·任師夏,持平鄭玉未肅拜。今日以監察茶時之意,敢達。令曰,知道。
成範錫達曰,新除授右副承旨南泰耆,待明朝牌招,以爲齋宿之地,何如?令曰,依。
成範錫達曰,注書南鶴老,不爲出肅,卽爲牌招,何如?令曰,依。
成範錫達曰,今此謁聖時,承旨不可不備員,又自明日,當爲入齋,而右副承旨曺命采,再度呈辭,以國忌齋戒留院,似當有變通之道,何以爲之?敢稟。令曰,其辭給之,牌招。
傳于曺命采曰,騎判·訓將,使之入來。
傳于曺命采曰,詣閤。
曺命采,以吏批言啓曰,行都承旨李益炡,今陞資憲。在前雖有以資憲爲都承旨之人,而或出於特授,或出於傳敎加望,或陞資之後,啓稟仍授,無直爲擬望之例,蓋以正二品爲三品之職,係是格外故也。近年以來,因本曹啓稟,或許遞或仍授,今則何以爲之?敢稟。傳曰,遞差。
傳于,曺命采曰,都承旨前望單子入之,趙明履·南泰耆,落點。
吏曹口傳政事,李普爀爲兵曹參判。
別雲劍望筒,傳于南泰耆曰,以宗臣八人,備擬以入。
南泰耆,以弘文館言達曰,本館上番闕直,事甚未安。校理任,副校理鄭弘淳·李顯重,副修撰韓光肇,旣有只推之令,竝卽牌招,以爲推移入直之地,何如?令曰,依。
以校理鄭弘淳,副校理李顯重,副修撰韓光肇牌不進罷職令旨,令于南泰耆曰,推考徽旨捧入。
曺命采,以義禁府言達曰,今此謁聖擧動時,各處禁亂官都事九員,本府入直都事一員,王世子左右考喧都事二員,合十三員分差,而都事十員內,武臣都事一員,本府入直,九員赴擧。假都事十二員,令該曹差出,以爲分排之地,何如?令曰,依。
權一衡,以司饔院官員,以都提調·提調意啓曰,今此溫泉幸行時,京各司供上物種及日下雉鮮,京畿日次雉鮮生獐,自本院,每三日捧入,則自水剌間,馱載下送事,命下矣。此出於省弊之盛意,而每三日供上,前期二日捧入,然後可無未及之患,而自捧入日,計其盡用日字,則合爲五日矣,必有色味具變之患。各司供上,依聖敎奉行,而至於日下雉鮮及日次雉鮮,則依丁酉年例,逐日出付于撥馬,以爲連續載送之地,何如?傳曰,允。
曺命采,以摠戎廳言啓曰,今此溫泉行幸,西氷庫渡涉時,許多軍兵與各司下人,爭渡之際,不無雜亂之弊,摠戎廳旗手軍牢合二十雙,趁期定送,排立禁雜事,自工曹旣以草記,允下矣。本廳軍牢旗手合二十雙,哨官二人領率,預待於津頭,使之禁雜之意,敢啓。傳曰,知道。
庚午九月初八日,上御歡慶殿。騎判·訓將入侍時,兵曹判書李天輔,訓鍊大將金聖應,承旨權一衡,記事官申五淸·朴正源,假注書金時默入侍,以次進伏訖。上曰,承旨進伏。命書傳旨,傳曰,敎幼之道,師傅爲先。童蒙亦有敎官,則況國之世孫·元孫乎?輔養官,不過孩提時輔導者,其宜講定。古例雖無憑,自此而當定例。且此外多有遺者,回駕後,令春秋官堂郞,下往沁都,詳考實錄以來。出榻敎上曰,元孫輔養官,初無可考之處,而世祖朝成三問謂申叔舟,汝不思集賢殿月夜,上王抱元孫而有下敎之事乎?顯德王后,使元孫迎勅矣,有翊善贊讀之名,而無員數。史官今方入侍,汝可幸行後,卽與春秋館堂上,偕往江都,英廟實錄,相考以來。上曰,自古豈有無師之兒而學於其父乎?頃者李宗城,尙今敎子姪云,而予則年雖暮而難爲人師矣,今番元孫,定例爲之,而初無用處,今有用之。凡事有定例,則後有可用之處矣,此後,安知有世子仲子定例處乎?仍命書傳旨。傳曰,凡事自有等分,元子輔養官,崇品卿宰中通融爲之,則元孫輔養官,一例爲之,無等分於敎幼之道,不可若此。員數旣定以正·從二品堂三品中,通融以差,以此登日記·史草及春坊日記,以便後考。出榻敎上曰,頃者領相以爲,輔養官,必以資高德卲者爲之云,而德卲,豈必盡在於資高者耶?漢之四皓,亦非資高者,草野寒士,亦豈無德卲之人?頃年元子輔養官,以崇品爲之,而今此元孫輔養官,亦以崇品爲之,則是無等分,述編已云,而世子·元孫,生此好時節,故欲使早知等分,頃有所敎,而領相以爲,王子師傅,何以比之云,王子師傅,堂下抄選者,爲之。孝章時沈錥,爲輔養官,而頃者欲爲下敎而止之矣,領相,本來語快,且不知事理,只取名字矣,予是踐王子地位而至此,則爲今日臣子,以予爲君,此等處,不可不審愼。向來世子定號之時,有一相臣以爲,中殿取以爲子,然後定號云,此則不然,旣承嫡統,則定號豈在於此?予幸自今,可繼嫡統矣。昔王文通,以請敎竇長君者,非爲竇長君,欲使外戚,無縱橫之患也,若如領相之言,則內侍·敎官,人必賤之矣。李天輔曰,內侍·敎官,蔭路初仕之極選。上曰,此非爲內侍,亦敎竇長君之意也。頃年韓師善,陳宮女之騎馬入殿爲非,此則不識事體矣。宮女本來騎馬出入闕中,且慈聖侍衛之時,雖予前,騎馬以過,爲其所重在焉故也,其後,逢觀厚叱嗟之辱。予雖涼德,此等事,仰體昔年之小心,而世道嘵嘵,不思道理,只取名字,向來訓將,以軍職之不擇門閥,有言於軍職輩,而予則擇其射才,不取門閥矣,予不欲下敎,而只言其慨然而已。予封爵後,爲廚院提調。先朝覽廚院書目,喜傳東朝曰,延礽書目入來矣,今則提調作一文官之倉庫。摠府,便爲王子駙馬之久任,大臣子等,無職不爲。向來領府事以爲,月城尉,當差赴燕,而予謂親王子駙馬,例無赴燕之事矣。東朝下敎曰,錦平都尉,以篤老之人,豈可多兼提調?年少儀賓,爲之則好矣。予對曰,自有可爲之時矣。我國,乃是文官之國,提調作一文官之倉庫,乍罷旋仍,實爲慨矣。丁酉年,儀賓五員內,減二員雲劍,予與訓將之祖父陪往,今則予無率去之王子,故盡率儀賓而去,非予之好勝,究其心則慼矣。頃日春坊,有所達於元良,而予以爲,不勸浮文,其間勸其勤讀,爲敎矣,今行悉除浮文末節,欲只食飯而往來矣。追念昔年,一心只在果川,路道科試射,亦仰體昔年欲行而未果之聖意矣。上曰,兵判·訓將,進前。謁聖只隔數日,京外軍兵,當此遠行,不得休息,可悶矣。十一日,則自內有展拜之處,且自有多事,故今日召見卿等矣。隨駕軍兵,都數幾何,而一日之內,可能畢試乎?金聖應曰,禁軍三百,馬兵三百,中軍以下諸將校,亦近二百,臣意則一日之內,決難畢試矣。李天輔曰,俄者與訓將,有所相議,而分二所試取則好矣。上曰,然則砲手射藝,分所好矣。道科初試,當爲幾人耶?開城府,以二中出規,而今番初以三中矣。更思之,似爲太峻,故以三分爲之,而自春有溫幸之先聲,必多鍊習之人矣,且射鳥之輩,盡爲赴試矣。李天輔曰,似不下二三百矣。上曰,若二三百則可謂無射人矣。金聖應曰,忠淸道五十三官,似不止於二三百矣。上曰,道科殿試,一日盡射,與軍兵同爲放榜,而京軍無會試而只定坐次,此乃兼殿試矣,自十六日始之,砲手則立五貫革,可也,此亦科場,有命官·訓將·兵判,可以分所以入矣。李天輔曰,隨駕將士試才試官及差備官,自京差去乎,到溫陽差出乎?上曰,試官則兵判與訓將,分二所主試,而各差備官,自京分排差送,可也。出擧條傳曰,將校道科殿試時,一體親臨試才,而所謂將校,自中軍以下,至敎鍊官內三廳武兼也。此外馬步軍校,分二所,自十六日試取,試官各二員,柳葉箭施賞,溫宮爲之,步軍施賞,回駕後翌日,承旨·中官,依例眼同,仁政門施賞。出榻敎傳曰,訓局施賞,依例自戶曹擧行,禁軍陣·禁衛營標下軍,亦依例令兵曹本營擧行。出榻敎上曰,試射次第節目,注書書入,可也。上曰,金時默,年幾何?金聖應曰,壬寅生,今爲二十九矣。上曰,使之習射,好矣。上曰,道科會試,則一日內,可畢耶?金聖應曰,以試官,往慕華館試取,一日不過二三百人矣。上曰,帿箭一中,猶有見落者,卽今免軍役射鳥之類,盡爲赴試。今番施賞,射賞則兒馬帖上弦弓,足可賞,而炮賞則回駕後,可施賞矣。至於三中四分之類,則三中四分之後,四五矢故爲橫射,所爲誠過甚,而莫之禁矣,武藝別監亦然,貫二中則一放,故爲橫放,故豐陵,常言此弊而莫之禁矣。金聖應曰,今番幸行回鑾,犒饋,何以爲之乎?牛疫復熾,以今番犒饋言之,多有慮念矣,以乾糧給,甚便好矣。上曰,乾糧給,渠輩甚樂願矣。李天輔曰,近來牛疫益熾,以今番臣營犒饋,言之,宰殺之際,有一二致斃者,以乾糧給之,則似爲便好,所見甚埋沒矣。上曰,上番軍下番者,則例給乾糧矣。此則回鑾後,詳量爲之,可也。李天輔曰,隨駕將士試才時節目,則以柳葉箭單技,啓下。砲·劍兩藝則不爲竝試乎?上曰,射砲兩藝試之。劍藝置之。出擧條李天輔曰,排設房負持軍七十名,書房色負持軍二十名,一依庚寅別單定給,而相考丁酉前例,則其數殆五六百名,今番凡節,比丁酉減損,而七十名·二十名,則其數太少,恐無以運往,參酌加給,然後似無狼狽之慮,敢稟。上曰,七十名,加給三十名爲一百名,二十名則加給三十名,爲五十名。出擧條上曰,設布帳,不爲之乎?李天輔曰,只於宿所站及溫宮,爲之,而果川·水原,守·摠兩營擔當,稷山溫宮,則監營擔當,而布帳,訓局·禁御兩營,輸送矣。上曰,頃有勿設布城之敎矣,何以爲之耶?金聖應曰,頃因備局草記,只於宿所站及溫宮,設布帳之意,急關於整理使矣。上曰,注書出去,備局草記持來。臣金時默,承命出來持入,上曰,此亦民弊,停止,可也。金聖應曰,晝停所,不過過去之路,而宿所則其在愼重之道,不可不設布帳,外方擔當,不過竹索,不宜停止。且聞果川與溫宮,自外多有俯臨之處,閭閻至近云矣。上曰,丁酉年,予以畫進溫宮圖於慈聖者,至今尙在,別無自外壓臨之處矣。上曰,注書出去,道路事知,使之待令楹外。臣金時默,承命出來招入,上曰,兵判出去,問事知以來。李天輔進伏曰,出問事知,則果川·水原,墻垣甚低,閭閻逼近,不可不設布帳云矣。上曰,環衛,不爲之乎?金聖應曰,環衛則爲之矣。上曰,然則雖無布城排設,房有自內設帳,可遮俯臨之處,不設,可也。李天輔曰,雖命停止,旣以發關,幾盡擧行,臣未敢畢辭,而且有古今之別,愼重之道,不可廢。金聖應曰,愼重之道,豈可以些少弊端,疎忽其所重耶?上曰,其心已定,其止之。命書傳旨,傳曰,民無信,不立。各處設布帳,丁酉以前所無之事,故其命置之。備局又爲草記雖允,更以思之,終欠信民,又聞布帳,外自本道預備云,必多有民弊者。噫,暮年溫浴,豈樂爲?追惟昔年,一倍此心,其不可已者外,一欲除弊,卽予固心,旣令而復行,此是民無信也。依前下敎擧行,分付守·摠兩營·京三營布帳,勿爲下送,亦爲分付道臣,已收民間者,卽日以給,以示予信民之意。出榻敎李天輔曰,動駕隔日,本曹堂上苟簡,參判鄭益河三度呈辭到院,以齋戒,不得入達矣。上曰,兵曹參判鄭益河許遞,口傳備擬以入。出榻敎權一衡曰,左承旨南泰溫,以足瘡,勢難隨駕矣。上曰,左承旨南泰溫許遞。出榻敎李天輔曰,大駕津頭渡涉時,馬兵先爲齊渡,而承旨,稟其旣渡,然後大駕始御龍舟,則可無紛沓窘急之弊。上曰,依爲之。出擧條李天輔曰,懿陵幸行時,以陽川流丐兒所訴,拿問地方官矣,追後聞之,則其所號訴,全是飾詐,至於以生存之父,謂之已死。近來人心巧詐,外方監司巡路,民人馬前號訴,亦多此類。當此遠外幸行之時,沿路此弊,若不嚴禁,則非但事體之屑越,必多有奸僞冒訴之弊。嚴飭義禁府各軍門,一切禁斷,俾無攔入號訴之弊,如何?上曰,依爲之。出擧條上曰,丁酉年隨駕武臣中,生存者幾人耶?金聖應曰,其時以宣傳官隨駕武臣,有四人矣。上曰,誰某耶?金聖應曰,今摠管具侙,水使申命相,兵使朴泰新,一人則可謂不生不死矣。上曰,誰耶?金聖應曰,泰績矣。上曰,然矣。泰績,其時以啓晝停宣傳官,隨駕矣,此事,可悶矣。河與尹邃,今皆蒙放,而泰績尙在囹圄,輕重倒置矣。上曰,前排軍吹打手賞格,自內備置,予不欲用輕費矣。金聖應曰,雖自內施賞,營門,亦有代擧賞矣。上曰,然乎?上曰,明日酌獻禮,世子配位酌獻之時,引儀,呼唱不爲,而只使守僕呼唱,以予在壓尊故也。此儀註,分付儀曹。李天輔曰,臣自居本職,將家子弟年少者,別爲留意,而故兵使李鳳祥之孫李達海,吏曹判書金尙魯,在本兵時,勸武督出,而達海謂以讀書,終不聽令。臣送令旗捉來,置之別軍官,而其人物氣骨,實非等閒。依別薦例,先差本營哨官,何如?上曰,依爲之。出擧條金聖應曰,禁營別軍官沈鍏,自臣營勸武,而兵判方置別軍官,其膂力身手,亦非等閒。與李達海一體收用,何如?李天輔曰,訓將所陳,若此,亦爲竝差哨官,無妨矣。上曰,依爲之。出擧條傳曰,謁聖時,世子侍坐,入侍宗宰置之。出榻敎傳曰,頃者上言,當下。今番違格勿論,一體下該曹,疊呈及猥濫,入達爻周。出榻敎傳曰,公主奉祀體重,予之下敎非爲人也,所重在焉,而頃者亦有下敎之事,則亦不擧行,此亦事體攸關。當該銓官,推考。出榻敎退出閤門之際,司謁出來,命訓將更爲入侍,進伏訖。上曰,今番幸行,路過敎場,而砲車等物,勿爲待令。金聖應曰,駕過敎場,則砲車等物,自前例爲待令矣。上曰,其日雖淸明,予不登臺上,不緊之物,一竝除之,可也。上曰,今科擧,若禁隨從,則足可容明倫堂乎?權一衡曰,雖無隨從,明倫堂,似不足矣。仍命退出。
上在昌德宮。常參·經筵,以代理停。
曺命采達曰,大司憲沈錥,執義申暻,持平南泰會在外。掌令權基彦·任師夏,持平鄭玉未肅拜,今日以監察茶時之意,敢達。令曰,知道。
權一衡達曰,明日擧動時,侍臣·兩司,無進參之員。除在外外,未肅拜人員,竝卽牌招,何如?令曰,依。
曺命采達曰,同副承旨魚錫胤,與都承旨趙明履,有娚妹應避之嫌。卽者引例陳書以爲,相避之法,在下當遞,原書以齋戒不捧,而明日動駕,今日齋宿,承旨不可不備員。同副承旨魚錫胤,合有變通之道,何以爲之?敢稟。令曰,改差。
備忘記,參知李存中,承旨除授。
曺命采啓曰,卽者兵曹郞廳來言,明日謁聖武科試官望,當爲擬入,而判書李天輔,病不入來云。卽爲牌招,使之擧行,何如?傳曰,允。
權一衡啓曰,讀券官權·金始炯·李天輔·趙載浩·金尙魯·柳儼牌不進推考徽旨,今方捧入,而正卿中承牌,只是二員,事甚未安,竝更牌招。莫重科試,不可無提學,而李天輔以本職違牌,又違試牌,雖係三牌,一體牌招,何如?傳曰,允。
權一衡啓曰,新除授同副承旨李存中,與都承旨趙明履,有婚家應避之嫌,相避之法,在下當遞。同副承旨李存中,宜有急速變通,何以爲之?敢稟。傳曰,李存中改差。承旨前望單字,入之。
以校理任,副校理鄭弘淳·李顯重,副修撰韓光肇牌不進罷職令旨,令于權一衡曰,禁推徽旨捧入。
以校理任,副校理鄭弘淳·李顯重,副修撰韓光肇再招不進禁推徽旨,令于權一衡曰,推考徽旨捧入。
南泰耆,以弘文館言達曰,本館上番闕直,事甚未安。校理任,副校理鄭弘淳·李顯重,副修撰韓光肇,旣有只推之令,竝卽牌招,以爲推移入直。新除授修撰朴相德,時在京畿長湍地。經筵入番事緊,請斯速乘馹上來事,下諭。答曰,依達。
以對讀官李光運·南泰慶·權宏·李顯重·黃柙·任等,牌不進罷職令旨,令于南泰耆曰,竝推考徽旨捧入。
以副修撰韓光肇,牌招不進罷職令旨,令于南泰耆曰,推考徽旨捧入。
以掌令任師夏,司諫兪彦國,獻納金善行,正言金文行牌招不進罷職令旨,令于南泰耆曰,推考徽旨捧入。
權一衡啓曰,今此試官望中,時無職名人員,令該曹卽爲口傳付軍職,何如?傳曰,允。
兵曹口傳政事,李益炡·鄭益河,爲副司直,徐志修·金陽澤·尹東度·尹光纘·趙重晦·李惟秀·李重祚·林錫憲·尹東星·韓光協·李燮元·朴師訥·柳健·李萬恢·朴昌潤·任瑋·李亮天,爲副司果。
權一衡啓曰,泮宮試士時,場中使喚軍士,例以三十名定送,每患不足。今則士子分入於泮水堂,三十名加定之意,依近例,分付兵曹,何如?傳曰,允。
傳于成範錫曰,摠府守宮,三人爲之,具侙,隨駕。
以蔡緯夏爲守宮假注書。
傳于成範錫曰,今番溫宮試才時,侍衛佩筒介人,仍佩應試,果川留筒介人,只佩劍應試之意,分付,時刻今日書入。
傳于曺命采曰,桂坊官員四員,懸題後,赴擧,其餘官員,王世子入幕次酌獻禮後,赴擧。
傳于曺命采曰,試官皆於初牌,使之入來,隨于集春門。
傳于成範錫曰,今番幸行時,道路橋梁夫馬差員,可兼者兼之,以示省意,差員守令中,武臣溫郡行在待令將校,一例許試於試才末端之意,分付該曹。
傳于趙明履曰,差員兼之意,下敎,而秋事方殷,地方官,導駕外,只都差員一人,夫馬差員一人,道路橋梁傳語兼一人。三員擧行之意,分付兩道道臣。
傳于成範錫曰,殿試擧子,例着帽帶,此軍行,外方數百武士,豈一齊虎鬚筒介?虎鬚筒介安徐,只着笠戎服應試之意,令該曹分付道臣。
成範錫,以備邊司言啓曰,考見丁酉謄錄,則各司入啓文書,進呈於政院,政院,擇其不緊者留院,緊急者,送于備局,自備局卽送行在所矣。今番亦依此擧行之意,分付,何如?傳曰,允。
成範錫,以兵曹言啓曰,今此溫泉幸行時,左邊捕盜大將張泰紹,以禁軍別將,領軍隨駕矣,依前例右邊捕盜大將具善行,限回鑾間,姑爲兼察,何如?傳曰,允。
又以兵曹言啓曰,今此溫泉幸行時,闕內入直訓鍊都監局別將·把摠·哨官·內三廳將·守門將等,例於每中日啓下,以爲趁期遞直之地,而擧動相値,勢難受點。依舊例,以初十日受點人員,限回鑾間仍爲入直,衛將·部將·行巡烽燧將等遞直單字,自政院入達,監軍·巡將,依丁酉年例,留都大臣,逐日分排,使之受牌。京中軍號,則使內大將書入受省字,回鑾時若或日暮,則仍前擧行,隨駕所軍號,則隨駕所啓下,頒布闕內,大省記依近例,書入東宮之意,敢啓。傳曰,知道。
又以兵曹言啓曰,今此溫泉擧動時,侍衛·禁軍,不可不點擇以行矣。各番禁軍中,新受馬及病蹇之類,依舊例自來十二日,推移遞直之意,敢啓。傳曰,知道。
權一衡達曰,領府事金在魯箚子到院,而以酌獻禮齋戒,留院之意,敢達。令曰,入之。
又達曰,領議政趙顯命箚子到院,而以酌獻禮齋戒,留院之意,敢達。令曰,入之。
領府事金在魯箚曰,伏以老病轉甚,寧日絶小,自十餘日前,宿患顴齒之痛,有復發之漸,而猶不至大段,適値國有大慶,歡忭之極,力疾進參於賀儀候班,又因雨濕失攝,日來頓然增劇。右邊半面,自顴齒連耳孔,疼痛異常,有時宛轉狂叫,不能貼席,寢啖全廢,神氣萎綴。受任留都,期日已迫,而亦恐臨時狼狽,見方日再服藥,冀得發散,而了無應效,焦悶罔措。明日邸下從大朝謁先聖,何等盛擧,而臣則旣坐違試牌,亦末由致身陪列,與覩休光,伏枕懸情,悚鬱交深。伏乞俯賜諒察,亟降譴責,以肅朝綱,以安賤心,千萬幸甚。答曰,覽箚具悉卿懇。以疾未參,其何所傷?卿其安心勿辭,善攝焉。仍令曰,史官往諭,遣御醫看病。
領議政趙顯命箚曰,伏以卽者,以謁聖文科讀券官,命牌來臨,臣當竭蹶趨詣之不暇,而第臣於試事,自前有區區迷執,屢犯違傲之誅,今何敢遽爲承當之計哉?且臣伏聞,昨日筵中,聖敎至嚴,有非臣子所敢承聞。臣於此驚惶震剝,五內失守,茫然莫知所措也。臣言語粗率,殊欠曲折,前後以此致勤誨責者,非止一再,莫非臣昏鈍愚妄之罪也,見方席藁私次,恭竢顯戮,天牌之下,不敢承詣,跡涉慢蹇,罪上添罪。伏乞亟令罷臣之職,治臣之罪,以安私分,以昭法紀焉。答曰,覽箚具悉卿懇。卿其安心勿辭,視事焉。仍令曰史官往諭。
上在昌德宮。常參·經筵,以代理停。
成範錫達曰,明日常參,取稟。令曰,停。
金相紳達曰,今日賓廳日次,而動駕相値,頉稟。令曰,知道。
大駕文廟謁聖擧動入幕次後,政院·玉堂·藥房口傳問安。答曰,知道。
王世子,隨駕入小次後,政院·玉堂口傳問安,令曰,知道。
文廟酌獻禮罷後,試士入幕次後,政院·玉堂口傳問安。答曰,知道。
王世子入小次後,政院·玉堂口傳問安。令曰,知道。
大駕率榜還宮後,政院·玉堂·藥房口傳問安。答曰,知道。
王世子,隨駕還宮後,政院·玉堂口傳問安。令曰,知道。
南泰耆達曰,新除授承旨待落點,卽爲牌招,何如?令曰,依。
趙明履啓曰,明日文廟酌獻禮罷後,大王大妃殿問安,何承旨進去乎?敢稟。傳曰,旣近矣,止之。
又達曰,酌獻禮時,王世子陪從,何承旨進去乎?敢稟。傳曰,旣近矣,且隨之,置之。
承旨金相紳落點。
吏曹口傳政事,以宋徵啓爲兵曹參議,洪益三爲兵曹參知。
傳于趙明履曰,承旨前望單子入之,吳彦儒·黃景源,落點。
金相紳,以兵曹言啓曰,今日謁聖擧動時,本兵堂上,不可不備員。參議·參知有闕之代,令該曹以在京無故人,口傳差出,仍卽牌招,以爲侍衛之地,何如?傳曰,允。
吳彦儒啓曰,對讀官李存中,時無職名,令該曹口傳付軍職,何如?傳曰,允。
傳于趙明履曰,新恩政事爲之。
趙明履啓曰,新恩政事,所當卽速擧行,而吏曹判書金尙魯,纔已服制出去,參判趙榮國以爲,參判不可替當,累度催促,尙不開政,事體極爲未安。參判趙榮國,推考,使之卽爲擧行,何如?傳曰,允。
吏批啓曰,判書金尙魯服制,參議未差,小臣獨政未安,何以爲之?敢稟。傳曰,仍爲之。
吏曹判書金尙魯服制,參判趙榮國進,參議未差,都承旨趙明履進。
以徐命彬爲內局分提調,崔普興爲稷山縣監,李彝章爲副應敎,鄭履儉爲判決事,韓翼謩爲刑曹參議,李惟秀爲修撰,李重祚爲校理。文科第一人李仁源,爲典籍單付,武科第一人洪仁範,爲掌苑別提單付。
兵曹判書李天輔,侍衛參判李普爀,守宮參議宋徵啓,在外未肅拜,參知洪益三進,同副承旨黃景源進。
以魚錫胤·李存中爲副護軍,南泰溫·南泰齊·權一衡·曺命采,爲副司直,金善行爲副司果,以吳漢迪爲訓鍊院僉正單付。
金相紳,以兵曹言啓曰,今日擧動時,東宮傳語遲滯事,部將廳書員,自本曹決棍事,命下矣。依傳敎,部將廳當該書員崔廷良,決棍十度之意,敢啓。傳曰,知道。
持平鄭玉達曰,請逆坦孥籍,一依王府草記,卽令擧行。請鞫廳罪人泰績,嚴鞫得情,夬正王法。請瑞虎等兩賊孥籍,亟令王府擧行。請物故罪人夏宅孥籍,亟令王府擧行。請逆畬孥籍等事,依大逆例擧行。請戊申逆魁之子貸死爲奴,而年滿者,亟令王府,考案抄出,竝依獜佐子追坐例擧行。請徑斃罪人濂孥籍等事,亟令王府擧行。請罪人龍發·斗齡·戒剛,仍令鞫廳,嚴鞫得情,夬正王法。請其時干連人英梅,更令鞫廳,嚴刑窮問,期於得情。請尹宅履·德喜等,更令王府,拿鞫嚴訊,以正王法。請爟極邊遠竄。請濟州安置罪人增,仍其配所,亟加圍籬。請爣還收放送之命,亟施遠竄之律。措辭見上新啓,新除授大司憲沈錥,時在京畿安城地,持平南泰會,時在楊根地,請竝斯速乘馹上來事,下諭。答曰,不從。泰績事,亟停勿煩。下諭事,依達。
庚午九月初十日四更一點,上幸文廟酌獻禮,仍行試士入侍時,都承旨趙明履,左承旨權一衡,右承旨成範錫,左副承旨金相紳,右副承旨曺命采,同副承旨南泰耆,記事官南鶴老,假注書金時默,記事官申五淸·朴正源,入侍。上以遠遊冠·絳紗袍,乘輿出宮,命兵判進來。上曰,世子陪衛禁軍,元無入闕陪衛之例,而今番則何以自闕內陪衛耶?李天輔曰,前例然矣。上曰,侍衛禁軍,結陣於作門外,則世子陪衛,亦當在作門外,禁軍將召入。上曰,世子陪衛,自前入於闕內,而移御時,內殿侍衛禁軍,落留闕門外乎,入於闕內乎?禁軍將申光岳曰,內殿侍衛禁軍,落留闕門外,而世子陪衛禁軍,自前入於闕內矣。上曰,侍衛禁軍,旣不入,則陪衛,豈可入之乎?至如大報壇隨駕之時,侍衛入於闕內,亦可入矣,陪衛禁軍,急速出送作門外事,分付。上曰,大朝傳語,告於東宮,東宮傳語,告于大朝,例也,而尙無傳語之聲。當該衛將所書員,事過後決棍事,分付兵曹。上曰,陪衛禁軍,出送作門外矣,在於集春門外,當該禁軍將記過。上曰,禁亂官,例在於作門外,而今番則羅將,多入於作門內,極爲駭然。當該都事,事過後,令該府處之,作門哨官,亦令軍門,決棍事,分付,禁亂官,斯速出送作門外。上具冕服,詣先聖位前,行酌獻禮後。王世子行配位酌獻禮時,上曰,宮官多數隨入,執事還爲下去。上曰,儒生執事記持來。命承旨讀之。明倫堂試士時,上曰,半庭不入儒生,何事乎?曺命采曰,東庭設東宮祗迎小次,故儒生不爲許入,而還入侍坐後,亦爲許入云矣。上曰,下輦臺小次祗迎後,因爲隨駕,宜矣,此則禮官非矣。莫重儀註,做錯擧行,當該禮官罷職。出榻敎上曰,儒生,左右入庭,乃是古規。近來凡事,過於執禮,只一邊入庭,乃是無前。當該大司成,從重推考。出榻敎上曰,先朝,有試士於明倫堂,其有蹂躪之患,故命撤試而試士春塘臺矣,徐徐入之,俾無蹂躪之患,可也。趙明履曰,泮水堂,何承旨進去乎?上曰,禮房承旨進去。上曰,大臣·提學進來。鄭羽良曰,謁聖試官,例於朝前或宣飯時,備擬矣,今番午正後,始出望筒。該房承旨,推考,何如?上曰,依爲之。上曰,此題,何如?天輔曰,外面似難而好矣。上曰,東人有之乎?羽良曰,此非東人有之矣。上曰,御題,不懸解題乎?夙興夜寐箴,亦有明命赫然常目在持之句。誤以夙興夜寐箴作之不爲外乎?羽良曰,夙興夜寐箴命明赫然,與小學題,各異矣。上曰,德崇業廣,乃小學題辭,明命赫然之意。洪啓禧曰,科文若善作,則雖以夙興夜寐箴作之,不歸於外矣。上曰,解見小學題辭,書揭則好矣。讀券官申晩遞差,代洪啓禧改落點。上曰,武科殿試時,原任大臣,依前入侍。出榻敎趙明履曰,藥房都提調,俄聞子病之急報,蒼黃出去,故藥房問安,不得爲之。卽今三提調俱有闕,卽爲口傳差出,何如?上曰,藥房提調有闕之代,口傳差出。出榻敎上曰,左相子,誰也?明履曰,第二子,致恪矣。上曰,其年,幾何?明履曰,二十九云矣。相紳曰,俄者禁府都事拿處之命,出問其曲折,則自前例爲待令於作門內云矣。上曰,然則拿處之命,置之,作門哨官決棍之命,亦令置之。明履曰,守宮及問安,何承旨進去乎?上曰,左副承旨,守宮問安,則左承旨進去。上曰,戊申事,元良不能詳知。大槪,獜佐之招河曰,泰徵至庸,必入之,泰績詐,必不入。以此觀之,泰績之不入,可知,而以泰徵之四寸拿鞫,而泰績其時,以金東弼中軍,在南漢着黑三升軍服而就拿矣。泰績招曰,矣身丁酉年,以啓晝停宣傳官,隨駕矣,伊後,以末副望,屢受天點,故感祝聖恩矣,此則渠之實辭也。尹邃與泰績,輕重不啻霄壤,而邃則蒙放,泰績尙滯囹圄,輕重豈不倒置?今日思之,其時武臣,只三人,而一人,白首囹圄,尙不停啓。近來耳目之官,不分黑白甘苦,只以謄傳故紙,爲能事。向來幾乎停啓矣,未果。元良深體此意,趁未回鑾,使之停啓,而若不得停,則汝無拜予之面矣。命承旨書傳旨,傳曰今者幸溫,追惟昔年,一倍追慕,而其時隨駕武臣,只有三,而一人外任,一人方帶摠管。特命隨駕,而其一,誰?卽泰績也。尹邃與南泰績,卽同日啓也,而見河與邃,已出囹圄,又爲放也,而詐不入之泰績,尙今爭之,輕重倒置,故曾已下敎,而爲耳目者,聽若不聞,强忍詣臺,謄傳故紙,其停無期。其常慨然者,於元良之道,其父愴心之時,覽此達,其心,何?今日臣子,導元良以父心,爲己心之道,豈忍謄傳强聒?已過數十年,諸臣想必莫知本事。其時招曰,泰徵愚者入,泰績詐必不入云,而其時推問,以泰徵之四寸,名出其招,故重其事而然也。比諸河則其所停,泰績宜先,而一則至於放,一則老於囹圄,輕重,豈不倒置乎?今則予不欲干預此等事,而惟昔愴深,不能默焉。吁嗟,耳目之臣,莫昏於謄傳,思其君之愴心。出榻敎曺命采曰,俄承下東宮之敎,泰績以泰徵之四寸,名出緊招,直施王章,而尙此暇息,旣失獄體。臺臣,豈可遽然停達乎?上曰,承旨非矣。泰績與河各異,雖與泰徵至親,有柳下惠而有盜跖乎?以向來合啓言之,趙鎭世·金始緯,一出而停之,亦不難矣。上曰,承旨極爲非矣,從重推考。曺命采曰,嚴敎之下,如是仰達,極爲惶恐,而戊申凶逆,往牒所無,尙稽王章,猶是寬典,而豈可遽然停達乎?臣俄書傳旨,而決難頒布矣。上曰,承旨極爲非矣。人君下敎之下,欲爲沮遏,遞差。命書傳旨。傳曰,今日下敎,非幺麽泰績也。悉諭下敎,則持筆承旨,過爲支煩,語涉多事,特遞其職。出榻敎傳曰,試官,申飭之下,試望稽滯,其涉稽忽。其在國體,不可重推而止,當該承旨遞差。出榻敎明履曰,曺命采,有懷陳達,至於推考而不止。嚴敎之下,臣下之進言極難,而曺命采能如此,臣初知其人大體,而其敢言之如此,今乃知之,誠不偶然。如此之臣,自上所當察其心優容,不宜摧折,遞差之敎,還收恐宜。且泰績,以泰徵之四寸,出於賊招,臺諫之不爲停啓,有所執矣。上曰,曺命采之爲人,予知之,故只下多事二字矣。泰耆曰,曺命采之爭執得宜,遞差之敎,終涉過矣,都承旨所達,是矣。上曰,予非,分付判金吾而放之,則命采之累次爭之,豈不過乎?泰耆曰,此乃渠之職責,宜從都承旨所達,還收遞差之命,宜矣。上曰,若厭代理,則還收之請,可以爲之,而人君,不可摩弄矣。元良侍坐之時,臺臣何可傳啓,而況謁聖侍坐乎?不識人事矣。傳曰,翰林朴正源,入侍之際,不識事體,從重推考。傳曰,書題旣晩出,邦慶後初科,捲帳限午時收券事,分付。出榻敎上曰,內外庭收券,幾何?詳問以啓。傳曰,今聞道科,武擧子錄名,不無不及限內之弊,此豈慰悅之意哉?雖過限追單,依道臣狀請許施事,令本曹卽爲分付。出榻敎傳曰,今當午正,必爲覆帳,待下敎爲之事,分付武所,試官出榜後留待。出榻敎傳曰,當該中官,多有做錯,從重推考。出榻敎傳曰,忠淸道祗候差使員結城縣監,使之入侍。上曰,道路橋梁,申飭耶?南惠老曰,雨水連下,民多起境方治路,而至溫宮百二十里,道路甚狹云矣。上曰,予之所問者,非廣治也。仍地形而治道之意,申飭矣。上曰,溫宮·水原兩處修理,幾盡爲之耶?南惠老曰,修理則幾盡爲之矣。上曰,丹雘,有之乎?南惠老曰,臣未及詳見,以外面見之,土壁而不施丹雘矣。上曰,汝以何處差員,上京耶?南惠老曰,幸行期日已迫,故有同探候知嚴時刻而下去矣。上曰,守令差員外,盡在職所耶?南惠老曰,監司與一道守令,盡待境上矣。上曰,守令,一番離邑,則百姓多有弊端,勿待,可也。南惠老曰,監司巡歷之時,守令待候於境上,動駕之時,豈敢在官乎?上曰,五十三官守令,盡數來待耶?南惠老曰,然矣。傳曰,今番幸行時,祗候差員·禁亂差員,一倂減除事,自政院下諭。出榻敎金尙魯曰,遠道幸行之時,則例自尙方,下送御榻,而扶持軍,則兵曹定送矣,今番則兵判,謂無溫幸之前例,不爲定送。雖以近例言之,松都亦有定送之例,今番則依松都例爲之,何如?上曰,依爲之。上曰,鄭弘淳,持合考軸以來,命官提學,亦爲進來。羽良曰,當用幾人乎?上曰,用五人,可也。上曰,李仁源,誰也?泰耆曰,北伯喆輔之侄子。文·武放榜後,文榜入侍,以次進伏。上曰,以予暮年元良代理之初,酌獻文廟,取人,爾等以公字,他日善事元良。爾等若負今日之下敎,則非徒負予,寔負乃祖乃父。李仁源曰,聖敎若此,豈敢爲朋黨乎?李海重曰,聖敎及此,敢不奉承?任希敎·李普觀·趙重明,皆以敢不奉承,仰對。退出。金致仁曰,臣於試所,伏聞有曺命采遞差之命,未得詳聞筵中說話,而雖堤防解弛,懲討不嚴,此等惡逆之類,何可輕易停論?且嚴敎之下,臣子亦難爭執,而命采之終是陳達,可謂得體。遞差之命,誠極過矣。鄭弘淳曰,臣於其時獄案,未得詳知,而略聞承旨陳達,則其所覆逆,誠宜矣。上曰,尹邃·泰績,同日發啓事,邃則已放,而泰績尙不停啓,輕重倒置矣。致仁曰,邃之放,不善爲之事矣。何可再不善爲之耶?承旨得體矣。上曰,予欲放釋,則承旨爭執,可也,而下敎之下,欲爲沮遏,極爲非矣。鄭弘淳曰,溫幸時,上下番不可不備,而金致仁,以守宮從事官,不得陪從,只有臣一人。未差之員,今日政差出,待下批牌招,以爲推移陪從之地,何如?上曰,仁廟朝牌不進玉堂,三朔禁推矣。明履曰,上下番不備,則例爲出牌矣。上曰,近來違牌,作一廉隅,陳疏便爲不得已之人事矣。明履曰,俄者右相,欲爲請對而未果矣。上曰,注書出去,右相使之入侍。臣時默,承命出來,召入。羽良進伏曰,頃者戶判,以船倉事,仰達,而以小船結船,以土覆其上,則非但破船可慮,功必倍之云。依前爲之,何如?上曰,依爲之。羽良曰,吏判,以服制不得隨駕云。過服制後,追後下來之意,分付,何如?上曰,吏判過數三日後,來及于溫泉行宮。羽良曰,禮判,俄以儀註事,有罷職之命,而問其曲折,則一依孝廟率顯廟謁聖時儀註爲之云矣。上曰,然則禮判罷職事,置之。羽良曰,幸行後,牌文若入來,則遠接使問禮官等節目,馳啓行在後擧行,則未免窘急之患。預爲定奪,何如?上曰,稟于小朝擧行,好矣。羽良曰,領相,聞再昨筵敎,惶蹙不安。昨違試牌,今日陪班,亦不得進參云,領相本來疎率,且三十年倚任之臣,則向日之下敎,恐過中矣。上曰,大抵領相,有一快哉之病,予則下敎一切忘之,下敎後,更思之,似過矣。上曰,回駕時,文東武西隨駕。上曰,當該中官,從重推考。上曰,日尙未昏,而燈籠徑先入之,當該司鑰推考。出擧條上曰,俄有中官從重推考之命矣,欲令該府處之,而此則安徐,重推置之,越廩三等,可也。傳曰,右邊捕盜大將具善行,待開門牌招,左邊大將兼察事。出榻敎
上在昌德宮。常參·經筵,以代理停。
大王大妃殿·中宮殿·賢嬪宮,藥房口傳問安。答曰,知道。
成範錫達曰,明日動駕相値,常參,頉稟。令曰,知道。
藥房副提調趙明履啓曰,伏未審夜來,聖體調攝,若何?昨曉動駕,酌獻文廟,竟夕試士,入夜還宮,而眩氣諸節,一向差勝乎?日昨雖有待下敎入侍之命,而溫幸隔宵,臣今日率諸御醫入診,詳察聖候,有不可已。大王大妃殿氣候,何如?臣不任區區伏慮,敢來問安,竝此仰稟。答曰,知道。慈殿氣候,差勝後一樣,予則一樣矣,待下敎入侍,宜矣。
金相紳,以都摠府言啓曰,中日習射事,依前例,溫陽擧動還宮間,姑停之意,敢啓。傳曰,知道。
金相紳達曰,刑曹判書趙觀彬在外,參判李成中,明日溫泉擧動時,當爲隨駕,留京無行公堂上。新除授參議韓翼謩,卽爲牌招察任,何如?令曰,依。
又達曰,掌隷院,久無行公堂上,詞訟積滯,委屬可慮。判決事鄭履儉,卽爲牌招察任,何如?令曰,依。
南泰耆達曰,明日溫泉擧動時,兩司無陪從之員。除在外·引避退待·陳書未承答·相避陳書外,掌令權基彦·任師夏,獻納金善行,竝卽牌招,以爲進參之地,何如?令曰,依。
成範錫達曰,正言李顯祚,書答已下,卽爲牌招,明日擧動時,以爲陪從之地,何如?令曰,依。
又達曰,今此溫幸時,本院印信,隨駕承旨,當爲齎去,而留院承旨,酬應文書之際,不可無印信。禮曹奉使印一顆,取用,何如?令曰,依。
又以弘文館言達曰,校理任,副校理李顯重,副修撰韓光肇,連日違召,事甚未安,而旣有只推之令,且溫幸隔宵,本館陪從,無以備員。竝與新除授副應敎李彝章,校理李重祚,修撰李惟秀,一體牌招,以爲推移隨駕之地,修撰朴相德,自鄕纔已上來云,亦卽牌招察任,何如?令曰,依。
以副應敎李彝章,正言李顯祚牌不進罷職令旨,令于成範錫曰,竝推考徽旨捧入。
成範錫,以禮曹言啓曰,今九月二十九日,大王大妃殿誕日陳賀時,王世子致辭陳賀之節,依例磨鍊乎?敢稟。傳曰,皆權停事,爲敎。
南泰耆,以扈衛廳別將,以留都大臣領中樞府事金在魯,守宮大將知敦府事徐命彬意啓曰,今此溫泉幸行時,留都大臣·守宮大將,擧行凡事,依前例磨鍊節目以入之意,敢啓。傳曰,知道。
金相紳,以留都大將意啓曰,今此溫泉幸行時,留都大將擧行凡諸節次,依丁酉年例,議于留都大臣後,別單書入之意,敢啓。傳曰,知道。
又以兵曹言啓曰,今此溫泉擧動時,禁軍則先令渡江,馬兵則大駕入西氷庫幕次後,先渡事,定奪矣。初嚴前一刻,禁軍先渡事,禁軍別將處,分付,何如?傳曰,允。
又以兵曹言啓曰,新除授世子翊衛司司禦兪肅基,方在罷散中,而矇不覺察,誤擬受點,不勝惶恐。旣在罷散,則不可仍置,改差,何如?傳曰,允。
南泰耆,以兵曹言啓曰,本曹都案廳所管祭享及各樣場中軍責立之價,一依貢物例,以本廳所捧木四十七同,出給於本廳員役等處,使之責應事,去戊午年,自本曹,草記變通,遵行十餘年,而近因國役稠疊,員役等,不勝支當,以至僨事負債,故丙寅以後,自官照檢軍價出入,員役負債,逐年計減,至昨年始爲畢償矣。大抵貢物之設,上以便公用,下以作民業,上下俱得其利,而今乃付之員役,彼員役等,奔走本役,實難暇及於他役,而且其本役,朝差暮汰,皆無遠慮,非但貽弊官家,渠等因此破家而失業者,十居八九。救弊之道,莫如依本曹九營繕貢物例,出給貢人,以爲責應,故抄擇各司貢人有根着十七人,從其自願,出給貢物,使之擔當酬應,而當初四十七同內,各樣軍丁,昨年旣已別單減定,則今不可依前上下,減以四十同,分兩等春秋上下。所餘七同,則捧留本廳,以爲需用之資,而軍丁則衛所依前領付,軍價則貢人依前計給,勿與相爭。使莫重國役,無弊奉行,永爲定式遵行,何如?傳曰,允。
金相紳,以兵曹言達曰,今九月十一日,私奴旕金稱名漢,自丹鳳門入來,差備門外擊錚,極爲駭愕。令攸司囚禁治罪,同門守門將金元基,常時不能禁斷雜人,以致闌入,亦難免其責,推考,何如?令曰,依。
南泰耆,以禁衛營言啓曰,今九月十二日溫泉擧動時,西營·廣智·集春營,入直訓鍊都監軍兵,以本營標下軍作隊,準百名替直事,自兵曹節目啓下矣。西營則軍一百二名,哨官金道鼎,廣智營則軍一百二名,哨官金尙基,集春營則軍一百二名,哨官閔愿率領,前期一日,與訓局軍替代入直,而還宮後,還爲替代之意,敢啓。傳曰,知道。
下直,阿山萬戶兪夢彦,雲寵萬戶柳聖協。
備忘記,今下弓矢,阿山萬戶兪夢彦,雲寵萬戶柳聖協處,給送。
金相紳,以禁衛營言啓曰,今此溫泉擧動時,各營標下軍兵作隊,使各其營哨官率領,移屬留都事,自兵曹節目啓下矣。本營騎士四十六人,標下軍二百八十七名,使騎士將鄭運一,把摠李世佑,哨官金鼎郁·李啓賢,敎鍊官韓廷相,旗牌官林重柱,領屬于留都大將。本營則千摠騎士將·把摠哨官·敎鍊官各一員,輪回率領騎士一百人,標下軍四十名,別破陣二名入直。火藥庫則哨官一員,輪回率領別破陣十五名入直,南別營則哨官一員,輪回率領別騎衛三人標下軍六名守直,其餘諸將官等,依例留待本營之意,敢啓。傳曰,知道。
又以訓鍊都監言啓曰,今此溫泉幸行時,西營·廣智營·集春營則以禁衛營標下軍,作隊,准百名入直,東營則以騎士一百名,入直,南營則以訓局留都馬兵一百名入直事,自兵曹,節目啓下矣。東營·西營·廣智營·集春營,入直軍,前期一日,與禁衛營標下作隊軍及御營廳騎士,替代入直,而還宮後,依前例還爲替直,南營則以留都馬兵一百名入直之意,敢啓。傳曰,知道。
又以訓鍊都監言啓曰,因兵曹節目,東營入直,以御營廳騎士一百人替入事,昨已草記允下,而今因該廳草記,騎士皆是前銜出身,巡邏等事,似有難便之端,訓局馬兵五十名,一體入直事,允下矣。都監馬兵五十名,哨官崔華徵率領,入直之意,敢啓。傳曰,知道。
又以訓鍊都監言啓曰,頃因兵曹草記,集春·廣智,兩營近處宮墻頹落處,以集春營入直軍,除出守直,故砲手二十名,別爲添入矣。集春營近處宮墻,旣已畢築,添入軍中十名,先爲撤罷之意,敢啓。傳曰,知道。
又以御營廳言啓曰,東營以本廳騎士一百人入直事,自兵曹節目啓下矣,騎士皆是前銜出身,巡邏等事,似有難便之端。依丁酉年例,訓局馬兵五十名,一體入直之意,敢啓。傳曰,知道。
成範錫,以成均館官員,以同知館事行大司成意達曰,今九月初九日,儒生課試,當爲設行,而大提學未差,且與文廟酌獻禮齋戒,相値,限內不得爲之,今月內無故日退行之意,敢達。令曰,知道。
又以承文院官員,以都提調意達曰,院寫字官肄習,連三朔居首崔道慶,依例陞實,前銜吳世鼎付料代,肄習皮載福,亦爲陞實,付軍職冠帶常仕,肄習陞實及身死有闕,本學生趙胤澤·朴秀光·韓復大·韓德大,筆才頗有成就之望。屬于本院,使之鍊業,何如?令曰,依。
成範錫,以奉常寺官員,以都提調·提調意啓曰,東籍親耕田所種稻及豆太粘粟等四穀,今九月十八日間,當爲成熟之意,敢啓。傳曰,攝刈。
持平鄭玉達曰,臣以鄕土遐蹤,觸事生疎,至於臺體,全然未諳,但以謄傳故紙,爲粗效職責之義,而且詣臺之後,旣有下諭,達辭則不宜出姑停,故昨日泮宮陪扈時,果爲傳達矣。伏聞大朝,以臺體之有違,誨責甚嚴,筵席語祕,雖不得其詳,而其爲惶愧,實無所措,然臣徒知一日闕達之爲未安。且聞帳殿傳啓之有前例,而故紙謄傳,終自愧於不識臺體之科,臣何敢晏然仍冒於臺次乎?昨緣夜深,今始來避,所失尤大。請命亟斥臣職。答曰,勿辭。
金相紳達曰,持平鄭玉,再達煩瀆,退待物論矣。令曰,知道。
平安監司狀達,義州光城面居鄭秋成妻李召史等渰死·壓死事,令于金相紳曰,渰死·壓死人等,令本道恤典擧行。
左議政金若魯箚曰,伏以大朝溫幸隔宵,而臣昨哭壯子,未經成服,將不得陪扈,惶悚耿結,曷其有極?保護重地,不可不備員,離次寫箚,仰請變通。伏乞离明,亟遞臣內局之任,卽速出代,仍治臣因私不能隨駕之罪,幸甚。取進止。答曰,覽箚具悉卿懇。須勿辭安心焉。仍令曰,史官往諭。
領議政趙顯命箚曰,伏以今此溫幸時,臣猥受留京之任,而不意左揆遭慼,屢百里行幸,只右揆一人隨駕,事甚疏虞。臣忝在首輔,本不當落留京中,況今事勢如此,尤宜有變通,臣雖有犬馬之疾,亦足以跨馬往來。伏乞將臣留京之任,移授左揆,使與原任大臣,同直備局,許令臣陪扈於鑾輿之後,不勝幸甚。取進止。答曰,省箚具悉。依箚請事施行焉。傳曰,遣史傳諭。
贊善沈錥書曰,伏以上天垂騭,元孫載誕,玆實國家罕覯之慶,宗社無彊之休,帀域含生之類,莫不懽欣鼓舞,同其抃祝。臣以床笫餘喘,竊自幸其一息未絶,獲覩大慶,雖卽日塡溝壑,無復遺恨,區區攢頌,曷有其極?仍伏念臣,身伏草莽,虛縻職名,經年閱歲,無路得遞。在私義則爲冒據非分,在公體則爲濫授匪人,唯有至誠哀籲,庶可以冀幸於開許,而螻蟻至微,干瀆是懼,泯默淹伏,涉歷時月,文字祈免,亦且闕然,反覆循省,皆臣之罪,慙惶悸恐,無地自容。加以臣狗馬賤疾,沈頓已極,春夏以來,奄奄惙惙,長在半人半鬼之中,綿延至今,實非所料,涼生之後,亦無一分所減,伏枕飾巾,唯竢溘盡之期。每念職名在身,終不得卸免,一朝入地,將不瞑目,日夜焦熬,寢食殆廢,伏惟睿明在上,至慈臨下,凡有窮蹙之情,疾痛之號,無不曲察而俯從。伏乞興哀於將絶之喘,加惠於無用之賤,亟遞臣所帶兩銜,俾得以安意就盡,則隕結之報,死生以之。臣無任云云。答曰,覽書具悉卿懇。卿勿過辭,憣然上來,補我不逮。仍令曰,史官往諭。
判義禁元景夏書曰,伏以臣,伏覩大朝所下備忘,有以賤臣捲草之勞,與藥院諸臣,猥荷誤恩,加以崇政之階,聞命愧慄,罔知措躬。顧臣罪釁之蹤,不敢淹留京輦,徑歸過江,未暇陳懇,不意玆今,復有金吾兼帶之命,臣震惶危懼,尤不知駕之所稅也。夫罔功而濫賞,匪才而驟秩,前哲攸戒,臣雖昏愚,撫躬兢怵,實有福過之災亢極之憂,三復有味於惡盈好謙之彖,而況畎畝屛退,自廢明時,王府重任,不宜虛縻於負累離謗之身,冒死哀籲,仰溷睿聽。伏乞离明,察臣苦忱,矜臣危懇,亟令鐫改臣判義禁之任,仍收新加資級,以安私分,以重國典,不勝萬幸。臣無任云云。答曰,覽書具悉。今玆賞典,寔遵舊例,卿其勿辭,從速上來行公。
掌令權基彦書曰,伏以臣之情跡,於臺職,實無冒出之勢,故日昨牌召之下,略暴微懇,尾陳一二瞽見,自知猥越,惟譴荷是竢。及承恩批,不惟不罪,所陳數事,令廟堂稟處,且以從速察職,爲敎,臣有以見聖人擇蕘之媺,河海莫量也。如使臣,苟有一分可强之勢,則當此溫幸隔宵之日,敢不竭蹶趨承,粗伸分義,仍參陪扈,而臣之老母,今年七十五歲,夙嬰疾病,老而彌痼,數年以來,寧日恒少,自經今夏毒痁之後,元氣落下數層,飮啖頓減,形神換敓,尙未蘇完之中。臣適被召令,扶挈登途,觸冒風雨,跋涉泥濘,八九日後,僅能得達,而撼頓之餘,諸症一倍添劇,委頓床笫,却食呻吟,氣息綿綴。臣無他兄弟,獨自扶將,焦煎度日,離側供仕,實無其路,玆隨召牌,涕泣陳懇。伏乞离明,察臣情私,遞臣職名,俾便救護,仍治臣違傲之罪,以昭法紀,以安微分,千萬幸甚。臣無任云云。答曰,覽書具悉。爾其勿辭,救護母病。
校理李重祚書曰,伏以皇天眷佑,元孫誕降,慶溢宗祊,歡均八域,區區忭祝,曷有其極?念臣,賦性短拙,百無猶人,幸蒙大朝拂拭之恩,前後踐歷,罔非踰分,居常愧懼,若隕淵谷,乃者玉署新命,遽下於千萬夢想之外,臣誠驚惶踖踧,罔知所措。夫三司之職,孰非不重,而論思之地,責任尤重,如非文學見識,見推一世者,則顧莫宜居之,如臣鹵莽滅裂,最居人下者,亦何爲而濫竽於其間哉?臣心愧恧,已無可言,而亦豈不有累於聖朝綜核之政哉?且臣老母,年前重經毒腫,眞元澌敗,寧日恒少,近因調將失宜,更添寒感,食飮全廢,諸般症情,一倍添劇,臣方左右扶將,實無離捨之勢。若其官職不稱之狀,有不暇言,溫幸隔宵,庚牌下降,是豈臣子言私之時,而情理所迫,他不暇顧,玆敢冒萬死仰籲於睿慈之下。伏乞俯諒微懇,亟削臣職,以便救護,以肅朝綱,千萬幸甚。臣無任云云。答曰,覽書具悉。爾其勿辭,救護母病。
修撰朴相德書曰,伏以皇天眷佑,元孫誕降,慶溢宗祊,歡均八域,區區聳忭,曷有其極?臣有事先壟,數旬留住,此際館職新除,遠辱蓬蓽,恩榮所及,桑梓動色,臣誠驚惶感激,莫省攸處。夫論思之任,有國重選,苟其經術才識,不足以裨聖學而備顧問,則莫宜居之,顧臣早孤失學,長益鹵莽,胸中只是倥侗如也,持此倥侗而苟然充數於金華學士之列,則是聾者可以協宮商之律,瞽者可與論黼黻之文,豈不謬哉?近來官人之方,漸至乖謬,不問才品之如何,惟處地是視,故如臣陋劣,亦得以冒此名矣,今日朝廷之上,如使公議不泯,則宜不容臣自劾,而必有以澄汰之也。且臣母宿病,近因日氣猝冷,調攝失宜,添得毒感,委頓床簀,症形十分危苦,臣方左右扶將,焦憫罔措。臣之庸陋,不似之狀,雖非如上所陳,卽今情理,萬無霎時離側之勢,玆於天牌之下,不敢坐違,隨詣闕下,略陳肝膈之懇。伏乞离明,俯加鑑諒,亟遞臣非分之職,以安私分,仍治臣違命之罪,以肅朝綱,不勝幸甚。臣無任云云。答曰,覽書具悉。爾其勿辭,救護母病。
副校理李顯重書曰,伏以皇天眷佑,元孫誕彌,實惟宗社無彊之休,凡在含生之類,無不歡欣蹈躍,而適臣負罪杜門,獨阻嵩呼之列,瞻望象魏,惟有犬馬戀係之忱而已,不意大霈旁流,恩敍忽降,繼而有玉署新命,臣手捧除書,惝怳震越,靡所措躬。念臣,根孤學短,百不猶人,經幄淸華之任,初非夢寐所期,雖無情勢之可言,揣才量分,萬無冒進之路,而臣於向日忝叨臺職,妄效一言,殘寂已甚,臣亦自笑,人其謂何?屈曲窘遁之斥,實中臣病,臣固受而無辨,而厚被蹈藉,疲餒極矣。自是以來,矢心咋舌,不欲投足於是非言議之場者,素守愈堅,今何可强其不能貪榮冒進,以益物議之嗤點也哉?抑臣於南泰耆之對章,竊有不自安者,臣之當初所論,過於忠厚,人方以是爲咎,而泰耆則乃以捭闔深緊等語,盛加疑怒,反詈之風,其亦可笑也已。顧今溫幸隔宵,從官纂嚴,其在分義,宜不敢言私,而區區廉愧,有難放倒,屢逋嚴召,終未祗承。臣罪至此,尤合萬死。伏乞离明,削臣之職,治臣之罪,以振頹綱,以安微分,千萬幸甚。臣無任云云。答曰,覽書具悉。爾其勿辭,從速察職。
大司成鄭翬良書曰,伏以臣本無似,謬忝師儒之任,憒憒不職,居常愧懼。昨以儒生入場之只許一庭,致勤大朝嚴敎,仍有重推之命,臣惶隕悸恐,誠不知措躬之所也。蓋今番盛擧,實是丁酉後初行,該曹儀注,旣有邸下祗迎位一節,臣之愚意,竊以爲使儒生,帀進於小次傍狹之地者,非但有傷於事體,誠恐稠擾紛鬧之際,或不無虧失濟濟之美者。遂乃只許西庭之入,姑竢御駕出御帳殿,邸下陪臨射壇之後,使之通同兩庭,均平移入。已與齋任儒生,相議往復,此實一時便宜之計,而其事例之無前,臣實愚未及覺察矣,及承聖敎之誨責,則臣之妄着,於是乎始著,而問備薄勘,不足以塞其罪之萬一,玆陳請譴之章,仰瀆离明之下。伏乞邸下,亟降威罰,以嚴公法,以安私分,不勝萬幸。臣無任云云。答曰,覽書具悉。卿其勿辭察職。
判決事鄭履儉書曰,天佑宗祊,元孫誕降,賀儀載擧,率土同慶,顧臣適在罪罷,獨阻嵩呼之列,瞻望雲天,第切攢祝之忱,乃於千萬意外,忽叨隷院新命,臣誠驚惶感激,莫省攸措。況今大朝溫泉幸行,只隔一宵,臣於此際,適紆恩除,尤何敢不竭蹶趨承,以盡臣分也哉?第臣於向日,忽被憲臣駁罷,其所聲罪,乃以臣曾爲海西守令時,損體營門,而沈鏽,稠中發說之後,亦不卽自引爲言。噫,何其言之虛詤至此也?果使臺書,指擬於臣,旣藏頭爲說,而臣則元無是事,雖曰發說稠中,臣則初無所聞,未知憲臣,其果獨有所聞否,而無是事無所聞,其將何所據而自引乎?今乃忽地橫加,醜辱狼藉,臣實駭惑,莫曉其所以致此也。雖然,其言之無理,姑勿論,臣身之汚衊則極矣,官職去就,非所可言,今若諉以分義,夤緣出膺,則如憲臣者,又不知何以持臣,而至於一身廉隅,亦將何如哉?玆敢隨牌祗詣,仰暴危懇。伏乞离明,俯賜諒察,亟許鐫免,俾安私分,千萬幸甚。臣無任云云。答曰,覽書具悉。爾其勿辭察職。
執義申暻書曰,伏以天眷我東,誕降我元孫,歡深三殿,慶溢貳極,此誠祖宗朝罕有之事,億萬年無彊之休,草茅微品,亦豈勝其區區欣抃之忱也?臣竊伏念,人臣之事君,能者進而不能者止,人主之用人,任其能而不强其不能,今臣之不能,宜乎其止,而邸下之猶必强之,何哉?臣之空疎滅裂,不合玷汚名器之狀,旣所前日之畢陳而止此下面一款,寔是臣鐵畫之端,何者?臣本賦性倥侗,志氣委靡,無骨鯁之姿而乏謇諤之能,其於朝廷政治之醇疵,人物之枉直,與夫國計民事之利病便否,擧無以察識而爭論,則以是人居是職,其當如何?夫如是者,雖使臣策名文譜,循例見叨,猶將逡巡之不暇。矧今格外當之,責任愈重,稱塞猶難,則尤豈有趨承之足論,而若其一味虛縻,至於此久,竊又有所萬萬訝惑者矣。以眇末如臣,罪積方命,而間已天時換易,則是宜赫然明命,早施譴斥,于以尊國紀勵臣工,而抑臣私義,苟有一半分可强,則姑寬遞鞶之期,俾有轉身之日者,或是朝家涵貸之一道,而惟其防限至嚴,踰越無緣,從今以往,訖終臣身,判無可以轉動之勢矣。夫旣如此,則雖更過許多年時,亦將只是今日樣子,而耳目重任之罔恤,其一向虛曠,此果何義乎?苟邸下念之及此,則不待臣言之竭,其必有以處之,而伏況大朝,將有溫幸,兩司俱扈,臺閣殆空,如臣虛叨,尤豈不宜刋汰而差補乎?噫,臣瀝血之懇,今幾遭矣,而邸下之終靳准許者,豈謂其常規例讓,不足深恤而然耶?夫其連章屢牘,一請再控,不遑煩聒之嫌,輒干尊嚴之聽者,此其中必有所大不自安,深不得已者存耳,玆又悉披肝膈,疾聲呼籲。伏乞邸下,少回睿照,亟下處分焉。臣素嬰奇疾,辛苦半生,近又別症橫生,原祟陡劇,方在奄奄垂匱之中,而匪分之叨,訖此不去,時一念至,骨驚魂悸,如得未化獲遞,安意就盡,則深恩厚私,死猶思重報。伏乞离明之垂察焉。臣無任云云。答曰,覽書具悉爾懇。爾勿過辭,從速上來,補我不逮。
正言金文行書曰,伏以皇天默佑,元孫誕降,邦本益昌,慶幸無彊,臣忝在從班,獲覩盛儀,懽忻鼓舞,曷有其極?念臣,蹤跡畸危,情勢臲卼,久已自畫於淸朝侍從之列,而不意昨者,薇垣新命,忽下於千萬夢想之外,又以明日陪扈,召牌儼臨,不敢坐違,隨詣闕下,而顧此蹤地,萬無承膺之望,而且臣與大司諫李濟遠,有婚家應避之嫌,揆以法例,在下當遞,玆敢仰瀆於离明之下。伏乞亟削臣職,以安私分,仍治臣罪,以肅朝綱,千萬幸甚。臣無任云云。答曰,覽書具悉。書辭令該曹稟處。
進善尹鳳九書曰,伏以自頃嬪宮産室廳命設之後,中外臣庶,日夕顒禱於斯男之喜,玆伏聞皇天默佑,元孫誕降,慶告宗祏,賀騰臣隣,臣於床簀墐伏之中,蹶然而驚,聳然而喜,不知所以爲喩也。人之爲孝,莫大於有後,而今邸下纔逾舞象之年,卽有弄璋之喜,不但億萬斯年子孫保之之慶,實基於今日,而螽斯之詵詵,亦可占驗於方來,邸下,於是乎上承下繼,眞是文王之無憂矣。邸下旣分丙枕之憂,且盡三朝之養,則邸下之於爲人子也,可謂能止於孝也,今者爲父止慈之道,亦宜早講而是無過於將來義方之敎而已。邸下,凡百動靜,尤不可不身先自飭,以爲蒙養以正之本也,邸下,其亦念之否乎?第臣,名列邇班,跡逋窮山,末由進身於諸臣之後,共伸忭賀之忱,情禮都乖,罪尤萬死。臣所帶講院之銜,尙今虛縻,臣旣怵分畏威,不敢每每煩籲,朝廷則視作等閑,置之相忘,顧其職則書筵進講,何等責任,一使之瘝曠至此而不之念哉?我朝庶官,其限之最久者,不過六年,而臣於此職,又加二載,此何法典?果使臣,才學可以稱其責,筋力可以任其職,當此碩德鴻儒,爲世之望者,已多其人,則固不可專靠一人,許久偏任。況臣之識學空疎,已切匪據之懼,情地臲卼,實有難冒之故,而年垂七十,恒病㱡㱡,豈有萬分一之可强以膺命哉?臣曾聞孝·顯盛際,諸先正之居是職者,久不過一二歲,或三四五六朔,丐免輒遞,一如凡職去就矣。若臣一味虛帶,不進不遞,因循八載,爲人嗤怪者,未之前見,不獨臣心愧懼,無所容措,亦豈聖朝棕核之政哉?伏乞离明,特命遞臣職名,仍治臣前後積逋之罪,以礪群工,以安私分焉。臣無任云云。答曰,覽書具悉爾懇。爾勿過辭,從速上來,補我不逮。
戶曹判書金尙星書曰,伏以臣,卽伏見大司諫李濟遠之書,則其論壬寅獄官事,旨意危怖,臣心傷痛之極,自不覺毛骨俱竦也。臣之先臣,亦於獄事幾了之時,一再參鞫,則今臣處義,惟當卽日退靖,而目今整理等事,一時爲急,雖不敢擅意徑行,亦不忍抑情遲待,玆從縣道,疾聲呼籲。伏乞睿慈,察臣情私之痛迫,亟遞臣整理之任,回授無故之人,俾得以趁卽替代,則上可以毋誤國事,下可以粗伸私義,公私不勝幸甚。臣無任云云。答曰,覽書具悉。卿其勿辭察任。
左尹尹汲書曰,伏以臣之蹤地,豈合復廁周行,而獲覩無前邦慶,跛躄皆聳,不免冒沒廉隅,强簉廷班,祗出隨衆獻賀之忱,非有乘機進身之計,一伸微悃,還尋本分,其在事理,有不容已。自犯擅行之科,方深悚息之私,果有大僚筵奏,施以問備薄勘,循分省愆,彌增惶霣,臣於此際,得見徐志修之本則其操持臣身,一節深於一節,臣誠慨然駭歎,繼之以危懍也。苟使臣,果有可按罪犯,宜無難乎直加究勘,而書啓論列,語多隱映,此豈無可辨,而臣之前書,只陳其事實之不然而已,元無一毫可怒之語,今書專事噴薄,如報私怨,不亦異乎?所謂魚物,果是不可用而用者,則毋論蔭武與宰臣,俱可論也,憂勞與不憂勞,皆可罪也。其以臣備位宰列謂可論,不能憂勞謂可罪者,出於責備之意云爾,則固未嘗以爲不當用而用矣,猶齗齗未已曰,原非舊例,又曰,權宜賑資。字句語意,上下橫決,臣實莫知其所由也。用與不用,辨之可羞,辱與非辱,厭則自止,臣何可復事覶縷重損事體乎?第臣,猥以無似,歷踐非分,而與世齟齬,不過一畸孤之蹤耳,遽以巨室目之,顯有餉禍之意,嘻其怖矣,玆從縣道,瀝血申籲。伏乞离明,俯加諒察,先遞臣本兼諸任,仍令明覈虛實,照法勘處,以快人心,千萬幸甚。臣無任云云。答曰,覽書具悉。卿其勿辭,上來行公。
刑曹參議韓翼謩書曰,伏以神天眷佑,元孫誕降,上以慰三殿之期望,下以副萬姓之祈祝,凡在含生,孰不歡慶?念臣,兩載藩寄,積罪非一,畢竟以前任畿邑時事,自觸典憲,罪重罰輕,第切仰頌,曾未數月,而給牒收敍之命,次第宣下,賤心感惶,當復如何?昨日試牌,事係往役,雖不得不章皇承詣,揆分悚畏,若無所容,不自意秋官恩除,復下此際,臣誠惶隕感激,莫省所措。軍餉加分,法禁至嚴,身爲守土,何敢逾越?蓋南漢糶政,自有舊例,除耗六百石,以給倉色之朔料,其來已久,昭載於守禦廳文書,一者按覆,可知非爲擅,則當初設施,自守廳或自南漢,宜必有論報於備局者,初不料其年久無徵,一依前例,不疑分給,及至反閱之日,烏得免其罪也?臣本庸下,任職內外,無一善狀,粗欲顧畏國法,自謂庶無大罪,而卒不免違法犯科之歸,撫躬慙悚,尙復何言?今者溫宮行幸在卽,百僚咸趨,臣獨縮伏,致勤嚴召之下降,尤增死罪,玆敢隨詣九閽之外,略暴危悃。伏乞离明,亟降威命,鐫遞臣職名,重勘臣罪負,以嚴法紀,俾安賤分,不勝幸甚。臣無任云云。答曰,覽書具悉。爾其勿辭,從速察職。
正言李顯祚書曰,伏以皇天眷佑,元孫誕降,慶溢宗祊,歡騰臣民。仍伏念臣之自來情地,實無復玷臺端之勢,而迺者諫院除命,忽下於適出郊坰之時,驚惶感激,罔知攸措。此際大朝溫泉行幸,期日已迫,不敢偃便在外,昨始來伏私次,而第臣前冬待罪是職也,草草數語,略效一日之責矣,其後持平權抗,忽乃提論於時移之後,遣辭無倫,蹈藉備至,貽羞臺閣等語,良可駭惑。臣於重臣,不過隨事汎論,而憲臣之爲重臣,過費氣力,强加拳踢者,抑何意也?臣竊哂之。至於帥臣,則地望素輕,不合重閫,當初所論,良有以也,末後引避,有何摧辭,而謂之顚錯者,亦莫曉其何故也。臣固不欲與之呶呶,而人言旣如此,則在臣自處之道,其何可諉以時月稍久,而冒沒承膺也哉?廉隅不可放倒,去就已無可論,大朝動駕隔宵,固當竭蹶趨謝之不暇,而情窮勢蹙,坐犯逋傲,終不得與參於陪班之末,義分都虧,惶霣冞切,玆敢露章自列。伏乞睿慈,亟削臣職,俾伸私義,仍治臣瀆擾之罪,以爲人臣慢蹇者之戒焉。臣無任云云。答曰,覽書具悉。爾其勿辭察職。
禮曹判書申晩書曰,伏以臣,蔑可紀之勞而荷匪分之恩,加資之典,猥及臣身,臣聞命兢悚,歷日靡已。日昨試牌之下,辭本見阻,違逋是懼,不得不冒昧入肅,仍參陪班矣,伏聞以儀註事,聖敎至嚴,至命特罷,臣章皇逬退,方切訟愆。迺蒙大朝過加涵貸,收還之恩,不待竟日,如臣不肖,何以得此於君父?臣回罪爲榮,措躬無地。仍念臣,性本疎闇,不閑儀文,儀曹重地,決非臣所可久冒者,而適値朝家多事,黽勉苟蹲,觸處瘡疣,居常愧懼。今此謁聖試士時,凡係應行儀節,一遵春間下敎,毋敢有違於舊例,而磨鍊之際,自不免爲生疎昏錯之歸,若論其罪,合被重何,而纔罷旋收,恩出常格,臣且惶且感,不省攸處。當此溫幸隔宵之時,非不知陳懇祈免之爲萬萬悚恐,而第已僨之地,不可仍冒,已勘之罰,不可倖免,玆敢略具短章,仰干睿聽。伏乞离明,俯垂諒察,亟賜鐫削臣本兼諸任,仍令收還臣新授恩資,以昭法紀,以安微分,不勝萬幸。臣無任云云。答曰,覽書具悉。今玆賞典,寔遵舊例,儀註事,大朝已下燭矣。卿其勿辭,從速察職。
司諫兪彦國書曰,伏以天佑我東,元孫誕降,宗社無彊之休,其政根基於是矣。臣民之歡欣慶忭,曷有其極?臣於日前,伏奉諫省除旨,再昨以文廟酌獻禮時,從幸侍臣,牌召下臨。臣於是宜卽竭蹶趨承,與覩盛儀,而竊有情理之萬萬焦迫者,陳章急籲,時値淸齋,未得入徹,自犯違傲,甘伏重辜。睿度天大,罰靳例罷,臣誠煎悶,莫知攸處。伏況大朝動駕,隔此一宵,此時臣子之分,曷敢言私,而第臣於今夏,遭仲弟慘喪,纔經窀穸之事。臣父今年六十九歲,自見逆理之慼,悲悼疚懷,涕淚爲日,老人氣力,日銷月鑠,澌綴綿綿,委貼床玆,粥糜之飮,亦待傍人之强勸,然後少進,得以扶接眞元,以過時日。自月初陰雨乖常,風氣高冷,將攝失宜,重觸寒感,濕痰內凝,膈火外熾,加以手足麻木,行步窘澁,房戶出入之際,每多顚仆,匙箸衣服之節,亦必倩人,醫云,此乃風痺不仁之漸,趁今不治,將至難醫,臣方焦遑煎迫,招醫問藥,連試湯劑,少無分效。顧此情理,實無暫刻離捨之望,情窮勢急,敢將前日未徹之書,復此疾聲哀籲於銅龍之下。伏乞离明,俯賜矜察,特許遞免,俾臣得以專意救護,以伸至情,千萬幸甚。臣無任云云。答曰,覽書具悉。爾其勿辭,救護父病。
以蔡緯夏爲守宮假注書。
金相紳達曰,持平鄭玉,引避退待矣,獻納金善行,旣已肅謝,而不爲處置,旋卽出去,事甚未安。所當卽爲牌招處置,而闕門已閉,待明朝牌招,以爲處置之地,何如?令曰,依。
又達曰,正言李顯祚,旣有只推之令,待明朝牌招,以爲隨駕之地,何如?令曰,依。
掌令權基彦書曰,伏以皇天眷佑我宗祊,元孫誕彌之慶,在於八域顒望之餘,我東方億萬年無彊之休,自今日更基,仰惟三殿暮年含飴之樂,非區區言語文字,所可容賀,而宗社之增重,人心之固係,爲如何哉?臣於在道,承聞慶報,欣忭雀躍,非比他人。仍伏念臣,無所肖似,早失所怙,只與偏母,相依爲命,家本貧寒,菽水常闕,幸蒙大朝如天之德,下邑便養,倏已數載,每當一飯,母子相對,感泣天恩。顧以才疎識蔑,莫效絲毫,適當大札之年,闔境遘癘,死亡相續,春夏所歾,可以千數,旣受芻牧,立視其死,日夜惶悶,不知所出,惟大何是竢,不意柏府除旨,遽下此際,召令且降,馹馬到門,遐氓聳目,一路榮生。臣不敢淹留,扶將病母,寸寸前進,日昨來伏私次,而顧此風憲之任,決非臣所可僥冒,且係已試僨敗之地,則臣之情地,不可復廁於臺端,卽通朝之所共知,抑大朝之所俯燭。鐵壁在前,進身無路,代理之新化旁流,而莫效補衮之忱,大駕之溫幸隔日,而未遂執靮之願,咫尺宸陛,末由入肅,臣罪尤大。伏乞俯察微悃,亟遞臣所帶職名,以安私分。臣旣不以臺職自居,則今於乞免之章,不宜贅及他說,而新從下土而來,旣有管窺之見,沿路之聞,則不敢自外,謹玆尾陳,惟离明垂察焉。生民之倒懸,莫甚於近日,而究厥弊源,良役,是也。臣待罪下邑時,備局關文來到,朝家軫念民隱,將減其納布之數,而且有戶錢結布之議,以爲充補所減之代,於是乎大小士民,莫不騷擾,大者自疑,小者不信。俄而聖旨誕頒,戶結之議寢,減布之令行,此前世之所未聞,列聖之所未遑,惟我大朝,斷然行之,無小持難,此盛德事也,盛德事也,自疑者釋,不信者信,蔀屋蓽戶,欣然有樂生之意,黃髮鮐背,擧有小須臾無死之願,莫不感戴乎至仁盛澤。産廳未設之前,無愚智皆曰,聖孫必生,已而果符其言,此可謂至愚而靈,亦可見天人相與之幾矣。然減布非難減之而得其道爲難,經費不足,軍需將乏,則將何以爲國?司馬光之告其君曰,天地生物,只有此數,不在於上則在於下。傳曰,節用而愛民,以有數之物,用之不節,則必至於罄竭。財旣罄竭,則又不免乎掊克。如此則一弊纔除,一弊復生,善後之策,誠爲可念。朝家旣減良布,又設均役廳,各宮之魚鹽,收歸於公用,諸道之方伯,不許其眷率,守禦使變以爲留守,惠民署革去其無實,凡所以阜財省費之方,俱係變通,則臣謂外邑之瑣微者,亦宜省竝。畿內之陽川,湖西之懷仁,湖南之龍安,若此類者,通計八路,殆可以十數,以其地界之褊小,常時徭役,倍重於他邑,其在仁政一視之下,民之偏苦,誠爲可矜。及此大變通之日,竝令革去,割付他邑,則該縣之官需衙祿,自歸於度支,徭役煩重,不令而自除,於民無損,省費甚大,何憚而不爲乎?或者以爲,省竝殘邑,則蔭仕出宰之路,甚窄,將無以推移。此則不然,國家之建官設邑,爲民乎,爲其人乎?若爲其人也,則固無可言,誠若爲民也,則令廟堂商確革置,實合事宜,雲峯一縣,在於湖·嶺之阨,實爲要衝之地,故朝家之設爲鎭營,良以是也。然而幅員甚小,邑殘民弊,緩急恐無以得力,臣謂南原數面,割給雲峯,一以爲紓民力之地,一以爲壯關防之謨,可也。建院立碑,曾有朝禁,而近年以來,紀綱解弛,遐鄕士民,不有禁令,建院者有之,立碑者亦有之,監司·守令,或知而不禁云,若此不已,民不知法,其弊無窮,臣謂分付道臣,一番嚴飭,在所不已。召牌之下,不敢坐違,隨詣禁扃之外,拜章徑歸,罪合萬殞。臣無任云云。答曰,覽書具悉。書辭,令廟堂稟處。
上行幸果川縣行宮。
夜二更三更,月暈,四更,月有左珥。
成範錫達曰,明日,大殿誕日相値,常參,頉稟。令曰,知道。
金相紳達曰,大司憲沈錥,執義申暻,持平南泰會在外,鄭玉避嫌退待,掌令權基彦受由,任師夏書批未下,今日以監察茶時之意,敢達。令曰,知道。
又達曰,守宮從事官來言,闕內各處,晝巡檢云矣,敢達。令曰,知道。
又達曰,都摠府郞廳來言,闕內各處,晝巡檢云矣,敢達。令曰,知道。
令于金相紳曰,問安中官,留門出送。
獻納金善行達曰,請充軍罪人李時蕃依律處斷。請逆魁坦緣坐籍沒等事,亟令王府,依法擧行。請罪人泰績,仍令鞫廳,嚴刑得情,夬正王法。請徑斃罪人畬孥籍等事,亟令王府,依大逆律擧行。請戊申逆賊巨魁之子以年未滿,未及施法者,亟令王府,竝行孥戮之典。請賊濂收孥籍産,亟令擧行。請罪人龍發·斗齡·戒剛,仍令鞫廳,嚴刑得情,夬正王法。請恒延·命垕·敏樞,仍令鞫廳,嚴鞫得情。請罪人八金依本律施行。請爟極邊遠竄。請濟州安置罪人增,卽其配所,嚴加荐棘,請爣遠竄。已上措辭見上司憲府持平鄭玉,引嫌而退,動駕入侍,傳達無例,旣失臺體,不可仍置。請持平鄭玉遞差。答曰,不從。泰績事,亟停勿煩。處置事,依達。
金相紳達曰,兵曹郞廳來言,闕內各處入直軍士,夜巡檢云矣,敢達。令曰,知道。
行副司直李益炡上書曰,伏以洪惟我祖宗積累之德,克致周家瓜瓞之綿,誕降元孫,慶溢宗祊,上以慰三殿企待之情,下以副八域喁祝之望,大小均歡,跛躄皆聳。臣職添保護,獲覩今日莫大之慶,懽抃蹈舞之誠,自倍他人,迺者藥院賞典,混及於賤臣,特蒙加資之恩,臣聞命惝怳,罔知所以自措也。雖以大朝志喜之意,施此優異之典,臣之數日直宿,固其職分內事耳。有何一毫可紀之勞,而豈意誤恩之至此耶?居寵若驚,寤寐怵惕。念臣,本以魯莽,最居人下,偏被洪造,從前踐歷,罔非踰分,今又夤緣倖會,節次推排,遽然冥升於上卿之秩,則其爲辱名器而羞朝廷,非細故也。百爾思度,萬無承膺之勢,而連値齋戒,辭章未徹,昨因試牌,冒沒出肅,自不覺愧懼弸中,惶汗沾背也,今始披瀝肝血,仰瀆离明,伏乞睿慈,俯垂鑑諒,亟命收還資秩,以重公器,以安私分,不勝幸甚。臣無任云云。答曰,覽書具悉。今玆賞典,實遵舊章,卿勿過辭焉。
掌令任師夏上書曰,伏以天佑我宗祊,元孫誕彌,億萬斯年之慶,實基于此。臣民忻忭,曷有其旣?臣本愚暗,但自知則明,見識魯莽,質性迂滯,施於百爲而一無可,況此言責重任,如何得承當?蓋其自知也明,故自畫有素,非不知違慢之爲有罪,而出而承膺,辜負職責,其爲罪尤有大焉。所以猥叨臺銜,前後幾遭,而不敢爲冒出之計,頃年聖上,親臨訊囚之日,殿坐臨時,臺牌壓至,事勢敦迫,黽勉冒出,仍隨諸臣之後,獲參三司之啓,一辭未措,嚴敎遄降,顚倒失措,譴罰隨至,半日冒當,瘡疣全露,此眞所謂侏儒一節,全體可見者也。至今追思,悚愧冞增,從前自畫之義,固自如,而末後顚沛之蹤,尤豈有一毫復叨之理哉?昨於召牌之下,未免坐違,而格外問備,大失所圖,悚蹙之極,不知所措,玆不得不略入文字,控此衷懇。伏乞亟命鐫削臣所叨憲職,以正前後傲慢之罪焉。臣旣不以臺職自處,則不敢有所論列,而略以區區之見,附陳焉。洪惟我邸下,受皇天擁佑之休,承聖上付托之重,沖年代理,令聞日彰。凡於政令施措之間,無一不協於群下之顒仰,而第朝臣箚疏,或有陳情言事者,而一例例批,無所可否,至於諫長李濟遠之疏,其所陳請之事,不是漫歇,而亦未有一字開示之敎,是豈無群下抑鬱之意耶?噫,辛·壬誣獄,其鍛鍊之狀,說着可怕,冤酷之情,想來心寒。聖上旣已洞燭而昭雪,至於向日筵敎,更無餘薀,仍置其獄則已,旣反其獄,則案其獄之人,揆之王法,參以事理,安得以晏然而已乎?自前代迄于我朝,冤獄反案之後,必皆有反坐之律,從前臺閣之臣,非不知以此爲請,而討復之義是急,餘外刑政,未能暇及而然耶?目今討復之義,何處遁去,而竝與節目間執法之論而寥寥無聞,此諫長所以有慨於此而有此論請者也。此論之發,亦云晩矣,而其義則正,其言則是,豈可以其言之晩出,有所忽棄而莫之省納耶?伏願邸下,還納其疏,夬賜允許焉。治疏將上之際,以侍臣不備,召牌荐下,顧此處義,萬無出膺之勢。隨詣闕外,拜章徑退,罪戾層積,惶悚冞增,惟斧鉞之誅是竢而已,臣無任云云。答曰,覽書具悉,公然起鬧,余實未曉,爾其勿辭察職。
左議政金若魯箚曰,伏以臣,待罪內局,而纔遭喪慘,未經成服,將不得陪扈法駕,冒萬死控籲小朝,敢冀變通,答旨之下,未準所懇,繼伏見,首揆箚批,有令臣留京之命,臣不勝惶悶之至。當此遠途行幸之日,不可使藥院之臣不備員,而臣旣帶保護重任,揆以分義道理,區區情私,有未暇顧。且臣成服之期,在於明日,過此臣可以卽發,追及於淸蹕之後,離次拜箚,以竢處分。伏乞俯賜諒察,許臣追進,仍命首揆,依前旨留京,千萬幸甚。取進止。答曰,省箚具悉。箚請若此,依施焉。仍傳曰,遣史官傳諭。
上行幸水原府行宮。
大殿誕日,大王大妃殿·中宮殿·世子宮·嬪宮·賢嬪宮,政院·玉堂口傳問安。答曰,知道。大王大妃殿·中宮殿·賢嬪宮,藥房,口傳問安。答曰,知道。大王大妃殿·中宮殿,朝廷二品以上·六曹,口傳問安。答曰,知道。
大駕溫幸翌日,大王大妃殿·中宮殿·世子宮·嬪宮·賢嬪宮,政院·玉堂口傳問安。答曰,知道。大王大妃殿·中宮殿,朝廷二品以上·六曹,口傳問安。答曰,知道。
成範錫達曰,明日常參,取稟。令曰,停。
金相紳達曰,大司憲沈錥,執義申暻,持平南泰會在外,一員未差,掌令權基彦受由,任師夏未肅拜,今日以監察茶時之意,敢達。令曰,知道。
又達曰,兵曹郞廳來言,闕內各處入直軍士,晝巡檢云矣,敢達。令曰,知道。
又達曰,守宮從事官來言,闕內各處入直軍兵,晝巡檢云矣,敢達。令曰,知道。
又達曰,都摠府郞廳來言,闕內各處入直軍兵,夜巡檢云矣,敢達。令曰,知道。
上行幸振威縣行宮。
大王大妃殿·中宮殿·世子宮·嬪宮·賢嬪宮,政院·玉堂口傳問安。答曰,知道。大王大妃殿·中宮殿·賢嬪宮,藥房口傳問安。答曰,知道。
成範錫達曰,明日常參,取稟。令曰,停。
金相紳達曰,大司憲沈錥,執義申暻,持平南泰會在外,一員未差,掌令權基彦·任師夏,未肅拜,今日以監察茶時之意,敢達。令曰,知道。
又達曰,兵曹郞廳來言,闕內各處入直軍士,晝巡檢云矣,敢達。令曰,知道。
又達曰,守宮從事官來言,闕內各處,晝巡檢云矣,敢達。令曰,知道。
又達曰,都摠府郞廳來言,闕內各處入直軍兵,夜巡檢云矣,敢達。令曰,知道。
吏曹遠接使趙載浩,館伴李益炡,問禮官李重祚,延接都監提調洪鳳漢,郞廳八,曺允濟·朴亨潤·李普淳·申大脩·李星慶·沈澥·金光泰·沈鑰,公事郞廳李纘徽單付達下。
海運君槤,上書曰,伏以臣本無似,致位至此,居常惶懼,惟以筋力奔走,粗效涓埃之報。今日候班,尤異於他,義當趨參之不暇,而第臣於昨日江頭,祗送還歸之餘,素患頭風之症,猝然添劇,達夜叫苦,曉來欲起,暈眩倒地,決無自力進身之望,遂速闕禮之罪。臣於是,已不勝惶隕,而追聞府吏書入臣名字於候單中云,此必府吏,不知臣夜來添病之狀,意其必入,有此書入之擧,而臣身未入闕,臣名書單,實犯欺慢之科。揆以分義,尤切懍慄,罪上添罪,措躬無地,玆敢露章自列。伏乞睿慈,亟治臣闕禮欺慢之罪,以勵群工,以安微分,千萬幸甚。臣無任云云。答曰,覽書具悉。卿其勿辭焉。
判尹趙載浩上書曰,伏以天佑宗祊,元孫誕降,臣民普歡,曷有其極?如臣病廢無用之物,猶幸其獲參賀班,同與忭蹈,而三昨文廟回鑾時,與昨日溫幸時,臣適待罪京兆長官,故推委無人,黽勉爲兩次導駕之役,連日勞攘,風冷中體,痰眩忒作,癖氣挾感,舊痾新恙,一時俱發,胸腹無處不痛,四肢全未屈伸,晝宵叫苦,寢啖都廢,委頓床玆,不省人事。此蓋臣累月哀瘁之餘,積有所傷,相愛者莫不爲慮,而今者病果作焉,症形若是其猝劇,臣實有自危之心矣。疾患如此,不能自力,連日候班,未克趨造,固已虧缺臣分,罪合萬殞,而至於籌司留直,本府公赴,俱未免闕焉,瘝孤職責,亦有常憲,惶殞欲死,靡所容措。顧今病狀,有加無減,旬月之內,起動無望,罪戾日積,公私俱妨,玆不得不倩俱短章,疾聲哀籲。伏乞睿慈,曲賜諒察,特垂矜憐,亟削臣本兼諸任,仍加重勘,以肅朝綱,以安私分,千萬幸甚。臣無任云云。答曰,覽書具悉。卿其勿辭,從速行公。
上行幸稷山縣行宮。
大王大妃殿·中宮殿·世子宮·嬪宮·賢嬪宮,政院·玉堂口傳問安。答曰,知道。大王大妃殿·中宮殿·賢嬪宮,藥房口傳問安。答曰,知道。
成範錫達曰,明日常參,取稟。令曰,停。
金相紳達曰,大司憲沈錥,執義申暻,持平南泰會在外,一員未差,掌令權基彦·任師夏未肅拜,今日以監察茶時之意,敢達。令曰,知道。
又達曰,兵曹郞廳來言,闕內各處入直軍士,晝巡檢云矣,敢達。令曰,知道。
又達曰,守宮從事官來言,闕內各處入直軍士,晝巡檢云矣,敢達。令曰,知道。
又達曰,都摠府郞廳來言,闕內各處入直軍士,夜巡檢云矣,敢達。令曰,知道。
令于成範錫曰,大臣·備局堂上引接。
以慶尙監司狀達,熊川等邑人物渰死事,狀達,令于金相紳曰,渰死·壓死人等,令本道恤典擧行。
金相紳,以兵曹言達曰,今此勅使出來時,平安道補把咸鏡道驛馬四十匹,黃海道補把江原道驛馬二十匹,急急分定,依例罔夜入送之意,兩道監司處,發馬知委,何如?令曰,依。
又以兵曹言達曰,在前勅使時,館所立待馬,例以三南驛馬,輪回立待矣。今番勅使時,則忠淸道立待次第,而溫泉擧動相値,以全羅道初面驛馬六匹,今月二十八日,京中逢點之意,本道監司處,發馬知委,何如?令曰,依。
又以兵曹言達曰,在前勅使時,京畿驛馬,聚待金川,以爲替代黃海道驛馬,而今則溫泉擧動相値,勢難推移替代,不可無變通。關西驛馬仍把海西,海西驛馬,仍把入京,回鑾時所把忠淸道驛馬,直到京城,放送之意,四道監司,分付,何如?令曰,依。
又以備邊司言達曰,遠接使趙載浩,今方辭陛,而差備譯官,可合任使者乏少,氷庫別提金昌祚,欲爲帶去,而實職人,自本院不得定送,而自前有稟定後帶去之例云。金昌祚,使之隨往遠接使之意,分付,何如?令曰,依。
成範錫達曰,問禮官,旣已出去,勅使處所給儀註,別定禁軍,騎撥罔夜馳傳于問禮官所到處之意,分付,何如?令曰,依。
庚午九月十五日辰時,王世子坐時敏堂。大臣·備局堂上引接入對時,領議政趙顯命,行副司直鄭益河,禮曹參判李鼎輔,大司成鄭翬良,左副承旨金相紳,副修撰韓光肇,假注書蔡緯夏,事變假注書宋聚行,記事官李儁徽,編修官許錫,進伏訖。顯命曰,日氣稍涼,體候若何?令曰,無事矣。顯命曰,大朝行在所問安,連爲聞之,則水剌諸節,連得安順,而遠路動駕,回鑾尙遠,昨日又雨,伏慮無任之至。令曰,昨日雨來,未知聖候,若何,而不勝抑鬱矣。今日旋霽,萬萬多幸矣。顯命曰,行在宿站,初以稷山爲定,而慮或有窘迫之患,以振威縣宿站事,預議于右相矣,今見整理使所報,則果以振威,定宿站云,蓋緣昨日雨勢而然矣。令曰,然矣。顯命曰,大王大妃殿氣候,何如?令曰,一樣矣。顯命曰,中宮殿氣候,何如?令曰,安寧矣。顯命曰,元孫宮問安,何如?令曰,安順矣。顯命曰,頃日大朝,有減膳之擧,而臣等昏鈍,不能覺悟,未輔燮理之功,不勝惶悚矣。無發落。備局堂上權爀,推考牌招事,下令,在外臺諫,抄選外,竝罷職事,下令。顯命曰,此乃平安監司李宗白狀達也。以爲,今年江都添餉米一千五百石,當以本道軍餉磨鍊,而賑事方張,穀物苟艱,待秋成輸送事,狀聞,自備局,覆奏許施矣。今已畢賑,秋成不遠,方當區劃列邑,趁冬前擧行,而不幸春賑纔撤,秋事又歉,災荒之孔慘,實是近年之所無。水災之所覆沒,獰風之所扑傷,七月以前,已判大無,中山江邊流散相繼,連歲荐饑,公私蕩竭,來頭賙賑,茫然無策,添餉米,限明秋停退事,狀請矣。關西之連歲荐飢,賙賑之苟艱,誠如所陳,江都添餉米,依狀請限明秋停退,何如?令曰,依爲之。出擧條顯命曰,此乃平安監司李宗白狀達也。本道水災之孔慘,已悉於前後狀聞,而江邊各邑及義州等諸島水災,振古所無。人物之渰死,家舍之漂沒,至於山郡等邑,殆甚於江邊,災荒賙賑,姑舍勿論,目前安保,茫然無策,渰死·壓死人等,新舊還上,依上年例,竝爲蕩減,家舍漂失人還上停捧,江邊中山各邑私賑穀劃給事,狀請矣。關西水災之慘,誠如狀辭,渰死·壓死人等,新舊還上,竝蕩減,家舍漂失人還上停捧事,竝依施,私賑穀量宜取用後,數爻牒報之意,分付,何如?令曰,依爲之。出擧條顯命曰,此乃全羅監司李錫杓狀達也。同福等邑人家之漂流覆沒,至於一百三十戶,人物之壓死·渰死,亦至十名之多,塚墓削去處,若是數多,恤典施行事,爲請矣。湖南水災又如是孔慘,渰死·壓死人等,新舊還上蕩減,家舍漂失,塚墓削去人等,還上停捧事,亦依關西例施行,何如?令曰,依爲之。出擧條顯命曰,大駕遠幸,城中空如,臣等之心,不勝悵然矣。邸下亦當久曠之時,問寢之節,講學之道,攝養等事,一倍惕念,尤爲加勉,則大朝回鑾後,聞之而聖心必爲嘉悅矣。令曰,當體念矣。顯命曰,留都軍兵之暴露,幾過一望矣。邸下,當體大朝軫恤之意,遣中官於留都將臣,以爲慰撫,何如?令曰,當施行矣。顯命曰,當此大駕累百里行幸之時,臣子分義,豈敢晏然在外,而不爲上來,致令隨駕兩司,不得備員,事極寒心。臺諫抄選人外,在外不爲上來者,竝罷職,何如?令曰,依爲之。出擧條顯命曰,備局諸宰,皆爲隨駕,在京只是數三人,而當此備局輪直之時,替直無人,誠可悶矣。備堂權爀,以江都餉米事,因洪樂性書啓,引以爲嫌,不爲行公,此本微事,亦非權爀所失,以此深引,誠過矣。推考,牌招察任,何如?令曰,依爲之。出擧條光肇曰,三司出肅一節,大朝動駕之前,自政院,似當有稟定之擧,而未及爲之。卽今三司,或有未肅拜,或有由限已過之員,而政院拘於格例,不得請牌,今日次對,兩司不備,事涉苟艱。當該承旨,從重推考,何如?令曰,依爲之。出擧條光肇曰,春坊兼史,鍮硯不爲持入,推考,何如?令曰,依爲之。出擧條光肇曰,邸下方進講書傳,而二帝·三王治天下大經大法,俱在此書,另加體驗之意,敢此仰達矣。令曰,當體念矣。諸臣以次退出。
上在溫泉行宮。
大王大妃殿·中宮殿·世子宮·嬪宮·賢嬪宮,政院·玉堂口傳問安。答曰,知道。大王大妃殿·中宮殿·賢嬪宮,藥房口傳問安。答曰,知道。
成範錫達曰,明日常參,取稟。令曰,停。
金相紳達曰,憲府連日監察茶時,諫院累日闕達,事甚未安。除在外·相避·陳書未回達外,掌令權基彦·任師夏,司諫兪彦國,竝卽牌招,何如?令曰,依。
以掌令權基彦司諫兪彦國牌不進罷職令旨,令于金相紳曰,竝推考徽旨捧入。
金相紳達曰,兵曹郞廳來言,闕內各處入直軍士,晝巡檢云矣,敢達。令曰,知道。
又達曰,守宮從事官來言,闕內各處入直軍兵,晝巡檢云矣,敢達。令曰,知道。
又達曰,都摠府郞廳來言,闕內各處入直軍兵,夜巡檢云矣,敢達。令曰,知道。
以副應敎李彝章,牌不進罷職令旨,令于成範錫曰,推考徽旨捧入。
金相紳,以義禁府言達曰,咸鏡·忠淸兩道監司狀達,及統制使申本,據刑曹粘目內,洪原前縣監金宇澤,公州前判官金由行,玉浦前萬戶金振聲等,移本府處置事,達下矣。金振聲,今方待令於本府,卽爲拿囚,而金宇澤·金由行等,自任所,時未上來云,依例發遣府羅將,竝拿來,何如?令曰,依。
成範錫,以迎接都監言達曰,都監事務,一時爲急,都廳郞廳成均館司成曺允濟,以其親病,受由下鄕,上來遲速,有難的知。今姑改差,其代以奉常寺正朴徵佐,差下,使之卽速察任,何如?令曰,依。
又以迎接都監言達曰,都監事務,一時爲急,郞廳禮曹佐郞申大脩,工曹佐郞金光泰,或以長生殿郞廳,先已達下,或以分司進去,勢難兼察。今姑改差,其代以禮曹佐郞李慶濟,掌隷院司評尹啓東,差下,使之察任,何如?令曰,依。
又以迎接都監言達曰,臣今日與諸郞廳,會同開坐於南別宮,而達下郞廳八員外,不足郞廳六員,依前例加出,別單書入之意,敢達。令曰,知道。
又以弘文館言達曰,三司及有職事官,先肅拜於東宮事,駕前下敎矣。副應敎李彝章,旣有只推之令,副校理李顯重,書批已下,修撰朴相德,由限已過,竝卽牌招察任,何如?令曰,依。
掌令任師夏達曰,臣竊念,凡諸誣獄,反案之後,按獄之人,卽有罪罰,自是次第應行之典,乃者諫臣之疏請,亦云晩矣,而在聖朝聽納之道,不可以其言之晩出,有所忽棄也,明矣。此所以臣於辭書之末,略有所論及,及承徽答,以公然起鬧爲諭,臣於是,不勝惶悚悶鬱之至。蓋論事之體,可言則言,不可言則不言,只觀其事之當否而已,聽言之道,可用則用,不可用則不用,亦當只觀其言之是非而已。若先顧起鬧之嫌而不敢出言,則大非在下進言之道,預存起鬧之慮而先爲沮抑,則亦非居上納言之道,今夫事理當然,法意當然,而行邦家應行之典,有何起鬧之慮而乃有此沮抑之令耶?臣之本性巽懦,臣固自知,而從前含默,人皆爲病,則況今衰邁屛退之餘,豈有橫生論議?惹成事端,如年少浮薄之爲也哉?臣旣承未安之敎,宜卽自列,而拘於事勢,今始來避,益增惶愧,請令遞斥臣職。答曰,勿辭。
金相紳達曰,掌令任師夏,再達煩瀆,退待物論矣。令曰,知道。
上在溫泉行宮。
自昧爽至辰時,有霧氣,夜二更,流星出婁星下,入巽方天際,狀如拳,尾長二三尺許,色赤。
大王大妃殿·中宮殿·世子宮·嬪宮·賢嬪宮,政院·玉堂口傳問安。答曰,知道。大王大妃殿·中宮殿·賢嬪宮,藥房口傳問安。答曰,知道。
成範錫達曰,明日常參,取稟。令曰,停。
金相紳達曰,大司憲沈錥,執義申暻在外,掌令權基彦未肅拜,任師夏避嫌退待,持平二員未差,今日以監察茶時之意,敢達。令曰,知道。
又達曰,兵曹郞廳來言,闕內各處入直軍士,晝巡檢云矣,敢達。令曰,知道。
又達曰,守宮從事官來言,闕內各處入直軍兵,晝巡檢云矣,敢達。令曰,知道。
又達曰,都摠府郞廳來言,闕內各處入直軍兵,夜巡檢云矣,敢達。令曰,知道。
金相紳,以備邊司言達曰,慶尙左水使李萬囿,在任身死矣。喪柩上來時,依例擔軍題給之意,分付所經各道,何如?令曰,依。
又以備邊司言達曰,大駕昨日午時量,到溫陽境,傳語今日曉頭,始爲入來。到溫宮後,傳語至今不來,必撥路稽緩之致,事極未安。京畿·忠淸兩道道臣,推考警責差員等,各別嚴飭之意,分付,何如?令曰,依。
令于金相紳曰,大殿問安中使,今方還去,徽旨及符驗下院,闕門·城門·留門出送。
修撰朴相德箚曰,掌令任師夏,引嫌而退,其所論列,誠得臺體,睿敎未安,不必爲嫌。請掌令任師夏出仕。取進止。避辭見上答曰,依達。
上在溫泉行宮。
未時,雷動電光,夜四更,月暈。
大王大妃殿·中宮殿·世子宮·嬪宮·賢嬪宮,政院·玉堂口傳問安。答曰,知道。大王大妃殿·中宮殿,朝廷二品以上·六曹,口傳問安。答曰,知道。大王大妃殿·中宮殿·賢嬪宮,藥房口傳問安。答曰,知道。
成範錫達曰,明日常參,取稟。令曰,停。
金相紳達曰,大司憲沈錥,執義申暻在外,掌令權基彦上書入達,一員未差,持平二員未差,今日以監察茶時之意,敢達。令曰,知道。
又達曰,兵曹郞廳來言,闕內各處入直軍士,朝巡檢云矣,敢達。令曰,知道。
又達曰,守宮從事官來言,闕內各處入直軍士,晝巡檢云矣,敢達。令曰,知道。
又達曰,都摠府來言,闕內各處入直軍士,夜巡檢云矣,敢達。令曰,知道。
又達曰,憲府監察茶時,諫院闕達,俱涉未安。除在外·相避·陳書未回達外,掌令權基彦,司諫兪彦國,竝卽牌招,何如?令曰,依。
以司諫兪彦國牌不進罷職令旨,令于金相紳曰,推考徽旨捧入。
令于金相紳曰,東朝問安體重,留門入之。
政院達曰,卽者雷動之災,忽發於收聲之節,轟轟之威,無異盛夏,以臣等愕貽震懍之忱,仰想邸下寅畏戒惕之誠,當復如何?噫,天雖高遠,卽在我邸下方寸中耳。一念之差,一事之失,皆足爲召災之端,豈不大可懼哉?今邸下,受大朝之命,代大朝之勞,則邸下一念之善否,天心之所鑑,邸下一事之得失,民命之所係,今日災祥休咎之徵,何莫非邸下所當反懼而自省處耶?夫帝王之道,無大於敬天恤民,而天之可敬,民之可恤,邸下固知之深矣,而邸下或以爲,大朝之所以日夕兢孜於天與民者,至矣盡矣。吾可以無與於敬恤之責歟,則此豈所望於邸下者也?邸下於對越之際,肅然祗慄,必如侍大朝之時,則敬天之道,斯盡矣。於懷保之政,藹然慈育,毋忽大朝付邸下之意,則恤民之方,亦在是矣。至於勤學,最是邸下急先之事,必以夏禹惜陰之意,體大朝勸學之盛訓,日闢兩筵,討論經傳,毋徒事乎講讀章句,必以躬行體認,爲務,則修齊治平之功,莫不根基於斯,而格天消災之道,亦不越乎是矣。伏願邸下,懋哉懋哉。惶恐敢達。答曰,今當收聲之節,忽有轟轟之雷,心甚悚懍,不能自定。所陳切矣,當體念焉。
金相紳達曰,今十六日申時量,大駕到溫泉事,忠淸監司李益輔狀達,昨日來到,而同日辰時量,大駕到天安郡晝停站事,狀達,今日始爲入來。此必是驛路稽滯之致,元狀達捧入,而當該道臣,不可無警。忠淸監司李益輔,推考警責,何如?令曰,依。答副校理李顯重,修撰朴相德,副修撰金致仁·韓光肇聯名箚曰,覽箚具悉,當收藏之月,轟轟之聲忽發,心甚懍惕,憂愛陳勉,言甚懇惻,可不體念焉?原箚留中
掌令權基彦上書曰,伏以臣之不足有無於朝廷,卽一江湖之鳧雁也。且以廉義則不可復廁於臺端,以私情則無望離側而供仕。玆於大駕溫幸之時,臣未能陪扈,日昨牌召之下,臣未免違傲,分義都虧,萬殞猶輕,然臣豈樂爲是哉?蓋其私情有不得已也。臣之母病,非一時風寒偶感之比,源萎旣痼,氣力篤老,中年積祟,交劇於暮景,一朔寧日,殆無數次,臣早孤終鮮,孑然一身,與母爲命,只以名忝朝籍,職有所縻,病中看護之節,或不能由意,不孝之罪,無以自贖。臣於年前,以乞身終養之意,陳懇大朝,忱誠淺薄,未蒙允許,至今惶愧,大失所圖,今臣母病,與歲俱深,精神筋力,無復餘地。較諸數年之前,不啻落下幾層,崦嵫昃日,餘輝幾何?古人所謂事親日短之語,誠爲悲切,尙可以束帶從宦,爲哉?玆隨召令,瀝血陳籲於仁孝代理之下。伏乞离明,察臣至情,納臣微懇,亟遞臣所帶職名,仍令選部,勿復檢擬,俾臣得以退伏田廬,優游母側,以終其餘年。臣生當隕首,死當結草。臣無任云云。答曰,覽書具悉。爾其勿辭,救護母病。
上在溫泉行宮。
昧爽,有霧氣,未時,日暈,夜三更,雷動電光,四更,雷動電光,雨雹狀如豆。
大王大妃殿·中宮殿·世子宮·嬪宮·賢嬪宮,政院·玉堂口傳問安。答曰,知道。大王大妃殿·中宮殿·賢嬪宮,藥房口傳問安。答曰,知道。
成範錫達曰,明日常參,取稟。令曰,停。
金相紳達曰,大司憲沈錥,執義申暻在外,掌令權基彦受由,一員未差,持平二員未差,今日以監察茶時之意,敢達。令曰,知道。
又達曰,兵曹郞廳來言,闕內各處入直軍士,朝巡檢云矣,敢達。令曰,知道。
又達曰,守宮從事官來言,闕內各處入直軍兵,晝巡檢云矣,敢達。令曰,知道。
又達曰,都摠府郞廳來言,闕內各處入直軍兵,夜巡檢云矣,敢達。令曰,知道。
又達曰,明日次對,兩司當爲進參,除在外·親病受由·相避·陳書未回達外,司諫兪彦國,待開門牌招,以爲入對之地,何如?令曰,依。
又以刑曹言達曰,南部豆尾浦居徐次康告狀內,漢江別將白信圭,去八月二十八日,其父二命,稱以船契所任,使津卒蹴踢亂打,今九月初三日,仍爲致死云,故令漢城府檢驗,則初覆檢屍,帳中實因,俱以被傷致命懸錄矣。津卒李順白,自本曹今方嚴囚推問,而別將白信圭,曾經萬戶,係是朝官,移義禁府處之,何如?令曰,依。
成範錫,以禮曹言達曰,迎勅吉日,排日推擇達下後,知委於儐臣處矣,卽接溫泉隨駕本曹判書申晩移文,則迎勅吉日,自行在所,亦爲排日推擇啓下,而啓下擇日中,十月初九日·十一日,加入推擇云。當初達下原單子中,此兩日時,付標添書以入之意,敢達。令曰,知道。
上在溫泉行宮。
夜三更,雷動,四更五更,月入東井星。
大王大妃殿·中宮殿·世子宮·嬪宮·賢嬪宮,政院·玉堂口傳問安。答曰,知道。大王大妃殿·中宮殿,賢嬪宮,藥房口傳問安。答曰,知道。
成範錫達曰,明日常參,取稟。令曰,停。
金相紳達曰,大司憲沈錥,執義申暻在外,掌令權基彦受由,一員未差,持平二員未差,今日以監察茶時之意,敢達。令曰,知道。
又達曰,兵曹郞廳來言,闕內各處入直軍士,朝巡檢云矣,敢達。令曰,知道。
又達曰,守宮從事官來言,闕內各處入直軍士,晝巡檢云矣,敢達。令曰,知道。
又達曰,都摠府郞廳來言,闕內各處入直軍士,夜巡檢云矣,敢達。令曰,知道。
令于金相紳曰,大臣·備局堂上引接。
金相紳達曰,大臣·備局堂上引接入對,修撰朴相德,副修撰金致仁·韓光肇,請對。同爲入對。
又以義禁府言達曰,刑曹達辭內,前萬戶白信圭,移本府處之事,達下矣。白信圭,今方待令於本府,卽爲拿囚之意,敢達。令曰,知道。
判敦寧李箕鎭上書曰,伏以臣,誠不忠無狀,自速重戾,致勤大朝未安之敎,至有臣子所不敢承聞者,臣求死不得,置身無所,走伏金吾門外,席藁泥首,以竢鈇鉞之加。乘輿離都,而臣不得祗送於江頭,离明監國,而臣不得承候於禁庭,只有日夕隕泣而已,忽於千萬意外,伏聞聖旨特下,令臣勿待命。臣且惶且感,不敢不退伏私次,而顧臣,負罪至重,在法必誅,非若眚災,可容肆赦,雖以天地之大,父母之仁,務存包涵,姑寬刑辟。在臣義分,惟當囚首杜門,追愆訟罪,何敢自同平人,晏然冒進於周行,有若全無嚴畏之念哉?且臣死病餘毒,尙纏骨髓,寄命床褥,待盡朝暮,今於令牌之下,惟坐違是懼,謹此匍匐隨詣,而跬步之頃,十顚九仆,文石之前,致身無路,臣罪至此,尤增萬死,玆敢略具短書,冒暴危懇。伏乞睿慈,深垂憐察,將臣本兼諸任,亟賜鐫削。仍令攸司,勘身前後辜負,以昭法紀,以礪臣分,公私幸甚。臣無任云云。答曰,覽書具悉。卿勿過辭察任。
兼輔德徐志修,司書沈鑧等上書曰,伏以疇昔之夜,大雷以雨,轟燁之威,無異盛夏。古人於迅雷甚雨,雖在盛夏常行之時,猶爲之變容,況當此收藏之節乎?又況二日之內,或警於晝,或警於夜,若有危亂之機,伏於目前,而天之告示,如是其嚴明諄復,伏惟我邸下,懍惕之心,當復如何?日前雷異之後,邸下因玉堂·政院之箚達,有悚懍體念之敎,而尙未有驚動之實見於行事者,或者天怒未解,而再有此警告歟?然則尤不可一向雍容暇豫而已也,今日適値備局次對,宜令大臣·諸宰,各進所懷,一一俯詢,靡有底蘊。又令三司之臣,不但備員,而盡數入對,博訪而廣咨之,講究其消弭之道,以盡夫轉移之幾,則上以悅大朝之心,下以慰萬民之望,而天心亦從以底豫矣,恒人之情,遇災則驚動,及其日月稍久,而不見其應,則狃以爲常,而不知戒焉。古語曰,和氣致祥,乖氣致異,故乖氣旣積,而成形於上,則爲天文之變,成形於下,則小者爲飢饉疾疫,大者爲盜賊兵革,近而在時月之內,遠而亦不出於年歲之外,豈不大可懼哉?何可以目前無應而少忽之乎?聖人於迅雷風烈,雖夜必興,衣服冠而坐,所以敬天之怒也。伏惟邸下,遇災之夜,必有警懼之節,而臣等死罪,一日二日之後,邸下警懼之心,或難保其一如今日之心,苟如是,則不誠也。不誠豈足以動天也?伏願自今以後,日旣乾乾,夕復惕若,每於日暮人倦,昏氣易乘之時,必須振拔齊莊,對越上帝,或誦讀經傳,紬繹義理,或引接宮僚銀臺近直之臣,討論古今,夜久斯寢,齊手斂足,體行夙夜箴之說,使此心,常存而不弛,則心正而天地之心亦正,氣和而天地之氣亦和矣。內而修省之工,誠實無僞,不少間斷,而有以純乎天理,外而消弭之道振動奮發,不爲文具而有以服乎人心,則災不爲災,轉而爲祥矣,豈不休哉?臣等職添宮僚,直宿禁廬,目見可愕之災,不勝憂愛之誠,明發不寐,略貢愚忱。伏願邸下,財幸焉。臣等無任云云。答曰,覽書具悉。所陳切矣,當體念焉。
司諫兪彦國上書曰,伏以數百里之遠,四五日之程,羽旄攸之,百靈齊護,大朝聖駕萬安至溫泉,上候一向寧安,伏惟邸下,慕仰之睿心,歡幸,當復如何?臣民之欣忭,誠萬萬無極。臣竊伏思之,是月也陰盛陽剝,而雷之收聲,在仲秋之令,乃於再昨,暴雨大注,疾雷迅發,不啻四五聲而止,此何異也?雖未知此爲某事之所由而召致也,其爲天之示警,則丁寧矣。去歲之陽月,有雷電之異,今歲之宿月,有雹雪之異,今又有此異,邸下歷觀前史,治平之世,災異未嘗有如是之疊現也,可不懼哉?先儒有言曰,雷聲不百里而止,且暴雨之作,咫尺或異,臣未知是日之是雨是雷,湖外亦然,而大朝聞此,想必行殿靜夜,丙寢靡寧,恐懼憂焦,講究消弭轉移之道,仰以答上天之怒,下以慰黎庶之望,轉災爲祥之慶,擧國臣民,方聚趾而顒竢矣,邸下於此,似若無與於其憂,而伏惟邸下,旣代大朝之勞而聽庶政,則遇災修省,是亦我邸下責也。董仲舒有言曰,天人之際甚可畏也,天人之際,正宜以實而不可以僞,今日在下群工,只以循例應文而陳戒於邸下之前,邸下又以循例應文而賜答於諸臣之章奏,如是而止焉,則臣未知此可以能解上天之譴怒也。臣伏讀邸下賜院達堂箚之答曰,心甚悚懍,不能自定,又曰,心甚懍惕,可不體念?其恐懼之誠,修省之意,藹然於字句之間,謷乎大哉,敬天之道,邸下旣得之矣,邸下之言,旣如是,則言者心之所發,邸下之心,又當如是矣。以是,實心以行實政,則其於消災乎,何有?商之成湯·太戊,宋之景公,非有別般作爲,以致變災爲祥之休矣,不過以懍惕之實心,念念慥慥,勉修厥德而已。邸下今以實心悚懍,警惕于中,毋怠毋荒,日修厥德,則殷湯·太戊·宋之景公,非有別般作爲,以致變災爲祥之休矣。不過以懍惕之實心。念念慥慥。勉修厥德而已。邸下。今以實心悚懍警惕于中。毋怠毋荒。日修厥德。則殷湯太戊宋公豈可使專美於古也?昔在我成廟朝,筵臣孫舜孝進言曰,詩云,不愧屋漏,人君居處。外人所不知,屋漏之言,甚可畏也。成廟嘉納其言,惟我成廟,三代後聖君也,伊時舜孝,尙以屋漏之無愧,眷眷而陳戒。伏願邸下,監法於是,而以屋漏之無愧,爲敬天修德之第一義也。敬天之道,雖在於以實心修德,而其要又在於勤學,臣又以成廟朝故事,仰陳焉。成廟御經筵,臺臣仰陳曰,殿下一日三御經筵,雖暫不遑暇,而獨夜對闕焉,願自今夜召經筵官,講論經史,參究治道,成廟卽於其夜,召入經筵官,講國朝寶鑑,夜分乃罷,此甚盛擧也。先儒曰,欲法堯·舜,當法祖宗。目今秋日之候,寒暖適宜,夜漏之刻甚長,政好開卷講討矣。邸下於晝日兩講之餘,又賜夜對。依成廟朝故事,引入宮僚,講國朝寶鑑而拈出列聖朝遇災敬天勤學修德之嘉謨懿訓,別爲講討,深究其義,一一體驗於身心之上,以爲監則效法之本,豈不休哉?願邸下留心而採納焉。臣有情理之萬分懇迫而不可强者,向於大駕溫幸之時,未能陪扈。日昨牌召之下,亦未免違傲,臣分都虧,萬隕猶輕,此豈臣樂爲也?臣之父病,一向沈篤,累次添感,氣力澌綴無餘,委貼床玆,寢飡諸節,頓減於前,風痺之漸,亦無顯減之勢,行步之窘澁,起居之倩人,猶夫前日。顧臣情勢,萬無離捨供職之望,今以賓對入參,令召下臨,末由承令,隨詣闕外,陳章哀籲於銅龍之下。伏乞离明,俯賜矜察,亟遞臣職,仍治臣罪,以警具僚,且令臣得以專意救護,以伸至情,千萬幸甚。臣於去宵,呼燭寫書,明發欲呈緘封而置前,數問時夜之如何?更鼓旣深之後,曉鷄未唱之前,忽又電光燁燁,雷聲轟轟,移時而後止,兩日之內,天之告警,何至於再?驚懼憂慮,萬倍於前。伏想此時,講確弭災之道,一刻爲急,而大朝還宮,期日尙遠,言念國事,憂悶罔涯。伏願邸下,俯詢大臣而講議,別爲下送宮官于行朝,問候於大朝,邸下又以親書,告此兩日雷電之異於大朝。惟我大朝,敬天之誠,貫徹神明,必別有所訓諭,而上蒼有可孚感之道矣,邸下,亦宜洞洞屬屬,一念對越,務積誠意,以遄回天怒爲期也。臣不勝愚忱耿切,敢將蕘語,更此附陳於書末焉。臣無任云云。答曰,覽書具悉。所勉言深懇到,當銘心焉,爾其勿辭,救護父病。
庚午九月二十日辰時,王世子坐時敏堂。大臣·備局堂上引接入對時,領議政趙顯命,行副司直鄭益河,行副司直權爀,禮曹參判李鼎輔,行大司成鄭翬良,左副承旨金相紳,副校理李顯重,修撰朴相德,副修撰金致仁·韓光肇,假注書蔡緯夏,事變假注書宋聚行,記事官沈鑧,編修官許錫,進伏訖。顯命曰,雷雨疊作,日氣乖常,睿候若何?令曰,無事矣。顯命曰,脚下小癤,加減如何?令曰,雖出濃汁,姑不大段矣。顯命曰,聞行在消息,則大朝連爲臨洗,玉候一向安寧,不勝萬幸。令曰,誠多幸。顯命曰,大王大妃殿氣候,何如,令曰,安寧。中宮殿氣候,何如,令曰,安寧矣。元孫宮問安,何如?令曰,連爲安順矣。備局堂上李箕鎭·李日躋牌招事,下令。顯命曰,此乃慶尙監司閔百祥狀達也,道內癘疫大熾,民之盡室致斃者,屋相望焉,頃因臺臣陳章批旨內,全家溘沒人,各別詳抄申聞,蠲減其租稅,而近來外方,凡於朝家命令,每多泛忽,關文到付,在於租稅已捧之後,而合沒抄出,必有混雜之弊,故多般探問,往復査質之際,自爾遲滯,各邑賦稅,亦難因此等待,皆已趁限發送,則今雖減稅,固不足以惠及旣死之類,上項田租蠲減一款,姑爲安徐爲請矣。田租旣以盡捧,今不可追惠,新舊還上及身役,皆爲蕩滌,其爲民惠,則至矣盡矣,田租蠲減一事,置之爲宜,而當初朝令之下,不卽擧行,有此煩請,事體未安。監司閔百祥推考,何如?令曰,依爲之。出擧條顯命曰,此乃慶尙監司閔百祥狀達也,梁山郡在沿海邊,今番大水之後,各處堤堰,擧皆毁破,田畓之永無形體者多矣。今方分排修築,而三年之內,決無起墾之望矣。甘同倉儲置米一千石,特令改色,劃給錢布,辦役糧,雇軍丁,隨毁築防,改色米段,待明秋狀捧,爲請矣。梁山水災,果如狀達,邑城莫支,壬戌·乙丑兩年,自朝家有劃給之事,甘同倉腐敗米,限一千石特許改色,而前頭決不可蕩減,待明秋收捧事,依所達施之,何如?令曰,依爲之。出擧條顯命曰,頃日自大朝,抄放宮人四十五人,此誠史牒罕有之事。向日入侍時,大朝有示意于邸下矣,果爲奉承耶?令曰,東宮家人,則同入於頃日大朝抄放之中,而元孫宮則初不新選,以東宮所屬分送矣。顯命曰,邸下仰體大朝抄放之盛意,元孫宮宮人,不爲新選,以東宮宮人分送,此事尤有光於大朝盛德,出諸朝紙,宜使中外曉然知之矣。令曰,依爲之。出擧條顯命曰,備局堂上李箕鎭,大朝旣有勿待命之敎,牌招察任。李日躋,頃日臺彈,已極無謂,此通朝所共知,到今引嫌,殊涉太過,一體牌招察任,何如?令曰,依爲之。出擧條顯命曰,代理之後,異於丁酉謄錄,政院亦有二員入直,玉堂亦使之備員,上下番入直,何如?令曰,依爲之。出擧條顯命曰,勅使今方出來,而戶判以整理使,在行在所,參判洪鳳漢,雖爲提調,而亦在留陣中,都監凡事,主管無人,必不無貽弊於市民者。館伴及諸郞廳處,各別申飭,何如?令曰,依爲之。出擧條顯命曰,此乃咸鏡監司李喆輔狀達也,以三件事條陳,其一,則浦項穀物三萬石,自朝家雖爲劃給,穀名石數,不爲指的,該道道臣,必難奉行,租幾石·牟幾石·太幾石,明白指揮,而租則無實,以米·牟·太,準三萬石劃給事也。其二,則北道船隻不足,三萬石勢難趁時輸運,折半則以嶺南船載送事也。其三,則慶尙·江原兩道,各定差員護送事也。當初李喆輔狀請回達時,泛然以浦項穀三萬石,劃給爲請,而穀名石數,不爲明白指陳,蓋臣等泛忽之致也。今當以米·租幾石·牟幾石·太幾石,明白指揮,而浦項時留穀中,租爲六萬石,米·太·牟合八千餘石矣。米·太·牟,則雖盡爲輸送,不過八千石,其外二萬二千石租代,則推移無路。臣聞備堂鄭益河之言,嶺南各邑中,靑松·英陽·眞寶等邑,常賑還及巡統還中,小米最多,每年分糶,民不支堪云,此等邑,各樣還小米合一萬石,移轉劃送於盈德·寧海等海邊之邑,使之輸送北路,則似爲便當云,臣未知實狀如何,而第爲分付道臣,使之依此擧行,何如?行副司直鄭益河曰,臣纔經北路大賑,而似聞今年凶荒,殆有甚於昨年云,李喆輔之焦遑罔措,不問可知。昨年則自朝家雖不許嶺穀,而本道元還,幾盡督捧,故一道大賑,僅僅成樣,而今年則當此荐飢之餘,各樣還穀,萬無準捧之路,若非移轉,則道臣亦何以全活許多濱死之命乎?日昨三萬石嶺穀之許令劃給,在北民可謂萬萬大幸,而若除船價,則不過爲二萬四千餘石矣。此已零星莫甚,而又以皮租一萬二千石,充數於三萬之數,則有名無實,尤爲切迫,嶺南沿海還穀中,多有米·太豐足之邑,皮租則參酌略給,其代則以此米·太,使之充送。至於船隻,則北道監·兵營所屬運餉船,不過四五十隻,而破傷不用者居半,其外民船,則皆是耳船,一隻所載,多不過三四十石。以此小船,其可往來於嶺南耶?臣曾經嶺伯,故亦知嶺南事情,嶺南船隻,則本來有裕,限折半,使嶺南運送,然後方可及期賑民矣。顯命曰,鄭益河新經嶺伯,北伯詳知事情矣。靑松·英陽等邑,小米若不足,則依鄭益河所達,沿海各邑米·牟·太中,推移換送,以準一萬七千石之數,其餘五千石,以浦項租劃送,無妨。至於船隻,則北道船隻,元來不足,三萬石穀,勢難趁時運去,必須使用嶺南船隻,然後可無未及之患,而頃日覆奏時,左相嚴防矣。今則道臣,又此狀請,而北道船隻,實無及時盡運之理,所劃三萬石內,折半則以嶺南船運送,折半則以北道船運去,爲宜。至於差使員,則嶺南·關東,各宜定送,使之護送,宜矣。令曰,竝依爲之。出擧條顯命曰,乾文警告,近年數矣,而日昨雷雨之疊作,尤爲異矣,邸下方在代理之中,其上答天心之道,莫如自反而脩省。古有大旱七年,而成湯自責,以致桑林之霈,熒惑守心,而宋景脩德,以致三舍之退,此可見天人一理,感應不忒也。近以本朝言之,故左相趙文命,爲翰林入對時,大旱雲臺,以旱災草記入之,而肅廟惕若曰,何旱氣之如此太甚?今夜見月離于畢,庶幾滂沱耶?纔出閤門,雨下如注,其憫旱求雨之心,至誠惻怛,故俄傾之間,感應斯速,常娓娓言之矣,至誠而不動者,未之有也。邸下,亦以至誠對越,則天人脗合,欲雨斯雨,欲霽斯霽,隨所意欲,莫不感應,而便與天爲一矣。心兮本虛,應物無迹,制之於外,以安其內,此乃操存欛柄,而前日筵對,累次陳達,然今方遇災如此,故不避煩瀆,再三仰達矣。令曰,當體念矣。金相紳曰,日昨雷異之變,忽出於收藏之節,臣等不勝憂懍之心,敢陳草草院達矣。仍伏念,邸下日再開講,睿學日臻高明之域,如臣膚淺之識,豈敢仰贊萬一,而第學問,必以聖賢爲期,則其進修之工無限,大臣所奏治心之工,專由於講學,而講學以格致誠正,爲主於脩齊治平之域矣。誠之所到,金石亦透,則甚事不做乎?古語曰,欲法堯·舜,必法祖宗,邸下仰體大朝誠敬之工,以悅豫大朝之心,則天心自可祗豫,而轉災爲祥矣。商之中宗·高宗,皆賢聖之君,而其時亦有災異,因兩君之恐懼修省,災不爲害,則惟在人君之修怠而災祥輒應。伏願邸下,以不愧屋漏,爲治心之工也。令曰,當體念焉。鼎輔曰,大朝在行宮,幾過一望,邸下違侍多日,大朝思邸下之心,必深切,而邸下之仰慕,亦必倍常矣,講學定省之道,起居動靜之節,益加軫勉焉。惶恐敢達。令曰,體念焉。鼎輔曰,累次雷雨之變,萬萬驚惕,而大抵陰剝陽衰之致,必有所召,大則兵象,小則飢饉,在朝廷,有小人陵君子,在一身,有人欲滅天理,則仁天降鑑,必有所警。伏願邸下,克己修省,以答天心焉。令曰,可不體念?顯重曰,日昨雷雨,極其非常,臣適在直中,與同僚,略陳短箚,而不過以草草陳腐之語,應文備數而已,臣方惶悚待罪,而及承睿批,過垂嘉奬,臣之一倍惶愧,若無所容,而邸下察邇虛受之美,竊不勝其欽仰感歎也。第睿批中,體念二字,必有所商量而下敎,未知邸下之所欲體念者,將如何?答曰,體念云者,欲實踐其言之謂也。顯重曰,睿敎至當,臣等之所望於邸下者,亦惟實踐其言而已。第念,邸下深居九重,其體念與否,固非外廷臣僚之所可知,惟以符驗之著於外者,仰揣睿意之所存矣。古有未明求衣之語,從古帝王之勤於爲政者,莫不皆然,況此遇災警懼之日乎?日昨雷變,已極驚心,而去夜之轟燁,尤非日昨之比。臣攬衣呼燭,蹶然起坐,切欲更入文字,申貢愚衷,而不惟煩瀆,賓對慮在是日,故敢隨諸臣之後,以爲面陳之地,而意謂邸下,亦必側席待朝,催促臣僚之入來,以示遑遑焉求助之意矣。乃於大臣詣閤移時之後,始爲循例召見,邸下雖有體念之意,群下何從而知體念之實乎?願邸下,自此益加體念,俾群下明知有體念之實,則此亦應天理實之道。臣之區區所望,實在於此,故惶恐敢達矣。答曰,當益加體念矣。顯命曰,儒臣所達仰質體念二字之語,未明求衣等說,可謂剴切矣。致仁曰,再昨電變,固已可愕,而至於去夜轟燁之光,尤爲獰壯,無異盛夏。有若仁愛之天,初旣示警,而邸下恐懼修省之方,猶有未盡,故益彰其疾威,丁寧又爲警告者然。果未知邸下所以對之者,或有所不誠故耶?大臣所達治心之說,誠好矣,而但心兮本虛,出入無常,苟欲克治此心,捨講學而何求哉?邸下日闢兩筵,可謂勤矣,而猶不無趁課誦讀,循例應文之歎,如是而其可謂誠心好學,點檢操存,以盡夫對天之道耶?帝王家學問,異於匹庶,不以口讀記誦,爲貴,必須心得躬行。雖於幽獨得肆之地,無或少忽,勉勉慥慥,使我動靜云爲,無不粹然一循於天理。邸下自顧,其能到此地位乎?雖以講筵言之,一日兩筵之外,於晝於夜,頻召講官,或討論聖經微奧,或講究前史治亂,則今日講官,雖未必盡其開發輔導之職,豈不愈於深宮燕閒之中,獨對宦官宮妾之時乎?且卽今急務,莫如招致林下讀書之士,使之出入講筵,任以啓迪之責,又豈只與一二宮僚講讀之比耶?前後筵臣,亦有以此仰陳者,而尙未聞有招徠之擧,豈邸下慮其不來而然歟?苟能備盡誠禮,期於必致,則彼豈不于于而來乎?伏聞大朝,克加誠禮,召致進善尹鳳九於行宮云,伏願邸下,仰體大朝急賢之盛意,必以至誠招致,俾有實效於睿學,卽臣區區之望也。令曰,當體念矣。相德曰,災不虛生,必有所感,一念之善,景雲慶星一念之惡,疾風雷雨,此實天人一理故也。竊恐邸下,淵默太過,酬酢甚簡,對越之心,修省之道,有所未盡而然矣。致仁曰,大抵人情,遇災之初,驚動奮厲,若將有爲,而久則易忽。倘邸下,雖於旣久之後,必以今日之心,爲心,常若上帝之臨在頭上,則向所謂治心者,庶得其要,而轉災爲祥之效,可以拭目而竢矣。光肇曰,大臣及諸臣所達,皆是矣,邸下以實心,行實德,然後方可爲格天消災之道,今此國有大慶之餘,天之降警,非一非再。抑恐邸下,逸豫怠忽之心,有所未祛而然耶?誠實形著之工,有所未盡而然耶?自今以往,另加修省,以答乾文之警告,惶恐敢達。顯重曰,災異何時不驚惕,而此時尤可懍然矣。顧今鑾輿遠出,晨昏久曠,邸下憂遑罔措之心,尤當一倍矣。以閭巷子弟,言之,當其父兄在家之時,或有意外變怪,子弟之心,恃而無恐。及其父兄遠出,獨自幹家,而忽値變故,則其心之恤恤遑遑,若無所依賴,無所告訴,此正邸下心事也。第恐邸下,恐懼修省之方,宜益加勉,故前日箚辭,槪以學問進修,爲第一義,而學問之道,惟在師友之資益。金致仁所達招致山林讀書之人,以裨睿學之語,誠得宜,邸下加意必致之道,何如?令曰,唯。光肇曰,昨今年癘疫孔慘,八路方在殿屎之中,此時仁天之降戒實不異矣。今日筵對,豈但以大臣所達道臣狀辭而止哉?其所達治心克復之道,當反復講究,勉孜不已,而邸下淵默太過,無所詢訪,此臣等誠意有所未徹,而然而不勝抑鬱之甚也。相德曰,今此兩日之間,災異疊作,莫非仁愛之天,有所警告邸下者也。願渙發英音,廣詢諸臣,一念寅畏,無少間斷,則聖敬日躋,自然與天爲一矣。令曰,所達皆是矣,當體念焉。益河曰,今此雷異,未知行在所亦然,而大朝聞此,必添行宮宵旰之憂矣。邸下修省之道,一以大朝,爲準的,大朝減膳,則邸下亦減之,大朝抄放怨女,邸下亦放之,一動一靜,一依大朝體行,則修德合天,自可脗應矣。古語云,善惡皆我師,如見桀·紂之事,創之而不爲,如見堯·舜之道,艶之而必法,修省之道,自然進進不已矣。至如小臣,纔經北伯矣,勿爲泛然接對,循例應文而止,必勤詢其民情年事,昨年何如,今年,何如?反復消詳,則必得其一二經濟之術矣。令曰,唯。爀曰,天之示災,不勝驚懼矣。邸下儼然廈氈之上,若無自反而求助,則臣僚之欲進言者,皆壅遏而不得自盡矣,請渙發睿音,俯詢反復,以講消弭之策焉。翬良曰,生知以下,未免氣質無偏倚,須是克盡偏處,方可爲修省之道矣。以遏人欲存天理六字,爲一心工夫,則氣質自化,而學問日進矣,修省之道,莫過於此也。令曰,當銘心焉。顯命曰,諸臣所達,雖似閑談例話,皆有次第,而鄭翬良所達變化氣質之語,甚緊切矣。大朝在東宮時,臣以兼說書入對,而仰問氣質有偏處,大朝答以加學後當言之,爲敎矣,學問修省之道,當先治氣質偏處,而其要則在一身,當遏人慾存天理,在朝廷,當進君子退小人而已矣。令曰,當體念矣。令曰,今見臺書,則雷雨如此,別送中官于行在,以爲問安得當矣。顯命曰,昔者仁宗大王,在不豫中,天雷伐前楹,卽入大妃殿問候矣,今此雷雨乖常之餘,別爲問候于行在,似至當矣。令曰,唯。致仁曰,俄者行宮問安事,下詢之際,承旨不卽進伏承聆,事甚未安。推考,何如?令曰,依爲之。出擧條諸臣以次退出。
上在溫泉行宮。
夜三更,流星出婁星下,入巽方天際,狀如拳,尾長三四尺許,色赤,五更,下霜。
大王大妃殿·中宮殿·世子宮·嬪宮·賢嬪宮,政院·玉堂口傳問安。答曰,知道。大王大妃殿·中宮殿·賢嬪宮,藥房口傳問安。答曰,知道。
成範錫達曰,明日國忌齋戒,再明日正日,此兩日常參,頉稟。令曰,知道。
金相紳達曰,大司憲沈錥,執義申暻在外,掌令權基彦牌不進,一員未差,持平二員未差,今日以監察茶時之意,敢達。令曰,知道。
又達曰,兵曹郞廳來言,闕內各處入直軍士,朝巡檢云矣,敢達。令曰,知道。
又達曰,守宮從事官來言,闕內各處入直軍兵,晝巡檢云矣,敢達。令曰,知道。
又達曰,都摠府郞廳來言,闕內各處入直軍兵,夜巡檢云矣,敢達。令曰,知道。
又達曰,憲府連日監察茶時,事甚未安。除在外外,掌令權基彦,卽爲牌招,何如?令曰,依。
以掌令權基彦牌不進罷職令旨,令于金相紳曰,推考徽旨捧入。
成範錫達曰,今下京外上言四百七十三張內,二百八十二張,分下各該司。猥濫一百八十五張,疊呈六張,達字爻周次,還入之意,敢達。令曰,知道。
又以吏曹言達曰,新溪縣令柳善養呈狀內,矣身受由上京之後,素患關格之症,挾感危劇,氣息奄奄,實有朝夕難保之慮。此際得聞勅牌已爲來到,而以此病狀,萬無起動還官之望,斯速入達處置云,身病果如是危重,則當此客使臨境,列邑支站之日,不可等待其差歇,依例罷黜,何如?令曰,依。
又以迎接都監言達曰,卽接遠接使狀達,則上勅差備首譯金裕門,到鳳山境,落馬重傷,病勢危劇,萬無前進。其代令該院差定韓致亨,騎撥下送,及於勅行未渡江前云矣,依狀達韓致亨,騎撥急速下送之意,分付司譯院,何如?令曰,依。
吏曹參判趙榮國上書曰,伏以臣於行朝,口傳之政,以前縣監尹光迪,備擬於公州判官之望而受點矣,追聞光迪,前任一新時,解由尙未出云。守令解由未磨勘之前,毋得除職,法意何等嚴重,而臣誤信該吏不詳之言,致有此做錯,昏謬不察,無所逃罪,惶悚之極,敢此冒死自列。伏乞离明,俯賜鑑諒,亟降威罰,以嚴政例,以安私分,千萬幸甚。臣無任云云。答曰,覽書具悉。一時做錯,何必爲嫌?卿其勿辭察職。
兼弼善申暐上書曰,伏以臣,本以無似,濫叨宮銜,前後凡幾遭,而至於今年,則乍解旋授,隨逐蹲冒者,殆亦半歲于玆矣。了無絲毫之補,恒有愧懼之忱,而近日以來,素患痰癖之證,如期發作於秋冬交節之時,晝宵叫苦,作一籧篨,輪回院直,旣未自力,日次問候,亦且闕禮,病裏惶隕,無地自容。离筵侍講,決非養病之任,而顧今病狀,無路供職。伏乞睿慈,俯諒微懇,亟許遞改,以尋生路,仍治臣瀆擾之罪,以肅朝綱,不勝幸甚。臣於請罪乞免之章,不宜旁及它說,而區區憂愛之忱,有不敢自外,敢此附陳焉。臣竊見乾文之告警,亦太數矣,至以目下雷異言之,可驚可愕,層見疊出。當此收藏之節,而其轟轟之聲,燁燁之光,無異大壯之時,其不令不寧之狀,令人危怖,旣發於晝,又作於夜,一之不足而再焉,雷電之不足而雹焉,殆若慈父之於子,旣提耳焉,又面命焉,天之仁愛,可謂至矣。天道幽遠,莫可究詰,今玆之故,臣實不敢知天意之所在,而災異之作,古人謂之天怒。詩曰,敬天之怒,無敢戲豫,邸下之講此,亦在屬耳,而伏聞昨日夜對,取講大雅之篇,則足以見邸下之意,有味乎詩人遇災憂亂之旨矣。轉災爲祥,其在斯歟?夫怒之在人,必因不合於意而作,天人之理,宜無異同,然則其所以警畏而解謝之者,亦豈無其道乎?臣聞仁人之事親如事天,事天如事親。邸下自代理以來,其所以事我大朝者,一念洞屬,惟恐一事之或違,其於順悅之道,可謂靡不用極,而無愧古人矣,然則大朝之於邸下,無一毫不合於意者,故亦無一事之可怒,而一於慈愛而已。抑未知邸下之所以事天,果能一如事大朝乎?天雖高高在上,而內自一念之微,外至凡百云爲,天無不在,莫不有當然之則,一或違越,是乃違天也。父母有命而子或違之,則必至於怒,夫以父母之愛其子,猶有怒焉,況天之於人乎?邸下睿質夙茂,凡於政令施措之間,未見其某事之不合天意,則臣未敢指陳獻戒,而古聖賢省察之功,多在於念慮之微,幽獨之地。先儒所謂一念之善,慶雲景星,一念之惡,疾風雷雨者,此實至到之論也。夫莫尊於上帝,而人心或不能無愧於屋漏,則未知邸下,嚴恭寅畏之心,不顯亦臨,眞能對越於燕閒蠖濩之中耶?伏願离明,惕然警懼,深自點檢而求其不合于天心者,亟加修省之工,則應天之實,無大於此者。臣雖在疾病之中,而自不勝犬馬之誠,敢以事天·事親之說,爲獻。惟邸下,憐其愚忠而留神澄省焉。臣無任屛營祈懇之至。答曰,覽書具悉。所勉,其甚懇切,可不留念焉?爾其勿辭,調理察職。
上在溫泉行宮。
神懿王后忌辰齋戒。
大王大妃殿·中宮殿·世子宮·嬪宮·賢嬪宮,政院·玉堂口傳問安。答曰,知道。大王大妃殿·中宮殿·賢嬪宮,藥房口傳問安。答曰,知道。
金相紳達曰,大司憲沈錥,執義申暻在外,掌令權基彦·尹東度,持平朴師訥·安致宅,未肅拜,今日以監察茶時之意,敢達。令曰,知道。
又達曰,兵曹郞廳來言,闕內各處入直軍士,朝巡檢云矣,敢達。令曰,知道。
又達曰,守宮從事官來言,闕內各處入直軍兵,晝巡檢云矣,敢達。令曰,知道。
又達曰,都摠府郞廳來言,闕內各處入直軍兵,夜巡檢云矣,敢達。令曰,知道。
令于金相紳曰,騎馬二匹·卜馬一匹,立之。
令于金相紳曰,衣襨體重,留門出送。
上在溫泉行宮。
神懿王后忌辰。
初昏,電光,夜一更二更,雷動電光,三更,電光,流星出畢星下,入巽方天際,狀如拳,尾長四五尺許,色赤,四更,電光。
大王大妃殿·中宮殿·世子宮·嬪宮·賢嬪宮,政院·玉堂口傳問安。答曰,知道。大王大妃殿·中宮殿·賢嬪宮,藥房口傳問安。答曰,知道。大王大妃殿·中宮殿,朝廷二品以上·六曹,口傳問安。答曰,知道。
成範錫達曰,明日常參,取稟。令曰,停。
金相紳達曰,大司憲沈錥,執義申暻在外,掌令權基彦·尹東度,持平朴師訥·安致宅未肅拜,今日以監察茶時之意,敢達。令曰,知道。
又達曰,兵曹郞廳來言,闕內各處入直軍士,朝巡檢云矣,敢達。令曰,知道。
又達曰,守宮從事官來言,闕內各處入直軍兵,晝巡檢云矣,敢達。令曰,知道。
又達曰,都摠府郞廳來言,闕內各處入直軍兵,夜巡檢云矣,敢達。令曰,知道。
上回鑾稷山縣行宮。
大王大妃殿·中宮殿·世子宮·嬪宮·賢嬪宮,政院·玉堂口傳問安。答曰,知道。大王大妃殿·中宮殿·賢嬪宮,藥房口傳問安。答曰,知道。
成範錫達曰,明日常參,取稟。令曰,停。
金相紳達曰,大司憲沈錥,執義申暻在外,掌令權基彦·尹東度,持平朴師訥·安致宅未肅拜,今日以監察茶時之意,敢達。令曰,知道。
又達曰,兵曹郞廳來言,闕內各處入直軍士,朝巡檢云矣,敢達。令曰,知道。
又達曰,守宮從事官來言,闕內各處入直軍兵,晝巡檢云矣,敢達。令曰,知道。
又達曰,都摠府郞廳來言,闕內各處入直軍兵,夜巡檢云矣,敢達。令曰,知道。
以江原監司,三陟等官人家漂失人物渰死·壓死事,狀達,令于金相紳曰,渰死·壓死人等,令本道恤典擧行。
金相紳達曰,明日次對,兩司無進參之員。除在外·相避·陳書未回達外,未肅拜人員,竝待開門牌招,以爲推移入對之地,何如?令曰,依。
令于金相紳曰,大臣·備局堂上,來待。
又達曰,卽者備邊司郞廳來言,大臣率備局堂上,依下令來待矣。令曰,引接。
成範錫達曰,在院承旨,有陳達事,請對矣。令曰,大臣·備局堂上入對時,同爲入對。
大司諫宋徵啓書曰,伏以大駕遠出於數百里之外,定省久曠於十餘日之多,睿心之仰慕,當復如何?今則回鑾在邇,羽旄入望,而聖批中,有癢候差歇之敎,邸下之夙宵欣忭,曷有其極?臣民之慶祝,誠萬萬,而此際雷雨之異,一何洊也?夫陰陽相薄,感而成雷。雖在盛夏之月,其作有時,其動有節,若或激而過焉,則猶謂之變,矧乎五陰方盛,一陽漸微,而芸芸之萬化,一倂收藏,將成大冬之凝,而忽有此轟轟燁燁,光怪非常,無異於啓蟄之時。一之已驚,半旬之中,至再至三,此何象也?在廷群僚,擧皆遑瞿失色,罔知攸屆,而臣則知仁愛之天,蓋欲以警惕我邸下之心,以鼓其委靡之氣,振其偸墮之政耳。臣嘗讀大易,竊有感焉。震之彖曰,震驚百里,驚遠懼邇出,可以守宗廟社稷,程子傳之曰,長子如是而後,可以守世祀承國家也。然則震來之象,豈非邸下所可仰體而俯念者乎?邸下承大朝之命,代大朝之勞,則一國萬幾,夫孰非邸下之事,而且今乘輿離都,巡住溫宮,則邸下一身,旣專幹蠱之任,又兼監國之責,朝廷之一令一政,皆邸下所當兢兢而業業者也。顧今上天之警告,若是申申,邸下於此,亦可不思所以體天之心,答天之譴,以基我國家億萬斯年之業乎?臣又按震之象曰,君子以,恐懼修省,建安丘氏釋之曰,恐懼者,憂其變之來,修省者,思其變之弭。然則災異之作,未必便亡人國,遇災而無恐懼之誠,則國亡,懼災而無修省之實,則國亡,必須恐懼如宋景之三言,修省如殷湯之六責,則不惟得免於危亡,而遂致興隆之盛,亦將轉災而爲祥。伏願邸下,反顧周慮,修飭循省,大加警惕,益勤戒懼,仰副大朝敬畏之德,勿孤上天眷顧之意,則始雖震來虩虩,而終必笑言啞啞,保其安裕之吉矣。臣又聞雷有震奮之義焉,此亦邸下之所當猛省者也。何則邸下睿質天成,离學日就,似不必有資於人者,而雖然,以虞舜之大聖,而好問好察。以顔子之明睿,而問寡問不能,誠以一人之知識有限,天下之義理無窮,必須集衆思廣忠益,然後方可以當大事而不惑,建皇極而無差,以之而成一定之規模矣。伏聞邸下,雖嘗勤御書筵,不廢講學,而淵默太過,發問甚稀,此若非低視群下,謂不足以咨詢,則毋或力護己短,欲不露其淺深乎?倘邸下,振刷奮勵,益加討論之新工,比之若天地一解,萬品俱蘇,則豈不快也?不惟講學之一事爲然。推此以往,凡於日用應接機務之得失,酬答章奏之是非,亦皆一一痛劈,件件明辨,毋或有歉於序卦震奮之義焉,則是邸下因一時之災,而致萬事之亨也,不亦休哉?臣之自來情地,不敢出脚於臺垣一步者,殆十數年,而今則目下病形,萬分癃痼,尤無束帶造朝之望,玆敢不以身而以言者,蓋亦出於感激恩遇之意,而私心之惶悚,則固萬萬矣。伏乞邸下,亟加照察,諒其言而鐫其職,以存法紀,以安私分,千萬幸甚。臣無任云云。答曰,覽書具悉。所勉切矣,當體念。爾其勿辭,從速察職。
校理李顯重,修撰朴相德,副修撰金致仁等,箚曰,伏以嗚呼,雷電之異,一之謂甚,數日之間,至於三四,此何景也?此殆禍亂之萌,伏在冥冥之中,而人未覺察,故上天仁愛,丁寧警告,若是其諄復,臣等適在禁直,不覺仰天長吁,仰惟睿情之懍惕,尤當如何?顧今邊圉不警,方域可謂無虞,而實則民窮財匱,有土崩瓦解之形。臣工寅協,朝著可謂粗安,而實則私意橫流,無忘身憂國之人,以之訟獄繁而紀綱日紊,言路塞而士氣全消,世道人心,無一可恃,而小大恬憘,方且雍容暇豫,賁飾太平,則天之警告,不亦宜乎?雖然,臣等學淺識短,其於消弭之策,茫如墮霧,急具短箚,略效耿耿之忱。蓋人情,狃於偸惰,雖有可怪可愕之事,創見則以爲異,屢見則不以爲常者,幾希矣,或恐邸下兢業之念,稍間於日昨,故不避煩瀆之誅,惟冀涓爝之裨。伏願亟加猛省,毋少怠忽,而亦於明朝,特召大臣·備堂,使之更竭昌言,毋避忌諱,以示遇災求助,罔敢遑寧之意,少答天譴焉。取進止。答曰,覽箚具悉。數日之間,雷異之變荐疊,尤爲懍惕。所陳切矣,當體念焉。
庚午九月二十四日辰時,王世子坐時敏堂。大臣·備局堂上入對,在院承旨,同爲入對時,領議政趙顯命,判敦寧李箕鎭,行副司直鄭益河,行副司直權爀,吏曹參判趙榮國,禮曹參判李鼎輔,行大司成鄭翬良,右承旨成範錫,左副承旨金相紳,文學任瑋,假注書蔡緯夏,事變假注書宋聚行,記事官李儁徽,編修官許錫,進伏訖。顯命曰,日昨雷雨非常,睿候若何?令曰,一樣矣。顯命曰,行在聖體,連爲安寧,回鑾又爲漸近,不勝欣幸矣。令曰,回鑾漸近,不勝欣慕矣。顯命曰,大王大妃殿氣候,如何?令曰,安寧矣。顯命曰,中宮殿氣候,若何?令曰,安寧矣。顯命曰,元孫宮問安,何如?令曰,安順矣。顯命曰,數日之內,雷雨之變,非一非再,此必上天仁愛,有所警告而諄復如此也。邸下震懍憂惕,勤召延訪,下詢答天之道,睿意勤至,而臣等昏昧,未陳一二嘉猷,不勝惶悚。令曰,四次雷異,不勝懍惕,而皆余否德所致,卿等,何引咎之有?顯命曰,臣等所達,皆已陳芻狗,聞不新奇,而常談之中,亦有活法,不無一二可補導者,且儒臣箚奏,是可拜之昌言矣。令曰,然矣。顯命曰,大朝遠外動駕,邸下獨在久曠之中,宮中凡百,必加詳察。抑未知政令施措之間,邸下自反而有未盡悔悟之事耶?令曰,雖欲盡善,豈能無悔悟之事?顯命曰,臣竊聞邸下,好尙書畫云,書畫,乃儒者一事,雖異於狗馬聲色,而比於講討經傳,大相反矣。昔宋眞宗爲太子時,太子諭德,見宰相王朝,盛稱太子筆法,王朝正色責之曰,諭德之職,止於是耶?講學窮理之外,更有他事,書畫亦然,其於學問,爲害多矣。昔在辛丑,大朝在東宮時,臣獲忝宮僚,書陳六條。其一,乃戒細玩也,心無二用,重於此者必輕於彼,夫奕小技耳,尙不可以志鴻鵠而學,況任祖宗萬世之責,擔堯·舜道統之傳,而可使此心,有一毫分岐耶?昔昭烈,好結驄髦,雖在陣中,成癖爲之,而諸葛一諫,斷而不爲,此雖微事,其從諫改圖之速,所以成三分之業也,今日此達,與辛丑封事,相合,故敢陳矣。令曰,當體念矣。顯命曰,頃日邸下,有詠菊花詩,而臣愛其凌霜之節,有願爲菊花之語矣,此等雜詠,雖非大段有妨,而皆是閑慢之事,莫如讀聖賢書而講修省之道也。令曰,當銘心矣。箕鎭曰,國家有莫大之慶,而臣以在鄕之故,區區歡忭之忱,無所自伸,此實臣不忠無誠之罪,方在惶蹙悚懍之中,而適有入對之令,臣急於瞻望,匍匐入來矣。皇天祖宗,眷顧吾東,降此大慶,擧國含生,莫不欣欣,和氣致祥,宜有慶雲景星之象,而近日雷電之變,如是荐疊者,何也?臣聞人君事天,如人子之事親,親心慈愛,有所悅豫,則爲子者,或反易於恃愛而弛敬矣,今邸下之心,或有萬分之一少懈敬畏之心於慶忭之餘,則天之示警,亦無怪也,然天所以譴告不已者,亦出於眷顧邸下也。邸下,果能一心對越,極其祗畏,則天心亦可以底豫,而轉災爲祥,此惟在邸下之用心如何耳。俄者大臣,陳戒備至,此外別無可達,而古人云,有言逆于心,求諸道,遜于志,求諸非道,逆于心者,未必盡是,而必令求諸道,遜于志者,未必盡非,而必令求諸非道者。蓋恐人君聽言之際,厭聞逆于心者,則諫爭難至,樂聞遜于志者,則諂佞易至故也,今諸臣所陳之言,惟逆于心者,是求則可以爲修省之方矣。小臣年非大耋,而近來衰病滋甚,作一癃廢人,雖有區區所懷,實難於一一敷陳,而臣雖在鄕,憂愛一念,未嘗不耿結,故向來辭書之末,亦以應天以實不以文之意,有所附進,伏未知睿念記有與否,而當此遇災警惕之日,所仰勉者,亦不出一實字,必以實心行實政,以期於有實效,是愚衷之所望也。令曰,當體念焉。益河曰,古人云,非知之難,行之惟艱,今邸下,多見經傳,而諸臣所達,亦皆經傳中出來矣。若無體驗之工,則雖一日三接臣僚,還爲無益矣,必務實聽而實行焉。令曰,當體念矣。榮國曰,人君事天,如子事父,上穹則玄遠矣,大朝之於邸下,乃一天也。惟體大朝之事,以養大朝之志,則大朝必悅豫矣,大朝悅豫,則天心亦可底豫矣。令曰,所達是矣,當銘心焉。爀曰,非時災異,層見疊發,抑恐邸下懍惕之心,或有少懈,而上天如是其丁寧告戒耶?諸臣所盡,如臣魯莽,別無更陳,而惟其遇災警惕之心,毋懈於不遇災之時,以答天心,是臣所望也。鼎輔曰,失道之世,與天隔絶,災異之應常遲,賢君與天貫通,災異之應常速。以往牒觀之,太戊·高宗之世,有桑穀·雊雉之異,而二君修德,轉災爲祥,此可見天人脗合也,遇災而若無仰答之道,則上蒼亦冥寂而不應矣。臣請以大禹謨人心道心之說,喩之,人心易私而難公,故曰危,道心難明而易昧,故曰微,惟其安危著微之際,必深思而敬守,動靜云爲,無小偏倚,則此心便是天也。令曰,當體念矣。翬良曰,邸下深惕天災之荐至,勤接諸宰而詢問,臣顚倒登筵,深仰盛德,然今此引接之間,在下只達曰,修省而已,在上只答曰,體念而已,而無實心體行,則不過循例應文而止矣。伏願邸下,毋忽芻蕘,以見實效焉。令曰,唯。範錫曰,遇災修省之道,大臣·諸臣,皆已達矣。臣無別般可達,而第今此雷異,六日之內,至有四次之多,仁天之警告,若是之諄諄,仰想睿情懍惕,當復如何?乾道玄遠,雖未可仰測,至三至四,必有其由矣。今邸下,受大朝之命,代大朝之勞,邸下一念之差,一事之失,皆天心之所鑑,邸下第於燕居之中,反復自省,一有可以不豫於天心者,惕然卽改,以答譴告,則此實轉災爲祥之機也。今日諸臣所達之言,邸下,皆以體念,爲答,臣誠欽仰。益望體之〈於〉心,行之於事,一心對越,惕若不弛,上天警告,乃所以玉成我邸下也。今邸下,以遇災警懼之心,有臨筵咨詢之擧,敬天之誠,好問之德,出尋常萬萬,而時移日往,少或怠忽,則今日雖召見諸臣,講究消弭之策,徒爲文具之歸矣。伏聞,遣宮官問安時,大朝下敎,以爲予亦遇災而召儒臣夜對,元良,須講學爲敎云,今日講規,可謂周備,而如其徒事講讀章句,間有躬行體認之效,則古人所謂書自書之語,不其近乎?誠願方冊之對,如對聖賢,上下討論,勉勉進修,則修齊治平之功,格天消災之道,不越乎是矣,益加留意焉。令曰,當體念焉。相紳曰,日昨次對之時,臣以該房入對,敢陳區區所懷矣。天之示警,諄復不已,至於五次之頻繁,以臣等憂惕之心,仰想邸下恐懼之意,當復如何?臣等忝在近密之地,目見災異之疊作,不勝憂懍之至,敢請入對矣。大臣·諸宰,旣已陳戒,臣等無容更稟,而仁天警告,恒在聖賢之時,蓋賢聖之君,與天合德故也,今日災異,亦邸下玉成之秋,一心奉天,毋或怠忽,是臣所望也。大臣所達,勿玩書畫等語,誠爲邸下體念處也,先儒曰,書畫,乃儒者事,而專心玩好,則歸於玩物喪志之科。伏願邸下,益加猛省焉。令曰,當體念焉。顯命曰,頃問邸下有問御宦官宮妾之道於宮僚,臣未知宮僚所達如何,而宦妾所職,不過灑掃應對而已矣。令曰,然矣。瑋曰,天雖高遠,邸下一心,便是天也,純然出之,則有和風景雲之象,雜爾出之,則有疾風雷雨之異,修省恐懼之道,不出乎遏人慾存天理之外矣。俄者大臣所達,書畫閑慢之事,勿爲游玩,誠善哉。伏願留念焉。令曰,當體念矣。令曰,夜對,當用何冊,爲好耶?顯命曰,雜書之外,某冊皆好,而小學尤似緊切矣。無發落。顯命曰,卽伏見遠接使趙載浩狀達,則驛馬疲殘,有倍常時,十顚九蹶,已極艱關,十八日僅到黃州,而前路尙遠,誠爲惶悶云。今番動駕相値,西路驛馬艱苟之狀,勢似然矣,而如是遲滯,有此煩達,事體未安,推考,何如?令曰,依爲之。出擧條諸臣以次退出。
上回鑾振威縣行宮。
夜一更,有霧氣。
大王大妃殿·中宮殿·世子宮·嬪宮·賢嬪宮,政院·玉堂口傳問安。答曰,知道。大王大妃殿·中宮殿·賢嬪宮,藥房口傳問安。答曰,知道。
成範錫達曰,明日常參,取稟。令曰,停。
金相紳達曰,大司憲沈錥,執義申暻在外,掌令權基彦,持平安致宅上書入達,掌令尹東度,持平朴師訥牌不進,今日以監察茶時之意,敢達。令曰,知道。
又達曰,兵曹郞廳來言,闕內各處入直軍士,朝巡檢云矣,敢達。令曰,知道。
又達曰,守宮從事官來言,闕內各處入直軍兵,晝巡檢云矣,敢達。令曰,知道。
又達曰,都摠府郞廳來言,闕內各處入直軍兵,夜巡檢云矣,敢達。令曰,知道。
以大司諫宋徵啓,司諫兪彦國,掌令尹東度,持平朴師訥,牌不進罷職令旨,令于金相紳曰,推考徽旨捧入。
令于金相紳曰,大臣·備局堂上引接。
金相紳,以義禁府言達曰,尙州牧使金光遇,拿問嚴覈事,徽旨達下矣,金光遇時在任所云。依例發遣府羅將,拿來,何如?令曰,依。
掌令權基彦上書曰,伏以臣於日前,以終養之意,有所陳懇,及承徽批,以救護母病,爲敎,臣誠感激於及老之盛恩,而若其私情,則失其所圖,抑鬱甚矣。臣之母病,若是一時風寒偶感,則固可以請得恩由,以便看護,而此則不然,篤老之年,元氣銷鑠無餘,積祟仍以乘之,長淹床笫,氣息綿綴,非數日調治,所可責效。此臣所以欲乞微身,優游母側,以終其餘年者也,不如是,則區區犬馬之誠,臣亦有之,夫豈欲便訣明時,以爲自便之圖哉?今以次對,召牌儼臨,隨詣闕外,而蹤地迫隘,情理切急,祗承無路,不避累瀆之誅,復申前懇。伏乞离明,察臣至情,亟準所請,俾臣得以依於母側,以終其養,仍治臣瀆擾之罪,以肅朝綱焉。臣於乞憐之章,不宜攙及他說,而事在目前,不勝憂愛之忱,敢此尾陳,唯睿鑑察納焉。目今邦慶洋溢,國勢鞏固,無一可憂之端,況且大駕溫幸之後,玉候搔痒,有差歇之敎,宗社慶幸,臣民歡忭,曷有其極?是宜和氣導揚,雨暘時若,而迺者雷電之異,疊在於季秋收藏之節,災不虛生,必有所召,則臣未知厥郵何在,而若其上天仁愛警告之意,有不可誣也。恐懼修省之方,不容少忽。臣伏見前後喉達堂箚諫書之批,敬畏側修之意,溢於辭表,有以窺睿學之已造高明,臣莊誦再三,無容加勉,然言之非難,行之非艱。伏願邸下,應天勿以文具,言則必踐,行則必篤,事天以敬,修身以誠,終以至於純亦不已,與天合德,則向日轟虩之異,反爲玉成之歸,爲災爲祥,唯在邸下所以應之之如何,可不懼哉,可不念哉?漢約三章,殺人最重,唯我肅廟,尤嚴償命之律。雖在貴近,無所容貸,人知畏法,尠有犯者,近來紀綱解弛,此法亦壞,爲守宰者,輕視人命,往往生殺,由於喜怒,豈非可駭之甚?尙州牧使金光遇,前任海州時,以不干之事,杖殺柳姓士人,士人之妻,無處告訴,上京擊鼓,則兵曹以亂入勿施,故銜冤痛哭而歸云。肺石鳴冤之意,果安在哉?其所鬱結,足以上干天和。臣謂其時兵曹入直堂郞,竝罷職。金光遇拿問嚴覈,在所不已。世道益下,變怪層生,縉紳間捽曳,曾所未聞。延豐前縣監宋濟愚,公州前判官金由行,乃是同道守令,則其何敢乘勢捽曳,有若奴隷爲哉?被其捽曳者,固爲罷殘,使之捽曳者,尤甚狂妄,其在懲後之道,不可罷職薄罰而止。臣謂金由行·宋濟愚,竝令削去仕版,可也。臣無任云云。答曰,覽書具悉,所勉切矣,當留念。所陳依施,爾其勿辭,察職。
持平安致宅書曰,伏以臣,跡本疎逖,品甚庸碌,言責重地,實非可堪,向忝臺職,旋蒙變通,私分粗安,感懷彌切。經年旅舍,宜卽還鄕,而適値邦慶,爲參賀班,又當動駕,不得請由,徘徊京輦,瞻戀行在,迺者柏府除旨,遽下於千萬夢寐之外,臣誠惝怳感激,罔知攸措。顧今大朝還宮,尙隔數日,在京大小臣僚,莫不奔走於職次,則在臣分義,亦宜竭蹶趨謝之不暇,而第臣往年參通之日,所遭人言,醜悖莫甚,到今時移事過之後,雖不欲呶呶辨爭,以傷忠厚之風,而若其廉隅所在,則亦不可以其言之不足怒,有所自解也,明矣。況此所叨之職,自是淸顯之任,而一自代理之後,耳目之責,尤有重焉,則如臣滓穢之蹤,其可因仍冒據乎?加以素患痰癖之症,挾感添劇,委頓床席,澌綴度日,情勢之難安,旣如是,病形之難强,又如此,官職去就,已無可論,而召牌之下,不敢坐違,隨詣禁扃之外,略陳危苦之忱。伏乞离明,俯諒微懇,亟令遞罷臣職名,以快人心,以安賤分,千萬幸甚。臣方祈免,不宜贅陳,而竊以憂愛之忱,附進芻蕘之見焉。臣伏惟我邸下,仁孝之德,孚于上下,濬發大朝之深慈,大係群生之顒望,膺受付托,聽理機務,沈潛默運,凝道出治,視履考祥,其旋元吉,而奈之何災異疊見,有足驚心,臣未知邸下,將何修而謝此仁愛之天也耶?惟誠惟敬,乃聖朝家法,而消弭之策,亦不外此。伏願邸下,反諸身而省於心,一念之發,或未能純於誠歟?一事之行,或有所欠於敬耶?幽獨得肆之地,常存此誠,虛明應物之際,懋盡此敬,以此誠而對越于天,以此敬而奉若乎天,則轉災爲祥,直影響類耳。雖然,欲盡誠敬之工,必資學問之力,而涵養薰陶,成就德性,亦須山林碩德之士,左右輔導,發揮啓沃而後,睿學日就于光明,而實效自著於修省矣,今我大朝,臨幸溫宮之日,敦召山野之儒,綸音渙發,士林風動,誠千載之盛會也。邸下,尤宜仰體至意,務盡誠禮,廣招遺逸,延置左右,朝夕講慣,闡明微奧,則其所資益,夫豈應文備數之比,而馴致學問之功,立收誠敬之效,形著動變,災沴可消。誠願邸下,加諸意焉。臣無任云云。答曰,覽書具悉。陳勉切矣,當留念。爾其勿辭,從速察職。
文學任瑋書曰,伏以昨因雷異,儒臣陳箚,承宣請對,有大臣·備堂引接之令,我邸下遇災懍惕之誠,凡在臣僚,莫不欽仰。臣妄謂,此與常時引接,有異,本院獨不可晏然,遂請同入,敢以天理人慾之說,草草陳勉矣。伏聞今日次對,儒臣引代理時聖敎,斥之以越俎,至請重推,臣誠惶懍,莫省所出。念臣以苫塊餘喘,慘遭人理所不堪,萬念都灰,至於院中近規,茫然無曉。昨筵求對,誠爲率爾,則儒臣請推,何敢自解,而職忝宮僚,旣不能仰贊修省之睿德,又被人據例規責,其不可冒據也,明矣。伏乞离明,俯垂諒察,特許鐫遞,以安私分,不勝大幸。臣無任云云。答曰,覽書具悉。爾其勿辭察職。
庚午九月二十五日辰時,王世子坐時敏堂。大臣·備局堂上引接入對時,領議政趙顯命,行副司直鄭益河,行副司直權爀,吏曹參判趙榮國,禮曹參判李鼎輔,行大司成鄭翬良,左副承旨金相紳,副校理李顯重,假注書蔡緯夏,事變假注書宋聚行,記事官李儁徽,編修官許錫,進伏訖。顯命曰,夜來睿候,若何?令曰,一樣矣。顯命曰,小癤收斂,如何?令曰,常出濃汁,而姑未收斂矣。顯命曰,此是濕瘡,粘飯連爲塗付,似好矣。令曰,唯。顯命曰,大駕昨到稷山行宮,而鑾輿漸近,下情欣幸矣。令曰,聖候連爲安寧,回鑾又近,萬萬多幸矣。顯命曰,大王大妃殿氣候,何如,令曰,一樣矣。顯命曰,中宮殿氣候,何如,令曰,安寧矣。顯命曰,元孫宮問安,何如?令曰,安順矣。顯命曰,此乃江原監司沈星鎭狀達也。其一,則每年災傷覆審,例以都事擧行,而監司·都事,竝行巡歷,實有各邑廚傳之弊,今年覆尋,依昨年例,當於道臣巡歷時兼行也。其二,則各邑校生考講,竝一體停止,爲請矣,都事覆尋,已於戶曹年分事目中,竝令諸道停止,今無可論。校生考講事,他道被災處,亦有停止之令,一體停止,俾除一分之弊,何如?令曰,依爲之。出擧條顯命曰,此乃判決事李以濟上書也。有二條陳達,而其一,則以水鐵鑄錢事也,其二,則收納海鹽,以補經費事也。水鐵鑄錢,則頃日試鑄不成,海鹽則均稅使,今已出去,當待其入來,可以擧行矣。竝置之,何如?令曰,依爲之。出擧條顯重曰,雷變連日不止。日昨臣等,略陳短箚,而邸下特召大臣·備堂,勤詢求助,臣深仰睿意之勤摯矣,天心仁愛,警告諄復,邸下消弭之策,惟在勤學靡懈,而一日如一日,毋少間斷,是臣所望也。令曰,當體念矣。顯重曰,春坊講官,比大朝經筵官,事體有異,而昨因大臣備堂之引接,至有求對之擧,事體未安。求對春坊,從重推考,何如?令曰,依爲之。出擧條諸臣以次退出。
上回鑾水原府行宮。
大王大妃殿·中宮殿·世子宮·嬪宮·賢嬪宮,政院·玉堂口傳問安。答曰,知道。大王大妃殿·中宮殿·賢嬪宮,藥房口傳問安。答曰,知道。
成範錫達曰,明日常參,取稟。令曰,停。
金相紳達曰,兵曹郞廳來言,闕內各處入直軍士,朝巡檢云矣,敢達。令曰,知道。
又達曰,守宮從事官來言,闕內各處入直軍兵,晝巡檢云矣,敢達。令曰,知道。
又達曰,都摠府郞廳來言,闕內各處入直軍兵,夜巡檢云矣,敢達。令曰,知道。
又達曰,憲府連日監察茶時,諫院多日闕達,事甚未安。除在外·相避·陳書未回達外,掌令權基彦·尹東度,持平朴師訥·安致宅,司諫兪彦國,竝卽牌招,何如?令曰,依。
成範錫,以迎接都監言達曰,都監郞廳司宰監僉正尹勉敎,身病甚重,勢難察任。今姑改差,其代以漢城府庶尹金孝大差下,使之察任,何如?令曰,依。
金相紳,以義禁府言達曰,忠淸監司狀達內,金井察訪趙,令該府稟處事,達下矣。趙時在任所云。依例發遣府羅將拿來,何如?令曰,依。
又達曰,臣與右承旨成範錫同爲留院矣。範錫,以前任水原府使時事,入於審理御使。書啓中,謂方俟勘,不敢晏然在直,仍卽出去,伴直無人,所當牌招,而拘於廳規,不得請牌,何以爲之?敢稟。令曰,牌招。
以右承旨成範錫牌不進罷職令旨,令于金相紳曰,推考徽旨捧入。
掌令權基彦達曰,臣於昨日上書中,以尙州牧使金光遇,爲海州時,杖殺柳姓士人事,有拿問之請。且以柳姓人妻,擊錚未達,仍請其時兵曹入直堂郞,罷職之罰矣。追後聞之,柳姓人妻擊錚事,下該曹。自該曹,引守令笞五十自斷之律文,事遂勿施云,初非兵曹不爲草記故也。臣論事爽實,一至於此,惶汗浹背,措躬無地。然金光遇之杖殺柳姓士人,昭然明白。該曹回達,但引笞五十自斷之律文,本事之當罪不當罪,無所擧論,臣竊訝惑也。柳姓士人,臣初不知其爲誰某,見該曹回達,乃知其爲柳泰五也。若使泰五,罰當其罪,則非但笞止二十,雖笞四十五十,死無所憾。若以不當之罪,笞以死之,則濫殺之官長,烏得無罪?回達所謂當之者不幸之說,實啓官長殺人之一條路。如此則猾吏益驕,下民無所措其手足。國家殺人之法,只行於黎庶,不行於貴近,寧有是理?泰五之妻,銜冤無窮,不能伸白,年久之後,人多稱冤。故臣新從下邑而來,但聞其可冤,不知其事之已經勘斷,徑先陳章。有此爽誤,其何可一刻仍冒於臺次乎?請令遞斥臣職。答曰,勿辭。
金相紳達曰,掌令權基彦,再達煩瀆,退待物論。令曰,知道。
副校理李顯重,副修撰韓光肇等箚曰,伏以掌令權基彦,其所論達,旣多爽誤,揆以臺體,勢難仍置。請掌令權基彦遞差。取進止。臺達措辭見上答曰,依達。
上回鑾果川縣行宮。
大王大妃殿·中宮殿·世子宮·嬪宮·賢嬪宮,政院·玉堂口傳問安。答曰,知道。大王大妃殿·中宮殿·賢嬪宮,藥房口傳問安。答曰,知道。
金相紳達曰,明日擧動還宮相値,常參,頉稟。令曰,知道。
又達曰,大司憲沈錥,執義申暻在外,掌令二員未差,持平安致宅隨駕,一員未差。今日以監察茶時之意,敢達。令曰,知道。
又達曰,兵曹郞廳來言,闕內各處入直軍士,朝巡檢云矣,敢達。令曰,知道。
又達曰,守宮從事官來言,闕內各處入直軍兵,晝巡檢云矣,敢達。令曰,知道。
又達曰,都摠府郞廳來言,闕內各處入直軍兵,夜巡檢云矣,敢達。令曰,知道。
又達曰,右承旨成範錫,昨旣有只推之令,今日伴直無人,所當牌招,而拘於廳規,不得請牌,何以爲之?敢稟。令曰,牌招。
以右承旨成範錫牌不進罷職令旨,令于金相紳曰,推考徽旨捧入。
金相紳,以弘文館言達曰,本館上番副校理李顯重,入直矣。行在所下去矣。上番闕直,事甚未安。副應敎李彝章,旣有只推之令,卽爲牌招入直,何如?令曰,依。
以副應敎李彝章牌不進罷職令旨,令于金相紳曰,推考徽旨捧入。
以全羅監司狀達,十月朔進上生鰒等及薦新乾柿等物,節候尙早,限內不得封進,惶恐待罪事,令于金相紳曰,勿待罪事,回諭。
上在昌德宮。
自昧爽至辰時,有霧氣。
大駕在果川時,政院·玉堂·藥房·朝廷二品以上·六曹堂上,口傳問安。答曰,知道。
南泰耆啓曰,禁軍陣敎鍊官來言,禁軍陣騎馬時哱鑼云矣,敢啓。傳曰,知道。
大駕至露梁將臺入幕次後,政院·玉堂·藥房口傳問安。答曰,知道。
右承旨金相紳,右副承旨黃景源,當日成貼狀啓,闕內無事爲白乎旀,大王大妃殿誕日表裏進上單子,一度監封上送事。踏啓字。
又狀啓,闕內無事之意,纔已馳啓爲白有在果,義州府尹韓德弼,以勅行二十六日渡江云云事,狀啓一度,及遠接使趙載浩,平安監司李宗白等謄報狀啓一度,監封上送事。踏啓字。
大駕歷臨宣武祠時,王世子遣宮官問安。答曰,知道。
大駕還宮後,政院·玉堂·藥房·朝廷二品以上·六曹堂上,口傳問安。答曰,知道。
大王大妃殿·中宮殿·世子宮·嬪宮·賢嬪宮,政院·玉堂口傳問安。答曰,知道。
大王大妃殿·中宮殿·賢嬪宮,藥房口傳問安。答曰,知道。
大王大妃殿·中宮殿,朝廷二品以上·六曹堂上口傳問安。答曰,知道。
金相紳達曰,明日常參,取稟。令曰,停。
黃景源達曰,大司憲沈錥,執義申暻在外,掌令二員未差,持平安致宅隨駕,一員未差。今日以監察茶時之意,敢達。令曰,知道。
又達曰,兵曹郞廳來言,闕內各處入直軍兵,朝巡檢云矣,敢達。令曰,知道。
又達曰,守宮從事官來言,闕內各處入直軍兵,晝巡檢云矣,敢達。令曰,知道。
黃景源,以內乘以提調意啓曰,大駕旣已還宮,分內乘李永命,依例減下之意,敢啓。傳曰,知道。
又以訓鍊都監言啓曰,今此溫泉行幸時,宮墻外各營入直軍兵,依節目,以禁衛營作隊軍及都監馬兵,准百名添入矣。今已回鑾,今日爲始,依前以都監軍兵各五十名,替直之意,敢啓。傳曰,知道。
又以御營廳言啓曰,今番幸行時,本廳東營旣入直騎士五十人外,五十人加入直,訓局馬兵五十名,亦代本局步軍而入直矣。今日爲始,加入直騎士五十人出直,馬兵亦與訓局步軍,依前替代,出送之意,敢啓。傳曰,知道。
上在昌德宮。常參·經筵,以代理停。
自昧爽至辰時,有霧氣。
大王大妃殿·中宮殿·賢嬪宮,藥房口傳問安。答曰,知道。
大殿·中宮殿·世子宮·嬪宮·賢嬪宮,政院·玉堂口傳問安。答曰,知道。
大王大妃殿單子問安。答曰,知道。
大殿,朝廷二品以上·六曹堂上口傳問安。答曰,知道。
大王大妃殿單子問安。答曰,知道。
趙明履達曰,副校理李顯重,以其親病陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
吳彦儒達曰,下番翰林朴正源,以其親病陳書徑出,原書纔已捧入矣。所當直俸禁推徽旨,而此與無端徑出有異,推考警責,何如?令曰,依。
黃景源啓曰,臣依聖敎,與中官,仁政門外隨駕試才軍兵,頒賞矣。試才單子中,多有差誤處,改付標以入。而莫重試記,初不審察,以致懸注之落漏,事甚未安。當該試官,從重推考,差備官,令攸司科治,何如?傳曰,允。
趙明履達曰,明日常參,取稟。令曰,停。
黃景源達曰,大司憲掌令二員,持平一員未差,執義申暻在外,持平安致宅呈辭。今日以監察茶時之意,敢達。令曰,知道。
又達曰,修撰朴相德·李惟秀,副修撰金致仁,牌招事,依下。而闕門已閉,待明朝出牌之意,敢達。令曰,知道。
藥房都提調臣金若魯,提調臣申晩,副提調臣趙明履啓曰,累日動駕,還宮安吉,伏未審夜間,聖體調攝,若何?長路勞動,眩氣諸節一向差勝乎?今日臣等,率諸御醫入診,詳察聖候,宜矣。大王大妃殿氣候,何如?中宮殿氣候,何如?王世子氣候,何如?嬪宮氣候,何如?賢嬪宮氣候亦何如?元孫氣候連得安順乎?臣等無任區區伏慮,敢來問安,竝此仰稟。答曰,知道。慈殿氣候差勝後一樣。予則一樣,待下敎入侍,宜矣。中宮殿氣候一樣,賢嬪宮·世子嬪宮氣候一樣。元孫氣候一樣矣。
趙明履達曰,左副承旨南泰耆,同副承旨李台重,今日不爲仕進。竝卽牌招,何如?令曰,依。
以同副承旨李台重,牌不進罷職令旨,令于趙明履曰,推考徽旨捧入。
趙明履,以弘文館言達曰,本館上番副校理李顯重,以親病陳書徑出。上番將未免闕直,事甚未安。副應敎李彝章,旣有只推之令,與校理任,一體牌招,以爲推移入直之地,何如?令曰,依。
以副應敎李彝章,校理任等牌不進罷職令旨,令于吳彦儒曰,推考徽旨捧入。
黃景源,以弘文館言達曰,副應敎李彝章,校理任,纔已違牌矣。本館上番闕直,事甚未安。修撰朴相德·李惟秀,副修撰金致仁,竝卽牌招,以爲姑陞入直之地,何如?令曰,依。
又啓曰,摠戎使具聖任罷職事,命下矣。在前摠戎使有闕,則有他大將啓稟兼察之規。而今則摠戎使,兼京畿兵使,帥臣雖遞職,無他帥兼察之例,事面與前有異,何以爲之?敢稟。傳曰,御將兼察。
吳彦儒啓曰,摠戎使具聖任罷職之代,以御將兼察事,命下矣。御營大將洪鳳漢,卽爲牌招,以爲聽傳敎之地,何如?傳曰,允。
黃景源,以禮曹言啓曰,傳曰,雖非輦路,昔年王子,只有延齡君,追惟其年同爲陪從之事,一倍興愴。回駕後,遣承旨致祭事,命下矣。致祭吉日,令日官推擇,則來十月初六日爲吉云。以此日擧行,而祭文令藝文館撰出,祭物執事,亦令本道,差定進排事,分付,何如?傳曰,允。
又以禮曹言啓曰,傳曰,素沙興感,今臨宣武,愴心一倍。其令禮曹,依庚申年例,致祭東南關王廟,一例致祭事,命下矣。宣武祠及東南關王廟致祭吉日,令日官推擇,則來十月初四日爲吉云。以此日擧行事,分付,何如?傳曰,允。
趙明履,以迎接都監言啓曰,今月十四日,勅使牌文入來。故臣與諸郞廳,會同開坐于南別宮,凡百擧行,達下檢察矣。迎勅諸節,與他公事有別,依前定奪,自今爲始,入啓以稟之意,敢啓。傳曰,知道。
黃景源,以備邊司言啓曰,戶曹判書金尙星,今已陪從還歸,迎勅都監堂上,依例差下,使之專管擧行,參判洪鳳漢,都監堂上減下,何如?傳曰,允。
趙明履,以迎接都監言啓曰,都監使役煩重,不分晝夜擧行矣。當此夜禁至嚴之日,若不分付三軍門兩捕廳,則未免拘禁,生事可慮。勿禁帖所持者,勿禁事,分付,何如?傳曰,允。
黃景源,以迎接都監言啓曰,卽接遠接使上送路程記,則勅行今月二十六日,自義州離發,十月初九日入京云。此是禮曹所擇吉日,以此日入京之意,遠接使處回移,諸道道臣及各該司,亦爲知委,而路程記,正書以入之意,敢啓。傳曰,知道。
又以迎接都監言啓曰,自前勅使出來時,上勅跟役八名,副勅跟役六名,通官則隨其通官之數,跟役各一名矣。今此牌文中,跟役之數,以一十四名書塡出來,故事甚怪訝,儐臣處,移文詳探矣。卽接遠接使狀啓,則依前以十九名出來事停當云。以此磨鍊擧行之意,諸道道臣處知委,各該司分付,何如?傳曰,允。
又以迎接都監言啓曰,卽接遠接使移文,則二大通官言內,每站館所所入房舍與一次通官房舍,使之相換云。此則一次通官徐宗順,乃爲二大通官徐宗孟之兄,故有不安節,有此言請矣。京中館所房舍,依所請相換之意,敢啓。傳曰,知道。
又以迎接都監言啓曰,卽接遠接使狀啓,則京中七宴內,只設一宴,其餘六宴及各處宴享軍威軍,一倂減除。歌舞童·軒架·儺禮·軍樂禮樂,竝依例擧行。茶啖飯俸,依上年例擧行事,停當云矣。京外宴享,雖未盡除,有此減除之事,則有中路別遣問安使差遣之例。卽令政院,急速照例差出,下送於勅使所到處,而以沿路除弊之意,措辭致謝,而京中七宴中,只設一宴,宴名區別馳報之意,儐臣處,分付,何如?傳曰,允。
又以兵曹言啓曰,今九月朔武臣堂上以上,冬等祿試射,溫幸擧動相値,故退行事草記,允下矣。今月三十日設行,而試官望,備擬以入之意,敢啓。傳曰,知道。
又以訓鍊都監言啓曰,都監分授都城肅靖門西邊體城三間許,頹落處,今已畢築,而女墻已爲始役矣。體城旣已完築,把守軍兵,依例撤罷之意,敢啓。傳曰,知道。
又以禁衛營言啓曰,本營敎鍊官有闕代,依節目,以千摠所旗牌官陞差,其代,以軍兵中取才塡差之意,敢啓。傳曰,知道。
又以奉常寺官員,以都提調·提調意啓曰,卽者慶尙道封進宗廟薦新十月令乾柿子,來到。故臣與郞廳進詣,眼同看品,則元數十四貼內,三貼僅僅可用,其餘十一貼,體小異常,間有腐傷色黑者,實無薦進之勢。不得不全數退送,使之卽速改備封進。而莫重薦新之物,有此不謹之患,該道道臣,推考警責,當該封進官,依例罷黜,何如?傳曰,允。
趙明履,以內醫院官員,以都提調·提調意達曰,駝酪粥,自十月初一日爲始封進,依前例擧行事,分付司僕寺之意,敢達。令曰,知道。
黃景源,以禁衛營言啓曰,今番溫泉行幸時,本營騎士一百人,因兵曹草記,入直本營矣。今已回鑾,依前以五十人入直之意,敢啓。傳曰,知道。
以忠淸監司狀啓,以稷山靈沼亭房堗,火氣太過,方席透燒,惶恐待罪事,傳于趙明履曰,勿待罪事,回諭。
左副承旨南泰耆書曰,伏以百神衛護,大駕昨已穩旋。溫泉臨洗,亦奏靈效,臣民慶祝,已不可勝言。況臣忝在近侍,其懽忭之誠,當復如何哉?臣向者,又被儒臣李顯重所譏斥,直驅臣於反詈之科。噫,臣之當初一書,不過自引情勢之難安而已。下語之際,務從平婉,何嘗有毫分近似於反詈之風?而拈出行語間四字,直加勘斷,必欲使臣,杜口結舌,無一言自辨,何其無反己恕人之意耶?臣亦爲之一笑也。雖然堂書旣上,臣之蹤地,益復難安。而其時動駕在卽,淸蹕已戒,區區私義,有不暇恤。黽勉隨行,有愧私心,顧此情勢,斷無仍冒職次之理。今日東朝誕辰,亦不得進參候班。方切惶懍之際,召牌儼臨,隨詣闕外,略控微懇。伏乞睿慈,俯賜諒察,亟遞臣所帶職名,以安私分,千萬幸甚。臣無任屛營祈懇之至。答曰,覽書具悉。爾其勿辭,察職。
副校理李顯重書曰,伏以臣之蹤地,本自卼臲。向者所被人言,又是臺閣之羞,雖以無卞之戒,甘心拜受。而若其言論風節之無足可觀,據此可知,臺銜宿硏,尙不可以復玷,況進於是而論思經幄,何等職任,其可遽然濫擬,重辱淸朝才俊之選乎?臣之自畫,實有定計。而適値大朝遠駕,警衛方嚴。此時捱牌,臣分所兢。不得不黽勉趨承,持被仍直,以當周廬一卒之任。物論之嗤點,臣固任之。今則鑾輿已返,中外解嚴。臣於是乎始可以退守本分,以求息補之圖,豈敢以寅緣冒出,自同無故,盤礴不去,重得罪於當世自好之君子也哉?方擬將此情實,仰瀆睿裁,而夜來臣之老母宿症復加,頃刻危凜,促臣歸覲。臣方寸焦灼,他不暇顧,徑自候班,投章告歸。畔官離次,無所逃罪。從此金華一步,便隔鐵壁十重,寧被罪罰而無復進之路矣。伏乞邸下,察臣情理之可矜,諒臣去就之素定,亟命鐫削,仍許屛退,俾得專意母病,獲遂微尙,則涓埃之報,隕結是期。臣無任激切祈懇之至。答曰,覽書具悉。爾其勿辭,救護母病。
江華留守金光世書曰,伏以大朝聖駕行幸溫泉,靈液奏效,玉體康寧,百神齊護,回鑾安吉,八域含生,蹈舞惟均。況我邸下,經旬慕仰之餘,歡欣慶幸,當復如何?臣於向日,進參賀班,仍擬趨造於祗送之列矣。廟堂諸議,謂宜退守信地。故臣果徑先下來,不得瞻羽旄之美,下懷耿結,至今靡弛。當此返駕之日,宜參問候之班。而顧臣適得時行瘡病,數朔彌留,近復添劇,膿汁遍體,坐臥俱妨,心氣煩悶,寢食殆癈。跬步之間,實無轉動之望。末由致身於輦轂之下,誠禮虧缺,無復餘地。有臣如此,生不如死。玆陳短章,仰請嚴誅。伏乞离明,亟命鐫削臣職。仍治臣罪,以肅朝綱,以安私分,不勝幸甚。臣無任屛營祈懇之至。答曰,覽書具悉。卿其勿辭,調理察任。
檢閱朴正源書曰,伏以臣,寅緣倖會,濫叨簪筆,自顧慙恧。而性本粗率,加以生疎,早晩做錯,固所自料。乃於頃日大朝泮宮親臨試士時,當史官傳命之際,臣有未諳體例,致勤嚴敎,至今追思,惶蹙無地。適値行幸隔日,不敢爲引罪之計矣。今於回鑾之後,仍因冒居,終有所不安於私義者。而且臣老母,素患痰病,常在枕席,而比失調將,漸至加劇。臣於路上,始接此報,已不勝其焦遑。及入城裏,益聞其因寒越添,症情危重,方寸如熬,按住不得。玆敢投陳短章,徑出禁門。伏乞睿慈,俯察臣情勢之不當蹲據,私情之不可强迫,亟令削臣職名。仍治臣罪,以伸邦憲,以便救護,不勝公私萬幸。臣無任屛營祈懇之至。答曰,覽書具悉。爾其勿辭,救護母病。
上在昌德宮。常參·經筵,以代理停。
自昧爽至巳時,有霧氣。夜二更,電光。
趙明履達曰,明日常參,取稟。令曰,停。
黃景源達曰,備邊司郞廳來言,今日賓廳日次,而無時急稟定事,頉稟。令曰,知道。
又達曰,大司憲掌令二員未差,執義申暻在外,持平安致宅呈辭。今日以監察茶時之意,敢達。令曰,知道。
趙明履達曰,卽者說書李儁徽,以其親病陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
趙明履達曰,左副承旨南泰耆,書批已下,同副承旨李台重,旣有只推之令,竝卽牌招,何如?令曰,依。
以同副承旨李台重,修撰朴相德·李惟秀,牌不進罷職令旨,令于趙明履曰,竝推考徽旨捧入。
傳于趙明履曰,大臣及禮判·戶判,使之入來。
趙明履啓曰,左議政金若魯,右議政鄭羽良,禮曹判書申晩,戶曹判書金尙星,依下敎來待矣。傳曰,來詣集英門外。
傳于南泰耆曰,宣武祠致祭,迎勅前設行,而都承旨進去。
傳于南泰耆曰,屛門把守,雖御營軍校,將則留陣,以兵判令旗開門事下敎,則況御前令旗乎?此後如向日南門外把守之事,當施軍律,以此分付該營。
南泰耆啓曰,臣依聖敎,取考典獄署囚徒,則承傳罪人二十一名·刑曹罪人四十六名·各司罪人七名,而其中工曹書吏陳尙周正妻金召史,其夫官前推捉之下,拒逆悖慢事也。奴貴世,作挐上典家,上典親屬,捉襟歐打事也。書吏鄭國僑,身爲下吏,累次,分付之下,慢不動念事也。宗廟守僕金振益正妻李召史,濟用監書員金德三堂上分付內,獻官進排事也。承政院書吏韓壽巖,摠戎使兵符趁不造作事也。濟用監書員金重呂,相位分付內,莫重表裏,不爲擇納事也。金時徵,相位行次時,偃然不坐事也。車夫姜仁石子高萬,堂上分付內囚禁事也。興海陪持人金尙謙,莫重進上乾柿不精事也。上項罪人,或有情犯之駭然者,而特命釋囚,旣出均視京外之盛意,故竝爲放送。其餘罪人,罪名重大,故竝爲仍囚之意,敢啓。傳曰,知道。
黃景源,以都摠府言達曰,副摠管申思建,以武臣堂上朔試射試官,慕華館晝仕出去之意,敢達。令曰,知道。
趙明履,以侍講院言達曰,本院下番說書李儁徽,連日入直矣。以親病陳書徑出,司書沈鑧,連呈辭單,不爲行公,兼司書鄭弘淳,奉命在外,兼說書未差。司書沈鑧,卽爲牌招,以爲入直之地,何如?令曰,依。
南泰耆,以侍講院言達曰,本院下番說書李儁徽,連日入直矣。以親病,陳書徑出,司書沈鑧,陳書受由,兼司書鄭弘淳,奉命在外,兼說書未差,他無推移之員,不得已以上番,姑降入直之意,敢達。令曰,知道。
又以備邊司言啓曰,摠戎使兼京畿兵使變通之後,兵使印信兵符造給事,節目啓下,在於八月初五日。而今至兩朔,政院尙不造給云。事之寒心,莫此爲甚。其時該房承旨罷職,將臣遞罷,則所授密符,例卽還納。而日昨摠戎使罷職,來納密符,而政院,以兵使未交龜,不捧云,事甚未安。當該承旨,亦爲推考警責,何如?傳曰,允。
又以禮曹言啓曰,今此勅使,旣以頒詔出來,則迎詔翌日,當有仁政殿權停例頒敎之擧,應行節目,依前例磨鍊擧行,何如?傳曰,允。
又以禮曹言啓曰,今此迎勅時儀注節目,當爲磨鍊。而王世子隨駕及闕門外祗迎祗送之節,何以爲之?敢稟。傳曰,已下敎矣。
趙明履,以迎接都監言啓曰,卽者遠接使謄送勅書一度于都監矣。謄書封入,以備睿覽之意,敢啓。傳曰,知道。
趙明履,以司饔院宴享廳郞廳,以檢擧提調意啓曰,今此勅使時,本廳多有時急擧行事,而當此夜禁至嚴之日,未免拘禁,生事可慮。依迎接都監例,本廳下人,持本廳勿禁帖者,犯夜勿禁事,分付三軍門及左右捕盜廳巡廳,何如?傳曰,允。
又以成均館官員,以同知館事行大司成意達曰,今九月初九日,儒生課試,今月內無故日退行事,曾已申達矣。大提學未差,同知館事趙載浩,奉命在外,今月已盡,限內不得設行之意,敢達。令曰,知道。
右副承旨黃景源書曰,伏以臣母病沈篤,數朔彌留,區區情理,有不得一日離側。而適當大朝行幸之際,濫叨夙夜之職。揆以分義,不敢辭遜,抑情陪扈,以至回鑾,黽勉持被,亦有日矣。臣竊念宗靈垂祐,聖體康復,數百里遠途,鑾輿穩旋,臣民懽忭,曷有其極?臣忝在近密之列,尤不勝慶幸之忱。而第伏聞臣母病情添苦,痰腫肆毒,食飮專廢,症情危急。臣聞來方寸煎灼,玆陳短章,徑出禁門。伏乞离明,俯諒臣情私,亟遞臣職名。俾得歸護,千萬幸甚。臣無任屛營祈懇之至。答曰,覽書具悉。爾其勿辭,救護母病。
司書沈鑧書曰,伏以臣之老母,風痰之病,積年沈痼,委頓床席,寧日常少。而每當秋冬之交,輒復添劇。今因日候不適,脫着失宜,挾感復發,症形忒重,寒熱交作,痰涎閼滯,呼吸不利,飮啖全廢,實有朝夕凜凜之憂。而臣終鮮兄弟,且乏姊妹,左右扶護,惟是臣一箇身而已。顧今情理,實無晷刻離捨之勢。而此際以番次之苟艱,召牌儼臨,不敢坐違。謹此隨詣,不得不冒死呼籲於孝理之下。伏乞睿慈,察臣私情之萬分煎迫,亟許遞免,俾便救護。仍治臣瀆撓之罪,以警具僚,千萬至祝。臣無任屛營祈懇之至。答曰,覽書具悉。爾其勿辭,救護母病。
說書李儁徽書曰,伏以臣,九耋老母,疾病沈綿,委頓床玆。常時筋力固已凜凜,而每當秋冬之交,少失將攝,輒致添劇。卽接家信,則偶觸風寒,重得感冒,背寒忒甚,頭疼轉劇,以至於食飮頓減。而眞元莫可扶接,寢睡全失而神氣漸益昏瞀。加以素患攪腸之症,乘時發作,腹痛難忍。諸般症形,俱係危篤。臣自聞此報,方寸煎灼,實無一刻淹直之勢。玆敢急控短章,徑出禁門。伏乞睿慈,俯垂矜諒,先遞臣職名,以便救護。仍治臣擅離之罪,以昭法紀,不勝幸甚。臣無任屛營祈懇之至。答曰,覽書具悉。爾其勿辭,救護母病。
右參贊元景夏書曰,伏以臣,本來情蹤,矢心自廢,世臣處義,未忍便訣。宜來而不敢不來,宜去而不得不去。自丁卯讒僇以後,頻進頻退,旁指可掬。臣自謂煞有商量義理,惟欲盡分,遑恤其他,路左祗送,隨駕有命。臣冒承陪從,實非寅緣盤礴之計。惟我大朝,回鑾萬吉,翌朝候班,稍伸情禮。低回京輦,惶慄冞深,退伏丘園,情亦慼矣。留章擅行,合被鈇鉞。伏乞离明,亟加嚴誅焉。九月雷電,是何災警?恐懼修省,羲象有戒。正身思過,懼省之要。作心見事,懼省之效。惟邸下念哉懋哉。臣不勝惓惓畎畝之憂焉。臣無任屛營祈懇之至。答曰,覽書具悉,所勉當留念。卿其勿辭,從速察任。
咸鏡監司李喆輔書曰,伏以皇天眷佑我東方,元孫誕降,實宗社無疆之休,臣民莫大之幸,凡在睹聞,孰不慶忭?臣於日夕顒祝中,得接禮關於塞外二千里之地,中夜蹶起,不覺蹈舞。而跡滯原隰,不得與百僚同賀,犬馬之私,已不勝其耿結。而自大朝靜攝中,遠地動駕,已浹一望。數日來,天氣又涼凜如此,瞻望南雲,區區憂戀之忱,曷其有極。仍伏念道內農形之慘,民事之急,前後書狀,已盡之,固不必每事煩縷。而統而論之,則今年可謂通一道大歉。而慶興·慶源·穩城三邑,又最酷。其餘則或不無彼善於此,而大抵南勝於北。臣於八月晦間,到慶興,而此時各穀之成不成已判,更無可待之事。且急於祈請諸事,遂依當日所知見而分等馳聞,蓋臣之在六鎭也。天氣頗開霽,道中未嘗遇雨,故吉州以南,晩霖非常,而臣不知也。及夫封狀四五日之後,各邑之報,始稍稍來集,而亦不詳其被災之淺深果如何。及見歸路農形,頓與來時所見大異,然後始錯愕心寒。而咸關以北,猶不至如以南之甚。蓋自咸興至安邊六邑,則通晝夜四日大霔。陵谷之懷襄,畦壟之潰決,城堞之頹圮,家舍之漂沒,人物之渰死者,殆不知其幾處。而甚至於舟繫城門之柱,而城中之水深數尺,則其泛濫蕩潏於田野之間,而各穀之被災,從可知也。然則向所謂南勝北·彼善此者,今則便是將無同。而到底飢民,遮途成群,馬不得前,或扶携而告辭,或哀號而乞命,鳥面鵠形,慘不忍見。此殆天殱我北民,尙何言哉?月前臣之請穀也,以六七萬石爲說者,非苟然而已,蓋是煞有商量。而及蒙三萬石許劃,則此亦上年所未獲,豈不誠萬萬多幸?而以臣所料,決知其太半不足,豈不欲連狀繼請?而非但煩複之爲惶恐。臣意方在於嚴飭列邑,畢捧還穀。還穀果如意收捧,則雖不加得,亦或可以支繼。故欲觀至月間捧未捧如何,而或請或不請。今則還穀之準捧,決知其萬萬無望。而春後支繼之道,又萬萬無策,則不于朝廷赴愬,而更誰望乎?粵在辛壬之歲,前後所劃移轉,洽爲十三萬石。而此則臣不敢引以爲例。至於己酉之災,不過咸興等七邑,而所劃嶺南穀,爲三萬二千石。丁巳之災,亦不過鏡城等六邑,而所劃嶺東南·關西穀,合爲二萬九千石。今當此一路俱歉,萬命將盡之日,臣之但以五六萬石爲請者,所望本不奢,而所請又非濫矣。自朝家,諒此不獲已之勢,而更許正穀三數萬石加劃,亦令嶺南助運,則其爲北民之幸,如何?至於交濟錢木,則當初請得時,非不知存本取利之爲便。而所謂存本取利,非料販則更無他道。而料販一事,朝禁方嚴,則有不可犯。且臣本無榦具,雖欲爲之,亦不可得,是則雖蒙見許,而便與不許同也。抑臣伏聞朝家,新有鑄錢之令。而臣營,適有壬戌開鑄時,地部所送銅錫八千斤遺在者。今若令臣營,先將交濟錢木,依前請貿穀補賑,而更令用此銅錫,依壬戌例開鑄,以充交濟錢木之代,則事甚便好。伏乞邸下,深加軫恤,竝令廟堂,作速稟旨分付,幸甚幸甚。念臣衰耗轉甚,疾病交侵,五十日馳驅,二千里往返之餘,憊悴澌頓,喘喘焉無以自支,固將瀝血控免,冀遂歸死之願。而卽見右尹臣尹汲書本,則臣雖欲盤礴,亦不可得矣。蓋日前賑狀中所論,不過目擊民艱之孔劇,而惜其負分憂之責耳。數行平說,何害爲他山之石?而乃以怒色相加,有若我本無失,而人故吹覓者然。惜乎宰臣之異於孔距心也。然身爲道臣,論一縣邑事,而人心之不厭如此,尙何以淟涊苟據,而按一路之事哉?衰病旣如彼,情勢又如此,玆不得不略暴情懇,拱籲於离明之下。伏乞邸下,俯賜諒察,亟許遞改,以存藩體,以謝人怒,不勝幸甚。臣無任屛營祈懇之至。答曰,覽書具悉。書辭令廟堂稟處。卿其勿辭,察任。
庚午九月三十日未時,上御時敏堂。大臣·禮判·戶判同爲入侍時,左議政金若魯,右議政鄭羽良,禮曹判書申晩,戶曹判書金尙星,左副承旨南泰耆,記事官南鶴老,記注官南泰運,記事官金光緯,進伏訖。若魯進曰,日間聖體,若何?上曰,一樣矣。若魯曰,累日勞動撼頓之餘,其無疲憊之患耶?上曰,不知有大段所損矣。若魯曰,寢睡·水剌諸節,何如?上曰,近似差勝矣。若魯曰,脚部及痒症,何如?上曰,俱一樣矣。若魯曰,大王大妃殿氣候,何如?上曰,連爲安寧,不勝欣喜矣。自今日,有咳嗽之候,似以感患而然矣。若魯曰,中宮殿氣候,何如?上曰,一樣矣。若魯曰,王世子氣候,何如?上曰,安過矣。若魯曰,足部小癤,何如耶?上曰,不至大段矣。若魯曰,嬪宮氣候,何如?上曰,如常矣。若魯曰,賢嬪宮氣候,何如?上曰,終不快愈,面部尙多有搔痒處,方欲使趙載浩入診矣。若魯曰,元孫氣候,何如?上曰,其間益勝矣。若魯曰,冬日霧氣如此,恐有妨於聖體調攝之節,深可悶矣。上曰,予不關係。而但時氣如是乖常,是可悶矣。若魯曰,幼稚保護之節甚難,頻頻申飭,是區區之望也。上曰,當留念矣。上曰,今番迎勅時,世子闕門外,只行祗迎,殿庭行禮後先入事,分付該曹。出傳敎晩曰,王世子祗迎儀注,今則當啓下矣。上曰,然矣。若魯曰,王世子初見勅使,則必以爲怪異矣。上曰,曾已見之矣。上曰,聞畿伯所陳,則以爲今番溫幸時,道路修治,皆以田夫立役爲之。則所劃給千石米,固無用處,其在惜費之道,還納爲宜云。大臣之意何如?若魯曰,有田處道路,田夫例自修治,而無田處,則他邑之民,分定付役云。此等應役之民,不可不顧恤,而道臣所達如此,量宜劃給,似好矣。羽良曰,只抄道路修治之民,而分給,則似有不均之弊。量其出役多少,而使之均給,宜矣。上曰,雖以田夫治道,而至於橋梁,其材木,不出於民力耶?尙星曰,臣亦見之,則橋梁之木,皆以民力運來而爲之矣。上曰,然則以七百石劃給,而自備局,申飭道路橋梁修治之民,使之均給,可也。出擧條上曰,以此七百石米,分給於道路橋梁修治之民。而有所餘,則何以爲之耶?若魯曰,分給後,有所餘則當報備局而不得擅用矣。上曰,以此用於報債,則當以不法重繩矣。若魯曰,忠淸監司,以稷山靈沼亭點火時,鋪陳透燒事,罷黜二守令矣。上曰,過爲點火,故至有此患。此行幸時,自內點火,而致此透燒,非守令之罪也。上曰,事在無情,其點火,非專在於本縣。則守令數遞,亦可悶。洪州牧使閔光遇,稷山縣監崔普興,竝只推勿罷,該曹回啓置之。出傳敎羽良曰,南陽府使,例兼營將矣。旣有拿命,且當勅行,當出其代矣。上曰,柳世德,見其供辭後,欲爲放送,而其人事則實怪異矣。羽良曰,此乃漏結,非隱結也。非守令所知,故以此仰達,而辭不達意之致也。上曰,至於見遞則似過矣。大臣之意,何如?若魯曰,至於遞職則過矣。上曰,漏結隱結,其本一也。而南陽府使柳世德,隱結自現。令下之日,名雖漏結,不付新起,敢欲那用,故有拿處之命。而與欺隱有間,待供辭欲酌處,其聞以兼營將將出代云。方當支勅,數遞可悶,勿拿。從重推考,待緘辭處之。以此推之,漏結之多可知。爲守令者,隱結雖自現,而免於漏結,牽於左右,孰敢報實?以此觀之,柳世德亦稍勝於莫敢下手,此後漏結不報者,一依不報隱結律施行。出傳敎上曰,竹山民人,以其府使田日祥事,訴於駕前。其爲政何如,而有此民訴耶?若魯曰,竹山民心,本來頑悍,故稱以難治之邑矣。羽良曰,田日祥爲人,亦甚酷烈,可用於軍門之人也。上曰,必有致怨之事,而有此民訴矣。羅州民人,自溫陽至果川,欲呈上言,而終不得呈。到露梁沙場,以爲今則更無告訴處云。予聞其言,心甚惻然矣。向者畿伯,以爲巡歷時酬應民訴,而或有至三四更不能入睡之時云。爲道臣之道,固當如是矣。民有抱冤,而爲其君爲道臣者,不爲聽理,則民將告訴於何處耶?上曰,金由行,亦辭狀於營門云乎?晩曰,辭狀云矣。上曰,然則是矣。宋濟愚,以其所遭,辭狀於營門。而金由行,不爲辭狀,則非矣。若魯曰,以臺達,兩人俱爲削版矣。上曰,甚怪異矣。豈有打者·被打者,同罪之理乎?在金由行之道,則卽爲辭狀於巡營,而重杖其下人,可矣。此有關於朝體,故如是下敎矣。上曰,頃者金由行事,乃是無前異事,有關朝體,故其時聞道臣所陳,知宋濟愚呈狀。而金由行,若無呈狀,不特拿問。其在礪風俗之道,欲爲下敎。今聞一時呈狀云。而然初雖無情,使氣則過,旣知之後,不卽重治下隷,與故犯奚間?權基彦所請,其雖是矣,職在風憲,不分黑白,混請其律,其涉過矣。宋濟愚削版,其令勿施。出傳敎上曰,頃者悤悤,下敎糢糊,追覺歉然。噫,爲道臣不肯猛處,爲守令亦莫敢下手。若無今行,柳擎廈,何日訟冤?所謂糢糊者,依律文處之也。往年有此等事,其時犯者,有處分之事,處分卽投畀也。今雖衰耗,豈可飭異?宋煥星遠配,前後道臣,從重推考,其令刻日擧行。出傳敎上曰,糢糊之敎,卿等亦必見之,而終無所達,不勝慨然矣。若魯·羽良曰,此傳敎,臣等不得見之矣。上曰,金善行入來與否,注書出去問之。臣鶴老,承命出問後,以姑不入來仰達。尙星曰,今番勅行時,通官徐宗順·徐宗孟,又爲出來。而同惡相濟,徵索必多,誠可悶矣。上曰,接待之事,一以誠心爲之,可也。尙星曰,徐宗順,以爲有力於今番參覈時而出來云,則宜可優定其密贈之物矣。晩曰,徐宗順兄弟,有力於我國,此後如有難處之事,則將恃此兩人之周旋,不可不從優密贈矣。上曰,密贈之物,從優定數,可也。若魯曰,嶺南·關東·海西,分等狀達,纔已達下。而領相不爲入侍,臣不敢獨爲陳稟,故略以所懷仰達矣。災實分等,乃是重政,面里分等,且有朝禁。而海西則無一邑稍實,只以尤甚·之次分等,而其中又有面里分等。此則臣等,當相議覆奏。而道臣不可無責,從重推考,何如?上曰,依爲之。出擧條若魯曰,溫幸動駕後,道臣之出待於境上者,宜待回鑾撤還。而黃海監司鄭亨復,以勅行渡江,徑向黃州,事體未安,推考,何如?上曰,事體非矣。從重推考。出擧條若魯曰,禁府罪囚積滯,而判義禁元景夏,又爲陳書出城,誠可悶矣。上曰,以何事而又爲出去耶?誠極怪異矣。上曰,噫,雖戰國之臣,知遇其君,以身許之,況世祿之臣乎?右參贊元景夏,往者撕捱,更無可謂。昨日强勉行公,今日忽爲出城,其所忽往,事體已涉過矣。而今番之回,在外諸臣,一竝召來,況無端隨駕而回者乎?今聞又復陳章徑行云,此何分義?噫,以與共休戚之臣,其君暮年,往來五百里,回駕纔過一日,而若是任情行乎?事之寒心,莫此爲甚。右參贊元景夏,從重推考,勿捧縣道章,其令卽爲入城。出傳敎上曰,王者恤政,京外奚異?該府今方下敎,該曹囚徒,該房承旨取來,輕囚放釋。出傳敎上曰,注書出去,禁府囚徒案持來。臣鶴老,承命出去,持囚徒案以入進伏。上曰,噫,常訓述編,旣云爲今臣子,元良代理之時,豈敢更提往事?往者因文義李渭輔之言于元良者,已涉異也。而此則猶不過行語間舊習,而李濟遠之登諸章奏,此何意思?元良不答此而循例下批,意蓋體予苦心。則任師夏,抑何意思?其敢復陳,元良下答中所謂無端起鬧者,亦寬嚴得中。而噫,予雖衰耗,覽元良之代政,則焉敢若此?今猶若此,他何足道?此等之處,不可不嚴隄防。李濟遠罷職,任師夏罷職不敍。出傳敎羽良曰,前頭有繼出者,則處分,宜矣。而今此處分,似爲過矣。上曰,不然矣。今猶如此,他日可知,何可不爲處分耶?上曰,囚徒案,承旨讀之。泰耆讀囚徒案,□□□□耶?尙星曰,其所坐,臣不□□知矣。羽良曰,知義禁金尙星,以獄官囚徒罪名,詢問之下,不能仰對,推考何如?上曰,依爲之。出擧條上曰,該府囚徒中,金百鍊·朴良藎·金相后·金振聲·金由行·金宇澤·金相說·李光台,竝放送。出傳敎泰耆曰,今番溫幸時,持來御札,封置於宗親府,似好矣。上曰,依爲之。上曰,刑曹判書趙觀彬,待明朝牌招,啓覆文書,卽速擧行。出榻敎上曰,迎勅擧動時,兵曹參知洪益三守宮。出榻敎諸臣以次退出。
上在昌德宮。常參·經筵,以代理停。
夜一更,有霧氣。
下直,楸坡萬戶申漼。
金相紳達曰,明日常參,取稟。令曰,停。
又達曰,大司憲未差,執義申暻在外,掌令二員·持平一員未差,安致宅呈辭。今日以監察茶時之意,敢達。令曰,知道。
又達曰,副修撰韓光肇,以其親病陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
以備忘記,傳于南泰耆曰,今下弓矢,楸坡萬戶申漼給送。
南泰耆,以都摠府言啓曰,軍兵等中日習射事,溫陽擧動還宮間,啓請姑停矣。今日爲始,入直內三廳,武兼禁軍及軍兵等中日習射,請出標信。傳曰,知道。
金相紳達曰,同副承旨李台重,旣有只推之令,卽爲牌招,何如?令曰,依。
南泰耆達曰,卽者西平君橈等,率諸宗臣,聯名陳書,到院。而下段措語,雖有禁令,上段請上東朝徽號,且是崇品,諸宗臣親呈上書,則其在事體,有難退却,何以爲之?敢稟。令曰,入之。
金相紳,以弘文館言達曰,副修撰韓光肇,以其親病陳書徑出矣。上番將未免闕直,事甚未安。副應敎李彝章,校理任,修撰李惟秀·朴相德,旣有只推之令,竝卽牌招,以爲推移入直之地,何如?令曰,依。
以副應敎李彝章,校理任,修撰李惟秀等,牌不進罷職令旨,令于金相紳曰,推考徽旨捧入。
金相紳,以迎接都監言啓曰,自前勅使,若減宴享,則有別雌牛間日入給,別茶啖逐日排入之例矣。今此勅使,雖設一宴,旣減京外各宴,則別雌牛·別茶啖,不可不待令,依前擧行之意,敢啓。傳曰,知道。
南泰耆,以訓鍊都監言啓曰,今番溫泉幸行時,金虎門入直砲手十五名,自兵曹除出,把守於敦化門,而本門守門將,謂以點考執頉,把守軍三名,直爲決笞矣。把守軍之執頉於守門將者,事極可駭,故把守軍則自都監,重棍懲治。而宿衛軍卒,旣有率領之長,則雖有罪過,送其將領,使之治罪,容或可也。而守門將之擅自決笞,曾所未有,事體所在,不可以事往而置之。當該守門將,令攸司從重科治,何如?傳曰,允。金相紳,以迎接都監言啓曰,今此勅使出來時,京中七宴中,只設一宴,而宴名不爲區別,故星火馳啓之意,纔已移文于儐臣處。而七宴中,某宴設行與否,禮官當爲稟旨擧行,以此預爲分付儀曹,何如?傳曰,允。
南泰耆,以摠戎廳言啓曰,今此出來勅使護行軍威軍二百名,上來時則本廳屬長湍當次,回還時則守禦廳當次,故前已申聞,分付長湍府使矣。卽接迎接都監移文,則勅使上來時,護行軍威軍減除云,依迎接都監關減除事,長湍府使崔尙衡處,更爲知委之意,敢啓。傳曰,知道。
同副承旨李台重書曰,伏以臣褊滯愚暗,心有所不安,則不能推移變易,轉輾窮極,屢犯罔赦之罪。而若夫今春所遭,則揆以臣分,雖萬被誅戮,猶不足以當其罰。大朝寬假,勘以黜補,未及半年,旋許遞還。況又筵敎縷縷,若以臣之區區自守,有所依據,特示追悔之意於年久之後,以開進身之路,此實從古人臣所未得之異數。涕泣莊誦,感悚無地,治簿登程,行至半路,伏聞國有大慶,元孫誕生,聖駕遠啓,下臨溫宮,懽忭之極,繼以憂念,扶策前馳,祗伏路左,載瞻羽旄之美,少紓戀係之忱。不意微賤之名,猥徹宸聰,試牌忽辱,臣誠惝怳,莫省攸處。第念行朝奔問,旣異平日,因此登筵,獲近耿光,以酬聖慈涵貸之恩,於義似然,以從前積逋之蹤,唐突冒進,臣心歉愧,已自不勝。乃於罷試退出之後,遽有騎省新命,不拘解由,又是格外恩私,聖眷愈隆,私分轉蹙,實有呈身媒榮之嫌,惶愧恧縮,益不敢爲承膺之計,略構短疏,庶暴情實。而適値齋日,無路仰徹,臣方焦惶,進退維谷,筵臣不諒,循例請牌,天威遽震,至擬師律。臣自承此敎,便是俟勘之身,席藁泥首,生死惟命,畢竟拿入,責諭備至,而特收誤恩,換差衛將,俾令從駕前進。臣旣愚迷,自陷罔測之科,而只借武階,以備前驅之列,義不敢辭,呈單就肅於帳殿咫尺之外,則成命還寢,職名如故,促以仍謝,倉卒之間,雪霜雨露,倏爾顚倒,驚惶震越,逃遁不得,遂至於冒沒承命。而承宣移授,又在行間侍衛之時,行到卒迫,未暇控辭,則廉隅一關,全然放倒,隨除輒膺,自同無故,不待他人之指點笑罵,而反省愧悔,直欲溘然而無知也。肆於陪還之日,直自候班,徑歸私次,鎭日違召,以罪爲限,臣之情蹤,其亦窮且慼矣。噫,人臣之出身事君,處義不輕,一人之去就,似若甚微,而亦有關世敎者,如臣無狀,最居人下,怵迫嚴命,一朝喪廉,何足云云?第恐身名僇敗,志節漼落,取笑於當時,貽譏於後來,亦非細故,其在聖代激勵士夫風習之道,將何如哉?且以臣一身之前後所處言之,由前則只有辜恩慢命之失,由後則僅免於刑而爲全無操守之人。若是而猶復以罪爲榮,貪恩忘恥,不思所以自廢則人將奴視隷畜,莫不賤之矣。堂堂聖朝,何患無人,而取此滓穢之餘,以辱名器之重也哉?臣之一退,於此決矣。伏乞睿慈,諒臣肝膈之懇,刊汰朝籍,重勘辜犯,以勵末俗,千萬幸甚。臣無任屛營祈懇之至。答曰,覽書具悉。特除之下,聖意非偶,其在分義,豈敢若此?爾其勿辭,從速察職。
副修撰韓光肇書曰,伏以百神擁護,大朝御駕,回鑾萬安,靈液奏效,玉體平康,臣民慶幸,曷有其極?伏惟睿情浹旬慕仰,懽欣之懷,當復如何?仍伏念經幄論思之職,地望責任,不輕而重,如臣空疎下劣,豈有一分堪膺之勢?而寅緣倖會,叨玷淸選,又値溫幸迫近之際,責敎截嚴,召牌屢辱,辭書路阻,逃遁無所,竟未免黽勉冒出,而時當戒嚴,仍回持被,殆若固有,以至于玆矣。反顧初心,愧恧冞深,臣欲自恕,人謂斯何,卽此一事,便臣難冒之端。且臣近患輪行瘡疾,遍體斑爛,濃汁如注,終日痒痛,如癡如狂,屈伸牽礙,坐臥俱妨,蓋臣家老少,皆不免焉。症涉傳染,宜有拘忌,以此麤穢之症,直宿禁密之地,在臣賤分,尤萬萬惶懍。而番次苟簡,推移無路,以情以病,俱不可一刻强叨,方欲治書,以祈免矣。此際得接家信,則臣父大腫之後,眞元虛脫之餘,素患關格,挾感而發,委身床玆,通宵叫苦,飮啖全却,氣息涔涔。諸般症形,實係危惡云。臣自聞此報,方寸煎灼,暫難按住,忙陳短書,徑出禁門。伏乞离明,俯賜矜諒,亟遞臣所帶職名,以安私分,俾便救護。仍治臣擅離之罪,兼肅朝綱,不勝幸甚。臣無任屛營祈懇之至。答曰,覽書具悉。爾其勿辭,救護父病。
上在昌德宮。常參·經筵,以代理停。
金相紳達曰,明日冬享大祭相値,常參,頉稟。令曰,知道。
趙明履達曰,左承旨吳彦儒,今日不爲仕進,同副承旨李台重,書批已下,竝卽牌招,何如?令曰,依。
南泰耆達曰,刑曹判書趙觀彬,申飭之下,昨違召命,不爲行公,事涉未安,卽爲牌招察任,何如?令曰,依。
金相紳達曰,檢閱朴正源,由限已過,卽爲牌招入直,何如?令曰,依。
又達曰,憲府連日監察茶時,諫院多日闕達,俱涉未安。兩司除在外·奉命在外·陳書未回達外,持平安致宅,正言李顯祚,竝卽牌招,何如?令曰,依。
又以弘文館言達曰,本館下番,連日姑陞入直,事甚未安。副應敎李彝章,校理任,旣有只推之令,副校理李顯重,由限已過,竝卽牌招,以爲推移入直之地,何如?令曰,依。
又啓曰,因兵曹啓目,京畿三鎭兵馬節度使所佩兵符及所屬各邑兵符,今以造成,依例定禁軍,給馬下送于京畿監司處,使之分上,舊兵符收聚上送,以爲燒火之地,何如?傳曰,允。
以同副承旨李台重牌不進,罷職令旨,令于趙明履曰,特除之下,焉敢若此?只推,更爲牌招。
以副應敎李彝章,校理任,副校理李顯重等,牌不進罷職令旨,令于金相紳曰,竝推考徽旨捧入。
持平安致宅達曰,請逆坦孥籍,一依王府草記,卽令擧行。請罪人泰績令鞫廳,嚴鞫得情,夬正王法。請瑞虎等兩賊孥籍,亟令王府擧行。請物故罪人夏宅孥籍,亟令王府擧行。請逆孥籍等事,依大逆例擧行。請戊申賊魁之子貸死爲奴,而年滿者,亟令王府,考案抄出,竝依麟佐子追坐例擧行。請徑斃罪人濂孥籍等事,亟令王府擧行。請罪人斗齡·戒剛,仍令鞫廳,嚴鞫得情,快正王法。請其時干連人英梅,更令鞫廳,嚴刑窮問,期於得情。請尹宅履·德喜等,更令王府,拿鞫嚴訊,以正王法。請爟,極邊遠竄。請濟州安置罪人增,仍其配所,亟加圍籬。請爣,還收放送之命,亟施遠竄之律。措辭竝見上新達,向來嚴瑀之所遭,有非尋常論劾之比。而未査之前,因赦徑放,果有所犯,則不當貰懲礪之典,苟無其婪,則不宜置黯黮之科。請前黃海監司嚴瑀,更令王府拿處。鄭錫百之許多眞贓,已悉於道臣之狀達,而適緣赦典,混被徑放,懲貪之法,無所施焉。請前咸興判官鄭錫百,更令王府,拿囚勘律。求禮縣監李禹錫,人旣麤蠢,性又貪鄙,居官多年,無一善狀,窮峽編戶,侵漁聚斂,藏氷葺廨,乘便營利,誘脅愚民,要譽巡營,至有狀頭受刑之事,南土之人,莫不唾罵。殷山縣監金聲大,莅任累歲,專事貪饕,家在咫只,駄載絡繹,多養狎客,政令煩亂,荒年推奴,怨讟喧騰,西來之人,無不傳說。如此汚濫之類,不可置之字牧之任。請求禮縣監李禹錫,殷山縣監金聲大,竝令罷職。答曰,不從。泰績事,亟停勿煩。嚴瑀·鄭錫百·李禹錫·金聲大事,依達。
趙明履啓曰,今此勅使出來時,開城府別迎慰使,何承旨進去乎?敢稟。傳曰,右承旨進去。
注書南鶴老病,代以李海重爲假注書。注書崔台衡病,代以任希敎爲假注書。
趙明履啓曰,戶曹正郞趙載洪,賢嬪宮入候退出後,藥房提調申晩,來待矣。傳曰,氣愈矣。以酬應故勞,使首醫金應三告達,若用藥,則入標紙入之。
又啓曰,假注書李海重·任希敎時無職名,令該曹依例付軍職冠帶常仕,何如?傳曰,允。
以同副承旨李台重,再招不進,罷職令旨,令于吳彦儒曰,申飭之下,豈敢若是?事體分義,其涉寒心,從重推考,更卽牌招。
傳于金相紳曰,儒臣自有召見,代理後,宜遵舊例,此後大臣以下進見,依前只備堂入侍。
金相紳,以都摠府言達曰,副摠管申思建,以漢城府右尹,本府坐起晝仕出去之意,敢達。令曰,知道。
以正言李顯祚牌不進罷職令旨,令于金相紳曰,推考徽旨捧入。
金相紳,以義禁府言達曰,今此勅使在館時,三門把守假都事三員,令該曹預爲差出,習儀時以爲進參之地,何如?令曰,依。
又以禮曹言啓曰,卽見延接都監草記,則今此勅使出來時,京中七宴中,只設一宴,而宴名不爲區別,故星火馳啓之意,纔已移文于儐臣處。而七宴中某宴設行與否,禮官當爲稟旨擧行事,允行矣。凡迎勅時,各項宴禮,與茶禮等事,例自都監,停當後,本曹則只儀註磨鍊擧行矣。今此七宴中,一宴,使儐臣區別停當馳啓事,旣自都監,知委云,待儐臣區別狀聞後,擧行之意,分付都監,何如?傳曰,允。
又以迎接都監言啓曰,今此勅使出來時,京中七宴中,雖設一宴,而仁政殿接見時,茶禮所需,不可不備待。依例待令之意,分付司饔院及各該司,何如?傳曰,允。
又以奉常寺官員,以都提調·提調意啓曰,東籍親耕田所種皮稷,打作,則所出六石五斗,唐黍打作,則所出三石,稻打作,則所出七石二斗,太打作,則所出三石,粘粟打作,則所出二石十斗,小豆打作,則所出一石五斗之意,敢啓。答曰,知道。
弘文館修撰朴相德,副修撰金致仁箚曰,伏以臣等,伏見昨下傳敎,有前大司諫李濟遠罷職,前掌令任師夏罷職不敍之命,臣等竊不勝憂歎之至。噫,壬獄之慘,尙忍言哉?其鍛鍊誣逼,不但止於戕殺諸臣,至今追思,心骨俱靑。此殿下所以前後下敎,洞燭昭雪,至火其案者也。其獄旣及,則按獄之人,不可無罪云者,此議之行,蓋已久矣,豈獨諫長一人之言哉?臺閣言事之章,未蒙一字之提益,則憲臣之繼有書陳,臺體固然。而聖明不少諒察,竝施重罰於事往之後,至以嚴堤坊爲敎,固知聖意,出於慮其紛鬧,務欲鎭定。而臣等愚淺,實恐其反爲揚湯止沸之歸也。伏願亟加三思,特寢兩臣譴罷之命,以爲聖德之光焉。抑臣等,向伏聞前進善尹鳳九,被殿下曠絶之恩禮,遂至入侍行宮。一堂君臣,契遇隆至,克紹先朝之美事,凡在瞻聆,孰不仰急賢之盛意?而一疏纔入,疑怒太過,王言失平,顯示厭薄,竟使辛勤召致之儒臣,一朝狼狽而歸,臣等誦古人不承權輿之詩,實不能無慨於聖明之朝也。儒臣附陳,不過以斯文之大是非,先師之所傳受者,爲一身處義之方而已,初非有新生鬧端之意。且伏聞殿下,於伊時,亦以予豈以先正待之,而致祭爲敎云。然則殿下何不於其疏之批,以此意明賜開諭,仍爲挽止,以卒其誠禮也。已事雖莫及,方來猶可追,亦乞殿下,深示悔悟,更加敦召,俾有以仰日月之更焉。取進止。答曰,尹鳳九事,前者面諭。予則曰誠心,其後下敎,其亦誠心,述編旣云,文飾豈誠乎?噫,曰其君之已暮,豈敢欲售舊習?於我元良其心叵測,處分亦輕,新入此職,益勉聖訓,輔我暮年,莫效時習。
以承傳色口傳下敎曰,今是初番,雖已下批,此後則如此疏箚,政院勿捧。
執義申暻書曰,伏以臣前月拜章,恭俟處分,而及奉令答,反以爾勿過辭爲敎,噫,臣何嘗過辭哉?以言其自修之蔑,則少旣鹵莽,晩益頹放,無寸長之可錄,爲一世之所嗤。以言其供世之難,則惛聵之狀,有似聾瞽,闊迂之見,殆混菽麥,投之班行,則茫不知東西,責之職事,則迷不省頭緖。夫如是而使臣,進裨將就之學,退效糾劾之責,其必無幸,殆有過於緣木而求魚,炊沙而成飯。其暴實祈免,連章屢瀆,蓋亦情非獲已,勢所固然,則斯其果爲過辭也哉。疾痛之呼,轉懇,矜許之音,逾邈,蹲仍之久,天時再易,臣誠始猶抑鬱,終則煎熬,莫知所以自措也。且臣於前後辭本,每以人品不似爲言,而不及於賤疾難强者,人品不似爲宗旨,疾病難强,爲餘事故耳。今則賤疾益甚,非復前比,蓋臣素患風痰,源委深痼,呻吟困頓,寧日常少。而近又別症橫生,原祟委劇,手脚蹇澁,運用殆廢,塊癖升降,頃刻若絶,判是床笫中物,而全無陽界上意。然而一息未泯,神識猶存,則頃於大駕幸溫之日,不敢偃伏私次,扶曳寸進,祗送江郊。而及夫日前回鑾之時,則病狀此㞃,自力末由,終未能趨詣羽旄之下,卒申承候之誠,義分墜地,生不如死。臣之惶霣萬萬,尙復如何?而其無可論於官職去就,於是而尤灼然矣。慈敢力疾艱構,窮日治書,重申瀝血之懇,兼暴廢禮之辜。伏乞邸下,曲垂睿慈,亟下明命,遂微臣待瞑之願,而爲人臣虧分者之戒焉。且臣於日昨,伏聞大臣,以諸臺官之不卽就職,竝行達罷,而至臣則無所擧論云,臣違傲最久,理宜先黜,而大臣之反加區別,何哉?竝伏乞离明之垂察焉。臣無任云云。答曰,覽書具悉爾懇。爾其勿辭,俟少間上來,補我不逮。
廣州留守李宗城書曰,伏以百靈擁佑,八鑾諧和,聖體康寧,不日言旋,臣民慶幸,曷有其極?念臣祖父贈文敬公臣世弼墓地,在於振威縣,溫幸輦路之傍,伏蒙我聖上,追念先朝禮遇之恩,特降賜祭之命,榮溢泉塗,事曠聽聞,凡在子孫之心,尤當如何?闔門百口,惶隕感泣,不知所以仰報也。臣以主祀之人,固當先詣丘隴之下,灑掃松楸,儐接王人,祗承寵典。而身係職任,不敢任情擅行,謹稽本府故事。故相臣尹趾善,爲留守時,陳章受暇,省墓於安山地矣。振威之距本府,可以朝發而夕至,視安山爲尤近,而禮重延恩,情切行事,又不可與尋常請由比論,玆敢昧死申籲於貳極之下。伏乞邸下,俯賜愍察,特許臣往來,以伸至情,不勝幸甚。臣無任云云。答曰,覽書具悉。卿其依所陳往來焉。
上在昌德宮。常參·經筵,以代理停。
南泰耆達曰,大司憲·掌令二員,持平一員未差,執義申暻在外,持平安致宅呈辭。今日以監察茶時之意,敢達。令曰,知道。
金相紳達曰,明日常參,取稟。令曰,停。趙明履達曰,右副承旨黃景源,由限已過,卽爲牌招,何如?令曰,依。
南泰耆達曰,刑曹判書趙觀彬,連日違召,不爲行公。詞訟劇地,委屬可慮,啓覆文書,修整又急,卽爲牌招察任,何如?令曰,大朝特敎之下,焉敢若此?其涉寒心,從重推考,卽爲牌招。
傳于黃景源曰,史官一員待命,騎馬三匹立之。
黃景源達曰,事變假注書宋聚行,身病猝重,勢難察任,今姑改差,何如?令曰,依。
金相紳,以忠勳府言達曰,奮武功臣韓原君李萬囿,以勳臣卒逝矣。取考本府謄錄,則喪葬,本家如有力所不逮之事,則或別爲入啓,自官助給,或下諭本道監司,隨便顧助事,載在謄錄。故近年奮武功臣咸恩君李森·完春君李遂良·錦陵君朴弼健·忠原君朴東亨·花原君權喜學·花川君金浹之喪,造墓軍石灰及喪柩下去時擔持軍,朝夕祭物題給,所經各邑,各別護送。其他不逮之事,隨便顧助事,自本府,連爲援例擧行矣。今此韓原君李萬囿之喪,出於慶尙道左水營任所,葬山在於全羅道潭陽地,而本家形勢,多有不逮之事云。其喪柩自任所上來時,及發靷時葬山所在官及所經各官,擔持軍朝夕祭物題給,各別護送。而造墓軍石灰,亦爲題給。其他不逮之事,隨便顧助事,似當依例,分付擧行。而係是恩典,不敢循例擧行,惶恐敢達。令曰,依例爲之。
又以忠勳府言達曰,凡功臣無實職單封君身死,則每爲追贈實職事,載在謄錄,故宣武功臣豐壤君趙儆,安昌君權俊,扈聖功臣完原君柳肇生,俱以資憲,無實職單,封君追贈判書。近年奮武功臣完春君李遂良之喪,依此擧行矣。今此韓原君李萬囿,亦以資憲,無實職身死,追贈一款,亦當依例擧行,以示朝家優待勳臣之意,惶恐敢達。答曰,知道。
金相紳,以奉常寺官員,以都提調提調意達曰,國用栗木敬差官,慶尙道則每式年下送,忠淸道·全羅道,則間式年輪回下送矣。今式年,忠淸道當次,而本道則自前栗木乏少,且各邑纔經溫泉擧動大役,此時敬差官廚傳之弊,不可不慮。全羅道則旣有燕谷封山,取用有裕,今式年忠淸道栗木,移斫於全羅道,何如?令曰,依。
上在昌德宮。常參·經筵,以代理停。
下直,訓戎僉使柳春馥,乫坡知僉使金碩弼。
黃景源達曰,明日常參,取稟。令曰,停。
南泰耆達曰,大司憲未差,執義申暻在外,掌令二員,持平一員未差,安致宅呈辭。今日以監察茶時之意,敢達。命曰,知道。
藥房都提調臣金若魯,提調臣申晩,副提調臣趙明履啓曰,日候漸寒,伏未審聖體調攝,若何?眩候諸節,一向差勝乎?今日臣等,與諸御醫入診,詳察聖候宜矣。大王大妃殿氣候,何如?臣等無任區區伏慮,敢來問安,竝此仰稟。答曰,知道。慈殿氣候,差勝後一樣。予則一樣,待下敎入侍,宜矣。
大王大妃殿·中宮殿·賢嬪宮,藥房口傳問安。答曰,知道。
黃景源,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
南泰耆達曰,金吾久不開坐,滯囚可悶,判義禁元景夏,特敎之下,來在城外,不卽行公,事甚未安,卽爲牌招察任,何如?令曰,依。
南泰耆達曰,刑曹判書趙觀彬,連違召命,無意行公,事甚未安,卽爲牌招,何如?令曰,依。
趙明履達曰,因迎接都監草記,都監提調金尙星,令本院,稟旨牌招事,允下矣。都監提調金尙星,卽爲牌招,何如?令曰,依。
黃景源達曰,卽者副修撰金致仁,以其親病陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
又達曰,卽者修撰朴相德,以其親病陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
任希敎有頉,代以李普觀爲假注書。
吳彦儒啓曰,假注書李普觀,時無職名,令該曹依例付軍職,冠帶常仕,何如?傳曰,允。
宋聚行改差,代以趙重明爲事變假注書。
南泰耆啓曰,事變假注書趙重明時無職名,令該曹依例付軍職,冠帶常仕,何如?傳曰,允。
傳于黃景源曰,隨駕軍兵,累日隨駕,回鑾後亦踰累日,好在與否,問啓。
傳于黃景源曰,方欲下敎矣。砲異於弓,如此雨濕之時,其可放砲乎?今聞砲聲,兵堂·摠管,雖視以尋常,而軍士其可堪乎?此後雨勢如此,則雖已試放,卽爲草記停止事,政院申飭,只分付於兵曹摠府,勿出朝報。
黃景源啓曰,延齡君致祭擇日草記,允下矣。何承旨進去乎?敢稟。傳曰,右副承旨進去。
備忘記,傳于黃景源曰,今下弓矢,訓戎僉使柳春馥處,給送。
備忘記,傳于黃景源曰,令下弓矢,乫坡知僉使金碩弼處,賜給。
趙明履,以弘文館言達曰,本館下番,姑陞入直矣。副修撰金致仁,以其親病陳書徑出。上番將未免闕直,事甚未安。副應敎李彝章,校理任,副校理李顯重,修撰李惟秀,旣有只推之令,副修撰韓光肇,由限已過,竝卽牌招,以爲推移入直之地,何如?令曰,依。
黃景源達曰,玉堂上下番俱空,事甚未安。副應敎李彝章,副修撰韓光肇,旣有只推之令,竝卽牌招入直之地,何如?令曰,依。
以副應敎李彝章,副修撰韓光肇等牌不進,罷職令旨,令于黃景源曰,竝推考徽旨捧入。
黃景源,以備邊司言啓曰,本司武郞廳南瑞五,奔走勤仕,已滿十五朔。依例六品遷轉事,奉承傳施行,何如?傳曰,允。
趙明履,以禮曹言啓曰,傳曰,京畿·湖西諸臣祠墓致祭,一依丁酉年例,回駕後擧行,故奉朝賀金興慶墓,一體致祭事,命下矣。致祭吉日,令日官推擇,則今十月初十日爲吉云。祭文,令藝文館撰出。而墓在忠淸道禮山地,祭物及執事,亦令本道,差定進排事,分付,何如?傳曰,允。
又以侍講院言達曰,本院上番姑降入直,已至多日,事甚未安。司書沈鑧,說書李儁徽,由限已遇,竝卽牌招,以爲入直之地,何如?令曰,依。
南泰耆,以義禁府言達曰,訓鍊都監啓辭據,刑曹達辭內,守門將金鏡錄,移本府處置事,達下矣。金鏡錄,今方待令於本府,卽爲拿囚之意,敢達。令曰,知道。
趙明履,以迎接都監言啓曰,都監提調戶曹判書金尙星,連日赴坐矣,謂有情病,昨今不爲仕進。當此支勅事急之日,不可不備員。令政院,稟旨牌招,何如?傳曰,允。
又以迎接都監言啓曰,今此勅使出來時,京中七宴中,只設一宴云,故宴名區別馳報之意,移文于儐臣處矣。卽接遠接使回移,則以爲宴名,不必講定於勅行,自都監,某宴中一宴,當爲稟旨擧行云矣。取考謄錄,則勅使入京翌日,館所下馬宴,爲第一度宴,以此宴擧行之意,分付司饔院及各該司,何如?傳曰,允。
副校理李顯重書曰,伏以臣於日昨,情私懇迫,投章徑出,恭俟嚴誅,幸蒙睿慈,曲垂矜諒,特賜恩暇,得以專意救護,感戴洪私,圖報無地。臣之區區株守,旣難復玷於榮次,母病危綴,亦無離捨供職之望。由限雖滿,召旨虛辱,罰靳例勘,惶隕冞切。今以館直無人,庚牌押至,謹此隨詣於九閽之外。而難進之義,如昨無異,未免荐犯違傲之科。臣罪至此,尤無所逃。伏乞邸下,將臣辜犯,重賜勘處,察臣情懇,俾得省護,以昭法紀,以安微分焉。且臣於兩儒臣之陳箚大朝之日,以館例,簡問於臣。臣方在家,雖不以館職自居,其所論列,實關大義,故書道謹悉矣。及承聖批,誨諭丁寧,繼有如此疏箚勿捧之命,又不許館僚之隨入籌筵,顯示未安之意,臣心之惶媿悚慄,與兩儒臣一般耳。彼兩儒臣,以無故行公之人,尙不敢晏然淹直,則臣雖無狀,豈敢以未及聯名,厭然掩其與聞之實狀,揚揚冒進,以取傍人之嗤點也哉?古人於官職,有不同其進而同其退者。臣嘗誦味其言,今臣所處,竊附斯義,此又臣難冒之一端,惟邸下,諒其情而恕其僭,幸甚。答曰,覽書具悉。爾其勿辭,俟母病間,察職。
校理任書曰,伏以臣之日事違逋,自陷罪戾,夫豈樂爲而然哉?誠以蹤地臲卼,有萬萬不獲已者,而睿慈過加涵貸,只推之令,輒下格外。臣誠悚悶迫隘,愈益罔措。臣於溫幸陪還之際,奏事不審,致勤大朝之嚴敎,至今追思,惶汗浹背。唐突榮次,已非臣分之所敢出,而目今情私懇迫,有難按抑供仕。臣母自遭慘慼以來,少失將攝,宿病輒發,値此猝寒,中感殊重,痰火迭升,咳喘忒甚,食飮全然廢却,老人氣力,益復綿綴。臣方左右扶將,不忍暫時離捨,臣之情事,其亦悲且切矣。玆於荐牌之下,不得不隨詣闕外,敢此哀籲。伏乞离明,俯賜矜察,亟令鐫削臣職名。俾得安意救護,仍勘臣前後違慢之罪,以肅朝綱,千萬幸甚。答曰,覽書具悉。爾其勿辭,救護母病。
修撰李惟秀書,伏以臣於所叨之職,豈有一分堪承之望?而適値法駕遠幸,期日隔宵,只知分義之極嚴,不顧廉愧之大防,冒昧膺命,晏然趨班,內自循省,愧恧已極。而去就一失,尤悔隨至。念臣自釋褐以來,凡於官職,有除輒辭,四載之間,六入淸要,而未嘗一入文字,以暴不稱之實。始雖嚴畏,諉以事勢之使然,而終仍熟習,便作一身之定計,至於今番新除,比前者尤有間焉。而一向妄着,視若固有。噫,迹忝邇列,扈蹕從班,於臣身,豈不榮耀?而若論朝家綜核之政,則一世才彦,何患不足?而乃以新進生疎鹵莽滅裂者,苟然充數於備顧問之列,以從於數百里動駕之際,路傍觀瞻,已多手指而目笑者。果然從行之後,未能發一言論一事,仰裨我聖躬,而辜恩瘝職之罪,已著於一出之初,不幸適符其公議之嗤點,歸來耿耿,訟愆冞切。臣於是,猶不思自處之道,則向之指笑者,安知不以譏辱加之乎?臣身謬敗,固不足惜,其於有玷公器,何哉?若臣居家而荒嬉暴棄,立朝而含糊潰裂,淸朝論思,一毫不近之狀,雖不自暴,想應洞照,臣何敢費說,有若例讓者然哉?區區愚見,竊附於自劾之義,故累犯違傲,冀被重誅,而罰止問備,益增惶悶,玆因闕直,天牌又臨,而迷執難回,承膺無路。伏乞离明,將臣職名,亟賜鐫改,使官房重而私分安焉。臣治書將上之際,忽聞臣父,自數日來,宿患痰癖,遇寒益添,且兼風漸,語澁手麻,證形甚重。臣隨駕溫泉時,乘其脫直,得與臣父相依,已見證兆,遂欲陳疏落後,則臣父切責,促臣扈往,而臣父則卽歸任所矣。今聞病情,有添無減,只有穉弟,憂遑罔措,促其來視,臣聞未竟言,方寸煎灼,玆敢疾聲哀籲於孝理之下。伏願睿慈,特賜長暇,許臣往護,俾遂人子至情,不勝至祝。答曰,覽書具悉。爾其勿辭,往護父病。
副修撰金致仁書曰,伏以臣母,以七袠之年,抱深痼之疾,居常凜凜,藥餌爲命,而近因日氣猝寒,調攝失宜,表感頻添,進退彌留,老人氣力,日就澌憊,顧臣情理,豈有離側供職之勢?而番次苟簡,違逋是懼,黽勉就職,亦已多日矣。卽聞夜來,母病諸節,咳嗽頻劇,寢睡全失,頭疼緊苦,神氣昏瞀,種種症形,比諸日前,不啻倍加云。臣自聞此報,方寸焦撓,不能耐住,遂敢陳章呼籲,忙出禁門。伏乞邸下,俯垂矜諒,亟遞臣職名,俾得以安意救護。仍治臣擅離之罪,以昭法紀焉。且臣之日昨短箚,粗欲效一日之責,而及承大朝批旨,旣嚴且溫,責誨勤至,繼有如此疏箚勿捧之命,臣心悚蹙,已不可極。至於三司之同登籌筵,新有定式,日月未久,而今此只備堂入侍之敎,適下於賤臣在職箚批纔下之際,臣尤愕眙愧懍,靡所措躬。目下情私之外,卽此難安之端,實有所不敢仍據於職次者,竝乞离明之垂察焉。答曰,覽書具悉。爾其勿辭,救護母病。
修撰朴相德書曰,伏以臣庸姿謏學,猥叨館職,固知其萬萬不稱,而陳懇乞解,未蒙矜許,適値大駕幸溫之時,未敢爲違傲之計,冒沒出肅,媿恧冞切,因仍蹲據,斷無是理。日昨妄陳一箚於大朝,略效匡捄之愚悃,而及承聖批,辭旨勤摯,誨諭諄切。臣於是,惶感交至,有難名喩。而如此疏章勿捧之命,繼降於箚批纔下之際,臣心悚懼靡容,益復如何?顧今情地,已難晏然於職次。而且臣病母,宿病之外,重添寒感,腰脅牽痛,食飮全失,顧臣情理,宜卽陳籲,而連以番次苟簡,替直無人,抑情持被,亦有日矣。卽接家信,則夜來諸症陡劇,寒熱交作,委身床席,轉側須人,尋醫試藥,一時爲急,臣急於歸視,他不暇顧,玆敢略控危懇,仍出禁門。伏乞邸下,亟削臣職,以便救護。仍治臣擅離之罪,以肅朝綱,不勝幸甚。答曰,覽書具悉。爾其勿辭,救護母病。
禮曹參議尹鳳五書曰,伏以臣頃遭妻喪,今迫襄期,許令歸葬,載在國典,故請暇之單,連呈喉院。而勅行將至,格例爲拘,一切退却,終始見阻。臣只有一子,方在毁頓之中,本鮮親懿,又無替幹之人,不自躬進,無以掩竁,喪事無退,又是禮訓,而欲往則勢形格矣,欲止則人事廢矣。目下境界,前却俱難,而論以事情,有往無止,到此地頭,可謂萬萬切急,陳章煩籲,非不猥越惶悚之甚,而徊徨反復,因極無路,玆不得不仰籲於重离代照之下。伏乞睿慈,俯察情私,治臣瀆擾之罪,許臣歸葬之請,俾得任便往來,千萬幸甚。答曰,覽書具悉。爾其依所陳往來焉。
上在昌德宮。常參·經筵,以代理停。
午時灑雪。
趙明履達曰,明日迎勅習儀相値,常參,頉稟。令曰,知道。
南泰耆達曰,備邊司郞廳來言,今日賓廳日次,而姑無時急稟定事,頉稟。令曰,知道。
又達曰,大司憲未差,執義申暻在外,掌令二員,持平一員未差,安致宅呈辭。今日以監察茶時之意,敢達。令曰,知道。
趙明履達曰,迎接都監提調金尙星,昨日違召,不爲應命,事甚未安,卽爲牌招察任,何如?令曰,依。
又達曰,迎接都監提調金尙星牌不進推考徽旨,今方捧入,而都監多有擧行之事,更爲牌招,何如?令曰,依。
南泰耆達曰,刑曹判書趙觀彬,連違召命,不爲行公,事甚未安,卽爲牌招察任,何如?令曰,依。
又達曰,判義禁元景夏,昨違召命,無意行公,事甚未安,卽爲牌招察任,何如?令曰,依。
趙明履達曰,玉堂上下番俱空,事甚未安。而副應敎李彝章,副修撰韓光肇,旣有只推之令,竝卽牌招,何如?令曰,依。
以副應敎李彝章,副修撰韓光肇牌不進罷職令旨,令于趙明履曰,竝推考徽旨捧入。
以副應敎李彝章牌不進罷職令旨,令于南泰耆曰,禁推徽旨捧入。
傳于南泰耆曰,獻納金善行,來待于時敏堂。
傳于南泰耆曰,下敎者,皆以徽旨捧入,守宮則以騎判爲之。明日侍衛單子入之,而雲劍實預差,以宗臣擬入之。
李海重有頉,代以李範華爲假注書。
承旨前望單子入之,以李膺協爲右副承旨。
吏曹口傳政事,以西部奉事任遾,爲內贍奉事,內贍奉事安允履,爲西部奉事,相換。
李應協,以都摠府言達曰,副摠管洪啓禧,以同知義禁府事,本府坐起,晝仕出去之意,敢達。令曰,知道。
趙明履,以迎接都監言啓曰,都監郞廳兵曹佐郞李星慶,病親呈辭下鄕矣。客使入京不遠,勢難待其上來,今姑改差,其代以兵曹佐郞李仁默差下,使之卽速察任,何如?傳曰,允。
又以迎接都監言啓曰,卽接遠接使移文,則勅行到平壤登館內快哉。亭上勅製五言律詩二首,副勅製七言律詩一首,故使地方官依例刻揭而謄書上送云矣。謄書封入之意,敢啓。傳曰,知道。
南泰耆,以兵曹言啓曰,明日迎勅習儀時,本曹郞廳不可不備員。而正郞許彙,佐郞李星慶,俱以呈辭在外,無以推移進參之員,竝今姑改差,其代,令該曹以在京無故人,口傳差出,以爲備員之地,何如?傳曰,允。
吏曹口傳政事,以李海運爲兵曹正郞,南泰運爲佐郞。
吳彦儒,以漢城府言啓曰,卽接迎接都監移文,以爲西部奉事任遾,本都監郞廳啓下,而都監事務,與他有異。凡百酬應,俱爲緊急,而所帶本職,素是劇務,勢難兼察,自本府,閑官換差事,草記變通云矣。在前如此之時,則例有換差之規,令該曹,依例口傳閑官換差,何如?傳曰,允。
副修撰韓光肇書曰,伏以臣之無似,豈有一分髣髴於經幄論思之任?而夤緣倖會,黽勉冒出,則隨事盡分,是乃平素所自勉者,又豈敢無端違傲,自犯罪戾?而念臣所患輪行瘡疾,旣是傳染而得者,症涉拘忌,決不宜直宿禁密之狀,已悉於前書。而遍體瘡毒,愈往愈肆,濃潰麤穢之形,傍人代悶,卽通朝之所共諒,今者喉院,不爲區別,混爲請牌,恐非審愼之道。且臣纔蒙恩暇,救護父病,感頌洪私,無地圖報。而第今諸症,尙爾彌留,胸膈痞而不能通利,寒熱作而殆同氣瘧,神息昏涔,食飮全却,蓋緣累月病瘡之餘,眞元虛脫,痰癖作祟,藥餌無功,轉生別症故也。臣方左右扶將,焦煎罔措,以情以病,實無離捨供職之望。一日之內,再犯違逋,有臣如此,生不如死。玆敢隨詣闕外,更暴情私。伏乞离明,亟遞臣職,俾得專意救護,仍治臣違慢之罪,以安賤分,以肅朝綱,不勝幸甚。答曰,覽書具悉。爾其勿辭,俟父病少間察職。
藝文提學李天輔書曰,伏以百靈擁護,大朝回鑾萬吉,臣忝在陪扈,其所歡忭,曷有其極?大朝延勅不遠,臣職當隨駕,而臣於彼人,有不可相接,凡朝臣之如臣情私者,莫不曲彼裁處。而臣之所帶職名,則當此動駕,不容暫時瘝曠,速賜變通,實合事宜。且大僚,以犯越罪人金仁述議罪事筵達,令臣撰進奏文。向來咨文,臣始引義力辭,而本事關係甚重,異於循例奏咨,卒乃黽勉承命,世之爲守經之論者,譏責四至。仁述事,幸而出場。今之奏與向之咨,煞有不同,臣若以一番撰進,仍以爲例,不計輕重,不問緩急,一味承膺,則臣之私義,無以自伸,而是豈聖世以禮使臣之道乎?大僚筵達,蓋未及深諒,而臣之區區所守,雖被譴罰,不可變改。惟冀离明,俯賜諒察,將臣本兵·藝院兩任,亟許鐫遞,以授無故之人,俾便公私,仍治臣慢命之罪,以肅朝綱,千萬至幸。答曰,覽書具悉。所陳,大朝下敎矣。奏文,令弘文提學,製進。卿其勿辭行公。上書及批答,還入改下
西平君橈·洛昌君·海興君·綾昌君·洛豐君·長溪君·海春君·南原君·安興君·順悌君·海溪君·琅堤君·順義君·海雲君·海運君·東恩君·綾城君·靈川君·密林君·鶴城君·西城君·東陽君·咸溪君·光恩君·西溪君·密恩君·鶴陵君·慶興君·花陽君·安豐君·花豐君·坡平君·綾安君·東興君·海蓬君·密安君·密春都正·光春令·雲溪令·樂城副守·安陵守·茂林守·安南守·西淸守·樂林守·鶴林副守·廣陵副守·西春副守等書曰,伏以皇天眷佑,百神保護,我大朝行幸溫宮,臨洗靈泉,玉候旋瘳,鑾轡遄返。伏惟邸下,以三朝問寢之誠,浹一望憂慮之餘,喜極於宮門之迎拜,歡深於內豎之曰安,無疆之慶,洋溢寰海,臣民蹈忭,曷有其極?第臣等,竊有所抑鬱者,敢此仰陳焉。惟我兩殿加上徽號之典,所當亟擧,而到今遷就。臣等之前後仰請,非止一再,而兪音尙閟,縟儀未行,其爲邦家之欠典,群情之缺歎,當復如何?恭惟我大王大妃殿,膺長樂之尊,臨億兆之上,聖壽已浹七旬,毋臨殆至五紀,實是邦國稀有之慶。伏祝徽懿之德,陰毓之化,丕膺純嘏,百祿是遒,以當宁爲子,以邸下爲孫,以闡我億萬年靈長之休,凡在八域含生之類,莫不咸囿於鼓舞之中矣。今又天眷逾篤,邦運益泰,元孫誕降,仰惟東朝嘉悅之心,遠過鄧太后含飴之弄,尙矣。故事固不必遠引,而雖以我朝言之,實我莊烈王大妃以來始有之大慶。而考諸丙寅年稱慶舊例,只隔數月,雖我慈聖撝謙之旨,前後懇摯,而應行之邦典,不可暫緩。顒望之輿情,尙此未伸,豈不有歉於邸下顯親之大孝乎?且伏念大朝踐祚,今已二十六年矣,寶算已近於六旬。聖烈有光於列朝,仰奉慈聖極其養志之孝,俯命邸下,畀以代理之政,凡我列聖朝未遑之典,次第克擧,篤前之烈,啓後之功,求諸載籍,實所罕見。而至於三壇竝享之禮,誕繼列朝尊王之義,一統之旨,復明於長夜乾坤,而永有辭於天下後世,則卽此一事,可以卓越百王。而且以向者均役事見之,我國良役,實爲三百年痼弊,惟我聖上親御正門,格汝士民,博採群議,斷自宸衷,仍下蠲一疋之敎,以爲永久遵行之法。雖係御膳所需及各宮折受,或爲之蠲減,或屬之均廳,以補經費之不足,凡所以救濟生民,革祛宿弊之道,靡所不用其極。自此八路群生,擧奠衽席之安,吾東一域,已躋盤石之固,於千萬年寶籙綿昌,其在玆矣,猗歟大哉。苟非我聖上至仁聖德,豈可使斯世斯民,擧蒙此呴濡之澤乎?中興盛烈,可以匹烋於周宣·漢文而無媿矣。臣等以爲揄揚盛德,表章徽功,垂諸千萬代無窮,以光我殿下偉烈,斷不可已也。噫,仰瞻東朝,福祿茂膺,矧我聖上功烈峻極,凡所以表揚隆慶,加進徽稱,有不容少緩。以我邸下出天之孝思,尊親之睿念,豈不欲亟擧徽典,以揚顯號?而在廷諸臣,一向寥寥,曾無體邸下尊奉之誠,尙稽徽號奉進之請。臣等於此,竊不勝慨然之忱。伏願邸下,親率百官,仰籲大庭,冀回聖聽,亟行盛典,以暢兩殿徽美之烈,以副臣民顒祝之望,千萬幸甚。批答筵席下敎
十月初五日酉時,上御時敏堂。公州御史獻納金善行引見入侍時,左副承旨南泰耆,御史金善行,假注書李普觀,記事官南泰運·朴正源,進伏訖。上曰,臺臣進前,詳奏林希春致死一款,可也。金善行曰,書啓俄已上達,想已下覽。大抵林希春,居在公州三岐面濟川里。而渠之所犯,頗不輕。自丙寅年,公州儒生,或呈議送,或通文,必欲窮治,轉輾致此。蓋故參判李維泰書院之議,始於甲戌,成於庚寅,而以財力之不逮,未及完造,及甲午年,有朝禁,而此書院則以令前已建之故,雖不毁撤,不敢仍以完役,亦不得奉安位版,空廢等置。而公州儒生,謂以儒賢書院,定出掌議色掌等儒任,以爲看守,累年保護矣。本府座首林遇八及希春,一夜之內,潛爲毁撤,材瓦各自分取,境內多士,聞此發憤,遂有呈卞欲治之意矣。上曰,李維泰亦是儒賢耶?金善行曰,維泰,雖非一時士林所尊之儒賢,於先朝時,與先正臣宋時烈,相與交好,亦非草草無聞之人。儒賢之說,公州儒生輩,謂之儒賢矣。上曰,旣不以李維泰位版,安之於其院,則不過空虛家舍矣。儒生輩累次呈訴,必欲査治,誠不緊矣。仍命讀。書啓進讀後,上曰,任薖之打殺希春,必是故殺矣。金善行曰,臣之所聞旣如此,故擧實書啓,而大抵任薖之所失,在於冒嫌,當此訟事。而希春則誠有罪,且任薖此事,旣因多士呈文,又有營門題辭,固不可全責於任薖。而但四十七度笞罰,時刻不過片時間事,而自朝至午,延拖施笞非矣。然若無李益命家嫌端,則雖有此事,人必不以爲怪。希春之子,亦不過怨謗而已。只以嫌端之故,必歸之於故爲打殺矣。上曰,所謂嫌端者何事耶?金善行曰,昔年任薖之外祖李益命之喪妻也,卜葬於林家應禁之地。當時希春之父千一,自度不可與京士夫爭衡,爲刻木偶人,一書故相臣李頤命之名,以朱畫其項而書之曰,某也作逆伏誅。一書李益命之名,以朱畫其膝,爲訊畫形而書之曰,某也作逆被刑。豎之李墓之前。李益命之墓奴,見而拔去之。則千一又從而豎之,豎之則拔之,拔之則豎之,隨拔隨豎,此猶不足,復溲矢於墳上。李家不得已遷葬以去矣。上曰,近來守令,雖小於此者,必不欲當之。而任薖必冒當者,誠怪矣。任薖爲何如人耶?金善行曰,臣與任薖,雖不相親,曾有數面之分,任薖爲桂坊官時,臣適待罪於春坊,故相與出入於東宮書筵。其爲人敦重,佳士矣。上曰,於任邁爲何耶?南泰耆曰,任邁之弟也。御將之外四寸。世子嘉禮時爲引導,而直出六品矣。上曰,然乎?承宣見其爲人乎?南泰耆曰,在春坊時,任薖爲桂坊官員,故見之數矣。上曰,爲人嚴酷乎?南泰耆曰,不然矣。金善行曰,公州,自是營下劇邑,故吏有極惡,爲官長者欲善治,則必嚴猛刑杖,然後方可令行,故任薖亦善治本邑,頗嚴於刑杖。而書啓所謂別造笞杖,非爲打希春而別造也,到任後所別造之笞杖云矣。上曰,公州人心,如是極惡乎?南泰耆曰,三南中第一矣。金善行曰,雖以李益命家墓所作變觀之,其人心可知,況官吏風習耶?上曰,頃日李維秀,於宋煥星事,有所周遮,故推考矣。臺臣書啓,何不擧論宋必煥事,而只擧任薖事耶?金善行曰,宋必煥家山訟事,與林希春事,事件各異,臣之當初奉命,只是希春致死及任薖嫌端而已。故只論此兩件事而已矣。上曰,然乎?予則初聞林哥婦女上言,而事關任薖·宋必煥云,故意謂一事,而只言希春事矣。果是兩事耶?雖然,旣往公州,此事亦必得聞矣。從頭至尾,詳細陳達,可也。金善行曰,臣果有廉問時所聞者,而此則非所奉命之事,故雖有所聞,初不取質於他處,蓋御史廉問,必廣問於東西南北之人,所聞皆符合然後,方可上達,而此則不能如此矣。上曰,第言其曲折及所聞,可也。金善行曰,此山訟,起於獨樂亭右麓。而獨樂亭,卽麗季林將軍蘭秀退居亭名,其後世宗朝,有賜牌,仍爲林氏世傳之物也。上年六月,宋必煥之子,遭必煥喪事,欲葬於其右麓。任薖使鄕所,往諸林家言,宋黃州家,欲占山於獨樂亭右麓,如欲禁之,則預爲相訟,不可臨時作梗云。則諸林以爲,吾家世傳之地,他人未及葬之前,吾何可先爲起訟乎?吾則無起訟之事云。其鄕所來對任薖,只言林哥以爲渠輩無相訟之意云,宋家聞此而以爲不禁,直爲行喪。則其日諸林,始爲禁爭,方與相詰之際,任薖適出來,諸林相率往訟於任薖之前,任薖以嫌不可當訟爲言,仍爲還官,如此之際,宋家乘隙行開基祭,其後仍爲入葬云矣。上曰,渠之上言以爲,營將出去,令招發軍云,然乎?金善行曰,營將果出去,而令招之說,營將別星,故前導六角,謂之令招,而此則彼隻抑勒之說云矣。上曰,營將誰也?金善行曰,朴台炡云矣。上曰,朴台炡必無與宋家相親之理,而爲此擧措者,無他,渠之父與叔,常被齮齕,故欲爲媚悅而作此擧矣。朴台煥爲人可愛矣。南泰耆曰,可愛而已。甚無氣骨,是以夭矣。上曰,是則然矣。承宣見朴台炡乎?對曰,見其爲人頗好,而作此駭擧,未可知也。上曰,其匪久當爲水使矣。上曰,宋必煥墓,果掘出乎?金善行曰,宋家旣葬後,諸林辱說甚慘。宋必煥兩子,不能支當,以定日遷移之意,丁寧相約。而林家多聚錢貫,募出林德民爲名人,暮夜掘塚,毁破天灰,開橫帶裂柩衣云矣。上曰,辱則慘辱矣。林德民受何罪耶?金善行曰,受刑謫江界云矣。上曰,德民旣爲此,則林彦昇,何故致死耶?金善行曰,林德民之事,非德民獨辦之事云,臣所聞旣如此,則宋家亦豈不知此等事耶?以此呈訴於官長,査官欲推問,他人皆逃,彦昇被捉受刑而死矣。上曰,受刑者幾人?金善行曰,林彦昇·林希哲兩人矣。上曰,受刑於林薖耶?金善行曰,査官則定於燕岐,而捉送彦昇等於燕岐時,任薖以規正風習之意,報監營。彦昇等兩人,先施刑推一次後,捉送於燕岐矣。上曰,燕岐査官,不爲施刑耶?金善行曰,査官則未及施刑云矣。上曰,任薖極非矣。又曰,李惟秀曾有飭厲,今聞書啓,不無不足矣。又聞宋必煥山訟所陳,御史果出公心矣。上又曰,此事似徐仁修事矣。金善行曰,徐仁修則他邑之士。且以私事,而任薖因儒生呈文,則非私事矣。臣與徐仁修相親,仁修情理,異於他人,故刑推二字,不忍發口,豈有乘憤酷刑之理?其時南哥儒生,妄毒致此,而皆是座首所爲矣。上曰,其座首果多所犯,仁修以渠之處地,爲其事故予嚴處矣。先朝以此等事,有兪信一處分,此事當從重論矣。金善行曰,兪信一事,亦是他邑士子,而以不下馬之故,濫杖致斃。而此事都是公事,則用律不過濫杖矣。上曰,注書出往,取續大典刑典以來。注書李普觀,奉命出取大典以進。上命承旨展卷,考律得刑典濫殺官吏者,永勿敍用,終身禁錮之律,南泰耆·金善行,皆以律文太重爲言。南泰耆曰,禁錮,乃貪吏之律也,非貪吏則無用此律者矣。上曰,王者用法,唯其文而已。初不考律則已,今已考出,奈何?南泰耆曰,任薖,蓋年少可愛之人也。殿下他日,亦將復任使,豈以此事而終身枳之乎?金善行,復演釋以陳曰,所謂永勿敍用終身禁錮者,乃小註說。而禁錮下有之意二字,蓋以謂非直用此律也,謂照此以例之也。意字,似有曲折矣。上曰,然乎?御史善觀也。然則宜從重論也。遂命書傳旨。傳曰,今於道傍,見二三婦之訟冤,遣御史廉問。其時所聞林希春妻與女,而其一婦,爲其夫者也。而事件,任薖·宋必煥云,故意謂一事,下敎時只擧希春之名。其待者,任薖·宋必煥,而及覽書啓,只擧任薖,故心訝問之。則宋必煥則事係林彦昇,而下敎中只稱希春,故只此書啓云。更問其事,彦昇事,亦爲廉問而來,事雖異,任薖則一也。於希春事,報營門受題,雖非擅殺冒嫌當之,已涉非矣。自朝至晝,過杖四十七度,其夜致命,濫杖可知。而於彦昇事,猶有重於此者,身爲邑守,申飭之下,不禁至親之犯法。燕岐定査官監營意,在刑與不刑,惟在査官,則先施刑訊,非特法外,其亦冒嫌,彦昇因此致命,則此亦濫刑。以一守濫殺二人,一有法典,況二乎?任薖,依重論邊遠定配,永勿敍用。以此推之,守令之猶用法外之杖,可知。任薖旣已處分,更無可論,其宜另飭。其時當該道臣,從重推考。噫,虞詡朝歌之治,龔遂解劍佩犢之時,亦預造刑杖乎?況較穴下送之時,亦爲嚴飭。此後私造杖之守令·道臣,隨現狀聞,該曹施以制書有違律。噫,營將之任,卽討捕也,非護喪。則爲其營將,反助其偸,此等營將,將焉用哉?公州前營將朴台炡,施以告身三等之律。宋必煥之子,其所申飭,與宋煥星,不可異同,亦爲遠配。兩件事,今已收殺,本道査問,其令置之。出榻敎御史金善行曰,宋必煥之子,則旣不仍葬其地,又遭慘變,被罪何如耶?臣適待罪臺官,故能達矣。上曰,雖逢變,當初旣犯吾法,何可與宋煥星異之乎?傳曰,噫,一婦呼冤,五月飛霜,若無今番之行,林希春·林彦昇孤兒寡妻,何以訟冤?呼號京外,莫能導達,耳目之官,若聾若啞,深處九重,何以聞之?在於遐外,亦何以鳴冤?若此不已,將至於綱不綱法不法,以此推之,諸道可知。申飭諸道道臣,以此懲羹,嚴飭列邑,若有犯者,隨現以聞。若前掩匿,其誰欺乎?一體下諭。出榻敎上曰,忠淸道旣已廉問而來,此外守令之事,亦或廉得耶?金善行曰,臣之所管,只此等事,故守令治績,初不探問,且沿路守令,擧皆遞易,別無可達之語矣。上曰,公州,何如?金善行曰,公州今判官洪致期,到任纔數日,而民皆以爲有善治模樣云矣。上曰,其前誰也?金善行曰,金由行,而此亦九月初到任,其翌日往溫宮,有意外事見罷,故亦無可論矣。上曰,其前誰也?金善行曰,李錫禧。而錫禧,則民皆以爲善治云矣。上曰,李錫禧曾前,亦以善治有聞矣。南泰耆曰,李錫禧到處有聲績矣。上曰,予以饋遺事嚴禁,而至以用軍律爲敎,果無此弊否?金善行曰,饋遺則果無所聞。而且臣不得隨駕,又出沒於鄕村,此等事,全然無所聞矣。南泰耆曰,聖敎至嚴,誰敢饋之,誰敢受之?饋遺一事,果永絶云矣。金善行曰,臣暗行於水原時,邑內民人,笑語曰,今番從官,以國家禁令,自備糧饌,而水原藥果,亦不得一嘗而去,殊可矜憐云矣。上笑曰,水原藥果,予於昔年見之,果好矣。今番則諸臣,果不得食,故人言如此耶?南泰耆曰,水原藥果本自有稱,而今行諸臣,初何以得見耶?上曰,今番幸行時,忠淸道民弊何如耶?金善行曰,聖上,深軫民弊,上自御供,下至微細事,一切減省。故湖伯,亦極力仰體聖意,凡百所需,一倂自營門給價取辦,小小所入之物,各邑守令,亦皆以錢擔當,故沿道之民,晏然無費。且道臣處事精詳,皆有條理,威行列邑,一不施杖,而各邑奔走生風云,臣聞來,甚爲美之矣。沿路居民,猶有治道之役,而至於深僻之民,初不知聖駕之過境,公州如此,則他處亦可推知。上笑曰,深僻之民,果不知而坐耶?金善行曰,民皆以爲今番擧動,不煩民力,反不如一營將過去云矣。南泰耆曰,營將之往來,尙有明示前排,討食民間之弊,而動駕時則此事亦無,宜乎民言之如此矣。上曰,營將之行,則應有一番打人之事,而予則無一人所打者矣。南泰耆曰,湖伯處事,甚有條理。今番動駕,果是莫重莫大之事,而如是善爲酬應,可知其精詳矣。金善行曰,臣於湖伯,以爲精詳則有餘,而威猛未知何如矣。今於暗行時得聞,則列邑無不悚懼云矣。京畿守令及道臣,亦皆自官擔當。雖馬草器皿等物,亦皆出貰給價,以爲策應,與湖伯無異,故水原之民及沿路民人,皆無所費,皆歸功於聖上矣。南泰耆曰,監司處事詳密,自有條理,列邑無弊,全由於此云矣。上曰,湖伯條理詳密,而不若畿伯之固執矣。上又曰,溫陽何如云耶?金善行曰,溫陽前郡守趙宗裕,以失魂見論。而其處民人,皆以爲吾城主,用心力太過,而末梢事至垂畢之際,意外見罷,可憐云矣。大抵趙宗裕,預爲下帖於民間,以爲役民之事,自官一倂擔當。雖有監營分付,切勿驚動之意約束,故治道等雜役,一不擧行,臨時事急。監司親檢於道傍,各邑吏隷,一時倂力治道,故溫陽之民,以住駕本邑,其所爲役,比沿路反安閑,故民皆惜宗裕之見罷矣。上曰,溫陽之民,果被趙宗裕之德矣。南泰耆曰,臣亦聞之,溫陽之民,今番無一役責應之事,只以柴草餠糖買賣,多得利錢云矣。上笑曰,果如此則溫民,於渠爲多幸矣。上曰,注書新入來者耶?南泰耆曰,然矣。上曰,姓名云何?南泰耆曰,李普觀也。乃今番謁聖新榜也。上曰,新榜,今始爲注書耶?南泰耆曰,以卽有溫幸,故今始爲之矣。上曰,誰之氏也?承旨顧謂注書曰,擧近族以對。李普觀起而自對曰,臣與前檢閱李宜哲,爲再從叔姪也。上曰,曾亦聞其爲此李氏矣。上顧下番朴正源曰,翰林揀擇坐起爲之乎?朴正源曰,未爲之矣。上曰,何故不爲乎?朴正源曰,揀坐例於放榜前爲之,故此科不爲之矣。上曰,兼史誰也?南泰運,自以姓名對。上曰,溫陽及第者,未爲注書耶?朴正源曰,以未知來否,故未爲之矣。上曰,水原新發罪人,其罪當死,予旣放釋沿路罪囚而去,渠聞吹打聲,以爲吾君,囚我而去,予心甚爲殘忍矣。南泰績爲罪囚,已過二十年,想來甚傷憐矣。南泰耆曰,泰績,頃以多詐不入之言,有下敎,而聞勘亂錄中涵敬招辭,通津府使南泰績,以三百名軍士助來云。以此見之,泰績緊入矣。上曰,然乎?承宣,何爲爲此言也?與南泰績何爲乎?南泰耆曰,臣與泰績不當矣。上曰,其然乎?南泰耆曰,雖至親,當以大義滅之,況泰績,卽臣之始祖開國功臣在之奉祀孫也。而分派甚遠,幾至三十餘寸,排行差池,本非一泰字,偶然相似矣。上笑曰,予則以爲同是一泰字,果不然矣。南泰運則何如耶?南泰耆曰,南泰運,本是嶺南人,非小臣之族也。上又笑曰,予見省記,以爲兵曹參議及承宣及南泰運同入禁直矣,果異矣。上曰,今番溫幸,予益老矣,率許多陪從軍兵,而往自多用心矣。南泰耆曰,間有雨下,每慮軍兵之沾濕,安得不然?今番自水原,不爲直到稷山,以振威爲宿所,此善爲之事矣。亦不疾驅,故人馬無病,回鑾時,亦以五日磨鍊,故許多人馬,無所傷矣。上曰,然矣。若自水原,行九十里宿稷山則誠難矣。己酉年,以三日磨鍊,未知何以行幸?而大妃殿行次則當以人夫,幸行尤難矣。溫宮,無舊時謄錄,予於房殿,表識而來,後日,安知不以伊川溫井爲好而行之乎?諸宗之書,何爲入之?南泰耆曰,臣等,豈不知有禁令,而旣竝請東朝尊號,何敢不爲捧入乎?上曰,然矣。東朝方以予之溫幸,無事往返爲喜,若以此事仰請,慈心必不安矣。上曰,諸宗待予不厚矣。雖好歌,常唱則豈好乎?在溫宮時,曾有諸宗入射後苑之敎,昨日試射,宣傳官軍職,不爲招入,同射者應謂我私感而爲之,故不爲矣。仍命書傳旨。傳曰,噫,人子以親心爲己心,慈聖之心,卽我心也。予雖淺孝,何待其請?況一件事,雖夢中聞之,必將掩耳而不聽。元良,何敢陳於予乎?噫,諸宗,非愛我也,卽苦我也,卽慼我也。予雖涼德,而不能敦宗。嗟我諸宗,其所待我,一何不厚乎?心竊慨然,元良稟予,意謂曾已詳諭諸宗,決不復此,予昏而其夢聽乎?惝怳數日,何不諒心,何不諒心?不獲已代元良而諭,令元良下章,自政院給之。出榻敎上曰,頃日水原,書啓,予於近來,不能靜看文字,所謂成範錫濫杖之事,詳達可也。金善行曰,李光輝,非吏屬,周牢亂杖,法外,故臣果詳細論列。而李時芳兄弟之事,乃宦屬,而又爲報營門,故只擧大綱。蓋時芳,有凌辱裨將之罪,故被二次刑推矣。上曰,所謂凌辱,何如?而至於二次刑推耶?水原府使亦有裨將乎?南泰耆曰,以防禦使,故有之矣。上曰,裨將何如人耶?金善行曰,裨將,卽公州衙前在官鄭鎭僑爲名漢矣。所謂辱說,鎭僑爲留營將時,以官廳米不納之故,捉來時芳之妻,撻草催督。則時芳,怒其妻之受撻於鎭僑,對鎭僑叱辱曰,汝本是公州衙前,吾亦水原吏芳之兄,則吾與汝,固無分義之可言,而以一時裨將之故,何可撻吾之妻云云。鎭僑以此告之於成範錫,則成範錫,惡其凌辱留將,報營刑推矣。上曰,時芳之言,是矣。有何可罪?金善行曰,此則不然矣。鎭僑微賤,雖不及於時芳之奴子,旣爲本府裨將,又爲留營將,則事體甚重。時芳,何敢發此等說乎?此則關係紀綱,不可不懲治,而至於二次刑推則過矣。況刑推一次後,時芳氣息甚危,而又加刑推,以氣將絶之故,按其鼻孔以驗之,而不得准次二十度而止云,此則過矣。上曰,裨將宜擇,弊之有無,全係裨將,豈不曾申飭乎?以在官官吏爲留營將,尤非矣。府使無而府中有事,則留營將,豈不行府使事乎?成範錫,非武猛之人,而行事何如是酷耶?此何大罪?而必如是耶?其一人,何故致殺耶?金善行曰,時芳之弟時平,卽其時吏房也。以不能禁止其弟之故,決棍十五度,其後仍以致斃云矣。上曰,兄弟竝死耶?金善行曰,然矣。官奴金姓人則以與其妹相鬪,聲聞官家之罪,亦爲杖殺,此非可殺之罪矣。上曰,慘酷矣。仍書傳敎。傳曰,前水原府使成範錫,以濫用法外之杖,已施罷職之典。而今聞乘一時之憤,杖殺者多,將殞命之人,又爲加刑,可謂酷矣。噫,刑者不可復續,漢文豈不云乎?此宜嚴飭,特施削職之典,以此推之,曾已申飭,而不擇軍官,可謂寒心,令兵曹,更加嚴飭。出榻敎金善行曰,雖然旣係吏屬,則以此被謫,不可矣。臣不特御史,職在臺諫,故能達。上曰,罷職,輕矣。金善行曰,臣頃日審理水原時,水原居前宣傳官李殷鼎爲名人,來呈血書議送,而其事,卽殷鼎之父慶祉稱冤之說也,事係鞫獄,臣不敢擅爲題辭。而第觀議送辭緣,則以爲謄出擊錚辭緣云。擊錚原情,本不敢以誣飾之說上達,故臣詳覽一統,則雖不知其時事狀,而以其狀辭言之,則皆有依據,果如是,則稱冤呈訴於審理者無怪。故臣不敢掩置不達,玆以仰陳矣。上曰,李慶祉,予不知其爲人,而殷鼎則予知之,其容貌善矣。戊申年,思孝狀聞曰,城外有騎白馬來言,欲傳書於中營云,故其時以慶祉處傳書爲疑矣。其後思孝情節綻露後,其書遂爲傳於思孝之事矣。殷鼎狀辭云何耶?金善行曰,白馬傳書之事,則狀辭無之。而其狀辭,以爲渠父之被拿,非賊招,乃李周衍·白文采兩人所爲。而周衍,卽戊申全州千摠而當守城之日,周衍,分給藥丸,多有弄奸,出送斥候,又爲逗遛,故慶祉欲爲梟示,則思孝力挽,決棍四十度,故周衍,含怨次骨。文采,卽慶祉家叛奴,曾受重刑,亦怨毒,故兩人,皆有謀陷之意。而周衍,又是文采姨母之繼子,故同謀陷害。戊申平亂後,故爲被捉於譏察,而所招則戊申三月二十日。慶祉往見師寬云,而勘亂錄師寬招,以爲三月十九日。聞淸州變報於泰仁路上云,師寬拿來都事狀啓以爲三月二十一日,來到全州,則師寬之逃走,已過數日云。以此推之,則二十日,師寬,旣不在於全州,何以出見云?又言守城營將,出見他人,則一城之人,何不盡知?而獨周衍·文采知之乎云?又言師寬招,以爲監司至親,固無可慮,而營將何以支當乎云?師寬又言營將,若不善守,則全州民,皆盡散云。其他稱怨之說,亦皆有據矣。上曰,其時,果有出見師寬之說矣。故宋左相生時以爲戊申獄,亦必有怨入者,盡出其文案,一番疏釋爲好云,故予亦爲然。而今番奉行時,以此上言者亦多矣。南泰耆曰,此等稱冤甚多,且係戊申之事,不可輕議矣。金善行曰,惡逆之名,人臣之極罪,覆載之所不容,苟有一毫冤抑之事,則不可一時置之於闇昧之科矣。上曰,臺臣所達,誠是矣。然此事,渠則雖稱非戊申賊招云,而如此之人亦多,此爲難矣。上曰,玉堂箚子批答,有其心叵測四字,外間,必不知而爲怪矣。其心叵測矣。是出於乘機,嘗試以此事,欲嘗試於元良也。外間以爲元良,每事必稟於予,故乘予幸溫不在之時,輒陳其書。父子之間,豈行如此事乎?卽今如此,他何可言乎?辛壬事,豈可更提?其子弟,齮齕不已,又欲齮齕其父兄矣。上曰,日前洪州牧使·稷山縣監仍任時,予有忘却之言。其時始臥時乍冷,故使之點火則差備人生㤼,無數爇火,至於此境。予聞烘爇之臭,擧席以見,則席底已焦,脫衣置席上矣。擧衣以見則衣有黃痕,若至透燒,則更無他衣,持去者,未知何以爲之也?予本臥在下席,故得無事,若臥在其上,幾大敗矣。南泰耆曰,寢下誠幸甚矣。上曰,朴致遠之子,其名云何?南泰耆曰,名漢賓也。上曰,他人則或脫冠號泣,而其人,不此之爲而隨來,其爲人,似了了矣。上言則下於該府,似可矣。南泰耆曰,下敎如此,當下之矣。傳曰,今番上言竝下,卽爲抄下,俾無遐方人濡滯之弊,已處分者勿施。出榻敎傳曰,以李宗林事,監司親承下敎。而今已多日,尙未其聞,非特敎之意,從重推考。其令卽爲申聞,待來承旨,依下敎持稟入侍,秋官同爲入侍。出榻敎金善行將退,以留門待罪。上曰,何爲也?南泰耆曰,臺臣有事未退,而闕門已閉,則例爲留門待罪矣。上笑曰,予尙未知此規矣。仍敎曰,勿辭。南泰耆曰,左承旨吳彦儒,曾有守宮之命,而今有難處之事矣。東宮祗迎後,仍爲行禮,則守宮承旨將爲陪往。臣等相議,行禮時則將欲推移進往,使吳彦儒,依下敎守宮,而吳彦儒以爲,事甚苟且,必欲陳稟遞出矣。上曰,以三學士之子孫,故使之守宮者,意有所在,他承旨進陪東宮,事甚便好。以此爲之。南泰耆曰,小臣,曾忝注書時,適當勅行,大駕出進善門,大明人子孫爲軍職者,使之不參矣。上曰,然矣。南泰耆曰,院僚不齊,右承旨金相紳,以開城府迎慰使進去,右副黃景源,以延齡君致祭事出去,而黃景源,得疥瘡,今不大段,而禁中入直則似爲未安矣。上曰,同副承旨李台重,何不入直乎?南泰耆曰,臣與李台重作僚,同宿於果川,其痰喘,難矣。南竄北謫,旣多受傷,而又經今年潦炎於珍島炎瘴之鄕,尤爲受傷。卽今病勢,果難供職。二日違牌,出於病勢之不得已。東宮連下措辭,以大朝特除,意非偶然爲令,昨今則更無出牌之令,李台重病勢,不但如此。且以爲不拘解由,除旨聯翩,此同呈身媒榮,何敢晏然承當云。此後循例除命則似不辭避,而今番不出,不無所執矣。上笑曰,後番之出,何可必乎?然則二承旨竝許遞,前望單子入之。上又曰,李台重多傷矣,又不堅固矣。然東宮如是勉出,而何爲不出乎?過勅行鎭定後爲之,猶可也,而今不宜如此。雖病,東宮陪往則豈敢不爲乎?前望單子入之,上覽之曰,何如是少也?朴弼載安在?南泰耆曰,春間已死矣。上曰,其然乎?是可人矣。傳曰,同副承旨李台重,特除之下,僅爲陪來,違牌爲事,元良特令之下,亦不行公,分義道理,俱涉寒心。勅行當頭,決無許遞之理。若此不已,台重,何日束帶立朝乎?從重推考。今番元良祗迎時陪往承旨,以同副承旨爲之。出榻敎右副承旨黃景源,今姑改差。新除授承旨,待開門牌招事,榻前下敎。諸臣以次退出。
上在昌德宮。常參·經筵,以代理停。
下直,綾州牧使洪允輔,自如察訪李憲默,多大浦僉使秦應會。
南泰耆達曰,今日迎勅習儀時,宣勅官實預差,俱不來待,旣以親病受由,則事當通于該曹,使之改啓下,而不此之爲,以致窘急變通,事甚未安。當該宣勅官,竝推考,吏曹之不善照管,亦不可無警,當該堂上推考。郞廳之不參班列,以致改啓下之遲緩,事甚非矣。當該郞廳,亦爲從重推考,何如?令曰,依。
又啓曰,小臣,迎勅習儀,慕華館進去下直。傳曰,知道。
趙明履達曰,明日常參,取稟。令曰,停。
吳彦儒達曰,大司憲未差,執義申暻在外,掌令二員·持平一員未差,安致宅呈辭,今日以監察茶時之意,敢達。令曰,知道。
又以都摠府言達曰,副摠管具侙,以迎勅習儀侍衛事,慕華館晝仕出去之意,敢達。令曰,知道。
趙明履達曰,同副承旨李台重,今日不爲仕進,卽爲牌招,何如?令曰,依。
金養心爲假注書。
吳彦儒達曰,刑曹判書趙觀彬,連違召命,不爲行公,卽爲牌招,何如?令曰,依。
又達曰,判義禁元景夏,日事違召,無意行公,事甚未安,卽爲牌招察任,何如?令曰,依。
趙明履達曰,迎接都監提調金尙星,連日違召,尙不應命,事甚未安。而今日習儀,又不可無提調,卽爲牌招,何如?令曰,依。
又達曰,初十日頒敎時敎文,所當依例前期製進,藝文提學李天輔,卽爲牌招,使之製進,何如?令曰,依。
又啓曰,上番兼春秋南泰運移職之代,令該曹卽爲口傳差出,何如?傳曰,允。
吏曹口傳政事,兼春秋單,趙有臣。
以藝文提學李天輔牌不進推考徽旨,令于李應協曰,書批已下,置之。
李應協達曰,初十日頒敎時敎文,令弘文提學製進事,批下矣。弘文提學元景夏,待開門牌招,使之製進,何如?令曰,依。
傳于南泰耆曰,今番勅使入來日,仁政殿宴待,令以茶禮待令。
趙明履,以司饔院宴享廳郞廳,以檢擧提調意言達曰,今此勅使時,仁政殿茶禮習儀時,提調不可不備員。而提調右參贊元景夏,胥命城外,不爲行公,卽爲牌招,以爲同參習儀之地,何如?令曰,依。
又以侍講院言達曰,卽接翊衛司所報,則今初九日迎勅擧動隨參時,本司官員,不可不備員。而司禦一員·衛率一員·洗馬一員未差,無以備員云,未差之代,令政院稟旨,口傳差出,以爲進參之地,何如?令曰,依。
李應協啓曰,因侍講院草記,迎勅擧動時,翊衛司官員,不可不備員。未差之代,令本院稟旨口傳差出事,依下矣。未差之代,令該曹口傳差出,何如?傳曰,允。
李應協,以觀象監官員,以領事提調意啓曰,新生元孫阿只氏胎峯處,別定本監相地官金道興,改看審,則慶尙道榮川郡太白山麓寅坐申向之原,元體秀美而無欠,江原道洪川縣擧舞山辰坐戌向之原,原州牧雉嶽山午坐子向之原,則山形過高而亦無大欠,以此三處,備望以入。而此外往來所見處,洪川縣北方面紋岩山辛坐乙向之原,寧越府下東面正陽村雞竹山西麓癸坐丁向之原,亦有可合處,而今年則坐向不利,爲先置簿於本監謄錄。分付該道該邑,禁其土民侵占穿鑿之弊,以爲前頭之用,何如?傳曰,允。
李應協,以司饔院官員,以都提調·提調意啓曰,本院奉事李最中,以柴場摘奸事,京畿廣州楊根等地,辭朝下去矣。身病猝重,不得踏驗,累次呈狀,不得已改差,其代,以奉事金思默差出下送,以爲及時擧行之地,何如?傳曰,允。
又以司饔院官員,以監膳提調意達曰,江原道十月朔進上,今日來到本院,而各殿所封物種中生文魚,全數腐傷,雖緣日氣不適,陪持人不善照氷之致,而莫重享上之物,有此腐傷,事之未安,莫此爲甚。不得已退送,以爲改備封進,陪持人則自本院,從重科罪,而當該封進官及道臣,亦難免不審之責,竝推考警責,何如?令曰,依。
又以兵曹言啓曰,今此迎勅擧動時,領軍之將,不可不備,而羽林衛將田日祥,呈辭在外,不可無變通之道,今姑改差,其代,卽爲口傳差出,以爲領軍之地,何如?傳曰,允。
又以兵曹言啓曰,今此迎勅擧動及館所擧動·送勅擧動時,各差備應把之馬,無以推移。依前例京畿驛馬限二十五匹補把,以充不足之代事,本道監司處,分付,何如?傳曰,允。
南泰耆,以訓鍊都監言啓曰,頃因兵曹草記,集春·廣智兩營近處宮墻頹落處,以集春營入直軍,除出守直,故砲手二十名別爲添入矣。集春營近處宮墻,頃已畢築,故添入軍中十名,先爲撤罷,而廣智營近處宮墻,今又畢築,添入軍十名,亦爲撤罷之意,敢啓。傳曰,知道。
正言李顯祚達曰,臣之自來情地,實無復玷臺端之理。而頃値聖駕遠戒,陪扈義重,不敢言私,冒沒趨列。今則鑾輿已返,臣於是乎始可以斂迹自靖,獲伸私義,故昨違召牌,一味縮伏矣。卽伏見大朝下敎,以林希春事,有耳目之官若聾若啞之敎,又有若此不已。將至於綱不綱法不法之敎,辭旨嚴懇,誨責備至,臣驚惶愧悚,靡所容措。蓋此事傳播已久,臣亦果有所聞,而是非委折,猶未詳悉,前後居臺,一未提論,聾啞之責,臣實莫逃。臣旣承此嚴敎,則其在分義道理,顧何敢一刻晏然於職次乎?請令遞斥臣職。答曰,勿辭。
同副承旨李台重書曰,伏以臣罪癈之蹤,承命於倉卒嚴威之下,自失素守,駭人瞻聆,有不容因仍盤礴。扈駕入城,乃是還尋本分之期,而陳暴血懇,未蒙兪音,荐違令召,嚴旨隨下,臣誠惶迫恧蹙,直欲逃遁而不可得。卽伏見昨日筵中,大朝殿下傳旨下者,辭敎嚴截,誨諭丁寧,仍以有東宮祗迎時陪往之命,臣於是,感激震惕,不覺涕淚之沾襟也。一覲銅龍,少伸延頸之願,亦臣耿耿素忱,則理宜不計情勢,竭蹶趨承之不暇。而臣之素患眩喘兩症,輾轉沈痼,隨歲輒加,又經無前炎瘴於海島之中,千里馳歸,一倍添㞃。見今頑痰,凝結於胸腹之間,氣不升降,食物噎滯,昏瞀不省,若將頃刻悶絶。重以風濕流注,遇寒益肆,手脚麻直,全不運動,坐臥俱妨,作一籧篨。以此病狀,雖霎時之頃,萬無隨班周旋之勢,令牌之下。玆不得不擔曳詣闕,陳章徑歸,臣罪至此,萬殞難贖。伏乞睿玆,亟賜鑑諒,鐫削臣職,無至公私狼狽,千萬幸甚。
以同副承旨李台重上書,令于李應協曰,大朝特敎之下,若是耶?上書給之。
兵曹判書李天輔書曰,伏以臣昨陳短章,仰暴區區私義,而及承睿批,特蒙依施,臣不勝感激頌祝之至。而卽因敎文撰進事,天牌儼臨,臣誠驚惶,莫知其所以也。奏文與敎文,係是一般文字。臣之私情,旣被俯諒於奏文之役,則敎文之無所異同,事理較然,喉院之循例請牌,實是意慮之外。連日瀆擾,罪合重誅,而事勢迫隘,玆不得不更陳危懇。伏乞离明,俯賜諒察,亟遞臣藝苑之任,以便公私,仍治臣違慢之罪,以肅朝綱,千萬至幸。答曰,覽書具悉。敎文亦令弘文提學撰進。卿其勿辭,行公。
知事李春躋書曰,伏以臣之父母墳山,在於京畿廣州地,夏秋潦雨,塋域頹圮,改莎封築,不容少緩。而遽遭同氣之慼,又値溫幸之時,因循未遑,迄此遷就,崩迫之私,不自堪抑,今始經紀。涓吉期迫,加土給暇,法典所載。而適緣勅行入境,不得循例請由,若復差遲,則勢將經歲,輒敢冒萬死略控文字,疾聲號籲於孝理之下。伏乞俯垂矜諒,特賜恩許,俾得及時往來,以伸人子至情,千萬幸甚。答曰,覽書具悉。卿其依所陳,往來焉。
上在昌德宮。常參·經筵,以代理停。
趙明履達曰,明日常參,取稟。令曰,停。
李應協,以都摠府言啓曰,今日,入直內三廳武兼禁軍及軍兵等,當爲中日習射,而客使近京,限回還間姑停之意,敢啓。傳曰,知道。
趙明履達曰,左承旨吳彦儒,同副承旨李台重,今日不爲仕進,竝卽牌招,何如?令曰,依。
南泰耆達曰,憲府連日監察茶時,事甚未安。諫院闕達,已至多日,正言李顯祚引避退待,亦未處置,兩司除在外外,未肅拜不爲行公人員,竝卽牌招,何如?令曰,依。
又達曰,刑曹判書趙觀彬,連日違召,事甚未安,卽爲牌招察任,何如?令曰,依。
趙明履達曰,玉堂上下番俱空,事甚未安。而校理任,副校理李顯重,修撰朴相德,副修撰金致仁,由限已過,竝卽牌招,以爲推移入直之地,何如?令曰,依。
以校理任,修撰朴相德等牌不進罷職令旨,令于南泰耆曰,竝推考徽旨捧入。
李應協啓曰,勅使接見說話,依例書入。而或不無未盡之語,令廟堂增刪以入,以備睿覽,何如?傳曰,允。
趙重明有頉,代以任瑎爲事變假注書。
兵曹口傳政事,以李道翼爲司禦,趙德常爲衛率,金謹行爲洗馬,金養義爲羽林衛將。
南泰耆,以義禁〈府〉言啓曰,本府參上都事黃頲,延接都監郞廳達下,而卽接都監文移,則本都監郞廳,與他有異。凡百酬應之事,萬分時急,本職勢難兼察,依前例閑官換差,以爲專意察任云。黃頲,令該曹口傳,閑官換差,何如?傳曰,允。
吏曹口傳政事,以黃頲爲中部都事,李澤身爲禁府都事相換。
持平安致宅達曰,臣姿性迂疎,言議巽軟,本不合於淸朝臺憲之職,而新忝言地,聞見不廣,尸素之責,自知難免。日昨大朝,以林希春事,有耳目之官若聾若啞之敎,臣於是,益不勝惶媿之至。夫身爲臺官,此等之事,不能知而不能言,其爲聾啞,臣實當之,嚴敎之下,宜卽自列。而適患毒痢,末由蠢動,今始來避,所失尤大,其何敢一刻仍冒於職次乎?請令遞斥臣職。答曰,勿辭。
南泰耆達曰,持平安致宅,再達煩瀆,退待物論矣。令曰,知道。
正言金文行書曰,伏以百神拱護,八鑾遄返,靈泉奏效,聖候康復,臣民蹈忭,曷有其極?念臣,根植孤危,蹤地臲卼,有百端舁彀之懼,無一分榮塗之念,重以苫堊之餘,百病纏身,精神氣力,無異篤老,而其中痰癖之症,最爲難醫之疾,乘虛闖發,發必昏塞,遲速無常,寒暑尤甚,危心敗形,日新月盛,似此病狀,殆天所廢,人皆以病人目之,而自分不堪爲當世之用,久矣。以是凡於除旨之下,輒皆逡巡辭避,不敢唐突承膺,間雖怵畏嚴命,黽勉奔走,而亦當屢犯違逋,積費撕捱,其勢誠可悶,而其情吁亦慼矣。到今館職乍解,身役稍閑,方且調息病軀,歌詠聖澤。而薇垣新命,忽下於千萬夢想之外,始以僚員應避,恭俟遞改,終焉該曹回達,有違料量,臣誠惝怳愕眙,不知所以自措也。顧此言議之職,責任甚重,有非如臣疲孱,所可叨冒,而況其情勢之危蹙,疾病之沈篤,有難强策者乎?且臣於新錄會圈時,有昏謬不察之失,憤痛慙恨,久而未已。始雖卽陳短章,略攄危懇,而昧昧思之,終有所不敢自爲者矣。蓋新錄人李命熙,卽蓍晩之孫。而蓍晩,卽己巳士禍時構誣臣曾祖者也。嗚呼,己巳奸凶,何等戾惡,在公而有戕賢毒正之罪,在私而爲食肉寢皮之讎,則其何可以日月之稍久,後屬之稍遠,有所忽忘而錯誤也哉?臣之不肖無狀,旣不能明覈譜系於居常切齒之日,又不能詳探源派於臨急會圈之時,昏夜倉卒,矇然隨衆,不知凶裔之爲可斥,世讎之爲可避,則其作事之昏憒,處義之乖謬,無復可言,而殆無以自列於橫目之民矣。臣迹本齟齬,動多偪側,仕宦未過數年,睢盱已多其人,故其於人物取捨之際,名塗爭奪之場,本不欲遽然參涉,亦慮有此等謬誤。而適會飭敎嚴急,事機卒迫,逃遁不得,冒昧備員,畢竟顚沛,至於此極。臣方跼天蹐地,置身無所,殆欲卽日滅死,以贖其忘讎蔑義之愆。而有不可得,則唯有謝迹朝端,投身野外,以爲一分補劓之圖而已。官職去就,有不暇論也。竊觀今日札癘,遍於八路,雷異至於三警,此正大小朝憂勤惕厲,恐懼修省之日也。身居言地,宜效勉戒之誠。而至若誅討久稽而亂賊莫懲,擧錯失宜而賢愚無別,名節頹而委靡之習狃,躁競肆而廉淸之風熄,恩禮屑越而邪正未免相混,黨私膠擾而名器亦多淆雜,可言之事,非止一二,而臣方急於自列,未遑陳論,孤負隆恩,益增悚恧。且於大朝耳目聾啞之敎,多臺至於引避,此又臣難冒之一端也。伏乞睿慈,亟削臣職,以彰其咎,仍令選部,勿復檢擬,俾得退伏田廬,沒齒自靖,不勝大願。答曰,覽書具悉。爾其勿辭,察職。
副司直權爀上書曰,伏以臣之父母墳山,在於全羅道錦山地,今秋雨潦,傷毁處甚大,不可不趁時修改。而以勅行在近之故,屢呈由單,不許上徹,寒凍漸迫,加土之役,將不免愆期,人子至情萬分切急,玆敢冒死哀籲於孝理之下。伏乞离明,曲加矜察,許臣往來,以伸私情,不勝萬幸。答曰,覽書具悉。卿其依所陳往來焉。
上在昌德宮。常參·經筵,以代理停。
夜二更,流星出玉井星下,入巽方天際。狀如拳,尾長二三尺許,色赤。
吳彦儒達曰,右承旨權一衡牌招事依下,而闕門已閉,待開門出牌之意,敢達。令曰,知道。
又達曰,同副承旨李台重牌招事令下,而闕門已閉,待開門出牌之意,敢達。令曰,知道。
李應協達曰,大司憲未差,執義申暻在外,掌令二員·持平一員未差,安致宅避嫌退待。今日以監察茶時之意,敢達。令曰,知道。
趙明履達曰,明日,迎勅擧動相値,再明日,勅使回還間,依例常參,頉稟。令曰,知道。
又啓曰,來十一日,文臣殿講日次,而上候方在靜攝中,頉稟。傳曰,知道。
又啓曰,明日擧動大駕入幕次後,大王大妃殿問安,何承旨進去乎?敢稟。傳曰,都承旨進去。
又達曰,右承旨金相紳,今日不爲仕進,卽爲牌招,何如?令曰,依。
李應協達曰,刑曹判書趙觀彬,連日違召,無意膺命,啓覆文書,尙未修整,事甚未安,卽爲牌招察任,何如?令曰,依。
又達曰,判義禁元景夏,連違召命,不爲行公。金吾長官,不宜久曠,卽爲牌招察任,何如?令曰,依。
又啓曰,左副承旨南泰耆,因備局草記,以忠淸前水使申思彦充軍後,密符不爲稟旨奪來事,罷職事達下矣。明日迎勅擧動時,承旨不可不備員。承旨有闕之代,政官卽爲牌招,開政差出,仍卽牌招,何如?傳曰,其代,前承旨權一衡除授。
趙明履達曰,新除授右承旨權一衡,卽爲牌招察任,何如?令曰,依。
以同副承旨李台重牌不進罷職令旨,令于金相紳曰,推考徽旨捧入。
傳于李應協曰,迎接時一德門虛疎,門雖閉,分付戶曹,雖從門隙入之,使障塞。
傳于金相紳曰,自前軍令入之,而今番則迎慰爲之,而軍令不入,如此則勅使必駭然。首譯,爲先自都監記過,傳語差使員記過,迎恩門待令。
傳于李應協曰,下敎旣降,則軍令傳語寥寥,極爲駭然。龍仁縣令記過,迎恩門待令,分付道臣,更定他差員。
以金時默爲假注書。
以丁志復爲事變假注書。
以張宇樞爲守宮假注書。
李應協,以備邊司言達曰,忠淸前水使申思彦充軍後所授密符,卽當發遣宣傳官,依例奪來,而政院,不爲稟旨擧行,新水使以其偏裨替納云,事之駭然,莫此爲甚,不可以事過而置之。當該承旨,罷職,何如?令曰,依。
又以備邊司言啓曰,京畿·黃海兩道均稅使,行到鳳山地,不意卒逝,不勝驚慘之至。奉命宰臣之死於道路,棺斂諸需,自本道擔當擧行之意,分付道臣。均稅一事,節屆凍冱,萬分時急,其代,前參判黃晸差下,不多日內,辭朝出去之意,分付,何如?傳曰,允。
又以備邊司言啓曰,因政院啓辭,勅使接見時說話,依前書入,而令廟堂,預爲定奪事,命下矣。接見說話,就政院書入措語,略加添改,送于政院,改書以入之意,敢啓。傳曰,知道。
又以備邊司言達曰,京畿·黃海兩道均稅使金尙迪,行到鳳山地,意外卒逝矣。喪柩上來時,擔軍題給之意,分付所經兩道,何如?令曰,依。
權一衡,以禮曹言啓曰,明日仁政殿受勅時,本曹郞廳二員,以司香官,當爲進參。而郞廳六員內,正郞一員未差,正郞鄭宅臣,佐郞南龍震,以致祭事出去,佐郞李慶濟,迎接都監郞廳分差,佐郞趙有臣,兼春秋入直,司香官二員內,無一員進參之員,正郞未差之代,口傳差出,以爲備員之地,何如?傳曰,允。
吏曹口傳政事,以趙鼎耉爲禮曹正郞。
權一衡,以禮曹言啓曰,卽見迎接都監草記,今此勅使出來時,京中七宴中,一宴,以翼日宴館所設行事,允下矣。館所翼日宴,以親臨磨鍊擧行乎?敢稟。傳曰,依爲之。
李應協,以迎接都監言啓曰,勅使入京日,仁政殿接見時,則以茶禮備待,翼日館所則以下馬宴設行事,自都監,曾已草記蒙允。而傳曰今番勅使入來日,仁政殿宴待令,以茶禮待令事,傳敎矣。依傳敎仁政殿接見時,則以茶禮備待之意,敢啓。傳曰,知道。
又以迎接都監言啓曰,勅使入京第三日,大臣,例請茶禮,而曾前宴享設行時,亦有請行茶禮之例,今亦依前擧行之意,敢啓。傳曰,知道。
權一衡,以迎接都監言啓曰,明日勅使入京,軍令書出,卽時馳通之意,移文于遠接使處矣。卽接回移,則勅行初吹卯初,二吹卯末,三吹辰初初刻,書出云矣,敢啓。傳曰,知道。
權一衡,以迎接都監言啓曰,卽接遠接使移文,則勅使來到高陽站,以爲自前勅使出來時,路傍左右民家門前,植小甕或木臼,被女衣服,粧成人形,以待勅行,雖是古例,假作人形之狀,甚不好,一倂除去,路傍門前,只設屛風香卓等物云矣。甕臼假作人形,則除去,而只設屛風香卓之意,分付漢城府及各該部,何如?傳曰,允。
李應協,以義禁府言啓曰,今此勅使迎接擧動時,本部都事,俱有差備。而都事林廷燮·申大規·南肅寬·金履達,與彼人,有回避之義,勢難進參云。其中二員,本府及當直,使之入直,而二員則無推移之道,假都事二員,令該曹差出,以爲分排之地,何如?傳曰,允。
又以兵曹言達曰,去秋三朔能麽兒試講時,訓鍊院判官韓命仁,主簿申光業,武臣兼宣傳官徐宅善,守門將全光祚等,二次病不進,殊無申飭勸課之意,竝依例推考警責,何如?令曰,依。
又以訓鍊都監言啓曰,都監軍兵,卽輦下親兵,其所抄選,事體自別,故每式年各道陞戶砲手,必以本邑世居有根着可合者,抄擇上送。而外邑,若以不合人苟充待定,則監司推考,守令罷職,色吏定配,次知座首吏房拿致軍門,從重科罪事,事目嚴明矣。今式年全羅道務安縣陞戶砲手,初以曺斗彬抄定,修報成冊後,斗彬則不爲上送,以曾前羅州陞戶作罪除案者曺德貴,換名替送。黃海道延安府,則本邑陞戶,亦以車後軒抄送,而後軒六寸弟車後江,換名上來,點考時代點奸狀,俱爲顯露,事之驚駭,莫此爲甚。其在嚴軍政,重法意之道,不可仍置。兩道監司推考,務安縣監朴垂裕,延安府使沈廷最,拿問處之。兩邑色吏,自各其道定配。座首吏房拿置。都監,從重科治。而其代,令兩邑以親兵可合者,更爲抄送之意,分付兩道監司,何如?傳曰,允。
王若曰,惇宸孝於蘭殿,載闡鴻稱,正壼位於椒闈,誕宣鳳綍。肆庸敷告,式賁寵章。玆當簾帷之揚徽,聿覩翟褕之配極。敎育至德,功丕著於啓圖,溫恭令猷,禮宜隆於贊化。彝則克昭於尊顯,盛典允叶於順承。寶冊有煌,迓純禧而永享,芳譽播,儷至尊而罔愆。屬中州之慶頒,亦外服之恩曁。月馭北望,遙隔呼嵩之班,星駕東臨,曷任拱辰之悃?群品咸囿,流廣澤於霈雷,率濱普霑,覃洪恩於潤雨。自本月初十月昧爽以前,除謀叛大逆謀叛,子孫謀殺敺罵祖父母·父母,妻妾謀殺夫,奴婢謀殺主,謀故殺人,魘魅蠱毒,關係國家綱常,贓汚强竊盜外雜犯死罪以下,徒流·付處·安置·充軍,已至配所·未至配所,已發覺·未發覺,已決定·未決正,咸宥除之。敢以宥旨前事,相告言者,以其罪罪之,在官者各加一資,資窮者代加。於戲,皇誥渙降,祗承十行之龍光,侯度益虔,寔均萬邦之燕賀。故玆敎示,想宜知悉。弘文提學元景夏製進
江原監司沈星鎭上書曰,伏以我大朝,臨幸溫宮,百神所獲,益臻無疾之喜,風候淸涼,輿衛,還都萬吉,伏惟睿情欣忭,曷有其已?伏念臣,前有累牘至懇,敢祈睿慈之矜可,而及奉批諭,輒失所圖,臣誠抑塞,不知所云。顧臣病狀,非如一時偶感之比,痰火盛,而原委已痼,風眩極而精氣隨耗,平居待人,酬酢必錯,强起坐衙,暈倒如癡,卽其危憊之形,見者皆危之,而臣實自知其已入於難醫也。向因辭本之未獲恩遞,秋巡之漸致節晩,遂乃拚死登道,纔歷數邑,適値留營有命,旋卽還次,而風寒撼頓之餘,諸症越添,寒熱交作。而眞元日阽於綴陷,咳喘兼發,飮啗遂至於全却,危兆敗形,無一不見,醫治技殫,補瀉路窮,客館孤燈,宛轉昏委,區區至願,惟在於亟解重務,復近京輦,而親屬將護,庶可以少延殘喘也。倘蒙垂哀於疾痛之號,軫念於鞶帶之褫,則結艸隕首,當何以爲報也?然此猶就臣私而言之耳。顧今莊陵奉審,期限已晩,災年賙救,區劃當早。而浸綿凜綴,漫無省識,凡百應行之事,擧未免一例停癈,臣心惶憫,姑不暇言,而朝家綜核之政,臣恐所損亦不細也。欲望邸下俯加照察,劃賜變通,公私實甚兩幸。且臣,竊有情私之悲苦者,早欲陳聞於离照之下,而嚴畏惶恐,緘封而不敢發者久矣。今則病愈深而不可復待,敢冒僭猥之誅,輒申哀籲,臣誠死罪,臣誠死罪。念臣賦命奇窮,獲戾神明,一子夭椓,望絶身後,孑然孤寄,形單影獨,生民之窮,萃於一身,行年奄近六旬,危病又復垂死,誠恐一朝溘然,永爲無主之鬼,人情到此,寧不悲哉?臣之亡兄故縣監臣景鎭,幸有二子。臣兄生時,指其少者名得雲,使臣爲子,臣實受而養之,已及有室。而不幸兄死於頃年,禮案與受,其路已絶,而父子倫重,又不可艸艸苟完,玆敢援例,仰請處分。伏乞邸下,哀憐而矜許之,臣不勝千萬大願。臣無任屛營祈懇之至。答曰,覽書具悉。所陳依施。卿其勿辭,調理察任。
副校理李顯重,副修撰金致仁等上書曰,伏以今以兩臺臣引避,處置歸於本館,而臣等,亦嘗忝叨臺職,未有論列,則其於大朝耳目聾啞之敎,惶愧俟罪,與兩臺臣等耳。無諸己而後,方可非諸人,顧何敢晏然冒當於立落可否之間乎?玆敢不避瀆撓,仰暴私悃。伏乞邸下,俯垂諒察,劃卽變通,使莫重處置,毋至稽滯,不勝幸甚。答曰,覽書具悉。爾等其勿辭,察職。
上在昌德宮。常參·經筵,以代理停。
大王大妃殿·中宮殿·賢嬪宮,藥房口傳問安。答曰,知道。藥房都提調臣金若魯,提調臣申晩,副提調臣趙明履啓曰,風寒此甚,伏未審聖體調攝,若何?眩候諸節,一向差勝乎?且當冒寒動駕,遠臨郊外,臣等不勝憂憫,卽與諸御醫,趁出宮前入診,詳察聖候爲宜。大王大妃殿氣候,何如?臣等,無任區區伏慮,敢來問安,竝此仰稟。答曰,知道。慈殿氣候差勝後一樣。予則一樣矣。待下敎入侍,宜矣。
大駕迎勅後入幕次後,政院·玉堂·藥房口傳問安。答曰,知道。
趙明履啓曰,小臣,大王大妃殿問安進去,下直。傳曰,知道。
大王大妃殿,遣承旨問安。答曰,知道。
王世子,遣宮官問安。傳曰,知道。大駕入仁政殿小次後,政院·玉堂·藥房口傳問安。答曰,知道。大駕迎勅後入小次後,政院·玉堂·藥房口傳問安。答曰,知道。大駕還宮後,二品以上·六曹·政院·玉堂·藥房口傳問安。答曰,知道。
王世子還入後,政院·玉堂·藥房口傳問安。答曰,知道。
李應協啓曰,司僕內乘來言捲簾,取稟。傳曰,捲三面。
李台重啓曰,小臣,館所問安進去,下直。傳曰,知道。
李應協達曰,刑曹判書趙觀彬,判義禁元景夏,連日違召,無意膺命,事甚未安。竝卽牌招察任,何如?令曰,依。
傳于李應協曰,內侍府郞廳記過。
傳于權一衡曰,莫重衣襨待令,不善擧行,當該內人,令攸司科治。
傳于金相紳曰,當該首譯,待令于迎恩門。
備忘記,頒赦百官加爲之。
傳于權一衡曰,百官加爲之政事,今日內爲之。
權一衡啓曰,頒赦百官加爲之事,命下矣。某罪以下宥之乎?敢稟。傳曰,雜犯死罪以下竝宥。
金相紳啓曰,卽者,吏曹郞廳來言,今日內爲政事,命下。而判書金尙魯,參判趙榮國,俱以病不來,參議南泰齊在外,不得開政云,事甚未安。判書·參判,竝卽牌招開政,何如?傳曰,允。
李台重啓曰,臣承命馳往于館所問安。則上副勅以爲遠路驅馳,身無疾病,來秋館所居處,便副休息,則當益勝,種種勤問,惶恐感激云矣,敢啓。傳曰,知道。
金相紳啓曰,館所接見時說話,依例書入。而或不無未盡之語,令廟堂增刪,以備睿覽,何如?傳曰,允。
又以迎接都監言啓曰,勅使到慕華館石橋,軒架雜象,使之進前云矣,敢啓。傳曰,知道。
又以迎接都監言啓曰,勅使到崇禮門外,軒架使之落後矣,敢啓。傳曰,知道。
又以迎接都監言啓曰,依傳敎首譯及傳語差使員,待令迎恩門事,移文遠接使及京畿監司處矣。卽接回移,則首譯金自鉉,傳語差使員龍仁縣令申埜,依傳敎待令迎恩門云矣,敢啓。傳曰,知道。
又以迎接都監言啓曰,勅使到紅箭門,家丁八名,使之落後,先入館所矣,敢啓。傳曰,知道。
又以迎接都監言啓曰,勅使館所茶啖,依例排入之意,敢啓。傳曰,知道。
又以迎接都監言啓曰,卽者,使差備譯官百官及都監堂郞,見官禮來待之意,言于勅使。則勅使以爲見官禮,一倂停免云矣,敢啓。傳曰,知道。
又以迎接都監言啓曰,卽者,勅使來入館所矣,敢啓。傳曰,知道。
又以迎接都監言啓曰,勅使旣入館所,各色郞廳,輪回直宿之意,敢啓。傳曰,知道。
又以迎接都監言啓曰,卽者,差備譯官來言,勅使以爲呈才人,永爲放送云,故以此分付放送之意,敢啓。傳曰,知道。
又以迎接都監言啓曰,卽者,差備譯官來言,勅使開閉門時,使之放砲吹打云矣,敢啓。傳曰,知道。
又以迎接都監言啓曰,傳曰,自前軍令入之,而今番則迎慰爲之,而軍令不入之,如此則勅使必駭然。首譯,爲先自都監記過,傳語差使員記過,迎恩門待令事,傳敎矣。依下敎首譯及傳語差使員記過後,待令事,分付于遠接使及京畿監司處之意,敢啓。傳曰,知道。
又以禮曹言啓曰,本曹郞廳六員內,正郞鄭宅臣,佐郞南龍震,奉命在外,佐郞李慶濟,迎勅都監郞廳分差,佐郞趙有臣,兼春秋入直,正郞二員,方在先汰後拿中。本曹無推移入直之員,郞廳有闕之代,令吏曹,卽爲口傳差出,何如?傳曰,允。
又以義禁府言達曰,務安縣監朴垂裕,延安府使沈廷最等拿問處之事,徽旨達下矣。朴垂裕·沈廷最,俱在任所,依例發遣府羅將,竝拿來,何如?令曰,依。
庚午十月初九日巳時,上幸慕華館,迎勅擧動入侍時,行都承旨趙明履,左承旨吳彦儒留院,右承旨權一衡,左副承旨金相紳,右副承旨李應協,同副承旨李台重,記事官南鶴老,假注書金時默,事變假注書丁志復,記事官趙有臣·朴正源。上以翼蟬冠·衮龍袍出宮。明履曰,請來官先爲發送,而大駕至何處而發送耶?上曰,至自仁巖發送,可也。上出敦化門。上曰,胸褙曾已申飭矣。通禮中不着胸褙者,令該府處之。上曰,兵房承旨進前。下敎曰,勅使已發,請來官,卽爲發送。上至慕華館。上曰,前排入之,傳語差使員拿入。下敎曰,今番勅使,軍令不卽入之,大臣相見禮罷後,始乃入之,且傳語緩緩爲之,何爲耶?上曰,傳命宣傳官李光國,亦爲拿入,一體依法決棍五度後,竝命拿出。下敎曰,爾等,宜卽準杖,而勅使已到沙峴參酌矣。上曰,宣傳官之人事,極涉殊常。朝鮮人之子,豈可曰莫重勅使乎?上曰,首譯拿入。下敎曰,勅使已逾沙峴,今姑安徐,而勅使留館之時,汝等,若居中操弄,或作弊都監,或侵責市民之事,當依軍律施行,仍命拿出。上曰,記過中官,餞勅時待令。上曰,遠接使及都監堂上,使之入侍。遠接使趙載浩,堂上金尙星,接伴使李益炡進伏。上曰,今番勅使,何如?載浩曰,沿路皆無弊,且不爲無識,欲觀文物云。且聞勅使以爲皇太后生日不遠,不欲久留云,留館,似不過爲二三日矣。而但通官徐宗德兄弟,皆出來,而五人皆稱惡種,是可慮,而沿路則無弊矣。上曰,俄者操絶首譯,而接待則善爲之,可也。上勅,雖以禮部侍郞云,而乃是滿州人,則通官輩,必多作俑矣。尙星曰,以不副得名者,多出來,甚可悶,仍卽退出。上至仁政殿庭小次。上曰,分部兵曹郞廳,禁喧,各別申飭,可也。上曰,騎郞,所當招來,分付。而今乃請之,當該承旨推考。出榻敎上曰,勅使接見時,時·原任大臣入侍。上曰,詣板位趁早爲之。出榻敎上曰,司香官不卽待令,事極駭然,先汰後拿,可也。出擧條上曰,習儀不爲着實擧行,以致臨時做錯,禮曹堂上,從重考。通禮院書員,令攸司從重科治,可也。出擧條上曰,明日及餞勅動駕時,東宮祗迎之節,置之。出榻敎傳曰,明日頒敎,趁早爲之,動駕時刻,以巳初入之。出榻敎勅使接見時說話,見事變日記。
上在昌德宮。常參·經筵,以代理停。
夜二更,白雲一道如氣,起自南方,直指北方,長十餘丈·廣尺許,漸離東方,良久乃滅。
大王大妃殿·中宮殿·賢嬪宮,藥房口傳問安。答曰,知道。
藥房都提調臣金若魯,提調臣申晩,副提調臣趙明履啓曰,寒事漸緊,伏未審此時,聖體調攝,若何?眩候諸節,一向差勝乎?昨日冒寒動駕,郊迎殿接,至午始罷,不瑕有勞損之節乎?今朝臣等,與諸御醫入診,詳察聖候宜矣。大王大妣殿氣候,何如?臣等,無任區區伏慮,敢來問安,竝此仰稟。答曰,知道。慈殿氣候差勝後一樣。予則一樣矣。待下敎入侍,宜矣。
大殿·大王大妃殿·中宮殿·世子宮·嬪宮·賢嬪宮,政院·玉堂口傳問安。答曰,知道。
大駕館所入幕次後,政院·玉堂·藥房口傳問安。答曰,知道。
大王大妃殿,遣承旨口傳問安。答曰,知道。
王世子,遣宮官口傳問安。答曰,知道。
勅使宴享罷後,政院·玉堂·藥房口傳問安。答曰,知道。大駕入毓祥廟後,政院·玉堂·藥房口傳問安。答曰,知道。
王世子,遣宮官口傳問安。答曰,知道。
還宮後,政院·玉堂·藥房口傳問安。答曰,知道。
李應協,以備邊司言達曰,郞廳來言,今日,賓廳日次,而動駕相値,頉稟。令曰,知道。
吳彦儒達曰,大司憲掌令二員。持平一員未差,執義申暻在外,持平安致宅避嫌退待。今日以監察茶時之意,敢達。令曰,知道。
以承傳色口傳下敎曰,頒敎昨已下敎,所當卽爲擧行。而今始爲之,當該承旨遞差,其代,南泰耆除授。
以承傳色口傳下敎曰,時刻遲滯,當該中官,從重推考。
吳彦儒達曰,頒赦百官加爲之事,命下矣。弘文提學元景夏,待開門牌招,赦句添入之意,敢達。令曰,知道。
又達曰,刑曹判書趙觀彬,判義禁元景夏,日事違召,無意行公。其在事體,極爲未安,竝卽牌招察任,何如?令曰,依。
南泰溫啓曰,吏曹判書金尙魯,參判趙榮國,牌招不進,推考徽旨,今方捧入,而以開政命下之後,如是違牌,事甚未安。判書·參判,竝更爲牌招開政,何如?傳曰,允。
傳于趙明履曰,承旨有闕之代,南泰溫除授。
傳于趙明履曰,承旨除授,非南泰耆,乃南泰溫,而莫重下敎,誤傳當該承傳色,從重推考。
吳彦儒,以吏曹言達曰,勅行回還迫頭,西邑守令,不可一日曠官。新除授殷山縣監趙重晦除歷辭,使之卽日辭朝,罔夜下去,何如?令曰,依。
趙明履,以吏曹言達曰,臣尙魯方爲開政,來到政廳,而本曹正郞尹勤,入直直房,屢度催促,不卽入來,事體可駭,拿處,何如?令曰,依。
有政。吏批,判書金尙魯進,參判趙榮國牌不進,參議南泰齊在外,右承旨金相紳進,百官加下批以曺命敎爲大司憲,尹光纘爲司諫,金文行·權抗爲掌令,兪彦民爲獻納,韓光協爲持平,權啓應·申一淸爲禮曹正郞,洪應昌爲社稷令,朴弼溥爲襄陽府使,李思勗爲高城縣監,趙重晦爲殷山縣監,金聖宇爲求禮縣監,李鳳煥爲金井察訪,宋明欽爲忠淸都事,洪州牧使閔光遇,稷山縣監崔普興,仍任事承傳,成均博士,盧彦邦單付,換書博士,鄭忠彦單付,行副直金尙翼,今加嘉善,善賑加資事承傳。
兵批,判書李天輔進,參判李普爀侍衛,參議未差,參知洪益三入直,右副承旨李應協進。以李日成爲宣傳官,李廷壽爲都摠經歷,徐愼修爲咸興中軍,趙惠慶爲武兼,任弘德爲部將,金宅喜·柳光夏爲僉知,尹心海·黃致章爲忠翊將,張志恒爲羽林將,朴重采爲森森坡萬戶,以李世珪·權基彦·許磐爲副護軍,以沈錥·黃景源爲副司直,趙德鎭爲副司正,崔道慶·皮載福爲副司勇,同知,李晩大單付,僉知閔百範·柳春馛·呂必彦·金尙欽單付,壬海鎭別將,金載益單付。
李應協,以兵批言啓曰,同知中樞府事白興聲,忠壯衛將趙震華呈狀內,重得身病,症情危篤,旬月之內,無望供職,斯速啓遞云。病勢旣如此,則不可等待其差復,竝今姑改差,何如?傳曰,允。
又以兵批言啓曰,前武兼權啓天,軍器別備閑良朴慶澤,賑救飢民,韓師復·許進·吳命弼,各捉虎五頭,金參魯·李夏苾,各拯活人命之功,俱有加資之命。而權啓天,雖已資窮,未經準職,朴慶澤·韓師復·許進·吳命弼,金參魯·李夏苾,係是閑良,何以爲之?敢稟。傳曰,特爲加資。
傳于趙明履曰,百官加爲之傳敎,昨已下敎,而政事經夜乃行,已涉如何。今日時刻留滯,亦涉駭然,時刻斯速入之。
傳于吳彦儒曰,昨已分付審啓請今始爲之耶?當該承旨推考。
吏曹口傳政事,以黃景源爲兵曹參議。
傳于權一衡曰,若鼓吹則勅使當知,其來,卽時整頓以待爲之,頒敎亦卽爲之。
傳于李應協曰,勅使接見時,時·原任大臣入侍。
李台重啓曰,宰臣行副護軍趙東恒,承命馳往館所問安。則上副勅以爲,纔遣中使,又送宰臣,累次慰問,不勝感謝之至云矣,敢啓。答曰,知道。
傳于李應協曰,諸司預備。
李應協,以迎接都監言啓曰,卽者,差備譯官來言,上勅,來會副勅房打話云矣,敢啓。答曰,知道。
一衡,以迎接都監言啓曰,卽者,差備譯官來言,上勅製三十韻排律出送,而使之刻懸,故依其言刻懸,詩則謄書捧入之意,敢啓。答曰,知道。
又以迎接都監言啓曰,卽者,差備譯官來言,勅使以爲別監房守,不但有弊,此是國王所使之人,俺等,何敢使役乎?自今日出送,而明日,勿爲待令進止,差備亦爲減除云矣,敢啓。傳曰,知道。
李應協,以備邊司言啓曰,館所親臨設宴時接見說話,依政院啓辭,還送政院,使之書入之意,敢啓。傳曰,知道。
傳于李應協曰,諸司預備。
趙明履啓曰,迎接都監郞廳,以領議政意啓曰,臣因都監請坐,勅使請留次,自祗迎所直來館所,未到之前,因中使之又爲請留,上副勅,以姑留一日爲言云矣。臣則姑爲退去之意,敢啓。傳以請留旣往,豈有退去之理乎?仍爲請留。
李應協,以迎接都監言啓曰,卽者,差備譯官來言,勅使以爲房守別監,乃是國王所使之人,故不敢使役,昨日出送矣。今日賜宴時宴需,欲爲饋給,晝則仍爲留置,夜則還送云。依此擧行之意,敢啓。傳曰,知道。
又以迎接都監言啓曰,卽者,差備譯官來言,副勅,來會上勅房打話云矣,敢啓。傳曰,知道。
又以迎接都監言啓曰,勅使明日發行事,言送都監矣。自都監,依例請留之意,敢啓。傳曰,知道。
又以迎接都監言啓曰,卽者,差備譯官來言,勅使以爲俄者宴禮時,未及仰請,而明日當發行云矣,敢啓。傳曰,知道。
又以迎接都監言啓曰,中使請留,而上副勅,以明日起程爲言,承旨·大臣請留一款,前已草記,且有特敎,而承旨尙不出來,故都監則請來於大臣,以爲今日內勸留之意,敢啓。傳曰,知道。
又以迎接都監言啓曰,卽者,差備譯官來言,勅使以爲三田渡不必出往,碑文前後面,淸漢書各七件謄書以送云。分付承文院及司譯院,使之精寫入送之意,敢啓。傳曰,知道。
又以迎接都監言啓曰,卽者,使首譯措辭請留。則勅使以爲,今番沿路及館中供待等節,旣以極盡,而初日陪話於國王前,今日國王親臨館所,又復終日陪話,感謝之極,豈不欲累日留連?出來時,旣定歸期,皇太后晬節,乃是來月二十三日,其前,必欲還歸,故今日當出軍都監,請留雖如是勤懇,不得奉副云。都監請留之後,有承旨·大臣·中使請留之例,次第擧行之意,敢啓。傳曰,知道。
又以訓鍊都監言啓曰,依傳敎義禁府行首羅將辛成太,及作俑羅將金興道,各決棍三十度之意,敢啓。傳曰,知道。
庚午十月初十日巳時,上幸館所擧動入侍時,都承旨趙明履,左承旨南泰溫,右承旨吳彦儒留院,左副承旨權一衡,右副承旨李應協,同副承旨李台重,記事官南鶴老,假注書金時默,事變假注書丁志復,記事官趙有臣·朴正源。上以翼蟬冠·衮龍袍出宮。上曰,俄者進賀時,初以呼萬世,極爲駭然。金若魯曰,萬世則不爲矣。上曰,山呼,只軍校樂工爲之。而班列皆不爲之,甚爲慨然。昨日山呼乃萬世,而今日山呼於何處耶?昔日東平都尉,猶呼萬世云矣。若魯曰,昨日,猶有不爲者,而今日山呼,孰敢不爲?上曰,大臣以下皆不爲之矣。仍命書傳旨。傳曰,今日頒赦,乃翌日本國爲之者,則班列,其涉寒心。山呼之聲,只在於樂工軍校,慢忽何在,押班監察,從重推考。出榻敎又命書傳旨。傳曰,頒赦百官,加昨日命下,則今日稽滯,已駭然。而政事,命下之後,因政官之違牌,今日乃爲開政,吏判撕捱,已涉過矣。而此等之時,一時須資,其何妨也?而互相推諉,已涉寒心。當該吏曹堂上,從重推考。出榻敎兵曹參議有闕之代,口傳差出,駕前下敎,押班監察推考置之事,駕前下敎。勅使接見時說話,見事變日記上回駕至紅箭門外,命兵房承旨進前。下敎曰,溫幸後,予之感懷一倍,而其日則急於展拜矣。今日當歷展毓祥廟,先廂留住鍾街,只駕前駕後陪從,而不緊侍衛,大門外落後班列,依前爲之。應協曰,先廂已過鍾街云,何以爲之乎?上曰,留住於所到處,後廂,到景福宮前路,落後留住鼓吹,到鮒魚橋前路止之,還宮時,依例爲之。百官留住惠政橋上,至毓祥廟門下輦時。若魯曰,勅使明日欲發行云,伴送使變通然後,似無窘迫矣。趙載浩更爲下送,而聞有病狀云矣。領相嫌不敢陳之,而言送於臣矣。上曰,誰有可去之人乎?若魯曰,徐命彬·李益炡,俱閑在矣。上曰,徐命彬好矣。伴送使,以徐命彬差送,可也。上曰,勅使明日欲發行云,中使請留及承旨大臣請留,今日內次第爲之。上還宮乘輿時,上命承旨書七言絶句一首,仍下敎曰,予於溫行去來之時,拜於眞殿,而寶景堂,卽予誕室,而去時,予亦望拜矣。追思丁酉,宛如昨日,愴懷一倍。予之正待今日,非爲勅行,欲展拜於此,雖於私廟,予豈可見彼人之服展拜乎?換着道袍黑笠而展拜矣,此後則無餘憾矣。俄以十字橋民習見之,宜爲嚴治,而仰體昔日爲民憧憧之聖意,使之開諭,而勿爲撓民矣。元孫,雖以輔養官敎之,而予欲敎養,故歡慶殿則使居元孫,予則復入熙政堂。而年今六十,凡事皆如浮雲矣。若魯曰,今承出御熙政堂,敎養元孫之敎,此乃宗社億萬年無疆之福矣。上曰,金尙迪,有才局可用之人,而死於客地,甚爲憫惻,均稅事可憫矣。若魯曰,黃晸,今以摠管入侍,召入下敎則好矣。上曰,然乎?黃晸進前。上曰,今玆減疋之政,非予之能,亦仰體昔年爲民之聖意。京畿·黃海兩道,海夫,專委於卿。而海夫事,善爲區處,則予當瞑目。何日可發行耶?黃晸曰,卽今勅行,人馬甚苟簡云,姑觀下去矣。上曰,歲色垂盡,不可緩緩爲之,今明日內發行,可也。朝鮮雖云疲弊,豈可以無馬,遲滯均稅之行乎?若魯曰,自備局,申飭好矣。上曰,何日當往耶?晸曰,再明當發矣。退出。上命承旨進前,下敎曰,請留承旨,問中使請留,自外還歸云,從重推考,更爲請留。上至鮒魚橋,命承旨進前,下敎曰,導駕金吾郞廳記過後,仁政門待令,差備譯官記過後,亦令仁政門待令,宴享臺餞勅,依例爲之。
庚午十月初十日酉時,上御仁政門殿座。入侍時,行都承旨趙明履,左承旨南泰溫,右承旨吳彦儒,左副承旨權一衡,右副承旨李應協,同副承旨李台重,記事官南鶴老,假注書金時默,事變假注書丁志復,記事官趙有臣·朴正源入侍。上曰,前排入之,金吾郞拿入,可也。下敎曰,衛內,兵曹次知,衛外,禁府次知。而御廚下人,羅卒,任意敺打,此是紀綱攸在,仍命依法一度後。都事具善慶曰,臣則只導駕淸道而已。此事出於左右考喧矣。上曰,然則具善慶拿出。考喧都事,命拿出,可也。上曰,君命之下,如是推諉,極爲無嚴,竝爲依法決棍五度後拿出。上曰,都事誰某耶?應協曰,鄭趾新·李澤身云矣。上曰,五度足可堪矣。上曰,常時羅卒,不能檢飭,致有如此之弊,判義禁,從重推考,〈可〉也。出擧條上曰,差備譯官拿入。下敎曰,爾以差備譯官,不善擧行,承旨·大臣不爲請留,自外還送,何事耶?田萬奎曰,臣卽乃廳中掌務官而已。此等事,首譯擔當矣。上曰,然則首譯拿入。上曰,下敎之後,如是稽滯,極爲駭然,申飭。上曰,洛豐,昨日迎勅,初以守宮矣,入闕後,以侍衛入之。彼人,必見之矣。若魯曰,彼人,豈能盡知乎?上曰,徐宗洵輩必識面矣。是可慮也。靈城,若有之,雖有百徐宗洵,豈爲慮也?韓致亨拿入。致亨曰,臣以御前通事,而館中凡事,臣不擔當矣。上曰,咫尺殿庭,如是巧飾,依法決棍四度後拿出。旣治首譯,掌務官,亦爲拿出。仍乘輿還宮。
上在昌德宮。常參·經筵,以代理停。
夜二更,月暈。
大王大妃殿·中宮殿·賢嬪宮,藥房口傳問安。答曰,知道。
藥房都提調臣金若魯,提調臣申晩,副提調臣趙明履啓曰,昨又動駕,昏暮還宮,連日勞動之餘,伏未審聖體調攝,若何?眩候諸節,一向差勝乎?今日臣等,率諸御醫入診,詳察聖候宜矣。大王大妃殿氣候,何如?臣等,無任區區伏慮,敢來問安,竝此仰稟。答曰,知道。慈殿氣候,差勝後一樣。予則一樣矣。待下敎入侍,宜矣。
吳彦儒達曰,大司憲曺命敎,執義申暻,持平韓光肇在外,掌令權抗上書入達,金文行牌不進,持平安致宅避嫌退待。今日以監察茶時之意,敢達。令曰,知道。
南泰溫達曰,下番翰林朴正源,以其親病陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
又達曰,右承旨吳彦儒,同副承旨李台重,今日俱不仕進,竝卽牌招,何如?令曰,依。
李應協達曰,憲府連日監察茶時,諫院屢日闕達,俱涉未安。除在外·引避退待外,未肅拜不爲行公人員,竝卽牌招,何如?令曰,依。
又達曰,刑曹判書趙觀彬,日違召命,無意行公,事甚未安,卽爲牌招察任,何如?令曰,依。
趙明履達曰,左副承旨權一衡,書批已下,卽爲牌招,何如?令曰,依。
以同副承李台重牌不進罷職令旨,令于趙明履曰,推考徽旨捧入。
以掌令金文行,司諫尹光纘,獻納兪彦民牌不進罷職令旨,令于權一衡曰,竝推考徽旨捧入。
李應協達曰,頒赦百官加爲之事,命下矣。未承授推考徽旨,自本院,依例竝爻周之意,敢達。令曰,知道。
南泰溫達曰,郊外餞宴時說話,依例書入,而措辭間,或不無未盡,令廟堂,更加增刪,用備睿覽,何如?傳曰,允。
李應協啓曰,臣承命馳往館所問安。則上副勅以爲居處甚便好,安穩休息,而連續慰問,若是勤摯,不勝感激之至云矣,敢啓。傳曰,知道。
南泰溫以迎接都監,以領議政意啓曰,臣於夕間,以請留事來到館中,則勅使已因中使請留,許留一日云。取考昨年謄錄,則勅使許留後,大臣因特敎,始請加留,故不敢擅請,以姑爲退去之意,啓稟矣。卽因下敎,又爲措辭請留,至於數次往復,而上副勅以爲中使承旨,連爲請留,今又特遣大臣於深夜之中,請留如是懇切,雖加留累日,亦當奉承。而皇太后晬節不遠,歸期甚迫,必欲趁其前還歸,事勢如此,不得加留,感謝之極,還甚不安云。臣則姑爲退去之意,敢啓。傳曰,知道。
又以迎接都監言啓曰,大臣來詣館所,使差備譯官,以承命勉留之意,措辭傳言於兩勅同坐處,請其加留。則以爲中使承旨,連爲請留,今又特遣大臣於深夜之中,請留如是懇切,雖加留累日,亦當奉承。而皇太后晬節不遠,歸期甚迫,必欲趁其前還歸,事勢如此,不得加留,感謝之極,還切不安云。故大臣則姑爲退去之意,敢啓。傳曰,知道。
傳于南泰溫曰,明日餞勅事,都監若言之,則當記過矣。
南泰溫,以迎接都監言啓曰,傳曰,明日餞勅事,都監若言之,則當記過矣事,傳敎矣。昨日聽傳敎後,自都監,餞勅宴需,自下待令,而勅使則初無知之之意,敢啓。傳曰,知道。
傳于南泰溫曰,尙方及都監擧行事,今日內入之。
趙明履,以迎接都監言啓曰,傳曰,尙方及都監擧行事,今日內入之事,傳敎矣。依傳敎都監擧行,今日內入給之意,敢啓。傳曰,知道。
又以迎接都監言啓曰,臣承命來詣館所,使差備譯官,先呈御貼,請行茶禮,則勅使以爲接待如是款曲,不勝感激,而難於接待,願依近例,床排入送,停免行禮云。故依其言,床排入送,臣則退去之意,敢啓。傳曰,知道。
又以迎接都監言啓曰,大臣承命來詣館所,使差備譯官,先呈御帖,請行茶禮,則勅使以爲接待如是款曲,不勝感激,而難於接待,願依近例,床排入送,停免行禮云。故依其言,床排入送,大臣則退去之意,敢啓。傳曰,知道。
又以迎接都監言啓曰,卽者,差備譯官來言,上副勅以爲國王,連遣大臣近侍,慇懃下問,不勝感謝之極。俺等,所當仰謝下問,而無路轉達,以此惶感之意,言于都監堂上云矣,敢啓。傳曰,知道。
又以迎接都監言啓曰,卽者,差備譯官來言,禮單馬折銀云,故依其言,折銀以給之意,敢啓。傳曰,知道。
又以迎接都監言啓曰,勅使回程牌文,以十二日巳時書出,爲先發送之意,敢啓。傳曰,知道。
又以迎接都監言啓曰,勅使明日回程,軍令初吹卯時,二吹辰時,三吹巳時書出之意,敢啓。傳曰,知道。
又以迎接都監言啓曰,勅使回程路程記書出,而十二日,過弘濟院,高陽止宿,自京發第十二日,當到義州。以此分付伴送使·京畿·開城府·兩西道臣處,何如?傳曰,允。
權一衡,以迎接都監言啓曰,勅使軍令,雖爲書出,而明日乃是空日,未發之前,別茶啖,則依例排入之意,敢啓。傳曰,知道。
又以迎接都監言啓曰,勅使回還時弘濟院以過站磨鍊,故大臣承旨不爲出往之意,言于通官,則答以別無出往之事云矣,敢啓。傳曰,知道。
又以迎接都監言啓曰,卽者,差備譯官來言,三大通官積福,猝得傷寒,欲見醫者云,故依其言,分付兩醫司醫員一人入送之意,敢啓。傳曰,知道。
又以迎接都監言啓曰,三大通官積福病勢,使醫人李盛禧看病後,蘇薑茶二貼劑給之意,敢啓。傳曰,知道。
趙明履,以迎接都監言啓曰,卽者,差備譯官來言,上副勅,同登北樓眺望云矣,敢啓。傳曰,知道。
又以迎接都監言啓曰,卽者,差備譯官來言,上勅,登北樓,觀其所作詩句懸板云矣,敢啓。傳曰,知道。
權一衡,以迎接都監言啓曰,卽者,首譯來言,勅使回還時,一路宴享及軍威軍歌舞童外,飯俸減除前排等事,亦依上來時例擧行云。以此知委廣州留守及京畿·開城府兩道道臣處,何如?傳曰,允。
又以迎接都監言啓曰,勅使回還時,一路宴享及軍威軍歌舞童外,飯俸一倂減除云矣。在前如此之時,有遣中使申謝之例及三處別遣問安使之例,令政院考例擧行,何如?傳曰,允。
又以迎接都監言啓曰,勅使明日離發時,自京至慕華館乘轎子,自慕華館以駕馬作行云矣,敢啓。傳曰,知道。
又以迎接都監言啓曰,差備譯官來言,卽因御饌賜送副勅,方往會於上勅房云矣,敢啓。傳曰,知道。
又以備邊司言啓曰,明日郊外送勅時接見說話,政院所撰出,別無未盡之語,依此書入之意,敢啓。傳曰,知道。
李應協,以備邊司言啓曰,譯官有功勞未論賞者,曾有滿十人,則自備局抄啓之定式,而近年以來,久未抄啓矣。見今勅行時,譯官任使處甚多,而堂上以上員數乏少,故其中可合加資,與本院都提調相議抄出,別單書入。令該曹依此加資下批,其餘,自本院可以論賞者,文書浩繁,不爲書入之意,敢啓。傳曰,知道。
趙明履,以吏曹言達曰,本曹佐郞金朝潤呈狀內,身病甚重,勢難察任云,今姑改差,何如?令曰,依。
又以吏曹言達曰,穆陵別檢李宜馣呈狀內,身病甚重,勢難察任云,今姑改差,何如?令曰,依。
權一衡,以義禁府言啓曰,今此送勅擧動時,各差備都事,不可不備員。而都事李思勗外任遷轉之代,令該曹口傳差出,以爲分排之地,何如?傳曰,允。
吏曹口傳政事,以徐有常爲禁府都事。
權一衡,以兵曹言啓曰,昨日館所擧動時,羽林衛將金養義,不禁雜人,至於闌入陣中,事極駭然,金養義卽爲汰去。而送勅擧動隔宵,羽林衛將張志恒,方在大丘營將任所,未及上來,今姑改差,其代與金養義汰去之代,一體口傳差出,以爲領軍侍衛之地,何如?傳曰,允。
兵曹口傳政事,以金礈·洪益海爲羽林將。
李應協,以兵曹言達曰,今日武臣賓廳武經講書時,部將朴宗根,三略不通,訓鍊院主簿黃暹,三略不通,竝推考警責,何如?令曰,依。
傳于趙明履曰,三嚴,以卯正三刻入之。
傳于趙一衡曰,只闕門留門。
左副承旨權一衡書曰,伏以臣本庸愚鈍劣,觸事生疎,頃叨是職,適値文廟酌獻之日,以試官望之稽滯,至煩大臣之陳達,乃有大朝特遞之命,臣於是,實不勝惶隕悚蹙之至。蓋於伊日,以該房,猝當試望之擬入,必欲準備三望,而探知許多人員實頉之有無,東西艱覓之際,自致時刻之遲延,此雖事勢之使然,亦是臣鈍劣固滯之致。莫重試望,緣臣稽遲,不職之失,於是著矣。恩遞薄罰,雖出於聖度之涵容,而罪重罰輕,惶感無地。曾未幾何,又奉此特授之恩旨,惝怳震越,莫省所措。固宜引義自列,而適値聖駕延勅之日,他不暇顧,黽勉暫出,而溺職之蹤,斷無因仍蹲冒之勢。玆敢陳章仰籲。伏乞离明,俯賜諒察,亟令鐫遞臣職,以安私分,千萬幸甚。臣無任屛營祈懇之至。答曰,覽書具悉。爾其勿辭,從速察職。
吏曹參議南泰齊書曰,伏以臣,獲戾神明,禍延所怙,冥然不死,喪制奄闋,俯仰穹壤,慟隕靡及。三年不呼之餘,姓名尙廁朝籍,洪恩特煩收錄,東銓佐貳之命,忽下於淹伏松楸之日,臣仰認簪履之復收,俯感隙駟之易遒,手捧命書,五情摧咽,不覺涕泣之交逬也。仍伏念眇末如臣,蒙被大朝特達之知,前後簡畀,實踰涯分。況臣在疚以後,恩敎鄭重,屢形於筵席絲綸之間,臣每一承聞,寸心益激,自不知此身之爲己有。而窮廬煢然,常恐一朝溘先朝露,爲辜恩負國之鬼。不意縷命尙延,職名復縻,逖違軒陛之餘,豈不欲一覲耿光,少伸戀結之忱?矧當离明代理之日,尤切延頸圖報之願。而第臣所叨之職,卽一世睢盱之場,頃年一出,其亦不自量,甚矣。今又以喪餘衰朽之質,兀然孤寄於其間,拙性寡諧,冥行不戒,則左右駭機之發,特一跬步間耳。臣之一身,雖不足恤,其於傷聖朝簡知之明,何哉?且臣,禮月纔過,情私彌苦,堊室餘骸,百疾交攻,尤無陳力就列之望。昨始扶曳病驅,來伏私次,玆敢冒入文字,仰暴危懇。伏乞离明,特賜矜諒,將臣新授職名,亟行鐫遞,以存微諒,不勝幸甚。臣無任屛營祈懇之至。答曰,覽書具悉。爾其勿辭,從速察職。
海春君栐書曰,伏以臣,奉命出疆,期在不遠,辭陛之前,往省先壟,情所不可已。臣之曾祖父臣寧城君孝景公㻑,祖父臣檜原君貞簡公倫,父臣咸平君孝簡公泓墳山,俱在於楊州地一局之內,高祖母溫嬪韓氏墳山,亦在楊州地,相距不遠,伏望睿慈,特許數日之暇,俾得展省,以伸人子至情。且臣本生祖父母墳山,在於廣州一息之地。而職事所縻,久曠拜掃,今當遠役,益切霜露之感,玆敢冒萬死越例陳懇,亦乞竝賜恩暇,得以歷省,不勝萬幸。臣無任屛營祈懇之至。答曰,覽書具悉。卿其依所陳往省焉。
掌令權抗書曰,伏以惟天惟祖宗,眷焉垂佑,元孫誕降,亦惟我大朝法駕,自溫宮言旋,靈泉有效,玉體康寧,慶溢邦家,歡均八域。仍伏念臣於臺地,以職事則屢試蔑效,不可復冒,以情勢則積被人譏,不可自恕,以私懇則父母老病,不可暫離,有此三不可於一身,而選部猶且不置,隨政檢擬,臣誠莫曉其所以。今於新除之下,其必辭之義,與前固一般耳。且臣於正言李顯祚反詈之言,有不勝駭愕者,向來顯祚之論重臣與帥臣也,事多顚錯,大損臺體,居未幾而臣適入臺,故略請譴罷之罰,以示相規之義。而時移事往,臣實忘之矣。不料彼諫臣,不思自反之道,蓄諸胸中,必欲一番詈辱,乃曰遣辭無倫。又曰爲重臣過費氣力,强加拳踢。噫嘻,人言之謬悖,胡至此極也?世道險巇,人心陷溺,風波鬨鬧之場,黨人之氣力拳踢,往往相加,此眞諫臣,自狀其情態,而豈可人人而效此耶?若臣無似,跡本疎逖,心無適莫,與重臣,旣無半面之分,又無聲聞之相及,特其所言者公,一言半辭,何嘗有爲重臣地。而臣書尙在,其得其失,可按而知。當初諫臣,於重臣則指名請罷,而今謂之泛論,於帥臣則旣劾卽避,而又謂非摧辭,雖欲自明,其果成說乎?然推其辭而想其人,直騃耳不足與之較卞,而在臣疲困則極矣。官職去就,非所可論。抑臣,伏見日前大朝,以林希春事,有耳目之官,若聾若啞之敎,臣於是,誠惶愧欲死。蓋此獄出後,臣之居臺,非止一再,而全未耳剽,終不能刺論其事實,前後聾啞之罪。臣實爲首,揆以臺例,固當詣臺自列,而顧臣卽今情理,十分懇迫,有難頃刻離捨,實不暇爲此也。臣之老父風痺之症,積年沈痼,居恒凜綴,近因寒事猝緊,感傷忒重,手足麻木,語音艱澁,重之以胃氣虛陷,粥飮不受,篤老元氣,日漸澌削,藥餌與針灸,見方晝宵竝試,而了無分效。臣以單獨一身,左右扶將,煎泣罔措,玆隨召牌,詣伏闕外,短書仰籲。伏乞睿慈,俯垂矜憐,亟削臣所叨之職,俾便救護,仍令銓曹,勿復檢擧,以靖私義,千萬至祝。臣無任屛營祈懇之至。答曰,覽書具悉。爾其勿辭,救護父病。
檢閱朴正源書曰,伏以臣於昨日陪駕回路,得接家信,則臣父素患疝癖之症,近爲風寒所傷,挾感猝劇,手足厥冷,心腹刺痛,委頓床席,轉側須人,諸般症情,十分危篤云。臣自聞此報,心神飛越,方寸煎灼,坐而待明,忙進短章,徑出禁門。伏乞睿慈,俯垂矜諒,亟削臣職,以爲安意救護。仍治臣擅離之罪,以肅朝綱,不勝幸甚。臣無任屛營祈懇之至。答曰,覽書具悉。爾其勿辭,救護父病。
全羅監司李錫杓書曰,伏以靈泉奏效,神人夾相,大朝痒候遄損,回鑾萬吉,臣民慶幸,曷有其極?仍伏念臣病狀,日入危域,實無一分可生之望。前後疾痛之呼,至于再三而不知止者,誠以遞亦死,不遞亦死,而惟其不死不遞之間一道事,尤爲萬萬悶急故耳。卽今症情,已無可言,疸氣漸深,胃土益陷,粒米之不近口,今已三朔矣。病人雖云不食,至於糜粥之屬,猶或强進,今臣則竝與其糜粥之屬而廢之,無論他症,只此一症,宜死久矣。而一縷之尙今未絶,臣亦自怪,天日在上,臣安敢有一毫之欺也?檢田災實,一時爲急,而無路巡審,均廳節目,頒下已久,而末由奉行,喘喘床席,飾巾待盡。目今事勢,死則速死,猶幸不死則惟有遞耳。凡此所陳,實出肝膈,苟有虛飾,生以還朝,無以復拜於君父之前,死而入地,無以歸見於父祖之面。臣情到此,臣亦自悲,神昏氣短,數行文字,無由自力,倩手構成,更此哀鳴於离明之下。伏乞睿慈,曲諒情私之萬分悶惻,亟察藩事之萬分狼狽,早賜遞改,以幸公私,不勝千萬至願。臣無任悲泣血懇之至。答曰,覽書具悉。卿其勿辭,調理察任。
上在昌德宮。常參·經筵,以代理停。
南泰溫達曰,明日常參,取稟。令曰,停。
權一衡達曰,大司憲曺命敎,執義申暻,持平韓光協在外,掌令權抗受由,金文行未肅拜,持平安致宅避嫌退待。今日以監察茶時之意,敢達。令曰,知道。
大殿入慕華館幕次後,王世子遣宮官問安。答曰,知道。
政院·玉堂·藥房,口傳問安。答曰,知道。
大王大妃殿,遣承旨問安。答曰,知道。
勅使接見後,政院·玉堂·藥房,口傳問安。答曰,知道。
慶德宮歷入後,政院·玉堂·藥房,口傳問安。答曰,知道。
王世子,遣宮官問安。答曰,知道。
還宮後,政院·玉堂·藥房,口傳問安。答曰,知道。
朝廷二品以上·六曹堂上,口傳問安。答曰,知道。
權一衡達曰,卽伏見兵曹草記,則因郞廳之徑先出去,以致闕直云。宿衛重地,郞廳之闕直,曾所未聞,當該郞廳,本曹旣已請罪,而堂上亦難免不能檢飭之失,兵曹入直堂上,從重推考,何如?令曰,依。
吳彦儒達曰,刑曹判書趙觀彬,一向違召,無意行公,其在事體,極涉未安,卽爲牌招察任,何如?令曰,依。
趙明履達曰,宰臣敦寧都正李亨宗,馳往館所問安。則上副使以爲,累日留在,無事安過,而但貽弊甚多,且逐日遣宰臣,如是下問,不勝感激云矣,敢啓。傳曰,知道。
南泰溫,以迎接都監言啓曰,勅使元禮單,都求請,別求請等物,或折銀,或以本色持去之意,敢啓。傳曰,知道。
傳于趙明履曰,宴享所移設于館中事,分付。
傳于權一衡曰,諸司預備。
有政。吏批,判書金尙魯進,參判趙榮國病,參議南泰齊未肅拜,左副承旨權一衡進。以李翼元爲正言,金時粲爲判決事,金聖龜爲直講,崔駿興爲顯陵令,鄭錫長爲廣興主簿,洛豐君楙爲謝恩正使,尹得和爲副使,尹光纘爲書狀官,許彙爲吏曹佐郞,李宜老爲穆陵別檢,金致仁爲兼東學敎授,鄭弘淳爲兼南學敎授,洪大寅爲軍器僉正,鄭履儉爲右承旨,吳彦儒爲左副承旨,權一衡爲右副承旨,李應協爲同副承旨。
兵批,判書李天輔病,參判李普赫病,參議洪益三病,參知黃景源進,左副承旨權一衡進。以李台重·金尙翼·白興彦·金泰佑·李泳爲副護軍,金相紳副司直單付,黃致章同知單付。
權一衡,以兵曹言達曰,本曹佐郞李弘德,隨駕入闕,旣書軍號,未及交代,先自出去,他郞廳則門限已過,未及入來,以致闕直,紀綱所在,誠極寒心。當該郞廳李弘德,爲先汰去,其罪狀,令攸司科治,何如?令曰,依。
領中樞府事金在魯箚曰,伏以臣,前患顴齒之痛,少觸風冷則輒發,而日昨客使迎接館所擧動時,連日强力進參,以致發作如期,見方墐蟄叫苦。今又聖駕郊送,而末由致身陪班,虧分闕禮,悚懍靡容。伏願邸下,亟降威譴,以肅朝綱,以安賤心,千萬幸甚。取進止。答曰,覽箚具悉卿懇,以疾未參,其何所傷?卿其安心勿辭,善攝焉。仍令曰,史官往諭。
領議政趙顯命箚曰,伏以臣,以沈痼之病,衰朽之質,强策奔走,半年于玆,早晩顚仆,固所自料。向於郊行隨駕時,因馬驚跳躍,脊骨挫閃,原來不利之腰脚,因此十分添苦。加以寒疾忒重,頑痰周作,骨節酸痛,不可堪忍,委頓床席,作一僵屍,舊症新恙,一時交劇如此。今日送勅擧動,終不得自力隨駕,情禮虧缺,罪合萬死。伏乞遞臣之職,治臣之罪,以昭法紀焉。取進止。答曰,覽箚具悉卿懇,以疾未參,其何所傷?卿其安心勿辭,善攝焉。仍令曰,史官往諭。
庚午十月十二日卯時,上幸慕華館。餞勅擧動入侍時,行都承旨趙明履,左承旨南泰溫,右承旨鄭履儉,左副承旨吳彦儒,右副承旨權一衡,同副承旨李應協,記事官南鶴老,假注書金時默,事變假注書丁志復,記事官趙有臣·申五淸。上以翼蟬冠·衮龍袍出宮。明履曰,同副承旨李台重,身病非輕,不得仕進,而承旨不可不備員,合有變通之道矣。上曰,同副承旨李台重許遞,鄭履儉除授,仍卽牌招。上曰,回駕時,由敦義門入慶德宮,先廂前進,後廂留住興化門外,回駕時,仍爲後廂,依例爲之。而當入景賢堂,軒架置之。兵曹判書李天輔,來待慶德宮。回駕時侍衛,上至景福宮前路,命兵房承旨進前。上曰,百官軍兵雨具。上曰,館中排設時,郞廳,不爲待令,只使下人擧行,都監堂上,從重推考,郞廳記過。上曰,卽爲開政,進賀兼謝恩使差出,別歲抄,依近例入達。出榻敎上曰,迎接都監下人,不爲待令,使兵曹決棍。上曰,勅使所乘雙轎,雨備渝傷,當該道臣推考,義州府尹,從重推考。羽良曰,御座至近之地,不能檢飭吏胥,極涉未安,司饔提調竝推考,何如?上曰,依爲之。出擧條上曰,勅使踰沙嶺後,出次入之,自出馬橋至敦義門,捧上言。勅使接見時說話,見事變日記
庚午十月十二日午時,上送勅後,歷臨慶德宮入侍時,行都承旨趙明履,左承旨南泰溫,右承旨鄭履儉,左副承旨吳彦儒留院,右副承旨權一衡,同副承旨李應協,記事官南鶴老,假注書金時默,事變假注書丁志復,記事官趙有臣·申五淸。上命承旨書七言絶句二首。李天輔曰,三昨迎勅擧動日,禁喧郞廳南泰運,因禁喧,親自以鞭打人,卽日致斃。禁喧非私事,則雖不可〈以〉殺人論之,而身爲官員,手自敺打,至於殞命,擧措駭妄,不可置之。南泰運,爲先汰去,何如?上曰,人命至重,不可汰去而止,令該府處之。出擧條上曰,禁喧郞廳,敺人致命,而兵曹堂上,不卽陳達,當該堂上,從重推考,可也。出擧條上曰,記過中官,都監郞廳,竝置之。上曰,入直儒臣,誰耶?應協曰,李重祚·朴相德云矣。上曰,今日御製,入直不入直承史·玉堂,竝和進。上至洞口前路,命兵房承旨進前。下敎曰,敦化門入後,卽爲解嚴事,分付訓將及龍虎大將。溫幸後,今又動駕,軍兵病傷者有無,訓將·龍虎將處問啓。上至仁政門,下輦乘輿時,金若魯曰,累次動駕,而久不得入診,明日則許令入診,好矣。上笑曰,無病入診,甚不緊,而卿等累次陳請,當許之。上曰,明日食後,大臣·備堂入侍。出榻敎還宮。
上在昌德宮。常參·經筵,以代理停。
未時,下雪。
大殿·大王大妃殿·中宮殿·世子宮·嬪宮·賢嬪宮,政院·玉堂,口傳問安。答曰,知道。
大王大妃殿·中宮殿·賢嬪宮,藥房口傳問安。答曰,知道。
藥房都提調臣金若魯,提調臣申晩,副提調臣趙明履啓曰,昨又冒雨動駕,酬接移晷,還宮之時,風寒甚緊,伏未審夜間,聖體調攝,若何?眩候諸節,一向差勝乎?臣等與諸御醫入診,詳察聖候宜矣。大王大妃殿氣候,何如?臣等無任區區伏慮,敢來問安,竝此仰稟。答曰,知道。慈殿氣候,差勝後一樣。予則一樣矣。
以承傳色口傳下敎曰,都提調·提調,率兩廳首醫入診。
南泰溫達曰,明日常參,取稟。令曰,停。
趙明履達曰,大司憲曺命敎,執義申暻在外,掌令權抗受由,金文行牌招不進,持平韓光協上書入達,安致宅避嫌退待。今日以監察茶時之意,敢達。令曰,知道。
權一衡達曰,憲府連日監察茶時,諫院屢日闕達,俱涉未安。兩司除在外·受由·引避退待外,未肅拜·不爲行公人員,竝卽牌招,何如?令曰,依。
以掌令金文行,司諫尹光纘,獻納兪彦民,正言李翼元牌不進罷職令旨,令于應協曰,推考徽旨捧入。
傳于趙明履曰,都承旨,御製編次,他承旨入侍。大臣備堂若入來,來詣時敏堂。
令于趙明履曰,今番別歲抄,及頃日因達辭置之之人,列書以入。
左議政金若魯,廣州地焚黃呈辭,令于趙明履曰,給由馬,澆奠床備給。
趙明履達曰,假注書金時默,身病猝重,勢難察任,今姑改差,何如?令曰,依。
以申聖宅爲假注書。
權一衡啓曰,摠戎使具聖任敍用後,授前任事,命下。而時無職名,令該曹卽爲口傳付軍職,仍卽牌招,密符傳授,何如?傳曰,允。
兵曹口傳政事,副司直具聖任。
傳于鄭履儉曰,和進詩,當爲科次,弘文提學,卽爲牌招。
傳于李應協曰,夜對爲之。
啓曰,弘文提學元景夏,以奏文有稟定事請對矣。傳曰,入侍。
李應協,以戶曹言啓曰,永禧殿祭器庫及祭器欌,旣已造成,故昨日奉審,而今則已爲完畢之意,敢啓。傳曰,知道。
鄭履儉,以延接都監言啓曰,昨日宴享色郞廳,依傳敎持宴床,馳往高陽站,分入各房,下敎辭意,亦爲傳致,則上副勅以爲,朝家設宴款待,不勝感謝。今又禮官,優送珍羞,如是遠問,尤不勝感激之意,縷縷爲言。下人等處,三升八疋,帽子十六立出給云矣,敢啓。傳曰,知道。
南泰溫,以延接都監言啓曰,三大通官孫積福,以風寒之病,痛勢頗苦,兩次送醫,致其軫念之意,而藥物粥飮等屬,亦爲申飭矣,夜來亦無所減。而渠言年至六十,得此寒疾,決不可落留,騎馬作行,死生可慮,願得擔曳之物。而曾前頭目輩,或爲病重,則亦給草兜子之屬,使之作行,故今亦依此擧行之意,敢啓。傳曰,知道。
南泰溫,以延接都監言啓曰,勅使到沙峴底臣等所住處,使臣等回避。臣等入幕中,則通官徐宗孟等以爲,吾等欲致謝堂上云,直爲入來,以厚待之意,致謝而去矣,敢啓。傳曰,知道。
南泰溫,以延接都監言啓曰,卽者,勅使離發館所出去矣,敢啓。傳曰,知道。
鄭履儉,以兵曹言啓曰,迎接都監下人,依傳敎決棍十五度之意,敢啓。傳曰,知道。
南泰溫,以兵曹言啓曰,禁軍來春夏等都試,連因事故,不得設行,而當此冬寒,勢難擧行。在前如此之時,有仍停都試,設行祿試射之規,今亦依此擧行,何如?傳曰,允。
又以左邊捕盜廳言達曰,畿內有賊黨譏捕事,軍官軍士發送之意,敢達。令曰,知道。
持平韓光協書曰,伏以臣,病蟄鄕廬之中,忽伏承柏府新除,臣誠驚惶感激,義不敢久淹,昨始來伏私次。而顧此所叨之職,非但自畫有素,且吏曹參判臣趙榮國,卽臣之同姓三寸姑母夫也。論以政例,自有應避之嫌。揆諸私義,當在必遞之科,玆不得不隨牌來詣,拜章往歸。伏乞离明,俯賜鑑諒,亟令該曹,照例稟處,不勝幸甚。答曰,覽書具悉。書辭,令該曹稟處。
右參贊元景夏書曰,伏以臣父母墳〈山〉,在江原道原州地,距京纔兩日程。臣情苦迹危,屛處江郊,而杜門訟愆,不敢謁私省掃者,今至三周歲矣。頃忝捲草之任,猥荷加級之典,得以貤榮於先臣,幽明光寵,隕結莫酬,玆敢哀籲於孝理之下。伏乞离明,俯軫情懇,特許臣由暇,俾得省先墓而焚命旨,以伸人子之至情,千萬顒祝。答曰,覽書具悉。卿其依所陳往省焉。
吏曹參判趙榮國書曰,伏以臣,病委床席,罪積逋慢,日夕惶霣,誅殛是俟。得伏見大朝傳敎,以開政之稽滯,辭旨嚴截,至下諸堂重推之命,臣於是,益不勝震恐悚惕之至。臣於見職,至今盤礴,有非初心,反顧循省,愧忸雖深,旣處其任,則奔奏惟恭,乃其常分耳。前後政牌,有召輒赴,未嘗爲隨衆逡巡之計。而不幸宿疾,暴發於屢朔積瘁之餘,三焦關格,塊氣衝逆,宛轉叫號,若將隕絶,勺飮不下,眞元澌綴,懍懍有頃刻垂盡之形。而赦加下批之政,適在此時,以此濱死之危喘,斷無自力承膺之勢,不得已,荐犯違傲之科,實狀然耳。豈敢出於一毫推諉之意?而莫重開政之命,未免緣臣而稽滯,致煩聖敎,論以邦憲,合被重誅,病裏惶懍,尤無所措。玆敢倩人構書,冒萬死自列於貳極之下。伏乞离明,特垂鑑諒,亟遞臣職名,俾得以安意調將,仍令重勘臣辜犯,以肅朝綱,千萬幸甚。答曰,覽書具悉。卿其勿辭,調理察職。
前宗簿主簿韓元震書曰,伏以臣於前月,伏聞大朝,臨幸溫泉,鑾輿遠動,百靈扶護,庶幾無疾之願,凡民所同。況臣以朝端舊物,居在輦路不遠之地,分義所在,不敢偃伏私次,扶曳殘軀,寸寸前進,爲獲近輿衛,探聽起居之計。而纔到洪州邑村,猝發關格冷疝之症,僵臥旅舍,頃刻垂盡。忽於此際,伏蒙召旨,使臣來詣行在,臣聞命驚惶,欲起還仆,瞻望行宮,無路更進。敢入文字,冀收誤恩,及承聖批,辭旨隆重,不惟不賜允許,反以臣垂死危苦之言,有若托疾而例讓者。臣於此,益不勝抑塞戰掉,措躬無所也。蓋臣以十年風眩之疾,手足痿痺,精神消亡,而犬馬之齒,又將滿七十矣。癃癈昏涔,久不出戶外,而猝冒風寒,鞍馬撼頓,舊病之中,又添別證,奄奄床席,飾巾待期者,今已再易月矣。咫尺家山,衡茅在眼,而叫死旅窓,望絶舁還,將不免淹死寓次,作一未歸之魂。人生到此,行路亦惻。而臣意則不以此爲恨,只以上無以復瞻天顔,下無以效忠邸下,爲沒身之恨,而九泉之下,永有餘悲也。臣之命運已窮,人事已絶,召旨之下,初無去就之可論,而氣息凜綴,神思昏塞,疾聲控籲,又不免於倩人構草,臣罪至此,益無所逃。伏乞邸下,察臣病狀之非誣,憐臣情地之難强,亟命刊去於徵召之列,因治臣前後違慢之罪,以肅朝綱,且使臣,安意就盡,不勝幸甚。答曰,覽書具悉爾懇。爾其勿辭,俟病少間上來,補我不逮。
咸鏡監司李喆輔書曰,伏以臣,病重情苦,不堪居職治事,猥上辭本,冀賜處分。及承徽答,乃未蒙恩許,已不勝其悶蹙無措,而且臣得伏見月前兩臺臣書本,則以壬寅獄官事,有所論列,而其言,至爲危怖,臣讀未竟紙,不覺心骨俱寒。念臣先父,於其時,亦經此任,則今當聲罪之日,臣心之痛傷悚懍,當復如何?而揆以私義,顧何可晏然視事,自同無故之人乎?兩書之出,槪已有日,而邸報遺落,久而後始見。旣見,又因前章之未承答,不卽自引,尤增惶恐。伏乞离明,察臣情踪之轉益卼臲,將臣職名,亟賜鐫削,俾得退以自靖,不勝幸甚。
黃海監司鄭亨復書曰,伏以仁天垂騭,元孫誕降,靈泉奏效,聖候康寧,慶溢宗社,歡騰區宇。臣於日昨,得見備局關文之下臣營者。前月三十日大朝引對時,相臣,以臣分等狀達中,無稍實名目,有面里分等,而繼以臣,出待境上,徑向黃州,備加非斥,荐被重推,聖敎亦極嚴截。筵席語祕,雖未得其詳,而臣誠惶懍震越,無地自容。日前災邑分等,闕却稍實之由,旣已附陳於狀中,今不宜疊床。而若其各邑列錄之下,懸註被災之淺深者,竊自附於水旱上聞之義,本非出於面里分等之意。而初未能別白詳達,以致大僚之混視,此亦臣之罪也。至於延勅一事,臣非不知,未承撤退之命,徑自離發,爲萬萬未安。而勅行渡灣之期,已在臣留境之日,其來之或徐或疾,有難遙度。而站上凡務,預先整待然後,可免意外生梗之弊,故不得不具由馳達,忙促前向。苟非然者,大駕還宮,只隔一宵,臣何憚數日遲留,以自犯於擅行之科乎?雖然勿論事勢之如何,到今律之以徑離,則論以邦憲,死有餘責。雖聖度寬假,不加嚴誅,只示薄勘,而罪罰不當,悚縮彌甚。臣何敢以倖逭爲幸,晏然在職,如無故之人哉?且臣,頃以前監司嚴瑀査事,理難冒當之意,有所陳章,旣承稟處之徽答,而及見廟堂覆達,則至謂因臺啓行査,事體嚴重。交承私義,非所可論於公朝之上,仍請問備,督令擧行。其時,宜卽披悃申聞,以聽處分,而適値赦典,咸宥罪囚,意或不煩控籲,無所事於査案,至今泯默,良由於此矣。蓋玆事令下之後,不但臣之迷見,斷然自畫,聽於輿誦,一辭無異。而今廟議,獨以公私之輕重爲言,臣實惑焉。噫,交承之義,雖若私事,而嫌避之法,載在國典,此其公朝之上,不可不論者。臣迫於嚴命,苟然冒當,則臣之自喪廉義,不須暇言,而人之譏責,其必譁然。臣於此,其將以何辭自解乎?況臣旣以違令被罪之意,質言於章牘,酬酢於守令。臣雖無狀,亦豈忍欺謾上下,處義郞當,不自恤其懷祿變守之譙哉?臣之卽今所冀幸,惟在遄被刑章,少贖慢命之罪而已。泥首縮伏,默數愆尤,一身所負,不特三失,照法以論,俱屬難貰,玆敢不避猥越,冒死自列。伏乞离明,特垂諒察,亟令先削臣職。仍治臣前後辜犯,使朝綱少肅,査事無滯,公私不勝萬幸。答曰,覽書具悉。卿其勿辭,從速察職。咸鏡監司疏批同
庚午十月十三日辰時,上御時敏堂。藥房入診入侍時,都提調金若魯,提調申晩,左承旨南泰溫,記事官南鶴老·趙有臣·申五淸,醫官金應三·金壽煃進伏訖。上曰,上番兼史,誰也?泰溫曰,禮曹佐郞趙有臣也。上曰,居在何處耶?泰溫曰,松都人也。上曰,備局堂上,使之同爲入侍矣。其皆來會耶?若魯曰,食後,當爲入侍,故未及入來矣。若魯曰,昨日還宮時,風寒甚緊,夜來聖體,若何?上曰,一樣矣。若魯曰,眩氣及癢症,亦何如?上曰,眩氣與前一樣。而痒症,每當冬節,輒必發作矣,溫水臨洗後,似有微效,而無異於漢江沐浴矣。若魯曰,大王大妃殿氣候,何如?上曰,安寧矣。若魯曰,中宮殿氣候,何如?上曰,一樣矣。若魯曰,王世子氣候,何如?上曰,好過矣。若魯曰,嬪宮氣候,何如?上曰,安過矣。若魯曰,元孫乳哺之節,何如?上曰,連得平順矣。若魯曰,賢嬪宮症候,何如?上曰,少無所減矣。若魯曰,使醫官診候,何如?上曰,唯。應三診畢曰,脈候左三部微數,右三部不數,而大體調匀矣。壽煃診畢曰,左右脈度,俱爲調匀,宜趁此時,進御湯劑矣。若魯曰,金壽煃之言,是矣。趁今聖候差勝之時,湯劑丸劑間,不可不進御。下詢醫官,議定當劑宜矣。上曰,無病服藥,甚不緊矣。若魯曰,聖候康寧之時,進御補益之劑,則必有滋潤之效矣。上曰,予已衰耗矣,雖服湯劑,豈有滋潤之效乎?壽煃曰,八味元·補中益氣湯之屬,連爲進御,則必有其效矣。上曰,雖補劑,於予則無益矣。晩曰,丸劑如難進御,八味元,以湯劑進御,似好矣。上曰,八味湯,尤難進御矣。若魯曰,雖盛壯之年,醫藥,不可全廢。況於向衰之年,何可久停滋補之劑乎?臣不勝其悶菀矣。上曰,生脈散之屬,猶或可也。而至於湯丸,甚不緊矣。若魯曰,殿下善爲堪耐,故雖當寒節,所御衣襨甚薄,日後豈無其害乎?臣自少亦甚薄着。故臣從兄領府事金在魯,每以爲戒,而臣未嘗爲慮矣。到今年老之時,不無其害矣。上曰,近見卿筋力,則似勝於前,甲戌生,皆完實而然耶?李台重·李筋力亦好矣。卿以予薄着爲慮,而予則本不關係矣。慈聖亦過爲薄着,而年近七旬,亦無疾恙,始知薄着之少無所害矣。若魯曰,使醫官,議定當進之劑宜矣。上曰,今番溫幸時,不服一貼藥,而能得無事往還,今未有形現之症,何必服藥乎?若魯曰,何可以聖候少安,遽停湯劑乎?仍顧應三等而問曰,進御丸劑耶?湯劑耶?各以意見陳達,宜矣。應三·壽煃曰,八味元,拔去熟地黃,而以湯劑進御則好矣。上曰,然則,八味元,以湯劑製進,可也。壽煃曰,八味湯,連爲進御,則其效不可勝言矣。何必以重濁難進爲嫌乎?上曰,金壽煃之言,是矣。湯劑似勝於丸劑矣。上曰,加減八味湯,依前方五貼式,日次劑入。出榻敎上曰,備局堂上入來與否,注書出去問之。臣鶴老承命出問後,以姑未入來仰達。若魯曰,消毒保嬰丹·三豆飮,自前劑入於東宮矣。今於元孫宮,亦爲劑入,何如?上曰,依爲之。而保嬰丹,不必多入,以自前所劑者入之,可也。出擧條若魯曰,內局,自前有白狗畜養者,而今番戶曹定例時減除矣。今則必有用之之時,更爲依前留養白狗,以備不時之用,何如?上曰,今則似有用時,姑爲留養,前頭不緊時則還減,可也。出擧條若魯曰,今則臘藥,亦當封入於元孫宮,不足材料,勢將加磨鍊於定例之外矣。上曰,然矣。晩曰,然則臘藥所入材料,自今番爲始,定例外,更爲加貿,一體封入於元孫宮,何如?上曰,依爲之。出擧條若魯曰,今番戶曹定例後,內局所用芙蓉香,甚不足矣。又當溫幸所劑置者幾盡,將無以繼用,事勢誠悶矣。定例則今不可更爲增加,而如溫幸所用,係是別例。令戶曹,芙蓉香一劑所入,磨鍊進排而加劑,何如?上曰,此則別例,不係定例,依爲之。出擧條若魯曰,東宮,久不得入診,今日退出時,暫爲入診似好。而東宮,必以爲難矣。上曰,東宮入診,姑徐爲之。而日次則自今日,計日爲之,可也。上曰,徐宗順輩還去時,能滿其意云耶?晩曰,皆意滿云矣。上曰,其服飾制樣,雖甚怪異,而其酬酢擧動則極非常矣。晩曰,今番勅使,近來勅使中稍勝者矣。上曰,醫官先爲退去。應三等,俱爲退出。上曰,均稅使金尙迪,前後奉使,效勞多矣。而常以幹局期待,忽逝外方,深用傷悼。凡諸擧行,備局,旣有草記分付,而該曹擧行者,特爲從厚題給,以示予意。出傳敎若魯曰,臣爲此職已久,而尙未焚黃,故今日請由於小朝矣。臣纔遭子喪,將以藁葬,過行於先營下,留數三日,當卽還朝,而臣方帶保護之任,受由下鄕,有所未安,而不過三四日間,故亦不敢爲辭職之計。還歸後,當仰請辭免矣。上曰,保護之任,卿雖欲辭,而無可推諉處矣。若魯曰,右相,今則在於城內矣。上曰,卿欲爲休息而如是耶?溫幸時,見沈贊善,鬚髮雖衰白,筋力頗康健,此亦休養之效矣。上曰,注書更爲出去,問備堂入來與否,而如或入來,卽爲入侍事,分付。臣鶴老承命出去,與右議政鄭羽良,判敦寧李箕鎭,右參贊元景夏,司直金聖應,兵曹判書李天輔,禮曹參判李鼎輔,戶曹參判洪鳳漢,同義禁洪啓禧,大司成鄭翬良,都承旨趙明履偕入進伏。明履以御製編次事陳達後,卽爲退出。羽良進前,大殿·大王大妃殿·中宮殿·王世子·嬪宮·賢嬪宮·元孫宮問候訖。上曰,昨政所除陳賀副使,誰耶?泰溫曰,尹得和爲之矣。上曰,陳賀使治行,求請於外方而爲之耶?自京備給盤纏耶?若魯曰,表式出來後,陳賀使行,當爲發去,行期不甚迫促,不必自京備給盤纏矣。景夏曰,京盤纏,例自惠廳備給,而幾至千餘兩矣。上曰,經費不可不恤,使之求請治行,宜矣。景夏曰,冬至使,雖以求請治行,而自惠廳,亦有例給矣。上曰,申飭使臣,預爲治裝以待,可也。若魯曰,表式,不久當出來,預爲治行以待宜矣。若魯曰,京畿監司,以拯劣米蕩減事,有所陳請,而沿海各邑,其數不少矣。羽良曰,年久劣米,似難盡捧,以特敎除減宜矣。上曰,國有大慶,欲爲全減,大臣之意,何如?若魯·羽良曰,全減太過,量宜除減,似好矣。上曰,畿民困窮,心常悶惻。今年畿甸,數月之間,再次勞民,其宜顧恤,且拯劣米,貽弊浦民,曾已知矣。道民狀請,其有意見,而國有大慶之日,宜施蠲民之政,勿論年限,竝各蕩滌三分之二。出傳敎上曰,南漢·水原·江華試才之年,注書出去,問于兵曹。臣鶴老承命出問後,以南漢試才,庚戌年爲之,水原,庚申年爲之,江華,甲子年爲之事,仰達。上曰,三府試才,慰悅則一也。而江都因留守狀請,來春當設行。南漢·水原,年條最久,而其不及焉,非同爲慰悅之意,一體來春設行。出傳敎羽良曰,北道民事,甚可悶矣。如無賑穀物運給之事,則北路無生穀之道,北民無以生活,特遣解事有風力都事,督運嶺南賑穀物,則似好矣。若魯曰,嶺南穀物,旣已劃給,當自北道運去,而每欲使嶺舡運納,以致人命之渰沒,誠可悶矣。上曰,所劃之穀,北道·嶺南,分半舡運。而咸鏡道,令都事送舡督運。嶺南亦令都事,卽爲督運。而十分詳審其時,令無辜元元,無大洋沈沒之弊,兩道都事遞差,其代,可以爲監賑御史者,口傳擇擬,亦令卽爲辭朝。出擧條景夏曰,今年農事,雖云稍豐,田畓穀所出,視常年半減,無異凶年。非但北道,年凶孔慘,至於兩西,亦未免慘凶。且牛疫甚於昨年,在朝家一視之道,兩西之民,亦不可不軫念矣。上曰,京中則牛疫何如耶?聖應曰,京中牛疫,亦不寢息,車牛幾至盡斃矣。景夏曰,關東農牛,盡斃無餘,故至以人夫耕田云矣。箕鎭曰,兩西凶年,亦不下於北道矣。只專意於北道,而兩西如有設賑之事,則將何以繼之耶?若魯曰,北道之民,稱以凶年,而或有不食黍稷飯,不着狗皮袴者,其習,殊可痛也。羽良曰,臣非敢聽李喆輔所囑之言,而如是仰達。北道凶荒,比兩西尤甚,則何可不另加軫念耶?上曰,同是國家赤子,則何可以西北,而有所彼此乎?唯當視其被災淺深之如何,而以盡其救濟之道矣。羽良曰,明吉以北,則與監營絶遠,號令難及。而今年凶荒,六鎭尤甚,須得解事評事,方可以檢飭賑事。而北評事洪重孝,多有凶年廚傳不簡之謗。遠外傳聞,雖不可準信,不可責之以檢察賑事,洪重孝,今姑改差,其代,極擇差出,卽爲下送,何如?上曰,所達,是矣。北評事洪重孝遞差,以極望,口傳擬入,待下批,卽爲下送,可也。出擧條羽良曰,頃以鑄錢事仰達,而尙不擧行,似聞御將,有經紀物力云。卽爲申飭開鑄,何如?上曰,依爲之。惠廳·戶曹,一體申飭,可也。鳳漢曰,卽今公私形勢,不得不鑄錢。惠廳·戶曹,聞方經紀,而若以軍門言之,則不必自臣營獨爲開鑄。使訓禁兩營,一體擧行,俾爲合力廣鑄之地,何如?上曰,令三軍門相議,一體開鑄,可也。出擧條羽良曰,以御史書啓,任薖旣已邊配,則其時道臣,不可推考而止。臣謂罷職,宜矣。上曰,依爲之。出擧條羽良曰,李台重之欲一遞承旨,固非異事,尙多閑日,而動駕之時,承旨之陳白請遞,極涉未安。當該承旨,從重推考,何如?上曰,依爲之。出擧條天輔曰,海西凶荒,無異北道,而道臣,不爲料理濟活之策,亦使廟堂,講究賑政,宜矣。若魯曰,兵曹判書李天輔,以海西賑政事,苟有所見,相議於臣等而處之無妨,何必徑先陳達於筵席,有若請飭廟堂乎?事體未安,推考,何如?上曰,依爲之。出擧條上曰,近來大臣,弱矣。如左相,可矣。若魯曰,刑·漢城府,久無行公長官,甚可悶矣。刑判則初度呈辭,昨已入達受由,而判尹趙載浩,今日亦不入來,廢務可慮。牌招察任,何如?上曰,從重推考,卽爲牌招,使之察任,可也。出擧條羽良曰,全羅監司李錫杓,身病甚重,有難察任云。下詢於僚相而許遞,何如?若魯曰,病勢果重,不得察任,則民事可慮,許遞宜矣。上曰,依爲之。出擧條羽良曰,江原監司沈星鎭,莅任旣久,身病且重,亦宜許遞矣。上曰,左相之意,何如?若魯曰,道臣之欲遞者,何可輕許乎?其身病,亦與李錫杓有間,不可許遞矣。上曰,然則姑置之。箕鎭曰,惠廳亦當爲鑄錢。而臣素昧於財貨事,必有僨事之患,而筵體至嚴,不敢爲辭職之計。僚堂元景夏,凡於國事,至誠爲之,鑄錢一事,亦宜委任,而無他情勢,長在郊外,自上特加申飭,宜矣。羽良曰,旣有兩堂,則何可委任於一人乎?上曰,兩堂相議爲之,可也。羽良曰,今則勅行已過,前後水原府使,竝依前所達,罷職,何如?上曰,依爲之。出擧條上曰,水原府使有闕代,令備局,依前下敎擇差。出傳敎上曰,飭已行矣。將任久曠,前摠戎使具聖任,敍用,復授前任。出傳敎上曰,均役廳,何間當了當耶?啓禧曰,減疋之政,實出於恤民之盛德,宜其速爲了當。而外方報狀之未及上來者尙多,故了當,姑未易矣。若魯曰,期限未過,故各道報狀,尙未上來矣。上曰,均役諸堂仍置,意蓋深矣。而因其行幸,又當勅行,尙不提問,今日命見,意蓋在此,而聞尙今寥寥,諸道道臣,竝從重推考。噫,若體臨門臨殿之意,雖均役諸堂,若是袖手傍觀而不爲申飭乎?噫,減疋之令雖行,其政果了當,而若是泄泄乎?噫,時乎時乎不再來,其令若此。其將他日,使我將爲欺民之歸乎?更爲另飭。出傳敎啓禧曰,臣於北關事,有所慨然者,故敢此仰達。己酉年賑政,朝家劃給賑穀,果爲過多,故賑畢後,尙多餘穀,而其後,皆爲消融矣。臣之當壬戌賑政也。北民,每以己酉爲口實,臣嘗論及於狀聞矣。壬戌則値辛酉大賑之後,公私匱竭,不得不仰恃朝家劃給,畢竟西南移轉,至於十二萬石。臣以前頭救荒爲慮,白給者不過萬石。其時聖上,以白給甚少爲敎矣。臣以其穀,爲交濟倉,往復廟堂,成置節目,使之多數留庫,以爲凶歲之費矣。不能一遵節目,小遇凶年,又茫然無策,每以加請移轉爲事,宜自廟堂,嚴加申飭。前後移轉穀,除白給外,竝付交濟倉,少糶糴多留庫,以備荒歲之用,何如?上曰,所達,是矣。廟堂以此申飭,可也。出擧條諸臣以次退出。
庚午十月十三日初更,上御熙政堂。夜對入侍時,參贊官李應協,侍讀官李重祚,檢討官朴相德,假注書金時默,記事官趙有臣·申五淸進伏訖。上曰,注書出去,弘文提學,使之入來。臣時默承命召入。上曰,五年後今夜,始坐熙政堂,而召儒臣矣。元景夏曰,臣承牌入闕矣,聞殿坐熙政堂,有夜對之命,而夜對,無特進官,故臣不勝區區喜悅,且有奏文事仰稟者矣。上曰,豈意今日,復坐此殿?奏文亦有下敎事,明日大臣,同爲入侍可矣。景夏曰,雖有明日入侍之命,今日亦有可達者矣。上曰,明日入侍言之可矣。上曰,更已深矣。卿則先爲退歸,可也。門鑰當下之矣。元景夏退出。上曰,史官就坐。上番,自序文讀之,可也。重祚讀至序文深有望於元良。上曰,止之。下番讀之。相德讀至莫悔於後。上曰,止之。承旨讀之。應協讀至於戲勉旃。上曰,止之。注書讀之。時默讀至豈不深也哉?上曰,止之。上番史官讀之。有臣讀至勉我元良。上曰,止之。下番史官讀之。五淸讀至申諭之意,讀訖。重祚曰,自省編,乃殿下自述者也,無文義之可陳者。而臣奉命下往關西,得聞均役廳設後,外邑規模,多有變易者云。變易之際,易生奸僞,此則唯在於擇守令矣。上曰,當各別申飭矣。相德曰,臣稚騃空疏,冒參館職,今雖挾冊登筵,學識淺短,無可推演文義仰達,而上番所達,好矣。重祚曰,臣等,伏見日昨傳敎,大臣·備堂入侍時,儒臣勿爲入侍事,命下,臣等不勝落莫矣。上曰,已諭於承宣,而予意甚堅,終難反汗矣。相德曰,上番旣陳之,而三司之獨阻登筵,下情抑鬱,傳敎且下於臣等箚批纔下之際,至今惶悚矣。上曰,陳箚與金致仁爲之乎?相德曰,然矣。上曰,此非激惱於堂箚,事有適會矣。予則欲遵古例故耳。相德曰,臣等雖無似,職在三司。而向日諫臣之請則許之,而臣等之言則不賜允從。臣等誠意淺薄之致,慙愧無地矣。上曰,予不以柳綽之言而爲是,而以儒臣之請,爲不是而不從也。予於此,已爲堅志。且國事宜遵古例,儒臣之一體登筵,誠非古事,實難聽從矣。應協曰,玉堂所陳,是矣。兩次賓筵,不許三司入侍,臣等不勝抑鬱。向日臨殿時,嘉納臺言,特許引接,曾未幾何,而旋寢前命,廟務爲使三司與聞者,其意甚重。況大朝所稟裁者,乃軍國之重事,何可不使三司之臣,聞之而參議於其間乎?伊時轉圜之聖意,孰不欽仰?而不數月而中寢,臣竊慨惜。聖德,必以貞固加勉,好矣。上曰,旣有命矣,今何變改?貞固之說,儘好矣。重祚曰,日昨館所擧動回還時,禁府都事決棍,豈曰無罪?不能檢飭羅卒,至敺打御廚下人,誠極駭然。而其所犯,非軍務,則何可施以決棍乎?至於首譯,則乃是么麽蟣蝨之類,出付都監懲治,亦何不可?而天地之高,日月之明,豈於此等處,何煩聖惱?相德曰,仁政門,乃是正門,豈可以非軍律之事,捽曳朝衣朝冠之人乎?誠非聖朝之美事。且罪罰有輕重,流放竄謫,亦何不可?而有此萬萬過重之擧乎?上曰,儒臣之言,甚好矣。予亦思之,亦快字之病,下番仁政門之說,亦好矣。今番溫幸,亦出於不得已,而不無後昆之深慮。不令元良祗迎者,亦有深意矣。非軍務決棍之言,亦有深慮。予則雖四五度而止,他日元良則四十五十矣,豈不慮乎?槪皇朝末葉,嘗有庭杖之擧,予嘗嘅咄。且聞遠接使之言,乾隆,搏殺禮部尙書云,聞甚駭然。此等事,乃監戒處矣。儒臣,眷眷陳戒,極可嘉尙,特賜貂掩一部,此不但嘉奬儒臣,亦有爲元良垂戒之意矣。重祚曰,臣等所陳,不過目前陳戒之意,而聖敎至此,不勝惶感。相德曰,臣等,以草草陳腐之說,略效愚悃,蒙此曠絶之恩,私心惶愧矣。重祚曰,凡於召對·夜對,承史之持冊入侍,例也。而不爲持入,今日入侍承史,竝推考,何如?上曰,若夙興夜寐箴自省編,冊子苟簡,故不爲持入矣。然而旣有所達,依爲之。出擧條應協曰,近來紀綱不嚴,雖以動駕時事觀之,金吾郞之不飭羅卒,已極寒心。吏胥喧聒於咫尺之地,郞廳弛緩,不善擧行,此亦可見紀綱處矣。董飭之道,以嚴肅振刷爲主,而寬縱太過,赦宥頻數,此最痼弊。凡麗法禁者,旋卽被宥,故無所懲畏,甚至於隄防亦解。以今番關西狀聞觀之,戊申干犯之徒,當初不宜酌處,從島置而移配,今則歲久年深,況値今番大霈,已盡放釋,良可寒心。至如彼赦,自前多不用,而今則頒赦之典如舊。接待之道則聖上以誠信相孚,彼使亦感服而由中,此雖是謀國之遠猷,而至於刑政,何張大彼赦乎?頃日政院覆啓,亦有凶徒,混被宥放,雖因覆逆,旋卽反汗,仰認聖意,而數朔之內,再行赦典。古人云,愼無赦。以吳漢將死之善言,先儒謂識治體,此等提防處,尤不可不嚴矣。上曰,所陳則是矣。愼無赦之言,儘好矣。然而彼則頒赦,予則靳之。其罪謫之家屬,豈不怨予乎?此亦輕重倒置矣。雖以胡赦而蒙放,爲其子者,豈不樂乎?重祚曰,赦者,小人之幸也。無識之徒,固當希望,而有識之人,豈至於希覬乎?仍命宣醞,將退之際。上曰,明日奏文事,有下敎者,大臣·弘文提學,使之入侍,而差晩爲之。應協將書之。上曰,此不必書出也。退出,夜已三更五點。
上在昌德宮。常參·經筵,以代理停。
鄭履儉達曰,明日常參,取稟。令曰,停。
又達曰,大司憲曺命敎,執義申暻在外,掌令權抗·金文行未肅拜呈辭,持平韓光協未回達,安致宅避嫌退待。今日以監察茶時之意,敢達。令曰,知道。
趙明履達曰,左承旨南泰溫,左副承旨吳彦儒,右副承旨權一衡,今日不爲仕進,竝卽牌招,何如?令曰,依。
以左承旨南泰溫,左副承旨吳彦儒牌不進罷職令旨,令于權一衡曰,竝推考徽旨捧入。
以吏曹參議南泰齊牌不進罷職令旨,令于權一衡曰,推考徽旨捧入。
鄭履儉達曰,檢閱朴正源,由限已過,卽爲牌招入直,何如?令曰,依。
傳于鄭履儉曰,大臣·提學入侍時,均役廳諸堂,同爲入侍,而先到報狀持入。
趙明履啓曰,大臣·提學,依下敎來待矣。傳曰,詣熙仁門。
鄭履儉達曰,忠州李宗林母獄事啓本上來後,承旨持入,秋官同爲入侍事,曾有大朝下敎矣。啓本今纔來到,刑曹行公堂上,竝卽牌招,以爲入侍之地,何如?令曰,依。
又啓曰,均役廳堂上金尙魯·金尙星·洪啓禧,依下敎來待矣。傳曰,引見。
又啓曰,刑曹參判李成中,參議韓翼謩,依下敎來待矣。傳曰,引見。
傳于權一衡曰,秋曹長席,不可久曠,莫重啓覆,亦不可稽滯。秋判旣已再度受由云,許遞。判義禁,此時,亦不可久曠職。今日政官牌招,開政差出,待下批牌招察任。
有政。吏批,判書金尙魯進,參判趙榮國受由,參議南泰齊牌不進,右副承旨權一衡進。兵批,判書李天輔病,參判李普赫病,參議洪益三病,參知黃景源入直進,右副承旨權一衡進。
吏批啓曰,全羅監司有闕之代,今當差出,而擬望之人乏少,承旨及他道守令竝擬,何如?傳曰,允。
又啓曰,成均館典籍柳思欽除授後,過限未肅拜,依例改差,何如?傳曰,允。
以李益炡爲刑曹判書,李箕鎭爲判義禁,金尙翼爲兼知義禁,沈鑧爲吏曹正郞,趙有臣·徐海朝爲兵曹佐郞,金會明爲軍器判官,林錫憲爲咸鏡都事,李永福爲慶尙都事,李台重爲全羅監司,同義禁單,金尙翼。
兵批啓曰,忠翊衛將黃致章,近得輪疾,差復無期,呈狀乞遞,病勢旣如此,則不可强令察任,今姑改差,何如?傳曰,允。副護軍李衡身,副司直李錫杓單付。
權一衡,以義禁府言達曰,兵曹草記據刑曹申目內,兵曹佐郞李弘德,移本府處置事達下矣。李弘德,今方待令於本府,卽爲拿囚之意,敢達。令曰,知道。
鄭履儉,以觀象監官員,以領事提調意啓曰,元孫阿只氏胎峯,慶尙道榮州郡太白山麓寅坐申向,落點以下矣。藏胎之法,男胎五朔以藏云,而來十二月,旣准五朔,亦是吉月,依此擇日擧行,何如?傳曰,允。
持平安致宅達曰,請逆坦孥籍,一依王府草記,卽令擧行。措辭見上請罪人泰績,令鞫廳,嚴鞫得情,夬正王法。措辭見上請瑞虎等兩賊孥籍,亟令王府擧行。措辭見上請物故罪人夏宅孥籍,亟令王府擧行。措辭見上請逆畬孥籍等事,依大逆例擧行。措辭見上請戊申賊魁之子貸死爲奴而年滿者,亟令王府,考案抄出,竝依麟佐子追坐例擧行。措辭見上請徑斃罪人濂孥籍等事,亟令王府擧行。措辭見上請罪人斗齡·戒剛,仍令鞫廳,嚴鞫得情,夬正王法。措辭見上請其時干連人英梅,更令鞫廳,嚴刑窮問,期於得情。措辭見上請尹宅履·德喜等,更令王府,拿鞫嚴訊,以正王法。措辭見上請爟極邊遠竄。措辭見上請濟州安置罪人增,仍其配所,亟加圍籬。措辭見上請爣還收放送之命,亟施遠竄之律。措辭見上新除授大司憲曺命敎,時在京畿楊州地,請斯速乘馹上來事,下諭。答曰,不從。泰績事,亟停勿煩。下諭事,依達。
修撰朴尙德箚曰,伏以正言李顯祚,以臣之自來情地,實無復玷臺端之理。而頃値聖駕遠戒,陪扈義重,不敢言辭,冒沒趨列。今則鑾輿已返,臣於是乎始可以斂跡自靖,獲伸私義,故昨違召牌,一味縮伏矣。卽伏見大朝下敎,以林希春事,有耳目之官,若聾若啞之敎,又有若此不已,將至於綱不綱法不法之敎,辭旨嚴懇,誨責備至,臣驚惶愧悚,靡所容措。蓋此事,傳播已久,臣亦果有所聞,而是非委折,猶未詳悉。前後居臺,一未提論,聾啞之責,臣實莫逃。臣旣承此嚴敎,則其在分義道理,顧何敢一刻晏然於職次乎?引嫌而退。持平安致宅,以臣姿性迂疏,言議巽軟,本不合於淸朝臺憲之職,而新忝言地,聞見不廣,尸素之責,自知難免。日昨大朝以林希春事,有耳目之官,若聾若啞之敎,臣於是,益不勝惶愧之至。夫身爲臺官,此等之事,不能知而不能言,其爲聾啞,臣實當之,嚴敎之下,宜卽自列。而適患毒痢,末由蠢動,今始來避,所失尤大,其何敢一刻仍冒於職次乎?引嫌而退。一時聖敎,出於責勉,强引爲嫌,無已太過。請正言李顯祚,持平安致宅,竝令出仕。取進止。答曰,依達。
安興君埱書曰,伏以臣之父母墳山,在於廣州地,高祖父綾昌大君臣佺墳墓,亦在一局之內。臣之曾祖父麟坪大君臣㴭墳墓,在於抱川地,距京不遠。而省掃之廢闕,已至數年之久,霜露之感,不能自定,區區私情,久欲仰陳,而連値大朝動駕之時,惶蹙噤嘿,不敢言私矣。今始不避僭越,敢陳懇迫之悃。伏乞离明,特許恩由,俾伸至情,不勝萬幸。臣無任屛營祈懇之至,謹昧死以聞。答曰,覽書具悉。卿其依所陳往省焉。仍令曰,澆奠床備給,給由馬。
洛豐君楙書曰,伏以臣,本以無似,添在崇班,累膺專對之命,而自知不稱,固已久矣。果於丁卯之行,忽以意外事端,轉生葛藤,致有嘖言,此於古人不辱君命之義,果何如?而薄竄旋敍,不足贖辜,惶愧至今,殆無所措。不意今玆之命,復出夢寐之外。噫,出疆之任,何等重大。而僨誤之蹤,復此叨廁,朝家事體之苟簡,已無可言,而在臣私義,亦安敢輒以時月之久,自同無故,晏然冒赴也哉?反復思惟,萬無堪承之望,不避瀆擾之罪,敢此仰陳。伏乞邸下,特許改免,使國事無礙,私分獲安焉。臣無任屛營祈懇之至,謹昧死以聞。答曰,覽書具悉。卿其勿辭焉。
正言李顯祚書曰,伏以臣於日昨,得見掌令權抗書本,則以臣之對章,盛加疑怒,或謂之謬悖,或謂之騃〈癡〉,氣豪語麤,極口醜詆,直以辱言加之。不意淸朝搢紳之間,有此風習,臣竊恥之。臣之前書,不過以其時事理,論辨而已。初不張皇爲說,則彼憲臣之看作詈辱者,臣誠莫曉也。且此事,何嘗髣髥於風波拳踢?而憲臣,急於使氣而角勝,乃反空裏杜撰,隱然歸之於險巇鬨鬧之科,其欲可笑而不足論也。噫,臣之素戒,不欲與人爭較。而今忽爲此人所蹈藉,無端詬辱,前後層加,橫逆之來,宜付一笑。而中心愧恥則若撻于市。勿論其言之如何,在臣自處之道,惟當斂跡息影,杜門自靖而已。尙何官職去就之可論哉?今於牌召之下,不敢冒承,隨詣徑歸。伏乞睿慈,亟削臣職,俾得退靖私義焉。臣無任屛營祈懇之至,謹昧死以聞。答曰,覽書具悉。爾其勿辭,從速察職。
乾隆十五年庚午十月十四日未時,上御熙政堂。大臣·弘文提學·均役廳堂上,同爲入侍時,左議政金若魯,右議政鄭羽良,弘文提學元景夏,吏曹判書金尙魯,戶曹判書金尙星,同義禁洪啓禧,刑曹參判李成中,刑曹參議韓翼謩,右承旨鄭履儉,假注書申聖宅,記事官趙有臣·申五淸進伏訖。金若魯進曰,日氣凝寒,近又雪來,伏未審聖候,若何?上曰,雪來稍愈矣。若魯曰,湯劑,昨日劑入矣。其已進御乎?上曰,將服之矣。若魯曰,大王大妃殿氣候,何如?上曰,一樣差勝矣。若魯曰,王世子感候,若何?上曰,尙未快復矣。若魯曰,歡慶殿,實非臨御之所。而殿下久御,臣等不勝悶迫矣。今則移御此堂,久廢之餘,點火等節,可能無虛疏之弊乎?上曰,予則善爲堪過,雖某處,亦善堪過。而此則便殿也,且近祈佑齋,居處甚便矣。若魯曰,元孫已入于歡慶殿乎?上曰,姑未移入矣。若魯曰,殿下欲爲親自保護,將入元孫于歡慶殿,誠宗社無疆之福也。元景夏進曰,臣於昨日,有奏文中稟達者,故敢請引對矣。上曰,余亦諒之矣。景夏曰,赦典二字,原任大臣之意,以爲不緊。而臣旣承聖敎,故如此撰之矣。上曰,持來乎?讀之。景夏讀之。上曰,甚好矣。予意則少欲有力,而此文則無弊。乾隆,若詳看則有生道,雖泛看而無害矣。鄭羽良曰,其漢,元非可生者。景夏曰,臣殆同職掌,故敢達矣。撰進此文,誰豈樂爲?而臣旣作皇壇頌,則尤不欲作此文者,而時勢至此,亦復奈何?弱國之臣,寒士之妻者,正謂此也。第於設官分職之時,各有所掌,此乃藝文館所職。而藝文提學李天輔,旣作咨文之後,稱以士友之譏責,今乃不爲製進,事體豈可如此乎?若魯曰,李天輔,以其丙子年立節之事,與彼有私嫌,故士友間,多有譏責而然矣。景夏曰,旣不能北伐,則代撰王言,道理當然,豈可以其私嫌而稱託乎?臣之作此,實非所欲,而惟忍痛含憤迫不得已,不忍起頭,只書云云。臣意可知矣。上曰,旣已作之,更何言爲?景夏曰,後弊所關,不當如是,此後則雖至被罪,而臣決不膺命矣。若魯曰,北京禮部,以使行沿路貨物車輛無遲滯事,申飭咨文出來,當有回咨。而旣稱奉皇旨云,咨文辭語,亦當有謝意。前例如此,令槐院撰咨,付送於今番節使之行,何如?上曰,依爲之。出擧條若魯曰,今年災結,旣下于慶尙道·黃海道,而道臣加請災結,慶尙道則幅員旣大,木花全棄,黃海道則被災尤甚。災結不足,則事當加給,而隨請輒給,後弊所在,亦似難堪矣。上曰,上年則加給之後,又加給矣。金尙星曰,黃海道則必不足矣。上年則初給二千五百結,又以特敎加給矣。上曰,加給幾何?尙星曰,六百結矣。上曰,今番則不用特敎乎?尙星曰,特敎則盡給,而海西水災極慘,載寧·鳳山等邑,無餘地云矣。嶺南則臣曾爲監司,故知之。地方甚廣,異於他道,雖常年給災,亦過萬結。今當被災之年,合有變通,而所給災結,亦不如前。此兩道加給,似宜矣。若魯曰,慶尙·黃海兩道,各加二千結,則雖不足,而庶或平平矣。上曰,海西加給二千結,則過於前乎?尙星曰,給災之數,比昨年差減矣。羽良曰,海西之災,雖慘於嶺南,而地之廣狹相反,則災結雖同,而足以相當矣。尙星曰,若以一番開路,有關後弊,一切防塞,則海西似難矣。上曰,今番亦申飭乎?若魯曰,皆防塞矣。慶尙道,臣欲得木花災,而防塞不許矣。上命承旨,書傳敎曰,嶺南·黃海道之災結加請狀達,備局,雖欲嚴事目,勿施,嶺南左沿,不可比諸昨年,而幅員旣廣,黃海道,被災尤甚,而給災之數,下於昨年。王者恤民之道,其豈恝然?特爲各加給二千結,此意,令備局,分付兩道。出榻敎上曰,加給二千結,則猶可堪乎?若魯曰,戶判以爲足矣。上曰,戶判雖云然,而必以爲不足矣。羽良曰,忠淸·全羅·京畿則皆平平,別無給災之事矣。上曰,此後之操縱伸縮,備局爲之。羽良曰,昨日以嶺穀輸送北路事仰達,而左相則持難,自上特命兩道都事督運矣。臣罷歸之後更思,左相所達雖過,而至於渰殺船人之說,殊覺有理,而實未有善處之策。今日入闕後,試使考出交濟倉穀物留庫數,則尙有五萬餘石,就其中爲先劃給三萬石,使之賑救。而嶺穀三萬石,則或今年或明年,使之候風便,徐徐運去,以充交濟三萬石之代,事甚便好矣。上曰,若此南北民,可謂便幸。今不必督運,依所達,卽爲分付,何待來年?令咸鏡道送船,徐徐運來,以備不虞事,亦爲分付。出擧條羽良曰,爲國之道,當愼恩賞,恩賞濫屑,則無以勸善而勵俗,不可不愼重也,明矣。雖以凶年賑恤而言之,非通一道設賑,則元無加資論賞之法矣。近來倖門漸開,或十餘邑,或五六邑設賑,而至稱首褒加資恩賞之重,濫猥如此,殊涉未安,而非舊法也。自今以後,非通一道設賑,則不得加資請賞事,著爲定式,何如?上曰,依爲之。而非獨此也,軍器加資,常以爲寒心。故頃年,其雖別備舊軍器,一時修補然後,乃許加資事下敎。而近者,舊軍器修補,竝請論賞,該曹亦許,焉知無眞僞相雜耶?此後此等之類,特遣御史廉問。若或不實,當該道臣及帥臣,當重繩,以此嚴飭諸道。出擧條又傳曰,外方討捕營,黑白混淆特甚。白者何?卽吾良民,指捕人,非本鄕人,則勿爲加資事,已爲嚴飭。而年久不無解弛之弊,其當廉問,或復若前,當該營將·守令,嚴加重繩,令備局,更飭諸道。出榻敎上曰,今番溫幸時,見禿用山城軍器,則極爲駭然矣。若魯曰,武臣輩,皆以旁蹊曲逕,爲堂上之階,若一爲虞候,則必圖堂上,故名爲修補,而實皆如此矣。金尙魯進曰,臣以老職加資事,有仰達者矣。大典以爲,年八十以上,勿論良賤,除一階,元有階者,又加一階,堂上官,有旨乃授。續典以爲,東西班曾經四品實職以上人員年八十者,令該曹歲首加資,士庶百歲人加資,許其子孫上言。蓋加資除階之區別定限,法意甚嚴。而近來此法蕩然,倖門大啓,自實職五品以下,至士庶年至八十,則皆因上言,混許加資。增年上言之弊,不勝紛然,京兆考籍之規,奸僞百出,以致干恩無漸,加資濫觴,甚至於逐年冒籲,屢蒙恩資。此後此弊,不可不嚴防。臣意則因特敎,推恩之外,此等上言之類,一從法典,宜矣。上曰,吏判所達,是矣。依法典施行。出擧條羽良曰,明日卽次對,而東宮氣候,尙有微感餘症,則姑爲停止,何如?上曰,依爲之。今日見之,以手巾裹頭而坐,元良肥氣,故頻受感傷,蓋肥氣則受風甚易故也。羽良曰,領相,近來多病,誠甚可悶矣。上曰,方服藥乎?羽良曰,不至大端,故姑不服藥矣。上曰,頃日祗迎時來乎?羽良曰,以病不來矣。上曰,敦義門外,有老人,誰某也?顔面依俙矣。領相則不來乎?今則憊矣。昔於春坊時,君與臣,皆少時甚剛矣。上曰,水原府使,今當差出,而誰可任者,入于將望者幾人?若魯曰,鄭纘述·張泰紹·具樹勳矣。上曰,鄭纘述,得不以水原府使爲卑乎?具樹勳,予以爲無能,何如?若魯曰,臣與具樹勳爲姨從,故不敢仰達。而其爲人,雖無能,而居官淸簡,曾經閫帥,而朝夕未免飢餒矣。上曰,然乎?貴矣。羽良曰,鄭纘述,出外已久,遞其見職,除送水原,似好。而領相之意,亦如此矣。上曰,領相,甚好鄭纘述矣。若魯曰,張泰紹,曾爲水原數月,治聲未及著,更送試之,似好矣。上曰,此三人外,無之耶?元弼揆,何如?景夏曰,元弼揆,是臣之同宗遠族,而老且耳聾,不可爲矣。上曰,無可者矣。張泰紹,方帶將任,難出送矣。羽良曰,鄭纘述·趙東漸外,別無可者矣。景夏曰,臣不當與議廟謨,而旣入筵中,何不仰達乎?鄭纘述,臣則以爲不如具樹勳矣。其言語動止,有足以悅人者,而愨實不足。纘述之曾除北兵使也,多般謀避,至於夜半,乞淸心元於時任大臣之家,以爲稱頉之計,以此推之,其人可知矣。上曰,渠則非矣。而卿言,甚野俗矣。景夏曰,遞統制而爲水原,終是格外,不可爲矣。上曰,右相,以張泰紹爲何如?羽良曰,張泰紹,曾爲水原,而別無治績。蓋爲人慈詳然後,可以居官修補。而張泰紹,有欠慈詳,不可爲矣。上曰,捕將一人,誰也?羽良曰,具善行,具善行好矣。而以其父摠使之故,不可爲矣。具聖弼亦好,而以此之故,臣等思之而不達矣。上曰,然矣。若魯曰,小臣之欲送張泰紹,亦有試可之意,若復如前,則何可以爲兩局大將乎?羽良曰,寧送文臣,何如?若魯曰,旣以送武臣定之,而曰無人而送文臣,則似涉苟且,不可使聞於隣國也。上曰,苟且甚矣。豈必無人乎?若魯曰,臣方受由出去,而內局提調申晩,方以本職辭免,呈辭受由,內局,只有副提調,亦甚可悶。提調本職,旣已受由,不必備三度,今姑許遞,口傳付軍職,何如?上曰,何以呈辭?若魯曰,頃承嚴敎,而以溫幸之故,不敢言辭,而位至正卿,其在廉隅,宜欲一番伸之矣。上曰,依爲之。抄出擧條羽良曰,黃海監司鄭亨復,過爲引嫌不當,嚴瑀査事,殊涉未安。雖云交承之間,朝令之下,安敢不爲?而且聞有前例云,黃海監司鄭亨復,從重推考,使之卽爲明査上送,何如?上曰,黃海監司鄭亨復之事,殊涉未安,從重推考,使之卽爲明査以聞。出擧條景夏曰,臣以焚黃事出去,而且營遷葬,歸限似遲,臣所帶判義禁之職,若久曠,則凍獄滯囚,實多可慮,乞解臣判義禁之職,俾無凍獄滯囚之事,何如?上曰,過矣。速來可矣。景夏曰,臣非有辭免之意也。若辭免,則豈不辭提學,而只辭判義禁乎?上曰,許遞。傳曰,判義禁元景夏,知義禁金尙星,姑爲許遞事。榻前下敎上曰,誰可爲之?景夏曰,多有之矣。趙觀彬·金聖應·李箕鎭矣。羽良曰,筵體至嚴,而元景夏,乃敢擧名陳之,請推考。景夏曰,旣已下詢,何不仰達?上笑曰,別無可推之事,而其問之,何不達之之言,可合推考矣。羽良曰,請推。上曰,置之,可也。上曰,政官牌招開政事,注書出去分付。臣聖宅承命出去,以政官牌招事,分付後入來。金尙魯,以開政事出去。若魯曰,卽今冬寒漸深,啓覆不可遲緩,請及其未寒前,啓覆之意申飭,似宜矣。上謂洪啓禧曰,宰臣,持報狀而來乎?啓禧持報狀二度進伏。上曰,讀之。啓禧曰,報狀,逐條論列,辭甚支蔓,請略擧以達矣。上曰,節略以達。啓禧曰,此嶺伯閔百祥報狀,而其第一條,騎兵給代磨鍊之數,不知磨鍊曲折,以爲與本數相左,故以不爲相左之實狀,題送矣。第二第三條,則所謂防軍格奴·竝保射夫·添格射夫·炭射夫·炭匠人·進上射夫·炭軍·雇軍等名目,只憑本道報來者磨鍊,故有不當給代而入者七千餘石,當給代而不入者四十五同零,此則以從實改磨鍊之意題送。第四條則忠翊稅作等木,請依前上納於各該衙門,自均役廳,直爲取用,依所報擧行題送。第五條,三局納米三百石,納於本廳,則餘在二百石,何以區處事也。此則以竝劃於均役廳之意,題送矣。上曰,然則加於本數矣。啓禧曰,有加矣。又曰,第六條,各樣穀物上納時,必有欠漏耗縮,此將責徵於何處云云。此則與民戶之上納者有異,旣是朝家劃給者,則決不可計給加升,故以精捧上納,京司亦十分精捧,俾無耗縮之意,題送矣。第七條則以邑邑分排,司司各納爲弊端,請直納本廳。而以本廳姑未設立衙門,有難都捧分給,前頭當有變通事題送矣。第八條,以餘結·隱結·陳田等査報之後,本廳,硬定責納爲慮,故以必無是慮。而各邑査報之際,若不從實,繡衣廉問時現發,則難免重究之意題送矣。第九條,以水軍給糧之難自各邑辦出爲言,故以各邑,雖至殘之處,皆有柴作米等屬。自營門,度量事勢,從便分定題送矣。第十條,新募軍官事也。上曰,以爲便好耶?啓禧曰,不言其好不好,而以爲此是創行之法,必着精神善收殺然後,可無後弊。請於簽丁了當後,徐徐擧行。蓋閔百祥,瓜滿不遠,故不欲任怨當此事之意也。以簽丁及新募軍官,當一時竝行,勿爲稱托,卽爲擧行之意題送矣。若魯曰,簽丁之際,其稱冤於軍役者,當屬軍官,兩事不可分作兩段矣。上曰,閔百祥,已爲瓜滿耶?雖爲瓜滿,此事未了當之前,不得許遞事,當爲申飭矣。啓禧曰,此則江原監司沈星鎭報狀也,論列給代數爻不足之狀。且以爲此是大變通之擧,率易了當,則前頭之慮,亦甚可慮云,故以率易了當。後弊可慮之說,誠得宜,各別商度爲之。而無得過爲遲延之意,題送矣。上曰,其言則是矣。仍命書傳敎曰,均役廳事,昨已下敎。而噫,減疋之政,體昔年之德意,爲元元之深計,若使減疋之政,無弊而行,不在於他,俱載於本廳節目。至於均稅,均稅使復命後,自可了當。而於隱結,則非査實者,宜卽報知者,尙今寥寥,甚至於頃者柳世德之視之若己物,敢請那用,其涉寒心。自現勿問,旣載續大典,又有今番節目,則焉敢若是稽〈滯〉哉?諸道道臣,從重推考,其令卽爲擧行。隱而不報,已自有其律,而若又稽滯,又過來月,當該守令,當以隱而不報律施行,以此嚴飭。噫,均役事了當然後,於民可以行信,於予可以便寢。目今專委諸道,湖南道臣,果有實病。且已許遞,此外道臣,雖稱病,雖經瓜,此事不爲了當之前,切勿遞職,令均役廳,另飭諸道。出榻敎上曰,沈星鎭,必能爲之矣。今爲道臣之後,大異於前日矣。羽良曰,沈星鎭之爲人,甚精剛,不少撓貸,故江外木商輩,不敢入境,多有怨謗云矣。上曰,令必大行而然矣。上又曰,國之所重者,非漁鹽·軍丁·陳田等事乎?予乃揭之壁上,以示不忘之意耳。景夏曰,古之人君,有以無逸圖,或揭壁,或付屛,而至於漁鹽軍丁等事,則雖曰可重,而實非乙丙規警之資,請去其壁上之懸。上曰,元景夏之言,是矣。今旣來此,雖不去之,而自無矣。上又曰,均稅使之名,誠好矣。考諸史冊,可謂無愧矣。景夏曰,比之漁鹽使之名則判異矣。然玆事重大,惟在畢竟處分之如何,而漁鹽豐凶,非穀之比,前頭如或無弊,則豈不好哉?而小臣,則初不信其漁鹽之必好矣。上曰,予之留置剩餘者,意亦有在。其時,予豈不曰予將用之云乎?上又曰,卿與趙載浩相詰,而今則何如?景夏曰,旣被聖敎,且賴領相調制,故已爲和平矣。上曰,以卿之多氣,而亦屈於趙載浩乎?景夏曰,趙載浩之於靈城,可謂之相詰,而於臣則豈可謂之相詰乎?上曰,趙載浩與靈城,豈必每爲相詰乎?趙載浩甚窩浮,奈何?年多則稍愈乎?今年亦可謂有覺之年也。上又曰,李台重,甚病矣。沿海瘴氣致傷而然耶?瘴氣何如?景夏曰,沿海邊瘴氣,令人難堪,曉起朝看,則衣服盡濕,如雨來之日也。上曰,江華則不至甚矣。羽良曰,江華則犯西北,不至如兩南之甚也。上曰,開筵已久,夜亦近止,大臣先退,若魯出去。羽良進曰,臣有私情悶迫者,故惶恐敢達矣。臣父今年八十七矣。臣率其父,豈久同處乎?頃於溫行時,臣以陪駕,至於累日,則臣父念臣不已,一日三見芭蕉扇而入去云,臣之情理如此矣。且臣本以疏門冷族,而臣父位至一品。臣以不才,叨據相位,臣之弟已爲亞卿,臣之子亦爲都尉,一門之盛滿極矣。殿下歷觀前史,豈有如臣之權位盛滿,而終始保全者乎?聖恩如天,雖或寬容,而造物之理,自有所猜。乞解臣所帶相職,一以終養老父,一以保全私門之地事敢達。上曰,卿之情理固然矣。予於芭蕉扇三字,深有所感動,而目今時事,靡有止屆,卿於此時,何可許副乎?卿須勉之,予不忍以國事督迫矣。景夏曰,臣於大臣辭免之言,有所陳達,不勝惶恐。而臣職在政府參贊,何敢不預於大臣之去就乎?請以故事白之。故相臣鄭太和,以其父在水原,故數數呈辭,先朝特賜舁軍,使之擔舁入京,而其父不肯入城,留住于南大門外林塘云。今則大臣之父,旣在京第,亦聞其好過,何可以此而請遞乎?一依先朝處大臣之道而處之。羽良曰,元景夏與臣有相知之誼,故其言如此,而故相臣,亦有遺恨矣。雖古之賢相,而旣有遺恨,則何可苟循其事乎?上曰,卿之情理則誠可感動,而國事如此。卿須抑情供職焉。羽良曰,聖敎至此,臣惶恐退去,而臣之情理,決難供職矣。羽良出去。李成中進曰,忠州李宗林母獄事,忠淸監司啓本上來,而臣旣承秋曹堂上同爲入侍之聖敎,故敢爲入來矣。上命承旨讀之。讀訖。上命考尸帳文字及其所供之辭曰,殺人則殺人矣。成中曰,殺人則明白無疑矣。上曰,同德之子,旣爲宗林婢夫。而同德,亦在籬下,依賴爲生,則豈非雇工乎?成中曰,雖曰雇工,而大國則無奴婢之法,只有雇工,故大明律,重其雇工之法,與奴婢無異。而我國則不然。所謂雇工者,不過一時使役而已。豈可與大國同乎?上曰,此載於續大典矣。注書出去,取續大典刑典以來。臣聖宅承命出去,取續大典刑典以進。上命承旨考之,則有曰婢夫奸其妻上典者,不待時斬,其下懸註以爲,多年服役,有同雇工者。以此論。上曰,以此觀之,旣曰婢夫,而又曰,有同雇工者,以此論,則雇工之法,重於婢夫矣。同德居在宗林籬下,多年服役,則可謂雇工。成中曰,宗林號籲之時,殿下特垂矜憐之心,如有可生之路,則必欲生之。而法典至重,不可少撓,後弊多端,不可一開,且宗林,以七十歲老嫗,將焉用之,以爲雇工乎?上曰,非謂是也。八年籬下,有同服役,則豈非雇工之類乎?翼謩曰,處分未下之前,有所陳達,不勝惶恐。而若以同德爲宗林之雇工,則外方殺獄之變,其弊無限。人將以數百家籬下,皆謂之雇工,雖有殺人之變,而無殺人之法矣。上曰,豈有如是雇工乎?命承旨書傳敎曰,今覽忠淸道臣李愛査啓檢帳招辭,皆無疑。而同德,其子爲李宗林之婢夫,渠則九年居於宗林之家,衣之食之,便爲雇工,律文中歐雇工之律,可爲旁照而然,杖徒之律,其在重人命之道太輕,李愛減死定配。噫,漢淳于意其將當刑,而因緹縈之訟冤,特除肉刑。今番途傍,宗林之免冠號泣,回鑾時,至畿甸,處處涕泣。噫,漢之緹縈,非亦曰無辜而訟冤。今者宗林之免冠途泣,奚異乎此?感人子之至情,命道臣而査聞,因律文而酌處,亦漢文之意也。雖然償命之法重焉,若因此而爲受敎,不無藉此濫殺,勿錄受敎。出榻敎翼謩〈曰〉,臣以執法之意仰達,而聖心至仁,求生於必死之中,好生之德,孰不欽仰?而殺獄體重,不可撓貸,殺人而得生,則又將有殺人者矣。是則活一死囚,而又出一死囚也。上曰,彼乃皐陶之意也。予則以雇工斷之,宗林之至誠號泣,豈不令人感動乎?此事雖其廣引,而亦有律文,予非以律文爲必當也。成中曰,宗林之駕前號泣,誠爲可矜。而此後,若有如此之事,則何以爲之乎?上曰,雖有哭之者,而哭之之中,亦有妙理矣。宗林則至誠矣。然慮有因此濫殺之弊,故以勿錄受敎之意,入於傳敎之下。大抵活一宗林則可也,而活二宗林則不可也。成中曰,宗林亦有當初不爭之罪矣。上曰,途傍號哭,豈不贖當初不爭之罪乎?諸臣以次退出。
上在昌德宮。常參·經筵,以代理停。
鄭履儉達曰,明日常參,取稟。令曰,停。
又達曰,大司憲曺命敎,執義申暻在外,掌令權抗·金文行未肅拜呈辭,持平韓光協未回達,安致宅呈辭。今日以監察茶時之意,敢達。令曰,知道。
又達曰,備邊司郞廳來言,今日,賓廳坐起日次,而別無稟定事,頉稟。令曰,知道。
趙明履達曰,左承旨南泰溫,左副承旨吳彦儒,旣有只推之令,而今日又不仕進,竝卽牌招,何如?令曰,依。
權一衡達曰,刑曹判書李益炡牌不進推考徽旨,今方捧入,而啓覆文書修正,一時爲急,更卽牌招察任,何如?令曰,依。
鄭履儉啓曰,上番兼春秋趙有臣移職之代,令該曹口傳差出,何如?傳曰,允。
吏曹口傳政事,兼春秋單,南龍震。
兵曹口傳政事,副司直申晩。
傳于鄭履儉曰,進賀兼謝恩使,禮部表式出來後,當卽爲拜表。三使臣,其令卽爲會同治裝。
吏兵批歲抄,令于趙明履曰,付標者,竝蕩滌。
權一衡,以兵曹言達曰,今十月十五日,金氏稱名女人,自丹鳳門入來,差備門外擊錚,極爲駭愕,令攸司囚禁治罪。同門守門將金克成,常時不能禁斷雜人,以致闌入,亦難免其責,推考,何如?令曰,依。
又以戶曹言達曰,諸道産銀處,自本曹,設店收稅事,載在續大典。而平安道渭原·理山兩處銀店收稅事,月前筵白之後,發遣差人矣。本道諉以設店之有弊,而終不擧行。初不設店則已矣,而自本道,旣有設店,則地部之句管銀店,自是法例。且於筵白之後,道臣之還送差人者,事未穩當,依續典卽爲擧行之意,更卽分付於道臣處,何如?令曰,依。
西平君橈書曰,伏以臣,得伏聞日昨大朝筵中,大臣以司饔提調不能檢飭吏胥陳白,有問備之命。筵席語祕,雖未得詳,而臣亦提調中一也。臣誠驚惶震惕,靡所容措。廚院提擧之任,專管宴享,至於禁戢雜踏,不但非其所掌而已。檢飭讌具,將命酬接之際,誠有所不暇及他者,此實大朝之所俯燭。而今以吏胥輩喧聒於御座咫尺之地,至有此大臣之請推,揆以邦憲,宜置重罰,不可以已蒙薄勘,而有所自恕。況且秩在顯祿,則不得自下請推,前例卽然。只緣臣衰疲無似,壞損事面,尤不可晏然苟冒,以傷廉義也,明矣。仍伏念臣,年邁病痼,實無供職之路,腰脚攣痿,而監膳出入,亦須人扶,精神耗鑠,而院中文簿,酬應亦艱,未免視瞻之有駭。自悼筋力之難强,久欲祈免,而嚴畏不敢,今又不善事事,被人規責,以病以情,決不當因仍蹲據。玆敢疾聲仰籲於离明之下。伏乞睿慈,俯垂諒察,亟許鐫遞臣司饔提調之任,以安私分,以肅朝綱,千萬幸甚。臣無任屛營祈懇之至,謹昧死以聞。答曰,覽書具悉。一時做錯,其何過辭?卿其勿辭察任。
吏曹判書金尙魯書曰,伏以臣於銓地,豈可積日月着身者哉?古人有言曰,進退出處何常?惟義之視。臣之受此任,已踰半歲,不可謂不久。而憂畏之蹤,視同坑穽,一切政注,都不掛意,臨政問窠,按簿强排,名爲政官,而憒憒不事事若此,於義可遞也。叨冒匪據,私義兢惕,自壞家法,愧悔交集,一日處此,身不貼而心不舒,窹寐悒悒,若發狂疾,於義可遞也。避權如死地,臣之志也。而數三年中,身不離於兩銓,世所謂權要之職,殆似一己之私有,久妨賢路,有負宿戒,耿耿苦心,何以自白?於義亦可遞也。目下可遞之義,不止此三者,而特擧其大耳。日昨復出,只爲賀邦慶也,陪聖駕也,非敢出於因仍行公之計也。過此依舊引伏,自速逋慢,大朝嚴責之下,臣不勝皇恐死罪。而乍入乍出,不成去就,轉而就於崎嶇狼狽,則此固臣最初出脚之罪也。且臣得見韓光協書本,則與本曹參判趙榮國,有親嫌矣。初未覺察,矇然擧擬,做錯之失,臣實自訟,卽此亦可見不職之一端也。伏望离明,哀之憐之,遄許鐫免,俾全微諒。不然,特降威譴,重勘臣前後辜犯,亦臣之願也。臣無任怔營懇扣之至,謹昧死以聞。答曰,覽書具悉。卿其勿辭,從速行公。
刑曹判書李益炡書曰,伏以臣,才分鹵莽,本不足備數於器使之末,而濫蒙洪造,節次推遷,遽然驟躋於上卿之秩,私心愧懼,若隕淵谷。迺者,秋官除旨,忽下於病伏叫苦之中,臣誠驚惶,罔知攸措。顧此所叨之職,卽詞訟劇地,刑獄之平允,議讞之審愼,苟非其人,莫宜居之。聽理之際,一失其宜,則用法爲之輕重,人命從以死生,爲任所關,旣大且重,決非如臣鈍劣所可堪承者也。反復思度,萬無冒膺之勢,而且臣纔哭長女之喪,悲疚熏心,又得輪行之瘡,遍體浮高,坐臥俱妨,轉動無路。當此啓覆催促之日,荐違嚴召,義分都虧,揆以邦憲,萬戮猶輕。玆敢略具短章,仰瀆离明。伏乞睿慈,俯垂矜諒,亟遞臣新授職名,俾詞訟無曠,殘喘得延,千萬至祝。臣無任屛營祈懇之至,謹昧死以聞。答曰,覽書具悉。卿其勿辭,行公。
上在昌德宮。常參·經筵,以代理停。
夜五更,雷動電光。
權一衡達曰,明日常參,取稟。令曰,停。
又達曰,大司憲曺命敎,執義申暻在外,掌令權抗·金文行,持平安致宅呈辭,韓光協陳書未回達。今日以監察茶時之意,敢達。令曰,知道。
又以都摠府言啓曰,勅使回還間,中日啓請姑停矣。勅使旣已回還,今日入直內三廳武兼禁軍及軍兵等,中日習射,請出標信。傳曰,知道。
南泰溫達曰,判尹趙載浩,特敎之下,昨已違召,不爲出肅,事甚未安,卽爲牌招察任,何如?令曰,依。
吳彦儒達曰,刑曹判書李益炡,陳書承批之後,今日又不出肅,事甚未安,卽爲牌招,何如?令曰,依。
權一衡啓曰,前待敎黃仁儉,前檢閱李齊顯·李宜哲·金聖佑旣已敍用,令該曹,卽爲口傳付軍職,何如?傳曰,允。
吏曹口傳政事,待敎單黃仁儉,檢閱李齊顯·李宜哲·金聖佑。
吳彦儒達曰,待敎黃仁儉,檢閱李齊顯·李宜哲·金聖佑旣已付職,竝卽牌招,推移入直,何如?令曰,依。
又以禮曹言啓曰,去五月十七日,大臣·備局堂上引見入侍時,永柔縣諸葛武侯廟,岳武穆·文信國,前後進配之意,合一文撰出建碑,而待秋成爲之事,定奪矣。碑文,令藝文館,卽爲撰進,楷篆字書寫官,亦令吏曹差出,自京繕寫,北漆下送,令本道,監刻以立之意,竝爲分付,何如?傳曰,允。
權一衡,以吏曹言達曰,今十月十三日藥房入診時,右議政鄭羽良所啓,御史書啓任薖,旣已邊配,則其時道臣,不可推考而止,臣謂罷職,宜矣。上曰,依爲之事,擧條命下矣。令本道道臣,現告狀聞之意,發關知委,何如?令曰,依。
吳彦儒,以兵曹言啓曰,武臣賓廳講書,乃是勸奬之道,而大典續錄,有連五通加資之文,本曹前例,連五次純通者,亦皆加資矣。御營廳把摠崔翊賢,旣已連五次純通,所當依法例擧行,而自下不敢擅便,何以爲之?敢稟。傳曰,加資。
判義禁李箕鎭書曰,伏以臣於日昨,情急瞻天,强策危喘,冒登筵席,纔出禁門,幾乎顚殞,左右扶曳,僅歸私次。流汗翻漿,風氣襲虛,臂脚頑麻,精神暈迷,方以灸焫爲事,枕席爲命。不意此際,遽叨金吾除命,繼以天牌辱臨,欲起還仆,終歸違傲,臣罪萬死。噫,臣於此職,係是宿趼,義無辭避,分當趨承。而顧臣病情,實不尋常,醫方最忌觸風,密處墐塞,不敢窺戶外一步地,喘喘危懍之形,殆不類陽界上物。今若迫於嚴命,當寒奔走,則不出數日,決知其死無幸矣。以臣庸陋,致位崇顯,涯分已溢,年紀且極,下山之勢,幾何而盡?只爲聖世壽域,無物不遂,而臣欲强其所難强,以自促其朝露,則恐或貽累於天地父母覆育之大恩。玆不得不仰首哀鳴。伏乞邸下,特垂睿慈,將臣判金吾之任,亟賜變通,移授可堪之人,俾得調將延活,以卒生成之澤焉。臣無任切迫哀禱之至,謹昧死以聞。答曰,覽書具悉。卿其勿辭,調理察任。
司直具聖任書曰,伏以臣,奉職無狀,罪在罔赦,而聖度天大,曲加涵貸,乍罷旋仍,爵秩如舊,臣誠驚惶感激,莫省攸措。第伏念今番溫泉行幸時,臣營標卒,旣屬於留都所,則臣是無軍將也。其所處義,與百官無異,故進參班列,祗送江頭,仍卽出住營門,而專昧暫離之爲犯科,及至勘罪之後,臣始覺其妄動之失矣。臣旣不當離而擅離,則罪宜深重。而曾未幾何,復叨於僨事之地,此豈臣分之所安乎?臣蒲柳之質,衰謝日甚,寵祿之過,疾恙爲災,兩朔毒痢,眞元大脫,藥餌爲命,蘇完無期,此實通朝之所共知也。賤臣死生,固不足恤,而戎垣重務,瘝曠可慮。伏乞离明,俯燭臣情病之俱苦,亟賜鐫遞,以便公私,不勝幸甚。臣無任屛營祈懇之至,謹昧死以聞。答曰,覽書具悉。卿其勿辭,察任。
上在昌德宮。常參·經筵,以代理停。
吳彦儒達曰,明日常參,取稟。令曰,停。
以備忘記,傳于吳彦儒曰,夜中起坐,懍惕于心矣。于今國事,何在仁愛?紀綱若此,良由涼德,朝象若此,良由涼德,人心若此,良由涼德,自飭之外,何復諭乎?元良初政,尤爲勉飭。予與元良,自今日減膳十日,大小臣工,恪勤其職,用副此意,精白其心,輔我元良。
趙明履達曰,同副承旨李應協,今日不爲仕進,卽爲牌招,何如?令曰,依。
吳彦儒達曰,憲府連日監察茶時,諫院屢日闕達,俱涉未安。兩司除在外·呈辭入達外,不爲行公人員,竝卽牌招,何如?令曰,依。
以獻納兪彦民,掌令金文行牌不進罷職令旨,令于吳彦儒曰,推考徽旨捧入。
南泰溫達曰,判尹趙載浩,特敎申飭之下,一向違召,尙不膺命,事甚未安,卽爲牌招察任,何如?令曰,依。
以校理李重祚,副校理李顯重,修撰朴相德,副修撰金致仁牌不進罷職令旨,令于李應協曰,竝推考徽旨捧入。
權一衡,以春秋館郞廳,以領監事意啓曰,以元孫輔養官差出事,實錄考出事,命下。而待敎黃仁儉,檢閱李齊顯·李宜哲·金聖佑牌不進徽旨未下,檢閱朴正源,方在違牌坐罷中,特爲敍用,令該曹口傳付職,以爲牌招察任之地,何如?傳曰,允。
吏曹口傳政事,檢閱單,朴正源。
李應協啓曰,春秋館郞廳,以領監事意來言,元孫輔養官事實錄考出時,春秋館堂上一員,當進去。而知春秋申晩,方帶內局之任,金尙星受由在外,同春秋趙榮國,身病猝重。洪鳳漢,雖帶將任,曾多往來之例,數日間,所當發送,而纔遞本職,時無職名,令該曹口傳付軍職,俾爲進去之地云矣,敢啓。傳曰,知道。
兵曹口傳政事,副司直洪鳳漢。
戶曹參判洪鳳漢,三度呈辭。令曰,只遞本職。
吳彦儒,以訓鍊都監言啓曰,都監分授都城肅靖門西邊體城改築處女墻,今已畢築之意,敢啓。傳曰,知道。
權一衡,以奉常寺官員,以都提調·提調意達曰,本寺祭享所用粢盛各穀,自開城府西籍田,每年秋盡數收捧,十月未凍前,使本籍募民等,各持其牛,載運出浦矣。上年本籍,牛疫孔酷,無一生存,上納粢盛,無路出浦。故開城府及豐德·長湍兩邑,分定實卜馬,使之一時輸出矣。厥後籍民等,有若干牛隻改立者,而今年牛疫,又復大熾,相繼盡斃。卽今本籍兩村所存之牛,不過三四隻,以此三四隻牛,四百餘石粢盛,萬無未凍前出浦之勢。依上年例,開城府及豐德·長湍,分定實卜馬二百二十五匹,一時載運出浦,而刷價,自各其本府,依他例會減之意,分付道臣,急速知委,俾無莫重粢盛,不能繼用之弊,何如?令曰,依。
全羅監司狀達,興陽等官居朴順石等渰死事,令于南泰溫曰,渰死人等,令本道恤典擧行。
校理李重祚,修撰朴相德箚曰,伏以嗚呼,此何等時?而天之警告,若是其勤也。向者重陽之月,雷異之變,至再至三,此猶不足,而乃者燁燁之光,轟轟之聲,又復發於閉藏之時,而無異盛夏。臣等半夜直廬,不覺蹶然而起,聚〈首〉愕眙,不省所以致此之由也。古人有言曰,變不虛生,必有所召。不知何樣禍機,伏在冥冥之中,而此豈無所以而然哉?伏惟殿下,臨御之後,恥言漢唐,動法堯·舜,敬天之誠,恤民之意,溢於絲綸之外,此正今日群下所欽嘆者。宜其導迎和氣,時升大猷。而人心世道,漸不如初,風草之化,未孚於下,而危亡之兆,屢現於上,紀綱無一可恃,士氣日益消沮。以言乎廟堂則恬嬉爲事,無憂國如家之人,以言乎臺閣則噤嘿成風,無直言極諫之士。細務或親而每有國體傷損之歎,爵賞太濫而有違明主嚬笑之愛,則識者之憂歎,固已久矣。退轉之敎,每發於臨筵之時,而吁咈之美,未聞於廈氊之上,則廟堂之恬憘,其何以振之?勤攻之章,寂然於公車之上,而三司之臣,獨阻於賓對之列,則臺閣之含嘿,其何以勸之?廟謨之得失而生民之休戚係焉。言路之開閉而國家之興癈判焉。則今日之廟謨,其可謂得乎?否乎?噫,上天之仁愛我殿下,可謂至矣。一警而旣無大奮發大振作,則如是荐疊而不知止焉。此正殿下勵精圖治之一大機也。以平日敬天之誠,惕然猛省,以實心行實政,凡百施措之際,動輒合理,頻接宰執,講究消弭之策,扶植言路,克恢納諫之量,則何患乎實惠之未究,而嘉言之不進也哉?天人一理,捷於影響,轉災爲祥,正在今日。臣等俱以蒙學,忝在論思之列,目見非常之變,略控陳腐之說,仰瀆宸嚴之聽。伏乞聖明,勿以人廢言,而少垂察焉。取進止。答曰,已諭政院,而其勉切實,宜益勉焉。
校理李重祚,修撰朴相德箚曰,伏以雷電之變,疊發於前月矣。轟轟之聲,燁燁之光,又發於今日。嗚呼,天人相感之理,捷於影響,臣等未知何樣禍機。伏在冥冥之中,而仁愛之天,示警若是其荐疊耶?臣等蹶然而起,慄然而懼,相顧太息,不知所言。伏惟邸下,乙丙之枕,懍惕憂懼,尤何以爲懷也?臣等竊覵邸下,代理以後,嚴恭寅畏,一心匪懈,宵衣旰食,不敢遑寧。宜其時升大猷,災沴永消。而顧今癘疫經年,八路生靈之夭札,至今不絶,飢饉連歲,沿海民戶之覆溺,尤爲慘酷。士氣消沮而世道之壞敗日甚,官司怠慢而朝綱之委靡已極。凡厥危亡之兆,不一其端,天之警告於邸下者,其意亦可知矣。臣等,向者嘗以雷異,三進敬天勤學之說,每承體念之敎矣。未見符驗之實孚于上下,而反有非常之變,疊見層出,臣等未知邸下敬天之誠,勤學之工,有所未至而然歟?恐懼修省之心,果能如遇災之初,而不至爲玩災之歸歟?臣等,愚騃膚淺,不敢傅會經傳,明指其爲某事之應,而災不虛生,必有所召。伏乞邸下,特下求言之旨,廣開不諱之門,使之極言竭論,講究消弭之策,以示遇災兢惕求助臣隣之意焉。取進止。答曰,覽箚具悉。雷異之變,式月斯生,心尤懍惕,所陳切矣,可不留念焉?
南泰溫·吳彦儒·權一衡·李應協啓曰,嗚呼,天人一理,災祥類應,相與之際,捷於影響,有不可誣。迺者,上天譴告,式月斯生,昨夜雷電,又發於剝坤之月,聲光震蕩,無異盛夏,豈意聖明之世,天之告誡警動,若是其丁寧無已耶?臣等中夜驚起,相顧愕眙,凜惕之極,思效憂愛之寸忱。而顧今聖上御極,离明攝理,政令施措,宜無闕失之可以指陳。而咎徵之來,如是荐疊,此臣等所以反覆思惟,實不省致災之由也。惟我聖上,於靜攝之中,値玆非常之異,丙枕靡安,絲綸誕降,反躬自責,特減御膳,警惕惻怛之誠,有足以孚感疾威之天心。而至於紀綱之頹弛,朝象之泮渙,人心之婾惰,實爲今日之膏肓。召災之由,亶在於斯,弭災之方,亦不外是,我聖上十行德音,已得其要領矣。臣等固何敢贅一辭以對颺耶?職叨近密,不敢泯默,只就備忘中旨意,推演仰勉。伏願聖上,淬勵奮發,肅刑政而振紀綱,勉寅協而鎭朝象,敷德惠而收人心,毋懷退沮之念,克盡消弭之策,則上帝群神,收還威怒,災沴咎害,變爲禎祥,祈永之圖,實基于玆。伏願殿下,少垂察焉。答曰,已諭玉堂之批,而其勉切實,宜益勉矣。
又達曰,向者收聲之月,忽有震雷之災,上下戒懼之心,尙今未弛,今此轟燁之異,又發於閉塞之節,大雨隨注,無異盛夏,災異之荐疊,胡至於此?臣等相顧愕眙,實不知致災之由也。然高高在上,其聽則卑,一有所感,警告隨至,此莫非仁愛之天,眷顧我宗祊,成就我邸下者也?天人相與之際,捷如影響,一念或差,一事或失,無不召災而致異,災異數而國不危者鮮矣。況今邸下,受大朝之命,代理萬幾,臣民之責,萃于一身,災祥之徵,係于一心。今於天譴之來,安得不惕然戒懼,思盡消弭之道耶?日闢兩筵,典學之誠,至矣。時接群僚,勤政之道,備矣。而實效未著,天災滋甚,或者本源工夫,猶未臻於光明透徹之域歟?凡帝王之治,一以正心爲本,況在邸下,遵列聖之家法,奉大朝之明訓,宜無忽於操存省察。省察之工,濩蠖之中,易致出入之無常,操舍之際,不無災祥之類臻。伏願邸下,益加警省,毋謂一念之放忽,無關於政事之得失,孜孜不懈,勉勉無怠。於講學時則問難經義,先務實工,於接下時則講確裁斷,無事虛文,於燕閑時則點檢身心,無少放過。災異之來,輒先自反,修省之道,靡不用極然後,可以答上天之警告,消今日之變異。今我大朝,於靜攝之中,遇此非常之變,中夜㥱然,丙枕不安,十行絲綸,詰朝卽下,引三事而刻責,勉邸下之初政,辭旨懇惻,有足以回天怒而感人心。伏願邸下,不待臣等之陳言,仰體大朝之至德,一心佩服,益勵初政,則回災爲祥,特轉移間一事耳。臣等不勝區區憂愛,惶恐敢達。答曰,雷異之變,荐發式月,心甚驚懼,所陳是矣,可不體念焉?
李應協達曰,校理李重祚,副修撰金致仁,以正言李翼元上書,陳書徑出,原書纔已退却矣。所當直捧禁推徽旨,而此與無端徑出有異,推考警責。玉堂上下番俱空,事甚未安,仍卽牌招,副校理李顯重,修撰朴相德,一體牌招,以爲推移入直之地,何如?令曰,依。
持平安致宅達曰,請逆坦孥籍,一依王府草記,卽令擧行。請罪人泰績,令鞫廳,嚴鞫得情,夬正王法。請瑞虎等兩賊孥籍,亟令王府擧行。請罪人夏宅孥籍,亟令王府擧行。請逆畬孥籍等事,依大逆例擧行。請戊申賊魁之子,貸死爲奴,而年滿者,亟令王府,考案抄出,竝依麟佐子追坐例擧行。請徑斃罪人濂孥籍等事,亟令王府擧行。請罪人斗齡·戒剛,仍令鞫廳,嚴鞫得情,夬正王法。請其時干連人英梅,更令鞫廳,嚴刑窮問,期於得情。請尹宅履·德喜等,更令王府,拿鞫嚴訊,以正王法。請爟極邊遠竄。請濟州安置罪人增,仍其配所,亟加圍籬。請爣還收放送之命,亟施遠竄之律等。措辭見上李愛之歐殺同德,雖以其檢狀觀之,可謂明白無疑矣。婢夫之母,異於雇工,殺人之律,究於償命,而日昨大朝,特命減死,蓋出於至仁好生之聖德也。李愛之子,駕前泣訴,情雖矜憐,而三章之法,難可容貸。請忠州罪人李愛,更令本道,依前嚴刑正法。答曰,不從。泰績事,亟停勿煩。末端事,大朝已處分矣,不從。
右議政鄭羽良箚曰,伏以今夜電雷,聲光又異常矣。此果有何事不協於上天之心,而剝坤之月,所以警告者,慇懃不已至此也。臣竊伏惟,造化功用,不過陰陽二氣而已。故至復而陽始長,至乾則成六畫奇爻,而陽用事陰盡藏。至姤而陰始長,至坤則成六畫偶爻,而陰用事陽盡藏。二氣循環終始,各循其軌,則於是災沴不作,而生長咸遂,苟爲不然,則其效反是。然陽爲主而陰爲客,陽爲貴而陰爲賤,故聖人言陽而不言陰,所以貴陽而賤陰也。自姤遯否觀,至剝坤,包裹陽氣於地底,凝結堅固,則所以爲明年發達生遂萬物之本。夫天地以生物爲心,愆陽伏陰,以亂其功用,夫豈天地之心哉?特以天卽理也。在下人事,或者違正理而拂天心,則於是氣隨而感遇傷觸,不得其平,而種種作災怪,其理至明,不可誣也。今年八月雷始收聲之後,凡四五遭有此異矣。朱子封事中,以冬雷,爲嗣歲之憂。今玆之異,非獨一時可驚可愕而已,明年之憂,有不可勝言。今年癘疫死亡,無異兵燹,而北路之慘凶,海西·關西之飢,又極非常。而大抵秋後水災,自京城至諸道,所聞俱極驚心。臣每念古人水災陰類之言,中夜無眠,卽爲廩然。方今民生困瘁,風俗頹敗,紀綱陵夷,財畜匱竭,無一可恃可救之策,而天災又復如此,其將何以爲消弭挽回耶?臣實茫然不知所以爲計也。臣愚區區,伏願殿下,以敦大剛毅,爲進德之本,以遜逆忤順,爲聽言之本,以振法綱,愼恩澤爲發政之要,憂勤惕厲,罔或少懈,則庶幾天怒可回,而災異可弭矣。且念遇災求言,雖云文具,而人各有一見,事各具是非兩端,所謂愚者之千慮一得,聖人之必擇蒭蕘是已。自頃以來,進言者有假托挾雜之病,故殿下慮其不靖,竝與故事而廢之,然此在殿下聽之擇之而已,庸何傷乎?伏願特下絲綸,以修故事。凡以言獲罪者,勿論輕重久近,或命收敍,或命甄用,以恢言路,則朝廷夙夜之賢,草野狂讜之士,安知無忠言奇謀,可以上當明主之意,而爲轉災爲祥之道者乎?臣以無似,猥叨重任,若論朝廷之違理而拂天心者,則莫如輔相之匪人,而咎實在臣。伏乞亟命斥退,以謝天譴,以安私分焉。取進止。答曰,省箚具悉卿懇。懍惕之意已諭,而其勉切實,尤爲勉焉。卿須安心勿辭,亦勿引咎焉
領議政趙顯命書曰,伏以九月雷,已萬萬可愕,十月雷,又何爲而作也?臣誠愚昧,莫究其所由召。而以臣無似,忝在首輔,上不能以燮和天氣,下不能以拯濟民生,憒憒碌碌,無一善狀。況又疾病沈頓,棄在衾褥,前後恩召,一未趨承,籌司之坐,停廢亦已久矣。致令機務叢脞,不成頭緖,此亦感召天災之一端也。蓋臣狗馬之疾,根委已久,衰後,其發漸頻,而發輒示前加重,前則病在左脚,而今則左右俱病,前則病只在脚,而今則上及腰膂。晝夜酸痛,如割如刺,不能屈伸,亦不能運動,作一能言食之僵尸。雖其病在肢末,姑無死生之慮,而其爲廢人則審矣。天災孔酷,至尊獨憂,爲今日臣子者,雖夙夜奔走,勤勵不懈,猶懼不濟於事,息偃在床,論道於刀圭呻喟之中,必無是理也。徒費厚廩,坐妨賢路,旣不安於私分,亦有傷於國體,玆不得不疾聲哀籲於貳極之下。伏乞睿慈,曲加矜諒,亟許遞臣所帶職秩,改卜賢德,以答天譴,以幸國事焉。臣無任屛營祈懇之至,謹昧死以聞。答曰,覽書具悉卿懇。雷異之變,式月斯生,懍惕之心,曷有其極?卿勿過辭,安心善攝焉。
司直尹得和書曰,伏以皇天我祖宗,默祐宗祊,元孫誕降,是誠數百年稀有之慶,億萬世無疆之福,八路含生之類,莫不歡欣鼓舞。而臣獨罪屛郊坰,跡阻嵩呼,瞻望象魏,寸心耿結。不意恩敍遽下,又有專對之命,臣誠驚惶感激,不知所以自措。念臣向來所遭,非比尋常,大臣之持臣而罪臣者,以重臣爲階,而伊時臣之與重臣酬酢者,不過臣自首中辭意。故臣之上書中,無與人酬酢如大臣箚辭云者,只言其酬酢於重臣者,與大臣箚辭不同之意也。爽傳云者,非謂元無是事,特言其轉傳之差爽也。文勢語脈,自可易見。而大臣筵奏,以臣書辭,有若全諱與重臣酬酢者然,抑或泛看書辭,未悉本意而然耶?臣之酬酢於重臣者,與臣自首之辭,旣無差殊之端,則何語爲造言?何事爲罔上?而不問事實,硬斷罪案,言之雖快,當之者,豈不厄乎?言語互質,搢紳羞恥,臣不欲一一辨明,以傷事面。而立朝數十年,與大臣同朝,亦已久矣。疑之以不當疑之事,直加之以不韙之目,此莫非臣平日言行,不能見孚之致,尙誰咎哉?情實未暴之前,罔非臣待勘之日,若使臣,自同無故之人,諉以往役,揚揚冒當,則臣心之惶愧,旁觀之嗤點,當如何哉?玆控肝膈之懇,仰瀆重离之下。伏乞睿慈,亟命有司,勘臣罪犯,以勵臣工,以安賤分,千萬幸甚。臣無任屛營祈懇之至,謹昧死以聞。答曰,覽書具悉。卿其勿辭焉。
文學任瑋,說書李儁徽聯名書曰,伏以今冬雷雨,吁亦異矣。一再不足而至于四五,迺於夜間,震雷暴雨,一時倂作,轟轟燁燁,達曙不止。仰惟邸下調攝之中,一倍警惕,當復如何?凡諸修省之道,消弭之策,邸下靡不用極。而天心猶未底豫,災異又復疊現,臣恐邸下之所以應以實不以文者,猶有所未盡而然也。向來諸臣箚書,備堂引接,邸下俱下懍惕體念之答。而一日二日,尙未有警動之實,見於行事,則仁愛之天,安得不丁寧屢告,俾盡其振發轉移之道哉?然則尤不可以一向雍容暇豫而已也,明矣。邸下上奉大朝,代理機務,政令施措之間,臣等不敢指陳。而雖以邸下日間應行之事論之,一日兩筵,不過費了數時刻工夫,而或不無間斷之憂。至如夜對,卽列朝美事,而向因大臣陳達,只行數次而止。邸下所以應天之實,其見於外者如是,則先儒所謂一念善惡,雲星風雨者,亦安保其一如遇災之日,洞洞屬屬,彌久不懈乎?伏願邸下,益加警懼之念,毋弛講讀之工。稍俟睿候夬復,日開兩筵,毋或間斷,時賜夜對,討論經史,亦於深宮幽獨之中,必自省察。一念之發,純然出於天理之公,則扶之植之,惟恐不長,或流於人慾之私,則裁之抑之,惟恐或萌,必使天理全而人慾息,則邸下應天之實,恐無過於是矣。臣等職忝宮僚,適値講筵姑停,登對無路,目覩非常之災,不容泯默。玆敢一書陳勉,略效愚忱,惟邸下澄省焉。臣等無任屛營祈懇之至,謹昧死以聞。答曰,覽書具悉。雷異之災,發於非時,心深驚惕,所勉切矣,可不留念焉?
正言李顯祚書曰,伏以臣,今日所遭,義在必遞,杜門縮伏,屢違召牌,不敢冒承,則固不可以諫官自居。而今夜雷變,極其驚心,區區憂愛之忱,有不容泯默者,敢以草草陳腐之言,仰陳焉。嗚呼,天之於人主,仁愛之,必先出災異以警告之,故災異之作,必在於天不棄之國。昔楚莊王,以天不見妖,地不出孽,禱于山川曰,天其忘余歟?莊王,霸主也,而猶能如此,亦足尙已。語曰,怒余之天,猶可爲也,忘余之天,不可爲也。今兩朔之間,轟燁之災荐疊,則伏想我邸下,恐懼儆惕之心,當復如何?而臣則知此非忘余之天,乃所謂怒余之天,而警戒我邸下,慇懃不已,如是則吾國,其庶幾乎?張栻曰,人君不可以蒼蒼者爲天,當求之念慮之間。一念纔是,便是上帝鑑觀,一念纔不是,便是上帝震怒。蓋人主之心,天也。語默動靜,無非天也。一念之善,景星慶雲,一念之惡,烈風疾雨。則人主修省之道,不當責在天之天,而宜求之於在己之天。惟邸下,法天而行道,奉天而行事,無災則懼天之所以忘余,遇災則思天之所以儆余,嚴恭寅畏,懋敬不怠。內以反省于身,外以修行於政,使此心,無一毫之不實,必合乎天心,則仁愛之天,豈有不格之理乎?遇災而警動,常情之固然。而若其災異旣過,時日稍久,則此心懈弛,其所戒懼而飭躬者,與夫遇災之時,易有間焉,此天心之所以不格也。伏願邸下,體天之行,畏天之威,必於無災之時,尤惓惓於修省之方,凜凜慄慄,一如遇災之日,毋敢或怠,求所以必格乎天也。臣無任屛營祈懇之至,謹昧死以聞。答曰,覽書具悉。雷異之災,發於非時,心深驚惕,所勉切矣,可不留念焉?
掌令權抗書曰,伏以臣於日昨請急之書,略陳正言李顯祚反詈之故,而只引而控免,不與之較挈。臣言太巽,人或病之,彼諫臣,復張餘怒,極口悖出,全不識搢紳間相敬底道理,其氣銳力衆者例如是耶?諫臣初章無倫二字,已是街童輩口業,而氣力拳踢等語,亦出於諫臣之口。若使臣,果有氣力,則彼諫臣,必不至恣意凌駕,若是之極也。而臣則直受之,不報而已。今其爲言,都沒自己之鄙俚,急於文過,勒謂曰語麤·曰醜詆·曰詬辱·曰橫逆,胡叫亂噴,迷不覺其自歸不順理之科,惜乎此人也。一時薄罷,胡甚妨礙於進途,而看作次骨之怨,努眼張膽,必欲修隙而後已哉?臣之一身受困,固不足恤,而臣恐從今以往,人將以臣爲戒,竝與官師之規而廢焉。其事雖小,其慮則深。在臣今日之計,不獨無辨,爲絶囮之要,只自斂跡朝端,避遠其鋒而後,方可免危辱之至。以此情勢,蹲冒職次,尤非賤分之所敢出。玆於召牌之下,詣伏闕外,仰暴危懇。伏乞离明,亟削臣職,俾靖私義焉。臣之此書,旣非乞免之例章,則喉院宜卽捧入,而獨爲承宣權一衡所阻搪,承宣之爲諫臣地則可謂太厚,而獨不念均待之義乎?不意出納惟允之地,有此偏係之習,臣竊爲之慨然也。臣無任屛營祈懇之至,謹昧死以聞。答曰,覽書具悉。爾其勿辭,察職。
右副承旨權一衡書曰,伏以臣,卽伏見掌令權抗之書,則怒臣之不捧其書,至以阻搪偏係等說,指名侵斥,臣實不勝其駭異也。掌憲之與諫臣,說去說來,已屢矣。一番停捧然後,可以息鬧。且況頃日筵中,大臣,以一事再書之捧入,非斥喉院而申飭,則此等之書,不可每每捧入,故臣果退却不捧矣。卽者,憲臣,添入斥臣之語,以爲必捧之計,誠不滿一哂,而臣之疲惱則甚矣。臣何敢靦然仍冒於出納之地哉?玆陳短章,徑出禁門。伏乞离明,亟令鐫遞臣職,以安微分,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,從速察職。
上在昌德宮。常參·經筵,以代理停。
夜一更,有霧氣。四更五更,月暈。
鄭履儉達曰,明日常參,取稟。令曰,停。
李應協達曰,大司憲曺命敎,執義申暻在外,掌令權抗·金文行,持平安致宅呈辭,一員未差。今日以監察茶時之意,敢達。令曰,知道。
大王大妃殿·中宮殿·賢嬪宮,藥房口傳問安。答曰,知道。
藥房提調申晩,右承旨鄭履儉啓曰,日候不適,伏未審此時,聖體調攝,若何?眩候諸節,一向差勝乎?今日臣等,率諸御醫入診,詳察聖候爲宜。大王大妃殿氣候,何如?臣等,無任區區伏慮,敢來問安,竝此仰稟。答曰,知道。慈殿氣候差勝後一樣。予則一樣。待下敎入侍,宜矣。
鄭履儉達曰,右副承旨權一衡,今日不爲仕進,卽爲牌招,何如?令曰,依。
以右副承旨權一衡牌不進罷職令旨,令于鄭履儉曰,推考徽旨捧入。
鄭履儉達曰,玉堂上下番俱空,事甚未安。校理李重祚,副校理李顯重,修撰朴相德,副修撰金致仁,旣有只推之令,竝卽牌招,以爲推移入直之地,何如?令曰,依。
以校理李重祚,副校理李顯重,修撰朴相德,副修撰金致仁牌不進罷職令旨,令于鄭履儉曰,禁推徽旨捧入。
鄭履儉,以侍講院言達曰,本院下番說書李儁徽,連日入直矣,以親病陳書徑出,司書·兼說書未差,兼司書鄭弘淳奉命在外。下番他無推移之員,不得已以上番,姑降入直之意,敢達。令曰,知道。
吳彦儒,以武臣堂上朔試射所差備官,以試官意啓曰,今日武臣堂上朔試射時,訓鍊都監千摠趙東恒,羽林衛將洪益海,稱以受由。故取考其由狀,則俱以過限而無端不進,事甚駭然,竝依承傳罷職。兵曹書吏之以久遠由狀,敢爲懸頉者,亦不可置之。令攸司科罪,何如?傳曰,允。
李應協達曰,卽者,說書李儁徽,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
右議政鄭羽良箚曰,伏以昨日之夜,雷電,又轟然燁然。噫,此何異也?方冬地包陽氣不洩,直至積三十分復之初爻然後,始爲稚陽。而聖人。猶愛惜護養者,非獨貴陽德而然也。陽氣之藏也,愈固愈密,則明年之所以生遂萬物者,愈壯愈好,是以民不札癘,而風雨以時,稼穡登熟。今者,陽氣妄出,與純陰相爭,磨擊如此,而時當大冬錮寒之節,日候之溫燠如春,是殆無地底之蓄陽。而嗣歲爲造化之功用者,又將災及於下民矣。伏惟我邸下,上奉大朝之命,代理庶務,以其著於施措政令者觀之,無一不當於天人之心。而仁愛之警告,諄複至此者,何哉?天道玄遠,未易窺測,然吾之心,卽天地之心也,吾之氣,卽天地之氣也。吾心正則天地之心亦正,吾氣順則天地之氣亦順,而所以正吾心順吾氣之本,惟在於學問而已。此雖近於老生常談,而理實不外於此。臣伏聞近來講官,喜色相告之言,書筵·召對,討論英音,文義卓然。苟如是而緝熙不已,則罔覺之修,其將進於高明廣大,而孰禦哉?然義理無窮而工夫易間斷,光陰迅馳而歲月不與,惟願邸下,常以此日可惜爲心,夙興夜寐,朝乾夕惕。愼之於幽獨得肆之於地,體之於起居言動之間,察之於思慮云爲之際,苟有不善,則卽從而速改之。要使一日十二時中,無滲漏無走作,則所謂學問之工,如是而已。天旣與邸下以聖人之資質,苟以聖人之事,爲必可學,聖人之言,爲必可信,時時刻刻,勉勉孜孜,則其造聖人也,不難矣。伏願邸下,念哉懋哉。仍伏念,臣以匪才不肖,叨居重任,近者災異之作,咎實由臣,恐懼慙恧,不知所出。伏乞邸下,亟命斥退,以謝天譴焉。且念天災如此,國事泮渙,大小臣工,聚精會神,不敢遑暇之時,而左相受由在外,領相調病不出,廟務積滯,事多可悶。臣於數日前,往見領相,則病不至於不能造朝,而深引堅臥,欲爲謝免之圖而已。臣以大義言之,而略無動意,殊可慨然。伏望邸下,亟加敦勉,以幸國事焉。臣擬於今日,與諸宰登對,面陳區區微誠,仍請領相勉出,兼乞斥免,偶感寒疾,無由自力,短箚陳暴,臣尤惶恐之至。取進止。答曰,覽箚具悉卿懇。雷變荐發,心深悚懍,所陳切矣,當體念。卿勿過辭,安心善攝焉。仍令曰,遣史官往諭。
慶尙監司閔百祥書曰,伏以臣,卽伏見禮曹關文,枚擧太常草記以爲,本道封進,宗廟薦新十月令乾柿子,腐傷色黑,全數退送,使之急速改備封進,而該道道臣推考,當該封進官罷黜事。入啓,允下矣。臣於是,驚懍悚慄,罔知攸措。進獻之物,孰非所重?而至若宗廟薦新,事體尤別,或有一毫不愼,則論其罪犯,誅殛猶輕,問備薄勘,何足以少贖其萬一哉?本道月令朔膳之進,各有嶺底邑原定都會,自監營,預先分排於封進之邑,修送膳狀於都會官,則都會官點閱各樣封進之物,監封傳授於當該陪持而上送者,自有舊例。蓋以監營所處,距境稍遠,往來之際,恐致物件之傷破故也。以是進獻封進時,臣未之躬檢,而若其申飭各邑,使之致謹致潔,則臣實主管。今次乾柿子之腐傷色黑,或因秋霜晩降,柿顆未實,月令已屆,日候過暖之致。而莫重薦新之物,至有退還之擧,則臣何可歸罪於封進之守令,而晏然自逭於刑法乎?臣之在任,恰滿二朞,凡係職事,無不憒憒。而至於進獻之節,兢兢焉毋敢少忽。竊自謂可幸無罪,忽於萬萬不意,有此不謹於至敬之地。雖蒙天地之至仁,特賜寬貸,在臣分義,亟伏當罪然後,庶可以嚴公體而安私心。敢陳短章,仰請譴何。伏願邸下,下臣罪狀,俾勘重律,以爲享上不盡誠者之警焉,千萬幸甚。臣無任屛營祈懇之至,謹昧死以聞。答曰,覽書具悉。卿其勿辭,察任。
說書李儁徽書曰,伏以臣之母病,遇寒以來,苦歇無常,委頓席褥,氣息固已凜凜矣。自日前,素患攪腸之症,添發於浹月患感之餘。頑痰流注於腰脅,而屈伸不得任意,咳嗽苦劇於晝夜,而胸膈間多刺痛,以至飮啖頓減,眞元澌綴,寢睡全失,形神大脫。種種症形,凜然有朝夕之憂。顧臣情理,豈有一刻離捨之勢?而只以番次苟簡,黽勉入直矣。卽接夜來家信,則諸症越添,痛勢倍劇,見方昏昏不省云。臣聞來,五內失守,神魂飛越,不得不任情徑出,揆以邦憲,實合重誅。伏乞睿慈,俯垂矜諒,鐫削臣職,以便救護,仍治臣擅離之罪,以肅朝綱,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病。
上在昌德宮。常參·經筵,以代理停。
吳彦儒達曰,大司憲曺命敎,執義申暻在外,掌令權抗·金文行,持平安致宅呈辭,一員未差。今日以監察茶時之意,敢達。令曰,知道。
鄭履儉達曰,明日常參,取稟。令曰,停。
吳彦儒,以都摠府言啓曰,今日入直,內三廳武兼禁軍及軍兵等,當爲中日習射。而自上方在減膳中,復膳間,依例姑停之意,敢啓。傳曰,知道。
南泰溫達曰,右副承旨權一衡,今日不爲仕進,卽爲牌招,何如?令曰,依。
李應協達曰,判尹趙載浩,連違召命,尙不行公,事甚未安,卽爲牌招察任,何如?令曰,依。
傳于權一衡曰,騎判入來,入侍。
吳彦儒,以義禁府言達曰,京畿監司狀達,據刑曹粘目內,延曙前察訪白鴻擧,出身白尙右,移本府處置事,達下矣。白鴻擧·白尙右,今方待令於本府,卽爲拿囚之意,敢達。令曰,知道。
權一衡,以兵曹言啓曰,今十月二十日,文臣朔試射日次,故試官望擬入矣。以減膳,內中日,旣已停止,試射亦爲停止之意,敢啓。傳曰,知道。
又以兵曹言達曰,闕門把守,必以鄕軍派定,無敢以京雇軍代立事,明有定式。而卽今各門把守軍,抽栍摘奸,則雇軍代立者,敦化門四名,金虎門三名,丹鳳門二名,通化門二名,宣仁門一名,景秋門一名,其數如是夥然,事之駭然,莫此爲甚。當初分軍當該衛將,從重推考,部將,令該府拿處,何如?令曰,依。
傳于權一衡曰,俄者下敎,已詳備矣。以兩人事或有撕捱者,大臣外,政院毫末毋或捧之。
又傳曰,明日有下敎事,藥房問候。
刑曹判書李益炡書曰,伏以臣於見職,豈有一分可堪之勢?而冒上辭本,未蒙恩遞,兩日之內,嚴召荐降,怵分畏義,黽勉出肅,强策病軀,連日赴坐,緊急文書,今幾就緖。而第臣,今有私情之懇迫者,不避猥越,冒死陳籲焉。臣之父墳,在楊州地,距京不過數息之程。春初自東邑遞歸之後,連値墓下之不淨,久曠省掃,霜露之感,不能自定矣。今臣幸際邦慶,濫蒙賞典,恩榮所及,益增愴懷,一欲往省丘墓,以伸至情,而身縻職事,不敢擅行。玆陳短章,仰瀆离明。伏乞睿慈,俯垂矜諒,特許恩暇,俾便往來,千萬幸甚。臣無任屛營祈懇之至,謹昧死以聞。答曰,覽書具悉。卿其依所陳往省焉。
大司諫宋徵啓疏曰,伏以臣,年旣衰邁,重以近抱奇疾,杜門深蟄,分作聖世之棄物,而虛帶諫銜,無以盡一日之責,居常惶懍。向承近來耳目,若聾若啞之敎,此乃在臣,誠爲頂門之針,中心一倍愧恧。而病形方劇,旣不能詣臺自列,書單,一倂見阻,方此悚蹙之至,病枕轉輾,達夜不寐。忽聞雷雨又作,始則虺虺,終焉虩虩,不覺蹶然而起,繞壁彷徨,殆不能自定。噫,上穹至仁,吾君至明,未知彼天,有何威怒,而其所以警吾君者,若是之荐耶?去月之交,群陰方盛,今月之半,一陽未復,此非潛雷發聲之時,一之不足,至於再焉。今且至三而至四,有若禍機迫在眉睫,而其所警告者,若是申申,抑何故也?此誠殿下之所當反躬警惕處也。噫,殿下旣以聾啞責耳目,則殿下有虛襟來諫之意,而臣若一味聾啞,則此非殿下負臣等,而臣等負殿下也。略以草草數言對揚焉,惟殿下澄省焉。人君,卽一天耳。其一喜一怒,蓋亦法乎陽舒陰慘,不可不審也,決矣。況兵者,聖人所不得已用者,師律則係於三軍之耳目,尤不可不愼也。而殿下之一番動駕,輒用棍罰,故扈蹕之諸臣,皆懷惴惴。若金吾·銓曹之郞屬,何關於師中之臧否?而或多衣朝衣而捽曳於旗鼓之間,至於蟣蝨譯舌之微,亦爲親臨而棍之,無或近玩於戎師。而朝士之不仕者,或以軍律而脅之,大將之離營者,則乍爲薄罷而仍之,殿下之於師律,豈不輕重失當,而顧何以服群下之心哉?不但此也。君道日亢,臣節日偸。若或有搢紳之間,一言半辭,小咈於聖志者,則或過自貶損,或顯加誚責。朱夫子所謂,奴視豕詬者,不幸近之。以我殿下平日學問之工,恢弘之德,何爲而至此哉?且不平之色,未安之敎,輒多先事而迎折之,此不特訑訑之拒於千里也。故大官小官,擧皆局促如轅駒,朝廷之上,雖有大議論大是非,未聞有一人啓口而言之者,此豈朝廷本無闕事而然哉?莫非我殿下不樂聞駁議之故耳。殿下其亦近取而察之,誠使盛夏雷霆之威,當震而震,一震之後,旋收其怒,烟消而霧霽,則下土之人,孰不畏而敬之?而惟其非時之響,殷殷不已,日復一日,則人皆狃於耳目,反不以爲懼焉。伏願殿下,如有意於動天,則先於一方寸之天,而致敬焉。使喜怒得中,動作無愆,則惟彼赫赫在上之高,亦豈不感而孚之者耶?故臣則曰弭災之方,不過曰誠曰實。而每殿下遇災之初,則輒下懍惕之敎,敬畏之心,溢於絲綸,而畢竟猷爲,不過減膳等事,應文備數而已,元無大警動大奮發之擧。至於良役減疋之政,出自聖斷,大祛宿弊,實爲億萬年無疆之基。而今過數朔,尙未了當,此實有司之過,而其爲泄泄則甚矣。傳曰,節用而愛民。臣曾見前戶曹判書朴文秀之疏,則肅廟朝一年經費,不及十萬兩,而今則用下殆過二十餘萬兩,未知經費之常用,耗於何處,而若是夥然耶?以諸宮家第宅論之,列朝公翁主第宅,價不過千金,而卽今則諸駙馬第宅之價,皆不下於二三千金,或爲加買隣舍以廣之。由是閭巷之間,奢侈日盛,家舍什物之宏侈,未有甚於此時。究其本則勿論公私,皆是傷財傷民者,殊異乎殿下平日躬自節儉之意。臣竊取古人宮中高髻四方一尺之謠,爲殿下誦之。且今朝廷之上,媚悅成風,樸直無聞。君言一出,專以承順爲事,或笑或泣,專沒肅敬之儀,此何朝體?夫國家之置臺閣,上以匡君上之得失,下以論朝廷之是非。而以言獲罪,廢棄不用者,前後相望,當此睚眥必報之世,雖奬詡而欲使之言,人皆畏縮而緘口。況且君上,厭聞而譴斥之,朝廷仇視而擠陷之,誰能不愛其身,出氣盡言?上而見忤於君父,下而結冤於無故也。由是之故,耳目失正,媕阿日深,雖官師之相規,絶無聞焉。此豈朝廷之福哉?臣竊爲之憂歎慨然也。伏乞聖明,少垂省察,不以人廢言焉。臣無任屛營祈懇之至,謹昧死以聞。十九日筵中下敎,而不賜批,其章給之
正言李翼元疏曰,伏以夜來雷動之災,又在於純陰之月,殷殷虩虩,可驚可愕。臣聽來憂懼,中宵起坐,終不知其仁愛之天,所以警告我殿下者,其徵安在?前月之災,旣不得消弭之策,君臣上下,伈伈泄泄,不過以箚書陳腐之語,爲一時塞責之計。而自上,亦引例賜批,殆涉文具,旣無殷湯責躬之至德,周宣側席之誠意,有以應天以實之本,則式月譴告,不是爲異。再告三告,天意孔昭,而若驚若憂,人心自狃。從古亂亡之轍,未嘗不由此,則此豈不爲我殿下大警動大奮發,思所以轉災爲福,以危易安之一大機會哉?洪惟我殿下敬天勤民之誠,恭守我家法,一念求治,三十年如一日,丕徯之效,已成少康,環海蒼生,莫不咸囿於仁濡之澤。而寶算寢高,聖志漸倦,或不無滿假之色,自形於事爲之間,自廣之意,時露於引接之際。志有所着繫,則不顧事之善否,而必以斷行爲快,言有所不槪,則不計理之曲直,而必以摧折爲務。寢成病源,大貽弊本。挽近以來,殿下所以寄耳目之責,託論思之任者,啽阿成習,諛悅爲度。黼衮闕遺,初無匡補之意,朝紳過惡,置諸相忘之域,以免罪爲長策,以保位爲得計。以至於格心之大人,紆謨廊廟則全無振肅奮勵之政,進對筵席則殆近趨走承順之恭,殊無嚴毅剛方,卓然爲上下所警憚者,百度由是而廢壞,相道由是而墜絶。雖以近日事言之,減匹之政,實出於聖上體列朝之盛意,慰萬姓之苦心。自夏迄秋,聖志益勤而不聞廟堂之臣,日夕講究視如家事,恬憘玩愒,迄未了當,未知節目頒行,又在何時。舊逋停期,新捧有限,而諸道不省區劃,守令不知督責,一域群生,初聞減半之德意,聳躍鼓舞,如脫水火。而徵收愆期,又生弊端,推剝之政,必將在於甁罌旣罄之後,豈不大可憂哉?且臣愚死罪,亦有所耿耿不已者。日昨諸宗臣之上書也,十行絲綸,明眎聖意,不勝其感歎也。以殿下愛日之孝,崇奉致養之心,靡不用極。而惟以順志爲本,不無國朝之典禮,而亦不欲援而行之。至於其書下段事,則撝謙之德,讓而不居,有足以光簡冊而範百世,大哉之言,於休盛矣。噫,轟燁之災,方撼我行宮,勅价之行,已涉我境土,而乃於溫駕纔返之翼日,相率封章,有若不俟終日者然。曾無學識之諸宗臣,固無足怪,而前後大僚之登對也,亦無一言之爲殿下,贊成謙光,顯斥陋習者,臣竊爲之慨然也。伏願殿下,勿以少安,或弛其恐懼之誠,臨政而益加奮勵,遇災而益篤修省。聽言則勿以咈旨爲怒,有事則勿以適意爲樂,加意於倦勤之年,垂戒於貽燕之際,以爲國家億萬斯年之休。亦宜飭厲大臣,蕫率百官,勿以黨習萌心,勿以私意害政,使之殫竭心膂,精粹政本,以爲對揚鴻休之圖。則天雖玄遠,監之在誠,轉沴之祥,臣當拭目而俟之。伏乞聖明,留神而察納焉。臣無任屛營祈懇之至,謹昧死以聞。十九日筵中下敎,而不賜批,其章給之
乾隆十五年庚午十月十九日申時,上御熙政堂。騎判引見入侍時,兵曹判書李天輔,右副承旨權一衡,假注書申聖宅,記事官南龍震·朴正源進伏訖。上命騎判進伏。上曰,軍兵犒饋,何時爲之耶?天輔曰,畿內則牛疫甚熾,買牛於外方,故昨日始入來,而以二十二日爲定矣。上曰,都監何時爲之云耶?天輔曰,在於禁軍犒饋之後矣。上命承旨,書守直軍兵襦衣題給傳敎曰,日雖不寒,冬節方深,宿衛軍士,空石題給。薄衣軍士,襦衣題給。出榻敎上曰,兼春秋持此傳敎出去,襦衣題給事,卽爲分付。今日內題給之意,亦爲分付。南龍震奉傳敎,出去分付後入來。上曰,騎士今則何如耶?天輔曰,騎士輩初則不信,且不知利害,或有願入者,或有不願入者,故立法之初,自然誘而入之。故別將·隊將之令,不爲聽從,全無紀律矣。近來則其習稍減,頃招別將而問之,則紀律少立云矣。然其時不拘年歲,而限以出身,故募入之際,多有老卒,甚非長久萬全之計也。若限以年歲,或四十以上,或五十以上,以爲取才募入之地,則誠好矣。而此乃節目之大者,非小臣之所敢獨爲也。上曰,隱結報狀入來乎?天輔曰,此乃均役廳事,而非臣所職,故不能詳知,聞其若干入來云,而不知某處之來不來矣。且海西則素多隱結,査報之際,必致遲延矣。上曰,守令則安敢用之乎?天輔曰,多有區處,而隱結則多矣。承宣,屢經邑宰,必知之矣。上曰,守令用之乎?一衡曰,臣別無屢經之事,曾爲義州,則義州素有隱結,而曾因某事,已爲區處,而各有所屬處矣。上曰,勅行,今日當到何處耶?一衡曰,昨見伴送使書目,則昨日宿于平壤云。今日則或過安州矣。上曰,欲問犒饋事,故騎判使之入侍矣。騎判先退。天輔出去。一衡曰,兵曹判書李天輔,旣已呈辭,則當於肅拜後入侍,而不爲肅拜,請推考。上曰,方在呈辭之後,不必肅拜矣。一衡曰,然而有違院規,推考,似宜矣。上曰,置之,可也。上又曰,承旨〈出〉戶外。一衡出戶外。俯伏少頃,上命中官招入。上曰,李翼元疏見之耶?一衡曰,臣於是日,適値徑出,不在院中,故不得見之矣。上曰,守廳誰也?一衡曰,李應協也。上命中官取李翼元疏以來。上曰,宗臣疏云云條讀之。一衡讀之。上命書傳敎曰,噫,衰耗日益甚若此,而猶摠攬庶務,十遺其九,百度解弛,豈無仁愛之勉飭?方切懍惕,況不能勉我元良於代理之時,紀綱陵夷,尤爲甚焉。故於減膳之敎,兼勉元良,其輔我元良云者,意蓋深矣。噫,雖所重在焉,不答章奏,意亦在焉。雖不篤老,若是衰耗,專由於時象場中,困於交章也。故聽政節目時,大臣勸我應章,而予乃掩涕張目而言者也,故大臣·政院·儒臣箚批外不應者也。予之懍惕之意,已諭於大臣·政院·儒臣之批,而今宋徵啓·李翼元之因此勉我,其心雖尙,已悔褒嘉者,其涉架疊。予之深戒,廣之一字,豈待予諭?朝臣所覩,比古不廣,自可知矣。此則當付一笑,而於予之道,可謂無則加勉者。而噫,減匹之令旣行,其所塡充,在於均役廳,故仍存其廳。向者又飭,意亦此也。此乃永久遵行者,先儒何不忙後錯了之文?吁嗟,臺臣不讀乎?摠帥復授,意在久任。噫,愛日之心,貴賤同焉。惜此日之已過,懼來日之無多,中夜每誦,撫皓髥而自悲。頃者宗臣之所請東朝事,奚特宗臣?擧朝之心,宜同然也。予則以養志爲重,不敢請也。事體莫重,則不無典禮等說,渠亦今日臣子也。何敢肆然章奏乎?噫,宗臣之挾雜下款語,可謂待我不厚矣。奚言時之先後?此則嚴辭拒之,大僚其若贊揚,果無諂諛之斥乎?臺臣非斥,意則是也。而臺臣異於大僚,旣陳於予,則請飭,可也。諸臣聯章,有崇品宗臣,則曾無學識等說。噫,于今宗戚,其無大君王子,何不相敬之若此?雖固心揮却,異請之時,事面猶在處,不可不諭。此章一開,將開挾雜之道,此則予心固若鐵,況乎衰年,何放乎此,洞悉開諭,無異賜批,其章給之。出榻敎上曰,宋徵啓疏中,論金吾郞譯官決棍事,而譯官則遠接使,亦有決棍之事矣。龍仁倅則予豈不當決棍耶?仍決棍龍仁倅,而臺疏如此,可謂兩班之難矣。上又曰,國事意或有可爲之勢,而亦坐熙政堂矣。近以疝氣有加,難於動作,而軍兵犒饋事重,故騎判使之入侍,而疝氣今亦動矣,予將不能振作矣。斯文之戰,將復見之,追惟庚子,豈忍復聞斯文字耶?第宅之說,誠是意外之來,宮家別無過大之事,而以彰義宮觀之,彰義宮豈不壯大哉?沈廷輔家亦大,而今番延勅時,予見門外士夫家亦多大家矣。譏斥大臣之言,何意歟?不無典禮云者,甚可駭也。渠亦有母有祖母,渠雖爲名,而名不在五倫中耶?雖有下款語,事體所在,予豈嫌而不言耶?大臣,若以予嚴斥宗臣爲贊揚之語,則必謂之諛悅矣。予若殊常答之,則臺臣之言,猶或可也,而予旣分明答之,則更何有可言於予者乎?一衡曰,臺疏中上款,卽東朝尊奉事,此乃在前已行之典。而聖上,以養志之孝,不敢强請爲敎,下款事,臣民不勝抑鬱,而聖上謙德,至矣盡矣。宗臣疏,旣已嚴加痛斥,則今此臺臣之陳論,似不緊當。而此旣遇災陳戒之章,則其在聖上優容臺閣之道,固宜賜批矣。上曰,此乃斯文戰將發之兆,不見其形,願察其影,試看近來日氣與風氣,今日之風,豈不怪乎?其在敬之之道,予不欲名之,而決非和調之風也。一衡曰,今年則風日甚非常矣。上曰,奚但今年?予亦去六十不遠,而昔年則不如近年矣。朝著近似稍寧,而必將生出甚事矣。溫陽之路,斯文事若有更言者,則予欲因其處委臥不還矣。若念丙申,則豈復當斯文事耶?大訓之後,豈敢復提壬寅事耶?斯文事,彼則今無更發之事,而此必欲對辨矣。對辨之意,必撑滿於中,而因予抑止之故,雖姑不出,若復對擧,則豈不爲戰乎?予謂元良曰,若有關係於斯文之章,則必告於予云矣。無識宗臣四字,何其斥言之至此耶?卽今則雖無大君王子,而亦有崇品宗班矣。其言非,則請飭,可也,而豈可以無識辱之耶?予亦於昔年,有陳章之事,渠何敢以無識二字,陳之於予乎?不無典禮云者,若在漢時,則當用大不敬之律。一衡曰,傳敎中朝臣有眼之敎,王言體重,恐或如何矣。上曰,予於呼寫之時,亦以爲如何矣。承宣達之,改以所覩,宋徵啓有眼,似可見矣。一衡曰,傳敎中予亦於昔年,有率諸宗陳章之事,追不覺靦然之敎,似不必提敎於絲綸間矣。上曰,此等之敎,古亦有之。仁廟朝,亦有予亦參庭請之敎矣。此句無不可用之事,而刪去也。一衡曰,俄已仰達,而此旣臺臣陳戒之章,賜批好矣。上曰,諸臣章奏,予不欲賜批,元景夏之疏,亦不賜批,豈獨於此疏答之?若賜批則斯文戰出矣。諸臣以次退出。
上在昌德宮。常參·經筵,以代理停。
夜一更,流星出天中淡雲間,入艮方天際。狀如拳,尾長二三尺許。色赤,光照地。自三更至五更,月暈。
鄭履儉達曰,明日常參,取稟。令曰,停。
李應協達曰,備邊司郞廳來言,今日,賓廳坐起日次。而大臣皆以病故,不得來會云矣,敢達。令曰,知道。
又達曰,大司憲曺命敎,執義申暻在外,掌令權抗·金文行,持平安致宅呈辭,一員未差。今日以監察茶時之意,敢達。令曰,知道。
大王大妃殿·中宮殿·賢嬪宮,藥房口傳問安。答曰,知道。
藥房提調申晩,右承旨鄭履儉啓曰,伏未審日間,聖體調攝,若何?眩候諸節,一向差勝乎?去夜,伏承有藥院問候之敎。臣等今日,不可不率諸御醫,趁早入診,詳察聖候矣。大王大妃殿氣候,何如?臣等無任區區伏慮,敢來問安,竝此仰稟。答曰,知道。慈殿氣候,差勝後一樣。予則當下敎於入侍,宜矣。
以備忘記,令于權一衡曰,今下弓矢,柔遠僉使金應九處給送。
南泰溫達曰,漢城判尹趙載浩,鎭日違召,尙不膺命,其在事體,誠極未安,卽爲牌招察任,何如?令曰,依。
權一衡,以禮曹言啓曰,卽接宗廟署所報,則去夜大風,宗廟前後岡脊五間許,一抱餘生松一株,中折顚仆,聲震殿內云。正殿至近之地,有此樹木顚仆之患,不可無慰安之擧。慰安祭,不卜日來二十二日設行,而顚仆樹木,令該曹斫去事,分付,何如?傳曰,允。
又以備邊司言達曰,卽者,漢城府枚擧西部奉事安允履牒呈報本,司以爲,社稷洞居私奴韓世柱家,狗一首見失。遍尋則後山松下,只餘頭足,而其近處,頗有虎跡,看審則自屛風巖下,往來痕跡宛然云矣。都城之內,虎患如此,極可驚慮。令三軍門,擇送砲手,各別跟尋,期於必捕,爲宜。以此分付,何如?令曰,依。
又以訓鍊都監言啓曰,因備邊司草記,社稷後山屛風巖下,有虎患,令三軍門,擇送砲手,期於必捕事,達下矣。都監善放砲手八十名,將官率領,卽爲發送跟捕之意,敢啓。傳曰,知道。
又以禁衛營言啓曰,卽因漢城府所報,社稷洞居私奴韓世柱家狗一首見失,遍尋則後山松下,只餘頭足,而其近處,頗有虎跡,看審則自屛風巖下,往來痕跡宛然云。都城之內,虎患如此,極可驚慮。令三軍門,擇送砲手,各別跟尋,期於必捕事,自備局入達依準矣。本營善放砲手六十名,將校二員領率,今日內發送,而期於跟捕事,嚴飭之意,敢啓。傳曰,知道。
又以御營廳言啓曰,因備邊司草記,西部奉事所報內,社稷洞居私奴韓世柱家狗一首見失,遍尋則後山松下,只餘頭足,而其近處,頗有虎跡,看審則自屛風巖下,往來痕跡,宛然云矣。都城之內,虎患如此,極可驚慮。令三軍門,擇送砲手,各別跟尋,期於必捕事,達下矣。本廳將校,率領牙兵五十名,今日定送,與訓局·禁營,合力搜捕之意,敢啓。傳曰,知道。
南泰溫,以司饔院官員,以監膳提調意達曰,生鮮廛人等,逐日來訴本院曰,卽今冬節向晩,魚族中秀魚一物,與他魚有異,隱入不出。漁漢等,設網累日,未免空還,闕供生事,迫在朝夕云,魚族之難捉,誠如所訴。在前如此之時,有雜魚及活鷄參半代封之規,而莫重御供,自下不敢擅便,惶恐敢達。令曰,參半代封。
權一衡,以兵曹言啓曰,傳曰,日雖不寒,冬節方深,宿衛軍士,空石題給,薄衣軍士,襦衣題給事,命下矣。發遣本曹郞廳,摘奸各處薄衣軍士二百九十三名,別單書入,依此數襦衣題給,宿衛軍士,空石亦爲題給之意,敢啓。傳曰,知道。
又以兵曹言啓曰,今十月二十一日,武臣賓廳講書日次,而以減膳,內中日,旣已停止矣。試講亦依例停止之意,敢啓。傳曰,知道。
又達曰,卽者,副校理鄭弘淳,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
副校理鄭弘淳書曰,伏以臣,離違病母,居然爲兩月矣。王事在身,未敢顧私,中間家信,絶未相聞。古人所謂,不但己之思親不置,亦恐親之念我不忘者,實臣今日情私,每念及此,自不禁潸然而涕。今於復命之路,始聞家信,臣母宿病沈頓之中,新遭同氣之慼,積日悲疚,神息益綴。緣臣不在,凡百調治,多失其宜,況以戀臣之極,至廢寢食。臣旣無兄弟,惟有母子,相依爲命,經月相離之餘,又聞此報,心神飛越,尤不能按住,略陳短章,徑還私次。伏乞睿慈,察臣至情,遞臣職名,俾得安意省護,仍治臣擅離之罪,以肅朝綱,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病。
庚午十月二十日未時,上御時敏堂。藥房入診入侍時,提調申晩,右承旨鄭履儉,記事官南鶴老·南龍震·朴正源,醫官金應三·金壽煃·鄭履亨·皮世麟·許磐·柳徵瑞進伏訖。晩進曰,日候不適,聖體,若何?上曰,一樣矣。晩曰,藥房啓辭已入後,聞昨日筵中下敎,則有疝氣云,不勝驚慮矣。夜來其有差勝之勢乎?上曰,微有疝氣,而連處溫堗,故不至有加矣。自來自處,心似涼冷,疝氣亦有所加,故昨日筵中,語次間及之矣。晩曰,其氣顯顯乎?上曰,似有凝結之氣矣。晩曰,眩候何如?上曰,不至大段矣。晩曰,大王大妃殿氣候,何如?上曰,安寧矣。晩曰,王世子氣候,何如?上曰,好過矣。晩曰,使醫官診候,何如?上曰,唯。上曰,都承旨何不入來耶?晩曰,今方受由在外,數日內當入來矣。應三診畢曰,脈度左右三部微數,而大體與常時無異矣。壽煃診畢曰,左右三部脈候大體調匀矣。履亨·磐·徵瑞等,以次診畢後所達之言,與應三·壽煃言略同。晩曰,近日日候乖常,其或以感氣而如此乎?上曰,不知有感氣,而近來日氣甚陰寒,故如是矣。晩曰,自昨日有此氣乎?上曰,已至數日矣。晩曰,八味湯進御幾貼乎?上曰,方有滯氣,故不爲進御矣。應三曰,連爲勞動之餘,有此氣乎?上曰,過用心慮,則每有此氣矣。今番溫幸時,氣雖舒而心則用,故時有凝滯之氣,以此盡服牛黃一部,其時顯有差勝之效矣。自來此處以後,有涼冷意思,故氣亦寒縮矣。晩曰,溫幸時,累日驅馳之餘,氣雖有舒,而自有所損,又以勅行,累次動駕,而其時日氣甚陰寒,觸冒往來之際,豈無損傷之節乎?疝氣本甚不輕之症,有此症候,已至累日,而不卽下敎,故臣等全然不知,豈非泄泄乎?上曰,古語曰,不見其形,願察其影。近日以來,風日乖常,時氣亦隨人事而致之矣。近見時象,則朝著上,若將有風波,以此過用心慮,故予之氣亦如此矣。向者溫幸時,有以師門事爲言者,如以此事,有不好光景,則予欲於其處,臥而不來矣。頃以元孫親自保養之意,下敎於大臣,而予氣今忽如此,似難如意,以是咨嗟矣。晩曰,不必爲如此下敎矣。上曰,心已冷氣已耗,其亦難矣。五年後來此堂,心甚不便,故氣亦有縮矣。晩曰,臣累年後,更爲來坐於熙政堂閤門外,臣心不勝欣喜矣。殿下知用心而如此,則何必過爲用心乎?古語曰,物來順應。物之來者,順而應之,則何至於用其心乎?見此熙政堂,與彼歡慶殿無異,而一視宜矣。以勿用聖心爲工夫,亦宜矣。上曰,向衰之年,故心亦如此矣。壽煃曰,迎送勅行時,不無勞動之事,而致有聖候之如此乎?上曰,送勅後,還宮時,風日甚不好,而終無感氣,是亦異矣。今番勅使極順,我國人,皆如此,則何難制御乎?唯我國人,感化難矣。仍誦何時復覩漢衣冠之句曰,其服飾,雖甚詭異,而其人物,則應對之際,頗有可觀矣。晩曰,累年久廢之室,例爲疏冷,連爲殿坐,而以至日久,則與常時無異矣。上曰,拜跪行動,不至甚艱,而欲與諸臣酬酢,則心甚沓沓。將見臣隣之際,或有半日彷徨,而始爲着衣,非厭見臣隣而然,自辛丑後,心每如此。卽今大臣受由,儒臣不在,不必接見臣隣,而以騎士犒饋事,有所下問。故昨日召見兵判,且惡聞諸臣以予爲怠之說矣。壽煃曰,卽今脈候,不如前日,痰滯於脾胃而然。八味湯,入熟地黃,則易生滯症,八味湯,姑爲停止,而橘薑茶,連爲進御,似好矣。應三曰,膈間淸利耶?滯菀耶?上曰,夜間,似有滯氣矣。應三曰,壽煃所達橘薑茶,似當於卽今症候矣。上曰,疝氣,亦挾痰而發,服溫中之劑,則似必有效矣。應三曰,溫中行氣之劑,莫如橘薑茶矣。履亨曰,今此疝氣,挾其冷痰而發,則橘薑茶最好,而入蘇葉少許,則尤好矣。磐曰,卽今聖候,非外感所祟,新御舊殿,以致疝氣,則此必冷痰,凝結於脾胃而然。姑停八味湯,而進御橘薑茶,似完備矣。上曰,自前脈度浮數,則必有疝氣矣。應三曰,脈度微數,以氣滯而然矣。上曰,不爲服藥則何如耶?壽煃曰,橘薑茶,乃和痰行氣之劑,疝氣以觸冷而發,則尤是當劑,進御當劑而後,可以責效矣。上曰,橘薑茶五貼劑入,一兩日後問候。出榻敎履儉曰,臣有所經驗者,以陳艾作褥鋪坐,則有奇效矣。上曰,予亦聞其有效,房堗有濕處,似好矣。應三曰,然矣。晩曰,交椅上及殿內所鋪艾褥,自內局卽爲造入乎?上曰,交椅上所鋪者,醫官知其大小而造入,殿內所鋪者,小如方席而造入,可也。晩曰,疝氣甚悶,明日又爲入診,何如?上曰,再明間入侍,宜矣。上曰,金應三,今年幾何耶?應三曰,七十七矣。上曰,金壽煃,今年幾何耶?壽煃曰,七十三矣。上曰,兩人,俱已年老矣。溫幸時,能隨駕往來,而少無困憊之意,其筋力可貴矣。上曰,玄起鵬以舊時醫官,今忽身死,殊用惻然,醫官之喪,喪需題給,其有前例乎?晩曰,有前例矣。上曰,醫官玄起鵬,依他例,令該曹擧行。出傳敎上曰,均役廳,各道文書,皆已上來云耶?晩曰,遠道文書,未及上來,以十月爲限,故今月內當上來。而聞畿伯言則以爲,陳田隱結,一時竝擧,故以致遲滯云矣。上曰,醫官先爲退去,可也。應三等,俱爲退出。履儉曰,兩臺臣疏,雖有不槪於聖心者,旣是臺臣言事之疏,則宜其優容開納,而不當有所芥滯於聖懷矣。上曰,今日紀綱解弛,無復可言矣。過數月則慈聖母臨爲五十年,非但宗臣,請其尊號,雖大臣,亦當爲之。予以養志爲孝,而諸臣則與予有異矣。不無典禮,曾無學識等說,俱極駭然。而是乃臺疏,故不爲處分,還給其章。旣給其章,且有嚴敎,則在臺臣之道,宜卽引嫌矣。注書出去,問其避嫌與否。臣鶴老承命出問後,以姑不引避仰達。上曰,尙今不爲引避者,尤可駭也。上曰,注書出去,湖西御史入侍事,分付。臣鶴老承命出去,與御史鄭弘淳偕入進伏。上曰,承旨與御史爲幾寸耶?履儉曰,爲十七矣。上曰,栍邑守令誰耶?弘淳曰,淸州牧使沈鐸也,唐津縣監李廷煜也。上曰,沈鐸,誰家人耶?弘淳曰,沈鏽之兄也。上曰,李廷煜,誰家人耶?弘淳曰,臣不能詳知,而以爲李廷弼之族云矣。上曰,淸州·唐津治不治,何如?沿路各邑,亦何如耶?弘淳曰,栍邑及沿路各邑治否,詳陳於書啓中矣。上曰,書啓讀之。弘淳讀書啓而奏曰,淸州牧使沈鐸,雖無結戶收斂之事,細聞民言,則抄出境內富民及稍有食根者,兩班則使座首吏房,傳喝乞貸,常漢則出差捉來,分付。如有稱托不納,則毋論兩班·常漢,或捉囚或替囚,甚至於差定苦任,多般侵督,終至必捧而後已。民人輩以爲,今此溫幸時,旣有軫念小民之聖敎,則雖一分一粒,尙不可責出於民間,而況鄕曲所稱稍有食根者,不過以若干穀,僅僅卒歲而已。至於錢兩則豈有用手之路乎?官威之下,不敢違拒,多般推移,艱辛備納,怨謗之言,不翅狼藉。本牧之爲稱貸,雖出於臨急不得已之擧,而今此廉問收斂之命,旣出於軫念民隱之德意,則毋論收斂與稱貸,其爲小民呼冤之端,一也。履儉曰,以淸州邑力,辦出數百兩錢,有何所難,而如是艱辛稱貸於民間耶?甚可怪也。上曰,是甚於收斂矣。以座首吏房,傳喝於境內兩班者,尤可怪駭。偶以淸州爲栍邑,果有作俑之事矣。弘淳曰,唐津縣監李廷煜,雖無民間收斂之事,貸用商賈貿穀錢,而以司倉穀餘存者,折價出給云。故臣出沒問之,則零數六十兩未報之代,當以外倉所在軍作米,計數出給云。故所謂司倉還上,開庫出見,則賑恤·常平廳穀及軍作米·營賑穀等雜穀外,米租太折半留庫者,當爲米五百九十三石·租八百十八石·太二百十二石。而見存者,只是四十二石米·五石租·九石太而已,所見極甚驚駭。更爲詰問於座首吏房及該庫色吏處,則以爲,事係官家,不忍直告,而竝皆加分云。今此擅分,已是法外之中,官貸之說,尤極驚駭。以此以彼,其不有法例,致此虛錄者,誠極痛駭矣。履儉曰,此非虛錄,而是乃擅用矣。上曰,近來守令,犯用軍作米,視爲尋常,故李廷煜,亦有此犯用矣。弘淳曰,各樣米穀,臣未及反庫,故欲爲移關於道臣,使之反庫矣。更思之,有推諉他人之嫌,故不爲移關於道臣矣。上曰,加分已是法外,而如有私用之事,則尤是不法矣。弘淳曰,新昌縣監尹國彦,入其境內,譽聲播聞,問其治績之何如,則別無指的可言者。而政務淳實,且不要譽,六載爲治,終始如一,孔道役繁而民不爲勞,瓜期在近而皆惜其去矣。上曰,可謂循吏矣。弘淳曰,天安郡守金相說,銳意圖治,頗有民譽。沔川郡守申慶普,誠心奉職,事多修擧,俱爲可尙矣。木川縣監洪龜錫,政措之間,雖無顯疵之可言,而柔懦之治,不能戢吏,不無些少招謗之端矣。上曰,柔懦而不能戢吏者,是昏暗而然矣。弘淳曰,全義縣監金一基,禮山縣監李命興,德山縣監尹琰,旣無治績之顯著,又無疵政之可言。溫陽郡守徐宗璧,稷山縣監崔普興,平澤縣監黃,到任日淺,姑無治否之可言者矣。弘淳讀書啓訖。上曰,書啓外守令之治否,更爲詳達。弘淳曰,書啓外有別爲文字以來者矣。上曰,達之。弘淳曰,唐津縣監之犯用災結,至於一百六十餘結之多。而衙客李時輝爲名人,主管文書,多有幻弄之事。淸州牧使儲置米一百餘石,捧上時,以錢代捧,料理民間,而文書則以已捧樣修正矣。上曰,李時輝,何不訊問耶?弘淳曰,刑訊一次後,移囚於平澤縣矣。上曰,兩邑不法文書,皆爲持來耶?弘淳曰,兩邑文書,皆持來而待令於外矣。上曰,注書出去,持來其文書。臣鶴老承命出去,持其文書進伏。上曰,御史捉其文書後,乃封庫矣。此文書,當更封踏啓字以下,御史所陳兩邑事,出擧條,下該府,宜矣。上曰,今覽忠淸道暗行御史書啓,又聞所奏栍邑中淸州牧使沈鐸,名雖貸用,實則勒捧儲置米,所犯,關係不法。唐津縣監李廷煜,雖無徵斂,司倉所犯,亦係不法。竝先罷後拿,原書啓擧條所納文書,竝啓下,令該府嚴問,依律處之。書啓中以唐津下吏之說推之,視軍作米,尋常可知。令備局,卽送郞廳摘奸,若有欠縮,亦令該府,一例嚴問。新昌縣監尹國彦,雖不可以大善治言之,如本縣之邑,若此循勤之治可嘉。令該曹升敍調用,更觀其才。木川縣監洪龜錫,旣稱柔懦,難任字牧,罷黜。其他竝置之。出傳敎弘淳曰,湖中守令,皆不無所犯,而旣非栍邑,則不必廉問,故不入於書啓中。至於淸州·唐津,是栍邑,故詳陳於書啓中,而聞民間相傳之言,則以爲,朝家劃給一萬石於忠淸道云。一邑所受,將爲近百石,以此還報官家所貸之錢,則似好云。如無申飭之事,則劃給萬石米,將歸於列邑守令報債之資矣。上曰,必有此患,故頃有下敎,而守令亦皆必有此心矣。弘淳曰,臣於栍邑廉問時,有所聞而不可不問者,竝爲査實以來。而當初聖敎,只及於收斂一節,而至於餘外事,則臣亦未及經稟,故不敢煩錄於原啓中,而亦不可以不陳,敢此仰達矣。唐津縣丁卯海溢災一百六十餘結,不分民間,自官擅用之說,流傳村間。故出道後,捉致其時都書員,當年災結元數磨勘件記,及民間分給件記,使之現納,則災結元數,踏印件記,果爲現納。至於分給記,則謂以其時自官推納,仍不出給,只納其私件記。而一百六十餘結,自官擅用,果爲的實云云。又問其用於何處,則答以移送官廳,同入於衙祿捧上中云。故招問其時官廳色吏,則亦爲直招,而其時捧上文書,使之現納,則亦謂以自官推納不給云云。此等文書之推入官家,旣出於慮後之計,則決無尙今留置之理。一線推覈之路,只在於官廳都錄。而本縣監則適出他境,衙客李時輝爲名人,方留東軒,從前干政之事,非止一二。而此等文書,自初至終,竝皆主張云。故使之搜納,而終始違拒,畢竟有不得不捉入之擧,則走匿內衙,移時始出。所謂都錄,親自來納,而逐丈拔去,連幅印跡,多有相左,所見極甚痛駭。以官文書弄奸之意,捧侤音施刑,而細考都錄中戊辰三月朔衙祿條,則上頭中行,大書衙祿二字。右傍,細書戊辰新捧米十八石零,此則指本衙祿當朔元數。而左傍,別付小籤於無墨痕非鑿紙之上,書以又四十三石八斗八合。而踏印其上,無故付籤,已極殊常,又之一字,尤涉疑訝。更問於官廳色,則告以果是丁卯災結中,以田稅條捧用之數,而至於付籤又字之事,皆言無辭發明云云。本餘結一百六十五結五十六卜三束內,依色吏等所告,除出紙結二十結,餘結一百四十五結五十六卜三束,以當年元田稅例,磨鍊斗數叩算,則米數稍過於籤上所付四十三石零之數。故又以相左不合之意問之,則色吏輩皆云,依民訴,追後減給者,爲十二結五十餘卜云。然則實餘結,只爲一百三十三結四卜零,而米數果合於籤上所付者矣。又以旣捧田稅條則大同條所捧者,用於何處,文書何在之意,問於各人處,則亦言移付官需條,自官廳捧用,而亦載於都錄中衙祿條所付丈之第上丈云。故取閱元冊,則所謂官需條所付丈拔去,而印跡相左,不翅狼藉。此是李時輝之臨急所爲,明若觀火。故各該吏處,從所告一一捧侤音後,籤書所付都錄一冊,及災結元數踏印記一度,各面分給時,都書員私件記一度,竝爲特納。淸州牧儲置米一百餘石,春間捧上時,色吏朴壽泰,以錢代捧,料理民間,秋成後,始爲貿米,將欲充納。而姑未入庫之說,傳播民間,下吏之擅弄國穀,聞甚可駭。出道後,依八月日官踏印遺在數爻文書,開庫計數,則文書所載米八百一石零內,欠縮米,果爲一百二十九石零。故朴壽泰處査問,則以爲,春捧時百姓當納者,擧皆遘癘,萬無趁期準捧之勢,擬將待秋畢捧之際。繼値道內多事之時,未及畢捧,文書則以已捧樣修正,而八月以後用下者,則又不入於此中云。渠之所告,不可準信,故本牧使許八月以後用下文書,使之修正以納,則八月以後上下者,果爲二十一石零。而應遺在米七百七十九石零內,未捧米一百七石,以時方捧上,成件記踏印以送。本牧使之親自修送者,旣如此,則不可全然歸之於下吏之擅弄。而毋論事勢之如何,旣有實數文書,而有此庫中之欠縮,則便是虛錄。當初八月遺在文書踏印件一度,本牧使追後所送文書一度,竝爲持納矣。上曰,一體下該府。出擧條弘淳曰,金大成爲名人,其父死於其母間夫,故大成,殺其間夫,方在被囚中,此與無端殺人有異,似不無分揀之道矣。上曰,今聞忠淸道御史所奏,不可不詳問者,而事關倫綱,下敎日,金大成啓本,令秋官持入。出傳敎上曰,兩臺臣,尙不避嫌云。昨日筵中,旣下未安之敎,則在臣子之道,安敢偃然在家,而不爲動念耶?旣聞嚴敎之後,雖泥首金吾,可也。而終不引避,可謂放恣無嚴矣。履儉曰,臺臣,遽遭嚴敎,故惶悚未及引避矣。上曰,近來紀綱解弛,古則雖微有嚴敎,臺臣之道,不顧情勢,卽謝引嫌。吁嗟,不讀之敎,不答給之之下,宜卽引嫌於元良,而頃者亦有都憲下敎之事,則掃其臺體,已涉寒心。況元良聽政之時,事體尤異於前,豈敢若此?李翼元則其不無典禮等說,可謂無嚴。旣有嚴敎,筵中亦有下敎之事,於渠之道,雖不泥首金吾,何敢偃臥其家乎?放恣無嚴,莫此爲甚。若此不已,至於綱不綱國不國,渠雖無嚴,予不深治,意蓋在矣。不能擧職臺臣,竝遞差,以存臺風。出傳敎諸臣以次退出。
上在昌德宮。常參·經筵,以代理停。
李應協達曰,明日常參,取稟。令曰,停。
吳彦儒達曰,大司憲曺命敎,執義申暻在外,掌令權抗·金文行牌不進,持平安致宅上疏入啓,一員未差。今日以監察茶時之意,敢達。令曰,知道。
又達曰,憲府之連日監察茶時,諫院之屢日闕達,俱涉未安。除在外外,未肅拜·不爲行公人員,竝卽牌招,何如?令曰,依。
權一衡啓曰,卽者,御營大將洪鳳漢,以春秋館堂上實錄考出事,今方下直,出往江都,所授命召,來請還納,何以爲之?敢稟。傳曰,命召,仍佩往之。都提調摠察。
南泰溫達曰,注書崔台衡,久不仕進,卽爲牌招察任,何如?令曰,依。
鄭履儉達曰,玉堂上下番俱空,事甚未安。校理李重祚,副校理李顯重,修撰朴相德,副修撰金致仁,旣已帶職蒙宥,竝卽牌招,以爲推移入直之地,何如?令曰,依。
南泰溫達曰,漢城判尹趙載浩,鎭日違召,無意膺命,事體未安,卽爲牌招察任,何如?令曰,依。
吳彦儒,以義禁府言達曰,淸州牧使沈鐸,唐津縣監李廷煜等,先罷後拿事,徽旨達下矣。沈鐸·李廷煜等,俱在任所云,依例發遣府羅將,竝拿來,何如?令曰,依。
又以義禁府言達曰,部將金成韻拿問處之事,徽旨達下矣。金成韻,時在京畿松都地云,依例發遣府羅將,拿來,何如?令曰,依。
李應協,以侍講院言達曰,本院以上番,連日姑降入直,事甚未安。說書李儁徽,由限已過,卽爲牌招,以爲入直之地,何如?令曰,依。
傳于吳彦儒曰,明日犒饋,右承旨進去,右承旨無則左承旨進去。軍兵好在與否,問來。
說書李儁徽書曰,伏以臣,幸蒙恩暇,將護母病,煎迫之中,惶感交極。顧臣母病,一向彌苦,雜試鍼藥,乍歇旋劇,晝夜叫痛,諸般症形,日就危重。臣方左右扶護,焦遑罔措,今以由限已過,召牌儼臨,臣之情理,實無一刻離側之勢。不得不隨詣闕外,冒死申籲。伏乞离明,亟削臣職,以便救護,仍治臣瀆擾之罪,以肅朝綱,不勝幸甚。臣無任云云。答曰,覽書具悉。爾其勿辭,俟母病少間,察職。
上在昌德宮。常參·經筵,以代理停。
夜一更二更,電光。三更四更,雷動電光。五更,電光。
大王大妃殿·中宮殿·賢嬪宮,藥房口傳問安。答曰,知道。
以口傳下敎曰,明日問候,則只大殿爲之。
藥房提調申晩,同副承旨李應協啓曰,伏未審日間,聖體調攝,若何?眩候諸節,一向差勝,而茶飮進御後,腹部微滯之氣,其已快減乎?臣等之不得承候,已經兩宿,伏不勝憂鬱之至。今日臣等,依日昨定奪,率諸御醫,趁早入診,詳察聖候,有不可已。大王大妃殿氣候,何如?臣等無任區區伏慮,敢來問安,竝此仰稟。答曰,知道。慈殿氣候,差勝後一樣。予則一樣。有更觀下敎者,待朝入侍,宜矣。
李應協達曰,明日常參,取稟。令曰,停。
又達曰,大司憲曺命敎,執義申暻在外,掌令權抗·金文行牌不進令旨未下,持平安致宅疏批未下,一員未差。今日以監察茶時之意,敢達。令曰,知道。
南泰溫啓曰,小臣,禁衛營軍兵犒饋,南別營進去,下直。傳曰,知道。
李應協,以都摠府言達曰,副摠管申思建,以漢城府右尹,本府坐起,晝仕出去之意,敢達。令曰,知道。
傳于李應協曰,望前望後入侍,猶同日次,有下敎,或有稟定事,依前入侍。
又傳曰,冬月襦衣,自古有例。而近日冬暖,且心耗之致,今月晩敎,下敎之後,因騎判所奏,鄕軍願得襦衣云,聞來予寒,此後十月來番軍,九月點考後,先給襦衣。十一月來軍,十月點考後,先給襦衣事,定式。
又傳曰,向年因唐陽城之意,覲親呈辭下敎者,近者遐方之人,猶如前日,政院申飭。
南泰溫啓曰,臣承命馳往於禁衛營犒饋所,傳宣聖敎,問其好在與否,則軍兵輩齊聲仰對,以溫泉扈駕回還後,得無事好過云矣,敢啓。傳曰,知道。
南泰溫達曰,判尹趙載浩,連日違召,無意膺命,其在事體,殊涉未安,卽爲牌招察任,何如?令曰,依。
李應協,以兵曹言達曰,本曹正郞金弘澤,身病危重,差復無期,佐郞徐海朝,曾經正郞,例不行公,趙有臣呈辭在外,上來遲速,有未可知。竝今姑改差,以在京無故人,後日政差出,何如?令曰,依。
傳于南泰溫曰,明日犒饋,左承旨進去。軍兵好在與否,問啓。
李應協,以兵曹言達曰,今此進賀兼謝恩使一行赴燕時,所把驛馬,必須前期分定,可無未及之患。應把驛馬四十二匹內,忠淸道八匹·全羅道九匹·慶尙道十七匹,來十一月十五日,京中逢點。江原道四匹·咸鏡道四匹,來十一月二十日,直送安州逢點之意,五道監司處知委,何如?令曰,依。
左議政金若魯箚曰,伏以臣,獲蒙恩暇,往省先墓,兼哭嬴·博之葬,幽顯感泣,曷有其極?撼頓悲擾之餘,賤疾添苦,公車章奏之間,情勢難安。歸伏私次,禮闕入肅,藥院方有問候之節,而亦末由趨參,不勝惶恐,繼以憂鬱。今冬雷異之作,一何非常也?兩月之中,至三至四,高高仁愛之天,反復譴告,若是丁寧,雖未知何樣禍機,薄在朝暮,而思之豈不懍然乎哉?在途伏見備忘下者,三事責勉,至減御膳,遇災恐懼之意,溢於辭表,臣竊拜稽欽歎。而紀綱之立不立,朝象之靖不靖,人心之淑不淑,專係於輔相之得失。庸陋如臣,衰病如臣,以此時處此職,周歲伴食,碌碌憒憒,不能事其事久矣。三者之至於此,固也。況今日之可愕可憂,長吁而永嘆者,不但止於此三者而已,顧何怪乎災異之洊疊也?靜言思之,莫非臣罪。至於堂箚臺疏之及於廊廟者,臣所自慨,何待人斥勤攻之言?臣實拜受,如不遄被黜退,其何以答天譴而謝公議哉?伏乞聖明,特降威罰,彰臣負犯,改卜賢德,俾幸公私焉。今日之百度隳壞,國勢凜綴者,究其本則亶由於聖敎中三者之病。而使三者,月異而日不同,如水漬紙,如舟下灘,以至於莫可着手者,只是上弛而下肆耳。雷有發動之象,天以雷警之者,安知不出於不偶然也?倘殿下毋倦勤毋退托,惕然兢懼,奮然振作,則轉災爲祥,恐不外是,是臣所大望也。取進止。答曰,省箚具悉卿懇。旣諭,豈若此乎?卿須安心勿辭,亦勿引咎焉。仍傳曰,遣史官傳諭。
右議政鄭羽良箚曰,伏以臣,竊有區區憂愛之忱,敢此冒萬死仰陳焉。臣伏見自五六年以來,聖上於酬酢事爲,接應臣僚,有可喜者,有可怒者,形形色色,人人各異。而其應之也,一味雍容和平,藹然恬然,是以雖撼之者百方,試之者千塗,而終莫能動我聖心也。臣私竊喜以爲,聖上之涵養踐履,盡在於一部自省編,而自省編之功效,不可掩如此也。不意三數日來,以兩臺臣事,辭氣之間,有若失其平者,何哉?程子曰,能於怒時,遽忘其怒而觀理之是非,則思過半矣。臣請以理明之,願聖上,以理察之也。臣諦看臺臣之疏,彼自以爲遇災盡言於不諱之時而進之耳。其文字之間,誠有狂妄不擇者,而蓋亦仰恃明主之在上,若非聖明之世,安得有此等言哉?蓋昔者喆王之待臺閣也,取其氣而恕其過,奬其敢而赦其失。故桀·紂·桓·靈之比,爲千古史冊之美談。今兩臺臣者,借使有語涉妄發,以我聖上天地之量,涵養之素,述編自省之心,獨不可恕之赦之,示大度之廓然於凡我有位,而誘之使言乎?殿下方以臺閣之聾啞爲憂,兩臣之狂妄寂寥,雖不足論,而苟以烏鳶鳳凰之戒之意,優容而奬許之,則亦足以養成學士大夫忠直之氣,而振其委靡也。惟殿下獨無意哉?仍伏念聖上臨御二十六年,凡所以詔我聖子神孫於千萬世者,皆可以爲典法,可謂無餘憾矣。又於此納諫一着,深留聖意,勿論事之虛實,言之可喜可怒,一以漢文可用則用之,不可用則置之之義,應之,人各付人,言各付言,則方寸恬愉,無一事礙滯,自得其平。而盛德風流所貽,垂爲後世之法,而永作靑史之光華矣。豈不美哉?亦豈難事哉?矧玆今年,異於常年,癘疫死亡,殆過數十萬,孤兒寡妻,號呼啼哭,有不忍聞。而九月以後,上帝赫怒,雷變累作,人心危懼,若不保朝夕。當此之時,臺閣之言,毋論妄與不妄,若復摧折而不容,則臣未知於畏天懼災之道,何如也?臺臣遞差,雖由於不引嫌,然前後傳敎中,多有欠和平者,而至於大不敬等下敎,尤似過當。伏望聖上,追入前旨,特命收還,仍示假借包荒之意,以開言路,以光聖德,不勝幸甚。臣旣被其譏斥甚緊,而方以優奬臺閣,仰勉吾君,則顧何敢爲較辨計哉?然臣之失職之罪則益著矣。竝乞斥退,以謝臺議焉。取進止。答曰,省箚具悉卿懇。旣諭,豈若此乎?卿須安心勿辭,亦勿引咎焉。仍傳曰,遣史官傳諭。
江華留守金光世書曰,伏以臣父母墳墓,在於京畿長湍地。而昨冬辭陛時,交遞事遽,未及歷省,今臣莅任,一歲將周,霜露之感,已難自抑。且以改莎補土之役,定在近日,區區私計,亦云急矣。仍伏念凡在守土之臣,乞蒙恩暇,省展墳山,前例旣昭。況本都去長湍,道里便近,往來之間,恐不至多日曠次。玆敢俯瀝私懇,仰瀆离明之下。伏乞特賜諒許,俾伸至情,千萬幸甚,臣無任云云。答曰,覽書具悉。卿其依所陳往省焉。
上在昌德宮。常參·經筵,以代理停。
卯時,雨雹,狀如小豆。夜一更,電光。二更,雷動,電光。
藥房都提調金若魯,提調申晩,副提調趙明履啓曰,去夜雷雨,又復非常,伏未審聖體調攝,若何?眩候諸節,一向差勝,而茶飮進御後,微滯之氣,亦已快減乎?今日臣等,當依下敎,率諸御醫,趁早入診,詳察聖候,〈宜〉矣。大王大妃殿氣候,何如?臣等無任區區伏慮,敢來問安,竝此仰稟。答曰,知道。慈殿氣候,差勝後一樣。予則一樣矣。
鄭履儉達曰,明日常參,取稟。令曰,停。
李應協達曰,大司憲曺命敎,執義申暻在外,掌令權抗·金文行牌不進令旨未下,持平安致宅疏批未下,一員未差。今日以監察茶時之意,敢達。令曰,知道。
南泰溫啓曰,小臣,訓鍊都監軍兵犒饋,神武門後進去,下直。傳曰,知道。
南泰溫達曰,判尹趙載浩,連日違召,無意膺命,事甚未安,卽爲牌招察任,何如?令曰,依。
鄭履儉達曰,玉堂上下番俱空,已至多日,事甚未安。副校理鄭弘淳,由限已過,卽爲牌招入直,何如?令曰,依。
南泰溫啓曰,臣承命馳往於訓鍊都監犒饋所軍兵等處,傳宣聖敎,一一勞問其好在與否,則對以溫泉扈駕回還後,軍兵無一人病者,俱得好過云矣,敢啓。傳曰,知道。
兵曹口傳政事,副司果尹光纘。
本院啓曰,比年秋冬之雷數矣,而今年尤頻複。今年之中,去夜雷電,尤非常,未知今日朝廷闕失安在,而天之警告若是其丁寧不已耶?臣等竊伏見頃日所下備忘,則特以三事爲諭,而聖心之所以懍惕飭勉者,溢於辭表,誠不勝歎仰之至。而第伏念言之非難,行之爲難,修省非難,悠久爲難。苟或重言復言,而不思接續做事,始焉警動勉勵,而旋復怠弛不振,則是豈應天以誠之道,而尙可以回天怒弭天災乎?必也,言行相顧,始終如一,發號出令,而繼以力踐固守,今日如此,而明日又復如此。勉勉循循,不懈益勤然後,庶務凝合而無泮渙之患,誠意充積而有孚感之效。古昔聖君賢臣之所以懼災交勉者,正在於此。噫,今日之所不足者,非言也。今日之所不愼者,非始也。故臣等獨以言行相顧,始終如一之意,反復陳之。伏願殿下,堅持頃日自勉之意,見之事爲,愈久愈篤,而無或有倦勤之念,又以是丕飭群工,使之務集實績,專精無怠,以爲消災之圖焉。噫,冬暖如春,雨潦不止,時氣之乖常,極矣。而今當閉塞之節,屢有此陰陽蕩戛之異,臣等誠不任憂懼之至,惶恐敢啓。答曰,方切懍惕,其勉若此,宜勉焉。
本院達曰,嗚呼,日昨雷異,發作於重地之月,上下之所以震動警惕者,歷累日彌切,而去夜之雷,又何爲而發耶?夫陰陽蕩戛之氣,盛夏亦罕,而當此群陰充塞,萬物閉藏之日,非時之雷,至再至三。而天之反復告誡,殆若耳提而面命,深遠之理,固難窺測,而災不虛生,必有所召。則未知今日人事之失,果安在哉?嗚呼,天人一理,上下無間,災祥之臻,各以其類,則天固不可求之於蒼蒼窅窅之間,卽凡事物之間,流行昭著者,莫非天也。故曰,天卽理也。人事循乎理,則三光順軌,庶徵協時,人事拂乎理,則時氣失序,變異疊見。而感應之理,捷於影響,先儒所謂,一念之善,景星慶雲,一念之差,疾風急雨者,豈非指此耶?雖然,古人又不云乎?怒余之天,猶可爲。今天之所以眷顧警戒者,若是諄切,則邸下其可不警惕振作,思所以祗答消弭之道耶?且況大朝以對越之誠,値非常之災,淵衷凜若,丙枕靡安,邸下仰體聖念之寅畏,其所以兢懼者,又當如何?噫,修省之本,在於爲學,爲學之要,在於居敬窮理。嚴恭整一而存虛靈明覺之體,硏究問辨而窮道德性命之蘊。察之人道危微之分,推之事爲施措之際,造次罔忽,動必合理,則將見上天回怒,休祥沓至,尙何災沴之足憂哉?噫,凡事頻數,則人情玩以爲常,而至若天變,愈數而愈可懼,不可謂前亦如此,今無可怪。伏願邸下,念哉。臣等目見頻複之災,不勝恐懼之至,惶恐敢達。答曰,雷異之變又發,中夜驚起,懍惕之心,其何有極?憂愛之勉,切矣,當留念焉。
李應協,以義禁府言達曰,全州判官尹東涵,憑閱處之事,徽旨達下矣。尹東涵,時在任所云,依例發遣府羅將,拿來,何如?令曰,依。
傳于鄭履儉曰,頃有秋官持入之敎矣。持而待令。
李應協啓曰,卽者,備邊司郞廳來言,大臣·備局堂上,依下敎來待矣。
領議政趙顯命箚曰,伏以昨夜之夜,雷電又作矣。臣不敢知殿下以爲此何象也,必有危亡之禍,迫在朝夕。而未聞殿下有殷湯六事之責,宋景一言之善,但聞數三宗臣,連進媚悅之言,將欲模盡天日,刻畫金石,以張皇震耀於上帝赫怒之下。而殿下三司之臣,無一人言之,幸有李翼元一人之言,而殿下不惟不賜允可,乃反激惱,至有許多嚴敎。至於宋徵啓之疏,言言忠直,節節慷慨,而亦未蒙省納。殿下所以爲應天弭災之術者如此,上天所以警告殿下者,安得不如此也?噫噫,今年大疫流行,民死亡殆過數十萬,暴骨枕於原野,啼哭徹於里閭,此爲何等時節?而宗臣所以導殿下如此。噫噫,宗臣,獨不畏天乎?孟子曰,齊人莫如我敬王也。宗臣之不敬殿下,甚矣。而殿下反以臺臣之不敬宗臣爲敎,不亦異乎?臣謂首唱宗臣,亟命譴罷。李翼元·宋徵啓之疏,使之還納,從容賜批,遞差之命及前後不平之敎,盡爲還收。一心寅畏,至誠對越,則庶幾天心悅豫,而災異消散矣。臣深夜不寐,憂懼罔措,略效區區願忠之誠。伏願殿下,留神察納焉。取進止。批答在筵說
庚午十月二十三日未時,上御熙政堂。藥房入診入侍時,都提調金若魯,提調申晩,副提調趙明履,記事官南鶴老·南龍震·金光礪,醫官金應三·金壽煃·金履亨·皮世麟·高挺參·李世珪進伏訖。若魯進曰,近來日候不適,昨夜雷雨非常,聖體,若何?上曰,一樣矣。若魯曰,臣受由下鄕後,聞有上候靡寧,臣在遠外,不勝驚慮。茶飮進御後,其有差勝之效乎?上曰,茶飮一次進御,而症候不至大段矣。晩曰,腹部凝結之氣,卽今何如耶?上曰,今已差愈矣。若魯曰,日氣近甚陰寒,有所觸冷,而致此症候耶?上曰,已差後如尋常,蓋以冷痰,遇此寒節,凝滯胸膈而然矣。若魯曰,大王大妃殿氣候,何如?上曰,安寧矣。若魯曰,中宮殿氣候,何如?上曰,一樣矣。若魯曰,王世子氣候,何如?感氣其已和解耶?上曰,房內猶着揮項,予以爲反不如老我云矣。以此見之,感氣尙未盡解而然矣。若魯曰,使醫官診候,何如?上曰,唯。應三診畢曰,左三部脈度甚安靜,右三部寸關有滑體,大體與前無異矣。壽煃診畢曰,左右三部脈候甚調匀矣。履亨·挺參·世珪等,以次診畢後所達之言,與應三·壽煃等言略同。若魯曰,茶飮不爲進御,則使諸醫,議定當進之劑,何如?上曰,腹部凝滯之症,初以疝氣慮之矣。今已快愈,何必進御湯劑乎?上曰,醫官先爲退去,可也。應三等,俱爲退出。上曰,注書出去,宣傳官一員待令事,分付。臣鶴老承命出去分付後,入來進伏。若魯曰,有備局堂上入侍之敎,故右相率備堂來待矣。上曰,注書出去,右相率備堂入侍事,分付。明履曰,備局堂上入侍,兵房承旨,例爲入侍。臣則退去,何如?上曰,都承旨退去,而他承旨入侍事,亦爲分付。臣鶴老承命出去,與右議政鄭羽良,摠戎使具聖任,吏曹參判趙榮國,禮曹參判李鼎輔,司直洪啓禧,大司成鄭翬良,同副承旨李應協偕入進伏。若魯曰,問候日次,以昨日計日爲之耶?以後七日爲之耶?上曰,以後七日爲之,可也。羽良進前,大殿·大王大妃殿及王世子·元孫問候訖。若魯曰,今日退出時,入診於東宮,何如?上曰,姑觀入診,可也。若魯曰,元孫宮,亦使醫官診察,宜矣。上曰,乳哺之節,連爲平順,何必診察耶?忘而置之,可也。羽良曰,去夜雷雨之變,又復非常,豈有如許驚心喪膽之事乎?古人以冬雷,爲嗣歲之憂,是尤可慮矣。若魯曰,頃日雷變後,聖上,至減御膳,而其後三件下敎,有足以孚感天心,豈以聖德有闕失,而致此災異乎?此莫非臣等失職之致,臣等實不勝痛迫而羞愧。以臣等之失職,而天災如此,則莫如斥退臣等矣。上曰,卿等,居相職纔周年,而以爲致此災異云爾,則予之臨御幾近三十年,今日天災之如此,豈非予不德之致耶?予年幾至六十,而冬日日候之乖常,今始初見矣。以某事爲某災之應,則近於漢儒傅會之說。而古語曰,不見其形,願察其影。今日世道人心,更無可言,則豈無致災之由乎?羽良曰,古者聖王之世,亦有天災,而恐懼修省,則能回災而爲祥矣。上曰,今爲冬節已久,而少無寒冷意思,是亦異矣。曾聞先朝下敎,以冬日甚寒,人不堪懍慄而至於叩齒,乃好矣。蓋在昔年則冬日常多過寒之時,予之嗣服以後,冬日日候乖常,或至過暖,其後果有戊申之變矣。羽良曰,兩臺臣疏語,雖有不槪於聖心,不必以此激惱矣。上曰,李翼元,可謂人事不省矣。事關東朝,則渠何敢以不無典禮爲言乎?予能盡其孝親之道,則人臣何敢爲如此之言乎?今日國事之可爲痛哭流涕者,亦多矣。而乃反以此等說,陳之於予,此亦出於好名而然矣。羽良曰,李翼元爲人,甚了了,非全昧人事之人矣。上曰,其狀貌雖可愛,而見之似迷惑,果爲此等事矣。羽良曰,其爲人,亦不甚迷惑矣。上曰,卿自在重宰,勸予以和解散矣。羽良曰,宋徵啓疏語,亦多可觀矣。上曰,兩臺臣,旣遭嚴敎,而不卽引嫌,其人事甚怪異矣。其時下敎,便是譏謿之言,則何不卽爲引避乎?他事,予不爲芥滯於心中,而至於李翼元事,予實爲痛心矣。母臨五十年後稱慶者,豈有典禮乎?雖無國朝故事,亦豈可以爲無典禮而不爲乎?尊奉太后之事,何可推諉於宗臣而不爲乎?雖卿等爲之,可矣。予爲太王,則雖一盃冷水,予以不進,已畫于心,而至於太后事,在臣子之道,不當如是矣。古語曰,於太后高廟何?太后與高廟竝稱,則其爲尊重,亦復何如耶?羽良曰,臺臣之言,有可用者則用之,有可置者則置之,宜矣。亦有訐而爲直者矣。上曰,於太后事,何敢訐而爲直耶?坤殿明年爲六十,諸臣,雖有所請,予心已畫。予亦雖至六十,心有所定,予不欲爲愚君。至於太后事,所重有在,旣有所重,則不無典禮之說,極可駭也。予於昔年,亦率諸宗臣,而請上尊號,則爲今日臣子者,何敢以曾無學識四字,加之於宗臣耶?其心所在,誠可痛也。羽良曰,殿下何爲如此下敎乎?李翼元,遇災陳戒之際,自附於古人有懷必陳之義,豈有深意於其間也?殿下雖一時如是,而不必芥滯於聖心矣。上曰,傳云,一人孝,則國人興孝。予能盡孝親之心,則豈聞此言於李翼元乎?予不勝其痛駭矣。若魯曰,臺臣疏語,雖有過激處,只以人事未盡看過,而不必留置於聖心矣。上曰,所重在焉。故以大體而言之,予不留置於心中矣。予若留置於心中,則豈但止於遞差而已乎?羽良曰,日昨筵中下敎中,大不敬三字太過,還收,宜矣。非爲李翼元而如是仰達矣。上曰,在漢時則渠何免大不敬之律乎?此非書出於傳敎中,則有何還收之事?而大臣之言如此,大不敬三字,還收,可也。羽良曰,曾見先朝諸臣,雖得罪於一時,而亦有奬用者矣。榮國曰,大官有罪,則宜其責罰,而至於臺臣,雖有罪,扶植,宜矣。若魯曰,一番如此,而不爲檢擬,則將爲棄人矣。上曰,予雖量狹,豈以此事,廢棄李翼元耶?李翼元,如以此事,不爲檢擬,則將爲諂諛之人矣。予於臣僚,不以一時之過,而有所芥滯於心矣。金始煒是可用之人,而一自停啓後,不爲檢擬,予甚怪之矣。其停啓,金始煒不爲,而誰可爲之耶?予每有欲用之心,而尙未果焉。頃日臨門時,李世熙有所陳達,予知其爲李世熙之弟,而有欲用之心。第以其言之太了了,不果用之,以予欲用李時熙弟之心見之,予之心,本來如此,何必於李翼元,別有芥滯之心乎?榮國曰,金始煒,臣非不欲檢擬,而必有外議,故尙今趑趄未果矣。上曰,卿非剛腸而然矣。上曰,金始煒之久不檢擬,誠過矣。分付銓曹,調用,可也。出擧條羽良曰,漢高祖聞張良之言,而先封雍齒。雍齒,是漢高祖之平生所憎者,而能用之,後世人君之所當法者也。上曰,所陳之言,大體好矣。羽良曰,領相箚子,其已下覽耶?上曰,予未及見之,其箚何語耶?必有過處矣。羽良曰,請寢兩臺臣遞差事矣。上曰,予不欲爲章奏酬應,故領相箚子來到云。而予尙未見之矣。予不爲章奏酬應者,意蓋有在,惡聞彼此是非之說也?大訓之後,何敢更以辛壬事爲言?而頃日溫幸時,李濟遠·任師夏,以辛壬旣往之事,陳書於元良,欲爲嘗試之計。以此見之,則將來必多有乘時爲之之事矣。使元良代理者,予非樂爲也。予在時,欲爲立基之意,而予今年暮氣衰,自不覺飮涕矣。予於李翼元,非有私好惡,而只遞其職者,爲其所重,則領相之請寢其遞差,抑何意也?領相今已年老,而其氣尙多,方似年少之人,而予則年老氣耗,不能如此,故欲去次對之名者,亦出於省煩之意也。予見領相箚子,則尤當痛心,故其箚子不欲見之,其箚中,又有何語耶?若魯·羽良曰,其箚末端,又有所陳請者,此則殿下談笑而處之,宜矣。上曰,其箚末端所陳者,何事耶?若魯曰,其箚下款,又請首唱宗臣譴罷矣。上曰,過矣。此乃領相快字之病也。意以爲領相,亦以不無典禮爲說矣。如以譴罷宗臣爲請,則予當談笑處之,而不必動予心矣。領相,雖以宗臣爲非,而予則有所重矣。羽良曰,殿下之前,故爲如此言矣。上曰,均役廳外方文書,尙未盡爲入來耶?啓禧曰,若干入來矣。上曰,頃以軍作米摘奸事,有所下敎矣。其已發送郞廳耶?羽良曰,卽今軍作米摘奸,有所不便,當此秋成之後,以他穀,那移充數,則何以知其奸僞乎?上曰,守令指東謂西,則似難摘奸矣。左相不見鄭弘淳書啓耶?唐津縣監李廷煜,盡用司倉穀云,甚可駭也。若魯曰,臣未知下敎之意,故纔以林川邑,抽栍發送郞廳矣。今承下敎,則唐津縣監,亦爲犯用司倉穀,又當發送郞廳而摘奸矣。榮國曰,湖中守令,無着手處,故只以軍作米,爲措手之資矣。上曰,今日宰臣,非筵奏者,宰臣趙榮國從重推考。出傳敎上曰,李廷煜,誰家人,而其爲人何如耶?羽良曰,李廷熽之弟也。曾以善治見稱矣。上曰,其爲人,似是昏暗矣。啓禧曰,不甚昏暗之人矣。羽良曰,善治守令之如此者,乃始勤終怠而然矣。上曰,衙客李時輝以爲,可食之物,則李廷煜食之云,不爲昏暗而如是耶?羽良曰,北評事及咸鏡·慶尙兩道都事,尙今不爲下直,竝爲催促下送,宜矣。若魯曰,書狀官尹光纘,至今未付軍職云,分付該曹,卽付軍職,何如?上曰,北評事李彝章,待開門辭朝。咸鏡都事林錫憲,慶尙都事李永福,催促辭朝。書狀官尹光纘,口傳付軍職。出榻敎若魯曰,望前望後次對,旣已定式,行至一年,而昨日下敎中以爲,猶同日次,而又命停止。頃許三司入侍,而卽爲還寢,今又竝與望前望後次對而停止,此下敎,臣不敢奉承矣。還收,何如?羽良曰,一月兩次,已爲稀闊,而此亦停止,則雖至數月,無進見之路矣。若魯曰,臣雖無似,旣在大臣之位,而不得還收此下敎,則以何面目,更立於朝廷上耶?頃以柳綽之言,許三司入侍,而其後卽寢,柳綽之玉圈子,還爲無義矣。上曰,旣已下敎,而又爲還收,則是無異於刻印銷印矣。予志之定,堅如鐵石,卿等,更勿爭執,宜矣。羽良曰,不得還收此下敎,則明日,當來會賓廳請對,而不得蒙允,則又明日,當更爲請對矣。若魯曰,明日請對而不得準請,則當至於立庭而請之矣。昨日下敎,承旨之不爲覆逆,亦非矣。羽良曰,伊日諸臣,皆不知傳敎之爲停對,認爲入侍之敎而入來。及承聖敎然後,始知之,承旨亦不識聖敎旨意之致,無足怪矣。應協曰,大臣所達之言,是矣。亟賜允從,宜矣。昨日夜半,承此下敎,而臣等愚昧,相顧惝怳,莫曉聖意之所在矣。雷雨適非常,天譴似不偶然,卽允大臣之言,收還下敎,則實爲消弭之道矣。國之大事,則裁稟於兩次入侍,而如是靳接,則不但群情抑鬱,機務重事,豈不曠廢乎?侍坐次對之停止也,不能力請反汗,而奉承漸減,以至于此,臣竊慨然也。旣刻其印,又銷其印,亦可見漢高豁達大度,顚倒手段,不必以數改爲嫌矣。啓禧曰,曾於望前望後兩次入侍之時,亦嘗有下敎者則引見,有稟定者則求對。而今乃只令有下敎有稟定入侍,而望前望後引對不行,則此非改也,乃革罷也。群情安得不抑鬱乎?榮國曰,人臣事君之道,如人子之事父,廢昏定晨省而無時見其父母,則此非正禮矣。啓禧曰,上下交則爲泰,上下不交則爲否。泰則萬物生遂,否則萬物閉塞,而至於無邦,今此一下敎而上下之不交,甚矣。豈非可悶乎?須以否爲戒,而留意於泰之道,幸甚。上曰,次字予甚厭聞,非望前後日次,則雖百番,當召見卿等矣。翬良曰,望前望後,次對與日次,異矣。若魯曰,欲使臣等,則臣等之言,不可不聽矣。羽良曰,其下敎不爲還收,則臣等,當不得退去矣。晩曰,行之已久,今何可中止耶?鼎輔曰,行之幾至一年,何可復爲停止乎?榮國曰,兩次入侍,亦爲中止,則臣隣之心,將無所係矣。啓禧曰,諸臣之被對者,豈盡有可採之言?而聖上,頻接臣僚,臣僚以時進見,則上下酬酢之際,辭語牽連,枝上生節。有因小而及大者,有由近而及遠者,反復商確,或不無有補於民國者,若下敎稟定外,無登對之路,則豈有是事耶?殿下於溫幸時敎曰,非有行幸,何以得聞小民之言乎?雖匹夫匹婦之言,殿下尙以得聞爲幸,臣等,雖日日登對,豈有仰贊訏謨之效?而視小民,則亦豈不有間?而殿下乃欲阻其進對之路耶?如臣者,無所肖似,且抱危疾,而遲回京輦,不能決歸者,尙有望於略效涓埃之報。而進對之路亦阻,則雖留何爲乎?今日諸臣所請,終未蒙許,則雖明日,投疏告歸之外,無他道矣。上曰,此宰臣,必欲做事,故有此言,言出至情,予不能無感動之意,而望前望後日次,則決不可許矣。若魯曰,殿下旣感洪啓禧之言而不用之,則是殆同於說而不繹矣。羽良曰,殿下於宰臣之言,旣有感動之敎,而不用其言,可乎?若因宰臣一言而特許,則豈不有光於聖德乎?上曰,終不可許矣。此所謂說而不繹也。榮國曰,古有一言而悟主者,洪啓禧之言,旣有感動處,則何可不從乎?臣等之心,亦洪啓禧之心也。若魯曰,柳綽之言則從之,而洪啓禧之言,何不從之乎?臣等當還收下敎而後,可以退去矣。上曰,望前望後,猶同次對,且寒殿酬應甚難,故有此下敎矣。左相受由下鄕,且無入直儒臣,則不必接見臣僚,而以騎士及犒饋事,召見兵判,又見御史,予非自便而然矣。若魯曰,臣等當初承順上意,爲望前後次對者,不無其罪,論罪臣等,宜矣。上曰,卿言過矣。予志已定,非固執而然也。啓覆,亦不欲爲之,而人命至重,故方使之修正啓覆文書,而金大成事至難處矣。羽良曰,此乃疑獄矣。啓禧曰,金大成之爲父復讎,亦不分明矣。晩曰,其母已死則無可論矣。上曰,當問議於卿等,欲傅金大成於生議矣。榮國曰,古者,有妻殺其夫者,其子以爲,母道旣絶,仍殺其母矣。上曰,其母,以其子而爲綱常罪人,終涉如何矣。若魯曰,臣等誠意淺薄,終不得還收其下敎。臣等實不勝其抑鬱之心矣。明日更會賓廳請對,而不得準請,則不得已爲庭請之擧矣。上曰,予志已定,卿等休矣。諸臣以次退出。
乾隆十五年庚午十月二十三日初更,上御熙政堂。承旨少退入侍。同副承旨李應協,記事官崔台衡,記事官南龍震,記事官金光礪,以次進伏。上置領議政趙顯命箚本於筵中,命應協書批答曰,省箚具悉卿懇。方切懍惕,其何多諭?然卿之恒病,卽一快字也,予則述編旣云,今又衰耗,其難對快。噫,予雖衰,心又耗,此等義理,略已知矣。其所痛斥,何待卿箚?所重在焉故也。年雖老,筆則少,不思所重,一筆快焉。年少無嚴之輩,何足深非?竊爲卿惜之也。仍傳曰,遣史官傳諭。書至其難對快。應協曰,誠惶恐,而對快二字,係是未安之敎,用諸絲綸之間,恐非敬禮大臣之道矣。上曰,不必改矣。領相年已向老,而箚語則有少年之氣,無或出於好名耶?予本不欲酬應章奏,而到今尤有悔矣。旣不得盡誠太后,則豈復有世間之樂乎?李翼元書中所謂不無典禮之說,思之痛心,而相臣欲爲右袒矣。領相何不以如此之氣,率翼元·徵啓,而速了均役事乎?領相氣則快矣,而亦不無其病矣。奉親之人,欲盡誠禮,人之常情,而渠豈敢以不無典禮四字,模糊爲說乎?至於上款,非但宗臣請之,大臣亦宜同請矣。聞領相,思其母親,而推孝心於內舅,宴而供之云。自家則如是,而於予則何其相反耶?此無他,一名字,不能排却,而自家欲孝其親之心,則自不覺其括諸囊中矣。宗疏若只請於予,則雖請竄配,可矣。予心亦當歉然,而獨不思所重之在乎?應協曰,臺疏雖有不槪於聖心者,以大聖人物來順應之道,切勿留着淵衷,是臣區區之望也。上又命應協書傳敎曰,忠淸監司金大成啓本,令秋官,問于大臣,登對稟處。書訖。諸臣遂退出。
上在昌德宮。常參·經筵,以代理停。
鄭履儉達曰,明日,國忌齋戒,再明日正日,此兩日,常參,頉稟。令曰,知道。
吳彦儒達曰,大司憲曺命敎,執義申暻在外。掌令二員·持平一員未差。持平安致宅疏批未下。今日以監察茶時之意,敢達。令曰,知道。
權一衡啓曰,左議政金若魯,右議政鄭羽良,率備局諸宰,來詣請對矣。政院啓曰,昨夜雷異,又極非常,臣等不勝驚懼,相率請對矣。傳曰,昨已終日殿坐,身亦憊矣。下敎日入來。
李應協達曰,判尹趙載浩,鎭日違召,尙不膺命,其在事體,誠甚未安,卽爲牌招察任,何如?令曰,依。
權一衡達曰,玉堂上下番俱空,已至屢日,事甚未安。副校理鄭弘淳,旣有只推之令,卽爲牌招入直,何如?令曰,依。
以副校理鄭弘淳牌不進罷職令旨,令于鄭履儉曰,推考徽旨捧入。
傳于權一衡曰,雖已代押,亦有親傳香之例,明日親傳香,以宣政殿爲之。
吳彦儒啓曰,明日親傳香事,命下矣。禮房承旨例爲齋宿,右承旨鄭履儉,卽當牌招,而拘於廳規,不得請牌,何以爲之?敢稟。傳曰,牌招。
權一衡,以備邊司言啓曰,李贊淑,曾前見失銀出送事,盛京禮部咨文出來矣。銀子,令道臣,贊淑處,照數出給後狀聞,回咨,令槐院撰出,付送於今番節使之行,何如?傳曰,允。
慶尙監司閔百祥狀啓,十月令宗廟薦新乾柿子,節候乖常,有此愆期,惶恐待罪事。令曰,勿待罪事,回諭。
全羅監司李台重書曰,伏以臣,新自海島宥還,路左祗迎,欲略伸分義也,試牌承膺,欲一瞻天顔也。因此而有騎省之除,則媒進有嫌,微諒難改,終至於自犯師律,幸蒙大朝之恩私,得免軍前之誅戮。而章皇顚倒,冒沒肅命,中路承宣之移,又出卒迫,逃遁不得,仍復承膺,昵陪周旋,榮感則極矣。而環顧初心,無所自容,扈還之後,卽値客使入城,延勅接宴,間日動駕。臣以當退之身,抱濱死之病,而未敢言私,黽勉隨班,或出或入,狼狽無據。雖欲自恕而無辭,則公議之嗤點,當復如何?終因賤疾越添,喉司陳稟,遂得鞶帶之褫,方擬調治急症,爲歸死故里之計矣。不意湖南按藩之命,遽下此際。臣於病裏,惝怳震驚,寧欲溘死而無知也。有罪黜謫,蒙恩得釋者,朝家之收用,當有其漸。而臣則初旣破格除官,轉輾推遷,復叨此前日力辭受罪之任,反復思量,誠莫知其所以然也。臣之去就本末,前後屢陳於書本。伏想睿聰,亦或記有,而最初自屛之義,容有未盡俯燭者,敢復疾聲仰暴,冀有所處分焉。臣本譾劣,最居人下,應擧覓官,與衆無異。而入臺之初,連進愚妄之言,荐被嶺海之謫。竊自以爲蔑識謏見,終無補於涓埃,而徒積一身之釁孽,重煩淸朝之威罰,決非道理之所宜。然而若其有懷隱默,偸榮尸祿,亦非臣分之所敢出,故嘗以身不出言不出之意,陳白於大朝。自是以後,除旨聯翩,周遍於三司言議之地。未有時月間,而朝廷擧措,或有不勝其憂歎者而臣不敢言,義理晦塞,懲討不行而臣不敢言,是非混淆,世道日壞而臣不敢言,一味含默,不復以官職自處。及至特命陞秩之後,則不但有辭卑居尊之嫌,以掉脫三司爲幸,揚揚冒進,其沒廉無恥,殆有甚於登壟之賤夫。雖恩威屢宣,而狷滯之見,有不能變,積費撕捱,謫補三邊,而猶且甘心靡悔,臣之情事,其亦慼矣。今此見任復授,不過半年,其將以何辭自托,而爲前後兩截之人耶?以言乎朝廷擧措,則區區之憂歎,有倍於昔日,以言乎義理世道,則亦不見有異於前。而今乃畏罪貪榮,竊據方面之尊,終爲占便賭利之歸,則是誠不識人間有羞恥事者。臣雖淟涊,何忍爲此?況此今番去就,全無着落,惟出於苟逭重戮。若復諉以出脚,不自反省,因緣求進,則十數年情勢廉隅,儘可放倒於捽曳出入之間。臣之一身去就,有不足論,而威迫驅使之譏,將爲聖朝之累矣。日昨諫長之疏,亦可見物情之攸在。臣於是,尤無任踧踖惶愧,決不敢爲承命之計者也。若臣病狀之不堪於供職,視情勢,尤有甚焉。浮脆之質,夙抱痼疾,中年以後,累經風霜,炎瘴之所熏爍,水土之所傷敗,表裏諸症,逐年危劇。火熱上升,則氣結神眩,呼吸促急,若將頃刻殞絶,痰濕流注,則肢體麻直,僵伏枕席,不能跬步運動。如醉如癡,省覺時少,對人而不辨誰某,遇事而不知可否,不可以生人爲處者久矣。向者震遑之餘,限死作氣,雖免道路之顚仆,而投身旅邸之後,適當寒節,諸般症形,日甚一日。見方委棄喘喘,正有朝夕難支之勢,不無生行死歸之慮。前任道臣,以少年一時之病,猶蒙體念許免,則朝班諸賢,知臣如此者,豈全無人?而遞彼授此,不成事理,此亦臣跡畸命窮而然也,尙誰怨尤?慈將情病實狀,忘其猥陋,竝瀆於离明之下。伏乞睿慈,曲加垂諒,速賜鐫削,俾藩務無滯,私分粗安,千萬幸甚。臣無任云云。答曰,覽書具悉。卿其勿辭,速往欽哉。
上在昌德宮。常參·經筵,以代理停。
仁敬王后忌辰齋戒。
親傳香罷後,政院·藥房口傳問安。答曰,知道。
吳彦儒達曰,大司憲曺命敎,執義申暻在外,掌令二員·持平一員未差,持平安致宅疏批未下。今日以監察茶時之意,敢達。令曰,知道。
權一衡達曰,備邊司郞廳來言,今日,賓廳坐起日次,而國忌齋戒相値,頉稟。令曰,知道。
南泰溫達曰,判尹趙載浩,鎭日違召,無意膺命,其在事體,誠甚未安,卽爲牌招察任,何如?令曰,依。
權一衡啓曰,卽者,議政府錄事,以領議政意來言,前後嚴敎之下,不勝惶恐,來伏金吾門外,恭俟顯戮云,仍納命召,何以爲之?敢稟。傳曰,勿待命,遣史官傳授。
又啓曰,卽者,禁府都事來言,領議政趙顯命,今方待命於金吾門外云矣,敢啓。傳曰,知道。
慶尙監司閔百祥狀達,十一月令宗廟薦新及進上生靑魚,限內不得封進,惶恐待罪事。令曰,勿待罪事,回諭。
乾隆十五年庚午十月二十五日辰時,上御宣政殿庭。翼陵忌辰祭親傳香。繖扇侍衛如常儀。行都承旨趙明履,左承旨南泰溫,右承旨鄭履儉,右副承旨權一衡,同副承旨李應協,記事官南鶴老·崔台衡·南龍震·金光礪,藥房提調申晩入侍。上傳香如禮。明履曰,左副承旨吳彦儒,於閤外,聞其老親,在其弟彦傅泰仁縣任所,病重之報,蒼黃出去,故承旨不得備員矣。晩·明履曰,日氣凝寒,聖體,若何?上曰,一樣矣。晩曰,腹部微滯之候,何如?上曰,尙亦未快矣。晩曰,橘薑茶連爲進御乎?上曰,時時進服矣。晩曰,眩候,若何?上曰,卽今則頗勝矣。晩曰,大王大妃殿氣候,何如?上曰,安寧矣。晩曰,王世子微感之候,何如?上曰,今則差勝,而猶未如常矣。明履等曰,卽今天災荐疊,正宜頻接臣僚,講確消弭之策,而殿下乃反有兩次入侍停止之敎,臣等實不勝悶歎之至。初未能仰認敎意,不得卽爲覆逆,而今此下敎,決難奉承,亟命還收,伏望。上曰,有稟定事而求對,則予當召見,有下敎事則亦當召見。而至於日次二字,則予不欲聞之矣。諸臣何必以此爭執乎?書曰,百姓不親,五品不遜。五品卽五倫也,而卽今則五倫可謂掃如矣。堯·舜之道,孝悌而已。翼元,敢以不無典禮之說,肆然陳章,予甚痛之。予若有誠孝,則豈受此言於翼元乎?領相之以此爲直臣者,抑何心哉?若以母臨五十年求對,則可矣,而豈可以此傳敎,如是求對乎?近來不曰引見,而以詣閤下敎者,亦有意矣。雖考見實錄,前豈有望前望後日次之規乎?晩曰,聞大臣之言,則今日乃齋日,且待下敎,而如無下敎,則明日又當求對云矣。上曰,明日,乃是正日,尤不可爲矣。上曰,獻官則申思建,而其外執事,誰也?明履曰,典祀官兼大祝,宗簿正許錫,贊者,工曹佐郞金相星,謁者,廣興主簿鄭錫長也。上曰,禮房承旨出去,昌陵外五陵,俱爲奉審以來。順懷墓,亦一體奉審,可也。履儉,承命退出。諸臣亦退。
上在昌德宮。常參·經筵,以代理停。
鄭復儉達曰,明日常參,取稟。令曰,停。
權一衡達曰,大司憲曺命敎,執義申暻在外。掌令二員·持平一員未差。持平安致宅疏批未下。今日以監察茶時之意,敢達。令曰,知道。
鄭履儉啓曰,左議政金若魯,右議政鄭羽良聯名箚子到院,而以國忌正日,留院之意,敢啓。傳曰,入之。
趙明履達曰,注書崔台衡,以其親病陳書徑出,原書以國忌正日,纔已退却矣。所當直捧禁推徽旨,而此與無端徑出有異,推考警責,何如?令曰,依。
又達曰,啓覆迫頭,刑房多有檢飭之事。而該房承旨吳彦儒,昨以親病,陳書下鄕,原書雖以齋戒退却,而合有變通之道,何以爲之?敢稟。令曰,改差。
權一衡啓曰,卽者,議政府錄事來言,領議政趙顯命,自待命所,還納命召,仍出城外云,命召,何以爲之?敢稟。傳曰,命召,遣史官傳授。
又以訓鍊都監言啓曰,因備邊司草記,社稷後山屛風巖下,有虎患,故發遣將校,率領砲手,使之搜捕矣。連接將校手本,則社稷後山及仁王山近處,遍踏窮搜,而終無虎跡云。卽無虎跡,則當此雪寒,許多軍兵之累日滯留,凍傷可慮,今姑撤還之意,敢啓。傳曰,知道。
又以禁衛營言啓曰,因備邊司草記,社稷洞屛風巖近處,捉虎次本營善放砲手六十名,定將校領送,使之各別跟尋,而窮搜屢日,終無形迹云。數多軍兵之當寒許久露處,亦甚可慮,今姑撤罷之意,敢啓。傳曰,知道。
又以御營廳言啓曰,因備邊司草記,社稷後山近處捉虎事,本廳將校,率領砲手,與訓局·禁營軍兵,諸處山谷,遍踏窮搜者,已至多日,竟無蹤跡可尋云。當此雪寒,軍兵之累日滯留,凍傷可慮,今姑撤還,何如?傳曰,允。
左議政金若魯,右議政鄭羽良箚曰,伏以臣等於再昨,相率求對,晩後,伏承氣憊下敎日入來之敎,旣不敢更事瀆撓,昨今,又連値齋戒,唯泯默抑鬱而已。第伏念一月兩次定制,卽群臣進對,已極間闊矣。今又竝與間闊者而不行之,只俟下敎之日與事之稟定,則是都無法式之定據,日期之指的。而萬一一月之內,或不承來汝之音,而或事稟定之未必有,則是一月之中,未得入侍也。豈惟一月而已?雖二月三月至一年,苟如是,則將不得入侍也。寧有斯理也哉?苟曰有下敎則入來而已,可也,有稟定則入來而已,可也,則我祖宗,何以定每日常參,一月六對也?蓋有法則可據而依之。而雖有事故他端,只應行之而已。是以兩次進對之時,非不間闊也,瞻望顔色之日,非不稀疏也,猶有應行之日於前後望。故卽群臣,敢在下風而屈指,企之待之焉耳。今乃命之曰,唯下敎是聽,而惟稟事者得進,則是聖意實不欲見汝群臣,共議重務,而姑爲是漫漶其法也。夫爲臣子而不得見於君父,則生亦何爲?而何以自立於戴履也?其將置國事於何地哉?不仍前定之法,而不還今日之命,則臣等,有死而已,不敢但已。伏望更加三思,特賜兪音,千萬禱祝。且伏念三昨日夜雪中雷電,尤是前古未有,故老皆言,曾所未聞未見云。而連三日天怒之震疊如此,豈無所由而然哉?憂懼震懍,罔知所出。伏望聖上,先命斥退臣等,改卜賢德,仍卽延訪群臣,講求闕政闕事,以答天譴,幸甚。取進止。答曰,省箚具悉卿等之懇,曾諭氣方薾,其復何諭?卿等,安心勿辭,輔我元良。仍傳曰,遣史官傳諭。
上在昌德宮。常參·經筵,以代理停。
夜一更,有霧氣。四更,流星出天中淡雲間,入坤方天際。狀如拳,尾長三四尺許。色赤,光照地。
趙明履達曰,明日常參,取稟。令曰,停。
權一衡達曰,大司憲曺命敎,執義申暻在外。掌令二員·持平一員未差。持平安致宅疏批未下。今日以監察茶時之意,敢達。令曰,知道。
藥房都提調臣金若魯,提調臣申晩,副提調臣趙明履啓曰,數日極寒,伏未審聖體調攝,若何?眩候諸節,一向差勝,而茶飮連日進御乎?依前稟達,今日臣等,與諸御醫入診,詳察聖候,議定當劑爲宜。大王大妃殿氣候,何如?臣等無任區區伏慮,敢來問安,竝此仰稟。答曰,知道。慈殿氣候,差勝後一樣。予則一樣矣。雖逐日入侍,豈若淸心?勿爲入診。
大王大妃殿·中宮殿·賢嬪宮,藥房口傳問安。答曰,知道。
以承傳色口傳下敎曰,慈殿氣候,金應三等處,已下敎,慈聖,每不欲問候,故批答循例下之矣。
藥房口傳啓曰,臣等伏聞金應三等來傳下敎,事體不得循例問候。而加減天麻湯本方中,去白朮,加黃連·酒炒甘菊各五分,依下敎今方劑入之意,敢啓。傳曰,依爲之。
權一衡啓曰,卽者,備邊司郞廳,以大臣意來言,日昨求對之批,有下敎日入來之敎,而尙未承下敎,不勝悶鬱,且有稟定事,與備局諸宰,來詣請對。卽者,刑曹參判李成中,參議韓翼謩,依下敎金大成文案,問議大臣後,來待矣。傳曰,下敎則使之入來矣。無下敎而入來,下敎日入來事,史官傳諭。
注書崔台衡陳書,代以李命俊爲假注書。
趙明履啓曰,假注書李命俊,時無職名,令該曹依例付軍職,冠帶常仕,何如?傳曰,允。
南泰溫啓曰,卽者,戶曹郞廳來言,歲幣封裹,定於明日,而本曹判書金尙星受由在外,參判未差,參議李奉命在外,不得開坐云。參判有闕之代,令該曹口傳差出,何如?傳曰,允。
吏曹口傳政事,以黃榟爲戶曹參判。
權一衡,以訓鍊都監言達曰,都監軍餉保米,乃是親兵糧餉,事體與他自別,故其所上納,自有期限。而若有過限不納之邑,則該邑守令罷黜,次知監色,嚴刑懲治事目申嚴矣。慶尙道熊川縣,忠淸道舒川郡,則己巳條保米,冬節已屆,尙不來納,淸安縣則節晩後,只以陳省上送,而保米則不爲來納,事之慢忽,莫此爲甚。其在懲後之道,不可仍置。熊川·舒川·淸安等邑,當該守令,爲先拿問,觀其供辭而處之,次知監色拿致,都監從重科治,何如?令曰,依。
李應協,以吏曹言達曰,本曹正郞尹勤呈狀內,身病甚重,勢難察任云,今姑改差,何如?令曰,依。
權一衡啓曰,卽者,領議政趙顯命,又使錄事,來納命召,何以爲之?敢稟。傳曰,遣史官傳授。
李應協,以內醫院官員,以都提調·提調意啓曰,元孫宮供上各種臘藥·所入唐材加貿取用事,頃已定奪磨鍊。則牛黃五部·麝香十部·犀角一兩九錢·石雄黃一兩三錢七分·沈香一兩一分·訶子一兩二錢八分·木香二兩五錢·丁香一兩三錢·朱砂一兩四錢·全蝎三錢七分·砂仁六錢三分·三乃子一兩一錢·附子一兩·白荳蔻三錢七分·官桂六錢·桂皮二錢五分·龍腦九錢六分·黃連三錢二分·琥珀七分,右項材料,依定奪,令戶曹,卽爲進排。而自明年牛黃·麝香外唐材十八種,依例燕貿,爲宜。以此分付戶曹,何如?傳曰,允。
又以內醫院官員,以都提調·提調意啓曰,院中所用牛黃元貢,通一年盡用,則隨所用取用於戶曹事,曾爲定奪矣。今年通一年元貢牛黃,纔已盡用,自今以後,如有所用,則依定奪隨所入,這這取用於戶曹之意,敢啓。傳曰,知道。
京畿監司狀達,執義申暻,病重上去不得事,令于趙明履曰,爾其勿辭,俟病間上來事,回諭。
黃海監司狀達,黃州慕聖坊龍頭里居金辰興等燒死事,令于李應協曰,燒死人等,令本道,恤典擧行。
大司憲曺命敎書曰,伏以臣狗馬賤疾,比益沈篤,鬼事將迫,迨近月餘。乃於頃者,猥承憲府之命,馹召之旨,又復辱臨。而顧臣,病惛已極,幾無知覺,數行辭本,末由自辦,一味泯伏,已涉旬望,病裏惶霣,靡所容措。而況此雷異荐疊,上下震惕之日,臣猶縷息未泯,而尙不能以垂死實狀,鳴號於仁覆之下,遄被遞鞶之恩,虛帶重任,偃伏自如,揆以臣分,萬死而有餘辜矣。噫,臣之病勢,已到萬分地頭,十年消渴,經歲泄病之餘,眞元焦涸,氣息漸微,形貌言動,澌剝凋脫,已非陽界上物。人之見者,莫不愍然危之。近又重患寒疾,轉成壞症,元氣澌陷,頑痰塞胸,勺飮不下,轉側須人,神識昏瞀,語言不通,特一僵尸之未冷者耳。官職去就,已無可論。而一日虛縻,益增一日之罪,玆不得不倩人具本,冒死哀籲。伏乞睿慈垂矜,亟許鐫遞臣職名,仍令重勘臣積久逋慢之誅,俾臣得以安意就盡,千萬幸甚云云。答曰,覽書具悉。卿其勿辭,從速上來察任。
戶曹判書金尙星書曰,伏以臣,日者,蒙恩暇掃先壟,其爲幽明之感,當如何?第臣有私心痛傷,不敢頃刻遑寧者。臣以孤門冷族,不幸有履滿之憂。而況臣遭遇過隆,祿位驟盛,年未五旬,秩視六卿,則犯道家之所至戒,招神理之所最忌,日夜洞屬,如在氷淵。而果然人猜鬼嫉,兆睽已見,闔門危怖之端,不但止於一時喪禍之稠疊,則天道惡盈,此理孔昭。而臣若遲徊寵祿,自速危辱,則悔之已晩,亦將何及也哉?至若錢穀之任,非臣本色,朝廷搢紳之論,夫孰不知其萬萬不可?而整理義重,則不敢辭,迎接事急,則不能辭。雖有蹤地之危臲,殆若晏然無故者然,只自拊心恧蹙,顧影傷悼。而區區一遞之義,自有參衡,則因仍盤礴,斷無是理。且臣素患關格之症,已成半生膏肓,一或勞動,發輒如期。而累月積瘁之餘,又復越添於行役,重以疥瘡遍身,轉成臀腫,僵臥鄕舍,殆不省事。目今諸症,萬無時月起動之望,而重務在身,不宜一日虛曠,玆從縣道,略陳疾痛之呼。伏乞睿慈,俯賜矜諒,亟遞臣本兼諸任,以靖私義,仍治臣罪,以肅朝綱云云。答曰,覽書具悉。卿其勿辭,俟病少間上來,行公。
輔德鄭實上書曰,伏以臣家,有七耋偏母,疾病沈淹,居常懍懍,烏鳥私情,實無離側遠遊之望。而向伏聞邦有大慶,且値大駕將幸溫泉,不敢言私,蒼黃上來,仍又出入書筵,於積月離違之餘,榮耀已極,私分粗伸,荏苒之間,居然月已易矣。卽接家信,母病添加,蓋其病根旣痼,癃敗忒甚,少或失攝,輒復發作。近因寒事之猝極,諸症,一倍苦劇,飮噉全減,日漸澌削。而臣身在遠,不得躬檢於藥餌之節,五內焦灼,難以自抑,不得不投進短章,徑歸鄕里,情私雖急,罪戾則深。伏乞离明,亟遞臣職,俾便救護,仍治臣擅行之罪,不勝幸甚云云。答曰,覽書具悉。爾其勿辭,救護母病。
黃海監司鄭亨復書曰,伏以臣,猥膺寵命,謬當重藩,才疏識闇,年衰病甚,凡所猷爲,率多紕繆,咎責叢身,推緘滿袖,此已懍惕靡安。而至於境上之徑離,査案之違令,律以王章,在所難赦。遂於日前,敢控短章,冀被重誅,及奉下答,一例優假,至以勿辭察任爲諭,臣尤惶悶抑塞,莫省攸措。見今情地,轉益危蹙,不敢以見職自居,而目下民憂,萬分迫切,有不可一刻徐緩,不避瀆擾,輒敢冒昧陳列,跡涉猥越,冞增惶恐。本道今年水災,實是挽近所無,己亥大水汎濫之痕,民皆表以識之,尙有流傳。而今八月之水,比己亥,又加數丈。雖以其時,過百人命之渰死,近千民戶之漂沒,觀之亦是稀罕變故,旣登於前後狀聞,焉敢誣也?一經懷襄,便成赤地,耳聞目見,罔非愁痛。救民之策,至如拯溺,敢據前後已行之例,略陳數三蠲恤之請,此皆十分節約,而實無一毫過溢者矣。及見備局回下,則請災一款,嚴辭峻防,而幸蒙大朝,俯軫被災之尤甚,曲察得災之旣少,特有二千結加給之命,仁言下宣,欽頌萬萬。而至於賑資,則廟堂所劃,較之臣狀所請,僅爲四分之一。其餘災年例許之事件,多歸勿施,今年失稔之最甚,廟堂亦旣聞知,形諸文字,而其所顧念之道,何其歇後至此?臣始焉愕眙,繼之以訝歎也。道內災荒之慘,前已備悉於狀聞,不敢更爲煩複,而試以卽今四五邑報災觀之,多者遠踰千餘結,少不下八九百結。雖已嚴加操切,累度黜退,而臣旣稔知其酷被水災,有不忍一切剋削,以貽白徵於救死不贍之民也。此四五邑如此,則畢竟二十三邑之齊報,其數之大略,可推而知。臣之請得己亥之災者,蓋已慮及於此也。當初地部之劃送,今番大朝之特賜,合爲五千結零,以此五千之結,萬無分排均俵之勢。廟堂雖責臣以張大,而實狀則誠然矣。且以賑穀言之,尤甚十一邑外,雖之次邑,其實則與尤甚等耳。只以若干還穀,決無以接濟仰哺之飢口。而今春纔經大賑,各邑,率皆蕩殘,無復有着手處,須得數萬穀物然後,方可以資藉設施。臣豈敢不恤國用之重,而强爲煩請哉?顧其勢,誠有迫不得已者,而廟堂,不少相諒,看作濫報,草草塞責而止,將此數千包穀,其何以救得一半分乎?至若詳定,歲抄大都案三件事,臣之竝請停退,蓋欲除却荒歲擾民之弊。而廟堂,以事體之不輕,軍制之最重,靳固不許,臣不敢復言。而若其舊還之分等徵捧,實是行不得之事。見今諸般停退及各樣還上,一時竝徵,逃散相繼,村閭幾空,已不勝其騷擾,而又況督納其舊逋,則雖椎髓剝膚,萬無龠合收捧之理。而祗取其怨讟,此理勢之必然,終莫如初不發令之爲得宜矣。噫,臣本賦性偏拙,平生所戒,每在於言浮其實。而今廟堂,於臣所言,無一取信,視爲浮張,一倂揮斥,有若臣外飾讆言,上欺朝廷者然。在臣,誠極不幸,撫心自悼,寧欲無言?從前道臣之災年狀請者,雖未能一一見施,其所防塞減削,未有若今日之甚者。臣固疏迂鈍劣,不足以充一藩臣之數,而海西之民,亦吾民也。緣臣而不得蒙一視之澤,其將責稅於沙石之場,委命於溝壑之中,上而怨歸於朝廷,下而罪速於臣身,到此境界,臣雖萬被誅戮,無所補於國事。要之無臣於此,得人而代然後,渙散之民心,可以鎭安,近止之人命,可以濟活,臣之一日蹲仍,徒有一日之害。矧今冬節已屆,田政之磨勘,賑事之區劃,時刻爲急。玆不得不冒控危悃,兼申前請。伏乞离明,特垂諒察,亟先刊削臣職。仍令廟堂,更加商確,本道災結賑穀,依臣前狀所陳,竝卽許施,舊還徵捧,亦令還寢,以幸藩事,以慰民情,不勝大願。臣於封書之際,得見義禁府關文之下臣營者,本月十四日,大朝引對時,大臣,以臣不當前監司嚴瑀査事,有所陳達。聖敎嚴截,至下重推之命,臣於是,益復震越,無地自容。大臣旣曰,朝令之下,不敢不爲,又云,有前例。所謂前例之果相襯當與否,固未知。而臣雖至愚,粗識君令臣行之義,事係職分當爲,則固當顚倒擧行,於令下之日,何敢留時淹刻?而顧念此事,反復思度,實關廉義,有不可徒以承命爲恭者。雖以微官末僚言之,事在交承之際,則是非可否之間,輒皆逡巡回避,蓋所以重其義也。矧臣秩忝卿列,任重方岳,而乃爲微官末僚之所不爲,按驗前人之事,無所顧難,則不但臣心之恧縮不安,人之嗤點,其將如何?臣於任職居官,無他善狀,惟有奉令承敎,可幸無罪,爲區區所自勉。而獨於玆事,矢心自劃,連章瀝血,籲號不已者,豈臣罔念分義,全昧嚴畏而然哉?誠以外怵公議,內省私義,有不能靦然冒當故也。筵敎屢飭,責罪荐下,而迷守難化,奉行無路,罪大違傲,法容難貸,離次席藁,悚息縮伏,附陳危迫之悃,恭俟斧鉞之加。惟願亟命降威,以彰其慢,以振頹綱焉。臣無任屛營祈懇之至。答曰,覽書具悉。書辭,令廟堂登對時,稟處。卿其勿辭,察任。
上在昌德宮。常參·經筵,以代理停。
夜三更,坤方巽方有氣如火光。
權一衡,以都摠府言啓曰,入直軍兵等,中日習射事,自上方在減膳中,依例啓請姑停矣。旣已復膳,今日入直內三廳武兼禁軍兵等,中日習射,請出標信。傳曰,知道。
鄭履儉達曰,明日常參,取稟。令曰,停。
權一衡達曰,大司憲曺命敎,執義申暻在外。掌令二員·持平一員未差。持平安致宅疏批未下。今日以監察茶時之意,敢達。令曰,知道。
李應協達曰,新除授戶曹參判黃榟,不爲出肅,卽爲牌招,今日歲幣封裹,特使之進參,何如?令曰,依。
權一衡啓曰,卽者,備邊司郞廳,以大臣意來言,昨日,又伏承下敎日入來之敎,而臣等,久未入侍,不勝閔迫,與備局諸宰,敢又冒死請對矣。傳曰,欲陳孝悌之道,而至於是耶?予亦心固,若擧行下敎,則當見諸臣,予有定志。以此意,令史官傳諭。
賓廳口傳啓曰,臣等累日求對,一例揮斥,聚首焦隘,罔知攸爲,今伏承下答書,至以予有定志爲敎。臣等尤不勝抑鬱之至。今若暫許引接,借以方寸之地,則臣等可以畢陳區區之懷,以冀聖上之俯察,亟許召見,千萬懇禱,惶恐敢啓。傳曰,已爲下敎,氣亦薾然,其止之。
口傳再啓曰,伏承氣亦薾然之敎,又爲煩瀆,萬萬惶恐。而臣等入侍然後,方可以畢陳所懷仰冀諒察,冒萬死,敢此更請,伏望暫時召見,千萬懇祝,惶恐敢啓。傳曰,有眩氣,擧行下敎然後,當見之矣。
口傳三啓曰,伏承下答,以擧行下敎然後召見爲敎。臣等尤不勝焦迫之至。日昨望前後入侍停止之下敎,則臣等有死而已,不敢擧行,只伏望暫許召見,使臣等,悉陳所懷,千萬禱祝,惶恐敢啓。傳曰,氣亦薾然,已有下敎。而如此之事,不爲擧行,則予亦有定志,其止之。
藥房口傳啓曰,伏見賓廳請對批答,有氣薾眩氣之敎。臣等不勝憂慮區區之至。日勢已暮,臣等,雖未敢遽請入診,而暫時召見醫官,千萬伏望,惶恐敢啓。傳曰,醫官已召見,當從容調理,其止之。
趙明履啓曰,今番溫幸時啓下,上言七百六十五張內,三百二十七張,分下各該司。猥濫,四百二十四張,違格,七張,啓字爻周次還入。而已處分三張,及不踏啓字四張,自本院拔去之意,敢啓。傳曰,知道。
權一衡啓曰,領議政趙顯命,又使錄事,來納命召,何以爲之?敢稟。傳曰,遣史官,更爲傳授。
鄭履儉,以內醫院官員,以都提調意啓曰,今年各殿進上及賢嬪宮供上年例臘藥所入牛黃七十七部及加劑十二部。大王大妃殿別進上龍腦安神丸一劑所入三部一錢。世子宮供上臘藥所入十部。嬪宮供上臘藥所入五部。元孫宮供上臘藥五部,合一百十二部一錢。各殿進上·各宮供上年例臘藥所入麝香二百五十五部。竝令戶曹,卽爲依例進排,何如?傳曰,允。
權一衡,以義禁府言達曰,熊川縣監權德弘,舒川郡守申琰,淸安縣監鄭觀賓等,拿問事,徽旨達下矣。權德弘·申琰·鄭觀賓等,俱在任所云,依例發遣府羅將,竝拿來,何如?令曰,依。
上在昌德宮。常參·經筵,以代理停。
自卯時至巳時,有霧氣。
鄭履儉達曰,明日常參,取稟。令曰,停。
權一衡達曰,大司憲曺命敎,執義申暻在外。掌令二員·持平一員未差。持平安致宅疏批未下。今日以監察茶時之意,敢達。令曰,知道。
賓廳會議,左議政金若魯,右議政鄭羽良,左參贊權,行司直金聖應,咸寧君朴纘新,知事李春躋,行司直具聖任,兵曹判書李天輔,刑曹判書李益炡,兵曹參判李普爀,行副護軍張泰紹,工曹參判朴弼均,行副司直徐命九,吏曹參判趙榮國,右尹申思建,禮曹參判李鼎輔,刑曹參判李成中,行副司直洪鳳漢,行副司直洪啓禧,大司成鄭彙良等啓曰,臣等於望前後引對停止之敎,義不敢奉承,登筵而力爭者一,陳箚而請還者一,詣賓廳求對者三,以口啓申請者三。而聖志愈邈,兪音尙靳,臣等不勝憂遑抑鬱之忱,復與諸宰,冒萬死齊聲來籲,以冀聖明之俯察焉。我殿下之命我儲君,代理機務者,出於分勞之意。而軍國刑政之重者,不得不上經聖斷,則一應公務,雖有東宮之裁處,大小臣僚之登對於大朝,自宜如式,而群臣仰體聖意。凡於進接之節,稍殺常規,又因聖敎,累改累爭,畢竟只許以一月兩對,在群下之情,則尙以闊疏爲恨。而今乃竝與此規而去之,則臣僚登對之路斷矣。從此臣僚,只得備位竊祿,而一不能近耿光而贊謀猷,置臣僚亦奚爲哉?易泰之辭曰,天地交而萬物通也,上下交而其志同也,否之辭曰,天地不交而萬物不通也,上下不交而天下無邦也。蓋上下之交與不交,而邦國之安危係焉。竊瞯聖意,若以引接之或許或否,爲無甚關係,而臣等竊以爲,今此一月兩對,已成定制,斷不可廢。卽此一着,而上下之情志,否隔不通,終必底於無邦矣。倘殿下念及于此,則豈忍終拒臣等之請哉?臣伏聞殿下於筵中,以軍民之政,均役之事,則不欲小懈爲敎,然殿下不許引接,則軍民之政,何由上陳?而均役之事,亦何由仰稟乎?乃者九十月之交,而雷電之轟轟燁燁,無異盛夏,挽近冬雷之異,固無歲無之,未有若今年之甚者。雖殿下日接群臣,講劘弭災之策,尙懼不足以仰答天怒,而反欲廢此應行之引對,將使群下解體,而國事泮渙,臣等竊爲殿下惜之也。殿下雖有擧行下敎後當見之敎,而今此下敎之決不可擧行,臣等已悉陳之矣。伏願俯察群情之焦迫,亟收前旨,千萬幸甚。以承傳色下手書曰,噫,以予涼德無能,是豈予樂爲?噫,徒予苦心,弓髥莫攀之痛,風樹不停之哀,結于中,中夜興思,心欲去焉。身雖在,心已冷。而吁嗟,代理苦心之一端,丁酉無例日次之名,聞欲莫聞。況恒云月異而歲不同,而予則日異而時不同,此時爲予莫養靜養。噫,爲國爲民之心,雖衰何弛?不過欲免日次之意,此何若此?噫,今之所奉,只我慈聖。噫,我於所請,雖夢寐心欲走者,而至於我慈聖,母臨五十年,而往牒,豈有前例?而彼翼元,抑何心,爲今日臣子,弗無典禮四字,特書於章奏乎?噫,國朝典禮,五十年母臨有例乎?若無前例,其何追此心誠而我慈聖乎?否乎?噫,白首股肱,右袒釣名,不顧所重者,是誠料外,予之處之,可謂雍容,而有此葛藤,抑何心哉?惟願更覽其章,若有誠心我慈聖之意,則予當自歸乎誣一世之窠,其若一毫忽我慈聖,則其所稱重,自歸欠忠,何弗爲此?快正國是,若是泄泄乎?噫,此有當作猶喩心,其若一向困我苦我,其於大者,旣諭宰臣,予何食言?而其於大小裁決,予有所定矣。噫,君有道而大臣爲股肱,納履而去乎?此亦靦然。眩氣方深,氣亦滯焉。忍不手諭,咨大小臣工,咸聽此諭。噫,此敎奉承之前,雖日升咸池,決無許見之理,徒使國事日墜,使予日困而已。須諒此心,臨書飮涕,文弗盡意,只諒心焉,只諒心焉。
行都承旨趙明履,左承旨南泰溫,右承旨鄭履儉,右副承旨權一衡,同副承旨李應協啓曰,臣等於卄五日入侍,屢請還收卄二日傳敎,而未蒙允許,臨退,敢陳備局引見時同入之意。而連日大臣卿宰之求對,未承兪音,則臣等進言之路亦阻,誠不勝憫鬱抑塞之至,敢以文字,更申前請,以冀垂察。夫一月之內,只行二對,已然減損,至爲稀闊,則到今增定其例,可也。而至於盡除其規,豈不有違於當初定制之本意乎?況今冬雷荐疊,變異非常,以聖上敬天之誠,恤民之仁,尤宜頻招臣隣,講究治道,以爲消弭之圖,不宜罷去引接之恒式,以絶都兪之路也。且以昨與再昨之事言之,大臣以下,屢請入侍而不得,卽此景色,已非聖世之所有,是豈平日所望於殿下者哉?天地不交則陰陽睽離,而萬物不得生,君臣不交則上下阻隔,而萬事不得成。故易卦,上陽下陰爲否,上地下天爲泰,天人之理,其可知也已。噫,殿下積年講學,博覽經傳,今日,正殿下道成德立之時,而乃復爲此過中之擧,以驚四方之聽聞,臣等竊不勝慨然也。伏願殿下,更加睿思,亟寢望前後入侍停止之敎,因許大臣卿宰入對之請,以幸國事焉。臣等忝在近密之地,不任憂迫之忱,惶恐敢啓。
傳于趙明履曰,已諭意,當稟者稟,大小公事,盡入于世子宮裁決。
傳于趙明履曰,旣已下敎,政事所稟,亦出給。
政院再啓曰,臣等纔陳一啓,方此待批,卽伏承所下傳敎,不勝驚憂焦迫之至。東宮代理之後,凡軍國政刑之大者,稟于大朝,今此大小公事,盡入東宮之敎及政稟還給之命。臣等決不敢奉承,亟命還收之意,惶恐敢啓。
諸承旨詣閤口傳啓曰,臣等詣閤請對矣。傳曰,當初下敎,非欲不見諸臣而然也,欲除日次之命而已。若擧行當初下敎,則俄者下敎,當還收矣。
政院口傳啓曰,當初下敎及俄者下敎,皆非奉行之事,惶恐敢啓。
賓廳會議再啓曰,臣等瀝血齊籲,仰請兪音,而伏承手諭,辭旨諄復懇摯,殆至累百言,而臣等之苦誠累懇,終不蒙俯察。臣等於此,一倍焦迫,罔知攸措。臣等之冒死爭執者,只以望前後入侍,初無定日,與日次迥別,而遽承此欲免日次之敎,誠非臣等意慮之所到,不能無憾於天地之大也。今玆縷縷下敎。臣等自有區區衷情之所欲仰暴者,而有非文字之所可形容,若借方寸之地,使之畢陳,則雖退伏鈇鉞,亦無所恨。伏乞特恢聖心,亟許召見,千萬至祝。傳曰,何若此耶?苦矣。願察其影,求對時則日暖,不求對時,日候如冬,其止之。
以承傳色口傳下敎于賓廳曰,雖一日在君位,故傳敎矣。李翼元章奏,取示諸臣焉。爲慈聖有愛日之意而予若如此,則予不明矣。無愛日之意而如此,則營護大臣,其將如何耶?如此之故,於慈聖如此。
賓廳口傳啓曰,下敎末端二字,臣等不敢承聞,亟先還收,伏望,敢啓。批答未下
以承傳色口傳下敎于賓廳曰,手書已諭,而今番葛藤,由於誰耶?昔日夏候勝,猶出於公心,今之李翼元,出於釣名之私心,事關太后,而釣名之臣,使之釣名。
賓廳口傳再啓曰,俄者下敎中末端二字之敎,不敢奉承之意,已爲仰達。而今此傳敎下端一句語,臣等亦不敢奉承,竝卽還收之意,敢啓。批答不下
以承傳色口傳下敎于賓廳曰,俄者亦有願察其影之下敎矣。翼元,雖不能如蓋寬饒之自剄北闕下,而以名臣在牖下乎?大臣泥首金吾,可也。而若於無道之君,納履而去者然,手書中納履而去去者有意矣。今日之苦,卿等與予矣。如此之故,眩氣癢症俱作,其止之。
以承傳色傳于藥房都提調曰,如是酬應,故癢症似有復發,溫水勿爲累次,只數次汲來。
賓廳詣閤口傳啓曰,俄者再次口傳之啓,俱未承批,臣等不勝焦迫罔措。且伏聞有下敎於政院者,尤不勝驚遑,敢此相率詣閤請對矣。
大臣二品以上,詣閤請對矣。傳曰,國之所以爲國,五倫綱紀,李翼元處分,此予終條理爲之,大小公事,盡入于世子宮矣。當初下敎若擧行,則俄者下敎,竝當還收,何如是苦之耶?苦矣。其止之。
藥房口傳啓曰,伏承下賓廳之敎,有眩氣·癢症復作之候,臣等伏不勝驚慮之至。卽與諸御醫入診,詳察聖候爲宜,惶恐敢啓。傳曰,卽今橘薑茶,雖累次進服,以此何以愈乎?藥院諸臣,非朝臣乎?卽今雖郞官,無欲見之意,其止之。
備忘記,以承傳色傳于趙明履曰,手書旣諭,敬大臣,九經所在,人君奉太后,輕重何?然當以禮處之。領相趙顯命,特許免相,以嚴倫綱。
又傳于趙明履曰,王者處分,其宜正大,何拘小節?忽於太后,若不嚴懲,倫綱,從此斁矣。李翼元,永刊仕版。
以承傳色口傳下敎于政院曰,當初以李翼元事下敎時,異於大僚云者有意矣。大官亦使小臣之氣,欲伸幾年苦心,有何怪也?若復爲怪異之擧,則當加一節矣。
傳于權一衡曰,中官有徑先擧行者,令該府處之,用制書有違之律。
權一衡,以義禁府言達曰,忠淸監司狀達,德山縣戶籍磨勘時,五百餘虛戶增加,前後官及時任縣監尹琰,旣知虛戶,而竝錄闔沒混報罪狀,竝令該府拿處事,達下矣。尹琰,時在任所云,依例發遣府羅將拿來,增加虛戶磨勘前後官,則令本道道臣,考其年條,指名狀聞,拿問處之,何如?令曰,依。
又以兵曹言啓曰,禁衛營哨官禁軍遞兒窠,今方有闕,依節目禁軍中取材,以其居首者,塡差之意,敢啓。傳曰,知道。
領府事金在魯箚曰,伏以臣狗馬賤疾,遇寒以後,益復添劇,前患牙頰之痛,長時未已,表感乘虛,百症交侵,腹痛最苦,溏泄頻數,頑痰流注,肢體不遂,杜門叫楚,人事都絶。當此天災荐沓,衆情憂懼之日,旣不得仰效一言,今日賓廳齊籲之列,亦末由進參。有臣如此,坐不如死,伏枕悚恐,只俟顯戮。伏乞聖明,亟削臣職,以警朝臣,千萬幸甚。噫,非時震虩之災,一猶驚懍,況至五至六,而或至連夜,天之警告,實不偶然,大小遑遑,罔知攸屆。而聖明所以應天者,一何與古訓常道有異也?陳戒之言,輒歸譴責,激惱之旨,未敢承聞,首揆去國,廊廟泮渙,而一月兩次之入侍,又有寢止之命。大臣,鎭日求對,而邈未得請,上下隔阻,天地否塞,時急稟定,竝皆擔却,自古遇災之國,其有如此景像乎?殿下一日二日,不改此度,將欲置國事於何地耶?目今寒攸變,冬霧四塞,日候愈乖,此又何象也?詩人所謂心之憂矣,疢如疾首者,今日之謂也。伏願殿下,惕然回悟,亟從賓廳之啓,召見大臣諸臣,講論國事,勅勵交修,以謝上天之威怒,以副擧國之顒望焉。臣無任焦迫懇祝之至。取進止。答曰,省箚具悉卿懇。旣諭時任大臣,此亦苦心。卿須安心勿辭,諒焉。仍傳曰,遣史官傳諭。
西平君橈書曰,伏以臣等,妄陳一書,重惹紛鬧,大臣請罪之章,繼以重發矣。臣等惶駭慙悚,不省所以措躬也。竊伏念臣等,俱以無似,忝在宗戚之末,徒蒙敦親之恩,居常感誦,不知死所。向來所陳,只出於區區愛戴之情,而誠未上格,未蒙允許,臣等固已隕越無地。而因此一事,人言極其狼藉,至以媚悅不敬等語,忽地醜詆,殆無餘地。臣等雖不敢呶呶交挈,以傷事面,而若依斯言,死不足贖。伏乞离明,亟令重勘,以安私分,以謝人言,不勝萬幸。答曰,覽書具悉。卿等其勿辭焉。
弼善申暐書曰,伏以臣,受暇省墓,獲伸至情,恩重丘山,感結幽明,宜卽復路就列,以效叩謝之忱。而素患痰癖之症,越添於當寒跋涉之餘,僵臥旅舍,晝宵叫苦,强疾就道,斷無其望。而由限已滿,不敢久淹,擔曳病軀,今始歸伏私次,而症情倍劇,末由蠢動,咫尺天陛,禮闕反面,病裏惶隕,短章請譴。伏乞离明,俯賜矜諒,削臣之職,治臣之罪,俾遂生成之澤,以懲慢蹇之習,不勝幸甚。因竊伏聞邇來兩筵之停,恰滿旬餘。此雖緣於睿候之愆和而然,念學問之病,最忌間斷,緝熙之方,責在連續。以邸下典學之誠,亦豈不惕念於惜陰之工哉?備儀開講,如有妨於靜攝之中,則時召宮僚,引接臥內,或溫繹舊讀,討論新聞,如休日之爲,則豈但有補於厥修之罔覺?子朱子所謂,沈疴去體之喩,亦不外是矣。矧今雷異數警,不啻丁寧,尤宜戒謹恐懼,懋商宗時敏之學,反復修省,加成湯日新之功。答皇天譴怒之威,副大朝委畀之心,是臣區區顒祝之望也。伏願邸下,竝垂察焉。臣無任屛營祈懇之至,謹昧死以聞。答曰,覽書具悉。所陳切矣,當念焉。爾其勿辭,察職。
副司直金尙翼書曰,伏以臣,待罪峽邑,無一善狀,而心勞撫字,計拙賙賑,每誦古人所謂,身多疾病思田里,道有流亡愧俸錢之句,未嘗不三復歎欷,中夜慙汗。而幸因道臣之報罷,還臣本分,優游荒野,歌詠洪私。不自意千千萬萬夢寐之外,忽蒙有增秩之命,而金吾新除,繼辱於蓬蓽之中,臣誠惝怳恧縮,殆不知一身之所措處。噫嘻,此何擧也?臣之半生拙規,殆無活法,兩載爲活,都不出憒憒二字,而荒歲喣濡之政,尤無可觀。初不能長大設施,終不免苟且彌綸,具孤負分憂之責者,誠大矣。在臣循墻之義,固不敢罔功叨賞,而日昨大僚之筵奏,實是不易之格論。噫,恩賞無漸,倖門日開,識者之竊歎,固已久矣,則惜乎朝廷處分,何不自臣身始,而乃請後來定式也耶?仍念臣,立朝二十六年,了無絲毫之報,而寅緣倖會,節次推遷,招損之理,天道孔昭,過福之憂,人情卽然。而顧此癃痼之疾,便作篤老之形,齒髮全衰,神識都耗,其不堪供宦之狀,衆所共知,棲屑鄕郊,分甘散廢者,今且十載于玆。凡於一切世路,萬念都灰,而向來臺書堂箚,尤爲臣闔門危怖之端,區區退靖之義,尙何可論於官職去就乎?一味偃伏,義有所萬萬惶悚者,玆從縣道,略申微懇。伏乞睿慈,曲賜矜諒,亟命收還新資,以重賞典,勘治臣罪,以安私分,不勝萬幸。臣無任屛營祈懇之至,謹昧死以聞。答曰,覽書具悉。卿其勿辭,調理上來察職。
上在昌德宮。常參·經筵,以代理停。
辰時,雨雹,狀如豆。
大王大妃殿·中宮殿·賢嬪宮,藥房口傳問安。答曰,知道。藥房都提調金若魯,副提調趙明履啓曰,伏未審夜來,聖體調攝,若何?眩氣諸節,其有差勝乎?今日臣等,率諸御醫入診,詳察聖候爲宜。大王大妃殿氣候,何如?臣等無任區區伏慮,敢來問安,竝此仰稟。答曰,知道。慈殿氣候差勝後一樣。予則一樣。下敎日入侍,宜矣。
賓廳詣閤口傳啓曰,臣等昨伏聞下政院不敢聞之敎,蒼黃詣閤求對,而終不許對,連下不敢聞之敎。臣等焦遑罔措,敢又冒萬死相率求對,只伏乞暫許召見,使臣等得以畢辭於前席,千萬禱祝。傳曰,悉諭矣。初下敎擧行,可也。
賓廳口傳再啓曰,臣等相率叫閤,方此顒俟兪音矣。又未蒙召見,而只以初敎擧行爲敎。此則臣等千死萬死,不敢承命,暫許入侍,則臣等當畢陳衷悃。伏乞特察群情之焦迫,亟命賜對,千萬禱祝。傳曰,其止之。
賓廳口傳三啓曰,臣等詣閤求對,今至多日,而批敎之下,尙未蒙兪音,此莫非臣等死罪。區區微悃,唯願暫登前席,得陳一言而死焉。傳曰,其止之。
本院詣閤口傳啓曰,昨日嚴敎之下,宜不敢更事瀆擾,而所下傳敎,有非臣子所敢聞者,不勝焦遑悶迫之忱,又此冒死求對矣。
本院口傳再啓曰,臣等朝者詣閤請對,而未承批旨,故縮伏泯默,恭俟下敎。而今則日勢又已向暮,聖聽,一向邈然,焦迫之極,罔措罔措,冒萬死更此號籲,特命賜對,千萬伏望,惶恐敢啓。傳曰,其止之,何如是苦之耶?
鄭履儉達曰,明日常參,取稟。令曰,停。
權一衡達曰,備邊司郞廳來言,今日,賓廳坐起日次,而大朝請對相値,頉稟。令曰,知道。
又達曰,大司憲曺命敎,執義申暻在外。掌令二員·持平一員未差。持平安致宅疏批未下。今日以監察茶時之意,敢達。令曰,知道。
鄭履儉啓曰,副校理鄭弘淳,詣閤請對矣。
傳于權一衡曰,當該中官拿處事,置之。
趙明履啓曰,今下上言七十六張內三十九張,分下各該司。猥濫,三十六張,違格,一張,啓字爻周次還入之意,敢啓。傳曰,知道。
李應協啓曰,卽者,議政府錄事來言,前領議政趙顯命,屛野待勘之中,又伏聞嚴敎荐下,不勝惶恐,席藁待命於楊州獄門外云矣,敢啓。傳曰,遣史官,勿待命事傳諭。
全羅監司李錫杓狀達,今十月十一月進上甘苔及小海衣等,節候尙早,未及産出,限內不得封進,惶恐待罪事。令曰,勿待罪事,回諭。
又狀達,九月令藥材中白菊等,節候尙早,限內不得封進,惶恐待罪事。令曰,勿待罪事,回諭。
左議政金若魯箚曰,伏以臣,昨在閤外,伏見備忘許免領相職,至有嚴倫綱之敎,臣不勝驚歎之至。臣於領相胥命之日,往見而言其箚有欠老成,則領相以爲母臨五十年,史牒之所罕有,以吾君出天之聖孝,其有崇奉,夫誰曰不可?而今雷異荐疊,上下憂懼,豫大之擧,恐爲非時,稍過此時,則吾亦當奉行云。其意之斷斷無他,可以推知。前後嚴敎之下,臣欲以此,一聞宸聰,而跡阻文陛,未及導達,致使處分遽下。首揆去位,莫非臣鈍緩之罪也。臣方日詣闕中,請賜引對,而未獲命,請還傳敎,而未蒙許,晝夜震薄,五內如灼,固不遑於他事。而白首元輔之臣,本情未白,卒被譴責者,竊恐有傷聖德,冒死干威,略陳短箚。伏乞聖明,特賜諒察,亟命還寢焉。取進止。答曰,省卿之箚。噫,予爲漢高,領相爲蕭何矣。然予雖淺孝,所重在焉。卿等乃祖乃父,卽昔日之臣,豈只爲僚相乎?宜思太后焉。仍傳曰,遣史官傳諭。宜思太后焉五字,十一月初四日入侍時,命爻周
右議政鄭羽良箚曰,伏以臣,昨伏見備忘,則有領議政臣趙顯命免相之命,臣竊不勝憂慨之至。夫顯命,卽殿下三十年任使之臣,殿下豈不知其爲人乎?臣竊以爲骨鯁社稷之臣也。其心事白直,少屈曲商量,故其發於文字言辭者,亦如之,聖敎所謂一快字,不能無此病,可謂知臣莫如君矣。雖以今番箚辭觀之,臣亦欠些少委曲,然朱子曰,屈原之過,過於忠,是亦過於忠愛之過耳。殿下之臣,能臨大節而不可奪者,獨有此一人,今以嚴倫綱爲敎,而免其職。嗚呼,殿下何爲此也?臣與顯命,有生同志死同傳之約,而及登台司,戮力同心,庶幾上補衮職,下救生民。今以非情之罪至此,臣實爲殿下惜之慨之也。臣方詣閤求對,五內震灼,不遑他事,而目見聖上之過擧,玆敢短箚陳聞。伏乞亟收前領議政趙顯命免相之命,以光聖德,以幸國事,不勝大願。取進止。答曰,省卿之箚。噫,予爲漢高,領相爲蕭何矣。然予雖淺孝,所重在焉。卿等,乃祖乃父,卽昔日之臣,豈只爲僚相乎?宜思太后焉。仍傳曰,遣史官傳諭。宜思太后焉五字,十一月初四日入侍時,命爻周
上在昌德宮。常參·經筵,以代理停。
夜一更,電光。二更,坤方有氣如火光。
本院詣閤口傳啓曰,臣等連日詣閤求對,而未蒙允許,此莫非臣等誠意淺薄,不能感回之致。臣等固自知罪,而目今上下之阻隔至此,焦熬悶迫,求死不得,玆又相率齊籲,冀蒙賜對之音。伏乞俯垂諒察,惶恐敢啓。傳曰,其知之。
本院口傳再啓曰,臣等之詣閤求對者,今已三日,而聖心一向靳固,每降止之之敎。咫尺殿階,隔若天上,以殿下之明,何復爲過擧至於此也?臣等固知累次瀆擾之爲罪,而焦熬悶迫之極,更此疾聲呼籲,乞垂照察,特命引對,冒萬死敢啓。傳曰,其退去。
本院口傳三啓曰,臣等之瀝血陳籲,今日又已再矣。而未蒙兪音,乃有退去之敎。臣等益切悶塞,罔知所爲。夫臣等之所事,殿下以爲可止之事耶?有死則已,不然則無可止之理。日昨傳香時,臣等伏承下敎。而今此牢拒臣隣,實與閉閤無異。更加聖恩,卽賜引對,千萬祈祝,惶恐敢啓。傳曰,氣薾然,少愈則當下敎,其退去焉。
賓廳詣閤口傳啓曰,臣等連日瀝血求對,聖上一向牢拒而終不允許,徒使國事,轉益罔措。群情轉益鼎沸,焦迫之極,求死不得。臣若魯,臣羽良,伏承去夜箚批嚴截,萬分震懍,而當此之時,亦不暇自引,玆敢冒萬死相率叫閤。伏乞亟賜入對。傳曰,盡諭,其止之,今日欲休矣。
賓廳口傳再啓曰,臣等伏承批敎,又靳允許。臣等之請愈苦,而天聽愈邈,一日二日,上下阻隔,國事轉益罔極,人心轉益波盪。臣等雖伏死閤外,不得請則不退,卽賜引接,千萬禱祝。傳曰,其止之。
賓廳口傳三啓曰,今日臣等又冒罪犯分,叩閤求對,而每承下答,一向不許。噫,天災危懍,事變叵測,而君父拒絶,臣子何歸?此莫非臣等之罪,宜不敢仰首更籲。而使臣等,一瞻天顔,吐盡胸蘊,然後退伏鈇鉞,亦所甘心,不避煩複,復此鳴號。特加三思,卽許入侍,千萬伏祝。傳曰,何至於是耶?氣實苶然,少愈則當下敎,其退去焉。
鄭履儉達曰,明日常參,取稟。令曰,停。
權一衡達曰,大司憲曺命敎,執義申暻在外,掌令二員·持平一員未差,持平安致宅疏批未下。今日以監察茶時之意,敢達。令曰,知道。
權一衡,以都摠府言啓曰,今日入直內三廳武兼禁軍及軍兵等中日習射事,標信啓請矣。日勢已晩,不得爲之之意,敢啓。傳曰,知道。
鄭履儉啓曰,玉堂來詣請對矣。
以監軍單子還入,傳于權一衡曰,勞憊故如是下之矣。今乃還入,欲聞入達東宮之敎耶?
又傳曰,前有下敎矣。十一月當番軍士襦衣題給與否,問啓。
李應協,以義禁府言達曰,中官金百鍊,令該府處之事,徽旨達下,而當該中官拿處置之事,傳敎啓下矣。金百鍊拿處徽旨,置之之意,敢達。令曰,知道。
權一衡達曰,去十月朔各廳堂下武臣等試射,連因有故,今已逾月,不得爲之之意,敢達。令曰,知道。
上在昌德宮。常參·經筵,以代理停。
大王大妃殿·中宮殿·賢嬪宮,藥房口傳問安。答曰,知道。
藥房都提調金若魯,副提調趙明履啓曰,風寒甚緊,伏未審聖體調攝,若何?昨下賓廳之批,有氣薾之敎。臣等不勝憂慮,夜間或有向勝之勢乎?眩氣一向差勝,癢候,溫泉水熏洗後,其已止歇乎?雖承下敎日入侍之敎,而症候如此,今日臣等,不可不率諸御醫趁早入診,詳察聖候矣。大王大妃殿氣候,何如?臣等無任區區伏慮,敢來問安,竝此仰稟。答曰,知道。慈殿氣候,差勝後一樣。予則一樣,待下敎入侍,宜矣。
鄭履儉達曰,明日常參,取稟。令曰,停。
權一衡達曰,大司憲曺命敎,執義申暻在外,掌令二員·持平一員未差,持平安致宅疏批未下。今日以監察茶時之意,敢達。令曰,知道。
鄭履儉啓曰,玉堂來詣請對矣。
藥房口傳啓曰,大王大妃殿劑入加減天麻湯五貼,似盡於昨日矣。今日加劑五貼以入,而此後日次連爲劑入乎?旣有勿爲問候之下敎,且未入侍稟定,故敢此仰稟。傳曰,卽爲劑入。
又口傳啓曰,溫泉水再運來則今方入之,而又爲汲來乎?敢稟。無批答
本院詣閤口傳啓曰,臣等昨於閤外,瀝血三籲,矯首翹心,只俟兪音之遄降。及承批旨,依前以退去爲敎,相顧落莫,寧欲無生。義當以死守閤,得請乃退,而氣憊有敎,不敢一例瀆擾,且當爲下敎四字,或有庶幾之望。聖明如天,豈欺臣等?所可悶者,日昨不敢聞之敎,有非臣子一刻承聞者,下敎之日,亦未知的在何日,此臣等所以焦遑悶迫,與昨日無異。沁沁泄泄,只待下敎,實非臣分之所敢出,玆瀝未畢之危懇,冒死更瀆,伏乞夬回聖心。若風雷之遷,俾令臣等,覲日月之光,以慰群望,以幸國事焉,惶恐敢啓。傳曰,苦矣。一見後當洞諭,其間姑休焉。
賓廳詣閤口傳啓曰,臣等昨於焦惶籲號之餘,伏承氣實薾然,少愈則當下敎之敎。臣等區區憂慮之中,奉以顒企,終夜不寐,玆又相率詣閤,恭俟明命。臣等不勝瞻望禱祝之至。傳曰,苦矣。一見後當洞諭,其間姑休焉。
傳于南泰溫曰,入侍。
入侍罷後,諸承旨仍留閤外,以承傳色口傳下敎曰,水剌欲進而未進,氣亦如此,何如是苦之耶?
本院口傳啓曰,臣等於筵中,旣以不得請則不退之意,仰達。而伏念水剌·寢睡之節,相與退出。然不可退在院中,故留在閤外,恭俟兪音矣。
又以承傳色口傳下敎曰,時日如此,氣亦如此,與望前望後之次,輕重何如?
本院口傳啓曰,臣等之退出閤外,正欲安聖體調攝之節,今以臣等之在此,而再勤聖敎,不勝惶恐。
又以承傳色口傳下敎曰,水剌至今不進,氣亦如此,若如是不已,則易致昔時却膳矣。
本院口傳啓曰,聖敎至此,臣等退去,而筵達不得請,伏閤不得請,今將退出。焦迫尤切。伏願更加聖思焉。
庚午十一月初二日申時,上御熙政堂。大臣率二品以上入侍時,領府事金在魯,左議政金若魯,右議政鄭羽良,左參贊權,行司直金聖應,右參贊元景夏,咸寧君朴纘新,行司直具聖任,工曹判書柳儼,知事李春躋,吏曹判書金尙魯,兵曹判書李天輔,刑曹判書李益炡,兵曹參判李普赫,行副護軍張泰紹,行司直徐命九,吏曹參判趙榮國,右尹申思建,禮曹參判李鼎輔,刑曹參判李成中,行司直洪鳳漢·洪啓禧,行大司成鄭翬良,行司直金尙翼,行都承旨趙明履,左承旨南泰溫,右承旨鄭履儉,右副承旨權一衡,同副承旨李應協,校理鄭弘淳,記事官南鶴老·崔台衡·南龍震·朴正源,進伏訖。上曰,大臣未及入侍,而重臣先入,先入重臣推考。出榻敎上曰,殿內甚窄,重臣次次進伏,而宰臣坐於後行,可也。上曰,不知入侍諸臣之數,而方席不爲盡設,當該中官推考。出榻敎在魯進曰,日寒猝緊,聖體,若何?上曰,予氣今已衰耗,月異而歲不同矣。多有不忍聞之敎。在魯曰,何爲如此下敎乎?若魯·羽良曰,大聖人辭氣,不宜如此矣。若魯曰,卽今癢症,何如?溫泉水其已熏洗乎?眩氣,亦何如?上曰,眩氣一樣,而癢症不至大段,以溫水熏洗,則不無其效,過三十八日後,復見溫水,予心益切感懷矣。若魯曰,臣等無狀,至使聖心激惱,而以致上候有損,此莫非臣等之罪矣。上曰,俗語云,欲泣之時,打而不泣乎?目下事,猶屬第二件事矣。多有不忍聞之敎。若魯曰,辭敎間不必爲如此下敎矣。上曰,予豈無欲見卿等之心?而至於一次字,甚苦之矣。若魯曰,殿下以一次字爲苦之意,臣等實未曉矣。在魯曰,大王大妃殿氣候,何如?上曰,以痰欠安之候,近已差勝矣。若魯曰,加減天麻湯,後日次更爲劑入乎?上曰,日次日劑入,可也。在魯曰,王世子氣候,何如?上曰,房內猶着揮項,感氣尙未快解而然矣。上曰,予之欲免一次字,出於苦心,而卿等之如是爭執,何也?羽良曰,定日然後,乃可謂之次對,望前望後入侍,非一月六次次對之規矣。上曰,望前望後兩次入侍,非次對而何?雖問於五尺童子,必以爲次對矣。若魯曰,殿下如以次字爲嫌,則以番字改之,何妨耶?羽良曰,東宮爲六次次對,殿下爲望前望後次對,少無所妨,而每以次字爲嫌,臣等實未曉聖意之攸在矣。上曰,予非但欲免一次字,每有欲伸此苦心之意,故手書中已諭予意,又有下敎於宰臣,洪鳳漢一次字,予實不欲聞之矣。羽良曰,次對之名,不可變改,而臣等其時不得已有奉承矣。今又欲去望前望後次對,此莫非當初臣等奉承之罪矣。上曰,侍坐次對,終涉苟簡,故改以望前望後次對矣。其後思之,望前後次對,亦爲苟簡,去此次對之名,則雖一日百番,當召見卿等矣。羽良曰,望前後次對之次字,與一月六次之次字異矣。上曰,予自來此處,心甚不便,踞坐交椅,心亦不安,此與前日次對時有異而然矣。羽良曰,傳云,名不正則言不順,言不順則事不成。殿下不正其名而何以成事乎?殿下高臨交椅,而頻接臣隣,則堂陛可以尊嚴矣,國事可以做成矣。臣等雖無狀,豈以非理之事,導我殿下耶?上曰,代理後,次對考出實錄,而如有前例,則予當爲之矣。羽良曰,去此望前後次對,則臣僚無進見之路,豈非可悶乎?若魯曰,代理後去六次次對,而爲侍坐次對,其後去侍坐次對,而爲望前後次對矣。今又欲去望前後次對,是殿下將欲永去次對之名,而不復引接臣僚之意。臣等雖死,不敢奉承矣。上曰,有大於此者,則諸臣將何以爲之耶?羽良曰,臣等雖無狀,殿下何以發此等下敎於臣等耶?上厲聲曰,不無典禮之說,爲今日臣子者,何敢發之於口?而領相白首之年,甘心營護,抑獨何心哉?皇壇追配事,出於尊周之義,述事之意,豈有欲受尊號之心而爲之耶?予若有一毫可疑之跡,則將何面目歸拜於陟降耶?以予之故而及於東朝,予心當何如耶?多有不忍聞之敎。羽良曰,領相何敢以東朝尊號爲非乎?必無此心矣。上曰,領相雖無此心,筆則快矣。領相如有不安之心,則免冠謝罪,可也。泥首金吾,亦可也。待罪城外,亦可也。而不此之爲,納履而去,何也?待罪於楊州獄門,尤爲怪異矣。羽良曰,筵敎至嚴,人臣聞此嚴敎而不卽出城,則將爲放恣無忌憚之人矣。上曰,曾聞領相,往年出城時,騎騾子而行云,是亦領相快字之病矣。上曰,慈聖母臨五十年之意,已發於春帖子矣。到今思之,亦甚不緊矣。仍厲聲曰,不無典禮之說,其有一分誠意於東朝耶?營護臺臣者,亦有一分誠意於東朝耶?無典禮之事,予若爲之,則予將不免爲昏君矣。多有不忍聞之敎。羽良曰,何爲如此下敎乎?不必過用聲氣矣。上曰,日昨大臣箚批中,輔我元良云者,有意而發也。予豈有復臨君位,而接見臣僚之心乎?此所以欲去望前後次對者也。在魯曰,一月兩次,非賓廳次對規式矣。上曰,一次字去而後,可以堪之。予志已定,卿等其止之。在魯曰,殿下每以有稟定事,則當召見爲敎,而如無稟定事,則雖至數月,諸臣無進見之路,豈有是理乎?上曰,朝鮮雖無事,數月之內,豈無一番稟定之事乎?羽良曰,當初六次次對之變爲望前望後次對時,臣等不爲爭執,故又有此今日下敎,此莫非臣等死罪矣。若魯曰,殿下如以次字爲嫌,一月之內,特許諸臣之數番進見,宜矣。上曰,不以次對而進見,則雖一日百番,當召見矣。若魯曰,臣見領相於待命所,而以率爾陳箚責之,則領相以爲天災孔慘之時,請上尊號,似爲非時。若非此時,則何可不爲奉承乎云?領相之意,不過如此而已矣。上曰,御製中有今日只陪我慈聖之句,又有撫皓髥而自悲之語。古人云,讀李密陳情表及諸葛武侯出師表而不泣者,非孝子忠臣也。領相必見御製,而今乃營護臺臣,非斥宗臣者,抑獨何心哉?今日紀綱,無復可言矣。柳鳳輝以語逼世弟而見斥,則語侵太后之李翼元,何顧藉之有乎?以予之事,誣及東朝,予實痛心矣。近日天災之荐疊,亦莫非人事之攸致矣。頃日溫幸時,雷異非常,而尹鳳九疏出,其弟子又爲及第,他日必有乘時而起。爲斯文戰者,元良當之,則未知其將何以處之,而必有抱而仆者矣。予之臨御幾至三十年,敬大臣禮臣僚恤軍民等事,無一可稱。而但無惡心,無所傷害,他日諸臣,必有思予之時矣。羽良曰,望前後次對停止之下敎,終不可奉承,速爲還收,宜矣。上曰,予志已定矣。待下敎而入來,待求對而召見次對,則終不可爲之矣。羽良曰,是殿下將漫漶其法制,而不復爲次對之意矣。若魯涕泣曰,臣終不得還收此下敎,則臣以何面目歸見臣父於地下乎?臣實不勝痛迫矣。羽良曰,諸臣何不力爭乎?各陳所懷,宜矣。景夏曰,頃日夜對,臣入侍則殿下踞坐交椅上,儒臣展冊於前,臣心不勝欣喜。殿下雖命臣先退,而臣實無退去之心矣。殿下苦心,臣豈不知?而所重有在,則殿下何可遽停一月兩次次對乎?上曰,是予苦心矣。景夏曰,臣以爲李翼元疏,語不成說矣。殿下何必以此激惱,而欲停應行之次對乎?上曰,名疏何如是攻斥耶?尙魯曰,國家自有制度,次對之規,行之已久,不可變改之事。而殿下以一時激惱,必欲停廢,臣竊爲殿下慨然也。上曰,予若脫屣而去則過矣。欲去望前後次對者,何過之有乎?尙魯曰,人心世道,無復可言。殿下不思振肅之道,每爲如此過擧,以致國勢漸至落下,殿下何不念及於此乎?上曰,卿等過矣。予之苦心,必欲一伸而後已矣。曰,有下敎,有稟定後,始許入侍,則數月之內,如無下敎及稟定之事,諸臣將不得進見矣。如是而國事何以爲之乎?上曰,權老妄矣。代理後次對,人必以爲老妄,故予欲停止矣。天輔曰,天災時變,式月斯生,雖如救焚拯溺,猶不可及,而殿下每有退托之心,不思奮勵之道,臣等不勝悶鬱矣。此下敎,終不得還收,則大臣以下,當守閤固爭,如是之際,豈不徒損國體乎?東宮下敎於宮官曰,近日則雖讀書,不入於心,臣聞此下敎,不勝慼然矣。上曰,元良亦學時體而然矣。天輔曰,奉承此下敎,則是無臣分矣。上曰,卿言太過矣。予請於百姓,則百姓必聽予言矣。若魯曰,殿下殿坐於敦化門而下詢於百姓,則民心可知矣。榮國曰,代理之命,諸臣豈敢奉承?而殿下以一伸苦心爲敎。故臣等不得已奉行矣。至於次對,何關於苦心,而必欲停止乎?殿下終不還收此下敎,則臣等當日詣閤外,準請乃已。如是之際,國事人心,豈不至於泮渙耶?曰,自古聖王哲辟,孰有欲伸苦心者乎?上曰,欲爲君者,本無苦心矣。榮國曰,天災之非常,未有如今年者,人心今方惴惴,以遇災修省之道言之,尤宜頻見臣僚矣。泰溫曰,還收此下敎,則可以轉災爲祥矣。鳳漢曰,殿下苦心,何必停次對而後可伸乎?殿下此下敎誠過矣。啓禧曰,以今日國事言之,非殿下之國事,乃祖宗之國事,有望前後二次次對,則諸臣猶不全然解心,而雖至數月,如無入侍之事,則諸臣無不解體矣。上曰,大小朝俱爲次對,曾無前例矣。卿等必知之,而何如是爭執耶?尙魯曰,世宗朝代理時,無次對之規,故只使東宮,參決庶務矣。景夏曰,次對之規,自明宗朝有之矣。明履曰,此非曲思次字而如是堅執矣。上曰,都承旨之言曲矣。予之所厭聞者,只一次字矣。明履曰,政稟入之已久,而尙今不下,以此等事言之,豈非可悶乎?若魯曰,如此之事,固不足恤矣。皆以啓覆尙不擧行,奏文不得正書爲悶云,而臣皆耳外聞之矣。弘淳曰,殿下近日之擧,實有乖於物來順應之道。一番激惱而旣止儒臣次對入侍之規,一番激惱而欲去望前望後次對之規,又有大小公事竝入東宮之敎,每有不平,輒有過擧,臣竊恐聖德,有歉於不遷怒之工矣。殿下前後爲此等擧措,凡幾次矣。己酉閉閤時,殿下思臣父而至於掩涕,庚申閉閤時,亦嘗有念直臣興感之敎,臣每承聖敎,未嘗不感泣矣。殿下豈不以臣父若在,則必當有直言於此等之時,而有所追惜興感也哉?臣以先臣之子,今隨諸臣之後,不能一言回天,於國於家,臣將爲不忠不孝之人,臣不勝痛泣矣。上曰,彼儒臣,鄭錫三之子耶?聞其言,予心慼慼矣。諸臣齊進力爭曰,此下敎,不爲收還,則臣等不當退去矣。鼎輔曰,爲今日臣子者,何敢奉承此下敎乎?聖應曰,奉行此下敎,則非今日臣子矣。上曰,卿等過矣。有過於此則爭之,可也,此非可爭之事矣。若魯曰,次對之名,猝不可變改矣。上曰,聞宗臣免講,則心甚豁然云,予免次對之名,則予心亦當豁然矣。若魯曰,臣見春坊官員,則以爲東宮有咳嗽,宮臣請召醫官診察,則東宮以爲,此時何以召見醫官乎?東宮心事,亦不可不念矣。羽良曰,臣等不得還收此下敎,則何面目居百僚之上乎?上曰,卿等過矣。羽良曰,刑政用人等事,殿下皆自裁決,而何獨於次對如是乎?殿下備嘗艱難,欲伸苦心,而有代理之命,故臣等黽勉奉承。今則有何更伸苦心之事而如是乎?上曰,常參·朝參·次對,已使東宮爲之,則予之欲免次對者,何不可之有乎?羽良曰,李天輔之言是矣。奉承此下敎,則非臣分矣。啓禧曰,外間諸議以爲,何不爲庭請云矣?上曰,是予苦心矣。爲人之道,不過忠與孝,而領相右袒臺臣,請罷宗臣,是無異於駁正君師,予實痛心矣。自黃囊色渝中官抱泣之說,領相過矣。弘淳曰,殿下於前領相事,屢下過當之嚴敎,實有歉於大聖人不宿怨之德矣。上曰,儒臣言是矣。予欲繼述志事,而爲不緊之事,因此逢辱矣。耆社時見朴聖源之駁正,此則予不介懷,而至於領相事,予不勝慨然矣。予以領相之事,逢此困境凡幾次乎?黃囊色渝而有李顯弼之事,引用朱書而有宋瑩中之事,此莫非領相快字之病矣。予謂賢嬪曰,汝叔快字之病,誠難矣。予欺汝而不言,則非誠實故言之,賢嬪聞而笑之矣。羽良曰,快字之敎,誠至當矣。領相雖有言語之過,而緩急可恃之臣矣。景夏曰,傳敎中以嚴倫綱四字過矣。在待大臣之道,還收宜矣。上曰,事關太后而請罷宗臣,何如耶?羽良曰,臣與領相,凡事可否之際,或有無聊之時,而臣知其性稟,故不爲深怒矣。上曰,其休休處雖不足,而斷斷無他,則予亦知之矣。景夏曰,天下之事,無出理外,理外之事,殿下何可爲之乎?上曰,予欲洞諭,故召見諸臣,泣請於卿等,卿等其止之。尙魯曰,殿下上奉東朝,下有東宮,而代理,元孫誕生,此政好時,而以何事如此乎?上曰,予每欲一伸苦心,而聞英廟朝代理後,諸臣有痛哭者,予慮今日,亦有如此之事,故尙不爲之。予得伸苦心,則當起舞矣。尙魯曰,一月六次次對,殿下雖欲變改,而臣等不爲奉承,則今日必無此擧矣。在魯曰,殿下尙不及倦勤之年,奮發聖心,摠攬國事宜矣,不必細瑣思之矣。若魯曰,終不還收此下敎,則臣等一死字外,無他道矣。明日則不得已爲庭請矣。上曰,過矣。以停止望前後次對,何至於庭請耶?今日召見卿等者,慮有庭請之擧,至於張大則予當有過於此者矣。停止望前後次對,則大小公事,入于東宮之下敎,當還收矣。在魯曰,減爲二次,出於裁節,而曾未幾何,又欲停之。臣等雖無狀,何敢奉承乎?若魯曰,反復思量,決非奉承之事,臣唯願速死矣。弘淳曰,大小諸臣,咸聚閤外,求死不得,豈有如許景色乎?外人之見朝紙者,皆以爲近日國家,有何等事?而景色如此云爾,則其爲四方之訝惑,當如何哉?上曰,上奉太后故欲生而如是,卿等何若是困我乎?多有不忍聞之敎。若魯·羽良曰,臣等誠意淺薄,終不能感回聖心,更無可達之辭矣。水剌且過時,臣等不得不姑爲退去,明日更當仰請矣。大臣俱退出。榮國曰,臣等亦少退而進御水剌後,更爲入侍矣。諸臣齊進曰,大臣使之進來。而亟下兪音宜矣。上曰,有下敎事,大臣更爲進來。在魯·若魯·羽良進伏。上曰,卿等必如是爭執,故予不欲見卿等,而且慮卿等有排闥之事,欲固閉熙仁門而拒門不納,亦涉怪異,果不爲之矣。予心蓋有深痛者,己未年握卿手而有所下敎,孝章若在,則當伸予苦心矣。明日往見孝章廟,而後當還收此下敎矣。羽良曰,今日還收此下敎,明日往臨孝章廟,似好矣。若魯曰,前日下敎於臣曰,予有過擧,則當臥於私第而不來云。臣以爲,殿下何以存此心於胸中乎?臣尙今不忘矣。今此下敎,臣豈不知聖意之所在乎?上曰,是臆逆矣。榮國曰,不爲反汗此下敎而爲孝章廟擧動,則諸臣當步從,如此則人心波盪矣。上曰,步從之說,尤怪異矣。若魯曰,下敎未還收之前,猝爲孝章廟擧動,則人心動矣。上曰,欲洞諭予意,故更召卿等矣。如有庭請之擧,則予當臥而若聾若啞矣。若魯曰,臣等終不得準請,而一出熙仁門,則國將亡矣。上曰,夜間當思量而下敎矣。羽良曰,此非思量之事矣。水剌尙未進御,臣等少退楹外,而水剌進御後,更爲入侍矣。若魯曰,君臣之間,以誠心爲主,而諸臣一出熙仁門,則有不得更爲入侍之慮。如是而國事何以爲之耶?上曰,予之心不惑矣。爲此小事而何如是爭執耶?若魯曰,此豈小事乎?羽良曰,臣等欲死之說,殿下雖不信之,而人豈易盡死乎?無生之氣,有死之心,則便與死無異矣。弘淳曰,雖使諸臣之言,設有所過,殿下屈意從之,則益有光於聖德矣。上曰,坤殿六十及予六十之年,諸臣所請者,皆可從之耶?凡於此等事,予心已有所定矣。羽良曰,臣等不能盡大臣之道,故亦未見重於殿下,以至有今日過擧。如使臣等,如古大臣而盡其匡救之道,則必無如此之事矣。上曰,雖有伊·傅之臣,予之苦心,當一伸矣。如有庭請之擧,而慈聖下問其由,則予當以葛藤至此,仰達矣。尙魯曰,殿下改次對以進見之意,必有意思而然。臣等何敢承順而奉行乎?羽良曰,殿下雖以爲小事,而在臣等,則關係甚重矣。景夏曰,大臣箚批中,宜思太后四字,辭敎過重,還收宜矣。上厲聲曰,重臣非矣。重臣亦非有親乎?雖交儕間,必問慈堂安否。領相之請譴罷宗臣,是可爲之事乎?叱嗟之辱及於私親,予嘗痛心矣。今又以予之故而及於太后,予在王子,則豈有此事乎?然以此謂領相,以大不敬則予當嚴處矣。羽良曰,領相之請罷宗臣者,豈有深意乎?殿下猶有未察其心事者矣。上曰,予以柳綽之一言,而許三司入侍於望前後次對矣。李濟遠·任師夏,乘溫幸時,以辛壬事,嘗試於元良,故予卽停三司入侍,企足而待者,必有之矣。若魯曰,臣聞下敎後,當爲退去,亟賜兪音,宜矣。上曰,無前例之事,何可爲乎?予不欲爲愚君矣。在魯曰,臣當如此之時,每有自決之心,而後世必以爲怪,故不敢爲之。而臣等悶迫之情,何不下諒耶?景夏曰,非但大臣有自決之心,諸臣皆有此心矣。上曰,過矣。予往臨孝章廟後,更思而下敎矣。若魯曰,臣等雖無似,豈可留臣等於閤外,而爲擧動於孝章廟乎?上曰,過矣。若魯曰,夜已深矣。水剌漸至過時,臣等當爲退去矣。大臣及二品以上儒臣,俱爲退出。諸承旨齊進力爭曰,大臣終日爭執,不得還收而退去,待大臣之道,不當如是矣。更爲召見,快賜兪音,是臣等之望也。上曰,過矣。其止之。諸承旨及史官,退伏庭下良久。上以承傳色口傳下敎曰,諸承旨退去後,予當進御水剌而就寢,速爲退去,可也。承旨·史官,遂退出,伏於閤門外。夜已三鼓矣。
上在昌德宮。常參·經筵,以代理停。
辰時,雨雹,狀如豆。申時,雷動。初昏及夜一更,雷動,電光。二更,電光。
本院詣閤口傳啓曰,臣等於昨筵,交口固爭,而未蒙感回聖聽,不得請則不宜矣。而更鼓將深,水剌過時。當此之時,臣等之所當爲者,惟有徹夜在閤,故仍留閤外。此亦累勤聖敎,終至退出,焦迫轉切,罔知攸措。今又來詣閤外,更申前請,乞垂照察亟降兪音,更賜引對,千萬伏望,惶恐敢啓。傳曰,大臣入侍時,同爲入侍。
賓廳詣閤口傳啓曰,臣等昨日幸蒙許對,竭誠懇籲,終未回天,水剌過時,夜色漸深,不得不退出。而達宵焦遑悚迫,直欲滅死不得。雖然,群情之不得請則不退,聖明或已下諒,又有許以夜間,更思引接之諭。臣等耿耿不寐,敢此待曉,復詣閤外,顒俟明命,千萬禱祝,惶恐敢啓。傳曰,昨至夜深酬應,故眩氣有加,水剌亦闕,氣益薾然,明日當下敎,待下敎入來入侍。
藥房口傳啓曰,卽伏見下賓廳之敎,有眩氣有加氣益薾然之敎,臣等不勝驚慮之至。卽與待令御醫入診,詳察聖候爲宜,惶恐敢啓。傳曰,休息勝於診脈。
鄭履儉達曰,明日常參,取稟。令曰,停。
權一衡達曰,大司憲曺命敎,執義申暻在外,掌令二員·持平一員未差,持平安致宅疏批未下。今日以監察茶時之意,敢達。令曰,知道。
鄭履儉啓曰,玉堂來詣請對矣。
上在昌德宮。常參·經筵,以代理停。
大王大妃殿·中宮殿·賢嬪宮,藥房口傳問安。答曰,知道。
藥房都提調金若魯,提調申晩,副提調趙明履啓曰,雷雨昨又非常,伏未審夜間,聖體調攝,若何?眩氣氣薾之候,其有差勝乎?今日臣等與諸御醫,不可不入診,詳察聖候矣。大王大妃殿氣候,何如?臣等無任區區伏慮,敢來問安,竝此仰稟。批答在當日筵說中
下直,高城縣監李思勗。
鄭履儉達曰,明日常參,取稟。令曰,停。
黃景源達曰,大司憲曺命敎,執義申暻在外。掌令二員·持平一員未差。持平安致宅疏批未下。今日以監察茶時之意,敢達。令曰,知道。
李應協,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又啓曰,卽者議政府錄事,以大臣意來言,昨夕雷電之變,又萬萬驚心,雖有待下敎入來之敎,而有不敢雍容坐待,敢此相率來詣請對云矣。傳曰,皆詣閤門外。
以方物看品單子,傳于鄭履儉曰,只表箋筒各一,入之。
傳于權一衡曰,賜祭事重,洪霖賜祭,可謂特恩,則雖臺臣,何敢干請?其章雖給,國綱攸在,不可不諭。
兵曹口傳政事,副司果任。
有政。吏批,判書金尙魯進,參判趙榮國式暇,參議南泰齊未肅拜,右副承旨李應協進。兵批,判書李天輔病,參判李普赫入直進,參議洪益三病,參知未差,左副承旨權一衡進。
以黃景源爲承旨,尹東浚爲大司諫,以李昌儒爲司諫,以南泰赫·李師祚爲掌令,以李晉吉爲持平,以朴昌潤爲獻納,蔡濟恭·李儁徽爲正言,申暐爲副應敎,林象老·金尙耉爲校理,金致仁爲副校理,李得宗爲修撰,李亮天爲副修撰,金善行爲司書,金致仁爲兼文學,李顯重爲兼東學敎授,徐命彬爲禮曹判書,柳健爲吏曹正郞,李萬育爲兵曹正郞,李仁源·韓德孚爲兵曹佐郞,柳思欽爲禮曹佐郞,李厚達爲典籍,李徽之爲平市奉事,徐好修爲敦寧參奉,尹勉敎爲淸州牧使,兪迪基爲唐津縣監,鄭玉爲木川縣監,許彙爲興陽縣監,尹尙復爲興德縣監,金重澤爲掌苑別提,兼執義任,居昌府使韓光德仍任,星州牧使閔百男仍任,禮安縣監朴處厚仍任,領敦寧豐原府院君單,趙顯命。
副護軍元重會,副司直南泰耆·曺命采·吳彦儒·尹光毅·宋徵啓·韓光協,副司果金善行·金履健·李五岳·黃在河,同知單韓弼良,僉知單申晣。
吏批啓曰,司僕寺正金尙耉,成均館司成曺允濟,受由過限未上來,竝依例改差,何如?傳曰,允。
傳于李應協曰,俄已下敎,今番啓覆,以新除授玉堂金致仁入之。
本院啓曰,嗚呼,此何等時耶,上天威譴,咎徵沓臻,淵衷激惱,擧措失平,衆情危懼,中外鼎沸之日,復月轟燁之異,又何爲而作耶?二氣蕩軋,霰雹交集,詩人所謂,不令不寧者,今日之謂也。嗚呼,人事失於下,則謫必見于上,感應之理,捷如影響,聖學高明,窮格旣深,天人相與之際,蓋嘗講之熟矣。以寅畏之誠,値無前之災。伏想丙枕警惕,震乎宸衷矣。噫,目今光景,眞可謂流涕痛哭之不足者也。以聖上憂勤惕勵之心,今反深拱穆淸,廢閣萬機。一月兩次之引接,猶覺間闊,而反有寢止之命。五日叩閤之呼籲,僅獲一覲,而未承兪允之旨。聖心磯激,辭敎非常,上下睽乖,情志否隔。公車瀝血之章,一例靳批,軍國機務之奏,有入無出。時急稟啓,亦竝擔却,扞格相持,靡所止泊。人心波蕩,國勢岌嶪,罔知稅駕之所。似此氣像,將何以回疾威而迓休命哉?顧今悅豫天心,轉移消弭之圖,不宜他求,惟在殿下,淵然深思,惕然回悟,亟收前月卄二日之傳敎,此最今日第一急務。伏願聖明,克體泰九之時義,深懲否六之暌阻,迅遷風雷之益,俾仰日月之更,頻接臣僚,延訪疇咨,以盡應天以實之道焉。臣等忱誠淺薄,旣不能碎首滅死,多日焦迫之中,又見此降災之荐酷,隕心墜膽,悸不自定,耿耿憂兢,略貢衷悃,惟冀聖上之省察焉。答曰,懍惕之意,已諭減膳之敎,而其勉切實,宜益勉焉。
本院達曰,嗚呼,自古有道之國,未嘗無天災時異,可驚可愕,而惟其側身修行,備盡消弭之道,故災不爲災,國遂以安謐也。乃者秋冬之交,雷電之異,式月斯生,上下憂懼,惴惴焉如不保朝夕。昨夕轟燁之災,比前尤可驚心,光景震盪,大雨如夏潦,未知皇天譴告,何爲而若是荐疊耶?伏想我邸下,受大朝明命,代理機務,臨履淵氷,日夕孜孜,而災異之沓至,有非前聞,天人之際,不相孚如此,臣實惝怳,莫省其由。然災不虛生,必有所感。或者邸下狃於荐降之災,恐懼修省之策,未得其要而然歟?今此轉移之道亶在邸下之一心,臨事猛省,毋令間斷作輟,勿謂荐發之雷,姑無咎害之見於事者。兢兢自持,常若禍機之闖生,不睹不聞之時,一念對越,應事接物之際,罔或少差,以答皇穹之警告,克盡轉災之方,然後可以不負代理之丕責,扶持將危之國脈。苟求今日急務,無有過於此者。若夫勤政懋學之工,是固邸下之所嘗勉者,亦多有警咳於左右者也。伏願無以陳談而棄之,克盡本源之工夫,以爲消災答譴之要焉,惶恐敢達。答曰,雷異之變連發,懍惕于心,所勉切矣。當體念焉。
權一衡啓曰,今日輕囚放釋事,命下矣。取來囚徒案考閱,則承傳罪人十八名·刑曹罪人四十六名·各司罪人二十五名內,婢順丁,敺人成傷罪。奴驗夫里,人物敺打罪。靑布廛市人金振昌·金光允·李允成·金德重·金德允·金振成·金德柱·金鳳齡妻曺召史及婢者斤連等,儀賓府堂上,分付囚禁事,分院書員鄭尙裕,宗親府堂上封餘砂器不爲待令罪。和順京主人崔太中妻金召史,兵曹推考贖錢終不來納罪。別監尹應莘次知昌起,別監李榮才次知老味等,不入番罪。漢城府書吏孔德弘·金時九·李聖恒·洪夏徵·柳弘·崔德麟·朴斗萬,使令黃一奉·李重世·九加金等,假稱禁亂作弊柴商罪。延安京主人金興世正妻李召史,書筵廳奴婢貢中間隱置,終不來納罪。右罪人等,俱係輕囚,依聖敎竝放送之意,敢啓。傳曰,知道。
李應協,以兵曹言啓曰,僉知中樞府事柳光夏,素患痰病,近又越添,無望供職。新除授森森坡萬戶朴重采,老母今年七十六歲,法例所在,決難遠離赴任,俱爲呈狀乞遞。邊將之親年七十五歲以上者,許遞其任,已有定式。柳光夏·朴重采,竝依例改差,何如?傳曰,允。
又以兵曹言啓曰,御營廳把摠崔翊賢,以武經講連五次純通,閑良柳興章·李德培,以軍器新備之功,俱有加資之命。而崔翊賢,雖已資窮,未經準職,柳興章·李德培,係是閑良,何以爲之?敢稟。傳曰,竝加資。
又以兵曹言啓曰,冬月襦衣,自古有例,而近日冬暖,且心耗之致,今月晩敎下敎之後,因騎判所奏,鄕軍願得襦衣云,聞來予寒。此後十月來番軍,九月點考後,先給襦衣,十一月來軍,十月點考後,先給襦衣定式事,命下矣。來十一月入番軍二百八十四名,點考後,令該曹襦衣題給之意,敢啓。傳曰,知道。
知中樞趙觀彬疏曰,伏以臣於患瘡叫死之中,伏聞有二品以上齊會賓廳之擧,憂遑之極,擔舁赴闕,病妨行坐,不免僵仆,只得聯名於啓辭中,及其罷歸,腫毒益肆,殆無一分生意。今日諸宰之會,不得自力隨參,病裏悚恨,寧欲無知,乞被譴勘,以存朝體焉。仍伏念目下之事,可謂罔措矣。天災踏至,禍機莫測,雖使君臣,一心惟日兢兢,以究消異防患之策,猶懼其難濟。顧今上下否阻,臣僚之不得進見,已多日矣。始則命停一月兩次之對,終又有大小公事倂入東宮之敎,辭旨激惱,多有不敢聞者。以我殿下典學之工,勤政之誠,乃爲此過中之擧於遇災修省之日,殊非所期望於聖明之時者也。說或有不槪之言,煞昧輕重之體,以天地許大之量,惟宜談笑而處之。今乃轉輾層激,至於此境,此莫非在下者不能以誠事君之罪也。如臣之世受國恩,義在死酬者,適遘危疾,亦不得碎首殿陛,以效血忱,臣誠死有餘罪矣。嗚呼,聖上之不豫於近日者,蓋由於不匱之孝,靡所不至而然。殿下之有此過擧,以致機務久曠,國事罔涯,不瑕貽東朝之憂念乎?聖慮及此,其必飜然回悟,不待群下之苦爭矣。伏乞不以人廢言,俯賜虛納,亟降開閤視事之命焉。病氣昏短,語無倫脊,只增危悚。臣無任云云。
戶曹判書金尙星疏曰,伏以臣偶患疥瘡,遍體斑爛,自背至脛,無不成腫,而關格之證,一時交劇,僵臥鄕舍,全不省事。此際伏聞有非常處分,五內震遑,未暇自恤於一身生死,擔舁來伏於闕下者,今過三日。而醜惡之證,便同籧篨,跬步不能自運,無以入參於賓閣之列。今始收拾神爽,略貢愚忠,臣誠死罪死罪。嗚呼,此何時也,此何事也?十月之雷,三夜交作,中外驚沸,殆若危亡之迫在呼吸,則天時人事,可謂於邑。然而妄以爲殿下,則摠攬大綱,東宮則代理庶務,寅畏於穆淸之中,咨諏於訏謨之際,振發精彩,導揚和氣,政令事爲。動合天理,則轉災爲祥,特不過造次間事耳。夫何一事二事,輾轉激惱?其所以日下公車者,無非不敢承聞之敎,而熙政一席地,又復牢閉矣。臣愚誠死罪。萬機至重,天工難曠,而少有聖心之不豫,輕示處分,臣未知殿下之爲此過擧,今幾番也。天怒赫然,正宜側躬修省,而近日氣象,比如大冬嚴雪之索然,殆不似大聖人中和規模,則惜乎三十年聖學工夫,正欲得力於何地,而因一喜怒,自損天和。臣亦經幄舊僚耳。每瞻蒼顔皓髮,自有非昔時之感。而晩來進德之工,狃於苟安,自此百尺竿頭,恐無以更進一步,思之及此,自不覺病枕之汍瀾也。殿下於述編,亦言之矣。以遇事觸發,深戒聖躬病痛,而事過生悔,猶夫如前者,頻復不已,此何故也?國勢如此,時憂如此,安危失一,大臣猶屬餘事,臣之爲明主慻慻者,平日仰期於殿下,不在堯·舜之下,而今以漢高引喩,大非平日羞比之意。殿下自期之漸衰,臣竊傷之,心焦氣急,未暇長語。伏乞聖明,快然開悟,特許引接臣僚,竝命收還傳敎,以幸國事,不勝幸甚。臣無任云云。
副校理鄭弘淳疏曰,伏以臣之復命還朝,纔數日矣。目見近日氣象,已不勝其憂歎。而連夜雷電,一倍驚心,明發不寐,憯不知其故,仰惟丙枕驚動,惕然祗畏,所以反躬而修省者,當復如何?噫,雷之收聲,始在仲秋之月,過是而雷,無非災也。而孟冬之月,則天地閉藏,純陰方極,雷在此時,爲災尤憯,一之已甚,其可再乎?況自季秋至五至六者乎?況轟燁之壯,去夜尤甚者乎?未知殿下所以應天者,有不足以底豫而然耶?抑天之惠于我殿下,欲警告而玉成之耶?噫,一朔之內,兩次入對,猶恨其稀闊,三司隨入,近有成命,相告以爲喜,夫何向者旣阻?儒臣之隨入,又於日前命停,望前後之入侍,顯示厭薄,有若牢拒,未知聖心,因何激惱,轉輾至此?遇災修省,振勵爲急,則稀闊之入對,宜增其日數,罕接之臣僚,竝許其頻入,咨諏善道,延訪闕政,消災答譴,有不容緩。而乃反如怒如疑,居泰成否,大小憂鬱,百隷解體,未知殿下,何爲而如此哉?在昔宋孝宗乾道丁亥十一月戊辰,大雷,詔書下者,頻失其平,是時朱子宿上藍寺,通夕不眠,呼燭作書於樞密劉珙,極論人君遇災修省之方,以譬人子事親之道曰,不幸父母顔色不和,爲子者當左右承順,以祈悅適耶?當詬詈妻孥,敺擊僮隷耶?至於人君事天之道,何獨不然?仍責珙不能開陳,此固出於朱子愛君憂國之至意,而亦可以感悟千古之人君矣。噫,使朱子,見今日氣象,其可謂合於修省之方,而得於事天之道歟?我殿下涵養有素,精義入神,何不默念於天人之際,以自盡夫恐懼兢業之道乎?臣願頻召大臣·備堂·三司,以講消弭之策,兩次入對,亦命如前擧行,以爲修省之一道焉。臣之私義,旣不敢晏然冒出,詣直陳箚,而憂愛之極,實有朱子藍寺不眠之憂,玆敢隨牌而略陳之。惟聖明留神開納焉。臣無任云云。
持平安致宅疏曰,伏以我聖上敬天之誠,奉先之孝,勤民之德,格于上下,上天垂騭,祖宗降祉,元孫之慶,大慰含生之顒望。神水效靈,聖候康復,亦莫非惟天惟祖宗眷顧之休。凡有血氣之類,擧莫不欣欣相慶。而況臣以遐方下土之賤蹤,夙蒙拂拭之恩,今忝侍從之列,其所感戴懽忭之忱,固出於秉彝之性。而顧以才疏性迂,百不猶人,言責重地,自知不堪,泯嘿循省,尸素多恧,惟願一登文石之陛,以遂承顔之誠,一覲重离之光,以副延頸之悃,然後退歸鄕里,依舊閑散,乃分之宜。而近者三司,勿令隨參於籌筵,則玉階寸地,臣無路以趨進,小朝次對,亦每頉停,則銅龍門前,臣不可以徑入。名雖言官,而言之深者,無以得徹,言之淺者,又不見槪,則臣之蹲冒,可謂郞當矣。乃者雷電之變,至有減膳之敎,而應文之章,臣又病未能焉。儒臣噤嘿之譏,臣實當之,方且惶愧悚懍,控乞譴罷之不暇,而耿耿愚衷,區區忠愛,竊不能自已,敢此附陳焉。臣竊惟我殿下,臨〈御〉以來,夙宵警惕,一念憂勤,餘二紀猶一日,貽謨旣裕,付托得人,摠攬大綱,庶績其凝,尤宜其保嗇聖躬,以愼動作之節,安養靜神,物來順應,剛制血氣之怒,懋膺平格之福,是臣之所祈勉於殿下也。噫,言路久塞,實爲無窮之慮,以言獲罪者,多爲覆車之戒,臺閣之寂寥,莫近日若也。幸而有兩諫臣,乃能冒雷霆之威,效芹曝之誠,可謂朝陽之一鳴。而還給其章,已感容受之量,旋命遞斥,亦欠遜逆之求。彼諫疏中措語,誠有不能審愼處,而聖上旣賜誨責,則亦足以驚之矣。乃以不卽引避爲罪,而譴遞之。夫當避與不避,或速與或遲,宜視臺閣之自處,須察事勢之或掣。而昨以忙後錯了,責兩臣,今以不卽來避,罪兩臣。臣愚死罪,竊恐有違於張參政戒新進之意也。伏願還收兩諫臣遞差之命,以光轉圜之聖德焉。噫,節義者,維持宇宙之棟樑,扶植風敎之柱石。苟有伏節死義之臣,則人主之所以褒恤而激勵之者,靡不用極矣。肆惟聖上溫幸之日,特軫湖西節義之臣,賜祭之命,至及於洪霖。非但忠魂烈魄,感泣於九地之下,凡我臣庶之激昻聳動,當如何哉?以臣所聞見,猶有遺漏之歎。鎭川金天章·淸安張潭,殉節蹈義於戊申之逆亂,其詳具載於勘亂錄,朝家已爲旌褒,而今番遍恤之典,獨漏此二臣者,伏願竝加褒愍之恩焉。噫,崇儒重學,固聖上之所先務也。進前善尹鳳九,學有淵源,望重朝野,行宮賜對,恩禮曠絶,而未見後車之載,士林缺望,不承權輿之詠,搢紳咸咨。伏願益敦誠禮,招致京輦,使之出入兩筵,啓沃轉迪,則其所裨益,豈不弘多也哉?臣荐蒙恩除,蔑效涓埃,識見鹵莽,文辭拙澁。國計民憂,臣不得以與言,天災時變,臣不得以指論,草草數語,只出赤忱,惟殿下,恕其狂疎而裁擇焉。臣無任云云。
副校理鄭弘淳箚曰,伏以,嗚呼,殿下欲置今日國事於何地,而爲此無前之擧耶?災異荐酷,群情憂懼,正宜君臣上下,一堂吁咈,以講消弭之策,而奈之何聖心層激?嚴敎連下,閽陛久阻,中外鼎沸,而五日賓啓,兪音終邈,噫嘻,此何景象也?幸於昨日,特下待少愈下敎之批,大小顒若,庶幾得進於方寸之地,聚首恭俟,日已晩矣。尙無賜對之命,譬如霜雪之中,陽意乍萌而旋閼,諸臣焦鬱之忱,固無論。而在聖人轉圜之德,亦豈不有歉乎哉?聖候雖有欠安之節,便殿臥內,從容引接,夬通積否之情,克盡修省之方者,此在殿下一轉移之間。而咫尺弱水,揮拒愈甚,臣於此,實欲痛哭而不可得也。臣前日陳疏,未承批敎,又隨諸臣之後,鎭日求對,而誠微人輕,終未上格,憂惶震灼,誅罰是俟。而區區願忠之懷,不能自已,輒復冒入文字,仰干宸嚴。伏乞殿下,廓然回照,亟許引接臣僚,前後不敢聞之敎,竝卽還收焉。取進止。
又箚曰,伏以今日之雷,又何爲而發也?冬雷爲災,一猶災驚心,況至於七乎?聲光雖不大,猶極悚懍,況轟燁之壯,今夏所未有者乎?嗚呼,天人一理,如影如響,以近日景象,謂不足以致此,則臣不敢知也。向來雷異之始見也,減膳責己,辭敎惻怛,若可以底豫天心。曾未多日,聖心激惱,一月兩入侍,旣命寢止矣。政事,取稟,又還給矣。大小公事,又不許入矣。滿庭驚惶,罔知攸措,大臣以下,叩閤幾日。而天聽邈然,拒絶愈甚,最晩賜對,人皆動色,半夜前席,終未回天,此固群下忱誠淺薄之罪。而殿下之過擧,豈不愈往而愈重乎?臣聞消災以兢畏,未聞應天以威怒。設有可怒之事,在於無災之日,只當以程子所謂忘怒觀理四字,處之。以殿下聖學,平日講此義,非不爛熟,而獨於近日事,不能消受此工夫,一轉再轉,激惱冞深,殆若忽於畏威省躬之方,豈不慨然之甚者乎?臣日前之疏,引朱子與劉珙書中語,有所陳戒。朱子當時之所憂歎,有若畫出今日光景,倘殿下從容取覽此書,則犁然有會,幡然開悟也,不待臣言之畢矣。今日修省之方,能改之道,唯在於收還前後不敢聞之敎,平心霽怒,頻接大小諸臣,亟講消弭之策,千萬顒祝。呼燭不眠,冒進憂愛,以冀聖明之開納焉。取進止。以上疏箚,竝無批答還下
右參贊元景夏箚曰,伏以臣,卽文政殿奉敎考校之臣也。殿下嘗下敎曰,予有過擧,卿等持自省編而求對。臣懦㤼不忠,未能奉承聖敎,而特命推考,臣欽誦我殿下導言之聖德焉。臣於田廬瀕死之中,伏聞聖上,復有過擧,震惶擔病,直詣禁扃,奉自省編而阻登文陛,于今三日。嗚呼,使陛下,有斯過擧,固群下之罪,而臣惶恐死罪,殿下亦有所失也。臣伏覩賓廳啓辭批旨,若曰欲陳孝悌之道,而至於是耶?臣誠庸愚無狀,嘗誦孟子之言,非堯·舜之道,不敢陳殿下之前。而夫堯·舜之道,孝悌而已。惟我殿下有堯·舜大孝,所以尊奉東朝,庸有其極?今殿下深處高拱,大小公事,揮却不聽,上下否阻。而國事泮渙,此何景像也?此何擧措也,臣不勝徊徨流涕焉。殿下,獨不思庚申慈敎乎?臣竊觀皇明史,萬曆十年秋八月,皇元子生,加進太后徽號。今年八月之慶,一何似萬曆十年秋八月也?元子·元孫誕彌之慶,俱是古今臣民舞蹈欣忭者也。臣於歡慶殿獻賀時,未及陳皇朝故事,臣至今恨歎。伏乞殿下,稍霽威怒,亟召大臣諸宰,俾陳衷悃焉。咫尺前席,便隔溺水,敢依朱夫子延和之箚,冒萬死瀝血陳籲,惟殿下留神而省察焉。取進止。批答在筵說
又箚曰,伏以臣,伏閤號籲之餘,幸登文陛,而誠淺言拙,未格天聽,抑塞退出,終宵焦熬,有臣如此,惟願遄死。耿耿愚悃,未及仰陳前席,臣尤死罪。楊子曰,事父母自知不足者,其舜乎?先正釋之曰,自知不足者,其心常若不足也。嗚呼,惟我聖上,以大舜之孝,事聖母五十年如一日,擧國臣民,孰不感誦?而殿下尊奉東朝之誠孝,常若不足,如大舜焉。臣嘗以萬曆故事箚陳,而竊稽明史,太后之慈,神皇之孝,皇朝我朝,古今一揆。矧我聖母,母臨五十載,豈但四百年絶稀之慶?寔皇朝所無而我朝獨有也。臣於昨筵,伏聞愛日二字之敎,而方寸自激。古人有言曰,讀李密陳情表而不流涕者,非孝也。而況聖上懇惻之敎乎?此日易過,孝子攸惜。萬曆皇帝五年之間,再上太后徽號,而不待王錫爵,申時行諸臣之請,所以尊事體也。臣僇辱自癈,屛退丘園,朝議時謨,失心不預,而犬馬忱誠,惟欲揄揚吾君之達孝而已。伏乞殿下,恕狂愚而省察焉。取進止。批答在筵說
副校理鄭弘淳箚曰,伏以惟我邸下,祗承聖命,代理庶務,二年于玆矣。時敏之工,离照之明,可以克享天心,而奈之何災異荐臻,警告相仍?冬月之雷,至五至六。若夫昨夕轟燁之盛,尤非前日之比,臣誠驚懍愕貽,殆不自定。伏想邸下,惕然祗懼,當復如何?詩云,畏天之威,于時保之。邸下其可不反躬自省,以爲弭災消變之本耶?伏念邸下,於近年講規之周備,誦習之篤實,非不至矣。而間因睿候之欠和,或至開講之稀闊,工夫之作輟,誠非細憂。未知邸下,果於燕處之時,雖不能引接講官,而亦嘗親近書史,不廢玩繹之業乎?伏聞日昨書筵,有近日以來,書不在心之令,宮僚傳誦,群臣感歎。嗚呼,聖心憂惱,滿庭遑遑,以邸下洞屬之心,安得不如此?第伏念今日聖上之所托付,上天之所眷顧,實在於邸下。而邸下事親事天之道,乃在於學問之勉與不勉。邸下倘於此時,孜孜問學,眞積誠孚,終致聖心嘉悅,天意底豫,轉災爲祥,氣像和泰,則豈不休哉?豈不美哉?伏願邸下,加意於此焉。臣目見非常之災,不勝憂愛之忱,爲邸下惓惓者,實倍於他日,終宵直廬,治燭不寐,敢瀝愚悃,待朝呈進,唯邸下省察焉。取進止。答曰,覽箚具悉。雷異之變,式月斯生,懍惕之心,其何有極?所陳切矣。可不體念焉。
乾隆十五年庚午十一月初四日巳時,上御熙政堂。二品以上政院·玉堂請對入侍。領府事金在魯,左議政金若魯,右議政鄭羽良,行司直金聖應,右參贊元景夏,行司直申晩,咸寧君朴纘新,行司直具聖任,工曹判書柳儼,知事李春躋,吏曹判書金尙魯,兵曹判書李天輔,刑曹判書李益炡,兵曹參判李普爀,行副護軍張泰紹,行司直徐命九·鄭益河,吏曹參判趙榮國,右尹申思建,禮曹參判李鼎輔,刑曹參判李成中,行司直洪鳳漢·洪啓禧·金尙翼,大司成鄭翬良,行都承旨趙明履,左承旨南泰溫,右承旨鄭履儉,右副承旨權一衡,同副承旨李應協,副校理鄭弘淳,記事官南鶴老·崔台衡·南龍震·朴正源,進伏訖。上曰,都承旨入侍事,注書出往,分付。臣台衡承命出諭。若魯曰,藥房批答未下,故提調·副提調則不得入侍矣。上曰,竝入侍事,分付。鶴老出諭。晩·明履追後入侍。上曰,元景夏·金尙魯·洪鳳漢·洪啓禧·鄭翬良,皆進前,此皆參述編之人,今有所書,欲令見之矣。仍命明履,書傳敎曰,噫,今番此敎,卽予苦心。噫,自古爲帝王者,覽往牒,不樂南面者,其幾人乎?噫,予之苦心述編,旣云潛邸,是此心,銅闕,是此心,承統,是此心。噫,諸臣事我多年,故非徒予也。追惟昔日,若是眷我,然擧措之間,其或過中,其或張大,予雖悶矣,其猶諒心。而噫,今番下敎,不過苦心之一節,雖無望前望後之名,諸臣入侍自如也。一何過中?一何張大?然苦心雖然,所因在焉,此正若欲位者興感而泣,欲舞者,聞鼓而舞者也。然雖或因事,予心陟降臨焉,蒼蒼昭昭,予敢飾焉。噫,此心毫無快矣,而其跡則近快。快者,何?卽末梢又敎也。自省在左,屋漏在傍,予何自欺?初心則自謂今番下敎,若不踐焉,將作何如君?國人何以信予?此心尤固蹶然而思。予已暮年,氣又日衰,而其若食言違編,是自暴也。亦何事遺我元良,何以謂食言?事有輕重,故手書雖云不食言矣。而聽下敎,宰臣在彼,因事而動,一也。予何讓食言?何以謂違編?所重雖在,觸動一也。此違編之一端也。心毫無快意,而國中大小人,豈知予意?其跡則近快,又何辭一快?此又違編之一端也。旣知其二,一向固執,則此亦違編也。況述編旣云若或違編,命諸臣持此文勉我,而今重宰中,亦有考校諸臣,而連日守閤之際,莫能覺此。噫,二三諸臣,予所期待者,而悤遽之中,其猶若此,況他乎?其尤沈默而扯之,則述編雖百,其臣薰心孰能導達其心,此後嗣王之監戒者,而亦貽燕之一道也。抑滿腔之苦心,從今日之苦,請前後下敎,一倂寢之。吁嗟,大小臣工,悶予心諒予者,予方自勉,何他及之有?而然交勉之道,焉可忽乎?噫,頃者御詩云,今辰只拜我慈聖,仁政月臺涕泫然。予雖淺孝,今日諸臣奉慈聖之道,乃誠其心,卽當然之事也。人雖一也,於小官·於重宰·於大官,隨處位而存心,亦左道也。今日則大官行小官之志,小官犯大官之事,此亦觀風俗綱紀之一端也。噫,半夜御門,一心在重,當其時豈料乎此?其時予心,蒼蒼可質,卽一實也。而彼不諒之臣,欲加名乎我,予將何顔,歸拜陟降?此則予心素定,雖大臣·諸臣請焉,予當守其心而已。彼零替諸宗,雖或不諒而過擧,所重則在焉。予若從焉,勉我,可也,匡我,可也,從容却之之中,已示發斥之意,則將此而作機關,抑何心哉?爲大官惜之,爲小官痛之。然予與前領相,自銅闕至今日,君與臣,昔之黑髮,今已銀,相臣本末,業已知矣。今者之擧,不過一快字之病。頃者之諭,非因辭氣,今者之諭,其亦誠心,然其心斷斷無他,業已諒矣。噫,時象之作,何由而來乎?曰非曰是,曰可曰否,互相務勝,轉輾乎此。噫,予雖衰耗,熟觀世道,而老曰非者,一筆驅之曰是者,一筆稱之,便作義理。則噫,半夜集瑞,敢御詩而流涕之意,果焉在哉?亦將何顔,歸奏他日?此等葛藤之章,政院一切勿捧。書訖。若魯等曰,今承此還收之敎,實萬世無疆之福,而臣等亦不覺感泣矣。羽良曰,今此下敎,實聖人之大勇矣。上曰,卿等只蒼黃焦悶,而不以述編提陳,爲卿等慨然,而亦予之過也。在魯曰,元景夏箚中,有提及者矣。鳳漢曰,今番則可謂小過擧,而殿下以不爲大過擧之意,下敎于臣,臣奉以恃之,若金石矣。上又命明履,書傳敎曰,頃者下敎旣諭,紀綱人心,國事無一可恃,此豈在下者之過,卽涼德無能之過也。今日洞諭三件,謂其紀綱,視國事於楚越,違君命爲高致。一或被斥,乘其機尋問,固臥或無他撕捱,尋常違召,代理之初,庶或新焉。不過數月,懈怠甚前,雖或違牌,雖或慢令,元良嫌其自專,無一董飭。昔則雖命代理,拳拳助飭,事不叢脞,今則以予苦心,又無助飭,故百度日解,國綱日下。雖予之過,卽元良之自勉者也。以人心言之,於時象則外似彌縫,內實醞釀,百怪日生,囂囂日甚,此猶言其甚者。噫,人心若此,時氣豈調乎?以國事言之,內而京司,外而諸道,惟以文具姑息爲事,無擔當國事底意。爲守令者,欺道臣爲能事,爲道臣者,浮張備局爲能事,備局因此而亦不信道臣。噫,此彈丸之國,京外相阻,一號令以抑爲能,故一狀報以慢令爲高,若此而甚事可做?且生民之日益困瘁,斯民之不能守分,卽一侈字也。紋段雖禁,綾羅自如,自公卿至于輿儓,非至貧,則於食於衣,下於彼,便爲羞恥,此亦侈之甚者。噫,臨御幾卅載年,又近六旬,而涼德無能,紀綱若此,人心若此,國事若此,是誰之愆,是誰之愆?噫,仁愛之今又勉飭,烏可已乎?凡人初則動,再則弛,三則懈,心常慨然者。而噫,述編旣云雖無雲臺之抉,冬暖若此,此心憧憧,豈敢弛也,豈敢懈也?予方若此,況元良乎?自今日,予與元良,又減膳十日,以表不敢弛懈之意。景夏曰,頃者大臣批箚中,以嚴倫綱宜思太后等字改之,宜矣。上曰,重臣所達旣如此,可令抹去矣。仍命書傳敎曰,前領相許免下敎中,以嚴〈倫〉綱四字,左右相箚批中,宜思太后焉五字抹去。啓禧曰,臣等焦迫之餘,有此還收之敎,誠不勝感歎矣。上曰,頃於卿告歸之言,有所感動,欲允從,而予亦出於苦心,故不能從矣。卿盡心於國事,予甚嘉之。閔鎭厚·李寅燁,勤於國事,近日始見卿矣。卿其益加勉勵焉。啓禧曰,聖敎之及於臣身者,實踰涯分,臣惟願肝腦塗地,以效涓埃之報矣。前領相出城時,致欲見之意,故往見則頗有愀然之色曰,減布之政,實是高百王之業,吾今去矣。須極力擔當,以善其後,可見其出於誠意矣。上曰,今聞卿言,前領相,於均役事,殊不泛然,其心誠貴矣。而以今番事見之,則一快字,是其病矣。啓禧曰,前領相,於均役事,無忘置之時,或送伻,或以書札,連爲往復矣。今則旣已出城,當與左右相,商確爲之矣。羽良曰,前領相,非但與啓禧,有此酬酢,臣亦往見,則亦有此眷眷之意,有所相托。而頃日筵中,以輕先減布,反有難支之之意爲敎,故其心尤爲不安云矣。上曰,予果爲此敎,而非有深意矣。如是變通之後,豈復有擔改之慮乎?啓禧曰,臣亦以爲此後則似無不成之理矣。羽良曰,前領相一快字之敎,誠好矣。昔宋眞宗,以寇準爲騃,而前領相,亦不無此病矣。臣於日昨筵中,亦有所仰達者,而前領相,眞社稷之臣也。天威震疊之下,可見臣節矣。上曰,予亦豈不知之乎?斷斷無他則有之矣。在魯曰,方席藁待命於東門外云矣。羽良曰,如是開釋之後,則免相傳敎,宜有還收之道矣。上曰,領相心事,予雖知之,而今番事則非以爲是矣。予意如此,而旋卽還收,則非誠實底道理,徐徐重卜,亦何妨乎?若魯·羽良曰,下敎如此,誠好矣。臣等豈有更達之辭乎?上命書傳敎曰,大臣置處政事,今日爲之。履儉曰,臣當進去於方物奉裹,而書狀,尙未付軍職,何以爲之乎?上命書傳敎曰,書狀官任,卽爲口傳付軍職。在魯等曰,昨日雷雨非常,聖體,若何?上曰,近日時氣如此,氣甚困憊矣,今則少愈矣。若魯曰,搔癢之候,近日,何如?上曰,今番溫洗,不免草草,近以汲來之水熏洗,頗有效矣。然不必多汲以來,以貽弊矣。在魯等曰,大王大妃殿氣候,何如?上曰,安寧矣。在魯等曰,王世子氣候,何如?上曰,好過矣。若魯曰,俄者藥院啓辭,宜有下答之道矣。上曰,承旨書之。答曰,知道。慈殿氣候,差勝後一樣。予則一樣。勿爲入診。若魯·羽良曰,昨日雷異又極非常,其在應天以實之道,宜擇輔相,斥退臣等,改卜賢德,伏望。上曰,所達過矣。若魯曰,東朝寶算靈長,母臨將五十年,實國家稀有之慶,莊烈王后周甲,先朝行崇奉之禮,殿下亦特命擧行,宜矣。上曰,不知慈聖之意,豈可遽爲下敎乎?若魯曰,卽今天災如此,故臣等姑未陳請。而若明年則恰爲五十年,自當仰請擧行,而外間妄揣天意,或以爲今番聖上激惱,由於不請崇奉,議論不勝紛紜。而今此傳敎中,以世道囂囂爲敎,外間可以釋然矣。此事自上,當特命擧行,何待臣等之請乎?聖意斷然如此,而外間之妄揣如此,臣實痛之。在魯曰,至於東朝事,自上特命擧行,宜矣。上曰,卿有老親,則亦當不稟而擧行乎?明履曰,旣有置處政事爲之之敎,政官使之出去,開政,何如?上曰,唯。尙魯曰,玉堂當差出,而多在違牌坐罷中,何以爲之?上曰,竝敍用。若魯曰,居昌等三邑守令,以進上乾柿之腐傷,自太常,草記罷黜。而居昌之民,日日呼訴於備局,以爲將失善治之倅。進上事體固重矣,而亦宜有參酌之道矣。上曰,竝仍任,可也。羽良曰,殿下每一過擧,國事輒致落下,實爲可悶,此後則必大加聖念,是臣區區之望也。上曰,今番則予非有辭氣而處之矣。景夏曰,皇朝事,與我國今日事,甚相符。故臣有兩次箚陳者,乙覽爲望矣。上命內侍,竝持來,仍命承旨讀之。羽良曰,臣亦見之,而未知其襯好矣。神宗皇帝垂恩東國,實萬世難忘,而其時政令則豈必盡爲效法乎?景夏曰,非斥大明典章,臣所未知也。上曰,不必生葛藤矣。仍命書箚批曰,省箚具悉。今日下敎,旣云述編,今覽箚陳,可謂不負考校時下敎,而所引古史,可謂盛事。噫,母臨五十年,國乘罕有,愛日之心,奚待群下之請?而其所泯默者,養其志也。不敢以請,卽一也。又命書箚批曰,省箚具悉。引古事而眷眷,其心尙矣。已諭初批矣。上曰,均役事,諸道報來者,更有幾許耶?啓禧曰,畿內·關東,以隱餘結報來,均稅使修送稅案矣。上曰,其報來之數,果得相當乎?啓禧曰,姑未的知,而海西報來者,與所料量,大段不足矣。免稅一事,前領相,有所留意,而淆亂特甚,猝難釐正矣。上曰,免稅事,似然矣。諸臣遂退出。
同日初更,上御熙政堂。刑曹堂上及玉堂引見,刑曹判書李益炡,參判李成中,右副承旨權一衡,副校理鄭弘淳,記事官崔台衡·南龍震·朴正源,入侍。諸臣進伏訖。上曰,金大成事,果問大臣而來乎?成中曰,臣往受獻議於左右相及領府事,而領相則出在城外,故未得問之矣。上命讀收議。益炡讀之。上曰,大京,卽大成之弟,而徐萬得,其外三寸乎?益炡曰,然矣。上命書傳敎曰,以淸州金大成事,令秋官,問于大臣,登對,稟處矣。今聞所奏,大臣之意亦同,金大成減死遠配,金大京,參酌定配,徐萬得,大成,旣已減死,則今不可施以從而不加功之律,放送。上曰,被配人擅離之罪,何如耶?成中曰,刑問三次,卽其地還配矣。上又命書傳敎曰,頃者惠永定配,不過嚴飭之意,而方當大赦,此等幺麽,不可特放。道臣特敎,亦難置諸放中,待其狀聞,令該曹置放事,分付該曹。上曰,秋曹文書,當入於啓覆者,爲幾度乎?益炡曰,卽今爲十一度,而入水原文書,則當爲十三度矣。上命書傳敎曰,啓覆初覆,以初八日,再覆初九日,三覆十二日擧行,入侍,依近例抄定入侍。上敎弘淳曰,啓覆時,如有可爭處,引經據義,執疑以達,可也。仍命書傳敎曰,啓覆文書數多,曾前付儒臣詳閱以奏,況此時乎?寒殿酬應,誠難。雖令世子替行,亦有舊例,其欲躬行者,所恤人命,詳閱文書。或可疑者,或引經據義者,以奏之意,旣已下敎于入侍儒臣,替直之人,泛看以入,是豈予意也?承命儒臣,其令初三覆入侍,一人待新除當爲下敎,令二人,擔當詳閱,以副予欽哉之意。弘淳曰,臣於御史復命時,欲有所達,而迫曛悤卒,未及仰陳矣。暗行時聞平澤人辛弼復,臚列同縣居進士姜浩溥·淵溥兄弟豪强非理等事,呈議,送營門行査。溫陽郡則浩溥等多般行賂,又復誘脅弼復,使之逃走,俾作狀者理屈自走之迹,終至於無事脫出云。故該邑行査時,刑房等推問,則果如所聞。今此所爲,已極可惡。而辛弼復議送中臚列者,亦爲廉問,則其締結官家,武斷鄕曲,本是伎倆。而邑子干政之題,至爲本倅殿最之目,牟利虐民之狀,又騰營門議送之題,則其罪狀之難掩,已無可議。而其姊喪行時,與大臣之行爭道,至有敺打前輩之事,其强悍無忌,亦推此可知。臣皆爲捉來,而竝刑兄弟,或致兩斃,則亦有所不忍者,只刑其弟而來矣。然其在爲民除害懲礪他人之道,不可不嚴處,竝爲定配,何如?上曰,爲民除害之道,不可置之,竝遠配,可也。上曰,承旨出去後,秋曹囚徒案取來,輕囚放釋,可也。上曰,安致宅,有所上書云,是何處人也?益炡曰,咸平人也。上曰,張潭,果是戊申效節者乎?成中曰,然矣。而事在勘亂錄矣。上曰,雖致祭於洪霖,豈可人人而致祭乎?諸臣遂退出。
上在昌德宮。常參·經筵,以代理停。
趙明履達曰,明日常參,取稟。令曰,停。
以南泰耆爲承旨。
南泰耆達曰,大司憲曺命敎,執義申暻,掌令南泰赫·李師祚,持平李晉吉在外,安致宅牌不進。今日以監察茶時之意,敢達。令曰,知道。
趙明履達曰,左承旨南泰溫,右承旨鄭履儉,今日不爲仕進,新除授同副承旨黃景源,不爲出肅。竝卽牌招,何如?令曰,依。
南泰耆達曰,持平安致宅,及今日政新除授臺諫,竝待開門牌招,以爲推移進參於次對之地,何如?令曰,依。
以持平安致宅,正言李儁徽等牌不進罷職令旨,令于南泰耆曰,竝推考徽旨捧入。令于南泰耆曰,大臣·備局堂上引接。
傳于李應協曰,均役廳諸堂,午後入來,注書南鶴老身病,代以李徽中爲假注書。
南泰耆啓曰,均役廳堂上金尙魯·趙榮國·洪啓禧,依下敎來待矣。傳曰,詣閤。
南泰耆達曰,副校理鄭弘淳,以其親病,陳書經出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
趙明履,以弘文館言達曰,本館下番闕直,事甚未安。新除授副應敎申暐,校理林象老,副校理金致仁,副修撰李亮天,竝卽牌招,以爲推移入直之地,校理金尙耉,時在京畿楊州地,修撰李得宗,時在果川地。經筵入番事緊,請竝斯速乘馹上來事,下諭。令曰,依達。
以副應敎申暐,校理林象老,副校理金致仁,牌不進罷職令旨,令于黃景源曰,竝推考徽旨捧入。
黃景源達曰,玉堂上下番俱空,事甚未安。副應敎申暐,校理林象老,副校理金致仁,旣有只推之令,修撰李亮天,書批已下,竝更牌招,以爲推移入直之地,何如?令曰,依。
趙明履,以禮曹言啓曰,來十一月二十四日冬至,大殿·大王大妃殿·中宮殿陳賀時,王世子致詞陳賀之節,依例磨鍊擧行乎?敢稟。傳曰,權停。
又以吏曹言達曰,工曹正郞李廷鎭呈狀內,身病甚重,勢難察任云,今姑改差,何如?令曰,依。
右承旨鄭履儉書曰,伏以臣八耋老母,疾病沈頓,寧日恒少。近因日氣乖常,調攝失宜,自數昨,患感忒重,咳喘苦郄,唇㾿兼發,毒氣大肆,多試藥物,症勢無減,飮噉專却,神息如縷,凜凜有頃刻莫支之慮。而適値朝家多事之時,不敢言私,黽勉供仕矣。夜來症情,益復危劇,臣左右扶將,焦煎罔措,有不忍暫時離舍者。召牌之下,趨承無路。玆敢隨詣闕外,略陳短章,仰暴危懇。伏乞离明,俯垂諒察,亟許遞免,以便救護。仍治臣瀆擾之罪,不勝幸甚。答曰,覽書具悉。爾其勿辭,救護母病。
判義禁李箕鎭書曰,伏以當此天災孔酷之日,聖心激惱,嚴敎荐降,至有臣子所不敢奉承者,大小臣僚,驚惶罔措。何幸日月回光,絲綸渙宣,此誠臣民無疆之慶也。伏惟睿情欣悅,當復如何?臣於垂死病中,不敢息偃在床,擔舁進伏於闕門之外,晝夜焦灼者,五日。昨昏始得退還私次,而重裘厚擁,尙爲風寒所觸,渾體如束,手足厥冷,移時昏窒之餘,精神怳恤,言語蹇澁。明是病患類中之漸,挾感重發而然,若不及時救治,縷息之絶,只在頃刻。見方飮藥求汗之際,以臣所帶金吾之任,召牌特臨。而危凜之喘,蠢動無望,玆不免坐違。大朝飭勵之下,首犯逋慢之罪,惟萬戮是俟。況今凍狴滯囚,而裁讞無期,鑄銅有命,而奉行末由,其在國體公務,尤不容一任瘝廢。伏乞邸下,亟將臣禁府惠堂兩兼任,先賜變通,仍下臣司敗,勘臣負犯,以嚴朝綱焉。答曰,覽書具悉。卿其勿辭,俟病間從速察任。
副修撰李亮天書曰,伏以臣頃叨臺職,連以違傲坐罷,分義虧失,罪戾增積,杜門屛伏,愧懼常切。不料曾未幾何,恩敍遽降,乃於千萬夢想之外,繼伏承玉署除旨,榮遇有加,恩光一新,臣且驚且感,神爽震越,益不知所以自措也。念臣資性庸騃,學識鹵莽,揣量本末,無所倫比。而徒以幸竊甲科,苟循資格,半年之間,獲處淸班,自顧僥倖,實踰常分。每聞除命,寢食靡寧,直欲逡巡逃避之不暇,是以一味退縮,專事控免,未嘗敢爲冒進之計。矧惟瀛館淸切之選,繫是經幄論思之職,責任甚重,地望非凡,雖在鴻儒宿學,經術足以資啓沃,才識足以備顧問,猶且低回辭避,而不敢居。如臣賤劣,豈容冒受?不惟在臣私義,有踰濫之懼,抑亦上玷官方,有淆雜之譏,是臣所以俯仰怵惕,不敢頃刻而自安也。噫,出身逾年,不爲不久,歷職侍從,不爲不遇,受恩徒重於丘山,報答自蔑於秋毫,而徒然坐進名塗,躐致榮宦,貪恩冒寵,恬不知恥,則一時之譏議,臣何以自免?而在聖朝綜覈之治,亦豈不有累也哉?玆當館直不備,召牌儼臨,而無路承膺,冒死陳懇。伏願离明,俯垂鑑諒,亟賜鐫免,以重名器,以安私分,不勝大願。答曰,覽書具悉。爾其勿辭,察職。
副校理鄭弘淳書曰,伏以臣之自來情勢,與已遞諸僚無異,固已矢心一遞。而適値大朝,有非常之敎,他不暇顧,章皇求對,三日閤外,五內震灼,而反顧慙恧,亦不能已。何幸天心開悟,引接有命,猥隨諸臣之後,獲覩日月之光,都兪一堂,回否爲泰。今雖退塡丘壑,亦復何限?第臣處義,旣不能因仍盤礴,而且臣母病,遇寒添劇,諸症一倍,痰冷流注,咳喘苦劇,以至寢食俱廢,氣息昏綴,驚焦之極,不能安住。略控短章,徑出禁門。伏乞睿慈,亟削臣職,以靖私義,以便護視焉。答曰,覽書具悉。爾其勿辭,救護母病。
乾隆十五年庚午十一月初五日巳時,王世子坐時敏堂。大臣·備局堂上引接。左議政金若魯,右議政鄭羽良,行司直金聖應,右參贊元景夏,吏曹判書金尙魯,行副司直洪鳳漢·洪啓禧,左副承旨權一衡,記事官崔台衡·丁志復,記注官任瑋,記事官朴正源,入對諸臣進伏訖。若魯曰,日候不適,此時睿候,若何?令曰,一樣矣。若魯曰,近日則感候,何如?令曰,今則差愈矣。若魯曰,臣等昨日入侍,而大殿氣候,夜間何如?令曰,安寧矣。若魯曰,大王大妃殿氣候,何如?令曰,安寧矣。若魯曰,中宮殿氣候,何如?令曰,安寧矣。若魯曰,元孫氣候亦一向安順乎?令曰,然矣。若魯曰,聞有胎毒之候,牛黃解毒丹,以乳道用之云,牛黃,是聖藥,誠好矣。而易於損氣,且卽今是百日之內,不得已然後用之,宜矣。令曰,唯。若魯曰,九月以後,雷異荐疊,至於再昨,則轟燁之變,尤極非常,其爲懍懼,不可形達,未知有何禍機,伏在冥冥,而天之警告,若是丁寧矣。爲國之道,專在輔相,而臣等庸鈍無狀,以致天災若是,此皆臣等之罪也。伏願導達大朝,亟賜譴退,以答天怒焉。令曰,代理之後,天災如是,此余有所失而然矣。輔相何有乎?若魯曰,臣等亦豈無仰勉於邸下者乎?邸下於政事,無一毫廢墮者。而但講學工夫,恐有所未盡者。近日雖以感氣欠寧而然,而書筵停止,已至多日,此甚可憫。兩筵之外,亦必潛心勤苦,勉勉孜孜,無或間斷,則可以緝熙光明,德化自然覃敷,敢以是仰勉。令曰,所達是矣。羽良曰,左相旣盡達,臣無容更事陳勉,而學問貴在接續,兩次書筵,無停撤之事,則亦不可謂不接續。而若心不專一,則雖日開兩筵,輒有生疏之患,亦必潛心游泳,無少間斷,是臣區區之望也。令曰,所達是矣。若魯曰,近日臣等無狀,貽慮大朝,至承不可奉行之敎,累日守閤呼籲,以致氣候憊困,眩氣有加,群情焦迫,擧國憂遑矣。昨日大朝飜然回聽,前後下敎,竝命收還,臣等誠不勝歡欣感泣矣。羽良曰,臣等焦遑罔措之餘,遽承昨日還收之敎,誠不勝欽歎矣。令曰,上下累日相持,余心亦爲焦迫矣。昨有還收之命,誠爲欣幸矣。若魯曰,此乃統制使鄭纘述申本也。助羅鎭船滄事,當移築於新占之處,而大癘風波,未遑整頓,差待明春移築事爲請矣。船滄移設,雖似重難,舊基旣不可用,而新占處風藏水深,且甚便近。庫舍廳廨,可以仍舊用之,則役事無張大之慮。帥臣旣遣虞候,摘奸狀請,依所請待明春移設爲宜,許施,何如?令曰,依爲之。若魯曰,此乃慶尙監司閔百祥狀達也。今年各山城穀物,所當捧上山倉,而牛斃難輸,有甚於凶歉之歲,姑爲捧留邑倉,待明秋還捧山倉事,爲請矣。運納山倉,果有民弊,而軍餉體重,捧留邑倉,有非重不虞之道,而道臣所請如此,折半則運納本所,折半則捧留邑倉,待明秋還納本所爲宜。以此分付,何如?令曰,依爲之。若魯曰,慶尙監司閔百祥,以本道諸色軍代頉時,兵水營歲末磨勘,自是法典,而今年則朝家別成節目,使監營專管,則兵水使之更爲磨勘,不但疊床,民弊不貲。依近例各營磨勘,勿爲竝行。明年且當水陸軍大都案改正之限,而臣營旣有新勘之成冊,則兵水營所勘者,亦不出於此成冊之外。代定成冊畢修正後,分送兵水營,使之考此改案。而磨勘,京司都成冊修正日字甚急,限歲前姑爲緩徐事,狀請矣。今年旣令監營,專管詳査,則兵水營之又爲磨勘,未免疊床,徒爲弊端。誠如道臣之言,限歲前,令道臣査實,直爲磨勘事,依所請許施,何如?令曰,依爲之。若魯曰,今日次對,備堂進參甚少,事甚未安。懸病不進堂上,竝從重推考,何如?令曰,依爲之。若魯曰,湖南監司李錫杓,以病廢公務,不得已許遞,而新監司李台重,除拜已久,陳書承批亦多日,而尙不出肅,民事殊甚可慮。令政院,別爲催促,卽速辭朝,何如?令曰,依爲之。若魯曰,臣於今番受由之行,詳聞外方消息,則癘疫不無更熾之處。今年冬暖數雨,而雷異稠疊,明年之憂,有不可勝言,牛疫又復熾發,秋耕已多不實,來頭民事,節節可悶。屠牛之禁,非不嚴重,而近多解弛,藩邑諸處,或因造脯,或因筋角之用,亦多許屠之處。當此之時,雖一牛屠殺可惜,不可不嚴禁,造脯處,只於造脯時,量入屠牛,切勿濫屠,竝加嚴禁。而雖曾前朝家已許之處,限明春一切禁屠之意,嚴飭諸道。而如是申飭之後,道臣·守臣,不能嚴禁,或有現發者,則當從重論責,以此意分付,何如?令曰,依爲之。若魯曰,戶曹判書金尙星,尙不出肅,曹務積滯,判義禁李箕鎭,受由已久,滯囚可悶,竝牌招察任,何如?令曰,依。羽良曰,臣有私情之懇迫者,惶恐敢達矣。臣不才無狀,於輔相之職,豈有一分堪當之望?而大小朝敦迫,旣出常例,故冒沒承膺,幸無大段僨敗之事,而近日雷異,極其非常,臣心惶懼,已不可言。而臣之老父,今年八十七,老人筋力,日漸澌綴,臣不專心致養,則將爲終身之恨。臣雖在原任,其於國事,豈敢忘忽?伏乞導達大朝,特遞臣相職,俾得終養,則古人所謂生隕死結,正臣今日之諭也。令曰,輔相重任,豈可輕遞乎?若魯曰,下答誠好矣。僚相情私,雖可悶矣,而國事亦不可不念,倚任輔相,豈可輕遞乎?且今首相已遞,只臣老病無能,將何以做得國事乎?古人亦云,先公後私,臣亦私自勖勉矣。羽良曰,臣之情私,僚相亦可知之,而如是仰達,誠爲慨然矣。臣若在傍,將護老父,以終餘年,則庶可無日後無窮之悔矣。李密表所謂,事君之日長,事親之日短者,正臣今日情事也。臣若一毫假飾,則天必降罪矣。若魯曰,豈可使全於孝而忽於忠乎?必思兩全之道,好矣。羽良曰,徐庶云,方寸亂矣。臣之方寸,日日亂矣。有難强抑,勢將更陳於後日矣。諸臣遂退出。
庚午十一月初五日未時,上御熙政堂。均役廳諸堂入侍時,吏曹判書金尙魯,吏曹參判趙榮國,行司直洪啓禧,同副承旨黃景源,假注書李徽中,記事官南龍震·朴正源,諸臣進伏訖。上命承宣書傳旨曰,今番承旨推房擇日時,有不察之事,當該承旨遞差。出榻敎上曰,此事寒心矣。戊申不遠,而乃若是耶?上曰,文書持來乎?啓禧曰,不持來矣。上曰,良役豈不可恤乎?隱結査報者,幾道來乎?可以無不足之慮耶?尙魯曰,只兩道來矣。啓禧曰,諸處均稅使及各道隱結軍官等事,一倂報來後,可以知之矣。榮國曰,江原道則不可盡奪矣。官用皆從此出矣。尙魯曰,未必盡出於此矣。上曰,卿亦經江原道乎?對曰,曾經之矣。上曰,兩道不足之數幾何?啓禧曰,二百同不足矣。然不可盡責於本道矣。上曰,此兩道外,亦有隱結乎?尙魯曰,關西·關北亦有之,而京畿則隱結,當爲八百七十餘結矣。然今此經費,雖置剩數,猶有日後不足之慮。而各道隱結,大失於所料,魚鹽之數,太半不及於始料之數,誠爲可悶矣。上曰,國家經費,自易至於過用矣。榮國曰,非但隱結,各邑亦有夾加起矣。尙魯曰,元數優優,然後可以爲永久之法矣。榮國曰,魚鹽事可悶矣。海西,初意則可爲二萬餘兩矣。黃晸所報成冊內,只爲一萬二千兩矣。上〈曰〉,比金尙迪所査有加乎?尙魯曰,只依初査,別無大段加得者矣。啓禧曰,臣聞海民鼓舞之情,又非良役比矣。尙魯曰,實惠莫大於此矣。上曰,良役,頃者溫幸時見之民,不能盡知減疋之惠矣。尙魯曰,臣在行在時,使人微探民情,則果皆歡欣,而猶有未信朝令之意耳。榮國曰,溫幸時則民之不知者,無怪矣。七月令當番,則事在令前,故依前數捧之,愚民之疑信,事或然矣,而只今則庶快知矣。啓禧曰,明年則似快知矣。榮國曰,須到辛未年,民始信朝令矣。上曰,我國民情合不如此,其信猶未可必矣。啓禧曰,魚鹽之政,益不信矣。蓋曾前納百兩者,特減五十兩,故民以爲,後必有更徵之弊而不之信矣。榮國曰,均役則已爲金石之典,保無後患,而魚鹽則果不無日後加徵之慮,自上嚴防然後,庶無此患矣。上曰,邦有禁錮之典,而守令猶有貪墨者,彼邊鎭無識之徒,何所憚而不加徵乎?榮國曰,臣則悶矣。初則以十萬計魚鹽矣,今僅得七萬矣。尙魯曰,比初區畫,大失所料,未知何以彌縫矣?上曰,有志者事竟成。卿等勉之。尙魯曰,旣頒令之後,而不可以不足中止矣。上曰,領相之意,亦如此矣。至於此事,近日時象雖甚,而恐無彼此携貳之論矣。尙魯曰,此事之不可還寢,人所共知,豈更有異議乎?上曰,日後若有更請二疋者,民必等狀而請烹,此事非但予也。元良在焉,安復有此等人耶?領敦寧,或慮均役事之壞破,可謂過慮矣。此事則予所斷定,豈有他意?啓禧曰,亦有未可知者,樂之者,愚民而已。監司不悅,兵水使不悅,守令不悅,僉萬戶不悅,內而各司官員不悅,胥吏不悅,不悅者如是之多,安保其無此慮乎?上曰,卿言是矣。至於書付者,亦不無日後倜戲之慮耳。榮國曰,臣則以爲,保無此慮,定法之初,至於兩次臨門,雖三尺童子,皆知其不可變通,寧有此慮?而至於小小節目,不能無沮敗之慮耳。上曰,節目間事則果不無此慮矣。尙魯曰,魚鹽猶不足恃,而隱結都數,合爲一千六百餘結,此爲實矣。榮國曰,陳田減稅,無目前之利,而隱結一款,頗有實效矣。至於除番軍官事,則擇人然後可爲之,曾以此,言於領相矣。上曰,非但此也。何事不在擇人乎?榮國曰,各邑專以隱結成樣者有之,恐難盡括矣。上曰,隱亦偸也。無隱結之前,何以成官樣耶?榮國曰,臣曾經關西,請白之。平安一道則元無田案,故每年以望量收摠,與江原未量邑同,故守令或稱續田,或稱餘結,而排朔用下,使客支應,皆從此辦。臣則以爲,六道則雖令納隱結,而兩界則勿問,似宜矣。上曰,然則不可謂隱矣。榮國曰,關西田畓,比三南,則所謂一結幾爲四五結,蓋以眼目度之故耳。關西比關北,又有使日生絡繹之事,今不可盡括矣。若依三南例除給,使客支應之需,則或可也。而不然則一依關北例,勿問無妨。上顧景源曰,承宣在東萊時,知有朝令而來乎?對曰,及知而來矣。臣敬奉朝令,頒布於民,則歡聲如雷矣。上曰,此則似然矣。今而後雖貪官,無下手處矣。尙魯曰,此乃大事,而前領相,專當此事,仰體天意,至於各樣頉報,或年月題辭,纖悉牢塞,臣常貴之矣。榮國曰,領相之出城也,臣往見之,問以均役事何以爲之耶?領相曰,他事雖不敢與知,而至於均役事,亦不敢辭避云矣。上曰,然則以均役事狀報者繁乎?榮國曰,然矣。尙魯曰,領敦寧於此事,嚴防如一矣。啓禧曰,領敦寧,於此事血誠,故晝夜量度,慮有所得者。則雖夜中,必招郞吏,送言於臣曰,某事當如此區處,某事當如此發關,某狀當如此題送,非血誠,何能若是乎?上曰,然乎?榮國曰,蓋至誠爲之,故其知裏面事,亦非臣等比矣。景源進伏曰,領敦寧胥命於東大門外,係是大臣去就,敢達。上命書傳旨曰,語曰,人非堯·舜,每事安得盡善。予雖焦耗,其於血氣,亦不無過焉。以卿氣稟,每事焉得皆善?往事雖勿說,今番此擧,爲卿深慨。而昨日下敎已諭,君與相昔之黑髮,俱已白,卿之病痛,予知熟矣,卿之丹心,予知熟矣。斷斷無他四字,非假借之目也,述編旣云旣言矣,復何深非?今聞待命城外云,此敎之後,其若一向過執,豈曰君臣相孚,其勿待命。卽爲入城,顧休戚與共之義。噫,減之之政,伸予近卅載爲民苦心。頃者下敎,已示予意,外雖似乎悤悤,究其爲民之心,則可謂慼矣。噫,予與卿俱老,于今解弛,更待何時?須有君有臣,然後可能做事,以卿恒日之心,雖解相職,都提備局自如,豈視時原任之異前勤而後忽乎?今召均役諸堂,問其諸道報來者,又令一例質問於卿。噫,其思臨殿門之時,豈不竭心?兼示此意,卿須體諒事,遣史官,傳諭于領敦寧。出榻敎書至卿之病痛,予知熟矣。顧謂諸臣曰,此乃予實心也。領相文飾之事,終亦非矣。榮國曰,非者非之,亦君臣無間之意也。有何不可乎?尙魯曰,君臣如父子,實示心曲,亦是好底道理也。上曰,故相臣金堉,時任時管大同乎?啓禧曰,時任時爲之矣。榮國曰,原任時亦爲之,而猶有未了者,故後人繼爲之矣。尙魯曰,古例原任大臣,亦參於次對,而提擧備局矣。書傳諭,命臣徽中,出傳史官。尙魯進曰,定例未正書前,臣有可達者矣。頃見前戶判,則以爲各司無隱漏處,至於尙方,尤非難云。而雪綿子染紅一款,有可稟定者矣。尙方原貢外,自戶曹加貿而入者,爲三百斤,其數太多矣。上曰,原貢所在,則取用於尙方足矣。安用更取於戶曹乎?尙魯曰,內入之數如此,自今以折半加貿定式,似好矣。雖只如此,戶曹所得大矣。上曰,加貿云者,無乃預備耶?尙魯曰,不然矣。上曰,異哉?此乃予所不知者也。其數何其太多耶?尙魯曰,自內所用,自然如此矣。上曰,雖內用,勿論巨細,皆必關由於予,而今乃如此,可怪矣。紅紬以全疋入之乎?尙魯曰,然矣。上曰,全疋之說,尤可怪矣。向者絳紗袍,自內爲之矣。使自尙方染入,故省費矣。頃當燈夕,有燭臺進排內殿之例,慈殿以不緊却之,仍笑曰,觀樣次暫時入見,還給無妨爲敎矣。上令內侍開閤見之。沈吟曰,雨又來矣。尙魯曰,雪綿子實入十斤,則稱縮當爲一斤,而四十斤一時入之,則稱縮只爲三斤矣。上曰,所謂稱縮,是何物乎?榮國曰,以各道進上言之,皆有加封者矣。上笑曰,故判書金演,難能者矣。曾見凡所進御者,皆有加數矣。至於此事,極涉怪異,渠母許予欲査問矣。尙魯曰,雪綿中綿合計,則爲五百斤矣。上曰,是皆徵於貢人乎?尙魯曰,貢米則多矣。上曰,曾見慶恩國舅進御之物,皆書外封曰,袋重幾何,別封加數,曰進上開封甚難,故如此云,是亦重進上之道耳。今此尙方原貢,雖不加貿足矣。而果入五百斤,則可謂太有餘矣。予見各殿分用之數,則不過爲二三斤,而五百斤云者,豈不太濫乎?此非貢人食之者。以蠟燭言之,掖屬,與貢人符同盜食耳。從今別啓下外,一年所用,書入,可也。例入數書入,則別啓下所用,自可知矣。雖戶曹加貿,便是別例也。是以曾言於戶判曰,別例是難堪者,別例加減,則只在於時王之奢儉耳。上令諸臣進伏。敎曰,崔壽基,卽贈贊成奉祀孫,曾經郡守而死,而初不娶妻,不能立後,將如何處之?尙魯·榮國曰,其不娶可怪矣。上曰,壽基爲人習習,而至於立後一節,太迷劣矣。今已無後,其奉祀,壽崗家當之乎?啓禧曰,然則爲奪宗矣。此事臣有所聞,當仰達矣。宗廟守僕金處安,殿下記有之乎?上曰,未能覺得矣。啓禧曰,此是常人中識禮者也。上曰,右相之所稱贊者耶?予曾見之,其爲人,似不了了矣。啓禧曰,其人外貌雖如此,博覽禮書,所見明透矣。頃日臣家行冠昏禮,故使渠看檢凡百矣。渠問於臣曰,崔壽基不娶而死,只有妾女,而此是贈贊成之奉祀孫,不可不立後。未知如何,臣曰,渠旣無妻,則雖欲立後,豈有無母之子乎?有弟則當用兄亡弟及之例,無弟則當取從弟或再從,而爲其父之後,以奉贈贊成之祭,渠則當以顯兄題主,而祔於其祖廟矣。處安曰,然則壽基無弟與從弟,而有再從弟,當以此立後矣。又問曰,士大夫所行之禮,有可據者乎?臣曰,長子夭折,而用弟及之例者,固多有之,而長子無妻而死,如壽基者,豈有之乎?有一事可以傍照者,愼獨齋夫人,廢疾,故不爲立後,宗祀則歸於其弟。愼獨齋,卽先正臣金集之號也。以先正臣金長生之長子,當奉祀,而處之如此矣。上曰,崔壽基家,以金處安之知禮往問,而處安不能自決,又往問於卿矣。先正亦班祔乎?啓禧曰,立別廟,以庶子奉己祀矣。榮國曰,先正,乃故相臣兪泓之婿也。此雖非襯切可引者,而先正篤信古道,故如此耳。上曰,雖無妻之恩,有妻之道,先正之事似過矣。壽基之家,有可呈文者乎?啓禧曰,使其妾女呈文,似好矣。上曰,妾女恐不欲爲之矣。金聲五事則以嫡立後,以奉仁嬪先祀,況此乎?壽基之絶祀與否,固不足恤,而贈贊成之奉祀,不可不定之矣。尙魯曰,用兄亡弟及之例,似好矣。而其立後之人,不必自朝家與知,問於鎭海,使擇其群從中可合者而定之,似宜矣。榮國曰,無母而何以立後乎?勢當兄亡弟及耳。上曰,卿等見壽基乎?榮國曰,曾爲嘉山善治矣。上曰,惑於妾而如此,一惑字難矣。古例似無如此事,予不惜壽基,而但當繼其祀,故所以問議諸臣者也。禮俗壞敗,乃有如壽基者。諺傳曾有人以日易月。鄭領敦祖父曰,我國只有此法,今此人欲易之,痛斥之,其人聞之,不敢出門矣。上問吏判曰,講書院,明在官案乎?對曰,有之矣。上命臣徽中,取來官案。徽中出取官案進伏。上命承旨讀之。讀訖。上曰,兼職也,非別職也。無師傅怪矣。童蒙尙有敎官,況元孫乎?啓禧曰,有元孫入學之禮耳。榮國曰,安胎使,自吏曹差出。而考前例,則故相臣李厚源,以二品爲之矣。正源曰,考見兩朝實錄,則俱有請立師傅之文字矣。上曰,然乎?古者爲一竇廣國尙置師傅,況元孫乎?榮國曰,以義起例無妨耳。上曰,內侍尙有敎官,若無前例而創爲,則人必厭避之耳。啓禧曰,皇朝之制,翰林兼敎授內侍之事,李夢陽,以此與內官相識,製內官之碑,見棄於士流矣。上命書傳旨曰,元孫安胎使,以從二品差出事,分付吏曹。又傳曰,敎導師傅爲重,兩朝實錄,俱以師傅差出爲請,則其例可知,只莫知某品,此國之重事,當預爲講定。且世子入學時,大提學爲博士,元孫入學時,藝文提學爲博士,元子安胎使,重臣爲之,元孫安胎使,宰臣爲之。以此可以傍照,令禮官,問于大臣稟裁。又傳曰,承旨前望單子入之。出榻敎諸臣以次退出。
上在昌德宮。常參·經筵,以代理停。
觀象監,巳時,日有兩珥。
黃景源達曰,明日常參,取稟。令曰,停。
又達曰,大司憲曺命敎,執義申暻,掌令南泰赫·李師祚在外,持平李晉吉未肅拜,安致宅呈辭。今日以監察茶時之意,敢達。令曰,知道。
南泰溫達曰,左副承旨南泰耆,不爲出肅,右副承旨李應協,不爲仕進。竝卽牌招,何如?令曰,依。
以副應敎申暐,副修撰李亮天牌不進罷職令旨,令于黃景源曰,竝推考徽旨捧入。
黃景源,以弘文館言達曰,本館下番闕直,事甚未安。副應敎申暐,副修撰李亮天,旣有只推之令,校理林象老,書批已下,竝卽牌招,以爲推移入直之地,何如?令曰,依。
又以侍講院言達曰,本院下番說書李儁徽,連日入直矣,昨日政,移拜正言。新除授司書金善行在外,兼司書鄭弘淳,以本職,陳書入達,兼說書未差。下番他無推移之員,不得已以上番,姑降入直。而司書金善行,時在京畿高陽地,書筵入番事緊,斯速乘馹上來事,下諭,何如?令曰,依。
又達曰,明日拜表,兩司當爲進參,除在外外,司諫李昌儒,獻納朴昌潤,正言李儁徽,持平李晉吉·安致宅,竝待開門牌招,以爲進參之地,何如?令曰,依。
又以義禁府言達曰,咸鏡·全羅兩道監司狀達據,刑曹申目內,端川前府使田殷祥,興陽前縣監邊翼老等,移本府處置事,達下矣。田殷祥,時在忠淸道結城地,邊翼老,時在全羅道全州地云。依例發遣府書吏羅將,竝拿來,何如?令曰,依。
左副承旨南泰耆書曰,伏以〈臣〉爲人儱侗,臨事昏憒。向者待罪本職,以湖西帥臣充軍時,不爲稟旨奪符事,自速罪罷。夫奪符事體,至嚴且重,緣臣不察,廢却應行之例,論其溺職之罪,勘罷甚輕,不足以贖其萬一。而曾未幾何,恩敍旣下,除旨復降,職名如舊,召牌儼臨,臣誠驚惶感激,罔知攸惜。顧臣昏謬之狀,卽此一節,可以推知。其何敢自恕前愆,徒恃寵靈,晏然復廁於僨事之地哉?玆敢趨詣禁扃之外,略陳至懇。伏乞睿慈,亟遞臣新授職名,以爲不職者之戒,千萬幸甚。答曰,覽書具悉。爾其勿辭,察職。
校理林象老書曰,伏以晩竊科第,猥蒙洪造,釋褐屬耳。而旋通臺籍,策名未幾,而歷遍華顯。凡此叨冒,已踰涯分,居常愧懼,若隕淵谷,而況玉署淸切之地,夫豈臣夢寐之所敢到?而圈選之重,忽及於臣身,除書續降,惶汗浹背,若其學識之空疎,資性之魯莽,年紀之衰邁,志尙之摧頹,卽一世之所共知。而睿鑑之所俯燭,今若徒恃寵光,不自量己,彈冠彯纓,出入於經幄論思之列,則非但臣自視歉然,六十白髮之新學士,孰不嗤笑之哉?臣自叨是選,心口相語,必欲循墻固讓,以全咫尺之微守,自劃已固,變通無路,召牌之下,荐犯違逋,臣罪至此,萬殞難贖。玆敢瀝血露章,竊附自劾之義。伏乞离明,俯諒臣由衷之至懇,刊削臣新授職名,以重榮選,以安私分,千萬幸甚。答曰,覽書具悉。爾其勿辭,察職。
上在昌德宮。常參·經筵,以代理停。
黃景源達曰,應敎申暐,校理林象老,修撰李亮天牌招事依下,而闕門已閉,待明朝出牌之意,敢達。令曰,知道。
又達曰,明日啓覆相値,常參,頉稟。令曰,知道。
又達曰,大司憲曺命敎,執義申暻,掌令南泰赫·李師祚在外,持平李晉吉上書入達,安致宅牌不進。今日以監察茶時之意,敢達。令曰,知道。
黃景源啓曰,戶曹參判尹得和牌不進,參議尹光毅,承牌來詣闕外,而今已夜深,待明朝肅謝之意,敢啓。傳曰,知道。
藥房都提調金若魯,提調申晩,副提調趙明履啓曰,寒威陡劇,伏未審聖體調攝,若何?眩氣諸節益復差勝乎?今日臣等與諸御醫入診,詳察聖候宜矣。大王大妃殿氣候,何如?臣等無任區區伏慮,敢來問安,竝此仰稟。答曰,知道。慈殿氣候,差勝後一樣。予則一樣矣。
大王大妃殿·中宮殿·賢嬪宮,藥房問安。答曰,知道。
南泰耆,以都摠府言啓曰,今日入直內三廳,武兼禁軍及軍兵等,當爲中日習射,而自上方在減膳中,復膳間,依例姑停之意,敢啓。傳曰,知道。
趙明履達曰,左副承旨南泰耆書批已下,不爲出肅,卽爲牌招,何如?令曰,依。
傳于黃景源曰,三使臣肅拜後,藥房入診,同爲入侍。
黃景源達曰,今日拜表時,兩司多官或在外,或陳書入達,或牌不進,無進參之員,憲府則監察例爲代行,而在前如此之時,雖無諫院,有仍爲行禮之規。今亦依此擧行之意,敢達。令曰,知道。
以持平安致宅牌不進罷職令旨,令于黃景源曰,推考徽旨捧入。
黃景源啓曰,在前啓覆時,不緊各司,因傳敎不爲入侍矣。今番則何以爲之乎?敢稟。傳曰,依前擧行。
吏曹口傳政事,以尹得和爲戶曹參判,以尹光毅爲戶曹參議。
趙明履,以侍講院言達曰,本院上番,連日姑降,事甚未安。新除授司書金善行,自鄕纔已入來云,卽爲牌招,何如?令曰,依。
黃景源達曰,明日啓覆時,憲府無進參之員。除在外外,持平安致宅·李晉吉,竝待開門牌招,以爲推移進參之地,何如?令曰,依。
又達曰,明日啓覆時,漢城府堂上,當爲進參。而判尹趙載浩,右尹申思建,俱以病不進,左尹尹汲在外,無進參之員。判尹趙載浩,右尹申思建,竝卽牌招,以爲推移進參之地,何如?令曰,依。
又以刑曹言達曰,卽因慶尙監司移文,固城配所逃亡罪人奴雲江,定刑差窺捕,則雲江之女世化所告內,其父雲江,果爲逃還,染病身死云。而其招有難取信,令當部,依例檢驗,則物故的實矣。編配罪人之逃還身死,極爲駭然。當該配所官常時不能檢飭之失,在所難免,從重推考警責,徒流案頉下事,分付道臣,何如?令曰,依。
持平李晉吉書曰,伏以臣才疎學蔑,氣懦言巽,淸朝言責,本非其任。而春間猥叨,適値動駕,不敢言私,黽勉冒出,絲毫蔑補,愧懼徒積。及夫親臨放榜之日,喉院旣不出牌,府吏又未據例,禮闕趨班,罪實自速。聖度天大,罰止置對,臣至今追思,惶愧無地。臺端一步,自分永枳,不意柏府新命,又下於縮伏省愆之中,臣欲怵畏義分,趨走爲恭,則自來顚沛之蹤,固不可復玷淸班,自貽嗤點。而矧方邸下遇災修省飭勵群工,則已試蔑效之人,尤不宜更畀言責,以取僨誤,反復思惟,微諒已堅。且臣素患痰癖之症,遇寒添劇,委身床席,晝夜叫苦,以此情病,固無去就之可言。而今於召牌之下,不敢坐違,擔曳隨詣於禁扃之外,而咫尺天陛,末由入肅,宿愆新何,萬殞難贖。伏乞离明,特垂鑑燭,亟令鐫削臣職,仍治臣罪,俾幸公私,千萬幸甚。臣旣乞免,不宜迤陳,而目見雷電之異,疊見於收藏之節,上下懍惕,中外危懼,臣未知何樣禍機,潛伏冥冥,而上天之警告至此諄諄也。臣旣昧象緯之學,姑舍傅會之說,而試以目下言之。紀綱,國家之命脈,而紀綱之解弛,未有甚於近日。民生,國家之根本,而民生之困悴,未有甚於此時。人才,有國之楨幹,而眞儒碩德,未見登崇之美。黨論,有國之痼弊,而佞人鄙夫,各占阿附之所。大可憂者,言路之壅蔽,而儻直之言,未見日聞於上。大可畏者,官方之淆雜,而軟媚之徒,率多冒玷于朝,以之而庶事不康,百度未貞,時象日澆,天譴沓至。臣未知今日國事,將稅於何地。雖使鼎席,有伊·傅之賢,臺閣得賈·陸之忠,猶患難濟。今日股肱之臣,果有如伊·傅之賢耶?耳目之官,果有如賈·陸之忠耶?名官所經營,不過班資之崇卑,守宰之所商量,不過賄賂之多寡。民憂國計,茫無所措,世道人心,日就凌夷。如是而國之爲國,臣未之聞也。伏願邸下,惕然反求,應天之際,不文以實,一政令一擧措,唯實是務,則國事幸甚,臣民幸甚。夫所謂實者,至誠無僞,而非虛文末節之謂也。邸下於諸臣勉戒也,每以所陳切矣。當留意爲敎。臣於是,感歎睿念,出於至誠,可以轉災爲祥之一大機也。更願邸下,推是心以行實政,則紀綱可立,民生可恤,人才可得,黨論可祛,言路可以開,而官方可以淸矣。天休滋至,國勢自安。古人所謂一念之善,慶星慶雲,其不在此也耶?
答曰,覽書具悉。所陳是矣。當留念,爾其勿辭,察職。
司諫李昌儒書曰,伏以臣尋醫出郊,病發乍滯,昨於歸路,伏奉敎旨,以臣爲司諫院司諫者,臣聞命感惶,撫己兢惕,誠莫知何以得此誤恩也。顧臣猥玷臺地,已踰十載,而有除輒辭,徒事撕捱,節次推遷,陞叨亞長,自顧恧蹙,無望承膺。且臣向來諫職之坐犯違傲,蓋緣母病之適會昏窒,情理之不忍暫離。伊時實狀,悉暴爰辭,已經睿鑑之俯燭,庶見同朝之相諒。而請罷之論,忽發於事過之後,故犯之說,實出於常理之外。噫,彼臺臣,亦嘗投章尋鄕於牌降之際,此因人子至情所時有者,臣不欲費辭較挈,以傷篤厚之風。然在臣區區廉義,則斷不可諉以時月之稍久,而厭然冒進。況今雷電之異,式月斯生,消弭之策,不容少緩,政宜另簡臺閣,廣開言路。而如臣之謏見淺識,已試蔑效者,尤不當苟然充數,一任其虛縻也。玆隨召牌,略控危懇。伏乞特垂諒察,亟許鐫改,以幸公私,千萬大願。臣旣義當自靖,何暇及他?而第伏念災沴荐警,上下懍惕。日昨筵中,大小朝減膳之命,十行絲綸,辭旨惻怛,有足以格天意而孚民心。邸下於此,其果拳拳服膺,朝乾夕惕,不負我聖上垂裕貽燕之圖否乎?一自雷變以來,廷臣之陳戒,亦豈無時務之切實者?而徒下留神之批,而未有奮發之擧。書所謂,非知之艱,行之惟艱者是也。聖敎中凡人初則動,再則弛,三則懈者,至爲親切於今日修省之方,祗冀离照之明,益加仰體,毋或一念之狃安焉。
答曰,覽書具悉。所陳是矣。當留念,爾其勿辭,察職。
獻納朴昌潤書曰,伏以臣畸孤之蹤,與世抹摋,迂戇之性,受人齮齕,從前所遭,已不勝其危怕,而一守無辨之戒,惟思自靖之義。前後居臺,非止一再,而徒積違捕,一未嘗爲承膺之計。蓋自五六年來,凡世之酸鹹黑白,一切無所干涉,自謂從玆以往,庶免橫逆之相加。而不意向日納言之擬,反遭忽地沈鏽之辱,乃以四字之目,橫加醜詆,至請改正。噫,言之悖慢,何若是耶?鏽之爲人,臣亦知之,鏽之行事,臣嘗聞之。如鏽者,尙可以開口論人乎哉,其亦可笑而不足怒也。臣自遭其無限僇辱,傷身名之被汚,懼世道之益險,杜門窮蟄,不復有淸朝榮進之念矣。乃於千萬意外,忽伏奉納言除旨,繼而牌召臨門,臣誠驚惶感激,不省攸措。當此天災荐驚上下憂遑之際,職在言地,固當趨走之不暇。而第臣所被人言,旣是士夫難洗之羞,所叨官銜,又是前日遭彈之地,則廉愧二字,實關四維,以何心顔,冒沒就列,以重招一世之譏笑乎?顧此一步臺垣,卽臣十重鐵限,去就一節,更無可論,玆敢趨詣九閽之外,披瀝危懇,仰瀆睿聽。伏乞离明,特賜鑑諒,將臣新授職名,亟行鐫免,以安拙分,以快人心,千萬幸甚。
答曰,覽書具悉。爾其勿辭,從速察職。
正言李儁徽書曰,伏以臣本來情事,悲苦痛酷,亦嘗屢陳之矣。特蒙天日之下燭,粗伸穹壤之積冤,銜恩罔極,涕盡繼血,而回念前事,尙有餘痛。凡於官職去就,前後膺命者,不過爲陳力之計,延頸之願。而顧今薇垣新除,乃淸朝耳目之重寄,上以匡救君違,下以糾正官邪。臣之巽懦不合,姑舍勿論,私痛弸中,涇·渭猶混,顧何暇出意見論人是非,而言國得失哉?臺端一步,便同鐵壁,而況臣老母今年八十四歲,疾病沈篤,氣息淹淹之狀,已悉於前書。而目今症形,一倍添劇,轉側須人,臣方左右扶將,頃刻難離。情事之外,母病如此,隨牌陳章,自外徑歸,揆以邦憲,實合重誅。伏乞睿慈,俯垂矜諒,亟削臣職,以重臺選,以便救護,千萬幸甚。答曰,覽書具悉。爾其勿辭,救護母病。
右議政鄭羽良抱川地掃墳呈辭。令曰,給由馬·澆奠床備給。
庚午十一月初七日辰時,上御熙政堂。藥房入診,三使臣同爲入侍時,都提調金若魯,提調申晩,副提調趙明履,上使海春君栐,副使黃榟,書狀官任,假注書李徽中,記事官南龍震·朴正源,醫官金應三·金壽煃·金履亨·皮世麟·許磐·柳徵瑞,諸臣進伏訖。若魯曰,日氣極寒,上候,何如?上曰,一樣矣。晩曰,眩氣,何如?上曰,差勝矣。若魯曰,薾然之氣,何如?上曰,一樣矣。若魯曰,湯洗後有效乎?上曰,微有效耳。若魯曰,寢睡,何如?上曰,前則不穩矣,今則還昏沈矣。若魯曰,滯症,何如?上曰,無之。晩曰,艾席有效乎。上曰,無效矣。若魯曰,大王大妃殿氣候,何如?上曰,一樣矣。若魯曰,世子氣候,何如?前日感氣有差乎?頃者臣等請招醫官診察,則東宮始難而終許之,然終有持留之意,自上申飭,何如?上曰,當依爲之。又曰,臣伏聞元孫,服牛黃云。閭里兒病,亦愼服此藥,自今節用,何如?上曰,依爲之。若魯曰,賢嬪宮,曾者醫女日次入診矣。日氣差寒,故不請矣。稍待溫和,當請之矣。晩曰,伏聞賢嬪宮所進,服當歸飮子,亦停止云,醫藥甚難矣。上曰,醫官診脈,只上三人爲之。若魯曰,窓戶破綻,何不改塗耶?上曰,自爾如此矣。若魯曰,盡塗之,何如?上曰,廢窓何妨耶?只當補孔耳。醫官,以次診脈。應三曰,左關部似沈,而度數則好,右三部亦不數耳。壽煃曰,左右三部,無顯然浮數,而滑體不如前,無乃天時猝寒而然耶?大體則調均矣。履亨曰,左右三部調均,而滑體則不足矣。若魯曰,脈體似不足,宜思調服之道矣。上曰,日寒如此,故似然,何必服藥耶?問於醫則例勸服藥矣。應三曰,脈理,何可知乎?以臆見言之,然丸劑或湯藥,進御,何如?當此三冬,不服藥餌,待春搔癢復發,則將何以爲之耶?上曰,汝言已熟聞矣。服藥何益耶?節食服藥云者,漢武之言,亦低下矣。壽煃曰,滑體不足,似是痰症,而亦不敢指的,甚惶恐,然補中益氣湯·蔘橘茶,停止已久,此時更爲進御,何如?上曰,勅行時服三貼,亦云多矣。壽煃曰,小臣無狀,藥不見效,故聖敎如此,然聖算漸高,當此時不服藥餌,何以爲之耶?自前以臣等之言,進御某藥矣。八味湯·蔘橘茶二三貼,進御,何如?曩時則每當嚴冬,搔癢,甚矣。自溫幸後,手足潤滑,比前差勝,而至春何必其不復發耶?雖汲來熏洗,有效矣。若魯曰,平山溫水,其實勝於溫泉云矣。上曰,予欲作詩而未果矣。此等之說,乃其土人望幸之意也。吾髮,爲民盡白,元良亦有濕症,日後恐爲民弊,而不開此路矣。溫泉,比前不烈,或是硫黃氣泄而然歟?諸臣曰,上敎至當矣。上曰,水性固如此,而初不欲自我開端耳。若魯曰,何至有此慮耶?上曰,漢武節食服藥,亦托辭耳。以文勢言之,讀之者各異,予心已冷,故如此而已。下元則不至大段衰損矣。今雖服藥,有何益哉?詩云,人無更少年。服藥何爲?於豐腹見之,服藥不得效而死耳。諸醫曰,進御之藥,添入熟芐,似好矣。上曰,飮食亦厭,況熟芐乎?補中益氣湯,猶不欲服,況八味湯乎?若魯曰,聖上無誠於藥,故下敎如此,可悶。上曰,倉廩散·蔘蘇飮,雖時或服之,而其餘湯劑不緊矣。晩曰,湯劑終不可廢矣。上曰,卿等之言如此,試製進,可也。初則搔癢之症,服蔘茶,以爲如何矣?服之尋常矣。鄭領敦祖父服蔘,渾身發熱,如隱疹云矣。三使臣進伏。上命書傳旨曰,正使之行,御醫隨往事,已有下敎。而不卽傳命,當該中官,從重推考,可也。出擧條上曰,此行非無事之行,首譯誰也?上使曰,金裕文也。上曰,狀貌伶俐者是耶?對曰,然矣。副使曰,雖有陳奏一節,然彼順無慮云矣。上曰,今番齎文,李時華事欲添入,而未果然,文字中底意思藏在,未知乾隆能解耳。顧上使曰,此乃初行耶?對曰,然矣。上曰,一家四人專對,可謂盛矣。每思行路之遠,令人黯黯,愼旃愼旃。顧副使曰,如卿者,如此時見之之外,見之未易矣。送行之時,心常寥廓,愼其行李,可也。副使進伏曰,臣雖微下,亦經幄之舊物,曾伏見自省編,不勝欽歎曰,聖上安復有過擧也云矣。其後過擧頻復,至於今番過擧,則又不接臣僚,其損聖德何如耶?下敎旣已還收,盛意咸仰,而此後則加勉,不復有過擧,臣所望也。上曰,其言略而盡矣。予之作述編,雖爲吾地,其實爲元良也。然予實愧述編。今番則因事過擧,予亦悔之,然至於頻復之戒,吾斯之未能信。若魯曰,副使當遠行之日,所陳如此,其意可尙,願聖上軫念勿替,幸甚。書狀曰,臣當萬里之行,每事憧憧之聖敎,益覺悒然,願自此,頻接儒臣,橫經講討,則必有所益。況當陽復之月,宜思安微之道耳。上曰,此亦副使之餘意耳。晩曰,其但副使之意,蓋亦諸臣之意矣。上曰,雖當陽復之月,予心益否可悶,今者招見三使者,亦有意耳。每想萬里行役,此心黯然矣。紋段,雖已有禁條,而其他助侈之物,自然持來禁之,好矣。然不必別立朝令,申飭,可也。向者洪益三,請禁紬服綿,而此則若非趙靜菴男女異路之敎,則未必其能行矣。然大槪禁之,則好矣。予意勿論有紋無紋,皆欲禁之,而亦不必已甚矣。書狀曰,若不嚴禁,則人心終易犯法,臣謹當用一切之法矣。上曰,犯罪而用法,猶不如使之初不犯法矣。明履啓曰,明日啓覆時刻,以辰初初刻爲之耶?上曰,太早,注書出問近來辰初初刻,的爲何時而來,可也?注書傳命,以禁漏官言啓曰,辰初初刻,爲罷東時矣。上曰,太早矣。命書傳旨曰,啓覆,以辰初三刻爲之。又命書傳旨曰,左承旨鄭履儉許遞,承旨前望單子入之。出榻敎上曰,崔壽基往嘉山時,欲責之而未果矣。不娶妻而仍無後,今欲立定奉祀者,而無親同生矣。命書傳旨曰,奉祀禮重,贈贊成繼後,以崔壽基再從弟壽岩,引弟及之例爲定事,分付該曹。出榻敎書訖。上曰,壽基善爲治郡云,而至於此事,可謂怪異矣。晩曰,壽基爲人,頗可矣。上曰,昨日筵敎時,欲使其妾子上言矣。更思之,其妾子似欲承嫡,而必有怪擧,故有此下敎矣。明履啓曰,凡於啓覆時,各司無堂上則稟之,而戶曹判書,呈辭不出,亞堂奉命在外,參議以均稅使,未及還矣。上曰,李方到何處云耶?對曰,似至忠淸道矣。上曰,靈城方在何處耶?對曰,臣弟爲慶州府尹,故聞之矣。尙在嶺南,而幾盡巡云矣。旣有前例,參判許遞,口傳差出,何如?上曰,今日辭朝之人,踵其後遞其職,太薄切,不已則參判·參議,竝改差爲宜。命書傳旨曰,戶曹參判·參議許遞,其代,令該曹卽爲口傳差出,待下批卽爲牌招事。出榻敎金若魯啓曰,戶判金尙星,聞有實病,當此啓覆入侍之時,筵中陳達請牌,翌日遽呈鍼灸呈辭,至於捧入,事甚未安。戶曹判書金尙星捧單承旨,竝推考,何如?上曰,依爲之。出擧條明履曰,向來以覲親呈辭捧納事,有下敎,故近來皆病親呈辭矣。上曰,予以孔子罷歸,有親弟子之意,有此下敎矣。守門將輩,亦因此而頻呈乎?申晩曰,前例只捧病親呈辭,不捧覲親呈辭,故呈辭者,自多病親矣。今則覲親呈辭,亦多云矣。若魯啓曰,啓覆時,各司長官皆入侍事,申飭,何如?上曰,依爲之。出擧條上曰,輔養官事,已問議耶?若魯曰,已爲之矣。上曰,己丑年謄錄,司鑰則西班兼之,其餘宮屬,亦皆以各宮屬兼之,無別差之事,或以陪吏爲別監,侍講院亦必有錄置者矣。若魯曰,講書院,古無設置之事,而以東所權設云矣。晩曰,有書吏云矣。上曰,有書吏四人乎?對曰,然矣。上曰,輔養官,從二品中爲之乎?若魯曰,然矣。上命書傳旨曰,已下敎過三朔輔養官,令該曹問于大臣擇差。出榻敎諸臣以次退出。
上在昌德宮。常參·經筵,以代理停。
觀象監,夜二更,月暈。趙明履達曰,明日常參,取稟。令曰,停。
承旨前望中,以徐命臣爲同副承旨。
趙明履達曰,新除授承旨待落點,卽爲牌招,何如?令曰,依。
徐命臣,以禮曹言啓曰,今十一月初七日藥房入診·冬至三使臣同爲入侍時,傳曰,奉祀禮重,贈贊成繼後,以崔壽基再從弟崔壽巖,引弟及之例爲定事,分付該曹事,命下矣。依聖敎贈贊成奉祀,以崔壽巖爲定,而立案成給之意,敢啓。傳曰,知道。
又以右邊捕盜廳言達曰,近畿有賊徒譏捕事,軍官軍士發送之意,敢達。令曰,知道。
司諫李昌儒達曰,臣旣有難强之情勢,陳章乞免,未蒙恩許,適當大朝親臨慮囚,他不暇顧,祗肅入侍,私心愧恧,已不可言。而詣閤之際,自致差晩,至有承宣特推之命,大僚以後列之筵體不嚴,請推承宣。臣之坐次,亦在後列,則揆以臺體,宜卽引避。而臣昏謬疏忽,未及自列,敢以區區所懷,徑先仰達,致勤聖敎之縷縷誨責。臣之所失,於此益著,其何敢仍冒於臺次乎?請令遞斥臣職。令曰,勿辭。
持平李晉吉達曰,臣於言職,自知不稱,情病且苦,而適値大朝親臨慮囚之日,不敢言私,冒沒入侍。而詣閤之際,自致差晩,至有承宣特推之命,已極惶隕,且大僚以後列筵體不嚴,請推承宣。臣之坐處,亦在後列,則固當趁卽引避,而臣昏謬儱侗,未及自列,敢以區區所懷,徑先仰陳,以致縷縷聖敎,誨責備至。臣之壞損臺體之失,無以自解,其何敢一刻仍冒於臺次乎?請令遞斥臣職。答曰,勿辭。
大司憲曺命敎書曰,伏以臣桑楡之景,無遠照,膏肓之病,無良醫,命在朝夕,飾巾待盡,曠職妨賢,罔非臣罪。倩人構本,顒俟褫鞶,未蒙矜許,而有勿辭之令,惶媿悶蹙,靡所容措。繼以大朝筵敎,群情震沸,顧此尸居餘氣,末由擔舁自力於鎭日齊籲之列,略以將死之鳴,敢塵蓋高之聽。適値道臣遠出,縣道見阻,喉司不諒,一向退却,寂寥數語,亦未登徹,臣分掃地,生不如死。何幸天心回豫,轉否成泰,臣民忻幸,曷有其極。第臣居在未舍之地,莫遂碎首之忱,辜恩負職,萬戮猶輕。伏乞离明,亟削臣憲職,仍令有司,重勘臣負犯,以嚴朝綱,千萬幸甚。臣今一息如縷,實無綴成文字之勢。而目見天災頻複,睿念憂勤,秉彝之天,自不能泯滅,玆不避陳腐,以奉敎於古人者,略陳焉。夫人者,天地之心,天地者,人之本,人才反本,便知父乾母坤之義,人之愛父母,以其爲身之本,乾坤與父母,初非二本,故禮曰,事天如事親。苟知一本,則虞舜·曾·閔,無天人之別,況人君繼承天地,統理人物,爲一國之天地。而惟我邸下,以一人元良,代聖明之理,分聖明之勞,則其兢業洞屬,爲如何哉?然其所以事天者,不過曰知其所以然之,天理行其所當然之天道,以事之而已。非力學,無以明理,非躬行,無以進道,必誠實而無僞,剛健而不息。苟或不然,亦何以膺裁成輔相之象,受眷佑陰騭之休也哉?顧今陰凝氷堅之節,雷異無前,日候如春,淫雨苦霧,彌月不開,重以癘疫,前後死亡,殆數十萬。噫嘻,此何象也?桴鼓影響,臨下有赫,祥祲休咎,隨類不忒,可不懼哉?可不戒哉?其轉移回斡之機,則實在相與之際。伏願邸下,念玆在玆,終始典學,如成湯緝熙光明,如周文以孝,事我殿下者,昭事上帝。視聽於聲形之外,體認於日用之間,雖燕安幽獨,言動猷爲。恒若臨汝,常恐一念之萌,有違天理一事之微,有怫天道。乾乾夕惕,與天合德,則修省之方,祈永之道,實基於斯,其於繼志述事之孝,豈不大哉?而爲我國億萬年無疆之業,庸有極哉?子曰,思事親不可以不知人,思知人不可以不知天,宋臣歐陽修之言,藥雖出於今手,方多傳於古人。伏乞离明,勿以獻御之癡,而加意察納焉。答曰,覽書具悉。所陳是矣。當體念,卿其勿辭。俟病間從速上來察任。
副修撰李亮天疏曰,伏以臣猥以匪才,濫被洪造,擢第踰年,屢叨臺職,今又獲忝館僚,進處邇列,陶鑄之恩,天地莫量,敢不祗受寵命,仰答榮遇。而自惟匪據,理難僥冒,反覆揣量,萬無承膺之望。昨敢冒入文字,懇求鐫免,乃蒙小朝,不賜聽許,連日違召,罪戾增積,惶懼悶蹙,祗俟譴罰之至。而第念所職,幸忝論思,身雖莫進,言不可廢,苟有所懷,須一陳聞,玆敢忘其僭越,略效愚言。伏願聖明,少加察納焉。臣伏聞日者聖心不豫,擧措過差,上下睽阻,天地否隔,大小臣庶,莫不遑遑,蓋亦近年以來所未有之過擧也。雖幸宸衷轉回,命令渙汗,晉接如舊,群情咸慶,而臣子區區之憂,不以事已而遂忘。況今災沴荐降,憂虞未已,而聖心尙無特然開悔之效,群下又無至誠匡救之實,但以承順調適,苟翼無事爲幸,如此而天譴,安得以弭,人心,安得以慰乎?嗚呼,近年以來,災異之作,無歲不有,至於今年,尤爲頻仍。八路疾疫,死亡無算,霖潦淫溢,涉冬不收,妖虹貫日,繁霜夏降,可駭可愕之變,不可殫擧。而至於雷電之擧,最爲異常,天道幽昧,雖不可測,而變不虛生,良爲寒心。雖使君臣上下,動色相戒,側身改圖,猶懼不足以弭消。而乃於是時,重以非常之過擧,天怒方盛於上,君威又極於下,二者交應,若相持而互勝,此豈古人所謂恐懼修省之道,安靜以俟之義?而自古遇災之世,寧有如此擧措也哉?蓋殿下之意,固知所重有在,而聖王處事之道,貴得其中,群下於此,誠有未達事體,有傷道理之失,則從容誨責,使之知過,可也。何至於因是激惱,遂爲此非常之過擧,而況其遇災進言,加勉聖德者,亦宜有優容之理,而不可以一例摧折乎?夫人君一動一靜,皆爲萬民之觀瞻,後嗣之師法,其不可輕也,明矣。而聖上之不愼擧措如此,每徑一番過擧,虧損聖德,壞傷國體,有不可勝言者。雖使擧朝臣僚,叩首流血,萌心焦迫,以效遑遑之狀於殿下之前,顧何補於殿下之事哉?臣竊爲聖上惜之也。且伏見殿下,於出言行事之際,或不足於自反之意。雖以天災時變,人主所以自任爲咎者,亦時歸之於人心世道之間,而未有責己省躬之言,可以悅服人心者,惟其如是也。故志日滿而道日亢,此其所以爲過擧之本,而卽是一念,亦足爲召災致異之端矣。伏願殿下,少加聖意焉。抑臣又有所深憂者。書曰予達汝弼,汝無面從。聖王爲治,亶在於臣工交修,今上有非常之失,而下無匡救之人,大小之臣,皆以趨走承順爲恭,雖當如此之時,而自始至終,惟事泄泄,但爲一味遜順之態,曾無毫髮匡拂之言,此豈古人格心正事之道哉?顧今上下之諱言已甚,大小之含默,成習,朝廷之上,無言久矣。又何嘗有千塗撼之,百方試之,而大臣之箚,乃有此等言語,不亦異哉?而如此而欲求開廣聖心,恢張言路,其可得乎?適足以增聖上厭人言之弊。近日言者,皆以上亢下諂,爲今日大患,此實一世之輿言,而大臣乃或以上弛下肆,爲病,至謂雷有發動之象,天以此警之。嗚呼,此何言也?方宸威殷然群情惶懼之時,而廟堂之論,乃復如此,吁亦可憂也哉。伏願聖上,惟懷遠圖,益茂令猷,勿以天災之少弭而自懈,勿以聖慮之才平而自恕,一心懍惕,常若遇災之日,不貳于過,無致頻復之悔,廣開不諱之門,毋悅順旨之言,使天心底豫,人意悅服,則國家之福,臣民之幸也。臣無任云云。還給傳敎,見筵說
乾隆十五年庚午十一月初八日辰時,上御熙政堂。初覆入侍時,東班,左議政金若魯,右議政鄭羽良,右參贊權,吏曹判書金尙魯,右尹申思建,禮曹參判李鼎輔,戶曹參議尹光毅,司諫李昌儒,持平李晉吉。西班,工曹判書柳儼,兵曹判書李天輔,刑曹判書李益炡,刑曹參判李成中,刑曹參議韓翼謩,副校理鄭弘淳·金致仁,都承旨趙明履,左承旨南泰溫,右承旨南泰耆,左副承旨李應協,右副承旨黃景源,同副承旨徐命臣,記事官崔台衡,假注書李徽中,記事官南龍震·朴正源。諸臣進伏訖。金若魯進伏曰,上候何如?上曰,一樣矣。大王大妃殿氣候何如?上曰,一樣矣。東宮氣候何如?上曰,一樣矣。鄭羽良啓曰,殿坐稍久,而外儀未及備待,以致入侍之遲延,政院有不檢之失。當該承旨推考,何如?上曰,依爲之。出擧條諸臣就坐。上曰,啓覆,以單子次爲之。而裵貴才推案,先讀,可也。黃景源讀貴才案訖。若魯曰,此則情節狼藉,不必待檢狀,況殺捕卒乎?益炡曰,臣捧結案,則應對尋常,無用更議耳。上顧玉堂曰,頃有下敎矣。聞之否?弘淳曰,忙迫故猶有未及閱者耳。至於貴才,可謂劇賊,不須入啓覆者而入之矣。上命書判付曰,姑待三覆,更議處之。明履持崔有萬推案,進讀。上曰,只刺胸而乃傷臉,何也?羽良曰,顚仆而然矣。上命只讀承款招。上曰,雖非甎石,傷其要害處,故死之,然非有欲殺之心,僉意,何如?若魯曰,其死雖緣,有萬其情,則非有欲殺之意,上裁,何如?羽良曰,左相之議是矣。益炡·天輔曰,大臣之言是矣。尙魯曰,法則當死,而情有可恕耳。鼎輔曰,諸臣之言是矣。昌儒曰,情雖可恕,其死旣由於渠,則償命外無策耳。致仁曰,大臣之議好矣。弘淳曰,厥女被傷後,復來掃米而去,則亦非全然死於有萬之手也。尙魯曰,凡被打者,倍於此,而不死者何限,而此亦適然之厄也。上命書判付曰,姑待三覆,更議處之。南泰溫,持秋順弼推案進讀。上命讀檢傷處讀訖。又命讀承款招曰,此乃以爲渠所自裁云者耶?頃見金萬益招,有曰我心自然悽愴,有此自服云矣。儒臣先陳所見,可也。致仁曰,此乃殺無赦者,無用更議耳。弘淳曰,情無可生者矣。若魯曰,此無可恕之情矣。羽良曰,自然悽愴之說,亦托辭耳。尙魯曰,情法無可恕者矣。成中曰,刃痕狼藉,且欲私和情節,無可論矣。益炡曰,情法無可恕者耳。鼎輔·光毅曰,諸臣所奏是矣。上命書判付曰,姑待三覆,更議處之。景源,持林柴宮推案進讀。上曰,此乃御史鄭弘淳所聞者,而頃者溫幸時發覺者也。若有一毫冤情,則便是由我而死,故尤欲審愼,僉議如何?若魯曰,法外,難容己見。羽良曰,死者殘忍,若非御史,則無伸冤之時矣。益炡曰,御史旣已詳審,則無容更議耳。天輔曰,私和一節,無可論者耳。成中曰,旣檢白骨,則無容更議,此而貸之,無以慰冤魂矣。翼謨曰,柴宮,憤其母齒之折,而推而殺之,此在續大典有可恕者耳。上曰,更査其母齒之折而處之,如何?羽良曰,人老則齒自落,何以驗之乎?上曰,皐陶曰殺,帝曰宥,此乃予所得之罪人也。尤當審愼矣。尙魯曰,殺此等罪人,實爲伸冤之道耳。弘淳曰,今若覈折齒與否,則不可矣。羽良曰,若更査則亦難處,玉堂之言是矣。弘淳曰,人之齒牙,或蟲傷老落,何以査其虛實耶?成中曰,臣則以爲此獄之發覺,似有天道不可赦也。天輔曰,刑參之言是矣。泰耆曰,續典,只言其父母至死境,則殺人者恕,只以折齒之事,遽至於殺人,而亦無償命之典,則後弊難防矣。上曰,溫幸時行大霈之典,列邑空圄之餘,而得此殺獄,心常惻然矣。其在審愼之道,送人於水原府,看審其母齒牙,然後柴宮行刑,於予心便矣。羽良曰,此甚難處,若或齒折,則將何以處之耶?泰耆之言是矣。上曰,知續大典之秋官,陳所見,可也。翼謩曰,果齒折,則合有商量之道矣。羽良曰,彼此所冤一般,參較處之,何如?弘淳曰,死者比生者較重矣。尙魯曰,此非大段相鬪之事,而柴宮隕人命,實無可原者矣。上命成中,進讀續大典殺獄條曰,被人敺打,傷重其親者,減死定配。上曰,其親齒折則爲其子者,一踢無足怪矣。若魯曰,其母雖或齒折,不可以此付生耳。翼謩曰,俄者所達,特言其獄案之未備而已矣。只以齒折一節,不可謂之傷重而付生耳。上曰,其招辭安知非飾辭乎?渠以官屬,有形勢,故能諱其獄,終有巧詐之情耳。命書判付曰,姑待三覆,更議處之。泰耆持趙泰彬推案進讀訖。上曰,僉議如何?僉曰,此人且僞造官印,有二罪,可死者矣,無容更議者耳。上命讀續大典照律。上曰,照律是矣。命書判付曰,姑待三覆,更議處之,應協,持朴㐘奉推案進讀。上命讀檢帳,至於靑黑,大如錚盤。上曰,如錚盤者,何也?對曰,傷處如此矣。上曰,讀招辭。讀訖。命儒臣陳所見。致仁曰,其言巧詐不可測。上曰,僉意,何如?諸臣曰,以法斷之,別無他道耳。天輔曰,崔慶昌,亦不能無罪耳。成中曰,慶昌所爲,終涉可疑,安知非與㐘奉符同得悅者耶?恐當以加功爲斷論耳。上命書判付曰,姑待三覆,更議處之。景源,持文時才推案進讀訖。上曰,僉意,何如?若魯曰,御史旣斷奏者,今無容更議者耳。羽良曰,情理絶駭,傷處殘忍,無容更議耳。諸臣曰,法外無可達者矣。上命書判付曰,姑待三覆,更議處之。趙明履,持柳五奉推案進讀訖。若魯曰,狂人例先疑其妻矣。上曰,儒臣陳所見。致仁曰,狂逆之人,旣已殺妻,無容更議耳。上曰,儒臣引經據義,可也。弘淳曰,未曾理會,臣不能以經義旁引,而續大典有狂殺人減死之律,此曾可據矣。若魯曰,徐考法文而處之,何如?羽良曰,然矣。權曰,旣是狂人,則合有參酌之道矣。益炡曰,法則可殺,而情有可恕者矣。成中曰,職雖刑官,此等狂人,宜有可恕之道矣。其要只在狂與不狂耳。翼謩曰,續大典有顚狂減死之律,宜有參酌之道耳。羽良啓曰,今日筵體不嚴,後別有直坐瞻望者,極爲寒心。承旨不能檢飭,當該承旨,從重推考,何如?上曰,依爲之。出擧條泰耆持李遇三推案進讀訖。上曰,僉意,何如?僉曰,殺無赦矣。上,命書判付曰,姑待三覆,更議處之。應協,持權聖弼推案進讀。上命讀傷處,又讀承款招。上曰,聖弼何如人耶?羽良曰,本土鄕班者類也。上曰,僉意,何如?僉曰,情節絶痛,無容更議。上命書判付曰,姑待三覆,更議處之。泰耆持文道南·道鼎推案進讀曰,此慘不忍言者,不必入啓覆者矣。羽良曰,此等殺獄,何必盡讀耶?翼謨曰,當論文馨質罪之有無而處之,可也。律文,有朞親殺卑幼者,有減等之律耳。成中曰,尊長殺卑幼,無斬法,而安可付生耶?羽良曰,李成中言爲是,而韓翼謩身爲法官,其言若是緩歇,推考,何如?上曰,依爲之。上命書判付曰,姑待三覆,更議處之。仍謂諸臣曰,其情狀實無可惜,然以一人之死,而償兩人命,似過矣。應協,持金泰俊推案進讀。上命只讀招辭。上曰,僉意,何如?若魯·羽良曰,旣旌其閭,而不殺元犯,則無以慰其冤魂矣。諸臣曰,法外無可言者矣。諸臣小退。臨退,柳儼啓曰,臣因金太俊獄事,有可仰達者矣。臣待罪海西時,海州鄕所之子高得明,爲牙山富漢之雇工,其隣有貧殘品官之家,此則平山境也。品官死而只有妻與女,貧家女子,拾綿與粟,例也。得明見其女子於田中,欲强奸則抵死不從,遂截其頭髮而去,其女歸而泣曰,吾雖不受汚,辱則大矣。母若告官,以洗此辱則或可生,不然吾當死矣。其母再三慰安,倩書單子而入官家,翌日歸家,則已結項矣。遂成獄事,而前後推官,或以爲男女俱是品官之子,與女其所截髮,出於愛惜之心,容有可恕之端。臣則以爲,敺陽修書李氏斷臂事於馮道傳末,其意深矣。今此女子,其貞烈比斷臂,尤卓然。豈可不以法治得明,以慰烈婦之魂乎?法者,法文因奸盜威逼人死者斬,此法當施於得明,遂連爲刑訊矣。其後聞得明,杖斃矣。上曰,此女節行,卓絶可尙,而得明之罪,止於杖斃,可駭,王者旣聞之後,不可置之,得明物故與否,自秋曹,査問以啓。出擧條諸臣小退閤外,小間,更爲進伏。景源,持水亂推案進讀。上命讀檢帳,又命讀正犯承款招。上問儒臣曰,此案無可疑者歟?弘淳·致仁曰,無可疑者矣。上曰,僉意,如何?僉曰,無可疑者矣。翼謩曰,臣待罪湖南時所成之獄也。取招時箇箇承款,無容更議耳。上命書判付曰,姑待三覆,更議處之。上曰,領相何以爲之云耶?若魯曰,領相尙待命於城門外云,而今日未更聞矣。上命更讀道南兄弟判付訖。命削造謀加功等四字。明履持金於仁老味推案進讀而讀訖。上命儒臣陳所見。弘淳曰,以渠母被火而死,殺其衝火者,卽爲告官,其情可恕。致仁曰,以韓文復讎狀議言之,誠有可恕者矣。上曰,僉議,何如?尙魯曰,殺人情節雖狼藉,旣知衝火之人,則欲殺之者,無怪矣。合有酌處之道矣。上曰,若比之其母,觸木石而死,則人情疾其木石矣。羽良曰,殺之則傷孝子之心,不殺則屈王法,如韓愈之議狀矣。博詢處之,何如?權曰,唐明皇時,張昭兄弟,爲親報仇,李林甫守法,張九齡付生,終至於杖斃矣。柳儼曰,臣則以爲後弊所關,不可屈法矣。尙魯曰,其情可恕,付生,何如?天輔曰,法官則似當爭之矣。益炡曰,請博詢而處之。成中曰,今年啓覆,稱以復讎者四人,情雖可恕,法亦難屈,且其母死後,近四朔始乃報之,亦涉可疑,恐難終恕。翼謩曰,巨彌丁之衝火分明,則欲報之者,無怪矣。上曰,所陳是矣。明履曰,臣之所持來者,皆擇其疑案而進,此案亦情有可恕者矣。上笑曰,卿欲往善道而爲此耶?仍命書判付曰,姑待三覆,更議處之。泰溫,持李得成推案進讀。上,命只讀承款招訖。上曰,僉意,如何?若魯曰,旣用毒藥,墮胎殺人,則宜用斬律矣。上曰,此則過矣。尙魯曰,其情無可生者矣。天輔曰,末世閭里之間,此等事甚多,當嚴懲矣。翼謩曰,律文有醫人誤殺人之律,宜用此律矣。上曰,此與只誤用藥殺人者有異,所引律不當矣。天輔曰,以砒礵與人喫死者,安有可生之道耶?其意以爲若幸而只墮胎,則好矣,否則仍斃其女,亦無所惜者矣。雖無當律,自上制律而殺之,何妨耶?上曰,兵判何論法太峻耶?今當暮年,豈可自我創律乎?命書判付曰,姑待三覆,更議處之。命臣,持春番推案進讀。上曰,儒臣先陳所見。致仁曰,供辭有可疑處,而其爲當死,則明矣。若魯曰,是乃誤殺旁人也。其情有可矜者耳。尙魯曰,常漢相鬪時,或有揮刃誤觸其救觸者,然亦難全然恕其情矣。諸臣曰,大臣之議好矣。翼謩曰,臣則竊以爲別無可恕之情,雖以初招見之,乘醉增氣,揮刃直刺云,而中間變辭,有自斷其髻等語,獄情久則自有此等語,臣則以爲無可恕者矣。上命書判付曰,姑待三覆,更議處之。泰耆持金己明推案進讀。上命讀檢帳訖。上曰,此而稱爲復讎者,其果成說乎?若魯曰,此便是劇賊,安可爲復讎耶?上又命讀本道監司決辭讀訖。上曰,金己明爲謀殺人加功乎?弘淳曰,其爲加功則的實矣。尙魯曰,臣在嶺營時,亦知此獄情僞,此乃賊黨,安復論復父讎與否乎?復讎者,豈有先奪其衣服者耶?其爲賊,明矣。上曰,僉意,何如?諸臣此案,無復覆難者矣。翼謩曰,此劇賊,奚論加功與否,殺無惜耳。上命書判付曰,姑待三覆,更議處之。應協,持金世輝推案進讀訖。上曰,僉意,何如?羽良曰,此弊爲邑,種種有之。上曰,此乃鬪敺殺也,作故殺也。羽良曰,聖敎是矣。座首不能無罪耳。出糶之庭,使令作鬧,而至於殺人而不能禁,惡得免罪乎?諸臣曰,法外無可達者矣。上命書判付,姑待三覆,更議處之。仍命曰,秋官以故殺照律,終涉不察,秋官從重推考,更爲照律,可也。命臣,持崔益世推案進讀訖。上曰,僉意,何如?若魯曰,一人殺兩人,至今生存倖矣。羽良曰,於此不用王法,何所徵戢耶?諸臣曰,殺獄中最凶獰,法外更何達哉?上命書判付曰,姑待三覆,更議處之。應協,持康莫金·康咸奉推案進讀。上命讀末梢決案讀訖。上曰,此案如何?羽良曰,本道監司所陳意見,在於下段矣。上命讀訖。又命讀秋曹回啓訖。上曰,道臣之言是矣。若捕方望金,則莫金·咸奉,抑爲其次矣。羽良曰,雖捕得方望金,莫金·咸奉,殺之外,無他道矣。上曰,此案,卽予所敎審覈者矣。今見道臣所陳,以一人之死,償屢人之命爲可惻等說,於予心有慼然者矣。尙魯曰,道臣之言不然矣。只當論其情法而已。奚論人之多寡耶?諸臣曰,此罪人,無容可議耳。上命書判付曰,姑待三覆,更議處之。景源,持金夢致推案進讀訖。上曰,僉意,何如?若魯曰,此則旣已聚倘殺人,無容更議者耳。諸臣曰,此罪人所爲,可謂殺無赦也。安用更議哉?上命書判付曰,姑待三覆,更議處之。明履持高有世推案進讀訖。上命儒臣陳所見。致仁曰,不解律文,未知誤殺戲殺當律之如何。而此獄則終有可恕者矣。上曰,僉意,何如?若魯曰,此實無情之事,律文雖有誤戲等律。聖上若以好生之德,付生,則臣敢不仰贊聖意耶?諸臣曰,其情終有可恕者矣。上命翼謩,取來大明律過失殺傷條。進讀訖。命書判付曰,姑待三覆,更議處之。羽良曰,更考當律而處之,何如?上曰,引當律而至死,則亦復奈何?若魯啓曰,承旨不卽進讀推案,事甚稽緩,推考警責,何如?上曰,依爲之。出擧條泰溫,持德萬推案進讀訖。上曰,僉意,何如?諸臣曰,法外無可達者矣。上命書判付曰,姑待三覆,更議處之。命臣,持李從下推案進讀訖。上曰,儒臣陳所見。致仁曰,其供辭皆詐,不足信,無容更議者耳。若魯曰,勿論知其妻父與否,而旣敺人而殺,則無容更議者耳。諸臣曰,法外無可言者矣。上曰,仙節情狀,亦無據,宜有刑推定配之律矣。命書判付曰,姑待三覆,更議處之。泰耆持吉才卜推案進讀訖。上曰,僉意,何如?諸臣曰,法外無他可奏者矣。上命書判付曰,姑待三覆,更議處之。上曰,林柴宮終無疑者乎?若魯曰,無可疑者矣。今日殿座終夕,氣候不瑕有損。上曰,不關係矣。若魯曰,黃海監司書請給災還上停捧等事,且陳嚴瑀査事,不敢自當之意,故頃於小朝次對,以其意仰稟,則答以後日登對時,稟處卽敎,故敢達矣。上曰,此似非謂大朝入侍之時也。乃是引用前例而答之矣。海伯之不肯當査事,太過矣。此無乃嚴瑀實有所犯故不欲當之耶?抑或爲沈璛之地,不欲當之耶?然則事體寒心。命書傳旨。傳曰,朝令何等重也,前監司嚴瑀査事,尙今不爲擧行,已涉寒心。今於書中又辭云,設或嚴瑀若沈璛之斥,道臣只聞査官報狀而已,其不當已涉過矣。其若嚴瑀無所犯,則爲沈璛而不爲擔當乎?幺麽一事,朝令在於行不行之間,嚴瑀在於白不白之中,若此而曰有紀綱,事之寒心,莫此爲甚。黃海監司鄭亨復,更爲從重推考,使之今月內査聞。出榻敎若魯曰,瑀則無所犯云矣。上曰,水原府使未差乎?若魯曰,未差矣。前領相之意,則鄭纘述方未交龜,姑待其來差出,似好云,故欲依其言,而頃日筵敎,以將望擬差具善行,與京兵相避,鄭纘述及張泰紹兩武中,當差出矣。上曰,待纘述之來,事涉苟且,朝豈無可爲水原府使者耶?若魯曰,然則勢當以張泰紹差出矣。若魯·羽良起伏曰,臣等被斥於堂箚,情勢固難冒出,而特以啓覆事重,不得已勢進而實多難安之端矣。上顧內侍曰,李亮天箚子取來。羽良起伏曰,臣等入侍時賜批,則臣等之心,尤爲不安,敢請先退。上曰,然矣。若魯曰,輔養官,以京一人·鄕一人差出爲計矣。上曰,安用鄕一人哉?若魯曰,以沈錥·閔遇洙差出,何如?上曰,此則好矣。閔遇洙今番則豈不來耶?若魯曰,又有朴弼傅矣。上曰,初定二人恰好,依此爲之。尙魯曰,朴弼傅新除襄陽府使,固辭不赴,宜有催勉之道矣。上曰,何故耶?若魯曰,自以爲堂上後,不欲爲守令,蓋其告身,書堂上加資,故不欲赴之云。而從前抄選人中,以堂上爲守令,此人屢爲守宰,今赴襄陽,亦無妨,自上勉送,似好矣。上曰,今番則陞資後,其不欲赴無怪矣。銓曹知而爲之,可也。羽良啓曰,羅蔘曾以故左議政宋寅明,別薦調用矣。今已出六而無去處,令銓曹,調用於三曹,何如?上曰,依爲之。出擧條大臣以下先退,內侍進堂箚。上命景源讀訖。命書傳旨。傳曰,懍惕之意已諭,抑苦心,寢下敎,欲不違述編,則今者儒臣,又何張大?噫,今番之計,因事而敎,故雖悔而寢其實苦心,且初下敎者,不過節目間事,而大臣·諸臣,屢屢守閤,予則曰過矣。所謂承順者何,所謂避順者何,以其日寢下敎,承而去者謂此乎?莫知其意也。噫,其君日益衰,世道人心,日益囂,其罪,在君乎,在臣乎?抉摘箚語,譏斥大僚,亦莫知其意之攸在也。頃已諭,可答處答之,不答者予心已固,況莫知其意之章乎?給之。出榻敎書訖。景源讀未畢。昌儒·晉吉,進伏。上曰,彼有欲言者而來矣。承宣姑停所讀,可也。晉吉起伏曰,大朝次對時,殿下尙靳三司諸臣同爲入侍之敎。臣等今日則適以親臨慮囚隨入,而此後則臣等之入侍未易,區區所懷,敢欲仰達矣。上曰,何言也?昌儒進伏曰,近來雷變,極其異常,聖心懍惕,前後下敎,一皆收還,臣民感歎,不可盡達。遇災修省之道,政宜頻接臣僚,而一月兩次之對,旣甚稀闊,三司之臣則未有同入之敎,如臣者顧何足論?而凡在臺閣者,經年閱歲,無一瞻天顔之道,下情豈不缺望乎?此後特許入侍之意,惶恐敢達。晉吉起伏曰,臣之所懷,與諫臣同,而當此災異疊見之時,勿拘兩次定例,頻接臣僚,講究治道,則實爲恐懼修省之方,而至於三司臣勿入之敎,非但臣等之缺然,其爲臣民之抑鬱,當如何哉?如臣蔑劣,無足裨益,而若使言論風采,可以補拾闕漏者,竝登筵席,則其於國事,豈不有補哉?此後特許臺臣同爲入侍,是臣區區之望。上曰,朝者殿座稍久,以兩司之未及進來,呼府吏之聲,至徹殿座,心切寒心,欲爲下敎而還置矣。今臺臣應嫌而不嫌,不待召而請接,其意殊未可曉也。昌儒·晉吉退出。上命景源,更讀堂箚。至巽順等語,顧問曰,以伏閤請待等事,爲巽順乎?以予爲過,則或可也,而年少之輩,雖有欲爲之心,何出此題外之言也?巽順等語,指何而言也?殊未可曉也。景源曰,然矣。諸臣臨退。上曰,秋官不留,仍命成中讀就觀·道觀問議。上曰,問議於在外者幾度耶?益炡曰,四度矣。上命書傳旨曰,鄭就觀·道觀事,令秋曹,問于大臣矣。領府事獻議詳備,竝減死定配,己酉檢驗秋官,其雖不察,已過數十年,勿論。益炡曰,今此得成事,亦問議於未入侍大臣耶?上曰,諸大臣處,皆問議,可也。領敦寧尙待命於城外云耶?景源曰,尙待命云矣。命書傳旨。傳曰,領敦寧其尙待命云,勿待命事,遣史官更爲傳諭。出擧條諸臣,以次退出。
上在昌德宮。常參·經筵,以代理停。
徐命臣達曰,明日常參,取稟。令曰,停。
黃景源達曰,大司憲曺命敎,執義申暻,掌令南泰赫·李師祚在外,持平李晉吉避嫌退待,一員未差。今日以監察茶時之意,敢達。令曰,知道。
藥房提調申晩,同副承旨徐命臣啓曰,昨日寒殿,終夕慮囚,伏未審夜來,聖體調攝若何?眩候諸節,益復差勝乎?大王大妃殿氣候何如?臣等無任區區伏慮,敢來問安。答曰,知道。慈殿氣候,差勝後一樣。予則一樣矣。
黃景源達曰,卽者檢閱朴正源,以其親病陳書徑出,原書才已捧入矣。所當直捧禁推徽旨,而此與無端徑出有異,推考警責,何如?令曰,依。
徐命臣達曰,卽伏見咸鏡監司李喆輔狀達,則定平府使有闕之代,直請以口傳差出,其在事體,殊甚未安。推考警責,何如?令曰,依。
又以弘文館言達曰,本館上番姑降,事甚未安。副修撰李亮天,旣有上疏給之命,卽爲牌招入直,何如?令曰,依。
又以弘文館言達曰,本館下番,無他推移之員,不得以上番,姑降入直之意,敢達。令曰,知道。
黃景源啓曰,刑曹判書李益炡,以罪人李得成擬律,問議大臣後,依下敎來待矣。傳曰,昨者終日酬應,氣甚苶然,待下敎入來入侍。
以弘文館副修撰李亮天牌不進,罷職令旨,令于徐命臣曰,推考徽旨捧入。
備邊司薦,以張泰紹爲水原府使。
徐命臣,以觀象監官員,以提調意啓曰,常時日月之食,見於天際,則例必登高看望矣。今庚午年十一月十五日甲寅望月食,以四篇法推之,大明曆法不食,時憲法不食,時憲法復圓申正三刻二,內篇法復圓酉初初刻,外篇法復圓酉初三刻。以三篇法觀之,則與日月入時相近,闕庭候望,似難趁卽見驗。依前例別定監官員二員,登南山詳細看候,月出時有未復光之形,卽令放火相報,以爲救食,何如?傳曰,允。
檢閱朴正源書曰,伏以臣父所患痰癖之症,數朔沈綿,而比日因寒越添,症情危篤。臣得聞此報,方寸焦煎,心神飛越,玆敢投進短章,忙出禁門。伏乞睿慈,亟削臣職,以爲安意救護。仍治臣擅離之罪,以礪法紀,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,救護父病。
副校理金致仁·鄭弘淳箚曰,伏以司諫李昌儒,以臣旣有難强之情勢,陳章乞免,未蒙恩許,適當大朝親臨慮囚,他不暇顧,秪肅入侍,私心愧恧,已不可言,而詣閤之際,自致差晩,至有承宣特推之命,大僚以後列之筵體不嚴,請推承宣。臣之坐次,亦在後列,則揆以臺體,宜卽引避。而臣昏謬疏忽,未及自列,敢以區區所懷,徑先仰達,致勤聖敎之縷縷誨責。臣之所失,於此益著,其何敢一刻仍冒於臺次乎?持平李晉吉,以臣於言職,自知不稱,情病且苦,而適値大朝親臨慮囚之日,不敢言私,冒沒入侍,而詣閤之際,自致差晩,致有承宣特推之命,已極惶隕。且大僚以後列筵體不嚴,請推承宣。臣之坐處,亦在後列,則固當趁卽引避,而臣昏謬儱侗,未及自列,敢以區區所懷,徑先昻陳,以致縷縷聖敎,誨責備至。臣之壞損臺體之失,無以自解,其何敢一刻仍冒於臺次乎?竝引嫌而退,不卽引避,致勤聖敎,揆以臺體,理難仍在。請司諫李昌儒,持平李晉吉遞差。取進止。答曰,依達。
上在昌德宮。常參·經筵,以代理停。
南泰耆達曰,備邊司郞廳來言,今日賓廳日次,而大臣俱引玉堂疏,情勢難安,不得來會云矣,敢達。令曰,知道。
黃景源達曰,大司憲曺命敎,執義申暻,掌令南泰爀·李師祚在外,持平二員未差。今日以監察茶時之意,敢達。令曰,知道。
徐命臣達曰,明日常參,取稟。令曰,停。
藥房口傳啓曰,昨夕伏見下政院傳敎,以氣甚苶然爲敎,臣等伏不勝憂慮之至。今日臣等率諸御醫,趁早入診,詳察聖候,有不可已。暫許入侍,千萬伏望,惶恐敢啓。傳曰,氣一樣,待下敎入來。
南泰耆,以都摠府言達曰,副摠管申思建,以漢城府右尹,本府坐起,今日晝仕出去,而逐日赴坐煩達未安,依近例除草記往來之意,敢達。令曰,知道。
趙明履達曰,左承旨南泰溫,左副承旨李應協,今日不爲仕進,竝卽牌招,何如?令曰,依。
徐命臣,以弘文館言達曰,本館上番,連日姑降入直,事甚未安。副修撰李亮天,旣有只推之令,卽爲牌招入直,何如?令曰,依。
以副應敎申暐,校理林象老牌不進,罷職令旨,令于趙明履曰,推考徽旨捧入。
徐命臣,以弘文館言達曰,副應敎申暐,校理林象老,旣有只推之令,卽爲牌招察任,何如?令曰,依。
以副應敎申暐,校理林象老,副修撰李亮天牌不進,罷職令旨,令于徐命臣曰,禁推徽旨捧入。
吏曹口傳政事,以柳惠基爲定平府使。
徐命臣,以禮曹言啓曰,卽接英陵參奉所報,則近來虎患特甚,縱橫於陵內矣。本州居私奴貴才妻,爲虎嚂去,噉食於御井上不遠之地,僅得半體云。陵寢至近之地,有此虎嚂人命,極爲驚駭。卽令該軍門,發遣軍校,期於捕捉,何如?傳曰,允。
黃景源,以御營廳言啓曰,因禮曹草記,英陵陵內,近來虎患特甚矣。本州居私奴貴才妻,爲虎嚂去,噉食於御井上不遠之地,僅得半體云。陵寢至近之地,有此虎嚂人命,極爲驚駭。卽令該軍門,發遣將校,期於捕捉事,命下矣。本廳將校,領牙兵五十名,明日曉頭出送之意,敢啓。傳曰,知道。
徐命臣,以禮曹言達曰,江原監司沈星鎭無後,以其同生兄故縣監景鎭第二子得雲,請立其後事上書,有所陳依施之令矣。沈星鎭繼後立案,依例成給之意,敢達。令曰,知道。
黃景源,以兵曹言達曰,今十一月初九日,私奴重伊稱名人,自金虎門入來,幼學李晉禧稱名人,自丹鳳門入來,差備門外擊錚,極爲駭愕,竝令攸司囚禁治罪。金虎門守門將趙載遜,丹鳳門守門將尹勉述,常時不能禁斷雜人,以致闌入,俱難免其責,推考,何如?令曰,依。
又以兵曹言啓曰,禁軍祿試射沒技人張斗光·徐命輝·閔重基等,因其子上言加資事,判下矣。前受馬帖,令司僕寺,依例還收之意,分付,何如?傳曰,允。
左議政金若魯箚曰,伏以臣得見副修撰李亮天疏本,論今番事,而以大小之臣,有遜順而無匡拂,深加譏斥,至於上弛下肆,以下語拈臣向箚,旨意非常,臣看來不勝悚懍。目今國事解紐,百僚惰慢,而雷異頻作,譴告甚嚴,究厥所繇然,則皆臣之罪。而震懍之中,益切耿耿,敢以警發振作之意,略有仰勉。從古人臣之遇災進言者,未嘗不以此,爲勸戒第一義,而不料其言,出於臣,則爲罪誠可謂天下之義理無窮也。雖然,使經幄之臣,驚怪而深憂之,至於此,則在臣惟當縮伏竢罪而已,何庸辨爲?親臨慮囚,事體旣重,疏批未下,不敢經引,雖不得不冒沒入侍,而處義郞當,情地兢臲。昨今藥院問候,賓廳次對,俱未趨進,尤增惶恐。伏願邸下,亟賜譴退,以謝人言幸甚。取進止。答曰,覽箚具悉卿懇。卿其安心勿辭,視事焉。仍令曰,史官往諭。
右議政鄭羽良箚曰,伏以臣,伏見副修撰李亮天疏本,則其上段所論,千塗百方兩句,卽臣日昨上于大朝箚中語也。此不過隱論開廣聖聰之言,而亦非指一時一事而已也。今乃以增聖上厭人言之弊斥之,其亦異於臣之本意矣。然年來歲去,世間紛紛者,何所不有?而儒臣,遽以何嘗有三字斷之。噫,亦過矣。勒攻之言,本不足較挈,而旣出於玉堂公議之地,亦非尋常規責之比,則有不可晏然冒據於具瞻之地。伏乞离明,亟令退斥,以靖私義,以謝人言,不勝幸甚。取進止。
答曰,覽箚具悉卿懇。卿其安心勿辭,視事焉。仍令曰,史官往諭。
副校理金致仁·鄭弘淳箚曰,伏以近來一遭論劾,反詈言官,已成風習,臣等固嘗爲世道慨歎。今於獻納朴昌潤對卞之書,尤不勝駭然之至。其所遣辭,至爲乖悖,全沒士夫口氣,其羞臺閣而辱朝廷,莫此爲甚。凡被人之斥者,爲有可辨則卞之而已,亦自有一世公議,何必咨口辭嚷,專肆醜罵,然後快於心耶?此而無懲勵之道。從今以後,畏其反詈,誰復有出氣論人者,此非細憂也。臣等以爲獻納朴昌潤,罷職不敍,斷不可已也。取進止。答曰,覽箚具悉。所陳依施。
右參贊元景夏書曰,伏以臣聖世一廢物耳。性愚舌硬,言輒妄發,孑然孤直,前後穽獲。噫嘻,其危矣。臣嘗以有事則赴,有懷則陳八字,爲臣進退語默之節拍,而到今點檢,此亦臣之罪案。夫出言行事,見疑於人,君子恥焉。如使臣,潛伏田廬,初不現跡京輦,都無事矣。自此以往,矢心守分,默誦坤之六四,遯之上九而已。留章逬郊,臣不勝犬馬係戀之忱焉。天以雷電風雨警告,而風雷,益之象也。程傳曰,觀風雷相益之象,而求益於己,爲益之道,無若見善則近,有過則改也。臣不敢復犯三緘之戒,而只以程傳,仰告我邸下,其情亦慼矣。臣無任云云。答曰,覽書具悉。卿其勿辭行公。
上在昌德宮。常參·經筵,以代理停。
徐命臣達曰,明日三覆相値,常參,頉稟。令曰,知道。
黃景源達曰,大司憲曺命敎,執義申暻,掌令南泰赫·李師祚在外,持平二員未差。今日以監察茶時之意,敢達。令曰,知道。
傳于黃景源曰,以茶飮,有下敎事,問候提調入來。
南泰溫啓曰,藥房提調申晩,副提調趙明履,依下敎來待矣。傳曰,詣閤。
又啓曰,藥房都提調金若魯來待矣。傳曰,入侍。
傳于黃景源曰,再覆使之待下敎爲之矣。今日內再覆爲之。
黃景源啓曰,三覆時,兩司當爲進參,而憲府多官,或在外或未差,無進參之員。未差之代,政官卽爲牌招,開政差出,何如?傳曰,允。
又達曰,明日三覆時,兩司當爲進參,而今日政,新除授臺諫,待下批仍卽牌招,正言李儁徽,由限已過,一體牌招,以爲推移進參之地,何如?令曰,依。
以正言李儁徽,持平李萬恢·朴師訥牌不進,罷職令旨,令于黃景源曰,推考徽旨捧入。
黃景源,以弘文館言達曰,本館上番,連日姑降入直,事甚未安。修撰李得宗,自鄕上來,卽爲牌招入直,何如?令曰,依。
以修撰李得宗牌不進,罷職令旨,令于黃景源曰,推考徽旨捧入。
有政。吏批,判書金尙魯進,參判趙榮國式暇,參議南泰齊進,同副承旨徐命臣進。
吏批啓曰,臺諫及春坊闕員,今當差出,而擬望之人乏少,外任竝擬,何如?傳曰,允。
又啓曰,顯陵令崔駿興,司僕寺僉正申㬛呈狀內,身病甚重,勢難察任云,竝改差,何如?傳曰,允。
又啓曰,襄陽府使朴弼傅戶奴呈狀內,情病萬萬難冒,斯速變通云。病勢旣如此,則不可等待其差歇,罷黜,何如?傳曰,允。
又啓曰,卽見通禮院左通禮金聲呈狀,則發怒於移拜本職,語多不擇,事體極爲可駭,汰去,何如?傳曰,允。
以兪彦國爲司諫,李壽觀爲獻納,朴師訥·李萬恢爲持平,尹汲爲副提學,金陽澤爲弼善,趙觀彬爲判義禁,申晩爲知敦寧,魚錫胤爲兵曹參知,鄭恒齡爲吏曹佐郞,尹光纘爲司僕正,權扶爲司成,沈師周爲工曹正郞,金允澤爲司宰僉正,李彦熽爲司䆃僉正,金朝潤爲開城經歷,南鶴老爲典籍,李弘遠爲活人別提,洪亮漢爲徽陵別檢,朴性淳爲保安察訪,權世熽爲迎日縣監,以沈錥·閔遇洙爲輔養官單付,張泰紹爲水原府使。
兵批,判書李天輔進,參判李普赫入直進,參議洪益三病,參知未差,右承旨南泰耆進。
以李康淵爲同知,徐漢明爲忠壯將,李昌明爲中樞經歷,尹學輔爲文兼,趙偰爲大丘營將,金宅喜爲蒜山別將,金範魯爲羽林將,金重煒爲忠翊將,李載海爲都摠都事,兪崶爲衛率,張志恒爲永宗僉使,金渲爲公州營將,辛祉爲僉知,副司直黃梓·李·權一衡·鄭履儉·李昌儒·李晉吉,副司果鄭楺,判府事趙觀彬單付,前武兼權啓天,前郡守崔翊賢,今加折衝賞加。
黃景源啓曰,新除授大丘營將趙偰,公州營將金渲,時無加資之命,何以爲之?敢稟。傳曰,竝加資。
又啓曰,左邊捕盜大將張泰紹,移拜水原府使,所受命召及大將牌·傳令牌,來請還納,今方修正以入。而捕將之任,不可無摠察之人,何以爲之?敢稟。傳曰,右捕盜大將兼察。
兵曹口傳政事,左邊捕盜大將,具樹勳爲之,禁軍別將,具善行爲之。
備忘記,以金若魯爲扈衛大將。
徐命臣,以承文院官員,以都提調意達曰,本院前副正字朴斗相,權知副正字柳脩,移拜別檢矣。遞職後無屬處,依例還仕本院,何如?令曰,依。
趙明履,以禮曹言啓曰,傳曰,敎導師傅爲重,兩朝實錄,俱以師傅差出爲請,有師傅則其例可知,只莫知某品,此國之重事,當預爲講定。且世子入學時,大提學爲博士,世孫入學時,藝文提學爲博士,元子安胎使,重臣爲之,元孫安胎使,宰臣爲之。以此可以傍照,令禮官,問于諸大臣稟裁事,命下矣。問議于大臣,則領中樞府事金在魯以爲,卽者禮郞承命收議,臣病昏不能博考仰對。而此似是世孫冊封後事實錄所書,雖無某品可據,恐當依聖敎傍照,略有差等於東宮師傅。伏惟上裁云。左議政金若魯,與領府事議同云,右議政鄭羽良,與領府事·左議政議同云,領敦寧府事趙顯命以爲,方在待罪惶蹙之中,不敢循例獻議云。大臣之意如此,上裁,何如?傳曰,師,一以崇祿,從一品,傅,一以崇政從一品,爲窠。
黃景源,以左邊捕盜廳言啓曰,近來城內閭里間,小小穿窬之患,比比有之云,故多定軍官,廣設譏詗矣。今月初八日,南部於靑橋近處,譏捕私鑄錢人都監砲手朴得貴爲名漢,而新錢與機械等物,竝爲搜來,故推問私鑄節次及同謀各人,則平問之下,箇箇輸情,而潛自獨鑄,無他同謀者云。身犯一律,已爲承款,則今無更問之端。罪人朴得貴及新錢機械等物,竝爲移送秋曹,依律處斷,而私鑄人,依强盜例,指捕論賞,載於續大典,指示西部居折衝姜文贊,捕捉軍官折衝李東芳,依例論賞,以爲激勸之地,何如?傳曰,允。
又以左捕廳言啓曰,近來閭里間,穿窬之患,比比有之,故多定軍官,廣設譏詗矣。今十一月初八日,捉得車漢樞爲名賊於西部阿峴近處,推問諸處作賊,則小小偸竊,非特狼藉。而平問之下,渠以爲上年十月初一日,往于富平地,還歸之際,到于細橋先隍堂近處,正是人定時,年可三十一女人,年可十四五歲一男兒,將欲㤼奸其女人,則終不聽從,故以所佩刀子,刺其女人脅間,卽死,又刺其男兒脅間卽死,故埋置於其近處兩空虛舊草殯中云。而猶未可信,試令軍官,眼同元賊,一時偕送于兩尸體所埋處,掘坎見之,則兩尸骸骨,明白見存。以此觀之,其所殺害,丁寧無疑,而無他同黨,獨自刺殺之意,箇箇承款,蓋獷悍劇賊之類,前後何限?而豈有如此漢之刺殺兩人於都城不遠之地者乎?其所罪犯,有不容一刻假息,賊人車漢樞,移送秋曹,依律處斷,而指示東部居折衝金命鼎,捕捉軍官徐學昌,依例論賞,以爲激勸之地,何如?傳曰,允。
又以刑曹言啓曰,今初八日初覆入侍時,罪人李得成擬律,問議大臣,登對,稟處後,再覆以初十日定行事,親承下敎矣。得成擬律,雖已問議大臣,而未及登對,故再覆姑不得擧行之意,惶恐敢啓。傳曰,知道。
徐命臣,以耆老所言達曰,本所,素是惠養衙門,諸老臣藥餌之物,專靠於太祖朝賜與田畓及先朝受賜魚鹽船稅。而自朝家,鹽船稅變通之後,凡百需用,他無下手處,故諸老臣藥物,非特闕焉,員役等月給,亦不繼用,到此地頭,實爲慨然矣。得伏聞全羅道扶安縣邊山所在左山內·右山內·上西·下西·立上·立下等六面內,有量付陳荒處,多年抛棄者。而地部徒錄無益之地,本官少無損害之事,則此與量外加耕折受有異。上項邊山六面所在陳田畓,一竝免稅,屬之本所,隨起隨稅,以爲萬一之補用,則於公於私,俱爲便當。令該曹卽爲免稅,屬之本所,收稅補用之意,行移本道本官,何如?令曰,依。
領敦寧趙顯命疏曰,伏以臣於日前史官之回,敢以從當冒入文字,仰請嚴邃之意,附奏矣。顧以震剝之餘,神思隕荒,加以疾病澌頓,不能自力爲文,遂遷就至今,此亦臣罪也。噫噫,臣自知罪矣。臣雖愚迷,豈不知宗疏所重之有在?而妄謂天災孔酷之日,其所陳請,恐涉非時,遂於荐雷驚懼之餘,信筆爲箚,愚衷所激,言語文字,全不裁擇,此皆臣平生氣質之病然也。前後屢荷玉成之敎,而不自知戒,又議妄作,罪在罔赦,鈇鉞是俟。不自意聖度包容,顯戮不加,恩綸繼降,開示丁寧,庇覆之慈,如翼抱卵,鐫誨之勤,如針下頂。而區區願忠之誠,斷斷無他之腸,皆已蒙照察。臣雖卽日就死,庶可以含笑入地矣。抑臣所以自悼而自訟者,則有之。剛褊之性,老猶未化,狂妄之言,動有牴牾。本欲開發聖心,而反有以激惱,本欲仰贊弭災,而益有以感召。致令上下睽阻,國事泮渙,四維墜地,世道益否。究厥所由,皆以臣妄言之故也。此其罪豈萬戮所可贖哉?至於聖敎中皇壇事,則臣以此,爲人所中久矣。搢紳之間,多有爲臣隱憂者。臣則自信無他,不以爲慮,而今卒不免見疑於日月之下,寧不冤哉?雖然,此非可以形容卞白於造次文字之間者也,只冀天日之明,徐加監察,而此事未白之前,無非臣待罪之日也。顧此負罪之蹤,旣不敢抗顔冒入,恩言之下,亦不敢決然長往,進退路阻,如羊觸藩,彷徨於郭門之外,今已多日矣。寒事漸劇,旅寓荒落,宿疾添苦,㱡㱡欲絶,誠恐一日死於道路,有傷天地生成之仁。玆不得不擔曳病軀,徑還里閭,以爲畢命松楸之計。擅自行止,罪上添罪,乞降威罰,以昭法紀焉。若議均役一事,臣所耿結不能忘者也。然目前姑無時急擧行之事,四件事稍成頭緖,則不過就節目中,略爲加減潤色而已。而其間亦有可以商確者,往覆消商之意,已與左右相及諸堂,有所相約。臣雖在外,固無所妨,惟堅定聖志,勿擾浮議,卒能成就高百王之志業,是臣區區之祝也。今當告歸,無由入覲天顔,瞻望宸極,悲泣無窮。疏批見筵說
庚午十一月十一日申時,上御克綏齋。藥房提調入侍時,提調申晩,副提調趙明履,假注書李徽中,記事官南龍震·金光礪,醫官金應三·金壽煃·金履亨·皮世麟,進伏訖。申晩曰,日氣甚寒,聖體若何?上曰,以痰作苦矣。晩曰,臣旣承待下敎入來之命,故今始進候,而都提調則以寒疾不得來矣。上曰,都提調行公乎?晩曰,行公矣。上曰,然則何不入來耶?命書傳旨曰,頃者寒殿酬應,眩氣特甚,故欲進茶飮,其令入侍,而非時故勿爲問候,只入侍事下敎,而中官錯傳,只問候提調入侍。都提調一體入侍事,分付藥院書訖。命注書,出給內醫院官員,馳傳都提調所。臣徽中,傳命諸醫,以次入診。金應三退伏曰,脈候比前少澁,微有感氣,而不大段矣。金履亨退伏曰,左右三部度數,比前似沈數矣。上曰,此非感氣也。予病專由於心矣。此心小鎭矣。頃者初覆時,人命至重,故强坐於寒殿,終日酬應,神氣頓覺寒栗,中官見之矣。手部木澁,炙於爐火,然後小愈矣。入門時眩氣忽作,故抱扃移時而立,稍待鎭定,而後乃蘇,此症自少有之,而晩年不差,專由於用心故耳。伊日諸臣,罷後入內,忙進湯羹,則飢寒俱解,覺有生意耳。明履曰,以氣苶然爲敎而已,故臣等猶不知症候之至此矣。上曰,難言有眩氣,故苶然云矣。冬前恐不得爲人事矣。晩曰,然則實有眩氣,而曰苶然乎?上曰,自少有此症,故昔年江都隨駕時,金浦素稱金陵而佳麗,初欲留宿矣,眩作故止之矣。晩曰,殿坐時朝膳恐不實,而忍寒强坐終日故然矣。上曰,曾前則進膳過量,則有滯症矣,近來腹空則還滯矣。昨日罷朝後,自言予故猶能如此,若諸臣必大煞凌兢云矣。晩曰,請令諸醫,各進所見。應三曰,感氣初非大段,宜進醒中氣之藥矣。壽煃曰,連用心故致此,而且忍寒强坐,以致宿痰復凝,蓋元氣弱則寒痰凝矣。上曰,予氣如非陽界人氣耳。壽煃曰,比不進補脾之劑,故如此,臣之所見則蔘橘茶外,無他藥矣。履亨曰,此乃觸寒胃氣不足之致,蔘橘茶,加茯苓則,似好矣。上曰,三種非多乎?對曰,不多矣。晩曰,啓覆前,臣等亦勸進蔘橘茶及補中益氣湯矣。況今症候如此,何不進服耶?上曰,蔘橘於痰好乎?壽煃曰,好矣。應三曰,不可專治痰,當兼扶元氣,此藥爲妙。晩曰,錢數何以爲之耶?壽煃曰,蔘二錢·橘皮一錢·茯苓一錢。上曰,便是蔘茶矣。壽煃曰,蔘劑不可熱服,亦不可冷服矣。上曰,藥名何以書之?晩曰,當書以蔘橘茶,加茯苓一錢矣。上命書傳旨曰,蔘橘茶加白茯苓一錢,三貼劑入,茶飮繼進之問候。晩曰,患候如此,明日三覆,似當退行矣。上曰,待大臣入來當下敎矣。晩曰,明日藥房問安爲之乎?上曰,爲之。晩曰,衣襨如何?上曰,性不耐厚着,見厚着人,亦代鬱矣。明履曰,此室溫乎?上曰,然矣。晩曰,臣請先退劑藥而進。上曰,依爲之。晩先退。都提調金若魯入來進伏曰,臣路遇提調,聞有問安,不勝驚慮矣。上曰,予病專由於痰與氣,頃日難堪之事,特以人命至重,故親臨爲之矣。終日寒殿,遍體寒栗,進醬羹而後,覺有生氣耳。曾前以爲湯劑無益矣,今番則不得已而服藥爲計矣。以此之中,又爲明日酬酢,則如沸羹按匙,故方欲退行,然恐冬前不得更爲人事矣。若魯曰,歲前尙餘多日,退行何妨耶?上曰,頃日事,卿等則以爲過擧,而自此事務轉覺難堪矣。啓覆已行初覆,此乃已成之案,雖當三覆,不過擧而措之耳,何難之有哉?先朝時,每於陽復前,爲啓覆矣。今陽復不遠,所當趁卽爲之,而明日若不行,日後眩氣復發,則恐因不得爲之矣。若魯曰,只俟患候加減而爲之,其間豈無差勝之時耶?上曰,人不云乎,哀中有樂。至於予,此病專由於心事不好,故頃當溫幸時,殆至髮白云者,以其用心故耳。若如卿等告沐之行,則雖驅馳屢日,何勞之有哉?明日使元良,替行三覆則何不可之有哉?陽復前不爲三覆,則此心終如結耳。若魯起伏曰,病患實難自强,則固有添損之慮,慮囚雖重,退期何妨耶?上曰,三覆必欲自爲之矣。今病如此,以此筋力,何可臥而爲之乎?此心亦云慼矣。外人不知予病,將謂今歲尙不爲三覆,則豈不悶哉?再覆已爲之耶?若魯曰,爲之云矣。上曰,刑房承旨,持李得成問議入來,可也。臣徽中,傳命。承旨徐命臣入來進伏。趙明履退出。上命命臣讀問議訖。上曰,左相所引律,最當矣。得成奸四寸妹,而且殺人,殺無赦之人也。得成承款乎?若魯曰,承款則直用一律矣。上曰,取承款則斬,寧欲用向律,何如?若魯曰,聖敎,似當矣。上曰,以案見之,則與承款無異矣。命臣曰,臣待罪下邑時見之,則罪人知其爲死律,則受刑抵死而不承款矣。上曰,得成之律,死則一也,欲用向律矣。若魯曰,聖上愼獄如此,可謂至矣。上曰,予每當鞠囚時,或恐罪人之承款,而此心憧憧矣。命書判付曰,得成於此於致殺之無赦是乎矣。究其律則無襯着,故有所問議,今覽獻議,更宜思之,其所用藥,似不在一墮,當嚴訊取服是乎矣。此等殺無赦之類,不可問,其他以獻議中,於辜限內因傷死者,以鬪敺殺人之律,施行爲良如敎。書至殺無赦等語。上顧謂若魯曰,此傳敎似峻矣,而亦必知予心矣。左相所引得成律文,何也?命臣曰,墮胎辜限內,因傷死者,以鬪敺殺人律論之之律也。上曰,得成所殺,亦限內乎?若魯曰,才十餘日矣。書訖。又命書文道南·道鼎判付曰,姑待三覆,更議處之爲乎矣。事之陰慘,二十五度中尤甚,此正不忍視不可聞者。且有受敎,道南·道鼎,焉逭一律?而受敎中旣鬪敺殺律處之之文,至詳備,則以謀殺照律者,非受敎之意。其時秋官,從重推考。當該律官,莫重律文,豈敢若是低仰乎?令該曹從重勘處,道南·道鼎,俱以鬪敺殺,更爲照律爲良如敎。上顧若魯曰,試問於卿,三覆姑退之,而予病若久不差,則果爲之於東宮乎?若魯曰,病患若久不差,而終不可强,則雖爲之於東宮,亦何甚妨乎?上曰,其言姑如此。退省後言曰,此無前例,豈可奉行乎云?而至於紛鬧,則豈不苦哉?若魯曰,姑退行而觀勢好矣。上曰,三覆退行,而陽復前猶可及頒布遠路耶?若魯曰,雖退行於十七日,日夜馳頒,則猶可及矣。上顧承宣曰,書置文道南·道鼎名,以待日後三覆,更稟處之,可也。又曰,表置四罪人名,雖元良,當三覆,或不以鬪敺律照律,則該房,書啓於予而處之,可也。又命書裵貴才判付曰,文案更考,則本府捕廳,俱有大段做錯者。裵貴才殺捕卒,旣廣州境,則當該府尹,雖不捕捉,貴才宜卽檢驗,而不爲,捕廳雖捉貴才,取招後下送本府,對訂檢驗,亦不爲,秋曹亦不具格式,只以初招承款結案。詳覆貴才,雖强盜殺人,無疑,旣不以强盜處之,以殺人勘律,則何若是違格了當乎?俱涉不察。當該府尹大將及前後秋堂,竝從重推考事,當依格式勘斷。而貴才旣强盜,又殺人命,雖不待時,非過矣。噫,近者外方此等之弊甚多,而且尙不捕捉,同倘,亦廣州人也。當施律一人,嚴徵一道,三覆依律判下後,下送本府,城外稠衆處,正法爲良如敎。書訖。出榻敎上曰,予有二意,不知將來有何事故,而三覆差退,則捕卒殘忍,故如此下敎耳。又曰,自度筋力,明日三覆,決難自爲之。卿須爲之於東宮也。已我年有替行之規,予於其時,替閱推案故知之耳。仍命書傳旨,至替行等語。命臣顧若魯曰,此傳敎,恐不可奉行矣。仍起伏曰,臣雖萬萬惶恐,此傳敎決不可奉承而退矣。若魯曰,承旨之所達誠是,姑命退行,而觀勢爲之,何如?命臣曰,才有向來之事,人心尙未鎭安,而又有此下敎,臣若奉出而頒布,則外間輿情,又必騷擾,臣有死而已,不敢奉旨矣。上曰,予病如此,爲承旨者亦如此,豈不難哉?然則當親臨爲之矣。若魯曰,殺人大辟,決於小朝,終涉如何,且東宮方在沖齡,使之判決殺獄,亦非好底道理,而聖候旣如此,則明日則決不可爲之,退行,何如?上曰,吾心不得披示耳。今此承宣,猶不奉旨,則若當十七日,予病不差,而使元良替行,則何等愚承旨,更奉傳旨耶?若魯曰,國有大體,決不可替行矣。上曰,然則明日予當自爲之矣。古人有裹瘡臨事者,亦何難哉?若魯曰,明日則決不可爲之矣。上仍於悒曰,予心則實戚矣。與卿等共國事,到今君臣俱髮白矣。何不諒予心乎?若魯曰,何以出此等辭氣也?臣等決不可奉此傳旨。聖上若是强之,臣素有胸膈煩悶之症,聖敎發此難成之語,臣誠悶鬱胸塞,罔知所措,何不小念臣等之請哉?上曰,予之爲此,亦緣何而然耶?有欲一言者而未果矣。此事出於君臣相較耳。頃者李亮天,以卿等爲承順矣。今若退行,則又恐使卿等,蒙此譏斥,予不欲使卿等蒙之耳。明日爲三覆,則事體正大,雖添病,當强爲之矣。因掩涕曰,此非出於苦心矣。命臣曰,殿下何盡知外間人心乎?聖敎雖只如此,外間人心則易至波盪,落下一層矣。上曰,明日與十七日,予病似一樣耳。此堂乃丙寅年前所臥處也。吾欲仍臥於此矣。予於寒殿,得疝氣,幾年前疝氣,乃今復發耶?此冬內不爲此等酬酢,則或可生矣。卿等爲可生之道。命臣曰,極知惶恐而敢達矣。殿下行語間,多發臣子不忍聞之敎,此等言語,雖閭巷匹庶,不發口者也。伏願留意而勿復發於對群下之際,區區之望也。上曰,常時多用於言語之間,故然矣。若魯曰,明日則決不可爲之。承旨在此矣,翰注亦在此矣。此敎豈可成之敎耶?上曰,知其終不可强,而姑以十七日退定不早下敎,則豈非欺人哉?予非不實底人也,不能爲此等事矣。命臣曰,聖敎以十七日退行,猶以症候之未盡平復爲慮,而欲行於明日,竊恐此敎有激而然矣。若魯曰,非激而然矣。以病患故如此,明日寒殿,終不可臨,爲人子者,安可使其病親,冒寒當事耶?上曰,近來議論,如閭里人不計其父之老病,而曰是乃家長,何不幹家事乎?勒令主事,不計其添損者也。詩不云乎,雙膝過耳頤在肩,四隣但見不知名,此乃譏老病人詩也。予形實如此,而今番用心多矣。明燭在前,決不爲欺下之事。若魯曰,期期不敢奉旨,姑許退行,則臣當出與僚相,商量爲之矣。上曰,此乃吾家事,吾當爲之,雖只以明日不行,下敎猶有外議耶?承旨曰,然矣。上曰,承旨之言是矣。近來人心世道固如此,承旨之事,亦不非矣。若魯曰,臣誠叉手祝請,何不憫臣之情,而從臣之請耶?上沈思良久,始命改書傳旨。傳曰,頃者寒殿,終日酬應,痰滯眩作,三覆更待下敎擧行。出榻敎書訖。命臣曰,俄者所書替行傳旨,臣敢詣爻周,遂爻周傳之承傳色。若魯啓曰,表式咨文,昨已出來矣。進賀使拜表期日,卽爲推擇,咨文,依例答送之意,分付擧行,何如?上曰,依爲之。出擧條上曰,今年大札,人多死者,而如南泰績者,不死而辛苦,生存可異哉?又曰,明日不爲三覆,人必以我爲托矣。每以氣苶眩作爲敎,故人皆以爲常茶飯耳。然畢竟自當知予之不欺人矣。諸臣臨退。上以御筆,親書可生二字於四罪人單子曰,三覆時以爲,元良與卿等,見此擧行之地耳。上命注書,使持來秋曹再覆推案而來。臣徽中,出取案卷而進。上覽訖,命書領敦寧批答。答曰,省疏具悉卿懇。頃者史官之往旣諭,復何多諭?聞此敎後尋鄕,其涉過矣。卿其安心勿辭,其卽入城,用副前諭。仍傳曰,遣史官傳諭。出榻敎書訖。諸臣,以次退出。
上在昌德宮。常參·經筵,以代理停。
南泰耆達曰,明日常參,取稟。令曰,停。
徐命臣達曰,大司憲曺命敎,執義申暻,掌令南泰赫·李師祚在外,持平朴師訥·李萬恢未肅拜。今日以監察茶時之意,敢達。令曰,知道。
藥房都提調金若魯,提調申晩,副提調趙明履啓曰,伏未審夜間,聖體調攝若何?茶飮昨已進御,而眩氣諸節,其有差勝之勢乎?今日臣等,與諸御醫趁早入診,詳察聖候,宜矣。大王大妣殿氣候何如?臣等不勝區區伏慮,敢來問安,竝此仰稟。答曰,知道。慈殿氣候,差勝後一樣。予則茶飮進御,而眩氣一樣矣。待下敎入侍,宜矣。
大王大妣殿·中宮殿·賢嬪宮,藥房口傳問安。答曰,知道。
徐命臣達曰,昨者刑曹再覆罪人文道南·文道鼎文案中,道鼎之名,旣不書,又不書等字,致勤大朝點下,莫重入啓文字,如是疏漏,事甚未安。刑曹堂上推考警責,何如?令曰,依。
南泰耆,以弘文館言達曰,副應敎申暐,校理林象老,副修撰李亮天,旣已帶職蒙宥,竝卽牌招察任。新除授副提學尹汲,時在京畿果川地。經筵事緊,請速乘馹上來事,下諭。令曰,依達。
以副應敎申暐,校理林象老,副修撰李亮天等牌不進,罷職令旨,令于黃景源曰,推考徽旨捧入。
南泰耆,以弘文館言達曰,本館上番,連日姑降入直,事甚未安。修撰李得宗,旣有只推之令,卽爲牌招入直,何如?令曰,依。
吏曹,元孫阿只氏藏胎時,以行副司直徐命九,爲安胎使,以兵曹正郞朴起采,爲從事官,以權知承文副正字李徽中,爲標石書寫官,以地理學敎授金一甲,爲陪胎官。
修撰李得宗書曰,伏以臣於受暇省隴之日,得聞老母病報,蒼黃復路,昨始來稅私次,而此際伏承有玉署新除,臣誠惝怳驚感,不知攸措。噫,瀛館之職,卽古人所稱極儒者之榮者,其地處之淸,責任之別,觀於國朝選法可知已。臣不敢張皇論列,以效例讓之套,而第今災沴荐酷,上下憂懼之日,博究經傳之旨,仰裨修省之德者,未必不爲經幄之責,則其爲任之重且緊,比平時尤有加焉。雖另揀才學之士,備諸顧問之列,猶懼不足以稱塞。若臣者,少而失學,長益無聞,特鈍劣無似之一賤品耳。屢叨從班,絲毫莫補,固已厚負隆恩,有愧私心,今忽以千萬不近似之任,加之於空疏蔑效之身,而若固有之,不思辭巽,則臣之一身廉義,雖不足恤,豈不大有乖於聖朝綜核之政也哉?反復揣量,承膺無路,昨違嚴召,蓋出循墻之懇,而罰靳例罷,荐辱庚牌,惶感悶隘,莫知所喩。玆敢隨詣九閽之外,猥暴不稱之實。伏乞睿慈,俯垂鑑諒,亟令鐫改臣新授之職,重勘臣違傲之罪,俾公選毋玷,賤分獲安,千萬幸甚。答曰,覽書具悉。爾其勿辭,從速察職。
京畿監司柳復明書曰,伏以臣以情勢則有必遞之義,以疾病則無仍冒之理。向在夏秋之間,連上七章,而未蒙一兪,適値大朝溫幸之日,多有時急奉行之事,在於臣分,未敢言私。伊後連以陵寢奉審,客使迎送,固未嘗一日在營,故有未暇屢牘祈免,而今則竣事而返命矣。仍因蹲據,本非素計,亦不可以時移事宿而有所晏然也決矣。始敢復申前懇,仰冀恩遞。伏想邸下,或記臣本情,而夫與人爭難者,勿論是者是,非者非,一遞一否,則私心愧恧,已不可言,而公議嗤點,將謂斯何耶?此固事理之所不出,而廉防之不敢安者也。臣之前後屢陳血懇,辭已竭矣,意已窮矣。苟有一毫仍據之勢,則當此事過日久之後,何爲而復事撕捱,猶不知止也哉?到今事勢,百爾思惟,惟有一退之外,更無他道矣。且念臣年衰病痼,望斷陳力,本來休息病之疾,近益越添於屢朔行役之餘,筋力殆盡,症情危惡,登溷無算,落席委呻。以此病喘,亦何能收拾神精,照檢繁務,不負此委寄之重耶?此臣所謂情有必遞病難仍冒者也。抑臣於頃日大朝備忘中,向者都憲之不避,近來道臣之文具等敎,此亦爲惶悚難安之端,而居常尸職之罪,益無所逃矣。玆敢略暴至懇,仰瀆徽聽。伏乞离明,俯諒臣情病之俱苦,特許遞免,俾公私兩幸,不勝大願云云。答曰,覽書具悉。卿其勿辭察任。
上在昌德宮。常參·經筵,以代理停。
黃景源達曰,大司憲曺命敎,執義申暻,掌令李師祚·南泰赫在外,持平李萬恢·朴師訥未肅拜。今日以監察茶時之意,敢達。令曰,知道。
南泰耆達曰,明日國忌齋戒,再明日正日,此兩日常參,頉稟。令曰,知道。
又達曰,上番兼春秋南龍震,身病猝重,勢難察任。今姑減下,何如?令曰依。
又啓曰,因本院達辭,上番兼春秋南龍震減下事,依下矣。其代令該曹卽爲口傳差出,何如?傳曰,允。
吏曹口傳政事,兼春秋單李慶濟。
注書南鶴老遷轉代,以尹在謙爲假注書。
注書崔台衡身病代,以辛命喆爲假注書。
南泰耆啓曰,假注書尹在謙·辛命喆,俱無職名,令該曹依例付軍職冠帶常仕,何如?傳曰,允。
南泰耆,以弘文館言達曰,副應敎申暐,校理林象老,副修撰李亮天,旣有只推之令,修撰李得宗,書批已下,竝卽牌招,何如?令曰,依。
以副應敎申暐,校理林象老,副修撰李亮天等牌不進,罷職令旨,令于南泰耆曰,竝推考徽旨捧入。
黃景源,以備邊司言達曰,今日本司之坐,堂上稱病不進,至於十三員之多,事體至爲未安。竝從重推考,卽爲牌招參坐,何如?令曰,依。
徐命臣,以義禁府言達曰,卽接月令醫員李萬赫手本,則時囚罪人沈鐸,素患痰病,挾感添劇,胸脅牽引,痢疾兼發,方在難保之中云。自前罪人病勢如此,則有保放救療之規,敢此仰稟。令曰,依爲之。
南泰耆,以成均館官員,以同知館事行大司成意達曰,本館養士凡百,專以奴婢貢布需用,而近來外方民心巧詐,以存爲逃,以生爲死,謀頉多門,收貢奴婢,殆無餘存,賢關財用,日益凋殘,養士諸節,殆不成樣,事極寒心。曾在先朝,以六年一次,發遣郞廳推刷事,有所定式,故慶尙道則丁卯年已行推刷,而忠淸·京畿兩道則甲子年推刷之後。今年推刷,正爲當次,故才以此意,報備局受題。而外方推刷之際,例不無貽弊之端。本館郞廳,各別擇送,京畿·忠淸兩道奴婢推刷,使之依定式擧行,何如?令曰,依。
上在昌德宮。常參·經筵,以代理停。
中宗大王忌辰齋戒。
黃景源達曰,大司憲曺命敎,執義申暻,掌令李師祚·南泰赫在外。持平朴師訥·李萬恢未肅拜。今日以監察茶時之意,敢達。令曰,知道。
大王大妃殿·中宮殿·賢嬪宮,藥房口傳問安。答曰,知道。藥房都提調金若魯,提調申晩,右承旨南泰耆啓曰,伏未審聖體調攝若何?眩候諸節,其有差勝乎?前劑入茶飮,已盡於昨日。今日臣等與諸御醫入診,詳察聖候,議定繼進當否,宜矣。大王大妃殿氣候何如?臣等無任區區伏慮,敢來問安,竝此仰稟。答曰,知道。慈殿氣候,差勝後一樣。予則茶飮進御,而眩氣一樣矣。
黃景源,以備邊司言達曰,戶曹判書金尙星,受由還歸已久,而尙不行公,度支重務,不當一向曠廢,卽爲牌招察任,何如?令曰,依。
庚午十一月十四日午時,上御克綏齋。藥房入診時,都提調金若魯,提調申晩,右承旨南泰耆,假注書尹在謙,記事官李慶濟·朴正源,醫官金應三·金壽煃·金履亨·皮世麟·高挺參·許磐,入侍。若魯曰,近日日氣不均,聖體調攝若何?上曰,一樣矣。若魯曰,眩氣何如?上曰,少無差減矣。若魯曰,參橘茶幾貼進御乎?上曰,人蔘所服,至於九錢,將至一兩,而如飮冷水矣。若魯曰,寢睡·水剌何如?上曰,寢睡則昏沈水剌之厭進,與前一樣矣。若魯曰,滯症何如?上曰,一樣,而飢乏之時則尤滯矣。若魯曰,大王大妃殿氣候何如?上曰,安寧矣。若魯曰,元孫氣候何如?上曰,一樣矣。若魯曰,胎毒發散爲好,牛黃不可多用矣。晩曰,閭巷家兒少,亦多有此症,發散好矣。上曰,予於兒時,亦有此症,此則無妨矣。若魯曰,請令醫官診候,何如?上曰,唯。應三診候訖曰,左三部沈,右三部和緩,而中氣不實之症無減矣。壽煃診訖曰,脈候左三部與前無加,右三部闊體不足,而大體調均,但胃氣升騰,蔘橘茶連爲進御,而胃氣如此,元氣不實矣。履亨·挺參·磐,以次診候,所達與首醫同。上曰,蔘橘茶進服,將至十貼,而無益矣。應三曰,今日則脈候沈而少有差勝之漸,感候猶未和解,眩氣兼發,蔘橘茶不可繼進。眩氣無他藥道,且痰候凝滯,補中益氣湯,減黃芪,加人參用之好矣。上曰,前日進御滋陰健脾湯,何如?應三曰,來月則春氣發動,眩氣尤爲可慮,滋陰健脾湯,不可用之,補中益氣湯,實爲當進之劑矣。壽煃曰,蔘橘茶十貼進御,而眩氣無減,元氣不足之致,當用補中益氣湯。滋陰健脾湯,有害於痰滯矣。上曰,補中益氣湯進服,則眩氣愈乎?應三曰,天麻·半夏·白茯苓,加入用之爲好。臣等在外,相與論定,及其入診,無異見矣。上曰,補中益氣湯爲好云,而眩氣則滋陰健脾湯,豈非當劑乎?應三曰,前則只有眩氣,故滋陰健脾湯用之,而今番則寒殿觸冷,有寒感之候,補中益氣湯爲宜矣。壽煃曰,滋陰健脾湯,眩氣當用之劑,而於痰滯,有妨。補中益氣湯,輕淸而扶心氣之劑矣。若魯曰,臣未知藥理,而聞諸醫所見,則先用補中益氣湯,繼進滋陰健脾湯,似好矣。上曰,當用幾貼乎?應三曰,十貼爲限,而五貼先爲進御爲好矣。上曰,五貼何效之有?蔘橘茶十貼無效,返不如溫水矣。壽煃曰,補中益氣湯,萬無無效之理。上曰,十貼當進御,而眩氣若無所減,何以爲之耶?應三曰,限十貼進御,則豈無效乎?若魯曰,先進補中益氣湯,而滋陰健脾湯,實爲長服之藥矣。壽煃曰,滋陰健脾湯,緩,補中益氣湯,緊,進御十貼,則可知有效。履亨曰,滋陰健脾湯,多進責效,補中益氣湯十貼,可以責效,且滋陰健脾湯,四物入之,非今日可進之藥矣。上曰,補中益氣湯進服,而安知其必有效乎?予已永謝湯丸,而眩氣之祟,專由於心,勞身則無害,用心則有害。補中益氣湯之好,予亦知之。而滋陰健脾湯,曾所服者,不欲雜用不緊之藥,而欲進滋陰健脾湯者,此也。若有感氣,則只欲試解表之劑而已。眩氣出於用心,然而補中益氣湯勝耶?應三曰,今番眩候,出於過用心氣之餘,補中益氣湯,鎭心肺之藥,先爲進御,萬全之道,藥理順則執症亦順,萬一有凝滯之症,則豈不憫哉?補中益氣湯,當先御於滋陰健脾之前矣。壽煃曰,今番聖候,專由於過用心力之致,前則滋陰健脾湯,宜於眩氣,而過用心力,元氣不足之時,則滋陰健脾湯,是一偏之藥也。勞傷之餘,陰陽宜爲竝補,補中益氣湯,是先用之劑矣。履亨曰,滋陰健脾湯五十貼,不如補中益氣湯十貼矣。勞心氣則血分不足,補中益氣湯,宜先爲進御矣。挺參曰,補血扶元,補中益氣湯好矣。若有別所見,則何敢與諸醫純同乎?補中益氣湯,宜斷斷進御矣。上曰,湯劑不欲許之,而諸醫之言,純同,十貼當進御,而若無效則決不更進矣。上,命承旨書傳敎。傳曰,加味補中益氣湯十貼,自今日日次製入。眩氣,乃是本症,觸寒復作,非是日可愈,繼進日問候。榻敎晩曰,臣以監製,先爲出去矣。上曰,唯。若魯曰,東宮入診,久不爲之。今日爲之,何如?上曰,唯。上曰,賢嬪所患,近日添加,憫矣。若魯曰,誠極憂慮矣。近來內醫三廳待令者,數小,而問候重地,極爲疏忽。或有外任者,或有老病者,宜有變通,而外任之一竝還付,渠之私情,可悶,老病者一朝減下,亦爲淡泊,而其中尤甚老病者,不可不草記減下矣。趙廷俊·玄悌綱·田東理三人中,二人先爲草記減下,何如?上曰,依爲之。醫官可合者,其已掄定耶?若魯曰,臣未及問知,而聞右相言,李泰元爲名人,術業精明矣。上曰,承宣知之乎?泰耆曰,李泰元,臣亦知之,其爲人極精,而術業詳明,閭閻士夫,多聞病而見效矣。上曰,有庶名乎?泰耆曰,然矣。上曰,誰之族乎?泰耆曰,承文正字李泰齡之族矣。若魯曰,痘醫亦當揀選矣。上曰,然矣。善於痘疹者,有誰也?若魯曰,不無數三人名稱者矣。上曰,皆是中人乎?若魯曰,然矣。泰耆曰,金裕升爲名人,今以痘醫最稱矣。上曰,誰之族也。泰耆曰,前承旨金應福之族也?若魯曰,得見表式,則於皇帝有之,皇后無之,以此意撰出,何如?上曰,依爲之。泰耆曰,聞伴送使帶去譯官之言,勅使以國家之善爲接待,大爲感謝云矣。上曰,問安中官歸時,亦致別問安矣。若魯曰,內局唐材,冬至使行貿來,而別使行時,御醫入去,其中緊材,不可不貿來矣。銀子三百兩,入送,鏡面朱砂等緊要材料,草記貿來,何如?上曰,依爲之。若魯曰,望後日次,當率備局諸宰入侍,而上候未寧,將待平復,當爲入侍矣。上曰,卿等困予,而此殿甚狹,多人何以入侍耶?若魯曰,後日次入診時,當先與僚相入侍矣。上曰,唯。上曰,東宮次對爲之耶?若魯曰,頃日爲之矣,而明日則以國忌正日,頉稟矣。上曰,三覆何以爲之?若魯曰,姑待眩氣向安擧行,似不晩矣。上曰,使元良替行,何害之有?若魯曰,不然矣。泰耆曰,向者人心波蕩,至今未定,又聞此下敎,則尤爲波蕩矣,決不可奉行矣。上曰,人心何至於波蕩乎?若魯曰,群情安得不波蕩乎?若無不可爲之理,則敢不奉承,而此則名實大矣。人心宜鎭定,不可使動矣。上曰,決斷爲之,宜矣。泰耆曰,刑獄大辟,國之重事。殿下若以眩氣,難於酬酢,則姑待向減之時,宜矣。小臣在堂后時,曾見三覆之行於十二月初生,拖之此時,若不得爲之,則雖至於今年不行,亦何妨耶?上曰,人心幼而動乎?卿等之擧措,過而動矣。予曾見魚錫胤石串所居,有所下敎,予世念都灰矣。其時承宣,亦爲隨往乎?泰耆曰,臣於其時,不爲隨駕矣。卽今群情不知,復有何事憂慮度日,殿下亦存頻復之戒,千萬伏望。上曰,黃榟,亦有頻復之言,而以吾斯之未信,爲答矣。今者所陳如此,無可言矣。三覆過今年之外,無他道矣。上曰,溫幸時侍從臣,使之隨駕矣。盡爲隨來乎?泰耆曰,溫幸後。臣卽爲遞出,不爲問之,不知誰某隨來矣。上曰,南泰良入城乎?泰耆曰,親承鄭重之聖敎,敢不爲入城乎?今方連在京裏矣。若魯曰,向者諸宰啓辭時,以其情跡,不敢遽入朝班,連在於闕外依幕云矣。諸臣,以次退出。
上在昌德宮。常參·經筵,以代理停。
中宗大王忌辰。
黃景源達曰,備邊司郞廳來言,今日賓廳坐起日次,而國忌正日相値,頉稟。令曰,知道。
徐命臣達曰,大司憲曺命敎,執義申暻,掌令南泰赫·李師祚在外,持平朴師訥·李萬恢未肅拜。今日以監察茶時之意,敢達。令曰,知道。
又達曰,明日常參,取稟。令曰,停。
南泰溫達曰,戶曹判書金尙星,昨已違召,今日又不行公。度支重務,不宜一向曠廢。以爲牌招察任,何如?令曰依。
備忘記于李應協曰,史官一員待命。
上在昌德宮。常參·經筵,以代理停。
夜二更,月犯東井星。
李應協達曰,元孫阿只氏藏胎時,始役擇定於明日,而役用僧軍調發事,自禮曹,知委於兵曹已久,而兵曹不爲擧行,昨日夜深後,啓目始爲來呈,赴役僧軍,萬無及期調發之勢,事之緩忽,莫此爲甚。兵曹當該堂上,從重推考,下吏,亦令攸司從重科治,何如?令曰,依。
南泰耆達曰,明日常參,取稟。令曰,停。
李應協達曰,大司憲曺命敎,執義申暻,掌令南泰赫·李師祚在外,持平朴師訥·李萬恢未肅拜。今日以監察茶時之意,敢達。令曰,知道。
李應協,以都摠府言啓曰,入直軍兵等中日習射事,自上方在減膳中,依例啓請姑停矣。旣已復膳,今日入直內三廳武兼禁軍及軍兵等中日習射,請出標信。傳曰,知道。
又達曰,戶曹判書金尙星,連日違召,尙不行公。度支重務,一向曠廢,事甚未安。卽爲牌招察任,何如?令曰,依。
南泰耆,以弘文館言達曰,本館下番修撰臣李得宗,以禁衛營郞廳,有捧上事,今日坐起晝仕出去之意,敢達。令曰,知道。
又以弘文館言達曰,副應敎申暐,校理林象老,副修撰李亮天,旣有只推之令,校理金尙耉,自鄕上來,竝卽牌招察任,何如?令曰,依。
以副應敎申暐,校理林象老,副修撰李亮天等牌不進罷職令旨,令于南泰耆曰,竝推考徽旨捧入。
南泰耆,以弘文館言達曰,副應敎申暐,校理林象老,副修撰李亮天,旣有只推之令,校理金尙耉,書批已下,竝更牌招察任,何如?令曰,依。
李應協,以備邊司言達曰,今日本司之坐,堂上稱病不進,又至十二員之多,事體極爲未安。竝從重推考,卽爲牌招參坐,何如?令曰,依。
南泰耆,以禮曹言啓曰,傳曰,京畿·湖西諸臣祠墓致祭,一依丁酉年例,回駕後擧行事,命下矣。取考丁酉謄錄,則文元公金長生,文敬公金集·文正公宋浚吉墓,遣近侍致祭矣。金長生致祭吉日,今十一月二十五日,金集致祭吉日,同月二十七日,而墓所俱在忠淸道連山地,宋浚吉致祭吉日,同月三十日,墓所在於鎭岑地云。依丁酉年例,遣近侍致祭設行,而祭文,令藝文館撰進,祭物及執事,亦令本道差定進排事,分付,何如?傳曰,允。
南泰溫啓曰,因禮曹草記,文元公金長生,文敬公金集·文正公宋浚吉墓,遣近侍致祭事,允下矣。何承旨進去乎?敢稟。傳曰,同副承旨進去。
南泰耆,以禮曹言啓曰,傳曰,京畿·湖西諸臣祠墓致祭,一依丁酉年例,回駕後擧行,故右相權尙夏墓,一體致祭事,命下矣。權尙夏墓,遣禮官致祭吉日,令日官推擇,則今十一月二十五日爲吉云。祭文,令藝文館撰進,而墓在忠淸道忠州地,祭物及執事,亦令本道差定進排事,分付,何如?傳曰,允。
李應協,以備邊司言啓曰,向因特敎,發遣本司郞廳,摘奸唐津縣軍作米矣。卽接摘奸郞廳手本,則十九石零欠縮,故推問監色,則逋欠之數,三十餘石,現發於巡營摘奸,嚴加督捧,而未及充報之數,果爲十九石零云。軍作米事體甚重,朝家前後,申飭至嚴,而有此逋欠,事極駭然。又見通津府摘奸郞廳手本,則軍作米無欠縮,而常賑廳等還米一百二十三石零,當留庫,而無一石見在云。不遵分留之法,如是盡散,亦甚驚駭。兩邑當該守令,竝令本道現告後,拿問嚴處,何如?傳曰,允。
又以戶曹言達曰,卽接內需司啓下牒呈,則元孫宮元結三百結,直爲劃給米太各一百石,依新設宮家例,限五年輸送龍洞宮事,判下矣。本曹太一百石·惠廳米一百石,限五年上下,元結三百結,待望呈後擧行之意,敢達。令曰,知道。
戶曹判書金尙星上書曰,伏以臣一病而四體投地者,今十八日耳。始因挾食關格,終成勞役傷寒,或不寒而栗,或不食而飽,形形色色,怪怪奇奇。臣身之安危,臣實未自知也。而每於喘喘欲死之中,屢違嚴召,目下賤疾之未暇論以生人事者,其亦通朝之所共悉,而朝家則欲以官職而董責之,豈不誠萬萬悶且阨乎?然而今之道,唯有一遞而已。病之出場遲速,未可知,而曹務如千頭百緖,一日不着手,則其爲害非細事。此是何等重務,而一日二日,不思所以早爲變通也哉?倩構文字,疾聲呼籲。伏乞睿慈,亟遞臣所帶本兼諸任,以幸國事。仍治臣違慢之罪,以安私心焉。臣方帶典牲署提擧,而享牛事,誠有驚心者。自十月,牛疫又大熾,兩朔內黑牛見斃者,爲十七首,方痛又爲五首,其不病者,只是四首耳。臘亨及春享實預差所入,已無以充數。而黑牛與黃牛有異,非濟州等邑所産,則不合享用。卽今湖西有分養牛二十四首,而此亦病斃者,爲十五首,餘存者爲九首云。此事誠十分罔措,上年如此,今年又如此,莫重享用之將闕,誠非細慮。謂宜申飭該曹,急速發關,一邊以湖西留養者,先期上送,一邊以濟州等邑應上送者,急時擧行,俾無來頭享事時大段生事之患,而未及屢朔留養,則每有瘦瘠之弊,定限嚴督,恐不可已也。臣無任屛營祈懇之至。答曰,覽書具悉。所陳依施。卿其勿辭,行公。
兵曹判書李天輔上書曰,伏以元孫宮安胎時,僧軍調發,臣曹當先期啓請,出送標信,而臣曹則待禮曹關文,可以擧行,臣至今未見關文,昨日因政院催促,始知吉日已迫,犯夜啓請,而問于禮曹,則移關臣曹,已多日云。必是下吏之中間掩置,不卽奉行之致。臣之驚惶澟惕,當如何哉?臣方究問嚴治下吏,而臣不職之罪,於是乎著矣。豈可以罰止問備,爲自恕,晏然在職乎?玆敢拜書自列。伏乞亟賜重勘,以警具僚焉。臣無任屛營祈懇之至。答曰,覽書具悉。卿其勿辭,行公。
校理金尙耉上書曰,伏以臣適有私故,暫出鄕外,館職新除,忽下此際。臣誠聞命驚感,莫省攸措,馹召之下,不敢久淹,昨才來伏私次,而第念國家之置經筵,豈苟焉而已哉?侍講讀而備顧問,處深嚴而任論思,其責顧不重歟?況今天災荐稠,聖心驚懼,側身修省之方,虛已延訪之誠,藹然惻怛,靡不用極,則此時啓沃之責,比平日益萬萬。而今乃以如臣之蔑蔑無可取者,苟然充處者,尤豈聖朝綜核之政哉?念臣學本魯莽,性且憃愚,立朝多年,本末畢露,雖係閑謾職事,尙懼其不稱,則一段所自勵者,唯欲斂跡於營顯之塗,絶意馳逐之場,守分養拙,爲一身究竟之地。而今乃拔諸林立之中,處之群英之列。臣心愧忸,固不足言,而其於辱朝廷而玷名器何哉?冷暖飢飽,自量已熟,固不敢爲唐突冒進之計,則區區情私之至切,姑未暇瀆擾,玆詣九閽之外,仰控貳極之下。伏乞离明,亟許鐫削臣新授職名,以重公器,以安私分,不勝幸甚。臣無任屛營祈懇之至。答曰,覽書具悉。爾其勿辭,察職。
上在昌德宮。常參·經筵,以代理停。
夜二更,有霧氣。五更,月暈。
黃景源啓曰,兵曹郞廳來言,闕內各處入直軍士夜巡檢云矣,敢啓。傳曰,知道。
南泰耆達曰,玉堂牌招事依下,而今已夜深,待開門出牌之意,敢達。令曰,知道。
趙明履達曰,明日常參,取稟。令曰,知道。
李應協達曰,大司憲曺命敎,執義申暻,掌令南泰赫·李師祚在外,持平朴師訥·李萬恢牌不進。今日以監察茶時之意,敢達。令曰,知道。
又以都摠府言達曰,副摠管具侙,以武臣堂上朔試射試官,慕華館晝仕出去之意,敢達。令曰,知道。
趙明履達曰,左承旨南泰溫,右副承旨黃景源,今日不爲仕進。竝卽牌招,何如?令曰,依。
以左承旨南泰溫牌不進罷職令旨,令于趙明履曰,推考徽旨捧入。
黃景源達曰,憲府連日監察茶時,諫院屢日闕達,俱涉未安。兩司除在外外,未肅拜人員,竝卽牌招,何如?令曰,依。
以持平朴師訥·李萬恢,司諫兪彦國,正言李儁徽等牌不進罷職令旨,令于李應協曰,竝推考徽旨捧入。
黃景源達曰,判義禁趙觀彬久不行公。金吾議讞,委屬可慮。卽爲牌招察任,何如?令曰,依。
李應協達曰,戶曹判書金尙星,連違召令,尙不行公,事甚未安。卽爲牌招,何如?令曰依。
以副應敎申暐,校理林象老牌不進。罷職令旨,令于南泰耆曰,竝禁推徽旨捧入。
南泰耆,以弘文館言達曰,副修撰李亮天,書批已下。卽爲牌招察任,何如?令曰,依。
以副修撰李亮天牌不進罷職令旨,令于南泰耆曰,推考徽旨捧入。
假注書尹在謙有頉,代以李普觀爲假注書。
南泰耆,以吏曹言達曰,新除授淮陽府使尹光紹戶奴呈狀內,矣上典,不但私義之難安,素患痰眩之症,當寒增劇,落席危苦,實無强赴之勢云。身病旣如此,則不可等待其差歇。依例罷黜,何如?令曰,依。
又以禮曹言啓曰,去九月十八日溫宮召對入侍,副司果尹鳳九同爲入侍時,故相李頤命,故相趙泰采墓,俱在湖中云,一例致祭事,命下矣。趙泰采致祭吉日,今十一月二十七日,而墓在忠淸道舒川地,李頤命致祭吉日,來十二月十一日,而墓在林川地云。遣禮官,以此日設行,而祭文,令藝文館撰進,祭物及執事,亦令本道,差定進排事,分付,何如?傳曰,允。
李應協,以兵曹言達曰,頃因特敎,今年各樣身布,折半蕩減,故本曹所管上番騎兵保布蕩減之代,定奪備局後,自本曹,依數磨鍊給代矣。卽接慶尙左兵使朴泰新牒報,則上番軍保布蕩減之代,已自各其邑,元上納中,直爲計除充給云。此必是誤認均役廳節目中,自明年計除者,而徑先擧行於今年矣。莫重價布,擅除上納,任自給代,揆以事體,誠極未安。慶尙左兵使朴泰新,推考警責,何如?令曰,依。
又以禁衛營言啓曰,本營所在各樣軍器什物,率多破傷,亦有未備者,故使敎鍊官閑良元熙揆,監董禁軍,內入直筒箇一百部·鉛丸七萬五千三百箇·黑木綿挾袖三百六十九領·靑木綿戰服三百二十四件·藍方紬戰帶三百六十九件·騎士油衫一百領·騎士別將認旗三面及將認旗九面·正領認旗三十面·網子三十二件·象毛十六編·軍幕三部·軍兵所着紙油衣三十二件·藍紗燭籠十四隻·令箭十枝·貫耳箭十四枝等物,新造騎士油衫五十領·旗桿五十九枝·火藥改搗二千十五斤十兩等物修補,今已畢役矣。在前軍器修改,若過千數,則監董之人,特蒙加資之典,已多前例。今此元熙揆新造修改之數,至於七萬八千八百四十餘數之多,其盡心國事,誠爲可嘉,其在激勸之道,似當依前例論賞。令該曹考例,稟處,何如?傳曰,允。
以咸鏡監司狀達,安邊等官居入作金莫先等渰死嚂死事,令于李應協曰,渰死·嚂死人等,令本道,恤典擧行。
黃景源上書曰,伏以臣近患寒疾,頭疼喘急,寒熱交攻,加以頑痰結核於左脅間,呼吸牽痛,咳嗽苦劇,水飮不通,奄奄欲絶。以此病狀,旬月之間,萬無供職之望。且臣老母,自昨疝疾猝發,症情危篤,又患暴瀉,眞元澌敗。臣以獨身,不得離捨,召牌儼臨,無以祗承,謹此隨詣,冒陳短章。伏乞离明,諒臣病狀,察臣情理,亟遞臣職名,俾尋生路,以便救護,千萬幸甚。臣無任屛營祈懇之至。答曰,覽書具悉。爾其勿辭,救護母病。
黃海監司鄭亨復上書曰,伏以臣積負違令之辜,三上請譴之章,晏處官次,亦所不敢,席藁退伏,朝暮待勘。卽伏見義禁府關文,本月初八日啓覆時,因前監司嚴瑀査事之尙不擧行,責諭嚴截,繼下重推之命。臣尤惶隕震越,罔知攸措。臣於此査,自初撕捱,屢辭不已,豈有他哉?誠以身承其代,手按其事,揆義不然,在心靡安故耳。今伏承聖敎有曰,道臣只聞査官報狀而已。臣若早知査官之替行,而臣不過與聞,則業宜奉行於令下之日,何所憚而至今不爲乎?謹當定出査官,期速了當,而第臣於聖旨中,爲沈鏽不爲擔當之敎,誠有所萬萬驚悚,拊心抑塞,覓死不得。臣本至愚極魯,無一肖似,而立朝三十年所以藉手而事君者,只是箇守法奉公四字,區區寸忱,永矢不諼,前後居官人,或以信心直遂病之,今於白首之年,豈爲一臺官騰倒變化,甘自歸於附下謾上之科乎?此皆臣言行無素,不能上孚之致,俯仰慙痛,無地自容。噫,黨私蔑公,自是人臣之極罪,苟犯是案,在法罔赦,縱荷聖度涵覆,不置重辟,顧臣私義,豈敢睯不知畏,處之如常,以益其放肆無憚之罪乎?情地轉蹙,本心未暴,懾居屛務,已跨兩朔,荒歲民事,倚閣不省,以公以私,俱不容一日虛縻。玆敢不避煩瀆,冒死申籲。伏乞离明,俯垂鑑諒,亟先削臣藩任,因令勘臣罪犯,以肅朝綱,少安危悃,不勝萬幸。臣無任戰恐祈懇之至。答曰,覽書具悉。特敎之下,其何如此?卿其勿辭,從速察任。
副修撰李亮天上書曰,伏以臣所叨經幄之任,萬不近似,反覆揣量,承膺無路,懇辭未獲,譴罰是俟。而乃於日昨,猥陳一疏於大朝靜攝之中,冀效一日之責,少爲涓埃之報。而忱誠淺薄,辭語拙訥,區區愚衷,不能自達。遽蒙還給之命,且承未安之敎。責諭嚴截,辭旨非常,有不敢聞。奉讀以還,方寸震越,自不知置身之所,豈敢以幸免誅責,晏若無故,不思所以自引之義,而遽然冒進於論思之地乎?情地悶蹙,轉動無路,召命之下,積犯違傲,昨經置對,未蒙譴罷,今又荐違庚牌,坐待嚴誅,逋慢之辜,益無所逃。且臣所論大臣箚語之失,本非臣一人之私言,而及見卞理之章,不惟不能虛受,而顯示厭薄之意,此亦臣難安之一端也。伏乞离明,特加鑑諒,亟施譴削之典,仍治臣慢命之罪,使朝綱益肅,私分獲安,千萬幸甚。臣無任屛營祈懇之至。答曰,覽書具悉。爾其勿辭,察職。
上在昌德宮。常參·經筵,以代理停。
南泰耆達曰,明日常參,取稟。令曰,停。
李應協達曰,戶曹判書金尙星,連日違召,尙不行公。其在事體,誠甚未安。卽爲牌招察任,何如?令曰依。
又達曰,判義禁趙觀彬,昨日違召,尙不出肅。金吾議讞,委屬可慮。卽爲牌招察任,何如?令曰,依。
又達曰,憲府連日監察茶時,諫院屢日闕達,俱涉未安。除在外外未肅拜人員,竝卽牌招,何如?令曰,依。
又達曰,大司憲曺命敎,執義申暻,掌令南泰赫·李師祚在外,持平李萬恢·朴師訥牌不進。今日以監察茶時之意,敢達。令曰,知道。
以持平朴師訥·李萬恢,司諫兪彦國,正言李儁徽等牌不進罷職令旨,令于李應協曰,竝推考徽旨捧入。
南泰耆達曰,同副承旨徐命臣外三寸叔前庶尹兪業基身死,服制已行四日。出仕,何如?令曰,依。
假注書李普觀在外,代以李漢一爲假注書。
南泰耆啓曰,假注書李漢一,時無職名,令該曹依例付軍職冠帶常仕,何如?傳曰,允。
又以弘文館言達曰,副修撰李亮天,旣有只推之令,卽爲牌招察任,何如?令曰,依。
以副修撰李亮天牌不進罷職令旨,令于南泰耆曰,禁推徽旨捧入。
李應協,以都摠府言達曰,副摠管洪啓禧,以同知義禁府事,本府坐起晝仕出去之意,敢達。令曰,知道。
南泰耆,以禮曹言啓曰,傳曰,京畿·湖西諸臣祠墓致祭,一依丁酉年例,回駕後擧行,輦路所過丁酉以後大臣墓,一體致祭事,命下矣。故奉朝賀崔奎瑞墓,在京畿陽城地,故領議政李光佐墓,在振威地,故左議政鄭錫五墓,在廣州地。依聖敎遣禮官致祭,擇日擧行,何如?傳曰,允。
李應協,以兵曹言啓曰,今十八日弘化門入直訓鍊都監哨官趙長璧,再昨日受點矣。該廳書員來告,長璧猝得重病,症情萬分危急之意,呈訴大將,來付臣曹。不可無變通之道,故依例原單子中,改付標以入之意,敢啓。傳曰,知道。
又以義禁府言達曰,忠淸監司狀達內,德山縣戶籍增加虛戶,丁卯式磨勘兼任海美前縣監李喜龍,庚午式磨勘兼任禮山縣監李命興現告事,達下矣。李喜龍,時在忠淸道公州地,李命興,時在任所云。依例發遣府書吏羅將,竝拿來,何如?令曰,依。
又達曰,卽伏見咸鏡監司李喆輔定配罪人放未放申本,則誤書至於八處之多。莫重入達文書,有此不察之失,事甚未安。推考警責,何如?令曰,依。
平安監司李宗白書曰,伏以皇天眷祐,元孫誕生,靈泉奏效,聖候康寧,慶溢宗祊,歡騰區宇。竊念臣以綿薄之材,衰暮之齒,冒居重寄,今已兩載,災荒連歲荐酷,憂責視前倍重,而識慮疏闇,措畫失宜,疾病沈痼,瘝曠添罪。春夏以來,瀝血哀籲,至再三而不知止者,蓋亦出於萬不獲已。而微誠未格,徽答靳許,臣於是狼狽失圖,且惶且恐,不敢復事瀆撓。一味泯伏,蹲滯苟度,絲毫蔑效,瘡痝層出,前後問備,匪罰伊榮。而至於災實分等,固是荒年之大政,四等條奏,竊附於畢達民隱之義,而終歸於冒犯朝禁之科。大僚請推,雖出寬恕,職忝外藩,罪在違越,則論其負犯,是豈止於薄勘而已也哉?且臣狗馬宿疾,越添於積月驅馳之餘,咳逆暈眩,迭發交作,才送回勅,擔舁還次,宛轉床席,長日昏涔。一切公務,都歸廢閣,往往事係緊急,爭以時日者,亦不能趁期應接。雖在常年,以此病狀,尙不敢尸居。矧今一路生靈,奄奄有擧將塡壑之形,冬序垂暮,聞見已多驚慘,則奔走撫循,董飭賙濟,是固臣一日之責。而篤疾危喘,無望自力,雖非情悰之危臲,瘝廢職事,罪尤萬死。玆敢露章自劾。伏乞离明,俯垂矜諒,將臣藩任,亟賜遞改,俾荒政,毋至稽誤。仍令重勘臣罪,以安私分,不勝幸甚云云。答曰,覽書具悉。卿其勿辭,調理察任。
上在昌德宮。常參·經筵,以代理停。
夜一更·二更,有霧氣。
南泰耆達曰,明日常參,取稟。令曰,停。
徐命臣達曰,大司憲曺命敎,執義申暻,掌令南泰赫·李師祚在外,持平李萬恢·朴師訥未肅拜。今日以監察茶時之意,敢達。令曰,知道。
藥房都提調臣金若魯,提調臣申晩,副提調臣趙明履啓曰,夜雪釀寒,伏未審聖體調攝若何?湯劑連日進御,而眩候諸節,其或有差勝之勢乎?前劑入五貼,已盡於昨日,今當依前下敎,加劑五貼以入。而臣等與諸御醫,趁早入診,詳察聖候,宜矣。大王大妃殿氣候何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣。予則眩氣一樣矣。
大王大妃殿·中宮殿·賢嬪宮,藥房口傳問安。答曰,知道。
黃景源,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
趙明履達曰,左承旨南泰耆,今日不爲仕進。卽爲牌招,何如?令曰,依。
徐命臣達曰,判義禁趙觀彬,連日違召,不爲行公。卽爲牌招察任,何如?令曰,依。
李應協達曰,戶曹判書金尙星,連日違召,尙不行公。其在事體,極爲未安。卽爲牌招,何如?令曰,依。
徐命臣,以弘文館言達曰,副應敎申暐,校理林象老,旣已帶職蒙宥,竝卽牌招察任,何如?令曰,依。
以副應敎申暐,校理林象老牌不進,罷職令旨,令于南泰耆曰,推考徽旨捧入。
南泰耆,以內醫院官員,以都提調·提調意達曰,御藥所用唐材中,如犀角·朱砂·肉桂·黃連·使君子·龍腦·蘇合油·天竺黃等種,俱是要材,而雖有年例貿易,元數不多,每患不足。曾前御醫北京入往時,多有別貿之例矣。今此謝恩使隨往御醫處,管運餉銀子中,限三百兩,依前出給,使之精擇貿來,而本銀則還歸後,會減爲宜。以此意,分付平安監司·兵使·義州府尹,何如?令曰,依。
趙明履,以吏曹言達曰,新除授淸州牧使尹勉敎呈狀內,矣身與本道都事宋明欽,有舅甥應避之嫌,斯速變通云。相避之法,在下當遞。尹勉敎,依例改差,何如?令曰,依。
南泰耆,以兵曹言啓曰,禁軍來春夏等祿試射,設行於慕華館矣。入直禁軍等,依前例除標信出試後,還爲入直之意,敢啓。傳曰,知道。
全羅監司狀達,於蘭鎭等官居射夫金尙吉等渰死事,令于南泰溫曰,渰死人等,令本道,恤典擧行。
南泰耆達曰,明日次對時,兩司當爲進參。除在外外,未肅拜人員,竝待開門牌招,以爲推移入對之地,何如?令曰依。
備忘記,傳于南泰耆曰,其君每以苦心下敎,故今日臣子視君疾泛泛,頃命替行,秋官其幾聞之,而其敢强請喉院之臣,循例捧納,可勝寒心。當該承旨遞差。
刑曹判書李益炡疏曰,伏以臣鹵莽凡短,本不合於器使之末,顧此司寇之長,爲任旣重,職務最劇,揣才量力,決無可堪之勢。而適當啓覆有命,逃遁不得,冒昧承膺。而自顧譾劣,冞增踧踖。且臣年來,身嬰奇疾,癖氣觸冷,有時上衝,則頭目暈眩,精神昏瞢,尋常文字,不能詳辨。日昨筵中,未免使亞堂,替讀文書,固已萬萬惶悚,而至於再覆文案修啓之際,罪囚名字,亦有不察,致勤點下,荐煩院推,矇然之失,無以自解,不職之狀,卽此尤著。況臣病狀漸劇,無計自力,冒陳懇辭,疾聲仰籲者,實非出於敢懷自便之計而然也。伏願聖明,曲加矜諒,卽賜遞改,俾職事毋滯,殘喘得延,不勝幸甚。臣方力辭見職,則不宜贅及他說,而伏承殿下,以眩氣有三覆待下敎爲之之敎,臣不勝憂憫之忱,敢於辭疏之末,略效執藝之義。伏願聖明,留神省察焉。夫死囚三覆,國家之大政,而卽聖王哀敬欽恤之意也。近緣聖候連在靜攝之中,啓覆不行,于今三年,或當生而至今牢囚者有之,或當死而至今倖免者有之,論以祥刑,其失也均。顧今初再覆,才已過行,而三覆尙此遷就,若過今月,則勢將停廢,而京外許多罪囚,又必至於滯獄矣。噫,幽繫圜土,再三經冬,血肉之驅,猶知痾癢,勿論其罪之當否,其爲感傷和氣則多矣。伏願聖明,暫俟眩候之少間,卽行三覆,俾無如前蹉過之弊焉。臣無任屛營祈懇之至云云。
以刑曹判書李益炡上疏,傳于南泰耆曰,不知君有疾臣先嘗之義乎?給之。
右承旨南泰耆書曰,伏以臣昨與左副承旨李應協,同在直中,刑曹判書李益炡,以三覆之遷就,陳章于大朝,故卽爲微稟捧入矣。卽者自大朝,有捧入當該承旨遞差之命。臣於是,不勝惶悚之至。臣旣與伴直同僚,相議入徹,則其不可諉諸當該,晏然自恕也,決矣。玆敢露章自列。伏乞睿慈,俯賜諒察,卽令鐫遞,以安私分,千萬幸甚云云。答曰,覽書具悉。爾其勿辭,從速察職。
庚午十一月十九日未時,上御克綏齋。藥房入診。右議政鄭羽良,同爲入侍時,都提調金若魯,右議政鄭羽良,提調申晩,副提調趙明履,假注書辛命喆,記事官李慶濟·朴正源,醫官許錭·金履亨·皮世麟·高挺參·鄭行謹·許磐,入侍。諸臣進伏訖。若魯曰,雪後雖不極寒,聖候諸節若何?上曰,一樣矣。若魯曰,湯劑五貼製進者,盡爲進御乎?上曰,盡爲進御,而喉間甚乾矣。若魯曰,眩氣何如?上曰,一樣矣。若魯曰,水剌寢睡何如?上曰,水剌一向厭進,寢睡則時或昏沈矣。若魯曰,痰症何如?上曰,痰症亦一樣,而喉間凝痰時,或乾唾矣。若魯曰,大王大妃殿氣候何如?上曰,一樣矣。若魯曰,天麻湯二十五貼,盡爲進御,而二貼今日又爲製進矣。上曰,今有差減之漸,姑爲觀勢進御計耳。若魯曰,元孫胎毒之症何如?上曰,胎瘡甚盛,或有作痂者,雖不甚啼,所見甚憫然矣。羽良曰,胎瘡之盛,外見雖悶,發散則好矣。若魯曰,臣等每欲進見元孫,而外人不敢,故姑待百日後耳。因請令醫官診候。上曰,唯。錭診候訖曰,左三部沈而調,右三部調而頗帶數意矣。履亨診候訖曰,左三部沈,與往時一樣,右三部數意稍多矣。世麟診候訖曰,左三部沈而調,右三部比前少浮矣。挺參診候訖曰,左三部調均,右三部調處,與前同,而有浮意矣。行謹診候訖曰,左三部少沈,而度數調均,右三部少浮而有數處矣。磐診候訖,所達與首醫同。若魯曰,益氣湯五貼進御,而無效,且有喉間煩乾之症。請令醫官,陳達所見論藥,何如?上曰,唯。錭曰,聖候自有搔痒症以後,蔘劑不爲進御,則卽今上候,豈以益氣湯五貼,有此喉乾之症乎?然,今日日勢已晩,脈候難詳,姑觀數三日,或加進或停止間,可以決之,何如?履亨曰,益氣湯不可停止。而旣有喉乾之下敎,則臣等術業茫昧,有難決定,姑觀數日議定,宜矣。世麟所達,與錭同。挺參曰,益氣湯進御,而有喉乾之症,右三部脈候帶數意,姑觀數三日議定之論,是矣。行謹曰,湯劑進御之後,有此渴候,則亦難連進,姑觀此後症候,可決加進他藥矣。磐曰,臣之所見亦如是矣。若魯曰,昨今連有雪意,日候蒸陰,或因此以有喉乾之症耶?上曰,益氣湯五貼,豈爲害耶?專由於用心矣。近來間或唾有血點矣。若魯曰,聖候旣如此,則不可捨補劑,而醫官數數召見好矣。羽良曰,飮食進御之時,無滯痞之候耶?上曰,虛乏則滯,有所進則降矣。履亨曰,氣虛則空時滯,氣實則食而滯,此是例症矣。錭曰,補劑近來不爲進御,豈以若干症候,遽爲停藥乎?益氣湯雖姑爲停止,而地黃自是補血之藥,旣有咯血之症,則瓊玉膏進御,似好矣。上曰,瓊玉膏有益於渴候耶?予意則欲爲緩痰矣。錭曰,大有益於渴症。晩曰,然故醫官之言如是矣。若魯曰,錭言有理矣。履亨曰,瓊玉膏於痰症,亦好矣。上曰,予病時日難愈,心甚厭藥矣。錭曰,瓊玉膏不必以藥物進御,而喉渴時常常調進,好矣。上曰,然則爲先若干製之,而三分之一,先爲製入,可也。命明履,書傳旨。傳曰,瓊玉膏三分之一製入事,榻前下敎。榻敎上曰,朝者東朝問候時,慈聖以夜來大雪,誠好爲敎,慈聖知予心矣。但卽消可惜。羽良曰,卽消無妨。雪水異於雨水,卽消則土脈膏潤於麥事,少無害矣。上曰,然乎?若魯曰,問安何日爲之乎?上曰,大王大妃殿湯劑,更爲製進,則盡爲進御日,竝爲問安,宜矣。若魯曰,五日停藥,太間闊,進御前先爲問安,何如?上曰,勿論滋陰益氣,予身安則好矣。若魯曰,雖有喉乾之症候,而益氣湯亦是難停之藥矣。上曰,然則製進所餘者,其間當觀勢進御,問安,二十六日爲之,可也。若魯曰,二十四日日次,而其日,卽冬至,自內有眞殿展謁之禮。二十二日,大王大妃殿問安,同爲問候,何如?羽良曰,如此之時,頻許入診,好矣。若魯曰,聖候眩氣諸症,旣不尋常,則其在臣子道理,當以今日何如,此時何如,頻頻問候,而君臣之分至嚴,故雖不敢煩稟,而豈不悶鬱之甚哉?諸醫退出。晩曰,製藥事急,以黃州地黃上送事,欲爲發關,請先爲出去矣。上曰,唯。若魯曰,均役廳文書,姑未了當。而關西·關東·海西隱結文狀,先爲上來,當隨其來到,次次入啓爲計,而事多不足,誠爲悶然矣。上曰,靈城君方在何處云耶?若魯曰,方在昌原云矣。羽良曰,靈城以漁稅事,專委於熊川縣監權德弘矣。德弘方在就拿中,以速爲勘處下送之意狀請矣。上曰,勿爲拿來好矣。命明履,書傳旨。傳曰,均稅事緊,熊川縣監權德弘,勿拿。帶過還任擧行事,卽爲,分付。榻敎若魯曰,京衙門庚午條減布之代,參量其事勢難易·用度緊漫,有所酌定,當以此別單啓下,而災減之代,例自賑廳擧行,米則令賑廳,依數上下。錢木則賑廳,亦無所儲,不可不區劃。關西今年稅收小米一萬石,作錢會錄,別餉庫同庫木五百同及己巳庚午兩年條別備銀子二萬兩,使之上送,而銀子則留作兵曹封不動,兵曹記付錢四萬兩,出給兵戶曹後,兵戶曹木及關西木,分排給代,何如?上曰,依爲之。擧條羽良曰,關西銀子雖上來,不用而置於兵曹,則似無妨矣。然京各司猶可爲之,而外方則姑未知矣。若魯曰,均役事,可悶者多,而全羅監司李台重,屢度催促之下,尙無動靜,事體寒心。拿處,何如?上曰,今番豈不赴任乎?依爲之。擧條若魯曰,近因兩司不備,守令多有未署經者,民事誠甚可慮。申飭政院,使之署經,何如?上曰,依爲之。擧條羽良曰,水原府使張泰紹,除拜已久,尙未出謝。頃日臣之所達,本無深意,而似聞以此撕捱云,殊涉未安。卽爲催促赴任,何如?上曰,依爲之。擧條羽良曰,北關事可悶,而北評事李彝章,咸鏡都事林錫憲,卽爲催促下送,何如?上曰,依爲之。明履持入三覆替行備忘曰,當初定制,用刑·用人·軍務,稟于大朝矣。卽今所餘者,只此三事,而此亦欲不爲,則臣下何可奉承乎?刑判則未詳上候之如此,故陳疏如此,而替行之敎,政院不爲奉承,旣不奉承,故玆以還納矣。若魯曰,刑判雖未及詳知頃日筵敎,而徑先上疏矣。羽良曰,三覆遲滯何害,而刑曹之疏,未免徑先矣。上曰,此烏飛梨落矣。予非激惱於刑判之疏而然矣。予用心則病添,自前用心者多矣。今番溫幸時,實有軍兵生行死歸之慮。頃日送勅時,時氣不好,故予雖懷八字符,而待彼之道,實有慮矣。此等處用心實多,至於三覆遲滯,豈不悶然乎?此亦予用心處,而予於依律二字,實爲重難。予非有他意,而卿等胡乃生㤼耶?命書則徐命臣不書書下,則知申又如此,今得朝鮮外人然後爲之耶?若魯曰,三覆雖不行,何害之有?而國家大辟,豈於小朝決之乎?備忘還納,宜矣。上曰,予非倦而不爲,此乃用心處,故爲念生道而然矣。三覆若替行,則可生者豈不生出囹圄乎?且替行有昔年前例,卿等胡乃如是?若魯曰,雖有前例,此時則異矣。羽良曰,三覆雖不行,非靜攝中念慮之事,而卽今悠悠萬事,莫過於收拾精神,保嗇聖躬。三覆之行不行,何足關也?聖念胡至於此乎?上曰,幸而生世,豈可與草木同腐乎?予身便安,則雖七十,可期也。若魯曰,不可以三覆不行,敢煩聖慮,而若使東宮替行,則人心豈不動也?東宮之論斷大辟,亦豈不難乎?上曰,予當指揮耳。若魯曰,雖有自內指揮,而東宮必不奉承矣。羽良,顧明履曰,斯速還納,可也。明履,奉納備忘記。上曰,此過矣。承旨皆如都承旨,則必不書傳敎,故俄下備忘,而若不入侍,則將何爲之耶?明履曰,若不入侍,則當啓辭還納矣。上曰,豈非過乎?明履曰,非過矣。此當然也。羽良曰,承旨不過矣。上曰,此不過節目間事,胡爲如是?明履曰,雖云節目,乃大節目也。上曰,必欲爲三覆,則予之眩氣雖如此,當試爲之耳。若魯曰,三覆之不行與替行,輕重懸殊,姑雖不行,何妨也?上曰,如此則當決斷任爲耳。明履因持備忘,置于上前。諸臣以次退出。
上在昌德宮。常參·經筵,以代理停。
未時,雨雹。狀如小豆。
南泰耆達曰,明日常參,取稟。令曰,停。
又達曰,大司憲曺命敎,執義申暻,掌令南泰赫在外。李師祚,持平朴師訥·李萬恢牌不進。今日以監察茶時之意,敢達。令曰,知道。
趙明履達曰,右副承旨黃景源,由限已過,而今日不爲仕進。卽爲牌招,何如?令曰,依。
南泰耆達曰,判義禁趙觀彬,連日違召,無意出肅。議讞多滯,事甚可慮。卽爲牌招,何如?令曰,依。
南泰溫達曰,戶曹判書金尙星,鎭日違召,無意行公,事甚未安。卽爲牌招,何如?令曰,依。
令于南泰耆曰,大臣·備局堂上引接。
南泰耆,以弘文館言達曰,副應敎申暐,校理林象老,旣有只推之令,竝卽牌招察任,何如?令曰,依。
以副應敎申暐,校理林象老牌不進罷職令旨,令于南泰耆曰,推考徽旨捧入。
南泰耆,以禮曹言啓曰,來十二月初七日,中宮殿誕日,與國忌相値,誕日陳賀以無故日退行事,曾已定奪矣。十二月初八日,初九日,又値國忌齋戒誕日陳賀初十日磨鍊擧行,何如?傳曰,權停。
以掌令李師祚,持平朴師訥·李萬恢,司諫兪彦國,獻納李壽觀,正言李儁徽牌不進罷職令旨,令于南泰溫曰,竝推考徽旨捧入。
南泰耆,以內醫院官員,以都提調·提調意啓曰,議藥同參趙廷俊·田東里·鄭爾柱,年老病重,前後問安,俱未進參,已至經年。議藥重任,不可一任虛帶。竝今姑減下,何如?傳曰,允。
庚午十一月二十日巳時,王世子坐時敏堂。大臣·備局堂上引接入對時,左議政金若魯,右議政鄭羽良,行司直金聖應,行副司直具聖任,吏曹判書金尙魯,吏曹參判趙榮國,行副司直洪鳳漢,行副司直洪啓禧,右承旨南泰耆,校理金尙耉,假注書李漢一,事變假注書丁志復,編修官金陽澤,記事官朴正源,以次進伏訖。若魯曰,日氣稍寒,夜間咳嗽之候何如?令曰,一樣矣。若魯曰,大殿氣候何如?令曰,一樣矣。若魯曰,大王大妃殿氣候何如?令曰,一樣矣。若魯曰,中宮殿氣候何如?令曰,一樣矣。若魯曰,此乃京畿監司柳復明狀達也。都事覆審,旣已停止,儒校生考講,依前例停止事爲請矣。儒校生考講,都事例於覆審時兼行,而今年覆審旣停,則只爲考講,發送都事,果不無貽弊列邑之慮。依所請許施,何如?令曰,依爲之。出擧條若魯曰,此乃黃海監司鄭亨復狀達也。本道騎步兵價布差使員,例以守令,輪差領納。而道內列邑差役,每患苟艱,捧糴·簽丁·均役等事,俱係緊急,此時曠官,誠甚切悶。來正月當爲始,限秋成,以兵使軍官,領納事爲請矣。近來差員,雖似文具,朝家設施,法意有重,此非閫帥褊裨所可代行。本道守令,比他道雖少,亦有察訪邊將,可以推移。所請勿施,何如?羽良曰,應行之舊法則不爲擧行,而至請以兵營軍官代行,事體極涉未安。黃海監司鄭亨復,從重推考,何如?令曰,依爲之。出擧條若魯曰,此乃黃海監司鄭亨復上書也。更陳本道災荒之慘,災結賑穀,依前狀所陳,竝卽許施,舊還徵捧,亦令還寢,末端又以前監司嚴瑀査事,不可冒當爲辭,而有登對時,稟處之批矣。今年水災,諸道同然,而本道爲甚,故當初地部給災時,已有商量,而日前特敎加給,實出軫念之意,則分排均俵,惟有本道,不當加給賑穀,則已劃之數,足可從便接濟,舊還之分數停捧,亦出於參酌本道事勢,則惟當嚴飭徵捧,而朝令之下,至請還寢,必欲無區別竝爲停捧,事體不當。所請竝姑置之。前監司嚴瑀査事,日昨筵中,又有大朝特敎,自當卽爲擧行。以此分付,何如?令曰,依爲之。出擧條若魯曰,此乃東萊府使趙載敏狀達也。別差黃夏成,漂倭問情時,見其樻子外面,而只從倭人所言,泛以書契別幅齎持樣,問情手本者,出於未諳前例之致,不可不警責,依前啓下關,自本府推治爲請矣。日昨因左水使權儆狀啓,別差已令本營,從重決棍,而任譯自本府,小則宜爲推治,旣有辛亥啓下知委,則所當依此擧行。而今以推治何如煩稟,事體未安。東萊府使趙載敏,推考,何如?令曰,依爲之。出擧條若魯曰,近來兩司多官,日事違牌,守令署經,不得爲之。各邑久爲曠官,則民受其弊,署經之至今不行,誠爲可憫。今日次對,又無一人入侍,其在事體,極爲寒心。臣等以違牌之弊,幾番仰稟,而終無其效。再昨日備局坐起時,懸病不進者,至爲十二員之多,而草記請牌,則承牌者猶爲五人矣,翌日請牌則無一人膺命。召牌出闕門,元無承牌者,其中雖有情勢之可會者,而如此之故,百度懈弛,紀綱日墜矣。前日則疏章雖爲登徹,自大朝,或有推考還給之事,而近日則邸下順下批答,疏章之入達,雖勝於違牌不進,此已可憫。若以違牌,循例罷職,則適中其願矣。昨日臣等,以牌不進之弊,仰陳於大朝,而請加嚴飭,則大朝以予雖申飭,其肯從乎,何不稟於東宮而請於予乎爲敎。臣等旣承聖敎,故玆又更達矣。若究其本,則莫非臣等之罪也。大臣初不能見重見憚,而又不董率百僚,以至於此矣。紀綱漸弛,國事日非,先以不能董飭之失,譴責於臣等,以爲振起憤礪之地焉。邸下以臣等,在於輔相之位,雖加優待,而至於此等處,宜不容恕。且邸下令承命代理,此等事若如是任置,則紀綱將至於無可奈何之境矣。答曰,莫非予過,何責輔相乎?羽良曰,堯舜之時,何等盛際,而舜典猶云勸之以善,董之以刑。堯舜之世,亦有賞罰,則此等事,不可不嚴飭矣。若魯曰,近來疏章,多以身病親病入達,而輒以救護勿辭賜批。向來則大朝雖欲召對,而儒臣違牌無入直,故不得爲之矣。羽良曰,昨日大雪,實爲一幸也。古云臘前三白,三白者,卽臘平前三次下雪之謂。如此則來歲豐稔,可知矣。第聞牛疫,處處更發,實是悶事也。泰耆曰,北道癘疫,今方大熾,死者相繼,近畿亦有更起之漸,實是悶事矣。若魯曰,冬雷頻作,日氣不寒,天又數雨,地氣融解,嗣歲之憂不少。而冬雨旣頻,則來春之旱可知,民事可慮矣。羽良曰,臣以省墓事,頃已仰陳。臣近下直,而亡母方在淺土中,今始占山於永平地,其間相去不過爲三十里,而事當稟白後往來,故敢達矣。令曰,唯。諸臣以次退出。
上在昌德宮。常參·經筵,以代理停。
南泰溫達曰,明日冬至望闕禮習儀相値,常參,頉稟。令曰,知道。
黃景源達曰,判義禁趙觀彬,連日違牌,不爲出肅,事甚未安。卽爲牌招察任,何如?令曰,依。
南泰溫達曰,戶曹判書金尙星,一向違召,無意行公,事甚未安。卽爲牌招察任,何如?令曰,依。
黃景源,以弘文館言達曰,副應敎申暐,校理林象老,旣有只推之令,竝卽牌招察任,何如?令曰,依。
又以弘文館言達曰,本館下番修撰臣李得宗,以禁衛營郞廳,有捧上事,今日坐起晝仕出去之意,敢達。令曰,知道。
傳于南泰溫曰,承旨入侍。
承旨前望單子入之,以曺命采爲左副承旨。
南泰溫達曰,新除授左副承旨曺命采,卽爲牌招,何如?令曰,依。
黃景源,以刑曹言啓曰,京囚崔有萬·木川囚柳五奉·肅川囚金於仁老味·咸陽囚私奴春番等,竝減死遠配事,命下矣。京囚崔有萬卽爲定配所單子書入,而外囚則例自各其道擧行,故柳五奉·金於仁老味·奴春番等,定配所發配後,星火啓聞事,竝卽發關各該道之意,敢啓。傳曰,知道。
又以禮曹言啓曰,元孫輔養官,旣已差出,應行節目,當爲磨鍊。而元孫輔養節目,本曹無可據之文,依元子輔養廳節目,參酌磨鍊,而考見乙卯年謄錄,則元子未就講前,與輔養官相見時,依下敎初度則輔養官盡數進見,其後則一朔內三巡式一員輪回進見矣。今此元孫輔養節目中,亦依此例磨鍊擧行,何如?傳曰,允。
又以內醫院官員,以都提調·提調意啓曰,議藥同參趙廷俊·田東里·鄭爾柱減下之代,當爲擇差。方外醫人中前僉使張景賢,前敎授李泰遠,前主簿金德崙,術業最爲精詳。以此人差下,令該曹依例付軍職,冠帶常仕,何如?傳曰,允。
獻納李壽觀達曰,臣於病伏鄕廬之中,忽承諫院新命,不敢偃便久淹,强疾趲程,僅還京第,而病勢越添於冒寒作行之餘,疝氣兼發,呼吸不通,達夜叫苦,殆將就盡。賓對之牌,不免違傲,義分都虧,惶霣方切。伏聞筵中大臣,以臺閣之違牌,大加非斥。筵席語祕,雖未得其詳,而其爲憫蹙難安之端則極矣。其在臺體,宜卽自引,而昨緣病㞃,今始來避,所失尤大。請令遞斥臣職。答曰,勿辭。
正言李儁徽達曰,臣鹵莽樸訥,不但不合於淸朝耳目之列,本來情悰危苦,不以言責自居。而且臣九耋母病,奄奄床褥,頃刻難捨,屢違恩召,罪積逋慢,惶蹙無地,秪俟嚴誅。此際伏聞昨日筵中大僚,以多臺違牌,大加非斥云。論其罪犯,臣實爲首,何可以情私自解,而一刻仍冒於臺次乎?請令遞斥臣職。答曰,勿辭。
掌令李師祚達曰,臣本來情勢,有難冒居於臺地,而柏府除命,忽下於病蟄田里之中,嚴畏分義,不敢久淹,擔曳病驅,來伏私次。而素患痰癖之症,添㞃於觸冒風寒之餘,委席叫苦,㱡㱡欲盡。此際賓對有令,召牌儼臨,而以此病狀,未免承膺,惶悚之極,恭俟重誅矣。果然大僚之筵斥多臺,極其嚴截,至以不能董率,引以爲咎。自顧多恧,益切惶霣,在臣廉義,其何可晏然而已乎?昨緣病㞃,未卽自列,經宿之後,今始來避,所失尤大,漸悚冞深。以此以彼,決難仍冒。請令遞斥臣職。答曰,勿辭。
持平朴師訥達曰,臣於言責巽軟不稱之狀,請勢自畫之義,姑且勿論,頃自秋間,素患痰癖之症,挾感危劇,累朔沈淹,又此當寒,種種觸添,庭戶起動,猶以爲難,筵席出入,尤何可論?玆致屢違嚴召,只俟重勘,逋慢之辜,方切自訟矣。伏聞昨日賓筵,大僚,盛加非斥,至有自引其不能董率爲咎。筵席語祕,雖未得其詳,而其爲臣罪,尤萬萬難貸,惶蹙一倍,不可晏然也明矣。臺體所在,何敢一刻仍冒乎?請令遞斥臣職。答曰,勿辭。
持平李萬恢達曰,臣於言地,自畫有素,前後忝叨,非止一再,而一味尸素,徒積逋慢。居常愧懼,若無所容,復忝是職,日事違傲,益切惶霣之心。昨日賓對,召牌儼臨,其在分義,固當竭蹶趨承之不暇,而近得寒疾,痰癖上衝,咳喘交作,實無自力詣臺之望,未免違逋,恭俟重勘矣。伏聞筵中大僚,以臺閣之違牌,盛加非斥,至以不能董率自引爲咎。臣之懼然悚恧,姑不可論,而屢違嚴召,辜負職責之失,於是乎益著矣。其何可晏然仍冒於臺次乎?請令遞斥臣職。答曰,勿辭。
黃景源達曰,獻納李壽觀,掌令李師祚,正言李儁徽,持平李萬恢·朴師訥,再達煩瀆,退待物論矣。
南泰溫達曰,新除授左副承旨曺命采牌招事依下,而闕門垂閉,待明朝出牌之意,敢達。令曰,知道。
順悌君炟書曰,伏以臣有區區戀菀之忱,久不能自已,敢此惶恐冒達於睿照之下焉。伏念臣以東朝稱慶事,最初陳請,而邸下以愛日之忱,豈待其請爲批矣。繼而諸宗臣,聯章請行,被詆尋章,則臣以首發之人,尤宜有自列之章,而嚴不敢仰瀆,徊徨泯默,以至今矣。第臣之請行縟儀於今歲者,亶出於仰感大朝愛日之孝思,而揆以典禮,斷不容緩之盛擧也。況復元孫誕生之大慶,又在於斯歲,適符於萬曆故事,則援例陳請,俱是血忱公議。而盛擧仍循,尙此寥寥,則其將不行於今歲,而且待來年乎?旣是應行之盛禮,而若是悠泛,臣誠慨惋而莫知其故也。唯我大朝愛日之誠,汲汲然常若不及,頃當東朝周甲之歲,特行慶賀之禮於元朝,擧國臣民,孰不感誦?來歲元朝,又是聖母母臨五十年之元朝,則慶賀之禮,亦當必行於是日,而自今屈指,只有四十箇日子,若或來日之仍循,復如往日之仍循,而泄泄虛過於元朝之日,則聖上愛日之孝思,當復何如?而其在重事體之道,亦豈非未安之甚者乎?伏念我邸下養志之方,宜無所不用其極。故臣不勝戀結之忱,爲邸下豫陳之。伏願邸下,亟稟于大朝,如未果行於今歲,則豫講稱慶之儀節,以定來歲元朝必行之典,而莫重之事,保無悠泛仍循之慮,千萬幸甚。臣以眇末一宗,妄與國家莫大之議,人言之來,悚蹙則切。而區區愛戴之微忱,終不自勝,復敢附陳於自列之末。伏乞邸下,俯垂諒察而裁納焉。臣無任激切屛營祈懇之至云云。答曰,覽書具悉。玆事,大朝已下敎矣。
司諫兪彦國書曰,伏以臣負罪於臺職者,于今十有餘年矣。有除而輒辭,有牌而輒違,國家不罪。臣則無以示懲一勵他之飭,而只是漫漶,混齒於挽近衆同之中,故幸得屢逭於重律,國家綱紀,由臣而墜損無餘,豈臣故自犯此也?念臣向遭僇辱,年籥雖久,其言則不磨而尙在。臣於臺地,有十重鐵限之障矣。矢劃在心,迷執難改。日前新除之下,又復屢違召令,區區自處之意,雖出於固守四維之防,不欲身自放倒,義分虧缺。方惶悶懍惕,縮伏俟罪。伏聞昨日賓對,大僚以諸臺之違召,嚴辭斥之,至爲自引,且以例勘,適中其願爲達云。筵席語祕,雖未得其詳,大僚於此,待臺閣誠太薄矣。噫,飢飽冷暖,自有自身權度,義在不可出,若憚於被罪而出,恐苟矣。此義臣亦得之於先民之訓矣。雖然,若論其違逋之罪,臣實爲首,其何可一刻晏然於臺次乎?方欲隨諸臺臣後,趁曉詣闕入避矣,夜來風寒猝緊,素患寒痰關格之症,挾冷復發,衝上結塞於喉膈之間,呼吸不通,氣息欲絶,刺痛叫呼,殆無省覺,實無强耐扶曳入臺自列之勢。玆敢移避爲書,悉暴難冒之勢。伏乞聖明,俯賜諒察,亟削臣罪。仍治臣違傲之罪,以肅朝綱,以嚴邦憲,千萬幸甚云云。答曰,覽書具悉。爾其勿辭,察職。
庚午十一月二十一日未時,上御克綏齋。承旨入侍時,右副承旨黃景源,假注書李漢一,記事官李慶濟·朴正源,以次進伏訖。上曰,承旨書之。景源書傳敎曰,氣衰深冬,寒殿終日,其勢誠難。莫重人命,不忍命攝,其欲躬矣。一日寒殿,眩氣復作,尙今不愈,若此不已,今年三覆,又將不爲。其依律者雖弛法,猶不可爲也。其或傅生者,于今不決,若斃囹圄,豈王法之所忍?可律可生者,初覆問僉議已決,今只有一覆,欲指揮替行矣。諸臣若爭不承命,尙今稽滯,夙宵悶焉。若添一恙,陽復在近,日寒若此,王者順時行令,豈踰陽復?若或凍斃,亦豈傅生之意乎?不可不爲先下敎。京囚崔有萬,究其本情,容有可恕。木川柳五奉,觀其文案,其狂無疑,其所傅輕,亦在法文。肅川金於隱者屎,律文中旣曰告官減等,近日金大成等,亦爲酌處,則尤無異同。咸陽私奴春蕃,誤觸無疑,究其心可恕。竝爲先減死遠配事,分付該曹,當日內擧行。出榻敎上曰,史官出去。頃者酌處罪人金大成外,一人姓名,問于律官以啓。臣漢一,承命趨出問于律官而還爲入達曰,酌處罪人姓名,問律官,則只知其罪人之父名矣。上曰,此乃李愛也。景源曰,近來院直苟艱。同副承旨奉命在外,一員未差,一員式暇,只有左承旨臣南泰溫。承旨未差之代,政官牌招,開政差出,何如?上曰,兼春秋出去,承旨前望單子入之。儒臣,持節酌通編入侍事,分付。臣慶濟,承命趨出。景源曰,陽復不遠,刑獄議讞,一時爲急。而刑曹判書李益炡,日昨嚴敎之後,待命金吾云,刑判以其職事,上所懷之疏,不是異事,而承旨何可不爲捧入乎?刑判因此不得行公,故秋曹議讞,不得擧行云矣。雖以金吾論之,判義禁趙觀彬,近得天行瘡疾,症情苦劇,時月之間,實無差復之勢,故金吾大小議讞,亦不得擧行云矣。上曰,李箕鎭,亦得是病耶?景源曰,李箕鎭則以痢疾,至今彌留云矣。趙觀彬則本來情勢之外,卽此實病,有難行公矣。景源,跪傳承旨前望單子於承傳色,開望筒以進。上曰,趙迪命,乃趙載敏之父耶?年歲幾何?景源曰,趙迪命,卽載敏之父,而乙丑生矣。聞老病方劇,不出戶庭云矣。上落點於曺命采,還下望筒。俄而校理金尙耉,承命持節酌通編進伏曰,下番李得宗,以禁衛營郞廳,晝仕出去,未及入來矣。上曰,有第三奏,不復聞聖語之文,故有是命矣。宋孝宗之鐵杖木馬,旣有意思,而不復聞聖語,何也?尙耉曰,然故朱子慨然矣。景源曰,自古人君,喜聞逆耳之言者稀矣。朱子封事,極論君德闕失朝廷是非,而至於復讎雪恥之義,反復開陳,此所以人君之不能用也。上曰,自古帝王,切己則有如此者,第三奏切己,故孝宗如此耶?景源曰,心中然之,而不能故歉然而無答矣。上曰,心中若歉然則勝矣,而鐵杖木馬,或無本心故如是耶?諸葛亮曰,非臣逆覩,而孝宗若有志,則不復聞聖語,予實不知矣。承旨歉然之言,似是耳。且孝宗,多稱之君,而入於講和之議,故如是耳。尙耉伏讀朱子與趙帥書,自適聞崇安宰丞止亦未晩。下番李得宗,追爲入侍,伏讀與陳同父書,自迂滯之見止勿過慮。更讀自來書警誨止只成閑追逐訖。上曰,上下番文義陳之。尙耉曰,臣以此職,初登筵席,榮感極矣,而臣學識魯莽,言辭拙訥,有何足仰陳者?況聖學高明,尤何敢有所容辭於其間乎?上曰,下番曾以兼史入侍,而上番則雖爲帳殿入侍,筵席則初矣。不必過爲文義矣。尙耉曰,朱子於趙帥,以辭受自勉。以此見之,則辭受之節,不可不嚴截矣。上曰,然矣。得宗曰,臣以此職初爲入侍,故如是生疏,且文義,別無可達矣。上曰,勿爲謙辭而陳之,可也。尙耉曰,臣別有耿耿之懷,故玆敢仰達矣。近來日氣乖常,不雨則風,非陰則霧,不似嚴冬貌樣。古云致中和,天地位焉,萬物育焉。殿下亦臣等之天也。向日辭綸之間,上下阻隔,擧國憂遑,而末後處分,可謂風雷之遷,日月之明也。臣民之幸,當如何哉?述編有事過生悔後復如前之敎,伏願留意焉。聖學高明,無容加勉,而臣等憂愛之忱,自不能已矣。上曰,所陳無非切已,向來事雖云過矣,予則曰苦心矣。得宗曰,殿下學問,盡在於述編矣。述編之前,雖或有激惱者,群下以爲殿下涵養之工,或有未至歟?聖人志氣亦或有衰而然歟?述編之後,則聖學卓越千古,群下皆已欽仰,述編中亦以觸激而過動者爲戒。旣有此敎,則復無如前激惱,然後在殿下可謂踐言,亦爲貽燕之道。而向日過擧,有乖於物各付物,已無與焉之義,此則不能無憾於天地之大也。辭敎之間,勿復爲激惱,而臣下有非則明言斥之,不必置之於聖懷也。上曰,今番因事而發,是予苦心也。自省編云,及今不爲,更待何時而迄于今日?亦非予之所料,欲使元良知之,而於予亦一抑篇也。第無可觀者,而諸臣每以學問爲言,然則一部述編,將誣一世矣。尙耉曰,殿下此敎,臣則以爲過矣。殿下平日所踐歷者,發爲雲翰成一部冊子比之論語內篇則如學而外篇,則如爲政,體用俱備。殿下學問之造詣,群下孰不欽仰乎?上曰,向者南泰溫,勸予更續作述編,而予恐雖作述編,又復如前,則更誣一世,故不爲矣。尙耉曰,然則殿下知而不爲矣。殿下學問高明,行於事而發諸言,則今此不知學問之敎,實出於撝謙之德,而臣則以爲過矣。上曰,非撝謙也。豈有年五十而爲學問者乎?予之氣稟,雖不庸鈍,而學問則蔑如,諸臣之言過矣。尙耉曰,殿下數十年前則學問政事,灑落光明矣。近年以來,或有激惱過擧之事,東宮未及見殿下灑落光明之時,而只見今日激惱過擧之事,則其聲律身度之義,果安在乎?上曰,予雖盛壯之年,而得元良,已無可敎者,況衰暮之境乎?尙耉曰,殿下衰耗之敎,臣實不信矣。頃日溫幸時,臣待罪太僕而從行矣。自初日,連爲坐馬,臣實爲憂,故每於晝停宿所之際,雖知惶悚,而仰瞻天顔,則少無疲困之色。以殿下之年歲,較殿下之筋力,則雖閭巷之人,數日程跨馬作行,則輒致困憊之患。殿下此敎,臣則以爲不然矣。述編旣云時乎時乎不再來,及今不爲,更待何時,伏願自今以後,勿以衰耗爲敎焉。上曰,予於其時,連爲坐馬者,實非筋力好而然也。予不文飾衰耗之態,而且平日自奉澹泊,故以外面看之,似爲精强,而衰耗則極矣。尙耉曰,殿下之年紀,以堯·舜言之,則政是方張,而每有此下敎,豈不悶乎?上曰,所達是矣,而但予果已衰耗矣。日月已邁,志氣倦頹,不作鐵杖木馬,而與草木同腐矣。上曰,在溫宮時,宮官之來,仍爲夜對,而此言使之傳于元良,亦出於陸秀夫舟中大學之意也。予在春宮,三朝餘暇,不無若干誦讀之工,而惟小學爲三百讀,故至今猶能記誦矣。元良則多不過十餘遍,而旋卽記誦,聰矣聰矣。得宗曰,臣曾以宮僚入侍,則東宮文義之發問,多有卓越處,臣實欽歎矣。上曰,近來將進,勝於前日矣。得宗曰,東宮聰明,實難及矣。前日所讀,每記誦而參論於後日,可知其持守之不尋常矣。推此以往,其學問之所到,不可量矣。今當前杖後几之日,雖不可以學問言之,而若以身敎之之道,則殿下之動靜語默,罔非東宮之取則,則可不謹歟?上曰,下番之言是矣。而予惟有苦心而不善於言動,豈欺諸臣哉?得宗曰,何必曰苦心?物各付物而已矣。尙耉曰,君臣猶父子,子不善而父豈不敎,臣子非而君豈不誨乎?若不敎誨而藏於胸中,則爲人子爲人臣者,惶蹙憂懼,安所歸乎?上曰,述編亦云不復置懷,而但憧憧苦心,益切於衰境矣。景源曰,上下番儒臣所達,是矣。臣亦有憂愛之忱,敢此仰達矣。往年臣待罪經幄時,殿下往往有過用心氣·辭令過中者,而不至頻數矣。居外數年,獲叨近密,竊見近日殿下,過用心氣,雖微細之事,或有辭敎暴發過中者,不但有害於聖德涵養之工而已,其於聖體,亦恐有損。自省編,已示悔悟之聖意,而殿下亦嘗以忍字爲敎,此後則雖有不槪於聖心者,勿至於過用心氣,辭令之間,審加聖思,毋至於暴發過中,則亦攝養神心之一道也。上曰,承旨所達,是矣。予有燥症,故心氣每多暴發矣。得宗曰,殿下不爲奮發牢落,而每有消沮退托之意,尤可憫矣。向因臺臣之一言,特許三司入參於望前後矣。曾未幾何,旋寢成命,有何激惱,而其法遂癈也?固不可以小人之腹,妄度天地之心,而此豈當初命入之本意乎?以臣等空疏,雖得入侍,寧有一分補裨之益?而天地比泰,然後萬物滋育,上下交孚,然後百事順應,則豈有君臣相阻而能爲國者乎?上曰,此似日次,有難從之,而知我者謂我苦矣,不知我者謂我倦矣。尙耉曰,如臣空疏,雖趁日入侍,有何補益,而臣等有持冊子入侍之命,故得有進現之時,而臺臣則終無入對之望。臺臣,亦殿下臣子也。旣有命而旋寢之,豈不有慊於處分之前後似異乎?上曰,苦心亘于中,爲其所使而聽命矣。故宰臣金尙迪云,衰暮之境,作氣則勝矣。予亦然之矣。不幸作泉下,人心甚愴矣。尙耉曰,帝堯三十登庸,五十載治天下。殿下卽今如堯之如日中天,衰耗之敎,臣實未信也。上曰,諸臣皆謂予非衰耗,而外雖如此,中則如枯木死灰,且苦心第一,衰耗第二矣。得宗曰,殿下有苦心衰耗之敎,而雖有苦心,勿爲所使而必省察動靜之間。若以衰耗爲敎,則須加聖念於衛武公九十抑戒之事,則斯過半矣。上曰,衛武公何可當也?衛武非等閑志氣矣。尙耉曰,殿下可易爲衛武之事矣。得宗曰,孟子云,舜何人予何人?以殿下之聖學,爲堯爲舜,猶反手也,今乃以衛武公爲何可當。臣實未曉矣。上曰,堯亦倦于勤,而苦心則無矣。予則衰倦而且有苦心,奈何?尙耉曰,衰耗之敎,臣終不以爲然矣。三司進現,不是難事,而終不允可,此豈大聖人恢弘之意乎?得宗曰,天災時變,今年爲最,遇災求言,雖似文具,而亦不可廢矣。臣嘗見栗谷集,則宣廟朝,有遇災求言之敎,先正臣李珥,進萬言封事,其言切實,可爲後世法。而今則竝與此事而未聞之,雖有假托應旨,售其黨私之言,而此則魑魅魍魎,實莫逃於淵鑑之下矣。伏願幸爲留念焉。上曰,求言,乃東宮之事矣。尙耉曰,如臣鹵莽,有何補益於聖學之萬一,而雖於靜攝之中,臥內召見,則可爲臣等之榮光矣。伏願簡其禮貌,頻頻召見焉。上曰,儒臣召見,何難之有?第臥見坐見,俱爲難便,當觀勢爲之。而古之帝王,以安車請求,則何可召見於臥內乎?景源曰,殿下無寐之時,頻爲賜對好矣。上曰,當觀勢爲之耳。因下問曰,近來玉堂,濟濟備員耶?得宗曰,修撰李惟秀,副修撰韓光肇在外,尙無動靜。各別申飭,使斯速上來,何如?上曰,自政院,申飭。出榻敎景源曰,全羅右水使申命相,尙不來納密符,事甚未安。推考後催促上納事,更爲嚴飭,何如?上曰,依爲之。出榻敎上曰,明日入診時,金吾囚徒案持入事,分付。出榻敎諸臣,以次退出。
上在昌德宮。常參·經筵,以代理停。
南泰溫達曰,明日常參,取稟。令曰,停。
黃景源達曰,大司憲曺命敎,執義申暻,掌令南泰赫在外,李師祚·持平朴師訥·李萬恢避嫌退待。今日以監察茶時之意,敢達。令曰,知道。
黃景源,以都摠府言啓曰,今日入直內三廳武兼禁軍及軍兵等,當爲中日習射,而冬至望闕禮習儀相値,不得爲之之意,敢啓。傳曰,知道。
藥房都提調臣金若魯,提調臣申晩,副提調臣趙明履啓曰,伏未審日間,聖體調攝若何?湯劑更或進御,而眩候諸節,其有差勝之勢乎。今日臣等,與諸御醫,趁早入診,詳察聖候,議定當進之劑,宜矣。大王大妃殿氣候何如?臣等不勝區區伏慮,敢來問安,竝此仰稟。答曰,知道。慈殿氣候,差勝後一樣。予則當下敎于醫官矣。待下敎入侍,宜矣。
大王大妃殿·中宮殿·賢嬪宮,藥房口傳問安。答曰,知道。
南泰溫達曰,戶曹判書金尙星,連日違召,無意行公。度支重務,一向曠廢,誠甚未安。卽爲牌招察任,何如?令曰,依。
趙明履達曰,左承旨南泰溫,朝以冬至習儀出去矣。習儀已行,而卽今僚員不備,廳中,只有右副承旨臣黃景源矣。左承旨南泰溫,卽爲牌招,何如?令曰,依。
黃景源,以備邊司言達曰,戶曹·惠廳·三軍門鑄錢事,旣已命下矣,應行節目,參考前例磨鍊書入之意,敢達。令曰,知道。
以慶尙監司狀達,高靈等官居幼學成詠妻朴姓等燒死·渰死事,令于南泰溫曰,渰死·燒死人等,令本道,恤典擧行。
以掌令李師祚,持平朴師訥,正言李儁徽等牌不進罷職令旨,令于黃景源曰,竝推考徽旨捧入。
校理金尙耉,修撰李得宗等,伏以獻納李壽觀,正言李儁徽,掌令李師祚,持平朴師訥·李萬恢,竝引嫌而退。大僚筵奏,非出深意,不可以此,輕遞言官。請獻納李壽觀,正言李儁徽,掌令李師祚,持平朴師訥·李萬恢,竝令出仕。取進止。措辭見上答曰,依達。
判義禁趙觀彬書曰,伏以臣便是已退之人耳。雖牀迫嚴命,黽勉赴朝,而義在一時伸分,本非因循遲徊之計,迺於意想之外,又叨金吾除命,是臣前日顚沛之地也。奏讞見拂,揆意請勘,謂振朝綱,臣愧晩景,人畏餘波,從此謝跡,有識謂然。而銓曹之不有廟議,屢煩充擬,致使恩除虛辱,危悰愈蹙,抑何意也?臣雖衰疲昏弱,亦不至全無所守,必免之義,惟譴罰是俟而已。且臣所患瘡病,轉成遍身毒腫,叫死已久,占甦無期,虛帶緊任,以貽凍圄滯囚之弊,尤非私心之所敢暫安者也。屢違天牌,冞增危悚,玆不得不力疾治章,仰陳至懇。伏乞离明,俯賜諒察,亟令先遞臣判義禁之任。仍治臣前後逋命之罪,使公私兩幸焉。臣無任隕越祈懇之至云云。答曰,覽書具悉。卿其勿辭,從速察任。
獻納李壽觀書曰,伏以臣卽接鄕信,臣老母猝得泄痢之症,症勢極爲危重,度數無算,眞元澌綴。臣聞來方寸煎灼,不能接住,玆敢投陳短章,徑尋鄕路。伏乞离明,亟削臣職,以便救護,仍治臣擅行之罪,以肅朝綱,千萬幸甚云云。答曰,覽書具悉。爾其勿辭,往護母病。
上在昌德宮。常參·經筵,以代理停。
南泰耆達曰,明日常參,取稟。令曰,停。
黃景源達曰,大司憲曺命敎,執義申暻,掌令南泰赫在外,李師祚·持平朴師訥呈辭,李萬恢疏批未下。今日以監察茶時之意,敢達。令曰,知道。
又達曰,判義禁趙觀彬,書批已下,卽爲牌招察任,何如?令曰,依。
南泰溫達曰,戶曹判書金尙星,鎭日違召,尙不行公。其在事體,誠甚未安。卽爲牌招察任,何如?令曰依。
趙明履達曰,左副承旨曺命采,書批已下,卽爲牌招,何如?令曰,依。
南泰耆達曰,明日冬至望闕禮,依近例爲之之意,敢啓。傳曰,知道。
傳于趙明履曰,都承旨入侍,均役廳諸堂,亦使入來。
傳于黃景源曰,有下問事,右承旨南泰耆入侍。
黃景源,以兵曹言啓曰,禁軍祿試射沒技人,別單中依例懸注以入之意,敢啓。傳曰,知道。
趙明履,以忠勳〈府〉言達曰,忠淸道淸州居幼學柳星輝上言,啓下本府之後,過限不現身,上言內辭緣,依法勿施,何如?令曰,依。
以慶尙左水使狀達,迎日等官居戶曹屬舡主海夫張金乭伊等渰死事,令于曺命采曰,渰死人等,令本道恤典擧行。
黃景源達曰,臣敬依筵中下敎,取考刑曹囚徒案,則承傳罪人二十名,刑曹罪人四十五名,來關罪人四名,各司罪人九名也。承傳罪人及刑曹罪人,罪名俱係重大,不可擧論,依前仍囚。而來關罪人四名·各司罪人九名內,扶安京主人尹寅興,壽進宮奴婢貢偸食事也。婢海分,其上典他人家價錢取用後不報事也。部書員韓挺琦,任掌·梁介老味,道上僵屍不卽埋置罪也。京主人李仁得,公州解由作紙偸食事也。使令崔贊伊,貢人處多數徵錢,大臣分付僞傳罪也。朴承白,凌辱士夫罪也。京主人宋斗挾,差備書吏番布中間偸食事也。驛吏次知者斤金,致斃馬代不爲改立事也。驛吏吳福命,都點時無端逃走罪也。宗親寺藥房次知全仙同伊·庫直正妻朴召史,堂上分付內劑藥時,不善擧行罪也。右人等,其中雖有情狀之痛駭者,而當此陽復之時,特命決滯,聖意有在,故竝爲放送之意,敢啓。傳曰,知道。
曺命采書曰,伏以臣自楸下,昨夕還家,伏聞有銀臺除命矣。念臣愚騃無似,向以是職,妄干天威,至蒙譴遞,惶隕靡措。又有廟堂草記,請罪,分符新帥,是何等急時擧行之事,而伊時院中適多事,且該掌屢易,未有專一主管,以致刻符之久稽,畢竟罪歸於臣,臣未必全然無辭。而祗以當初該房,現在名告,則亦何可諉諸人而自爲晏然之計哉?觸事昏憒,復膺出納之責,揆以廉愧,斷無是理。玆上短章,敢陳必遞之義。伏乞离明,亟許鐫削臣職名,俾以私分粗伸焉。臣無任屛營祈懇之至云云。答曰,覽書具悉。爾其勿辭,從速察職。
庚午十一月二十三日未時,上御克綏齋。都承旨先爲入侍時,都承旨趙明履,假注書李漢一,記事官李慶濟·朴正源,以次進伏訖。上曰,承旨書之。明履敬書傳敎曰,紙品申飭,昔年累下,而近來猶厚矣。今覽故紙,奏御之紙,其品甚劣。以此推之,今之紙好,尤可想。令備局另加申飭。出榻敎上曰,玉堂上下番,持節酌通編入侍,他承旨亦爲入侍。臣漢一,承命趨出,偕校理鄭弘淳,修撰李得宗及右承旨南泰耆入侍。上曰,讀之。弘淳讀與李誠父書,自久不拜狀止幸深念之。得宗讀與張元亮書,自狀藁錄呈止千萬留念。上曰,上下番文義。弘淳曰,此朱子責誠父以名父之子,得官於小人,故言之。蓋誠父,乃延平李先生之子,而延平,卽朱子之師也。其曰,家有賢子,未繼其業者,正切責也。得宗曰,自古患得患失之人,無所不至。誠父以名父之子,諂附小人,得官於其手,誠父雖一時稱之之人,而至於此等事,則非但忝厥先也,實柔弱也。弘淳曰,今夜之後,則一陽初生,此正自古人君體天行道處也。上曰,儒臣之言是矣。因誦領敦寧春帖子,至日句。弘淳曰,閭閻年老之人,亦起居强作,然後有益。伏願隨事振作焉。得宗曰,强作云者,非謂出入時也。心若少昏惰,則更加喚醒者,乃强作之要也。上曰,予以衰耗,不能振作矣。向者金尙耉以爲,曾以太僕正入侍,則予之筋力尙强云,而朝臣所見,大抵如此,可悶矣。得宗曰,臣曾以衛武公抑戒,有所仰達,於此益留念幸甚。上曰,所陳,雖是衛武,不可當也。得宗曰,以臣蒙學,豈有一分裨補?而再昨入侍之餘,今又進對,臣等之榮感,固已極矣。而諸臣則進見之時甚稀闊,豈不抑鬱乎?上曰,儒臣則年少,故予以年少待之,雖於臥內引接,固無妨矣。因命均役諸堂入侍。臣漢一,承命趨出,與均役廳堂上吏曹判書金尙魯,禮曹判書申晩,吏曹參判趙榮國,行副司直洪啓禧,同爲入侍訖。晩曰,日氣稍寒,聖候何如?上曰,一樣矣。晩曰眩候今則何如?上曰,一樣矣。晩曰,大王大妃殿氣候何如?上曰,一樣矣。晩曰,中宮殿氣候何如?上曰,一樣矣。晩曰,東宮氣候何如?上曰,一樣矣。上曰,俄者已諭矣。陽復已迫,過今宵則予又添一歲矣。予無意於他事,而至於民事則不能忘也。均役廳事,曾聞以今月爲期,諸道果已畢來耶?晩曰,京畿·關東隱餘結,海西漁鹽稅成冊上來之由,前已仰達矣。關西又報隱餘結一萬九百餘結,而關西及關東未量邑隱餘結,曾前多歸公用,故不無難處之事矣。上曰,隱結餘結,有何分別?啓禧曰,似以元結數內新起不報者,謂之隱結,元結數外,加耕收稅者,謂之餘結,而大體則同矣。上曰,皆稱隱結,則事有所不安,故强爲分別,稱爲隱結·餘結矣。榮國曰,關西隱結事,臣以爲極難處矣。關西田政紊亂,而衙祿及使客支供,元無定給之事,故元結外所捧,盡收於民,各庫以用於公私雜費,今若盡奪,則必不能成樣,至於斂民矣。臣於當初發關時,以關西則依關北例,勿爲擧論之意,言於大臣,前領相則以臣言爲是,而右相則以爲一體發關,待報來後別作區處無妨矣。關西收稅之法,異於三南,一結所受,不過五斗,通計爲三千餘石,則得失元無所關,臣意則以爲還結好矣。尙魯曰,臣意則異於趙榮國之見矣。田結自是國家之物,決非邑宰之私自區處也。旣令査報,又爲還給,其在事體,決不可矣。啓禧曰,勿論關東·關西,今此所報隱餘結,則依他道例屬之均役廳,若其衙錄使客支供等應入於公用者,則就元結數內,依此例劃給,似好矣。旣以朝令査出,而無端出給,則名不正矣。上曰,到今還給則名不正之說是矣。以此所報,屬之於元結數內,而還結,可也。尙魯曰,決不可盡給,亦當磨鍊其數而給之,所餘者雖少,當屬之均役廳矣。上曰,問于大臣後,當定之矣。旣捧成冊,添入於元結後給之當好耳。尙魯曰,如嶺南則着實奉行,査得隱結,至於六十餘結矣。上曰,已報來耶?啓禧曰,私書中言之,而姑未及報來矣。仍起伏曰,臣有所欲仰達者矣。臣在湖西時,以省冗官·竝郡縣·減鎭堡等事,書議於大僚矣。還朝聞之,則大僚建白,未蒙允兪云,而臣亦一番仰達,亦未蒙許矣。頃見慶尙監司閔百祥狀報,則以爲,水軍給糧之米,無路辦出,不緊鎭堡數三處革罷,多大浦戰舡二隻內,一隻減去,則一戰舡所減水軍,幾至千名,大有所益云。臣意則多大浦舡港極好,非他鎭之所可比,當初備置二舡,旣有深意,今不可減除。至於鎭堡,則壬辰後懲創而設置者太多,如豆毛·開雲之屬,竝在一處,極爲不緊。臣於海行時詳見,而以爲當減矣。入侍承旨,其時與臣同行,亦見之矣。上曰,承旨以爲如何?泰耆曰,東萊諸鎭,殆同棋置,果爲不緊,雖減一二處,其水軍之減額,戰舡之省費,有補於國家,將不少矣。尙魯曰,多大鎭水軍鎭堡中,形便最勝,非釜山之可比矣。前臨大海,而山脈一枝,入海環擁,如一大湖水,戰舡所當加設,何可減去乎?泰耆曰,多大浦果是最便於藏舡之所,人皆謂左水營,當移設於此云。蓋左水營前港沙塡水淺,舡泊難便故也。上曰,可以圖出其地形否?啓禧曰,遙度而畫出,則未必其得實,而亦可彷彿寫出矣。上曰,從後畫入,宜矣。啓禧曰,多大浦戰舡,則固不可減,而鎭堡則減之,少無所妨矣。晩曰,減其不緊鎭堡數三處,則所減水軍之數頗多矣。尙魯曰,鎭堡之有無不關者,罷之,以減水軍之數,好矣。榮國曰,罷鎭堡則戰舡亦減矣。一戰舡軍兵,爲八百餘名,其數甚多,減其不緊者,則有益於均役之事矣。上曰,久勤之窠減,則將士失望矣。啓禧曰,臣與領敦寧,議此事矣。若以浦項·蒜山之屬,作爲久勤之窠,監牧數窠,亦爲久勤,而鎭堡四五處減去,則無將士失望之慮矣。上曰,監牧則四面擸掇者多矣。尙魯曰,監牧旣作實職,遷轉之窠,無異於久勤矣。上曰,可爲久勤窠者覓出,則罷鎭堡當如其數矣。尙魯曰,何必一一相代乎?啓禧曰,罷四五鎭堡,而新出二三久勤,則可以爲之矣。上曰,必當如其數矣。啓禧曰,臣於久勤事,甚悶之矣。邊將之任亦不輕,而以久勤差送者,多不成貌樣。故臣以北道御史,論列於別單中,請減久勤,多作名武遷轉之窠,其後與吏判議此,則其所見,同於臣,略有所請減,而未能一如臣言矣。上曰,其時多所減罷矣。尙魯曰,不得罷之,而或以間一二都目,間四五都目,則稍勝於前矣。如多大浦者,則臣以爲依釜山例,以邊地履歷窠用之,好矣。上曰,然則久勤窠又減矣。啓禧曰,久勤窠之稍減,亦何傷乎?上笑曰,軍門敎鍊官之屬,在陣中見之,則似有可用,而及其爲邊將,着紗帽而上殿,則其貌樣,多不似,誠不知其故也。尙魯曰,不能擇人,而只以久勤差送,安得不如是乎?啓禧曰,久勤之弊,終是可悶矣。榮國曰,非但邊將,久勤守令之以久次差送,亦多可悶矣。上曰,守令則未嘗計仕差送,只當就其中擇人而送之矣。啓禧曰,如禁都刑郞監察之最久而不得邑者,人多稱冤,故銓官若捨此輩而不爲除邑,則外議必疵銓官,故雖知其不合,而亦不得不差送,如此者則無異於久勤矣。上曰,然矣。啓禧曰,鎭堡減除事,問于大臣後,詢于各道道臣,從便革罷,是所望也。上曰,可作久勤者得來,則當依其數許之矣。啓禧曰,臣有區區所懷,不得不仰達矣。殿下今以均役事召臣等,臣等亦不能發一議獻一策,殊切惶愧,而上有所詢,下有所陳,商確辨難,則自不能無所益矣。殿下方有眩氣,雖不能以法服臨殿,而時時召見諸臣於臥內,或坐或臥而見之,則有益於國事,而無損於靜攝矣。區區所望,只在於是矣。上曰,予之筋力,不至於不能坐見群臣,何必臥見,而神氣困憊,不得頻頻召見。今者召見卿等者,以均役事,諸道期限,定以此目,而尙今寂寥,故欲問之矣。晩曰,諸道或有報來者,或有論報,以爲査括之際,自致遲滯,仍請緩期矣。尙魯曰,此是大事,不可迫促,使之草草了當,姑爲緩之,限歲前了當,亦無所妨矣。啓禧曰,四事中別軍官事,不無民怨,自鄕來者,多爲恐動之言。而凡事始創之初,安得無怨言乎?不可以一時怨言,先自沮撓,只當嚴飭道臣·守令,使之善了矣。榮國曰,臣於此事,自初以爲不便。今聞外方傳說,實多可慮矣。啓禧曰,當初則臣亦立異,而玆事本非不可爲之政,故臣不固爭矣。泰耆曰,臣兄方爲軍威縣監,得見私書,則以良軍官査定事,各邑以鄕所差定都監之任,査出冒錄幼學,此輩至有作變於方任都監人之家云,此等之弊,必當有之矣。上曰,承宣之兄,其名誰也?晩曰,南泰普也。上曰,其然乎?啓禧曰,雖是事,而守令善爲之則民無怨言,而守令不善爲之,則下吏操縱而民多怨言矣。孝廟朝命行寺奴婢推刷,而民心洶洶,至有砲殺官長之變,而終不撓動,以至成事,此事亦不動而行之,則不久而定矣。上曰,四事,某某事耶?尙魯曰,漁鹽·陳田·隱結·軍官也。上曰,以軍官事,有此怨言,則必有以此言於予者,而尙今不敢言者。蓋以予書揭四件事於壁上,知予心之不可動故也。不如是則此言必已紛集矣。如以此有進恐動之言者,則予當嚴處矣。啓禧曰,如此則終必鎭定矣。臣亦以私書,通於諸道監司,使之減數精査,民心必漸安矣。尙魯曰,監司·守令,若善爲奉行,則民怨可以漸息矣。且臣於鑄錢事,有所懷故敢達矣。我國錢制不大不小,以今番鑄錢節目見之,一文重爲二錢,然則八十兩爲百斤,二百兩爲二百五十斤矣。生銅一秤百斤之價,爲錢五十兩,又貿鍮鑞等物,又費工匠料布,鑄得八十兩錢,則所鑄不能當所入,鑄錢雖非圖利,而貨權不在於上,甚可憫也。或以爲當鑄大錢,以一文當十文用之,則爲便云。而臣則以爲小民必不便於用,宜鑄小錢,每一文重一錢二分,與今行錢通用,則在國有利,而在民爲便,及此鑄錢之時,使之依此行之則好矣。伏願下詢便否於大臣而行之,何如?上曰,大錢小錢,有何所益?予不能瞭然矣。啓禧曰,假令今行錢五文重一兩,而以一兩鑄大錢一文,當今行錢十文用之,則五文便作十文矣。假令今行錢六文重一兩二錢,而以一兩二錢,鑄小錢十文,則六文便作十文矣。大小錢之論,其本意,則未嘗不同也。上曰,今始瞭然矣。大小錢利害何如?各陳之。晩曰,大錢·小錢,皆有益。而大錢則民間必不便於用,蓋貧民多有一二文買賣,以大錢則十文以上買賣,然後可以用之,十文以下則買賣不得用此,此爲不便矣。鑄小錢,通用於今錢,則民必便之矣。尙魯曰,鑄錢只爲通貨而出,便於通貨則好矣。我國今行錢樣,卽前代所無,今鑄小錢,民國俱便矣。臣與朴文秀,論此事,文秀則主大錢,臣則主小錢,久未能決。文秀問於匠手,則皆曰大錢便,蓋大錢則多以雜鐵鑄用,而小錢則鑄以雜鐵,必不能成故也。卽今行用錢,雜以鉛鐵,故錢樣麤惡,觸之則碎者,以此也。若鑄小錢,則難殽雜鐵,匠手之不願,以此也。若問於市民,則可知其便否,故招問市民中年老解事者,則皆以爲小錢便。文秀亦從臣見,更主小錢之論矣。榮國曰,大錢則不便於民,小錢爲好,而卽今錢荒特甚,民不能堪,鑄錢一事,爲第一要道矣。但年年開鑪,略略鑄出,則只起私鑄之弊,而不能有益矣。朴文秀以爲,禁一國鍮器之用,盡取一國鍮鐵鑄錢云,而此則不可成之事。臣謂每戶鍮鐵幾斤,使之納官受價,則可以多得鍮鐵,如此則可鑄累十萬兩,始可有益矣。啓禧曰,使民納銅受價者,易有弊端,恐不可爲。我國處處有銅採銅而用之,且各處使從便貿取,似好矣。上曰,承旨所見何如?泰耆曰,民情皆以小錢爲便,則今鑄小錢,以行用錢,通融用之似爲便好。而聞向來所鑄之錢,小入銅錫,故兵曹所儲許多新錢,皆觸手破碎云矣。得見小錢樣本,則稍厚而堅實,蓋錢之爲物,雖貨之賤者,旣謂之貨,則使其製樣精美,然後可以爲寶矣。上曰,承旨所達之言,果是矣。聞卿等之言,鑄小錢似爲便好,而頃日旣令鑄行用錢,今鑄小錢,則恐小民不信朝令也。榮國曰,傳敎只以勿鑄大錢而鑄行用錢爲敎矣。小錢則未嘗提及,今鑄小錢,恐無所妨矣。上曰,旣欲通用於今行錢,則不必別爲下敎,節目中只及差小其制之意,使之擧行,可也。尙魯曰,行錢,是國家大政,不可如此而止,必須以鑄小錢通用之意,下敎然後,更以一文重幾許,磨鍊於節目,宜矣。啓禧曰,上敎只擧大體,而節目中詳論錢樣斤兩及行用規制,爲宜矣。後日大臣入侍時,下詢而處之,何如?上曰,官爐私鑄則許之無妨耶?尙魯曰,卽今人心巧詐,若許私鑄,則其弊難防,不可許也。啓禧曰,故相臣金堉,請許私鑄,而今則私鑄,決不可許也。上曰,漁鹽均稅,今至何境云耶?晩曰,海西均稅,使海西已畢而方到。京畿·湖南均稅使,才畢湖南,而轉到湖西。嶺南均稅使則關東畢後,轉向嶺南已久,其復命似不遠矣。上曰,諸道定稅何如耶?尙魯曰,諸道竣事後可以知之,而大體不如所料矣。啓禧曰,海民則定稅視前爲三分一或四分一,故無不蹈舞云,而自均役廳言之,則大違所料,甚可悶也。榮國曰,以寧海一邑言之,曾前所收爲六七百兩,而今定二百兩,可見所收之不多矣。上曰,二百兩之內,又必有各處劃給,則餘者無幾矣。尙魯曰,洪啓禧俄者有所達矣。殿下勿以禮貌爲拘,時時引接大臣及諸臣,臥而見之,討論國事,則國事大有所益,而上下情志可以流通矣。上曰,不特大臣,雖一承旨,召見則亦自有益矣。啓禧曰,臣請以私家事言之,臣師故判書臣李縡,雖對後生少年,必危坐而見之,末年得奇疾,不能起動,不能言語,而客至則不廢迎接,或憑倚而見之,或以手指畫字,以替酬酢,日不如是,則吾心不安也。君師父一體,故臣以所得於師者,仰告於殿下。伏願殿下,勿以禮制爲拘,頻頻召見諸臣,或坐或臥,俱無所妨矣。上曰,予則不至於臥見,而氣衰漸不能自强矣。予之所苦者在次字,如此之見,雖百番見之,何妨耶?泰耆曰,臣於頃年待罪堂后,其時殿下勵精圖理,日三開講之暇,間行召對夜對,月行輪對,時行常參,道臣·守令·邊將之辭朝者,亦令留待一日之內,登筵時爲多。今殿下深居于歡慶殿,臣每過熙仁門,不勝耿耿,近得入侍於熙政堂,殊用欣幸,而今又昵侍於此堂矣。勿拘坐臥,頻頻召見臣僚,是所望也。榮國曰,臣於日前,見擧條大臣,以關西銀二萬兩,取來留置兵曹,出兵曹錢四萬兩以充,今年災減之代。臣以爲關西別餉庫儲銀,爲備他日緩急之用,故大臣嘗以不可取用之意仰達。今於災減給代,豈可輕用此銀乎?若欲取用,則關西木五六百同,又爲取用可矣,而關西作銀甚難,積年鳩聚之銀,決不可取用也。尙魯曰,同一國之射貨,置之關西,置之兵曹,有何利害,而若是爭之,臣未曉也。木則以稅收米價取用者,已爲五百同,又爲取用五六百同,不亦難乎?趙榮國則以別餉庫木,爲六千餘同,而臣則按其簿不過千餘同,何可盡爲取來耶?榮國曰,營各庫所儲通計,則千餘同不難辦矣。尙魯曰,監司營庫之木,朝家又豈可取來耶?上曰,趙榮國若以爲勿論銀與木邊上緩急之備,不可取用云,則其言是矣,而今乃曰木則可用,而銀則不可用,此則不可知也。銀則運來不難,況藏置兵曹,無間於藏置關西。且木則豈能自來五六百同輸運之際,費力亦多矣。榮國曰,平安道有兼濟馬可以輸運矣。尙魯曰,平安道兼濟馬,可以運到京城乎?海西·京畿輸運,則獨不費力乎?上曰,木則輸運甚難,不如以銀取來矣。又敎曰,宣廟御畫蘭竹屛,才自沁都持來,予俄命知申書跋文後,心有所愴然矣。予於此以爲,有三奇事,今此御筆,經過幾年,而墨色如新,一可奇也。單子中書神宗年號,今日得見皇朝年號者,二可奇也。所畫紙,卽問安供上肅拜單子之屬,可見宣廟儉德,此三可奇也。且司饔院供上單子,書眞魚二箇,若使今人見之,則必以二箇眞魚之供上,爲怪矣。予亦自奉澹泊,以頃日溫幸時言之,陪從諸臣,亦皆有卜馬一匹,而予則只一衾一枕外,他物則無之,甚覺輕便,此是宣廟禮陟三年前所寫矣。宣廟禮陟時,春秋五十七,予年亦五十七矣。不勝愴感,冬至已迫,新曆已頒,則予將五十八歲矣。儒臣雖謂予不至衰耗,而計其年則非老而何?志氣日漸衰落,將不免與草木同腐矣。因命承旨泰耆,書傳敎曰,秋判李益炡,勿待命事,分付。又命書之曰,全羅監司李台重,今者除授,非比往日,則又復撕捱,分義事體,俱涉寒心。使台重,若有一分知分義,焉敢若此?飭已行矣。付過放心,其令卽謝。出榻敎又命書之曰,左右史不備,莫若近日,事體寒心。前翰林等,其所撕捱,已涉無義,新進分義,焉敢若此?違牌翰林,竝敍用。令該曹口傳付職,仍卽牌招察任。出榻敎又命書之曰,頃者溫幸時,侍從臣來者,其命隨來。今聞李齊嵒·鄭彦忠,俱不來云。非高蹈之士,而人臣分義,焉敢若此?竝下義禁府推考。出榻敎又命書之曰,金吾秋曹長官,不可曠職。判義禁趙觀彬,其有實恙云。秋官李益炡,承旨旣已遞差,則其在廉隅,似難强令察任。竝許遞,其代再明日政官牌招開政,待下批牌招察任。又命書之曰,正當陽復之日,宜有決滯之政。申大脩·趙鼎耉·李弘德·金成韻·鄭觀賓·尹東涵·李亮天·李錫禧·李命興·邊翼老·申琰,竝放送。南泰運,施告身之律放送。尹琰,其雖稍重,事在宥旨前事,參酌放送。金吾若此,秋曹其宜一體。該房承旨,取其文書,輕者卽送。出榻敎諸臣以次退出。
上在昌德宮。常參·經筵,以代理停。
大王大妃殿·中宮殿·世子宮·嬪宮·賢嬪宮,政院·玉堂單子問安。答曰,知道。
大王大妃殿·中宮殿,朝廷二品以上·六曹單子問安。答曰,知道。
黃景源達曰,明日常參,取稟。令曰,停。
南泰耆達曰,大司憲曺命敎,執義申暻在外,掌令南泰赫未肅拜,李師祚·持平朴師訥呈辭,李萬恢疏批未下。今日以監察茶時之意,敢達。令曰,知道。
南泰溫達曰,戶曹判書金尙星,連日違召,無意行公。其在事體,誠甚未安。卽爲牌招察任,何如?令曰,依。
黃景源達曰,新除授藝文館檢閱李宜哲,時在京畿衿川地,檢閱金聖佑,時在驪州地,竝乘馹上來事,下諭,何如?令曰,依。
南泰耆,以弘文館言達曰,副修撰李亮天,旣已帶職蒙宥,卽爲牌招,何如?令曰,依。
曺命采達曰,臣與右承旨南泰耆,伴直矣。泰耆遭服制出去,今日伴直無人矣。右副承旨黃景源,卽爲牌招入直,何如?令曰,依。
南泰耆達曰,司書金善行,以其親病陳書徑出,原書才已入達矣。所當直捧禁推徽旨,而此與無端徑出有異。推考警責,何如?令曰,依。
又以侍講院言達曰,本院下番司書金善行,連日入直矣,以親病,陳書徑出。兼司書鄭弘淳,以本職,入直玉堂。說書兼說書俱未差。將未免闕直,事甚未安。不得已以上番,姑降入直之意,敢達。令曰,知道。
曺命采,以義禁府言達曰,李齊嵒·鄭彦忠推考事,徽旨達下矣。李齊嵒,時在忠淸道保寧地,鄭彦忠,時在扶餘地云。依例發遣府羅將,竝拿來,何如?令曰,依。
南泰耆,以成均館官員,以同知館事行大司成意達曰,京畿·忠淸左右道本館奴婢推刷事,今方發遣郞廳,依事目給馬事,分付該曹,何如?令曰,依。
黃景源達曰,明日次對,兩司當爲進參,而除在外疏批未下陳疏稟啓外,未肅拜不爲行公人員,竝待明朝牌招,以爲推移入侍之地,何如?令曰,依。
司書金善行書曰,伏以臣之母病,逐歲層加,已至難醫之境,而自秋以後,又得泄痢之症,眞元無復餘地,藥餌亦未收效。而京寓當寒,將攝甚難,擔還鄕廬,以爲溫調之計。臣隨往扶護,以伸至情,意外春坊除命,遽下於此際,極欲陳暴哀懇,冀蒙恩暇,而臣母以義責臣,卽令赴朝。故臣上感聖恩,下循母戒,强抑情私,遂卽登程,持被直廬,今挾二旬。而久離病側,情理煎迫,夙宵彷徨,殆無以自遣。又於昨夕,鄕書委至,聞母病更添別症,肢節如刀刺頭,面若火爇,神息昏眩,而頑痰有時上攻,食飮廢却,而嘔吐又至苦劇,委棄床褥,涔涔奄奄云。八耋篤老之人,雖無自來苦疾,目下病情,已極危懼。況沈綿積傷之餘,又添此十分敗症,一縷澌綴之氣,其何以支持耶?臣聞報以來,五情震蕩,按納不得。而禁鑰已下,呼籲路阻,又値今日,禮當問候。今始略陳情懇,徑尋鄕路。伏乞睿慈,俯察微悃,令削臣之職,以便救護,治臣之罪,以嚴法紀,不勝幸甚云云。答曰,覽書具悉。爾其勿辭,往護母病。
上在昌德宮。常參·經筵,以代理停。
趙明履達曰,明日常參,取稟。令曰,停。
黃景源達曰,大司憲曺命敎,執義申暻在外,掌令南泰赫·李師祚牌不進,持平朴師訥陳疏,微稟未下,李萬恢陳疏未下。今日以監察茶時之意,敢達。令曰,知道。
曺命采,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
令于曺命采曰,大臣·備局堂上引接。
曺命采達曰,戶曹判書金尙星,連日違召,無意行公,事甚未安。卽爲牌招察任,何如?令曰,依。
趙明履,以弘文館言達曰,今日政新除授玉堂,待下批仍卽牌招察任,何如?令曰,依。
又以侍講院言達曰,本院上番,姑降入直,事甚未安。今日政新除授說書兼說書,待下批仍卽牌招,以爲入直之地,何如?令曰,依。
曺命采,以吏曹言達曰,今番長寧殿冬至祭享時,兼大祝,自京差送,而有誤差之事。莫重祭官,疎率不審如此,事甚可駭。當該本曹正郞柳健,罷職,何如?令曰,依。
有政。吏批,判書金尙魯進,參判趙榮國進,參議南泰齊服制,右副承旨黃景源進。
吏批啓曰,玉堂闕員,今當差出,而擬望之人乏少,外任竝擬,何如?傳曰,允。
又啓曰,富寧府使,今當以文官差出,而當品中可擬之人乏少,堂下侍從,竝擬,何如?傳曰,允。
又啓曰,淸州牧使,今當差出,而本州以營下劇邑,素稱難治,以他道有聲績未準朔守令,竝擬,何如?傳曰,允。
以金善行爲校理,尹學東爲副修撰,尹得養爲說書,元景夏爲判義禁,趙載浩爲刑曹判書,洪啓禧爲禮曹參判,南泰良爲左尹,李宅心爲左通禮,安休爲顯陵令,李廷鎭爲敦寧主簿,李聖檍爲襄陽府使,兪宇基爲淮陽府使,李秀得爲淸州牧使,金孝大爲司僕僉正,李廷和爲軍器判官,兪彦述爲富寧府使,呂善應爲吏曹佐郞,司䆃直長李廷恢,宗廟直長洪尙彦相換,趙恤來爲崇寧殿參奉,趙榮國爲同經筵。
有政。兵批,判書李天輔進,參判李普赫進,參議洪益三進,參知魚錫胤入直進,左副承旨曺命采進。
兵批啓曰,京畿水使,今當差出,而當品中可擬之人乏少。堂上曾經閫帥及他道守令,竝擬,何如?傳曰,允。
曺命采,以兵批言啓曰,閑良朴興泰·崔錫贊,各捉虎五頭,鄭文周鳥銃造納之功,俱有加資之命,而係是閑良,何以爲之?敢稟。傳曰,特爲加資。
又以兵批言啓曰,京畿水使鄭汝稷,旣已未赴任遭喪,所授加資,依例還收之意,敢啓。傳曰,知道。
又以兵批言啓曰,同知中樞府事李秉淵呈狀內,素患痰病,近又越添,差復無期,斯速啓遞云。西樞雖是閑局,不可虛帶。今姑改差,何如?傳曰,允。
以李永命爲都摠經歷,金柱泰爲都事,田光國爲訓鍊主簿,鄭暘賓爲京畿水使,李秀輔爲僉知,崔翼升·權啓天·金參魯·趙偰·金渲爲副護軍,李益炡·李鼎輔·李應協爲司直,李顯重·尹學輔·張景賢·李泰遠·金德崙爲司果,李漢一爲副司正,李喜集同知單付,洪一涵·尹心海爲僉知。
京畿水使鄭汝稷加資還收事,承傳。
曺命采啓曰,新除授富寧府使,時無加資之命,何以爲之?敢稟。傳曰,加資。
又啓曰,新除授京畿水使鄭暘賓,時無加資之命,何以爲之?敢稟。傳曰,加資。
又以禮曹言啓曰,元孫誕生慶科庭試,來春設行事,命下矣。新曆旣已頒降,慶科庭試,依例擇日擧行,何如?傳曰,允。
又以御營廳言啓曰,因禮曹草記,英陵陵內捉虎事,本廳將校,率領砲手出往矣。連接將校手本,則虎三口捉得後,陵內諸處,連爲窮搜者,已過多日,更無蹤跡可尋云。當此雪寒,許多軍兵之累日露處,亦甚可慮。今姑撤還,何如?傳曰,允。
黃景源達曰,判義禁元景夏,刑曹判書趙載浩牌不進事,命下。校理金善行,副修撰尹學東,說書尹得養牌招事,依下。而闕門垂閉,待明朝出牌之意,敢達。令曰,知道。
工曹參議吳遂采書曰,伏以臣受恩暇辭闕下,居然月已易矣。宜卽趁限復路,以伸感恩叩謝之忱。而臣之痰宿疾,觸寒增劇宛轉,旅舍沈頓,實無自力取道。私分固已悚惶,而況伏聞日者,國有非常之擧,百僚皇皇,群情震沸,臣病中驚起,心焉如灼,義不敢偃息在外,不恤顚仆,擬欲疾馳西入。而臨發又値虐雪酷寒,病勢越加,頑痰塞胸,不省四到,不得已要加暫時醫救,始圖忍死前進矣。旋聞天心回豫,擧朝歡忭,轉憂爲喜矣。臣亦無所事乎?顚倒疾驅,始乃收召精爽,任情調息,幸自數四日來,稍有生意,遂得馱疾前發,寸寸以進,昨纔來伏近畿,而衝冒氷雪之餘,餘症尙澟然禮稽反面,臣罪益大矣。伏枕兢兢,靡所自容。玆從縣道,敢上請罪之章,仰瀆离明。伏乞特命遞臣之職,仍勘以受暇踰限之誅,以嚴朝綱,不勝幸甚云云。答曰,覽書具悉。爾其勿辭,調理上來察職。
庚午十一月二十五日未時,王世子坐時敏堂。大臣·備局堂上引接入對時,右議政鄭羽良,行司直金聖應,行副司直洪鳳漢,行副司直洪啓禧,左副承旨曺命采,校理鄭弘淳,假注書李漢一,事變假注書丁志復,編修官金陽澤,記事官朴正源,以次進伏訖。羽良曰,日氣甚寒,氣候何如?令曰,一樣矣。羽良曰,大朝氣候何如?令曰,一樣矣。羽良曰,大王大妃氣候,何如?令曰,一樣矣。羽良曰,中宮殿氣候,何如?令曰,一樣矣。羽良曰,冬至後日氣尤寒者,以一陽初生,陰氣上升故也。當寒而寒,則時氣順理,來歲民事,似好矣。今日左相,欲爲入侍,而以病未果,小臣獨爲入侍矣。京畿監司柳復明,以高陽郡守所報,合沒戶所食拯劣米蕩減事,轉報備局矣。癘疫合沒戶,自大朝,特爲蕩減,還穀身布則所食拯劣米,尤不可責徵,竝宜蕩減。而其所報中,雖以流來流亡,絶戶拯劣米,亦請蕩減。而此則虛實相蒙,有難輕許,第歲色已晩,實難徵捧,亦不可不姑爲停捧。以此竝分付,何如?令曰,依爲之。出擧條羽良曰,似聞京城中癘疫,不無復起之憂,多有出幕者云。前頭民事,誠極可慮。當此嚴冬極寒之時,出幕之類,必有死亡之患。使活人署,各別着意救療,其不得就幕者,則依春間例,使之造幕以給,以爲安頓病人之地,何如?令曰,依爲之。出擧條羽良曰,今年,乃式年也。外方戶籍則例於二三月磨勘。京城戶籍則當於八九月磨勘,而聞京兆尙不磨勘云,事極寒心。京兆堂上,竝推考,使之急速磨勘,何如?令曰,依爲之。出擧條羽良曰,都民疾苦,專係於刑·漢城府。而聞刑曹·漢城府堂上,不爲逐日開坐,以致詞訟多滯,而亦不無吏緣爲奸之弊云,事極未安。刑曹·京兆堂上,竝推考,無故日則使之鎭日開坐,俾無詞訟滯留之弊,何如?令曰,依爲之。出擧條羽良曰,各司卯酉仕,自大朝申飭矣。百隷怠官益甚,此法亦復解弛。更爲各別申飭,何如?令曰,依爲之。出擧條羽良曰,北道,上年旣是歉荒,而今年年事,比上年尤爲慘凶。自大朝,各別軫念,特爲優給賑穀,使之着意賙恤。而第磨天嶺以北,則距營門絶遠,命令難及,故擇差北評事,使之急時下去,以爲嚴飭賑事。而北評事李彝章,肅謝之後,累度催促,而尙不下去,極爲非矣。嚴飭,必於數日內下直,而如不下直,則使政院,稟旨下送。咸鏡都事林錫憲下去後,當督送船隻,輸運嶺穀。而催促之後,尙不下去,殊涉未安,亦爲嚴飭。數日內下直,何如?令曰,依爲之。出擧條羽良曰,全羅監司李台重,久不出肅,故自大朝,特爲拿處矣。旋有特敎放送,使之卽時出謝,而今至兩日,尙無動靜,殊涉寒心。從重推考,使之卽爲出謝,不多日內下去,何如?令曰,依爲之。出擧條羽良曰,北道年事慘凶,而南道則定平等邑尤甚。前府使旣已身死,新官不可不急時下送。定平府使給馬,明日內下送,何如?令曰,依爲之。出擧條羽良曰,水原曠官已久,方冬民事官事,極爲可悶。而府使張泰紹,肅謝之後,尙不辭朝,殊涉未安。數日內使之下直事,嚴飭,分付,何如?令曰,依爲之。出擧條羽良曰,各司所謂拘留間,實爲都民疾怨之弊,曾已嚴飭禁斷,而近來禁令稍弛,故不無如前之弊云。當此隆冬極寒,此弊尤不可不革。嚴飭各司,使之革罷,如有現發者,則各別重勘,何如?令曰,依爲之。出擧條羽良曰,新除守令之不卽下直者數多,夫馬滯留多弊。方冬民事,尤多可憫。已署經守令,數日內使之下去,一司未署經者,除署經發送,亦多前例。今亦依此一司署經除之,使之數日內下送事,嚴飭,分付,何如?令曰,依爲之。出擧條羽良曰,冬節,日短夜永,正好讀書,古人所謂三餘也。邸下於書筵召對之外,必孜孜用工,以爲得力之地。而用工不但在於讀書,凡起居言動之際,皆有規矩準繩,隨處涵養,隨事省察,是所望也。心體微妙,出入無時,俄頃之時,有所放過,則搖揚不能存在矣。靜時最好用工,若於此得力,則不爲紛華波蕩之所移矣。伏願邸下,依此用工,時時點檢,曰何者爲不足?何者爲足?足者存之,不足者改之,然後始可爲實地工夫矣。令曰,所陳切實,謹當留意矣。弘淳曰,大朝自省編中,亦有寂然之夜省察吾心之敎,聖人學問,不外於此矣。一部自省編,實非等閑文字,而爲邸下而作也。邸下深留意於此爲望。令曰,所達是矣。當體念。啓禧曰,大臣所達靜時用工之說,好矣。而邸下旣代理機務,應事接物之時多,深居靜寂之時少,必欲待靜時用工,則工夫亦不免有間斷矣。學者有靜坐者,則程子稱善學。靜中用工,則最易得力。而朱子門人,有以爲事務所奪,不得用工爲言者,則朱子責之曰,人事敎誰做。應事接物之中,各有道理,凡於應事之際,察其當理與否,使其所以處之者,一當於理而已。前日之所未知者,今日知一事,明日知一事,以至於無事。不知前日之所未能者,今日行一事,明日行一事,以至於無事。不能苟如此,則自有得力處矣。孟子所謂求放心爲喫緊用力處也。求放心,非如禪學之靜坐觀心也。讀書而窮其理,應事而盡其道,無非求放心之要,蓋欲事事而窮其理盡其道,則心自不放故也。臣未知邸下學問造詣之至於何境,而凡於酬應事務之際,勿爲放過,必窮究其理,如有見未到處,則書筵召對之際,一一下問於講官,雖於如此次對之時,發問於諸臣,則必有所益矣。令曰,陳戒之言如此,可不體念?羽良曰,洪啓禧於學問上,多有工夫,故其所陳達切實矣。其所謂動靜俱爲用工之說,好矣。然朱子與張南軒書曰,必以靜爲主,蓋動時工夫爲省察,而靜時工夫爲涵養也。涵者,以水涵物之謂也。靜時用工,如涵物於水,動時,省察其得失而用工,然後可以得力。臣之以靜時用工仰達者,正謂此也。洪啓禧之所達求放心一語,尤切實矣。邸下於讀書接物之際,以求放心三字,着在腔裏,無少間斷,則必有大益矣。啓禧曰,不必以求放心之意,存諸心胸。若有意於此,則近於助長讀書,而必窮其理應事。而必盡其道,乃所以求放心也。九容九思,於求放心,最爲要道。頭容直則心在於頭直,自不散漫。足容重手容恭之屬,皆如此。徐仲車頭容不直,胡安定責之?自此工夫益進,此所當法也。羽良曰,徐仲車,卽徐積也。頭容少偏,其師胡瑗厲聲曰,頭容直,徐積以爲不但頭要直,心亦要直,終能成就。宰臣之以此仰達,好矣。終日拘束强把捉,則反易生病。始則條柔爲之,漸漸慣熟,則必有效矣。終日跪坐,亦是難事。若難强則盤坐亦無妨,先儒亦以此爲言矣。勿論盤坐·跪坐,此心若惺惺,則可以得力矣。啓禧曰,强把捉,終不能久。古人有平平存在,略略收拾之說矣。讀書應事之際,使此心虛閑平,平地存在。而每以道理爲規,則略略加收拾之工,則日有所進,而無强把捉之害矣。弘淳曰,大臣·宰臣所達,出於誠心,而邸下只以留意體念爲敎,而未有發問酬酢,臣切悶鬱。若下問而討論,則所益必大矣。羽良曰,不必於深處發問。雖淺近之事,隨有所疑下問而討論,則淺近之中,亦莫不有至理矣。儒臣所達,極爲好矣。幸留念焉。啓禧曰,儒臣所達誠好。而凡問難之道,有疑而問,然後有討論之益,若因儒臣所達,强索以問,而群臣隨問仰對,一番問難而止,則其所問難,亦歸文具而終無實效矣。論語曰,不憤不啓,不排不發。邸下若實有所事,則自不能無憤排,有憤排則自不得不下詢。臣則以實有所事,望於邸下矣。記曰,學然後知不足。邸下留心學問,則必知其所不足。知其所不足,而思所以足之,則何待諸臣之仰請而下問乎?臣之必以實有所事仰請者此也。弘淳曰,今當一陽初生,此正學問長進,發號施令之時也。臣以下問討論爲請,而邸下無所發問,故不得不縷縷仰達矣。令曰,當爲之耳。羽良曰,一陽初生之說,邸下亦宜思量也。十月,在卦爲坤,爲純陰之月,故謂之陽月,以其嫌於無陽也。此聖人扶陽抑陰之意也。十一月則地底一陽始生,爲五陰一陽之月,於卦爲復。十二月又一陽生,則爲四陰,二陽之月,於卦爲臨。正月又一陽生,爲三陽,開泰之月,於卦爲泰。二月又一陽生,而爲四陽之月,雷始發聲,故於卦爲大壯。三月又一陽生,而爲五陽之月,於卦爲夬。四月爲純陽,乾卦自五月一陰生爲姤。六月二陰生爲遯。七月三陰生爲否。八月四陰生爲觀。九月五陰生爲剝,則只餘最上一陽,爻有碩果不食之象。十月則爲純陰,坤卦又爲復爲臨。循環無端,此可見天地變化之大體。而聖人之體天行道,亦在於是矣。啓禧曰,天地之間,陽未嘗亡。十月純陰,疑若無陽,而陽在地底,有必復之理,古人之稱以陽月者,其意深矣。四月純陽之節,固有一陰在地底,而特聖人不言,此可見聖人扶陽之意矣。朱子感興詩曰,陽德昭窮泉,指十一月之陽生也。又曰,微陰眇重淵,指五月之陰生也。而天地之心,可於陽生處見之,故易曰,復見天地之心。昨日冬至已過,此正天地間陽氣發生之初也。邸下亦以天地之心爲心,益加用工,深所望也。令曰,所達切實,當留意耳。諸臣,以次退出。
上在昌德宮。常參·經筵,以代理停。
下直,定平府使柳惠基。
黃景源達曰,明日常參,取稟。令曰,停。
又達曰,大司憲曺命敎,執義申暻在外,掌令二員未差,持平朴師訥陳疏,微稟未下,李萬恢疏批未下。今日以監察茶時之意,敢達。令曰,知道。
曺命采達曰,戶曹判書金尙星,連呈辭單,鎭日違召。其在事體,殊涉未安。卽爲牌招察任,何如?令曰,依。
趙明履,以弘文館言達曰,本館下番修撰臣李得宗,以禁衛營郞廳,有捧上事,今日坐起晝仕出去之意,敢達。令曰,依。
進賀兼謝恩正使洛豐君楙,副使戶曹參判尹得和,以使事有及時稟定事,來詣請對矣。傳于黃景源曰,明日藥房入診,同爲入侍。
以副修撰尹學東牌不進罷職令旨,令于黃景源曰,推考徽旨捧入。
黃景源,以弘文館言達曰,副修撰尹學東,旣有只推之令,卽爲牌招察任,何如?令曰,依。
又達曰,副修撰尹學東牌招事,依下,而闕門已閉,待明朝出牌之意,敢達。令曰,知道。
趙明履,以禮曹言啓曰,社稷祈穀祭,每年歲首上辛日,遣大臣攝行事,丁丑年永爲定式矣。來正月初三日上辛社稷祈穀祭,遣大臣攝行,何如?傳曰,允。
趙明履,以吏曹言達曰,新除授慶尙道都事李永福呈狀內,矣身素患痰癖之症,重添寒感,委頓床席,旬月之內,萬無起動赴任之勢,斯速入達遞改云。身病旣如是沈重,則有難强令往赴。罷黜,何如?令曰,依。
上在昌德宮。常參·經筵,以代理停。
曺命采達曰,明日常參,取稟。令曰,停。
又達曰,大司憲曺命敎,執義申暻在外,掌令二員未差,持平朴師訥陳疏,微稟未下,李萬恢疏批未下。今日以監察茶時之意,敢達。令曰,知道。
藥房都提調臣金若魯,副提調臣趙明履啓曰,日候極寒,伏未審聖體調攝,若何?前劑入湯劑,進御幾貼?而眩氣諸節,其或有差勝之勢乎?今日臣等與諸御醫入診,詳察聖候,議定當進之劑,宜矣。大王大妃殿氣候,何如?臣等不勝伏慮,敢來問安,竝此仰稟。答曰,知道。慈殿氣候,差勝後一樣。予則當下敎于入侍矣。
大王大妃殿·中宮殿·賢嬪宮,藥房口傳問安。答曰,知道。
曺命采達曰,戶曹判書金尙星,鎭日違召,尙不行公。其在事體,殊涉未安。卽爲牌招察任,何如?令曰,依。
黃景源達曰,刑曹判書趙載浩,昨違召命,今日又不出肅,卽爲牌招察任,何如?令曰,依。
又達曰,檢閱李宜哲,自鄕上來云,卽爲牌招察任,何如?令曰,依。
曺命采達曰,左承旨南泰溫,右承旨南泰耆同姓八寸弟幼學泰岳身死,服制已行四日。出仕,何如?令曰,依。
黃景源,以兵曹言啓曰,禁軍祿試射沒技人李東彧,因其子上言加資事,判下矣。前授馬帖,依例還授之意,分付司僕寺,何如?傳曰,允。
又以司僕寺官員,以提調意達曰,近來各牧場,全不奉公,減報實數,已成痼弊,實爲寒心。端川豆彦台牧場兼監牧官端川府使田殷祥上年所報實數,比前太減,故退送書冊,更令修報,而終不擧行。今年實數,又減於上年,今始報來於遞任被拿之後。其慢視上司,擅減實數之狀,極爲駭然。雖以他罪,今方就拿,不可置之。令金吾,添入問目,從重勘處,何如?令曰,依。
副司果沈鏽書曰,伏以臣自論嚴瑀事以來,屢承大朝嚴敎,私心惶蹙,久益靡措。其後瑀之再供出,而其粧撰欺誣,有倍於初。臣又益聞其所不聞,固欲一二更論,以明其罔上自掩之跡。而朝家方有本道行査之令,爲道臣者,必不敢變幻黑白,顚倒虛實。故臣且拱手以俟,要見其畢竟矣。道臣强引交承之義,避按驗之擧者,抑何事也?夫舊使之廉貪,不待行査而知之者,宜莫詳於新伯。苟使瑀事,粹潔無犯,道臣,只當據實申聞而已,豈不益厚於交承之義?而曲引細嫌,屢違成命,終幸査官之替當,只欲袖手而傍觀,其必有至難處。而決有妨於交承之義者,據此一款,瑀事之虛實,亦可以隱約領會矣。然則道臣以交承,尙不欲當之,況一二屬邑乎?夫所謂行査者,無論輕重緊歇之如何,要不出貪婪冤枉等事,則以官長而覈吏民之奸,以道臣而按屬邑之罪也,寧有以守宰而按方伯之贓案者也?其爲國體之墜損,事勢之礙掣,已不可言,而況其段落旣繁,情跡亦祕,欲知錢貨之留散,則各樣營庫之可以反閱而較數也,守令其可爲此乎?欲知利殖之多寡,則許多監色之可以嚴訊而取服也,守令其可爲此乎?至於料販之貽害生靈,賙賑之虛張名目,可以鉤探於一道民情,守令尤不可爲此矣。果使守令而行此査事,則營廩之虛實者,無以句考,吏屬之欺隱者,無以杖訊,販貿之去來,輿情之怨憤,亦無以深探而詳覈也。顧其勢不得不徒據粧撰之文跡,只憑假飭之吏口,一與瑀之前後所供,相符而已。若是而渠自謂無犯,指臣以陷人,其可成說乎?竄挪文書,不生罅漏者,自是猾吏能事,則今雖欲按贓於無跡之故紙,覈奸於慮後之公簿,何能把捉其影響乎?誠如是也。海營之一重記,王府之兩爰辭足矣。何必强名以行査爲哉?此臣所以前後上書,輒以遴遣繡衣,考覈虛實爲請者也。今以其供中全不成說者,槪以言之,一則曰果爲傾庫料販,則若非神運鬼輸,數朔之間,何能斂散云?外面觀之,其言似矣。而各庫錢貨,無一不散,只取其殖,不充其本。及其治簿窘迫罔措,日夜催督,囚係滿獄,須代六朔,何事不就?而必待神運鬼輸而始可彌縫耶?然而巨貨一散,畢聚則難,故紙上之元數徒載,而庫中之舊儲一空。新伯替收,餘逋尙多,其有出無入,一翻可知舊散新斂,月日可考,渠所謂本錢,則一二還充於庫中者,豈非欺罔之甚也?一則曰因惠廳詳定米作錢之關,一千銀子,出付營校,從便換納,而以各邑米價貿銀還報云。渠則雖謂之計出便宜,而米代捧錢,倍其市直,貽弊窮民,已無紀極。而若其贏餘歸於何處,猶以爲不干賑貸,而欲諱其染指之事者,斯亦可駭也已。一則曰年事豐凶,不可欺人云。而以貿穀本價言之,大米每石一兩一錢,稷唐荒租六錢六分,旣曰慘凶,而各種穀價,無異稔歲,何其穀賤而民飢,至於半一道設賑之境也?年荒果如其言,穀價又復此廉,則所辦之穀,豈非空殼乎?歲歉而穀賤,旣是異事,價廉而穀實,亦無此事,如非勒販,必是虛張。以此以彼,詐居其一,則今瑀之張皇賑事,假虛名而饕實利者,不其彰露乎?一則曰嗣歲之憂,不可不念,升合公穀,初不輕費,一則曰分俵賑穀,遠邑難輸,故該邑所存,先爲取用云。所謂該邑之所取用者,獨非公穀乎?旣曰聚穀分俵,又曰以錢代給,問營庫錢貨之去處,則謂之料販賑穀,問賑穀區處之委折,則謂之取用該邑,然則所謂料販之萬餘石,用於何處?其言之左右矛盾,前後逕庭,至此極矣。立馬軍之料米太,私相預賣,出於渴急之致,則干營門甚事,而勒令還退,從而自買,以爲籠利之資。站卒怨詈,傳說狼藉,而反以設法除弊,欲爲誇衒之端。列邑之復價錢,留本於各驛,取贏於營門,自是舊規,而竝與本錢,一倂收致,盡歸料販,則未卽還本之狀,昭不可掩。而渠則以雖欲留置營門,其勢末由等語,略綽說去,以爲瞞過之計。至於金郊驛給債二萬兩,臣之所論,非指年例買復之一萬五千兩也。初以一萬,折取其殖而給之,其後以本驛之難於償報,又給一萬兩取殖,則如前兩次所給,合爲二萬兩,而瑀之所規取者,已爲四千兩,則渠乃以年例買復之錢,囫圇爲言者,其亦窘矣。旣曰營賑料理,只是一萬九千餘兩云,而卽此二萬之錢,已是其數之外,則其言之觸處破綻,專事欺蔽,推此可見矣。販米於南中以爲,防納軍門之計,而防納不成,他無貴售之路,則初以山郡詳定米,移劃於沿海,旋以運輸有弊爲言,而分給所販之米於海邑,遂以山郡移劃之米,作錢取用。其反復轉換之間,幾舡長腰,盡化爲錢,而利則無限,瑀之自爲計,可謂善賈矣。若夫李肇煥之爲瑀寵裨,流毒海西之罪,一路咸懟,欲食其肉,自其委托貿販之後,滿舶西貨,繈屬東來,海民指點,江閭喧傳,畢竟其利,果屬誰家?此所以視爲恩人,必欲厚報,乃於昨冬,謂以軍器別備,而特請賞資,又於今春,賑事未了,而徑進褒達,或謂之營賑一事,擧而委之,或謂之營儲錢貨,便宜經紀,又曰貿穀販鹽,賤入貴出,不過四五朔,措備萬餘石,末乃奬之以任事盡瘁,而又請賞典。其所謂便宜經紀者,非指揮興販而何?賤入貴出者,非商計賈算而何?營賑一事,擧而委之,則瑀之受方面而按一道者,果何事耶?雖緣見格喉院,退却元狀,而其急於酬奬,鱗請驟賞者,自不覺坐在商販分利之套也。臣以爲肇煥雖死,亦不可全沒其事實,故略陳其槪者,蓋以此也。謂其已死而欲爲構人之資者,豈或一毫仿佛也哉?瑀於此事,專欲庇諱者,必以狀達之未徹,謂可欺天。而今其狀本,謄在臣手,卽玆一端,手脚盡露,則其所假公而濟私,塗人而賭利者,獨不畏手指之嚴乎?渠以營賑料理,輒爲藉口掩跡之資,而給債取殖,諸般牟利,實始於昨年年判之前,則亦敢曰逆覩設賑之擧,而作此料販之事乎?一言而蔽之曰,惟利是圖,其慾無厭者矣。凡其自明之說,豈不釘釘膠粘,箇箇紛飾?而一經人眼,則痕生縫坼,類皆如此,若欲一一指陳,亦將疲於筆舌矣。況此外追知而續聞者,愈往愈駭,一路公傳,擧世同誅,莫不曰國家有法,瑀固當烹。此臣所以隨聞論劾,要使海西之民,亦知朝廷之有法。而言不見信於聖朝,至於行査之有命,則其貽羞臺閣,固已極矣。然臣之初意亦不欲以身質語,必請按覈者,蓋慮夫世道至險,私意橫流,不知臣言之出於公憤,而反謂瑀事之或涉冤枉故也。嗚呼,世皆不欲與人結怨,事多至於顧勢蔑法,則所謂査事,滔滔皆是,惟有不畏强禦,無所撓奪者,爲直指使,而具體窮覈,然後或可得其萬一矣。臣雖不似,旣是言官,瑀雖無狀,亦經方伯,而所論與所坐,公案至大,則此爲何等關係,而處之若是輕忽乎?臣不揆時勢,劾一贓汚,而陰中顯斥之及於臣身者,亦旣多矣。始知腴藩貪吏,固不可輕易論列,只宜渙於懲吹,咋舌緘口。而爰辭之可駭,査事之乖當,至於如此,則臣何可以身無職名爲拘,而終不畢陳其說,使査事,歸於一場戲劇乎?玆敢更入文字,以冀离明之照燭。伏願邸下,仰稟大朝,亟遣御史,按驗本事,以正國家懲貪之典。仍治臣瀆撓不止之罪,不勝幸甚云云。
以副司果沈鏽上書,令于曺命采曰,今方行査之時,豈若是乎?給之。
乾隆十五年庚午十一月二十七日午時,上御克綏齋。藥房入診陳賀兼謝恩使同爲入侍。都提調金若魯,副提調趙明履,正使洛豐君楙,副使戶曹參判金得和,記事官崔台衡·李慶濟·朴正源,醫官金應三·金壽煃·許錭·方泰輿·皮世麟·李世珪·張景賢·李泰遠,以次進伏訖。若魯曰,數日極寒,聖體若何?上曰,診察後當言之矣。若魯曰,大王大妃殿氣候,何如?上曰,安寧矣。若魯曰,王世子氣候,何如?上曰,好過矣。若魯曰,令醫官診察,何如?上曰,唯。諸醫以次診候。應三曰,脈候左三部乍沈,而不至無力,右三部寸關有滑體,而大體不如前日矣。壽煃曰,左三部雖似沈矣,而不至大段,右三部有滑體,而似不足矣。以下諸醫所達皆同。若魯曰,頃日所劑入湯劑,今進幾貼乎?上曰,進三貼矣。自昨腹部有冷痰之氣,有時衝亘,仍又寒縮,欲椒熨外治,而湯劑亦不可不爲矣。若魯曰,氣縮則寒作,此是冷痰例候,而數日日氣極寒,故必挾感而有此痰候矣。上曰,有可合湯劑乎?諸醫各陳所見,可也。應三曰,以日氣極寒之故,有此痰候,而脈候亦欠調和,必是痰滯氣鬱而然矣。先用行氣之劑,次用補劑爲好。麝香蘇合元,先試之,似好矣。壽煃曰,近來寒熱不適,故有此痰候。臣意則加減八味元,似好矣。錭·泰輿·景賢曰,臣等之意則五積散限五貼進御,似好矣。世珪曰,臣則知其明有感氣,而氣亦少滯,行氣則痰必自解。霍香正氣散數貼,進御後審其變動,更進他劑則似好矣。泰遠曰,氣不能善爲升降而然矣。五積散,於外感,亦好矣。而行氣邊則霍香正氣散,尤似好矣。若魯曰,溫中則痰可自解,而五積散,入桂薑似爲好矣。上曰,予意亦然矣。應三曰,欲爲溫藥,則五積散誠順便,而亦不可多進矣。若魯曰,但材料汗漫,加入則似不緊矣。琱曰,前日進御之時,則不入麻黃,而今則當寒節,亦入用,宜矣。上曰,然則當依本方劑入乎?諸醫皆曰,然矣。明履曰,冷痰之候,不但因外寒而發,氣之流行,或未如常,則亦易發矣。錭曰,如此之時,着腰帶則好矣。上曰,前或帶之,而輒流下難便矣。諸臣中,亦有爲腰帶者乎?明履曰,判書元景夏常帶,而未知卽今亦然否也。臣於溫幸陪從時,問於醫官,則醫官使帶艾腰帶,而不帶往返矣。上曰,卿亦有此病乎?明履曰,臣頻有冷痰之病,諸臣亦多有此病,而症情,各不同矣。上曰,都承旨方帶尙方提擧,腰帶看檢製入,可也。上曰,以茶飮言之,則橘薑爲好耶?應三等曰,然矣。世珪曰,橘餠進御,則亦好於痰候矣。上曰,然則五積散·橘薑茶各五貼,劑入,可也。若魯曰,他藥劑進之時,則例爲問安矣。上曰,不必問候,日次日爲之,可也。明履曰,臣爲劑藥,與醫官,先爲退去矣。上曰,然則他承旨使之入侍。同副承旨黃景源替入。上曰,使臣進前,欲稟者陳達,可也。楙曰,臣等行期已迫,而兩南求請,尙不送來,事將狼狽矣。得和曰,聞冬至使,則半年經營,而猶有未及之患,若臣等之行,則不過數朔之間,凡事之窘急,宜矣。而外方若惕念擧行,則豈如是稽滯乎?上曰,何以爲之則好耶?若魯曰,若以京盤纏給之,則自惠廳上下之米,爲六百餘石,而以錢代給,則一石價六兩式,至於近四千兩之多。本廳堂上之所以難之者,此也。惠廳形勢,臣未能詳知,故往復於右相未發行之前,則右相亦以爲惠廳形勢亦難,使臣行期,差退爲好云云矣。楙·得和曰,表式出來之後,則今年內,必爲離發,似好矣。上曰,然矣。得和曰,守令勿論,兩營求請,亦不送來矣。若魯曰,近來外方事,誠駭然矣。自備局,更當嚴關申飭,而使行行期,亦差退,則好矣。而聞晦日之外,無吉日云矣。上曰,晦日則太緩,姑勿退定,兩南道臣,從重推考,求請,使之刻期上送,可也。若魯曰,全羅左水使韓國弼身死之代,令該曹口傳差出,何如?上曰,依爲之。若魯曰,今年癘疫合沒戶身布還穀,蕩減令下後,見湖西所報,則公州爲六百餘戶,德山,以至小之邑,至於七百餘戶之多,事甚驚怪。使監營更査,則德山混報,果爲五百餘戶,極爲駭然,故該邑守令尹琰,請拿勘罪矣。日昨禁府時囚特放時亦蒙放,而續大典,有虛張名目,蕩減國穀,依贓律論之文。此律雖似過重,亦不可全然無罪放釋。參酌奪告身,何如?上曰,施以三等告身之律,可也。若魯曰,公州加報,亦至三百戶,故當該守令,已令現告,而未及來,使之現告,一體施以三等告身之律,宜矣。上曰,依爲之。若魯曰,興德前縣監李行彬,均稅事目頒下之後,稱以舊例地方之目,徵捧稅錢於船人之狀,均稅使有所狀聞,而其行査捧招文書,上送備局矣。毋論所捧多少,朝令之下,如前收稅,極爲駭然。李行彬,令金吾拿問,其文書,移送金吾,憑考勘處,何如?上曰,依爲之。諸臣,遂退出。
上在昌德宮。常參·經筵,以代理停。
趙明履達曰,明日常參,取稟。令曰,停。
黃景源達曰,大司憲曺命敎,執義申暻在外,掌令二員未差,持平朴師訥陳疏,微稟未下,李萬恢疏批未下。今日以監察茶時之意,敢達。令曰,知道。
趙明履達曰,左承旨南泰溫,今日不爲仕進,卽爲牌招,何如?令曰,依。
黃景源達曰,刑曹判書趙載浩,連日違召,尙不出肅,事甚未安。卽爲牌招,何如?令曰,依。
曺命采達曰,戶曹判書金尙星,鎭日違召,尙不行公。其在事體,誠甚未安。卽爲牌招察任,何如?令曰,依。
黃景,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言達曰,副摠管洪啓禧,以備邊司堂上,本司坐起晝仕出去之意,敢達。令曰,知道。
兵曹口傳政事,以李眞哲爲全羅左水使。
黃景源達曰,左尹南泰良,除拜已過三日,尙不出肅,推考警責,卽爲牌招察任,何如?令曰,依。
又達曰,卽者修撰李得宗,以其親病陳書徑出,原書纔已捧入矣。所當直捧禁推徽旨,而此與無端徑出有異。推考警責,何如?令曰,依。
又以弘文館言達曰,本館下番修撰李得宗,以其親病陳書徑出,下番將未免闕直,事甚未安。校理金尙耉,副校理鄭弘淳,卽爲牌招,以爲推移姑降入直之地,何如?令曰,依。
以校理金尙耉牌不進罷職令旨,令于黃景源曰,推考徽旨捧入。
謝恩兼冬至正使,海春君栐,副使黃梓等狀啓,犯越罪人金仁述等掠來物件,不得持去咨文,還爲上送,惶恐待罪事。傳曰,勿待罪事,回諭。
平安監司狀啓,犯越罪人金仁述等掠來物件,輸送該道,致有咨文,自使行還,爲齎上之擧,惶恐待罪事。傳曰,勿待罪事,回諭。
修撰李惟秀書曰,伏以獲蒙恩暇,來省病父,父子相對,感戴靡極。第臣父自經重病,眞元暴虛,間又添傷,勞役轉輾危篤,自臣下來後,連試藥治,少有生道。而至今所見,猶復凜然,臣不忍捨去,留連至此。而回顧身邊,尙縻館銜,去就兩難,夙夜惶悶。況今災異式月斯生,仰惟邸下憂勤惕慮,當復如何?臣職忝論思,恬然退坐於大小憂危之日,分義虧缺,罪合萬殞。所處僻遠,晩得邸報,始伏聞聖上,有激惱非常之擧,而朝野焦遑,至連賓啓。臣聞來震驚,罔知攸措,强抑至情,趣裝就途,而道上得承繼至之音,天心復豫,日月更光,臣手持小報,失喜欲狂。今則國憂已釋,私情還切,故玆從中途,復歸親側,容俟父病稍間,固當進修臣分。而第念匪分之職,久未解脫,諸僚引遞,義無異同,一向倖冒,益增慙悚。伏乞睿慈,察臣情地之難强,亟許儁削,俾便救護,俾遂微諒,不勝幸甚云云。答曰,覽書具悉。爾其勿辭,俟父病間,從速上來察職。
修撰李得宗書曰,伏以老母宿病,積年沈痼,長委床褥,寧日恒少,每當寒節,輒致增㞃,臣豈有離捨供職之勢?而怵畏義分,黽勉拜命,浹望持被,替直無路,每聞禁鑰之將下,神思焦鬱,夜不成寐。臣之情思,其亦憫且隘矣。卽接家信,臣母病勢,近因日候之酷寒,將攝失宜,挾感重發,喘嗽達宵,全失寢睡,頑痰凝膈,有飮輒嘔,眞元隨敗,症甚非細云。臣聞此報,方寸煎熬,按住不得。玆敢短章哀籲,徑出禁門。臣罪至此,益萬萬矣。伏乞睿慈,俯諒臣情理之懇迫亟令鐫改,俾便救護,重勘臣擅離之辜,以肅朝綱,千萬幸甚云云。答曰,覽書具悉。爾其勿辭。救護母病。
上在昌德宮。常參·經筵,以代理停。
趙明履達曰,明日常參,取稟。令曰,停。
黃景源達曰,大司憲曺命敎,執義申暻在外,掌令二員未差,持平朴師訥陳疏微稟未下,李萬恢疏批未下。今日以監察茶時之意,敢達。令曰,知道。
趙明履達曰,左副承旨曺命采,今日不爲仕進,卽爲牌招,何如?令曰,依。
黃景源達曰,刑曹判書趙載浩,一向違召,不爲出肅,事甚未安。卽爲牌招,何如?令曰,依。
南泰溫達曰,戶曹判書金尙星,一向違召,無意行公,事甚未安。卽爲牌招察任,何如?令曰,依。
令于曺命采曰,今番歲抄,依前世子宮入之。
黃景源,以備邊司言啓曰,各司今庚午條災減給代數爻,別單啓下事,命下矣。磨鍊書入之意,敢啓。傳曰,知道。
黃海監司鄭亨復書曰,伏以臣積違朝令,重被嚴敎,五情怔悸,無地容措,忙構短章,從撥路馳上,恭俟威罰之加矣。及伏承徽答,不惟不罪,至以勿辭察任爲諭。臣之前後辜犯,指不勝屈,而每陳懇迫之情,輒蒙優假之恩,致令當褫之鞶帶,尙縻身上。臣誠窘隘悶蹙,罔知所以爲計。方擬更入文字,申控危悃,此際伏見備局關文,今月二十日次對時,以臣狀聞中價布差員,以兵營軍官依送事,大臣陳達勿施,至請問備。此是本道壬子年已行之例,謄錄昭在,非臣創請,而大臣旣以事體責之,臣何敢復言?而至於前書所陳災結·賑穀兩款及舊還停捧事,竝歸置之,本道民事,誠茫無涯岸矣。此豈廟堂別有所惡於海民而然哉?必謂臣迂鈍憒劣,荒歲重藩之任,不足以委畀也。苟如是,則亟宜罷去臣而改授人以惠此一方,於民於國,實爲兩幸。而今乃不然,羈縻虛銜,不卽黜退,凡其狀稟書請,隨加防塞,使災年應行之政,不得及時措劃,豈非泄泄之甚者乎?如是之際,歲色駸暮,村閭景像,日益遑遑,彼荷擔者幾何?而散四塡壑,飢困之極,無所不爲,則亦安知無相聚萑澤之患耶?其所慰撫安集之道,晷刻是爭,而今廟堂之歇視,無異秦瘠,殊有乖於古人一夫不獲,若己納溝之義,臣竊惜之。臣於見職,便同局外,而印符猶在,推諉無地,目下民隱,非臣無以上達,雖被廟堂之累斥,其何可仍遂退默乎?本道極備之災,大無之慘,前旣備陳,不敢更煩。而試以卽今各邑災結言之,最初所報,殆近二萬,而再三點退,削之又削,雖空殼之半刈,漂粟之全失,只觀鎌痕,竝令還實。而今其災摠,猶爲一萬餘結,以臣營所得五千之災,萬無充給之道。今若勒削其六千餘結,則其將責稅於捲却地毛一望沙石之場,鞭扑而督之,遂竝其隣族而侵之,誠是不忍之政,畢竟怨讟,將歸何地?且以設賑與否,問於各邑,則尤甚邑外,雖之次邑,只以若干還穀,決難救活,勢將抄飢給糧,而擧皆有無麪不飥之歎矣。今春纔經大賑,營邑俱匱,而前日劃得之穀,不過五千石,來頭許多飢口,雖欲方便接濟,有不可得。惟有坐視其死而已,烏在其設賑之意哉?至若舊還徵捧,雖在稍豐之年,尙患不納。矧今新糴旣難盡收,則舊逋尤何可論。噫,藩臬之於廟堂,自有可否相濟之道,而若臣則言言而疑阻於廟堂,事事而扞格於廟堂,不以藩臣見處,臣之宜去於是決矣。更無可抗之顔。而今又重言複言,猶不知止者,夫豈樂爲?誠以民命之死生,人心之聚散,邈在朝暮,不敢以情跡之臲卼,袖手傍觀,以負我聖上夙宵勤恤之德意。伏乞离明,將臣所陳,上稟大朝,下詢廟堂,災結賑穀,特令優厚加劃舊還之令,亦卽收還,使一路無告之生靈,得蒙均覃之聖澤。仍令鐫罷臣職,回授可堪之人,以幸藩事,少安微安,不勝大願。抑臣又有大段難安者,竊聞頃日備局之坐,大臣謂臣前章之中,不曰大臣,而曰相臣,盛加嗔責,語多失平云。此似大臣初未禘觀其上下文勢,不諒臣下字本意而然矣。今不必强卞,以傷事面。而第念大臣,必宣言於朝堂齊集之中者,蓋欲使聞而自處之也。臣之區區廉愧,姑捨勿論,其在公體,宜被刊汰,此尤臣不容淟涊之一端也。亦乞俯垂鑑諒,亟賜處分焉。臣無任屛營祈懇之至云云。答曰,覽書具悉。書辭,令廟堂稟處。卿其勿辭,從速察任。
上在昌德宮。常參·經筵,以代理停。
趙明履達曰,明日常參,取稟。令曰,停。
曺命采達曰,大司憲曺命敎,執義申暻在外,掌令二員未差,持平朴師訥陳疏微稟未下,李萬恢疏批未下。今日以監察茶時之意,敢達。令曰,知道。
趙明履達曰,右副承旨黃景源,今日不爲仕進,卽爲牌招,何如?令曰,依。
曺命采達曰,刑曹判書趙載浩,除拜多日,連違召命,尙不出肅,事甚未安。卽爲牌招察任,何如?令曰,依。
南泰溫達曰,戶曹判書金尙星,日事違召,無意行公。其在事體,極涉未安。卽爲牌招察任,何如?令曰,依。
令于曺命采曰,大臣·備局堂上引接。
曺命采,以兵曹言啓曰,卽接工曹移文,則近來舡路極艱,而露梁渡別將南漢綸,楊花渡別將劉遇亮,全不事事,各別嚴懲云。兩津渡別將,其不職之狀旣如此,則不可仍置。竝汰去,何如?令曰,依。
黃景源,以義禁府言啓曰,司僕寺草記內,端川豆彦台牧場兼監牧官端川前府使田殷祥,慢視上司,擅減實數之狀,極爲駭然,令金吾添入問目,從重勘處事,達下矣。時囚罪人田殷祥處,以此添入問目,取招後稟處,何如?令曰,依。
開城留守狀達,進上白魚,冬至差晩,日氣不甚凍寒,限內不得封進,惶恐待罪事,令于黃景源曰,勿待罪事,回諭。
刑曹參判李成中書曰,伏以日者前判書臣李益炡之疏陳三覆事也,以臣之方在僚貳,書示其藁,而臣乃無異辭矣。重臣以此累日胥命,終至去職,臣安得獨爲晏然乎?噫,與同其退,古人有言,有罪倖免,常情所恥。臣雖駑下,廉隅大防,竊奉敎於君子矣。縮伏惶懍,日俟重何,南至賀班,禮闕起居,臣分虧缺,又添一罪,至於啓目文書之矇然不察,喉司問備,可謂末減。而目下處義,惟有一遞,亦不敢曼辭歷引也。伏望睿慈,俯諒危懇,亟賜鐫削。仍令攸司,重勘臣辜負,俾私分安而公法嚴焉,不勝幸甚。答曰,覽書具悉。卿其勿辭,從速察職。
庚午十一月三十日巳時,王世子坐時敏堂。大臣·備局堂上引接入對時,左議政金若魯,行司直金聖應,兵曹判書李天輔,吏曹參判趙榮國,行副司直洪鳳漢,禮曹參判洪啓禧,左副承旨曺命采,副校理金致仁,假注書李漢一,事變假注書丁志復,記事官尹得養,記事官朴正源,以次進伏訖。若魯曰,日氣極寒,氣候何如?令曰,一樣矣。若魯曰,昨日停筵,有咳嗽之候而然耶?令曰,咳嗽而然耳。若魯曰,今日則幸有快止之候乎?令曰,快止矣。若魯曰,日寒如此,伏願詳審凡節,召見醫官,頻進和解之藥,則幸莫大焉。令曰,知道。若魯曰,大朝氣候,何如?令曰,一樣矣。若魯曰,連二日曉,有腹部症候,而五積散進御後,未知何如?令曰,腹部氣候一樣矣。若魯曰,眩氣今則何如?令曰,一樣矣。若魯曰,大王大妃殿氣候,何如?令曰,一樣矣。若魯曰,中宮殿氣候,何如?令曰,一樣矣。若魯曰,元孫胎毒氣候,近日一樣安順乎?令曰,大體一樣矣。若魯曰,黃海監司鄭亨復上書中,措語乃請災結加給,舊還停捧,故頃日已稟於大朝,而給二千結,至於停捧則分其尤甚·之次邑,使之區畫矣。今以一竝停捧爲請,故稟於大朝,其所請停捧則勿施矣。且近年以來,多歉少稔,民生困悴極矣。況今大札之餘,穡事不實,歲色垂暮,民間之愁苦益甚,朝家特軫民隱,蠲恤蕩減之政,靡不用極。而官吏不善奉行,實惠未能下究,利歸豪右,害及小民,加以橫斂多竇,貽弊無窮。以外方言之,則賦稅之納,戶首之居間倍徵無節,身布糴穀之納,監色之操弄輒多。而各邑多不親檢,專委此輩,下吏殘氓,何由以達其情乎?以言乎都下,則稍有力者皆避坊役,獨無勢者應役。而闕內外諸上司吏卒之屬,稱以前例,名節,誅求於五部,則部屬又憑藉,斂徵於坊民,故窮民一朔所費,亦甚不貲。前後禁令,非不嚴明,而法禁漸弛,濫滑無懲,外而按察之官,內而執法之司,亦無所糾禁,如此而生民何以支保乎?此等之事泛言之,則似爲民瘼之小,而害及於民,則大矣。每當歲末,此弊尤甚。各別痛禁,如有犯者,準法嚴治事,出擧條,申飭中外,何如?令曰,依爲之。出擧條若魯曰,臣於向來受由下鄕時,採問民情,則廣州之民,以還穀之多分,爲切悶,聞其言誠有可矜。而南漢軍餉,近來數多矣。少分而多留,則穀物必致腐傷,少留而多分,則民間病於還納,誠難兩便之道。續大典每年一萬石分給爲定,而節次增加,且有守禦廳戶曹所管之穀,故其數甚多,民以爲冤,卽今南漢守臣,亦必知此弊矣。使之商量,善爲變通之策,論列申聞後,稟處,何如?令曰,依爲之。出擧條若魯曰,獄訟留滯之弊,實爲生民之害。而京外之官,怠慢成習,抛棄爲事,或至經年不決,橫罹抱冤者,不得伸枉,非理害民者,無所懲戢,此今國法懈弛之致。今當歲末,尤不可不念。申飭京外,趁卽處決,俾革此弊,何如?令曰,依爲之。出擧條若魯曰,獄訟久滯之弊,纔有仰達。而刑曹判書趙載浩,久帶京兆,終不行公,移拜本職之後,日事違牌,尙不出仕,事甚未安。推考催促行公,何如?令曰,依爲之。出擧條若魯曰,金吾之無官長,未有甚於近日,議讞久滯,極寒如此,誠甚可憫。自大朝,特軫滯囚之弊。至於再次疏放,聖念所及,莫不感歎,而國體之傷損,亦大矣。判義禁元景夏,近在江外,除拜累日,而尙無動靜,事甚未安。推考催促,上來行公,何如?令曰,依爲之。出擧條若魯曰,近來備局堂上,行公人甚少,誠可憫矣。判敦寧李箕鎭,針灸受由已久,尙不出仕。工曹判書柳儼,禮曹判書徐命彬,行司直李益炡·徐命九,右尹申思建,俱有向來所遭。而其人言之不是,一世公議之所知,前後開釋備至,則一向引嫌,不爲仕進於備局,不免太過。左尹南泰良,行司直鄭益河,別無情勢,而每坐稱病不來,事甚未安。竝申飭行公。行司直李鼎輔,受由出去屬耳。而行司直權爀,受由下鄕,已至累朔。副提學尹汲在外亦久,竝催促上來,何如?令曰,依爲之。出擧條若魯曰,朝臣受由往來,自有定限,故過限不來,則令政院禁推催促,曾有大朝下敎申飭,而近來政院,不爲擧行,事甚未安。當該承旨推考,何如?令曰,依爲之。出擧條若魯曰,糶糴之政,本在爲民。春後窮民口食農作種糧,專賴於此。而近聞各邑,稱以癘疫之餘,全不勤於捧糴云。今年所捧不實,則來歲之憂,有不可言。分付諸道道臣,嚴飭列邑,必趁歲前惕念準捧後,申聞,何如?令曰,依爲之。出擧條若魯曰,江上·郊外,在禁標之內則是五部之地,非外邑。而近來在於江上近郊,而稱以在外,縣道陳章,召牌亦不得出送。此是無前之事,成一謬弊,實爲寒心。大司憲曺命敎,居在江上,而亦稱在外。他人尙且不可,況風憲之長,執法之官,何可爲非法自便之計乎?向日擧朝憂遑之時,亦不入來,事甚不當。不可無規警之道。罷職,何如?令曰,依爲之。出擧條天輔曰,諸道兵水使,皆有未挈眷祿,而黃海水使·京畿水使則兼本府府使率眷,故初無祿窠磨鍊之事矣。今旣罷率眷之規,依他閫例,隨品給祿,何如?令曰,依爲之。出擧條致仁曰,在外玉堂,申飭事,頃日大朝,有所下敎矣。卽今下番之無故在京者,只有一人。以此之故,每不免姑降入直,已極苟艱。而特敎,申飭之下,爲日已多,而尙無動靜,尤涉未安。在外玉堂李惟秀·韓光肇,更令政院,各別申飭,俾卽上來,何如?令曰,依爲之。出擧條致仁曰,俄者大臣,以民間疾苦仰稟,其言誠切實矣。今年癘疫尤甚,死者無數,秋冬以來,日事埋葬。以此之故,秋收亦未及時,民之情狀,可矜可憐矣。且牛疫,連三年有之,今無了遺,秋耕間有以人代牛云,此可憫慮。方今第一急務,乃恤民政也。伏願俯察民之情勢,益推仁澤焉。令曰,知之耳。諸臣以次退出。
上在昌德宮。常參·經筵,以代理停。
下直,唐津縣監兪迪基。
巳時,日暈兩珥,暈上有冠,色皆內赤外靑。
趙明履達曰,明日常參,取稟。令曰,停。
黃景源達曰,大司憲未差,執義申暻在外,掌令二員未差,持平朴師訥陳疏,微稟未下,李萬恢疏批未下。今日以監察茶時之意,敢達。令曰,知道。
黃景源,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
趙明履達曰,左承旨南泰溫,今日不爲仕進,卽爲牌招,何如?令曰,依。
南泰溫達曰,戶曹判書金尙星,日事違召,無意行公,其在事體,極涉未安,卽爲牌招察任,何如?令曰,依。
黃景源達曰,刑曹判書趙載浩,鎭日違召,尙不出肅,參判李成中,參議韓翼謩,亦不行公。詞訟劇地,委屬可慮,竝卽牌招察任,何如?令曰,依。
吏·兵批歲抄單子,令于黃景源曰,付標者竝蕩滌。
黃景源啓曰,前待敎黃仁儉,前檢閱李齊顯·李宜哲,旣已敍用,令該曹口傳付職,何如?傳曰,允。
又達曰,待敎黃仁儉,檢閱李齊顯·李宜哲,旣已付職,竝牌招,檢閱金聖佑,自鄕上來云,一體牌招,何如?令曰,依。
傳于黃景源曰,三明日親傳香爲之,而以明政殿後擧行。
黃景源達曰,今因內廏斃馬之出送,小東門將開之際,鐵軸年久朽鑠,以致自開云,事甚驚駭。當該守門將,常時不能審察之失,在所難免,推考警責,何如?令曰,依。
趙明履以弘文館言達曰,本館下番,連日姑降入直,事甚未安。修撰李得宗由限已過,副修撰韓光肇自鄕上來,竝卽牌招,以爲推移入直之地,何如?令曰,依。
以修撰李得宗牌不進罷職令旨,令于黃景源曰,推考徽旨捧入。
黃景源以備邊司言達曰,全羅左水使韓國弼在任身死,喪柩上來時,依例擔軍題給之意,分付所經各道,何如?令曰,依。
又以御營廳言達曰,軍餉事體,極其嚴重,每年三月解氷,卽爲上納,自是事目。而至於黃海道信川郡,則三月當納己巳條保米,屢次催促,今已合氷,尙不來納,事之稽緩,莫此爲甚。當該守令,拿處,何如?令曰,依。
又以御營廳言啓曰,陵寢內捉虎時,一次捉納三頭則論賞事,前已特敎奉承傳矣。今番因英陵內虎患,本廳敎鍊官趙慶祥,率領砲手,出往搜捕,連捉三虎進上,令該曹考例,稟處,何如?傳曰,允。
又達曰,待敎黃仁儉,檢閱李宜哲·李齊顯·金聖佑牌招事依下,而闕門已閉,待明朝出牌之意,敢達。令曰,知道。
副修撰韓光肇書曰,伏以臣獲蒙恩暇,往省母墳,榮動松楸,感結幽明,由期有限,宜卽反面。而第臣所患瘡病,越添於氷程撼頓之餘,遍身浮腫,膿漿如注,委呻床玆,不能轉動屈伸者,數十多日。雜試鍼劑,愈往愈肆,不得已薰燒毒藥,效少害多,心燥膈痞,頭疼目眩,狂叫亂嚷,幾殊者頻。倩人構書,縣道封進,略陳病重之狀,兼控危臲之情矣。匪意喉院强引禁令,至於還下送之境,臣愕然失圖,病裏惶霣,當復如何?且値災異荐臻,朝野憂遑,晩又伏聞大朝有激惱非常之擧,賓啓連日,上下痞隔,旋幸天心底豫,陽和載回,卽收雷霆之威,咸仰日月之更。而臣獨病伏遐鄕,道路逴遠,邈未聞知,竟未及趨走於諸臣之後,以效一日之責。雖緣事勢之致,然而義分都虧,生不如死。驚喜之極,悚懍靡措,拚死舁疾,卽日登道,寸寸前進,路雪江澌,到處阻滯,昨始來伏私次。而痒瘡尙未快祛,寒感又復添苦,邇來情勢,尤無冒進之勢,僚員旣多違遞,去就不宜異同。玆於令牌之下,更暴肝膈之懇。伏乞离明,特賜照諒,亟遞臣職,以安病分,不勝幸甚。臣於丐免之書,不宜迤及他說。而第於經道所目擊,有不忍泯默者,更將未徹之書,敢此附陳焉。今年癘疫,死亡草殯,方盡埋葬,杵相之聲,在在成群,已難勝其悽愴。而況其全家合歿之類,積雪空山,無人掩土,風雨屍骸,間多暴露,一路如此,他可推想。掩骼之令,非但王政之所宜先,邇來申飭之聖敎,可以仰見大朝如天之德意。伏願邸下,仰體俯念,垂至仁於不報之所,流惠澤於無知之地。更飭道臣·守令,使之官出物力,一一掩瘞,八路無親屬之體魄,皆得以免烏鳶之食,則庶可爲仁政之一端矣。朝令之下,不卽奉行,以致如此。臣以爲,該道道臣,不可不重推也。臣無任屛營祈懇之至云云。答曰,覽書具悉。所陳是矣。依施。爾其勿辭,俟病間從速察職。
刑曹參議韓翼謩書曰,伏以臣待罪法曹,三朔于玆,尋常職事之不能自辦,姑捨勿論,死囚覆奏,關係如何?而罪人姓名,公然落漏,致勤大朝之點下,惶駭悚懍,固當如何?古人於奏語文字,一點畫之差錯,輒稱死罪,以此律之,誅殛猶輕。且前判書臣李益炡,以三覆事陳疏也。臣方忝僚佐之故,有所與聞,則凡有咎責,宜無異同。而益炡多日胥命之餘,幸蒙恩遞,臣獨倖免,慙惶悸恐,若無所容,自以同罪之蹤,晏然仍冒於見職,決無是理。抑臣目下病情,十分苦重,三朔疥瘡,初不至甚,故猶能黽勉而供職。輕信方藥,妄薰毒石,遍體脹腫,奇癢苦痛,有未能頃刻忍耐,委頓床褥,轉側須人,長至賀班,不克進參,詞訟劇地,一任瘝曠,病裏惶隕,尤增死罪。藉令臣無他情勢,只此病狀,望斷隨行。玆敢力疾隨牌,仰首哀籲。伏乞离明,亟命鐫削臣職名,重勘臣罪負,以安私分,以嚴公法,千萬幸甚云云。答曰,覽書具悉。爾其勿辭,從速察職。
洛豐君楙書曰,伏以臣今將奉命出疆,而念臣父母墳山,在於畿內抱川地,辭陛之前,一省塋域,此情理之所不可已者。且臣曾祖父王子仁興君臣瑛墓則在於永平地,距抱川不過一舍,高祖母靜嬪閔氏墓及祖父母墳山,皆在楊州所過之地矣。玆敢冒死陳籲。伏乞离明,俯垂諒察,特賜恩暇,竝許歷省,千萬幸甚云云。答曰,覽書具悉。卿其依所陳往省焉。仍令曰,澆奠床備給。
上在昌德宮。常參·經筵,以代理停。
辰時巳時,日有兩珥,日上有背。未時,日有兩珥。
黃景源達曰,明日常參,取稟。令曰,停。
又達曰,大司憲未差,執義申暻在外,掌令二員未差,持平朴師訥陳疏,微稟未下,李萬恢疏批未下。今日以監察茶時之意,敢達。令曰,知道。
藥房都提調臣金若魯,提調臣申晩,副提調臣趙明履啓曰,雪寒愈甚,伏未審聖體調攝,若何?湯劑進御後,眩候諸節,其有差勝乎?劑入貼數,已盡於昨日,臣等今日與諸御醫,趁早入診,詳察聖候,繼進當否,宜矣。大王大妃殿氣候,何如?臣等無任區區伏慮,敢來問安,竝此仰稟。答曰,知道。慈殿氣候,差勝後一樣。予則當下敎于入侍矣。
大王大妃殿·中宮殿·賢嬪宮,藥房口傳問安。答曰,知道。
曺命采達曰,戶曹判書金尙星,日事違召,無意行公,度支重務,一向曠廢,殊甚未安,卽爲牌招察任,何如?令曰,依。
黃景源達曰,刑曹判書趙載浩,一向違召,尙不出肅,參判李成中,參議韓翼謩,陳書承批之後,亦不行公。詞訟積滯,已至多日,其在事體,誠甚未安,竝卽牌招察任,何如?令曰,依。
趙明履啓曰,再明日親傳香時,承旨不可不備員。而左承旨南泰溫身病猝重,右承旨南泰耆以掌書情勢難安,俱不仕進。同副承旨徐命臣奉命在外,左承旨·右承旨·同副承旨,合有變通之道,何以爲之?敢稟。傳曰,竝改差。
傳于黃景源曰,頃來入來諸堂,藥房入診,同爲入侍。
曺命采,以弘文館言達曰,本館下番連日姑降入直,事甚未安。修撰李得宗旣有只推之令,卽爲牌招入直,何如?令曰,依。
黃景源達曰,修撰李得宗牌招事依下,而闕門已閉,待明朝出牌之意,敢達。令曰,知道。
又以義禁府言達曰,信川郡守趙榮曾拿來事,徽旨達下矣。趙榮曾時在任所云,依例發遣府羅將,拿來,何如?令曰,依。
江原監司狀達,通川等官居院生金永贊等渰死·囕死事,令于曺命采曰,渰死人等,令本道恤典擧行。
黃景源,以禮曹言啓曰,京畿·湖西諸臣祠墓致祭,一依丁酉年例,回駕後擧行事,命下矣。取考丁酉謄錄,則文正公宋時烈墓,遣近侍致祭矣。宋時烈致祭吉日,今十二月初十日,而墓在京畿水原地云,依丁酉年例,遣近侍致祭設行。而祭文令藝文館撰進,祭物及執事,亦令本道差定進排事,分付,何如?傳曰,允。
又以禮曹言啓曰,京畿·湖西諸臣祠墓致祭,一依丁酉年例,回駕後擧行,孝寧大君墓,亦遣承旨致祭事,命下矣。孝寧大君墓,遣承旨致祭,吉日今十二月十三日,而墓在京畿果川地云。祭文令藝文館撰進,祭物及執事,亦令本道差定進排事,分付,何如?傳曰,允。
副修撰尹學東書曰,伏以臣本空疎譾劣,重以情地臲卼,斂迹榮途,惟自守分而已。不意迺者,玉署新除,忽下於夢想之外。臣於是,驚遑恧蹙,罔知所以置身之所也。顧臣學識蔑裂,言議巽軟,豈有一分仿佛於論思之任?而今遽置之經幄,責之啓沃。顧此地望淸切,責任緊重,有非漫官冗司之比也。是以先輩之有德望文學者,猶且逡巡於此,臣雖愚迷,自知則明,其何不量才分?冒昧趨承,上以汚淸朝之名器,下以取一世之嗤點也哉?且臣累叨言職,自引蹤地,一未承膺,今何敢諉以歲月之旣久,徒恃寵靈,揚揚冒進於淸顯之列哉?以此以彼,萬無堪承之望,昨違嚴召,誠不獲已。而尙靳例勘,又辱荐牌,反復揣度,株見難改。玆敢隨詣闕外,略控危懇。伏乞离明,亟許鐫削臣新授職名,以重官方,以安私分,千萬幸甚。臣治書之際,伏聞因禮曹草記,有李光佐致祭之擧。噫,懲討未行,公議方鬱,賜祭之請,有駭物情。向日諸相臣之致祭也,初不混及,豈非以其關係至重而然?而今者該曹,肆然草記,有若循例擧行者,事之無嚴,莫此爲甚。而喉司之遽然捧入,亦甚可駭,若此不已,則臣恐義理漸晦,防限益壞,此非細憂。雖不敢仰瀆於大朝靜攝之中,愚衷所激,略此尾陳。伏乞邸下,傍稟大朝,還寢致祭之命,當該禮官及捧入承旨,竝施譴罰焉。臣無任屛營祈懇之至云云。此日入侍,有傳敎
慶尙道大丘居幼學臣李亮采等書曰,伏以臣等遐鄕賤縫掖耳,凡於世務,何敢饒舌?而若其事關先聖,禮有疑文,守土之官,不敢自擅,方伯之臣,未暇陳聞。先輩已遠,而無考據之論,後學愚蒙,無仰質之所。仍循襲謬,荏苒時月,使我三百年禮義之邦,未免爲千萬載譏議之歸,則臣等於此,竊不勝爲聖朝而懼,爲士林而羞。玆敢裹足千里,相率號籲於九天之下。伏願睿鑑少垂省察焉。臣等所居之鄕,卽嶺南之大丘府也。府校之祀先聖,越自國初,春秋釋菜,地方官例爲初獻,故祝文之式,輒以大丘判官塡書。所謂大丘之丘字,卽孔夫子名字也。釋菜爲夫子設也。而直犯其名於神座之前,無少持難,臣等未知於禮何如?於義何如也?臣等每當享祀之日,忝在將事之列,駿奔於樽俎之間。而聽其讀祝之聲,則心甚悚惕,不能自安,相顧私語曰,吾夫子洋洋之靈,盻蠁於牲牢之馨香,則執爵於前者,其將安於奠獻乎?而左右配食之群聖賢,亦應聞之無樂矣。得無有乖於春秋所稱以諱事神之義也耶?臣等歷觀前史,如漢之改轍爲通,變雉爲野鷄,若此類何限?而莫不爲時君名諱之也。至若先聖之名字,則只於當名而諱之而已。其字之雜出於文字者,如山川土地之類,則全不諱避,吾東之有大丘,蓋亦如此也。然則用之於文簿,稱之於鄕社,固無所不可。而只於夫子之廟,直呼其名字相同之字,以侑神饗,則臣等決知其不可也,此實無於禮之禮也。考之經史,雖無可據之文,然禮者人情之節文也,情安則便合於禮。今者俎豆牲牢,非不豐潔,而神前讀祝,直犯名字,人心不安,聽者皆駭,則其於禮,合乎?否乎?噫,我國邑號之變易,前後非一,則獨於大丘,何惜乎一字之改,乃於至敬極謹之地,有此未安無禮之擧哉?噫,嶺南一道,素多賢士,名儒大賢,前後輩出,羅列郡邑。而獨於臣等所處之鄕,遐僻貿貿,不能就正於先正在世之日。而徒以屋下之談,私相疑議,因仍苟且,式至于今,臣等竊自傷焉。雖然改之爲貴,早晏何妨?事若有待,今時則可。伏乞离明,上稟大朝,下詢廊廟,特命從便變通,以副多士之望。而俾莫重祀典,無未安欠敬之歎,千萬幸甚云云。此日入侍有傳敎幼學臣李亮采·李若采·徐道元·全汝性·裵遠成·李重采·徐昌慶·李鳳逸·禹命弼·李廷瑚·徐大一·蔡斗杓·全一性·李震采·成孝寅·呂賢周·李文祥·李德林·徐亨復·徐命漢·李雨龍·郭起陽·李常春。
庚午十二月初二日未時,上御克綏齋。藥房入診,右議政同爲入侍時,都提調金若魯,右議政鄭羽良,副提調趙明履,假注書李漢一,記事官李慶濟·朴正源,醫官金應三·金壽煃·金履亨·皮世麟·許磐·金德崙,以次進伏訖。若魯曰,日氣太寒,聖候何如?上曰,一樣矣。若魯曰,眩候何如?上曰,少差矣。若魯曰,頃聞醫官言,則腹部痰流注之候,更無發作云,然乎?上曰,頃進蔘茶後,今則少愈矣。若魯曰,大王大妃殿氣候,何如?上曰,一樣矣。若魯曰,中宮殿氣候,何如?上曰,一樣矣。若魯曰,東宮咳嗽之候,今則何如?上曰,不至大段矣。若魯曰,嬪宮氣候,何如?上曰,一樣矣。若魯曰,諸醫已入,入診,何如?上曰,入診諸醫,承命進伏。以次入診訖。應三曰,脈候左三部不沈,右三部大體一樣,進御五積散,似好矣。壽煃曰,脈候左三部不沈,而右三部大體無關,滑體似不足矣。且日寒如此,調和,似好矣。前劑五積散,入麻黃進御後,腠理有汗氣之效乎?上曰,腹部氣比前差減,而眩氣亦少勝矣。第流注之氣則一樣耳。履亨曰,麻黃·桂皮·乾薑,皆以溫劑,進御後雖得微效,而終非和平之劑,臣則以爲勿進五貼,似好矣。磐曰,脈候左三部調均,右三部亦調均,而似至於乍沈,五貼姑爲停止,似好矣。若魯曰,麻黃只能發散而已,入小許似非過矣。上曰,麻黃入幾許耶?若魯曰,入一錢矣。上曰,頃進補中益氣湯後,予氣稍勝矣。若魯曰,補中益氣湯,連五貼進御無妨矣。上曰,去麻黃則終無藥效耶?壽煃曰,若去麻黃則代入蘇葉,好矣。若魯曰,腹部症候若得少減,則代入蘇葉無妨矣。明履曰,五積散加劑時,將以三貼乎?五貼乎?上曰,姑進五貼後,腹中少有溫氣,則當停止耳。若魯曰,劑入時,依前方爲之乎?上曰,依爲之。出榻敎若魯曰,五積散加劑次,提調臣先爲出去,好矣。上曰,他承旨入侍,臣漢一承命趨出,偕右副承旨黃景源入侍。若魯曰,日寒如此,再明日親傳香,似難親行矣。時刻以午時退定,似好矣。上曰,予雖衰耗,而若不親行,則心甚未安矣。日寒可慮,則待陽氣稍舒,當行之耳。時刻少退無妨,午時則太晩矣。若魯曰,聖敎旣如是,則以辰正三刻爲定,好矣。而日氣極寒,不勝伏慮矣。上曰,均堂入侍事,史官出去分付,臣漢一承命趨出,與吏曹參判趙榮國,行副司直洪啓禧,同爲入侍。羽良曰,全羅左水使李眞哲,履歷久勤則當爲閫任,而卽今閫望絶乏,兵判之以此人首擬,實是公論。而但李眞哲近來衰敗,身死敗閫之代,則恐難堪勝,改差,何如?上曰,李眞哲何人族耶?羽良曰,故判書李眞望之疎族也。上曰,大臣所達如此,改差,可也。出榻敎上曰,行首宣傳官李泰祥,更見其爲人,則極爲佳矣。已經兵使,則水使不可爲耶?羽良曰,李泰祥曾經全羅左水使矣。雖然,政格則曾經兵使之人,無拘於水閫矣。上曰,其儀表人品,決非尋常矣。若魯曰,全羅監司李台重,特敎催促之下,終不赴任,事甚未安。湖南事亦可悶矣。上曰,李台重何以不赴耶?景源曰,李台重近得天行瘡疾,雖戶庭間,不能運動云矣。若魯曰,臣亦聞之,果有實病云。而撕捱之餘,何可言病乎?羽良曰,李台重除拜已久,累勤飭敎,終不膺命,其在國體,不可只命改差而止矣。上曰,全羅監司李台重,削職,可也。出榻敎羽良曰,李台重今者除拜,乃是前春補外之職,其不欲赴任,亦似然矣。上曰,李台重年旣向衰,屢被貶補,今不忍更爲貶補,旣有實病,則以此區處,亦宜矣。若魯曰,臣卽見冬至使海春君栐等狀啓,則北道犯越罪人金仁述等掠來物件,不在灣府,而還送北道。故齎去咨文,不得仍奉入去,還爲上送矣。其物件不爲留置,以待使行,而與罪人同送北道,未免率爾。平安監司·義州府尹推考,物件則令北道更送于關西,以待後使行事,卽爲分付。而咨文令槐院更寫安寶,付送于今番進賀使行。還來咨文,則旣有御押,不當置於槐院,奉入爻周,何如?上曰,平安監司·義州府尹推考,咨文·物件,付送於陳賀使行,還來咨文則內入,可也。出擧條若魯曰,臣以無似,猥叨重任,私義情病,萬無堪當之狀。前後累陳,而未蒙矜許,恩諭鄭重,逃遁無地,冒沒趨承,奄過周歲。中間臣弟又爲銓長,則在私義公體,轉益萬萬危懍悚懼,食息靡安,每欲乞身。而煩猥不敢發,猶以忝在亞席,廊務大小,不自干涉爲幸,而稍存畏避之意矣。意外首相去位,仰成無所,廟薦等事,皆將屬於賤臣,兄弟竝據政府銓地,主管國政,是豈私義所敢爲乎?當此時世,人猜鬼忌,勢所必至,妄蹈危險,朝暮顚覆,理無倖免。臣雖欲報答君恩,恐無其地。聖上所以任使臣等者,亦豈忍使之不得全保,而爲沒身之恨,聖世之累哉?況臣衰病,已至於此,亦無以筋力奔走。衷情窮隘,冒死仰達,以冀體下之仁,亟垂曲保之澤,快賜許免臣相職,披露心腹,語涉支煩,不勝惶恐之至。羽良曰,忠愍公李健命爲左相時,其兄故相臣李觀命,爲吏判行公,前例如此,故臣果仰達。而今則旣無領相,與前稍異,左相之以此難安,不是異事,自上體諒,許遞,亦好矣。上曰,予以吏判爲得人,謂可以任國事矣。卿之陳懇至此,右相之所達亦如此,特爲許矣。出擧條上曰,昔孟思誠雖非大臣,亦薦黃喜矣。故左相有所薦達,故予特除銓官矣。其人誰某耶?羽良曰,故判書李周鎭及趙載浩·洪象漢矣。上曰,吏判有闕,則輿儓亦皆預知矣。予有屬意者,一則與時象恰當,一則亦有其人,未知如何。若魯曰,未能領會聖意之所在矣。上曰,領敦寧曾有所薦之人,故予擢用於補外中矣。卿等知之乎?羽良曰,殿下得人矣。若魯顧羽良曰,聖意所在,果何人也?羽良曰,聖意似指兵判矣。兵判在兵曹,亦善爲政矣。上曰,吏判前望,誰也?羽良歷數諸人以陳達。上曰,吾之相定矣。趙載浩於時象恰好,但未知其行公否也。羽良曰,趙載浩無端撕捱,雖刑判亦不行公,未知日後則或行公否,而固執則異於他人矣。上曰,兵判望誰也?羽良又歷數以達。上曰,元景夏在京耶?羽良曰,頃日陳書去矣。羽良曰,京畿水使鄭暘賓,以久次論之,則亦可爲之。且卽今閫望絶乏,兵判之注擬,亦出於不得已。而京畿水使,地望自別,鄭暘賓終是望輕,若此閫陞擢則太過,物議不叶,改差宜矣。上曰,鄭暘賓沈屈已久,而大臣所達如此,改差,可也。出擧條上曰,諸道隱結自現狀,皆到否?啓禧曰,五道則已到,而全羅·忠淸兩道不至矣。上曰,鑄錢事,大小錢孰勝耶?承旨亦自東萊而來,民願果如何?景源曰,民情皆以小錢爲好矣。若魯曰,雖行小錢,別無所害。而但與時行常平通寶,有斑駁矣。啓禧曰,大臣之言是矣。而小錢亦無不可竝用之理矣。榮國曰,三軍門大將則皆以爲,小錢則鑄錢之人,不願云矣。上曰,鎭堡事頃有下敎矣。蒜山·浦項等窠,果有大臣相議乎?啓禧曰,多大浦圖,臣方袖入矣。上曰,入之。啓禧跪進,上覽圖本訖,問景源曰,承宣在萊府時,見多大浦乎?形便何如?景源曰,多大浦在釜山之西,倭船之出入右道者,皆過於其下,實海防之要害處。而但戰船二隻,多有民弊,雖減其一,亦無害於防守之道矣。上曰,頃者嶺伯,聞此事狀聞矣。景源曰,嶺伯曾經東萊府使,熟知其弊,故至於狀聞,而廟堂不從矣。上曰,民弊如何?景源曰,東萊地少軍多,軍額難充,而一戰船軍兵,至於八百餘名,其爲民弊,大矣。當初戰船一隻,屬於萊府矣。以戰船之故,水使之侵及萊府,罔有紀極,故萊府不能支當。請於廟堂,而移送戰船於多大浦矣。上曰,今聞承宣之言,此戰船初非屬於多大浦者也。今此圖本亦詳矣。若魯曰,鑄錢鎭堡兩件事,再明日備局當與相議,初六日率略于備堂,入侍時稟定,似好矣。上曰,依爲之。羽良曰,左相先退,臣獨自留陳達,極知未安,而私情懇迫,故敢此仰達矣。臣父今年八十八歲矣。朝退往省時,或有昏昏未省之時,每於公坐,見急傳家信則不覺心驚,如是而何能久冒鼎席乎?乞解相職,以副終孝之願矣。上曰,卿之情理,予非不知,而相職甚重,不可輕許矣。羽良曰,聖敎如此,不敢更達。而初六日登對罷後,當更陳情矣。仍退。上顧謂榮國曰,右相之父,接待賓客乎?榮國曰,臣雖往右相之家,不得見之矣。上曰,承旨書傳敎。景源敬書傳敎曰,諸道隱結自現,以去月定限,月已過矣。故今問該堂,五道已到,忠淸·全羅兩道踰限云,特敎之下,其涉寒心。兩道道臣,從重推考。更爲嚴飭。出榻敎景源曰,親傳香時,承旨不可不備員,而政稟姑未下,明日禮房承旨當齋宿矣。上曰,承旨改差者誰某耶?景源曰,南泰溫·南泰耆·徐命臣矣。上曰,南泰耆情勢何事耶?景源曰,因修撰尹學東上書論斥故也。上曰,尹學東書論何事也?景源曰,禮曹草記事也。承旨雖捧入,而關係則大,三司臣何可不論也?上曰,承旨書之。景源敬書傳敎曰,待明朝政官牌招開政。又書傳敎曰,凡大臣有職名,則凡諸等事,循例擧行,例也。況異於往時,則該曹草記,承旨捧納,事理則然。元良初政,此等舊習,豈可售乎?副修撰尹學東之章,給之。出榻敎上曰,玉堂入直誰耶?景源曰,金致仁·鄭弘淳矣。上曰,儒臣持節酌通編入侍。臣漢一承命趨出,偕上番金致仁,下番鄭弘淳,還爲入侍。上曰,讀之。致仁讀與留丞相書,自七月四日,止取其愚忠。弘淳讀與留丞相書,自竊以孟冬,止幸之大者。上曰,注書讀之,可也。漢一讀與趙帥書,自經界一事,止千萬幸甚。上曰,予知汝爲溫科耳。汝年歲曾已見之,而今則忘之矣。汝年幾何?漢一起而俯伏曰,臣年二十八歲矣。上曰,兼春秋讀之。慶濟讀與趙尙書書,自今日之事,止莫不然也訖。致仁曰,文義別無陳達處矣。此朱子蓋勉君子小人,不可以竝行其道也。上曰,君子不用,公不勝私,小人用則私勝公矣。致仁曰,前日夜對時,臣等不勝欣喜之情,自出番之後,則心常缺然矣。上曰,頃日予有下敎于儒臣者矣。衰耗近甚,臥見儒臣似如何?故不能頻頻召見耳。景源曰,前日臣待罪館職時,臥內常召見臣等,退出之後,心每欣欣然若有所得,今則此事漸稀闊,心常缺然。儒臣之言又如此,時時召見,千萬至願。上命承旨書傳敎曰,今聞元良所稟,大丘儒生,以邑名事陳章云。噫,近者儒生之務爲新奇,一何此乎?然則三百餘年本府多士,不若一李亮采等而泯默乎?非徒我國,商丘·顒丘之名,尙今在焉?昔之先賢,豈不覺此?聞而笑,亦謂迂矣。給其章,令諸生往本鄕,使之祛其文懋實學。出榻敎景源曰,持平朴師訥上疏,乃三司言事之章,何敢不爲捧入?而第聞入侍筵臣之言,則此等之章,有勿捧之敎,故連爲退却。玆敢仰達矣。上曰,旣有下敎,給之,可也。景源曰,持平李萬恢上疏。入啓,已過一旬矣。上曰,當有下敎矣。景源曰,副修撰韓光肇上書,以湖西沿路癘疫死亡之類,屍骸暴露,請推道臣矣。今年大札,近歲之所未有也。癘疫死亡之類,或無子姓,或無親屬,暴屍原野,飢餓悲鬱之氣,又將凝結而爲癘矣。申飭諸道,使各邑收瘞慰祭,以散其災癘之氣,亦有合於季冬旁磔之義矣。上曰,掩骼,王政之所先。頃有申飭之敎,而承宣所達,是矣。另勅各道,可也。出擧條諸臣以次退出。
上在昌德宮。常參·經筵,以代理停。
辰時,日有兩珥。
趙明履達曰,自明日至初九日,國忌齋戒正日相値,頉稟。令曰,知道。
黃景源達曰,大司憲·掌令二員未差,執義申暻在外,持平朴師訥牌不進,李萬恢疏批未下。今日以監察茶時之意,敢達。令曰,知道。
趙明履啓曰,再明日親傳香時,承旨不可不備員,故因本院達辭,左承旨南泰溫,右承旨南泰耆,同副承旨徐命臣竝改差事令下。而明日則禮房承旨又當齋宿,承旨有闕之代,政官卽爲牌招開政,以無故人擬入,待下批牌招,何如?傳曰,允。
黃景源達曰,憲府連日監察茶時,事甚未安。除在外·疏批未下外,持平朴師訥,牌招,何如?令曰,依。
又達曰,戶曹判書金尙星,鎭日違召,尙不行公,度支重任,不可一向久曠,卽爲牌招察任,何如?令曰,依。
又達曰,刑曹判書趙載浩,鎭日違召,尙不出肅,事體未安,卽爲牌招察任,何如?令曰,依。
有政。吏批,判書李天輔牌不進,參判趙榮國進,參議南泰齊服制,右副承旨黃景源進。兵批,判書洪啓禧未肅拜,參判李普赫病,參議洪益三病,參知魚錫胤入直進,同副承旨黃景源進。
吏批啓曰,新判書命招,同參政事,何如?傳曰,允。
又啓曰,判書李天輔牌不進,參議南泰齊服制,小臣獨政未安,何以爲之?敢稟。傳曰,仍爲之。
又啓曰,臺諫闕員,今當差出,而擬望之人乏少,外任竝擬,何如?傳曰,允。
又啓曰,全羅監司今當差出,而擬望之人乏少,承旨竝擬,何如?傳曰,允。
兵批啓曰,新判書牌招,同參政事,何如?傳曰,允。
以李天輔爲吏曹判書,權一衡·尹光毅·李應協爲承旨,金鎭商爲大司憲,韓翼謩爲大司諫,李奎采爲司諫,洪樂性·李養源爲掌令,李重祚爲持平,沈鏽爲正言,尹東度爲兼弼善,呂善應爲司書,金尙魯爲判尹,金始煐爲漢城庶尹,任瑋爲吏曹正郞,曺允濟爲淸風府使,韓師浹爲鳳山郡守,趙漢淑爲振威縣令,尹禹鼎爲德山縣監,柳思欽爲慶尙都事,李成中爲全羅監司,以兵曹判書望單子。傳曰,禮曹參判洪啓禧除授,兼執義單尹光纘,學正單吳得良,學錄二單尹志衡·趙景澤,外方兼春秋七單洪樂性·李夏演·洪吉輔·林錫憲·宋德中·權世橚·鄭彦郁,富寧府使兪彦述今加通政加資事承傳。
同知單金重煒,僉知單徐漢明,副護軍李秉淵·李眞哲·任時倜·趙東恒·洪益海·林德烇·朴弼溥·金養正,副司直南泰溫·南泰耆·徐命臣·尹東浚·尹光紹·嚴瑀。
吏批啓曰,卽接東學兼敎授牒呈,則訓導曺敬修,鄙瑣之事,不一而足,勢難仍置云。居官行事,旣多不美,至有兼官移牒之擧,殊極駭然,汰去,何如?傳曰,允。
兵批啓曰,及第徐起昌·李東彧,試射沒技,閑良元熙揆,以各樣軍物新造修改,陪持軍官金麗參,勅使牌文二日內呈納,禁旅軍金壽萬,從軍五十四年之功,俱有加資之命。而係是出身·閑良·軍官·軍兵,何以爲之?敢稟。傳曰,竝加資。
黃景源,以兵曹言啓曰,今番溫泉別試武科出身等,除赴防納米事,定奪矣。元數一百十九人內,依例除防者二十六人外,九十三人除防米,依近例各以四石,自本曹收捧,以補公用。而謁聖武科出身等,除其雜頉,當爲納米者,只爲六人,則亦不可異同,一體擧行,何如?傳曰,允。
黃景源以刑曹言達曰,私奴順弼呈狀內,前楸坡萬戶洪益相赴任時,渠以雇奴隨去矣。萬戶江邊把守時,以渠代立於炊飯軍之役,例得蔘兩,萬戶仍執不給云。故洪益相奴鶴卜捉來,反復査詰,則順弼所得蔘一兩,鶴卜所得蔘九錢五分,洪益相果爲都執矣。順弼之以雇工訴其家長,有關風化,故自臣曹今方照律嚴勘。而益相之以其私人,代立捧蔘,仍爲入己之罪,旣已現發之後,不可置之。而係是朝官,移義禁府處之,何如?令曰,依。
又以義禁府言達曰,刑曹達辭及咸鏡南道兵使狀達據刑曹粘目內,楸坡前萬戶洪益相,梨洞前萬戶兪必亨等,移本府處置事,達下矣。洪益相今方待令於本府,卽爲拿囚,而兪必亨時在任所云,依例發遣府羅將,交代後拿來,何如?令曰,依。
黃景源以奉常寺官員,以都提調·提調意啓曰,濟州封進去十月令宗廟薦新唐金橘,今始來到。而臣與本寺郞廳進詣看品,則元數二百二十四箇內,不足之數,至於一百四箇之多,在前如此之時,不得不減數薦進。而本牧酸果不實之狀,雖已馳達,而莫重薦新之物,有此欠數不謹之患,當該牧使鄭彦儒,推考警責,何如?傳曰,允。
黃景源啓曰,兵曹判書李天輔,移拜吏曹判書,所授命召,使軍官替納,故今當修正密匣以入。而判書例兼禁衛大將,將兵之任,不可一刻無摠察之人,何以爲之?敢稟。傳曰,禁衛大將都提調兼察。
又啓曰,禁衛大將,以都提調兼察事,命下矣。都提調趙顯命,今方在外,何以爲之?敢稟。傳曰,御將兼察。
又啓曰,禁衛大將,以御將兼察事,命下矣。御營大將洪鳳漢,卽爲牌招,以爲聽傳敎之地,何如?傳曰,允。
禮曹判書徐命彬書曰,伏以臣於病伏昏頓之中,得見副修撰尹學東書本,以故相臣李光佐致祭草記事,聲罪禮官,至請譴罰,臣不勝駭惑之至。玆事業已有大朝處分,臣固無事乎復煩自列,而在臣處義,亦豈容默然而已乎?向日大朝溫幸時,輦路所過丁酉後大臣墓,有賜祭之命,而臣適待罪本曹,依該道文移,循例啓下矣。今其爲言如此,然則成命之下,莫重恩典,其將無端寢格,不爲奉行耶?此等事理,臣愚之所未曉也。然受人詬詆,疲困則甚矣。仍念臣自經大腫以後,癃朽澌剝,死亡無日,加以目疾,是臣平生沈痼之證。而近因氣血耗竭,火熱上烘,痛刺昏障,日以益甚,忽然靑暈翳瞳,視物如漆,左眼則已全然盲廢。夫豈有生人之事?而向來倉卒往役,未遑言病,拚死往還,觸冒撼頓之餘,一倍添劇,膜翳遍肆,兩目殆俱廢矣。尋丈之間,黑白不辨,庭戶之內,行動須人。雖形殼支吾,便一未冷之屍,强策供仕,已矣斷望。顧今情勢,義在必遞,尤無暫時蹲冒之理。玆敢略入文字,仰控危懇。伏乞睿慈,俯垂諒照,將臣本職及賓客兼銜,亟行鐫削,以謝人言,以安微分,不勝幸甚。臣無任云云。答曰,覽書具悉。卿其勿辭,行公。
兵批啓曰,京畿水使鄭暘賓,未赴任前改差,所授加資,依例還收之意,敢啓。傳曰,知道。
趙明履以弘文館言達曰,副修撰尹學東上書,旣有給之之命,校理金善行,自鄕上來,竝卽牌招察任,何如?令曰,依。
上在昌德宮。常參·經筵,以代理停。
明聖王后忌辰齋戒。
黃景源達曰,大司憲金鎭商,執義申暻,掌令李養源在外,洪樂性,持平李重祚未肅拜,李萬恢疏批未下。今日以監察茶時之意,敢達。令曰,知道。
親傳香罷後,政院·玉堂·藥房口傳問安。答曰,知道。
黃景源,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
又達曰,戶曹判書金尙星,一向違召,無意行公,事甚未安,卽爲牌招察任,何如?令曰,依。
又達曰,刑曹判書趙載浩,連日違召,尙不出肅,其在事體,極爲未安,卽爲牌招察任,何如?令曰,依。
又達曰,左承旨權一衡,右副承旨李應協,今日親傳香罷後,俱以前日大朝特遞事,謂有情勢,陳書出去。原書以國忌齋戒,纔已退却。而今日伴直無人。右副承旨李應協,所當牌招入直,而拘於廳規,不得請牌,何以爲之?敢稟。令曰,牌招。
黃景源達曰,右副承旨李應協牌不進罷職令旨,今方捧入矣。左承旨權一衡,所當牌招伴直,而拘於廳規,不得請牌,何以爲之?敢稟。令曰,牌招。
以右副承旨李應協牌不進罷職令旨,令于黃景源曰,推考徽旨捧入。
以左承旨權一衡牌不進罷職令旨,令于黃景源曰,推考徽旨捧入。
濟州防禦使狀啓,十月令宗廟薦新唐金橘柑子,旣不得充數封進,果品劣少,惶恐待罪事,傳曰,勿待罪事,回諭。
庚午十二月初四日辰時,崇陵忌辰祭親傳香入侍時,都承旨趙明履,左承旨權一衡,右承旨尹光毅,左副曺命采,右副承旨李應協,同副承旨黃景源,記事官崔台衡,假注書李漢一,記事官李慶濟·朴正源,以次入侍。上具翼善冠·無揚黑圓領袍,出賓陽門,御明政殿後庭,當中南向。明履達曰,房單子未下,故右承旨尹光毅,依坐次爲禮房承旨侍立矣。上曰,唯。光毅奉香祝以進。上親受展香祝奉覽訖。上敬着御押,應協跪奉祝板,傳于獻官。獻官祗奉香祝,由正階出。上於明政殿北庭,鞠躬祗送,御步輦,命承旨書之。明履敬書傳敎曰,頃年御容圖寫時,同參畫師中曾任武士者,令軍門調用。又命書之曰,凡事多年則心解,予意頃年宣政圖寫時入侍,若昨日焉。張景周摸天之功,奚異於秦再奚畫日之功?一番邊將而後,其京外更無檢擬,心甚慨然。其令該曹內將外職中,隨窠卽擬。其閑散時,依舊例令該曹永付司果祿,因命禮房承旨尹光毅,摘奸陵內。光毅承命出去,因入殿內。諸臣以次退出。
上在昌德宮。常參·經筵,以代理停。
明聖王后忌辰。
黃景源達曰,備邊司郞廳來言,今日賓廳日次,而國忌正日相値,頉稟。令曰,知道。
又達曰,大司憲金鎭商,執義申暻,掌令李養源在外,洪樂性,持平李重祚未肅拜,李萬恢疏批未下。今日以監察茶時之意,敢達。令曰,知道。
曺命采達曰,戶曹判書金尙星,一向違召,無意膺命,其在事體,極爲未安,卽爲牌招察任,何如?令曰,依。
黃景源達曰,刑曹判書趙載浩,鎭日違牌,尙不出肅,事甚未安,卽爲牌招察任,何如?令曰,依。
注書崔台衡身病,代以崔夢嵒爲假注書。
假注書李漢一有頉,代以任希敎爲假注書。
黃景源啓曰,假注書崔夢嵒·任希敎,俱無職名,令該曹依例付軍職,冠帶常仕,何如?傳曰,允。
傳于黃景源曰,大臣·備堂中,如有稟定事,入來。
又傳于黃景源曰,入來之人,先爲詣閤。
趙明履啓曰,因禮曹草記,孝寧大君墓及文正公宋時烈墓,遣近侍致祭事,允下矣。何承旨進去乎?敢稟。
持平李萬恢疏曰,伏以臣疏迂譾劣,本不合於耳目之任,前後除命之下,積犯違逋,居常愧恧,靡所容措。況今新除,適在災異荐疊,上下震惕之日,義分所在,固當承膺。而第臣本來情地之外,素患痰癖之症,遇寒添㞃,萬無自力詣臺之勢,召牌屢降,未免違傲。方此兢縮之際,大僚筵斥,極其嚴截,不得不擔舁病軀,黽勉入避,處置請出,尤非所料。今又牌召儼臨,而以此情病,實難冒進,隨詣闕外,略暴危懇。伏乞聖明,亟賜鐫削,以肅朝綱,以安私分,千萬幸甚。臣於乞免之章,不宜贅陳他說,而竊有所區區憂慨者,敢此尾陳焉。伏念三覆慮囚,卽聖上哀敬折獄之意也。近因聖候連在靜攝,啓覆不行,今已三年,何幸欽恤之聖念,特軫凍狴之滯囚?初再覆雖已過行,而旋因玉候之愆和,又致三覆之遷就,此已萬萬憂悶。至於昨日諸罪囚酌處之命,雖出於聖人好生之至德,而第念三覆體重,其在詳刑審愼之道,決不可輕先酌處也,明矣。顧今陽復雖近,立春尙遠,姑待日氣之稍和,上候之小間,改定三覆,俯採諸議,俾盡愼刑之政。姑寢諸罪囚酌處之命,斷不可已也。臣無任云云。傳曰,給之。
初五日未時,上御克綏齋。大臣·備局堂上入侍時,左議政金若魯,右議政鄭羽良,判敦寧李箕鎭,行司直金聖應·洪鳳漢,同副承旨黃景源,假注書任希敎,記事官李慶濟·朴正源入侍。若魯曰,日寒如此,聖候調攝諸節,若何?眩氣亦何如?上曰,眩氣一樣矣。若魯曰,瓊玉膏亦爲間間進御乎?上曰,然矣。若魯曰,大王大妃殿氣候,何如?上曰,慈殿氣候一樣矣。若魯曰,東宮微感之候,何如?上曰,不至大段矣。上曰,新兵判陞擢,何如?若魯曰,臣有親嫌,不敢仰達矣。上曰,何也?若魯曰,卽臣亡兄取魯之壻也。上曰,然耶?若使加望,則卿必難之矣。上曰,予豈欺卿等耶?兵判望非不多,而趙載浩猶以刑判撕捱,李宗城新任南漢事,朴文秀已久勞於戶判矣。昔日閔鎭厚於國事,甚孜孜不倦矣。今啓禧多相類處,且今番與領敦寧,做事甚精矣。羽良曰,可大耐官職矣。上曰,予不忘領府事矣。昨年以不務新之意勉予,而頃者召啓禧來者,意果有在。兵曹乃掌務之任,故予欲一試,而非出於好新之意。且今良役,亦非出於務新之事,而朝廷必有謂予務新者矣。若魯曰,領府事退去時,以遵守舊規,勿務新奇之意仰勉者,意實深矣。肅廟朝舊事,雖一一遵行,殿下猶恐未盡其治效,況可務新乎?比之於衣服,則弊衣縫其綻缺,則猶爲可用,而若盡裂而欲爲改製,則豈不難乎?祖宗朝舊制,不可更張矣。上曰,然矣。而其中亦有不得不可改者矣。羽良曰,法久弊生,亦豈無可改者?而誠不可紛然爲之。良役改定後,則惟當靜而鎭之矣。上曰,良役事,非予新創,卽先朝欲行之事矣。羽良曰,取人之道有三,德行爲先,其次才識,其次文學,以此三者擇任,好矣。上曰,予識鑑少矣。上又曰,以良役事言之,領敦寧不無未決末之意,新法果難矣。羽良曰,末梢則當善爲之矣。上曰,如大同難重之事,金堉終能成就矣。溫幸時,見大同碑立於素沙邊,誠貴矣。卿等之立均役碑,予實望之矣。若魯曰,臣等何敢望金堉乎?金堉自儒生時,有意於經綸上,以蓬算計度大同,畢竟成之矣。上曰,畫像有之耶?金聖應曰,有二本而大本在於臣之宗家,小本在於臣家矣。若魯曰,頃以鑄錢事,有所仰達。而更以思之,行小錢而無害,則常平通寶,廢之可矣。舊錢好則常平加鑄,好矣。大小錢雜貫通用,實如聖敎,鷄鴨卵混同,其駁雜,甚矣。洪啓禧雖主於小錢,而臣意則不然矣。上曰,洪啓禧常欲罷禁營,久矣。今則身親當之,予欲觀其何以爲之矣?若魯曰,禁營難以革罷,而不必屬之於兵判矣。上曰,兵判之任,別出無妨矣。羽良曰,兵判別出,則自三軍門各送軍校。而爲三軍門都次知,則事體尤爲自別而權重矣。上曰,然矣。若魯曰,將卒相熟然後可以得力,而至於兵判,豈有三四年久爲之者乎?領府事過三都目,臣則過二都目而遞矣。羽良曰,其外亦有弊端者,兵判新出,則例有軍官廳等家舍辦買,遞職之後,雖不歸於私用之家,而限其身在,不爲更屬於軍門矣。若魯曰,如此些少之弊,亦不足言。聖應曰,兵判見客之節,汩汩無暇,亦有弊矣。上曰,令監誰也?若魯曰,李成中矣。上曰,可合矣。羽良曰,每事必當善爲之矣。上曰,容貌似不如前矣。羽良曰,溫幸時重得病,自後如此矣。向來差出均稅使時,領敦寧有意,而以其病未果矣。若魯曰,鑄錢事誠難矣。御將當初欲以一錢八分重爲之,臣則欲以二錢重爲之矣。聞御將試鑄一錢五分重,足可用云矣。上曰,十五分,卽數之成數,而或不至薄劣乎?若魯曰,鑄出者雖差少於舊錢,而不至薄劣矣。鳳漢曰,鑄錢事,臣旣受任則可以擔當,而洪啓禧則以學士之口,每言錢字,甚不雅云矣。大臣雖欲爲二錢重,而啓禧則又欲以一錢三分重鑄出,臣則以爲凡事眼熟,然後可以行之。大錢小錢,實如鷄鴨卵矣。舊錢不好則盡廢之,小錢好則都用小錢爲好。故先鑄一錢五分重以觀之,則比舊錢少有差等矣。上曰,然則以一錢五分重爲定耶?鳳漢曰,洪啓禧送言于臣曰,今日入侍,不得進參,必以十三分重鑄出之意,仰稟云云。臣則雖以十六分重爲之,似無妨,而十五分重爲定,誠好矣。上曰,向來趙榮國言,若鑄大錢則匠手欺之云。前吏判入侍時,有大小錢鷄鴨卵之敎。雖有大人國小人國,而一國之內,豈同有大小人乎?大錢不鑄,則小錢爲好,舊錢不廢,則通鑄常平,好矣。而大錢定用,則常平全禁,反不好耶?羽良曰,大錢行之,而常平限年禁之,則可以行矣。上曰,以今紀綱,似不得行矣。鳳漢曰,今日決定後,可以奉行矣。上曰,錢孔大然後體制不少矣。鳳漢曰,若不善鑄,則大段論罪之意,稟啓出擧條,申飭,好矣。上曰,前日所議水鐵錢,終難鑄得耶?羽良曰,鑄錢匠手,以爲不可成云矣。若魯曰,豈有不成之理?而但匠手不願矣。弘濟院·鹿樊近處,有好白土,李景夏言燔造沙器則好云。臣亦見之則果好矣。司饔分院,亦可爲之。而但匠手以河東·晉州之路絶,故不願矣。羽良曰,都城至近之地,不可掘土矣。上曰,十五分重定行,不至駭眼乎?鳳漢曰,若少於此則可慮矣。若魯曰,節目中鑄錢鐵重數付標,而不可太薄。而以敦厚爲之之意,亦爲付標,好矣。上曰,依爲之。鳳漢曰,今以十五分重爲定,此實小錢之漸也。此後漸漸減少則爲小錢矣。鳳漢曰,騎士旣已抄定後,似不無激勸之道,宜出敎鍊官一窠,使騎士輩試才抄補,似合事宜矣。上曰,訓將之意,何如?聖應曰,御將所達,好矣。上曰,若然則弓出身,馬步軍,豈有異耶?羽良曰,騎士則皆出身矣。上曰,靈城爲兵判時,敎鍊官抄定矣。只抄都監而爲之耶?聖應曰,然矣。鳳漢曰,不可無激勸之道,故如是仰達矣。上曰,向者申飭,而近來雜加資甚濫矣。鳳漢曰,騎士自是甲士也。本營有皮甲衣,其數與騎士相當,修補分給,何如?上曰,依爲之。以此意一體言于禁營,可也。出擧條若魯曰,溫幸時,溫陽郡今年田稅,有全減之命矣。本郡田結中,有各宮房免稅,其所納一體許減,其代則依庚申年例,令惠廳計給於該宮房,何如?上曰,依爲之。出擧條景源曰,持平李萬恢上疏還下矣。未知以給之還下乎?上曰,然矣。中官不傳,當該中官,推考,可也。出擧條若魯曰,黃海監司鄭亨復,又請詳定米,改色矣。詳定米事體自別,改色誠爲重難,而年久腐傷,亦爲可惜。海西方値凶年,以久陳詳定米,分給改色,亦不爲無見矣。上曰,予意甚以爲重難,諸臣之意,何如?箕鎭曰,詳定米改色,若善爲之,則以無用爲有用,此誠便利之事。而或不無置舊用新之慮,此則固當嚴加檢束矣。今若懲於此而靳許,則庫有餘粟,野有餓莩,豈王政之所可爲乎?臣則以爲許施,可矣。聖應曰,以最甚腐傷者,改色分給。而嚴立科條,則似無不捧之慮矣。上曰,若以未捧爲已捧,則此豈異於直爲蕩滌乎?鳳漢曰,詳定米事體重大,各邑守令,豈敢以未捧爲已捧之事乎?當此本道設賑之時,量宜改色,則飢民賴以仰哺,舊穀亦免腐棄,許施似爲便當矣。上曰,魚餒而肉敗不食,豈可以腐傷者?分給百姓耶?羽良曰,詳定米年久腐傷,則便爲無用,實爲可惜。而況改色分給,載在節目中。明春發遣惠郞摘奸後,相考年條,以最久陳米,分給改色,則舊米無腐傷之弊,飢民有得食之利,實爲兩便矣。上曰,舊陳米酌量許改色,而歲後送惠郞,摘奸擧行。出擧條鳳漢曰,御營廳鑄錢,當於開春後始役矣。所入含錫,今方燕貿,而勢難及期出來,聞惠廳含錫,其數甚多,似不盡入於該廳鑄役。且賑廳雖限其含錫,而盡爲鑄錢,旣不可一時盡鑄本營,則以含錫之未繼,不免停役,事甚可悶。賑廳含錫一百稱,先爲貸用,待燕貿出來,卽爲還報,實爲便好,已與賑廳堂上相議,故敢此仰稟。箕鎭曰,一萬斤非所可論,三千斤則猶可推移矣。鳳漢曰,此不過一時暫貸之事,亦不必願爲多貸,依重臣仰達,三千斤先爲貸用,何如?上曰,依爲之。出擧條鳳漢曰,御營廳火筒·火箭等屬,藏置於新營軍需所儲之庫側。而且接閭家,實有疏虞之慮,待明春,營一數間小屋於南小營火藥庫近處而移置,恐合事宜,敢此仰達。上曰,依爲之。出擧條鳳漢曰,禁·御兩營鄕軍停番,今至一年,宿衛疏虞,事體未安,自今依例徵番,何如?上曰,依爲之。出擧條箕鎭曰,宣惠各廳穀物露積者多,易致腐傷。守禦廳庫儲,似已輸去南漢,其空庫,今姑許借於本廳,自明春新大同,捧入於庫舍,則可除露積之弊矣。上曰,依爲之。出擧條鳳漢曰,御營廳米保,自均役廳,換定木保者多矣。海西長山以北,船路甚險,納米之保,亦將換定木保。而今年則未及變通,各邑願貿保米,以添賑資,若爲許施,則在飢民實爲大惠。而在本營,亦無臭載空棄之患,故敢此仰稟。上曰,大臣之意,何如?若魯曰,軍保米作錢,有禁令不當許,而御將所達,是矣。且爲海西民情,此與無端作錢有異,特許之。而今後則各軍門作錢之請,嚴防,宜矣。羽良曰,臣意亦然矣。上曰,依爲之。出擧條若魯曰,黃海監司以舊還停捧事狀請矣。海西之今年凶歉,固已稔知,而停捧一節,終涉重難矣。羽良曰,左相之言誠然,而亦不可全然防塞矣。上命書傳敎曰,今聞海伯以舊還停捧書請云,其所大歉,業已知矣。此等之時,其宜恤民,其尤甚邑特爲停捧,之次邑停捧其半事,分付。出榻敎鳳漢曰,御營別破陣三百名,分十五番,以二十名,每一朔兩處輪番。今則減爲百三十名,以百三十名依前分番,則僅爲八名,番額之太減,事甚未安。臣意則朝家減定之外,自臣營從長推移,添入三十名,合爲六十名,分作十六番。又除出各色標下中餘軍四十名,名之以兼別破陣,依他例分作五番,與元別破陣同爲立番,則番額比前幾乎相等。且元別破陣,自是閑雜無料之軍,聚散無常,疏虞莫甚。今此兼別破陣,以有料元軍,恒習火砲藏放之式,則緩急得力,必當一當百矣。乘此機會,若是變通,斷不可已,故敢此仰達。羽良曰,御將以此言于臣,故臣亦聞之。而如此爲之,則誠爲便好。非但御廳,雖禁衛營,若依此爲之則好矣。上曰,依所達施行,可也。出擧條若魯曰,鑄錢貿銅甚難云,産銅處從便設店,採用無妨矣。鳳漢曰,臣待罪湖西時,稔聞忠州銅之爲好品矣。今者大臣所達,實民國俱利之事,忠州産銅之處,自臣營句管,定送將校,開店採用,何如?聖應曰,寧海地有銅脈豐盛云。自臣營亦送將校,設店採用,何如?上曰,然則忠州自御廳句管,寧海自都監句管,可也。出擧條箕鎭曰,鑄錢事已定奪矣。所當與軍門同時始鑄,而賑廳物力甚不敷,待軍門畢役爲之,何如?聖應曰,都監物力亦不足,而賑廳猶可爲之。待賑廳鑄畢後,都監始爲之,何如?上曰,不爲則已,爲之則當廣爲之,何乃推諉乎?此等處予當有敎矣。仍命書傳敎曰,今者鑄錢非爲樂也。予意無錢而後,日渝之民心可救,而無他其代,故欲除而不除。旣有之後,不可不加鑄,非徒錢荒,于今均役之時,加鑄之政,亦不可不此時,故下敎矣。尙今寥寥,方欲申飭。今日入侍惠堂,有推諉之語,訓將則旣請銅店摘奸,一入侍中,聞惠堂之奏,繼又有持難之意,目今國事之不做,專由于此,竝從重推考。更爲嚴飭,其令卽爲擧行。出榻敎若魯曰,刑曹時無堂上,此時滯囚可慮。判書趙載浩催促,使之卽爲行公,何如?上曰,方在何處?若魯曰,方在典農矣。上曰,一則在何處?若魯曰,在銅雀津矣。金吾亦多滯囚,亦爲勉出,何如?上曰,趙載浩爲判尹時行公耶?若魯曰,不爲行公矣。羽良曰,向來撕捱,蓋其情跡不安故耳。若魯曰,向來伏閤時入來,而以直房爲公廳,終不入處云矣。上曰,此何事耶?不欲行仕而然矣。命書傳敎曰,秋曹劇務,不可曠焉。而秋判趙載浩,一向違牌,無意膺令云,其在事體,已涉寒心。況趙載浩以與共休戚之臣,勿論緊歇,一以不仕爲高致,此何分義?且今則秋曹無人,其在事體,不可一任其志,從重推考。更卽牌招察任。又命書傳敎曰,金吾多滯,不可曠焉。判義禁元景夏無義在外,其無動意,此何分義?從重推考。其令卽日入城,而勿捧其書嚴飭。出榻敎若魯曰,黃海監司,頃請賑穀一萬石,故只給五千石矣。又以穀數不多更請,未知當許幾石乎?上曰,此則卿須詳量許給,可也。上曰,注書出去,宣傳官一員待命。若魯曰,僚相近有引入之意,臣非不知其私情之切迫,而豈不顧國事乎?羽良曰,左相之言誠野俗矣。臣爲吏判,左相爲畿伯時,左相於往來路,輒入臣家,稔知臣之情私矣。臣之所懇,非出於拜相後所言,亦非出於退休之意,則左相之今忽爲此言,莫非臣誠淺不能孚感同朝之致,臣實慙愧矣。若魯曰,臣非不知,而此時則決不可許懇。而且領敦寧旣不在,今若又失僚相,則國事誰與爲之乎?今之國事比僚相情境,尤無涯矣。臣只顧朋友之情,而反不顧國事乎?殿下若欲許副,則請竝與臣而許退焉。上曰,此所謂兩手執餠者矣。頃聞右相父倚門望之語,予實惻然。予豈無推及之孝?而其於國事,誠難矣。漢高有安劉必勃之言,而領府事已老,領敦寧有病矣。今卿等又欲俱去,則當各薦其代而去,宜矣。羽良曰,臣於倉卒間,雖不能仰陳,而朝臣中亦豈無踰於臣者乎?臣以藐然一身,位極卿相。且無一番獲罪之事,則到今豈敢爲求退之計乎?明太祖見鵲巢,卽許朝臣歸養,則以臣之情事,豈不能得請乎?事君有日,事親無日,臣之事誠萬萬懇迫矣。若魯曰,右相之事,臣當挾爲之矣。上曰,誠好矣。羽良曰,公家事有期,左相其何以挾爲乎?臣已與老父,約以休官奉養矣。豈忍爲食言乎?上曰,彼重臣親年幾何?箕鎭曰,卽今七十二矣。上曰,老矣。卽今舊臣凋零矣,京居豈不勝於鄕居乎?開春則予欲勸將母上來矣。羽良曰,彼重臣之母年七十二,而自上猶以爲老,況臣父乎?上曰,卿雖欲多得同情者,而其於國事奈何?予實有恃於卿等所懇,不可許矣。若魯曰,僚相引入,則世道去矣。羽良曰,古人云,方寸定然後可以做事。今臣則方寸已亂,做得甚事乎?上曰,予於左相,亦有惜之之意。左相本多用氣處,且心亦傑矣,曾以四字勉之。而今則大拜後,尤爲惜之。凡事唯當從容做得,豈以有限之氣過用乎?若魯曰,聖念至此,不勝感激矣。羽良曰,左相終日所爲,皆國事矣。上曰,果然矣。若魯曰,新元不遠,臣前有仰達者,未知其間,其或感回慈聽乎?上曰,此是予卽今憫迫者矣。若魯曰,明年卽中宮聖算六十之年矣。東宮亦當有進箋以賀之擧矣。上曰,止之。予以慈聖入宮五十年,不得稱慶。予則雖六十,決不欲受賀。元良其將不得進箋於其父,而獨能進箋於其母乎?仍命書傳敎曰,新元在近,卽我慈聖母臨五十年也。人子喜懼之情,豈可循例度日?依丙寅年例,當率百官進箋以賀,其令儀曹擧行。其他正朝禮賀,追惟昔年,方寸一倍,豈循往年之禮乎?竝權停。出榻敎上曰,今番事,非因領敦寧而爲之矣。予以壬午年得侍慈聖,今已五十年,豈無祝萬壽之願乎?今番溫幸時有詩,卿等當盡見矣。其一句,回鑾後,以諺飜出,進納于慈聖,一本則給于賢嬪。賢嬪開見而輒垂淚,以此心,豈有受賀之意耶?若魯曰,必從容得請,以爲稱慶之地伏望。上曰,慈聖若俯聞如此之語,必有牢臥之擧,豈不切迫乎?可爲之事,爲之然後,可以稱慶,此一節,姑爲置之。慈聖終不回聽,則更以稱慶單請,無妨矣。新年祝辭,唯是安過元日,只爲陳賀,稱慶則退行於後日猶可矣。庚申年,慈聖以汝若受之,則予當受之爲敎,故果垂泣而受之矣。俄亦有敎。而慈聖氣候果康健,而近來則漸不如前矣。若魯曰,臣等豈不仰體聖念?而自上猶未得請,則宗臣之不知聖意,一向堅請。以動慈聖之心,豈不可怪乎?若從容爲之,則豈不合當乎?自內必從容力請,期於得回。而傳敎下端,改下,何如?上曰,以予志喜之餘,豈無感愴之懷乎?正朝親受賀,終不可。且感回慈聽,終無其路,實予誠孝不足而然矣。元良稱賀,抑其次也。若魯曰,丙寅年殿下已行之禮,東宮豈不欲行之乎?羽良曰,應行之禮不可停,而東宮孝思之心,亦何可抑之乎?上曰,東朝可爲之事爲之,然後稱慶頒赦,當受之矣。慈聖終不回聽,而予獨出受,則慈聖必當俯問汝何往云爾,則予以何辭仰對乎?予之情事,實爲懇迫矣。且慈聖入宮五十年,旣不得行禮,則坤殿六十,先爲行禮,豈不倒乎?以卿等當之,於心果何如耶?諸臣曰,誠如聖敎矣。若魯曰,若然則歲色猶遠,必從容力請,期於得回,千萬顒祝。殿下終若不得請,則朝臣亦豈無可爲之事?而惟恐有貽憂之慮矣。上曰,稱慶則別擇日爲之,歲首則只行陳賀,宜矣。上又曰,坤殿六十,豈不異乎?羽良曰,此我東方稀有之慶矣。上曰,予亦可至於六十乎?予則有苦心矣。羽良曰,臣有區區所懷,敢達矣。新兵判非不得人,而正卿陞擢,固是非常之典。至於兩銓,則尤爲自別,此後此等處,愼重,宜矣。上曰,所陳是矣。當體念焉。景源曰,孝寧大君墓及文正公宋時烈墓,遣近侍致祭事,允下矣。何承旨進去乎?上曰,同副承旨進去。出榻敎諸臣以次退出。
上在昌德宮。常參·經筵,以代理停。
端敬王后忌辰齋戒。
昏有霧氣。
尹光毅達曰,大司憲金鎭商,執義申暻,掌令李養源在外,洪樂性,持平李重祚未肅拜,李萬恢呈辭。今日以監察茶時之意,敢達。令曰,知道。
趙明履達曰,左承旨權一衡,今日不爲仕進,卽爲牌招,何如?令曰,依。
尹光毅達曰,吏曹判書李天輔,兵曹判書洪啓禧,判尹金尙魯,除拜後過三日不爲出肅,竝推考警責,仍卽牌招察任,何如?令曰,依。
又達曰,戶曹判書金尙星,一向違召,尙不行公,其在事體,極爲未安,卽爲牌招察任,何如?令曰,依。
又以禮曹言達曰,卽接東萊府使趙載敏所報,則館守倭言內,今番東西館宇修理時,八送使停止之謝意,當年條一特送使答書中,添入下送云。故考見本府謄錄,則癸卯年館宇修理,八送使停止時,同年第一船答書中,有省弊停使謝意書給云。此事已有癸卯前例,則今不可防塞,依前例令承文院,今此一特送使回答書契中。停使謝意,措辭添入撰出之意,分付,何如?令曰,依。
上在昌德宮。常參·經筵,以代理停。
端敬王后忌辰。
大殿·大王大妃殿·世子宮·嬪宮·賢嬪宮,政院·玉堂口傳問安。答曰,知道。中宮殿,政院·玉堂單子問安。答曰,知道。中宮殿,朝廷二品以上·六曹單子問安。答曰,知道。大王大妃殿·中宮殿·賢嬪宮,藥房口傳問安。答曰,知道。
藥房都提調金若魯,副提調趙明履啓曰,寒威轉酷,伏未審聖體調攝,若何?湯劑昨已畢進,而眩候諸節,益有差勝乎?今日臣等與諸御醫入診,詳察聖候,更議繼進當否,宜矣。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣。予則一樣矣。湯劑停止,待下敎入侍,宜矣。
曺命采達曰,大司憲金鎭商,執義申暻,掌令李養源在外,洪樂性,持平李重祚未肅拜,李萬恢呈辭。今日以監察茶時之意,敢達。令曰,知道。
尹光毅達曰,領府事金在魯箚子到院,而國忌齋戒,留院之意,敢達。令曰,入之。
曺命采,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
趙明履達曰,右副承旨李應協,今日不爲仕進,卽爲牌招,何如?令曰,依。
曺命采達曰,判義禁元景夏,自鄕上來云,金吾滯囚可慮,卽爲牌招察任,何如?令曰,特敎申飭之下,其何如此?況當隆冬之時,金吾滯囚可慮,從重推考,卽爲牌招察任。
又達曰,刑曹判書趙載浩,特敎申飭之下,一向違召,無意出肅,事甚未安,.卽爲牌招察任,何如?令曰,特敎申飭之下,其何如此?推考,卽爲牌招察任。
權一衡達曰,戶曹判書金尙星,鎭日違召,無意行公,其在事體,至爲未安,卽爲牌招察任,何如?令曰,依。
傳于尹光毅曰,騎馬三匹,卜馬二匹立之,史官一員待命。
濟州防禦使狀啓,薦新乳柑·洞庭橘,體小品劣,進上未免代封,而小橘亦爲闕封,惶恐待罪事,傳于尹光毅曰,勿待罪事,回諭。
領中樞府事金在魯箚曰,伏以臣衰朽益甚,百病交攻,冬深以後,殆無生人之事矣。又自敎日前,頑痰挾感,凝結於胸膛腰脊之間,如懸重石,衝亘刺痛,屈伸呼吸,無不妨礙,埋蟄室突,晝夜叫楚。今日坤殿誕辰,末由進參候班,罪重闕禮,惶悚靡措。伏乞离明,亟降譴罰,以肅邦憲,以安賤心,千萬幸甚。取進止。答曰,覽箚具悉卿懇,以疾未參,其何所傷?卿其安心善攝焉。仍令曰,史官往諭。
上在昌德宮。常參·經筵,以代理停。
仁烈王后忌辰齋戒。
曺命采達曰,大司憲金鎭商,執義申暻,掌令李養源在外,洪樂性,持平李重祚未肅拜,李萬恢呈辭。今日以監察茶時之意,敢達。令曰,近來監察茶時屢日矣,申飭。
趙明履達曰,吏曹判書李天輔,除拜後尙不出肅,卽爲牌招察任,何如?令曰,依。
權一衡達曰,戶曹判書金尙星,一向違召,尙不行公,其在事體,極爲未安,卽爲牌招察任,何如?令曰,依。
曺命采達曰,兵曹判書洪啓禧,除拜後尙不出肅,卽爲牌招察任,何如?令曰,依。
又達曰,判義禁元景夏,刑曹判書趙載浩,特令申飭之下,昨日違召,無意膺令,事甚未安,卽爲牌招察任,何如?令曰,依。
又以備邊司言達曰,鑄錢節目中數條,依大朝下敎,添刪改付標以入之意,敢達。令曰,知道。
又以禁衛營言啓曰,禁·御兩營停番鄕軍,自今依例徵番事,已爲榻前定奪矣。本營來辛未三月四月當八番右部前司屬全羅道五哨軍兵。來二月二十五日,京中逢點。三月初一日,立番次趁期調送事。本道監·兵使處,知委之意,敢啓。傳曰,知道。
又以御營廳言啓曰,禁·御兩營停番鄕軍,自今依例徵番事,已爲榻前定奪矣。本廳來辛未三月四月兩朔應立右部右司屬忠淸左道五哨軍兵。二月二十五日,京中逢點。三月初一日,立番次趁期調送事。本道監·兵使處,知會之意,敢啓。傳曰,知道。
上在昌德宮。常參·經筵,以代理停。
仁烈王后忌辰。
尹光毅達曰,明日常參,取稟。令曰,停。
曺命采達曰,大司憲金鎭商,執義申暻,掌令李養源在外,洪樂性,持平李重祚未肅拜,李萬恢呈辭。今日以監察茶時之意,敢達。令曰,知道。
趙明履達曰,吏曹判書李天輔,兵曹判書洪啓禧,除拜已久,尙不出肅,事甚未安,.竝卽牌招察任,何如?令曰,依。
曺命采達曰,戶曹判書金尙星,一向違召,無意行公,其在事體,極爲未安,卽爲牌招,何如?令曰,依。
又達曰,判義禁元景夏,刑曹判書趙載浩,一向違召,無意膺令,其在事體,極涉未安,竝卽牌招,何如?令曰,依。
李應協達曰,判義禁元景夏牌不進推考徽旨,今方捧入。而日昨特令申飭之下,無意膺令,事甚未安。更卽牌招察任,何如?令曰,依。
又達曰,刑曹判書趙載浩牌不進推考徽旨,今方捧入。而日昨特令申飭之下,無意膺令,事甚未安。更卽牌招察任,何如?令曰,依。
又達曰,刑曹判書趙載浩牌招事依下,而家在城外,待明朝出牌之意,敢達。令曰,知道。
假注書丁志復出使,代以權顯範爲假注書。
李應協啓曰,事變假注書權顯範,時無職名,令該曹依例付軍職,冠帶常仕,何如?傳曰,允。
曺命采達曰,卽者宣惠廳郞廳,以都提調意來言,本廳褒貶,明日出令。而堂上李箕鎭病不進,元景夏兼帶未肅拜,金尙星病不進,將不得開坐云。惠廳堂上李箕鎭·元景夏·金尙星,竝待明朝牌招,以爲開坐之地,何如?令曰,依。
尹光毅啓曰,禮曹參議尹鳳五,有時急稟定事,來詣請對矣。
傳于尹光毅曰,禮堂都承旨詣閤。
統制使狀達,生靑魚,冬至已過,尙未捉得封進,惶恐待罪事,令于李應協曰,勿待罪事,回諭。
初九日申時,上御克綏齋。禮曹參議請對入侍時,行都承旨趙明履,禮曹參議尹鳳五,假注書任希敎,記事官李慶濟·朴正源入侍,副校理鄭弘淳,修撰李得宗,持夙夜箴,同爲入侍。上曰,禮官達之。鳳五曰,元朝大王大妃殿母臨五十年陳賀時,節目間事及其外又有不可不陳稟者,而長官引入,亞堂未差。臣以次堂求對,極爲惶悚,而當急時稟定,故入來矣。今番殿下進箋陳賀,命依丙寅年例爲之矣。取考丙寅謄錄,則殿下進箋後,率百官陳賀,東宮繼爲進箋,百官及外方亦爲進箋。且殿下受百官陳賀,今亦依此擧行乎?上曰,今番陳賀進箋,卽致詞矣。鳳五曰,丙寅年前例,有告廟之節,而兼行於元朝朔祭矣。上曰,今番則只行致詞,率元良百官陳賀,東宮尙無進箋之禮,且無告廟之節矣。鳳五曰,陳賀時例有別方物,何以爲之乎?上曰,有正朝方物,不必別例爲之矣。鳳五曰,明年爲坤殿六旬矣。此乃列朝以來所無之慶矣。上曰,果是初有之事耶?鳳五曰,然矣。東宮忻慶之心,臣民抃祝之忱,實無涯。與常年一體,昧然虛度,實爲欠典,似當有飾慶之擧,大臣之意亦如此,故敢達矣。上曰,頃日大臣入侍時,已有下敎者,予不得爲之,則東宮何可得行乎?鳳五曰,殿下於東朝,不得盡展聖孝,故聖敎如此。而坤殿寶算六旬,實是慶事,若全然虛過,則東宮愛日之誠,其爲缺然,當復如何?以殿下丙寅之心,俯諒東宮今日情事,參量下敎伏望。明履曰,伏聞頃日下敎,則不得稱慶,而亦難虛度,只行致詞陳賀之禮。東宮之於坤殿,亦豈可無陳賀之節耶?上曰,人子以親心爲心矣。慈聖前旣已略禮,則坤殿稱慶,道理豈不未安?而略禮之意焉在?鳳五曰,殿下於東朝所得爲之禮,參量其分數,下敎爲好,雖略之又略,無妨矣。上曰,致詞外,豈復有更略之事乎?鳳五曰,凡慶事,過大固不中,而不及亦不中。如此大慶,闕然無所爲,則豈不爲不及之科乎?東宮情事,必缺然莫甚矣。上曰,其父受之則可以爲之。而其如其父之不受,何哉?明履曰,今殿下於東朝,有致詞之禮。東宮於大殿·中殿,亦如此禮行之,恐無不可矣。上曰,如是則將與慈殿所行之禮同矣。事極如何?慈殿若進箋則猶可矣。明履曰,當同而同,是乃道也。鳳五曰,東宮旣不進箋於大王大妃殿,則京外別進箋,亦不爲之乎?上曰,非爲欺慈聖也。而致詞亦循例爲之者,或恐慈殿,聞而爲怪也。鳳五曰,表裏亦依正朝例爲之耶?上曰,只爲之於東朝,宜矣。上又曰,禮官求對,意謂必稟玆事矣。明履曰,更加思量下敎焉。上曰,東朝旣爲略禮行之,則更無思量之事矣。鳳五曰,列朝所無之慶,全無所事,豈不落莫乎?上曰,玆事按抑然後,前頭事可以防止矣。鳳五曰,未知前頭事何事,而目前當行之事,以前頭之慮防塞,亦非得中之道也。弘淳曰,禮議以無前盛事仰稟,當爲循例擧行,而不可防塞矣。上曰,予有苦心矣。東朝略禮,則中宮何可行之乎?在元良之道,其父不受,而獨於其母爲之耶?明履曰,殿下以略禮於東朝爲敎,而當同而同,是乃道也。東宮行禮亦如此,禮有何不可乎?鳳五曰,今略爲行禮於坤殿,實無妨於所重處矣。上曰,庚子年略而行之。至于今日,予事何可行之乎?得宗曰,慈聖母臨五十年,實列朝所罕有之事。殿下之孝心,臣子之忱誠,當擧盛禮,何可不行?更加思量焉。明履曰,玉堂追入,故未得聞初頭說話矣。上曰,歸重於東朝事者,其意可知矣。上又曰,東朝進箋,亦以致詞爲之者有意,此外予何以受之?上察下顧,尤不當矣。明履曰,中宮殿行賀禮,則例必行於殿下矣。鳳五曰,凡有慶事,必賀於大殿。雖以坤殿患候平復稱慶事言之,兼行於大殿者,法例然矣。上曰,上下人雖如此,予不欲爲之矣。上又曰,言不可欺之。今番若爲行之,則後年周甲亦爲之,又予六十必爲之。予則以不受爲定,中宮獨受之耶?弘淳曰,以殿下之不受,東宮終爲闕然虛過,則豈不缺望乎?上曰,予有苦心,不可受矣。雖或感回慈聖,得以爲之,當姑徐徐矣。慈聖若曰,汝何不知吾心耶爲敎,則予其安乎?慈聖之心卽予心,予之心卽慈聖之心也。仍命承旨持筆,親製致詞,呼寫云云。明履曰,安胎使從事官朴起采,聞方遭至親喪犯染云。旣已犯染,似宜有變通之道矣。上曰,朴起采許遞。出榻敎上曰,今番胎峯近處田畓陳處,其令本道參量,給其價。人家亦勿督促,以示慰元元之意。出榻敎上曰,近來箋文字,多有不能看處,何爲而然耶?明履曰,以墨水書之而然矣。上曰,昔日金履亨之父,能看大省記·小省記,有貂帽賞賜之事矣。仍命書傳敎曰,近來箋文,莫辨其字者,或有令該曹申飭。出榻敎又命書傳敎曰,今番東朝,只賀而已。頃者下敎中曰,以進箋者卽致詞也。予與元良百官,皆只致詞,進表裏箋文方物之膳,東朝元朝例有,以此擧行事,分付儀曹。出榻敎上曰,注書出去,詳問東宮·嬪宮儀仗數,與大殿·東宮輦夫數以來,而兵曹儀仗圖,亦爲持來。臣希敎承命出來,持儀仗圖入侍曰,大殿輦夫都數爲六十名,而實輦夫三十四名。東宮輦夫三十名,而實輦夫爲二十名云。儀仗圖亦爲持入矣。上親覽後命書傳敎曰,儀文其宜詳定,實錄無憑。若或有隨駕兩闕之事,則其不預定,何以擧行?爲元孫時,無他儀仗,只烏杖忠贊衛六名,靑巾皮鞭六名,乘有屋轎,內侍從之。封世孫後,章服自內有舊例,而其輦稱輦,世子輦則七間二十名,此則五間十四名。去陽繖,只軟靑日傘,軟靑兩扇,軟靑蓋二,雀扇二,旌節二,金鐙一,銀鐙一,令字旗二,熊骨朵一,豹骨朵一,麒麟旗二,金一,鼓一,仗馬二,比世子儀仗有差等,以此定制似美。而此乃義起,令禮官問于大臣,所謂有屋轎,意雖比輦差等,此乃婦人所用,於禮何稱金轎而用此乎?差等輦制制樣,依輦稱小輿,四間十名可乎?一例詳細,問議以奏。出榻敎明履曰,臣有所仰達者,且禮官入侍,故敢此仰達矣。大典朝臣朝服中,無大帶,只有品帶。而近來朝臣朝服,有大帶,宜有釐正之道矣。上曰,儒臣詳考於文獻通考,後日仰達。而命服中九章節次,亦爲詳考以達,可也。鳳五曰,慶尙監司閔百祥,以胎封步數事,移文於臣曹,而臣曹亦無可據前例,何以爲之乎?上曰,大君·王子步數,何如?鳳五曰,大王胎封三百步,大君二百步,王子一百步也。上曰,卽阼後加封耶?鳳五曰,加封矣。取考乙卯謄錄,則以二百步爲定。故問於大臣,則以爲,宜用乙卯前例云,而不可不榻前定奪,故敢達矣。上曰,乙卯年所定步數,乃是例也。以二百步爲之,可矣。出擧條上曰,儒臣讀夙夜箴,弘淳讀御製序訖。上曰,下番讀小題。得宗讀訖。上曰,承旨讀箴。明履讀訖。上曰,注書讀篇下疏奏。臣希敎讀訖。上曰,聲音肖似矣。此是任之子耶?明履曰,然矣。弘淳曰,元孫儀仗,有問議之敎矣。輔養官亦宜趁速下諭,以爲上來,何如?上曰,是矣。命書傳敎曰,輔養官,開春後,自政院卽爲下諭。出榻敎上曰,沈錥年幾何?弘淳曰,六十六矣。上曰,予於溫宮還來時入侍故見之,則頗康健矣。閔遇洙年亦幾何?明履曰,五十六矣云云。諸臣以次退出。
上在昌德宮。常參·經筵,以代理停。
下直,興德縣監尹尙復,漆原縣監鄭景曾。
權一衡達曰,明日常參,取稟。令曰,停。
又達曰,備邊司郞廳來言,賓廳日次,而姑無時急稟定事,頉稟。令曰,知道。
李應協達曰,大司憲金鎭商,執義申暻,掌令李養源在外,洪樂性,持平李重祚上書入達,李萬恢牌不進。今日以監察茶時之意,敢達。令曰,知道。
又以都摠府言啓曰,今日入直內三廳武兼禁軍及軍兵等當爲中日習射,而本府褒貶相値,不得爲之之意,敢啓。傳曰,知道。
權一衡達曰,左副承旨曺命采,今日不爲仕進,卽爲牌招,何如?令曰,依。
以左副承旨曺命采,持平李萬恢牌不進罷職令旨,令于李應協曰,竝推考徽旨捧入。
李應協達曰,憲府連日監察茶時,諫院屢日闕達,事甚未安。兩司除在外外,掌令洪樂性,持平李重祚·李萬恢,正言沈鏽,竝卽牌招,何如?令曰,依。
又達曰,兵曹判書洪啓禧書批已下,卽爲牌招察任,何如?令曰,依。
又達曰,刑曹判書趙載浩,日前特令申飭之下,今又違牌,無意膺令,詞訟積滯,委屬可慮,卽爲牌招察任,何如?令曰,依。
權一衡達曰,吏曹判書李天輔,連違召命,尙不出肅,事甚未安,卽爲牌招察任,何如?令曰,依。
又達曰,戶曹判書金尙星,以惠廳堂上,纔已違牌矣。度支重務,一向曠廢,誠甚未安。更爲牌招察任,何如?令曰,依。
李應協達曰,判義禁元景夏,纔以惠廳堂上,牌不進矣。凍獄滯囚,委屬可慮。更卽牌招察任,何如?令曰,依。
又以弘文館言達曰,校理金尙耉,連呈辭單,不爲行公,修撰李惟秀,自鄕上來,副修撰韓光肇,由限已過,竝卽牌招察任,何如?令曰,依。
以修撰李惟秀,副修撰韓光肇牌不進罷職令旨,令于李應協曰,推考徽旨捧入。
李應協,以備邊司言啓曰,上年因北京禮部咨文,北道罪人李云吉緩決,故謝表已送於今番節使之行矣。卽者禮部又以今年九月奉旨,李云吉緩決咨文出來矣。答咨令槐院措辭撰出,付送於進賀使行,何如?傳曰,允。
又以侍講院言達曰,本院新除授司書呂善應,除拜累日,不爲出肅,卽爲牌招察任,何如?令曰,依。
又以侍講院言啓曰,本院新除授兼弼善尹東度,時無職名,令該曹口傳付軍職,何如?傳曰,允。
兵曹口傳政事,副司果尹東度。
李應協,以禮曹言啓曰,忠淸道林川地故左議政李頤命墓致祭,今十二月十一日定行事,已爲啓下矣。本家有故,其日不得設行之意,敢啓。傳曰,知道。
又以兵曹言達曰,今十二月初六日,漏水未及於人定,而建陽門傳漏軍士,輕先傳呼,使莫重差備鼓,有先時敲下之事,誠極駭然。當該傳漏軍士,令攸司科罪,以懲日後,何如?令曰,依。
又以兵曹言啓曰,在外薄衣軍士襦衣題給時,宿衛軍兵等空石題給事,一體命下。而今則上番騎兵點考時,襦衣直爲題給事,新有定式,故空石一款,不得擧行矣。日寒如此,所當依例題給,而事係特恩,自本曹不敢擅便,何以爲之?敢稟。傳曰,依例擧行。
趙明履以司饔院官員,以都提調·提調意達曰,本院年例進上磁器燔造所,隨其樹木有裕處,入接於廣州退村面矣。年久之後,柴山擧皆童濯,釜基陷夷,燔器色品,漸不如初。且與江筏收稅處稍遠,稅木運入時,多費民力,院民以移設他處事,累累齊訴。故不得已使柴場收稅郞廳,可合移設處摘奸,則回牒內,楊根南終面,最近於收稅江邊。而釜基亦好,樹木茂盛,實合於御器燔造之所云。民願如此,年限已滿,則不可不依前定奪,移設於楊根地,各樣假家及造器所用木槽廣板等物依例改備事,分付京畿·江原等道,何如?令曰,依。
李應協以左邊捕盜廳言啓曰,近來城內閭里,小小穿窬之患,比比有之云,故多定軍官,廣設譏詗矣。今十二月初二日,南部於靑橋近處,譏捕私鑄錢人都監砲手李甲寅爲名漢,而鑄錢機械等物,竝爲搜來。故推問其私鑄節次及同謀各人,則平問之下,箇箇直招,而潛自獨鑄,無他同謀者云。身犯一律,已爲承款,則今無更問之端。罪人李甲寅及新錢與機械等物,竝爲移送秋曹,依律處斷,而私鑄人依强盜例,指捕論賞,載於續大典。指示南部居閑良朴潤達,捕捉軍官閑良徐廷燁,依例論賞,以爲激勸之地,何如?傳曰,允。
大司諫韓翼謩書曰,伏以臣資性凡陋,言議模稜,試之百執事之末,未見其一可,惟此臺省之任,尤不近似,前後除拜,一味逡巡,蓋自知甚審故也。今玆恩旨,又何爲而下降也?向臣忝叨言職也。以合啓懲討事,妄效一言之匡救。伏奉大朝匪怒之敎,辭旨截嚴,仍命鐫遞,至今追惟,惶汗浹背,今何敢以歲月之稍久,晏然爲苟冒之計也?伏乞离明,亟賜刊汰,以安賤分焉。抑臣愚愛之誠,不敢以乞免而終默。向前邸下之職,不過問寢視膳,今則元孫誕生,輔養當務,則子職之外,更有父道焉。向前邸下之學,不過讀書窮理,今則大朝有命,代理機務,則修己之外,實兼治人焉。嗚呼,邸下尙可以自輕,而不思所以自勉乎?書曰,若生子,罔不在厥初生,自貽哲命。先儒釋之曰,人自初生輔養,乃可全其善。今者元孫方在繈褓,敎養之道,若無所施,人在胎妊,猶可施敎,矧已載生而載育者乎?凡人初生,知覺運動,一日勝似一日,自然有感發進長之妙。則推燥去濕之間,進乳就寢之際,無非有正道,不可不愼。至若阿保之人,尤不可不極擇。伏願邸下,深留意焉。窮經將以致用也。匹士尙然,況帝王之學乎?讀書而不會之於理,窮理而不揆之於事,則書自書我自我,終無實得,可不懼哉?曩臣侍講,倏已七八年矣。每從宮官,仰叩睿學之節度,不啻日將而月就,儼然已有大聖人根基,則下誠慶抃,容有涯極。政道問學,本無二致,官·賞·刑·辟·錢·穀·甲·兵,蓋無非是學者,臨朝聽政,必驗之於所學,開筵莅講,必推之於行事。本末相須,知行兩使,此心之體,隨處充滿,無少虧欠,則將見德日起而大有功否?能不負我大朝付托之重。伏願邸下,深留意焉。近日兩筵之頻停,雖緣睿候之欠安,學問之工,所貴接續,最忌間斷。臣願雖在靜攝之中,簡其儀貌,引接宮僚,或討論已講之文,或諮詢歷代之治亂,則旣無妨於調將,且有效於開發,更願留意焉。勸講之責,專在宮僚。新除授司書呂善應,未聞有文學聲望可堪是任,而遽然備擬,致受恩點,荐雷講員,只爲銓官。苟悅所識者而設則已,不然,朝家申飭另擇之意,果安在哉?臣謂善應不可不改遞,當該銓官,不可無警責,亦願邸下察納焉。臣無任云云。答曰,覽書具悉。陳戒切矣,當留念。而所陳依施。爾其勿辭,從速察職。
戶曹判書金尙星書曰,伏以臣以病則向來不死,眞一怪事,以職則至今未遞,亦一異事。疾病輕重之在於天者,固無奈何,而雖官職去就之在臣者,臣亦無奈何矣。噫,臣雖不似,所帶則一國重務也。一日曠務,則不惟爲臣一日之罪,而國受一日之害。二日曠務,則不惟爲臣二日之罪,而國受二日之害。臣之曠曹務者,今三朔餘矣。國計之摠攬,在度支而國計瘠矣。都民之休戚,在度支而都民病矣。國瘠·民病,其罪在臣,而臣之罪豈但止此而已?前後牌召,今至二十五次,而或在於臣之全無省覺之時,或在於臣之全不運動之時。然其蔑國綱壞臣分之罪,均之爲臣罪,則臣罪雖擢髮而亦有餘,獨臣之所不敢曉者。臣之此病,廟堂亦知之矣。朝家之所以處臣,何所不可?而竝與一國重務,置之於一切曠廢之域者,此何故也?謂臣之病實難强,而匪出矯飾,則亟許變通,可也。謂臣之病可行公,而專出占便,則速請譴罷,亦可也。要之不出於兩者之間,而恭竢累月,迄無處分,臣之求死不得,固勿論,其於國綱臣分,而何哉?顧臣狗馬之疾,蓋出於積勞所祟。而內則神精凋耗,內則筋力枵渴,偶因挾食之症,仍成勞復之疾,首尾四十餘日,少似回頭。而枕席之上,便作籧篨,則其去死特一間耳。重以痰入膝踝,寸步亦無以自運,時月之內,不可復論生人事者,此實通朝上下所共知者。而實病二字,亦未嘗一出於筵席之間,則仰惟离明,亦何以俯燭萬一也哉?噫,天道惡盈而門戶凋亡,則臣之宜廢者一也。人理漸極而疾病癃痼,則臣之宜廢者二也。至若蹤地之危臲,有未暇論,區區疾痛之極,玆敢仰首鳴呼。伏乞睿慈,俯賜哀憐,亟令鐫削臣本兼諸任,仍治臣積逋威命之罪,俾得以安意調治,復尋生路。千萬幸甚。臣無任云云。答曰,覽書具悉。卿其勿辭,調理行公。
全羅監司李成中書曰,伏以臣空洞彳亍,無所藉手,而祗以大朝奬拔之恩,冥升至此,徒費廩祿,未有寸報,常自循省,惄焉愧懍。不料藩臬新除,又下夢寐之外,聞命震駭,殆廢寢食,只冀淸朝行綜核之政,臺閣有糾正之論。顒俟已久,尙無動靜,虛縻曠日,冞積罪戾。玆敢披瀝肝血,仰首哀籲焉。伏念今之監司,卽古之岳牧方連,則委寄之重,揀選之嚴,何莫不然?而第玆湖南一路,尤有別焉。財賦之殷,人物之衆,爲國家根本之地。幅員之大,訟牒之繁,與嶺南竝稱。矧今飢饉札瘥,比歲荐仍,則懷來撫輯,旣在於道臣。軍制稅額,新有變通,則奉行宣揚,亦在於道臣。此時此任,尤宜難愼。而廟議謬擧,天點猥及,殆若强僬僥以千匀,試駑蹄於羊腸,臣誠爲朝廷慨然也。且臣禍釁喪威之餘,重嬰奇疾,精神銷落,榮衛尫瘁,㱡㱡有危死之形,玆實同朝之所共憐,而亦聖明之屢垂嗟愍者也。假令臣之才力,容有一分可堪之望,卽此病狀,未免道路顚仆之慮,竊恐虛授濫受,終貽公私之狼狽。噫,從事四方,不敢告勞,乃人臣之常節。受任一面,承流宣化,亦仕宦之至榮,苟非有決難承而至難冒者,臣顧何心,飾辭祈扣,有若隨俗例讓之爲哉?倘蒙离明,少加鑑照,則庶可得臣之情實矣。伏乞俯察切至之懇,亟降鐫遞之音,以重藩選,以安賤分,千萬幸甚。臣無任云云。答曰,覽書具悉。卿其勿辭。速往欽哉。
持平李重祚書曰,伏以臣,伏奉今月初三日政除旨,以臣爲司憲府持平者,臣誠惝怳踧踖,莫省其所以致此也。臣纔經外邑,未出解由,揆以公格,在所當遞,其在自處之義,宜卽露章引遞。而連値齋戒,書籲無路,一味虛帶,彌增惶蹙。召牌之下,來伏禁扃之外,敢陳自列之章,仰瀆崇聽,若其從前自劃之義,有不暇論。伏乞离明,亟令該曹照例鐫改,以存公法,以安私分,千萬幸甚。臣無任云云。答曰,覽書具悉。書辭令該曹稟處。
正言沈鏽書曰,伏以臣秋間忝叨是職,適値大朝臨門盛擧,均役便否,詢及士庶。臣旣冒參庭班,宜有一言之仰復,而伊時臣有右僚親嫌,公格所在,便同已遞,則刺口論事,有非本分,故不免泯默而退。及夫親嫌先祛,職名故在,則臣始有一日之責矣。遂將草草數語,略陳耿耿餘懷,蓋欲使聖上至誠憂民之意,期臻於盡美無弊之地。而忱誠未格,語默乖當,致勤大朝特遞之嚴旨,臣追思至今,惶汗沾衣。至於海西査事,卽聞狀本到院,而其徒據粧撰之文跡,只憑假飾之吏招者,果如臣前書所陳,奸情隱慝。旣未鉤服於平問,虛簿罄庫,雖未較閱乎裏面,而猶未免罅漏之層出,莫逃其貪饕之實狀云。於是乎嚴瑀之虛張賑穀,籠取貨利之跡,狼藉難掩。塗飾爰辭,欺誣聖聰之態,綻露無餘。臣之當初論劾,實非爽誤,據此可知。而前後陳章,輒承情外之嚴敎,未蒙採可之徽答,此又臣慙悚之一端也。若夫朴昌潤之乘憤胡叫,恣意反詈,實是朝廷之羞辱,只恨當時,汚臣筆端而已。臣豈可與此輩往復較挈也哉?臣以蔑裂之識,畸危之蹤,屢玷言地,動輒狼狽,內顧私義,惶蹙旣深,外爲世道,憂歎轉切,臺端一步,自分永謝。不謂誤恩頻辱,復有薇垣新命,在臣微分,曷勝感激?而第念國有臺官,專責言議,士貴廉愧,不可放倒,則斥其言而用其人。上而有虛授之失,失其職而居其位,下而爲無恥之歸。臣雖欲抗顔復齒於周行,亦不可得矣。且今大司諫韓翼謩,卽臣之婚家也。法著相避之典,臣在應遞之科,雖靡情勢之難强,更無去就之可論,臣何敢一日虛縻?而連因淸齋,陳籲路阻,今始隨牌祗詣,引例自列。伏乞睿慈,俯垂鑑燭,亟令該曹照法鐫改焉。臣無任云云。答曰,省覽具悉。書辭令該曹稟處。
掌令洪樂性書曰,伏以臣於前後三司之除,不敢變動一步,積犯違傲者,雖緣情蹤之萬萬不獲已,而揆以義分,惶蹙則極矣。待罪畿幕,粗效奔走之勞,差安微賤之分矣。掌憲新命,忽降此際,驚惶感激,罔知攸措。守株之見,與前一樣,進身之道,更無可論。而本來所執之外,又添新般所遭之難安者。向見前都憲臣權爀書本,以江都反庫事,過生疑怒,至以機關自衒等語加之,臣實惝怳,莫曉其指意攸在也。江都之反庫,未嘗創始於今,則視臣行以機關者,已非意慮所及。而臣之奉命,異於暗行,其所陳列,不過憑據在官之文簿而已。臣雖欲低仰伸縮,亦不可得,則有何衒不衒之可論?而宰臣之不少恕諒,乃至於此也。到今事冷之後,臣不必呶呶較辨,以傷相敬之道。而繡衣之反被詆訶,自臣而始。臣固不足恤,獨不貽羞於朝廷乎?以此情地,抗顔於風憲之列,尤無是理。玆隨天牌,來伏經外,投進短章,自外徑歸。伏乞离明,俯垂鑑諒,亟賜鐫削,以爲奉命不職者之戒,公私萬幸。臣無任云云。答曰,覽書具悉。爾其勿辭,從速察職。
校理金尙耉書曰,伏以臣於見職,豈有一分堪承之望?而黽勉暫出,槪欲粗伸其分義而已。向登筵席,昵陪龍光,榮極一身,涯分已足,則固宜退守本分,非敢有夤仍蹲據之計。而抑臣情私,且有萬萬至切者。臣之偏母,今年已六十九矣。素有虛勞之症,已成積痼之疾,通計一朔,寧日絶少,居恒懍綴,床席爲命。而近因寒事酷緊,將攝失宜,又得天行輪感,諸症一倍添㞃,膈煩而寢睡全失,胃敗而食飮頓廢,神息澌綴,實有奄奄之憂。臣以無兄弟獨身,左右扶將,晝夜焦遑,以此情理,離捨就職,萬無其望。而虛帶館銜,徒使諸僚番次苟簡而已,則臣心悶蹙,尤當如何?天牌之下,不敢坐違。玆詣闕下,仰瀆情懇。伏乞离明,俯賜鑑諒,亟許鐫遞臣職名,以便救護,不勝幸甚。臣無任云云。答曰,覽書具悉。爾其勿辭,救護母病。
兵曹判書洪啓禧書曰,伏以臣於本月三日,祗奉除旨,以臣爲資憲大夫兵曹判書者,臣始焉震驚,中焉惝怳,終而憂懍,莫省措躬之所也。夫長夏官而主中權,是何等重任,何等重選?苟非才識勳閥之爲一世所推者,則莫宜居之。如臣者,以其才則譾劣鈍滯,百無一能,以其識則迂疏短拙,千無一得,以其勳閥則立朝日淺,無所著稱。雖使臣從當品之久次而得之,猶爲萬不近似,況可以亞卿而超陞乎?以廟堂之薦擬而授之,亦必未允物情,況可以中批而特擢乎?此臣所以遑遑蹙蹙,歷累日而靡定者也。臣愚不自諒,妄與國事,前後陳列,不避冗長,只出無隱之忱,未有分寸之效。而猥蒙大朝之殊知,特荷前席之溫諭,至比前輩勉誨諄摯,今玆誤恩,又出於夢寐之外,人必曰夫夫也。强其不知,參涉廟謨,上欺聖明,竊取榮寵,此不但在臣爲難赦之罪,其有累於大朝則哲之明,爲如何哉?臣念之及此,尤萬萬悚慄,直欲鑽地以入而不可得也。意謂朝廷之上,必有駁正之論,縮伏恭俟,已有日矣,而汔今無聞,亦一怪事。若復一向遲徊,不自劾免,則匪分之職,曠久虛縻,亦臣之罪。玆敢哀籲於离明之下。伏乞邸下,察臣肝膈之懇,亟令收還臣新授職秩,以幸國事,以安私分,不勝大願。臣無任云云。答曰,覽書具悉。今者特授,聖意攸在,卿勿過辭,從速行公。
京畿監司柳復明書曰,伏以臣疾病沈苦,情勢危臲,連章丐免,方期必遞矣。卽得見禮曹判書徐命彬書本,則以今番草記事,至曰,依該道文移,循例啓下云,誠不勝訝惑也。向者振威縣,以李光佐墓在本邑,報來臣營。而此則臣於年前,亦嘗隨參於合辭之論,關係甚重,公議方嚴,故臣果斥退還送。而其後聞自本縣,直報該曹云矣。頃者禮堂,見其邑報,移關探問。故臣以兩邑旣已直報,則營門別無更加探問之意,有所回移,此不過隨問隨答而已矣。今其言,有若緣臣移文而草記者然,不亦異乎?臣果有移文之意,則初何可退却邑報耶?卽此一段,臣之本意,亦可見矣。且臣當遞之義,難冒之端,前後辭本,瀝盡無餘,而尙未蒙矜許,臣誠悶鬱抑塞,莫省所措。本事委折,今不必每每煩瀆,而處義不宜異同,大防終難弁髦,畢竟一遞之外,更何有他道乎?抑臣數朔行役之餘,狗馬賤疾,一倍添加。最是本來腹痛,非時泄痢等症,俱係危惡,日就沈劇,實無一分强策之望。而本道守令殿最,期日已迫,以此病狀,末由封進,惶悶之極,益無所容。玆敢疾聲哀籲。伏乞离明,俯賜鑑燭,亟遞臣職,以安賤分,不勝萬幸。臣無任云云。答曰,覽書具悉。卿其勿辭,調理察任。
洛豐君楙,戶曹參判尹得和等書曰,伏以臣等頃以使事稟定,大朝筵敎申飭,至爲嚴切,廟堂更督,亦至一望。諸道卜定之來到者,不備三分之一,其餘皆不來。不來之中,兩南尤甚,彼中盤纏禮單之需,全賴兩南。而許多遠邑,齊到於一兩日之內,萬無其理,拜表日字,只隔四五日。而卜定不及,經先裝發,其勢末由,進退兩難,狼狽極矣。到此地頭,無他變通。差退若干日,改卜念後,則望日與念後,日字遲速,無甚迥別,諸邑卜定,庶可來到於其間。頃日筵中聖敎,亦以卜定若不及,則觀勢差退,未爲不可爲敎。而臣等有不敢更煩於大朝靜攝之中,不得不仰瀆於离明之下。伏乞睿慈,俯詢廟堂而量處焉。臣等無任云云。答曰,覽書具悉。書辭令廟堂稟處。
校理金善行書曰,伏以臣卽伏見昨日政目,則金始煒得入於持平副望,臣竊不勝駭歎之至。始煒自有向來負犯以來,雖在郞署之微,前後銓官,初不檢擬者,槪見其堤防之難壞,懲討之莫嚴。而今乃乘其獨政,卒擬於臺閣淸望,而不少爲難,事之驚駭,莫此爲甚。臣謂當該銓官,亟施重推之罰,以懲後習,斷不可已也。臣無任云云。答曰,覽書具悉。所陳依施。
修撰李得宗書曰,伏以臣先祖孝寧大君補墓致祭事,有大朝成命,將以今十三日,近侍臨奠,凡在後裔,感榮惟均。第伏念朝家致祀時,子孫之有職名者,多有請由往參之例。在臣情禮,亦宜隨與將事之列,同沾曠世之恩。而身在禁直,未敢擅行,期日已迫,不容遲待。玆敢短章冒籲,仰瀆私懇。伏乞睿慈,俯垂鑑諒,特許臣往來之暇,俾得以參覩盛典,少伸微悰,千萬至祝。臣無任云云。答曰,覽書具悉。依所陳往來焉。
判敦寧李箕鎭書曰,伏以臣身嬰奇疾,日事艾灼,灸限未滿,瘡處方爛。而昨者伏聞大朝有諸臣入侍之命,臣惟瞻近威顔是急,不計顚仆,蒼黃登筵。及其退出,汗餘風襲,痰塞神眩,聲澌語澁,纔踰禁閾,便卽昏倒,曳入路傍人家,僅得救活,經夜始還。今至多日,未分人鬼,坤殿誕辰,禮闕起居,已合萬誅。此際又以惠廳貶坐,召牌儼臨,而以此喘喘之形,萬無蠢動之勢,坐犯違傲,惶隕益無所措。念臣所苦,非比外傷,當寒焫膚,極知其非時。而藥路旣窮,非灸則難爲,密室厚擁,惟恐寒透。向者暫出,大致觸傷,前功盡棄,新感忒甚,今若强起,又犯醫忌,則死生在卽,萬無一幸。微臣性命,固不足惜,得不有累於天地父母生成之大德也哉?玆不得不仰首哀訴於离慈之下。伏乞邸下,俯賜矜憐,特許旬日之暇,俾卒灸事,得尋生路,仍治臣慢蹇之罪,以嚴朝綱,不勝幸甚。臣無任云云。答曰,覽書具悉。卿其勿辭,察任。
判府事趙觀彬書曰,伏以臣跡甚嶔崎,病又癃癈,實無陳力供世之望。有除輒辭,罪涉慢蹇,雖荷慈天寬覆,得免政人之誅,而私心兢惶,未敢食息自安。且臣於相臣請罷諫長事,有不容晏然泯默者。臣亦嘗逬郊棲遑,寄寓於江上稍近之地,相臣之以此爲說者,意實在於臣,其所齗齗,亦太勤矣。臣之復入都門,卽由於怵迫恩命,逃遁不得。而乍時遲徊,亦覺滿心惴惴,危逼之言,不出所憂。臣雖欲隱忍蹲淹,其可得乎?玆引自處之義,仰陳短章。伏乞离明,俯察臣崎嶇難容之勢,亟令刊名朝籍,俾得遠屛丘壑,以卒全安之惠焉。臣無任云云。答曰,覽書具悉。卿其勿辭,察任。
上在昌德宮。常參·經筵,以代理停。
李應協達曰,明日常參,取稟。令曰,停。
又達曰,大司憲金鎭商,執義申暻,掌令李養源在外,洪樂性,持平李萬恢牌不進,李重祚上書未回達。今日以監察茶時之意,敢達。令曰,知道。
又達曰,憲府監察茶時,已至多日,事甚未安。除在外外,上書未回達外,未肅拜·不爲行公人員,竝卽牌招,何如?令曰,依。
又達曰,吏曹判書李天輔,兵曹判書洪啓禧,除拜已久,尙不出肅,其在事體,極涉未安,竝卽牌招察任,何如?令曰,依。
又達曰,判義禁元景夏,刑曹判書趙載浩,連違召命,尙不行公,其在事體,殊涉未安,竝卽牌招察任,何如?令曰,申飭之下,豈敢如此?推考,卽爲牌招察任。
又達曰,刑曹判書趙載浩屢次申飭之下,如是違牌,事甚未安。更卽牌招察任,何如?令曰,依。
又以弘文館言達曰,本館下番修撰李得宗,受由下直出去,下番將未免闕直。修撰李惟秀,副修撰韓光肇,旣有只推之令,竝卽牌招,以爲推移入直之地,何如?令曰,依。
又達曰,新除授弼善尹學東牌招事依下,而今已夜深,待明朝出牌之意,敢達。令曰,知道。
以修撰李惟秀,副修撰韓光肇等牌不進罷職令旨,令于李應協曰,推考徽旨捧入。
李應協,以侍講院言達曰,本院新除授兼弼善尹東度,旣付軍職,卽爲牌招察任,何如?令曰,依。
又以都摠府言啓曰,去十一月初四日內中日時,入直武藝別監尹泰起,鳥銃貫二中邊一中,李時蕃·申世光,邊二中貫一中,鄭厚奎邊三中。十六日內中日時,武藝別監鄭麟瑞貫二中邊一中,金福成邊二中貫一中,申世弼·金道鎰,邊三中俱爲入格,而不得蒙付標。故來訴本府,取考曾前謄錄,則三中之類,皆爲兒馬帖付標,乃是流來之典。而今此尹泰起等八名,獨漏於付標中,原單子似當有還入之擧,惶恐敢啓。傳曰,原單子入之。
又以備邊司言達曰,進賀使洛豐君楙等,以兩南各邑卜定尙未齊到,陳書請退行期,批答有令廟堂稟處之令矣。拜表只隔數日,而勢末由裝發,至於陳章,則不可無變通之道。拜表日字,依所請差退若干日,更爲推擇事,分付。而向日特敎嚴飾之後,各邑不卽擧行,以致使行退期,其在事體,極爲寒心。兩南道臣,竝從重推考,何如?令曰,依。
又以司饔院官員,以監膳提調意達曰,濟州十月朔山橘進上及九月朔烏賊魚·搥鰒·引鰒·柚子進上,來到本院。而捧入之際,各殿進上中柚子體小帶痕之狀,旣已狀聞,故不得已捧入。而至於大殿進上中引鰒膳狀,以二十七注之書塡,而開閣照數,則只爲二十二注之。故問于領來陪持人,則以爲,自本牧親自監封,則陪持人只爲領來云。而莫重進上,數爻如是不審,致有落漏之事。近來外方不謹享上之物,已極可駭,未有如今番元數不足之事,事之稽忽,莫此爲甚。當該牧使從重推考,領來陪持人,令攸司科罪,不足之數,更爲封進之意,分付,何如?令曰,牧使重推依施,陪持人勿爲科治。而更爲封進事,分付。
又以兵曹言達曰,各邑上番騎兵資布減半之代,自本曹上下事定奪之後,慶尙左兵使,誤認均役廳節目中,自今年擧行者,元上納中,直爲計除出給,其在事體,誠極未安,故頃已入達,推考警責矣。今觀十一月當各邑騎步布上納,則海州·鳳山·燕岐·文義·唐津·洪州·保寧·延豐·珍山·南平·求禮·綾州·金溝·萬頃·蔚珍·鐵原等邑,亦皆計除於元上納中,經先出給。莫重價布,擅除上納,任自給代者,亦極寒心。前日帥臣,旣以此推考,而今此各邑,又復如此,不可無各別論責,上項各該邑守令,竝從重推考,何如?令曰,依。
又以左邊捕盜廳言達曰,畿內有賊黨,譏捕事,發送軍官·軍士之意,敢達。令曰,知道。
左副承旨曺命采書曰,伏以臣譾劣無取,屢蒙銀臺寵除,不諒憒憒,惟以奔走夙夜,爲一分報效之圖。而昨違召命,實出於萬不獲已。顧臣家率女兒,痛一數日,意謂一時寒感,今則已逾半旬,症涉輪疾。而藥餌凡節,臣旣親自看護矣。以此薰染之身,出入近密,有不敢爲意。昨犯違傲,罪合重勘,而只推命下,猶靳例罷,臣誠惶感,莫省攸措。寧被鈇鉞之誅,終不敢進身淸禁,謹此齋宿構書,仰陳必遞之狀。伏乞离明,亟許遞改臣職,仍治臣慢命之罪,千萬幸甚。臣無任云云。答曰,覽書具悉。爾其勿辭,察職。
吏曹判書李天輔書曰,伏以臣久居重任,積瘁成疾,方欲瀝血號籲,冀蒙恩遞,以全天地生成之澤矣。東銓移除之命,遽下此際,臣惝怳震越,罔知所以攸措。竊念六官之任,何莫非重?而論其最重,則莫如兩銓。天官之長,卽古冢宰之職,權衡人物,進退百官,其爲任之至重,有倍本兵,上不可輕授,下不可冒居也決矣。臣愚鈍齟齬,百無一能,陞資未及一年,西擢東移,汲汲進用,有若非臣則莫可者然。今之在朝諸臣,宿德舊望,不患無其人,而臣乃越序踰分,猥辱聖簡,有除輒膺,若固有之,則聖恩愈誤,臣罪愈大,上與下俱失其宜,顧何益於國家哉?臣嘗貳佐是任者三矣。惟其有長席,故通塞之間,用捨之際,其責有歸。而臣猶畢露其拙,至今追思,餘愧在心。臣雖欲恬然進據長席,强其所不能,其可得乎?噫,用人之道,不過公之一字,而大朝之責勵銓官,惟是物也。第公之爲道實難言。今之所謂公者,勿論彼此色目,無適莫,無畛域,惟才是用而已。臣若强存適莫,設爲畛域,不副我聖上付托之重,則臣之罪固大矣。然無適莫之中,未嘗無義理,無畛域之中,未嘗無是非。蕩然壞其堤防,從以謂之曰,公之道如此,則是無義理也。無是非也。非臣之所以藉手事君者也。臣又不忍爲此。二者之中,豈無至正至當,不偏不倚?眞箇建極底田地,而非臣識量才力,所可堪承者。臣待罪貳佐時,嘗以是意,累陳於大朝。而今若不量時勢,不度己分,冒沒出膺,則臣之一身顚沛,有不足道。而其於孤聖恩而僨國事,何哉?寧被慢命之誅,斷無轉身之路,荐違嚴召,惶隕靡切。且臣疾病沈痼,無望供職,而意外有匪分之新命,天將益其殃促其死,是則臣之私憂,姑未暇言。而除命以後,連値齋日,今始悉暴至懇,仰干离命。伏乞俯賜諒察,將臣新授職名,亟許遞改,以幸公私,千萬大願。臣無任云云。答曰,覽書具悉。今者此任,聖意攸在,卿勿過辭,從速行公。
吏曹參判趙榮國書曰,伏以臣卽伏見校理金善行,大司諫韓翼謩書本,則以臣檢擬金始煒·呂善應於臺閣春坊之望,迭加論斥,語極非常,臣不勝駭懍之至。夫始煒之見枳時論,已至三年之久,而猶且持之不已,必欲永錮人於聖世,實非美事。故臣於入銓之初,豈無疏通牽復之意?而區區彌綸之苦心,或恐同歸於黨議務勝之套,姑且屈意遲徊。而頃者大朝入對之時,自上特詢始煒之用捨,辭敎諄複,而責臣以無剛腸。臣惶恐祗承,乃以卽當收檢之意,有所仰對。臣旣質言於君父之前,而尙且顧憚時議,不能將順恢蕩之盛意,則臣罪當如何哉?儒臣亦必知此事理。而今其爲言,有若臣乘其僚席之不備,獨任己意,突然通議者然,吁亦異矣。且始煒年前,亦嘗見擬於三司之望,而其時未聞有嘖言,今若是驚怪抑又何哉?臣實未曉也。至於呂善應,則其地處文識,何所不可?而尙此淹屈,公議惜之,故臣果首擬於勸講之任。臣則以爲必可堪,而諫長則以爲不可堪,甚矣。人見之不同也。噫,好惡殊塗,姸媸易形,今日銓注,其亦難矣。若爾則必循諫長之所好,然後方可免苟悅所識之譏耶?雖然爲銓官者,不體朝家愼擇之意,而以公器,苟然爲私悅親知之資,則此其罪誅殛猶輕,警責之請,何其太恕也?臣以畸孤之蹤,處睢盱之地,居然已半年,而不知早自斂避,以遠恥辱,臣固自取,尙誰怨尤?而一政纔出,聲罪狼藉,左右拳踢,殆將應接不暇。臣身羞困,姑置勿論,所可恨者,咫尺前席,親承大朝之勤敎,而終不得體而行之,只使激射之餘波,混及於讀書自在之人,此莫非臣罪也。顧玆綦危之情地,實無一刻蹲冒之勢,輒此披瀝肝血,仰首哀籲於貳極之下。伏乞离明,俯賜矜諒,亟令削臣本兼諸任,仍治臣罪戾,以謝人言,以靖私義,千萬幸甚。臣無任云云。答曰,覽書具悉。卿其勿辭,從速察職。
上在昌德宮。常參·經筵,以代理停。
李應協達曰,大司憲金鎭商,執義申暻,掌令李養源在外,一員未差,持平李重祚上書未回達,一員未差。今日以監察茶時之意,敢達。令曰,知道。
又達曰,明日常參,取稟。令曰,停。
又達曰,校理金善行,副校理鄭弘淳牌招事依下,而今已夜深,待明朝出牌之意,敢達。令曰,知道。
大王大妃殿·中宮殿·賢嬪宮,藥房口傳問安。答曰,知道。
藥房都提調臣金若魯,副提調臣趙明履啓曰,伏未審日間,聖體調攝,若何?眩候諸節,一向差勝乎?湯劑停止,已至多日,臣等卽與諸御醫趁早入診,詳察聖候,議定當進之劑,宜矣。大王大妃殿氣候,何如?臣等伏不勝憂慮之至,敢來問安,竝此仰稟。答曰,知道。慈殿氣候,差勝後一樣。予則一樣矣。待下敎入侍,宜矣。
李應協啓曰,卽伏見全羅監司李錫杓狀啓,則今秋冬等褒貶,妄以新監司待限滿擧行,有新頒定式,而不爲封進矣。續典定式,蓋指已遞歸者,則未及交龜,今方在營,而錯認定式,不爲封進,事體未安,推考警責。元狀啓還爲下送,使之卽爲擧行,何如?傳曰,允。
又達曰,吏曹判書李天輔,鎭日違召,尙不膺命,事甚未安,卽爲牌招察任,何如?令曰,依。
又達曰,兵曹判書洪啓禧,連違召命,尙不出肅,事甚未安,卽爲牌招察任,何如?令曰,依。
又達曰,刑曹判書趙載浩,連日違召,尙不出肅,事甚未安,卽爲牌招察任,何如?令曰,依。
又達曰,刑曹判書趙載浩,一向違召,無意膺命,其在事體,殊甚未安。更卽牌招察任,何如?令曰,依。
又以弘文館言達曰,本館下番闕直,事甚未安。校理金善行,副校理鄭弘淳,竝卽牌招,以爲推移姑降入直之地,何如?令曰,依。
又以弘文館言達曰,本館下番闕直,事甚未安。修撰李惟秀,副修撰韓光肇,旣有只推之令,竝卽牌招,以爲推移入直,何如?令曰,依。
以修撰李惟秀,副修撰韓光肇等牌不進罷職令旨,令于李應協曰,禁推徽旨捧入。
李應協以吏曹言達曰,本曹佐郞鄭恒齡呈狀內,親病甚重,勢難供職云,今姑改差,何如?令曰,依。
又以吏曹言啓曰,元孫阿只氏藏胎時,安胎使從事官有頉,代今方以尹勤改付標以入,而時無職名,令該曹口傳付軍職,何如?傳曰,允。
兵曹口傳政事,以尹勤副司果單付。
又以吏曹言啓曰,京畿監司狀達,今此元孫宮安胎下去時,都事例當陪行,而都事有闕,姑未出代,令該曹急速差出事,達下矣。京畿都事未差之代,口傳差出,以爲及期陪行之地,何如?傳曰,允。
又以都摠府言啓曰,都摠府郞廳來言,闕內各處入直軍兵夜巡檢云矣,敢啓。傳曰,知道。
右議政鄭羽良身病初度呈辭不許下答。王世子若曰,時虞方艱,宜一心之圖理,辭單忽上,豈始望之攸期?卿雖出孝子愛日之誠,余則責世臣去朝之義。唯卿,柱石雅望,珪璋令姿。剛方正直四字之褒,曾荷大朝之知遇,進退終始一節之美,足驗平日之志操。人物莫逃於鑑衡,唐司徒之懸鏡,言議務主於弦水,宋大臣之推車。展也識務雋材,矧乎讀書宰相。逮玆小子之代理,益切賢輔之仰成。或酸或鹹,調劑之責斯係,爲舟爲楫,倚毗之眷方深。枚卜不過經年,巽章胡爲今日?當前席之乞養,固已聖諭之諄諄,未數日而丐閒,夫何卿意之邁邁?家則住城闉之內,焉用古人歸養之規?民方在焚溺之中,正待君子手援之力。毋苦爲也,決不捨之。雖廟謨之孔殷,豈至晨昏之曠闕?況天災之荐警,宜念公私之重輕。時象之潰裂猶前,所當協心而共濟,均役之頭緖未了,寧容袖手而旁觀?於戲,余非不諒本心,其奈無與共國。出而事君,入而事親,子職臣職之兩勉,進思盡忠,退思盡孝,國事家事之竝行。亟斷來章,勉副至意。所辭宜不許。故玆令示,想宜知悉。知製敎鄭弘淳製進
知敦寧申晩書曰,伏以臣不幸抱痰癖奇疾,首尾七八年,輾轉沈痼,已至難醫之境。始則間間發作,今則無月不痛,眞元虛敗,形神瘦脫,年未五十,便成一癃病之人。以此病孱,豈有職事供劇之勢?而唯是內局之任,義重保護,未敢言私,不計顚仆,曉夕奔走,今已半年矣。積瘁之餘,近又重觸寒冷,癖氣挾感復發,胸脅之間,有似衆刃交攢,痛不可忍,若將頃刻垂絶。勺水不近口,達夜不交睫,僵臥床席,不省四到,殆過一旬,一味危劇,雜施藥餌,少無其效,若非多日將攝,決無復起爲人之望。近日藥院問候,連爲請診,而宛轉叫苦,末由進參,臘藥監劑,一時危急。而委諸副僚,一未親檢,臣之病狀,有非時日可期蠢動。而闕禮廢職,又未知將至幾時,臣病裏惶憫,罪悚萬萬。玆敢倩人構書,仰申疾痛之呼。伏乞睿慈,俯垂矜諒,特許鐫免臣內局兼任,俾得及時調治,以尋生路,仍勘臣闕禮之罪,以肅朝綱,千萬幸甚。臣無任云云。答曰,覽書具悉。卿其勿辭,調理行公。
全羅道幼學臣李廷熻等書曰,伏以先正臣文正公宋時烈,文正公宋浚吉聖廟從享之請,今將六十年或七十年于斯矣。內而館學章甫,外而八路儒生,連章累牘,齊聲呼籲,不得請則不敢止者。不獨多士之尊仰敬慕,愈久而愈切,誠以聖朝象賢之德,匪此則無以彰矣。一代作人之化,匪此則無以成矣。而前後聖批,但有退修之敎,未蒙頷可之旨,臣等之抑鬱悶蹙,當如何哉?唯我大朝,凡係列朝未遑之典,無不畢擧,斯文扶植之方,靡不用極,而獨於此事,尙靳允兪者。或以臣等慕賢之誠,有所未盡而姑欲試之耶?抑以文廟腏享之禮,事體至重而不容輕許耶?噫,兩先正之道德事功,已悉於前後章奏之間,辭已竭矣。意已窮矣。今不更爲架疊,以煩睿聽,今請只擧其最大最著者而略陳之。時烈以泰山喬岳之像,剛嚴正直,光大煒燁,出處言議,動符考亭之法門,學問淵源,克紹群賢之嫡統。浚吉以祥雲瑞日之姿,和易溫粹,精明瑩澈,窮格之工,造詣之深,自期古聖,持養之力,盎粹之容,人擬程子。若其尊華攘夷之義,則同心戮力,規畫擔當,克贊我孝廟志業之大,使我環東土數千里,獨爲講春秋之地。其爲衛聖道而扶世敎,豈曰少補之哉?臣等嘗伏讀大朝批旨,有曰,先正道德,予豈不知?卽此而有以見崇賢尊道之盛意。況今此論之發,亦且積有年所,已成一國之公言,則聖意攸存,可以仰揣,旣知其可,則事體雖重,尤宜亟擧。而腏食之典,尙今不行,未慰士林之顒望,久貽有識之嗟歎者,抑何故也?嗚呼,肅廟晩年,至頒華陽·興巖之額,景廟初服,又下腏享。稟處之命,兩朝尊賢之誠,如彼其盛,以大朝紹述之盛意,豈不欲遵而行之?而其所以許久持難,不賜允從者,無乃留此尊賢一事,以爲裕昆之謨,欲其成於邸下之手者耶?此臣等所以裹足千里,稽首九閽,深有望於邸下者也。在昔先正臣李珥·成渾之腏享也,我肅考愼祀典之意,非不至矣。而擧世之公誦,多士之誠懇,終有不可拂者。故一朝允許,無少留難,崇儒之盛德,尙不勝欽仰。而且在丁酉,當溫宮行幸之後,特擧先正臣金長生躋享之典。今此大朝,旣幸先朝駕臨之地,若以此歲而又行先朝已行之典,則事若有不偶然者,豈不有光於繼述之道乎?伏願邸下,仰稟大朝,亟擧盛典,以幸斯文,千萬幸甚。臣等無任激切屛營之至。謹昧死以聞。幼學臣李廷熻·李·鄭彦坤·金宗玉·宋象益·金礪,生員臣安致亮,進士臣羅燦奎,幼學臣安致敬·鄭晉燁·羅泰奎,進士臣廉達瑞·鄭泰運,幼學臣金德一·安石胤·李泰演·安致誠,生員臣柳惺,幼學臣吳時貞·羅致龍,生員臣鄭陽元·李亮復,幼學臣李河,進士臣廉處泳,幼學臣崔三齊·洪樂道·金德鼎·安致垕·吳光運·金麗澤·鄭乃昌·徐宗淵,進士臣朴昌漢·閔師憲·金麗精,幼學臣金台瑞·柳光玉,生員臣吳時垕,幼學臣任崇·柳光益·趙泰命·奇處祥·李昌樹,進士臣金遜·金慶福,幼學臣洪樂東·金守益·羅致文·黃㙻·李文徵·柳昌漢·金馨祖·崔彦模,進士臣玄命德·鄭樹·柳文佐,幼學臣金邦俊·奇宗祥·李益來·柳震泰·曺弘贊·朴濟東·姜鳳來,進士臣李彦根·金章白,幼學臣高益明,生員臣崔俰,幼學臣金養眞·柳惠和·鄭桓·李應城,進士臣吳道樞·吳道玉·李巨鱗·鄭·李元瑞·曺鳳韶,幼學臣高一昊·柳文述·鄭甲臣·姜柱一,進士臣柳文烈,幼學臣奇東勳·高山輝·金泰煥·羅時彦·張宇鳳·李道演·廉處明·鄭鉀·張運漸·金德升·金耉興·廉廷緖·羅廷軾·林培·崔和齊·洪益三·朴致鳳·金壽謙·宋灝·任昌湖·金鳳勳·金昌碩·林泰岳·金命胄·吳時杰·宋濯·金龜壽·李奎文·洪一相·吳洙源·鄭馥夏·鄭光玉·李宅禧·李斗楷·丁可昌·沈東彦·李廷燂·鄭陽泰·丁厚昌·李之䭰·洪大瑞·金德潤·洪聃·金禧啓·崔時億·洪允樂·李壽膺·洪允哲·崔彦濟·金泰一·崔松齊·李壽貞·洪允業·金耉泰·金元禧·崔杭濟·洪允宗·姜周臣·柳明煒·吳憲朝·楊宗垕·丁始泰·宋之聖·安致嶨·宋之泰·安致岳·丁始杰·安致嶷·韓宗岳·金萬杰·宋萬海·吳相哲·丁得孫·韓東朝·金萬秋·宋之信·吳賓朝·羅致彦·南道興·羅致敬·吳觀周·李琦·鄭光垕·李挺玉·趙道命·任昌明·朴良漢·愼惟晉·崔昌大·朴再吉·柳衡廷·金世鉉·徐天樞·李萬徵·吳宗朝·鄭錫俰·李·趙成夏·康世璧·金象德·權德經·李啓堯·金景祖·洪汝哲·韓致德·薛寬道·高益齊·韓宗洙·李甲成·朴重爀·沈天齊·愼敏德·金宅仁·張進德·李文龍·金命哲·洪錫烈·李秀三·張宇文·李文鐸·琴達心·李文鳳·柳宗大·南泰運·李德禧·柳台廷,進士臣韓東攝·黃戴,幼學臣鄭垕泰·李東林·洪允道·金命甲·柳頤和·金德三·廉處益·趙德震·閔震老·李恒齊·林弘·宋運錫·吳世垕·文希錫·李恒老·李挺垕·張獻柱·李璞·權大稱·宋胄錫·張益三·吳嶷·宋漢·李慶全·張世良·鄭始鳳·閔洙益·梁德祖·閔齊益·鄭始範·李鳳齊·丁來復·文處吾·閔亨身·文希德·李甲訥·李甲聖·李恒錫·南煥·具廷賢·朴重煒·具廷聖·朴重述·鄭始麟·羅宗泰·梁聖集·閔師聖·文鳳運·閔師哲·李達垕·宋頤錫·張建柱·李桂齊·閔百升·文希顔·李松齊·閔百膺·張運周·文希彦·吳慶哲·閔廷哲·宋道錫·李挺坤·張泰周·具以賢·閔東鎭·李仁根·文德三·李義根,進士臣成憲祖,幼學臣韓禹碩·都萬瞻·裵尙聖·禹敬昌·郭鎭海·金孝參·尹勉中·河永淸·許·盧尙坤·鄭經臣·琴詠南·柳宗煥·鄭錫天·柳輝極·安致彦·辛益輔·鄭德美·河聖集·姜萬載·孫繼祖·姜就魯·黃璞·蔡應澤·蔣文奎·文就吾·柳頤垕·梁允祖·文三吾·文鳳徵·鄭德中·閔齊三·李敏齊·文鳳聖·文俊吾·閔學老·閔處老·文益吾·李齊三·梁亨祖·鄭德輅·梁聖及·朴獻可·梁賢及·奇宗泰·文希孟·奇宗哲·文希泳·閔廷洙·文希信,生員臣鄭龍臣,幼學臣安致萬·李濂·安致弘·朴宗赫·安涍胤·李世橙,進士臣金相立·宋之商·鄭泰東·韓致明·李世植·柳光顯·任道·郭鎭雲·金天祿·朴麟祥·朴徽鎭,幼學臣姜以文·鄭休東·金虎祥·宋昌大·鄭彦東·李世檀·吳時伯·鄭晉弘·李世杰·鄭齊岷·李世桐·姜以擧·吳信朝·金元祥·李廷瓚·李齊林·尹鳳煥·文希三·李彦經·金德九·李芳根·宋煒·羅宗玉·安晩觀·鄭愨臣·安晩復·李廷燮·安致益·李世樀·鄭陽來·李廷煥·安晩鐸·李世佐·鄭惟東·鄭重伋·李斗元·尹台三·鄭重煥·李世德·沈東齊·安城胤·李廷煃·鄭彦齊·李廷爀·沈天三·金國瑞·金敬楫·奇夏祥·奇夢祥·金台賢·奇世勳·金承祖·申瀷·奇處勳·李淑芳,進士臣朴鳳祥·朴漢鎭·李泰吾,幼學臣朴世赫·奇聖勳·崔彦國,生員臣鄭根,進士臣吳輔源·李胄玉,幼學臣鄭枋。答曰,覽書具悉。玆事,大朝曾已下敎矣。爾等退修學業。
上在昌德宮。常參·經筵,以代理停。
夜二更,月入東井星。
尹光毅啓曰,吏曹判書李天輔,兵曹判書洪啓禧,判義禁元景夏,刑曹判書趙載浩牌招事,命下,而闕門已閉,待明朝出牌之意,敢啓。傳曰,知道。
又達曰,明日常參,取稟。令曰,停。
李應協達曰,大司憲金鎭商,執義申暻,掌令李養源在外,一員未差,持平李重祚未回達,一員未差。今日以監察茶時之意,敢達。令曰,知道。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
趙明履達曰,吏曹判書李天輔,兵曹判書洪啓禧,連日違召,尙不出肅,事甚未安,卽爲牌招察任,何如?令曰,依。
權一衡達曰,戶曹判書金尙星,由限已過,卽爲牌招察任,何如?令曰,依。
李應協達曰,刑曹判書趙載浩,鎭日違召,尙不出肅,事甚未安。卽爲牌招察任,何如?令曰,依。
又達曰,刑曹判書趙載浩,鎭日違召,尙不出肅,其在事體,殊甚未安。更卽牌招察任,何如?令曰,依。
尹光毅,以禮曹言啓曰,備邊司達辭,因進賀使洛豐君楙等陳書,以兩南各邑卜定尙未齊到,拜表日字,若干日差退,更爲推擇事,達下矣。今此進賀兼謝恩使拜表吉日,更令日官推擇,則今十二月二十六日巳時,方物封裹,同月二十二日爲吉云,以此日時擧行事,知委,何如?傳曰,允。
右議政鄭羽良再度呈辭不許下答。王世子若曰,初誥已宣,謂卿意之必挽,遜牘又至,愧余誠之未孚。雖出喜懼之至情,奈佩安危之重寄?永念今日之時勢,不遑中夜之隱憂。災沴之式月斯生,天之方蹶,札瘥之連年相續,民亦盡劉。朝象則千態萬形,而黨伐之私必售,國事則東牽西補,而姑息之病難醫。我聖上雖靜攝之時,未忘民國之丕計,余小子在幼沖之歲,有堪朝野之多艱。當此時尤急於彌綸,若其責專萃於輔相。惟卿,經術其學,剛方其姿,儒雅謙愼之風,賢父嘉訓,雍容簡潔之操,頹俗淸名。卄載任調劑之方,所貴物我之兩忘,一身托休戚之義,益勉夷險之不渝。處兩銓而績用乃成,宅百揆而倚毘冞篤。蓋其志操之貞固,譬剛金百鍊不磨,每到精神之發施,如快刀一剸卽割。學進而量亦進,思恢廣廈之規模,官尊而心不尊,猶帶寒士之氣像,夫何仰成之日,遽上乞免之章。同李密計日之情,雖余心之慼慼,異王尊叱馭之義,胡卿意之望望?以聖上錫類之仁,非不念前席乞身之意,在大臣體國之道,益宜思古人鞠躬之誠。肆用心腹之悉敷,益期鹽梅之交濟。元老遜野,誰任夾輔之功?左揆在朝,政多獨賢之歎。於戲,非曰先家而後國,政宜移孝而爲忠。待漏鑾聲,縱有夙夜勤瘁之苦,趨庭彩服,豈無晨昏定省之歡?亟斷來章,勉副至意。所辭宜不許。故玆令示,想宜知悉。知製敎金尙耉製進
戶曹參判尹得和書曰,伏以臣之父母墳山,在於長湍地,距大路不滿一息,今此出疆之行,經過此地,暫許歷省,以伸人子至情,千萬祈祝。臣無任云云。答曰,覽書具悉。卿其依所陳歷省焉。
副校理鄭弘淳書曰,伏以臣待罪本職,殆將半年,而不過備數輪番而已,曾未效一日論思之責,自顧慙恧,唯罪罰是俟。至若陳情干恩,不但心之所不敢萌,亦豈義之所敢出者哉?第臣悲苦之情,懇迫之私,弸結于中,不忍自阻於貳極孝理之下,屢回趑趄,終不免唐突冒瀆。伏願睿明,愍其情而恕其僭焉。臣賦命奇釁,十歲失怙,終鮮兄弟,孑然一身,唯與偏母,相依爲命。臣父母之晩出,而孤露二十餘年,臣齒亦已盛壯,則母年已高,其可知也。況臣母自罹禍故,常欲無生,疾病沈淹,實有朝夕難保之狀,臣之焦迫,當復如何?念臣自幼,屢嬰奇疾,幾死者數。臣母常撫臣而語曰,吾之不死,祗以汝故,汝病如此,成長未可期,縱能成長榮顯,吾老可及見乎?因泫然不已。臣時沖騃,而心猶爲之慼慼。及臣登第,臣母每或以世路艱險,毋忝門戶。而間猶自慰曰,吾之所願於汝者,只是一佩縣符,受汝官享矣,其可及見乎?尋常言語,輒及於此,至以未及見爲憂。臣每念前路,歷歷如昨日事,心何嘗晷刻忘此?及至近日,心忙情急,一倍於前。悲夕照之如飛,恐春暉之莫報,未嘗不歔欷感歎。臣不孝無狀,幼則多病,久貽惟憂,長而拙於謀生,不能盡誠於菽水之養。雖以立朝以後言之,朝衣未備,則母不足於溫煖,而必先製而衣之。直廬傳食,則母不足於滋味,而必先備而送之。使臣母至老,勤勞於臣身,而臣乃不能如烏鳥之反哺,此臣所以自劾自恨者也。臣若貪戀寵榮,荏苒時月,倘或蹉過此時,則不但爲臣終身之恨,亦豈不有傷於錫類之大化哉?前後臣僚之爲親陳情者,莫不曲蒙恩許,獲遂私願。而至於經幄之任,舊錄新選,濟濟相望,如臣無似,不足有無於其間矣。至情所迫,語涉煩猥,自知臣罪,無所逃遁,而抑臣情私,可謂慼矣。伏乞邸下,夬施及老之典,許臣得以出補一小縣,以伸便養之至願,千萬幸甚。臣無任涕泣祈懇之至。答曰,覽書具悉。書辭令該曹稟處。
上在昌德宮。常參·經筵,以代理停。
大殿·大王大妃殿·中宮殿·世子宮·嬪宮,政院·玉堂口傳問安。答曰,知道。
賢嬪宮,政院·玉堂單子問安。答曰,知道。
尹光毅達曰,明日上前開拆常參,頉稟。令曰,知道。
李應協達曰,大司憲金鎭商,執義申暻,掌令李養源在外,一員未差,持平二員未差。今日以監察茶時之意,敢達。令曰,知道。
趙明履達曰,吏曹判書李天輔,兵曹判書洪啓禧,一向違召,尙不出肅,極爲未安,卽爲牌招察任,何如?令曰,依。
權一衡達曰,戶曹判書金尙星,昨日違召,不爲行公,卽爲牌招察任,何如?令曰,依。
李應協達曰,刑曹判書趙載浩,鎭日違召,尙不出肅,事甚未安。卽爲牌招察任,何如?令曰,依。
又達曰,刑曹判書趙載浩,一向違召,尙不出肅,其在事體,殊涉未安。更卽牌招察任,何如?令曰,依。
傳于李應協曰,均役廳諸堂入侍。
李應協啓曰,均役廳堂上申晩·金尙星·趙榮國,俱以病不來,洪啓禧以本職未肅拜,亦未入來,金尙魯,依下敎來待矣。傳曰,詣閤。
尹光毅,以禮曹言啓曰,今十二月初九日禮堂都承旨入侍,玉堂上下番持夙夜箴,同爲入侍時,傳曰,儀文其宜詳定,實錄無憑,若或有隨駕兩闕之事,則其不預定,何以擧行?爲元孫時,無他儀仗,只烏杖忠贊衛六名,靑巾皮鞭六名,乘有屋轎,內侍從之。封世孫後,章服自內有舊例,而其輦稱輿,世子輦則七間二十名,此則五間十四名。去陽繖,只軟靑日傘,軟靑兩扇,軟靑蓋二,雀扇二,旌節二,金鐙一,銀鐙一,令字旗二,熊骨朵一,豹骨朵一,麒麟旗二,金一,鼓一,仗馬二,比世子儀仗有差等,以此定制似美。而此乃義起,令禮官問議于大臣,所謂有屋轎,意雖比輦差等,此乃婦人所用,於禮何稱金轎而用此乎?差等輦制制樣,依輦稱小輿,四間十名可乎?一例詳細問議以奏事,命下矣。問議于大臣,則左議政金若魯以爲,下詢王世孫冊封後儀仗之數,輦輿之制,伏見聖敎,所以酌量定制者,允合禮節,以臣淺見,無容更議。而第伏念陽繖卽儀文之大者,當用軟靑色,似不當減去仗馬,取考五禮儀,東宮稱闕闥馬,此亦當稱闕闥馬。至於未冊封前,有屋轎制樣,依輦而稱小輿,四間十名,以別婦人所用,稍存差等之義,誠甚得宜,伏惟上裁云。右議政鄭羽良以爲,臣於此等儀文名目,實未嘗有講求知識,而況今方在引疾,尋單祈免中,神思昏昧,尤不知所以爲說,詢問之下,不得仰對,不勝惶恐云。領中樞府事金在魯以爲,聖敎之所酌定,左相之所獻議,已爲詳盡,無容他議。但屋轎稱以轎輿,恐或得宜云。大臣之意如此,上裁,何如?傳曰,大臣之意亦同。儀仗凡節,一依定式下敎擧行,依左相獻議厚陽繖色軟靑,而稱轎輿,亦依領府事獻議施行,制樣如輦,色則朱紅,杠用黑,翼帳諸具其他,與他輦同,當用五旒五章服。而古禮雖有子男五章服之文,名物無憑,其令弘文館博考以奏。用五章則用穀璧乎?用圭乎?更爲問于大臣以奏。
右參贊元景夏書曰,伏以臣田廬訟愆,分甘自廢,惟我大朝,特下備忘,至有卽日入城之命。臣九頓感悚,冒詣京輦,情苦跡危,萬無彈冠彯纓之望,鎭日違召,鈇鉞是俟。嗚呼,臣雖庸愚不肖,亦嘗奉敎于君子矣。夫以孝事君,孔子謂之忠也。曩臣兩箚,豈有他意?惟欲以妊·姒之慈,堯·舜之孝,尊奉焉,揄揚焉而已。以此見疑大僚,匪臣攸意。萬曆十年,貞懿陳太后,加上徽號,其於我朝今日事。臣則知引例甚襯,大僚則所奏反是,遂有上殿之爭,臣所遭誠不幸矣。撫躬自傷,更復何言?坤之六四,悔未早誦,而愚戇之性,今又妄發。當初各道各邑軍官派定,朝家本意,豈欲使黎元魚駭烏竄?而臣在畎畝,日日所聞,可驚可愕,無乃有司之臣,不善奉行而然歟?其所以恤民,反有以騷民,思之浩歎,蔀屋愁痛,何以得徹於九重深邃乎?大臣不言,諸宰不言,三司不言,方伯守令,亦不狀不牒,蔀屋愁痛,其終掩翳而未聞耶?繡衣廉訪,臣言或爽,請伏妄言之誅。伏乞离明,仰稟大朝而省察焉。臣無任云云。答曰,覽書具悉。書辭大朝已下敎矣。
吏曹口傳政事,以李長夏爲京畿都事。
左副承旨曺命采三度呈辭,令于趙明履曰,給之。
十四日午時,上御克綏齋。均役廳堂上入侍時,判尹金尙魯,右副承旨李應協,假注書任希敎,記事官李慶濟·朴正源入侍。上曰,承旨先讀問議草記。應協進讀訖。上曰,領府事詳於儀文,故有此轎輿之說矣。尙魯曰,此雖非臣之所敢議,而小字則似不好矣。上曰,然矣。以輦制度爲之,而稱轎輿果好矣。上又曰,頃以九章相考以奏事,下敎于儒臣矣。注書出去,問于弘文館,而持文獻通考·大明集禮以入。臣希敎承命出去,只持大明集禮以入曰,問于弘文館,則文獻通考,無可考處云,故只以大明集禮持入矣。上曰,書傳初卷持入。臣希敎承命出去持入。上親覽後,命書傳敎云云。出日記上曰,均役凡事何如?尙魯曰,申晩·趙榮國病不來,洪啓禧以本職未肅拜,故臣獨爲入來,而啓禧熟知此事矣,其間諸道狀聞,姑無上來事矣。上曰,陳田願耕加耕,申飭爲之,可矣。尙魯曰,開春後當申飭矣。上曰,有種子然後可以爲之矣。尙魯曰,種子何必題給乎?前則雖賑資,自備而無劃給之事矣。近來賑資之請得,亦一弊端矣。上曰,必請得後爲之故然矣。尙魯曰,海西荒唐船追捕船,亦入於定稅中,此則不可徵捧矣。上曰,初以漁船,入爲追捕船故入之耶?尙魯曰,初爲追捕船矣。上曰,關西何如?尙魯曰,關西爲五千餘兩,海西則一萬兩,有臍於關西,而關西數三邑,未及爲之,臣之入侍時,洪啓禧以此往復矣。上曰,兵判眷眷於均役事,以爲己任矣。上曰,湖南均稅使,方在何處耶?尙魯曰,聞已來湖西,非久當復命云矣。湖南善爲之。其所定稅,不至太重,而其數至於五萬四千六百餘兩,嶺南姑未知其如何,而此人善於作事,故能如是矣。又曰,見其私書所報,則以爲,小小漁網,一體捧稅,極甚細瑣,當爲免給,而似有嫌於私惠,故一倂狀聞,以俟朝家處分云,此亦得體矣。上曰,小網捉小川魚,而大網則不願云矣。尙魯曰,且有漁簾,可捧三百餘兩之稅,而此亦小小,後日大臣入侍時,稟達免給矣。上曰,以今番事觀之,甚勤勞於國事矣。尙魯曰,此人甚用精神矣。上曰,聞已五十八歲之人,用精何爲?其作人則堅固矣。尙魯曰,殿下每以不可用精爲敎,而殿下實則多有過用聖慮處,以今禮曹草記見之,儀仗等節,親爲磨鍊以下矣。上曰,金尙迪云,殿下用氣則愈矣爲言矣。尙迪爲人甚實,而遽作古人,南泰溫曾言其鬚髥直下矣。尙魯曰,臣待罪關東時,尙迪以御史下來,而氣賦虛薄,小勞輒虛矣。上曰,不如厥父矣。尙魯曰,厥父實矣。卽今病勢加重云矣。上曰,爲人忠厚長者,今世不易得矣。戶判之病何如耶?尙魯曰,少差矣。上曰,度支重務,而戶判弱矣。尙魯曰,雖弱而有强氣矣。上曰,金尙翼老矣。尙魯曰,年旣五十三,不老而何?貌長而緩,可以長遠矣。上曰,二品緣何以爲之耶?應協曰,淮陽府使時爲之矣。尙魯曰,爲一道善治,而且爲善賑,道臣狀聞,故臣在銓曹時,回啓爲之矣。上曰,均役事,今則歲前未可了當矣。靈城歲前入來云,而尙無消息矣。尙魯曰,似當匪久上來,而歲前無日,外方勢難及矣。上曰,嶺南漁鹽隱結狀已來耶?尙魯曰,見嶺伯私書所報,則以爲,漁鹽隱結,無遺漏者,而或慮有入於書員輩之手,更加搜括,追後上送云矣。上曰,邊將事何如云耶?尙魯曰,聞嶺伯親往統營看審,而與統制使·水使相議後狀聞云,可見其勤慮於國事矣。至於文報,甚得體,初則以爲疏闊矣。以近來處事見之,則極爲縝密矣。上曰,其作人恰似其父,而參奉則怳若其父之更來矣。尙魯曰,閔亨洙三子中,參奉酷似矣。上曰,百興亦能解事矣。上曰,元良以元景夏書來稟,而予於良役事,實憧憧矣。承旨誦其疏乎?應協曰,請遣御史矣。尙魯曰,此事頗有民怨而騷擾云矣。上曰,此近於遊布,故如是矣。尙魯曰,當初領敦寧以爲,安危所關持難,而趙榮國亦爲不可。洪啓禧之意,亦有所慮矣。啓禧近有往復於領敦寧,則領敦寧以爲,騷擾雖如此,不必動心云矣。上曰,領敦寧猶爲留念於此事耶?尙魯曰,領敦寧於此事,甚眷眷不能忘矣。上曰,大抵良役偏重,避之者多,故今爲變通。而至於名稱軍官,而徵布則一也,無異於五十步百步矣。尙魯曰,良役之本,實由於黑笠,而此事惟當因其勢而利導之,不可以一時爲之矣。又曰,以別軍官爲號者,非他意也。廟堂本意,惟是磨以歲月精抄,以定無有呼冤之弊。而雖軍保子弟,有才藝者及代遠而爲人可惜者,此則分揀,不可混同把定,而聞兩班庶孽,亦有混入者,故尤爲騷擾云矣。上曰,外方以如此不可充之類,盡爲充定,故騷擾矣。不分高低,致此騷擾,豈非守令之過耶?尙魯曰,此輩或有陞鄕者,或有陞校者,一入此兩處後,則不復以軍役侵責,故軍保失之之弊,亦由於此矣。上曰,其所許入何也?尙魯曰,爲其禮錢數十兩而許入矣。上曰,當初守令,拘於顔面,不能充定,今乃憑藉朝令,卒然搜括,故有此弊矣。尙魯曰,今聞三南皆定額數,而湖西所聞先有之,定數則非矣。上曰,田結亦勒爲比摠,則此亦豈無定數之事乎?尙魯曰,此輩皆慮旣入於收布,則次次降定於軍保,終有見欺之患。而且聞某某邑,定給額數,搜捉抄定,至有不可定者與不欲入者,勒爲充定,無異良丁疤記,故尤爲騷擾矣。領敦寧則以爲,嚴飭諸道,使之善爲奉行,勿定數之多寡,則可以鎭定,而亦不可以此動心而中止云。臣亦與諸臣相議,以此意書通於諸道臣矣。上曰,予非動於元景夏之疏矣。法不便今便之說,古亦有之。大抵戶錢多不過出一兩,而爲兩班者難之,軍官之一疋,豈不難乎?此輩皆遊衣遊食,只兩拳而已。一錢旣不能辦,況一疋乎?尙魯曰,兩班之庶孽,亦多把定者,而爲容貌疤記,故尤有怨言矣。上曰,庶孽難可動之,而容貌疤記則過矣。爲守令者,若於當初,以此輩入於二疋之役,而到今減布把定,則豈不鼓舞乎?尙魯曰,聖敎至當矣。應協曰,惟當申飭道臣·守令,明加綜核,可充者始令充定,善爲奉行,不至於侵擾怨讟之境,好矣。上曰,外方以戶錢爲便,而士夫則不好之。蓋一戶亦三錢,而此則一人一疋之故也。上又曰,大體騷擾,故重臣有此上書,而送御史之請,爲慮不信其言矣。尙魯曰,臣於閤外,見右相私書,則以爲,雖有騷動,而已通于道臣,使之善處,想已鎭定。今若動於傳說而中輟,則減疋之數,將無以充代,且朝廷先動則難矣。堅持聖心,勿爲動搖之意,使之備陳於筵席云,臣以大臣之意敢達矣。上曰,國有紀綱,而守令善爲奉行,則豈有此弊乎?上又曰,寺奴婢推刷,比此事尤難,故其時有射道臣之事矣。尙魯曰,以今比古,則尤有土崩瓦解之勢,而上意不動,斷然行之而已。大推刷時,亦有坐而觀之之說矣。上曰,溫幸時,以減布之意,問於百姓,則有不知之色矣。尙魯曰,臣於守令之遞歸,問減布後民心,則初頭則似有不信之心矣。近來始捧之後,乃知朝廷德意,擧皆北望攢平頌祝。而至於老者有垂涕而言曰,老而不死,得見聖世云云。或有所納布色麤而點退,則卽爲持去,不數日內,改備以納云,此亦可見民心矣。上曰,朝鮮之人甚詐,今雖如此,若過數年,則當有更減之願矣。尙魯曰,小臣亦有耿耿者,此實安危所關。若得支過來年,以至二三年,則似可成緖矣。上曰,此如常談所謂香徒軍捉結頭髮之狀。若一時捨之,則難以復聚,行之五六年,然後庶可以定基矣。尙魯曰,若不堅定一心,則國事將澟然矣。上曰,此後若有復二疋爲言之人,則將爲朝鮮民所烹。日後事予雖不知,目前事予當爲之。雖使黨習甚行,決無敢爲二疋者。且我國人本多謀,豈欲爲王安石之事耶?尙魯曰,此事卽綱領,而王者之大政矣。上曰,元景夏之書,非出於浮張,必有所聞而爲之耳。尙魯曰然矣。上曰,元景夏本不快於此事,故爲此書矣。領敦寧則必不爲之矣。仍命書傳敎曰,聞元良所奏,右參贊元景夏,以軍官事陳弊云。噫,此非遊布,此非戶錢,爲民減布之時,渠輩亦東民,爲民此擧,亦爲渠等,而稱此名也,何以言之,無此擧則難以均役,況今大禮之年,爲守令者,其俗奉云充定其中,不無代定者,而噫常時遊衣遊食使我良民,偏受其苦,其雖非矣。此非渠等之過,乃前後守令之過也,幾年間遊之人。一朝汰定,豈有政之所忍,故稱此名,乃爲渠等,收軍官布,均良民役,卽王政之所宜。而渠等得此名之後,他日守令,雖欲勒定軍役,焉敢爲也?可謂幸也。至於軍官之名,猶京中士庶皆爲,亦安敢怨也?此不過道臣·守令,不能善爲導諭此意,只以括定,以致乎此也。新令之下,民皆稱便,昔所無聞,幺麽若此,甚事可做。重臣之章,意雖陳弊,其涉徑先,若此而已,奚異於作舍道傍?其章置之,諸道道臣,爲先從重推考,嚴飭守令,其令善卽奉行。出榻敎上曰,道臣推考,何如?尙魯曰,推考然後,可以善爲奉行,而庶無騷擾之事矣。上曰,代則幾盡定乎?尙魯曰,守令雖有勤慢,而今則似幾盡定矣。上曰,頃者有下敎於大臣者矣。草衣草食雖過矣,而至於木綿等屬,何所不可乎?向聞鄭世泰之言,則廣織,卽紋緞中拔紋者。予則以爲,無此然後,可以行禁緞之法,故亦有所下敎於書狀者矣。尙魯曰,禁紋緞崇節儉之聖德,高出百出矣。上曰,予着木綿袴,然後可禁紋緞,而廣織之屬,亦宜一切可去矣。近來諸臣中,有着廣織朝服者,此亦何所好耶?尙魯曰,廣織誠不好,而朝服則尤不緊矣。上曰,李台重於溫宮入侍時,着草綠天翼矣。此於不時中何處得來耶?靜而思之,不覺莞爾矣。尙魯曰,廣織終不緊,而我國土産,用之好矣。毋論紋之有無,緞則緞矣。一切禁之,爲宜矣。上曰,以漢文身衣弋綈之時言之,譯舌輩何以爲生,而朝臣有以若禁紋緞,則象譯輩難以聊生爲言,其言非矣。若假我數年,可以盡禁,而廣織·廣紗等屬猶存,則實有復行紋緞之漸,永去其根本,然後庶無後弊矣。尙魯曰,旣禁紋緞之後,豈有顧藉小小之節?而此乃禁奢之大政,則何顧幺麽象譯輩之弊乎?上曰,彼之奇巧,實由於我國人之務奢矣。尙魯曰,以今觀之,則閭家婦女,皆以着綿紬爲便好,而今已年久,便成習俗,不肯復着紋緞,其利不少矣。上曰,當初則以紋緞互相務勝,而今則國有定法,故依藉而然矣。若魯曰,此豈不大有光於聖德之事乎?應協曰,禁紋昭儉,卽高出百王之盛節。而雖曰無紋,奇巧日生,侈靡猶前,聖意旣出於崇節儉,則豈爲商胥輩有所撓乎?斷然申禁則豈不好乎?閭巷士夫家禁緞之後,無不稱便,漸成習俗,不肯着云。今若竝禁無紋之綾,則服用尤不侈矣。上曰,凡物皆有消長之理,此後安知無復渡鴨江而來耶?若不渡江而來,則必無務奢之患矣。尙魯曰,臣以尙衣院定例,謹奉聖敎,詳考院中謄錄及流來文書,一一釐正,分爲恒例一卷,別例二卷,今則幾盡成就。其中關係衣襨所入及進上別入者,事體甚重,一從舊例。而至於報戶曹取來物種,或有比實入未免過多者,或有本院遺在足可支用。而襲謬取來者,此則一番稟旨酌定,然後可以書出中草本,以經睿覽,仍寫正本,故敢達矣。紅花一年元貢一百三十五斤十兩,北道卜定一百五十斤,合爲二百八十五斤十兩。而兩殿年例進上及世子宮年例進獻吐紬七匹,預備三匹,綿布二匹,絳紗袍所用熟綃四匹,預備二匹,熟絲三斤入染之數,爲二百七十九斤,以斤數計之,則餘數猶爲一百五十餘斤,通一年用下,似不至於不足,而北道紅花,乃是薪紅花也。視元貢紅花入染斤數,多少不同,外方所納又品劣。如欲自今爲始,極擇以捧,則點退之際,各邑有難堪之弊,本院有愆期之慮。且紅花非無時入染之物,故入染時所染之紬,間或色渝,則輒以他紬改染,此則理勢固然。戶曹取來之數,欲爲全減,則在本院,恐將有生事之患。所用處旣有所重,定例之初,不可不深量處之。戶曹紅花,每年限一百斤取來,以爲推移入染之資,餘數則留作不時別入之用。而別入時本院遺在,如未準數,則微稟後,只以不足之數,令戶曹進排事,定式,何如?上曰,所達是矣。依爲之。又曰,雪·中綿子,合元貢五百斤,而年例進上進獻進排春秋備忘內入之數,竝計稱縮加入,爲五百三十七斤十二兩。一年所用,旣踰於所捧,此外又或有別入之時,故年年報戶曹,取來之數,殆無限節者此也。綿子貢價,毋論雪·中,俱爲優厚。而所謂稱縮,乃是進上封入時,爲慮改稱見縮,有此若干斤兩加入之事,則此異於別般進排貢人,自可擔當於元貢之外。而自本院計減於元貢之內者,誠是謬例矣。此後則稱縮加入五十三斤零,令本貢人擔當。而如有別入之命,則稱縮代留餘五十餘斤中,封進留餘之數。不足則復稟後,令戶曹進排事,亦爲定式,何如?上曰,依爲之。又曰,鄕絲元貢,一百三十五斤零,而一年應下,不過二十五斤零,則餘數爲一百十斤零矣。六十斤零則留作別例用下之資,五十斤則補用於春秋備忘內入。而戶曹進排二百六十四斤中,五十斤減數,如値國家有事,多數別入之時,臨時微稟後,令戶曹進排。春秋備忘內入時,稱縮加入二十斤,依綿子例,令本貢人擔當事,亦爲定式,何如?上曰,依爲之。又曰,正鐵元貢,爲六百五十斤,而一年應下,不過爲三百五十七斤零。全漆元貢爲四斗,此外又有南陽·高陽五年一次取來者二三斗,而一年應下,不過爲一斗二升零。每漆元貢爲一斗,此外亦有五年一次取來之五六升,而一年應下,不過爲一升零。椴板卜定爲二十立,而一年應下,不過爲九立。魚膠元貢爲一百斤,而一年應下,亦不過爲四十斤矣。此五種餘數,足可支用於別例用下。此後則戶曹取來之規,竝爲永罷,何如?上曰,此等有裕物種,則戶曹取來之規,一倂革罷,可也。又曰,去核通一年內入槊綿花及春秋備忘內入,皆自戶曹取來封進,本院所用,不過褓所入十餘斤。而中間以三南貢木,換作去核,用下於稱縮及員役朔下矣。以無用之去核,多數換作,逐年消瀜於不緊用下,已涉無義。各邑上納之際,亦多從中幻弄之弊。此後則三南貢木,以本色上納,褓所入則以本院遺在及元貢四斤零用下,而遺在盡而元貢不足之後,自院中量入貿用。春秋備忘內入時稱縮加入四十餘斤,亦依綿子鄕絲例,令本貢人擔當,何如?上曰,依爲之。又曰,內入褓所入鼎紬,自前以每幅廣八寸爲準,而近來所捧紬廣漸狹,廣之爲八寸者絶少,幾皆爲七寸矣。此後則依戶曹例,以七寸磨鍊,何如?上曰,依爲之。又曰,本院所織各色綃遺在,多在一同二十餘匹。雖値內入之時,一年所用,不過十許匹,或五六匹,而本院遺在,則謂以色渝,輒令戶曹進排。若其年年所織,則絳紗袍改製外,積成遺在,織造預待之意果安在哉?此後則別入時,以遺在可用者封進,報戶曹取來之規,自今永罷。而遺在中年久色渝者,出給廛人,折價換賣,一以補織造之資,一以爲有用之物。至於破傷不堪用者,則自本院一一燒火,何如?上曰,依爲之。竝出擧條上曰,元景夏方在何處耶?應協曰,方入城違牌矣。上曰,趙載浩亦安在。應協曰,尙在門外違牌矣。上曰,命牌老矣。申飭之下,命牌出於令牌之後,則亦豈不動其心耶?予言之不緊,而諸臣見命牌,則必當有欣幸之心矣。諸臣謂予不老,而至於命牌,則反以老視之矣。上曰,兵判年幾何?應協曰,四十八矣。上曰,太少矣。仍命書傳敎曰,冢宰新命,意蓋深矣,而兵判特除,意亦在矣,而一書承答之後,連日違牌云。判金吾元景夏,頃者特敎之下,其雖入城,亦事違牌。秋判趙載浩,鎭日違令之下,特敎命牌,則人臣分義,其宜趨命,而略無動意,亦日違牌。元良代理之初,令牌聯翩道路,諸臣慢蹇爲事,目今若此,事之寒心,莫此爲甚。若有嚴〈畏〉分義之心,焉敢若此?竝從重推考,牌招察任。出榻敎上曰,注書出去。戶曹定例郞廳誰也?入直郞廳爲誰?使之入侍。臣希敎承命出去。戶曹入直郞廳佐郞南鶴羽入侍。上曰,定例知之耶?鶴羽曰,定例則吳彦傅·權導,了當後皆移外職。臣則定例後,待罪於本職,故不能詳知矣。上曰,若然則誰知之耶?鶴羽曰,別例房與辦籍司,似當知之矣。上曰,別例房·辦籍司郞廳,使之入侍。鶴羽退出後。上曰,此戶郞誰也?尙魯曰,武郞廳南鶴羽也。上曰,然耶?其作人甚善,此誰之子孫耶?尙魯曰,故參判南弼星之孫也。其爲人頗善,故臣在銓曹時擬用矣。上曰,豈不可合於字牧耶?尙魯曰,非但字牧,何處不可乎?上曰,誰之至親耶?尙魯曰,曾經注書南鶴老,前持平鶴宗之從弟也。上曰,此人爲宣傳官時見之,而今日復見,則勝於其時,而聲音甚響亮矣。此人亦入於甲子年宣傳官耶?尙魯曰,然矣。上曰,其時宣傳官,皆可用,而鶴羽爲人,頗窮通而敏達矣。尙魯曰,此人本多解處,可大用矣。戶曹正郞趙載洪,佐郞金致恭入侍。上曰,別例房留在幾何?載洪曰,別無遺在,只是擧行諸般責應後,移關於辦籍司,上下其價矣。上曰,各司定例後,無相左之事耶?載洪曰,姑無大段相左之事矣。上曰,別例房例多有滲漏者。雖以親誓戒時言之,自明政至仁政皆給燭,一夜之間所入,爲三百隻,豈不過多耶?此等處可以詳察矣。弓角契復設後何如?載洪曰,募入新廛,而黑角之出來有期限,其前似難矣。上曰,今已定例,開卷瞭然。而別例房則所出多岐,見欺甚易,且又有造弓一百張之言,此皆中間欺罔之致。此等處不可不着實檢察矣。上又曰,辦籍司遺在幾何?致恭曰,遺在錢十萬七千餘兩,各色木四千餘同矣。上曰,定例後各司上下之數,比前何如?致恭曰,以上下見之則頗減矣。上曰,擧行則別例房爲之,上下則辦籍司爲之耶?致恭曰,然矣。上曰,上下之時,滲漏之患,能詳察耶?致恭曰,何能盡爲詳察耶?上曰,上下時,皆關諭於判書耶?載洪曰,然矣。上曰,自內所用,則必呼前例房書吏,而不無與中官弄奸之弊矣。今年修理時則所入多少,何如?載洪曰,別無多入之事矣。上曰,雖是聽傳敎,判書皆受決後入之耶?致恭曰,凡干內入皆然。而雖啓單子,照檢後,受堂上手決後入之矣。其中最難者,卽繕工報狀,其所謂某處修理,某處役事云者,不能詳知矣。上曰,繕工報狀果難矣。此後下敎于判書,雖有傳敎,必使郞廳入來,看審所改處後擧行,可也。上又曰,辦籍司所縮,比常年何如?致恭曰,比常年極少,而歲末後可以詳知矣。上曰,辦籍與別例,自多滲漏處,必親審爲之,可也。致恭曰,咫尺前席,親承下敎,當惕念擧行矣。上曰,溫宮門有御筆矣,何以爲之耶?載洪曰,以綿絲掩護矣。上曰,戶郞自是擇任之官,而今此入侍者,皆今昔大臣之子也,盡心奉公可矣。載洪·致恭曰,聖敎至此,敢不奉承乎?諸臣以次退出。
上在昌德宮。常參·經筵,以代理停。
下直。楊州牧使趙明謙,德山縣監尹禹鼎。
尹光毅達曰,明日常參,取稟。令曰,停。
又達曰,大司憲金鎭商,執義申暻,掌令李養源在外,一員未差,持平二員未差。今日以監察茶時之意,敢達。令曰,知道。
趙明履啓曰,刑曹郞廳來言,判書趙載浩不爲行公,參判·參議未差,今秋冬等褒貶,不得磨勘,亦不頉啓云矣,敢啓。傳曰,知道。
權一衡達曰,戶曹判書金尙星,連日違召,不爲行公,事甚未安。卽爲牌招察任,何如?令曰,依。
令于尹光毅曰,刑判之累日違召,殊涉未安,推考,卽爲牌招察任。
黃景源啓曰,卽者備邊司郞廳來言,明日大臣率備局諸宰入侍之意,敢啓。傳曰,相臣·備堂,再明日藥房日次,同爲入侍。
右議政鄭羽良三度呈辭不許下答。王世子若曰,天道至大,尙籍四佐宣氣之功,時事孔艱,詎忽三公盡瘁之義。余旣再諭之甚悉,卿何三告之更煩?言念國家經濟之方,必待輔相承弼之效。若酒醴之作甘作苦,麴糱是資,如殿屋之不騫不崩,柱石是賴。畀都兪啓沃之責,相須則深,佩治亂安危之機,爲任寔重。矧玆艱虞之溢目,尤宜上下之協心。凡其世道朝綱,有萬分難振之勢,加以天災時變,無一毫可支之形。訏謨廟堂,誰是救時之賢相,休戚邦國,所恃鞠躬之大臣。惟卿,詞學傳家,材猷經世,勤學著於百職歷揚之日,抱負可知,地望隆於三事登庸之時。眷注冞篤,裁成闊狹,不讓姚元崇之通才,調適酸鹹,咸推呂大防之無黨。夫何坐席之未煖,有此遜牒之屢陳?西山之暮景如飛,縱出愛日之懇,東閣之重務多滯,詎緩亮天之工。夙夜克勤,卿可體大朝之靳允,沖年代理,余益望宗臣之畢忠。聖世以孝爲治,非不曲軫其情理,今日捨卿誰任?只欲篤棐乎老成。玆復申申,毋庸邁邁。於戲,惟其在家時多,在公時少,豈無盡孝之方。莫曰事親日短,事君日長,更瀆乞養之請。勉副至意,亟斷來章。所辭宜不許。故玆令示,想宜知悉。知製敎李光運製進
兵曹判書洪啓禧書曰,伏以臣匪分寵擢,危厲薰心,陳章呼籲,悉暴肝膈,辭拙誠淺,未蒙矜許,反承恩批,辭旨隆重,臣心悚慄,益不自定,豈邸下以臣爲備數飾讓而然耶?朝臣之新受重任者,莫不自陳不堪,便成例套,邸下亦安得以俯燭臣之本情耶?臣誠疏愚,無他才能,而粗識臣子不俟駕之義,不喜心口不相應之言。凡於所被除命,如非職名之大不襯,情地之大難安,則未敢無義而違召。有時不辭而承命,區區所處,卽同朝之所諒也。今於新命之下,坐犯逋慢之科者,凡幾遭矣。震驚憂懍,遑遑蹙蹙,斷不可冒受之狀。亦旣備陳於前書,非其情之萬萬不可强,則何爲而至於斯乎?邸下苟以此察臣之情,則庶不待臣言之畢,而卽賜準可矣。臣聞古者,上之官人,必隨其材,下之受任,必稱其力。不度材而濫授,則必取覆餗之敗,不量力而冒受,則終致負乘之寇。故或有用不當其材者,則下有辭避之路,上有聽許之恩,如是而後,上下胥盡其道,政成而事擧矣。臣之於此任,譬如蚊蝱之不能負山,駑駘之不能任車,夫人莫不知之。臣若辭之不甚力,邸下若不因其辭而許之,則是不但在臣爲貪榮饕利之歸,亦豈不有乖於朝家器使之道乎?倘邸下裁以古義,參以事理,特軫循墻之懇,遄降褫鞶之音,則人必曰上之不枉才如此,下之遂其願如此,臣固與有榮矣。他日如臣之不才而被誤恩者,得以援臣爲例,陳乞得免,而無不勝其任之患。然則臣之一遞,非直私分之粗安,可爲報效之一端矣。頃日大僚,以正卿陞擢,所當難愼之意,陳達於大朝云,誠至論也。而其惟方來之戒,有若在臣則可者然,遂致恩擢之自如,一任重務之虛縻,是臣之所深惑也。玆不敢爲冒沒承膺之計,日違召旨,鈇鉞是俟。此際因大朝特敎,天牌降臨,臣聞命悸恐,若隕淵谷,不敢一向坐違,隨詣闕外。而反覆思惟,進身無路,不得不陳章徑歸,臣罪至此,益無所逃。伏乞邸下,亟許收還職秩,仍令重勘負犯,以嚴國紀,以安私分,千萬幸甚。臣無任云云。答曰,覽書具悉。大臣所奏,其無他意,卿勿過辭,從速行公。
刑曹判書趙載浩書曰,伏以臣前後除職,積費撕捱,其所負犯,已不勝誅。近日大小朝特敎之下,一味頑迷,猶事違慢,全壞人臣之義分,有關國家之綱紀,揆以常憲,萬死猶輕。臣亦粗具心腸,夙宵惶懍,恭竢重勘,而昨今兩日,又勤大小朝特敎,辭旨俱極嚴截,牌召荐辱,臣於是,一倍震惕,求死不得,罔知所以措躬也。今則臣之情窮勢迫,有非前日之比,其苦心危懇,嚴不敢細陳,而唯願鈇鉞之遄加,此豈臣樂爲也哉?嗚呼,臣受國厚恩,致位至此,踵頂毛髮,莫非洪造,誠宜思一分報效之道,豈敢爲慢命速戾之計?而良以門戶亢極。旣有召災之懼,爵秩冥升,又切促算之憂。重以今夏喪變荐酷之後,心神已死,殆同冷灰之不可復燃。身病漸痼,無異枯木之不可再華,徒覺滯世之支離,全無生人之意,況如是而尙何有束帶供職之望乎?且今日朝廷之上,不患無人做事,唯患多人生事。如臣病劣鹵莽,百無一能之類,唯當退守本分,稍存貪冒之戒,謹保拙規,毋爲毁畫之歸而已。此臣所以私自矢心,分甘屛廢者也。若夫世道之無可爲,國事之不堪任,臣於從前疏書,已陳之,今不必更煩矣。臣自今春,至今冬一年,公私行役,幾至六千餘里。奔走悲哀,驅馳撼頓之餘,積有所傷,百病交作。最是宿患痰癖,挾感更發,輾轉彌留,長委枕席,小觸風寒,輒復添劇,呻頓度日,藥餌爲事,恐有畢竟生事之慮,實無時月起動之望。雖閑司漫局,尙難行公,而況本曹劇地,尤豈望出供也哉?情勢如右,趨承無路,嚴敎之下,不敢坐違,擔舁病軀,謹詣闕外,敢效疾聲之呼。伏乞离明,察臣微懇,憐臣病狀,亟遞本兼諸任,仍賜嚴勘,永許斥退,刊名朝紳之籍,以昭法紀,以安私分,千萬幸甚。臣無任云云。答曰,覽書具悉。卿其勿辭,從速行公。
黃海監司鄭亨復書曰,伏以臣以災結事,前後陳請,至於再三,勞唇弊舌,盡言竭論,有若與廟堂頡頑者然。顧臣厭厭餘氣,豈有一分務勝之意哉?衹緣萬萬迫切之勢,存於其間,不得請則不措故也。卽伏見備局關文,本月初五日大朝引對時聖敎特下。若曰,其所大歉,業已知矣。此等之時,其宜恤民。尤甚邑舊還,特爲停捧,之次邑,亦令停捧其半。此甚大惠也。仁言之下,垂死飢困之民,莫不聳動感泣。臣亦與有榮矣。獨災結一事,又未見諒於廟堂,不復舒究,一味防塞。筵席語祕,雖未得其詳,而第聞大臣,每以前日劃給之災,爲足用。苟其所得災結,猶可劣容於分俵,則雖如把束之零瑣,固當仰補於國用,抑以何心,强煩沒緊之請,欲爲浪費之計哉?斷斷寸忱,一毫非僞,而廟堂輒以浮張疑之?彼陵谷變遷之狀,原野幻易之形,百川橫決之道,直欲圖畫以進,而不可得也。各邑報災,今纔捧留於三四次退削之後,而其數尙爲一萬八百餘結,只以前得五千之災,太半不相當。若欲勒減其六千之災結,則臣旣親見其赤地之慘,心所惻隱,筆不忍下。又欲參量損益之宜,推移出入於其中,則節目硬定,令甲截嚴,冒昧擅犯,分所不敢。又欲列邑所報之災,一倂更退,使之改報,則旣經屢査,刊削滋甚,眞箇災處之混執還實者,亦已多矣。今雖十分操切,萬無更減之理,於斯三者,無一可爲之道。勢窮理極,計無所出,惟有更瀆睿聽,申達民隱,以俟進退之處分而已。噫,道內之民,聞臣連章累狀,仰陳蠲恤之請,忍其頷顑,不卽離發,以冀幸於惠澤之霈洽。臣亦以朝廷行當軫念之意,屢加慰諭矣。今若將其白徵之稅,督於赤立之類,則其不駭而走者幾希。堂堂聖朝,何愛五六千田賦,以失累十萬人心哉?曾在己亥,本道得災,至於一萬六千結,先朝之深仁厚澤,民到今頌祝。今年之水,甚於己亥,而得災之數,遠不及己亥,將使己亥之遺黎,不克蒙己亥之聖澤,亦豈非慨恨之甚乎?藉使臣不辨災實,所請過濫,溫厚許施,不害爲寧失之義。況其實狀,無絲髮差爽,目下景色,憂虞多端,其何可一例恝視?不思所以懷保之道乎?見今歲律已暮,年分時急,而未準此請之前,決難了勘。玆不得不冒死申籲。伏乞离明,俯察民事之萬分哀矜,上稟大朝,下詢廟堂,優劃災結,及時頒布,使一路荷擔之民,得以保存,不勝幸甚。仍念臣近來所遭,種種危懍,當去之義,不止一二,杜門廢事,亦旣多日。吏屬民人,皆知其早晩必遞,不復有尊重難色之意。若是而淟涊蹲據,決無是理。且臣伏見正言沈鏽之書本,以臣不當前監司査事,備加誚責,語多不擇。臣不欲與年少名官,强事較挈,而其爲困厄,則甚矣。大小狼狽,蹤地轉蹙,羈縻虛銜,晷刻靡容,災年重藩,尤不容一任瘝曠,亦乞亟賜罷斥,以幸公私焉。臣無任云云。答曰,覽書具悉。書辭令廟堂稟處。卿勿過辭,從速察任。
上在昌德宮。常參·經筵,以代理停。
尹光毅達曰,明日常參,取稟。令曰,停。
黃景源達曰,大司憲金鎭商,執義申暻,掌令李養源在外,一員未差,持平二員未差。今日以監察茶時之意,敢達。令曰,知道。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又達曰,刑曹判書趙載浩,昨日承批之後,今日又不出肅,事甚未安。卽爲牌招察任,何如?令曰,累日申飭之下,豈敢如此?分義其涉寒心,推考,卽爲牌招察任。
又達曰,刑曹判書趙載浩,特令嚴飭之下,又爲違牌,終不出肅,其在事體,極爲未安。更卽牌招察任,何如?令曰,依。
權一衡達曰,戶曹判書金尙星,連日違召,無意行公,度支重務,一向曠廢,誠甚未安。卽爲牌招察任,何如?令曰,依。
傳于黃景源曰,待朝,弘文提學牌招。
傳于李應協曰,猶似有困憊之氣,若酬應則必與再昨同,大臣·備局堂上,待下敎入來。
咸鏡監司狀達,莫重進上臘豬,未準尺量,惶恐待罪事。令于黃景源曰,勿待罪事,回諭。
黃海監司狀達,載寧等官居宋五建等渰死事。令于黃景源曰,渰死人等,令本道恤典擧行。
曺命采以備邊司言達曰,吏曹判書李天輔,兵曹判書洪啓禧,除拜已久,無他可引之嫌,而連日違召,無義撕捱,其在事體,已涉未安。昨日大朝特敎之下,又不應命,分義道理,尤涉不當。莫重都政,不可愆期,閫帥差出,時日亦急,吏曹判書李天輔,兵曹判書洪啓禧,竝從重推考,卽爲牌招察任,何如?令曰,依。
黃景源以弘文館言達曰,本館下番闕直,事甚未安。修撰李得宗,自鄕上來,卽爲牌招入直,何如?令曰,依。
又以義禁府言達曰,卽接月令醫員張義方手本,則保放罪人沈鐸,病勢今已向差云,還囚之意,敢達。令曰,知道。
尹光毅達曰,卽者副校理鄭弘淳,以其親病陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
副校理鄭弘淳書曰,伏以臣母自入冬以來,宿疾沈苦,寧日常少,臣豈有離捨鎖直之勢?而番次苟艱,義分是懼,乍出旋入,省視多曠,居常憂悶,度日如年,夕鑰每下,焦鬱輒倍。夜接家信,臣母自昨新添感冒,頭暈氣升,寒熱交發,凝痰流注,咳喘尤劇,嘔吐間作,寢啖殆廢,臣自聞此報,方寸煎灼。而時値深更,呼籲路阻,終宵直廬,繞壁彷徨,治書待曙,冒死呈進,急於歸視,徑出禁門。伏乞睿慈,俯垂矜諒,亟遞臣職,俾便救護,仍治臣擅離之罪,以肅朝綱,不勝萬幸。臣無任云云。答曰,覽書具悉。爾其勿辭,救護母病。
吏曹判書李天輔書曰,伏以臣頃上辭本,悉暴至懇,而未蒙鞶帶之遞,鎭日違召,惶隕懍惕,無所容措。而昨日又伏承大朝特敎嚴截,責之以分義,臣伏地悸恐,不覺惶汗沾衣。臣雖無狀,不至於全昧君臣分義之重,而冥然頑然,一向違傲,徒積罪戾者,豈臣所樂爲也哉?誠以情窮勢迫,寧被鈇鉞之誅,不敢爲冒進計也。臣之碌碌倥倥,最在人下,以聖上則哲之明,豈容遺照?而只緣臣受恩深厚,前後寵命,有受無辭,唯以趨承爲恭,故聊且循其資歷,借以是職,以備任使也。若使臣內而度力,外而量時,不苟去就,雖不及古人,能如今之數臣,則是任必不到臣身。聖世用人如此,臣恐其流之弊,柔軟易親之人日進,剛介自守之士日退,朝廷之上,風習漸渝,是豈非大可懼者?而臣之一身,仰累於聖明之治化,當如何哉?噫,天官之長,何等職責,而顧今世道益艱,朝象益潰,倖門開而名論衰熄,官方壞而私意橫肆。當是之時,其所以激揚而維持之者,在乎銓官之得其人,而今遽擧以畀之於臣。臣是何人,乃敢晏然而承當乎?臣待罪本兵,一年爲政,瘡疣層出。向來大僚之請改兩閫帥,卽其一事,西銓用人,不過四方橐鞬之流。而臣之闇於鑑別猶若此,將何以進退一世士大夫,各適其用,不失其權衡乎?臣自知甚明,自算已熟,惟願速被違命之罪而已。至若狗馬賤疾,不敢累煩睿聽。而臣雖欲含恩畏義,冒沒承命,卽今病狀,實無一分蠢動之望。天牌之下,擔曳詣闕,更瀝肝血,仰干离明。伏乞睿慈,俯垂矜憐,亟許遞改,以幸公私,仍治臣罪,以爲人臣慢蹇者之戒,千萬至幸。臣無任云云。答曰,覽書具悉。卿其勿辭,從速行公。
上在昌德宮。常參·經筵,以代理停。
大王大妃殿·中宮殿·賢嬪宮,藥房口傳問安。答曰,知道。
藥房都提調金若魯,提調申晩,右承旨尹光毅啓曰,伏未審日間,聖體調攝若何?眩氣諸節,一向差勝乎?昨夕伏見下政院傳敎,有似有困憊之敎。臣等不勝驚慮之至。卽與諸御醫入診,詳察聖候,議定當進之劑,宜矣。大王大妃殿氣候何如?臣等無任區區伏慮,敢來問安,竝此仰稟。答曰,知道。慈殿氣候,差勝後一樣。予則一樣,待下敎入侍,宜矣。
尹光毅達曰,明日常參,取稟。令曰,停。
黃景源達曰,大司憲金鎭商,執義申暻,掌令李養源在外,一員未差,持平二員未差。今日以監察茶時之意,敢達。令曰,知道。
又達曰,刑曹判書趙載浩,牌招依下,而闕門已閉,待明朝出牌之意,敢達。令曰,知道。
尹光毅達曰,吏曹判書李天輔,日事違召,尙不出肅,其在事體,極涉未安。卽爲牌招察任,何如?令曰,依。
權一衡達曰,戶曹判書金尙星,連違召令,尙不行公,其在事體,誠甚未安。卽爲牌招察任,何如?令曰,依。
黃景源達曰,刑曹判書趙載浩,鎭日違召,不爲出肅,事甚未安。`卽爲牌招察任,何如?令曰,申飭之下,其何如是?事體分義,其涉寒心,推考,卽爲牌招察任。
又達曰,刑曹判書趙載浩牌不進推考徽旨,今方捧入。而屢度,申飭之下,連違召命,事體未安。更卽牌招察任,何如?令曰,依。
曺命采啓曰,弘文提學元景夏牌不進推考徽旨,今方捧入。而特敎之下,不卽膺命,事甚未安。更卽牌招,何如?傳曰,允。
又啓曰,弘文提學元景夏再招不進推考徽旨,今方捧入,而特敎之下,荐違召命,事甚未安。所當更請牌招,而一日三牌,有傷事體,何以爲之?敢稟。傳曰,更爲牌招。
傳于曺命采曰,弘文提學牌去來催促。
又傳于曺命采曰,都承旨持此題,與提學偕往太學,儒生試取以來。
曺命采啓曰,都承旨持此題往太學事,命下,而都承旨趙明履,以身病不得仕進,何以爲之?敢稟。傳曰,左承旨進去。
權一衡啓曰,臣敬奉書題,與弘文提學元景夏,偕往泮宮,儒生等試取,收券一千十四張以入之意,敢啓。傳曰,科次以入。
傳于曺命采曰,時刻已至,明政門挾門,弘化門挾門開之。
事變假注書權顯範有頉,代以李海重爲假注書。
黃景源啓曰,事變假注書李海重,時無職名,令該曹依例付軍職,冠帶常仕,何如?傳曰,允。
又達曰,假注書任希敎,身病猝重,勢難察任,今姑改差,何如?令曰,依。
又以弘文館言達曰,修撰李惟秀·副校理韓光肇,旣以帶職蒙宥,竝卽牌招察任,何如?令曰,依。
以修撰李惟秀,副修撰韓光肇牌不進罷職令旨,令于黃景源曰,推考徽旨捧入。
尹光毅以社稷官員,以都提調·提調意啓曰,近來京外穿窬之盜,比比有之,而至於廟社至敬之地,未聞有潛入偸竊之變矣。今月十四日夜,盜賊潛踰本署後墻,欲穿祭器庫壁之際,因守直軍士之報警,入直官員,驚惶卽起,躬往奉審,則庫壁堅固,雖未及偸竊祭器,而軍士輩炊飮之鼎及若干器皿,未免偸去,其爲驚駭,有不可勝言。而大抵本署墻圍頗廣,西邊山麓,乃是無人之境,而山高墻低,平易步踰處,故初秋柴軍,白晝潛越,偸柴出去之際,現捉於軍士,而渠反歐打執捉之人,脫身逃走,事極驚駭。卽令捕廳,嚴加窺捕矣。今過數月,尙未捉得,事之寒心,莫此爲甚。當該捕將,爲先從重推考。秋間踰墻偸柴之賊及今番潛入祭器庫之賊,各別窺捕,期於必捉,而此後夜巡一節,不可無別樣變通之道。自今爲始,令三軍門及左右捕廳,定送巡邏,逐日巡更,俾無如前疏虞之弊,何如?傳曰,允。
黃景源,以禮曹言啓曰,今秋冬等褒貶,當爲磨勘,而堂上有故,限內不得爲之之意,敢啓。傳曰,知道。
又以議政府司錄,以左議政意啓曰,本府今庚午秋冬等褒貶,當爲等第,而時無首席,右相方在呈告中,限內不得磨勘之意,敢啓。傳曰,知道。
又以宗親府郞廳,以有司堂上意啓曰,本府郞廳今庚午年秋冬等褒貶等第,當爲磨勘,而堂上有故,限內不得爲之之意,敢啓。傳曰,知道。
又以儀賓府言啓曰,本府郞廳今秋冬等褒貶,當爲磨勘,而堂上有故,限內不得爲之之意,敢啓。傳曰,知道。
又以敦寧府言啓曰,府郞廳等今秋冬等褒貶,當爲磨勘,而領敦寧趙顯命在外,限內不得爲之之意,敢啓。傳曰,知道。
又以忠勳府言啓曰,今庚午秋冬等褒貶,當爲磨勘,而本府有司堂上豐原府院君臣趙顯命在外,靈城君朴文秀奉命在外,限內不得爲之之意,敢啓。傳曰,知道。
又以中樞府言啓曰,本府郞廳及醫員錄事等今庚午年秋冬等褒貶,當爲磨勘,而領府事臣金在魯有身病,限內不得爲之之意,敢啓。傳曰,知道。
又以吏曹言啓曰,今庚午年秋冬等本曹褒貶,當爲等第,而堂上有故,限內不得磨勘之意,敢啓。傳曰,知道。
又以戶曹言啓曰,本曹今秋冬等褒貶,判書臣金尙星,以身病方在呈告中,限內不得磨勘之意,敢啓。傳曰,知道。
又以宣惠廳郞廳,以都提調意啓曰,本廳郞廳及常平廳郞廳今庚午秋冬等褒貶,當爲等第,而堂上俱爲牌不進,不得開坐,故限內未得磨勘之意,敢啓。傳曰,知道。
又以禁衛營言啓曰,本營郞廳及諸將官今秋冬等褒貶,當爲等第,而都提調臣趙顯命在外,限內不得磨勘之意,敢啓。傳曰,知道。
又以訓鍊都監郞廳,以都提調意啓曰,本都監郞廳及將官等今庚午年秋冬等褒貶,當爲等第,而臣在魯有病,限內不得磨勘之意,敢啓。傳曰,知道。
又以御營廳郞廳,以都提調意啓曰,本廳郞廳及諸將校今庚午年秋冬等褒貶,當爲等第,而都提調臣鄭羽良有故,限內不得磨勘之意,敢啓。傳曰,知道。
又以兵曹言啓曰,本曹今庚午年秋冬等褒貶,判書臣洪啓禧時未出肅,限內不得磨勘之意,敢啓。傳曰,知道。
又以工曹言啓曰,本曹郞官今庚午秋冬等褒貶,一度磨勘以入,而屬司中四山庚午春夏等,其時堂上有故,不得磨勘,亦有遷轉者,依近例蕩滌。繕工監·尙衣院·造紙署·瓦署·掌苑署·四山·典涓司今庚午秋冬等,竝因其提調堂上之有故,限內不得磨勘之意,竝爲敢啓。傳曰,知道。
又以義禁府言啓曰,今秋冬等本府郞廳等褒貶等第,當爲磨鍊以入,而堂上有故,限內不得爲之之意,敢啓。傳曰,知道。
又以漢城府言啓曰,本官郞官及五部官·四山監役官今庚午年秋冬等褒貶,當爲等第,而判尹金尙魯有身病,限內不得磨勘之意,敢啓。傳曰,知道。
上在昌德宮。常參·經筵,以代理停。
巳時,日暈。
尹光毅啓曰,卽伏見咸鏡監司李喆輔,慶尙監司閔百祥,江原監司沈星鎭,統制使鄭纘述,黃海水使申旼,慶尙左水使權儆,忠淸水使孫鎭民等今秋冬等褒貶啓本,則守令·邊將,無一人居下,殊無嚴明殿最之意。竝推考警責,何如?傳曰,允。
尹光毅達曰,明日常參,取稟。令曰,停。
黃景源達曰,大司憲金鎭商,執義申暻,掌令李養源在外,一員未差,持平二員未差。今日以監察茶時之意,敢達。令曰,知道。
權一衡達曰,左副承旨曺命采,右副承旨李應協今日不爲仕進,竝卽牌招,何如?令曰,依。
黃景源達曰,刑曹判書趙載浩牌不進推考徽旨,今方捧入,而累度申飭之下,終不出肅,其在事體,極爲未安。更卽牌招察任,何如?令曰,依。
權一衡達曰,戶曹判書金尙星,日事違召,無意行公,事甚未安。卽爲牌招察任,何如?令曰,依。
以鄭述祚爲假注書。
尹光毅以弘文館言達曰,本院上番校理臣金善行,以訓鍊都監郞廳有價布捧上事,今日坐起,晝仕出去之意,敢達。令曰,知道。
以修撰李惟秀,副修撰韓光肇牌不進罷職令旨,令于尹光毅曰,推考徽旨捧入。
尹光毅以弘文館言達曰,修撰李惟秀,副修撰韓光肇,旣有只推之令,竝卽牌招察任,何如?令曰,依。
傳于尹光毅曰,此心惟在廟前,臘享大祭獻官,正朝大祭獻官,曾已下敎,三獻以當品書入,眞殿獻官,亦爲擇差,若苟且,當飭該堂矣。
備忘記,幼學洪相直三上,直赴殿試,幼學李廷衡三中,直赴會試,幼學金宅休,幼學柳德鋽,進士成德求三下,各給二分。
尹光毅達曰,上番兼春秋李慶濟,身病猝重,勢難察任,今姑減下,何如?令曰,依。
尹光毅啓曰,因本院達辭,上番兼春秋李慶濟減下事,依下矣。其代令該曹口傳差出,何如?傳曰,允。
傳于尹光毅曰,社稷獻官,亦依今日傳敎擧行。
傳于尹光毅曰,今日下敎乃擇差當品之意,豈三獻皆差一品之敎乎?凡大祭親行時,三獻皆差一品,攝行時,初獻正一品,亞獻正二品,三獻從二品,例也,其何誤聽乎?卽以此書入,仍行誓戒。
傳于尹光毅曰,時刻雖差晩,以書入人,仍行誓戒。
以宗廟·社稷臘享大祭獻官單子,傳于尹光毅曰,追後書入之人,亦自今日淸齋。
傳于尹光毅曰,二品多矣,而下敎之下,以行步蹇涉之人書入,苟且駭然。以吏堂改付標以入,使之淸齋,眞殿獻官望,亦似苟且,亦爲申飭。
尹光毅,以吏兵曹言啓曰,今十二月二十日祿都目政事爲之之意,敢啓。傳曰,知道。
左議政金若魯箚曰,伏以臣於向日入侍,爲給今年蠲布之代,請用關西別備銀二萬兩,蒙允行會矣。本道道臣,狀請寢其事。而其狀以爲,前監司之別備,猶可取用,時監司之別備,不當取用,至引不襯着之羡餘爲之說,言不可若是其過也。逐年別備之以萬數,自有朝家定式,朝家初不取用則已,如欲取用,則別備等耳,新舊奚擇焉?西貨之不宜輕用,臣亦屢言,而今年良布,以大札減其半,則方之分數災減,其數絶不侔,非此則無所着乎?廟堂之出此計者,亦豈樂爲也哉?在朝家無不可用之事,在道臣無不可送之義。而以輦下軍兵,則一日不給代,誠渴急矣。依前定奪,宜令卽速擧行也。海西被災非常。聖上曲軫民隱,因道臣前後章奏,以災結則三千結外,又許二千結,以舊還則停捧,以賑穀則加劃,於海民大惠也,而今道臣,又上書加請災結矣。道臣之欲準初數,廟堂之不能盡副,均之爲公爭難。何必作此不平話頭,至以先朝己亥事,較量於給災之多寡,施惠之淺深乎?特敎加給之後,隨所請而更許,恐傷大體,決不可爲也。京畿·湖南兩水閫,作窠已久,訖未出代,而湖南則身故之代,尤屬緊急。兵判昨已出仕,守令臺諫,亦有多窠,卽令開政差出,恐合事宜,擬於登對,以此仰稟。而今日又未入侍,玆事有難遲淹,敢陳短箚,以聽處分。仍伏念一寒若此,靜攝之中,有妨引接,勢固然矣。至於藥院診察,不容間闊,臥內召見,誠有得於聖人愼疾之義,而入診之不得成,亦過一望。臣職在保護,憂悶抑鬱,有不勝言者,竝乞聖明留意焉。取進止。答曰,省箚具悉。箚請竝依施,政事待朝爲之。湖南均稅使旣來,予亦量氣候欲召見,以待下敎焉。仍傳曰,遣史官傳諭。
上在昌德宮。常參·經筵,以代理停。
趙明履達曰,明日常參,取稟。令曰,停。
曺命采達曰,大司憲金鎭商,執義申暻,掌令李養源在外,一員未差,持平二員未差。今日以監察茶時之意,敢達。令曰,知道。
又以都摠府言啓曰,今日入直內三廳,武兼禁軍及軍兵等中日習射,請出標信。答曰,知道。
又以都摠府言啓曰,今日入直內三廳武兼禁軍及軍兵等中日習射事,標信,命下矣。雨雪如此,不得爲之之意,敢啓。傳曰,知道。
又達曰,同副承旨黃景源,今日不爲仕進,卽爲牌招,何如?令曰,依。
又達曰,戶曹判書金尙星,日事違召,尙不行公,其在事體,殊涉未安。卽爲牌招察任,何如?令曰,依。
又達曰,刑曹判書趙載浩,累次申飭之下,終不膺令,其在事體,至爲未安。卽爲牌招察任,何如?令曰,連日違召,事體道理,極爲寒心。從重推考,卽爲牌招察任。
右議政鄭羽良四度呈辭。令曰,承旨敦諭。
曺命采達曰,刑曹判書趙載浩,特令,申飭之下,一向違召,其在事體,極爲未安。更卽牌招察任,何如?令曰,依。
趙明履啓曰,卽者吏曹郞廳來言,今日爲政事,命下,而判書李天輔,參判趙榮國,參議南泰齊,俱以病不來,不得開政云。判書·參判·參議,竝卽牌招開政,何如?傳曰,允。
傳于趙明履曰,大臣·吏判·騎判·湖南均稅使·備堂中,有稟政事,入來,儒臣持相考者入侍。
趙明履啓曰,大臣·吏判·騎判·湖南均稅使·備堂,依下敎來待矣。傳曰,詣閤。
黃景源,以禮曹言啓曰,王世孫冊封後,儀仗之數,輦輿之制定式事,大臣收議。傳曰,大臣之意亦同,儀仗凡節,一依定式下敎擧行。依左相獻議,存陽繖色軟靑,而稱轎輿,亦依領府事獻議施行,制樣如輦色則內外純黑,翼帳諸具,與他輦同,當用五旒五章服。而古禮雖有子男五章服之文,名物無憑,其令弘文館,博考以奏,用五章則用穀璧乎?用圭乎?更爲問于大臣以奏事,命下矣。問議于大臣,則領中樞府事金在魯以爲,下詢邦禮至重,素未講究,不敢妄論,而亦不敢不對。王世孫冊禮後,依子男之禮,用毳冕五章之服,則所秉之玉,似亦當爲穀璧。按周禮宗儒篇,子執穀璧,男執蒲璧。註曰,穀所以養人,蒲爲席,所以安人。二玉,蓋或以穀爲飾,或以蒲爲琢飾,璧皆徑五寸。禮雜記贊大行章,子男五寸厚半寸。註曰,厚半寸者,圭·壁各厚半寸也。說文曰,璧瑞玉圓器也。圭銳璧圓,子執穀璧,男執蒲璧,皆五寸。白虎通曰,璧外圓象天,內方象地。爾雅,肉倍好,謂之璧,肉,邊也。好,孔也。以此等文字參之,則璧之制樣尺度厚薄,可以彷想。而但周禮首卷圖,陳氏曰,沈存中謂穀璧文如粟粒,蒲璧刻文蓬蓬,如蒲花敷時,以故今周禮所圖,則穀璧作米粒錯落狀。而詩經·書經之圖,則穀璧皆作禾穀抽莖結實之狀,未知孰是,惟在廣詢博考而定之。伏惟上裁云。左議政金若魯以爲,謹按周禮,公桓圭九寸,侯信圭,伯躬圭皆七寸,子男之穀·蒲璧皆徑五寸。而皇朝圭制,東宮九寸五分,親王九寸二分,五釐,世子九寸,郡王與世子同,則自皇太子至郡王,竝用九寸圭,而特有分數之別。且以我朝言,則王世子七章服,用圭九寸,俱與周禮古制,有殺不同,以此推之,王世孫五章服,似不必用璧不用圭。臣意則用七寸圭,恐不害於稍存差等之義。而以臣謏聞寡識,不敢臆對,伏惟上裁云。右議政鄭羽良以爲,兩大臣獻議,考證精詳,無容更議,而左相獻議,尤似得宜。臣則方在引疾祈免中,神識昏迷,詢問之下,又不得仰對,不勝萬萬惶恐云。領敦寧府事趙顯命在外,不得收議。大臣之意如此,上裁,何如?傳曰,圭,依左相獻議施行,用靑旒數,從五禮儀差等,用七旒五章數,就弘文館相考,令尙方先圖寫御覽後定焉。
黃景源,以弘文館言啓曰,昨日入侍時,五章服名物無憑,其令弘文館博考以奏事,命下矣。取考書傳益稷篇第四章集註,只曰毳冕五章,以虎蜼爲首,蓋亦增損有虞之制而爲之耳而已。無五章次序表見之文,而大明集禮冠服篇唐制毳冕小註云,五章,宗彝·藻·粉·米在衣,黼黻在裳,此爲可憑之明證也。書傳集註又曰,宗彝虎蜼,取其孝也。故參判臣兪棨文集云,周禮六彝,其二卽虎彝·蜼彝,蓋畫虎·蜼於彝器也。宗彝卽宗廟奉祭祀之器,十二章所畫宗彝云者,非只畫虎·蜼也。正畫虎,蜼之宗彝則所謂取孝,明指彝器而言也。此外別無可考之文矣,惶恐敢啓。傳曰,知道。
李應協以弘文館言達曰,下番修撰臣李得宗,以禁衛營郞廳,有捧上事,今日晝仕出去之意,敢達。令曰,知道。
黃景源以弘文館言達曰,副校理鄭弘淳由限已過,卽爲牌招察任,何如?令曰,依。
又以弘文館言達曰,今日政新除授玉堂,待下批,仍卽牌招察任,何如?令曰,依。
吏曹口傳政事,兼春秋單鄭宅臣。
有政。吏批,判書李天輔進,參判趙榮國牌不進,參議南泰齊進,左副承旨曺命采進。吏批啓曰,臺諫及春坊闕員,今當差出,而擬望之人乏少,相避·外任,竝擬,何如?傳曰,允。
又啓曰,玉堂闕員,今當差出,而曾前出入之人,方在違牌坐罷中,無以推移備擬,合有變通之道,何以爲之?敢稟。傳曰,竝敍用。
又啓曰,兵曹佐郞李仁源,除授後過限未肅拜,惠陵別檢黃,受由過限未上來,竝依例改差,何如?傳曰,允。
又啓曰,年九十夫人封爵,載在法典矣。年九十夫人,別單書入之意,敢啓。傳曰,知道。
以兪彦民爲掌令,宋明欽·黃柙爲持平,沈墢爲正言,鄭宲爲副應敎,尹學東爲校理,李重祚爲副修撰,李亮天爲文學,權基彦爲司書,申晩爲禮曹判書,鄭益河爲禮曹參判,黃晸爲刑曹參判,趙泰彦爲戶曹參議,李錫杓爲刑曹參議,李堉爲吏曹佐郞,李致彦爲禮曹佐郞,宋輝明爲刑曹正郞,安克孝爲晉州牧使,趙東恒爲定州牧使,洪獻輔爲和順縣監,南鶴老爲兵曹佐郞,任堦爲惠陵別檢,安祐爲北部奉事,洪啓禧爲軍器提調,兼漢學敎授二單,徐志修·金文行,學諭二單,文衡中·趙亨謙。
兵批,判書洪啓禧進,參判李普赫病,參議洪益三病,參知魚錫胤入直進,右副承旨李應協進。兵批啓曰,忠翊衛將金重煒呈狀內,身係軍門,決難兩處供職,斯速啓遞云,不可强令察任。今姑改差,何如?傳曰,允。
又啓曰,及第許愨·林泰崇納穀補賑,砲手范世起從軍五十年之功,俱有加資之命,而係是出身軍兵,何以爲之?敢稟。傳曰,竝特爲加資。
以李益炡爲知事,鄭益河·東陽君㭻·金尙翼爲副摠管,許瑬爲內禁將,具鼎煥爲五衛將,吳天佑爲景福將,申得文爲五衛將,洪益基爲景福將,李宅胄爲都摠都事,辛致復爲同知,李永命爲宣傳官,李徽之爲侍直,趙橒爲蒜山僉使,元弼揆爲京畿水使,趙東鼎爲全羅左水使,任聖周爲洗馬,崔漢樞爲咸興監牧官,副護軍鄭暘賓,副司直徐命彬·金尙耉,副司果沈鏽·李福源,副司正李海重,同知單鄭鐩,僉知三單,申光岳·李惟天·趙橒。
庚午十二月十九日未時,上御克綏齋。大臣·備堂·吏判·騎判·均稅使·儒臣同爲入侍時,左議政金若魯,行司直金聖應,漢城判尹金尙魯,吏曹判書李天輔,兵曹判書洪啓禧,均稅使李,同副承旨黃景源,校理金善行,修撰李得宗,假注書鄭述祚,記注官鄭宅臣,記事官朴正源,以次進伏。若魯曰,近來聖體若何?而湯劑停止已屢日,眩氣加減如何?上曰,日氣陰寒,故似有困憊之時,而不至大段矣。若魯曰,寢睡·水剌等節亦何如?上曰,一樣矣。若魯曰,前後每以服藥無益爲敎,而靜攝之中,專廢藥餌,則藥房無所事焉,殊非保護之道矣。聖體旣未泰和,則稍觀氣候,招見臣等於臥內,亦何妨耶?頃日引接,亦侵夜而罷,小臣不勝憂悶矣。上曰,有所重之事,先書傳敎可也。傳曰,述編旣云大祭,如不祭之心,雖衰冞切,故下敎矣。該曹做錯,一則獻官依親祭擧行,一則若此之故,曾無前例,都預差書入。一則宗臣文宰卿宰多矣,而年少陞擢之宗臣,行步艱澁之老宰,苟且以差,一則,申飭之下,從一品又差實預差,俱涉寒心。該堂從重推考。出榻敎上命景源讀禮曹草記,王世孫圭章,大臣收議後,上曰,圭制,何如?若魯曰,五章服則七寸圭也。七章服則九寸圭也。我朝制度,自古用九寸圭矣。上曰,向者有釐正之事矣。若魯曰,九寸圭若太過,則用七寸圭亦好矣。上曰,儒臣之意,何如?善行曰,今此弘文館所考出者,乃鄭弘淳之所爲。故臣未及詳知,而五章之數,宗彝·藻·火·黼·黻也。周禮有天子冕服之制,杜氏通典有朝會執贄之服,而今於王世孫,則似當用子男之服矣。今若依大臣所陳,而用之則似好,而亦無依據之文矣。得宗曰,旣無依據之文,則更爲博詢而考定,似宜矣。上曰,三重臣之意,何如?尙魯曰,中朝圭制,隨章服而同,故十二章則圭亦一尺二寸,九章則圭亦九寸矣。今若依世子例,用七章服,則圭亦當用七寸,而若用五章服,則五寸圭亦可矣。必欲倣皇朝制度而爲之等數,則親王用九寸二釐,郡王用九寸。旣有分數之差,今世子旣用七章,則世孫當用五章矣。天輔曰,小臣則圭章之議,曾未聞之,而今於入侍,始乃知之。左相所云五章服而七寸圭者,正好矣。啓禧曰,冕服旒數章數,九章七章,考之周禮可知。而秦漢以後,其制遂變,蓋周時有封建之規,故五等皆有等數,而秦漢以後,王道大異,遂廢五玉之制。至大明之世,自東宮以下,始分三等。臣意則無所據則不可行也。大明之制,郡王以下,無圭而用笏。臣意圭制九寸之制,太似突兀,大臣之言,似亦稍欠斟量矣。上曰,玉色則當何所尙耶?尙魯曰,殿下之圭用靑色,而世子亦用靑色矣。上曰,今則用白色,而舊日皇朝所賜之物,則乃靑色也。尙魯曰,景泰元年欽賜之物,乃靑玉圭也。上曰,得非以東方故耶?啓禧曰,古文亦有蒼圭之名矣。上曰,禹錫玄圭,玄亦蒼也。尙魯曰,五章之制,於衣繡三,於裳繡二,蓋衣則取陽,裳則取陰故也。上曰,今則皆畫之而非繡矣。尙魯曰,頃者下詢東宮輦輿漆色,故以內柒尙赤仰陳,而更考之則內外皆赤色,而但杠則黑色矣。今世孫輦輿,宜有等差,柱與杠皆用黑色,似宜矣。上曰,然矣。仍命儒臣退出。善行·得宗先退,進伏。上曰,均使往見則果何如?而海夫無冤徵之弊。曰,臣已備陳於狀聞,海夫豈有冤徵之慮乎?漁船前日過泊處收稅,則今皆無之矣。應納之外,盡爲除減,而弟自朝家,嚴加申飭,然後可爲永久之法矣,不然則將懈弛矣。上曰,靈城欲爲掌標於船隻矣。尙魯曰,自均役廳爲之,分送各道,監司·守令以此爲信,則自無疊徵之慮矣。曰,其中有可捧者,有不可捧者,不可以一槪論也。上曰,海民知其爲渠輩蒙惠耶?曰,海民姑未見效,而臣宣布德意,則皆云將來若果如此,誠爲多幸,擧皆攢手頌祝矣。上曰,其言之若此,正有不信朝廷之心而云然矣。曰,朝家德意,素未遠布於邊民,而今者猝蒙恩澤,皆曰甚盛甚盛。此後若不變始初令甲,則可免疊徵之患,而若依舊則又安知無前日之弊乎?上曰,海民之定稅,良民之減布,其利孰優?曰,良役一家之所納,多不過十兩,海夫一大船一年所得之利,至於五六百兩或千餘兩,而今者盡減其所泊處疊稅,而大船定以四十兩,則海夫之利,勝於良民之減布矣。上曰,何必曰利,而漁利則誠大矣。若魯曰,海夫不能捉魚則無利,而多捉則有大利。朝家之免其疊稅者,於渠輩,誠爲大利矣。尙魯曰,遣繡衣廉察宜矣。若魯曰,來三四月間,別遣御史,若有所犯者,斷不容貸,然後可以立法矣。朝家之贓法至嚴,而近來則亦未免懈弛矣。上曰,贓律猶未全解矣。尹植·沈世浚,當予嗣服之初,最被罪矣。頃見朴致遠之子,誠甚矜惻,而不爲聽施。領府事亦屢言宋秀衡事,而亦不聽之矣。若魯曰,均稅使新從外方來,別軍官事,下詢好矣。上曰,此非其職掌也。啓禧曰,自前侍從之臣,雖受由,自鄕而來,則亦有俯詢民瘼之事,問之何妨。上曰,均使陳聞,可也。曰,小臣待罪喉司時,以戶錢事下詢。臣以守令之不善奉行仰陳,其後事端漸錯,以至如此,甚可歎也。別軍官事,自中稍卑者,或有得此而反以爲幸者,而大抵騷擾則甚矣。爲守令者,責之鄕所,而鄕所則不爲斟量其可合與否,而或侵於稍高者,故怨言頗騰。而官家則曰,此乃朝家關文,吾亦末如之何也云爾,是以此輩之驚撓多矣。上曰,頃者下敎,只說大略矣。爲守令者,若曉諭此輩曰,汝輩一入別軍官,則後無良丁見侵之慮,於汝亦豈不好云爾,則豈至騰怨?而此由於守令之不善開諭也。若魯曰,湖西一道爲尤甚,蓋半上落下之類,締結洛中士夫,一札上來,轉相告語,以致洶洶如此矣。上曰,湖西,士大夫之窟穴,故似爲最甚矣。若魯曰,兵判聞畿伯所傳之言云,可以俯詢也。啓禧曰,臣與柳復明相對時問之,則復明云,以別軍官事,某處有可驚之變,某邑有可愕之事云,而送人廉問則皆不然。且若眞有是事,則於營門,亦必有來訴之人而絶無之,可知其虛妄矣。天輔曰,臣之從弟益輔,方任湖西伯,故臣以書問之,則答云初無騷擾之事。臣未知渠深坐宣化堂,不聞民間事而然歟。上曰,予則深居九重之內,尤何以知之也?尙魯曰,此蓋都下轉相騷動,而實則鄕外則不然矣。若魯曰,李之言,猶與語臣時有異,不爲盡達於俯詢之下,恐其得謗而然矣。上曰,使均使得謗,亦何益之有哉?若魯曰,湖中人,或以李爲聚斂而謗之者有之矣。上曰,此豈李自爲聚斂耶?曰,臣若僨誤國事,則甘心譴罪,而至於謗責之來,何暇恤哉?上曰,此眞爲國家聚斂於監兵守令,而非聚斂於百姓者,其得監兵使之謗則宜矣。曰,監兵使·守令之所用,則一朝蕩然,誠有不能支堪之勢矣。上曰,百姓足,君誰與不足?均使不負委任之意,誠可嘉矣。曰,漁鹽成冊中,固有不堪捧稅者,亦有可減細瑣者,故先以此意,往復於大臣及均役堂上,一兩以下,宜可減也。上曰,然矣。當減之矣。曰,大船以四十兩定其納稅之數,他道則雖未及知之,而大抵六道船稅,宜無異同之別矣。若魯曰,湖南之船,或往來於海西·關西之間,如此之類,固宜均其稅,而只往來於本道道內者,似難一例捧之矣。上曰,六道船稅,皆可均之,而不可以異之也。上仍曰,均使甚綜密矣。此是最初任使,而精覈如此,可嘉也。仍命均使退出。先退。若魯曰,臣頃者有所仰達,而僚相一向引入,無意變動。臣頃一往見,責以大義,則以爲,老父難捨,情理切迫,終無回聽之意。夫相職,非夙夜在公,定省無暇之任,而今此引入,誠極過矣。若日深一日,月深一月,轉轉持久,遂成難回之勢,自上留意敦勉好矣。上曰,頃者判尹亦有所達,而予則以爲,其事則是,其情則然矣。今番此事,不可謂過也。向者元良,以此仰稟於予,而予姑亦緩之而不迫矣。其老人筋力,何如?若魯曰,甚剛健,昻然行步於庭戶之間,而但謝客已久矣。僚相若未勉出,則如許世道,何以鎭安耶?上曰,予之拜卿及右相者,正如鹽梅之相調也。若魯曰,無鹽則梅不能獨調,右相若告退,則小臣亦將退矣。上笑曰,欲使我獨飮冷水羹耶?若魯曰,歲後則亦有可爲之事,小臣以獨力何以辦得乎?此時僚相之引入,尤爲悶迫矣。上曰,予亦有思量者矣。若魯曰,向者禮堂已有陳達,而坤殿六十之年,終不可虛度。群情之抑鬱,已不可言,而東宮之心,亦豈不缺然乎?上曰,予之情事,亦可諒之矣。若魯曰,臣等毋事數十年,尙不得以一空紙,仰申忺悅之忱,此豈臣子道理哉?東朝大禮,待僚相之出,當有陳情之道,而坤殿元朝致詞,亦次弟應行之事也。尙魯曰,邦慶重疊,今此元日,決不可虛度也。若魯曰,殿下以仰事東朝之心,俯諒東宮之心,則豈不勉從乎?明日次對,當入侍小朝,臣當以此意,達于東宮,以至誠仰懇於殿下矣。上曰,將欲使予見苦,而不能安過新年耶?若魯曰,東宮至懇,殿下終不可牢拒矣。上曰,予之所不得於東朝者,元良何以得之於予乎?若魯曰,東宮若又懇稟于東朝,則東朝亦豈不回聽乎?閭閻間亦有肯從孫言之事矣。上曰,予之所不得者,渠何以得之乎?若魯曰,慶尙監司閔百祥狀請,金海府使鄭匡濟以敗船事,有現告拿處之令。而熊川縣監,旣已帶過還任,則金海亦以沿路劇邑,均役均稅,今方擧行,令廟堂稟處矣。金海·熊川罪同,而均稅等事亦同,姑勿拿來,使之帶過擧行,何如?上曰,依爲之。出擧條若魯曰,卽見耆老所草記,有全羅道邊山陳荒處折受之請,已蒙依下矣。殿下旣入耆社之後,事體尤別,故如此矣。上曰,耆所事,元良必難處之矣。予無一惠及民,而以予入耆社之故,豈可許其折受,以益民弊哉?仍命書傳敎曰,折受嚴飭之下,今聞耆所有請依下云。噫,此必藉重而然矣。臨御幾年,一惠不及民,名曰所捧,猶可減也。于今暮年,豈可貽弊吾民乎?該所堂上推考,草記勿施,徑先行關該曹堂上,亦爲從重推考。此專由於牟利輩作俑之致,當該陳告人,令該曹從重科治,以懲他人。出榻敎若魯曰,內需司因寧嬪房手本,谷山元結火田己巳條田米一石價,已以五兩錢收捧,更勿擧論,自庚子條始減之意,啓下報備局矣。海西郡小米價,昨年特敎減定,則該宮房之如前盡捧非矣。其加捧之數,使之計減於庚午條應捧中,俾除民瘼,何如?上曰,依爲之。出擧條若魯曰,內司手本太頻數,宜令申飭矣。上無發落。若魯曰,頃有各處願堂革罷之命,而卽見江原監司所報,則宗簿寺發關推捉原州九龍寺僧,而拘留捧錢六十兩云,朝禁之下,極爲寒心。宗簿當該堂上推考,郞廳罷職,何如?上曰,依爲之。出擧條上曰,俄者均稅使,以零瑣許減事,有請嶺南均使雖未入來,兩處旣來,當有下敎矣。若魯曰,然矣。上命書傳敎曰,兩處均稅使,旣已入來,諸道畢到後,令均役廳商量節目啓下。而零瑣者,竝參量許減,若此之後,有疊徵者,則隨現施以贓律,禁錮終身事,令該廳節目中,一例啓下。來春當遣繡衣,爲先抽栍廉問,以此亦爲嚴勅諸道。出榻敎若魯曰,俄以祭享事,有所下敎。小臣職在大臣,豈敢爲避事之計?而手指瘡疣,有妨盥洗。今番臘享,正一品不得進去,不勝惶恐矣。上曰,事勢然矣,何妨之有?若魯曰,臣有種種難安之事矣。向者曺命敎,身在江上,稱以在外,故有所請罷之事矣。趙觀彬之疏,有意實在臣之語,此豈如是之事耶?上曰,重臣年旣老而習猶在矣。若魯曰,元景夏以別軍官事上疏,有若以大臣壅蔽者然,臣之情跡,誠不安矣。臣當引嫌,而若與之較爭,徒傷事體,故泯默順受,而蹤地悶蹙矣。上無發落。上曰,吏判進來。天輔進伏。上曰,向者大臣入侍時,已爲下敎。而今玆冢宰之除,政如佐貳陞擢之時,宜自勉勅,可也。天輔曰,揣分量力,實無堪承之望矣。上曰,確以鎭之,可也。若魯曰,以擇守令之意,別爲申飭,好矣。臣與吏判相親,而若不擇守令,則決難容恕矣。上曰,大臣之言,是矣。天輔曰,曾經守令者,其能否可知,而時在郞署,未經守令者,何以知其將來能否而精擇之乎?若魯曰,此則然矣。若魯又曰,奚但申飭吏判而已耶?兵判處,亦以邊將愼擇之意,申飭,好矣。上曰,兵判則予晩知之矣。卽今無擔當國事之人,而卿以至誠做事,且知卿有幹局,故欲試卿而任之矣。均役事,尙不顧他人之是非,則況武弁之收用乎?武弁進用,若有偏處,則不待大官之陳達而當嚴勅矣。用蕭何者卽予也。棄蕭何者卽予也。卿其勉之。啓禧曰,小臣此任,正如僬僥之引千匀,萬無堪承之望矣。上曰,卿曾欲罷去禁營矣。卿今親莅,果可罷之耶?坐在局外,則所見自異矣。啓禧曰,臣果曾有此論,而今此下詢,亦恐出於試可之意也。尙魯曰,禁營終難罷去,而亦不可作兵判例兼之窠矣。聖應曰,若得二同之木,則可以備兵判之威儀矣。尙魯曰,王世孫冕服圖,小臣當持入乎?上曰,令尙方入之,可也。上命述祚,取來前日禮曹草記。臣述祚承命持入。上命景源,取前日措語中添刪數箇字後。若魯曰,近來事,誠有不勝悶鬱者矣。國綱懈弛,人心泮渙,實有朝夕難保之慮。殿下雖在靜攝中,時時振刷,然後可以做事矣。雖於次對時有所稟達,而東宮不過以一依字下答,此則東宮誠得體,而第非振刷之道。如小臣者,忝在大臣之列,末由挽回世道,豈不可悶耶?上曰,近來命牌雖頻,而亦不肯動,奈何。若魯曰,殿下臨御幾年,維持至此,一朝懈弛,則將使數十載工夫,歸於虛套耶?尙魯曰,大臣之言是矣。尙魯又曰,卽今國勢如此,何暇爲隣國之謀?而得見皇曆齎咨官手本,則彼中消息,頗不好矣。彼方起離宮,自遼東一木輸去之費,至銀四百兩,民怨大起,又不聚銅鐵,鑄出錢貨,又於遠明院,構十丈樓臺,而彼地百姓,荐被災荒,至有闔家自處者。而彼皇方往南京,四月當還云矣。啓禧曰,聞其第二子稍勝,故方屬意於此。此亦速亂之道也。尙魯曰,我國紀綱,卽今雖有調發軍兵之事,無一人肯往者矣。豈不寒心耶?若魯曰,何論軍律?爲三司宰相者,日事違牌如是,而可以爲國乎?上曰,近來牌不進,爲高致矣。若魯曰,朝廷之命令不能行,而坐在局外,反欲執朝廷之命,殿下宜惕念也。上曰,然矣。啓禧曰,東宮雖代理,終如子弟之代父兄,事勢有所異者矣。若魯曰,綱則殿下持之,目則東宮張之好矣。聖應曰,小臣頃以鑄錢事有所仰達,而辭不達意,致勤問備,臣誠惶恐矣。目今鳩聚物力,以爲貿鐵之地,而以本局財力,實無成樣開鑄之路,雖以前例言之,有稱貸於有裕各司者矣。兵曹方有十五六萬兩云,許貸三四萬兩,以爲鑄錢後卽爲還報之意,已爲稟議大臣,故敢達。上曰,令備局,稟處,可也。出擧條諸臣以此退出。
上在昌德宮。常參·經筵,以代理停。
夜一更,流星出東井星下,入艮方天際,狀如拳,尾長三四尺許。四更,月暈。
黃景源達曰,明日常參,取稟。令曰,停。
又達曰,大司憲金鎭商,執義申暻,掌令李養源·兪彦民,持平宋明欽在外,黃柙未肅拜。今日以監察茶時之意,敢達。令曰,知道。
又達曰,備邊司郞廳來言,今日賓廳坐起日次,而停朝市相値,差退來會云矣。令曰,知道。
以校理尹學東,副修撰李重祚牌不進罷職令旨,令于黃景源曰,推考徽旨捧入。
權一衡達曰,戶曹判書金尙星,鎭日違召,無意行公,其在事體,殊甚未安。卽爲牌招察任,何如?令曰,依。
黃景源達曰,刑曹判書趙載浩,累次申飭之下,一向違召,尙不出肅,事甚未安。卽爲牌招察任,何如?令曰,依。
又達曰,刑曹判書趙載浩牌不進推考徽旨,今方捧入。而累度申飭之下,一向違召,尙不出肅,事甚未安,卽爲牌招察任,何如?令曰,依。
又以兵曹言啓曰,今十二月二十日文臣朔試射,停朝市相値,不得爲之之意,敢啓。傳曰,知道。
又以觀象監官員,以提調意啓曰,進上供上時憲書所印紙地,依容入數例,自惠廳上下,而今年因傳敎,白日課五十件,加進上矣。元孫宮供上一件內人內官頌賜九十件,亦爲進排矣。合一百四十一件所入紙地,自今年爲始,依前例加磨鍊上下之意,分付該廳。而元孫宮供上,事體自別,明年以後,則當依各宮三十件例,而三書·七政各一件,亦爲供上,何如?傳曰,允。
上在昌德宮。常參·經筵,以代理停。
下直,淮陽府使兪宇基,淸風府使曺允濟,鳳山郡守韓師浹。
尹光毅達曰,明日方物封裹,二十三日國忌齋戒,二十四日正日,此三日,常參,頉稟。令曰,知道。
黃景源達曰,大司憲金鎭商,執義申暻,掌令李養源·兪彦民,持平宋明欽在外,黃柙牌不進。今日以監察茶時之意,敢達。令曰,知道。
趙明履達曰,左副承旨曺命采,右副承旨李應協,今日不爲仕進,竝卽牌招,何如?令曰,依。
以左副承旨曺命采牌不進罷職令旨,令于權一衡曰,推考徽旨捧入。
黃景源達曰,憲府連日監察茶時,諫院許久闕達,俱涉未安。兩司除在外未肅拜,不爲行公人員,竝卽牌招,何如?令曰,依。
以持平黃柙,獻納李壽觀等牌不進罷職令旨,令于尹光毅曰,竝推考徽旨捧入。
權一衡達曰,戶曹判書金尙星,一向違召,無意行公,其在事體,極爲未安。卽爲牌招察任,何如?令曰,依。
黃景源達曰,刑曹判書趙載浩,鎭日違召,終不出肅,詞訟劇地,委屬可慮。新除授參判黃晸,一體牌招察任,何如?令曰,依。
又達曰,刑曹判書趙載浩,日事違牌,無意膺令,其在事體,極爲未安。更卽牌招察任,何如?令曰,依。
以方物看品望筒,傳于尹光毅曰,綿紬苧布入之。
傳于尹光毅曰,封裹相値,內局日次,三日爲之。
右議政鄭羽良五度呈辭。令曰,安心調理。
尹光毅,以弘文館言達曰,校理尹學東,副修撰李重祚,旣有只推之令,竝卽牌招察任。新除授副應敎鄭宲,時在忠淸道忠州地,經筵入番事緊,請斯速乘馹上來事,下諭。令曰,依達。
以副修撰李重祚牌不進罷職令旨,令于黃景源曰,推考徽旨捧入。
尹光毅,以弘文館言達曰,本館上番校理臣金善行,以訓鍊都監郞廳,有價布捧上事,今日晝仕,出去之意,敢達。令曰,知道。
又以侍講院言達曰,本院新除授文學李亮天,司書權基彦,除拜累日,尙不出肅。卽爲牌招察任,何如?令曰,依。
黃景源,以吏曹言達曰,新除授木川縣監鄭玉呈狀內,素患痰症,添劇於衝寒跋涉之餘,杜伏涔涔,萬無赴任之路云。身病旣如此,則不可等待其差歇,依例罷黜,何如?令曰,依。
又以吏曹言達曰,宗簿寺主簿崔載興呈狀內,身病甚重,勢難察任云,今姑改差,何如?令曰,依。
李應協,以戶曹言啓曰,本曹正郞洪獻輔,方以貢物準拆文書,專管擧行矣。再昨政移拜和順縣監,而莫重文書,尙未了當,此乃前判書時筵稟擧行者,今不可付諸他手,姑爲仍任,何如?傳曰,允。
權一衡,以戶曹言達曰,卽接廣興倉所報,則來正月朔頒祿次,倉官進去于右議政鄭羽良家,請受祿牌,則以爲,方在尋單乞免中,廩祿不敢領受,祿牌不爲出給云,何以爲之?敢稟。令曰,令倉官輸送。
京畿監司狀達,永平等官居私婢守禮等渰死·嚂死事,令于權一衡曰,渰死·嚂死人等,令本道恤典擧行。
戶曹參議趙泰彦書曰,伏以臣於昨年待罪北邑,境與彼地,只隔一帶,夙宵一念,未嘗少弛,另飭吏民,日點把守,惟以嚴邊禁爲第一務矣。不意屬領土卒輩,敢干邦憲,至有犯越之變。此莫非如臣無似,身爲地方官,不能威戢悍俗之致。雖以諸賊登時譏捕,幸得會査之無事了當,以顧臣溺職之罪,無以自解,追思至今,愧惶冞切。乃於千萬意外,忽承地部佐貳之命,臣聞命惝怳,罔知攸措。怵分畏義,宜卽出肅,以伸叩謝之忱,而以此情迹,實無唐突承膺之勢。玆陳短章,略暴情實。伏乞邸下,亟命鐫遞臣新授職名,以安私分,以礪他人,千萬幸甚。臣無任屛營祈懇之至,謹昧死以聞。答曰,覽書俱悉。爾其勿辭,察職。
吏曹參議南泰齊書曰,伏以臣於日昨以臘享獻官事,伏承大朝責敎,仍下重推之命,臣誠不勝隕越于下。臣久叨從班,竊伏覩我聖上嚴敬享祀之意,迥出百王,另擇祭官之敎,前後非一。臣方職在該掌,豈敢不悉心奉行?而生疏昏謬,塡差失宜,致煩改入之敎。而臣本家在城外,門鑰已下,四更受戒,時刻且迫。該吏未及來言于臣,蒼黃改塡,輾轉差訛,以致中夜飭敎屢宣,丙枕靡安,究厥所繇,莫非臣罪,論以邦憲,合寘重典,問備薄罰,不足以贖其萬一。玆敢泥首竢譴,冒入文字。伏乞邸下,亟命攸司,勘臣之罪,以安私分,不勝幸甚。臣無任屛營祈懇之至,謹昧死以聞。答曰,覽書具悉。一時做錯,其何過嫌?爾其勿辭,察職。
司書權基彦書曰,伏以臣之情地,於榮塗自劃有素,凡有除旨,不敢承膺,以爲杜門自靖之圖,迺者春坊新命,忽下於千萬夢想之外。臣是何人,誤恩輒加,且惶且感,不知所以自措也。顧此宮僚之任,其選尤別,其不可人人而濫叨也,明矣。今我邸下,上奉三殿,有子道焉。下撫元孫,有父道焉。中決庶務,有代理之重焉。其所以爲人子而止於孝,爲人父而止於慈,酬應萬機,一一當理者,其要皆在於學。至於進學緝熙之工,又專在於宮官輔導之益,則此時此任,不輕而重矣。雖使聰明有文學者當之,猶且逡巡,難於進身,況臣鹵莽滅裂,朽鈍癃疾,最居人下者乎?忠愛之心,根於天性。臣雖欲仰恃寵靈,一侍胄筵,以承顧問,少伸其區區延頸之忱,其於名器之濫汚何?其於廉義之放倒何?其於職任之不勝何?鞶帶之褫,固不待臣言之畢。且臣抑有私情之萬分難强者,臣之老母,年將八耋,疾病侵尋,寧日無多,崦嵫落景,餘暉幾何?臣之頃叨憲職也,以乞身終養之意,累煩辭章,誠意淺薄,未蒙依準,至今追思,愧懼冞切。臣之母病,宿症之外,又添寒感,委頓床笫,飮啖全却,不熱而汗,渾身如沐,元氣之危弱,一至於此。臣方澟澟跬步之間,有難暫捨,持被鎖直,斷無其路,召牌之下,不敢坐違。謹此隨詣,略貢至懇。伏乞离明,愼其公器,察其私情,亟遞臣所帶職名,俾便救護焉。臣無任屛營祈懇之至,謹昧死以聞。答曰,覽書具悉。爾其勿辭,救護母病。
慶尙道幼學盧尙坤等書曰,伏以臣等日昨陳章,以先正臣文正公宋時烈,文正公宋浚吉從享文廟事爲請,顒俟兪音。及伏承徽批,乃以大朝曾有下敎,爾等退修學業爲敎。臣等愕貽失望,繼之以憂歎也。噫,杜門讀書,學古求志,固是士子之常分,臣等雖愚昧,豈不知此?而今者重繭跋涉,不遠千里而來,淹滯京邸,一書再書,不得請則不敢止者,誠以尊尙前賢,表章正學,爲一世之急務。而議論之定,雖在朝廷,若其開發陳請,則又是士子之責,不敢以謹守陳編,只事咿唔,爲究竟法,而有此覼縷煩瀆者,蓋亦不得已也。若退修學業,爲士子第一義,捨此則更無可爲。而爲先正陳請俎豆,亦屬虛文末務,則前輩之讀書明理,爲一時所推許者,亦有以玆事爲請,而列朝又輒因其請而許之者,何耶?臣等不暇遠引往事,在肅廟朝,京外章甫之以文成公臣李珥,文簡公臣成渾腏享事,相繼陳請累十年,至辛酉而始許之。文元公臣金長生腏享之請,亦累十年而蒙兪於丁酉。夫累十年不許,則出於愼重之意,而一朝特允,蓋以臣等所謂尊尙前賢,表章正學者,實是不可已不可緩之事故也。吾東方道學之傳,自文忠公鄭夢周以後,的有淵源,而文成·文簡·文元,實得其傳,文元諸賢,旣皆從享于文廟矣。兩文正,以文成·文元之嫡傳,道德學問,爲一世之景仰,爲百代師表者,國人皆知之。我大朝亦旣有先正道德予豈不知之敎,則邸下豈以大朝曾有下敎,一向牢拒臣等之請耶?始則持難,而終乃特允,旣是肅廟故事。我大朝政令事爲,一遵肅廟心法,則必不以曾有下敎,而終不開允。且文元從祀,旣在肅考幸溫之年,今於大朝幸溫之餘,特允是請,則又若有不偶然者。故臣等前書,敢有提及。伏願邸下,亟稟大朝,特許兩先正從祀文廟之典,千萬幸甚。臣等無任祈懇屛營之至,謹昧死以聞。答曰,覽書具悉。玆事,大朝已下敎矣。退修學業。幼學鄭彦坤,幼學權大稱,幼學李璞,進士柳光顯,進士郭震英,生員鄭龍臣,生員安致良,生員任道,生員崔俰,進士羅燦圭,進士廉處英,幼學李廷熻,幼學安晩澤,幼學金安世,幼學李宅禧,幼學鄭陽泰,幼學李錫禧,幼學李世權,幼學李廷煃,幼學李世桐,進士吳薄源,進士崔洛,進士朴麟祥,進士李泰吾,進士朴徽鎭,進士玄命德,進士金俰,幼學鄭陽來,幼學李世謙,幼學鄭錫天,幼學李世杰,幼學鄭啓弘,幼學鄭錫林,幼學李廷炫,幼學鄭錫良,進士朴鳳祥,幼學鄭來徵,幼學李英徵,幼學鄭秀徵,幼學姜以成,幼學李彦復,幼學李震復,幼學吳大成,幼學吳時伯,幼學金邦俊,幼學金樂道,幼學吳時允,幼學金邦杰,幼學金樂賢,幼學奇宗祥,幼學金夢奎,幼學李壽基,幼學李仁老,幼學金洛祖,幼學金夢龍,幼學金東奎,幼學奇雲祥,幼學趙龍命,幼學吳儀,進士李胄玉,幼學吳哲,進士韓致明,幼學柳致和,幼學金得瑞,幼學柳處和,幼學柳震泰,幼學金日運,幼學鄭達中,幼學柳惠和,幼學安致宗,幼學李成復,幼學安致嶨,幼學鄭始中,幼學安致岳,幼學成震奎,幼學鄭弼彦,幼學李大年,幼學李鶴徵,幼學李昌新,幼學宋師傳,進士宋垕傳,幼學鄭三徵,幼學曺漢臣,幼學柳濯新,幼學鄭胤徵,幼學曺敬臣,進士朴漢鎭,幼學李亮天,幼學朴宗良,幼學張宇坤,幼學李世,幼學鄭光玉,幼學鄭五常,幼學朴宗赫,幼學鄭五壬,進士廉達瑞,進士鄭緘,幼學安致弘,幼學李㙫,幼學宋濠,幼學金宗玉,進士鄭泰運,進士吳時垕,幼學安晩觀,幼學金礪,幼學宋致誠,幼學李泰演,幼學吳時昌,幼學安成胤,幼學李道演,幼學吳尙垕,幼學洪允浩,幼學安石胤,幼學洪樂道,幼學羅廷軾,幼學安鳳胤,幼學金德鼎,幼學鄭士徵,幼學柳渭新,幼學鄭弘徵,幼學安潤,幼學朴晃,幼學金昌寶,幼學曺德章,生員黃處亨,進士金相立,幼學金德三,幼學宋象益,幼學廉處明,幼學洪湛,幼學洪瑞玉,生員金嗣賢,幼學吳時溥,幼學洪允宗,幼學林泰岳,幼學洪允海,幼學鄭鉀,幼學林泰萬,幼學丁始翕,幼學金夢祥,幼學丁始杰,幼學金應祥,幼學金泰和,幼學姜爾龍,幼學姜柱信,幼學李震祿,幼學南煥,幼學朴重述,幼學安世勳,幼學文鳳五,幼學閔學魯,幼學張憲柱,幼學閔宗魯,幼學文處吾,幼學吳嶷,幼學文峻吾,進士曺鳳人,幼學李煥東,幼學李宗煥,幼學高益明,幼學李恒東,幼學高益文,幼學鄭衡重,幼學高可漸,幼學鄭灝韻,幼學鄭重桓,幼學宋載傳,幼學鄭昌徵,幼學宋咸傳,幼學鄭舜徵,幼學都啓商,幼學尹勉中,幼學權珹,幼學宋休傳,幼學鄭弼謨,幼學文命權,幼學鄭弼藎,幼學權尙甲,幼學鄭碩虎,幼學姜琬,進士鄭樹,進士鄭根,幼學鄭逵徵,幼學田見龍,幼學郭鍼,幼學姜大憲,幼學田遇龍,幼學盧應弼,幼學曺瑞日,幼學曺德峻,幼學閔若洙,幼學成琥,幼學成世德,幼學曺德奎,幼臣鄭虎臣,幼學李如玾,幼學李光世,幼學權尙三,幼學權以時,幼學文尙龍,幼學姜天瑞,幼學權尙得,幼學吳澄,幼學文德龍,幼學金允,幼學桂龍采,幼學姜義瑞,幼學琴得聲,幼學金性魯,幼學金處夏,幼學成世一,幼學金日三,幼學盧尙,幼學金秀三,幼學金采西,幼學李命寬,幼學成震復,幼學魯道三,幼學金道元,幼學徐天璧,幼學柳衡廷,幼學徐天樞,幼學柳宗夏,幼學愼昌觀,幼學愼德行,幼學柳文夏,幼學金麗澤,幼學鄭乃昌,幼學鄭思晉,幼學愼惟復,幼學趙泰命,幼學鄭弘晉,幼學愼惟鼎,幼學趙道命,幼學黃戴,幼學韓相箕,進士韓東攝,幼學安晩天,幼學安學,進士韓宗岳,幼學尹應莘,幼學洪泳東,幼學崔昌運,幼學尹應龜,幼學崔昌大,生員鄭處弘,幼學鄭東遊,幼學金采璞,幼學金弘,幼學金文兌,幼學趙相麟,幼學鄭龍徵,幼學李廷基,幼學張雲瑞,幼學田有良,幼學張雲甲,幼學張奎采,幼學桂德壽,幼學田宅良,幼學桂德耉,幼學田一良,幼學林晶,幼學金重瑞,幼學張復,幼學金楫,幼學金德彬,幼學金軾,幼學田翼蛟,幼學金成大,幼學洪萬運,幼學梁憲祖,幼學文就五,幼學閔濟益,幼學梁德祖,進士金暄,幼學閔壽益,幼學李恒齊,幼學李廷垕,幼學金憲吾,幼學文喜孟,幼學具宅鉉,幼學朴獻可,幼學朴重暐,幼學具頤鉉,幼學金鼎來,幼學田秀樍,幼學吳龍瞻,幼學桂德恒,幼學成世甲,幼學盧尙瑛,幼學權世直,進士崔穆門,生員任命賢,幼學吳道玉,進士李巨鱗,幼學閔喜來,幼學吳宗朝,幼學吳尙哲,幼學金耉興,幼學張宇鳳,幼學柳順元,進士鄭奎煥,進士吳道樞,幼學吳道三,幼學柳頤壽,幼學柳處連,幼學金耉萬,進士李泰吾,進士金章白,進士成爾漢,生員柳惺,幼學金德夏,幼學曺德隆,幼學李漢新,生員鄭墪,幼學朴潤。
上在昌德宮。常參·經筵,以代理停。
黃景源達曰,大司憲金鎭商,執義申暻,掌令李養源在外,兪彦民,持平黃柙牌不進,宋欽明在外。今日以監察茶時之意,敢達。令曰,知道。
尹光毅達曰,禮曹判書申晩,戶曹參議趙泰彦,除拜後過三日不爲出肅,推考警責,仍卽牌招察任,何如?令曰,依。
黃景源,以都摠府言啓曰,今日入直內三廳,武兼禁軍及軍兵等中日習射,請出標信。答曰,知道。
李應協,以都摠府言啓曰,今日入直內三廳武兼禁軍及軍兵等中日習射事,標信啓請矣。雨勢如此,不得爲之之意,敢啓。答曰,知道。
黃景源達曰,憲府連日監察茶時,諫院累日闕達,俱涉未安。兩司除在外外,未肅拜,不爲行公人員,竝卽牌招,何如?令曰,依。
以掌令兪彦民,持平黃柙,獻納李壽觀等牌不進罷職令旨,令于李應協曰,推考徽旨捧入。
權一衡達曰,戶曹判書金尙星,日事違召,尙不行公,其在事體,極爲未安。卽爲牌招察任,何如?令曰,依。
黃景源達曰,刑曹判書趙載浩,鎭日違召,終不出肅,其在事體,極爲未安。卽爲牌招察任,何如?令曰,依。
李應協達曰,刑曹判書趙載浩牌不進推考徽旨,今方捧入,而日事違召,尙不膺命,其在事體,誠極未安。卽爲牌招察任,何如?令曰,依。
傳于尹光毅曰,方物三件,皆當入覽,而日勢已暮,且慮沾濕,不入覽件,依入覽例擧行。
尹光毅,以弘文館言達曰,副修撰李重祚,旣有只推之令,卽爲牌招察任,何如?令曰,依。
又以弘文館言達曰,本館下番修撰臣李得宗,以禁衛營郞廳有捧上事,今日坐起,晝仕出去之意,敢達。令曰,知道。
又以議政府司錄,以左議政意達曰,今日方物封裹咨文査對當擧行,而本府西壁,俱不進參,槐院提調,亦不得備員,事甚未安。左參贊權,右參贊元景夏,承文院提調朴弼均,竝卽牌招開坐,何如?令曰,依。
又以議政府司錄,以左議政意達曰,方物封裹之坐,六曹堂上,例皆進參,而戶曹判書金尙星,兵曹判書洪啓禧,兵曹參議洪益三,俱稱病不進,事體極爲未安。竝從推考,何如?令曰,依。
李應協,以備邊司言達曰,近來外邑之不奉行朝令,極矣。以使行卜定物種上納事,特敎嚴飭,道臣至於再次重推,而至今尙有不納之邑,極爲駭然。巨濟·熊川·淸河·寶城四邑守令,竝拿問嚴處,而熊川縣監權德弘,因他罪,才有帶過還任之命,均稅事畢後,一體拿問,何如?令曰,依。
尹光毅,以禮曹言啓曰,傳曰,京畿·湖西諸臣祠墓致祭,一依丁酉年例,回駕後擧行,輦路所過丁酉以後大臣墓,一體致祭事,命下矣。故領中樞府事李濡墓在廣州地云,依聖敎遣禮官致祭,擇日擧行,何如?傳曰,允。
黃景源,以兵曹言啓曰,今日武臣賓廳講書時,禁衛營哨官楊聖弼,造紙署別提金鎭漢,通鑑初卷不通。竝推考警責,何如?傳曰,允。
李應協,以禁衛營言達曰,本營庫中所在元銀五百六十六兩二錢八分,今年八月,見偸於穿窬賊。其時守直軍等,自本營從重棍治後,移送捕廳,使之究覈,亦令刻期窺捕矣。今至累月,尙未捉得,其在譏捕之道,事極駭然。左右捕將,爲先推考,期於窺捕之意,更加嚴飭,分付。其時守直千摠以下諸將官之矇不覺察,亦極可駭,前大將時,雖已施罰或棍治,而今不可置而不問。敎鍊官以下,則方自臣營覈問,當該入直千摠·把摠·哨官,令攸司勘處,何如?令曰,依。
右議政鄭羽良六度呈辭。令曰,安心調理。
上在昌德宮。常參·經筵,以代理停。
成宗康靖大王忌辰齋戒。
大王大妃殿·中宮殿·賢嬪宮,藥房口傳問安。答曰,知道。
藥房都提調臣金若魯,提調臣申晩,副提調臣趙明履啓曰,節屆隆冬,伏未審此時,聖體調攝若何?眩候諸節,一向差勝乎?湯劑停止已久。今日臣等率諸御醫入診,詳察聖候,議定當進之劑,有不可已。大王大妃殿氣候何如?中宮殿氣候何如?王世子氣候何如?嬪宮氣候何如?賢嬪宮氣候何如?元孫氣候亦何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣。予則一樣。內殿·世子·賢嬪·嬪宮·元孫氣候一樣矣。
尹光毅達曰,大司憲金鎭商,執義申暻,掌令李養源在外,兪彦民,持平黃柙未肅拜,宋明欽在外。今日以監察茶時之意,敢達。令曰,知道。
又達曰,卽者修撰李得宗,檢閱朴正源,以其親病陳書徑出,校理尹學東,因副修撰李重祚書語,諉以情勢難安,亦爲陳書,原書以國忌齋戒,纔已退却矣。所當直捧禁推徽旨,而此與無端徑出有異,竝推考警責,何如?令曰,依。
又達曰,右議政鄭羽良七度呈辭到院,而以國忌齋戒,留院之意,敢達。令曰,入之。以手書答曰,今予代理,所恃者卿等,卿何一例尋單?卿之孝心至矣。思大朝拜卿等之聖意,其宜竭忠。卿須諒焉。仍令曰,承旨往傳。
趙明履達曰,左承旨權一衡,今日不爲仕進,卽爲牌招,何如?令曰,依。
尹光毅達曰,戶曹判書金尙星,一向違召,無意行公,度支重務,不可久曠,卽爲牌招察任,何如?令曰,依。
又達曰,刑曹判書趙載浩,日事違召,尙不出肅,其在事體,極涉未安。卽爲牌招察任,何如?令曰,依。
李應協達曰,刑曹判書趙載浩牌招不進推考徽旨,今方捧入,而鎭日違召,尙不出肅,其在事體,誠極未安。更卽牌招,何如?令曰,依。
尹光毅,以弘文館言達曰,本館下番闕直,事甚未安。修撰李惟秀,副修撰韓光肇,旣有只推之令,更爲牌招入直,何如?令曰,依。
傳于尹光毅曰,均稅使黃晸同爲入侍。
尹光毅,以弘文館言達曰,修撰李惟秀,副修撰韓光肇,旣已帶職蒙宥,卽爲牌招察任,何如?令曰,依。
以修撰李惟秀,副修撰韓光肇等牌不進罷職令旨,令于尹光毅曰,竝推考徽旨捧入。
尹光毅達曰,明日大臣次對,兩司當爲進參。除在外外,大司諫韓翼謩,獻納李壽觀,掌令兪彦民,持平黃柙,竝待開門牌招,以爲推移入參之地,何如?令曰,依。
尹光毅,以承文院官員,以都提調意啓曰,本院提調,間多罷遞,敍用後未及還差,當此査對,未免苟艱。行判中樞府事趙觀彬,判敦寧府事李箕鎭,靈城君朴文秀,行議政府右參贊元景夏,禮曹判書申晩,知中樞府事李春躋,工曹判書柳儼,行副司直徐命彬,漢城府判尹金尙魯,刑曹判書趙載浩,戶曹判書金尙星,知中樞府事李益炡,兵曹判書洪啓禧,漢城府左尹南泰良,戶曹參判尹得和,禮曹參判鄭益河,行副提學尹汲,吏曹參判趙榮國,刑曹參判黃晸,行都承旨趙明履,漢城府右尹申思建,行副司直權爀,行副司直沈䥃,行副司直黃梓,行副司直金尙翼,竝提調差下,察任,何如?傳曰,允。
大司諫韓翼謩疏曰,伏以國家設置諫官,蓋將以延登直諒,補拾闕遺,則是豈如臣巽愞庸陋者所可一日苟冒?而嚮臣忝叨是職也,適見聖心激惱於懲討之大論,辭敎失平,處分非常,略效一語之匡救,忱誠淺薄,批旨截嚴,仍命鐫遞,追思至今,惶汗浹背。恩除之下,去就一節,初無可論,慙惶悚懍,若無所容。抑臣竊有區區憂愛之忱,不敢自隱,輒此陳聞。臣竊覵殿下睿智出天,聰明冠古,孝悌之德,上通神明,典學之勤,高出百王,歷數德美,何遽不若堯·舜?奈之何處事應物之際,每多失中而過當,未免頻復而頻失,往往躬駕於漢唐中主之科臼,是豈非可惜而可恨者乎?殿下臨筵,每稱苦心,今日群臣,習熟聽聞,不惟不敢矯其非,或從以仰對曰,殿下此心亦知之。噫嘻,此何言也?人主一心,爲萬化之源,如日中天,無少偏係,然後方可以凝庶績而熙百志。今殿下先着一苦字於方寸,擺脫不得,故臨御二十載,多少病痛,皆從此出。曩臣待罪經帷,輒以克治此心之意,疏論或筵陳,竊想聖明亦必記有之矣。伏願殿下,必以去苦心三字,爲聖學第一義。事之已往者,勿復留滯於心內,物之方來者,一皆順應以正理,恢弘廣之度,絶固必之私,則今日正厥事之本,無過於此。伏願深留聖意焉。言路通塞,關國興衰,古人取譬於人之血脈,血脈壅滯,未有不病者。殿下須看近日言路,其可謂之通耶?塞耶?薦紳之間,媕娿成風,臺閣之上,直聲無聞,是豈朝廷初無闕事而然耶?其必有所以然矣,殿下試思之。殿下過擧,前後幾遭矣。其事始因群下之失旨,轉輾磯激,由小成大,如以臣言,驗之於一二往事,必以爲不誣矣。所幸聖學高明,不遠而復,得不至於大悔。然殿下每有一番過擧,諸臣輒落一層風節,馴致於以言爲諱,公相禁戒,思之及此,寧不寒心?嗚呼,明主可以理奪,臣不必取證古昔,又不必遠引經傳,只就御製自省編數條,敢有奉誦。殿下慮言路之或閉,則深有味於李綱城門閉言路開之語結之,以重耳目開言路,以示眷眷之意焉。殿下慮直言之逆耳,則引夏書遜逆之訓而敎之曰,非爲他也,卽愛我也。又曰,雖或爲名而言,予能聽納,於予豈不有益乎?首尾百餘言,三致意焉。殿下慮人言觸激,則自勉以有則改之,無則加勉,虛受之意,溢於辭表。殿下試以此三段訓辭,揆之於近日之事,則必有惕然而感,幡然而悟者,何待微臣之勸誡也?近來聖明每多退托之意,全欠奮勵之志,吾衰之嘆,累興於中朝。臣愚死罪,妄謂殿下此言,亦從苦心中出來,不然,寶算雖高豈非帝堯倦勤之歲?政當文王受命之年,則何爲而發此歎也?此臣所以必以去苦心,爲正厥事之本者也。嗚呼,事不徯志,治未欲從,則或者殿下之心,不能不以是少懈,而天行剛健,道體不息,區區所望於殿下者,實在於是。而殿下亦嘗以自强不息四字,表揭於述編,則何不加之意焉?今臣必以自省編仰勉者,實奉編末大小臣工,覽此文驗于事,隨事勉我之聖敎。伏願深加察納,無徒爲空言之歸焉。日昨朴師訥之疏,初不賜覽,自外還給,李萬恢之疏,亦無批還下矣。其言雖不槪於聖心,獨不念事關言路,流弊將來耶?亦願還入賜批,以光聖德焉。臣無任屛營祈懇之至,謹昧死以聞。傳于尹光毅曰,給之。
吏曹判書李天輔書曰,伏以臣卽伏見戶曹草記,則新除授和順縣監洪獻輔,以本曹貢物文書事,請仍任蒙允。向來獻輔除公州判官,因本曹請仍不赴,而今又仍任。公州弊邑也,和順殘邑也。近來蔭官之稍有力者,必求世所稱名邑,而不能滿其望,則惟以圖避爲事。戶曹自始正例以來,郞官之前後除邑者,不知其幾人,而獨於得薄邑者,輒請仍不已。使公州非弊邑,和順非殘邑,則獻輔果不赴否乎?獻輔曾爲畿邑,頗有聲績,而其厭避弊邑,臣嘗非之,故適當本邑擬望,必以此人首擬者,非但爲擇送,蓋欲略示微意,以懲弊習,而又不赴矣。苟若此則弊殘之邑,終不得善治守令,其民奚罪焉?該曹文書,非獻輔一人則果不可了當耶?不然則臣恐適中其意也。伏願邸下,稟于大朝,和順縣監洪獻輔,卽寢戶曹仍任之命,而使之赴任,實合事宜,謹昧死以聞。答曰,覽書具悉。所陳者依施焉。
洛昌君樘箚曰,伏以臣素患痰癖之症,遇寒復發,昏倒床席,寢食俱廢,加以咳喘孔劇,晝宵無減,頭目眩暈,時或昏窒之中。日前荐遭同氣之慼,悲疚之餘,諸般症情,一倍添重,眞元大脫,氣息奄奄。前後起居之班,一未進參,病裏惶隕,罔知攸措。伏乞睿慈,治臣闕禮之罪,以嚴邦憲,以安微分,不勝幸甚。臣病伏涔涔之中,竊有所區區微忱,敢此附陳,惟望离明,俯垂察納焉。伏聞嚮日大朝溫泉行幸時,有輦過近地列朝大君名臣墓致祭之命,此固出於我聖上追念起感之盛意,凡在瞻聆,孰不欽仰?而第伏念昌嬪安氏墓,在於果川·銅雀津咫尺龍舟相望之地。而且讓寧大君墓,亦在於衿川地輦路十餘里許,則只設於孝寧大君墓,而不行讓寧大君墓,使莫重盛恩,未蒙一施之典,此豈非欠缺之事乎?伊時陪扈諸臣,未及提達,臣有所慨然於心者,玆不避煩猥,敢此仰陳於离明之下。伏願邸下,亟稟大朝,亦令該曹一體擧行,賁榮泉塗,恐合情禮。取進止。答曰,覽箚具悉。玆事大朝已下敎矣。卿其勿辭焉。
副修撰李重祚書曰,伏以臣痰癖之症,挾感添劇,荐違嚴召,誅殛是俟,睿度天大,罰靳例勘,臣誠惝怳感激,莫省攸措。目今症情,一味無減,時日之內,萬無束帶供職之望。敢此隨詣闕外,略暴病重實狀,兼附目下數事,以備睿覽。伏乞邸下澄省焉。嗚呼,我大朝苦心至意,惟在於調劑寅協,而朝廷之上,風習日乖,擯擊猶前,識者之慮,靡有止屆。雖以近事言之,沿路大臣墓之一倂賜祭,旣出特典,則該曹之如例草記,不過常事,而譴罷之請,誠出意外。向來停論人之三年見枳,可謂已甚,則銓家之今始照擬,失之太晩,而瑕謫之言,專非公心,其精神所注,令人可厭。非有离明之明察而痛抑之,則臣恐鬨鬧之端,無已時也。噫,默觀爻象,可謂末如之何矣。戈戟潛藏,機穽密布,朝除一人,暮去一人,人情之怫鬱,國事之潰裂,將至於無復餘地,思之至此,寧不寒心?當此之時,其調適協靖,惟賴賢輔之坐鎭,而元老去朝,廊廟殆空,環顧時事,無一可恃,其爲治世之憂,有不可勝言,則若其忠悃之未暴,蹤跡之栖屑,有所不暇論。且臣竊有所駭歎於近日政院者,三朝禮遇之賢,慘被誣衊,而子孫卞理之書,至爲退却,一時,申飭之敎,初非設禁,而臺閣陳戒之章,乃煩微稟。若此不已,則將見人彝泯絶,讜言阻壅,其爲累聖化非細憂也。臣謂當該承旨,譴責,可也。臣無任屛營祈懇之至云云。
乾隆十五年庚午十二月二十三日巳時,上御克綏齋。藥房入診,禮曹參判,黃海道均稅使同爲入侍。都提調金若魯,提調申晩,副提調趙明履,禮曹參判鄭益河,均稅使黃晸,記事官崔台衡,記注官鄭宅臣,記事官金光礪,醫官金壽煃·金履亨·皮世麟·鄭行謹·許磐·李泰遠,以次進伏訖。若魯曰,日寒稍解,聖體若何?上曰,一樣矣。若魯曰,眩氣何如?上曰,近日則不至,甚矣。若魯曰,搔癢之候何如?上曰,今則頗勝矣。若魯曰,大王大妃殿氣候何如?上曰,安寧矣。若魯曰,王世子氣候何如?上曰,好過矣。若魯曰,元孫胎瘡之候何如?上曰,一樣矣。若魯曰,令醫官診察,何如?上曰,唯。諸醫以次診候。壽煃曰,脈候左三部微高,右三部帶滑,大體調均矣。履亨曰,左右三部度數調好矣。行謹等所達亦同。若魯曰,今聞諸醫所達,脈候安穩,誠幸矣,而湯丸劑停止已久,第令各陳所見,何如?上曰,唯。壽煃曰,聖上素有痰候,若日寒則慮或痰滯,瓊玉膏日日進御,是爲好矣。豈必更進他劑乎?上曰,此言誠是矣。履亨等曰,瓊玉膏雙補氣血,醫書大稱之,頻爲進御,則不下於湯劑,且好於搔癢之候矣。泰遠曰,調進於橘薑茶則亦好矣。上曰,手部小癤忽生,已爲累日,外則作痂,而裏猶流汁,付太乙膏而終不差,晝或刺痛,殊可悶矣。若魯曰,使醫官察視,何如?上曰,唯。諸醫以次按視曰,此是水泡之類,別無毒氣,而以預付雲母膏之故,不得疏散而然矣。眞末和査仁末,作膏付之則,似好矣。晩曰,然則此膏藥當爲劑入乎?上曰,唯。諸醫先爲退去,作此藥以入,可也。若魯曰,有此症候而待日次問候,殊甚沓沓矣。上曰,若一樣則數日後問候,仍得差完則待日次爲之,可也。晩曰,問候事,當依下敎爲之,而此藥貼付後,醫官頻頻引見以示之,似好矣。上曰,當依爲之矣。晩曰,明年則坤殿寶算,洽滿六旬,東宮率百官陳賀,有不可已。臣以職掌敢達矣。上曰,頃者已諭於禮議入侍時矣。晩曰,臣等亦聞之,而殿下若不許,則東宮豈不抑鬱乎?上曰,若行於坤殿,則必同行於予,豈於今日,受此等之禮乎?晩曰,元朝進賀,亦是國朝典禮矣。益河曰,此是國家稀有之慶,八域臣民,孰不慶忭乎?東宮率百官致詞,有不容已者,體諒宜矣。若魯曰,臣等雖無狀,豈敢以非禮之事,仰勸於殿下乎?東朝陳賀,姑未得感回慈心,不能如禮擧行,而以虛過元朝,爲缺然,以致詞停當而已,有所製下者,則自東宮致詞坤殿,亦豈可已乎?上曰,人子之道,以承順親心爲意,則好矣。予旣不能感回慈心,而遽爲受禮,則豈有如許道理乎?歲色將改,予心尤不覺感愴矣。予年雖六十,追惟庚子,無意於此等之事,況可以中宮六十,而同受其禮乎?若魯曰,東宮於坤殿,欲效誠孝之意,豈有異於殿下之欲盡誠禮於東朝乎?臣等如是仰請,而終未蒙體諒,則此皆臣等之罪也。欲以此事,仰陳於東宮矣。卄日次對,以〈停〉朝市不得爲之。臣等之心,方用耿耿矣。明日雖國忌,亦有次對設行之例,可以仰陳矣。東宮當固請於殿下,必爲勉從,無如今日拒臣等之爲也。東宮代理之後,尤有所自別矣。上笑曰,前則卿等每以代理爲悶矣。今則以此爲藉重之資乎?晩曰,殿下宜想丙寅年已行之禮,體諒今日東宮之心矣。上曰,異於其時矣。予在而豈可爲之乎?然則使元良行版位問安可矣。何必致詞乎?若魯曰,此亦猶勝於不爲,而豈可如是乎?此非只爲致詞之事,而慈心未感回之前,只行致詞於東朝,故坤殿亦只請致詞矣。上曰,元良若來請,則予當却之矣。益河曰,東宮欲盡誠禮,而如是嚴斥,非所以敎東宮之道也。上曰,此是飾喜之事,日後覽史者,豈不知明年爲坤殿六旬之歲?而無飾喜之事則必貴之矣。見今百姓不免飢餒,而爲如此之擧,則心有所歉愧矣。晩·益河曰,若無此等擧行之事,則今日之有慶事,後世何以知之乎?上曰,如是而消日,則歲前不過六箇日子,幾何而過乎?凡作事之道,必謀於始可矣。若魯曰,癸酉年,臣等當有所陳請之事,故有此下敎而預防之矣。殿下上奉東朝,下有春宮,又有元孫在,殿下之心,其爲慶幸,當復如何?更加思量,是所望也。上曰,雖以賁育爲禮堂而請之,予心難回矣。上曰,均稅使進前,大體達之,可也。晸曰,臣於前後狀啓,備達之矣。上曰,海西則金尙迪爲之而已。作故人殊可惻然矣。晸曰,海西十四邑,尙迪已爲之,所餘兩邑,一依尙迪所定之例爲之。而若或有差錯者,則欲更加釐正矣。詳細審量,則果善爲之矣。上曰,於大臣所見,何如?若魯曰,海西定稅,似涉緩矣。晸曰,魚鹽之稅,若或峻定,則民必失望。故臣宣布德意,均定其稅,海民歡喜,皆將樂業。大抵魚鹽之利,自朝家次知誠好矣。上曰,均稅使上來之後,鹽盆似不無加設之事,此則何以爲之耶?若魯曰,本官則當詳知之矣。上曰,本官若私徵,則無異隱結,此在守令,而亦不可不察矣。晸曰,道臣若嚴飭守令,則亦豈有此弊乎?晸曰,興販魚船所經之地,應稅處甚多,故無以支當矣。自朝家定稅後,海夫必將爭願入屬,而各邑守令則一竝見奪,不得容手,此亦切迫矣。自廟堂劃給若干地稅,則似好矣。上曰,開出此路亦難矣。上曰,卿自外方來,別軍官事果何如耶?晸曰,此專在守令擧行之善不善矣。臣對守令爲言曰,若精擇其非文非武,遊衣遊食者,而從容充定,不失其宜,則渠輩亦豈敢怨乎云爾,則守令亦以爲然。大抵守令善於其職,則一境晏然,若不善則騷擾特甚,故臣戒飭而來矣。上曰,可謂善探而來矣。大抵外方騷擾則必特甚,如元景夏所達之言乎?晸曰,臣則不知其如是矣。若魯曰,臣聞都下亦漸騷擾,俄於藥房聞之,則湖西出通文云矣。上曰,此欲何以也?若魯曰,其意欲陳疏也。上曰,庭試在前,儒生何不爲科工,而作此不緊之擧乎?大抵我國之人,皆令讀書,則必不作如此惹鬧之事也。晸曰,黃海道康翎地舊登山鎭·巡威島等處,舊有六處鹽盆,蒙利甚多矣。丙寅年爲始,自水營以松田近處,嚴加禁斷,仍爲廢棄矣。今番臣行時,海民來訴以爲,此地甚合設盆,得利頗優。且旣松田標外五里之處,自是不當禁之地,依前設盆事爲請。而或是松田近處,則水營之以此禁斷者,誠爲得體,猝難許設之意,分付退斥。而蓋聞地方官所言,則此旣標外之地,標外之處,素多一年草,故鹽民輩今雖復設鹽盆,決無偸斫禁松之慮云云。然則當此定稅勸業之日,不必一向禁斷,令廟堂,分付本道,使之摘奸當禁與否,似好矣。上曰,大臣之意,何如?若魯曰,民願雖如此,有害於禁松則不可輕許,爲先令本道水使,摘奸形止,詳審便否,申聞後稟處,宜矣。上曰,依爲之。若魯曰,戶曹判書金尙星,使備局郞廳,送言于臣等,以爲今番勅行還歸時,徐宗順,招戶曹下人,出示江原道人蔘曰,爾國有如此好品,而所贈之蔘皆品劣,此後使行,便以如此人蔘付送爲可。此蔘之私入於通官之手,此是無前之事,後弊有不可勝言,故玆報廟堂云。通官之私得我國物種,必是其差備譯官之所爲,事極驚駭,不可不嚴覈重勘。當該差備譯官,令攸司査問,各別科治,何如?上曰,依爲之。諸臣將退。上曰,都承旨留在。仍命書傳敎曰,今覽元良所稟,宗臣箚本,今番一遵丁酉故事,故昌嬪墓,不爲致祭,此必由於其時該曹不能稟奏之致。歲前卽爲遣內侍致祭,讓寧大君墓,雖非輦過處,旣致祭於孝寧,一例遣承旨致祭於歲前。書訖。上曰,此傳敎,注書出往,先爲分付。儒臣持節酌通編入侍事,亦爲分付。臣台衡承命出諭。副校理鄭弘淳持通編第二卷入侍。上命讀之。弘淳讀自與留丞相書,止答李公晦書。明履讀自與鄭參政箚子,止末。張明履曰,今有讓寧大君墓遣承旨致祭之命,而因昨日修撰李重祚書,承旨多有撕捱之人,誠爲苟簡矣。上曰,重祚以何事侵斥乎?明履曰,其書下語頗不輕,以爲子孫鳴冤之章,臺臣言事之疏,或不捧或微稟云云,至以人彝泯絶,讜言阻壅爲言矣。上曰,此何事也?明履擧實以對。上曰,予於向日,以斯文事嚴敎之後,承旨何敢捧入乎?雖是子孫之章,此豈非斯文事乎?承旨之不爲捧入,可謂得體矣。仍命書傳敎曰,頃者下敎,非徒禁令,深意在焉。政院之或不捧或微稟,俱爲得體。噫,幾年不應事,其敢更惹於元良代理之時耶?李重祚之書給之。當該承旨,申飭,俾勿撕捱,傳敎中初以不應斯文命書矣。上曰,古詩云,茶名雀舌僧疑食。斯文二字,聞之驚心矣。仍命抹之。上曰,以此傳敎,速爲,分付政院,使之速稟東宮,出給書本,可也。弘淳曰,其書又有他事言之者矣。上下詢,弘淳歷擧以達。上曰,尹學東以此撕捱,不爲入侍耶?其受斥宜矣。李重祚亦不緊矣。渠之釋褐之初,予有所勉戒,亦有所書給者,而今何乃爾?弘淳曰,重祚此書,非有深意,亦非有黨心而然矣。上曰,此皆出於務勝之心矣。諸臣遂退出。
上在昌德宮。常參·經筵,以代理停。
成宗康靖大王忌辰。
尹光毅達曰,大司憲金鎭商,執義申暻,掌令李養源,持平宋明欽在外,掌令兪彦民,持平黃柙牌不進。今日以監察茶時之意,敢達。令曰,知道。
權一衡達曰,明日臘享大祭齋戒,再明日拜表相値,常參,頉稟。令曰,知道。
尹光毅達曰,右議政鄭羽良箚子到院,而國忌正日,留院之意,敢達。令曰,入之。令曰,安心調理。
趙明履達曰,左副承旨曺命采,同副承旨黃景源,今日不爲仕進,竝卽牌招,何如?令曰,依。
以左副承旨曺命采,同副承旨黃景源牌不進罷職令旨,令于權一衡曰,推考徽旨捧入。
權一衡達曰,刑曹判書趙載浩,日事違召,無意膺令,其在事體,極涉未安。卽爲牌招察任,何如?令曰,依。
又達曰,典牲署郞廳來言,臘享大祭犧牲,今日禮曹堂上與本署提調,當爲看品。而提調金尙星,以身病不進云,卽爲牌招,以爲眼同看品之地,何如?令曰,依。
又達曰,卽者備邊司郞廳以大臣意來言,二十日日次差退之意,前已稟達矣。今日雖値國忌,曾前亦有來會之例,故率備局諸宰,來會之意,敢達。令曰,引接。
傳于趙明履曰,尙衣院兩提調及均役廳諸堂入侍。
趙明履啓曰,尙衣院兩提調及均役廳堂上,依下敎來待矣。傳曰,承旨先爲詣閤。
傳于尹光毅曰,明日手部用鍼,異於受鍼,只當殿問候,而似貽慈殿之慮,政院·朝廷則勿爲問候。
以修撰李惟秀,副修撰韓光肇等再牌不進罷職令旨,令于尹光毅曰,推考徽旨捧入。
尹光毅,以弘文館言達曰,修撰李惟秀,副修撰韓光肇,旣有只推之令,竝卽牌招入直,何如?令曰,依。
以副修撰韓光肇牌不進罷職令旨,令于尹光毅曰,推考徽旨捧入。
尹光毅,以弘文館言達曰,本館下番闕直,事甚未安。校理尹學東,副校理金致仁,竝卽牌招,以爲推移姑降入直之地,何如?令曰,依。
又以兵曹言啓曰,建陽門入直哨官韓尙訥,自昨病狀危重。而旣已受點,不得已入直云,故使之看審,則果是涉疑之疾,不可仍置禁直,原單子中改付標以入之意,敢啓。答曰,知道。
右議政鄭羽良箚曰,伏以臣七上辭單,方顒俟許褫之令矣。忽於昨者千萬意外,近密之臣,傳宣手札,寶墨未乾,辭旨懇篤,責勉丁寧。嗚呼,臣心非木石之頑,異禽魚之不靈,得此紙於邸下沖年代理之時,寧不知愛玩感激?寧不思變動承命哉?其奈方寸之煎熬內迫,雖欲自由,而有不能得者何哉?臣於前日筵中,旣悉暴懇急之情事,聖上之所惻然者,邸下之所俯察者,臣不必復事煩瀆。而第臣有悲苦結轖之恨,忘煩猥而陳之。臣於癸亥,先母棄背,臣實無狀,貪饕榮祿,晨夕奔忙。從宦以來,在母側之時常少,母每語以爲,五鼎三牲之養,不如相守窮廬,供小人之羹也。今母亡忽忽八年,其言如昨日,而獨有臣老父在世,今年八十七矣。設使强健無疾病善飮食,九十老人,餘日當復幾何?而臣身縻重任,責大憂深,夙夜之事,又有倍於癸亥以前者。故臣之問晨昏而視粥飮之節,其閑日尤少。臣旣抱終天之恨於前日,而又不得相守以養於今日,則臣雖追悔追悲於他日,如今日又何可及哉?況今下山之夕景愈急,老父精神筋力,日不逮於一日,往往白晝不辨子孫之顔面。如是而捨而赴榮祿,而不恤倚門之望,則尙可謂有人理哉?是以臣每念曾子孝有不及之語,爲之惕然自傷,輒敢冒萬死仰乞。不肖之身,庶幾老父生前養者,懇款迫切,天地神明,實所監臨,非敢有一毫假飾也。臣今蒙被手札罔極之恩禮,而無路承應,奉玩寶字,唯有感淚霑濕紙面而已。伏乞睿慈,察臣之懇,憐臣之事,導達聖聽,特許解免,俾伸至情。仍治臣厚受恩私,而不知變改之罪,以爲人臣之戒,不勝千萬幸甚。取進止。答曰,覽箚具悉卿懇。日昨手書,已悉余意,復何多諭?但卿宜思古人忠孝本無二致之言,須勿過辭,其卽視事,用副余如渴之望。仍令曰,史官往諭。
庚午十二月二十四日辰時,王世子坐時敏堂。大臣·備局堂上引接入對時,左議政金若魯,判敦寧李箕鎭,行副司直金聖應,行副司直具聖任,吏曹判書李天輔,漢城判尹金尙魯,兵曹判書洪啓禧,禮曹判書申晩,禮曹參判鄭益河,右承旨尹光毅,副校理鄭弘淳,假注書鄭述祚,事變假注書李海重,記事官尹得養,記注官金光礪,以次進伏訖。金若魯曰,近日日候不適,睿候若何?而咳嗽等節亦何如?令曰,少愈矣。若魯曰,手部所傷處,今已完合耶?令曰,今則如常矣。若魯曰,大殿問安,夜來復若何?令曰,一樣矣。若魯曰,元孫胎瘡,今復何如?令曰,如前矣。若魯曰,手部所傷處,今已完合,誠甚抃幸。而臣請陳勉戒之言矣,邸下常時若能謹愼自愛,則豈至致傷乎?此後雖如翦紙等事,亦必畏愼毋忽,是臣區區之望。令曰,當體念矣。申晩曰,此後如有所傷,卽令內局知之,然後可以趁時治療,無後時之慮矣。令曰,當依所達爲之矣。若魯持狀啓一張而達曰,此乃黃海監司鄭亨復狀達也。各司奴婢旣不減布之中,又未蒙災年應減之惠,尤甚邑限折半,之次邑限三分一災減爲請矣。災邑軍民及各司奴婢等身貢災年蠲減,自是應行之事。而今年則良布旣已減半,固無可論,奴婢則獨不蒙惠可矜,道臣之請是矣。本道年事,雖曰孔慘,分等中初無稍實,只有尤甚之次兩等災減,亦不可無限節。各司奴婢身貢尤甚邑三分一,之次邑四分一,特爲災減事,分付,何如?令曰,依爲之。出擧條若魯曰,平安監司李宗白,以本營別備銀二萬兩不當取用之意,狀請還寢。西貨之不宜輕用,臣亦屢言。而今年良布減半之代,非此則無所着手,在朝家無不可用之事,在道臣無不可送之義,依前定奪,卽速擧行宜矣。黃海監司鄭亨復上書,又加請災結,而前日給災三千結外,特敎加給二千結,合爲五千結。朝家旣已曲念道臣之欲準初請,雖非異事,特敎加劃之後,隨所請更許,恐傷大體,決不可爲之。故臣箚陳于大朝,竝有依施之命。慶尙監司閔百祥,狀請金海府使鄭匡濟,依熊川縣監例,均役事收殺間,姑勿拿問。而日昨大朝入侍時陳達,已有處分,此狀達及上書,今無回達之事,置之宜矣。令曰,依爲之。出擧條若魯曰,向以耆老所草記,有邊山陳荒處折處依下之令,而大朝常敎曰,豈以予入耆社之故,至煩折受,貽害生民哉?日昨筵中,以此仰稟,則敎之曰,耆所必有所藉重而然,東宮果難處置,予將自爲處分矣。仍命草記勿施,而有當該堂上推考之命矣。令曰,唯。若魯曰,今歲只餘五六日,過此五六日,則大王大妃母臨爲五十年,而中宮殿寶算,亦洽滿六十歲矣。邦國之慶幸,臣民之抃喜,有不可勝達。邸下上奉三殿,逢此希有之慶,喜懼之心,當復如何?大王大妃五十年母臨之慶,以邦家典禮言之,固當有稱慶志喜之擧。而謙德克昭,不欲爲豫大之擧,故雖以大朝誠孝,不敢爲仰請之計。且或强請,則輒致氣候不平,水剌亦難善進,故以大朝順志之孝,姑且減其儀節,只於元朝,將行致詞之禮矣。中宮殿六十,亦是國朝始有之慶,合有志喜之道,故臣等縷縷仰請於大朝,而大朝每以予旣不能備伸情禮於慈殿,則予與中宮,又何可受此爲敎?臣等誠意淺薄,辭語拙訥,終未蒙允許。伏願邸下,自內至誠仰請,期於準許,幸甚幸甚。申晩曰,臣待罪禮官,故敢此仰達。中宮殿六十歲之慶,自是國朝所無之事,宜有致詞獻賀之節,而臣等縷縷仰請,終未準許,下情誠不勝缺然。況以邸下愛日之誠,其所抑鬱當如何,惟願自內懇稟而準請矣。鄭益河曰,臣亦待罪禮官,故有此仰達。丙寅年卽東朝六十之歲,故伊時有陳賀頒赦之事,而今此辛未,又當坤殿六十之歲,則邸下欲孝之心,亦豈異乎?況又重之以東朝母臨五十年之慶,則此在本曹,固當依例擧行。且以丙寅事證之,告廟頒赦,自是應行之典。而第大朝只行致詞之禮於慈殿,故臣等亦不敢以告廟頒赦等節目仰請,而只請致詞於坤殿矣。大朝亦一向牢拒,尙不允許,豈非抑鬱之甚者乎?令曰,余亦缺然矣。所達誠是,當仰稟矣。若魯曰,慈聖若受陳賀,則凡節可以次第爲之。而只以未蒙慈殿之允許,故大朝亦牢拒臣等之請,以邸下誠孝,何待臣等之陳請?而志喜之道,不容小緩,惟願以至誠仰白,期於準許矣。益河曰,若致詞之節,非可以稱慶論也。必告廟頒赦而後,乃可謂之稱慶也。今此致詞之請,以邦慶言之,可謂減之又減。雖以閭巷言之,父母年滿六十,則爲其子者,靡不用極,故其父母,亦不能頓然防塞矣。今此志喜之道,若過隆於東朝,則大朝之靳許亦固矣。而致詞一節,豈有過隆之事哉?若魯曰,大朝聖志,蓋以爲予於慈殿,旣不能盡吾之心,則又何必以中宮殿六十之故,而爲此侈豫之擧也云然矣。聖意所在,雖應如此,而其在下情,豈不悶鬱耶?晩曰,歲前若入侍於大朝,則當更陳請,而大朝頃有日日如此,差過五六日,則卿等亦當停止之敎,若因循過此五六日,則將無所事矣。邸下於問寢視饍之暇,必以此懇稟,若蒙聖敎,則召語臣等好矣。若魯曰,全羅前監司許遞已久,中間李台重撕捱之故,至今未交代,事體未安。李成中除授亦久,尙不赴任,此時方伯之任,不宜久曠,全羅監司李成中,催促辭朝,何如?令曰,依爲之。出擧條若魯曰,全羅左水使,因兵判之久未行公,今始差出,而身死之代,尤爲緊急。新除授水使趙東鼎,尙不出肅,數日內催促下送,何如?令曰,依爲之。出擧條若魯曰,全羅前監司李錫杓,諉以已遞,今秋冬等褒貶,不爲擧行,自政院頃有推考催促之請,而尙無封進之事,交代前舊監司之行殿最,在於法典,而推諉不當,極爲非矣。李錫杓從重推考,使之卽爲封進,何如?令曰,依爲之。出擧條若魯曰,歲色將暮矣。邸下點檢所學,未知果有幾許將進耶。頃以調攝之故,多日停筵,停筵之時,則以召對冊子中前日慣熟之書,時時提綴,每以懈怠間斷爲戒,是臣區區之望。令曰,當體念矣。若魯曰,都目大政,自是此月內應行之事。而今則已無餘日,雖難爲之,來月則卽爲擧行,切勿遷延爲宜。吏兵判今方入侍,另加申飭,何如?令曰,依爲之。出擧條天輔曰,俄以都政事,大臣有所仰達,而小臣新除未幾,都政前擧行事,多有未及爲之者。參判趙榮國,頃遭玉堂及大諫所論,久爲引入,旣已陳書承批,至今不出,未免太過。都政則今歲已盡,末由擧行,待開月卽當擧行,參判趙榮國,申飭出仕,何如?令曰,依爲之。出擧條令曰,大朝,申飭之下,刑判之不爲出仕,誠非矣。若魯曰,趙載浩之撕捱誠無義。而大朝特下申飭,前後請牌之批,措辭特令,凡幾次,而一向坐違,尙不承膺,分義道理,豈敢若是?極爲非矣。從重推考,更爲牌招察任,宜矣。令曰,依爲之。出擧條若魯曰,近來世道低下,紀綱懈弛,臣誠不勝悶鬱。而俄以刑判之不爲行公,致勤責敎,誠爲喜幸,惟願益加飭勉,使臣工有所振礪則幸矣。令曰,唯。若魯曰,僚相之引入,以情理言之,固應如此。而相職非夙夜在公,定省無暇之任,雖以一日言之,自當有朝夕歸視之時,何可任情一向引入乎?邸下至下手書敦勉,而大朝亦以予欲手書,而先令元良下手書爲敎。聖意可謂隆重,而一味引入,豈非太過耶?某條敦勉,期於出仕則幸矣。小臣非欲分勞於僚相,爲此勉出之請也。聞其老人,年雖大耋,而尙非澟綴之境,且小臣決無獨自堪任之勢。頃於大朝入侍時,以僚相若曲副其願,則臣亦告退,仰達矣。更願敦勉,毋令久入好矣。令曰,當留念矣。箕鎭曰,元朝賀禮一節。大臣禮官,縷縷仰陳,以邸下出天之孝,必當仰白準請,小臣別無加勉之語。而第念邸下之事我坤殿之心,與我大朝致隆東朝之孝,宜無異同。凡節一遵大朝盛德而行之,則上可以感動天心,下可以慰悅人心,大朝亦豈不體諒邸下之誠孝乎?令曰,當留念矣。箕鎭曰,小臣乃舊日賓僚也。雖不得頻入書筵,瞻望耿光,而區區犬馬之誠,不後於人。第緣近來疾病沈綿,宛轉床席,久不得入侍,心常耿耿矣。幸今力疚登筵,得瞻淸光,死無恨矣。第念歲色行且暮矣,古人以此時謂之三餘,所謂三餘者,卽歲之餘,月之餘,日之餘也。此正孜孜講學之時。邸下試於一年之終,計其所得之多少,朝夕點檢,日臻高明之域,則垂死賤臣,與有榮矣。令曰,當體念矣。尙魯曰,近因邸下手部致傷,有調攝之節,故久停書筵。今聞傷處已完,書筵復開,誠不勝喜幸。而第曾子之言曰,身體髮膚,受之父母,愼自愛重,不敢毁傷,乃爲孝也。從今以後,每念曾子之戒,益加勉旃,是臣區區之望。令曰,當留念矣。若魯曰,來日卽臘享大祭齋戒相値,故今日雖値國忌,不得不來會,歲前餘日無多,恐難更得入侍矣。仍以次退出。
庚午十二月二十四日申時,上御克綏齋。尙衣兩提調及均役廳諸堂入侍時,尙衣提調金尙魯,禮曹判書申晩,兵曹判書洪啓禧,行都承旨趙明履,假注書鄭述祚,記注官鄭宅臣,記事官金光礪,以次進伏訖。上命明履書御製詩,以示意爲題。詩曰,爲人之本孝悌耳,惟思昔年感懷深。追惟庚子如昨日,只誦蓼莪感懷深,予與壼殿侍昔日,六旬將至感懷深。諸臣莫曰儀文簡,思我慈心感懷深。近日儀曹所稟者,一倍我心感懷深。予雖六旬有固心,至此,明履曰,此句改之,似好矣。上曰,何害耶?仍命書曰,何意挑我感懷深。國人皆曰邦慶疊,今歲將暮感懷深。予之辛未昔戊戌,遙瞻含涕感懷深。上曰,幾句耶?明履曰,十一句矣。上又命書曰,大小臣工諒我意,使我小抑感懷深。上命明履讀一遍後。上曰,此御製,雖不必出於朝報,而使諸臣知之,可也。晩進曰,手部瘡處,何如?上曰,不消不潰,漸至蔓延矣。晩曰,明日率諸醫入診宜矣。上曰,依爲之。晩曰,大王大妃殿氣候何如?上曰,一樣。晩曰,世子氣候,今日次對,得承問安,一樣安順矣。晩又曰,元孫胎瘡,何如?上曰,今則遍體誠可悶矣。明履以御製示晩及尙魯曰,上敎使諸臣知之矣。僉曰,予雖六旬有因心之句,實非預作如此語之事也。上曰,文字間姑且暫用,顧亦何妨耶?尙魯曰,聖算若至六十,則一國臣民,豈可默然而已乎?啓禧曰,明人王世貞文集,有六十壽序,親戚朋友有獻賀之規,王言貴在必行,何必如是形諸文字耶?上曰,使予將作何如人耶?尙魯曰,此乃應行之典,若不準請,臣等將作何如人耶?僉曰,此一句改之爲好矣。上曰,詩出性情,而詩與心異,甚難作也。明履曰,此一句拔之好矣。上曰,然則將作十一句矣。明履曰,古詩有不滿十句者,或有三四句者,上意必欲其爲偶數,則此句及末句竝拔之,則當爲十句矣。上曰,竝去末句則尤無味矣。仍命改之曰,吁嗟,情志貴相孚,上微笑曰,還成冷水句也。晩曰,今日次對,大臣諸臣,以昨日仰請之事,白于東宮,則東宮亦有自內仰稟之敎,俯從甚幸。上曰,只知坤殿爲六十歲則好矣。以子道言之,惜此日之易過,懼來日之無多,可也。何必致隆而後爲好耶?晩曰,坤殿六十歲,卽國朝四百年未有之慶也。上曰,慈聖則已過六十矣。僉曰,履壼位而享六十者,卽國朝未有之事也。上曰,追念往日,實無一分歡樂之心,此正作事謀始之意也。僉曰,昨亦有此下敎,而臣等實未曉聖意也。上曰,作事謀始四字,似屬於予,而慈聖若準許,則亦可用之矣。恒言不稱老,予今上奉慈聖,而以坤殿六十之慶,同受致詞,則此非斑衣娛親也。亦非不稱老之義也。尙魯曰,今此邦慶,乃宗社之慶,殿下何可以一己之事,而有所撝謙耶?上曰,此非謙挹也。上仍曰,東朝致隆之節,若如禮爲之,則此事亦可如禮爲之耶?尙魯曰,然矣。晩曰,若以事體言之,此正依例草記之事也。上曰,此事亦有前例耶?啓禧曰,惟其無前例,故尤爲邦慶矣。上曰,前亦以臨御四十年稱慶,而此乃義起之事也。尙魯曰,此亦無前例,故應行之典,未及擧行矣。尙魯以尙衣提調,已於入侍之前,承命圖進王世孫五章服色。上以此圖式,下詢尙魯及明履,各陳所見後,五章之制,以藻·宗彝·粉米在上,黼·黻在下爲定後。上曰,霞帔之制,內殿則畫以雉,嬪宮則畫以鷄矣。世孫嬪則當畫以何物耶?僉曰,此不可以臆見仰對也。上曰,都承旨與儒臣,博考而陳達,可也。上仍曰,今此制度,在中朝則乃皇太孫之服也。異日黃河若淸,安知不取倣於我國乎?晩曰,然矣。上曰,五禮儀之成,在於景泰欽賜之後耶?尙魯曰,然矣。上仍命書傳敎曰,冕旒五采·三采,五禮儀有差等。令尙方一從五禮儀釐正,世孫旒,亦從三采,線亦同世孫圭。燕貿時,予圭,元良圭,一例燕貿。出榻敎上曰,圭則予與世子同,采則世子與世孫同,此則好矣。上又曰,此等儀文,極其微妙,亟加釐正,可也。仍命述祚,取五禮儀以來。臣述祚承命,取五禮儀二冊以進。上曰,圭制用九寸好矣。咸曰,當用九寸五分矣。尙魯曰,今若貿一尺二寸圭於燕市,則似不無疑慮,而直貿一尺圭以來,造成九寸五分圭則亦何妨耶?上曰,予用九寸圭,世子用七寸五分圭,世孫用七寸圭則好矣。啓禧曰,取考五禮儀則皆用五寸圭。而大明之制,則曰九寸五分也,曰九寸二分也,曰九寸也。如斯而已矣。明履曰,古禮分三等,九寸·七寸·五寸也。而五禮儀亦九寸也。上曰,予與元良,同用九寸圭,世孫用七寸圭,斯可矣。又敎曰,世子之圭,稍減其厚,可也。仍命述祚取書傳初卷以來。臣述祚,承命取進。上命明履考出古禮圭制寸數。明履考出以達。上敎於尙魯曰,此外又有可考處則詳考爲宜。尙魯曰,都承旨亦尙衣提調,考出宜矣。上笑曰,都承旨從容矣。同爲考出而達之,可也。啓禧曰,頃以減鎭堡事仰達,而有久勤窠得來,則當如數許減之命矣。慶尙監司閔百祥,以匹馬往審沿海諸處後,將枚擧狀聞云。待其狀聞入來,更爲稟定,何如?上曰,依爲之。出擧條啓禧曰,諸道隱餘結,已盡報來。而其中關東之未量邑及關西一道田制,本自紊亂,故所謂隱餘結,多入於公用,此則不可不略有變通。而田結體重,更爲商確酌量,後日大臣入侍時,一一稟裁,分付,似好矣。尙魯曰,關西一道及關東未量邑隱餘結,則雖不可不酌量變通。而田結劃給,事體甚重,如欲以各邑懸註施行,則有難盡許。如欲自均廳硬定,則亦難遙度。先令兩道道臣,從略磨鍊狀聞後,大臣諸堂,更爲商確定數,入侍,稟處宜矣。上曰,依爲之。出擧條上曰,湖南隱結之數,似少矣。尙魯曰,臣亦以爲少也。宜有廉問之道矣。上命書傳敎曰,忠淸道隱結,自均役廳,旣已更捧成冊,則今聞湖南所報隱結,其涉寒心。此誰欺乎?以湖南幅員之大,豈不若忠淸道乎?此非爲富國之意也,意實爲民。則爲道臣·守令者,焉敢若此?當該道臣,爲先從重推考,其隱而不報者,更令從實以報,則依忠淸道例,其雖追報,當勿問。而其若復爲欺隱,開春後御史廉問時現露,則當該守令,當施贓律,以此令該廳卽爲分付。出榻敎書訖。上曰,若果無隱結則已,不然則正月內,富有所報矣。守令必畏御史之來也。啓禧曰,頃日訓將·御將入侍時,以採銅事仰達,御將則請設店於忠州,訓將則請設店於寧海云。而臣則其時不能入侍,故不能有所仰請矣。聞寧越·三涉·安東接界地,亦有銅脈云,送人看審,設店採銅,何如?上曰,依爲之。出擧條上仍曰,三軍門俱請採銅,予未知誰營果能善採也。啓禧曰,聞忠州頗有可採者云矣。上曰,聞彼國方設土木之役,鑄錢益財。而我國亦以此時,有此鑄錢之擧,便涉互對,若使乾隆聞之,必笑之矣。晩曰,彼則爲土木之役,殿下出於愛民之誠,若使乾隆聞之,必有愧色矣。啓禧曰,陳田勸耕一事,雖無目前之效,而仍此勸耕,至於蒿菜盡闢之境,則豈不爲王政之所當先者乎?但陳荒之土,多是六等,以六等續田入錄者,則更無可降之道,各道多以略減結負爲請矣。結負之許減,雖爲重難,與其不許而一任陳荒,毋寧許減而勸其起墾。故大臣以筵稟後,分付題送。蓋田結之一等爲十負者,遞減一負五束,至六等則爲二負五束,六等之當減者,減作一負五束之意,分付諸道,何如?上曰,依爲之。出擧條明履曰,今番表文中,有一句語未穩者,故使之改之,而議于大臣,則大臣亦以爲當改矣。正本副本若更書則當更安寶,故敢達。上曰,依例寶啓請,安寶,可也。明履曰,全羅水使申命相,聞有身病,而尙不納符,事體極爲未安。本院以此,頃有草記請罪之擧,而尙未下批矣。上命書傳敎之際,申命相入來,肅拜之單遽入。明履曰,此則政院之過也。請罪之單,方入未下,則何可遽捧肅拜之單乎?上命書傳敎曰,以全羅右水使申命相稽滯納符,政院稟啓,閫任事體,不當若是,故今將下問處分。遞來之單入之,稟啓不爲下批之前,亦涉駭然,令該府處之。政院之捧入其單,亦爲不察,當該承旨推考。出榻敎上下敎於啓禧曰,騎士之變通時,卿亦預聞矣。卽今騎士輩,果以爲如何。啓禧曰,當初變通時,皆踊躍願入,而今則多悔之,擧懷規避之意矣。上曰,何以則可使之願入耶?啓禧曰,臣有所商量矣。百五十人內,五十人則以三薦中人差出,都政初仕一二窠,擇於其中而擬入,二三十人則以出身堂嘉善差出,或除不入久勤之邊將,或除假將內將之屬。七八十人則以行伍出身差定,而本營哨官中五窠,定爲騎士窠,以此擇差,則必有嫌入者矣。當與御將相議,成節目以稟矣。上曰,與御將相議更稟,可也。出擧條上曰,今日次對,以元朝致詞事,陳于東宮,則東宮所答,何如?啓禧曰,東宮敎以當竭力仰請矣。第臣所伏處稍遠,恐或有聽瑩之慮矣。上問臣述祚曰,史官則必詳聞之矣。臣述祚對曰,東宮敎以自內當至誠仰請矣。上笑曰,今日東宮見予,而不敢發一言矣。啓禧先退。承·史將出。上招明履曰,玉不斯須去身,取其潔也。今此貿圭於彼中,正如求梳於僧,僧豈知梳制耶?若以非潔之物入齋殿,則心甚不平矣。予之絳紗袍之圭最潔,故常用之矣。仍退出。已初更四點矣。
上在昌德宮。常參·經筵,以代理停。
大王大妃殿·中宮殿·賢嬪宮,藥房口傳問安。答曰,知道。
藥房都提調臣金若魯,提調臣申晩,副提調臣趙明履啓曰,伏未審夜間,聖體調攝若何?眩候諸節,一向差勝,而手部小癤,其有差歇乎?臣等率諸御醫,趁早入診,詳察聖候宜矣。大王大妃殿氣候何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣。予則當下敎于入侍矣。
大殿用針後,政院·玉堂·藥房口傳問安。答曰,知道。
尹光毅達曰,大司憲金鎭商,執義申暻,掌令李養源,持平宋明欽在外,掌令一員,持平一員未差。今日以監察茶時之意,敢達。答曰,知道。
又達曰,左副承旨曺命采,同副承旨黃景源,今日不爲仕進,竝卽牌招,何如?令曰,依。
以左副承旨曺命采,同副承旨黃景源牌不進罷職令旨,令于尹光毅曰,竝推考徽旨捧入。
尹光毅達曰,戶曹判書金尙星,日事違召,無意行公,事體極爲未安。卽爲牌招察任,何如?令曰,依。
又達曰,刑曹判書趙載浩,昨日特令,申飭之下,一向違召,尙不出肅,其爲事體,極爲未安。卽爲牌招察任,何如?令曰,依。
又達曰,刑曹判書趙載浩牌招不進,推旨徽旨,今方捧入矣。特令申飭之下,一向違召,其在事體,極涉未安。更卽牌招察任,何如?令曰,累次申飭之下,其何如是?事體分義,極爲寒心。從重推考,卽爲牌招察任。
又達曰,玉堂上下番俱空,事甚未安。副提學尹汲,副修撰韓光肇,竝卽牌招入直,何如?令曰,依。
傳于尹光毅曰,謝恩三使臣入來。
尹光毅達曰,右議政鄭羽良八度呈辭到院,而大祭齋戒,留院之意,敢達。令曰,入之。令曰,安心調理。
權一衡,以戶曹言達曰,依令敎,右議政鄭羽良家正月朔祿俸,令倉官輸送于本家,則以爲,方在尋單乞免中,有不敢冒昧領受云。祿俸不爲領受,何以爲之?敢稟。令曰,令倉官更爲輸送。
尹光毅達曰,備邊司郞廳來言,今日賓廳坐起日次,而大祭齋戒相値,頉稟。令曰,知道。
又以都摠府言啓曰,今日入直內三廳武兼禁軍及軍兵等,當爲中日習射,而臘享大祭齋戒相値,不得爲之之意,敢啓。傳曰,知道。
傳于尹光毅曰,入直史官三員待命,騎馬九匹立之。
乾隆十五年庚午十二月二十五日辰時,上御克綏齋。藥房入診陳賀兼謝恩三使臣追後入侍。都提調金若魯,提調申晩,副提調趙明履,記事官崔台衡,記注官鄭宅臣,記事官金光礪,醫官金應三·金壽煃·金履亨·白興聲·皮世麟·崔鎭台·金光國進伏訖。若魯曰,日間聖體若何?上曰,一樣矣。若魯曰,手部瘇候何如?上曰,膏藥貼付後,亦一樣矣。若魯曰,令醫官診察,何如?上曰,問候畢爲後,診視,可也。若魯曰,大王大妃殿氣候何如?上曰,一向安寧矣。諸醫以此診候。上曰,應三甚老矣。若魯曰,應三近來病甚,數次診筵,不得入參矣。聞有症候,不勝驚慮。今日則忍痛入侍云矣。上曰,令醫司相當藥物題給,可也。應三曰,脈候左三部沈靜,右三部帶滑體而調均矣。壽煃曰,左三部前則暫似浮高,今則不然,右三部微帶數氣,而不至大段矣。履亨等所達亦同。上曰,針醫按視手腫,可也。興聲·世麟按察後。興聲曰,似水泡而疔根不入,以針擧之,付粘米飯,則似好矣。上曰,興聲所達,誠是矣。世麟曰,臣則自昨已有用針之意,而似涉輕遽,姑不仰達矣。鎭台曰,以針開穴,誠宜矣。上曰,然則受針器具持來。晩曰,何醫當持針乎?上曰,皮世麟,可也。上曰,以受針,政院必爲問候,只當殿問候事,分付。上受針,貼付糯米飯。上曰,是特開穴而已。受針二字,勿爲書出於朝紙,可也。晩曰,受針後例待生脈散,故方待之矣。上曰,何用生脈散爲也?然旣待之,當進矣。仍進御。應三曰,糯米飯,作於鹽湯,似好矣。上曰,然矣。若魯曰,明日當爲問候矣。上曰,不必如是矣。上曰,金應三旣病甚,今日問候前,使之先爲退去,可也。上曰,使臣尙不入來乎?注書出往問之。臣台衡承命,出問後回奏曰,姑未入來矣。若魯曰,坤殿致詞事,東宮必陳請,殿下果何爲之耶?上曰,元良進前,兩手據地,頗有固請之意,予以嚴辭峻斥,則始爲退去矣,決無聽從之理。卿等更勿煩陳也。若魯等曰,雖至晦日,當得請而後已矣。上曰,送舊迎新之時,俾予安心,可也。諸臣退出。上曰,都承旨少退,待三使臣入來,更卽入侍,可也。須臾命更入。正使洛豐君楙,副使尹得和,書狀官尹光纘偕入。上命明履書傳敎曰,行司直金始炯,曾於甲辰,以問郞入侍,故乃見其人,已知其人忠厚之心,爲國之誠,予常尙矣。數月之間,兄弟父子相繼而逝,其用愴惻。況頃者入侍,知其衰,有爲悶之敎。今又聞此,尤切悼焉。其令該曹凡諸等事,從厚擧行,慰我長逝之重臣。上曰,誠殘酷矣。金時熺,亦爲其兄弟乎。明履曰,然矣。上曰,使臣進前。卿等將發萬里之行,其無欲稟之事乎。楙等曰,得見齎咨官手本,則皇帝將往江南云云。臣等未入去之前,若已離發,則勢將許久等待,若然則其爲狼狽不可言,臣等以是爲悶矣。得和曰,皇帝若在江南,而令臣等入來,則未知將何處之矣。楙曰,臣等回還遲速,有難預度,誠爲悶迫。雖有例去不虞備,以此萬無支賴之勢,不可不稟定變通。關西監兵營所在銀量宜許給,則臣等持入行中,如不用則勿拆封表,完付該營,事勢順便,故敢達矣。上曰,令備局卽爲酌量,稟處。上曰,販貨之道,其利必倍,故象譯輩則故欲入去南京,似不無從中周旋之慮。卿等須審察,可也。楙等曰,聖敎誠然矣。光纘曰,禁段一節,有明的下敎,然後可以擧行矣。上命書傳敎曰,禁紋段之意,不過禁奢之一節,予意則禁段,然後可以抑奢。而一朝雖難痛禁,名雖去紋,段數夥然,非禁奢之意。且聞仍初名去其紋者亦有云。若此,只去紋而已,助奢則一也。自今行,雖無紋,所謂廣織·廣紗·綾,昔之無紋者,比前嚴禁,無過百疋。去其紋巧其名而貿來者,一切痛禁,其犯者,當施潛商之律,令使臣以此嚴飭行中。若是,申飭,則宜先尙方節行,尙方貿來毛段,特減其半。上曰,今番則誠有所關念者。卿等之回還遲速,有難預知,必加審愼,無事往還也。諸臣遂退出。
上在昌德宮。常參·經筵,以代理停。
巳時午時,日暈兩珥。
大殿,政院口傳問安。答曰,知道。勿爲問安。大王大妃殿·中宮殿·賢嬪宮,口傳問安。答曰,知道。
權一衡達曰,大司憲金鎭商,執義申暻,掌令李養源,持平宋明欽在外,掌令一員,持平一員未差。今日以監察茶時之意,敢達。令曰,知道。
又達曰,明日正朝望闕禮習儀相値,常參,頉稟。令曰,知道。
藥房都提調臣金若魯,提調臣申晩,副提調臣趙明履啓曰,伏未審夜間,聖體調攝若何?眩候諸節,一向差勝,而手部小癤,糯米飯貼付後,漸有差歇乎?臣等與諸御醫趁早入診,詳察聖候,宜矣。大王大妃殿氣候何如?臣等無任區區伏慮,敢來問安,竝此仰稟。答曰,知道。慈殿氣候,差勝後一樣。予則貼付後有差歇之勢,後日次入侍,只日次問候宜矣。
右議政鄭羽良九度呈辭。令曰,安心調理。
趙明履達曰,左副承旨曺命采,同副承旨黃景源,今日不爲仕進,竝卽牌招,何如?令曰,依。以左副承旨曺命采牌不進罷職令旨,令于權一衡曰,推考徽旨捧入。
權一衡達曰,檢閱朴正源,以其親病陳書出去,已過三日,卽爲牌招入直,何如?令曰,依。
又達曰,刑曹判書趙載浩,屢次特令申飭之下,一向違召,無意出肅。其在事體,極爲未安。卽爲牌招察任,令曰達。
又達曰,刑曹判書趙載浩牌不進推考徽旨,今方捧入。而如是違牌,誠極未安。更卽牌招察任,何如?令曰,依。
又達曰,今日拜表時,兩司無進參之員,憲府則監察例爲代行。而在前如此之時,雖無諫院,有仍爲行禮之規,今亦依此擧行,何如?令曰,依。
又達曰,玉堂上下番俱空,事甚未安。副提學尹汲,卽爲牌招,修撰李得宗,以其親病陳書出去,已過三日,一體牌招入直,何如?令曰,依。
又達曰,校理金致仁,修撰李惟秀上書,旣有給之之令,竝卽牌招入直,何如?令曰,依。
又達曰,臣與右承旨尹光毅伴直矣,光毅今日以式暇出去,右副承旨李應協以式暇不爲仕進,都承旨趙明履陳書入達,左副承旨曺命采牌不進罷職令旨未下,今日伴直無人。同副承旨黃景源書批已下,卽爲牌招,以爲伴直之地,何如?令曰,依。
黃景源達曰,今此延祥詩製述官抄達,弘文提學元景夏,明日待開門牌招,出韻科次,何如?令曰,依。
趙明履,以侍講院言達曰,本院新除授司書權基彦,由限已過,卽爲牌招察任,何如?令曰,依。
權一衡,以議政府同錄,以左議政意達曰,今日慕華館政府,六曹合坐査對時,右參贊元景夏,戶曹判書金尙星,工曹判書柳儼,吏曹參判趙榮國,禮曹參判鄭益河,兵曹參知魚錫胤,工曹參議吳遂采,俱病不進,事體未安。竝從重推考,何如?令曰,依。
又以內醫院官員,以都提調·提調意啓曰,醫官鄭文恒,以永平縣令,今秋冬等殿最居下矣。三廳首醫,雖居下等,啓請付軍職仕進,已有前例。鄭文恒,令該曹付軍職,使之冠帶常仕,何如?傳曰,允。
又以禮曹言啓曰,昌嬪墓,遣內侍致祭,讓寧大君墓,遣承旨致祭事,命下矣。昌嬪墓致祭吉日,今十二月二十八日,而墓在京畿果川地,讓寧大君墓致祭吉日,同月二十九日,而墓在衿川地云。以此日設行,而祭文令藝文館撰進,祭物及執事,亦令本道差定進排事,分付,何如?傳曰,允。
又以兵曹言達曰,今十二月二十五日,幼學李復運稱名人,自丹鳳門入來,差備門外擊錚,極爲駭愕,令攸司囚禁治罪。同門守門將朴宗益,常時不能禁斷雜人,以致闌入,亦難免其責,推考,何如?令曰,依。
又以兵曹言達曰,今十二月二十六日,幼學楊萬薰稱名人,自金虎門入來,將校文遇采稱名人,自丹鳳門入來,差備門外擊錚,極爲駭愕,竝令攸司囚禁治罪。金虎門守門將金鏡錄,丹鳳門守門將朴宗益,常時不能禁斷雜人,俱難免其責,推考,何如?令曰,依。
又以義禁府言達曰,巨濟府使李再馨,熊川縣監權德弘,淸河縣監權正宅,寶城郡守鄭承萊等拿問事,徽旨達下矣。李再馨時在任所,依例交代後,發遣府羅將拿來。權正宅·鄭承萊,俱在任所,發遣府書吏·羅將竝拿來,而權德弘,均稅事畢役後,拿問,何如?令曰,依。
又以義禁府言達曰,平安監司狀達,據刑曹粘目內,楊下前萬戶崔巖,移本府處置事達下矣。崔巖今方待令於本府,卽爲拿囚之意,敢達。令曰,知道。
又以禁衛營言啓曰,本營別破陣,依御營廳例磨鍊事,因大臣陳達,有依所達施行之命矣。元別破陣三百名內一百四十名,因均役廳定奪減省,一百六十名,分作十六番,每番十名式磨鍊。而兼別破陣四十名段,各色京標下軍中除出,分作五番,每番八名式成節目,來辛未正月初一日爲始,輪回入番之意,敢啓。傳曰,知道。
行都承旨趙明履書曰,伏以臣,以庸愚忝叨見任,今已累月矣。院中事,雖各有分掌,而長席無不檢管,如向日前大諫尹東浚上書之不捧,亦其一也。而乃者堂書刺斥,語意至深,雖不請罪該房,而在臣廉義,其何可獨爲晏然?玆敢略入文字,仰煩籲呼。伏願邸下,俯垂鑑察,亟令鐫遞臣職幸甚。無任屛營祈懇之至云云。答曰,覽書具悉。卿其勿辭,察職。
同副承旨黃景源書曰,伏以臣情地兢危,不敢冒進,再違嚴召,恭俟威罰矣。不意睿慈,曲賜諒察,只降問備之令,臣誠惶感,不知所措。臣猥以孤賤,待罪近密,瑕釁日積,詈怨群起,早晩顚沛,固已自料。而乃者副修撰李重祚書,以近日章疏不捧,上煩稟旨,論斥至深。臣於此,不勝慙悚之至。夫章疏之不得上徹,非獨儒臣慮之,臣亦慮之,嘗欲一疏於筵席久矣。而禁令未寢之前,職在喉司,何敢違君父之命,擅自許捧,不稟聖旨乎?雖然譴責之章,旣發於論思之地。臣雖無狀,其不可冒居榮次也決矣。今於召旨之下,未敢祗承,謹詣闕外,妄入文字。伏乞离明,諒臣情勢,亟令遞改,以安私分,以謝人言。不勝幸甚,臣無任屛營祈懇之至云云,答曰,覽書具悉,爾其勿辭察職。
右議政鄭羽良箚曰,伏以明年辛未,卽我中宮殿六旬之年,乾坤德合,日月齊曜,黃裳元吉,陰化覆冒,天祐聖德,致玆仁壽無疆,求之史牒所記,考之我朝祖宗之故,未有如今日之慶者也。八域臣民,欣抃蹈舞,曷有其極?歲首慶賀之禮,便是國家應行之典。而況我東宮邸下愛日之誠,逢此年月,與我在廷臣工,隨聖上上箋東朝之後,擧致詞稱賀之儀,卽禮之經,常情之所宜。前日筵中,臣與左相,屢進仰陳,而未蒙允可。臣等誠意淺薄,不能感格,固慙悚萬萬,而伏聞厥後診筵及禮官入侍,終未得請云,臣恐殿下未深量也。夫玆慶旣闊稀莫大,而東宮邸下,睿算已長,事體殊異,況以出天之孝,値大慶,不得行應行之禮。而不得盡當然之道,則其於王朝典禮之虧漏,東宮孝思之紆鬱,當如何也?殿下將以正元,躬執詞箋,達孝道於東宮,苟推是心,挈矩於東宮,則當不待臣等之辭畢,而快賜允兪矣。臣適祈免不得,隨諸臣同聲,不勝耿耿。玆敢短箚陳聞,伏願有納焉。仍伏念臣情理,實非從宦之時,前旣前席屢陳,聖心嘗惻然憐之,特以輔相體異,不欲輕許終朝之褫耳。臣方以典禮仰請,固不敢私事仰慁,而臣情懇急,日甚一日。如蒙天地父母悶察之恩,特許所懇,俾得自便,護視於晨昏溫淸之間,則生殞死結,何足以報萬一也?取進止。答曰,省箚具悉卿懇。卿箚所陳者,旣諭於左相。卿須安心勿辭諒焉。仍傳曰,遣史官傳諭。
修撰李惟秀書曰,伏以臣,以病則勞傷添苦於三朔撼頓之餘,以情則淟涊蹲冒於諸僚引遞之後,以此以彼,俱難進身。故積違嚴召,再速置對,非臣樂爲,蓋出不得已也。第念目今情病,雖曰俱苦,病可調息而愈,情亦一遞則伸,至若學識言議,非可襲而取之者。而自知不稱,苟幸僥冒,則不但於臣,有量己不審之失,而淸朝公器,將不免緣臣而或輕矣。至此而臣之去就,尤無可論。最初一出,只爲副急,因緣盤礴,斷無是理。玆仍闕直,天牌又臨,而迷執難回,轉動無路。伏乞离明,察臣至懇,亟許鐫免,兼降威罰,以彰違慢之誅焉。臣方乞免,不宜贅說,而目下有事,其憂不細,有難泯默。玆敢附陳,惟邸下察之。臣曾見三司有合辭之請矣,近因何故,寢而不發耶?向使合辭,不專出於爲君父討賊之義,而若有一毫私意之相參,則雖初不發論,可也。發而卽停,可也。苟不如是,則爲君父討賊之義,惟當沫血飮泣。必期於快正王法而後已。而於其發也,只得隨行逐隊,應文備數,旣停之後,又復恬然晏然,置之相忘者,抑何故也?臣甚惑焉,臣家本來,無甚恩讎。休戚之義,只知有國,自有良知,已知君誣國讎之罔極,便懷至痛,食息忘。若使爲今臣子者,少有此心,則勿論彼此,宜無異同。而竊觀今日,一何相左?所謂懲討者,初不出於誠心血衷,曾無勇往直前之意,專爲瞻前顧後之計。則彼之乘時跳踉,無所忌憚,莫非有以導之也。追念昔年,初正國是,群邪屛退之時,惜哉諸臣,不能血誠爲國,惟以四臣之洗累爲幸,數賊之致誅爲快,此雖懲討中一事,而君誣則顧自如矣。遂謂之已安已治,而不知所以深治其本,以塞其源,馴致變故,半國爲逆,而猶無傷痛懲艾之意。於是乎貪饕榮利,便作當世之急務,進退升沈,最爲一身之深憂。至于今餘波浩浩,臣每一念之,未嘗不憤悒痛恨也。自退以來,其所辨誣討賊者,只有合辭一事,而公議莫遏,大論旣發,則聲音笑貌,假借於誅討國賊之名,精神指意,參錯以鉗制一邊之計,少有利害,便爲消沮,上無以感動天心,下無以厭服人心。故至於敎猱升木者有之,媚盜撤藩者有之,不嚴隄防,啓其覬覦之意,已先示弱,反受荷杖之侮。致使護逆之章,倡於風憲之長,隱卒之典,混於該曹之達,極力營護之計,又出於今日論思之地,臣竊痛之。噫,此因群下之罪,而亦係導率之如何耳。豈因此輩之不善奉行,而竝與堂堂天討而不行耶?夫以大朝之至明,亦嘗洞照此習。而明知其出於黨伐之私,不出於懲討之公,然後遂加挾雜之目,遍疑群臣。是以或有公正之憤者,欲進一言,輒避形跡,其流之弊,遂至於賢邪不明,逆順竝進,君綱澟乎綴旒,世道駸乎長夜。而至有一種側微之徒,初爲嘗試之計,漸肆角勝之謀,是則專爲黨私,不知有君故耳。苟能明正義理,顯加天討,則王綱振,人心一,而東西南北之無思不服,可期於指日矣。如其長久羈縻,强欲調劑,則臣恐葛藤層生,戈戟日尋。譬如惡影而影不滅,惡迹而迹愈多,效尤戮僕,將不勝其紛紜。而以聖朝安反側之仁,亦難保其卒惠矣。況我邸下討復之義,宜無異於諸臣者乎。伏願邸下,申飭三司,亟擧從前已發之論,前後合辭,立異與停論。如兪健基·徐志修·曺允濟·趙鎭世·李永祚·金始煒及李宗城·鄭純儉·李重祚輩,竝施屛裔之典,以示不與同國之意,則綱紀自立而朝著始安矣。且臣伏見重祚之書,有所謂三朝禮遇者,何其矯誣,先朝欺蔽,邸下太甚也。玆事旣往,臣不欲索言,而重祚年少,或昧於丙申處分歟,明辯是非,嚴加罪斥者亦可謂之禮遇也歟,其亦異乎臣之所聞也。臣見今朝象,固多可斷可□之事,而急於請免,一向恝視,今始以草草數語,略附懲討之義臣言亦晩矣。臣無任惶恐俟罪之至,謹昧死以聞。
副校理金致仁書曰,伏以近來義理晦塞,人心陷溺,只知有私黨,不知有關係之重,識者之憂歎已久,而今於副修撰李重祚之書而極矣。噫,合辭累格,懲討不行,輿情久而兪激。該曹之草記混請,適在此際,則職在三司,烏得無言,擅停大論,久枳公議。而銓曹亞堂,無所顧憚,遽擬臺望於獨赴之政,則堂書請推,可謂太恕。而今重祚肆然立幟,反斥論思之臣,其亦無嚴,甚矣。至若戈戟潛藏,機穽密布,朝除一人,暮去一人等語,造意陰暗,遣辭閃眩,要爲恐動聖聽之計。噫,今日朝象,有何近似於此乎?臣竊痛焉。此而置之,隄防益壞,悖論紛起,世道之憂,誠有不勝言者。臣謂副修撰李重祚,亟施譴罷之典,以爲懲勵之地爲宜也。臣昨上此書,留院未達,卽以館直不備,召牌儼臨,謹此隨詣闕下。而第臣目下情私,實有難强者。臣父老病比甚,長在床褥,又自五六日前,腹痛猝劇,泄痢俱作,進退彌留,晝夜叫苦,寢啖全廢,元氣益綴,臣獨自扶將,躬視藥餌,實無暫離之勢。不得不疾聲控懇。伏願睿慈,俯賜矜諒,亟許遞臣職名,俾便救護,不勝幸甚。無任屛營祈懇之至云云。令曰,無端起鬧,余實未曉,而況大朝嚴飭之下,其何如此?李惟秀·金致仁之章,給之。
全羅道觀察使李成中書曰,伏以臣之父母墳山,在於京畿砥平地。而臣自今秋闋服以來,連有公私事故,久未往省。今臣受命南服,又承促赴之令,而適値歲除,冞切怵惕之感。竊念藩臣之朝辭前乞暇掃墓,已成恩例,若臣情理,宜蒙一視。玆敢冒死哀籲。伏望睿慈,俯賜矜許,俾得往來焉。臣無任屛營祈懇之至,謹昧死以聞。答曰,覽書具悉。卿其依所陳往來焉。
判敦寧李箕鎭書曰,伏以臣肌盛而骨脆,表實而中虛,自少善病,未老先衰,人孰不以臣爲早死,而幸沾壽域之化,尙遲朝露之晞,居然近七旬,夫豈臣平生所曾期乎?念臣寒門薄祚,素多早世,自臣身溯至十代,絶無以壽考稱,至於以達官而能久視,蓋未有如臣比矣。以臣稟氣之虛薄,資性之粗淺,忝厥所生,奚啻千不肖萬不逮?而若齒與爵則殆或過之,此尤臣所自懼而自危者也。況臣世守鄕土,老必退休,便成一家法,實擧世所共見也。降及臣身,弁髦其規,鍾鳴漏盡,夜行不休,終不免爲羈旅之鬼,則將何顔面,歸見父祖乎?臣嘗聞古人所以七十致仕者,蓋爲始仕在四十,其間服官政,限以三十載也。自臣釋褐,至今洽滿三十有四載,如臣無狀,受恩罔極,叨冒祿位,若是其崇且久,而無一報效,此固臣死罪。以其從仕之年數,則乞身就閑,或庶乎無悖於遵古義也。抑臣情私有至悲切者,非臣披訴,雖以离照之明,何由下燭哉?臣本早孤零丁,惟所後所生兩母,是依爲命,而今獨所生母在堂矣。此臣所以有昔年陳情之疏語,尙被聖上天聰之俯記。而日者宣室之對,聖問丁寧,特及臣母年,仍垂悶老之音,令臣將母而來,老老興孝之至意,有足以感聳瞻聆,其在臣心,當作何懷?自念臣之於本生親,所可盡其情,只在養生之節。而母年旣踰七而望八,將又添一算,病隨年深,朝不謀夕,此豈臣一日離違之時乎?臣於前後,屢奉恩綸,謂臣先朝舊物,勉臣以將母在京者前後凡幾遭,臣誠御戴德意,何日敢忘?而訖未得體行,徒以老母不堪遷次栖遑故耳。況今重之以臣身,衰病日劇,望斷陳力就列者乎?臣入京以來,添病幾殊,寄命湯焫,不得出戶庭者,首尾七十餘日,想臣母懍綴之氣,當向來栗烈之寒,必知其屢經危域。而臣在百里外,徒自焦心,每得母書,輒報以吾且支遣汝母跋來,是蓋臣母之慮臣,殆甚於臣之憂母也。噫,臣之在朝,何所裨於國事?而但使老母,憂疾以致損,有非人理所可堪,矧當改歲,倍切思親,元春歸覲,難復按抑,敢冒萬死干瀆睿聽。伏惟重离代明,惇倫是先,倘蒙推仁施惠,遵依國典七十歸養之文,及此崦嵫之餘暉,丐以狗馬之殘骸,俾臣得返母側,無廢子職,以終其天年。則上可以廣聖朝之孝治,下可以厚末俗之風敎,垂死舊臣所以追報之一端,亦未必不在於是矣。惟邸下哀憐而許副焉。臣無任涕泣懇禱之至云云。答曰,覽書具悉。卿勿過辭,行公。
戶曹判書金尙星書曰,伏以臣一病支離,床席爲命,眞所謂隔死如紙者耳。重以喪禍荐酷,萬念都盡,日夜宛轉,無復一分生人事。而重擔未卸,尙今求解不得,羈縻束縛,長在於不生不滅之中。臣心之抑塞燥悶,姑勿論,鎭日違召,今至兩月餘矣。朝綱國體之僅存不泯者,緣臣無狀,都致虧壞,早晩重勘,臣實甘心,而朝家之尙無處分者,此何故哉?唯願早被鈇鉞,少贖此積逋慢蹇之罪而已。臣於病中,得伏見長銓書本,則論本曹正郞洪獻輔請仍事,有若臣曲爲獻輔地,適中其意者然,誠不勝瞿然慙悚之至。向來公山之請仍,蓋仍勅行渡江之奇,而大僚之同時筵白者,不但獻輔一人。則此豈出於曲循厭避之意而然哉?此外曹郞,元無自臣手請仍者,其謂之定例後請仍不已云者,臣未知其有何所據。然銓曹之必欲得善治守令,本曹之欲不失善治郞官者,其意等耳。何必獨歸臣於循私之科乎?長銓若牢守此法,而有力者輒除弊殘之邑,則地部雖無此獻輔一人,臣亦與有幸焉,又何必爲卞也哉?玆敢略陳短章,仰請譴何。伏乞睿慈,亟命鐫遞臣職名,仍勘臣前後罪犯,以安私分,以便調治,不勝幸甚。臣無任屛營祈懇之至云云。答曰,覽書具悉。卿其勿辭,調理行公。
副司直權爀書曰,伏以臣,以父母墳加土事,受暇辭陛,而所患面部瘡病,當冬添劇,未卽發行,淹滯江郊,數月之間,轉輾沈痼,半千之程,無由自致,上孤許暇之恩,下違修基之期,莫非臣誠孝淺薄之致。念臣此病,四年于玆,而每當寒節,輒如期復發,今冬則尤爲增劇。目今滿面瘡爛,不卞人形,火熱上烘,多灌冷劑,眞元先陷,氣息如縷,種種症形,莫不危惡。臣旣自分以必死,人或相傳爲已死,由限已過,反面無路,元朝賀班,亦無由趨造,分義都虧,惶隕冞切。且臣得伏見前掌令洪樂性書本,提臣前書中措語,持之不捨。噫,臣今病且死矣。何暇與人較卞長短哉?獨怪夫樂性,果有別般文書,而欲爲操切耶?其文書尙在官府,若使平心看過,可以立見其實狀,樂性豈不曉此?而其所爲說如此,臣誠訝惑,莫知其故也。無論其言之得失,臣身之受困,朝體之貽辱,無復餘地,以此情勢,不容一刻廁跡於周行,決矣。此際伏聞有槐院提擧差下之命,此尤非如臣無文蔑識,所可叨冒。玆敢疾聲哀籲。伏乞离明,特察臣癃癈之狀,仍念臣臲卼之情,將臣籌司·槐院兼任,亟行鐫削,以幸公私,不勝幸甚。無任屛營祈懇之至云云。答曰,覽書具悉。卿之撕捱,其涉過矣。卿其勿辭調理焉。
西平君橈,判中樞府事申思喆等書曰,伏以臣等得伏見擧條下者,日昨大朝筵中,以原州九龍寺事,有宗簿堂上推考,該郞罷職之命。臣等伏不勝惶悚之至。槪玆事儘有委折,五臺山璿源閣,在於山中深處,凡係守護之道,專委僧徒。而一自頃年月精寺火燬之後,敗刹殘僧,無以支保,將不得如前看護。此際九龍寺僧徒,來訴本廳,請與月精,同力守護。蓋僧徒一屬本廳之後,則得免本官之雜役,故其願如此,本廳之遵舊例許屬,今已多年矣。其使寺僧守護寶閣,不但五臺爲然,如江華·赤裳·太白諸處,亦皆如此。此是僧徒之所自願,有非本廳之勒定者。而稱之曰守護寺與他司之願堂,名色判異,初不入於朝禁之中,則今乃混稱願堂者,固已可異。而且大院君諸嬪房墓所願堂,爲有所重,而不罷者多,則顧此寶閣之重,亦何如也?守護僧寺,本非願堂,而强謂之願堂,一倂混罷,使寶閣空虛,無人看護者,其果成事理乎?至於拘留僧徒而徵錢云云,本廳非刑杖衙門,何可越法拘囚?而應納外,亦豈有濫捧之理乎?此則明是假捏之言,有不足多卞。而其間事實,不過如斯,則道臣不顧事體之重,偏信本官之言,張皇論報於備局者,誠甚可慨。而大臣筵達,亦豈非意慮之外乎?毋論其本事之當否,責在堂上則可矣,以至不干郞廳之替被罪罷,其亦冤矣。雖然在臣等處義,其何可以薄勘爲幸,移罪該郞,而晏然仍冒於職次乎?玆敢略暴本事實狀,兼及難安情勢。伏乞睿慈,俯垂諒察,亟令重勘臣等之罪,以爲違禁者之戒,千萬幸甚。臣等無任屛營祈懇之至云云。答曰,覽書具悉。卿等其勿辭焉。
廣州留守李宗城書曰,伏以臣强廢殘之疾,膺保障之任,精耗於制置沿革之際,病加於衝冒嵐霧之餘,常恐公事未了,殘喘先絶,上孤委寄之盛恩,下負盡瘁之夙心。受命以來,今已半載,京廳之錢穀,幾盡轉輸,山營之規制,粗成頭緖,遵而勿失,久而無弊,雖不敢保,而些兒筋力,殫盡無餘。適當公都會試士之期,連三日處冷,左邊癱瘓之症,忒甚於前時,而亦不料轉輾增劇,遂至於不可爲之域矣。迺於再昨之夕,忽然神識惝怳,肢體辟戾,仍以氣塞痰壅,言語不通,雜試針灸,達夜辛苦,始得有一分知覺,而全身不能轉動,作一僵尸,此醫家所謂再中,必無幸者。念臣犬馬之齒,苟過四五日則洽滿六十矣。生老死於太平之時,亦復何憾?而只是貪榮戀祿,駄病莅任,卒不免畢命於官次,爲不瞑之恨耳。顧今形症,實無寸步移動之勢。而猶且倩人草章,哀籲而乞歸者,欲於一縷未泯之前,獲蒙褫鞶之恩,以慰首丘之思。伏乞邸下,俯賜矜察,特命遞臣職名,俾得歸死故山,則生殞死結,其何以仰報也?臣無任涕泣懇祝之至云云。答曰,覽書具悉。卿其勿辭,調理察任。
知中樞府事李益炡書曰,伏以臣頃參刑官,妄陳一疏於大朝,略效執藝之義,而忱誠淺薄,辭語拙訥,區區愚衷,不能自達,遽承嚴敎,仍有還給之命。臣方寸震越,未敢自安,走伏金吾門外,恭俟誅罰矣。聖度天大,特下勿待命之敎,旋蒙鞶褫之恩,此固出於大朝俯察臣情勢之有難冒出,而曲加軫念之意也。臣且惶且感,不知死所。迺者西樞新除,槐院兼帶,聯翩於縮伏訟愆之中。臣聞命惝怳,莫省所措。噫,臣受恩如天,報答無階,惟以筋力奔走,庶期萬一之效,凡係職司,不計閑劇,有除輒膺,無少辭避之狀,實睿鑑之所俯燭矣。今於恩旨之下,豈敢爲曠日稽謝,以益其慢蹇之罪哉?念臣有情私之萬萬煎迫者。臣之老母,以八耋篤老之年,精神筋力,奄奄若下山之頹景。而又自數日以來,重得寒感,頑痰痞膈,咳喘苦劇,有時昏窒,不省人事。臣方晝夜扶護,誠難頃刻離捨,以此情理,旬日之內,萬無祗肅之望。而今日査對之坐,亦不得進參,分義惶悚,罪合萬殞。玆不得不疾聲號籲於离明之下。伏乞睿慈,俯垂矜諒,亟遞臣本兼兩任,俾便救護,以安賤分,千萬至祝。臣無任屛營祈懇之至,謹昧死以聞。答曰,覽書具悉。卿其勿辭,救護母病。
上在昌德宮。常參·經筵,以代理停。
辰時,日暈右珥。申時,日暈。
黃景源達曰,明日常參,取稟。令曰,停。
又達曰,大司憲金鎭商,執義申暻,掌令李養源,持平宋明欽在外,掌令一員,持平一員未差。今日以監察茶時之意,敢達。令曰,知道。
右議政鄭羽良十度呈辭。令曰,安心調理。
權一衡達曰,左副承旨曺命采,右副承旨李應協,今日不爲仕進,竝卽牌招,何如?令曰,依。
又達曰,因禮曹草記,讓寧大君墓,遣承旨致祭事,命下矣。何承旨進去乎?敢達。令曰,左承旨進去。
黃景源達曰,玉堂上下番俱空,事甚未安。副提學尹汲,副修撰李重祚,竝卽牌招入直,何如?令曰,依。
又達曰,刑曹判書趙載浩,日事違召,尙不出肅,其在事體,極爲未安。卽爲牌招察任,何如?令曰,依。
又達曰,刑曹判書趙載浩牌不進,推考徽旨,今方捧入矣。累次申飭之下,連違召牌,終不出肅,事體極爲未安。更卽牌招察任,何如?令曰,依。
又達曰,今此延祥詩製述官抄達,而其中時無職名人員,竝令該曹口傳付軍職,何如?令曰,依。
又以禮曹言啓曰,今此正朝大祭時,永禧殿官員,不可不備員。而本殿令有闕之代,時未差出,卽速口傳差出,以爲備員將事之地,何如?傳曰,允。
又以兵曹言啓曰,建陽門入直哨官鄭纘曾,自昨猝得重病,症形非細,方在苦痛之中,不省人事云。如此病重之人,決難仍置於禁直,不得已原單子中改付標以入之意,敢啓。傳曰,知道。
又以兵曹言啓曰,冬節上番騎兵襦衣,自前因傳敎,一年兩次分給矣。頃因下敎,本曹點考後,先給襦衣事定式,故已爲依定式分給。而至於正二月當上番軍,則在前雖或有題給之命,而此則係是特恩,不宜援例。今當鄕軍替番,而不得擧論之意,敢啓。傳曰,知道。
又以御營廳言啓曰,元別破陣一百六十名,分作十六番,每一朔替番,兼別破陣四十名,分作五番,每三日替番,同爲立番事,曾已筵中定奪矣。來辛未年正月爲始,元別破陣十名兼別破陣八名,新營南小營兩處,分排立番之意,敢啓。傳曰,知道。
權一衡,以宣惠廳言啓曰,卽見均役廳甘結,則今番本廳節目中稅作木二疋,當作三疋之意啓下,一依定式,每一疋價錢三兩式上送之意,自該廳預爲知委於各該道云矣。本廳納稅作木,嶺南則五十九同零。湖西則二十六同零,湖南則一同四十九疋零,江原則太作木十三同零,而當初稅作木,太作木一疋價錢,俱以四兩式爲定矣。中間自朝家深軫民間難捧之弊,稅作則減一兩,以三兩改定一疋之價,至於太作則依前不減,尙有四兩之名矣。自四五十年以來,錢荒特甚。或自本廳以錢代納之意,發關該道,則邑牒民狀,不勝其紛紜。曾無以錢來納之事,故泝考久遠謄錄,年年所納,皆是純木,而升尺之規,漸漸減降。所謂稅作,論以市直,一疋之價,僅爲一兩五錢,太作比稅作,升品稍勝,故一疋之價,或爲二兩。然而三南·江原稅作·太作,雖有三兩四兩之名,其於民間收捧,則旣是純木,故定價雖高,而民間不知其苦重矣。今因均役廳甘結,一朝變改前規,遽捧一百同代錢於癘疫死亡,田野陳廢之餘,赤立窮民,將何以備納乎?且勿論稅作太作,以定價較諸市直,則皆爲倍數,摠計一百同,價錢所加,至爲七千八百二十五兩零。當此木賤錢貴之時,雖非倍加之價,昔所徵木,今忽徵錢,則窮民之呼冤,勢所必至。況加徵之數,如是過多,日後之弊,姑不暇言,目下民情,寧不愁痛乎?取考大同事目,有云稅作木,若依戶曹作木之例,則其品極好,民必病之。一依大同木升尺之例,以便備納之路,以此觀之,稅木品好,尙慮病民,至減升尺,而況徵倍直之錢於至歇之木乎?均役設廳,亶出我聖上恤民之德意,則納役之軍,納稅之民,同是國家之赤子。而欲減納役之布,反增納稅之錢,實有違於聖世一視之政。而捨願納之木,督難辦之錢,亦非所以量時之宜,順民之政也。一依大同節目,稅作·太作,皆以本木如前上納之意,分付各該道,以錢代納一款,置之,何如?傳曰,允。
黃景源,以捕盜廳言達曰,禁衛營庫中所在銀子偸竊賊黨,自本廳捉得,今方究覈矣。所援同黨跟捕次,發送軍官軍士於全羅道淳昌地之意,敢達。令曰,知道。
左副承旨曺命采書曰,伏以臣,卽伏見副修撰李重祚書本,有深罪政院者,而以爲爲子孫辨理之章,至爲退却云,其言果然矣。向於尹東浚之爲大諫也,有陳書來呈,事係爲其先辨誣,而聞本院之退却,前已屢矣。適臣直院之時,諫吏又以此書持呈。臣以爲朝家之禁捧此等書者,卽他人之云耳。若其爲子孫而爲其先辨誣之章,照之上言之例,便是四件中一事,特其言與書異耳。本院之終始退却,事理終涉不可,固當卽爲捧入。而前日院中,旣云退却,則獨自擅捧,有若務勝,乃以院例,問于右僚,右僚之峻塞甚力矣。臣竊恐此書之不捧,有關後弊,遂以此意,累詰而終不得,又至退送。東浚旋以違牌坐罷,書亦止矣。臣之觸事懦弱,合有自劾之擧,而其不果焉者,亦有以也。至於聽聞之駭憤,咎責之沓至,在堂書,可謂晩矣。此外微稟之斥,亦係一院共知,豈可諉之該房,獨爲晏然之計哉?伏聞日前筵中,大朝有申飭勿撕捱之特敎。今又天牌連降,臣誠感結,義當竭蹶趨承。而顧惟司直之論旣發,臣且自訟之不暇,則去就一節,非所可論。而積逋恩命,罪不容誅,連値淸齋,書籲路阻,今始祗詣闕外,敢陳俟譴之忱。惟願离明,亟賜照察,先命鐫削臣職,仍令治臣溺職之罪,以謝物議焉。臣無任屛營祈懇之至,謹昧死以聞。答曰,覽書具悉。爾其勿辭,察職。
校理金善行書曰,伏以臣近患寒疾,屢日彌留,無以供職,故冒死呈告,得蒙恩暇,專意調治矣。此際伏見副修撰李重祚書本,則以臣之向來請推銓官事,大加憤怒,遣辭絶悖,甚無倫脊,臣誠驚愕,繼之以駭痛也。今日黨習,雖甚寒心,人之無嚴,何至於此極耶?其書雖已還給,臣旣被詆辱,則何可一向泯默而已乎?噫,擅停大論之人,猝然擬之於臺望,誠非細故。臣職在三司,義不可不論,以寂寥數語,略請問備,只指義理之不可如是,初無毫分拶逼之意,而銓臣對章,亦不過自辨,則今重祚乃於事情已了之後,忽地躑躅,肆意叫,至以今始照擬,失之太晩,反責銓臣。噫嘻,此等言論,十數年間,曾所未聞,而今忽如此,其心誠可畏也已。且其所謂精神所注令人可厭之說,尤不滿一哂。夫臣書之精神,果在於嚴隄防,則此輩之謂可厭,固非異事。而第未知爲國家固隄防之論,如是厭聞,則其所樂聞者,果在於何事耶?若其戈戟潛藏,機穽密布等語,無非恐動睿聽,而至於朝暮除去云者,果指誰人而發歟?若以臣之請推銓官,其說如此,則是誠爲慮太過矣。重祚以少輩中最樂黨論者,爲世指目,固已久矣。而初入論思之地,汲汲以背馳大義,爲自效之能,臣之所聞,果不虛矣。經幄之列,有此跳踉之習,臣竊不勝駭歎之至。雖然臣之受困極矣,其何可晏然於職次。玆敢略控短章,仰瀆睿照。伏乞特許遞免,以靖私義,以快人心,千萬幸甚。臣無任屛營祈懇之至云云。令于黃景源曰,旣已遞職,給之。
副司直李鼎輔書曰,伏以臣頃蒙恩暇,往省先壟,獲伸私情,感激無地,適當嚴冱鞍馬之勞,觸傷風寒,素患痰症,挾感重發,累經危域,淹滯村舍,彌留沈頓,自不得趁限反面,已不勝惶隕之至。而元朝賀禮,迫在數日,臣義不可偃然在外,昨始忍死作行,來伏私次。而再感忒重,病勢陟劇,許多危惡之狀,不敢殫擧,最是喘急之症,有頃刻垂盡之慮,奄奄床席,穀物絶口,作一僵尸,人鬼莫分。第伏惟念,慈聖五十載母臨,實是邦家絶稀之慶,至有大朝親擧箋賀之儀,凡在簪紳之列者,莫不奔走懽忭。而臣之病狀,如是危劇,萬無一分自力之望,末由趨造於呼嵩之班,分義都盡,情禮俱缺,病裏惶悚,恭俟誅戮。玆不得不倩人構疏,疾聲哀籲於睿慈之下。乞伏闕禮之罪,以肅朝綱,以安私分,千萬幸甚。臣無任屛營祈懇之至云云。答曰,覽書具悉。卿其勿辭調理焉。
吏曹判書李天輔書曰,伏以臣,伏見修撰李惟秀書本,則盛論向來三司停啓事,而其中有曰,敎猱升木者有之,臣未知其旨意之果如何。而臣待罪三銓時,擅停大論之臺官,不幸出於臣政,彼臺官初非見枳於世者,前後爲銓官者,無不檢擬。其爲猱與不爲猱,臣獨何以預知,而以是爲臣之罪,則恐或太深。然必罪及檢擬之銓官,然後義理益明,懲討益嚴云爾,則臣亦與有榮焉,謹當再拜而受之矣。臣於此,又有所大懼者。臣素無鑑識,其所行政,不過按簿注擬。顧今人心陷溺,背馳名義之論,肆行無忌,如向之數臺臣者,又安知不出於臣政?而臣之罪愈往而愈甚,則莫如早自斂避,隨分寡過而已。何敢以儒臣之不爲指的臣名,晏然在職,不思所以自處乎?伏乞离明,鐫遞臣本兼諸職,以謝公議,以安私分,不勝大願。臣無任屛營祈懇之至云云。答曰,覽書具悉。此等之言,何足掛齒?卿勿過辭,從速行公。
上在昌德宮。常參·經筵,以代理停。
大王大妃殿·中宮殿·賢嬪宮,藥房口傳問安。答曰,知道。藥房都提調臣金若魯,提調臣申晩,副提調臣趙明履啓曰,伏未審日間,聖體調攝若何?眩候諸節,一向差勝,而手部小癤,其益差歇乎?臣等今日,當率諸御醫,依下敎入診,詳察聖候矣。大王大妃殿氣候何如?臣等無任區區伏慮,敢來問安,竝此仰稟。答曰,知道。慈殿氣候,差勝後一樣。予則當下敎入侍矣。
尹光毅達曰,明日常參,取稟。令曰,停。
黃景源達曰,大司憲金鎭商,執義申暻,掌令李養源,持平宋明欽在外,掌令一員,持平一員未差。今日以監察茶時之意,敢達。令曰,知道。
右議政鄭羽良十一度呈辭。令曰,安心調理。
黃景源,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言達曰,副摠管黃晸,以刑曹參判本曹坐起,晝仕出去之意,敢達。令曰,知道。
趙明履達曰,左副承旨曺命采,今日不爲仕進,卽爲牌招,何如?令曰,依。
黃景源達曰,玉堂上下番俱空,已至多日,事甚未安。副提學尹湜,卽爲牌招入直,何如?令曰,依。
又達曰,刑曹判書趙載浩,日事違召,無意膺命,事體極爲未安。卽爲牌招,察任何如?令曰,依。
又達曰,刑曹判書趙載浩,今日又爲違牌,其在事體,極爲未安。更卽牌招何如?令曰,依。
又達曰,臣依下敎,取考典獄署囚徒案,則承傳罪人十九名,刑曹罪人四十三名,來關罪人四名,各司罪人十一名內,金貴男,私屠發賣罪也。私奴三萬,私屠犯禁罪也。進排人二串,使令尹有甘妻李召史等,排設不爲待令罪也。貢人鄭太江,供上不爲來納罪也。軍器寺書員姜渭澤,進上所入不卽待令罪也。香室書員柳漢起,因宗親府堂上,分付囚禁事也。禁漏書員李德輝,不爲禮數於長生殿堂上罪也。吏曹祭享色書吏安俊賢妻金召史,鎭川京主人宋圭彬妻白召史,議政府囚禁事也。畫員張敬萬,備邊司堂上,分付囚禁事也。醴泉京主人李金伊,宗簿寺奴婢貢不爲收納罪也。此等罪目,俱不至大段,故竝爲放釋,其餘罪人罪名重大,有難輕議,竝爲仍囚之意,敢達。令曰,知道。
又以侍講院言達曰,再明日陳賀隨參時,宮官不可不備員。輔德·兼文學·兼說書未差之代,令政院稟旨差出,待下批仍卽牌招,以爲備員進參之地,何如?令曰,依。
又啓曰,因侍講院草記,再明日陳賀時,宮官不可不備員。未差之代,令本院稟旨差出事,依下矣。政官卽爲牌招,開政差出,何如?傳曰,允。
傳于黃景源曰,人君下敎豈糢〈糊〉乎?今日令政院知悉者,指任師夏·尹學東·李重祚也。
有政。吏批,判書李天輔進,參判趙榮國牌不進,參議南泰齊進,同副承旨黃景源進。
吏批啓曰,臺諫及春坊闕員,今當差出,而擬望之人乏少,承旨及相避外任,竝擬,何如?傳曰,允。
又啓曰,玉堂闕員,今當差出,而曾經之人,多在違牌坐罷中,無以推移備擬,合有變通之道,何以爲之?敢稟。傳曰,竝敍用。
以李應協爲大司諫,金光國爲掌令,鄭基安爲獻納,朴起采爲持平,李顯重·李得宗爲校理,朴相德·韓光肇爲修撰,鄭宲爲輔德,韓光肇爲兼文學,李秉淵爲右尹,金霔爲梁山郡守,李宗延爲忠淸都事,李顯祚爲吏曹佐郞,李景老爲巨濟府使,柳憗爲木川縣監,金俊材爲宗簿直長,李聖模爲平市奉事,李春躋爲知敦寧,徐日修爲戶曹正郞。
兵批,判書洪啓禧病,參判李普赫入直進,參議洪益三病,參知魚錫胤病,同副承旨黃景源進。
兵批啓曰,忠壯衛將李晩大呈狀內,近得輪疾,差復無期,斯速啓遞云。宿衛輪番之任,不宜久曠,今姑改差,何如?傳曰,允。
副司直申思建·金善行,副護軍鄭文恒,僉知單鄭亨泰。
下備忘記于黃景源曰,當該中官,莫重公事,誤踏啓字,推考。
吏曹口傳政事,以康聖輅爲永禧殿令。
黃景源,以內乘·以提調意啓曰,來正朝親臨致詞時,本寺正例爲進輿差備,而正尹光纘,奉命出疆矣。莫重差備,不可不備員。正尹光纘,今姑改差,其代令該曹卽爲口傳差出,何如?傳曰,允。
吏曹口傳政事,以金文行爲司僕正。
曺命采,以禁衛營·御營廳言啓曰,禁·御兩營價布保米減半之代,自均役廳推移充給。而自該營從便區劃,節目啓下之意,旣已陳稟,兩營相議,別單書入之意,敢啓。傳曰,知道。
西平君橈書曰,伏以卽者吏曹,以臣差太廟春享大祭初獻官,在臣分義,豈敢爲圖免之計?而念臣宿患脚痺之症,年邁益痼,雖間赴朝賀之班,必須人扶,不能少選植立,或至於顚踣失儀之狀,卽通朝之所目見,而伏想离明亦或俯燭之矣。該曹之不以臣差祭,已有數十年所,此豈該曹曲爲臣地哉?蓋悉病痼實狀而然也。宗臣之筋力奔走,在於祭享一節,而無以自效於執豆之列,中夜撫心,只自傷悼,反覆思度,實無趨簉駿奔之望。玆不得不據實呼籲於离明之下。伏乞睿慈,俯垂矜諒,亟令該曹劃卽變通,毋使享事狼狽,仍治臣瀆擾之罪,千萬幸甚。臣無任屛營祈懇之至云云。答曰,覽書具悉。書辭令該曹稟處。
洛豐君楙書曰,伏以臣所帶摠管之任,係是宿衛重地,有非出疆之臣所可虛帶。玆敢冒陳於离明之下,冀許遞免,俾便公私,千萬幸甚。臣無任云云。戶曹參判尹得和書曰,伏以,臣今奉命出疆,所叨本職,不可仍帶,敢陳短章,縣道控籲,乞令該曹照例遞改,千萬幸甚。臣無任云云。答曰,覽書具悉。書辭令該曹考例,稟處。
庚午十二月二十八日午時,上御克綏齋。藥房入診入侍時,都提調金若魯,提調申晩,副提調趙明履,假注書鄭述祚,記注官鄭宅臣,記事官朴正源,醫官金壽煃·金履亨·皮世麟·李世珪·崔鎭台·金德崙,以次進伏訖。若魯曰,手部小癤,今則何如?糯米飯之去其粘付,似太速矣。上曰,糯米飯已三次貼付矣。太乙膏貼付後,似尤減歇矣。若魯曰,眩候何如?上曰,差愈矣。若魯曰,大王大妃殿氣候何如?上曰,一樣矣。若魯請令醫官診察。壽煃診察後曰,脈候左三部微似頻數,而右三部則調均,猶有滑處。蓋緣日氣如此陰寒,故脈候亦致如此,衣襨稍厚,似好矣。履亨診察後曰,脈候左右三部,雖似少數,而大體調均矣。世麟診察後曰,脈候左三部調均,右三部似不足,而大體調均矣。上出示瘡處。諸醫按察後,世珪曰,黃蠟膏,入槐花末而貼付之,則好矣。壽煃曰,瘡處大體脆軟,無結核之患矣。上曰,此乃右手,故每致易用,而未卽瘳完矣。上又敎曰,古有諱疾忌醫之語,予豈諱耶?頃一解去其裹,故觸冷而然矣。世麟曰,若値寒冷,則瘡處易致潰傷,而不能速完矣。上曰,瘡處傍邊,微有赤氣,恐致蔓延矣。若魯曰,以桑灰水沃之,則好矣。上曰,日氣如此,再明元良行禮則停止,可也。予則雖着單衫猶無傷,而元良則在房中,尙着煖帽,若於元朝陳賀,脫去則似難矣。若魯曰,若値風寒,殿下亦不必出閤矣。上曰,予則無妨矣。仍命書傳敎。傳曰,元良近者感氣數,而風寒若此。今番行禮權停,自內進表裏,其日予行禮時,百官依儀行禮,入內後,仍班合東庭行禮事,分付。出榻敎上曰,靈城似當入來而無消息矣。禮判曰,似是過歲於中路矣。上曰,世孫嬪服色,都承旨果有所考出耶?明履曰,近無行公玉堂,故不得相議考出,而取見會典,則皇妃鳳文也,郡王妃翟文也。自郡王妃,以至一品·二品皆翟文,而三品·四品則孔雀文也。五品元央文也。上曰,鷄文則無之耶?明履曰,無之矣。上命宅臣取內局禽部篇而來。宅臣承命持入。上披覽後敎曰,翠勝於燕乎?晩曰,然矣。上曰,翠可取也。名亦精矣。明履方披考會典之際。上曰,掩卷,可也。用翠宜矣。若魯曰,頃已仰請,而尙未蒙允許。臣等之抑鬱,群情之缺然,甚矣。晩曰,若過明日則再明乃元朝也。無所事而過此日,下情豈不缺然乎?上曰,予少時喜逢新年,而今則年衰,心甚不樂。向者右揆之箚,以諭于左相爲批者,不欲多鋪張也。若魯曰,殿下旣不過致詞於東朝。故臣等亦不敢以稱慶於坤殿仰請,而只以致詞爲請矣。上曰,父母若竝坐,則爲子者,只可拜於其母,而不拜於其父耶?若魯曰,誰不願爲之拜父耶?上曰,庚子年,乃予終條理之孝,而不得一拜而伸禮。何可以內殿六十歲之故,忍受今日之賀乎?若魯曰,東宮致隆之誠,與殿下尊崇之意,顧何異耶?此事終不可遏之矣。明履曰,國家憲章,隨處自有,所同處則可以同之,而不可以異之也。上曰,此非謙讓也。亦非固執也。予年雖至六十,必不肯受賀。今若受坤殿六十之賀,而至予年滿六十之日,獨不受之,則豈非倒行之禮乎?若魯曰,此事終涉過中矣。上曰,人非聖人,安能每事得中耶?晩曰,頃下御製時,已有仰達,而終是行不得之事也。若魯曰,若使邦家,初無稱慶之事則已,旣有稱慶之節,則如許邦慶,豈可虛度耶?上曰,予豈設禁耶?群臣上書東宮,稱頌邦慶云爾,則亦自足矣。若魯曰,殿下只惜依允二字矣。上曰,依允二字,似易而實難矣。踏啓字而下者,亦是依允,而有不可施之處矣。若魯曰,欲令臣等,皆作不知母之人耶?沓沓,甚矣。上曰,予若僥倖六旬,則其時可知予心矣。卿等若沓沓,當令金應三,製送解鬱湯矣。若魯曰,殿下一言之許可,作解鬱湯也。上曰,今若行禮於東朝,又復致詞於坤殿,則卿等又必有他請,此所以有作事謀始之敎也。庚子年,旣在心制中,不但不能庭賀,亦不得一拜,至今思之,心猶愴感。若如卿等之請而施之,則至行二字,予可讓之矣。小學豈不云乎?親不在則是日當倍悲痛,何可飮酒作樂,若具慶者,可也。予方倍悲痛之時,又安忍坐受賀禮耶?若魯曰,君臣如父子,父母年至六旬,而不能伸其情禮,則豈不慼乎?上曰,卿等以情禮之未伸爲慼,而予則心上別有所慼慼者故耳。若魯曰,歲後則當有仰請於東朝之擧矣。上曰,予則以親心爲心,實不欲勸卿等之事也。若魯曰,雖然旬間則勢將不得不仰請矣。上曰,雖差遲望後,亦何妨乎?上仍敎曰,庚申陳賀時,予仰白慈聖。則慈聖敎曰,汝若受之,吾亦受之,故伊時予涕泣而受之矣。今番又有下款語則是難矣。若魯曰,聖敎雖如此,東朝豈不爲聖躬而小屈謙意耶?晩曰,庚子年若未稱慶,則殿下固應至痛在心。而伊時旣擧稱慶,擧國欣忭,殿下適在心制中,雖未參班,何可以此而固執乎?上曰,予寧不孝於今日,不忍不孝於庚子也。上仍敎曰,今雖欲庭賀於庚子,何可得乎?玉色仍愀然。若魯曰,因陳賀使洛豐君楙,請得以關西監兵營銀,有令備局酌量,稟處之命矣。今番使行,或不無遲滯之慮,而不虞費,例有齎去,則又給無名色之官銀,旣無前例,且關後弊,不當許之,其所請,勿施,何如?上曰,依爲之。出擧條明履曰,正朝例進表裏,而今大王大妃殿致詞陳賀時,亦當用表裏之節矣。上曰,不必再進表裏也。仍命書傳敎曰,新年大王大妃殿陳賀時,大殿·東宮·百官進表裏,以正朝表裏行之事。榻前下敎。出榻敎上曰,李重祚朝除暮去之說,非矣。亦恐動也。趙榮國之擬入金始煒,亦非異事也。此等處,予雖衰矣,當一釐正矣。今之世道人心,可謂沓沓也。仍命書傳敎。傳曰,元良代理之初,人心比前少抑,無他異事,近者以元良之循例應之,嘗試之習,恐動之語,雜於章奏。噫,此等人心世道,若此不已,幾年苦心,將若之何?不可不防杜。往者雖勿說,來頭又復此,則予益衰,雖命代理,此等之處,不可不一番嚴整,政院知悉。出榻敎若魯曰,朴致遠之廢錮,已近三十年,誠可矜也。上曰,如李徵夏則誠殘忍,而李福海·金德厚·柳東茂則皆所坐不輕矣。鄭弘濟則猶下於金德厚也。若魯曰,其時御史所廉者,殿下皆嚴處之矣。今赦典旣下,如朴致遠·宋秀衡輩,合有疏釋之典矣。上曰,宋秀衡事猶輕矣。予以爲宋秀衡豈欺予也?若魯曰,秀衡之罪,本非犯贓也。不過擅用災結,而皆用於民役,不幸而事謬矣。晩曰,宋秀衡終非益己之人也。上曰,頃見李宗林,當予馬首,免冠涕泣,予之酌處,爲其孝子故也。忠牧亦謂此事果是殺人,而其子之隨到果川,涕泣告訴,有同見監司而白活者然。予頗以爲過甚,而心中則甚矜惻矣。其時欲招問,而所騎已疾馳,且一開此路,人人將稱冤於駕前,故不問耳。朴致遠之子,亦免冠告訴於路傍矣。朴致遠之罪,其時不爲訊問,可謂寬典,今豈復作守令耶?晩曰,年已八十矣。且身在禁錮,雖遇赦,不得入於蕩滌中矣。上曰,此輩若解之,則將來如李福海·金德厚之類,亦皆有欲解之日矣。宋秀衡則予固惜之矣,其禁錮限年耶?晩曰,勿限年矣。明履曰,宋秀衡則臣亦相親,而本有爲國之心矣。上曰,精而剛矣。朴致遠則固難恕,而宋秀衡則予亦惜之矣。上仍曰,歲色將暮,輕囚宜可放也。命書傳敎曰,歲將暮,承旨其取囚徒,輕囚放釋。噫,送舊迎新之際,若有親戚妻孥,以輕者拘囚囹圄,非王政之所忍。政院·春坊及各司,非關係至重者,勿爲捉囚,此後歲時,以此奉承傳施行。書訖。上曰,此予嗣服後初政也。歲時父子兄弟,有平安過歲之祝,而以微罪入於囹圄,過此歲朝,則豈不矜憐乎?上仍敎曰,五十七年,初行惠民之政矣。下賤亦人耳。各司使令往來推捉之際,豈無弊端乎?若魯曰,玉堂今一空矣。只有鄭弘淳一人,而掃墳受由矣。上曰,違牌玉堂禁推耶?若魯曰,無禁推之事矣。上曰,此則宜可禁推也。上又敎曰,備堂備員耶?若魯曰,刑判連日違牌,戶判以病引入,行公者無多矣。上曰,卿見向者隱卒之敎耶?金始炯爲人頗善,而今不幸矣。若魯曰,然矣。若魯又曰,近來不但備堂之不備,臺諫之在外者亦多矣。上曰,然耶?仍曰,在外臺臣,未下諭抄選外,竝許遞,可也。出榻敎晩曰,每年歲首,太廟展謁及永禧殿展謁同日爲之事,已有定式。以一草記書入之意,敢達。上曰,依爲之。若魯及晩先退。上命明履書御製,以記懷爲題,詩曰,歲將暮矣愴我心,追惟昔年自悽焉。歲將暮矣愴我心,往時侍奉如昨焉。歲將暮矣愴我心,六旬且至豈料焉?歲將暮矣愴我心,臨御近卅惠漠焉。歲將暮矣愴我心,昔之黑髥若銀焉。歲將暮矣愴我心,向時神氣俱耗焉。歲將暮矣愴我心,庚子戊戌忍云焉。歲將暮矣愴我心,憶昔承歡飮泣焉。歲將暮矣愴我心,遙瞻懿陵涕潸焉。歲將暮矣愴我心,於孝於悌俱蔑焉。歲將暮矣愴我心,送舊迎新益慼焉。歲將暮矣愴我心,三復曾文懷切焉。歲將暮矣愴我心,何時復覩若昔焉?歲將暮矣愴我心,傍人莫撓此志焉。歲將暮矣愴我心,今年只有兩夜焉。歲將暮矣愴我心,昨夢覺來尤感焉。歲將暮矣愴我心,今朝此懷冞切焉。歲將暮矣愴我心,元朝何抑此懷焉?歲將暮矣愴我心,燭下呼寫寓懷焉。書訖。命明履讀一遍後,命述祚取各道放未放啓本以來。臣述祚承命出來,取草本以進。上命明履,讀各道啓本後。敎曰,張達晟亦入放秩耶?曾有除職之命,而旋又定配,可謂朝除暮配也。仍命書傳敎曰,李福海·金德厚·柳東茂·鄭弘濟,關係贓汚,尹光天·任命周,關係莫重,則道民之或置于放,或置于稟,已涉矇然。而該府之或循例擧行,或請其放,亦涉太寬,若此貪吏,何以懲戢?末世何以嚴懲?其他不可放而放者,重者,申飭,故今不竝諭。當該道臣·判金吾,從重推考,此輩事當仍配。而噫,此等大霈,不可復配,其雖不論,亦不可尋常處之。李福海·金德厚·柳東茂·鄭弘濟四人,竝仍前下敎,禁錮終身。尹光天,渠今生於世,可謂幸矣,況他乎?終身除歲抄,任命周,其在重國體之道,亦不可循例以蒙放施行,限五年除歲抄。書訖。上曰,如此之流,一放之後,則便入歲抄,仍又給牒敍用,是可悶也。上又曰,尹光天,以予大訓,謂之不辨淑慝。故其時訊問,而渠有欲見其父之語,故予惻然而傅之生議矣。渠豈可生者耶?仍命明履讀御製一遍後。諸臣以次退出。
上在昌德宮。常參·經筵,以代理停。
大殿·大王大妃殿·中宮殿·世子宮·嬪宮·賢嬪宮,政院·玉堂單子問安。答曰,知道。
大殿·大王大妃殿·中宮殿,朝廷二品以上·六曹單子問安。答曰,知道。
曺命采達曰,備邊司郞廳來言,今日賓廳日次,而姑無時急稟定事,頉稟。令曰,知道。
尹光毅達曰,明日正朝,常參,頉稟。令曰,知道。
黃景源達曰,大司憲,執義未差,掌令金光國·李養源,持平宋明欽在外,朴起采上書入達。今日以監察茶時之意,敢達。令曰,知道。
右議政鄭羽良十二度呈辭。令曰,安心調理。
曺命采達曰,憲府連日監察茶時,諫院屢日闕達,俱涉未安。兩司除在外外,未肅拜人員,竝卽牌招,何如?令曰,依。
以獻納鄭基安牌不進罷職令旨,令于黃景源曰,推考徽旨捧入。
尹光毅達曰,玉堂上下番俱空,已至多日,事甚未安。副提學尹汲,昨日政新除授校理李顯重·李得宗,修撰朴相德·韓光肇,竝卽牌招,以爲推移入直之地,何如?令曰,依。
以輔德鄭宲牌不進罷職令旨,令于尹光毅曰,推考徽旨捧入。
曺命采達曰,刑曹判書趙載浩,鎭日違召,尙不出肅,其在事體,極爲未安。卽爲牌招察任,何如?令曰,依。
尹光毅達曰,刑曹判書趙載浩牌招不進,推考徽旨,今方捧入,而日事違召,終不膺命,其在事體,極爲未安。更卽牌招,何如?令曰,依。
曺命采達曰,戶曹判書金尙星由限已過,卽爲牌招察任,何如?令曰,依。
尹光毅達曰,明日正朝望闕禮,依近例爲之之意,敢啓。傳曰,知道。
曺命采,以備邊司言達曰,今日本司之坐,堂上稱病甚多,事極未安。竝推考,牌招進參,何如?令曰,依。
趙明履,以兵曹言啓曰,今庚子年秋冬等褒貶時,副司果尹東度,副司正李海重,四山監役官金貞謙,參謁不進,竝推考警責,何如?傳曰,允。
又以兵曹言啓曰,本曹今庚子年秋冬等褒貶等第,今始磨勘以入。而所屬典設司訓鍊院官員等褒貶,因各其提調及堂上有故,不得一體磨勘。部將等戊辰秋冬等,己巳春夏秋冬等,庚午春夏等褒貶。其時官員,已多遞易,依例蕩滌之意,敢啓。傳曰,知道。
又以兵曹言啓曰,本曹及庚子年秋冬等褒貶啓本中,刀擦六處之意,敢啓,傳曰,知道。
黃景源,以戶曹言達曰,依令敎,右議政鄭羽良來正月朔祿俸,令倉官更爲輸送于本家,則以爲方在尋單乞免中,有不敢冒昧領受云。祿俸不爲領受,何以爲之?敢稟。令曰,令倉官更爲輸送。
又以戶曹言達曰,田稅乃惟正之供,而事體之重,當年內不得過限者,明有事目,而亦載續典,則近來外邑之不遵朝令,誠爲萬萬寒心。雖以己巳條言之,稅穀則亦異於作木作錢邑。而全羅道茂長縣廣太·軍米·三手米之未上納者,合爲一千三百餘石零,咸平縣軍米·廣太之未上納者,合爲一千一百石零,興陽縣軍米·廣太之未上納者,合爲三百六十石零,慶尙道靈山縣稅太之未上納者,爲四百七十石零,忠淸道恩津縣三手米未上納者,爲一百石零。曾以田稅未納邑過限者拿處之意,已爲筵稟蒙允矣。此五邑守令,則依前定奪,自本道指名現告,令該府拿處,而作木作錢未納邑,則此時守令之一時請拿,亦涉有弊。爲先從重推考,而姑觀來頭,不卽上納,則一體拿問處之,何如?令曰,依。
曺命采,以兵曹言啓曰,今日拆見諸道啓本,則黃海兵使趙東漸啓本中,所己萬戶李好根,以姑無闕失爲目,文山萬戶盧彦復,以政欠柔善爲目,水使申旼啓本中,許沙僉使金重釴,以事或生疎爲目。平安兵使趙德中啓本中,碧團僉使元顯道,以細傾何傷爲目,神光僉使安龍一,以微眚宜恕爲目,兔城僉使韓順發,以無他才能爲目,委曲僉使金震昱,以分糶或舛爲目,吉號里權管申元采,以宜恕小失爲目,廟洞權管朴致有,以柔懦雖病爲目,乾川權管金震光,以事或輕率爲目。京畿水使李景喆啓本中,花梁僉使金瑞,以事或少緩爲目,忠情水使孫鎭民啓本中,安興僉使尹宗大,以微謗姑恕爲目,馬梁僉使李世儁,以小失何妨爲目。則竝宜置中考,而置諸上考,殊無嚴明殿最之意。黃海兵使趙東漸,水使申旼,平安兵使趙德中,京畿水使李景喆,忠淸水使孫鎭民,竝推考警責。李好根·盧彦復·金重釴·元顯道·安就一·韓順發·金震昱·申元采·朴致有·金震光·金瑞·尹宗大·李世儁,竝以中考施行,何如?傳曰,允。
尹光毅,以奉常寺官員,以都提調·提調意啓曰,每式年斫伐栗木,分定於嶺南·湖南,而己酉以後,湖南則因道臣狀請,都斫於求禮燕谷寺,以除各邑分定之弊。嶺南則自丙寅春,始定封山於河東雙溪寺矣。雙溪封山,以其四標之初不分明,每與統·兵營相爭界限,延及於封山僧徒。故今年冬,使湖南栗木敬差官,馳進看審,則其所報內,以爲雙溪地勢,距外水口爲三項,而第二第三項則不可廣占,故以寺前五里許獐項爲定界,立石以標。西無松山之禁,東無竹田之侵,可得以專意培養,栗木足當嶺南一路輪斫之材。而且言僧徒非但有禁護封山之勞,每式年獨當斫取栗木之役,則宜不與他寺僧,一例混侵雜役。監兵營地方官所捧紙地與各樣差役,一依封山節目,盡數減除。南漢山城義僧之役,亦爲依前啓下關,更加申飭,永爲減除,使雙溪寺僧徒,安集居生,使栗木封山,永久滋長。自後式年爲始,都斫於此洞,以除嶺南一道三十一邑栗木四百株分定之弊,何如?傳曰,允。
成均館祭酒沈錥書曰,伏以臣於向日,祗迎天蹕於途左,伏蒙大朝特賜引對,獲遂瞻望之願於十六年逖違之餘,區區下情,竊不勝其喜幸。至於職名之許遞,尤出於曲遂微物之盛意,臣誠感祝無極,惟以殞結爲期矣。旋伏聞國子兼任,尙在仍帶之中,元孫輔養之命,又下於千萬夢寐之外。臣於是,驚惶震悼,五內失守,歷日踰時,而不能自定也。噫,臣之本末長短,固已莫逃於聖上則哲之明,癃醜朽殘,無復生人貌樣之狀,又已天鑑之所俯燭,則今玆特簡,奚爲而謬加於千不近萬不似之賤臣耶?伏念元孫誕降之慶,實由上天祖宗默祐陰騭之休,我聖上洪福齊天之致也。臣民之日夜所祈祝,惟在於岐嶷夙就,諭敎早加,以爲宗社億萬年無疆之基。而若其蒙養作聖之功,又必在於輔養之得其人,而乃以常調一老蔭,苟然充數,毋論臣心之惶愧罔措,寧欲逃遁而不可得,其所以羞當世而辱朝廷者,爲何如哉?臣之愚陋,最居人下,而粵自桂坊下僚,獲事我聖上於東宮,逮至乙卯冬間,隨諸臣之後,仰覩我邸下睿表。今於元孫載誕之日,首被寵簡,以臣一身遭遇言之,則其爲至榮,於古亦罕。而惟其糞土賤品,自有本分,分之所不敢當,義之所不敢安。玆敢冒死仰籲於离明之下。伏乞睿慈,俯賜諒察,亟命刊汰,仍將臣所帶國子之任,竝行鐫免,以幸公私,不勝至願。臣無任祈懇屛營之至云云。答曰,覽書具悉卿懇。卿勿過辭,幡然上來,用副余意。仍令曰,史官往諭。
副提學尹汲書曰,伏以臣情危跡苦,不堪從宦,病伏江外,身計稍便,匪意所到,忽奉館職之命,除書遠辱,馹召繼降。臣誠感激恩數,宜卽趨承,而人非旣極,鬼責隨深,猝患非時,毒瘧寒熱,逐日交戰,證情萬分危重,肌肉盡脫,支末皆浮,全無生人之樣。此外種種別症,罔非難治,醫人却走,藥餌路窮。臣亦自分爲必死,擔舁過江,纔還城裏,而委頓床席,危兆疊見,實無復起爲人之望。近因本館闕直,嚴召荐降,而旣不得承膺,元朝賀儀,實爲稀有之慶,而將未免廢禮,憂死懼罪,益不知所以自措也。且臣前後所遭,羞辱無比,而道臣末後之書,猶齗齗不已,至再至三,未知臣緣何見疾,至此之甚也。以情以病,承命無路,鈇鉞之加,伏地恭俟。伏乞离明,俯加諒察,鐫削臣本兼諸任,以安私分,以便調治,公私兩幸。臣無任屛營祈懇之至。答曰,覽書具悉。卿其勿辭,調理察職。
司憲府持平朴起采書曰,伏以臣見識膚淺,言議蹇拙,實不合於論爭糾察之任。而昨年忝叨諫職也,前後所論,巽軟太甚,至勤大朝之敎,累示誨責之意。臣惶霣縮恧,不知所以自措,終至於違召譴罷。曾未幾何,旋蒙甄敍之命,而悶蹙抑塞之心,猶不自弛於屛伏之中矣。柏府新除,遽下意外,卽以茶時,召令狎至,臣感激洪私,倍覺愧慄。念臣向來所遭嚴敎,非止一再。若其沈鉍事,臣新進生疎,語失本末,當論不論之失,臣固引咎之不暇,何敢一毫自訟,而至於沈䥃訟弟之書,勒稱誣脅等語,尤不覺駭痛之至。鉍事之前後顚末,已爲大朝之洞知,其所以處鉍者,旣明且嚴。而䥃之陳書,張皇費辭,乃敢曰其許其收,皆出聖敎,其遣辭造意,皆出憤懟之極,罔非無嚴之甚。則其於臺言之仇怨,將何所不至耶?且臣於趙東夏事,伊時傳敎,以臣所論,都歸於涉異之科。且卽一變書之言,至有大臣所達筵席,語秘雖未得其詳,大僚之汲汲於洗拂東夏,而直驅臺章於急書之科者,果謂大臣之得其體乎?爲武夫地,固可謂忠且厚矣。其於輕臺閣而鉗言路,何哉?蓋臣所論東夏,特其皮外粗跡而已。不欲索言者,只出寬恕之意,有所愧於盡言不諱之風,則此臣巽懦之致也。且渠父儼,亦以衰麻之身,當辛壬之際,主張發通,參涉陳疏,則其標榜黨目之習,本是渠家世濟之惡。而渠之供辭以爲,父子相對,不萌黨習之心云者,其爲誣罔欺隱,莫此爲甚。而大僚之必欲洗拂奬用者,臣實未曉也。然而䥃之言,旣如是深緊,復於東夏事,又遭大臣變書之斥。此莫非緣臣見識之不明,言議之素輕,自取其狼狽者。臣敢諉以事在旣往,跡涉稍久,抗此赧顔,復玷言責,自速其罪重貽人譏也哉?且臣七耋老父,旬日之內,荐遭同氣之慼,喪蹙以來,傷毁非細,氣息澟綴,重得寒感,眩氣交極,達夜昏痛,食飮頓却。臣左右扶將,實無離側之勢,隨詣闕外,拜章徑歸。伏乞离明,俯賜鑑諒,俾削臣職,以懲妄言,亦使專意救護,以安私分,千萬幸甚。臣無任屛營祈懇之至云云。答曰,覽書具悉。爾其勿辭,救護父病。
