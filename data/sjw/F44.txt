上在慶熙宮。停常參·經筵。
藥房都提調金尙喆,提調韓光會,副提調鄭運維啓曰,歲律載新,欣祝彌切,伏未審夜間,聖體調攝,若何,痰候何如?寢睡·水刺之節,亦何如?臣等不任區區憂慮,敢來問安。答曰,知道。今者此年六回甲,而於予十五歲,七十五歲壽逢,誠是萬萬料表,且若是冥然,追憶國初,此年此心萬倍,氣何諭乎?明日入侍,宜矣。昨歲心猶然,況今日乎?
大殿·中宮殿·惠嬪宮·世孫宮·嬪宮,政院·玉堂正朝單子問安。答曰,知道。
大殿·中宮殿□□□□□奉朝賀□□□□□大司諫正朝單子問安。答曰,知道。
中宮殿·惠嬪宮·世孫宮·嬪宮,藥房口傳問安。答曰,知道。
徐命善啓曰,大司憲成天柱三度呈辭入啓。執義南玄老傳旨未下,掌令李廷烈呈辭,一員未差,持平二員未差,今日以監察茶時之意,敢啓。傳曰,知道。
宗親府有司堂上望,恩彦君䄄,恩信君禛,恩全君禶。
吏曹口傳政事,京畿監司南泰齊,今加輔國,年七十加資事,承傳。前牧使趙守誼,前僉正鄭錫百,□上今加通政,年七十加資事,承傳。花平君橃,今加綏德,年七十加資事,承傳。
以承傳色口傳下敎曰,卽速擧行,仍爲安寶。
備忘記,昔年宣傳官元弼揆,予年二十摠管時,爲宣傳官,今已八十,特爲加資。
備忘記,元弼揆惟昔加資有命,今聞資第云,熟馬一匹面給。
以承傳色口傳下敎曰,似是崇政,故下敎矣。旣已資窮,明日入侍,當下敎,今姑置之。
徐命善,以均役廳言啓曰,本廳各樣上納,各有定限,事目至嚴,而近來各邑擧行,漸益稽忽,甚至於林川·沔川之丙戌條結錢未收最多,已當歲末,終不來納,其在懲後之道,不可無飭。當該守令,依戊寅定奪,營門決杖事,該道道臣處,分付,何如?傳曰,允。
上在慶熙宮。停常參·經筵。
夜一更二更,有霧氣。
下直,昌原府使□□□,鳳山郡守朴宗益,德川郡守安益濟,博川郡守□□□,固城郡守柳成模,靑山縣監洪奎漢。
藥房都提調金尙喆,提調韓光會,副提調鄭運維啓曰,伏未審夜間,聖體調攝,若何,痰候何如?寢睡·水刺之節,亦何如?臣等依下敎,率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
以承傳色口傳下敎曰,□□□□待下敎入侍。
中宮殿·惠嬪宮,藥房口傳問安。答曰,知道。
李之晦,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
徐命善啓曰,憲府連日監察茶時,諫院闕啓,俱涉未安,傳旨未下外,不爲行公人員,竝卽牌招,何如?傳曰,允。
傳于鄭運維曰,禮房承旨持春享祭報府,先爲入侍。
又傳于曰,內局入侍。
金光國,以禮曹言啓曰,太廟展謁,每年春秋,定式取稟矣。今春展謁,當爲稟定,而聖候方在靜攝中,推擇日子,有不敢循例仰請,何以爲之?敢稟。傳曰,昔則只行春展謁,越在昔年,定式春秋,猗歟盛哉,而因予不肖,再昨昨年,只行一焉。況今年追慕萬倍,身雖在此,若陪聖祖起居,德壽宮明日行禮,只猶强行,更爲觀勢爲之,以待下敎。噫,此亦不孝,此亦不孝。
吏曹判書洪樂性,兵曹判書李景祜,三度呈辭。傳于鄭運維曰,加給由。
李三晦啓曰,明日擧動時,本兵多有擧行之事,兵曹判書李景祜,卽爲牌招,何如?傳曰,允。
又以吏曹言啓曰,明日動駕時,左右通禮,不可不備,左通禮金熠在外未肅拜,今姑改差,其代口傳備擬以入,而待下批,使之出肅,以爲進參之地,何如?傳曰,允。
吏曹口傳政事,以朴志源爲左通禮。
又以兵曹言啓曰,明日昌德宮擧動時,本曹郞廳侍衛及陪衛各差備,不可不備員矣。佐郞一員未差之代,令該曹口傳差出,以爲備員之地,何如?傳曰,允。
備邊司薦望,以李潤成爲水原府使。
徐命善,以義禁府言啓曰,明日擧動時,大駕各差備都事九員,王世孫隨駕左右考喧都事二員,本府入直都事,合以十二員分差,而無以備數,黃海兵營出使都事李挺河,卽令該曹口傳相換,假都事二員,亦令差出,以爲分排之地,何如?傳曰,允。
吏曹口傳政事,以金載人爲兵曹佐郞,禁府都事李挺河,內侍敎官尹文東相換。
戊子正月初二日辰時,上御集慶堂。藥房入診入侍時,都提調金尙喆,提調韓光會,副提調鄭運維,記事官李養遂·柳焵·南柱老,醫官方泰輿·李以楷·慶絢·金季良·吳道炯·鄭允說,以次進伏訖。尙喆曰,其間新年已換,數日未承候,聖體調攝,若何?上曰,氣蓋苶矣。尙喆曰,寢睡·水刺之節,亦何如?上曰,寢則善矣,而食則自前逢元朝則不善矣。上曰,今日飮湯劑,是益不孝矣。尙喆曰,今日進御,尤光聖孝矣。動駕在明,伏望益加善攝焉。尙喆曰,時原任大臣,皆以承候次來待矣。上命入侍,領府事尹東度,領議政金致仁,判府事徐志修·金陽澤,左議政韓翼謩,以次進伏訖。東度曰,歲已換,寶算彌隆,下情不任欣祝之至。致仁曰,今日異於常時,臣等伏望仰瞻玉色焉。上起坐曰,望見,可也。諸臣皆仰瞻曰,今日玉色,尤爲頓勝矣。諸大臣皆以次進前,撫摩臂部,各欣祝曰,肌膚無異盛壯之時,下情欣悅,曷有其極?致仁更請進御湯劑,上始進御,終不許診候。時原任大臣先退,運維讀歲首守令·邊將薦單子。上命書傳敎曰,明日昌德宮展謁回駕時,詣毓祥宮展拜,春展謁,尙未若禮,百官行禮置之。前後廂軍,道上留住,只駕前駕後隨入事,分付。又命書之曰,明日此心憧憧,何言問候?建功湯進御,旣下敎,明朝只問候,其令再明日入侍。上曰,藥房提調持湯劑,更爲入侍。出榻敎光會持湯劑進前,上進御湯劑,藥院諸臣以次先退。上曰,詣臺臺臣入侍。出榻敎廳注書替入。
戊子正月初二日巳時,上御集慶堂。禮房承旨入侍時,右承旨金光國,假注書鄭基煥,記事官柳焵·南柱老,以次進伏訖。上命讀祭報府後退出。
戊子正月初二日午時,上御集慶堂。詣臺臺臣入侍時,掌令李廷烈,獻納姜趾煥,行都承旨鄭運維,假注書鄭基煥,記事官柳焵·南柱老,以次進伏訖。命書傳敎曰,重光年,旣下敎,予則雖藏樂,士民無禁,今年大小科遊街,雖不可言,奉親在家之樂勿禁。又命書傳敎曰,三陽開泰,草木群生,皆有春意,吁嗟,元元,其亦有春意乎?予莫知也。噫,草木群生之春意,春王木德行令之效,而吁嗟,否德,四十載臨御,無一事一令之可言,況氣衰神蕭,雖春而不知春,雖陽而不知陽,其君若此,而其民奚言?憊臥靜思,若恫在已,吁嗟,大小臣工,若曰其君之若此,仰體昔年之聖澤,孜孜益勉,使今日衰君之民,咸有春臺,其雖憊臥之中,豈不蹶然寓懷乎?咸令聞知,使元元莊誦昔年之德意。廷烈曰,請還寢東呂·址淳等還配之命,更令王府嚴鞫得情。上曰,勿煩。又請還寢定配罪人者斤萬酌處之命,更令王府嚴鞫得情,快伸王章。上曰,勿煩。又請還寢定配罪人金柱泰減等之命。上曰,昨歲猶然,況歲飜乎?亦不過減等,一何爭之?其勿更煩。措辭見上趾煥曰,請還寢鍾城府爲奴罪人天大酌處之命,依律處斷。上曰,勿煩。措辭見上以上出擧條諸臣以次退出。
上在慶熙宮。停常參·經筵。
夜三更四更,巽方有氣如火光。
藥房都提調金尙喆,提調韓光會,副提調鄭運維啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。無批答。
中宮殿·惠嬪宮,藥房口傳問安。答曰,知道。
李之晦啓曰,今日動駕時,不可無本兵之長,而兵曹判書李景祜,昨日違召,尙不膺命,事甚未安,卽爲牌招察任,何如?傳曰,允。
守宮史官望筒,傳于金光國曰,以首爲之。
大駕詣昌德宮後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
大駕詣毓祥宮後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
傳于李之晦曰,諸司預備。
大駕還宮後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
傳于徐命善曰,新舊番饋。
李之晦,以兵曹言啓曰,歲初朝參,每年正月初一日,例爲取稟。而去十一月二十九日,因傳敎進定矣。今番則不得循例取稟之意,敢啓。傳曰,今番權停。
戊子正月初三日辰時,上詣昌德宮。擧動入侍時,行都承旨鄭運維,左承旨金漢耆,右承旨金光國,左副承旨李之晦,右副承旨徐命善,同副承旨申一淸,記事官李養遂,假注書鄭基煥,記事官柳焵·南柱老,以次隨駕。上具翼善冠·袞龍袍,以乘輿出通陽門·延和門外,降輿乘輦時,藥房都提調金尙喆,提調韓光會,持湯劑進伏。出榻敎上進湯劑,上入眞殿後,諸臣遂退。上出萬安門外乘轎,至進善門外,降輿乘輦時,藥房三提調持湯劑入侍。出榻敎上進湯劑。上曰,侍衛百官軍兵雨具。出榻敎仍詣毓祥宮入齋室後,諸臣遂退。上出毓祥宮,降輿乘輦時,藥房三提調持湯劑入侍。出榻敎上進湯劑後,都提調金尙喆曰,冒雨勞動,夜間聖體若何?上曰,一樣矣。上還宮後,諸臣以次退出。
上在慶熙宮。停常參·經筵。
藥房都提調金尙喆,提調韓光會,副提調鄭運維啓曰,新年展禮,祗謁璿源殿,仍詣毓祥宮,竟日勞動,抵暮回鑾,伏未審夜間,聖體調攝,若何,痰候何如?寢睡·水刺之節,亦何如?臣等依下敎,率諸御醫,趁早入診,詳察聖候爲宜,王世孫隨駕之餘,氣候,何如?臣等不任區區憂慮,敢來問安,竝此仰稟。答曰,知道。强氣伸禮,此心一倍,世孫氣候,亦一樣,明日入侍,宜矣。
以承傳色口傳下敎曰,藥則先入之,湯劑,殿座時持入。
中宮殿·惠嬪宮,藥房口傳問安。答曰,知道。
以承傳色口傳下敎曰,今日新舊軍饋,當親臨爲之,侍衛,以入直擧行,承旨,以時服入侍。
徐命善啓曰,大司憲成天柱三度呈辭入啓。執義南玄老傳旨未下,掌令李廷烈呈辭,一員未差,持平二員未差,今日以監察茶時之意,敢啓。傳曰,知道。
徐命善,以都摠府言啓曰,今番年終放砲入來者,依中日例試放事,命下矣。今日試放,請出標信。傳曰,知道。
鄭運維啓曰,今日殿座時,承旨不可不備員,左副承旨李之晦,不爲仕進,卽爲牌招,何如?傳曰,允。
傳于鄭運維曰,府院君·都尉,月臺殿座時,同爲入侍。
傳于金漢耆曰,禮房承旨入侍。
傳于李之晦曰,令都監卽爲頒賞。
新舊軍親臨饋罷後,政院·玉堂·藥房口傳問安。答曰,知道。
金光國,以弘文館言啓曰,副校理兪彦鎬入直矣。病親呈辭入啓,上番罷直,事甚未安,校理李致中卽爲牌招入直,何如?傳曰,允。
又啓曰,玉堂上下番俱空,事甚未安,副提學李瀰,副修撰閔弘烈,卽爲牌招入直,何如?傳曰,允。
又以禮曹言啓曰,每年親耕,歲首以稟事,曾已命下矣。聖候方在靜攝中,今正月二十二日,先農祭親行及親耕等節,不敢循例取稟,何以爲之?敢稟。傳曰,攝行。
又以奉常寺官員,以都提調·提調意啓曰,祭享所用實果中,菱仁·芡仁,本非種植,自生水澤之物,或有難得之歲,則兩果中一色,以蓮子,草記代用事,曾已筵稟定式矣。今此宗廟·永寧殿春享大祭所用菱仁一種,以絶種之故,將不得以本色封進,依定式,以蓮子代封,何如?傳曰,允。
又以吏曹言啓曰,今此宗廟春享大祭大祝副司果宋載經,身病猝重,右通禮具庠,謂有犯染,俱不得出齋,受香隔宵,事勢急迫,他無變通之路,不得已以本曹正郞李亨元·尹錫周塡差之意,敢啓。傳曰,知道。
徐命善啓曰,明日次對,憲府無進參之員,除呈辭受由傳旨未下外,掌令李廷烈,待開門牌招,以爲入侍之地,何如?傳曰,允。
戊子正月初四日辰時,上御崇政殿月臺。入直軍兵親臨饋入侍時,行都承旨鄭運維,左承旨金漢耆,右承旨金光國,左副承旨李之晦,右副承旨徐命善,同副承旨申一淸,記事官李養遂,假注書鄭基煥,記事官柳焵·南柱老諸臣,以次進伏訖。上曰,藥房提調持湯劑。出榻敎都提調金尙喆,提調韓光會,醫官方泰輿進伏訖,上進湯劑後,提調先退。上曰,注書出去,國舅都尉入侍。基煥召入國舅金漢耉,錦城尉朴明源,永城尉申光綏,昌城尉黃仁點,靑城尉沈能健,綾城尉具敏和,光恩副尉金斗性,以次進伏。光國曰,通禮朴志源·具庠,不爲待令,請推考警責,何如?上曰,事極駭然,竝汰去,命下後,仍命還收。犒饋時,上命宣傳官,軍兵將官之分饋軍卒與否看審,若有不分者,拔箭以來。宣傳官看審後回奏曰,局別將及諸將官中,不分饋軍卒者有七人,故拔箭以來矣。上命入,前排於崇政門外,竝拿入。上遂下嚴敎曰,古之良將,以酒和水,救濟軍卒,而汝等則不念軍卒,事當決棍,而十分參酌矣,仍命拿出。其中局別將朴春遇,借書其姓名於他人之前。上曰,局別將朴春遇汰去。出榻敎仍命拿出。上曰,今年爲式年矣。漢耆曰,然矣。命書傳敎曰,禮云獻民數於王,王拜受之,顧不重歟?況此法,漢亦有之,今年式年當次,畢捧單子後,頃去式年加減,其令以聞。又命書傳敎曰,旣停朝參,且闕次對,是豈一心慕昔之意乎?勿爲循例,單子書入,只稟來待。又命書傳敎曰,頃者入侍守令·邊將,勿捧七事,勿爲宣諭事,旣下敎,而其後二守令,明日次對時,其令入侍,差員未下去守令,亦令同爲入侍。上還入大內時,命右承旨入侍,右承旨金光國,假注書鄭基煥,記事官柳焵·南柱老進伏。上命書傳敎曰,明日傳香後,禮房承旨進詣奉審,諸執事進排官,祭物犧牲,詳審以來。又命書傳敎曰,一司定式之後,訓局軍,入於軍器寺者,特敎賞試射外,皆遊,今番以入來人問之,挾輦亦有幾十次隨駕人,予庸憶前旣下敎,渠輩今番放砲時入來者,一從啓下單子,今日摠府·騎堂,依中日例,試鳥銃三放書入,予當頒賞,以此卽爲分付。諸臣遂以次退出。
上在慶熙宮。停常參·經筵。
藥房都提調金尙喆,提調韓光會,副提調鄭運維啓曰,昨日親任犒饋,移時還內,伏未審夜間,聖體調攝,若何,痰候何如?寢睡·水刺之節,亦何如?臣等依下敎,率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
以承傳色口傳下敎曰,茶則先入之,待下敎,與次對,同爲入侍。
中宮殿·惠嬪宮,藥房口傳問安。答曰,知道。
韓必壽啓曰,大臣·備局堂上,依下敎來待矣。傳曰,入侍。
傳于鄭運維曰,禮房承旨先爲入侍,皆來詣。
韓必壽,以都摠府言啓曰,今日入直內三廳武兼禁軍及軍兵等,當爲中日習射,而春享大祭齋戒相値,不得爲之之意,敢啓。傳曰,知道。
以承傳色口傳下敎曰,儒臣試官,代徐浩修·具庠爲之。
金光國啓曰,副修撰沈觀之,無端徑出,禁推傳旨捧入之意,敢啓。傳曰,知道。
傳于金光國曰,承旨入侍。
傳于李之晦曰,宣傳官一員待令,騎馬三匹立之。
李之晦啓曰,卽者兼輔德尹承烈,說書申光緝,因獻納姜趾煥留院上疏,謂以不敢晏然在直,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
徐命善啓曰,兼輔德尹承烈,說書申光緝牌不進罷職傳旨,今方捧入,而春坊上下番俱空,事甚未安,司書洪九瑞,兼司書李澤遂,竝卽牌招,以爲推移入直之地,何如?傳曰,允。
又以吏曹言啓曰,曾經承旨·參議年八十人,侍從臣又年七十人,每於歲初,抄啓加資事,載在法典矣。曾經承旨,參議年八十人,侍從臣又年七十人,別單書入之意,敢啓。傳曰,知道。
吏曹口傳政事,知中樞府事兪㝡基今加崇政,李吉輔今加正憲。
吏曹口傳政事,前縣令郭聖躋,今加通政,特爲加資事,承傳。
徐命善,以吏曹言啓曰,本曹郞廳,只是四員,而正郞李亨元·尹錫周,俱爲差祭,方在享所,佐郞趙載俊·吳鉉胄在外未肅拜,無入直郞胄,在外佐郞二員,今姑改差,其代口傳備擬以入,待下批,仍卽出肅,使之入直之地,何如?傳曰,允。
吏曹口傳政事,以李師曾爲吏曹佐郞,以金基大爲吏曹佐郞。
韓必壽,以訓鍊都監言啓曰,依傳敎,鳥銃入格別破陣等處施賞之意,敢啓。傳曰,知道。
李之晦,以義禁府言啓曰,慶尙道南海縣定配罪人徐命臣,特爲放送,承傳啓下矣,放送事,分付道臣之意,敢啓。傳曰,知道。
吏曹判書洪樂性疏曰,伏以歲律載新,三陽回泰,天佑宗祊,寶算彌高,臣民慶祝,曷有其極?仍念臣於見職,自知萬萬不稱,除拜之初,必欲治罪力辭,而恩批特敎,俱極隆摯,感激怵畏,未免冒膺,反顧初心,恧蹙靡容,日夜屈指以待者,唯在大政之限,而三度加由之命,出於格外,臣誠愕然失圖,殆無以自措也。臣之事殿下,二十有四年,本末長短,莫逃於淵鑑之下矣。區區寸心,雖切圖酬之願,空空賤姿,實無需世之望,閑漫職事,已不逮人,冢宰重任,尤非可堪,而只緣班資之冥升,以致誤恩之猥加,上之所以擧而授之者,蓋由於試可之意,下之所以勉而膺之者,亦出於副急之計,而已試而蔑效,欲勉而不能,則今臣當遞之義,非但臣心之自劃,便成擧朝之公議矣。蓋銓官之能否,專在都政,而都政纔了,瘡疣百出,大僚筵推,前後相繼,字牧之不能愼揀,望單之未懸薦主,罔非臣溺職之罪,實但不審之失,臣方自訟之不暇,何敢强辨,而至於憲臣之疏出,而臣之憒憒之狀,於是乎益著矣。金福鉉則名在道薦,鄭厚東則曾擬監役,故適當臨急排擬,臣亦從而檢擧矣。評劾之論,旣發臺地,疎謬之責,自歸銓官,在臣自處之義,萬無冒居之勢,去就一節,今無可論,而且臣目下情理,有萬分懇迫者。臣之父病,積月沈綿之餘,重經輪感,食飮頓減,痰眩頻作,房闥之間,起動須人,臣方左右扶將,日事刀圭,實無離側從宦之勢。以言乎公則廉隅之難冒如彼,以言乎私則情理之難强若此,昨日陪班,亦未敢趨參,罪戾冞積,尤增惶隕,玆敢疾聲仰籲於天地父母之前。伏乞聖慈,俯垂諒察,亟遞臣職任,仍治臣違慢之罪,以肅朝綱,以安私分,千萬幸甚。答曰,省疏具悉。推緘滿囊,實是美事,以一時申飭,何辭之有。卿其勿辭行公。
兵曹判書李景祜疏曰,伏以海屋添籌,聖體益康,新年展禮,淸蹕穩旋,下懷欣祝,輿情惟同。臣於是職,夫豈有一分堪承之望,而初旣倉卒冒膺,仍又連値事會,惟以挨過大政爲限,不敢復事控免,每一循省,只增悚恧。迺者三告加由之命,又出常格之外,臣誠愕眙失圖,罔知容措。適當元正動駕之時,嚴召荐降,陪扈義重,區區廉愧,有未暇恤,雖不免冒沒趨承,而因仍盤礴,斷無是理。噫,銓官之一經京察,便許鞶遞,已成故實,況臣無似,素蔑鑑識,甄別未叶於物情,醜拙畢露於前席,點檢政紙,愧悔多端,而至於日昨大僚筵推,尤不勝瞿然之至。北邊小堡,以鄕久勤差排之際,水原府所報來者,資歷相當,故臣果按簿檢擬,而其所假冒,非臣意慮所能逆料,懵不省察,臣實自訟,而其餘紕繆之端,亦非止此,則問備薄罰,何足以少贖其愆負也?抑臣素抱苦情,前已累暴,庶蒙天日之所俯燭矣。臣旣不才,心又寒素,而我聖上特推念舊之意,每軫錄孤之眷,前後辭敎,恩浹幽明,闔門感泣,不知死所,蹈赴湯火,亦所不辭,而第平日所自勉者,避遠要路,謹守拙分,庶不貽先臣之羞,期無負塵刹之報,耿耿此心,鬼神鑑臨,只緣臣執守不固,義分是懼,拚棄素戒,冒據中權,淟涊之間,居然三朔,有時念及,寢夢猶愕,今若不早斂退,以贖前愆,則臣之一身顚沛,雖不自恤,而以聖上終始庇覆之恩,宜有所矜念而曲全也。軍兵犒饋,親臨有命,情悰旣危,進參無路,臣罪尤萬萬矣,玆敢不避煩猥之誅,冒申肝膈之懇。伏乞聖慈,俯諒臣辭之非出外飾,亟許鐫遞,還臣本分,俾得以優遊散秩,涵泳聖澤,千萬幸甚。答曰,省疏具悉。推緘滿囊,實是美事,以一時申飭,何辭之有?卿其勿辭行公。
同副承旨申一淸疏曰,伏以天時屆泰,寶算齊嵩,誠切追慕,禮伸展謁,臣民懽忭,曷有其極?仍伏念臣,姿性魯下,年紀衰朽,心灰榮途,念絶朝班,迺於昨冬,柏府甄除,忽及於累月病伏之餘,銀臺寵擢,遽降於筵席纔退之際,臣始焉驚惶,五內失守,繼以感泣,淸血被面,誠不知措躬之所也。臣竊惟喉舌之職,職在唯允,責任不輕,則如臣朽庸,豈有一刻堪承之理,而第臣受恩感激,懼深逋慢,不計顚仆,章皇出肅,而區區之私,亶出於一謝恩命,粗伸義分之忱,非敢爲仍冒之計,而適値元正不遠,候班在近,不敢瀆擾。一日二日,苟蹲至今,而非但人器之不稱,念臣犬馬之齒,今踰七旬,承宣之七十,使不得除拜,旣有新定式,則臣何敢徒恃榮寵,晏然冒居乎?玆暴肝膈之懇,仰瀆宸旒之嚴。伏乞天地父母,俯察微諒,亟賜鞶遞,以存公格,以安私分,不勝幸甚。答曰,省疏具悉。其雖尙强,已有前例,許遞焉。
獻納姜趾煥疏曰,伏以歲籥已新,寶算彌隆,展謁旣行,聖孝益光,臣民慶忭,曷有其極?仍念臣之出入臺地,已多年所,憂愛之忱,耿結有素,而巽懦頹朽,一味囁嚅,旣孤來諫之意,重貽曠職之譏。每一承命,循省悚赧,不意納言新除,忽降於春坊特被之日,署經事急,召牌踵臨,臣不暇他顧,章皇出肅,而日昨登筵傳啓,亦出於嚴畏分義,只爲一覲耿光之計,則豈敢恩仍蹲冒,以益其不職之罪哉?況臣寒疾,頓添於陪扈奔走之餘,實無自力供仕之望,玆敢來詣闕外,略控短章。伏乞聖慈,察臣職名之不稱,憐臣病情之難强,亟賜遞改,以便調治,以安私分,千萬幸甚。臣於乞免之章,不宜贅及他說,而愚忱耿耿,略此附陳,惟聖上留神澄省焉。嗚呼,今年藏樂之命,寔由於我聖上追遠之至孝,則無疆之思,不匱之誠,凡在臣民,孰不欽仰。第念情雖無窮,禮則有限,聖人制行,貴在得中,今此藏樂之擧,乃是禮經之所不論,列聖之所不行,則此固無於禮之禮,而不免爲過當之歸也。大臣諸臣,屢請還寢,而聖心彌固,天聽終藐,新春動駕之日,亦不聞鍾鼓之聲,管籥之音,無以慰吾民欣欣之意,其爲輿情之抑鬱,尤當如何哉?臣敢知我聖上追慕之心,靡不用極,而至於用樂一節,決知其當行而不當廢矣。伏願亟收藏樂之命,以副擧國之望焉。抑臣纔從講院,移拜見職矣,竊伏見我王世孫邸下,睿質天挺,學業日就,孝敬之道,根基已立,齊治之方,規模已成,斯誠我東方億萬年無疆之本也,豈不休哉?但設置講官,左右輔導,將以畀睿德成就之責也,雖學貫經史,誠篤匡弼者,雖以責效於時日之間,況其應文而備數,朝除而暮遷,講論之功,將不得盡其歸趣,導迪之術,何由以望其開發乎?苟得端亮博洽之人,委任責成,積日累月,則其功必倍,其效必深。伏願殿下,另飭銓曹,務今得其人而久其任焉。且伏念我邸下,英明之姿,謹密之功,決不爲外物之所誘,而沖心易撓,學力難恃,宮僚引接之時少,而婦寺昵近之時多,區區賤忱,竊不勝一曝十寒之慮。書曰,僕臣正,厥后克正。雖在宦侍僕御之流,必擇老成謹飭者,以備使令,則庶無偸間抵隙之患,而亦不無助於成就德性之方矣。伏願益加聖念焉。人君辭令,在所當愼,而伏況我殿下,每以無論大小臣僚,言必擇發,辭不迫切爲敎,接下思恭之盛,孰不感頌,而第伏聞前後筵敎,以重臣宰臣,或謂之墨商,或謂篩頭,有若閭巷間戲稱者,已有欠於藏藪之洪量,而且使兩臣,眞箇庸鄙,無足可取,則擢置卿宰之列,固非綜覈之政,旣已推遷至此,則亦宜待之有禮,而今乃臨筵稱號,全用俚談,俳畜奴視之意,溢於辭旨之間,惟彼兩臣,固不足恤,貽累絲綸,竊恐非細,而不亦有違於平日之聖敎乎?伏願聖上,徐軫禮使之方,蓋懋辭令之愼焉,朝家用罰之道,無論輕重,一或失當,則無以服人心而平物情矣。試以向來事言之,前縣監李得福之來待闕中,而以不卽出肅,遽命譴罷。前大祝李徽中之旣赴享班,而以僚員不進,至被嚴敎,事雖旣往,罰非其罪,則有乖刑政,亦關後弊。伏願自今以後,凡在施罰之際,益加審愼之意,毋復有過中之擧也。人心日渝,風習不美,至於李瀰·李奎緯事而極矣。奎緯之筵席奏對,訂其傳說之分明,瀰之前後供疏,謂以白地之誣援者,便成一世之疑案,奎緯言是則瀰之分疏,固難免誣罔之歸,瀰言是則奎緯之訂援,亦豈非虛謊之甚乎?彼此眞僞,臣雖不知甲乙之辨,宜無兩是之理,而欺君之罪,必有所歸,是豈不爲淸朝之累而縉紳之羞耶?有罪而倖逭者,已極駭惋,無罪而受誣者,亦甚冤悶,在朝家綜理之政,不可置而不論,臣謂一番明覈,施以當典,斷不可已也。禮曹參判蔡濟恭,早遊泮庠,薄有文譽,而居家行檢,全無可取,當其持衰之日,募聚諸生,課藝廬側,名之曰私白日場,捧券作軸,一依科規,朱筆等第,便作考官,況又飮食團圞,殆同宴集,互相誇詡,以爲勝事,聽聞所及,莫不怪駭,未知孝子之心,其能安於此乎?殊乖古人非喪不言之義,其傷風敗俗,貽羞朝紳,非細故也。此等之人,不可畀以淸選,臣謂蔡濟恭提學之任,爲先改正,仍施削版之典,可也。批答在於筵說
戊子正月初五日辰時,上御集慶堂。藥房入診入侍時,都提調金相喆,提調韓光會,副提調鄭運維,記事官李養遂·柳焵·南柱老,醫官方泰輿·許礈·李以楷·金季良·吳道炯·鄭允說·李翊臣,以次進伏訖。尙喆曰,夜間聖體調攝,若何?寢睡·水刺之節,亦何如?上曰,一樣矣。上進御湯劑,醫官以次診候訖。泰輿·燧·以楷等曰,脈候左右三部度數調均,滑體亦一樣矣。上曰,藥房提調持湯劑,更爲入侍。出榻敎光會持湯劑進伏,上進御湯劑,命書傳敎曰,今日酬應浩多,故都提調雖請一欲加煎以入,而氣則一樣,而其誠宜顧,蔘苓茶一貼煎入。藥院諸臣,先爲退出。
戊子正月初五日辰時,上御集慶堂。禮房承旨入侍時,右承旨金光國,假注書鄭基煥,記事官柳焵·南柱老,以次進伏訖。上命光國,讀宗廟·永寧殿祭報府,命書傳敎曰,三日製·九日製,無歲闕焉,而人日製·七日製,不過時或爲之,頃者豐原圓點定式後,人日製·七夕製許此云故,圓點製述者多,初則以此下敎,更思逢今年,此心一倍,頃者三洞製述,其由追慕,可謂偏矣。追憶國初,豈特三洞?漢陽之人,皆昔年化育之遺民,只命圓點,有欠國初之意,題可峻也,豈不一視?再明日崇政殿月臺,當爲親臨殿座,時刻,辰正一刻爲之。諸臣以次退出。
戊子正月初五日巳時,上御集慶堂。大臣·備局堂上引見入侍時,領議政金致仁,右議政金尙喆,行司直李昌誼,行左參贊申晦,漢城判尹沈鏽,戶曹判書李思觀,行副護軍鄭汝稷,禮曹參判蔡濟恭,行副護軍李章吾,戶曹參判金時默,漢城右尹趙曮,吏曹參判閔百興,江華留守鄭尙淳,大司李蓍建,左副承旨李之晦,假注書鄭基煥,事變假注書黃宅仁,記事官柳焵·南柱老,以次進伏訖。致仁曰,再昨動駕,昨日犒饋,連日勞動,伏未審聖體若何?上曰,一樣矣。寢睡·水刺之節,亦何如?上曰,亦一樣矣。上曰,今日次對,備局堂上幾許入來乎?致仁曰,有情勢者外,皆入來,蓋以歲首初行次對,今日異於他日故也。致仁曰,災歲先務,莫過於不擾民,而外邑則因道臣狀請,徵債推奴,皆已防塞矣。都下不宜異同,凡係三年以前舊債,限秋成,勿許聽理事,一體分付於秋曹·京兆,何如?上曰,依爲之。致仁曰,前後累下堤堰申飭之敎,故外邑擧行,不無實效,而人心久則易解矣,當此春氷未消之前,尤宜預加修築儲水,以備旱乾,更以此,出擧條嚴飭,亦令備郞無時摘奸,考其勤慢,如有慢於擧行者,從重論責,何如?上曰,依爲之。致仁又曰,此江原監司金龜柱狀啓也。以爲春操固當擧行,而本道年事失稔,累千兵馬之裹糧往來,誠甚可悶,今春合操與營將巡點,請令廟堂稟旨指揮,三鎭勸別武都試巡過時,依例擧行爲辭矣。昨年秋曹之特命停止,實出於爲民之聖意,則當此窮春,尤宜軫念,今春合操與巡點,竝姑停止。三鎭都試,依狀請擧行爲宜,以此分付,何如?上曰,依爲之。致仁曰,黃曆齎官之回咨文四道出來,而其二則三水犯越罪人金順丁等五次緩決,及江界犯越罪人朴厚贊等四次緩決事也。只當以承領之意回咨而已,竝令依例撰出。定禁軍,騎撥下送于灣府,使之傳于鳳城將,以爲轉送北京之地,何如?上曰,依爲之。以上出擧條晦曰,各軍門敎鍊官,以行伍差出者,意有所在,而守禦廳則還鎭後,定額甚少,行伍之窠,初不擧論,軍兵之抑鬱,已不可言,而殊非激勸之道,自今爲始,以行伍差出一窠,何如?上曰,敎鍊官額數幾何?晦曰,卽入窠,而若値屯所出去之時,則不過四五人,擧行凡事矣。上曰,然則元窠中一窠,以行伍差出,可也。晦曰,下敎如此,勢將姑待前頭,隨闕愼差矣。上曰,依爲之。出擧條晦曰,南漢宗廟,將至頹圮之境,而因循至今,臣於昨秋巡審時,奉審則四面撑支,若過今春解凍之時,則實有頹壓之慮,故今方擇日毁撤,卽爲改建,必欲於三春前訖役,而係是鉅役,所重亦在焉。事當仰稟,故敢達矣。上曰,可以改建已久,而今始爲之也。思觀曰,作隊船定式後,再運船下送各邑之際,不無奸弊,致有晚載之患,此後則船隻之自京發送及各邑到泊月日,一一査準,該邑到泊後,裝發遲延,則當該守令,草記論罪。如或船人輩中間淹滯,則各其船主,自本曹,嚴加科治,而爲先以此出擧條,預爲申飭,何如?上曰,所奏誠是,依爲之。思觀曰,萊府所納生熟銅丹木,其他物種甚多,而過期不納,自本曹,屢關催促,而任譯輩,以對馬島不爲出送爲言,一向延拖,經年不納,誠極駭然,當該府使,推考警責,任譯爲先科治,如是而又復稽滯,則守令直爲草記論責,任譯從重懲治之意,出擧條申飭,何如?上曰,依爲之。任譯方當歲首,以三令五申之意爲先嚴飭,此後其復若此,令萊府決棍。出擧條百興曰,水原試才御史,有過歲後差出之命矣。今已歲飜,待後日開政擧行乎?上曰,依爲之。致仁曰,昨年本邑被災最酷,入於尤甚,且當數遞之餘,民邑事,俱極可悶,姑令待秋成擧行,似好矣。上曰,更以思之,武事雖顧,民事豈不可顧?待秋擧行。出擧條鏽曰,每當式年,成籍事目,啓下行會者,何等嚴重,而看作文具,循例擧行,故漏戶漏丁之弊,初不窮査,此已可痛,而或虛名增戶,或都數增丁,有若應行之例,事之駭然,莫此爲甚。今番則各道帳冊,隨到査準,如有違法濫僞者,內而部官,外而守令,依法典,草記論罪,外邑帳冊上送時,定監色領納,法意有在,而近來各邑,多有因便付送者,常留私家,趁不呈納,臨時磨勘,使不得詳細考準,此等謬弊,尤宜痛禁,此後若復如前,則監色刑配,守令罷職,斷不饒貸,過限不上送者,道臣推考,守令罷黜,亦依法典施行之意,出擧條嚴飭,何如?上曰,依爲之。不爲定監色云者,聞甚駭然,此後若此者,當該守令,勿復檢擬守宰事,分付該曹。出擧條尙淳曰,江都軍餉元數,十年以前,猶爲七萬餘石,而近年以來,次次減縮,各處散貸未還報及民間停捧,其數夥然,目今見在之數,通計各鎭堡所在,僅爲三萬八千餘石,莫重保障之待變軍餉,若是零星,誠極疎虞,若令廟堂從長商量,變通區劃,俾爲添餉之資,則可爲一分之效,敢此仰達矣。上曰,何如?致仁曰,江都軍餉,近漸減縮,其爲可悶。誠如守臣所奏,各處散貸者,目下事勢,雖不可遽責還報,至於湖南米,前後道臣之逐年請留,仍作故常,殊涉未安,此則待秋成,使之卽爲運送,民間停捧者,當可捧之歲,苟能加意申飭,則自可漸次收捧,只本府給代錢之未及作米者尙多云,此亦隨時換貿,添餉糶糴,則庶可以漸圖復舊矣。上曰,依爲之。出擧條蓍建所懷,我殿下眷眷爲民之意,去而益篤,目前施惠四民,停捧還穀,蕩減極劣,此甚盛德事也。元朝綸音,翌日別諭,藹然德意,與物俱眷,凡在含生之類,孰不歡欣鼓舞於眷臺之上哉?第伏念古聖王化民之道,以實心,行實政,不事小惠,不煩辭令。夫惠者,每患其難繼而易渴,辭令者,或近於舊文具備故事,唯願殿下,推此惠,行此令,使萬民咸受實效,則斯可謂實心實政矣。昨年穡事,大違初料,方當農節,飢荒轉甚,前頭懷保之策,不宜少緩。伏願廣詢廟堂,反復商確,凡諸便民之方,悉心區劃,以爲有始而有終焉。上曰,頃者惠四民,非予意也。聞於周文,亦體國初,而末梢不過小惠,辭令其亦聲音笑貌,今者之奏於予,可謂頂門一針,可不猛省焉。然氣益衰,心益苶,此予所以自恧自嘆者也。又所懷,歲律維新,聖算彌增,今年,卽我朝初有之慶,而以殿下撝謙之德,追慕之誠,賀與樂,竝命停之,使臣僚忭歡之忱,不得少伸其萬一,實不勝抑鬱之至。第伏念目今悠悠萬事,莫過於聖躬保嗇,而殿下每恃精力之尙强,不念年齡之漸高,頃當寒沍之日,舊邸經宿,故闕侵夜,大有違於古聖人愼疾之訓。而動作之際,聲氣或費,政令之間,賞罰或過,此殿下涵養之工,猶有未盡,節宣之方,不宜如是。伏願殿下深留聖意,克盡晚境頤養之道,以爲祈天永命之圖焉。上曰,昨歲之事,予若夢焉,而此由於追慕之意,精强二字,不覺一哂,雖然,其實愛君,可不猛省焉?以上出擧條上曰,差員守令·未署經守令入侍。基煥承命出來,三陟府使徐魯修,龜城府使李興元,淸安縣監權敬應,谷城縣監李命鵬,偕入進伏。上問于魯修曰,三陟年事,何如?魯修曰,田穀則豐,而畓則未免凶矣。至淸安縣監權敬應。上命誦七事,仍又下詢曰,汝下往後,欲爲良吏乎,欲爲能吏乎?敬應對曰,臣才識庸疎,雖欲爲良吏,而何敢曰能之乎。仍命讀宣諭別諭,至谷城縣監李命鵬。上曰,汝誰族耶?命鵬對曰,臣居嶺南,而前郡守李命式之弟也。仍命退出。上曰,兩守令旣一司署經云,一司除署經下送。出傳敎命書傳敎曰,再明日人日製試官,領相·左參贊申晦,弘文提學蔡濟恭·任㻐·趙德成,入直兩儒臣爲之,試所承旨,以右副承旨擧行。又命書傳敎曰,今日次對,望八歲首初政,入時諸臣,其勿泛看。至於臺臣,官師相規,與歲俱新,亦勿謄傳故紙,粵昔周時,亦有循于木鐸,今者此敎,意蓋深也。吁嗟,諸臣,若體視國如家之敎,今日此敎,豈可忽也。先爲下敎,其亦爲國之苦心也。又命書傳敎曰,守·摠兩營何徒執事?心常慨然,雖然,中庶超陞之路,亦不可不顧。旣有八窠,一人行伍,其何難也?而欲爲加容,豈汰冗費之意乎?今雖不許,日後不無加差之弊,今者申飭然後,其弊可禁,守禦使從重推考。傳曰,綾城·光恩就第,同在一年,顧經費悶焉。其月日,當自內下敎,而措備者,同時擧行,然後料布具不濫也。以此分付,雖常時油蜜果,應在減中,況今年藏樂之時乎?凡措備,一依各司茶啖例擧行,禁其盈滿。又命書傳敎曰,關西兵營三名日方物停捧事,下敎,今聞作京直者有之云,直人受弊不少,此則自該曹,以京直封進事,草記捧入。又命書傳敎曰,金吾多有擧行之事,判義禁有闕,代左參贊申晦除授,牌招察任。又命書傳敎曰,礪良府院君孫,若是夥然,誠是料表,其令該曹奉祀孫問名,懸註調用。又命書傳敎曰,頃者大臣所奏不許,意蓋在矣。旣示闊狹,此人,卽己卯年爲堂后者,徐命臣特放事,分付該府。又命書傳敎曰,郭聖濟下敎後,尙未擧行云,給牒敍用,其令當日擧行。上命讀申一淸上疏後,遂命書傳敎曰,同副承旨有闕,代前承旨韓必壽除授,牌招察任,房順房。諸臣以次退出。
戊子正月初五日初更三點,上御集慶堂。承旨入侍時,同副承旨徐命善,假注書鄭基煥,記事官柳焵·南柱老,以次進伏訖。上曰,獻納姜趾煥上疏入之。出榻敎上命讀姜趾煥上疏,至墨商篩頭語,上曰,篩頭似是李得宗,而墨商則百爾思之,終未覺得,旣謂之重宰臣,則宰臣,是李得宗,而重臣中,果有黑面者乎?命善曰,重臣中,果無面黑者矣。上曰,今始覺知,乃耳墨匠也。吾如廁,而始乃覺得,乃趙明鼎也。以匠字,幻作商字,其意,誠巧密矣。若直謂之墨匠,則畢露語意,故幻謂之墨商,外面則雖使勉戒人君,而實則以兩人,驅之於庸劣之科矣。至李瀰·李奎緯事。上曰,兩人中,偏斥誰人耶?命善曰,無偏斥者,而兩人之是非曲直,謂之疑案不分明矣。上曰,非欲辨黑白於二人也。不言之中,有黯淡底意,其意頗深矣。至蔡濟恭事。上曰,趾煥亦陷蔡濟恭矣。雖至愚之人,皆能知自爲其身,蔡濟恭豈有爲此事之理乎?此非他,大生巨焰於提學之任,滿腔猜心所致也。豈不無狀乎?文任三人中,二人俱見辱,而鄭宲獨免矣。命善曰,然矣。上曰,必以私白日場爲言然後,可陷蔡濟恭,而旣曰白日場,故因有捧券作軸之說,其心術極非矣。雖居憂着頭巾之中,若有好文可觀者,則例以朱紅批點,似不是異事,朱筆等題之語,亦無據矣。至飮食團聚等語。上曰,若以匙喫飯之人,則豈有爲此之理?趾煥直欲陷蔡濟恭矣。最無狀者,用萬古所無墨商之說於其君也。仍命書傳敎曰,噫,冥然到今,逢今年,噫,此歲六回甲,予何敢爲追慕之孝乎?且十五旣逢此歲,今年又逢,嗚呼,此擧亦豈敢?今乃覺悟而然。嗚呼,不肖之今年,卽國初戊子也。何待實錄之考來?心已墜,膽亦霣矣。今朔追思,國初德壽宮起居,冞切此心,以予心,正若雪上之加霜,李蓍建之因予勉飭,强進所懷,而首尾矛盾,豈不一諭,而初呼命刪,循例賜答,其亦惜鳥卵之意,此猶然。噫,大小臣僚靜聽,雖非今年,步不能,食不能,寢不能,卽此等事,此心已冷,況今年也,況今月乎?昔之此年,德壽宮起居,仰而默想,若隨其時起居者然,藏樂一節,其亦節目間事也。君臣雖曰立義,忠孝本無二致,此等之世,此等之時,其雖舊習撑中者,何心跳踉?況三陽回泰,萬品咸春之時,雖不與歲俱新,抑何心歲初初五日,若是放恣,若是無狀也?李奎緯·李瀰事,非欲辨黑白之意,其心巧密,蔡濟恭事,此人自釋褐初,熟知其人?此人豈可一毫彷彿於姜趾煥之此讒?此無他,若洪領府,使之言,文有定價,故渠亦人也,雖不敢譏斥,己之所不欲,不施於人,卽聖訓也,趾煥枕苦之時,其亦有白日場捧券之事乎?此豈他哉?以猜忌之心,有此粧撰也。何以知之於其君,用萬古所無墨商之說?此非他人做作,卽趾煥之做作也。以此觀之,白日場捧券之說,一而二,二而一也。雖然,此不過滿腔猜心,欲陷罔測,魍魎莫逃於照魅,予何費辭氣而下敎乎?最無狀者,用萬古所無之文字也。初則宰臣,卽李得宗也。予果不愼樞機,至於墨商,百爾思量,莫知何事。因忽大覺,不覺以手拍手,何者?匠之一字,巧作商也。其重臣,指趙明鼎也,一重臣·一宰臣,意雖勉君,渠自譏也。所謂無狀者,君臣之分,無所逃於霄壤,豈敢以萬古所無之文字,諷其君而譏其臣乎?此已涉無狀,而亦於予,其猶細故也。頃者所奏若何,而渠亦海東臣子也,何敢萌于心於其君此歲冞切追慕之時乎?噫,是可忍也,孰不可忍也?與惟及此,萬萬無狀,萬萬無狀,不可循例處之,削版之典,於渠可謂自道。姜趾煥永刊仕版,放逐鄕里,勿齒縉紳,此章給之。又命書傳敎曰,領·左相,明日內局入侍,同爲入侍事,遣史官傳諭。諸臣以次退出。
上在慶熙宮。停常參·經筵。
下直,金化縣監李學祚,郭山郡守邊鎭城,端川府使盧勛相,泗川縣監羅潤祿。
藥房提調韓光會,副提調鄭運維啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。古雖有春寒掩中門之時,春陽將動,雪寒若此,是豈衰君召乎?卽讒人之攸召也。乾道若是昭昭,此正誰識乾坤造化心者也。予之心隕,卽此年,有此人也。曾有鄭履煥,今有姜趾煥,心有望八其君,豈忍若此?皆在機見,今日趾煥,誠萬萬可駭,誠萬萬可駭,內局一何自苦乎?今之最苦,其君與內局矣。待都提調入來入侍。
中宮殿·惠嬪宮,藥房口傳問安。答曰,知道。
李之晦啓曰,大司憲·執義未差,掌令李廷烈呈辭,一員未差,持平二員未差,今日以監察茶時之意,敢啓。傳曰,知道。
以承傳色口傳下敎曰,此批答,左承旨傳諭,仍爲偕入。
傳于金光國曰,王言嘲弄姜趾煥族屬,節製,一竝拔之。
以承傳色口傳下敎曰,姜趾煥今日內,倍道踰稷山事,分付當直。
金漢耆啓曰,臣敬奉聖批,馳往傳諭于議政府右議政金尙喆處,則以爲,臣敢陳引疾之箚,顒俟處分,及承批旨,字字溫諄,至有近侍偕來之命。臣誠惝怳震懍,莫省其何爲而致此也。噫,如臣無狀之一半則自效,唯在保護之地,何敢懷頃刻占便之心?而今日問候之未克進參者,豈但在諫疏之爲不安也?不幸狗馬之疾,猝然闖發,素患咳喘,一倍添劇,頭疼膈煩,專夜失睡,神精迷瞀,若墜煙霧,卽今症狀,實無束帶造朝之望。雖伏承待來許診之敎,欲起還仆,末由進身,伏地隕越,靡所容措。診筵不可一時遲留,王人不可一時虛辱,唯願亟命收還偕入之命,以重國體,仍治臣此時違命之罪,以勵臣分云矣。臣旣承偕入之命,姑爲仍留之意,敢啓。傳曰,卿之若此,其誠過矣,其誠過矣。墨商二字,萬萬駭擧,四十年初聞,爲人臣,巧誣王言乎?卿之撕捱,比此,可謂第二件事。噫,趾煥,其雖無狀,職在此任,歲初一何苦我?知卿入來,當進水刺,卿其安心,卽爲偕入事,更爲傳諭,期於偕來。
以承傳色口傳下敎曰,偕來承旨在彼,則史官往傳,乃是班班古例,而史官尙在,書吏往傳云,當該承旨,爲先遞差,今日景像,極爲駭然矣。
又下敎曰,承旨下敎,代洪名漢除授,牌招察任,房順房,三院副提調例兼。
又下敎曰,姜趾煥擬差納言銓堂罷職。
傳于金光國曰,建功水刺,尙未進御,而書啓往來,何其遲滯耶?各別申飭。
以承傳色口傳下敎曰,明日入侍薇垣長·柏府,牌招入侍,金吾諸堂亦令入侍。
以承傳色口傳下敎曰,其君衰而柔,故姜趾煥如此,徐命臣·趙㻐竝下敎爻同。
又下敎曰,明日節製,姜趾煥至親竝停擧。
又下敎曰,宣傳官來已久矣,而金吾郞尙今稽滯金吾郞,令該府處之,其代,更以他郞定送。
金漢耆啓曰,右議政金尙喆,今方承命造朝,臣先爲入來之意,敢啓。
傳于金光國曰,盡爲入來後詣閤。
金光國啓曰,藥房都提調持湯劑來詣閤外矣。
又啓曰,判義禁申晦,同義禁兪彦民·黃柙,大司諫李蓍建,掌令李廷烈,依下敎來待矣。傳曰,竝入侍。
徐命臣,以宗簿寺官員,以提調意啓曰,今番歲首動駕,與他時有別,大少臣僚,莫不趨泰,而宗臣擧案中,多有不參之員,事體極爲未安,衆所共知老病應頉外,令宗親府現告,竝推考警責,何如?傳曰,允。
李之晦,以義禁府言啓曰,明日親臨人日製時,本府都事皆爲赴擧,武都事一員本府入直,而崇政門·麗春門·宜秋門禁亂都事,及當直入直公事,回公都事,無以推移,假都事五員,卽令該曹依例差出,何如?傳曰,允。
又以義禁府言啓曰,放逐鄕里罪人姜趾煥,今日內,倍道踰稷山事,命下矣。依傳敎,卽爲發遣府羅將,今日內,倍道踰稷山之意,敢啓。傳曰,知道。
又以義禁府言啓曰,徐命臣·趙㻐下敎竝爻周事,命下矣。南海縣定配罪人徐命臣,勿爲放送仍配事,分付道臣,趙㻐還爲放逐鄕里之意,敢啓。傳曰,知道。
又以義禁府言啓曰,放逐鄕里罪人姜趾煥,全羅道濟州牧大靜縣遠竄,倍道押送事,命下矣。放逐鄕里罪人姜趾煥,旣以押送,以傳敎內辭意,具罪目,更爲發遣府羅將,所到處執捉,仍令倍道押送配所之意,敢啓。傳曰,知道。
又以義禁府言啓曰,時囚罪人李命峻,以本律施行,而加禁錮五年放送事,命下矣。李命峻以本律,杖一百,依例收贖,告身盡行追奪,加禁錮五年放送,何如?傳曰,允。
右議政金尙喆箚曰,伏以臣,自受嘗藥之任,區區寸忱,庶幾自效其萬一,而昨於筵退之後,素患痰癖之症,忽地作孼,歸家昏倒,達宵叫楚,此際伏聞諫臣疏論中,亦有臣臲卼不自安者,而神思錯莫,雖未暇覼縷,以情以病,自力無路,欲起還仆,未赴起居之班,下情悚蹙,有不勝言,玆敢略入文字,冒瀆崇聽。伏乞聖明,俯垂矜諒,亟解臣本兼諸任,仍治臣闕禮之罪,以警具僚,以安微分焉。取進止。答曰,卿懇卿心,予知。予心卿知,其雖百讒,焉敢遂計?雖當今年,五十年固心若一,陋矣趾煥,爲國心慨,特召領左,待卿入來,當許內局,同爲召見,卿須體予慇懃之意,安心勿辭,其卽偕入。
戊子正月初六日午時,上御集慶堂。藥房入診,大臣·金吾堂上,兩司同爲入侍時,都提調金尙喆,提調韓光會,右承旨金光國,記事官李養遂·柳焵·南柱老,領議政金致仁,左議政韓翼謩,判義禁申晦,同義禁兪彦民·黃柙,大司諫李蓍建,掌令李廷烈,醫官方泰輿·許礈·李以楷·金季良·吳道炯·鄭允說·李翊臣,以次進伏訖。尙喆曰,今日日氣甚寒,聖體若何,寢睡·水刺之節,亦何如?上曰,少寢矣。進御湯劑,醫官以次診候訖。泰輿等曰,脈體左右三部度數調均,滑體亦一樣矣。尙喆曰,臣無似,忝居保護之任,而以致水刺·湯劑之差晚,惶恐矣。上曰,姜趾煥墨商之商字,甚非矣。此不無做作王言之罪矣。大臣之意,何如?致仁曰,此不過文字不善用之致,有何深責乎?上命金吾堂上進前。上曰,予初頭,以做作王言之罪,如法儼然,治之矣。更思之,此則過矣。卿等先退,可也。命兩司進前。上曰,昨日處分,若過則請還收,可也。不過則請加律,亦可也。蓍建曰,臣年紀衰邁,志氣摧頹,耳目之任,固知不合,而諫長新除,適在換歲之際,臣他不暇顧,只爲承候,召牌卽膺,屢登筵席,只謄故紙,愧恧方深,昨日賓對,別諭勤摯,愚忠自激,略陳所懷,卽伏見夜下傳敎,以首尾矛盾爲敎,臣於是,實不勝瞿然慙悚之至,臣言辭拙訥,誠意淺薄,祈祝之語,規戒之說,果未能反復通暢,致有此責敎,臣何敢晏然以臺官自居乎?請命遞斥臣職。上曰,大司諫李蓍建,昨夜下敎中,旣有矛盾之敎,豈不引嫌?而今者下敎,正君君臣臣之意,則李蓍建之道,先爲懲討,所重在矣。不可不陳,而罷軟不職自在,何敢因此停啓乎?以此爲嫌據理,堂堂下詢之事,佯若不聽,不過以不是彌縫,汲汲引咎,欲得勿辭之批,此等薇垣,將何用之爲先改正?亟施削板之典。廷烈曰,墨商二字,極爲非矣。而因上敎發啓,有非臺體矣。語未訖,上命書傳敎曰,掌令李廷烈,罷軟不職,特甚於李蓍建,其所奏對,放恣無嚴莫甚,亟施放送田里之典。上顧謂大臣曰,此則予當以做作王言之罪,儼然治之,卿等請討,可也。致仁曰,此不過文字不善用,人事未瑩之致,且陳戒臺臣,豈可居然請討乎?若有一分可討之事,臣咫尺前席,豈敢營護一趾煥乎?上命書傳敎曰,予雖衰矣。太阿在乎,而今日之事,非辭氣也。亦非前日之比。萬古爲人臣,莫重王言,一字一句,任自低仰,此不敬也。漢法,大不敬,雖不可論,今者此擧,一則正君君臣臣之義,一則儼然堂陛之義,先召該府堂,而其欲考律,更以思之,勿論其人之無形,若至極律,趾煥雖不足惜,名則臺閣也。豈自省編訓戒之意乎?十分參酌,雖不問其律,猶欲付諸公議,二臺所爲,令人代羞。予則曰,今者一着,海東亡矣。不可不處分,故問于領·左相,所奏,雖得相體,亦未曉予意也。今何强問,今者此敎,白首暮年,亦正君君臣臣之意,決不可以初處分磨勘,放逐鄕里罪人姜趾煥,大靜縣遠竄,倍道狎送。又命書之曰,昨日違牌儒臣,一倂敍用,歲首若此,其涉駭然,更付前職。李澤遂校理除授,洪檢副校理除授,牌招察任,沈觀之分揀放。又命書之曰,頃者因左相所奏,業已申飭,今何異焉?春坊違牌人只推,卽爲牌招入直,此後此等撕捱之章,政院勿爲呼望。又命書之曰,試官蔡濟恭,代閔百興,任㻐,代李在簡爲之。上曰,藥房提調持湯濟入侍。出榻敎光會進湯劑,上進御後,命書傳敎曰,旣來當該都事分揀。尙喆曰,昨日蔘苓茶一貼加進,則今日亦爲煎入乎?上曰,藥房提調持湯劑,更爲入侍。出榻敎光會持蔘苓茶進伏,上進御。上曰,坐直承旨入侍。出榻敎上曰,判義禁持李命峻草供入侍。出榻敎藥院諸臣,先爲退出。
戊子正月初六日申時,上御集慶堂。坐直承旨入侍時,同副承旨徐命善,假注書鄭基煥,記事官柳焵·南柱老,以次進伏訖。上曰,金吾堂上,持李命峻草供入侍。基煥承命出來,判義禁申晦偕入進伏。上命承旨讀李命峻草供。上曰,其所招,與道臣狀啓,何如?晦對曰,其招,與道臣狀啓,大同小異矣。上曰,律文,何如?晦曰,閫帥之冒法橫懲,皆爲杖一百矣。上因命書傳敎曰,李命峻身爲閫帥,推奴嚴禁之日,若是放恣,勿論多少,事之無嚴,莫此爲甚,亦不直陳。所當訊問,而年已七十,其雖分揀,此不嚴懲,曰有國法?以本律施行,而加禁錮五年放送。又命書傳敎曰,五運金橘,曾已下敎,尙無消息,其若漂風,猶有可望,靜夜思之,思本州妻孥望海之心,橘豈貴哉?其雖投水人若生廻,此心可舒。今已歲飜,更令三道着實搜訪其妻孥。噫,人皆過歲,此輩若此,分付本牧,其令存問顧恤,以示予意。噫,此非予意,卽仲體昔年意,亦令島民知予意焉。諸臣以次退出。
上在慶熙宮。停常參·經筵。
下直,熊川縣監李漢翼。
藥房都提調金尙喆,提調韓光會,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣,明日入侍,宜矣。
以承傳色口傳下敎曰,茶則先入之。建功湯,月臺持入。
中宮殿·惠嬪宮,藥房口傳問安。答曰,知道。
以承傳色口傳下敎曰,渠則可矣。至親停擧,望八豈行新法乎?卽令應擧事,分付。
備忘記,今下弓矢,兔城僉使金興起處給送。
洪名漢啓曰,吏曹判書洪樂性,三度加由之後,尙不行公,事甚未安,卽爲牌招察任,何如?傳曰,允。
傳于金光國曰,領相,代左相爲之,徐浩修,代李澤遂爲之。
又傳于曰,命官以尹領府事爲之。
親臨人日製罷後,政院·玉堂·藥房口傳問安。答曰,知道。
傳于徐命善曰,試券畢捧後,試官入侍。
以承傳色口傳下敎曰,京鄕直赴人及入格人,明日使之待令。
金光國,以司譯院官員,以都提調·提調意啓曰,漢學訓上,自是本院緊任,而必以曾經敎誨堂上差下,例也。卽今堂上譯官中,曾經敎誨者乏少,訓上有闕,而無人可差,本院事,實多可悶,故纔以敎誨中,抄擇陞資之意,陳達蒙允矣。漢學敎誨洪大成·朴泰根·金弘喆,爲人履歷,俱合陞用,竝特爲加資,以爲任使之地,何如?傳曰,允。
韓必壽,以義禁府言啓曰,全羅道濟州牧大靜縣遠竄罪人姜趾煥,以巨濟府擧行事,命下矣。罪人姜趾煥,昨已發配,更遣他羅將所到處執捉,仍令押送于巨濟府配所之意,敢啓。傳曰,知道。
戊子正月初七日辰時,上御崇政殿月臺。人日製製述入侍時,行都承旨洪名漢,左承旨金漢耆,右承旨金光國,左副承旨韓必壽,右副承旨李之晦,同副承旨徐命善,記事官李養遂,假注書鄭基煥,記事官柳焵·南柱老,以次進伏訖。上曰,儒生使之入場,可也。藥房都提調金尙喆,提調韓光會,持湯劑進前。尙喆曰,風寒若此,夜間聖體調攝,若何?上曰,一樣矣。上進御湯劑後,都提調·提調遂退出。上曰,命官尹領俯事,代判府事徐志修爲之,其令卽爲入來。出榻敎上曰,徐判府事家,在於何洞乎?命善曰,水閣橋也。藥房都提調金尙喆,提調韓光會,持湯劑更爲入侍。出榻敎進御湯劑後退出。上曰,命官徐判府事以病不進云,其代右相爲之,諸試官行禮後入侍。命官金尙喆,試官申晦·閔百興·李在簡·趙德成·具庠·李澤遂,以次進伏訖。上曰,京鄕各取一人,而出賦表題,使諸生各盡其才,可也。懸題後,上命承旨下敎諸生曰,出題賦表,意有在焉。不必於京取表,於鄕取賦,雖鄕人,作表者以表呈券,雖京人,作賦者以賦呈券,各盡其才,可也。上曰,更以思之,渠雖無狀,其至親,豈皆停擧於此科?姜趾煥之至親,其令一體納券,旣而又下敎曰,姜趾煥之至親,皆入來赴擧乎?承旨對曰,皆入來云矣。仍命書傳敎曰,噫,人君下敎,任自增減,幾百年初見,雖然靜而思之,專由於浮浪而然,大靜稍峻,以巨濟擧行事,分付。上曰,昨日柑運漂風人,存問顧恤傳敎勿施。出榻敎都提調金尙喆曰,今日日氣甚寒,終日勞動科次入侍時,湯劑一貼,更爲進入,何如?上曰,宜矣。上還入大內時,命戶房承旨入侍,左承旨金漢耆,假注書鄭基煥,記事官柳焵·南柱老進伏。上命書傳敎曰,體昔年,少慰靑衿,都下民人,其能知春令,貢市人堂上,貢市人,招問於差備門外,入侍時以奏。遂退出。
戊子正月初七日酉時,上御集慶堂。科次入侍,貢市堂上,同爲入侍時,命官金尙喆,試官申晦·閔百興·趙德成·李在簡·具庠·李澤遂,貢市堂上金時默,同副承旨徐命善,假注書鄭基煥,記事官柳焵·南柱老,以次進伏訖。尙喆曰,午間,聖體調攝,若何?上曰,一樣矣。藥房提調持湯劑入侍。出榻敎上進御湯劑後,提調韓光會,副提調洪名漢退出。命善曰,貢市堂上金時默,依下敎同爲來待矣。上曰,進前。時默進伏,上,下詢貢市人弊瘼。時默對曰,前有特敎申飭,故別無弊瘼,自成均館,紙價多有未還者,而亦事勢然矣。上曰,須往復於戶判,善爲區處,可也。命書傳敎曰,今聞貢市弊瘼,成均館特甚云,此非本館之過,其令度支,奴婢貢,特爲輸送。當日內,使之無遺,貢市堂上,命先退。試券盡考後,命拆榜。上曰,尹在醇誰也?命善曰,故正言尹勤之子也,而尹勤前以文登名矣。上曰,成德朝誰也?命善曰,故承旨成震齡之子,而聞此人,亦善文云矣。命書傳敎曰,京居首幼學尹在醇,鄕居首生員成德朝,竝直赴殿試,之次進士韓用和·尹象厚,幼學閔景烈·朴禎源,金履錫各給二分。諸臣以次退出。
上在慶熙宮。停常參·經筵。
初昏,流星出井星下,入南方天際,狀如鉢,尾長三四尺許,色赤,光照地。
藥房都提調金尙喆,提調韓光會,副提調洪名漢啓曰,昨日親臨試士,侵夜酬應,伏未審聖體調攝,若何,痰候何如?寢睡·水刺之節,亦何如?臣等依下敎,率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
以承傳色口傳下敎曰,茶則先入之,待下敎詣閤。
中宮殿·惠嬪宮,藥房口傳問安。答曰,知道。
韓必壽啓曰,大司憲·執義未差,掌令二員·持平二員未差,今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
備忘記,今下弓矢,永達萬戶姜達周,植松萬戶金振聲,阿山萬戶李翬運等處給送。
洪名漢啓曰,吏曹判書洪樂性,昨違召命,不爲行公,事甚未安,卽爲牌招察任,何如?傳曰,允。
金光國啓曰,卽者檢閱南柱老,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責。待敎洪相簡,卽爲牌招入直,何如?傳曰,允。
傳于金光國曰,藥房入侍。
注書李養遂病,代以申光緝爲假注書。
韓必壽,以備邊司言啓曰,前左尹李渙,下往湖西,意外卒逝矣。初旣請由辭陛,則與私自下往有異,喪柩上來時擔軍,依例題給事,分付,何如?傳曰,允。
又以兵曹言啓曰,新除授全州營將李祀齡老父,今年九十歲,上土僉使許儼老母,今年七十六歲,法不當遠離赴任,俱爲呈狀乞遞。營將·邊將之親年七十五歲以上者,許遞其任,已有定式,竝依例改差,何如?傳曰,允。
戊子正月初八日巳時,上御集慶堂。藥房入診,入格儒生同爲入侍時,都提調金尙喆,提調韓光會,副提調洪名漢,記事官李養遂,記注官李章五,記事官柳焵,醫官方泰輿·李以楷·金季良·吳道炯·金光國·鄭允說,儒生尹在醇·成德朝·尹象厚·閔景烈·韓用和·朴禎源·金存錫,以次進伏訖。尙喆曰,夜間勞動,今日日氣猶寒,聖體調攝,若何,寢睡,亦何如?上曰,少寢矣。尙喆曰,水刺之節,亦何如?上曰,餠羹少進御矣。上進御湯劑,醫官以次診候訖。泰輿等曰,脈體左右三部度數調均,滑體亦一樣矣。在醇等,以次進前。誦試券後先退,上命注書,戊子二月日記持入,承旨讀奏。上仍命書之曰,今覽戊子年日記,二月十一日李眞望,爲師傅矣。此人,卽甘盤舊交,今於甲年見此,予庸愴悼,豈無表意?祭文製下,令禮官其日致祭。又命書之曰,今日惟昔,特命致祭,且惟故奉朝賀元景夏,與李匡德酬酢,尤用愴悼,其子國亨,若今存焉,特爲陞敍調用,其無其孫,問名懸註調用。上命注書守令薦單子持入,承旨讀奏訖。上曰,藥房提調持湯劑,更爲入侍。出榻敎光會持湯劑進伏,上進御後,諸臣以次退出。
上在慶熙宮。停常參·經筵。
下直,防踏僉使林國賢。
藥房都提調金尙喆,提調韓光會,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
傳于徐命善曰,次對今日爲之。
以承傳色口傳下敎曰,茶則先入之,待下敎,同爲入侍。
中宮殿·惠嬪宮,藥房口傳問安。答曰,知道。
洪名漢啓曰,吏曹判書洪樂性連日違召,尙不膺命,事極未安,卽爲牌招察任,何如?傳曰,允。
韓必壽啓曰,大臣·備局堂上,依下敎來待矣。
傳于金漢耆曰,思陵參奉吳大益,留待。
又傳于曰,思陵參奉,同爲入侍。
傳于韓必壽曰,竝入侍。
韓必壽,以兵曹言啓曰,昌德宮衛將崔昌基病難供職,呈狀乞遞。新除授部將申思益,素患風痺之症,當寒添劇,旬月之內,無望蠢動供職云,實病旣如是,則不可强令察任,竝今姑改差,何如?傳曰,允。
又以兵曹言啓曰,五衛將趙應秀,實病沈重,勢難供職,翊衛司翊衛鄭持淳,素患痰病,當此換節,一倍添劇,時月之內,萬無差復供職之望,累度呈狀,實病旣如是,則陪衛輪番之任,不可久曠,竝今姑改差,何如?傳曰,允。
戊子正月初九日巳時,上御集慶堂。藥房入診入侍時,都提調金尙喆,提調韓光會,副提調洪名漢,假注書鄭基煥,記注官李章五,記事官柳焵,醫官方泰輿·李以楷·慶絢·金季良·吳道炯·鄭允說·李長周,以次進伏訖。尙喆曰,夜間聖體調攝,若何?上曰,一樣矣。寢睡·水刺之節,亦何如?上曰,亦一樣矣。上進湯劑後,尙喆曰,敢請診候乎?上許診。泰輿診候後,退伏奏曰,脈候左右三部調均矣。諸醫以次診候後,諸醫所達,與泰輿同矣。上曰,藥房提調·副提調持湯劑,更爲入侍。出榻敎上進湯劑後,藥院諸臣先退。
戊子正月初九日巳時,上御集慶堂。大臣·備局堂上引見,思陵參奉同爲入侍時,領議政金致仁,右議政金尙喆,左參贊申晦,戶曹判書李思觀,行副護軍李章吾,戶曹參判金時默,校理李澤遂,左副承旨韓必壽,假注書申光緝,事變假注書黃宅仁,記注官李章五,記事官柳焵,思陵參奉吳大益,以次進伏訖。致仁曰,聖體調攝,若何,寢睡·水刺之節,亦何如?上曰,一樣矣。上曰,自再昨年,當寢未嘗脫衣矣。致仁曰,脫衣便寢然後,血氣可以導達矣。上曰,此則然矣,而如是長臥,頓覺便好,以此推之,予心不至甚燥,而但七十五字,苦厭矣。致仁曰,聖孝至篤承候之日,每有此效,臣竊以爲過矣。尙喆曰,此乃初有之慶,聖上自視,亦貴矣。豈可如是乎?上曰,在卿等則謂之貴矣,而在予則不然矣。上曰,韓用和爲左相從孫乎?致仁曰,然矣。而善文,且有雅望矣。上曰,金履錫卽三淵直孫乎?致仁曰,曾孫矣。上曰,見所作,夙成矣。致仁曰,伏聞試士日,聖敎於許多擧子,一一曲念,使得各盡其才,孰不知感乎?臣見入格文,亦皆善矣。上曰,姜趾煥,異予所料矣。致仁曰,因僚相,伏聞下敎矣。上曰,予以爲非人事儱侗者,而墨商二字則怪矣。尙喆曰,臣按嶺藩時,趾煥爲靈山倅,理民頗勤幹矣。致仁曰,趾煥至親,更許赴擧,又命減律,聖度優容,孰不感戴乎?尙喆曰,趾煥至親赴擧與否,於臣何關,而傳敎之下,尤覺欽仰矣。上曰,予心本如此矣。致仁曰,試官命下之日,臣適有病,不得出膺,而聞僚相所傳,其日以如此,故不爲入來,爲下敎。臣誠惶恐。前日下敎,臣豈敢有一毫如何之心乎?上曰,予知卿於情外矣。致仁曰,臣自前月病情甚苦,日前次對,以歲首初行,故不得已入參,而此後暫許少休,俾得調病,臣之望也。上曰,調理,可也。致仁曰,此江華留守鄭尙淳,京畿水使李仁康狀啓,而兩邑今春合操設行與否,請令廟堂稟旨,分付矣。秋操特停,聖意有在,當春民情,尤宜軫念,兩邑合操與各操,竝令停止,何如?上曰,依爲之。致仁曰,此慶尙左兵使李觀祥,令春習操,與營將巡點,取稟狀啓,及黃海兵使李邦綬,今春習操與軍器點視,取稟狀啓也。戎事雖重,民情宜念,右兩營習操·巡點·點視,亦令一體停止,何如?上曰,依爲之。致仁曰,此南兵使金範魯狀啓也。三·甲左右營春操,依定式擧行,南各營所屬邑鎭,各其官門聚點事,竝請令廟堂稟旨,分付矣。戎情甚重,南北宜同,操鍊聚點,竝依請擧行之意,分付,何如?上曰,依爲之。致仁曰,備堂金鍾正,曾有飭敎,且已經年,無端不爲行公,事體殊涉未安,從重推考,牌招察任,何如?上曰,依爲之。已上出擧條上曰,備局堂上金鍾正,從重推考,牌招察任。出榻敎致仁曰,義州府尹鄭光漢,以宰臣出赴,行且瓜近矣。聞有難强之情理,今姑許遞,何如?上曰,許遞,可也。出擧條上曰,義州府尹鄭光漢許遞。出榻敎上曰,關西帥臣,何日辭朝乎?致仁曰,聞則望前辭朝云矣。上曰,淸川江事,應善爲審理矣。上曰,金聖應,福將矣。致仁曰,然矣。上曰,心爲强矣。惜乎年不滿矣。致仁曰,身任重兵三十餘年,實稀有之事,而且年過六十,豈云少乎?上曰,李吉輔入耆社,亦貴矣。尙喆曰,非殿下終始奬擢,豈至此地位?莫非國恩矣。上曰,提調正卿後,狀貌勝於前矣。尙喆曰,儀道果好矣。命吳大益進伏。上曰,吳光運姪乎?必壽曰,光運兄必運之子也。上曰,年少乎?尙喆曰,然矣。上曰,蔡濟恭與大益四寸乎?名漢曰,蔡濟恭爲吳光運之姪女壻故,與大益娚妹矣。上曰,然乎?予誤以爲光運之甥姪也。備堂先退,命注書出去,持入戊子三月日記,命必壽讀座目訖。諸臣遂以次退出。
上在慶熙宮。停常參·經筵。
夜一更,月入東井星。五更,月暈廻土星。
下直,谷城縣監李命鵬,樂安郡守趙重選,襄陽府使黃最彦,求禮縣監李廷爀,鰲樹察訪鄭履玉,柔遠僉使鄭智世,金海府使尹冕東,利山府使李性默。
藥房都提調金尙喆,提調韓光會,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
以承傳色口傳下敎曰,茶則先入之,待下敎入侍。
中宮殿·惠嬪宮,藥房口傳問安。答曰,知道。
徐命善啓曰,大司憲·執義·掌令二員·持平二員未差,今日以監察茶時之意,敢啓。傳曰,知道。
洪名漢啓曰,吏曹判書洪樂性,連日違召,尙不膺命,事極未安,卽爲牌招察任,何如?傳曰,允。
傳于李在簡曰,內局入侍。
韓必壽啓曰,卽者副修撰閔弘烈以其親病,陳疏徑出,原疏纔已持入矣。所當直捧禁推傳旨,而此與無端徑出有異,推考警責,何如?傳曰,允。
韓必壽,以弘文館言啓曰,本館下番闕直,事甚未安,副修撰沈觀之,卽爲牌招入直,何如?傳曰,允。
徐命善,以弘文館言啓曰,本館下番副修撰閔弘烈,以其親病,陳疏徑出,沈觀之牌不進,下番闕直,事甚未安,校理李致中·李澤遂,竝卽牌招,以爲推移姑降入直之地,何如?傳曰,允。
李之晦,以兵曹言啓曰,今正月十一日,武臣賓廳武經講書日次,而中日相値,不得爲之之意,敢啓。傳曰,知道。
又以兵曹言啓曰,今正月初九日,長湍居司果金福尙稱名人,自興化門入來,差備門外擊錚,依例令攸司囚禁科罪,當該守門將鄭聖鵠,依定式推考,何如?傳曰,允。
又以訓鍊都監言啓曰,北漢三留營還屬摠戎廳事,旣有下敎矣。都監所管訓倉,還送軍餉·軍器·雜物,別單書入之意,敢啓。傳曰,知道。
又以禁衛營言啓曰,北漢三留營依前還屬摠戎廳事,前已定奪矣。還送軍餉·軍器·雜物,別單書入之意,敢啓。傳曰,知道。
又以御營廳言啓曰,北漢三留營還屬摠戎廳事,旣已定奪矣。還送軍餉·軍器·雜物,別單書入之意,敢啓。傳曰,知道。
戊子正月初十日巳時,上御集慶堂。藥房入診入侍時,都提調金尙喆,提調韓光會,副提調洪名漢,假注書鄭基煥,記注官李章五,記事官柳焵,醫官方泰輿·李以楷·慶絢·金季良·吳道炯·鄭允說·許溵,以次進伏訖。尙喆曰,夜間聖體調攝,若何?上曰,一樣矣。寢睡·水刺之節,亦何如?上曰,自昨,食味稍勝矣。進湯劑後,尙喆曰,敢請診候乎?上許診,泰輿進前診候後,退伏奏曰,脈候調均,左右三部,亦一向安好矣。諸醫以次診候後,諸醫所達,與泰輿同矣。上曰,提調出去,持湯劑,更爲入侍。出榻敎上起坐曰,額上黑髮,漸有生意,卿等向前瞻望,可也。都提以下諸臣,進前瞻望後奏曰,果如聖敎,而且玉色尤覺敷膄,新年以後,韶華甚勝於前,不勝慶幸矣。名漢曰,明日傳香,禮房承旨金光國,病不仕進矣。上命書傳敎曰,禮房承旨許遞,其代前承旨李在簡除授,牌招察任,房順房。名漢曰,日前遣承旨偕來,而其後史官不爲親諭下批,故至有承旨遞差之命,而院規無遣史官三字,則史官不爲親去云。此後定式,唯在上裁矣。上曰,傳諭大臣體重,此後承旨雖偕來往留,史官亦當親傳,無使書吏傳之,仍爲定式,可也。上進湯劑後,諸臣以次退出。
上在慶熙宮。停常參·經筵。
自午時至酉時,日暈,初昏,流星出婁星下,入東方天際,狀如拳,尾長三四尺許,色赤。
下直,草溪郡守陳弼漢,彌助項僉使金世柱,碧團僉使李載興,天城萬戶金翰魯,防垣萬戶金亨大。
藥房都提調臣金尙喆,提調臣韓光會,副提調臣洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,待下敎入侍。
徐命善啓曰,大司憲·執義·掌令二員·持平二員未差,今日以監察茶時之意,敢啓。傳曰,知道。
李之晦,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪名漢啓曰,吏曹判書洪樂性,連違召命,尙不行公,事極未安,卽爲牌招察任,何如?傳曰,允。
傳于韓必壽曰,藥房入侍。
李之晦啓曰,臣依定式,進詣崇政殿月臺,入直禁軍等戎器服色點考,則皆無頉,仍以傳敎內辭意,依例勞問,則亦皆好在云矣。敢啓。傳曰,知道。
以備忘記,傳于李之晦曰,今下弓矢,碧團僉使李載興,防垣萬戶金亨大等處給送。
洪名漢啓曰,假注書申光緝,身病猝重,勢難察任,今姑改差,何如?傳曰,允。
假注書申光緝改差,代以吳鼎源爲假注書。
徐命善,以奉常寺官員,以都提調意啓曰,東籍親耕田所種九穀,先農大祭後,卽爲起墾付種之意,敢啓。傳曰,知道。
戊子正月十一日辰時,上御集慶堂。藥房入診入侍時,都提調金尙喆,提調韓光會,副提調洪名漢,假注書申光緝,記注官李章五,記事官柳焵,醫官方泰輿·李以楷·慶絢·金季良·吳道炯·鄭允說·李長周,以次進伏訖。尙喆曰,夜間聖體調攝,若何,寢睡·水刺之節,亦何如?上曰,一樣矣。進湯劑,上進御訖。尙喆請診候,上許之。泰輿·以楷等,診脈候,退伏奏曰,左右三部調均,滑體亦一樣矣。尙喆曰,聞醫官所傳脈候調均,無或少變,不勝欣幸矣。上曰,予聞之多矣。何足信乎?上曰,欲召儒臣,讀問答,而亦漸無心矣。初十日日次爲之乎?尙喆曰,已進定於九日矣。上曰,日次則予恐負債矣。尙喆曰,一朔六次,未嘗闕焉,故公務無滯,循例狀啓外,廟謨,別無所講,臣等才疎,不能體憂勤之望念,歉愧何達。上曰,肌膚予自視稍勝,斯亦怪矣。而但步履,漸不如前矣。尙喆曰,子之事父,有一喜一懼,而臣之事君,亦然。今臣則有喜而無懼矣。上曰,領相所言,出於至誠,而予豈設宴之人乎?尙喆曰,下敎不可如是,此不過如耆英眞率會,而少無張大之事矣。上曰,藥房提調持湯劑,更爲入侍。出榻敎光會先退。上曰,雖六承旨同參,非宴集而何?命都提調進前,詳視鬢髮。上曰,左邊多於右邊,尤怪矣。予以此,今日尤爲用心矣。尙喆曰,聖慮無乃過乎?光會持湯劑進伏,光會曰,以此寬懷則可矣,而不可如是下敎矣。上笑曰,提調以此爲慶,欲呈宴賀草記乎?尙喆進湯劑,上進御後,諸臣以次退出。
上在慶熙宮。停常參·經筵。
自午時至申時,日暈。酉時,日暈,暈上有背,背上有冠。初昏,月暈,暈上有冠,暈下有履。夜一更,月有交暈。自二更至五更,月暈。
下直,宣沙浦僉使金乃衍,淸安縣監權敬應。
徐命善啓曰,大司憲·執義·掌令二員·持平二員未差,今日以監察茶時之意,敢啓。傳曰,知道。
藥房提調韓光會,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
以承傳色口傳下敎曰,茶則先入之,待下敎入侍。
備忘記,傳于李之晦曰,前中官洪碩海敍用。
韓必壽啓曰,吏曹判書洪樂性,一向違召,無意膺命,事極未安,卽爲牌招察任,何如?傳曰,允。
傳于韓必壽曰,內局入侍。
右議政金尙喆箚曰,伏以臣於昨日公退之路,寒疾猝發,頭目暈眩,胸膈痞悶,連服取汗之劑,尙未和解,達夜呌痛,昏不省事。今日問安,徒隷已集,而欲起還仆,末由轉動,若臣一半分自效之道,惟在保護之地,而力不從心,莫遂下情,有臣如此,生不如死。伏乞亟命鐫免臣本兼諸任,以警具僚,以安微分焉。取進止。答曰,省箚具悉卿懇。業已諒矣。內局都提擧,特爲許副,卿其安心勿辭,其須善攝焉。傳曰,遣史官傳諭,遣御醫看病。
戊子正月十二日巳時,上御集慶堂。藥房入診入侍時,提調韓光會,副提調洪名漢,假注書鄭基煥,記注官李章五,記事官柳焵,醫官方泰輿·李以楷·慶絢·金季良·吳道炯·鄭允說·許溫,以次進伏訖。光會曰,夜間聖體調攝,若何?上曰,一樣矣。寢睡·水刺之節,亦何如?上曰,亦一樣矣。上進湯劑後,光會曰,敢請診候乎?上許診。泰輿進前診候後,退伏奏曰,脈候調均左右三部,一向安好矣。諸醫以次診候後,諸醫所達,與泰輿同矣。光會曰,都提調聞有實病不來矣。上曰,予固已知之矣。上命讀右議政金尙喆箚子,命書批答後,上曰,都提擧許副,代金判府事爲都提擧。出傳敎命書傳敎曰,今觀日氣,春耕不遠酪粥停止,其牛卽日下送本縣用耕,而頃者耆社,已下敎,纔取乳之牛,入于屠肆,豈仰體昔年靑頭鴨之敎乎?來處,當日下送,用耕牛,報內局事,分付畿營。藥房提調持湯劑,更爲入侍時,都提調金陽澤,偕入進伏後,陽澤曰,伏未審此時,聖體調攝,若何?上曰,一樣矣。寢睡·水刺之節,亦何如?上曰,亦一樣矣。上進湯劑後,命書傳敎曰,噫,豈特年深氣衰?今年何年?自前冬報春,此心莫知幾層下矣。以目下事觀之,三陽回泰,萬品皆蘇,予莫知春。頃者行禮,於予誠僥倖,禴祀烝嘗,雖不可言,歲首展謁,莫能起意,此孝乎?以此觀之,今年雖百事,伸禮誠難,亦豈孝哉?凡事皆由方寸,今春若此,專由於逢此年,雖然,禮不能行,誠未能伸,中夜興思,此心何抑,此心何耐?謝詩已久,只在其文,昨冬又謝,其欲寓意,何可得也?今者此敎,亦可見暮年追慕苟且之心矣。吁嗟,臣工,小諒此心,凡於祀典,必誠必戒,大小祭享,莫敢退步,副予此懷。諸臣以次退出。
上在慶熙宮。停常參·經筵。
下直,茂山府使朴聖煥,富寧府使李鼎炳。
徐命善啓曰,大司憲·執義·掌令二員,持平二員未差,今日以監察茶時之意,敢啓。傳曰,知道。
藥房都提調金陽澤,提調韓光會,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
以承傳色口傳下敎曰,茶則先入之待下敎入侍。
韓必壽啓曰,吏曹判書洪樂性日事違召,無意膺命,事體極爲未安,卽爲牌招察任,何如?傳曰,允。
傳于李之晦曰,平安兵使宣諭,先爲之,內局同爲入侍。
又以傳于曰,平安兵使宣諭傳符後,內局同爲入侍。
傳于韓必壽曰,內局入侍。
備邊司薦望,以徐命善爲義州府尹。
傳于李之晦曰,明日次對爲之。
韓必壽,以吏曹言啓曰,今此望祭大祝,以副司果宋載經,塡差矣。身病猝重,不得已本曹正郞尹錫周,塡差之意,敢啓。傳曰,知道。
又以吏曹言啓曰,今此徽寧殿望祭獻官,前承旨鄭運維塡差,而時無職名,令該曹口傳付軍職,何如?傳曰,允。
兵曹口傳政事,副司直鄭運維。
又以吏曹言啓曰,居山察訪朴萬輝,除拜後,以履歷不足,分付勿赴,而所志終不書呈,揆以事體,誠極未安,爲先罷黜,何如?傳曰,允。
又以內醫院言啓曰,前內醫崔觀泰,入屬本院事,命下矣。依例御醫啓下,令該曹付軍職,冠帶常仕,何如?傳曰,允。
全羅監司洪樂仁狀啓,雲峯縣北下面居良人鄭於仁老味·子巨堂長等燒死事,傳于李在簡曰,令本道恤典擧行。
禮曹參判蔡濟恭疏曰,伏以歲籥載新,海屋添籌,八域舞蹈,歡聲惟均,仍念臣,冥升而昧知足之戒,宜去而非遠遊之時,徊徨偪側,憂懼多端,至若文任二字,爲今世之禍祟,久矣。歷數朝端,居是任而保有身名者,果幾人也。況臣,上逢知心之主,而下媒白眼之視,中抱慨世之懷,而妄任恢公之責,機穽之密布,弩矢之傍伺,非獨臣已知之,知臣者亦莫不爲臣憂之,果然姜趾煥之疏,不先不後而出矣。噫嘻,何其有如不及時之態也?臣只見其可笑而未見其爲可恕也。然如欲使臣,不復近文苑一步,則其所架鑿,何患無辭?而今其爲說,專事汚衊,不顧倫理,臣何足言?有辱聖世,臣不忍與渠呶呶,而亦安可不據實陳暴於聖明之前也。臣有至親冠童四五人,常留臣家,學句讀於臣,比隣年少七八人,以臣有一飯之先,來往問字,已有年所,往在甲申憂心制之日,許其居接於臣家,課督公車各體,論其利病,書等高下,而其後持衰終三年,未嘗有此事,一世之耳目俱在,焉可誣也?臣竊聞先輩名碩,當其居憂之時,至於考較文字,亦多有行之者,而未聞有疑之以非喪不言之義,今獨於臣,急於吹覓,以此聲臣之罪,而勤稱之曰設私白日場。夫所謂私白日場,守宰課試儒生之名也。尙可以加之於子姪門生勸課之地乎?至於飮食宴集等句,人皆有父母,人皆有親喪,渠亦聖世風化中一物,何忍以此發口?雖然,此豈趾煥所自辦也?臣是今世之眼中釘耳,旣不可不拔,則必可欺以方然後,或可以上感天聰,下眩群聽,而今乃以三尺童所不信之語,欲以欺日月之明,授趾煥方略者,其計亦可謂疎矣。臣之竊自傷痛者有之,念臣釋褐事殿下,今已二十有六年,恩山德海,與天無極,而曾未有尺寸勞勩,少答渴埃,今乃以臣之故,貽累於聖朝風敎,臣雖滅死萬萬,何以少贖其罪也?何幸天鑑孔昭,魔鏡高懸,彼讒情狀,打開無餘,而十行絲綸,連日筵敎,痛察猜忮之由,曲不昭釋之意,雖使臣自爲之說,亦當無居此外者,臣闔門感祝,淚盡成血,隕首結草,猶屬歇後語耳,然市虎成於三言,投抒起於屢至,古人攸悲。從玆以往,不知幾許駭機,潛藏於擠排之地,雖以殿下,父母於臣,亦安知不投抒而起也?無寧早許臣封納告身,遠跡名塗,時望鑾蹕之路,走伏羽衛之傍,瞻望天顔,以慰耿結,則微命無薤粉之憂,知遇有終始之全,書之簡冊,不亦爲美談乎?玆敢瀝血爲章,悉暴危苦之情。伏乞聖慈,將臣本兼諸任,盡行刊汰,仍命選部勿復檢擬,以卒天地生成之澤,不勝萬幸,臣無任云云。答曰,省疏具悉。昔柳玭,戒子書,心常誦焉。以紫陽序文言之,宋德隆盛之時,亦有范質之詩,況末世乎?雖然,膚受之讒,古豈無之?而其於末世,人事勝於古,雖與儓下賤,豈有是事?卿章雖云投杼,噫,予雖衰,此等事,雖日百投抒,焉敢售也?此不過若柳玭之言,雖群猜浮浪,使姜趾煥,其無是心,豈可增演附益?此雖三尺童子,不可欺者。予雖衰矣,何敢售也?此不過誦此語,自陷名義者也。於卿何累,予何信也?雖然,若有心腸,彼却不遠,抑何心,撤其習,甘心于卿?此予所以尋常憤恚者也。於卿何有,於卿何有?予不捨卿,予不捨卿,卿勿過辭察任。
檢閱南柱老疏曰,伏以三陽開泰,邦籙無疆,聖候益康,展拜禮成,臣民慶忭,曷有其極?仍念臣母病,以風瘓所祟,積年沈痼,委頓床席,寧日恒少,顧臣情理,實難離捨,而緣臣所叨之職,責任頗緊,抑情持被,今已月餘矣。卽接家信,則臣母本病之外,又添輪感,飮啗全却,症形苦劇,臣聞此報,急於歸護,忙投短章,徑出禁門。伏乞聖明,俯垂矜憐,亟削臣職,以便救護。仍勘臣罪,以肅朝綱,千萬幸甚。
副修撰閔弘烈疏曰,伏以臣,偏母素抱貞疾,源委已痼,每當節序交換,輒必一倍添劇,日昨召命之違逋,亦由情私之煎迫,而律以常憲,宜伏重誅,乃蒙天地之仁,曲加寬貸,特敍復授,曾未踰日,飭敎截嚴,天牌夜降,臣怵畏義分,抑情就直,今已有日矣。卽接夜來家信,則母病近緣日氣乖常,宿症之外,又添寒感,達宵失睡,神氣昏綴,種種諸症,雖不敢盡煩崇聽,而病裏思臣,促令來視,臣得聞此報,寸心如灼,玆敢不避煩瀆,拜章徑出。伏乞聖明,諒臣情理之難强,亟賜鐫削,勘臣擅離之罪,以嚴朝綱,不勝萬幸,臣無任云云。答曰,省疏具悉。爾其勿辭護焉。
戊子正月十三日巳時,上御集慶堂。藥房入診,平安兵使,同爲入侍時,都提調金陽澤,提調韓光會,副提調洪名漢,假注書鄭基煥,記注官李章五,記事官柳焵,平安兵使具善行,醫官方泰輿·李以楷·慶絢·金季良·吳道炯·鄭允說·李翊臣,以次進伏訖。陽澤曰,夜間聖體調攝,若何?上曰,一樣矣。寢睡·水刺之節,亦何如?上曰,亦一樣矣。上進湯劑後,陽澤曰,敢請診候乎?上許診。泰輿進前診候後,退伏奏曰,脈候一樣調均,左右三部安好矣。諸醫以次診候後,諸醫所達,與泰輿同矣。上曰,平安兵使進前,善行進伏。上曰,鄭汝稷爲關西帥臣時,吾已高枕矣。今卿爲此任,吾尤忘憂矣。淸川江事,卿須各別惕念,而可爲則爲之,不可爲則不爲,唯在卿意商量矣。善行曰,若不可爲之事,則臣初不始之矣。臣敢不竭誠也?陽澤曰,此是宿將矣。以前大司馬,爲關西帥臣,今始初也。上曰,然乎?帥臣之年,今爲幾何?陽澤曰,甲午生云矣。以前大司馬,出往西關,人必聳動矣。上曰,在於人之如何?雖兼大司馬大將軍,人若庸劣,則不必聳動,而此人之出往遠地,甚可惜,而於西關,猶過矣。陽澤曰,然矣。命賜弓矢後,先爲退出,藥房提調,持湯劑,更爲入侍。出榻敎進湯劑。上曰,靜思昔年,七年差備待令,因此下問李徵夏婿崔觀泰,曾以內局之人,關服之後,尙未復屬云。令該院其令當日入屬。出傳敎諸臣以次退出。
上在慶熙宮。停常參·經筵。
李之晦啓曰,大司憲·執義·掌令二員·持平二員未差,今日以監察茶時之意,敢啓。傳曰,知道。
藥房都提調金陽澤,提調韓光會,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮口傳問安。答曰,知道。
以承傳色口傳下敎曰,茶則先入之,待下敎,與次對同入。
李之晦,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪名漢啓曰,吏曹判書洪樂性,鎭日違召,無意膺命,事體誠極未安,卽爲牌招察任,何如?傳曰,允。
備忘記,承旨有闕,代金光默除授,牌招察任房順房。
李之晦啓曰,大臣·備局堂上,依下敎來待矣。傳曰,內局同爲入侍。
韓必壽啓曰,預備兼春秋趙錫然,身病猝重,勢難察任,今姑減下,其代令該曹口傳差出,何如?傳曰,允。
吏曹口傳政事,兼春秋單李枰。
兵曹口傳政事,副司果崔觀泰。
洪名漢,以吏曹言啓曰,本曹佐郞金基大,呈狀內,身病甚重,勢難察任云,依例改差,何如?傳曰,允。
戊子正月十四日辰時,上御集慶堂。藥房入診入侍時,都提調金陽澤,提調韓光會,副提調洪名漢,假注書鄭基煥,記注官李章五,記事官柳焵,醫官方泰輿·李以楷·慶絢·金季良·吳道炯·鄭允說,以次進伏訖。陽澤曰,夜間聖體調攝,若何?上曰,一樣矣。寢睡·水刺之節,亦何如?上曰,亦一樣矣。上進湯劑。陽澤曰,敢請診候乎?上許診。泰輿進前診候後,退伏奏曰,脈候調均,左右三部,一向安好矣。諸醫以次診候後,諸醫所達,與泰輿同矣。上曰,內醫崔觀泰,口傳付軍職。出榻敎上曰,崔觀泰使之待令,藥房提調持湯劑,更爲入侍。出榻敎上進湯劑後,陽澤曰,崔觀泰方待令矣。上曰,進前診候。觀泰進前診候後,退伏奏曰,脈候左右三部,安好矣。光會曰,昨秋照訖講親試時,有學禮講停止之命,而其時漢城試入格儒生,多有未參者,其外亦有各道鄕試及三年條陞學公都會入格人,初不應講矣。學禮講,便是入門錄名,何以爲之?敢稟。上曰,照訖講親試人置之,其餘皆令赴講。光會曰,其時赴講儒生,元無擧案捧置者,赴講與否,實難辨別矣。上曰,欲求事君,而先欺君,可乎?使其時赴講儒生,皆令自首。出擧條諸臣以次退出。
戊子正月十四日辰時,上御集慶堂。大臣·備局堂上引見入侍時,領議政金致仁,左參贊申晦,戶曹判書李思觀,副護軍鄭汝稷·李章吾,淸川君金鍾正,吏曹參判閔百興,左副承旨李之晦,校理李澤遂,假注書吳鼎源,事變假注書黃宅仁,記事官李章五·柳焵,進伏訖。致仁曰,夜間聖體調攝,若何,痰候·水刺之節,亦何如?上曰,一樣。而肌膚似勝,鬂毛多生,可怪矣。致仁曰,此皆血氣所由,不勝欣幸矣。上曰,自去臘,心不能耐,每欲誦詩,而輟詩已久,故亦不爲矣。致仁曰,雖有輟詩下敎,今豈可以此而廢誦詩乎?藏樂下敎,旣過矣。而此等事,聖慮尤涉過矣。上曰,享列聖所未享之年,此豈孝乎?致仁曰,此實宗社之福,聖敎豈可如此乎?聖心一日舒泰,則有一日之效,二日舒泰,則有二日之效,伏願加工焉。之晦曰,今日次對,兩司闕員,故不得進參矣。上曰,備堂幾人入來,而金鍾正亦入來乎?之晦曰,然矣。致仁曰,此守禦使申晦三營束伍及左右部牙兵合操,取稟狀啓也。此摠戎使金時默水原·南陽春操,取稟狀啓也。此開城留守金善行本營牙兵習操,取稟狀啓也。此永宗前防禦使李啓祥本營水陸操,取稟狀啓也。他道水陸諸操,旣令停止。今此四營,不宜異同,一體許停之意,分付,何如?上曰,依爲之。出擧條致仁曰,此平安前兵使元重會今春淸南各邑鎭巡操,取稟狀啓也。詰戎甚重,關西尤異,依請擧行之意,分付,何如?上曰,依爲之。出擧條致仁曰,吏判連日違召,兵判前已行公,而今又引入,不可一向置之矣。上曰,吏·兵判三度加由之後,尙今撕捱,此何分義,此何事體?今當歲初,亦不可逡巡若此人,此後一都目,爲吏·兵判之瓜期乎?其涉過矣。從重推考,更爲牌招察任。今日次對,有不進者,不可無飭,一體推考。出傳敎致仁曰,聞吳璹等,均廳當納者,今已畢納云,調用,似無拘礙矣。上曰,分付銓曹,使之調用,可也。思觀曰,翁主·郡主,此後出閤時物種,依和寧翁主出閤時單子中,存減數擧行事,頃有下敎矣。郡主出閤物種,則定例中,本不無差等減定者,此等物種,依例擧行,何如?上曰,依爲之。出擧條晦曰,今番式年會試,曾爲親臨照訖講人,則勿使更赴於學禮講乎?上曰,親試人外,皆令赴講,可也。上命賤臣持入守令薦單子及戊子六七月日記,命承旨讀訖退出。
上在慶熙宮。停常參·經筵。
自辰時至午時,日暈。未時申時,日暈,暈上有冠,暈下有履。
李之晦啓曰,大司憲·執義·掌令二員·持平二員未差,今日以監察茶時之意,敢啓。傳曰,知道。
藥房都提調金陽澤,提調韓光會,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今年逢此日,此心一倍,氣則一樣,明日入侍,宜矣。中宮殿·惠嬪宮,口傳問安。答曰,知道。
以承傳色口傳下敎曰,茶則先入之,建功湯亦爲入之。
備忘記,傳于李之晦曰,今下弓矢,波知僉使金纘胄處給送。
洪名漢啓曰,吏曹判書洪樂性,昨日飭敎之下,又違召命,終不行公,事體極爲未安,牌招察任,何如?傳曰,允。
李之晦啓曰,兵曹判書李景祜,昨日飭敎之下,不爲膺命,事甚未安,卽爲牌招察任,何如?傳曰,允。
傳于李之晦曰,前已下敎,而今日踏橋時,巡邏勿侵事,申飭。
左議政韓翼謩箚曰,伏以臣,半生負疾,祟在痰癖,年來自力於醫藥,幸不至甚,前月以後,宿症復作,膈痞而食飮全減,痰滯而坐臥有妨,非不知卽其時請急調治,適當新舊歲交,有不任區區之下誠,拚死奔走,日復一日,日昨春享駿奔之餘,承命入侍,罷對歸家,寒氣外襲,頑痰內凝,胸膈牽痛,呼吸不利,急灌藥物,歷屢日而始得少定,其間試命之虛辱,賓筵之阻對,職由於是,病裏惶恐,當復何如?臣本至愚極陋,最出人下,三事重任,夫豈彷彿於臣身?偏蒙我聖上特達之知遇,一朝望實之外,擢授之不疑,臣旣感激恩造,逃遁不得,則出而冒膺,三歲于玆,伈伈泄泄,無一事裨補,無一策措置,致使至尊,獨憂於上,生民困瘁於下,有相如此,國將何賴?重以鈍性多滯,迷質易誤,觸事顚錯,無往非罪,儻微我殿下至仁,嶺海鈇鉞,必無幸矣。中夜點檢,汗淚交逬,只有早卸重擔,退守本分,庶不至重誤於國事,惟此一念,可質神明,前後筵懇,非出飭外,而忱誠淺薄,未能仰格,泯默因循,以至于今。今則福過之災,病又乘之,陳力就列,實無其望,虛縻重務,如添一病,玆敢力疾構箚,冒死哀籲。伏乞聖慈,俯垂鑑諒,先將臣所帶相職,亟許鐫解,俾得以安意調治,以尋生路,千萬幸甚。答曰,省箚具悉卿懇。業已諒矣。卿須安心益攝焉。心若此故,置側遺答,其雖仍衰,自恧欠敬矣。仍傳曰,此批答,令坐直注書,待開門卽傳。
上在慶熙宮。停常參·經筵。
金光默啓曰,大司憲·執義·掌令二員·持平二員未差,今日以監察茶時之意,敢啓。傳曰,知道。
藥房都提調金陽澤,提調韓光會,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等依下敎,率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。見實錄德壽起居之故事,其朔過半,七十五歲,其猶冥然,奉聞實錄之後,冥然二字,可謂歇後也。雖然,祝有年之意,雖此時,何敢弛哉?至夜半望月,其昏若是,乍見其光,旋卽陰翳,其若昨步,昨日忽然五六間其能自步,自謂曰,登階雖難,展謁步庭,庶可爲也。更步之,若乍見月,而有陰雲,其難一樣,何時能拜?豈特此也?謂其氣,春陽若冬,衰樣益甚,憶昔之中,此心若隕若此,而日再服湯,其曰,孝乎?呼寫于此,氣何暇諭乎?暮年特敎之下,人能望月踏橋乎?此正若諺云,衰者之時,春亦秋也,興惟及此,臥而自哂矣。中宮殿·惠嬪宮,口傳問安。答曰,知道。
以承傳色口傳下敎曰,茶則先入之,待下敎入侍。
洪名漢啓曰,吏曹判書洪樂性,連日違召,無意膺命,事體誠極未安,卽爲牌招察任,何如?傳曰,允。
李之晦啓曰,兵曹判書李景祜,連日違召,尙不行公,事甚未安,卽爲牌招察任,何如?傳曰,允。
韓必壽啓曰,檢閱南柱老,由限已過,卽爲牌招入直,何如?傳曰,允。
又以弘文館言啓曰,本館上番,連日姑降入直,事甚未安,副修撰閔弘烈,由限已過,卽爲牌招入直,何如?傳曰,允。
備忘記,傳于李之晦曰,今下弓矢,楸陂萬戶蔡顯一處給送。
傳于韓必壽曰,內局入侍。
金光默,以弘文館言啓曰,今日政,新除授應敎·副應敎,待下批牌招察任,何如?傳曰,允。
李之晦,以兵曹言啓曰,本曹佐郞金載人,身病猝重,呈狀乞遞,宿衛重地,不可久曠,今姑改差,何如?傳曰,允。
李在簡,以吏曹言啓曰,卽接成均館牒呈,則學諭崔慶裕,除拜後過限未肅拜云,依例罷職,何如?傳曰,允。
有政。吏批,判書洪樂性牌不進,參判閔百興進,參議未差,同副承旨李在簡進。吏批啓曰,玉堂闕員,今當差出,而曾經之人,方在違牌坐罷中,無以推移備擬,合有變通之道,何以爲之?敢稟。傳曰,竝敍用。又啓曰,判書洪樂性牌不進,參議未差,小臣獨政未安,何以爲之?敢稟。傳曰,仍爲之。以鄭光忠爲大司憲。宋文載爲大司諫,鄭恒齡爲執義,李敬玉爲司諫,洪相直·任一源爲掌令,金致恭·林德躋爲持平,鄭煥猷爲獻納,金載人·趙載俊爲正言,金相翊爲副提學,金尙默爲應敎,朴取源爲副應敎,朴志源爲輔德,李鎭衡爲弼善,金熠爲兼弼善,李昌壽爲刑曹判書,成天柱爲同義禁,李昌壽爲藝文提學,綾昌君橚爲宗簿提調,申思運爲宗簿正,宋鍈爲奉常正,金用謙爲掌樂正,尹承烈爲軍資正,李謙彬爲吏曹佐郞,韓泰裕爲工曹佐郞,申光勉爲濟用判官,李克生爲注書,申光緝·金光遇爲典籍,申昕爲奉常主簿,洪章漢爲陜川郡守,兪彦鎬爲鴻山縣監,姜彝正爲全羅都事,李致中爲兼東學敎授,尹弘烈爲兼南學敎授,睦祖永爲兵曹佐郞,徐命亮爲居山察訪,宋翼南爲孝章墓守衛官。貞陵參奉尹命基,崇陵參奉李商鳳相換,典籍單愼認明,成均博士單金文鐸,學諭單朱萬离,承文正字單金宗九,銀溪君楔在喪終制,贈判書南漢紀贈左贊成例兼,贈吏曹參判南正重,贈吏曹判書例兼,奉朝賀南有容,兩代追贈。
兵批,判書李景祜,參判李應協,參議李聖圭病,參知李徽中,左副承旨李之晦進,僉知三,金麟瑞·姜啓周·田光羽,副護軍崔晟·徐秉憲·許儼·趙守誼·鄭錫百,副司直趙雲逵·成天柱·鄭光漢·李復祥·鄭昌聖·申一淸·金光國,南漢城機別將柳爾胄,副司果金漢謙·李纘徽·文光道。
李之晦,以兵曹言啓曰,今正月十七日,武臣堂上朔試射日次,故試官望備擬受點矣。親臨常參相値,不得爲之之意,敢啓。傳曰,知道。
傳于李在簡曰,明日當殿座,柏府·薇垣,待開門牌招。
李之晦啓曰,明日常參,六曹長官及判尹,當爲進參,而吏曹判書洪樂性,兵曹判書李景祜,刑曹判書李昌壽,漢城判尹沈鏽,竝待開門牌招,以爲進參之地,何如?傳曰,允。
兵曹參議李聖圭疏曰,伏以歲律載新,聖等彌高,臣民慶忭,率土惟均,而臣數載逖違之餘,獲忝邇列,屢近耿光,區區欣祝,曷有其極?仍念臣老母,自經向來毒感之後,宿諸節,尙未蘇完,床簀澟澟,連事藥餌,以此情理,夫豈有離捨就直之勢?而恩湥甄錄,懼切逋慢,黽勉趨膺,亦已經月矣。第念宿衛之地,職任甚緊,每當持被,輒曠省視,門鑰一下,方寸如亂,而瀆撓是懼,抑情供職矣。又自昨夕臣母,素患痰癖之症,一倍添劇,達夜叫痛,氣息澌綴,臣方左右扶將,實難頃刻離側,情私所迫,終不敢自阻於孝理之下,玆敢略陳短章,悉暴衷懇。伏乞聖明,特垂憐察,亟削臣職,以便救護,仍治臣罪,以昭法紀,千萬幸甚。答曰,省疏具悉。爾其勿辭護焉。
戊子正月十六日巳時,上御集慶堂。藥房入診入侍時,都提調金陽澤,提調韓光會,副提調洪名漢,假注書鄭基煥,記事官柳焵·南柱老,醫官方泰輿·李以楷·金季良·吳道炯·鄭允說·李翊臣,以次進伏訖。陽澤曰,昨日未承候,聖體調攝,若何?上曰,一樣矣。寢睡·水刺之節,亦何如?上曰,寢則頗穩矣。俄已悉於藥房批答,而昨夜,予果行步五六間矣。更步則旋艱矣。陽澤曰,大凡行步之時,或艱澁,亦由於運用不多之致也。諸臣中,有新經道伯·守令而入爲承旨者,初則行步艱澁,而若稍久,則次次善步矣。上進湯劑後,陽澤曰,敢請診候乎?上許診。泰輿進前診候後,退伏奏曰,脈候調均,左右三部,一向安好矣。諸醫以次診候後,諸醫所達,與泰輿同矣。藥房提調持湯劑,更爲入侍。出榻敎上進湯劑後,上命入守令薦擧單及戊子日記,命承旨讀之,至八月二十日次對日記,具萬理以臺臣,先奏事,而後避嫌。上稱嘆曰,古之臺臣,如此矣。仍命書傳敎曰,今逢此年,此心難抑,故每於診筵,取讀日記,而此乃僅聚者,故無可觀矣。今日聞八月二十日次對日記,其時所奏,若見今日,噫,追慕者,卽此年,而因此倖聞,其時次對,可謂盛事矣。噫,此年外,卽己丑,己丑冬後,連在靜攝,其無可言。噫,辛卯以後,甲午不過四年,其後庚子,亦不過六年。嗚呼,盛事,今何復見?昔日仰聞其時所奏,雖多聞時,不過霎時書入擧條之後,浩多爲敎,此卽故閔奉朝賀之兄也。今聞所奏,嗚呼,聖敎,若聞今日,噫,此時卽聖世,而其奏若此,今則雖十次對,皆含默而去,若故判書權爀,爲承旨之言,果國無事而然乎?想儀聖世,追憶故臣權爀之言,予心何抑?以此觀之,近者次對,不過大臣外,一堂含默,卽文具次對也。以一事言之,具萬理將有引嫌,而下詢之事,無懷不陳,末梢引嫌,此人其誰?卽今者具壽國之祖也。以此觀之,李蓍建之不奏下問,先爲引嫌,其所處分,焉可已也?下敎不是則其宜覆難,果若是也。何不爲鷹鸇,而敢曰下敎之事,臺臣焉敢以奏云者?比諸具萬理,孰是孰非?回甲之年,旣奏其祖之奏,已登西長,前司諫具壽國,特除工曹參議,以示予意。旣慨之後,再昨次對,豈云次對?噫,朝參之停,意蓋湥矣。旣不伸禮,故命停常參,何言而不過小朝會也?明日當行常參,入侍諸臣,大臣外,其若默默而去,予雖衰矣。其若鳴將,以此預爲申飭,俾無若前默默,而負昔年八月二十日次對焉。噫,今予之心,諸臣雖不詳知,陟降下燭,此心都冷,昨夜乍光之月,乃照聞日記,若是下敎,此誠洋洋如在之意,咸須聞知。又命書傳敎曰,噫,復政之後,一月六對,不敢闕焉,而今覽日記,此正爲觀瞻也。若此不已,雖日十次對,其何益哉?不覺靦然矣。又命書傳敎曰,常參有命,兩司無人,政官牌招開政,以在京無故人擧行,待下批牌招。諸臣以次退出。
上在慶熙宮。只常參,停經筵。
金光默啓曰,大司憲·執義·掌令二員,持平二員未差,今日以監察茶時之意,敢啓。傳曰,知道。
藥房都提調金陽澤,提調韓光會,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣,只卿等殿中入侍,中宮殿·惠嬪宮口傳問安。答曰,知道。
以承傳色口傳下敎曰,茶則先入之。
洪名漢啓曰,注書李克生在外,代假注書鄭基煥姑令仍察,何如?傳曰,允。
李之晦,以都摠府言啓曰,今日入直內三廳武兼禁軍及軍兵等,當爲中日習射,而常參相値,不得爲之之意,敢啓。傳曰,知道。
傳于韓必壽曰,處所以資政殿爲之。
又以傳于曰,待下敎詣閤,只入正時。
以承傳色口傳下敎曰,今日所爲何如,而承牌者如此乎?申飭皆修整後,入侍單子,卽入之。
傳于韓必壽曰,臣待之乎?其君待乎?正時卽入之。
傳于金光默曰,下敎之後,敢出喝導聲乎?喝導逐送開陽門外,其後入者,以傳旨擧行。
傳于李之晦曰,承旨入侍。
李之晦,以兵曹言啓曰,五衛將李瑞春,身病猝重,勢難供職,呈狀乞遞,不可强令察任,今姑改差,何如?傳曰,允。
刑曹參議金應淳疏曰,伏以惟天惟祖宗,春佑我東,寶算彌高,新休滋至,區區愛日之誠,益不勝歡欣祈祝之至,仍伏念臣之父,今年七十二矣。新正過半,倍切戀思,而每接臣父之書,謂以過歲無恙,勿以老父爲念,專意供職云爾,故臣抑情低徊,以至于今,卽因臣家僮之來而聞之,則臣父歲前所患諸症,進退無常,近又重添寒感,氣息澟綴,臣於是,焦煎靡措,按住不得,玆敢冒陳短章,徑尋鄕路。伏乞聖慈,特垂矜諒,亟賜鐫改,仍治臣擅行之罪,以嚴朝綱,以安臣分,千萬幸甚。答曰,省疏具悉。知爾來京,欲除喉院矣。今覽爾章,情理然矣,往護焉。
判敦寧李益炡疏曰,伏以臣季父綾昌君橚,昨日政,除拜宗簿寺提調矣。臣之所帶提調,在法應遞。伏乞聖明,亟許遞改,以存公格,千萬幸甚。答曰,省疏具悉,提擧在下當遞,許遞焉。
掌令洪相直疏曰,伏以臣於昨冬,職忝諫官,隨登筵席,略陳膚淺之說,粗效憂愛之忱,誠意未孚,責敎遽下,臣於是,惶隕退出,尙切愧懼,曾未幾何,忽伏承柏府新命,且惶且感,莫省攸措,常參有命,天牌儼臨,固當竭蹶趨承,以伸叩謝之義,而素患痰癖,又添於天行輪感,頭目眩轉,手足麻木,寒熱迭攻,食飮專却,萬無自力之勢,玆不得不隨詣陳懇。伏乞聖明,少垂察焉。乞免之章,不宜贅及他說,而得伏見昨下傳敎求言,聖意溢於絲綸之間,臣身雖不得進,倂言而廢之,以負我殿下惻怛之至意乎?都政時,邊將遷轉,專用久勤,其法甚嚴,今番大政,水原久勤之以他道人換報,旣仍大僚之筵奏,本府府使,當該銓官,或罷或推,則居間宣力者,奚獨無罪?前判書趙雲逵,爲私人生色,左右干囑,必成乃已,事出之後,始陳同罪之章,身爲重臣,壞亂公格,事之寒心,莫此爲甚。臣謂前判書趙雲逵,宜施譴罷之典,被彈者之反詈言官,誠非聖世之美事,亦嘗有前後飭敎,則乃者蔡濟恭對卞之章,盛氣咆哱,專事詬罵,其無倫脊,殆近年之所未有也。臺言雖或有可卞者,在渠自明之道,惟常遜辭引義,指陳事實而已,其何敢噴薄說去,角勝言者乎?若使濟恭,少有嚴畏公朝之心,其無忌憚,必不至此,至於投杼二字,尤非在下者仰陳聖明之下者,而肆然書之於章牘,要爲媒進之計,此而置之,後弊難防,且三年之喪,父母一也,而乃以心制持衰之異,欲作費辭自明之計,噫嘻,此何言也?如此無識之人,不可置之於縉紳之列,臣謂蔡濟恭,宜施譴削之典也。開城留守金善行,地望輕蔑,言行誕妄,銜命異域,奪譯貨而專利,分符舊都,浚民血而肥己,遺醜殊俗,招怨府民,西來傳說,行路唾罵,至於勒收戶錢,濫斫江松,罔非鄙悖之事,而陞解之選,校吏之差,曲逕受囑,循私進退,如此之人,固不可置之宰列,而況濫擬經筵,殆至十年,前後銓通,一不擧論,則物情之不協,亦可見矣。尤何可遽議於淸要,以汚銓選乎?臣謂金善行,宜施刊版之典也。臣無任云云。
持平金致恭疏曰,伏以歲籥載新,寶算彌高,匝域含生,歡蹈惟均,伏念臣庸才蔑學,最居人下,半世蔭路,晚竊一第,不意拆號之日,乃蒙聖上追念先臣,恩及遺孤,天語鄭重,殊渥隆洽,榮感交極,不覺涕泗之被面,間者薇垣之命,出於意望之外,而自揣已熟,冒膺無路,罪犯違逋,罰止例勘,竊幸置散投間,粗守本分,不料柏府新除,又及此際,常參有命,召牌儼辱,含恩怵義,固當竭蹶之不暇,而第念臣,年紀旣邁,志意已衰,無以效弼違之責,副求助之意,何敢憑恃寵靈,冒沒趨承,以貽臺閣之羞哉?況臣,素稟虛薄,重以目下感疾,委頓床席,日夕呻楚,眠食俱失,神氣益蕭,以此病情,萬無束帶趨朝之望,玆敢隨詣闕外,拜章徑歸。伏乞聖明,俯賜諒察,削臣之職,治臣之罪,以安私分,以肅朝綱,不勝幸甚。臣方乞免,不宜贅他,而第以目下數事,略此附陳,惟聖上財察焉。朝家刑政,務得其當,不可以官職之崇卑,有所異同也。水原久勤之換人圖差,旣發於筵奏,譴罷本倅,而前判書趙雲逵,乃以此陳章首實,則換名圖囑之失,自有所歸,不可無罰,而只坐疲軟一武倅,殊非用法自貴近之意,臣謂前判書趙雲逵罷職不敍,宜矣,殺人之法,三尺至嚴,雖以王室之親,而其不可容貸也,決矣。向者遠竄罪人炟之殺獄,情跡狼藉,掩諱不得,償命之律,焉可逭也?其時從輕之命,雖出敎親之誼,而有違於嚴國法·重人命之義,則大矣。凡在臺閣之臣,所當按法力爭,亟施當律,而相視含默,了無一言,舜曰宥,皐陶曰殺之義,果安在哉?臣謂遠竄罪人炟,更爲拿鞫,依律處斷,其時兩司之臣,一倂譴罷,斷不可已也。享官擇差,聖敎屢勤,御覽文書,事體甚重,而頃於元朝差祭之時,前五衛將尹光紹,敢以釁累之蹤,遽生圖差之計,轉囑該堂,終未售志,則乃與下吏,暗地交締,擅自換改於入啓單子,其志意之縱恣,謀計之巧慝,莫此爲甚。推此觀之,何所不爲?如此之輩,不可置之輦轂之下,臣謂尹光紹,宜施屛裔之典也。騎曹郞官,責任緊重,而近來全不愼揀,雜然苟充,甚至於佐郞睦祖永,旣有瑕累,至隷藝館,則除目之下,殊駭物情,不可因仍濫廁,臣謂兵曹佐郞睦祖永,宜卽刊汰也,臣無任云云。
戊子正月十七日辰時,上御資政殿。常參入侍時,領議政金致仁,戶曹判書李思觀,禮曹判書韓光會,左尹黃景源,吏曹參判閔百興,刑曹參判兪漢蕭,行都承旨洪名漢,左承旨金漢耆,右承旨韓必壽,左副承旨李之晦,右副承旨金光默,同副承旨李在簡,假注書鄭基煥·吳鼎源,記事官柳焵·南柱老,校理李澤遂,副校理洪檢,以次進伏訖。上命禮房進前書之曰,今日常參,予豈樂爲?朝參旣停,興懷日記故也。雖然,强而殿坐,此心若何?一則追慕國初,一則仰慕昔年,詩不云乎?鷄旣鳴矣,朝旣盈矣,我朝常參,卽此禮也。噫,昔先王蒼蠅爲鷄,月光爲明,朝朝猶然,況時或爲之乎?噫,予無睡,蒼蠅月光,已無可論,而報漏已輟,不接目而猶臥,問中官而開門,問中官而啓東,此亦日日所爲,予豈誠也,而吁嗟,望八,一心宗國故耳。雖强而起動,廳上層階,二三年以前能行,今則擔小輿而來,其若百里,阼階升降,周旋行禮,予何望乎?思之及此,隨階飮涕,坐殿隕心,而莫能伸禮,强行此儀,此亦不肖,吁嗟,今日之臣,豈特惜懼之心?若有一分其君之意,夢裏必也轉輾。鳴呼,今日其有舊禮者,卽喉院也。若今日之耳目,其君雖整衣以待,何時整齊?故判書朴師洙之言,其雖過矣,實則慷慨,此時亦然,況今日幾年聽政?其君爲過。吁嗟,復政幾年?非特寥寥。凡於次對,不能備員,備員二字,亦予參酌語也,以再昨,該房所奏,兩司無人云,此豈他哉?滿腔舊習者,不思往牒所無篤老之君,一開章紙,甘心欲逐,甚至於自犯聖訓己所不欲,勿施於人之戒,莫云此敎之過,飮食團圞,趾煥亦自爲甘心不忍,奎緯亦爲之乎?以此觀之,今諭豈過乎?此則非特傾軋,卽敗俗無賴者之言。噫,白首暮年,以無賴者爲臺閣,豈不耻哉?故政稟不答,不然,常參豈爲?不獲已命爲,予亦自料謄傳故紙,其雖兩司之吏,其可爲也,何心逡巡?臥中有一覺,三謨,豈不云乎?一日二日萬幾,以今觀之,予則曰無一幾,凡於次對,非大官,何能成樣?其曰目下無可陳者,其何能强爲云,則噫,今雖益衰,予爲多臺代謂,爲備堂默默而去,則身爲臺臣,何不規警?百事恬憘,犯綱解弛,難以毛擧,爲耳目之臣,有聞有睹,亦何不規警,而有耳而自聾,有目而自瞽,使其君,若聞若睹,此何景像?今世之人,若傾軋,必也某條革過爲能事,若此而國不亡乎?有此心,何顔食其君之祿,衣其君之衣乎?此無佗,皆予衰耗也,皆予不能也,是誰之過?欲副其心,故判書朴師洙之言,可行於今日,臺臣許以直章,故雖入禁中,喝導之聲,比諸街上高焉。冠插獬豸,且設此障,意蓋深矣,雖同類,亦使規正之義,諺云,擧石紅顔,不能擧職,揚此聲於闕中,豈不湥愧?昔則聞喝導之聲,大小動色,雖輿儓,亦能小心,而今則一日若此,二日若此,只有喝導之聲。未聞臺閣之風,若此而其爲國乎?噫,昔之尹鏶之事,尙今稱道,無其實而有其聲,予則曰,兩司喝導,不過爲井底蛙,井中之聲,此則不過慨世之意,而今日擧措,可謂萬萬寒心,予雖衰矣,法則三百年流來者,其何一飭,而使臺自嫌乎?昨拜諸臺,勿論違牌與否,竝施不敍之典。出傳敎致仁曰,此統制使李柱國,今春兩南合操取稟狀啓及全羅兵使李達海,慶尙右兵使黃寀,今春巡操巡點取稟狀啓也。此亦依他例,竝令停止,而至於統營,若停合操,例行各操,而各操之爲民弊,亦大矣。一體姑停之意,分付,何如?上曰,依爲之。出擧條致仁曰,祀典有國所重,前後飭敎,至嚴且勤,大小祭享,庶無欠缺之歎,而至於外邑,未保其盡如京中,雖以鄕校言之,春秋釋菜,何等重祀,而凡係祭服祭器之屑,雖至渝弊,而不卽修改,甚或有不成樣處云,事之未安,莫甚於此。分付諸道道臣,另加察飭,俾無如前不精之弊,何如?上曰,依爲之。出擧條致仁曰,年前自上,特下傳敎,奉朝賀則無論實職與否,隨品推榮事,定式施行矣。今番奉朝賀南有容陞資之後,似當依此擧行,而第致仕後陞資,與未致仕前已陞資者,不無少異,故臣於頃筵,擧此仰稟,則上敎慮其蕩然,而命置之矣。昨日政,南有容兩代權榮,直爲擧行,此雖由於銓官,未聞臣之前日所達,而其爲不審則有之矣。當該銓官,從重推考,何如?上曰,然則當還收其推榮乎?致仁曰,此則惟在自上處分,而臣則每以爲當初定式下敎,未免有違於法意矣。然旣定式之後,陞資之在於致仕前後,其實則無甚異同,南有容之獨未蒙恩典,似如何矣,上曰,予之初意,似乎不然而下敎,若南有容之人,後豈幾人乎?依近例施行,房內有敎廳外無聞,仍爲擧行,事勢固然,銓官勿推,此應爲擧條者,而不爲,當該承旨,從重推考。出擧條思觀曰,一年稅穀,本自不贍,臭載之餘,無以繼用,方便推移,可支來朔,而近來外方稅納,每患遲緩,今年節早,氷泮在卽,必爲預飭然後,可以動念擧行,至於作錢作木邑,尤不常一時遲滯,必爲及早上納,俾無如前稽忽之意,出擧條,申飭不謹擧行之守令摘發,草記論罪,何如。上曰,依爲之。出擧條思觀曰,本曹需用米錢木三種,而米穀不足,多以錢邊貸用,故錢又不足,不免於推移牽補,而大小國用,自上另加節損,故賴以至今矣。新捧亦將不遠,時急體重處外,各司需用及營繕之屬,可以姑徐者,待新捧,擧行,何如?上曰,所奏是,依爲之。出擧條思觀曰,江倉放料時,許多無賴輩,聚集倉庭,多有偸竊之患,誠一巨弊,而該官,以如干倉屬,不能禁戢,曾前送言捕廳,使江上,加設部將及軍卒禁止,而其弊如前,國穀偸竊,事極寒心,分付捕廳,別定勤榦校卒,嚴加禁斷,何如?上曰,依爲之。致仁曰,自前捕卒定送處甚多,譏捕之政,因此不專,實爲可悶,雖不得使之減罷,又何可出送江外乎?此則依前使加設校卒,嚴加禁飭,好矣。上曰,所奏是,依此擧行。出擧條光會曰,近來科場,大體不嚴而至於監試覆試,額數夥然,換入冒入之類,比比有之,從前或有摘發抵罪者,而其弊難防,今番覆試不遠,預爲出擧條,嚴飭四館所及試官,別加査實,隨現重繩,陳試之類,亦令明覈,俾無如前雜亂之弊,爲宜矣。上曰,所奏是,依爲之。出擧條必壽曰,香室忠義,爲任不輕,而以非遷轉之窠故,率多苟充之患,日後差出人筆法,與禮堂考試,而三十朔前,勿爲遞改,何如?上曰,禮官眼同,豈不過乎?致仁曰,聖敎誠然,承旨自可試取,筆法數遞之弊,則嚴禁,宜矣。上曰,依爲之。其所數遞,此後嚴飭。出擧條百興曰,臣以事體所關,有仰達者矣。全羅監營中軍鄭來恒,以城樓修建之勞,有加資之命,而本曹書吏,賚往敎旨,則來恒爲慮略有浮費,傳今前站,使之驅逐,故該吏不得傳授敎旨,至於還來之境,事體所在,極爲駭然。臣取考本曹前例,則曾亦有如此之事,而本曹直請拿處故敢達。上曰,其間不無委折,而事體寒心,豈可止此。鄭來恒加資,特爲勿施。出擧條上曰,藥房都提調持湯劑更爲入侍。出傳敎上曰,此後常參,中樞府亦爲入參事。出榻敎漢蕭曰,公私賤贖良之後,必使之補充隊者,亶出於爲軍丁之意,法意有在,而近來民習狡詐,雖是贖身之後,不爲成出立案,兩漏於彼此者甚多,自今以後,依法典,卽受立案,若又如前掩置,隨現科罪之意,申飭京外,何如?上曰,依爲之。出擧條漢蕭曰,近來法綱解弛,民不畏法,外方徒流罪人,任自逃還本土,偃處若無故之人,該邑守,不爲着實檢飭,致有此弊,事甚未安。此後若有如此之弊,當該守令,依定式,草記論罪之意,爲先申飭諸道,何如?上曰,依爲之。出擧條景源曰,臣有職掌所關,敢此仰達矣。五部之治民,如各道之列邑,而部隷疲殘之中,京各司,各軍門多有侵責之弊,故朝家事目,曾有嚴飭,而各司多不遵行,不關由於本府,直爲推捉,卽今籍政方張,各別申飭京各司,若欲推捉部屬,則依前事目,移文本府,俾無如前之弊,何如?上曰,依爲之。出擧條景源曰,帳籍虛戶之弊,判尹入侍,曾已略陳,而各邑虛戶,其弊不少。蓋因土豪鄕族,圖免良役,輒皆合戶,而末乃以虛戶充之,虛戶之役,隣里責應,其弊殆甚於白骨徵布,此後該色,各別嚴飭,俾無如前之患,何如?上曰,所奏是,依爲之。出擧條致仁曰,安不忘危,卽爲國之道,而顧今升平日久,人心狃安,雖素稱善治之守令,其於武備,留意者少,思之寧不寒心,年前自上,特遣宣傳官,數處摘奸之後,列邑察惕,頗有實效云,今亦更加嚴飭諸道,城池之頹毁者,器械之朽鈍者,使之及時修改,而必有不遵朝令,如前抛置,隨現重勘,斷不饒貸,俾爲懲礪之地,何如?上曰,依爲之。出擧條上命承旨讀金致恭·洪相直疏大旨訖,命承旨書之曰,旣已處分,宜給其章,而寥寥之時,其若錚錚,旣登之章,豈可不覽?若或傾軋,亦不可不審,故命讀金致恭之趙雲逵事,與洪相直之章,異焉,不可無飭,而不敍則過矣,姑施罷職之典。炟之事,可謂執法,予之處分,亦有意焉。尹光紹事,今聞大臣,本事異焉,亦無可論,睦祖永事,軟地插木,暮年不取,洪相直之章,趙雲逵之事,一時竝擧,不是異也,而左右圖囑,分數過矣。蔡濟恭事,不耐憤慨,文不點檢,事勢固然,飭礪臺閣之敎,先諭相直,亦云右袒助之,蔡濟恭之批,以一條語,自謂過矣。今覽此章,可戒若此,人心之不淑,一何至此?以此觀之,重言予不捨卿,可見庶不衰也。金善行其用久矣,若每事焉得盡善?居官處事,人孰無參差,而此章大欠簠簋不飭之譏,其涉過矣,不可不諭矣。噫,二章,旣處分之臣,何可賜批?給之。出傳敎上曰,別雲劍預差不進人竝罷職。出榻敎上曰,咫尺侍衛,有咬唾之聲推考。出傳敎上曰,旣諭領相,見日記之後,其宜審愼,今年九營繕,不可已者外,限今秋,一體停止事,分付。出傳敎上命基煥持入郡主出閤物種單子,命承旨讀奏隨種減省訖。之晦曰,東班侍衛,不待下敎,先自解去,事甚未安,竝推考,何如?上曰,依爲之。出擧條諸臣以次退出。
戊子正月十七日二更三點,上御集慶堂。承旨入侍時,同副承旨李在簡,假注書吳鼎源,記事官柳焵·南柱老以次進伏訖。上命承旨,讀萊伯狀啓及禮曹書契訖。又命鼎源持入關伯退休書契禮單及禮曹答草,鼎源以謄錄冊持入以奏,其亂呇不得元本之意,承旨讀奏訖。上命承旨書之曰,今年何年?人皆謂過矣。予亦自知,其於六回甲,追慕藏樂,陟降俯燭,是豈謂觀瞻國初乙亥,卽不肖甲戌幾百年之後,同符昔年,年亦添一,予則曰,豈異重光,而追慕之心,一倍懇切矣。況今年,當興懷於五月,實錄奉考之後,聞今月德壽宮起居之事,想像今月,冞切微忱,只藏其樂,或恐過禮也。不然,追服之制,豈不爲哉?近來因此,自戊子日記,令讀,因八月二十日次對,不耐慷慨,今日特命常參,憶昔之心,追慕之懷,蓋切于中。何則,戊子年此月,資政法講者多,而予則開卷讀書,已無望矣。今月,雖欲爲之,焉可得也?況十一日干支,卽庚子也。追憶庚子殿中拜奠之事,五內欲隕,追懷國初,仰惟昔年,此亦不孝,此亦不肖。且越三日,有一干支,卽甲辰也。甲辰何年?庚子龍馭莫攀,甲辰亦莫隨皇兄,今年予心,幾懷叢集,靜而思之,誠難自抑。噫,謝詩已久,昨冬其亦謝文,雖欲寓懷,焉可得也?特召承宣,以敎代文,呼寫一篇,此非頒布者,只令史官記載而秘史,後昆何知?亦令注書,書諸日記,此何異於載於御製?嗚呼,古往今來帝王匹庶,若予者其誰?靜臥興懷,萬古可謂無與儔矣。敢隨年條記諭,重光三年,戊戌三年,庚子三年,甲辰三年,庚戌三年,丁丑三年,卽十八年。嗚呼,重光雖服,未能若禮,而三年之制一也。若此之故,重光藏樂,卽此也。其間以朞年之制計之,亦踰卄載矣。中夜思之,心隕膽墜,豈意千千萬萬夢想之外,不肖之年,一何至此乎?以此之故,八年之內,二次藏樂,此亦不孝,此亦不肖。世間若予者,其幾人,世間若予者,其幾人?君臣雖曰義,忠孝本無二致之對,穆陵寶鑑仰覩,家有望八父兄,而有若予者,爲子弟者,其心若何?奚特惜懼之心,若有孝子順弟之心,豈敢一刻,自同常人乎?惜懼則其猶第二件事,憶其親今日之心,爲人子,雖恒日,至親之不協者,其宜和同。君親一也,臣亦無此心,而甚矣其心也。再昨年以後,其君若何,而靜攝之中,少或差勝,乘機以挑。嗚呼,何心,敢效乙亥不逞一氣字之心乎?尤爲湥慨者,當今年不能起動,其君追慕藏樂。若有秉彝之心,卽今臣子者,夢裏可爲嗚咽,舊習庶可氷消,而春氷之解,不遠。黨人之心,猶凝,試觀昨今年氣像,滌心乎,寅協乎?予見多矣,予見熟矣。挑其君而用心,於一身無益,豈特無益,前轍滔滔,其轍,渠焉敢逃?莫云其轍之已鈍,車轍雖鈍,磨鏡不昏。嗚呼,豈特爲世臣,亦爲此類矣。噫,渠雖無狀,其本世臣,予豈不惜,而一何背其飭?其雖謝文,敎豈謝也,而泉水投石,予亦熟知。今於歲初,氷未解於江心,石何投於水中?半夜呼寫付諸史官與記注,意蓋湥也,意蓋湥也。出傳敎上曰,此傳敎,登之日記,勿出朝報,可也。諸臣退出,小頃,又命承旨入侍,改傳敎中數句,遂退出。
上在慶熙宮。停常參·經筵。
下直,平南萬戶尹守仁,神方萬戶趙彦心。
金光默啓曰,大司憲·執義·掌令二員,持平二員未差,今日以監察茶時之意,敢啓。傳曰,知道。
藥房都提調金陽澤,提調韓光會,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安,答曰,知道。
以承傳色口傳下敎曰,茶則先入之,待下敎入侍。
洪名漢啓曰,注書李克生自鄕上來云,卽爲牌招,何如?傳曰,允。
又以啓曰,吏曹判書洪樂性,一向違召,無意膺命,事體誠極未安,卽爲牌招察任,何如?傳曰,允。
李之晦啓曰,兵曹判書李景祜,連日違召,無意膺命,事極未安,卽爲牌招察任,何如?傳曰,允。
以承傳色口傳下敎曰,見昨夜下敎之後,若知有君之臣,其然乎?申飭申時前捧入。
以承傳色口傳下敎曰,下敎之下,如是乎?兪彦民·李命植施以不敍之典,其代,當下敎矣。
傳于韓必壽曰,內局入侍。
備忘記,傳于李之晦曰,今下弓矢,平南萬戶尹守仁,神方萬戶趙彦心處給送。
洪名漢,以吏曹言啓曰,司僕寺正鄭厚謙呈狀內,素患痰病,自昨暴發,委頓牀席云。身病旣如是沈重,則不可强令察任,今姑改差,何如?傳曰,前已下敎,此草記何爲捧入乎?給之。
韓必壽,以禮曹言啓曰,傳曰,覽萊伯狀聞,書契有做錯者,昨年彼亦不察者,而其在交隣之道,豈謂彼不察,不飭製述者而旣遞,今無可論。書契今日內啓下下送事,卽爲分付事,命下矣。書契令承文院,急速啓下,別定禁軍齎持,罔夜下送事,分付,何如?傳曰,允。
戊子正月十八日巳時,上御集慶堂。藥房入診入侍時,都提調金陽澤,提調韓光會,副提調洪名漢,假注書吳鼎源,記事官柳焵·南柱老,醫官方泰輿·李以楷·金季良·慶絢·吳道炯·鄭允說,以次進伏訖。陽澤曰,夜間聖體調攝,若何?寢睡·水刺之節,亦何如?上曰,一樣矣。進湯劑診候訖。泰輿曰,三部調均,滑體亦同矣。以下諸醫同奏訖。名漢曰,萊伯狀啓入來,而以書契觸諱舊關伯,故請改矣。分付卽令回啓,而其時吏文學官,亦當論罪矣。上曰,覽萊伯狀聞,書契有做錯者,昨年彼亦不察者,而其在交隣之道,豈謂彼不察,不飭製述者而旣遞,今無可論。其書契,當日內,啓下下送事,卽爲,分付。出傳敎光會曰,恩信君就第,以那間擇日乎?上曰,恩信君婚禮,禮判已奏,而一年三擧行,甚稠疊,待秋擧行事,分付。出傳敎藥房提調,持湯劑,更爲入侍。出傳敎上曰,今覽故日記,承旨多月不遞者,而近者無異走馬遞易。此不過二弊,一則懶也,一則謀也。此後嚴飭。出傳敎上曰,近來玉堂,以久直,爲羞耻事矣。陽澤曰,玉堂故事,有花開時入直,葉落後替番者,今不然矣。傳曰,噫,今日臣子,若有望八,七十五歲其君之心,焉敢偃便?況昨夜下敎之後,若無感動底意,豈曰海東臣子?承旨旣飭,玉堂何異?不可一任其意。昨日踏下儒臣,其何循例以時,以費該曹之草記乎?一倂敍用,仍付前職,卽爲牌招察任。出傳敎上曰,興懷常參,而兩司俱闕,可謂追慕,昔則一次對,有李正臣·具萬理。以此觀之,豈不慨然?噫,乘小輿,昨已下敎,資政若百里,而望八暮年,豈忍爲觀瞻文具之事?再明日,復行常參,以此,分付,儀註置之,時刻辰正三刻,待下敎,只入正辰。出傳敎上命賤臣,薇垣長及憲長通望人,知入。賤臣知奏訖。傳曰,古人云,官不乏人,惟其人,其何備多臺然後,爲常參耶?兪彦民爲都憲,李命植爲薇垣長,今日牌招察任,其令再明日入侍。出傳敎上又命持入戊子十二月日記。承旨讀訖退出。
上在慶熙宮。停常參·經筵。
夜五更,月暈廻木星。
下直,從浦萬戶李基采,臨淄僉使金儀鳳。
金光默啓曰,大司憲·執義·掌令二員,持平二員未差,今日以監察茶時之意,敢啓。傳曰,知道。
藥房都提調金陽澤,提調韓光會,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣,明日入侍,宜矣。中宮殿·惠嬪宮,口傳問安。答曰,知道。
以承傳色口傳下敎曰,茶則先入之,建功湯,亦爲入之。
韓必壽啓曰,吏曹判書洪樂性,一向違召,無意膺命,事甚未安,卽爲牌招察任,何如?傳曰,允。
又以啓曰,工曹參議具壽國除拜後,過三日不爲出肅,依定式推考警責,仍卽牌招察任,何如?傳曰,允。
李之晦啓曰,兵曹判書李景祜,連日違召,尙不膺命,事極未安,卽爲牌招察任,何如?傳曰,允。
又以兵曹言啓曰,今正月二十日,文臣朔試射日次,而親臨常參相値,不得爲之之意,敢啓。傳曰,知道。
李在簡啓曰,明日常參,六曹·漢城府長官,當爲進參,而吏曹判書洪樂性,參判閔百興,兵曹判書李景祜,判尹沈鏽,俱以病不進,竝待開門牌招,以爲進參之地,何如?傳曰,允。
李之晦,以兵曹言啓曰,明日常參時,本曹堂上侍衛及常參官,不可不備員,而參議李聖圭由限已過,待開門牌招,以爲進參之地,何如?傳曰,允。
備忘記,傳于李之晦曰,今下弓矢,從浦萬戶李基采處給送。
上在慶熙宮。停常參·經筵。
辰時,日暈右珥。
下直,城津僉使尹勉亨,昌洲僉使具性五,高靈縣監金獻柱。
金光默啓曰,大司憲·執義·掌令二員,持平二員未差,今日以監察茶時之意,敢啓。傳曰,知道。
藥房都提調金陽澤,提調韓光會,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣。待下敎,同爲入侍。中宮殿·惠嬪宮,口傳問安。答曰,知道。
以承傳色口傳下敎曰,茶則先入之。
李之晦以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
備忘記,傳于李之晦曰,今下弓矢,昌洲僉使具性五處給送。
備忘記,傳于韓必壽曰,一猶苟且,況再乎?常參停,以次對爲之,內局入侍時,同爲入侍。
備忘記,傳于李之晦曰,常參爲次對,則焉敢若此?其中兩銓長,頃者,申飭之下,亦何一向若此?在京人,一皆牌招入侍。
又以傳于曰,爲海東臣子,見今番下敎,視若尋常,曰有臣乎?其敢若是逡巡於次對,必若詩文,政院知悉。
傳于李之晦曰,次對雖是日次,而旣已下敎,單子則置之。
李之晦啓曰,大臣·備局堂上依下敎來待矣。傳曰,先入來之人,先爲詣閤,未及人員,追後入侍。
李之晦,以賓廳講望筒傳曰,歲初置之。
吏曹參判閔百興疏曰,伏以臣於銓職,副急一出,終非久計,隨處瘡疣,臣亦自期。迺者一赴政席,臺言峻發,至謂之騎曹郞官,責任緊重。近來全不愼揀,雜然苟充,甚至於睦祖永云云,臣於是不勝其瞿然慙悚也。夫祖永之曾前所經,如臺監外臺等職名,旣非以藝閣相處者,而又經春曹郞官,則騎省之視春曹,臣未見其特爲顯要,故臣果不少難惜,率意排擬。今者人言之來,旣曰公議,則臣何可與之强辨,而臣之不愼公器,苟然檢擬之失,著矣。今若不思所以惕然自處之道,則畢竟狼狽,又不知其如何。今以常參有命,召牌儼臨,而亦不敢唐突冒進,玆陳自列之章,冀蒙體下之恩。伏乞聖明,亟賜鐫削,仍降明罰,以爲溺職者戒焉,臣無任云云。答曰,省疏具悉,睦祖永校書分館故,意謂有一名而然矣,今番聞之非也。且其人香室官員見之,年少可用,而初則以校書分館,惜之,今乃知焉。卿之檢擬,卽卿兄之意,予庸嘉之。金致恭則不思乃父之心,一嘉一惜,卿何撕捱?卿勿過辭察職。
副修撰沈觀之疏曰,伏以臣,腫病猝劇,供職無路,日昨違召,蓋出於不得已,而伏蒙例勘。臣方仰感俯幸,自此庶可以安意調治,復尋生路矣。卽伏見傳敎下者,乃付前職,而辭旨截嚴,有非臣子所堪聞。在臣分義,如有一分可强之勢,則安敢以病爲辭,而見今腫處肆毒,房闥之間,轉側須人。以此病狀,萬無來帶趨承之望,玆敢擔曳隨詣,拜章徑歸。伏乞聖慈,俯垂諒察,削臣之職,治臣之罪,以安私分,以肅朝綱,不勝幸甚。臣於乞免,不宜贅他,而昨日常參,甚盛擧也。大小臣僚,如無情病之可言者,則孰敢不奔走進參,而惟彼諸臺,或有在外者,或有情勢者,則不復區別,一倂譴罷,處分未免過重。伏願聖明,益加留神焉,臣無任云云。答曰,省疏具悉。下敎旣諭,焉可無飭,而在外人,其雖然矣,雖在京,焉知無若,爾無端違牌乎?于今望八,此等之事,其欲陶沙,豈不困乎?旣已承牌,何敢稱恙乎?噫,下敎中,通稱臣子以諭,爲其子而不思篤老之父,甘心例套,曰有其臣。爾須思惟外祖昔年眷注之意,不以從俗爲高致,事體不然,何云勿辭?其須察職。
戊子正月二十日辰時,上御集慶堂。藥房入診入侍時,都提調金陽澤,提調韓光會,副提調洪名漢,記事官李克生·柳焵·南柱老,醫官方泰輿·李以楷·慶絢·吳道炯·鄭允說·李章周,以次進伏訖。進湯劑診候,泰輿曰,左右三部度數調均,滑體一樣矣。絢·道炯同奏,再進湯劑後,藥房諸臣先退。
戊子正月二十日午時,上御集慶堂。大臣·備局堂上引見入侍時,領議政金致仁,行司直李昌誼,左參贊申晦,戶曹判書李思觀,行副護軍鄭汝稷·李章吾,戶曹參判金時默,副司直趙曮,淸川君金鍾正,左副承旨李之晦,副應敎金尙默,假注書吳鼎源,事變假注書黃宅仁,記事官柳焵·南柱老,以次進伏訖。致仁曰,夜來,聖體調攝,若何,痰候·水刺之節,亦何如?上曰,一樣矣。致仁曰,右相之病,甚不輕,左相久不出,國事可悶矣。上曰,右相家,遣御醫持藥物,不離看病。出傳敎上曰,昨冬以來,謝詩謝文,欲行晝講,而雖小學篇題,亦不可誦,欲行常參,而雖小輿來往,資政如百里,故竝止之矣。致仁曰,頃日常參,日寒風冷,御殿頗久,豈不大有妨於節宣乎?上曰,蔡濟恭飮食團欒,不足較辨,而趙雲逵事,不敍雖過,言則當然矣。致仁曰,雲逵之呈遞刑判,足伸廉隅,臺言,過矣。上曰,耳目之官,過固不妨矣。致仁曰,布德行仁,王政所先,況當如今年之年,又値新元,凡所顧恤,宜先四窮,而殿下亦旣臨門施恤,推及八路矣。惠澤所被,孰不欽聳,而其中婚嫁喪葬之失時,尤爲愍惻。自前朝家,累以此,申飭,而亦或有擧行後上聞之時矣。凡於過時未婚,過期未葬者,一一搜訪,隨便顧助,俾有實效之意,更加分付於諸道道臣及守臣,何如?上曰,所奏誠是,另加嚴飭。出擧條致仁曰,此守禦使申晦狀啓也,以爲南漢習操停止之年,例遣中軍,或首將官,巡歷點視矣。春操旣已停止,巡點何以爲之事,請令廟堂,稟旨分付,此亦一體停止之意,分付,何如?上曰,依爲之。出擧條致仁曰,近來私屠之弊,愈往愈甚,歲時屠殺,已無可言,而過歲已久,尙復狼藉云。此亦觀紀綱之一事,法司苟能嚴加禁飭,民之不畏法,寧至於此?秋曹京兆諸堂,一倂從重推考。京中如此,外邑可知,春氣漸和,耕作不遠,此時禁戢,尤不容少忽,京外一體更加中飭,各別嚴禁,何如?上曰,聞甚駭然,依所奏嚴飭。出擧條晦曰,南漢自是人民募取之地,而至於僧徒,尤不可無激動募入之道,故從前僧徒之居接三十年者,例給加資帖文,而本廳無所儲,不得施行矣。其中已滿三十年之類,考籍査出,從其名數,報于該曹,以爲成給帖文之地,何如?上曰,依爲之。出擧條思觀曰,昨年大司成洪樂仁,以成均館奴婢貢,專屬戶曹,依庚午摠給代爲請。仍大臣所奏,奴婢額數多寡,令地部往復處之事,允下矣。錢六百兩,日昨依傳敎,以紙價直下市民,而奴婢貢今方依捧。當隨捧隨送於本館而至於庚午摠內欠縮之數,取考本館近年收貢案,知其爲幾許然後,依昨年傳敎,與大司成相議,量定其數,待新捧劃送,何如?上曰,依爲之。出擧條昌誼曰,臣待罪北關句管堂上,故適以本道事,有仰達者矣。六鎭·三·甲,乃是直北極邊,地勢高峻,天氣早寒,耕播若失其時,多以霜災致歉,此最可悶矣。今年節候頗早,土脈方已瀜解,凡係勸農之政,道臣必當着意,而至於咸關以北,則視南邑尤別。耕耘勸督之政,種糧助給等事,使之加飭於列邑,此外授民之政,一切嚴禁,俾無奪時愆期之意,出擧條更加嚴飭,何如?上曰,依爲之。出擧條命書沈觀之疏批,仍爲退出。
上在慶熙宮。停常參,只晝講。
金光默啓曰,大司憲·執義·掌令二員,持平二員未差,今日以監察茶時之意,敢啓。傳曰,知道。
藥房都提調金陽澤,提調韓光會,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮口傳問安。答曰,知道。
以承傳色口傳下敎曰,茶則先入之,待下敎入侍。
洪名漢啓曰,吏曹判書洪樂性,昨日特敎,申飭之下,又違召命,無意行公,事體誠極未安,卽爲牌招察任,何如?傳曰,允。
金光默啓曰,兵曹判書李景祜,特敎申飭之下,連違召命,事體誠極未安,卽爲牌招察任,何如?傳曰,允。
傳于韓必壽曰,內局入侍,儒臣持警世問答,同爲入侍。
又以傳于曰,速爲整齊,正時入之。
傳于李在簡曰,旣是便殿,繖扇侍衛置之。
李在簡,以禮曹言啓曰,恩彦君冠禮·婚禮成儀軌,紙衣一件內入,一件入于東宮,一件藏于史閣,一件置于禮曹事,曾已命下矣。儀軌今已成出,依傳敎內入之意,敢啓。傳曰,知道。
金光默,以兵曹言啓曰,本曹佐郞睦祖永,身病猝重,呈狀乞遞。宿衛重地,不可久曠,今姑改差,何如?傳曰,允。
又以兵曹言啓曰,今正月二十一日,私婢福德,自興元門入來,差備門外擊錚,依例令攸司,囚禁科罪,當該守門將鄭聖錫,依定式推考,何如?傳曰,允。
戊子正月二十一日辰時,上御集慶堂。藥房入診入侍時,都提調金陽澤,提調韓光會,副提調洪名漢,記事官李克生·柳焵·南柱老,醫官及儒臣金尙默·閔弘烈,以次進伏訖。陽澤問候,進湯劑,診候醫官方泰輿曰,脈候調均,滑體一樣矣。金季良·鄭允說亦同奏。上曰,儒臣誰入來乎?名漢曰,金尙默·閔弘烈矣。上曰,朝見朴志源之入直,此是初入,故命儒臣入侍者此也。名漢曰,志源果入省記,而姑未替直矣。上曰,開門替直,旣已申飭,則幺麽此事,焉敢若此?今日有見,其事判異,事體寒心,當該儒臣令該府處之,過今朔後勘律。出傳敎命尙默讀奏日記訖。名漢曰,昨日備邊郞徐有和,初則因公入來,而不卽出去,以至門鑰之已下,自本院,不得不啓請標信,留門出送。昨因夜深,雖未及請罪,其在事體,不可置而不論,而本院請推之外,無他之罰,何以爲之?敢稟。上曰,事極可駭,汰去,可也。名漢曰,日前諸儒臣,有一竝敍用,還付前職之敎矣。其中或有兼帶職名之人,此則何以爲之乎?上曰,竝與兼職而還付,可也。竝出擧條上曰,坐直承旨入侍。出榻敎上曰,昨因摠戎使所奏雖允,今當暮年歲初,其宜參酌。且已棍汰,今番特爲分揀,此猶置之,今雖下敎,豈可爲一儒臣,歲初開囹圄乎?不可不飭後,初下敎頒布,分揀而勿施,其令卽爲入侍。出傳敎上曰,近者消日不過故日記,聞昨日領相所奏,豈特此也?戊戌以後,何心命讀,而其猶十年內,今日欲命讀,有儒臣初入者,故命入。因此興懷辛卯,予之尙今支撑,其在辛卯,罔非昔恩。其時中官之子,今只有一人,卽方鳳鳴之子李秀采,辛卯卽若干年,其子今日入侍,且今承傳色,特爲加資。出傳敎上曰,藥房提調·副提調持湯劑,更爲入侍。出榻敎進湯劑後,上曰,蔘苓茶一貼煎入。出榻敎應敎朴志源追後入侍,命讀日記後,諸臣,遂以次退出。
戊子正月二十一日巳時,上御集慶堂。坐直承旨,儒臣上下番,同爲入侍時,同副承旨李在簡,應敎金尙默,副修撰閔弘烈,假注書吳鼎源,記事官柳焵·南柱老,以次進伏訖。上曰,見省記則朴取源入直玉堂矣。初入之人,欲聞其聲音,使之入侍,因以朴取源之不卽入來,命盡禁推傳旨曰,欲以一儒臣,飭百儒臣矣。俄又更令禁推勿施,催促入來之命,賤臣連出促入。上命儒臣承史,輪讀警世問答各一二張訖。命承旨書之曰,嗚呼,今逢此年此月將過,是豈孝哉,是豈孝哉?其雖冥然,到今此心已冷。噫,人之慾有四,卽耳慾·目慾·口慾·鼻慾也,而問答云,減得七八分。今則西子雖在前,入侍之臣,只辨緋綠七八分之減,已無可論,於目,何云慾也?於口一飯,不過二匙,其欲强也,更難下箸,以此觀之,於口亦無慾也。於鼻,非特膄膩,於鮮於肉,臭亦觸鼻,鼻慾且無。於耳,昨年曰聾,幸須若前。嗚呼,今年憶昔藏樂,耳雖不聾,何能聽也?今則於晝於夜,只聞金聲與更鼓,亦何云耳慾?七十五歲,四慾頓無豈不苟且?追慕一倍,命讀昔年日記,常參其雖爲也,昔年此月晝講,何能繼行?心切掩抑,今忽思之,循例法講,其無可謂,故纔已諭,頃者雉鮮,下玉堂冊色書吏賞給,蓋此也。今日思之,追憶昔年,而命讀過今月,不爲開口,此豈憶昔之意乎?雖然,頃年三講之名,今無可論,講經之稱,非今日所謂,只遵古例,稱曰晝講。今日資政殿,召諸儒臣,親誦小學·四書·三經能誦者一遍。令諸儒臣,讀蓼莪·常棣章,時刻隨時,只入正時,經筵特進官,亦依例擧行。出傳敎尙默曰,副提學金相翊,亦當牌招入來乎?上曰,今日入侍人,孰闕焉?儒臣旣奏,副提學金相翊,副修撰沈觀之,一體牌招入侍。出傳敎
戊子正月二十一日未時,上御資政殿晝講。諸玉堂同爲入侍時,同知事韓光會,特進官金時默,參贊官金漢耆,侍講官朴取源,檢討官閔弘烈,應敎金尙默,校理李澤遂,副校理洪檢,校理李致中,副修撰沈觀之,假注書吳鼎源,記事官柳焵·南柱老,武臣李世柱,以此進伏訖。上誦小學書題首大文,次誦論語·大學·中庸·孟子各首大文。又誦關雎章,堯典,乾卦各首大文及小學董生行二大文後。取源進讀,詩傳常棣初大文,諸儒臣以次各讀一大文,至八章訖。取源又讀杖社初大文,諸臣又以次各讀一大文訖。澤遂進讀蓼莪初大文,諸臣又以次各讀一大文訖。諸儒臣略陳文義勉戒,上又誦小學篇題及董生行下段未盡誦者。上曰,今日之講,其豈偶然?旣講之後,體昔年不思靑衿入侍,承旨馳詣太學,今日夕食堂到記取來。明日當於集慶堂殿講,時刻隨時只入正時。試官金判府事·鄭弘淳·金時默·柳脩·李徽之,入直兩儒臣爲之,執冊同副承旨爲之。四學儒生,其令一體應講。出傳敎又命書之曰,名雖晝講,今日之擧,意實追慕。入侍經筵特進官·參贊官,各賜半熟馬一匹,武臣弓矢,諸儒臣,各賜兒馬一匹,翰·注各上弦弓一張賜給。儒臣閔弘烈,予雖錯認,所奏得體,兒馬,代一鹿皮一令賜給。頃者弘文館書吏,以畢講例,雖施賞典,今番異於此,今日入直司謁,排設司鑰,書房色司鑰,各賜弦弓一張。玉堂書吏待令·政院書吏使令,與下人及藝文館待令下人,一體令該曹,米布題給。出傳敎
上在慶熙宮。停常參·經筵。
金光默啓曰,大司憲·執義·掌令二員,持平二員未差,今日以監察茶時之意,敢啓。傳曰,知道。
藥房都提調金陽澤,提調韓光會,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
以承傳色口傳下敎曰,茶則先入之,殿講時,只提調入侍。
洪名漢啓曰,吏曹判書洪樂性,日事違召,無意膺命,事極未安,卽爲牌招察任,何如?傳曰,允。
李之晦啓曰,兵曹判書李景祜,日事違召,無意膺命,事極未安,卽爲牌招察任,何如?傳曰,允。
以承傳色口傳下敎曰,試官如此新年,何以見其君?政院申飭,使之入侍。
傳于李之晦曰,大小院行首中官,掌務中官,記過。
韓必壽啓曰,考官鄭弘淳,特敎之下,累度催促終不入來,事極未安,推考警責。莫重殿講試官,將不得備員,何以爲之?敢稟。傳曰,允。其代韓光會爲之,卽爲詣閤。
以承傳色口傳下敎曰,頃已申飭,而今番中官,亦多不來,令內侍府,內班院中官,一倂促入。
又以敎曰,望八其君,若此,身爲中官,豈敢偃便乎?講畢後,當臨門殿座,大小院行首·掌務中官記過,今日,乃中官之朝鮮乎?
韓必壽,以禮曹言啓曰,皇壇壇上及祭器等物,每年孟春,戶禮曹堂上,奉審事·定式矣。今正月二十四日,臣曹與戶曹堂上,奉審後,稟處,何如?傳曰,允。
金光默啓曰,頃者徐命臣·趙㻐下敎,特命勿施,依前下敎施行事,命下矣。慶尙道南海縣定配罪人徐命臣,依下敎放送事,分付該道道臣。放逐鄕里罪人趙㻐,亦爲放送之意,敢啓。傳曰,知道。
以承傳色口傳下敎曰,中官下敎,更思之有參酌之事,置之,中官大小院記過,置之。
戊子正月二十二日辰時,上御集慶堂。藥房入診入侍時,都提調金陽澤,提調韓光會,副提調洪名漢,記事官李克生·柳焵·南柱老,醫官以次進伏訖。進湯劑,命勿診候,上仍親試殿講,至晚,更進湯劑,又進蔘苓茶,藥房班,輒先退。
戊子正月二十二日巳時,上御集慶堂。親臨到記儒生·四學儒生殿講入侍時,試官判府事金陽澤,禮判韓光會,戶曹參判金時默,副司直柳脩,兵曹參知李徽之,副應敎朴取源,副校理閔弘烈,同副承旨李在簡,記事官李克生,假注書吳鼎源,記事官柳焵·南柱老,以次進伏訖。上曰,應講者幾人乎?在簡曰,一百九人而九人則懸病矣。儒生入庭四拜訖,陽澤進湯劑進御訖。上曰,昨日下敎之後,中官,焉敢偃便?仍命承旨書之曰,李夢亮,令內侍府付籤,李秀采加資下敎勿施。出傳敎陽澤曰,以何冊講之乎?上曰,周易也。仍命特除六凶卦之意,宣諭諸生。傳曰,近者暮年,爲諸臣故,皆曰其飭可知,不懲者多。曾記故判書李秉常所奏,飭宜初審,旣飭則宜守云。其言尙今在耳,故頃者徐命臣·趙㻐下敎,特爲勿施,于今望八,豈施齷齪之政?依前下敎施行。出傳敎諸生以次進講,至生員李泰守,書自不後,仍曰,臣講警世問答矣。上曰,駭然矣,特命停擧,小頃更命呼入,使誦問答數三張後,特許解停以出。上曰,藥房副提調持蔘苓茶入侍。出榻敎上曰,儒生呼名時,何其無進士而皆是生員也?在簡曰,生進例以東西齋區別,而卽今所講人,則乃除行儒生矣。上曰,除行之名,望八初見,當該太學堂上,從重推考,皆令拔去。出傳敎上曰,藥房副提調持湯劑更爲入侍。出傳敎上曰,小退前,頻數出入,當該試官推考。出擧條仍命諸侍官小退,過數頃後,更命入侍,諸生畢講後,又令純通四人入侍,以書傳比較訖。傳曰,殿講居首比較具修溫·桂德新,竝直赴殿試。純通比較人車鳳運·宋益賓,竝直赴會試。卜台亨·金麟瑞·鄭良翰·盧璞·宋文楫·鄭成仁·洪敏海·李天翼·安宜彬·柳·鄭潚通各給二分。徐世璜·趙昌濂·文養老·朴致儉·金麟采·白鳳聖·李仁衡,略粗,各給一分。初試已過,今會試類給分人,特爲竝赴今番會講。出傳敎諸臣以次退出。
上在集慶堂。停常參·經筵。
辰時,日暈右珥。自午時至申時,日暈。
下直,白翎僉使尹重淵。
金光默啓曰,大司憲·執義·掌令二員,持平二員未差,今日以監察茶時之意,敢啓。傳曰,允。
藥房都提調金陽澤,提調韓光會,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮敢來問安,竝此仰稟。答曰,知道。氣則一樣矣。中宮殿·惠嬪宮口傳問安。答曰,知道。
以承傳色口傳下敎曰,茶則先入之,待下敎入侍。
李之晦以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以啓曰,兵曹判書李景祜,連日違召,無意膺命,事極未安,卽爲牌招察任,何如?傳曰,允。
傳于李在簡曰,內局入侍。
以承傳色口傳下敎曰,今覽日記中,廚院都提擧,心猶如何?壬辰年宗簿都提擧與摠管單子,或在於該曹,其令考出以入。
又以敎曰,食後,闕內入直武臣將官能麽兒講,當爲之,該廳堂郞待令。
李之晦啓曰,今日入直武臣將官能麽講爲之,堂郞待令事,命下矣。能麽兒堂上趙濟泰,家有拘忌,尹泰淵·李國賢,方在罷散中,無進參之員,何以爲之?敢稟。傳曰,竝敍用,卽令入來。
又以啓曰,能麽兒堂上尹泰淵·李國賢,時無職名,令該曹,口傳付軍職,何如?傳曰,允。
兵曹口傳政事,副護軍尹泰淵·李國賢。
傳于李之晦曰,能麽兒堂上入侍。
洪名漢以侍講院言啓曰,本院新除授弼善李鎭衡,除拜累日,尙不出肅,卽爲牌招察任,何如?傳曰,允。
傳于金光默曰,承旨入侍。
洪名漢以吏曹言啓曰,本曹佐郞李師曾呈狀內,身病甚重,勢難察任云,依例改差,何如?傳曰,允。
又以吏曹言啓曰,禮曹正郞南胄寬,受由過限,未上來,依例改差,何如?傳曰,允。
以承傳色口傳下敎曰,應講人單子書入,而純通則以純通書之,通則以通,書之,一件書入。
吏曹判書洪樂性疏曰,伏以臣於日前,敢控必遞之義,兼陳救護之懇,及承批旨,不惟不賜允許,乃反蒙勿辭之恩諭,衷情抑塞,不知所云。竊念臣父病勢,經歲沈綿,便成篤老之樣,痰眩頻作,神精昏瞀,脚力痿痺,起居須人,委頓床席,澟澟度日。以此情理,萬無離捨供職之勢,而惟此銓衡之任,又非閑司之比。當其赴政之時,或至竟日而抵夜,雖於在家之日,率多接應之不暇,凡係醫藥調護之節,無以專心而殫誠。向來抑情受命,只出感恩畏義,不過爲一時副急之計,初非有因仍蹲冒之意也。及夫都政一經,瘡疣百出,昏憒之失,臣亦自知。若不早自斂避,以俟物議,則臣身狼狽,固不足恤,其於辱聖簡而誤國事何哉?初未能量而後入,悔之無及,今可以知難而止,庶免大過。雖非目下情地,實無復冒之望,而況私情煎迫,如右所陳,則以公以私,有萬分必辭之義,無一毫可出之勢。前後飭敎之下,轉動無路,日事違傲,冞增罪戾。臣若徒懷瀆擾之懼,一向泯默,則尤非臣分之所敢安者。玆敢冒萬死疾聲哀籲於紸纊之下,伏乞聖慈,俯垂憐察,亟命鐫削臣職,以昭法紀,因許長暇,俾伸至情,千萬幸甚。答曰,省疏具悉。政官二都目,自謂瓜滿,昔年深慨之下敎,再都目猶然,況一都目乎?若此不已,吏·兵判一年當再遞,豈有是事?噫,今者兩銓,予則曰得人,于今日復一日之時,豈忍捨之?君心若此,臣何自阻?於卿雖無此心,今者撕捱,只欲潔心,宜思乃父乃叔,思之及此,心與氷當解。聞此敎,若復撕捱,此非君之不誠,卽卿父卿叔之不勸也。此非夙夜之任,承命護焉,其何難哉?見卿入來,心可解矣。卿勿過辭,先承命而後護焉。
知中樞府事鄭亨復疏曰,伏以臣於昨年,妄陳一疏,辭未達意,未槪上心,聖度包荒,不加譴罰,只命還給,臣至今惶蹙,食息未寧。前冬展拜靈閣時,情病危苦,未參耆臣之列,莫遂瞻天之願,下懷不勝耿結。歲華更新,寶齡冞高,此三代後,史牒所無之慶,臣民歡忭,曷有其極?昔衛武公,天姿粹然,年又大耋,有何可言之過失,而猶且下令國中,自卿以下,使之交戒。此武公所以爲睿聖,而永有辭於天下後世,孔子之編抑詩於大雅,斯非偶然。惟我殿下,乃於歲之首,月之正,誕諭卿宰以下,導之使言,樂聞之意,藹然於辭敎之間。正與武公故事,千古相符,此實挽熙運開太平之一大機也。臣嘗自謂,食君祿而不言苟容,非臣分也。蓋嘗屢進瞽言,雖獲罪而靡悔,今逢嘉會,諉以老病,有懷不達,是欺負素心,死不瞑目。玆敢收召殘魂,猥控耄言,不勝惶恐。噫,孔聖之訓,唯疾是愼,而殿下罔念聖算之高,付畀之重,億兆之仰望,惟恃筋力,調護太疎。動作煩數,風寒不避,酬應浩繁,精神過費,擧國臣庶,莫不焦悶。向者動駕時,世孫邸下,適有微愆之候,慮或添傷,隨駕祗迎,竝命寢之。殿下若以憂念東宮之意,仰思陟降在天之靈,憂念聖躬之心,則其必怵然反顧,不敢自輕。戒自今,節宣保嗇之方,蓋留聖念焉。堯·舜之道,厥中允執,精察乎惟危惟微之間,常使道心爲主,人心聽命。事到於前,執兩端而用其中,則動靜云爲,自無過不及之差。此聖學之極工,治天下國家者,捨是中,奚以哉?雖然非誠無以實此心,非敬無以持此心,中庸之戒愼恐懼,兼包兩般意味。更於誠敬二字上,拳拳服膺,常常體念焉。九經之義,古訓昭昭,而大小之臣,言或忤拂,譴責非常,聖人辭氣,不宜迫切。淵衷隨卽悔悟,傳旨間多所追改,不吝改之聖德,固所欽仰,而猶不若初無是敎。伏望益加涵養之工,憤懥是懲,辭令必愼,毋至有頻復之歎焉。庶積之凝,唯在寅協,飭礪群下,同心同德,使之會歸於大同之域焉。賢愚進退,治亂所關,用舍必審,簡良進修,使朝著淸明焉。古人云,士氣,國之元氣,紀綱,國之血脈,近取諸身,譬諭襯切,顧今士氣,無思皇之盛,紀綱,多頹弛之患,培養振肅之道,有不容小忽矣。倉廩不實,未聞有三年之蓄,管鑰不謹,或不無虛簿之擁。財用宜節,綜核當嚴,而京外衙門,營梱料辦之弊,大害於民,禁令亦宜申嚴也。生民休戚,係於守令,愼擇守令,有國先務,三百餘州,固難箇箇得人,黜陟之權,在於道臣。其或顧憚大吏,貶斥孱倅,殊非嚴明殿最之意。一遵敎諭,書所戒飭,而一心奉行,則八路皆可澄淸,庶民尙寧榦止,年分災結,該曹定總頒下。遙度不如親見,災實分數,每不相當,而道臣不敢犯手擅加。荒田廢疇,混同徵稅,民之疾苦,莫甚於此,此非聖王補民之政,商確變通,不宜少緩也。凡此條陳,皆臣耿耿欲一陳者,而氣息喘短,不能長語,只擧槪略。倘蒙聖上,俯加採納,則臣之臨死畢忠之願,庶無餘慽矣。方今聖聰快恢,求助勤懇,果若言路廣開,嘉言罔伏,衮職無闕,德化四達,治敎一新,則衛武未必專美,三代庶幾匹休。老臣無死須臾,日夜顒望,只在於此,惟聖明,更加三思焉,臣無任云云。以手書答曰,今覽九耋老臣陳章,若見卿焉。且見卿兄一篇陳章,過見忠愛,强坐僅答,以表予意。
戊子正月二十三日辰時,上御集慶堂。藥房入診入侍時,都提調金陽澤,提調韓光會,副提調洪名漢,記事官李克生·柳焵·南柱老,醫官方泰輿·李以楷·慶絢·金季良·吳道炯·鄭允說,以次進伏訖。進湯劑診候,泰輿曰,脈候左右三部度數調均,闊體一樣矣。季良亦同奏。上命入紙筆,手書鄭亨復疏批,命克生出給,使之傳下。上曰,今覽知事鄭亨復之章,愛君之誠,溢於辭,爲國之心,老愈篤,不覺感歎。强坐僅批,而其他不無採用者,下備局,再明日次對時,稟處。出傳敎上曰,昨於次對,欲諭而未果,今於吏判之批旣諭,兩銓奚異?予心一也。乃思之,意於吏判,豈不切耶?兵判一體牌招察任,牌去來,勿爲呼望。出傳敎上曰,藥房提調持湯劑,更爲入侍。出榻敎更進湯劑後,諸臣以次退出。
戊子正月二十三日巳時,上御集慶堂。都承旨入侍時,都承旨洪名漢,假注書吳鼎源,記事官柳焵·南柱老,以次進伏訖。上命名漢,讀己丑二月日記一卷後,退出。
戊子正月二十三日午時,上御集慶堂。親臨入直武臣將官,能麽兒講入侍時,左副承旨李之晦,假注書吳鼎源,記事官柳焵·南柱老,能麽兒堂上副護軍尹泰淵·李國賢,以次進伏訖。之晦曰,試官肅謝後入侍,何如?上,可之。仍命應講人呼名以入,始講。上曰,中日進去都摠經歷,禁衛哨官,使之入來同講,可也。講訖,上命鼎源,內三廳參上有闕者知入。鼎源以訓鍊主簿有窠入奏。上曰,今者此擧,欲見都目後武士,大政纔過,若此者,不是異事。武臣講,以歲首特寢,此亦分揀,今番不通人,一倂句問。其中部將金就大,講陣,俱能通,昨歲已見矣,入仕屬耳。曾讀其書,可知其涉可嘉,旣已陞六云,此人非敎何能進前?聞訓鍊主簿今適有窠,特爲單付。崔壽彭雖莫辨爲人,聞其聲音,卽武士也。令該曹陞敍調用,講陣通者,各賜弓矢。任德臣此歲見咸興人,亦非偶矣。且其人,只見身長,其亦可用,依崔壽彭例陞敍調用,以示予眷眷豐沛之意。出傳敎諸臣以次退出。
戊子正月二十三日二更三點,上御集慶堂。承旨入侍時,同副承旨李在簡,假注書吳鼎源,記事官柳焵·南柱老,以次進伏訖。上命鼎源,持入壬辰以後六七年日記,遍考潛邸時,宗簿都提擧除拜謝恩年條後,退出。
上在慶熙宮。停常參·經筵。
申時雷動電光,雨雹,狀如小豆。
金光默啓曰,大司憲·執義·掌令二員,持平二員未差,今日以監察茶時之意,敢啓。傳曰,知道。
藥房啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫入診詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
以承傳色口傳下敎曰,茶則先入之,待下敎入侍。
中宮殿·惠嬪宮,藥房口傳問安,答曰,知道。
韓必壽啓曰,吏曹判書洪樂性,昨有牌去來,勿爲呼望之命矣。累度催促,謂以胥命,今已經宿,終不承膺,事體所在,誠極未安,推考警責,何如?
傳于韓必壽曰,藥房入侍,戶房承旨,同爲入侍。
備忘記,下于金光默曰,武藝廳春等試射時,御營廳敎鍊官黃重錫,貫二中邊一中,武藝廳黃一澄,貫三中,竝直赴殿試。
韓必壽以禮曹言啓曰,臣徽之,與禮曹參判金時默,進詣大報壇奉審,則奉室第二位坐榻上,排面單席縇渝色。退排黃花席地衣一立破傷,神門丹靑渝色。風遮大草芚二番破傷。壇下方甎及神路御路方甎,庫庫破傷。尊所床中一件渝色。籩八箇,尊羃七箇,圓羃七箇,瓦㽅五坐,鼎羃六箇,竝破傷。祭井紅箭門腐傷,黃帳幕一浮穿破,黃帳一浮渝色。黃綿絲乼一艮衣破傷。白布遮日四浮,白木揮帳四浮,白布揮帳三浮,油遮日六浮,從享位油遮日二浮,中排設廳油遮日一浮,大束乼三艮衣,中束乼八艮衣,紅紬衣六件,白納衣十一件,白紬中單五件,白紬裙八件,進賢冠五部,照燭一件,角槌二箇·干五箇,竝破傷。改備修補等,趁卽擧行之意,分付各該司,何如?傳曰,允。
金光默,以訓鍊都監言啓曰,焰硝,乃是軍器中最緊之物,煑納若滿五千斤,則監董人,曾有褒賞之例矣。知彀官嘉善全養浩,盡心勤勞,焰硝煑納之數,至於六千一百斤之多。其在激勸之道,宜有加資之典,而事係恩賞,不敢擅便,令該曹,考例,稟處,何如?傳曰,允。
全羅監司洪樂仁狀啓,扶安官下西面頓地里居金毛辰介等淹死事。傳于金光默曰,令本道,恤典擧行。
義州府尹鄭光漢狀啓,禮單馬致斃,何等至重,不善救療之失,惶恐待罪事。傳于金光默曰,勿待罪事,回諭。
文學金觀柱上疏曰,伏以聖孝追遠,舊闕行禮,歲籥新改,寶算彌隆,慶溢宗祊,事罕簡牒。凡在含生,孰不鼓舞歡忭,以祈無疆之休,而臣於此時,逖遠京闕,瞻望五雲,只增耿結而已。仍伏念臣,癡騃譾劣,學淺識昧,濫竊科第,戒犯不幸,時借堂后之假銜,屢叨前席之昵侍,榮幸已極,涯分自足。不料恩出匪勞,特命陞敍薇垣,寵旨仍復踵歷,臣是何人,冒叨至此,感激洪私,銘于肺髓。乃者春坊除命,又下於病親省覲之中,繼以馹召儼臨,鄕閭動色,行路聳聽,臣誠惝怳踧踖,益不知措躬之所也。夫胄筵講讀,責任甚重,自古掄選,必難其人,況今春宮邸下睿質夙成,溫文日就,輔導之方,不容少緩。正宜愼擇端方老成之士,置諸左右,以之論說經義,薰養德性,而顧乃畀之於鹵莾蔑學之一少年,何朝家擧措之乖當也?噫,臣受恩如海,圖報無地,筋力奔走,是臣之職分,而离筵挾冊,又臣之至榮,則固當竭蹶趨承之不暇,而猶且徊徨跼蹐,自甘於逋慢之科者,誠以名器不可玷汚,而廉隅不可放倒故耳。仰惟仁覆之天,不待臣言之畢,而有所俯諒者矣。且念臣父,素抱羸疾,長在床褥,近患毒感仍添,關格幾危僅甦,餘症尙苦。僑寓深峽,四無親戚,飮啖燠寒,臣實自省,以此情勢,尤無離捨供職之望。玆敢略控短章,仰暴微懇,伏乞聖慈,俯垂矜諒,亟命鐫改臣職,以重公器,以安私分,不勝幸甚。答曰,省疏具悉。爾其勿辭護焉。
戊子正月二十四日巳時,上御集慶堂。藥房入診入侍時,都提調金陽澤,提調韓光會,副提調洪名漢,記事官李養遂·柳焵·南柱老,醫官方泰輿·李以楷·慶絢·金季良·吳道炯·金履遂·許溫,以次進伏訖。陽澤曰,日氣陰冷,夜間聖體若何?上曰,一樣矣。陽澤曰,寢睡·水刺之節,亦何如?,上曰,寢則頻覺,而食則一樣矣。上進御湯劑,醫官以次診候訖。泰輿等曰,脈候左右三部調均,滑體亦一樣矣。命持入,昨夜所讀日記及癸巳正月二月日記。名漢讀奏,至影幀入侍筵說,爲故判書金鎭圭說話。陽澤曰,臣曾聞先臣是日入侍,先王簡其禮貌,家人視臣云矣。今聞此日記,臣心尤自別矣。上曰,貴矣,命讀戊戌日記,至朴致遠避嫌。上曰,難矣。仍命書傳敎曰,今覽故日記,見故知事朴致和引嫌拾他,於予事,其直可尙。頃於崇文堂,聞所奏,尙今記有,今覽于此,若復見焉。此人本來貧寒,祭需豈辦?特令攸司,顧助祭需,以示予意。故奉朝賀朴聖源,其貧寒亦知,何異朴致和?其令一體顧助。名漢曰,吏判洪樂性終不膺命,事體誠未安矣。上曰,見今番下敎後,似不然矣。陽澤曰,惶悚待命云矣。仍命書之曰,昨日下敎之後,吏曹判書洪樂性,終不膺命,今方待命云。命牌經宿,豈不重也,而不顧君命,尤當若何?聞此答後,雖朝承命而暮復撕捱,分義事體,決不若此。其在嚴君君臣臣之道,不可循例處之,吏曹判書洪樂性,下義禁府推考。上曰,尙宮李氏,癸酉先兄阿姆,尙宮車氏,昔年慈殿擇給者,而年雖爲先後,皆作故人,暮年愴深,令該曹,依他例顧恤。出傳敎上曰,右相之病,今日何如云耶?陽澤曰,今夜則少寢,而大體一樣云矣。仍命書之曰,聞御醫,書啓,大臣此中,雖若此,猶莫知勝焉。因前下敎,不離看護事,分付。上曰,藥房提調持湯劑,更爲入侍。出榻敎光會持湯劑進伏,上進御後,諸臣遂以次退出。
上在慶熙宮。停常參·經筵。
藥房都提調金陽澤,提調韓光會,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,氣則一樣矣。
以承傳色口傳下敎曰,茶則先入之,待下敎,次對同爲入侍。中宮殿·惠嬪宮,藥房口傳問安。答曰,知道。
金光默啓曰,大司憲·執義·掌令二員,持平二員未差,今日以監察茶時之意,敢啓。傳曰,知道。
傳于韓必壽曰,內局入侍。又傳于曰,昨日吏判,下敎蕩滌,牌招,次對同爲入侍。傳于洪名漢曰,戶房承旨入侍。
吏曹口傳政事,待敎單洪相簡。
左議政韓翼謩箚曰,伏以臣病淹在床,望斷就列,前箚控免,實出肝膈,天鑑猶有未燭,恩首輒復靳許,益攝之批,出於格外。臣誠一倍惶蹙,殆不知措躬之所也。念臣當遞之義,豈待今日之病而始決哉?菲才重任,久試蔑效,則不績者黜,在公議,當遞也。鈍質滯性,隨處皆罪,則不能者止,以私義,當遞也。惟是身非已有,廉隅有時而或屈,事與跡掣,去就亦不能自由,因仍盤礡,以至于今,則今亦何能爲無端祈免之計哉?誠以賤疾彌留,浹月作苦,蒙恩調治,已過一望,湯茶艾焫,俱無其效。蓋非一時偶感之症,實無旬月復起之勢故耳。伏惟我殿下,寶算彌隆,庶政彌勵,一月六對,未或一停。此時輔相,尤不宜暫曠,而今乃緣臣引疾,致使首揆獨賢,職事癏闕,有不暇言,國體苟艱,莫此爲甚。臣於是,雖欲遲回養病,不忍自處,其可得乎?臣非不知連章祈懇,仰請處分,而煩瀆是懼,泯伏未果。伏聞日前筵中,自上軫念賤臣,下詢病狀,首揆以不至難强仰對云。噫,窮巷淹病,罕接人客,則無怪此實狀之未能見悉也。今臣若又徒懷嚴畏,不自陳暴,則雖日月之明,臨之在上,亦何以照燭此情實耶?迫隘窮蹙之極,又不得不冒死哀籲,伏乞聖慈,諒臣言之非餙,憐臣疾之難强,亟許鐫解,俾便調息,千萬幸甚。取進止。答曰,省箚具悉卿懇。曾聞古有麾不去之臣,其臣猶然,況輔相乎?昔仰聞大臣引入,有敎曰,欲聞勅奇,此爲國昔年聖心也。吁嗟,盛世,其猶若此,況暮年衰君乎?卿之此擧,雖曰廷紳,必曰過矣。雖曰國人,亦必曰過矣。嗚呼,七十五歲,予則雖夙宵嗚咽,往牒其幾有?卿之此擧於卿可謂得矣,於衰君,若何?領相所奏,可謂無隱。噫,右揆若此,首揆獨賢,而卿則只守其心,於大臣鞠躬之義,焉在?卿若執此固執,望八其君,豈不自愧?特遣知申諭予此意,其令偕來。今將爲武士,雖自內,不設錚鼓而欲試,日亦晚矣。待卿入來然後,起此臥席,須諒須諒,安心勿辭,卽爲偕來。
洪名漢啓曰,臣敬奉聖諭,卽爲傳諭于議政府左議政韓翼謩待命處,則以爲,臣賤疾,無以昭暴,跡涉欺君,恩旨不得趨承,罪大慢命。震懷惶悚,走伏於金吾門外,顒俟鈇鉞之誅。不崇朝,再奉恩諭,至有見卿後起動此席之敎,史官更有口傳之下敎。臣承聆以來,他不暇顧,扶曳病躬,來詣闕下。今臣之病,祟在濕痰,流注肢節,行動不得,跬步之間,蹣跚勃窣,承宣,史官之所臨覩,焉可誣也?如蒙天地之仁恩,許以少須叟休暇,則謹當退歸調治,如得少間,卽當趨造於文陛云矣。大臣就詣闕外,姑未造朝,臣旣承偕來之命,隨來仍留之意,敢啓。答曰,今此,書啓之讀,聞史官所奏,卿豈欺予?卿須體予此意,安心善攝,待諭卽爲入來,聽我面諭事,傳諭。大臣之對若此,一向相守,其欠誠實,先爲入來。
金光默啓曰,卽者議政府錄事來言,左議政韓翼謩,賤疾旣無以昭暴,跡涉欺君,恩旨又不得趨承,罪大慢命,迫隘惶蹙之極,胥命於金吾門外,來納命召,何以爲之?敢稟,傳曰,命召傳授。
戊子正月二十五日辰時,上御集慶堂。戶房承旨入侍時,右承旨金漢耆,記事官李克生·柳焵·南柱老,以次進伏訖。上曰,昨有奉安於啓板者,知之否?漢耆曰,知之矣。上曰,此乃封爵年月及宗簿廚院都提擧受點年月及謝恩年月,摠管四次年月,合九次也。使能書吏,稍大書,多紅井間,綿紬衣,多紅樻子,作三件以入,可也。承史以次退出。
戊子正月二十五日辰時,上御集慶堂。大臣·備局堂上引見入侍時,領議政金致仁,左參贊申晦,戶曹判書李思觀,兵曹判書李景祜,行副護軍鄭汝稷,戶曹參判金時默,右尹趙曮,淸川君金鍾正,左副承旨李之晦,記事官李克生·柳焵·南柱老,事變假注書黃宅仁,以次進伏訖。上曰,戶房承旨入侍。左承旨金漢耆入侍,命書受爵年月帖後跋後,先退。上曰,左相何至不入來乎?吏判何以爲之乎?致仁曰,闕外待令云矣。上曰,大臣今猶然,況重臣乎?吏判雖云冢宰,比諸周時,輕重異焉。昨日批旨,今曉特放,念舊之意,禮使之道,庶無觖焉,則其在分義,焉敢若此?今聞吏判,雖到關外,猶不踰門,此何分義,此何道理?從重推考,其令卽爲入侍。出傳敎以兵曹佐郞睦祖永呈遞事。上曰,其人可用,郞署何惜,而睦祖永業已下敎,而檢擬郞署,其心可嘉,則頃者臺章,其涉過矣。若此其將停擧,科路亦將有此姓人,亦永錮其身乎?於此等,心常慨然,今聞呈遞云,於渠誠然,而豈可以此拘礙乎?此後勿拘檢擬事,分付。出傳敎致仁曰,此忠淸前兵使具秉勳今春巡操及營將巡占等事,取稟狀啓也。此亦一體停止之意,分付,何如?上曰,依爲之。致仁曰,此咸鏡監司金器大狀啓也。備陳六鎭各邑被災孔慘,今方賑救之狀,仍請北兵使巡操停退,各其官門聚占事,令廟堂稟旨,分付矣。今年北關年事,被歉甚酷,道臣至以賑救爲言,則此時許多軍兵之裹糧赴操,有非鎭安之道。且近年以來,北關習操,連爲擧行,則今雖一番許停,在戎政,恐不爲疎。今春北兵使巡操,特令停退,官門聚點,旣有定式,依狀請擧行之意,分付,何如?上曰,今番事勢若此,特爲依狀請施行。致仁曰,日前知事鄭亨復上疏,令備局次對時,稟處事,命下矣。其疏大體甚好,其中數三條論列,亦切中時病,老臣忠款,誠可感歎。謹管鑰,節財用,實爲今日之先務,而京外料辦之弊,尤係小民受害之端。前後朝家申飭,非止一再,而飭久則易解,今更申嚴,今一切防塞,如有犯者,隨聞重勘,俾爲懲勵之地,好矣。上曰,京中亦有料辦乎?致仁曰,各軍門·各衙門,自不無此弊,而貿穀一事,卽其最甚者也。上曰,依爲之。致仁曰,今之殿最,卽三代考績之制也。注意本自嚴重,考績而不以實,則憚大吏,貶孱倅,無怪其有此弊。此殿下所以屢勤飭敎於前後者,而重臣之請遵敎諭書辭意而申飭者,誠約而盡矣。上曰,此言,予則曰於八道,可謂頂門一針,另加嚴飭,可也。致仁曰,擇守令,專在銓曹,知人固未易,而銓官每於臨窠差遣之際,一以爲官擇人爲心,則亦庶幾得多而失少也。以此另飭銓曹,何如?上曰,依爲之。致仁曰,每當年分之時,不送敬差官,而自該曹,定摠頒下,雖出於事勢之不獲已,而論以大體,則殊非綜核之道也。掌賦之官,亦豈歇視民隱,而爲國計之心,每勝,故給災結之數常少。苟非道臣之加請,朝家之加給,災實之不相當,荒廢之混徵稅,尤當如何也。此後則各別申飭,事目頒下之際,恒存寧失於民之心,遍加審察,毋或濫削,每令災結之歸於民者,從多而毋少,則我聖上如傷之德意,庶可無一民之不被矣。上曰,依爲之。竝出擧條上曰,大臣冢宰猶然,況國之緊任,頃者試官,終不入來,欲下敎而未果。今聞大臣所奏,着帽着帶之任,其難云,若此不着帽帶,其欲立於朝鮮乎?決無是理,決無是理,決不可一向泛過。備堂鄭弘淳,從重推考,其令卽爲入侍。出傳敎思觀自前經費不足,則請得關西米錢木,俾得支繼,而數年無請得之事。目下需用,雖得方便挨過,而常患不足,依近例,令廟堂,量宜區劃,何如?上曰,大臣之意,何如?領議政金致仁曰,戶判前後累以此爲言,而今始仰達矣。近年以來,雖非國家有事之時,經費不足,則輒皆請得,殆成年例,而再昨與昨年,獨無是請矣。卽今地部經費,漸益匱竭,已多犯用於封不動云,事勢至此,則亦難一向堅持。關西別餉木一百同,錢二萬兩,稅小米七千石,參酌區劃,俾爲支繼,何如?上曰,依爲之。致仁曰,因此而有仰違者矣。頃年蔘貢變通,大爲東民之惠,而其於京貢,始亦無弊,一兩年來,蔘價日益騰貴,京貢漸有難支之憂矣。添價一款,雖不可擬議,莫重御藥所需,旣知其爲弊於貢人,而不思所以軫念者,亦甚未安。今此度支,請得關西小米七千石,依舊詳定折價。以外受例,出付貢人,詳定本價則以該廳之當爲上下於蔘貢者,移送地部,則在地部,些少得失,無甚關緊,在貢人,其所聊賴,實爲不貲矣。上曰,依爲之。景祜曰,本曹二軍色之數遞,誠爲可悶,本色所,林德躋,頃日移臺職罪罷矣。曾有軍色郞擬望時懸注之命,此後則二軍色,勿爲數遞之意,申飭銓曹,何如?上曰,所奏是,宜先此人林德躋敍用,仍付該所,此後,依前古例懸注。竝出擧條上曰,朝者之批悉諭,噫,今年,是何等年,予年亦何等年,追憶往歲,萬念雖冷,其猶强忍,只在宗國,意若在於宗國,捨輔相而誰?仲春將屆,廊廟若此,予心若何?今番此敎,非特爲卿,意專在於國。噫,白首募年,爲觀瞻而只一諭,雖輿儓,豈不愧乎?見卿而後,當起動此席,其雖蹣跚,予有中官,自可給扶。卿須體予所意,安心勿待命,卽爲偕入事,更爲傳諭,期於偕來。何循常例?令史官,席前謄書,往傳知申而傳諭,須諒須諒。出傳敎仍敎克生曰,爾須出外,持入草紙,急速謄書,克生書訖。上曰,爾持此往傳都承旨,爾亦親見左相,以爲當此逐日診筵之時,使副提擧偕來元輔,勸進水刺,而亦不進而待之,望八之年,豈忍負言於輔相乎?以此竝爲口傳,可也。上曰,此批答,都承旨傳諭,仍與偕來。出傳敎克生往來復命曰,臣祗奉傳諭,往傳于偕來承旨洪名漢處,而臣又親見左議政韓翼謩,傳宣口傳下敎,則翼謩以爲,傳敎之下,不勝惶蹙,方此擔舁病軀,進詣闕下云矣。上曰,是乃實注書乎?致仁曰,然矣。上曰,翰林亦爲注書乎?旋又自悟,敎曰,然矣,癸巳年,予在宗簿時,見卿之父,以注書來此闕矣。致仁曰,臣父則時爲假注書矣,今克生則乃實官矣。上曰,自翰苑,何不推去乎?克生對曰,時無右位之在職者矣。上曰,似然矣,下位則似不敢下手矣。克生已爲一奉敎乎?柱老曰,非矣,右位洪相簡,方在罷職中矣。上曰,洪相簡若還付,則李克生可以推去乎?柱老曰,然矣。上笑曰,予當使李克生,還去翰苑矣。命書曰,前待敎洪相簡敍用,令該曹,口傳付職,牌招察任。出傳敎上曰,翰林與注書,俱是侍從矣。致仁曰,注書之職,猶稱稍便矣。上笑曰,渠則似悶之矣。致仁曰,再昨年先來譯官金光彦,以中路遲滯,特命竄配,旋卽還寢,其後職牒又下,而此是有等第之譯官也。使之還屬本院乎?上曰,給牒敍用,仍付本院。晦曰,南漢宗廟改建,今方始役,而所入物力,實爲不少,以本廳形勢,無辦出之道,山城記付所在,亦不可着手。以此悶狀,就議於大臣,則以爲事勢誠然,若一經稟,則備局句管中,某樣物,當爲區劃云,故敢此,仰達矣。上曰,大臣之意,何如?致仁曰,今此改建之役,實爲浩巨,而本廳事力之不能逮,山城記付之不可犯,誠如重臣所奏矣。關西道軍木,近頗有裕,限十五同劃給,使之趁速完役,何如?上曰,依爲之。竝出擧條吏判洪樂性入侍進伏。上曰,卿太欲徑遞矣,行公,可也。樂性曰,臣自初,當不敢當之職。上曰,榻前不得辭免,申飭,可也。今旣出矣,其止之,行公,可也。樂性曰,臣誠惶恐,而今此入侍,實非仍出之意耳。致仁曰,漸近於辭免矣,申飭之下,非矣。上曰,非矣。命書曰,特敎之下,吏曹判書洪樂性,奏辭支煩,其涉駭然,從重推考。出傳敎上敎克生曰,左相已到闕外,爾須出去傳諭,使卽入侍,可也。克生復命曰,臣承命出往闕外,傳諭于左相韓翼謩,則以爲臣雖擔舁,進伏于闕下,而脚部蹣跚,寸步難運,實無登陛之勢。乞賜少須叟恩暇,則此是一時挾感之症,似當不日見差,幸得數日調治,卽當趨造於文陛云矣。上曰,試看彼固執也,雖云蹣跚,不猶愈於予乎?致仁曰,今聞史官傳奏之語,則以一時之症,不啻質言矣。旣如是質言,則少差之後,豈不承膺乎?諸臣以次退出。
戊子正月二十五日巳時,上御集慶堂。藥房入診入侍時,都提調金陽澤,提調韓光會,副提調洪名漢,記事官李養遂·柳焵·南柱老,醫官方泰輿·李以楷·慶絢·金季良·吳道炯·金光國·鄭允說·許溫,以次進伏訖。陽澤曰,今日雪下,日氣甚寒,夜間,聖體若何?上曰,一樣矣。雨雪甚悶矣。陽澤曰,寢睡·水刺之節,亦何如?上曰,小寢矣。進湯劑後,醫官以次診候訖。泰輿等曰,脈候左右三部,度數調均,滑體亦一樣矣。命書左相箚子批答。上曰,藥房提調持湯劑,更爲入侍。出榻敎光會持湯劑進伏。上進御後,藥院諸臣先爲退出。
上在慶熙宮。停常參·經筵。
金光默啓曰,大司憲·執義·掌令二員未差,今日以監察茶時之意,敢啓。傳曰,知道。
藥房都提調金陽澤,提調韓光會,副提調洪名漢啓曰,伏未審夜間,聖體調攝,若何,寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。以承傳色口傳下敎曰,茶則先入之,待下敎入侍。
中宮殿·惠嬪宮,藥房口傳問安。答曰,知道。
答藥房曰,知道。殿講試才,皆臥酬應,其衰可知,能爲伸禮,何日可爲?更鼓時,其猶寓懷,撤漏之後,其苦勝道?聞之開門,若見太陽矣。
李之晦以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于洪名漢曰,戶房承旨入侍。
傳于李在簡曰,內局入侍。
傳于李在簡曰,次對今日爲之,單子置之,前已下敎,只依下敎來待以稟。
李之晦以御營廳言啓曰,今此下番別破陣步軍試才賞格,從分數多寡,以本廳所儲木綿分給後,別單書入之意,敢啓。傳曰,知道。
李之晦以御營廳言啓曰,本廳來二月三月兩朔應立,左部前司屬,慶尙右道五哨軍兵六百七十名,已爲逢點整齊矣。二月初一日,與前部後司軍兵替代後,舊軍放送之意,敢啓。傳曰,知道。
李之晦以御營廳言啓曰,本廳來四月五月兩朔應立,左部左司屬,慶尙右道五哨軍兵,三月二十五日京中逢點。四月初一日,與前司軍兵,當爲替代立番,趁期調送事,本道監兵使處,依前知委之意,敢啓。傳曰,知道。
李之晦以禁衛營言啓曰,來四月,當下番前部右司屬,黃海道五哨軍兵,來三月二十五日,京中逢點。依例準二朔立番之意,本道監兵使處,預爲知委,何如?傳曰,允。
李之晦,以禁衛營言啓曰,來二月,當二番前部中司屬黃海道五哨軍兵,逢點實數六百五十二名,已有點閱整齊。來二月初一日,與內外各處入直軍兵等,依例替代後,舊軍放送之意,敢啓。傳曰,知道。
傳于金光默曰,今日內乘宣傳官,春等試射時,南行宣傳官趙嵃,柳葉箭十巡居首。金徽柱之次,一巡四中,此南行初見,竝直赴殿試。閔光洙片箭三中四分,李延弼二中,竝陞六。
以承傳色口傳下敎曰,二件作帖入之。
以承傳色口傳下敎曰,大鹿皮一令,持來以寘,戶房承旨書入後,賞給。
戊子正月二十六日辰時,上御集慶堂。戶房承旨入侍時,左承旨金漢耆,記事官李養遂·柳焵·南柱老,以次進伏訖。命書憶昔編錄後。上曰,繡衣朱紅井間作帖,盛于樻中以入,勿令寫字官書之,承旨親書以入。承史以次退出。
戊子正月二十六日巳時,上御集慶堂。藥房入診入侍時,都提調金陽澤,提調韓光會,副提調洪名漢,記事官李養遂·洪相簡·南柱老,醫官方泰輿·李以楷·慶絢·金季良·吳道炯·金孝儉·李翊臣,以次進伏訖。陽澤曰,日氣連爲陰冷,夜間,聖體若何?上曰,一樣矣。陽澤曰,寢睡·水刺之節,亦何如?上曰,亦一樣矣。陽澤曰,伏見藥房批答有更鼓前遲離之敎,寢睡不甘而然乎?上曰,甚遲離矣。上進御湯劑,醫官以次診候訖,泰輿等曰,脈體左右三部度數調均,滑體亦一樣矣。上曰,建功湯一貼入之,蔘苓茶一貼煎入。竝出榻敎諸臣以次退出。
上在慶熙宮。停常參·經筵。
金光默啓曰,大司憲·執義·掌令二員,持平二員未差,今日以監察茶時之意,敢啓。傳曰,知道。
藥房都提調金陽澤,提調韓光會,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道,氣則一樣矣。
以承傳色口傳下敎曰,茶則先入之,待下敎,次對同爲入侍。
中宮殿·惠嬪宮,藥房口傳問安。答曰,知道。
李之晦啓曰,大臣·備局堂上,依下敎來待矣。
傳曰,內局入侍。
韓必壽以禮曹言啓曰,大報壇祭吉日,令日官推擇,則來三月初七日爲吉云,依定式當以親祭,取稟,而聖候方在靜攝中,不敢循例以稟,何以爲之乎?敢稟。答曰,其雖苶然,夙宵此心,惟在祀典,而此亦不能,其何謂哉?遣大臣攝行。
副司直趙明鼎上疏曰,伏以臣之老母,適往郊廬阻雪未還,卽聞風寒失攝之餘,宿痰乘時復作,達夜呻痛,寢食俱失。諸般症形,俱甚不輕,情理焦迫,急於歸護,敢陳短章,徑出都門。伏乞聖慈,俯垂諒察,特許恩暇,仍治臣擅行之罪,以警具僚,公私幸甚。答曰,省疏具悉。卿其勿辭往護焉。
開城留守金善行上疏曰,伏以歲籥載新,陽和布仁,聖算彌高,玉候康寧,臣民慶忭,曷有其極?仍念臣,涉世昧方,飭已無素,白首之年,忽遭臺論,內以一身言行,外以居官處事,惟意句斷,聲罪狼藉。噫嘻,何其甚也?假使臣眞有可論之失,平說相規,何所不可,而今其爲言,專事汚辱,無非虛謊。臣始悼臣身名之謬辱,繼以歎臺議之自失其體矣。顧今朝廷之上,風波不止,縉紳之間,完人甚少,而臣獨無惡無好,守分自在,蓋以其材則樗櫟也,其跡則鳧雁也。本不足爲輕重有無而然也。今者所遭,又如是罔測,眞所謂弱植易撓,彌細難脫者耶?人言之來,呶呶爭詰,有傷事體,臣不敢爲,而若其指陳丁寧者,則亦安得一例闊略乎?赴燕之行,使臣與譯官,體貌自截,古今天下,寧有名爲使臣,而公然奪取譯舌之貨而專利者乎?臺臣若果的知,則未知所奪者何貨,見奪者何譯?如此不近理之言,費辭爲辨,人必笑臣矣。至於徵戶錢事,亦極可笑,松營規制,異於外方,凡係官用,無論巨細,皆以官錢擔當。尺布分錢,元無徵出於民戶之規,則臣雖欲勒徵,其將何所托而徵之乎?江松之說,臺臣不但誣臣,亦復誣松都矣。松都有三江,而江岸濯濯,幾乎無靑,則臣雖欲斫取,其將施斧斤於何處乎?此數事,旣皆如此,則其餘瑣瑣沒把捉者,又何足道哉?臣之有罪無罪,聖明在上,公議在下,臣不必多辨,而近來彈文之涉於架鑿,醜詆者有欠治世厚風。臣常爲時人病之,豈料於臣身,而又遭此厄乎?臣之釋褐登朝,今已三十年,忝居宰列,又十四年所,歷試內外,屢叨重任,受恩如天,圖酬無地,而伏覩我殿下仁嚴之治,尤眷眷於養廉恤隱。臣之所以仰體者,不外乎律已愛民,凡於施措,隨事勉勵以爲一半分報效之道,而今此所論,一切反是。如使臣,平日所爲,有足以孚格上下,則雖彼臺臣,亦安能以此等題目,忽地相加乎?此臣之罪也,此臣之負殿下也。將何顔面,更廁於朝紳之間乎?居留之臣,例爲馳聞發行,而今臣遭罹罔極,情勢危縮,旣不敢循例封啓,仍伏官次,自同無故,又非廉義所忍爲。玆不得不徑還城外,猥暴微衷,臣尤死罪。伏願天地父母,俯加諒察,亟降威命,鐫削臣職,仍治臣罪,以昭公法,以快人心,不勝幸甚。答曰,省疏具悉。曾已諭,何待卿章?白地構捏,業已洞知,而中心慨然者,非徒卿也。顧今朝廷,景像不佳,卿常慨歎,卿何介意?噫,世道雖若此,予不捨卿,卿勿過辭焉。
戊子正月二十七日辰時,上御集慶堂。藥房入診入侍時,都提調金陽澤,提調韓光會,副提調洪名漢,記事官李養遂·柳焵·南柱老,醫官方泰輿·李以楷·慶絢·金季良·吳道炯·金光國·李翊臣,以次進伏訖。陽澤曰,夜間,聖體調攝,若何?上曰,一樣矣。陽澤曰,寢睡·水刺之節,亦何如?上曰,亦一樣矣。進御湯劑,醫官以次診候訖。泰輿等曰,脈候左右三部度數調均,滑體亦一樣矣。上曰,藥房提調持湯劑,更爲入侍。出榻敎光會持湯劑進伏,上進御後。上曰,蔘苓茶一貼煎入。出榻敎藥院諸臣,先爲退出。
戊子正月二十七日辰時,上御集慶堂。大臣·備局堂上引見入侍時,領議政金致仁,左議政韓翼謩,左參贊申晦,戶曹判書李思觀,兵曹判書李景祜,行副護軍鄭汝稷·李章吾,戶曹參判金時默,淸川君金鍾正,吏曹參判閔百興,左副承旨李之晦,記事官李克生·柳焵·南柱老,事變假注書黃宅仁,以次進伏訖。致仁·翼謩等,力請進爵,上終不允。致仁曰,此統制使李柱國狀啓也。備陳本營松田處處可悶之狀,仍以爲漕船,比之戰艦,體樣差小,亦無樓屋之具,而以大松一百三株,依戰艦例,斫給者,未免過濫。改杉則不計傷完淺深,必以四十株斫給者,實爲痛惜。今後新造之船,帆竹橋板材,合以九十株,區別大中松,定給。改杉時,看審傷完,量其容入而烙給,則在漕船,無未盡之患,在松政,有一分之益。且以漕船看護事言之,沙工等,皆在遠地,故不能隨時照檢,易致腐傷。今後則三漕倉,擇其倉村中,勤幹有風力者,各一人差出。都監官船隻蓋覆等事,使之專管擧行,嚴飭都差員,各別檢束,而如有不善守護處,則當該都差員,狀聞論罪事,令廟堂,稟旨,分付矣。國家經遠之圖,莫大於松政,而長養百年,用在一時,許多戰艦·漕船之改造改杉,無歲無之,循環不已。諸島松田,幾何而不至於盡爲童濯乎?思之及此,誠可寒心,今此帥臣所請,蓋見於此,而深得其要矣。戰艦則比漕船,體樣旣大,且有樓欄柁屋之具,而百株之松,無不足之患,則其於差小之漕船,反許一百餘株誠爲過濫。致以改杉言之,舊材之稍完者,可以葺之,末端之裁截者,可以補之,則不計傷完,輒以四十株斫給者,亦非綜核之道。斫給之定以九十株,改杉之只許其容入爲請者,實出於參互而酌量,則事當依其請施行,而第念漕運事重,亦宜審愼。更令道臣,詳度事情,論理狀聞,以爲,稟處之地。至於漕船看護事當初節目,每船船直,各二名,募定於倉村近處,給料守直,則今不必別出監官,而不善守護之責,專在差員。道臣時加摘奸,如有慢忽者,隨卽狀聞論罪之意,分付,何如?上曰,依爲之。致仁曰,詞訟長官,不可數遞,而判尹沈鏽,恪勤職事,尤合久任,積費撕捱之餘,行公屬耳。近雖有病,亦方向差,則喉院之遽捧辭單,未免曲循,辭單勿施,當該承旨,推考,何如?上曰,依爲之。竝出擧條諸臣以次退出。
上在慶熙宮。停常參·經筵。
金光默啓曰,大司憲·執義·掌令二員,持平二員未差,今日以監察茶時之意,敢啓。傳曰,知道。
藥房都提調金陽澤,提調韓光會,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
以承傳色口傳下敎曰,茶則先入之,待下敎入侍。
中宮殿·惠嬪宮,藥房口傳問安。答曰,知道。
傳于金光默曰,內局入侍。
韓必壽以侍講院言啓曰,本院兼弼善金熠,時無職名,令該曹口傳付軍職,仍卽牌招察任,何如?傳曰,允。
兵曹口傳政事,副司果金熠。
洪名漢以戶曹言啓曰,觀察使·節度使薦,每於歲首擧行,而堂上有故,不得爲之之意,敢啓。傳曰,知道。
洪名漢,以禮曹言啓曰,觀察使·節度使薦,正月內當爲議薦,而堂上有故,不得爲之之意,敢啓。傳曰,知道。
洪名漢,以刑曹言啓曰,觀察使·節度使薦,每於歲首,合坐擧行,而堂上有故,限內不得爲之之意,敢啓。傳曰,知道。
韓必壽,以工曹言啓曰,本曹每於歲首,例爲觀察使·節度使薦爲之,而堂上有故,限內不得議薦之意,敢啓。傳曰,知道。
戊子正月二十八日巳時,上御集慶堂。藥房入診入侍時,都提調金陽澤,提調韓光會,副提調洪名漢,記事官李養遂·柳焵·南柱老,醫官方泰輿·李以楷·慶絢·金季良·吳道炯·金孝儉·許溫以次進伏訖。陽澤曰,日氣陰冷,夜間,聖體調攝,若何?上曰,仲春將近,心益難耐,而寢睡不甘矣。陽澤曰,焦悶矣,寢睡·水刺之節,比前若何?上曰,數日連爲不善矣。進湯劑後,醫官以次診候訖。泰輿等曰,脈候左右三部,度數調均,滑體亦一樣矣。命承旨,讀守令·邊將薦單子後,仍命書之曰,邊將與守令異焉,江界只有武士乎?府使趙能擧,西邊,一也。同是防禦使,而宣川只有校生乎?此單亦置之。且趙邊將則旣稱於守令,京則可也,在江界,擧楊州人,何異於坐北道,擧嶺南乎?一體置之。又命書之曰,曾已下敎,況吏任乎?咸陽府使徐好進單子中,皆京,此何異,而一人則陽川,卽咸陽乎?此何異於今番水原,久勤吏任,在守令,邊將異焉,此軍置之。又命書之曰,其若乏人,其闕可也,在河東,擧關東·畿甸,其曰公乎?此單置之。又命書之曰,寧邊府使申暐,以宰列,到本府,在西關而擧湖南人,此單,一體置之。又命書之曰,西北卽武士鄕龍川,亦只有校生乎?龍川邊將單,亦爲置之。又命書之曰,靑松府使李基德,以曾侍從之臣,在靑松,擧畿甸,其豈視異此單子?名漢曰,寧邊府使申暐,靑松府使李基德,宣川府使安宗奎,江界府使趙,咸陽府使徐好進,龍川府使田光說,河東府使金得煋,守令吏任,邊將薦單,不善擧行,致有單子置之敎,不可無警責,竝推考。定平府使李光宅入啓單子,有不察誤書處,亦爲推考,何如?上曰,依爲之。出擧條上曰,藥房提調持湯劑,更爲入侍。出榻敎光會持湯劑進伏。上進御後,諸臣以次退出。
上在慶熙宮。停常參·經筵。
金光默啓曰,大司憲·執義·掌令二員,持平二員未差,今日以監察茶時之意,敢啓。傳曰,知道。
藥房都提調金陽澤,提調韓光會,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。明日入侍,宜矣。
以承傳色口傳下敎曰,茶則先入之,建功湯亦依例入之。
中宮殿·惠嬪宮,藥房口傳問安。答曰,知道。
李之晦以都摠府言啓曰,今日入直內三廳武兼禁軍及軍兵等□□□不得爲之之意,敢啓。傳曰,知道。
洪名漢以吏曹言啓曰,來二月初一日,行宗廟朔祭,大祝以前執義南玄老,前□□具㢞塡差,而時無職名,令該曹卽爲口傳付軍職,何如?傳曰,允。
兵曹口傳政事,副司果南玄老·具㢞。
洪名漢以議政府司錄,以三公意啓曰,每於歲首,例薦觀察使·節度使,而臣等,俱有□故,限內不得議薦之意,敢啓。傳曰,知道。
上在慶熙宮。停常參·經筵。
金光默啓曰,大司憲·執義·掌令二員,持平一員未差,今日以監察茶時之意,敢啓。傳曰,知道。
藥房都提調金陽澤,提調韓光會,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等依下敎,率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予年逢今年,昨月逢今月,憶國初懷何抑,惟□□此何□□□一心只在乎?昔日歡然兼何□□以承傳色□□下敎□□傳曰,下敎□□。
金漢耆□施之後,尙不行公,詞訟劇地,委屬可慮,卽爲牌招察任,何如?傳曰,允。
吏曹口傳政事,檢閱單洪周萬。
韓必壽啓曰,新除授檢閱洪周萬,卽爲牌招入直,何如?傳曰,允。
傳于李之晦曰,宣傳官一員待令,騎馬三匹立之。
備忘記,尙宮金氏,以昔年舊宮人,卽予保毋,追憶明日,予心一倍,令該曹依前例題給。
李之晦,以兵曹言啓曰,觀察使薦,每於歲首爲之,而堂上連因有故,限內不得爲之之意,敢啓。傳曰,知道。
戊子二月初一日巳時,上御集慶堂。藥房入診入侍時,都提調金陽澤,提調韓光會,副提調洪名漢,記事官李養遂·柳焵·南柱老,醫官方泰輿·慶絢·金季良·吳道炯·金光國·金孝儉·許溫以次進伏訖。陽澤曰,連日日氣不佳矣。今日甚淸明,夜間,聖體若何?上曰,又逢此月,甚悶矣。陽澤曰,寢睡·水刺之節,亦何如?上曰,食則不善矣。進湯劑,陽澤曰,寶算彌隆,臣等不任仰祝之忱,而聖上每下冥然之敎,臣等之心,甚伏悶矣。上曰,豈不然乎?諸醫以次診候訖,泰輿等曰,脈候左右三部度數調均,滑體亦一樣矣。命持入穆陵忌辰祭報府,命承旨讀奏。陽澤曰,臣以司僕事,有所仰達矣。本寺所管各牧馬政,近甚疎虞,前後以此屢飭,而雛産罕報,斃失煩頉,多有奸僞之弊。至於田政,亦多紊亂,陳起相蒙,民則輸稅,吏多弄奸。是固各牧通患,而瑞山牧場,爲弊最甚,難以例飭而矯革。自前此等處本寺間有摘奸釐正之擧,今亦依前例,發遣郞廳一一査正,何如?上曰,依爲之。出擧條名漢曰,京外年例薦單,今已畢到矣。限內應薦不薦人,令該曹依定式察推,何如?上曰,依爲之。出擧條名漢曰,奉朝賀洪啓禧,以承候次來待矣。上曰,奉朝賀洪啓禧入侍。出榻敎啓禧進伏,上曰,益衰乎?□□□歲前還歸者以聖算之彌高,益切顒祝,歡□□而臣於冒寒行役之後,連有犬馬之疾,未能遂誠,只參過歲正朝候班,今日始得入來矣。上曰,卿初見慶州乎?啓禧曰,臣奉使日本時,一宿而去,今番留數月矣。上曰,慶州是古都,卿又好古,必有可觀矣。啓禧曰,今行,見禮安之陶山書院,慶州之玉山書院,陶山,卽先正臣文純公李滉舊居,玉山卽先正臣文元公李彦迪舊居。旣是先賢杖屨之所,又多先正手澤,自不覺敬玩起感矣。上曰,有渾天儀云,見之否?啓禧曰,未見矣。上曰,有几杖云,見之乎?啓禧曰,有杖有硯,皆見之矣。上曰,先正所居之家尙在耶?啓禧曰,文純公舊宅則門有懸板,題以退溪先生舊宅,文元公舊宅則扁以獨樂堂。先正庶子全仁,有經學,繼先業,文純公所稱贊者,實守之傳於子孫。其後又爲先正立後,其子孫則前校理憲默也。上曰,慶州有古跡可觀者乎?啓禧曰,諸王之陵,皆千有餘年,宜有古蹟可觀,而係是邃古之世,與後世文勝之世有異,無一石刻。不辨其爲何王陵者多,雖可辨識者,而亦無文字之可考者。只今人感歎,獨太宗武烈王陵,有石刻,以篆書之矣。上曰,其石大乎?啓禧曰,不大矣。上曰,此外無古蹟耶?啓禧曰,半月城之傍,有瞻星臺,石築十餘丈,下臺則方而上則圓,自下丈餘有竇,從竇以入,則以石爲階級,緣之而上,可以出坐上頭矣。上曰,卿登其上耶?啓禧曰,使人從竇而上,出至最高處矣。上曰,此外有古蹟乎?啓禧曰,惠恭王時鐵鍾重十二萬斤,考見,始鑄之年,在唐大曆六年辛亥,今爲九百九十八年,至庚寅則當恰滿一千年矣。上曰,頃年因卿之勤印,見興仁門內古鍾矣。卿必印來,書出一本,由政院入之,可也。上曰,慶州人物誰爲傑出?啓禧曰,慶州多産水晶·珊瑚·金銀之屬,可見山川精英之氣,而其鍾於人者,以文則崔致遠,以武則金庾信矣。上曰,予嘗見崔致遠碑矣。啓禧曰,崔致遠所書雙溪寺碑乎?上曰,然矣。其碑何在?啓禧曰,在晋州矣。上因命承旨,知委晋州印一本以上。啓禧曰,臣於半年後,始得入侍,雖不得瞻望,而親承玉音,仰認聖候康寧,伏不勝喜幸。時上歌枕而臥,卽爲起坐下敎曰,瞻望,可也。啓禧仰瞻後達曰,玉色敷腴有勝於前,臣心欣幸不可極,近來步履諸節,何如?上曰,尙未得伸禮,可知矣。啓禧曰,當今寶算漸高,一世亦多壽耉之人,臣於百歲老人家文字,用彭祖斟雉事矣。上曰,百歲老人李墡耶?啓禧曰,然矣。上曰,文字卽行狀耶?啓禧曰,輓語矣。上曰,彭祖斟雉,何語耶?啓禧曰,帝堯在位百年,其壽可知,而屈原天問,有彭鏗斟雉,帝何饗之語。彭祖以壽名,而在大堯之時,百歲老人之在此時,亦一運氣故也。故臣比之於景星爲時出矣。名漢曰,此時運氣所使,閭巷亦多享年之人矣。啓禧曰,耆社之多,於斯爲盛矣。上曰,今年予懷有不能自抑者,故有莊樂之事,欲問之於卿矣。啓禧曰,臣旣退休,固不與於朝廷之事,而殿下有下問,豈不仰達乎?莊樂一事,誠過矣。古人言有忌日無忌月,忌月且無,況忌年乎?重光年莊樂,無於禮之禮,而殿下欲伸情禮,此亦一道,而至於今年莊樂,則豈不過乎?諸臣必有陳達者,而不能到底極言,故殿下尙不反汗,臣爲之慨然矣。上曰,卿到底言之,可也。啓禧曰,此不必多言,今年莊樂,則明年己丑,是仁廟昇遐之歲,世代亦近矣。又將莊樂乎?如此則不莊樂之年,將鮮矣。未知,何如?上曰,己丑年不必莊樂矣。重光年,予雖莊樂,而此則辛巳年,予旣服衰,不必然矣。予雖生至庚子,亦必不如此矣。此則國初戊子,是聖祖七十四歲之時,而予則七十五歲逢此年,予懷難抑矣,故如此矣。頃日試射時亦不用錚鼓矣。啓禧曰,錚鼓則又非樂也。上曰,更點則用錚鼓,而無錚鼓,則不可知更點故也。啓禧曰,試射時無錚鼓,則不可知中不中,豈與更點異乎?上曰,試射時錚鼓,則猶係好事故也,予今七十五歲,自不能抑情矣。啓禧曰,聖慮過矣,聖祖戊子昇遐,享年七十四歲,今殿下寶算,爲七十五歲,聖祖陟降之靈,亦必悅豫矣。臣請以武王夢齡之事,仰達矣。文王減其齡而益武王之年,武王不敢辭,而文王則喜之?設如聖祖陟降昭臨,則殿下後王也,臣等後民也。臣等,以殿下寶算之高,告于聖祖,則聖祖之心,卽文王與齡之心也。爲殿下喜當如何?以此言之,則以是不能抑情者,豈不過乎?臣則以爲稱慶,則可矣,近日下敎,恐不當如此矣。上曰,夢齡之事,卿以爲信然乎?啓禧曰,其言固似誕矣,而記於禮記,豈可比於齊東之言耶?上曰,卿謂宜稱慶,將頒布於朝廷乎?啓禧曰,臣則是已退之身,朝廷事,非臣所知,而殿下若深念,則當知臣言之是矣。大臣以下爭之而未蒙允許,則臣之陳達,可謂齟齬,而古之人君,雖於芻蕘之言,亦有採擇。若於臣言,特示轉圜之量,則豈不益有光於聖德乎?上曰,卿未及入耆社,而已老妄矣。卿言而是,則雖不聽大臣之言,豈不卽改乎?但予之所執,是矣。啓禧曰,賤臣則決知殿丁所執之誤,乞須俯諒焉。名漢曰,奉朝賀之言,當然矣。上曰,姑止之,卿其退休焉。啓禧曰,臣則退去,而殿下默運淵衷,俯採臣言,則豈但臣之幸也?啓禧先退。上曰,新翰林入來乎?名漢曰,未及肅謝,故未得入來矣。命肅謝後卽爲入侍,洪周萬進伏,柳焵先退。上曰,藥房提調持湯劑,更爲入侍。出榻敎光會持湯劑進伏,上進御後,諸臣以次退出。
上在慶熙宮。停常參·經筵。
金光默啓曰,大司憲·執義·掌令二員,持平二員未差,今日以監察茶時之意,敢啓。傳曰,知道。
藥房都提調金陽澤,提調韓光會,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等依下敎,率諸御醫,趁早入診,詳察聖候爲宜,臣等,不任區區憂慮,敢〈來〉問安,竝此仰稟。答曰,知道,氣則一樣矣。
以承傳色口傳下敎曰,茶則先入之,待下敎入侍。
中宮殿·惠嬪宮,藥房口傳問安。答曰,知道。
備忘記,歲初今月,祗迎俱闕,豈曰孝乎?何心酬應?內局,其令明日入侍。
傳于洪名漢曰,建功湯入之。
傳于韓必壽曰,同副承旨入侍。
李在簡啓曰,判尹沈鏽,昨日違召,無意行公,詞訟劇地,委屬可慮,則爲牌招察任,何如?傳曰,允。
戊子二月初二日辰時,上御集慶堂。同副承旨李在簡,記事官李克生·南柱老·洪周萬以次進伏訖。傳曰,今逢此年,誠是萬萬料表,一朔猶然,況一年乎?以予之氣,十二朔,若一百二十朔。相臣,雖以德游堂下敎,欲行今日,管絃然後可以讌乎?行杯亦讌也。且昨年景福之禮,卽德游堂之禮也。一猶過矣,況再乎?以此大臣其若復請,欲爲下敎。昨日奉朝賀洪啓禧之奏,意雖勸予,覺予昏迷,何則明年己丑,一何昧也,亦豈孝哉?雖然與今年異焉。雖覺予亦諒矣,而御此闕,若逢來歲,瑞巖在德游,御筆猶燦然,雖値此年,何心受酌?此亦蒼蒼悟予心。諸臣咸曰,明年吾君必也受之云,而予亦謂秋月揚明輝之詩於今,今年明年一也。重光與此年之事,其雖節約,其於明年,讌何受哉,讌何受哉?以予之氣,其諭明年,可謂迂矣。何忍泯默?大小臣工,宜須知悉。噫,今年予氣若此,正月初三日展謁展拜之後,大小之禮,其皆闕焉。歲初與今日香祗迎,亦皆闕焉。何心酬應?內局以此下敎,令明日入侍,召承宣於牕前呼寫,此亦可見予意處也。出傳敎諸臣以次退出。
上在慶熙宮。停常參·經筵。
李在簡啓曰,大司憲·執義·掌令二員,持平二員未差,今日以監察茶時之意,敢啓。傳曰,知道。
藥房都提調金陽澤,提調韓光會,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。伸禮皆闕,晝夜亦均臥而消日,此何孝乎?建功建功,能副錫名乎?只答一樣,自苦自苦,晝四十八刻,其已苦矣,夜四十八刻,亦已苦矣。
中宮殿·惠嬪宮,藥房口傳問安。答曰,知道。
以承傳色口傳下敎曰,茶先入之,待下敎入侍。
李在簡以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
具壽國啓曰,判尹沈鏽,連日違召,尙不行公,事甚未安,卽爲牌招察任,何如?傳曰,允。
傳于洪名漢曰,同副承旨入侍。
以承傳色口傳下敎曰,動駕有命,建功,秉輦時入之,還宮後所入茶,先爲入之。
洪名漢啓曰,今日擧動時,承旨不可不備員,而左承旨金漢耆,以式暇,今日不爲仕進,卽爲牌招,何如?傳曰,允。
以承傳色口傳下敎曰,今日動駕,若有闕焉,則有爲先之心乎?皆令書入。又下敎曰,百官中若有朝鮮臣子之心,一人豈闕乎?若有闕焉,政府書入。又下敎曰,當該內乘駭然,竝記過。
傳于李在簡曰,此心一倍,入直軍宜顧,三嚴爲之。
傳于李在簡曰,今日如此,豈稟捲窓乎?當該內乘記過,延和門待令,前排亦令待令。
以承傳色口傳下敎曰,承旨有闕,代參議具壽國除授,仍爲牌招察任,房順房。
傳于李在簡曰,世孫當先爲還入,隨駕軍中一哨五十名,隨往入闕後還來,時刻單子置之,待下敎,初嚴入之。
韓必遂以春秋館郞廳,以領監事意啓曰,史庫曝曬,間一年擧行,乃是定式。本館及鼎足山城·赤裳山城·太白山史庫曝曬今年,皆爲當次,使之依例擧行,何如?傳曰,允。
洪名漢,以吏曹言啓曰,今此社稷祭大祝,以前持平李碩九,前獻納李蓍廷塡差,而時無職名,令該曹口傳付軍職,何如?傳曰,允。
洪名漢,以吏曹言啓曰,今此寒食祭享時,宗廟·各陵·殿宮·園廟典祀官兼大祝,當以侍從塡差,而在京無故者數少,將無推移分排之路。在前如此之時,有在外侍從催促上來之規矣。今亦預爲申飭,俾無臨時苟艱之弊,何如?傳曰,允。
李在簡,以備邊司言啓曰,會寧·慶源開市,旣已完畢,令承文院,撰出回咨,別定禁軍,騎撥下送于義州府,使之傳給鳳凰城將處,以爲轉送燕京之地,何如?傳曰,允。
李在簡,以司僕提調意啓曰,兼內乘田光勳·具以謙,一竝汰去事,命下矣。內等入直無人,今此闕員,令該曹口傳差出,使之推移入直,何如?傳曰,允。
李在簡,以義禁府言啓曰,今此擧動時,大駕各差備都事九員,王世孫左右考喧都事二員,本府入直都事,合以十二員分差,而參下都事成雲柱與同義禁成天柱,有兄弟應避之嫌,卽令該曹,依例口傳相換。都事尹文東身病不仕之代,亦令差出假都事二員,一體差出,以爲分排之地,何如?傳曰,允。
吏曹口傳政事,以李商夢爲禁府都事,禁府都事成雲柱,童蒙敎官李敬養相換。兵曹口傳政事,以李邦緯·金徽柱爲兼內乘。
有政。吏批,參判閔百興進,承旨具壽國進。吏批啓曰,判書洪樂性式暇,參議未差,小臣獨政未安,何以爲之?敢稟。傳曰,仍爲之。以南泰會爲大司憲,任㻐爲大司諫,李迪輔爲執義,李堉爲司諫,朴取源爲掌令,崔夢嵒爲掌令,洪秀輔·李鎭復爲持平,洪景顔爲獻納,申光緝·安聖彬爲正言,尹蓍東爲副提學,徐浩修爲副校理,趙暾爲刑曹判書,金鍾正爲禮曹參判,洪梓爲兵曹參議,李彦衡爲工曹參議,洪相簡爲奉敎,李克生爲待敎,朴弼逵爲左通禮,南胄寬·洪九瑞爲兵曹正郞,愼認明爲佐郞,尹正烈爲吏曹佐郞,李顯永爲說書,具昌逵爲司饔主簿,尹勉遠爲濟用主簿,尹象厚爲高陽郡守,洪致績爲鎭川縣監,蔡緯夏爲開城經歷,朴鸞源爲陽智縣監,鄭亨復爲知經筵,車升鎭爲禮曹正郞,黃樟爲翼陵別檢,李熙福爲學諭,兵曹正郞林德躋仍任事承傳。兵批,判書李景祜進,承旨具壽國進。兵批啓曰,知訓鍊,今當差出,而當品中無可擬之人,從二品備擬,何如?傳曰,允。以申㬚·柳爾胄爲五衛將,安杓爲曹司衛將,李軾爲中樞經歷,金麟瑞爲全州營將,金尙孝爲翊衛,韓用和爲洗馬,趙心泰·吳載光爲宣傳官,金德厚爲上土僉使,徐世雲爲安義僉使,張起允爲柔遠僉使,李儒成爲忠淸兵虞候,廉重曄爲在德萬戶,金晚大爲景福將,趙大謙爲昌慶將,恩彦君䄄爲都摠官,鄭汝稷爲知訓鍊。同知單崔昌基,僉知二單朴思儉·金相台,副護軍具明遠·李道燮·郭聖濟,副司直李昌壽·蔡濟恭·沈履之·李瀰·趙榮順·李之晦·金光默,副司果閔光洙·李延弼·金聖休。
戊子二月初三日辰時,上御集慶堂。承旨入侍時,同副承旨李在簡,記事官李克生·南柱老·洪周萬進伏訖。上曰,羲經咸卦旣云。噫,予之七十五歲,此誠萬萬料表,此誠萬萬料表。噫,今月何月,十五日,卽孝章初度也。今夜臨御苑,諸處燈燭煒煌,而只見燈燭,莫能伸禮,是豈孝哉,是豈孝哉?況十五日,卽孝章初度日也。卽予二十六歲,得孝章,其月豈忍經過?今日當詣孝章宮,莫云伸禮俱闕,今日我子·我婦·我孫仲朔之禮,夜過其欲一見,其誠慽矣,其誠慽〈矣〉。侍衛只入直擧行,與他有異,元良其令隨駕,牌內擧行,而前後廂軍一哨,以外營入直擧行。局將扈衛軍官置之,時刻,隨時直入,三嚴,今卽無鼓吹,延和門擧行。出傳敎上曰,注書是李克生乎?李在簡曰,然矣。上曰,自翰苑,何至今不爲推去乎?在簡曰,待開政當付云矣。上曰,政事,當日爲之,回駕後爲之。出傳敎承史以次退出。
戊子二月初三日午時,上詣孝章廟。擧動入侍時,都承旨洪名漢,左承旨金漢耆,右承旨韓必遂,左副承旨李之晦,右副承旨金光默,同副承旨李在簡,記事官李養遂·李克生·南柱老·洪周萬以次隨駕。上具翼善冠·袞龍袍,以步輦出通陽門,至延和門外。上曰,藥房三提調持湯劑入侍,進湯劑後。上曰,動駕以駕轎爲之,副駕轎置之。夜晝介作路,中官,以津船摘奸事,出去,經宿而還,當該中官記過,回駕後待令事,分付。出傳敎前排,令該營,賞木題給事。莫重傳敎之下,不能檢飭,當該承旨遞差事。禁喧郞廳作門哨官汰去事,駕前下敎,仍隨駕,詣孝章廟,初更還宮時,同副承旨入侍事,該房承旨遞差事,拿入內乘竝汰去事,下敎。上曰,承旨有闕,代前承旨尹鵬擧除授,牌招察任,房順房。出傳敎仍隨駕還宮後,諸臣退出。
上在慶熙宮。停常參·經筵。
藥房都提調金陽澤,提調韓光會,副提調洪名漢啓曰,昨日冒雪動駕,侵夜還宮,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜。王世孫隨駕之餘氣候何如?臣等不任區區憂慮,敢來問安,竝此仰稟。答曰,知道。噫,今年舊邸,復見孝章·孝婦·懿昭,此亦冥然,氣一樣。世孫氣候,亦一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,待下敎,次對同爲入侍。
李在簡啓曰,今日次對,兩司當爲進參,新除授臺諫,竝待開門牌招,以爲推移入侍之地,何如?傳曰,允。
柳脩啓曰,新除授待敎李克生,卽爲牌招察任,何如?傳曰,允。
李在簡啓曰,大臣·備局堂上,待下敎來待矣。
傳于柳脩曰,內局入侍。
注書李克生遷轉,代以金若行爲假注書。
洪名漢啓曰,假注書金若行,時無職名,令該曹依例付軍職,冠帶常仕,何如?傳曰,允。
兵曹口傳政事,副司正金徽柱。
備忘記,其時旣下敎,雖然欲伸廉隅,事勢固然,許遞,其代柳脩除授,牌招察任,房順房。
備忘記,今下弓矢,羅暖萬戶尹致垕處給送。
柳脩以弘文館言啓曰,新除授副校理徐浩修,卽爲牌招察任,何如?傳曰,允。
又以侍講院言啓曰,本院司書洪九瑞,連日入直矣。移拜兵曹正郞,下番闕直,事甚未安,新除授說書李顯永,卽爲牌招入直,何如?傳曰,允。
李在簡以侍講院言啓曰,本院兼司書李澤遂,以本職入直玉堂,司書兼說書未差,說書李顯永牌不進,下番闕直,事甚未安。弼善李鎭衡,兼文學沈觀之,竝卽牌招,以爲推移,姑降入直,何如?傳曰,允。
又以訓鍊都監言啓曰,依下敎,御前前排軍等處,依例施賞之意,敢啓。傳曰,知道。
又以兵曹言啓曰,武臣兼宣傳官張禹栻,素患風痺之症,閱月沈綿,差復無期,呈狀乞遞。病旣如是,則宿衛輪番之任,不宜久曠,今姑改差,何如?傳曰,允。
又以兵曹言啓曰,僉知中樞府事鄭允明·崔宅中,病難供職,俱爲呈狀乞遞,竝今姑改差,何如?傳曰,允。
又以內乘,以一二提調意啓曰,新除授兼內乘金徵柱,時無職名,令該曹卽爲口傳付軍職,冠帶常仕,何如?傳曰,允。
忠淸水使啓本,泰安官鬱島居鮑人金德才等渰死事。傳于具壽國曰,令本道,恤典擧行。
以黃海監司狀啓,海州居漁漢無役池太明等渰死事。傳于李在簡曰,令本道,恤典擧行。
右議政金尙喆箚曰,伏以昨日向昏雨雪,回鑾萬安。區區下情,曷勝忭幸?仍伏念臣之今番危疾,臣亦自知其必無幸矣,而隆恩異渥,愛欲其生,命之以太醫,頒之以珍劑,螻蟻微命,固何足仰煩聖慮,而存䘏之私,屢勤筵席,一縷之至今未泯,皆我聖主賜也。臣雖千隕萬結,將何以仰答其萬一也?苟使臣,一日二日,漸延危喘,則束帶承候,豈非寤寐耿結者,而殘脆之質,經此重病,聾聵之形,便成別人。神精如在烟霧,轉側亦須左右,目下諸症,固無時月內蠢動之望。方當聖心益勵,百度維新之時,中至養病,尤增罪戾,鞶帶之褫,攢手以俟。至於陪扈闕禮之罪,亦未暇仰請焉。伏乞聖明,亟命許解臣本兼諸任,以幸國事,仍許臣恩暇,俾得以便意調治,以卒天地生成之澤焉。取進止。答曰,省箚具悉卿懇。爲卿悶焉,覽卿之箚,深庸欣矣。卿其安心勿辭,其須益加善攝焉。仍傳曰,遣史官傳諭。
待敎李克生疏曰,伏以春陽漸舒,聖候益康,臣民慶幸,曷有其極?仍伏念臣之老父病深積痼,昨年秋冬,屢經危域,殘氣殆盡,居常澟綴。臣之情私,實無離捨供職之勢,而翰苑甄復之恩,堂后移除之命,相繼下降於滌蕩罪累之際。臣受恩感激,他不暇顧,冒沒出膺於記注之任,黽勉持被者,已踰旬朔矣。昨自陪班而廻,得聞臣父之病,重挾寒感,一倍增劇,痰厥而言語不通,氣眩而省覺全昧。若不急治,將復如前冬之濱危,臣急於歸護,投章徑出。乞賜長暇,以爲及時救療之地,千萬顒祝。且臣於史職還付之命,實有情勢之萬萬悶蹙者,玆於請急之章,若此附陳,惟聖明垂察焉。臣於向來待罪本苑,得與二三同僚,猥承新圈之命。區區本心,誠欲一循公議,以副我殿下無偏之聖意,而不幸事與心違,自致僨事。負累不輕,譴罰至嚴,則自玆以往,藝苑一步,卽臣鐵限,而不可復玷之地也。誠不自意,曾未幾何,宥命遽降,宿趼如舊,恩榮罔極感泣而,去就卽非可論,虛帶數朔,進身無路。間陳一疏,見阻喉院,區區情實,迄未一暴於天聽,則雖以日月之明,想未能盡燭其情勢之不可强,官規之不可壞矣。所以向日筵中,似無撕捱之敎,昨下傳敎開政還付之擧,視同無故之人,可以通行於翰·注者然,而有此命矣。咫尺筵席,親承聖敎,微臣去就,不敢自陳,而大抵史局之規,一有僨誤於圈事,則不得再入,自是由來古規。所以向日同事兩僚臣之引義自處,亦以此也。彼承榮褒,而尙且固守規例,必辭乃已,況臣釁孽,乃反不顧廉防,揚揚冒膺,則揆以事理,豈不相,而彼兩臣者,亦豈不笑人於局外乎?自非然者,翰·注同是史官,顧何敢捨彼取此,有若揀擇去就者然哉?聖明在上,無微不燭,如臣此職,其在公格私義,實無一分可進之勢,想不待臣之畢辭,而庶可以鑑諒矣。況今臣父病勢適會添劇,官職去就,尤無可議。玆不得不瀝血陳懇,坐犯違傲,臣罪至此,萬戮猶輕。伏乞亟削臣職,以存館規,仍治臣罪,以嚴邦憲,不勝大願,臣無任戰恐祈懇之至,謹昧死以聞。踏啓字
全羅監司洪樂仁疏曰,伏以三陽回泰,百祿鼎臻,寶算彌邵,邦運益隆,此實往牒所罕有之慶,凡在含生之類,孰不歡忭而蹈舞?仍伏念臣庸陋謭劣,百無肖似,不足備數於任使之末,而厚被拂拭之聖恩,猥膺方岳之重任。承流宣化,是臣之職,而臣不能焉,革弊蘇殘,亦臣之責,而臣不能焉。經歲尸素,無一善狀,每自循省,只切愧惶。然而旣在其官,又有民事之可言者,而徒畏嚴威,含默不言,則非所以報聖上委寄之盛意,臣請冒昧而陳之。臣於昨年夏辭陛之時,臣父謂臣曰,湖南漕船作隊之法,有甲乙可否之論,前使狀聞請罷。蓋此事,其時惠堂,爲其轉運之便利,曾有設施之議論,故吾於筵中,爲之數次轉稟,而汝今南下,其爲弊果如前使狀聞,則汝雖請罷,少無所拘。臣到營以後,消詳其便否,巡審之路,採探其物議,沿民曰難支,守令曰可罷,衆口同然,群情益苦。臣旣知其弊至於此,則非不欲更請亟罷,而前道臣元仁孫狀啓覆奏之前,徑先瀆擾,亦有所不敢,迄此泯伏,以待處分之下矣。卽伏奉備局回啓關辭,仍令依昨年例運納,明知其一向强行之爲難,然後令該廳稟處。臣爲民顒望之餘,已不勝愕然失圖,而强行之爲難,已著於旣往,則如知其不可,斯速已之,何待來年云者,政謂此也。臣若强而奉行,則是南民一年之弊,臣實貽之,豈忍爲此哉?蓋本道沿海三十三邑捧稅大同,於各其邑海倉,勿論地土京江之船,隨其水路之遠近,計給船價雜費,使之裝載運去,而宮房軍門之所納,亦爲添載以送,此是流來舊例。近歲以來,群議多端,或謂之各邑雇載糜費甚繁,或謂之船人偸竊,故敗難禁,於是乎作隊之法出焉。當初變通,非不審矣,而行之一二年,其害反有甚者。田稅浮費條,除其小小名色,元定船價及雜費一斗四升外,加定一斗。所謂小小名色,初不滿六七升,則今者一斗之加定,名雖減之,實則增之。前道臣在營時,以加定一斗者,七升屬之浮費,三升屬之解上,使各邑上送,則戶曹稱以斛上條在於一斗之外,加徵於各該監色,互相爭持,尙未歸一,事體苟簡,莫此爲甚。至於大同,初無雜費,而竝以一斗,同時磨鍊,創出新規,定式捧納,有若元稅者,然揆之裏面,尤極不當。且捧稅斛子,以群山倉漕斛通融校定,視諸鍮斛,加入爲十五升,則兩稅浮費之比前加納,殆近三千石。三千石穀物,在船人,旣是空得之物,則宮房軍門之納,渠自擔當,事理皎然,而以其船價雜費有無多少不一,故黽勉載去,恣意偸出。及到京江,棄而不顧,獨使監色,替當領納,故到處濫捧,多般侵責。一石所縮,不知爲幾斗,而畢意所逋欠米幾四千石,錢幾數千兩,合兩稅雜費及斛上條而計之,則其數將不下萬石。惟彼監色,迫於威督,艱得甲債,僅爲彌縫,歸其本土,鬻田賣屋,擧皆流離,莫奠厥居。噫,南民亦一國家之赤子,公然大其斛子,加其升斗,以歸船人之囊索,而船人猶以爲不足。從前渠輩之所領納於宮房軍門者,謂無所利,移之於一二監色。其流之弊,每每終歸於小民,思之及此,寧不哀痛?且船運之利不利,惟在於風勢之順不順,若使稅船,載不晚時,亦占順風,則雖非作隊,自當不敗。再昨年累萬穀之無弊轉輸,不過由於早發風順之致。以此而若謂之作隊之效,昨年全州·羅州·順天·靈巖四邑稅船五千石之臭載,獨非作隊船之所載乎?然則稅船之利涉與否,不係於作隊之有無也亦明矣。在前京江船人,猶恐稅穀之不載,爭先來待,及時裝發矣。一自作隊之後,船人恃其惠廳之帖文,以爲非吾船莫可,或先運於湖西之邑,或行商於畿·湖之間。緩緩下來,惟意進退,莫重上納,每致愆期。再昨年臨陂縣之七月裝載,卽其明證之一端。至若故敗,雖非常有之事,苟有犯之者,一以法從事,斷不饒貸,則種種奸弊,庶可懲息,而當律未施,旋卽放釋,已是失刑之大者。又從以增其雜費,啗以重利,充盡谿壑之慾,要免臭載之患。國家漕運之政,關係如何,而反爲船人輩所操縱,壞損紀綱,無復餘地,事之寒心,此已極矣。大抵漕船作隊之意,一則欲杜其縻費之弊,而縻財若此,一則欲防其故敗之患,而敗船又若此。於斯二者,隊船之有害無益,灼然可見,而南民之受弊,愈往愈甚。此眞以水濟水而水益深焉,以火救火而火益烈焉,烏在其一分矯救之意也?或者云歲色已翻,京船始來,今春之內,有難回旋。臣謂稅穀裝發,旣在三月,則趁今革罷,優可及矣。或者又云添載上納,勿委監色,使船人領納,則隊船雖不罷,似無所妨。臣謂加定一斗及斛上條,終若不減,民間加納,固自如矣。假使隊船之弊,獨在於昨年,而不在於今年,獨在於今年,不在於明年,則姑觀今年,徐議存削,容或爲說。至於此法,一年不罷,有一年之弊,二年不罷,有二年之弊,不罷之前,其弊益滋。關辭中强行之爲難,不待今年而知之,其若徒拘於銷刻之嫌,因循遷就,無所通變,日後之憂,將至於莫可奈何之境,臣實懼之。嗚呼,湖南之民,偏蒙我聖上深仁厚澤,不知轉壑,各自安堵。語及壬癸之事,往往有感激涕泣者,而目前作隊之法,最爲難支之弊,一路民情,擧皆嗷嗷。今譬之於人,太病之餘,賴父母煦濡,得以蘇甦,而元氣未復,外邪易侵,雖愼其興居,補以梁肉,猶恐有餘憂。或試峻劑,其害立現,則將繼之乎,抑已之乎?今日此弊,不幸類是,臣非敢爲過情之言,自歸恐動之科,實狀則然。竭論至此,以殿下懷保之盛意,倘或念及於斯,則必有所惻然而憫者矣。伏願殿下,將臣此疏,俯詢廟堂,本道稅大同漕運,依前擧行,以爲南民終始之惠焉。抑臣又有私情之懇迫者,臣父衰年居憂,哀疚度日,臣之情理,難以遠遊,故本職除拜之初,必欲力辭而乃已。臣父以爲吾年旣非篤老,汝身旣許朝廷,汝以吾之故,而控疏乞解,非但不安於吾心。且完營新經火災,百事草創,人或厭避,此時不赴,亦有違於不擇燥濕之義。責勉之言,不啻縷縷,特敎催促,又復嚴截。臣到此地頭,逃遁末由,抑情承膺,因以南來,而耿耿一念,每在臣父,若聞疾恙之報,煎熬倍甚,間有書尺之阻,紆鬱亦多。此是常情之所不免,而苟或牽於私戀,忽於公務,則其爲罪亦大矣。故夙宵彈竭,欲報涓埃之萬一,觸處生疎,徒見瘡疣之百出,在官無裨益之效,在身有睽違之歎。與其久蹲而僨於國事,無寧早歸而安於賤心,宜卽控辭,期於得遞,而莅任屬耳。遽爾煩瀆,在臣分義,猥越是懼,一日二日,迄至于今,今則月已屢矣,歲已改矣。惟此時可以言私,而臣若徒貪擁纛之宦榮,莫念寢苫之老父,因仍盤礴,不思歸省,則是豈人子之情也哉?伏惟聖上,以孝爲治,凡臣僚之爲親陳懇者,靡不使之曲遂,如臣情事,亦宜見諒於慈覆之天。玆敢悉暴衷曲,仰瀆宸嚴,伏乞聖明,特察由中之言,亟垂體下之恩。將臣職名,速賜遞改,歸見臣父,俾伸至情,不勝千萬幸甚。答曰,省疏具悉。前伯之意亦然,今覽卿章,若畫其狀,亦非舊法,而雖然漢高銷刻,張良之請借前箸,分數瞭然,而然漢高之一聞覺悟,可見其量之深遠,而今予日益衰焉。軍國重事,何可輕議,而雖若此,予則若有若之言不若仍舊貫,而宜乎深量。令該廳,涓商以稟,疏末陳懇,卿之情理,豈不若此,而藩任體重,不過數朔,抑情察任焉。
戊子二月初四日巳時,上御集慶堂。藥房入診,大臣·備局堂上引見入侍時,都提調金陽澤,提調韓光會,副提調洪名漢,記事官李養遂·南柱老·洪周萬,醫官方泰輿·李以楷·慶絢·金季良·吳道炯·鄭允說·李翊臣,領議政金致仁,左議政韓翼謩,行司直李昌誼,左參贊申晦,戶曹判書李思觀,兵曹判書李景祜,行副護軍鄭汝稷·李章吾,戶曹參判金時默,校理李澤遂,右副承旨李在簡,事變假注書黃宅仁,以次進伏訖。陽澤曰,昨日動駕,侵夜還宮,夜間,聖體若何?上曰,益難耐矣。陽澤曰,寢睡·水刺之節,亦何如?上曰,一樣矣。進湯劑,醫官以次診候訖。泰輿等曰,脈候左右三部度數調均,滑體亦一樣矣。致仁進伏曰,日候陰濕,昨日動駕,冒雪還宮,聖體調攝,若何?上曰,心益悶矣。致仁曰,寢睡·水刺之節,亦何如?上曰,此月以後則尤爲不善矣。致仁曰,伏聞奉朝賀洪啓禧頃日入侍,以臣等莊樂一節,未能到底仰達,有所奏達云,臣等之惶悚,不可勝達。翼謩曰,臣等忱誠淺薄,屢次陳達,終不還收,此不但啓禧之慨然,一國臣民擧皆慨然之事矣。上曰,啓禧己丑之說,甚好矣,此雖出於勸予還寢之意,而實敎予莊樂也。然明年不必莊樂,宴則一體停止,可也。致仁曰,明年則尤不當矣,今年亦是無於禮之禮,而出於追慕之心矣,明年則過矣。翼謩曰,今年猶過,況明年乎?伏望還收焉。上曰,卿等不復請也,予決不聽矣,命讀完伯疏。上曰,大臣之意,何如?致仁曰,道臣說弊如此,臣不敢擅便決斷,而此事主人,卽惠廳,下詢惠堂處之,似好矣。翼謩曰,有弊則當改之,而若數數更革,則尤有弊,是可悶也。命書疏批,上曰,莫重入侍,入侍中官,鼻息之聲駭然,從重推考。出擧條致仁曰,此黃海兵使李漢泰狀啓也。以爲京畿水營合操,旣已停止,本營前洋習操,何以爲之事,請令廟堂稟旨,分付矣。帥臣,雖以重戎政之意,有此狀聞,頃日統禦使春操,取稟狀啓,旣以合操,各操竝停,覆奏行會,則本營習操,自在竝停之中,以此分付,何如?上曰,依爲之。出擧條致仁曰,京中穿窬之患,近來漸熾,公私見偸連續不止,而至於路上作黨,劫掠衣服,尤是挽近之所未聞。平日捕廳,苟嚴於戢盜之政,寧有是乎?兩捕將,從重推考,各別譏捕之意,嚴加申飭,何如?上曰,依爲之。出擧條致仁曰,曾經四品年八十者,例爲加資,而至於堂上,則有旨乃授,卽法典也。前僉知李顯輔,今年洽滿八十,依例加資,此外如有如此之人,令銓官,隨聞稟旨後擧行,何如?上曰,依爲之。出擧條致仁曰,開城留守金善行,纔有所遭,有難强令察任,許遞,何如?上曰,依爲之。出擧條致仁〈曰〉,頃因左相所奏,以擧條事,承旨推考,注書罷職,而其時注書,卽韓德厚也。今則旣已經年,槐院揀坐在前,特爲敍用,使之進參,何如?上曰,依爲之。致仁曰,揀擇坐起,宜卽擧行,而當參之人,多在外,屢度申飭,尙未齊會,已至于今矣。更加嚴飭,在外人,竝令卽爲上來,何如?上曰,揀擇前下去者,自政院,直捧禁推傳旨。出擧條翼謩曰,漕倉所屬邑上納穀物,爲守令者,親自領納,自是法例,而近來各邑,每使官吏替行,多少弊端,皆從此出。吏緣爲奸,民受其害,稅穀之欠縮,漕船之遲滯,亦未必不由於此。自今以後,一依事目,必令守令,躬親領納,俾無如前之弊事,申飭有漕倉各道,何如?上曰,依爲之。出擧條翼謩曰,昨歲失稔,大違初料,米價騰踊,固其勢也。民生日用之不可無者,卽魚鹽而近爲都庫輩所專錮,前之直一文錢者,今過倍屣,或至六七倍。閭巷細民,殆無以聊生,寧不可矜?自古荒歲,雖山澤之禁,惟且弛之,臣謂六矣廛外如魚物·鹽醢等廛,爲先弛其禁令,使廛外凡民,任意賣買,則外方之商賈,必將聞風輻輳,而都下細民,亦有所賴,敢此仰達。上曰,所奏,是矣,依爲之。翼謩曰,以此出擧條分付京兆及平市署,使之各別擧行,何如?上曰,依爲之。致仁曰,魚鹽之弊,左相旣詳達,此就民生日用最緊切者而言耳。此外百物凡係賣買者,蓋有都庫爲其榷利,此而不禁,物價何由而低平,細民亦何以聊生乎?分付法司,所謂都庫之類,毋論大小,一一摘發嚴勘,俾有以懲戢,恐不可已矣。上曰,依爲之。出擧條景祜曰,動駕時侍衛有入直擧行之命,則雲·寶劍不爲入參,其在事體,極爲未安,此後雖侍衛入直擧行之時,雲·寶劍則依例磨鍊於節目,何如?上曰,依爲之。出擧條上曰,藥房提調·副提調,持湯劑,更爲入侍。出榻敎光會·名漢持湯劑進伏,上進御。上曰,開城留守金善行,許遞。出榻敎諸臣以次退出。
上在慶熙宮。停常參·經筵。
午時,日暈,酉時,日暈。
藥房都提調金陽澤,提調韓光會,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道,氣則一樣矣。
以承傳色口傳下敎曰,茶則先入之,待下敎入侍。
中宮殿·惠嬪宮,藥房口傳問安。答曰,知道。
李之晦啓曰,憲府連日監察茶時,事甚未安,除在外傳旨未下陳疏入啓外,大司憲南泰會卽爲牌招,何如?傳曰,允。
傳于洪名漢曰,領·左相·惠堂·戶判·備局有司堂上,使之卽爲入來。
傳于柳脩曰,內局入侍。
李之晦以兵曹言啓曰,武臣賓廳講書及武經講書前後被抄之人,或外任遷轉,或有頉,見今應講之員甚少,武臣中可合人,依例加抄,別單書入之意,敢啓。傳曰,知道。
副司直蔡濟恭疏曰,伏以臣讒誣罔極,名行隳壞,泣陳咫尺之書,略暴傷痛之情。十行聖批丁寧懇惻,字字慰諭,句句昭釋,不知滓穢之賤何以得此?此生此世,報答無路,惟當抱此恩旨,歸見亡父亡母於夜臺之側,庶圖結草之酬,乃者洪相直之疏又出矣。臣之厭厭泉下之聲,以臣觀之,可哀亦可愧也,而臺臣,乃以是謂之噴薄耶?噴薄,固非恰好道理,然其力勢,猶得以彷彿抵敵,然後乃可爲之。今臣羈旅也,孑然一身,四無墻壁,誰恃而爲噴薄之語,以犯其方盛之怒耶?臣點檢言行,別無可以得罪當路者,以故立朝殆近三十年,未嘗有危辱之來逼。今忽左拳右踢前芧後殿,迭出交攻,必欲甘心而乃已者,一則文任,二則文任。臣之前疏,亶出於憂世道之至險,念身家之至危,而誠不料其反入於吹覓之中,目之以噴薄之科也。雖然此豈足與渠較挈,重辱朝廷,而第其絶悖之言,掇拾趾煥,有傷倫彝者,不得不涕泣詳辨焉。臣之心制再朞,實在於甲申三月,而勸課後生文字,卽其五月也。臣於其時,自秋曹佐貳,移除都憲,雖以禫月未盡,未肅恩命,而先王之制已終矣。夫以終制除職之人,考較子侄文字,爲犯聖人禮律乎?爲犯時王法憲乎?是不可知也。尙記其時,故重臣李益輔適來訪臣,見年少輩居接,稱歎以去。若如言者之言,臣果課藝於廬側,則豈不駭重臣之視,而反有稱歎之語耶?臣於前疏,不忍爲費辭分疏,只稱甲申夏心制者,蓋知者見之,自當知其爲禫之月,雖不知者見之,本無有違於禮律故耳。今臺臣,恣意抉摘,欲實趾煥之言,而獨不畏在傍之公議乎?范仲淹,宋之賢臣也。以大理寺丞,丁母憂而晏殊,留守南京,請范仲淹,權掌府學,仲淹常宿學中,訓督學者。夜課諸生,往往潛至齋舍詗之,見先寢者詰之,出題使諸生作賦,必先自爲之,欲知其難易及所當用,意亦使學者,準以爲法。由是後學者輻輳,夫居憂而考課後學文字,苟非禮律所宜,則以仲淹之賢,何以有此?以朱子之大賢,拈此編錄,昭揭於名臣言行者,又何故也?仲淹則事在居憂之時,而見與於大賢,今臣則初非有如仲淹之事,況又在終制之後,而以此煩言者,竊恐由於今人之不讀古書,臣以是恨之,至若投杼二字之爲臣罪案,尤屬密網。甘茂之告王曰,竊恐大王之投抒,茂之於秦王,獨非君臣之間乎?宋臣蘇軾,代滕甫書曰,投杼起於累至,軾之才識,果不及於今日臺臣之見,而以此而書之章牘乎?臣則以蹈襲古人陳言爲愧,而彼乃以肆然書之,爲臣之罪,恐不足以杜臣之口而服臣之心也。如或以此,謂之古今異宜,則以近事言之,故奉朝賀臣元景夏之前後章疏,用投抒二字非止再三,其時殿下敎之曰,予豈投抒?此則臣所親聞於筵席者,而未聞以重臣此言,以爲如何。今忽於臣,謂之以媒進之計,無乃急於求過,未暇細量而然耶?抑無乃數十年之間,人心益險,世路益危,前所無而今有之耶?臣於此,別有痛泣者存焉。臣罪盈惡極,哀哀父母,四年之內,竝歸泉下。臣若效皐魚,立哭以死,則此等之言,豈及臣身,而惟其一縷冥頑,人理全熄,食息覆載,遂至于今,致使旁伺之人,議其居喪之節。此實禮義之邦,曾所未聞,茫茫天地,痛恨何已?惟有歸侍松楸,以畢餘生,少贖其通天不孝之罪而已。時値冷節,有事丘墓,而顧此危臲之蹤,不敢循例請由,束帶辭陛。玆於瀝血之章,兼請擅行之誅,臣罪至此,尤無所逃,臨紙涕泣,不知所云。臣無任瞻天戀闕怵惕屛營之至,謹昧死以聞。答曰,省疏具悉。頃者姜趾煥之章,予雖見欺,爲世道慨然,伊後聞之,大覺昧然。如洪相直之右袒趾煥,誠是料表,初見欺於相直,再見欺於趾煥。此豈二人之過?寔予四十年不能導率之致,然趾煥,猶有可恕也,相直背君恩挾私黨,豈曰負其君?卽忘其父也。噫,豈特卿挾猜?文任見導者其幾人,予所謂無據者,堂下小官,有何其猜而爲此擧乎?此無他,決非此人之心不然,處堂下爲此擧,奚特越津乘船?甚矣,人心之不古也。噫,若卿被殫者,其幾人?人雖若此,予不捨卿。噫,古人云,見李密之表,不能垂涕,此非孝也。今卿之章,豈特陳情表?每覽此等之章,尋常抆涕,今覽卿章,若見卿心,卿心雖若此,宜思望八其君,此正以前日爲親之心,事其君。卿勿過辭,過祀後卽速上來。
持平李鎭復疏曰,仍伏念臣幼無所學,長無所聞,不過癡騃未讀書一少年。惟以區區帖括之工,雖夤緣幸會,濫通朝籍,持身之方,事君之道,專不得古人糟粕矣。有何才學見識,可堪淸朝之需用,而特以親九族之至仁,不以臣謂無似,置諸金閨之彦。語其職則論思重任,侍從魁選,此豈臣一毫彷彿,亦豈臣所被隆眷?過福之災,致寇之戒,臣旣自料,則向來李宗榮之疏,誠無怪矣。噫,早使臣,若有文字上知覺,彼宗榮,亦是璿派,豈忍以同宗,誣人至此?此臣所以拜受之不暇也,何必呶呶而有言也?但願爲十年閑廢之蹤,使鹵莾之學,稍加於前童稚之年,得盡其成就,則庶有大聖人涵養終始之澤矣。不意昨秋銓郞臺銜,次第蒙恩,臣於伊時,惝怳驚懼,氷炭交集,固當疏暴無識情實而適値淸齋,陳疏未徹,只憎惶愧縮蹙矣。迺者柏府新命遽降,更奉日月之明,臣感激恩私,不知置身所也。顧念臣本孤弱,與世齟齬,前後踐歷,罔非造化。嗚呼,天地父母,臣若獨有,臣雖迷劣,豈不思所以奔走陳力,爲一半分報效之地,而言出臺閣,臣甚瞿然。其在廉防,官職去就,鐵關已堅,臣之情勢,聖明亦必俯燭矣,嚴召之下,不敢祗承,隨詣關外,不避猥屑,瀝血哀籲。伏乞聖慈,俯賜諒察,亟削臣職,仍刊侍從,許守本分,以安私義,不勝萬幸。臣旣不能以言官自擬,則於乞免之章,不宜妄論他說,而以目下一事,略此附陳,惟聖上財察焉。彼具壽國,旣有難洗之釁累,通世之所共知,則名編朝端,亦已幸矣。水部銀臺,尤極駭物情,在渠固當自處,而揚揚前進,殆同無故人,都喪廉義,全無忌憚。決不可濫廁華秩,臣謂同副承旨具壽國,亟施改正,可也。臣無任屛營祚懇之至,謹昧死以聞。答曰,省疏具悉。頃者譏斥,予則曰過矣。今拜此職,此章豈異?雖然具壽國事,爾稱李宗榮爲璿派,況爾乎?爲年少之臣,敎導予則曰此末端略之可也。況再次特除之下,何犯禁令?旣犯禁令,本職特遞焉。
戊子二月初五日巳時,上御集慶堂。藥房入診入侍時,都提調金陽澤,提調韓光會,副提調洪名漢,記事官李養遂·南柱老·洪周萬,醫官方泰輿·李以楷·慶絢·金季良·吳道炯·鄭允說·李翊臣,以次進伏訖。陽澤曰,夜間,聖體調攝,若何?上曰,一樣,而申後則若痛,昏後少差,夜深復痛,開門時則又差矣。陽澤曰,寢睡·水刺之節,亦何如?上曰,善矣。進湯劑,醫官以次診候訖,泰輿等曰,脈候左右三部度數調均,滑體亦一樣矣。命讀嶺南·關西老人歲饍單子,命書蔡濟恭疏批,命讀李鎭復疏。上曰,予不意此兒有才操矣,今逐具壽國,世事未可知矣。特除之人,何用改正題目乎?此曾有禁令矣,此兒犯之非矣。仍命書批答。上曰,臺臣之章雖過,當之者勢難强迫,承旨具壽國許遞,其代前承旨李之晦除授,牌招察任。房順房。出傳敎上曰,建功湯一貼入之。出榻敎諸臣以次退出。
戊子二月初五日申時,上御集慶堂。領左相·惠堂·戶判·備局有司堂上人侍時,領議政金致仁,左議政韓翼謩,戶曹判書李思觀,戶曹參判金時默,吏曹參判閔百興,右承旨柳脩,假注書金若行,記事官南胄老·洪周萬,以次進伏訖。上曰,昨者湖南伯批旨旣諭,非比刻印銷印,亦不過數年事,下該廳覆奏,不無徑先而然。靜以思之,有利於民,雖百人沮之,不可續續更之,有弊於民,雖百人爭之,豈可逾月?且思原章中加捧數雖小,統而計之,莫知幾千石,以前後道臣啓疏觀之,湖民之弊,其若目覩,旣知其弊,何可曠日?此正一言蔽之曰,有若之仍舊貫也。此孔聖之所許者,予何敢不遵?特革作隊,仍前擧行,而數年之間,末世奸僞甚焉,其所嚴飭,宜倍於前,令度支·惠廳,另加申飭。上曰,頃者違命,已涉過矣,今日違命,事體寒心,惠堂鄭弘淳罷職。上曰,大小科不遠,堂上·堂下違牌人,竝敍用,雖不敍人,一體敍用。諸臣以次退出。
上在慶熙宮。停常參·經筵。
端懿王后忌辰齋戒。
藥房都提調金陽澤,提調韓光會,副提調洪名漢啓曰,伏未審夜間,聖體若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道,氣則一樣矣。
以承傳色口傳下敎曰,茶則先入之,待下敎入侍。
中宮殿·惠嬪宮,藥房問安。答曰,知道。
以承傳色口傳下敎曰,欲從容見之,追惟戊戌干支癸亥,一倍此心。湯劑入之,明日入侍。
洪名漢啓曰,兵曹參議洪梓,工曹參議李彦衡除拜後,三日不爲出肅,依定式推考警責,仍卽牌招察任,何如?傳曰,允。
李之晦啓曰,憲府連日監察茶時,事甚未安,除在外傳旨未下外,大司憲南泰會,卽爲牌招察任,何如?傳曰,允。
韓必壽以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。答曰,知道。
柳脩以侍講院言啓曰,本院下番闕直,事甚未安,兼司書李潭遂,卽爲牌招入直,何如?傳曰,允。
上在慶熙宮。停常參·經筵。
端懿王后忌辰。
藥房都提調金陽澤,提調韓光會,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等依下敎,率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,氣則一樣矣。
中宮殿·惠嬪宮,口傳問安。答曰,知道。
以承傳色口傳下敎曰,茶則先入之,待下敎入侍。
洪名漢啓曰,左承旨金漢耆今日不爲仕進,卽爲牌招,何如?傳曰,允。
韓必壽啓曰,憲府連日監察茶時,事甚未安,除在外傳旨未下外,大司憲南泰會,卽爲牌招,何如?傳曰,允。
傳于柳脩曰,內局入侍。
吏批,判書洪樂性進,參判閔百興進,參議未差,右承旨柳脩進。以朴萬海爲大司諫,李行源爲司諫,李台鼎爲掌令,李世演爲持平,金觀柱爲正言,金載順爲副應敎,具庠爲校理,宋志淵爲副校理,南玄老爲修撰,尹承烈爲副修撰,李永中爲弼善,李普觀爲兼弼善,李商岳爲司書,洪檢爲兼司書,尹養厚爲兼文學,金若行爲說書,吳璹爲恭陵令,洪趾海爲吏曹參議。待敎單李克生,前都正李顯輔通政,今加嘉善加資事承傳。安豐君爲崇憲,安春君烿爲承憲。兵批,判書李景祜進,參判李應協病,參議洪梓入直,參知李徽中病,右副承旨李之晦進。以李章吾爲兼訓鍊都正,慶絢爲知中樞,郭聖濟爲兼五衛將,具以謙爲訓鍊副正,趙嶸·金致晙·李弘鼎爲宣傳官,柳翼星爲部將,李榮逵爲武兼,金漢燁爲公州營將,鄭錫百·愼守彝爲僉知。同知單張泰翰,副司直沈鑧·安·洪趾海·權噵·李聖圭·李宜哲·李海重·金相翊·洪良漢·宋文載·李命植·尹鵬擧·具壽國·李鎭復,副司正金若行,假注書金若行遷轉,代鄭基煥爲假注書,備邊司薦望元仁孫爲開城留守。柳脩以待講院言啓曰,本院下番,連日闕直,而事甚未安,今日政新除授,竝侍下批,仍卽牌招,以爲推移入直之地,何如?傳曰,允。
戊子二月初七日巳時,上御集慶堂。藥房入診入侍時,都提調金陽澤,提調韓光會,副提調洪名漢,記事官李養遂·南柱老·洪周萬,醫官方泰輿·李以楷·慶絢·金季良·吳道炯·金孝儉·許溫,以次進伏訖。陽澤曰,朝日甚寒,夜間,聖體調攝,若何?上曰,一樣,而心則悶矣。陽澤曰,昨日未承候,二日間寢睡·水刺之節,亦何如?上曰,一樣,而甚困憊矣。陽澤曰,此則春日之例事矣。進湯劑,上曰,今日乃端懿王后忌辰日,診候則停之,可也。命讀釋菜祭報府。上曰,建功湯,亦支離矣。陽澤曰,多有效矣。上曰,晝刻漸長,消日甚難矣。陽澤曰,每下消日甚難之敎,臣頃已仰奏,而引接儒臣,使之讀自省編·警世問答之屬,以爲消遣之道,似好矣。上曰,當爲之,而此等酬應,亦厭之矣。陽澤曰,昨下傳敎中仍舊貫,乃閔子騫之言,而書之有若,改書出,似好矣。上曰,再昨日湖南漕船傳敎中有若之仍舊貫,以閔子騫之仍舊貫,改書出。出榻敎命書傳敎曰,憶故之意,暮年倍焉,吳大益,其猶召見,況贈判書吳光運之孫乎?欲爲下敎,而頃聞本事欠捧故中止,更聞已準捧云,令該曹,前郡守吳璹,卽爲懸注調用。又命書之曰,雖値齋戒,曾有前例,政官牌招開政,而頃者特敎,只參判進參,此何事體?今番其若違牌,政院勿爲呼望,以存國體。上曰,藥房提調持湯劑,更爲入侍。出榻敎光會持湯劑進伏。上進御後,諸臣以次退出。
上在慶熙宮。停常參·經筵。
自初昏至夜二更,月暈。
藥房提調韓光會,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道,氣則一樣矣。
以承傳色口傳下敎曰,茶則先入之,待下敎入侍。
中宮殿·惠嬪宮,藥房口傳問安。答曰,知道。
李之晦啓曰,大司憲南泰會牌不進,執義李迪輔,掌令崔夢嵒·李台鼎,持平洪秀輔在外,李世演牌不進,今日以監察茶時之意,敢啓。傳曰,知道。
又啓曰,憲府連日監察茶時,事甚未安,除在外外,未肅拜人員,竝卽牌招,何如?傳曰,允。
洪名漢啓曰,假注書鄭基煥,時無職名,令該曹依例付軍職,冠帶常仕,何如?傳曰,允。
柳脩啓曰,新除授待敎李克生,卽爲牌招察任,何如?傳曰,允。
以承傳色口傳下敎曰,同副承旨往太學,進排官,摘奸以來。
備忘記,追憶頃年躬行釋菜,怳若昨日,今値釋菜,此心何抑?明日入侍,建功湯煎入,蔘苓茶,亦爲煎入。
韓必壽啓曰,事變假注書黃宅仁身病猝重,勢難察任,今姑改差,何如?傳曰,允
事變假注書黃宅仁改差,代以許湜爲假注書。
傳于韓必壽曰,次對,進定於明日。
李之晦啓曰,明日次對,兩司當爲進參,除在外傳旨未下外,大司憲南泰會,大司諫朴師海,竝待開門牌招,以爲進參之地,何如?傳曰,允。
柳脩,以吏曹言啓曰,本曹佐郞尹正烈呈狀內,身病甚重,勢難察任云,依例改差,何如?傳曰,允。
韓必壽以兵曹言啓曰,僉知中樞府事金宗壽,病難供職,忠壯衛將閔諗,素患痰癖之症,添劇於換節之時,旬月之內,差復無期,俱爲呈狀乞遞,竝今姑改差,何如?傳曰,允。
李之晦,以兵曹言啓曰,曹司衛將安杓,素患痰癖之症,近因風寒而添劇,時月之內,差復無期,累度呈狀。實病旣如是,則宿衛之任,不可久曠,今姑改差,何如?傳曰,允。
又以義禁府言啓曰,新及第兪岳柱禁推傳旨啓下矣。兪岳柱下去忠淸道牙山地云,依例發遣府羅將拿來,何如?傳曰,允。
上在慶熙宮。停常參·經筵。
藥房提調韓光會,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等依下敎,率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,氣則一樣矣。
備忘記,內局都提擧許副,代尹領府事爲都提擧。
以承傳色口傳下敎曰,茶則先入之,待都提調入來,同爲入侍。
中宮殿·惠嬪宮,藥房口傳問安。答曰,知道。
韓必壽啓曰,大臣·備局堂上,依下敎來待矣。
李之晦啓曰,大司憲南泰會牌不進,執義李迪輔,掌令崔夢嵒·李台輔,持平洪秀輔在外,李世演傳旨未下,今日以監察茶時之意,敢啓。傳曰,知道。
韓必壽,以都摠府言啓曰,今日入直內三廳武兼禁軍及軍兵等,當爲中日習射,而社稷大祭齋戒相値,不得爲之之意,敢啓。傳曰,知道。
傳于洪名漢曰,內局入侍。
柳脩啓曰,卽者副修撰閔弘烈,以其親病,陳疏徑出,原疏以社稷大祭齋戒,纔已退却矣。所當直捧禁推傳旨,而此與無端徑出有異,推考警責,何如?傳曰,允。
傳于李在簡曰,同副承旨入侍。
柳脩,以弘文館言啓曰,本館下番闕直,事甚未安,應敎金尙默,校理李致中,與新除授校理具庠,竝卽牌招,以爲推移,姑降入直之地,何如?傳曰,允。
李在簡啓曰,吏曹判書洪樂性,參判閔百興牌不進推考傳旨,今方捧入,而開政命下之後,如是違牌,不卽擧行,事甚未安。參議洪趾海在外,判書·參判,更卽牌招開政,何如?傳曰,允。
以承傳色口傳下敎曰,中官徑先傳之矣。若思今日考見之心,則如此開政,豈若是乎,予豈樂爲耶?開政之命置之,牌招亦置之。
判府事金陽澤箚曰,伏以臣於藥院之任,庶有一分效力之道,前後除命,每擬殫竭。自昨冬淹疾以來,脆質多損,瘐憊日甚,而復叩是任,未敢言病,晨夕强策,洽已兩箇月矣。近因日候乖盭,雨雪風寒,感傷轉甚,流痰有時牽痛,昨夕還歸,渾身洒淅,寒熱交攻,晚飯爲癨,胸腹亘痛,頭疼而氣升,胃敗而嘔作。急試藥物,猶未鎭定,神精昏瞀,如墜烟霧,宛轉床席,達宵叫苦。今日問候,末由進參,病裏惶隕,若添一痾。玆敢略綴數行,疾聲呼籲,乞垂矜諒,亟賜處分,以延殘喘,以警具僚,不勝幸甚。答曰,省箚具悉卿懇。業已諒矣,都提擧許副,卿須安心善攝焉。仍傳曰,遣史官傳諭。
戊子二月初九日巳時,上御集慶堂。藥房入診入侍時,都提調金陽澤,提調韓光會,副提調洪名漢,記事官李養遂·南柱老·洪周萬,醫官方泰輿·李以楷·慶絢·金季良·吳道炯·金光國·李翊臣,以次進伏訖。陽澤曰,日氣陰濕,夜間,聖體調攝,若何?上曰,一樣矣。陽澤曰,寢睡·水刺之節,亦何如?上曰,亦一樣矣。進湯劑,醫官以次診候訖,泰輿等曰,脈候左右三部度數調均,滑體亦一樣矣。上曰,藥房提調持湯劑,更爲入侍。出榻敎光會持湯劑進伏,上進御後,藥院諸臣,先爲退出。
戊子二月初九日巳時,上御集慶堂。大臣·備局堂上引見入侍時,領議政金致仁,左議政韓翼謩,左參贊申晦,兵曹判書李景祜,行副護軍鄭汝稷,吏曹參判閔百興,左副承旨韓必壽,假注書鄭基煥,記事官南柱老·洪周萬,以次進伏訖。致仁曰,日間,聖體調攝,若何?上曰,一樣矣。寢睡·水刺之節,亦何如?上曰,追慕冞切,氣憊益甚,寢食大不如前,儒臣一不召入,次對將欲廢却矣。致仁曰,近來聖敎何爲漸如此乎?顧念宗國,安和聖心,臣所祝願也。聖心安和,則聖候自康矣。翼謩曰,當此日氣和暢,伏願天君泰然焉。上曰,此誠難矣。致仁曰,古昔宋高宗,與宋高祖,同爲丁亥生,漢光武爲乙卯生,而漢高祖爲甲寅生,兩辟皆中興賢主,而未有若殿下之爲矣。上曰,卿等窮究而爲此言也。翼謩曰,以窮究爲下敎,臣等無仰達之本意矣。上曰,此事誰爲考出耶?致仁曰,左相考出,而此大臣亦博古之致也。翼謩曰,頃日殿下旣以取古例以來,則快解聖心,爲下敎,故臣有所考而仰達矣。上命儒臣洪檢,持入通鑑纂要,仍命承旨詳考後。上曰,誠巧且貴矣,而予意則難變矣。上曰,明年藏樂則過矣,雖不藏樂,若爲擧動,則必欲齋日爲之,大庭鼓吹,非予所知矣。致仁曰,臣等不勝忭幸矣。上曰,以何事爲忭幸乎?致仁曰,頃旣以得出古例則快回,爲下敎,今旣得出,臣等誠幸矣。上曰,卿等姑舍是,今可奏陳廟務也。上曰,同副承旨進去,社稷進排官,摘奸以來。出榻敎同副承旨李在簡,摘奸後入來微稟。上命入侍。在簡進伏奏曰,進排官,皆無頉矣,先退。上曰,大科會講不遠,元在外人,一倂許遞,其代,政官牌招,以在京無故人擧行,而其中安聖彬·李行源·李台鼎勿遞,其令卽爲上來。出傳敎命書傳敎曰,曾已下敎,而兩司長官,作一舊文之官,事體寒心,今日亦無謄傳故紙之事,則其何違牌?不可無飭,大司憲南泰會,大司諫朴師海,亟施不敍之典。致仁啓曰,此東萊府使嚴璘狀啓也。以爲倭館修理監董譯官崔鶴齡·朴道洵等,近百間之大廈之役,無弊訖功,而累月董役,其勞頗多,似不無酬勞之典,請令廟堂,稟處矣。在前倭館修理時任譯輩,貸出公貨,還報本色,自備工錢。能了其役,則或不無加資之例,而今番則所入財力,皆自本道監營,準數劃給,則加資重典,非所可論,而累朔監董,亦不可全無酬勞之道。分付本衙門,高品付祿,何如?上曰,一人旣已資窮,賞不可斑駁,各賜半熟馬帖。又啓曰,還穀分留之政,一以寓方春賑貸之意,一以備水旱不虞之需,則法意嚴重顧何如,而近來爲守令者,全不畏法,任自加分。雖於不願受之民,往往傾庫而勒給,及其捧糴之時,若値歉歲,則太半未捧,仍作舊逋,徑歸於蕩減而後已。小民之受害,穀物之漸縮,職由於此。苟使按藩執法之地,隨聞摘發,嚴加禁飭,其爲弊豈至此乎?朝家申飭,昔非不足,而每年行會,徒爲紙上之空言,誠可寒心。目今春序將半,分糶方張,令八道道臣,各別詳察,如有不待朝令,而擅犯加分者,隨卽狀聞論罪之意,嚴飭分付何如?上曰,依爲之。又啓曰,湖西兩守令,以均廳納過限,頃因該廳草記,決杖事命下,而兩邑未收,不但其後卽皆準納,一則是喪前所犯,一則是功臣之子,竝令依法典分揀,何如?上曰,兩邑守令誰也?致仁曰,林川前郡守尹心緯,沔川郡守趙載得也。上曰,依爲之。又啓曰,向來申景濬,以帶臺職在外,至被竄配之命,而景濬本來居鄕,其未及上來,容或無怪,且已經年,宜有參恕之道矣。上曰,特放,可也。又啓曰,惠廳堂上一窠,以次堂差下事,旣承下敎矣。此時此任,尤宜屬之於守法奉公之人,而以亞卿兼此任,亦多前例。漢城右尹趙曮惠堂差下,使之察任,何如?上曰,予亦思此人矣,依爲之。翼謩啓曰,日前首相,以嚴夜禁之意,仰請矣。槪聞每曉罷漏,卽撤巡邏,故盜賊肆行,無人誰何云,其勢似然矣。自今以後,稍展其限,各處巡徼,勿以罷漏而卽撤,則必有其效,以此意,分付該營該廳,何如?上曰,依爲之。晦啓曰,臣方待罪賓客,時或出入於書筵,東宮睿學,日益長進,此時一日闕講,誠爲可惜矣。方今春照漸長,雖開兩筵,似無窮促之患,依前逐日復開兩筵似好,故敢此,仰達矣。上曰,依前復講,行數則稍減,可也。景祜啓曰,內乘白東毅,前有不次之命,而登科後本曹姑未擧行,當爲陞六調用乎?上曰,依爲之。禮曹判書韓光會啓曰,向日以先正臣趙光祖奉祀孫移宗事,有査問本道之命,畿伯狀聞纔到,故敢此仰達。移宗事係重大,下詢大臣處之,何如?致仁曰,臣於頃日,只憑傳聞,率爾仰達,今見畿伯狀聞,帳籍所載不啻明的,思儼之父得普與博普,爲本生兄弟,則此亦非所可論,而益明非無后也。實有孫思觀,欲求其無累者,則捨思觀而無他,先正之祀,特令思觀移奉,似宜矣。上曰,依爲之。致仁曰,先正奉祀,今旣稟定,依前成命,卽爲除職之意,分付銓曹,何如?上曰,依爲之。百興啓曰,曾經四品人年八十者,向日大臣,旣稟達加資而,若有見漏者,則使銓官,隨聞稟達擧行事,有命矣。僉知金東鎭,以曾經牧使,年滿八十而見漏,故敢達矣。上曰,一體加資,可也。上曰,右尹趙曮,惠堂差下。出榻敎諸臣以次退出。
上在慶熙宮。停常參·經筵。
藥房都提調尹東度,提調韓光會,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣,明日入侍,宜矣。
以承傳色口傳下敎曰,茶則先入之,建功湯,亦爲入之。
中宮殿·惠嬪宮,藥房口傳問安。答曰,知道。
李之晦啓曰,大司憲·執義未差,掌令李台鼎在外,一員未差,持平二員未差,今日以監察茶時之意,敢啓。傳曰,知道。
備忘記,今下弓矢,柔遠僉使張起允處給送。
李在簡以弘文館言啓曰,新除授副應敎金載順,時在京畿龍仁地,副校理宋志淵,時在慶尙道密陽地,修撰南玄老,時在京畿廣州地,副修撰尹承烈,時在忠淸道溫陽地,經筵入番事緊,請竝斯速乘馹上來事,下諭。傳曰,知道。
李在簡,以禮曹言啓曰,今此戊子式年監試覆試試官,今方磨鍊,而堂下無故可擬之人乏少。依近例,以堂上官,通瀜備擬以入,而其中時無職名人員,令該曹口傳付軍職,何如?傳曰,允。
又啓曰,今此監試覆試一二所試官,二品以上,承牌只是二人,事甚未安,違牌人員,竝更卽牌招,何如?傳曰,允。
又以禮曹言啓曰,今此式年監試覆試一所,設場於本曹矣。上直郞廳,依例朝房直宿之意,敢啓。傳曰,知道。
兵曹口傳政事,副司果李敬玉·宋載經·田尙權·李命彬·尹正烈·朴師崙。
李之晦,以義禁府言啓曰,忠淸道沔川郡投畀罪人申景濬放送事,承傳啓下矣。放送事,分付道臣之意,敢啓。傳曰,知道。
上在慶熙宮。停常參·經筵。
藥房都提調尹東度,提調韓光會,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等依下敎,率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,氣則一樣矣。
以承傳色口傳下敎曰,茶則先入之,待下敎入侍。
中宮殿·惠嬪宮,藥房口傳問安。答曰,知道。
李之晦啓曰,大司憲·執義未差,掌令李台鼎在外,一員未差,持平二員未差,今日以監察茶時之意,敢啓。傳曰,知道。
傳于李之晦曰,內局入侍,同副承旨同爲入侍。
李之晦啓曰,副校理洪檢入直矣,以試官違牌出去,玉堂多員,或在外,或傳旨未下,上下番俱空,事甚未安,未差之代,政官牌招,開政差出,何如?傳曰,朝鮮有政官,而有此稟乎?
備忘記,試官之入之時,其猶遺漏者,吏判之備擬,其亦不察,該房承旨,其亦不飭,試官之苟艱,莫甚於今番,禮曹該堂禮房承旨,特施不敍之典。
承旨下敎,代前承旨李壽鳳除授,牌招察任,房順房。
內局提調,代戶判代差。
以黃海監司狀啓,海州馬山居選武軍官鄭允先等渰死事,傳于李之晦曰,令本道,恤典擧行。
以海州牧使狀啓,西歸鎭又尾里居良人兪哲伊等渰死事。又傳于曰,令本道,恤典擧行。
李壽鳳,以兵曹言啓曰,兼司僕將柳鎭恒素患痰癖之症,當此換節之時,挾感發作,無望供職,呈狀乞遞,宿衛輪番之任,不可久曠,今姑改差,何如?傳曰,允。
以濟州牧使狀啓,正朝方物進上及陳賀箋文,逆風連吹,致此歲翻,惶恐待罪事。傳于李之晦曰,勿待罪事,回諭。
知事鄭亨復疏曰,伏以臣一縷垂盡,百念俱空,耿結寸心,只懸宗國。幸値得言之秋,略陳素蘊之悃,不意耄言徹覽,上心頗虛,靜攝之中,親勞聖手,書下恩批。樞府郞官,奉命賚來,街巷傳呼,隣里聳觀。臣伏地秪受,雙擎跪讀,寶墨璀璨,華衮輝映,盈幅辭旨,迥出常格。至於下端强坐僅答四字,萬萬惶恐,尤非糞土賤臣,所堪承者。歷數古今,榮寵無比,俯省微分,旣極濫猥,仰念國體,亦恐屑越,且悚且感,罔知攸爲。驚魂乍定,心畫敬翫,字字精神,視昔無異,下情慶忭,欑祝無疆。且臣兄之歿,歲月已久,而前後筵中,屢興追思,今日又登聖筆,至有若見之敎,終始眷眷之恩,閤門感泣。今聖上,志勤採蕘,如臣膚淺之言,遇蒙特異之恩,風聲所及,遠近興起。佇見言路洞開,聖聰四達,臣方以是爲喜,不獨臣一身之榮感而已。亦願殿下益恢好問好察之量,凡有進言,一例優容,毋使士氣摧沮焉。日昨夜中,伏承經筵除命,臣於是職,昔旣承膺,今何逡巡?但今則目已昏,耳已閉,其於陳文義備顧問之任,便同責視聽於聾瞽,去就與否,更無可論。噫,白首殘年,昵侍威顔,親聆玉音,至爲榮幸。豈不欲一番登筵,以畢至願,而方旣癃廢,蠢動無路,瞻望宸極,撫心自悼,緊重之職,不容一日虛縻。玆敢短章控籲,伏乞聖明,俯垂諒察,亟命鐫遞臣經筵之任,俾安賤分,不勝幸甚。答曰,省疏具悉。頃者之諭,意非偶矣。何謝之有?至於經筵,於予可謂備員,亦何過辭?卿勿辭焉。
戊子二月十一日巳時,上御集慶堂。藥房入診,同副承旨入侍時,都提調尹東度,提調韓光會,副提調洪名漢,記事官李養遂·南柱老·洪周萬,同副承旨李在簡,醫官方泰輿·李以楷·慶絢·金季良·吳道炯·金孝儉·李翊臣,以次進伏訖。東度曰,日間,聖體調攝,若何?上曰,一樣矣。東度曰,寢睡·水刺之節,亦何如?上曰,一樣矣。東度曰,別無漸勝之節乎?上曰,有時加減矣。進湯劑,醫官以次診候訖,泰輿等曰,脈候左右三部調均,滑體亦一樣矣。上命在簡,書傳敎曰,今予之心,若金若石,而其中自笑者,欲寬此心,而且加一年,欲寬予懷,而加予此心,此予自笑者,何則。西漢之爲東漢,北宋之爲南宋,可謂漢·宋樞機,雖然於漢則奚特中興,卽復創業也。南宋則藝祖寬大立國,豈可止於徽·欽?況若紫陽序文,德惟隆盛,群賢林立,故有此而一隅臨安,亦何足道?漢高·光武之於甲寅·乙卯,此正馬援所謂同符高祖之意。至於高宗,西東漢·北南宋,其豈偶也?誠是異事,而光武諱聖之義,欲效未能,爲先追慕之心,焉敢解也?至於高宗年甲之不相襯,偏安臨安,西湖縱游,其時申公擢第之心焉在?泰山之塵未掃,徽·欽之駕莫尋,此猶若此,能思藝祖乎?故有南來雁之詩,有比西子譏,亦何法?其時雖付託得人,紫陽稱道,而鐵杖自鐵杖,木馬自木馬,而延英之奏不答。此正忠志之士淹涕者,每讀宋史,於此不覺掩卷。光武南廊下,見馬援推赤心置腹中,予雖欽歎,於目下事,其豈比於高宗?心常慨然者,其雖不肖,決不效此,此予所以莞爾而笑者也。此猶節目間事,其亦人事上言,於予有倍,昔人蓼莪之慕,常棣之懷,今雖望八,冞切于中。有此慕有此懷,逢此年憶昔日,雖欲自耐,其何自耐乎?況今予之心,堯·舜之心相符,禹·湯之歲雖同,守此心而已,守此心而已,復何命考?其雖末節,今日朝臣,卽世祿之臣也。其能思此,奚特惜懼而已,而觀今朝鮮,浮囂日甚,躁競日加,而望八其君,其猶費心,其雖復政,耳可聰耶?目可明耶?莫云日氣之淸,淸明雖近,予則曰昏夜。謂一譬語,有人崇左道,而莫效事親,謂其人曰,莫設于此,善奉其親云,言雖淺近,予則曰切實。今之世臣,却浮囂事老君,其孰勝焉,數酌奉親,區區儀文,孰重孰輕?予則自守其心,吁嗟,諸臣,何不滌其心而爲其君乎?誠若此,豈可比於一獻爵一禮拜乎?因慨諭餘意,何異於投石?近者春水而有志默默,此負蒼蒼故也。自慨自言,言之無益,予亦自知矣。勿出朝報。上曰,一本令寫官書入。名漢曰,左承旨金漢耆病勢難强,今日未得仕進矣。仍命書之曰,左承旨許遞,其代前承旨洪樂純際授,牌招察任,房順房。上曰,藥房提調持湯劑,更爲入侍。出榻敎光會持湯劑進伏,上進御後。諸臣以次退出。
上在慶熙宮。停常參·經筵。
藥房都提調尹東度,提調李思觀,右承旨洪樂純啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣,明日入侍,宜矣。
以承傳色口傳下敎曰,建功湯入之,茶亦入之。
中宮殿·惠嬪宮,藥房口傳問安。答曰,知道。
李之晦啓曰,大司憲·執義未差,掌令李台鼎在外,一員未差,持平二員未差,今日以監察茶時之意,敢啓。傳曰,知道。
李壽鳳以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪樂純啓曰,副修撰閔弘烈,由限已過,卽爲牌招入直,何如?傳曰,允。
備忘記,今下弓矢,訓戎僉使李景麟處給送。
上在慶熙宮。停常參·經筵。
申時,日有左珥。
藥房都提調尹東度,提調李思觀,右承旨洪樂純啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道,氣則一樣矣。
以承傳色口傳下敎曰,茶則先入之,待下敎詣閤。
中宮殿·惠嬪宮,藥房口傳問安。答曰,知道。
李之晦啓曰,大司憲·執義未差,掌令李台鼎在外,一員未差,持平二員未差,今日以監察茶時之意,敢啓。傳曰,知道。
傳于洪樂純曰,內局入侍。
注書李養遂病,代以崔禧延爲假注書。
李壽鳳,以禁衛營言啓曰,各軍門試射時沒技人,別單書入事,已有前例矣。今二月十二日,本營軍兵等番中日時,監試敎鍊官閑良李奎廷,片箭邊三中沒技,別單書入之意,敢啓。傳曰,知道。
開城留守元仁孫疏曰,伏以臣之藉手而事殿下者,卽先志之是遵,聖上之包容而任臣者,惟先故之是念,而緣臣無狀,妄觸危機。昨夏所遭,殆無倫理,惟當退伏丘園,矢心自靖,而幸賴日月之明,無幽不燭,疏批筵敎,昭晣無餘,隆恩異渥,隕結難酬。臣於是乎未忍遠邁,低佪京輦,而杜門訟愆,庶幾息黥而補劓。不自意居留新命,遽下此際,滓穢賤臣,何以得此?九頓感泣,不知死所。夫故都之保釐,孔道之管轄,任非不重,而此於微臣,猶屬餘事。前後朝臣之遭罹讒謗,辭內居外者,蓋其情勢,實在於可進不可進之間,而若臣則人之蹈藉,無復餘地,遍體膩膏,有非百斛灰所可洗滌。平居對人,尙覺靦然,束帶從宦,尤無可論,則於內於外,其爲不可進者一也。今玆誤恩,奚爲而及於臣哉?噫,臣之世受國恩,與天無極,夷險燥濕,殫竭奔走,以圖絲毫之報。卽臣區區所勉,而身名僇辱,自效無地,昔人所謂欲報君恩此生已休者,正臣情事之先獲也。非不知恩寵之不可孤,分義之不可虧,而其於廉防之難越,迷守之難變,何哉?玆敢冒死陳籲於紸纊之下,字字由中,良非飾讓。伏乞亟遞臣職,以安微分,仍命刊臣朝籍,以遠駴機,千萬顒祝。答曰,省疏具悉。往者之事,其察無餘,卿何一向撕捱?開留之任,無異外補,尤何若此?卿勿過辭,從速赴任。
同副承旨李在簡疏曰,伏以卽伏見備忘下者,以試望事,有禮房承旨特施不敍之命矣。昨日該房與代房,俱以式暇,不爲仕進,故試望出納,臣實主之。惟彼在外之僚員,特以禮房之故,至被譴罰,而臣以在院主管之人,獨爲倖逭,豈不有乖於朝家綜核之政乎?玆敢露章首實,徑出禁門。伏乞聖明,俯賜鑑諒,亟命鐫削臣職名,毋使不干之人,誤被罪罰,不勝大願。
戊子二月十三日巳時,上御集慶堂。藥房入診入侍時,都提調尹東度,提調李思觀,右承旨洪樂純,記事官李養遂·南柱老·洪周萬,醫官方泰輿·李以楷·慶絢·吳道炯·金季良·金光國·許溫,以次進伏訖。東度曰,數日日氣稍寒,聖體若何?上曰,一樣矣。東度曰,寢睡·水刺之節,亦何如?上曰,一樣矣。東度曰,有漸勝之節乎?上曰,別無勝矣。進湯劑,醫官以次診候訖,泰輿等曰,脈候左右三部度數調均,滑體亦一樣矣。東度曰,副提調洪名漢,病勢難强,代房入矣。上曰,誰也?東度曰,洪樂純矣。仍命書之曰,都承旨洪名漢許遞,其代前參判宋瑩中除授,三院副提調例兼,房順房。命讀湖西老人歲饍單子。上曰,同副何爲陳章也?樂純曰,其時同副,以代房當之云矣。仍命書之曰,以國體,其雖處分,意或過也。大臣入侍時,欲爲下敎,況飭已行,前禮判該房承旨,竝敍用。旣有此敎,同副承旨,今無撕捱,其章給之。又命書之曰,左相所奏前執意雖在,不過例套,飭已行,重宰乏人,莫若近日,前判書趙雲逵,前都憲南泰會,竝敍用。豈可事同飭異?前大司諫任㻐,一體敍用。又命書之曰,須看今日之朝象,莫知其君之衰老,以舊習,左逐右排,景像不佳。以此之故,朝著寒心,若此不已,人皆逡巡,謀免爲事。予之深慨者,豈特此也?須顧往牒,古人云人間七十古來稀,況人君乎?噫,今予之心,亦有倍焉者,卽今年添一歲也。古例雖日陳於前,予心何寬?若此之故,夏夜猶長,冬日亦然,而近者晝夜等焉,豈不苦哉,豈不苦哉?嗚呼,其君追慕纏深,於晝若此,於夜亦然,而甚矣,舊習者猶恐或歇,惜乎,逡巡者,一遞其期,是豈惜懼滌心之意,亦豈乃心王室之道乎?傾軋者若此,謀身者若此。嗚呼,七十五歲,何能得其臣而爲國乎?於彼於此,臣計臣謀得矣,若思乃祖乃父,其能甘食便臥乎?開政有命,無端撕捱,莫重試望,人皆不肯,頃者前都提調,於儒臣則可謂濟濟矣。頃聞筵中之敎,其亦懈心,玉署無人,政院請牌其旣多人,何敢若此?政官胥命,請牌何爲?予自笑焉。雖日十開政,除旨纔下,皆稱在外,凡於次對,違牌爲事,此何景像,此何分義?吁嗟,今日內局酬應,其猶苦矣,何煩費心?予見熟矣。觀今擧措,雖百銓官萬臺臣,何足道哉?何煩無益之敎,只諭亘中之懷,世臣雖無狀,君若不衰,其豈若此?此予所以追慕之中,望蒼蒼而心慨者也。上曰,藥房提調持湯劑,更爲入侍。出榻敎思觀持湯劑進伏,上進御後,諸臣以次退出。
上在慶熙宮。停常參·經筵。
貞聖王后忌辰齋戒。
藥房都提調尹東度,提調李思觀,右承旨洪樂純啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,氣則一樣矣。
以承傳色口傳下敎曰,茶則先入之,待下敎詣閤。
中宮殿·惠嬪宮,藥房口傳問安。答曰,知道。
傳于洪樂純曰,內局入侍。
韓必壽啓曰,左副承旨李壽鳳,同副承旨李在簡,今日不爲仕進,卽爲牌招,何如?傳曰,允。
李之晦啓曰,憲府連日監察茶時,事甚未安,掌令李台鼎,卽爲牌招,何如?傳曰,允。
韓必壽啓曰,假注書崔禧延,時無職名,令該曹依例付軍職,冠帶常仕,何如?傳曰,允。
戊子二月十四日辰時,上御集慶堂。藥房入診入侍時,都提調尹東度,提調李思觀,右承旨洪樂純,假注書鄭基煥,記事官南柱老·洪周萬,醫官方泰輿·李以楷·慶絢·金季良·吳道炯·鄭允說,以次進伏訖。東度曰,夜間,聖體調攝,若何?上曰,一樣矣。寢睡·水刺之節,亦何如?上曰,亦一樣矣。進湯劑後。上曰,承旨誰人耶?東度曰,洪樂純,以代房入來矣。上曰,榜消息聞知乎?樂純曰,聞明日當出榜云矣。東度曰,敢請診候乎?上曰,今日是弘陵忌辰,診候則置之。東度曰,昨日領相,送言於臣曰,明日是弘陵忌辰而自別矣,明日次對,不當循例爲之云矣。上曰,然矣,其置之。上曰,諸儒必冀三日製矣。樂純曰,非但三製,諸儒皆望今年有大慶科矣。上曰,今番三製,予何敢闕,而諸儒初則必以意圓點中試取矣。有此下敎之後,十日程人,皆將盡來矣。上曰,大科殿試何日乎?樂純曰,三月十五日矣。三製適在其前,趁參殿試,將有偏被國恩者矣。上曰,藥房提調持湯劑,更爲入侍。出榻敎上進御湯劑後,命書傳敎曰,今日因夜懷下敎,何則,大科殿試適在來月,昔年每年此製,今於暮年,予何敢闕?其欲行,今年坐殿,予心誠難,故偶示微意,旣諭之後更思,此正如綸如綍,況靑衿乎?今若不諭,過期之人,亦將來矣。其若來而過期,此欺多士也。依庭試例,當令知期日,三日製,宜行於當日,而當殿座于崇賢門。嗚呼,此敎一則慕國初,一則惟昔年也。令成均館知悉。又命書傳敎曰,今日海東之臣,謂其君少乎衰乎?雖曰衰矣,以世祿之義,不思朝鮮之君,可乎?嗚呼,今日之臣人,孰不知三百年罕有,而腰金頂玉之人,若曰,無此心,是豈體下,而觀今氣像,予則曰,無其於文臣則耳目非徒媕妸倖免爲高致。其於儒臣,幸其今日,視館職,若楚越,是豈諸臣之過?寔予望八衰君不能之致。次對,雖因原任導陳時任之意,雖停,古往今來,豈有只備堂而行次對之事乎?予亦自量,其若有事,有時任有二司,予今暮年,何忍苟且?政官胥命多日,兩司鎖門已久,弘文館吏只臥長房,此何景像,此何國體?今日曾經守陵官,爲徽寧獻官。嗚呼,今月何月,卽執贄之月,卽成童之月,卽就邸之月,卽忌辰之月也。鳴呼,執贄之月豈思貞聖,追慕昔年。嗚呼,成童之月,豈思貞聖,追思昔日。嗚呼,就邸之月,豈思貞聖,追憶御詩。嗚呼,忌辰之月,豈思貞聖,追惟慈聖,莫云命官,若在弘陵。禮房承旨,馳詣徽寧殿,祭物看審,諸執事進排官點考以來。又命書傳敎曰,旣已下敎,備局入侍,待下敎入侍。諸臣以次退出。
上在慶熙宮。停常參·經筵。
貞聖王后忌辰。
藥房都提調尹東度,提調李思觀,右承旨洪樂純啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣,明日入侍,宜矣。
中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,湯劑亦入之。
右副承旨李之晦,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
備忘記,今番寒食祭獻官,明陵爲錦城尉,弘陵爲永城尉,獻陵爲昌城尉,懿陵爲靑城尉,思陵爲綾城尉,徽寧殿爲光恩副尉。當爲延和門祗迎,一體擧行。噫,今此敎,令八道道臣,庶知其有君也。
傳于洪樂純曰,今番鄕儒入格人,待令于德游堂。
又傳于洪樂純曰,承旨先爲入侍。
備忘記,承旨有闕,代尹得養代差,待開門牌招察任,房順房,三院副提調例兼。
以承傳色口傳下敎曰,今日入格儒生中,用圓臚方趾者,盡爲考出,明日以奏。
戊子二月十五日申時,上御德游堂。新榜入格生進入侍時,右副承旨李之晦,假注書崔禧延,記事官柳焵·洪周萬,以次進伏訖。入格生進,以次進講科作,至李厚玉,命誦科作,厚玉不能善誦。上曰,必非爾之所作也,拔去,可也。至韓興相·李翊永·尹欽烈·李德養·楊顯春·郭世瞻·崔守度等,誦聲不能聯續,竝命拔去。至閔汲,所誦科作中,有圓臚方趾等語。上曰,圓臚方趾四字,何敢肆然寫之於科場之文乎?上命書傳敎曰,噫,圓臚方趾之文,其敢寫於科文,試官,亦何敢取此?閔汲拔去,仍爲停擧。當該試官,特施不敍之典。其餘無形人李厚玉·韓興相·李翊永·尹欽烈·郭世瞻·崔守度·李德養·楊顯春,竝拔去榜目。上曰,一二所試官竝入侍,一所試官兪漢蕭·沈潑·李宜哲·朴弼逵·李普觀,二所試官申晦·宋瑩中·洪梓·尹正烈·柳雲翼,以次進伏,二所試官被罪先退後。上曰,合考擢封之時,閔汲之試券,諸試官,似必同覽矣。之晦曰,似然矣。上曰,然則一所試官,一體捧傳旨。諸臣以次退出。
上在慶熙宮。停常參·經筵。
世宗莊憲大王忌辰齋戒。
未時申時,日暈。
藥房都提調尹東度,提調李思觀,右承旨洪樂純啓曰,伏未審夜間,聖體調攝,若何,痰候何如?寢睡·水刺之節,亦何如?臣等依下敎,率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,氣則一樣矣。
以承傳色口傳下敎曰,茶則先入之,待下敎,次對同爲入侍。
中宮殿·惠嬪宮,藥房口傳問安。答曰,知道。
傳于李之晦曰,備局日次,今日爲之。
李之晦啓曰,大臣·備局堂上,依下敎來待矣。
傳于韓必壽曰,內局入侍。
韓必壽以禮曹言啓曰,今此監試·覆試入格人閔汲拔去事,命下矣。閔汲,依聖敎,拔去榜目,付標以入之之意,敢啓。傳曰,知道。
李之晦啓曰,卽者,別監尹東等,來訴本院,今月十二日,別監姜碩禧,六曹前路過去時,與禁府羅將等相詰之際,羅將十餘人,作黨突出,公然亂打,至於頭面毁傷冠服裂破之境云。聞甚驚駭,招致姜碩禧,看審其被打處,則果如所訴。然未知委折之如何,而掖隷之如是被打,極爲駭然,同羅將等,令攸司囚禁嚴査,各別重治,何如?批答出傳敎。
有政。吏批,判書洪樂性進,參判閔百興式暇,參議洪趾海進,行都承旨尹得養進。吏批啓曰,春坊闕員,今當差出,而擬望之人乏少,相避竝擬,何如?傳曰,允。又啓曰,尙州牧使,今當差出,而本州以路傍劇邑,物衆地大,素稱難治,不可不各別擇差。同道及他道,有聲績已準朔·未準朔守令,竝擬,何如?傳曰,允。又啓曰,兵曹佐郞姜俒,受由過限未上來,依例改差,何如?傳曰,允。又啓曰,新除授咸鏡道都事金樂熙呈狀內,矣身老母宿病沈重,今方歸護,實無暫時離捨之望云。親病旣如是危重,則不可强令赴任,今姑改差,何如?傳曰,允。又啓曰,新除授忠淸道都事姜游呈狀內,素患痰病,越添於換節之時,多月治療,症勢漸劇,以此病情,時月之內,萬無起動赴任之望云。身病旣如是沈重,則不可强令赴任,依例改差,何如?傳曰,允。
以安允行爲大司憲,尹學東爲大司諫,李顯祚爲執義,李心海爲掌令,丁範祖爲持平,呂善亨爲持平,李秀逸爲獻納,沈重奎爲正言,洪秀輔爲修撰,徐有獜爲文學,金載人爲司書,尹承烈爲兼弼善,尹汲爲左參贊,李昌誼爲禮曹判書,洪名漢爲刑曹參判,權噵爲兵曹參議,金光默爲參知,李徽之爲大司成,李敬玉爲左通禮,申大脩爲軍資正,洪相聖爲吏曹佐郞,李枰爲兵曹佐郞,李克生爲注書,崔宗謙·韓民敎爲典籍,趙明鼎爲弘文提學,兪最基爲判義禁,南泰著爲同義禁,趙雲逵爲同經筵,閔百興爲同經筵,韓光會爲內資提調,趙雲逵爲尙衣提調,鄭存中爲尙衣主簿,閔百興爲司饔提調,黃景源爲歸厚提調,奇彦鼎爲監察,趙思觀爲溫陵參奉,金載久爲永禧殿參奉,任薖爲尙州牧使,李世馨爲柒谷府使,李輯爲河東府使,任一源爲寧海府使,兪彦愼爲南海縣監,李一曾爲咸安郡守,趙錫龍爲忠淸都事,申光柱爲咸鏡都事,鄭義祥爲江華經歷,金致說爲沙斤察訪,宋德鼎爲校書副正字,孫尙衍爲軍器直長,崔世冕爲軍器奉事,李振雄爲軍器副奉事,宋重晋爲軍器參奉。僉知金東鎭今加嘉善,年八十加資事承傳。
兵批,判書李景祜進,參判李應協入直,參議參知未差,同副承旨李之晦進。以李顯輔爲同知,趙守誼爲僉知,李世澤爲曹司衛將,閔趾烈爲忠淸兵使,尹泰淵爲訓鍊都正,李漢膺爲副摠管,鄭觀采爲都摠經歷,南益祐爲都摠經歷,閔惠洙爲兼司僕將,具明遠·金相勳爲忠壯將。同知單申漢模,僉知單柳爾胄,副護軍元重會·李潤德·李迪輔·崔夢嵒,副司直韓光會·趙雲逵·南泰會·洪名漢·金善行·金漢耆·柳脩·任㻐·李徽中·洪秀輔·洪景顔·金觀柱,副司正鄭基煥·崔禧延。
以承傳色口傳下敎曰,下批後儒臣,宜請牌招,而不爲請牌,當該承旨遞差,其代金光國除授,牌招察任,房順房。儒臣則只推儒臣及下批儒臣閔弘烈,卽爲牌招入直。
傳于李之晦曰,禮房承旨入侍。
備忘記,同副承旨廉隅固然,許遞,其代李聖圭除授,牌招察任,房順房。
李之晦啓曰,禮房承旨,當爲齋宿,右承旨韓必壽,所當牌招入直,而拘於廳規,不得請牌,何以爲之?敢稟。傳曰,牌招。
以應敎金尙默,校理具庠·李致中,副修撰閔弘烈牌不進,罷職傳旨,傳于李之晦曰,只推。
李之晦,以右邊捕盜廳言啓曰,九宙通符所受軍官朴道寬所告內,今月初九日夜,賊入家內,房中所置衣服偸去,而腰帶所佩通符,竝爲見失云。聞不勝驚駭,詳問其見失之由,則似是嫌人之所爲。今方多般窺察,期於斯得,而莫重通符,如是見失之罪,在所難免。軍官朴道寬,令攸司科治,所失通符,亦令政院,依例改造,何如?傳曰,依啓。此不過非含憾則欲逐之意,而近中其意,軍官勿治,所偸者,期於捕捉,以礪末世。
兵曹口傳政事,李殷春爲左邊捕盜大將,元重會爲右邊捕盜大將,尹泰淵爲禁軍別將。
李之晦啓曰,左邊捕盜大將李殷春,時無職名,令該曹口傳付職,何如?傳曰,允。
吏曹口傳政事,完恩君單李殷春。
李之晦啓曰,新除授左右捕盜大將,待下批,仍卽牌招,命召及大將牌傳令牌,卽爲傳授,何如?傳曰,允。
又啓曰,新除授右邊捕盜大將元重會,時在江原道原州地云,在前如此之時,有他大將兼察之例,何以爲之?敢稟。傳曰,左將兼察。
又啓曰,右邊捕盜大將,以左邊捕盜大將兼察事,命下矣。左邊捕盜大將李殷春,卽爲牌招,聽傳敎,何如?傳曰,允。
正言安聖彬疏曰,伏以春陽載和,聖候益康,臣民慶忭,曷有其極?仍念臣本以庸陋,素乏見識,淸朝耳目之任,夫豈近似,而嚴召之下,違傲是懼,一再冒出,只傳故紙。蓋其知識鹵莾,無足以小備採擇,言議巽軟,不足以敢爲激揚,一味含默,居常愧赧。迺者薇垣新命,又下於適往松楸之日,繼伏奉卽爲上來之敎。臣雙擎恩旨,以感以惶,不敢久淹,昨纔還次。第其難冒之義,匪據之任,自劃有素,決不可一日虛縻,只增其瘝曠之罪。玆敢略暴情實仰瀆崇嚴,伏乞聖明,亟賜鐫遞,以重臺選焉。噫,如臣不似者,間或濫廁於臺閣,故謇諤之風無聞而臺閣之羞日增矣。此豈國家置臺閣之意哉?臣之所慨然者,前後絲綸,每以臺閣之不言爲威,或責之以媕婀,或諭之以相規。求言之聖心,好問之至意,猗歟,盛哉?而間有言之不槪者,則辭敎或過,郵罰隨至。是豈我殿下之本意,而亦不有欠於平日惜鳥卵之聖敎也哉?其言可取,則嘉納而翕受之,其言不可取,則指敎而寬容之。克恢虛受之量,廣開來諫之路,則窮廬讀書之言,剛方謙直之論,庶可陳於四聰之下矣。豈不美哉?抑臣又有所欽歎者,一心乃公之敎,爲官擇人之飭,丁寧勤懇,非一非再,至若雨露不擇牖下之抱牌,屢發於辭旨。凡在瞻聆,莫不感動,宜其耿介絶俗之人,蔚有彙征之漸,頑鈍無恥之輩,庶斷夤緣之望,而聖念徒勤,成效未著。恬靜在後,浮囂在前,旁曲多岐,奔競無忌,臣誠莫曉何爲之至此也。噫,風習日渝,名節漸壞,擧懷僥倖,巧爲身謀,晝宵之所揣摩而作爲者,要不出於私與利二字。千塗萬轍,經營計較,惟以必得而後已,爲心,初不知四維之爲何物。雖以殿下日月之明,亦何以盡燭其幽暗,天地之仁,亦安得以物物而曲遂乎?噫,此非時月間所以浸漬者,亦非時月間所可矯革者。伏願殿下,益堅初心,無或少弛,恩賞必愼,嚬笑亦愛。穆然高拱,飭之以大公至正之道,澹然淵思,垂察乎隱微毫忽之分,念終始如一焉。昨年之事未免歉荒,民食將乏,人心不淑,都城之內,偸竊肆行,踢捽行人,奪掠衣服,事之可駭莫此爲甚。捕廳之常時不能詗察,實難免其責。臣謂左右捕將,不可不先施譴罷,而此後另加嚴飭爲宜。臣無任屛營祈懇之至,謹昧死以聞。答曰,省疏具悉。所諫事依施,爾其勿辭,從速察職。
戊子二月十六日辰時,上御集慶堂。藥房入診入侍時,都提調尹東度,提調李思觀,副提調尹得養,假注書鄭基煥,記事官南柱老·洪周萬,醫官方泰輿·李以楷·慶絢·金季良·吳道炯·鄭允說,以次進伏訖。東度曰,夜間,聖體調攝,若何?上曰,一樣矣。寢睡·水刺之節,亦何如?上曰,亦一樣矣。上進御湯劑後,東度曰,敢請診候乎?上許診,泰輿進前診候後,退伏奏曰,脈候左右三部調均,闊體亦一樣矣。諸醫以次診候後,諸醫所達,與泰輿同矣。上曰,藥房提調,持湯劑更爲入侍。出榻敎上進御湯劑後,諸臣以次退出。
戊子二月十六日辰時,上御集慶堂。大臣·備局堂上引見入侍時,領議政金致仁,左議政韓翼謩,行司直李昌誼,兵曹判書李景祜,行副護軍鄭汝稷,戶曹參判金時默,禮曹參判金鍾正,掌令李台鼎,右副承旨李之晦,假注書崔禧延,記事宮南柱老·洪周萬,以次進伏訖。致仁曰,日來,聖體調攝,若何?上曰,一樣矣。致仁曰,吏判洪樂性,聞日昨下敎,不勝惶懍,方待命云矣。上曰,參判則實曖昧,而爲人亦好矣。仍上命書傳敎曰,一時申飭,豈可一向若此?銓官勿待命事,分付,卽爲牌招開政。致仁曰,近來賊患,種種有之,安聖彬諫意無怪矣,捕將特賜處分,好矣。命右邊從事官金趾相入侍。上曰,今聞大臣言,則盜賊或有作黨之弊云,然否?趾相曰,然矣。上曰,今方窺捕乎?趾相曰,方窺捕而或捉或不得捉矣。上曰,着實機察,期於盡捉,可也。致仁曰,元仁孫所遭今已經年,且與李溵一般,而李溵則雖因特敎嚴飭,今已赴任。元仁孫則松留除拜,爲日已久,尙此撕捱,特命申飭,好矣。上命書傳敎曰,開留之尙今撕捱,已涉過矣。批旨已諭,此亦外補,何敢曠日?其令今日謝恩,明日辭朝。上曰,安聖彬諫批中捕將罷職之請,已依施矣。現告中當入李章吾乎?致仁曰,然矣。上命書傳敎曰,禁將代,勿爲差代,令都提調摠察事,分付郞廳。致仁曰,曾經捕將人,多在罪罷中,皆甚苟艱云矣。上曰,曾經捕將望人,竝敍用。出傳敎致仁曰,昨日拔去儒生,聞皆能文之士,以倉卒之間,急速入侍。初入至尊之前,故中心不無生怯之事,聲音艱澁,以致做錯云,宜原其本情,似有容貸之道矣。上曰,然則拔去人,甚可矜矣。命書傳敎曰,予意若此,況頃者舊闕面試後人雖勸,予猶悔矣。今番之事,意非面試,欲聞其聲,拔去之人,一時做錯,不是異事。噫,今番監試,豈予攸料?吁嗟,暮年,豈忍爲齷齪之事?況其奉親者,年過六十人,若致拔去,則豈白首暮年爲靑衿之意乎?一竝勿施,其中閔汲,只拔,特寢停擧之命。景祜曰,忠淸兵使李潤德除拜之後,連以病呈狀,故累度催促,尙不赴任。聞其病情之外,又有難强之私情云,今姑改差,何如?上曰,依爲之。出擧條上曰,君親本無異同,孔聖豈不云,事君盡禮,人以爲謟,不俟駕行,亦孔聖之事,而今則恪勤奉公,作一羞恥。甚至於爲都尉,而求差獻官,互相觀望。豈特此也?起居之節亦然,故曾已申飭,此猶若此,況獻官乎?若此不已,今雖百都尉,何益之有哉?昔故東平尉,年過八十,能思昔,其欲拜謁,況年富力强之人乎?今日遍差意亦在矣。出傳敎上曰,王府羅將之敺打差備人,前所未有,此猶若此,京外無勢之人,可勝言?事之可駭莫此爲甚,勿爲徵贖,決杖一百事分付。諸臣以次退出。
戊子二月十六日酉時,上御集慶堂。禮房承旨入侍時,右承旨洪樂純,假注書崔禧延,記事官南柱老·洪周萬,以次進伏。命讀寒食祭報府訖,命書傳敎曰,意雖欲飭,今朝分排,有異於望昭陵,此亦不敏,況今年乎?健元陵獻官,以永城尉塡差,崇陵獻官,以靑城尉塡差,昭寧園獻官,以光恩副尉塡差。諸臣以次退出。
上在慶熙宮。停常參·經筵。
世宗莊憲大王忌辰。
李壽鳳啓曰,大司憲安允行,執義李顯祚,掌令李心海未肅拜,掌令李台鼎呈辭,持平呂善亨·丁範祖在外,以今日監察茶時之意,敢啓。傳曰,知道。
藥房都提調尹東度,提調李思觀,副提調尹得養啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。冷節將近,追慕益深而晝夜俱長,十朔何耐?氣則一樣矣。
以承傳色口傳下敎〈曰〉,茶先入之,待下敎詣閤。
又下敎曰,領左相·有司堂上·堤堰堂上同爲入侍事,備局郞廳,聽傳敎入侍時,關西帥臣狀聞持入。
中宮殿·惠嬪宮,藥房口傳問安。答曰,知道。
傳于韓必壽曰,內局入侍,開城留守同爲入侍。
傳于韓必壽曰,內局入侍。
金光國啓曰,大臣·有司堂上·堤堰堂上,依下敎來待矣。傳曰,入侍。
假注書望,注書李克生在外,代李顯模爲假注書。
尹得養啓曰,假注書李顯模時無職名,令該曹依例付軍職,冠帶常仕,何如?傳曰,允。
以承傳色口傳下敎曰,一司旣已署經云,一司除署經。
韓必壽,以吏曹言啓曰,今此寒食大祭,明陵典祀官兼大祝前校理宋載經,身病猝重,萬無將事之望,不得已以本曹正郞尹錫周塡差。宗廟大祝趙載俊,猝有家內之犯染云,不得已以副司果金基大代差之意,敢啓。傳曰,知道。
又以吏曹言啓曰,本曹郞廳,只是四員,而正郞李亨元·尹錫周,佐郞洪相聖,俱差寒食祭進去。佐郞李謙彬在外未上來,無入直郞廳,在外郞廳李謙彬,今姑改差,其代,口傳備擬以入,而待下批,仍卽出肅,以爲入直之地,何如?傳曰,允。
吏曹口傳政事,以李思祚爲吏曹佐郞。
韓必壽,以吏曹言啓曰,今此宗廟各陵殿典祀官兼大祝,皆以侍從塡差矣。時無職名人員,令該曹口傳付軍職,何如?傳曰,允。
又以吏曹言啓曰,今此各陵獻官時無職名人員,令該曹口傳付軍職,何如?傳曰,允。
兵曹口傳政事,副司直李在簡,副司果金基大·柳義養·朴師崙·申尙權·沈頤之·李得福·李祉承·李師曾·朴奎壽·鄭煥猷·李正吾·金容·李鎭恒·李命彬·林鼎遠。
兵曹口傳政事,以慶絢爲知事。
兵曹口傳政事,知事單安允行。
吏曹口傳政事,以金基大爲吏曹佐郞。
尹得養,以吏曹言啓曰,士族婦女年九十人抄啓封爵事載在法典矣。年九十夫人別單書入之意,敢啓。傳曰,知道。
金光國,以兵曹言啓曰,今二月十七日武臣堂上朔試射日次,而國忌正日相値,不得爲之之意,敢啓。傳曰,知道。
又啓曰,前開城留守金善行遞來後,所授密符,使其偏裨替納,依定式推考傳旨捧入之意,敢啓。傳曰,知道。
戊子二月十七日辰時,上御集慶堂。藥房入診,領左相·備局有司堂上·堤堰堂上·開城留守同爲入侍時,都提調尹東度,提調李思觀,副提調尹得養,假注書崔禧延,記事官南柱老·洪周萬,醫官方泰輿·李以楷·慶絢·金季良·吳道炯·鄭允說,領議政金致仁,左議政韓翼謩,堤堰堂上李景祜,有司堂上金時默·閔百興,開城留守元仁孫,以次進伏訖。東度曰,聖體調攝,若何?上曰,一樣矣。診候後,方泰輿·李以楷等曰,脈候調均,滑體一樣矣。進湯劑後,命得養,讀平安兵使具善行狀聞訖。上曰,善行初則有不肯之色矣,今覽狀聞,則果有擔當之意矣。若其役處之爲難,則似無如是之理矣。致仁曰,然矣,往見水勢,則於其心,似可容易爲之,故如是矣。上曰,善行爲人,分數甚明,性且勤實,筋力亦不老矣。命書傳敎曰,頃以卿授此任,意蓋深矣。覽卿啓本,讀奏之際,不無疑晦,故召大臣後取狀聞今讀,非徒卿自訟,有慨然擔當之意。春氷纔解,卽爲始役,卿心可知。狀聞中如有着手之道,則使無虧簣之歎者,是乃臣奉職之道云者,以卿恒日分數之明,其豈浪言?淸川江復舊道專付于卿,着意擧行事,令政院,下諭于關西帥臣。更進湯劑後,上曰,近年連飭儲水,能有灌漑之效乎?李景祜曰,不無其效,今年亦爲申飭,則好矣。命書傳敎曰,今春雨水頻仍,諺豈不云?此時升水宜惜,故堤堰堂上入侍之命,意蓋此也。頃見戊子日記,有備無患之道,亦豈可忽也?堤堰堂上,旣承下敎,以此另加嚴飭,奚待備郞?予亦有摘奸之人,亦爲嚴飭令。命元仁孫進前。上曰,一時臺言,豈有一向撕捱之理乎?宣諭後仁孫先退。上曰,新除守令中,有署經者乎?得養曰,然矣。上曰,都憲安允行年幾何?得養曰,七十七云矣。上曰,嘉善乎,嘉義乎?得養曰,嘉善云矣。上曰,其父誰也?得養曰,鎭之子也。命書傳敎曰,因兩司行公下詢,都憲安允行,年過七十已知,而莫知何年,今問七十七歲云。其子若有侍從,今何爲從二品乎?噫,頃年其雖處分,到今思之,不言中其誠可尙。若用其言,亦豈無效?思良妻思良相,可謂此人,望人追思,其豈默默?大司憲安允行,特除知中樞,以示予意,其無見窠,作窠備擬。傳曰,此時守令,豈可曠官?且漕運事緊,新除臺臣,一竝牌招,其令署經都事,諸守令,亦令待朝辭朝。藥房先退。命坐直承旨儒臣,持警世問答入侍。左副承旨金光國,儒臣金尙默·閔弘烈,以次進伏。儒臣承史輪讀問答後,上曰,其雖遞差,事件不然則過矣。新除儒臣,政院無請牌之事,故下敎。今聞諸儒臣傳旨未下一人在外云,若此非承宣之過。曾前雖遞下敎,亦有參酌之事,其敎勿施。出傳敎諸臣以次退出。
上在慶熙宮。停常參·經筵。
李壽鳳啓曰,大司憲未差,執義李顯祚,掌令李心海呈辭,李台鼎式暇,持平呂善亨·丁範祖在外,今日以監察茶時之意,敢啓。傳曰,知道。
藥房都提調尹東度,提調李思觀,副提調尹得養啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。氣則一樣,明日入侍,宜矣。中宮殿·惠嬪宮口傳問安。答曰,知道。
以承傳色口傳下敎曰,茶則先入之,建功湯入之。
香祗迎罷後政院·玉堂·藥房口傳問安。答曰,知道。
金光國,以都摠府言啓曰,今日入直內三廳武兼禁軍及軍兵等,當爲中日習射,而香祗迎相値,不得爲之之意,敢啓。傳曰,知道。
韓必壽,以弘文館言啓曰,新除授修撰洪秀輔,時在江原道原州地,經筵入番事緊,請斯速乘馹上來事,下諭。傳曰,依啓。
又以侍講院言啓曰,本院新除授弼善李永中,文學徐有隣,除拜累日,尙不出肅,竝卽牌招察任。司書金載人,時在黃海道金川地,書筵入番事緊,斯速乘馹上來事,下諭,何如?傳曰,允。
李壽鳳,以吏曹言啓曰,本曹郞廳,只是四員,而正郞李亨元·尹錫周,佐郞洪相聖·金基大,俱差寒食祭進去,無今日入直。省記郞廳,不得已竝改差,正郞一員,爲先口傳備擬以入,而待下批,仍卽出肅,以爲入直之地,何如?傳曰,允。
吏曹口傳政事,以李思祚爲吏曹正郞。
又以吏曹言啓曰,本曹郞廳,只是四員,而正郞李亨元·尹錫周,佐郞洪相聖·金基大,俱差寒食祭進去,無入直郞廳,故口傳差出矣。新除郞廳李思祚,亦爲在外云。不得已又爲改差,其代,更爲口傳備擬以入,而待下批,仍卽出肅,以爲入直之地,何如?傳曰,允。
吏曹口傳政事,以李世孝爲正郞。
李壽鳳啓曰,今日吏曹省記,終不來呈,故連爲催促,則郞廳四員,俱爲差祭,無入直郞廳云,而莫重省記,申牌已到,終不來呈,其在事體,殊涉未安。吏曹當該堂上,推考警責,何如?傳曰,允。
以承傳色口傳下敎曰,酬應難矣。此望或有頉,其置之。
又以下敎曰,頃者下敎若何,而莫知其本。昌德宮衛將金聲漢記過,待令于兵曹,當出朝報。
掌令李心海啓曰,請還寢東呂·址淳等還配之命,更令王府,嚴鞫得情。請還寢定配罪人者斤萬酌處之命,更令王府,嚴鞫得情,快伸王章。請還寢定配罪人金柱泰減等之命。措辭見上新除授持平呂善亨,時在京畿龍仁地,持平丁範祖,時在江原道原州地,司諫院司諫李行源,時在京畿陽智地,獻納李秀逸,時在忠淸道禮山地,請竝斯速乘馹上來事,下諭。答曰,勿煩。下諭事,依啓。
右議政金尙喆箚曰,伏以向於神思奄奄中,敢將數行文字,略陳叩謝之忱,而及伏奉聖批,至有覽卿箚深用欣之敎,德意譪然,如父於子,臣是何人,乃敢得此?臣誠伏枕感泣,不知所達。臣之偶然感寒之疾,轉成大病,醫人却走,自知無幸。賴天之靈,雖得殘喘之保有今日,孱脆之質,經此重疾,形貌之換脫,神精之瞀迷,不似生人樣子。顧今春陽漸布,百蟄皆動,臣獨身委牀席,生意索然,必得假以時月,便意調治,然後庶或有復起爲人之望,而只緣重擔尙縻,廢職已久,以是惶悶,如添一病。噫,方當聖上勉勵群上之時,庶官尙不可曠,況此三事之重乎?臣雖不病之時,寤寐至願,猶欲釋負乃已。況今疾病之難强,陳力之無路者乎?與其一向虛帶,徒害國事,毋寧早賜處分之爲公私兩得也。言非瞞上,懇實由中。伏乞聖明,俯垂深思,亟解臣相銜,使鼎席無曠,則非臣之幸,實國家之幸也。取進止。答曰,省箚具悉。頃者爲卿用心,神明所相,今則向愈,其欣曷喩?雖然其宜益加善攝,卿須體予意善攝焉。
江原監司金龜柱疏曰,伏以臣海屋添籌,聖體益康,慶祝之誠,中外惟均。念臣豈有一分近似於見識者,而濫蒙天地之恩,委以臬司之任,臣怵分畏義,逃遁不得,黽勉承膺,倐已八箇月矣。臣以出入邇班之蹤,離違京闕,又逢新年,瞻望五雲,只切耿結之忱。抑臣有私情之懇迫者,臣母素抱貞疾,寧日常少,每當換節,輒復闖作,冬春之交,日候不適,宿症頻發,藥餌爲命。臣則身縻重藩,不得任意歸省,時接家信,方寸焦灼,區區情私,實無離捨在職之勢。惟我聖上,敦孝爲治,體下之仁,靡不曲遂,則如臣情理,亦豈不憫念矜許也哉?且臣年少識淺,未諳事情,受任以來,非不夙夜祗懼,圖報聖恩,而責任至鉅,智慮不逮,觸事憒憒,瘡疣百出。寤寐一念,惟願速卸擔負,以免癏闕之誚,而加以痰癖之病,積歲沈痼,少失將攝,輒致委頓,纔經毒感,宿添劇,膈滯而頑痰爲祟,氣縮而渾身如束,寢食專減,精神暈眩,訟獄簿書,一未照檢,耕播巡省,末由及時。至於陵寢奉審,事體尤重,而顧此諸症,蘇完未易,旬月之內,萬無擧行之望,私心惶憫,如添一病,以公以私,不容一日虛縻,玆不得不疾聲仰籲於仁覆之下。伏乞聖慈,俯垂諒察,亟許遞免,俾得無曠重務,獲伸私懇,千萬幸甚。答曰,曾已料矣。觀卿之章,予用嘉心,特許所請焉。
戊子二月十八日辰時,上詣延和門外。香祗迎入侍時,行都承旨尹得養,左承旨李聖圭,右承旨韓必壽,左副承旨金光國,右副承旨李壽鳳,同副承旨李之晦,記事官李克生,假注書李顯模,記事官南柱老·洪周萬,諸臣以次侍立訖。上具翼善冠·袞龍袍,以乘輿出通陽門,延和門外降輿,板位香祗迎訖。得養曰,思陵獻官,李得培塡差矣,臨時有頉,纔已改付標以入矣。上曰,思陵獻官則以左副承旨爲之,李得培令該府處之。得養曰,李得培旣已處分,則該堂,似不可無飭,推考,何如?上曰,從重推考,可也。出擧條上曰,思陵獻官李得培代,以左副承旨金光國塡差。出傳敎上曰,今日淸明日,而日氣如是昏暗乎?得養曰,日晚則可將淸,明矣。上曰,頃者李克生特放時,諸翰林亦一體赦之乎?得養曰,然矣。上曰,鄭好仁亦蒙宥乎?得養曰,蒙宥矣。上曰,此人與象仁爲何間?得養曰,其弟也。上曰,其亦巧矣。以象仁之弟,曾聞其名矣。上見傳香官問曰,此誰也?得養曰,李應協也。上曰,其年幾何?得養曰,近七十云矣。上曰,禮房承旨馳往太室,進排官摘奸以來。出榻敎上曰,建功湯入之,蔘苓茶一貼煎入。出榻敎上步詣建明門時,上曰,四賢祠香祗迎,亦貴矣。上乘輿後,都提調尹東度,提調李思觀,府院君金漢耉進伏訖。東度曰,夜間,聖體調攝,若何,寢睡·水刺之節,亦何如?上曰,一樣矣。東度曰,仰瞻行步如常,臣等,不勝慶忭之至。上曰,步則少步矣。上還入大內後,諸臣以次退出。
上在慶熙宮。停常參·經筵。
李壽鳳啓曰,大司憲未差,執義李顯祚,掌令李心海呈辭,李台鼎式暇,持平呂善亨·丁範祖在外,今日以監察茶時之意,敢啓。傳曰,知道。
藥房都提調尹東度,提調李思觀,副提調尹得養啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜。臣等,不任區區憂慮,敢未問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,待下敎詣閤。
又以下敎曰,今當冷節,予心一倍,建功湯入之,明日入侍。
李壽鳳啓曰,右參贊尹汲,刑曹參判洪名漢,兵曹參議權噵,除拜後過三日,不爲出肅,依定式,推考警責,仍卽牌招察任,何如?傳曰,允。
備忘記,傳于李壽鳳曰,大科在近,昔年西北武士試射,予嘗侍覩,明日隆武堂當爲。西北付料軍官十巡試射,試官,騎判·訓將李殷春,入直,騎郞·摠郞爲之,宰樞執鼓錚鼓置之,次對,再明日爲之,殿座時刻,隨時待下敎,只入正時。
以承傳色口傳下敎曰,昨日以金聲漢事下敎矣,置之。
又以下敎曰,殿座相値,文臣朔試射,置之。
又以下敎曰,前副提學金尙翊,敍用。
李壽鳳,以弘文館言啓曰,修撰南玄老自鄕上來,卽爲牌招察任,何如?傳曰,允。
尹得養,以吏曹言啓曰,新除授价川郡守李炯呈狀內,矣身重得難治之疾,積月醫治,完復無期,自力遠赴,其勢末由,斯速變通云。身病旣如是危重,則不可强令往赴,依例罷黜,何如?傳曰,允。
李壽鳳,以兵曹言啓曰,今月二十日禁軍戎器點考設行事,纔已啓下,而殿座相値,不得擧行之意,敢啓。傳曰,知道。
黃海監司李潭狀啓,甕津府居校生金海札等渰死,極爲驚慘。傳于李聖圭曰,令本道恤典擧行。
上在慶熙宮。停常參·經筵。
藥房都提調尹東度,提調李思觀,副提調尹得養啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜。臣等,不任區區憂慮,敢來問安。答曰,知道。
以承傳色口傳下敎曰,試射從當爲之,試官置之,擧子則使之待令時待令,次對,今日依例爲之。
又以下敎曰,茶則先入之,待下敎詣閤,次對同爲入侍。
李壽鳳啓曰,次對,諫院無進參之員,除在外外,司諫李行源,卽爲牌招,以爲入侍之地,何如?傳曰,允。
備忘記,傳于李聖圭曰,夜聞風雨聲,試才爲次對,望八其君之心可知。承旨矇然,耳目之官,昏睡若謂常時,日將高矣。乃聞喝導之聲,雖六更之時,其豈若此?該房承旨,爲先解見任,使中外臣庶,知其君之免昏睡。
備忘記,傳于李聖圭曰,承旨有闕,代前監司李重祜除授,牌招察任,房順房。
傳于尹得養曰,內局入侍。
韓必壽啓曰,守禦使申晦,時無職名,令該曹卽爲口傳付軍職,何如?傳曰,允。
兵曹口傳政事,副司直申晦。
傳于李聖圭曰,今日開政,而若有稟牌之事,當該承旨,當下敎矣。
有政。吏曹判書洪樂性,參判閔百興進,參議洪趾海病,左副承旨韓必壽進。吏批啓曰,臺諫闕員,今當差出,而擬望之人乏少,外任竝擬,何如?傳曰,允。又啓曰,玉堂闕員,今當差出,而擬望之人,多在違牌坐罷中,無以推移備擬,合有變通之道,何以爲之?敢稟。傳曰,竝敍用。以金善行爲大司憲,李仁培爲大司諫,李東泰爲執義,朴師崙·李思祚爲正言,尹承烈爲校理,徐浩修爲副校理,李普觀爲兼弼善,尹養厚爲兼司書,尹弘烈爲兼文學,李祉承爲吏曹正郞,李得福爲佐郞,金龜柱爲禮曹參議,慶再觀爲正郞,李時逸爲佐郞,鄭弘淳爲左參贊,鄭厚謙爲中學敎授,尹養厚爲西學敎授,洪檢爲左通禮,李敬玉爲右通禮,梁鳳華爲典籍,金敬恒爲直講,閔百興爲同春秋,申晦爲右賓客,金宅洙爲長寧殿別檢,鄭樸爲廣興守,李彦衡爲江原監司,李宗燁爲淸風府使,曺允彬爲价川郡守。
兵批,判書李景祜,參判李應協,參議權噵病,參知金光默,左副承旨韓必壽進,副護軍慶絢·李顯祚,副司直鄭弘淳·兪漢蕭·沈墢·宋瑩中·金龜柱·金相翊·李性源·嚴璘·洪樂純·李宜哲·洪梓·朴師訥·鄭夏彦,副司果趙相宅,副司正李顯模,同知金晚大,僉知郭聖濟。
李聖圭,以承文院言啓曰,製述官金致說遷轉,代前察訪趙相宅差下,付軍職冠帶常仕,何如?傳曰,允。
李壽鳳,以戶曹言啓曰,淸衍郡主今已出閤,凡諸供上,依前例勿爲進排,而乳保母以下宣飯,各種春秋衣纏,依定例擧行事,分付各司,何如?傳曰,允。
吏曹判書洪樂性疏曰,伏以臣罪戾山積,恩渥海深,泥首胥命,幸逭嚴誅,飭諭繼降,政牌儼臨,臣誠惶隕感激,冒沒趨承,而反顧素心,冞切愧恧。第臣於再昨政,以兼輔德尹承烈,擬兼弼善副望,至蒙天點,蓋實兼則互相通擬,而以兼擬兼,有違政例,臣之昏謬不審,於是乎益著矣。臣謂尹承烈兼弼善望,依例勿施,以存公格,仍令治臣錯誤之罪,以昭法紀,不勝幸甚。答曰,省疏具悉。一時做錯,何過撕捱?開政有命,卿其勿辭行公。
大司成李徽之疏曰,伏以春陽載和,聖候益康,臣民慶忭,曷有其極?臣祗奉今月十六日敎旨,以臣爲成均館大司成者,臣聞命驚惶,蹙蹐靡容。顧以無似之賤,屢蒙非常之渥,前後踐歷,罔非踰分,懍若隕谷,以榮爲懼,今玆所叨,尤不近似。蓋賢關首善之地,是國家元氣之本也。處乎師席之尊者,得其才德之茂著,然後欲正士習,則先盡寬栗之道,欲成人才,則能修賓興之法,此三代所以重司徒之職·典樂之官者也。後世責任之重,雖不比論於古,旣曰師儒,而畀之以課試多士,則不學無文者,決不可苟然充位。念臣謏才旣弊於公車,舊學盡消於吏役,譽乏鄕黨,未免銀根之譏,望輕朝紳,自分鉛刀之棄,而卒然冒據於皐比,則朽轍上坂,其勢必敗,弱綆汲井,其力必覆。識者之憂,其謂斯何,而館下諸生,亦必有笑於列者,臣心之愧恧,雖不暇恤,其於誤聖簡而玷名器,何哉?縮伏數日,未聞司直之論,乃敢瀝血冒陳。伏乞天地父母,俯察言非飾讓,特軫官必愼擇,亟遞臣新授之職,以幸公私。答曰,省疏具悉。國子此任,予則曰得人,爾其勿辭,從速察職。
戊子二月二十日巳時,上御集慶堂。藥房入診入侍時,都提調尹東度,提調李思觀,副提調尹得養,記事官李克生·南柱老·洪周萬,醫官,以次進伏訖。東度問候。上曰,一樣矣。進湯劑。診候。方泰輿曰,左右三部調均,滑體一樣矣。慶絢·金季良同奏。諸臣以次退出。
戊子二月二十日巳時,上御集慶堂。大臣·備局堂上引見入侍時,領議政金致仁,左議政韓翼謩,吏曹判書洪樂性,兵曹判書李景祜,副護軍鄭汝稷,戶曹參判金時默,禮曹參判金鍾正,吏曹參判閔百興,校理李致中,執義李顯祚,右副承旨李壽鳳,假注書李顯模,事變假注書許湜,記事官南柱老·洪周萬,諸臣進伏訖。致仁曰,日間,聖候調攝,若何,痰候,若何,寢睡·水刺之節,若何?上曰,一樣矣。致仁曰,伏聞藥房都提調言,昨日行步如常,下情不勝慶忭之忱。上曰,昨日少步矣。上曰,昨夜之雨不易過乎?致仁曰,二月中旬之雨,素稱農家之甘霈。致仁曰,龍仁漂民董方春出送事,盛京禮咨今始來到,而漂民出送則例皆有無方物謝恩矣。以待節使伸謝之意撰咨,定禁軍,給馬下送灣府,使之傳于鳳城將處,以爲轉送盛京之地,何如?上曰,依爲之。出擧條致仁曰,昨年咸·永兩邑田賦蕩減,實出於追感之聖意,而其爲兩邑民惠則大矣。北伯,以京外所需給代之意,論報備局,而此有甲戌已行之例,京司所納貢價,則隨其報請,量其緊歇,令賑廳依前擧行,其他進上物種貿易價,公用官需等緊切不可已者,亦一依甲戌例,以本道防布,該邑常賑耗及常定遺在錢布穀,令道臣從便磨鍊,分劃兩邑爲宜,以此京外一體,分付,何如?上曰,依爲之。出擧條致仁曰,廣州府使李性源,情理難强,曠官已久,東萊府使嚴璘,疾病之外,且有情勢云。竝姑許遞,如何?上曰,依爲之。出擧條上曰,嚴璘情勢何事?致仁曰,與道臣有相較事云矣。上曰,道臣李溵乎?致仁曰,前道臣趙暾相較云矣。上曰,其代思得乎?致仁曰,東萊則李基敬,似可矣。上曰,好矣。致仁曰,廣州則金漢耆爲之,何如?上曰,依爲之。上曰,江原監司誰爲之?致仁曰,俄問吏判,欲以宋文載·李彦衡,擬望云矣。上曰,此皆久勤矣。致仁曰,然矣。上曰,好矣。致仁曰,惠堂,趙曮差下已久,尙不行公。蓋聞以從亞卿兼此任,爲不安,然亞卿兼帶多有前例,則其所引義未免太過,另加申飭,使卽察任,何如?上曰,旣有前例,其涉過矣。從重推考,牌招察任,何如?上曰,依爲之。出擧條致仁曰,漢城判尹沈鏽,行公屬耳,旋呈辭單,故臣於頃日,陳達勿施。其後仍爲引入,府坐籌司,輒皆懸病,事體殊甚未安。從重推考,令政院,牌招察任,何如?上曰,從重推考,可也。出擧條致仁曰,前大司諫鄭夏彦·朴師訥當初所坐,元非大段,而同罪之人,亦已收敍,宜不可異同,故敢達矣。上曰,給牒敍用。出擧條上曰,今番下敎,雖至痛在心,而然其時旣無頒布之事,試官之茫然不察,事勢固然,飭已行,豈云遠近處分?諸試官,一倂敍用。出傳敎致仁曰,前備堂申晦·趙雲逵·鄭弘淳·韓光會,今旣敍用,竝爲還差,使之察任。鄭弘淳則依前仍察有司之任,何如?上曰,依爲之。出傳敎上曰,旣已敍用,前守禦使申晦,復授將任,牌招傳授前密符,而其後若有授者,更書以入。出傳敎上曰,試官旣已下敎,況重臣乎?前備堂鄭弘淳敍用,此人,予則曰得人,復授惠堂。出傳敎上曰,右參贊尹汲,頃者所遭,業已洞知,何過撕捱,而政府西壁,亦不膺命,分義事體,俱涉寒心,卽爲牌招察任。出傳敎上曰,右參贊尹汲,牌去來,勿爲呼望。出榻敎李顯祚所啓,臣於該房承旨解見任之敎,有不勝悚懍者,當此飭勵之日,固當竭蹶趨命,而入來之際,自致差晚,惶隕踧踖,曷有其極,其何敢一刻仍冒於職次乎?請命遞斥臣職。上曰,其若申飭,宜先耳目,耳目之慢蹇,莫若近日,承旨旣已解見任,況當之者乎?依啓。上曰,右承旨牌招入直。出榻敎仍命退。諸臣以次退出。
上在慶熙宮。停常參·經筵。
李壽鳳啓曰,大司憲金善行未肅拜,執義李東泰未肅拜,掌令李心海·李台鼎呈辭,持平呂善亨·丁範祖在外,今日以監察茶時之意,敢啓。傳曰,知道。
藥房都提調尹東度,提調李思觀,副提調尹得養啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮口傳問安。答曰,知道。
以承傳色口傳下敎曰,茶則先入之,待下敎詣閤。
韓必壽,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于尹得養曰,內局入侍。
傳于尹得養曰,儒臣持警世問答,同爲入侍。
李聖圭,以弘文館言啓曰,新除授校理尹承烈,時在忠淸道溫陽地,副校理徐浩修,時在京畿長湍地,經筵入番事緊,請竝斯速乘馹上來事,下諭。傳曰,依啓。
又以侍講院言啓曰,本院新除授兼文學尹弘烈,兼司書尹養厚,時無職名,令該曹口傳付軍職,竝卽牌招察任,何如?傳曰,允。
李壽鳳啓曰,右參贊尹汲,昨日特敎牌招之下,謂有情勢,終不膺命,以致命牌之經宿,事體誠極未安,推考警責,何如?傳曰,允。
李壽鳳,以禮曹言啓曰,卽接獻陵參奉所報,則本陵王后陵上亥方駕石一坐,因解凍後雨水連注,似有低垂之形矣,今日卯時量落下云。陵上石物有頉至此,不可無慰安之擧。慰安祭,不卜日,今二十三日設行,依例政府以下卽爲進去奉審後,稟處,何如?傳曰,允。
李重祜啓曰,獻陵慰安祭,不卜日,今二十三日設行事,禮曹草記,允下矣。明日傳香時,禮房承旨當爲齋宿,右承旨李聖圭,卽爲牌招入直,何如?傳曰,允。
李聖圭,以觀象監言啓曰,今此獻陵王后陵上石物有頉處奉審時,臣以政府進去矣。本監提調,亦當進去,而臣旣領本監,依例兼進之意,敢啓。傳曰,知道。
韓必壽啓曰,右邊捕盜大將元重會,自鄕上來云。卽爲牌招,命召及大將牌·傳令牌傳授,何如?傳曰,允。
李聖圭啓曰,明日生進放榜時,諫院無進參之員,除在外·傳旨未下外,未肅拜人員,竝待開門牌招,以爲推移進參之地,何如?傳曰,允。
兵曹口傳政事,副司果尹弘烈·尹養厚。
敎開城留守元仁孫書。王若曰,分司重保釐之責,明廷愼遴揀之方,予難其人,卿膺是剡。惟卿,剛介之操,雅素其儀,玉佩瓊琚,早歲之華聞已著,薑辛桂辣,平生之直性難回。佐銓衡而恢公平之心,爭稱夾帒之無曠,按湖臬而播淸簡之譽,亦知履屐之皆當,非乏雅望之見推,實由眷知之特達,乃父之忠貞有受,故家之氈猶存,世道之平陂難諧,匹夫之璧可畏,肆以未忍捨之意,政軫必欲用之衷。眷玆勝國一區,寔我留府重鎭,潮通沁水,有輔車相依之形,路接箕城,卽冠蓋交馳之所,近緣凋弊之轉甚,政須今釐之得宜。玆授卿以開城府留守兼管理使,卿其克恢令猷,秪服寵命,摠領軨轄,奚但留務之責成?周旋廟籌,抑亦機宜之參決,與其虛縻而敦迫,終不安於在朝,曷若暫出而徊翔,俾自盡於報國?於戲,想先卿保障之績,東西之居留適同,體前席丁寧之音,內外之輕重何擇?故玆敎示,想宜知悉。輔德朴志源製進
副司直申晦疏曰,伏以臣猥當試事,自速罪戾,譴罷薄勘,不足少贖其萬一,而曾無多日,恩敍遽降,將任還授,召牌踵臨,受符體重,雖不得不祗承,而昏謬不審之失,固自如矣。今何可以聖上之曲賜開釋,有所自恕也?且新榜進士趙相五,卽正刑罪人弼夔之外孫也。敢以及第書諸秘封,至於得參,弼夔雖是緣坐,不可以尋常凶逆論之,則渠何敢比同於追奪者之例,肆然以及第書之乎?伊時倉卒之際,未及照檢,不卽拔去,仍被罪罷,無路自列,以此以彼,臣之矇然之失,尤無以自解,玆敢略具短章,仰請譴何。伏乞聖明,亟加重勘,以安微分,仍令該曹拔去趙相五於原榜中,以嚴隄防,斷不可已也。答曰,省疏具悉。漠然不察,業已知矣。旣已下敎,復何更提?趙相五事,雖無禁令,於渠之道,其涉殊常。拔去,卿其勿辭察任。
戊子二月二十一日辰時,上御集慶堂。藥房入診,儒臣同爲入侍時,都提調尹東度,提調李思觀,副提調尹得養,記事官李克生·南柱老·洪周萬,校理李致中,副修撰閔弘烈,醫官以次進伏訖。進湯劑。診候後,命書右議政金尙喆呈辭批答曰,望八暮年,只有時任三公·原任三相,而頃者爲卿深悶,神明所佑,頓然差愈,其喜曷喩?於今惟在久久調理,幾乎如常,箚答纔下,卿單遽上,愕然之極,彌日無語。噫,卿若思先卿質實爲國之心,今予衰年,豈忍取便?且今勸乎卿者,亦非供職則其何若此?嗟,今暮年,昔之大臣,皆作故人,只有時·原任六相,今予之心,惟倚乎此。嗚呼,先卿,燔甓築城,其猶自期,暮年股肱,何忍自便?且此等之時,豈循常例?捨舊例,遣承宣傳喩,此非强卿視事,亦非過爲敦迫。數字之批,欲解卿心,外藩宣諭,其猶着心,其況輔相三度何耐?三度之後,只有措辭之批,而以予心氣,一句誠難,若此之後,只命安心調理,司錄例傳,曠日持久,以予日復一日之心,一日誠難,況幾日乎?先卿有知,決不勸卿。卿須體予心腹之諭,亟寢其單,安心善攝之意,遣承旨,傳諭于右相。諸臣輪讀警世問答後,再進湯劑。諸臣以次退出。
上在慶熙宮。停常參·經筵。
藥房都提調尹東度,提調李思觀,副提調尹得養啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣,惟待領相復命,明日入侍,宜矣。
以承傳色口傳下敎曰,建功湯入之,茶亦入之。
中宮殿·惠嬪宮,藥房口傳問安。答曰,知道。
掌令李台鼎啓曰,請還寢東呂·址淳還配之命,更令王府,嚴鞫得情。請還寢者斤萬酌處之命,更令王府,嚴鞫得情,快伸王章。請還寢定配罪人金柱泰減等之命。措辭竝見上新除授大司諫李仁培,時在楊根地,請斯速乘馹上來事,下諭。答曰,不允。下諭事,依啓。
備邊司薦望,以金漢耆爲廣州府尹,以李基敬爲東萊府使。
備忘記,學製欲飭,新差兼官方帶閑任,許解兼官。
李聖圭,以禮曹言啓曰,因監試覆試試官申晦疏辭,進士試一等第三人趙相五拔去事,批下矣。趙相五拔去榜目,而付標以入之意,敢啓。傳曰,知道。
傳于李之晦曰,大科會試在近,政官牌招開政。
吏曹判書洪樂性進,參議洪趾海進,同副承旨李之晦進。以洪檢爲副修撰,以洪良漢爲工曹參議,以洪相聖爲吏曹佐郞,宋翼彦爲掌樂僉正,金若龜爲監察,姜彝福·白師殷爲典籍,申晦爲典牲提調,任㻐爲安岳郡守,石物重修都監堂上李昌誼·黃柙,郞廳慶再觀·曺允亨。
領議政金致仁,禮曹判書李昌誼啓曰,臣等,馳詣陵所奉審後,王后陵上壬方駕石上引石之折落者,詳細尺量,則長爲一尺九寸,廣爲一尺二寸,其根之入莎土者,雖未能的知其長短,而取考謄錄,則凡山陵引石之制,其長爲八尺,則今此缺落石根之入莎土者,似爲六尺許矣。觀其石理,初不堅固,自前漸有動退之形,當此解凍之時,致有折落之患。修改之節,不容少緩,而三月節後,例有拘忌,姑待四月節,卽令該曹,擇日修改,未始役前,宜有蓋覆之節,令該曹,爲先以油芚掩封之意,分付,何如?傳曰,知道。入侍時當下敎矣。
戊子二月二十二日酉時,上御集慶堂。奉審大臣以下同爲入侍時,領議政金致仁,禮曹判書李昌誼,繕工提調洪樂性,右副承旨李壽鳳,記事官李克生·柳焵·洪周萬,以次進伏訖。上具御笠起坐,命奏狀。致仁曰,臣等,敬行奉審,則屛風石上駕石隅引石,本是沙薄石,故略干折傷矣。禮判以爲考來前後謄錄矣。昌誼因歷奏前後陵所修改時設都監謄錄。上曰,獻陵有頉處,至重至敬之地,一依甲子例,設都監,擇日以爲擧行事,分付,欄干石不可不修補處,一體同爲擧行事,分付。出傳敎上因呼寫告由祭祝文及事畢後告安祭祝文後,昌誼曰,今此都監稱號,當稟定擧行矣。上曰,以重修都監,定名,可也。命樂性,考來甲子修改時謄錄及儀軌。命讀右議政金尙喆箚曰,伏以臣,自伏奉日前箚批,感頌恩諭,無以容措。昨又伏奉辭單之下答,眷顧之意,指導之敎,愈往愈隆,不知無狀賤臣,何以得此於君父?臣誠俯仰跼蹐,置身無地。噫,中書,非養痾之坊,相銜,豈虛帶之職,而臣之卽今病狀,旣無時月間造朝之望,呈單祈免,槪亦國體私分之有不可已也。噫,臣於見任,感激不世之殊知,冒沒蹲仍,居然歲已周矣。雖其短拙畢露,尸素爲罪,而受恩至此,致位至此,無他可引之義。敢懷一毫便身之計,則顧其罪狀,擢髮難贖,而若其病淹牀席,虛縻重擔,甘自陷於癏闕之誅者,亦臣之罪也。靜攝之中,恩諭之下,非不知更煩號籲之爲萬萬惶悚,而叩謝之忱,無以自伸,窮隘之情,亦無以上達,略入文字,冒死自列。命書批答曰,省箚具悉卿懇。噫,予年,其雖十年前誠難,況豈云年過七旬,望八其近,豈輔相若此之時乎?嗚呼,其君連在調攝,於情於禮,俱莫能伸焉。卿無不老,一時之恙,自可勿藥,養痾二字,何云予乎?今聞領相所奏,感予之批,不復辭單云。覽卿之箚,卿心可知。自此以後,以予今日之氣,庶可行心調攝,卿須體小子慇懃之意,思先卿爲國之心。今予望卿,決非時月安心,益加善攝,用副此意焉。仍傳曰,坐直承旨,傳諭此批。上曰,左參贊尹汲胥命云,特敎之下,其涉過矣。勿胥命事,分付。出傳敎樂性入奏甲子都監堂上人員。上曰,獻陵石物重修都監堂上,禮判·工曹參判爲之,郞廳,依舊例,禮曹郞廳·繕工監役爲之,本陵兩陵官,皆依舊例,兼監役稱號。上曰,獻陵陵上始役,旣已下問,以三月二十一日擧行。竝出傳敎諸臣以次退出。
上在慶熙宮。停常參·經筵。
仁宣王后忌辰齋戒。
李壽鳳啓曰,大司憲金善行,執義李東泰未肅拜,掌令李心海·李台鼎呈辭,持平呂善亨·丁範祖在外,今日監察茶時之意,敢啓。傳曰,知道。
李壽鳳啓曰,右參贊鄭弘淳,除拜後過三日,不爲出肅,依定式推考警責,仍卽牌招察任,何如?傳曰,允。
藥房都提調尹東度,提調李思觀,副提調尹得養啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
傳于李壽鳳曰,學敎授旣已下敎,勿捧傳旨。
傳于李重祜曰,承旨先爲詣閤。
傳于尹得養曰,曾已下敎矣。謁聖則雖或然矣,今日謝恩太晚矣,駭然矣。
以濟州牧使南益祥狀啓,今月朔所封靑橘,風雪所傷,果品劣小,且帶瘢痕,莫重薦新及進上,未免苟充封進,惶恐待罪事,傳于尹得養曰,勿待罪事,回諭。
李之晦,以石物重修都監都提調言啓曰,臣等,今日會回開坐,事目別單書入之意,敢啓。答曰,知道。
戊子二月二十三日卯時,上御集慶堂。藥房入診入侍時,都提調尹東度,提調李思觀,副提調尹得養,記事官李克生·柳焵·洪周萬,醫官,以次進伏訖。東度問候。上曰,差勝矣。進湯劑後,上曰,噫,雖在靜攝,追慕之心,何嘗小弛?噫,今年何年,而獻陵有事,亦有實錄奉考者,冞切此心。初則一依前甲子擧行爲敎,更以思之,雖躬詣,幾百年陵寢,有此重修之擧,豈特追惟祖功宗德之意?況辛丑承儲時,其號則雖異,遵國初故事,豈可付諸兩堂?且有甲子已行前例,今番則兩陵上同爲擧行,比前甲子稍重。且今領相,卽甲子都提調之子,事非偶然,啓下都提調卞興瑞·崔鎭崗,其令董役。出傳敎診候,方泰輿曰,左右三部度數調均,滑體一樣矣。李以楷·金季良同奏後,上曰,藥房提調,持湯劑更爲入侍。更進湯劑後,諸臣以次退出。
上在慶熙宮。停常參·經筵。
仁宣王后忌辰。
自未時至酉時,四方昏濛若下塵。
李壽鳳啓曰,大司憲金善行,執義李東泰未肅拜,掌令李心海·李台鼎呈辭,持平呂善亨·丁範祖在外,今日以監察茶時之意,敢啓。傳曰,知道。
藥房都提調尹東度,提調李思觀,副提調尹得養啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣,中宮殿·惠嬪宮,藥房口傳問安。答曰,知道。
以承傳色口傳下敎〈曰〉,茶則先入之,待下敎詣閤。
尹得養啓曰,左承旨李重祜,右副承旨李壽鳳,今日不爲仕進,竝卽牌招,何如?傳曰,允。
李聖圭,以弘文館言啓曰,本館上番闕直,事甚未安,副校理徐浩修自鄕上來,卽爲牌招入直,新除授副修撰洪檢,一體牌招察任,何如?傳曰,允。
韓必壽,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
傳于韓必壽曰,備局次對,今日爲之。
韓必壽啓曰,今日次對,兩司當爲進參,而除在外外,未肅拜不爲行公人員,竝卽牌招,以爲推移入侍之地,何如?傳曰,允。
傳于李聖圭曰,內局入侍。
李聖圭啓曰,假注書李顯模,身病卒重,勢難察任,今姑改差,何如?傳曰,允。
李顯模改差,代以兪岳柱爲假注書。
李聖圭,以禮曹言啓〈曰〉,今此戊子式年文科講經試官,今方磨鍊,而二品以上及堂下可擬之人乏少。依近例,以堂上官,通融備擬以入,而時無職名人員,令該曹口傳付軍職,何如?傳曰,允。
又啓曰,試官鄭弘淳,監試官金善行,試官出牌之後,謂有情勢,終不入來,事體誠極未安,竝推考警責,何如?傳曰,允。
以承傳色口傳下敎曰,付料軍官試射,明日爲之爲敎矣。以再明日爲之。
韓必壽,以義禁府言啓曰,今此式年文武科四所禁亂官,多事之時,本府都事,不可不備員。都事李敬養,身病不仕之代,卽令該曹口傳差出,以爲分排之地,何如?傳曰,允。
吏曹口傳政事,以李璨爲禁府都事。
戊子二月二十四日辰時,上御集慶堂。藥房入診入侍時,都提調尹東度,提調李思觀,副提調尹得養,記事官李克生·南柱老·洪周萬,醫官,以次進伏訖。東度問候。上曰,一樣矣。東度曰,寢睡·水刺之節,何如?上曰,亦同矣。進湯劑。診候。方泰輿曰,左右三部度數調匀,有滑體矣。諸醫同奏後,上曰,今番西北人試才,意蓋深矣。明日會試云,若有直赴會試人,其宜同赴。今日隆武堂當試才,而日晚,以五巡擧行,試官,依前下敎入侍。上曰,藥房提調,持湯劑更爲入侍。竝出傳敎上曰,大臣·備局堂上入侍。出榻敎更進湯劑後,藥房·承史退出。
戊子二月二十四日辰時,上御集慶堂。大臣·備局堂上引見入侍時,領議政金致仁,左議政韓翼謩,行禮曹判書李昌誼,吏曹判書洪樂性,兵曹判書李景祜,副護軍鄭汝稷,戶曹參判金時默,右尹趙曮,禮曹參判金鍾正,吏曹參判閔百興,副修撰南玄老,司諫李行源,掌令李心海,左副承旨韓必壽,假注書李顯模,事變假注書許湜,記事官南柱老·洪周萬,諸臣進伏訖。致仁曰,日間,聖體調攝,若何,痰候,何如?寢睡·水刺之節,何如?上曰,今夜經過之狀,左右亦不知矣。夜來風雨又作,故茶命棄之階上而不進矣。致仁曰,向日之雨,素稱農家之甘霈,今夜之雨似過下,而時當付種,貯水甚好,此非過勞聖心之事。翼謩曰,湯劑連爲進御,使藥力接續得效之地,何如?上曰,服之何爲?上曰,時當季春,尙不得展拜太廟,如此何爲?致仁曰,昌德宮,旣行展拜,揆以聖算,今雖未拜,亦何妨也?雖常時,太廟展拜,累次拜跪,臣等,竊以爲憫,況靜攝中乎?翼謩曰,古有量筋力之言,雖未得駕幸,似無損於禮方,況日氣和暢,則可當進謁乎?此亦非勞聖慮之事也。上曰,前頭當下敎矣。致仁曰,此咸鏡監司狀啓也。以爲南關三手軍布之入送北兵營者,每年有剩數除留臣營,或値麻農失稔之時,則減其當年條身布,以除留之布代送事,曾有定式,而昨年南關麻農全失,決難徵捧,依節目以除布代送,俾除軍民一分之弊事,請令廟堂,稟處矣。南關之麻凶旣甚,防布之餘數且多,當初定式,正可遵行於此等之時,依道臣所請,代送餘布,俾除民弊爲宜,以此分付,何如?上曰,依爲之。出擧條致仁曰,備堂申晦·趙雲逵·韓光會頃日被罪,不過一時申飭,而今日次對,皆爲不進,沈鏽則前旣承牌,而今又懸病,事殊未安,申飭行公,何如?上曰,依爲之。出擧條致仁曰,陵上始役時,宜設甕家,而反似有未安者,今番則以該曹油芚,連付厚設,恐好矣。上曰,依爲之。出擧條致仁曰,陵所始役後,凡諸稟定者,例爲狀聞,而以其有弊,近來則皆以草記擧行矣。今亦依此爲之乎?上曰,依爲之。出擧條上曰,石手先往,應有可爲之事矣。致仁曰,臣等,奉審役處,而石手姑未見之,故渠輩往審後,臣等,亦當追後出去矣。昌誼曰,凡諸自外可爲之事,預爲盡備,以爲臨時卽行計料矣。上曰,好矣。上曰,留彼似有弊矣。致仁曰,自惠廳戶曹,糧饌持去,無貽弊外邑之事矣。上曰,堂上亦如之乎?致仁曰,然矣。上曰,廣尹無催促下送事乎?致仁曰,時當分糶東作,大體則曠官可憫,而至於陵役,則別無催促事矣。上曰,守令有不去者乎?致仁曰,价川郡守曺允彬,今日謝恩矣。上曰,廣州有莫重始役之事,本陵亦有巨役,府尹,其令數日內辭朝,价川郡守曺允彬,今日署經後,此農務方殷,道里稍遠,其令當日辭朝。出傳敎上曰,此傳敎先爲頒布。賤臣顯模承命而出,呼事變注書許湜傳命。致仁曰,邊上重地,東萊府使李基敬,申飭赴任,何如?上曰,萊伯體重,何敢撕捱?頃者此任,予則曰得人,其令卽爲上來赴任。出傳敎上曰,西北人,明日待令。出榻敎上曰,噫,望八衰君式年之科,誠是千千萬萬夢想之外,今番講經試官監試官不備,不卽擧行,朝鮮豈曰有食祿之臣乎?爲大科開政,若是苟艱,事之寒心,莫此爲甚。兩司在外人許遞,權噵大司諫除授,金尙默獻納除授,李致中·李得福持平除授,竝與未肅拜人,一體牌招察任,今此下敎之後,違牌臺臣,勿爲呼望。出傳敎上曰,試官牌,一體勿爲呼望。出榻敎昌誼曰,毓祥宮展拜,每年以季春擇日矣。今則聖候在靜攝中,故不敢循例推擇,敢此仰稟矣。上曰,太廟亦不得歲謁,姑置之。昌誼曰,大報壇祭攝行,亦有稟定之規,何以爲之?上曰,置之。昌誼退出。上曰,其老今亦钁鑠矣。李行源進伏。上曰,末端奏之。行源曰,請還寢鍾城府爲奴罪人天大酌處之命,依律處斷。措辭見上上曰,勿煩。李心海進伏。上曰,末端奏之。心海曰,今日國忌正日,傳啓不敢爲之,所懷別無仰達事矣。上曰,吾忘之矣,今日果正日矣。必壽請推行源。上曰,吾亦忘之,勿推。致仁曰,行源事當避嫌矣。上曰,然矣。行源進伏曰,臣於聖敎之下,未及以齋日仰陳,而率爾傳啓,至被承宣之請推,不察之失著矣。臣何敢晏然於臺次乎?請命遞斥臣職。上曰,予已不察,何非臺臣?勿辭亦勿退待。行源退出。上曰,此人之老甚野俗矣。此人與性源,爲幾寸?致仁曰,四寸也。上命退。諸臣以次退出。
上在慶熙宮。停常參·經筵。
下直,安義僉使徐世雲,全羅左水虞候黃策。
李壽鳳啓曰,大司憲金善行未肅拜,執義李東泰呈辭,掌令李台鼎文一所進去,李心海武一所進去,持平李致中文二所進去,持平李得福武二所進去,今日以監察茶時之意,敢啓。傳曰,知道。
藥房都提調尹東度,提調李思觀,副提調尹得養啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。
中宮殿·惠嬪宮,藥房口傳問安。答曰,知道。氣則一樣,明日入侍,宜矣。
以承傳色口傳下敎曰,茶入之,建功湯入之。
以備忘記,傳于韓必壽曰,今下弓矢,安義僉使徐世雲處,給送。
尹得養啓曰,假注書兪岳柱,時無職名,令該曹依例付軍職,冠帶常仕,何如?傳曰,允。
李聖圭,以侍講院言啓曰,本院新除授兼弼善李普觀,除拜累日,尙不出肅,卽爲牌招察任,何如?傳曰,允。
韓必壽,以兵曹言啓曰,昌德宮衛將趙大謙,昌慶宮衛將張泰翰,景福宮衛將金晚大,俱以病難供職,呈狀乞遞,竝今姑改差,何如?傳曰,允。
又以兵曹言啓曰,卽接東所衛將牒報,則興化門西邊宮墻二間許,年久頹落云。令紫門監爲先把子圍排,卽速修築,而北二營入直御營軍十五名,依例除出,限修築間守直之意,敢啓。傳曰,知道。
又以御營廳言啓曰,因兵曹草記,興化門西邊宮墻二間許頹落處,北二營鄕軍入直十五名除出,限修築守直事,命下矣。北二營入直鄕軍十五名除出,今日爲始,限修築間,輪回晝夜守直之意,敢啓。傳曰,知道。
黃海監司狀啓,平安道船人丁准雄等渰死事。傳于李之晦曰,令本道恤典擧行。
上在慶熙宮。停常參·經筵。
李壽鳳啓曰,大司憲金善行未肅拜,執義李東泰式暇,掌令李心海武一所進,李台鼎文一所進,持平李得福武二所進,李致中文二所進,今日以監察茶時之意,敢啓。傳曰,知道。
藥房都提調尹東度,提調李思觀,副提調尹得養啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,敢此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,待下敎詣閤。又下敎曰,加資單子及官敎直赴帖,皆爲修整,待寶下後卽爲安寶,明日此差備門,頒賞早爲擧行。
傳于韓必壽曰,試官李殷春,代以李章吾爲之。
傳于李聖圭曰,內局入侍。
又傳于曰,坐直承旨入侍,儒臣入侍。
傳于韓必壽曰,宣傳官二員入侍。
又傳于曰,試官以下來詣。
韓必壽,以兵曹言啓曰,今二月二十六日業武池潤寬稱名人,自興化門入來,差備門外擊錚,依例令攸司囚禁科罪,當該守門將朴重佐,依定式推考,何如?傳曰,允。
戊子二月二十六日巳時,上御集慶堂。藥房入診入侍時,都提調尹東度,提調李思觀,副提調尹得養,記事官李克生·南柱老·洪周萬,醫官,以次進伏訖。東度問候。上曰,一樣矣。東度曰,寢睡·水刺之節,何如?上曰,亦同矣。進湯劑。診候。方泰輿曰,左右三部度數調匀,有滑體矣。諸醫同奏。上曰,藥房提調持湯劑入侍。出榻敎上曰,試官李殷春,代以李國賢爲之。更進湯劑後,諸臣以次退出。
戊子二月二十六日巳時,上御集慶堂。坐直承旨儒臣入侍時,校理尹承烈,副修撰洪檢,同副承旨李之晦,假注書兪岳柱,記事官南柱老·洪周萬,以次進伏訖。承烈進讀警世問答。上曰,彼誰也?之晦對曰,尹承烈也。讀數十行訖,檢·之晦以次讀之。上曰,史官亦讀之。及周萬之讀,上曰,善讀矣。讀訖。上曰,式年武科,講規甚嚴,擧子多以此落講云,此甚矣。此後若聞如此,則試官當充軍,以次申飭。諸臣以次退出。
戊子二月二十六日午時,上御隆武堂。西北別附料軍官試射入侍時,行都承旨尹得養,左承旨李重祜,右承旨李聖圭,左副承旨韓必壽,右副承旨李壽鳳,同副承旨李之晦,記事官李克生,假注書兪岳柱,記事官南在老·洪周萬,試官兵曹判書李景祜,行副護軍鄭汝稷,行副護軍李國賢,兵曹佐郞權恢,都摠經歷南益祐,經歷鄭觀采,以次進伏訖。上曰,擧子呼名。因使宣傳官呼名。上曰,一隊三人入射分付,三隊射後,始使之拾箭也。必壽進曰,兩擧子一時發矢竝射一中,以此伏地矣。上曰,勿施。上曰,監的與告箭相左,試官推考。出榻敎射畢。上曰,行首宣傳官,誰也?必壽對曰,李廷壽。上曰,亦爲呼名,使之獨射也。上曰,西北人當各選試記,以此分之。景祜對曰,射耦亦以西北分之。上曰,退錚射員,分三人進前,以達其姓名及居住。於是北人進前。上曰,語音眞北人也。上曰,李廷壽曾經何職?景祜對曰,曾經吉州防禦使矣。上曰,然則入閫望乎?景祜對曰,前年都政入之矣。廷壽方退。上曰,西北當各取一人,加資亦各一人,今則射員皆退,明日差備門外施賞事,分付。諸臣以次退出。
上在慶熙宮。停常參·經筵。
李壽鳳啓曰,大司憲金善行未肅拜,執義李東泰式暇,掌令李心海武一所進,李台鼎文一所進,持平李得福武二所進,李致中文二所進,今日以監察茶時之意,敢啓。傳曰,知道。
藥房都提調尹東度,提調李思觀,副提調尹得養啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,待下敎詣閤。
韓必壽,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
韓必壽啓曰,摠戎使金時默,加土事楊州地出去,所佩密符,來請還納,何以爲之?敢稟。傳曰,仍佩往來。
傳于尹得養曰,十三分以上人,竝待令。
又傳于曰,內局入侍。
有政。吏批,判書洪樂性病,參判閔百興進,參議洪趾海式暇,左副承旨韓必壽進。啓曰,判書洪樂性,參議洪趾海,俱以病不來,小臣獨政未安,何以爲之?敢稟。傳曰,仍爲之。以朴取源爲應敎,宋載經爲校理,鄭昌聖爲兵曹參議,具庠爲左通禮,金容爲吏曹佐郞,尹爲東部都事,趙暾爲宗簿提調,洪檢爲兼中學校敎授,李宜哲爲淮陽府使,兵曹參議金光默,參知鄭昌聖。
兵批,判書李景祜病,參判李應協病,參議未差,參知金光默入直進,左副承旨韓必壽進。副司直李仁培·李秀逸·呂善亨·丁範祖,副司正兪岳柱。
李壽鳳啓曰,入格儒生徐懿修·全佐天,依下敎來待矣。
傳于李壽鳳曰,承旨儒生先爲詣閤,領左相入來事,遣史官傳諭。
韓必壽啓曰,今日次對,兩司當爲進參,而試所進去外,大司憲金善行,執義李東泰,竝待開門牌招,以爲推移入侍之地,何如?傳曰,允。
李壽鳳,以戶曹言啓曰,和吉翁主今已出閤,凡諸供上,依前例勿爲進排,而乳·保母以下宣飯,各種春秋衣纏,依定例擧行事,分付各司,何如?傳曰,允。
又以刑曹言啓曰,卽者禁衛營移文內,本營敎鍊官李奎廷,頃日番中日時,以片箭沒技,依例直赴矣。差備官輩以奎廷沒技,多有辭說,故使之嚴査,則各人招辭大相逕庭,試場事體,何等嚴重,而變幻爲說,萬萬痛駭。自本曹査實照勘事,據各人等盤問取招,則其中差備官林秀彬含憾於被罰,欲爲恐動其廳中,以虛謊之說,率爾發口之罪,旣已箇箇自服,與本營所告無異。自本曹,所當依律勘處,而林秀彬,係是出身,移義禁府處之,何如?傳曰,允。
韓必壽,以武二所差備官,以試官意言啓曰,昨日木箭開場後,擧子尹得徵,顯有弄奸之迹,故擧子及量箭書吏軍士,已爲移法司査處,而監箭監察之初不檢飭,末乃掩護,事極可駭,拾箭差備官,亦難免掩匿之罪,其在嚴科場之道,不可置之。當該監察河命一,差備官軍器寺直長孫尙衍,奉事崔世晃,竝令該府從重勘處,何如?傳曰,木箭若此,今始初聞,令該府詳査,登對以奏。
李壽鳳,以義禁府言啓曰,禁衛營移文,據刑曹啓辭內,出身林秀彬,移本府處之事,允下矣。林秀彬,今方待命於本府,卽爲拿囚之意,敢啓。傳曰,知道。
平安監司狀啓,平壤草里坊居船人李德周等渰死事。傳于李重祜曰,令本道恤典擧行。
行副司直趙雲逵疏曰,伏以臣處事昏謬,自速臺評,其所臚列,有非尋常規警之比,而聖度寬假,罰止罷官,震悚之極,無地自容。不意特敍有命,除旨遽降,臣尤不勝惶愧之至。噫,玆事顚末,已悉於伊時首實之章,今不必復事覼縷,而事旣由已,罰宜同勘,司直之以此論臣,顧無足怪,而但其拳踢迭加,聲罪轉嚴,直驅之於懷私懷格之科,何其言之太易,持之太甚耶?臣雖無似,位在卿列,不能謹守公法,循襲流例,受人論斥至此,滿心慙恧,無面可顯,不可以薄勘之已經,時日之稍宿,有所自恕,而冒沒呈身也,決矣。玆敢略暴微忱,仰瀆崇聽。伏乞曲賜俯諒,鐫免臣所帶兼銜,以謝臺議,以靖私義,千萬幸甚。答曰,省疏具悉。往者之飭,事已往矣。臺閣雖過,不可無諭,卿勿過辭,從速行公。
獻納金尙默疏曰,伏以臣學未通方,智未周物,愚鈍空疎,百不猶人,而猥蒙洪私,累玷淸華,絲毫無報,辜負如山,居常恧蹙,若隕淵谷。迺者薇垣除旨遞下於夢想之外,嚴敎遞降,召牌壓臨,臣內無操守,外怵威命,他不暇顧,顚倒趨承,至今追思,餘愧汗背。顧臣三載經幄,一味尸素,瘡沈百出,伎倆畢露,其千萬不合於三司言議之地,聖明亦應俯燭無餘,而誤恩復加於蔑效之身,臣誠惝怳駭惑,不省所措。迫隘一出,斷無因仍之理,玆將肝膈之懇,仰瀆崇嚴之聽。伏乞聖慈,俯賜諒察,亟遞臣職,仍治臣罪,以肅朝綱,以警具僚。臣旣不敢以言職自處,而至若廉恥大防,官邪所關,有不容泯默者,略玆附陳焉。噫,嫌怨之家,勢難苟容,如或作僚,兩皆引避者,自是人情之所不已,而廉隅之所當然也,微官庶僚,莫不爲然。身居天官之峻秩,弁髦通行之例讓,士夫之羞,孰有大於此者?吏曹判書洪樂性之除拜也,與其時亞銓,有衆所共知之嫌。大僚至達於筵席,則亞尹除拜之命,未可以沒其痕迹,而厭然自掩,如鎌遮眼,揚揚冒出,略無愧色,不知傍人之唾罵,昏亦甚矣。出而爲政,全不顧忌,惟彼崔益男之本末,儒臣具庠,悉陳其心術之妖邪·蹤迹之醜悖,而慮其貽禍世道,聖明,於是乎悉燭其情狀,斷之以小宵,而又嘗下詢於前席,儒臣金載順·李在簡,以明是小宵仰對,此則不但傳誦於街巷,亦當昭載於國乘。其爲小宵,卽是君臣上下已停當之公案,而肆然檢擬,以爲稍稍進用之階,力戰公議,何等無嚴,甘汚銓筆,可謂無恥。及夫大政之出,而負國家倚毗之重,徇一己好惡之私,醜正之徒,至除齋郞,則賢關起掩堂之議,積財之類,濫擬守令,則台司有囚吏之擧,擧世喧傳,千人所指,而恬不知恥,惟恐或失,自謂必遞,而起草望於待命之中,纔入辭疏,而參賓對於承批之前,心迹之慌忙,擧措之顚倒,一至於此,閑司慢職,尙不可堪銓衡人物之任,夫豈一毫近似於此等之人哉?臣謂吏曹判書洪樂性,亟施刊削之典,以淸官方也。前冬大政之後,物議譁然,莫不駭憤,而前持平金載人,持論尤嚴,朝暮當言,而傳說藉藉,無人不知,及除言地,終無一語,擧世疑怪,辭說多端,畢竟長銓復出,以其兄載久,欲擬禁都之望,而見格公議,終得殿郞之除,而果若人言,嚇人官兄,殆有甚於賣官保位,其辱朝廷而羞臺閣,爲如何哉?臣謂前持平金載人,改正,可也。臣無任激切屛營之至,謹昧死以聞。答曰,省疏具悉。近者官師相規無聞,若爲非傾軋則挾雜,心常慨之,有懷無隱,其雖尙矣,其宜就事論事意,何因此操切,此乃公心乎?噫,爾祖其誰?今者口業,非予望爾者,聞其章,必是浮嘵浮謗者,煽動百人,雖信爾何見欺?設有是事,律各有之,而今爾所請,其涉過矣。崔益男則因具庠所奏,問于入侍儒臣,王言重矣。若予先提小宵者,事體不然,益男雖若此,無棄物之言,古語亦有枳塞久矣。備擬銓郞,予則曰是,其何曰過?方當耳目之官,而何用俚語?以鎌遮眼之說,非潛谷孫之言也。金載人,觀其語意,若載人欲喩含默受報者然。予則曰此非吏判之用意,卽爾之用意也。積財者擬望,莫知何人,而其或誤擬,此乃銓官推緘滿囊者,其何積財二字,爲操持吏判之欛柄乎?非特此也。予爲冢宰嗟惜者,何則?頃年其父之佐貳,孟浪被斥,尙今記有,而其時緘口,亦不忘焉。予猶若此,況其子乎?此予所以爲冢宰之心而嗟惜者也。其他事其非開釋者,亦非多諭者,其皆略焉,而予之深慨者,卽爾爲此也。不思其祖,不體衰君,欲飭舍爾誰先?雖然以惜鳥卵之意,只許其辭焉。
領議政金致仁箚曰,伏以卽者入侍有命矣。臣固當趨詣,第伏聞諫臣,疏劾吏判甚重,而其中一二所論,實有關涉於臣者,臣竊不安也。崔益男事,銓曹注擬,固非大臣所可與知,而臣與吏判,自少相親,故適於私室酬酢,果以宜有檢擬之意,有所言及而力勸之矣。今此事,乃爲其聲罪之一大案,則是其罪由臣而致之也。臣安得自掩,而晏然而已乎?至於囚吏一款,元不過政例間事,積財云云,臣所未聞。前後大臣之囚政吏何限,而亦豈料竝入於攙論之中乎?惶愧之極,不敢冒進,略陳短箚,仰暴事實。伏乞聖明,俯賜諒鑑,仍治臣違命之罪,以安私心焉。取進止。答曰,省箚具悉卿懇。昨日中官,奏金尙默之章,而予則誤聽,謂以違牌傳旨,置之。今因吏判不參政乃知,雖知,而噫,不可苟且欲覽,而視昏命讀,而舍承宣其誰?先召承宣令讀,初則見卿等後賜批,更思之。賜批之前,大臣其宜不對,故先呼批答,待卿等來,今箚遽上,或因其恙用心,聞其章心弛,覽其章深嘉卿心,輔相若此,國事庶幾,卿覽臺批,其批詳悉。噫,雖然吏判又若此,觀其朝著,可謂寒心。未赴召命,予已知矣,不赴何傷?卿其安心勿辭。仍傳曰,遣史官傳諭。
左議政韓翼謩箚曰,伏以臣聞有入侍之命,來詣闕下,卽見首相箚子副本,以與聞崔益男檢擬事,引以爲嫌。臣於此事,亦有與聞者,今者臺臣,以此事,聲罪吏判甚嚴,臣之初不審察,將欲晏然趨入者,誠不勝瞿然也。玆陳短箚,仰暴事實。伏乞聖明,亟賜處分,仍治臣違命之罪,以安賤臣焉。取進止。答曰,省箚具悉卿懇。領相之批旣諭,而於卿意,謂無難進矣。今覽卿箚,其嘉卿心,到闕下若此,亦庸嗟惜,明命次對,當諭於入侍,此豈引咎者?卿須安心勿辭焉。仍傳曰,遣史官傳諭。
戊子二月二十七日午時,上御集慶堂。藥房入侍時,都提調尹東度,提調李思觀,副提調尹得養,記事官李克生·南柱老·洪周萬,醫官,以次進伏訖。東度問候。上曰,一樣矣。東度曰,寢睡·水刺之節,何如?上曰,亦同矣。進湯劑。診候。方泰輿曰,左右三部度數調勻,滑體一樣矣。上曰,藥房提調,持湯劑更爲入侍。出榻敎上曰,政事,當日爲之。出傳敎更進湯劑後,命式年會試入格儒生李世奭·宋煥喆入侍。下問姓名·家世·講章。儒生退出後,命讀金尙默疏。上曰,與金時默幾寸乎?得養曰,六寸矣。讀至廉防所關。上曰,起頭最緊矣。其時亞銓,誰也?得養曰,趙曮矣。讀至如鎌遮眼。上笑曰,文字甚怪矣。讀至霄小。上曰,此予聞於具庠,而果下詢於儒臣矣。非予創問者,王言豈可如是乎?讀至積財。上曰,是誰也?得養曰,其是大臣之囚吏事,則蓋以草溪副望云矣。讀至醜正。上曰,誰也?得養曰,金福鉉云矣。上曰,金載久爲何官乎?得養曰,參奉矣。上曰,是延興之後乎?對曰,然矣。命讀趙雲逵疏。上曰,此見彈於誰乎?對曰,其時洪相直·金致恭,爲臺諫矣。命書批答後,退出。
戊子二月二十七日申時,上御集慶堂。承旨入侍時,左副承旨韓必壽,假注書兪岳柱,記事官南柱老·洪周萬,以次進伏訖。上命召儒生徐懿修等,問其姓名·居住,因命誦所講大文,竝令退出。上命必壽,讀金尙默疏,因下問曰,與時默幾寸?必壽對曰,六寸也。又下問曰,與光默如何?必壽對曰,卽其兄也。及始讀。上笑曰,起頭最緊矣。讀稍下。上曰,其時亞銓,誰也?必壽對曰,趙曮也。上笑曰,如鎌遮眼,文字異哉?及至崔益男擬望之說。上曰,益男入何望?必壽對曰,吏郞也。上曰,至於吏郞,益男豈不可爲之乎?及至金載順之說。上曰,具庠之論益男也,予果問於載順矣。上曰,都政錯擬者,誰也?必壽曰,金復鉉及草溪郡守某人云云矣。上曰,金載久,亦延興府院君之後耶?必壽曰,然。仍命書批。上又命讀趙雲逵疏曰,水原府使事乎?必壽曰,然。其時洪相直·金致恭,爲臺臣矣。又命書批。上曰,領左相箚子讀之。必壽讀之。上命書批。上曰,領左相批下,備局次對,明日爲之。出傳敎上曰,曾已諭。今年大比之科,誠是料表,召見入格儒生,非面試,一則欲見其人,一則欲知殿講初試人,參榜殿講初試之人,其亦入格,予庸喜焉。十三分召見恐或過汰,其中一儒生,其亦能誦,故意或文義過問而然。聞其生之語,渠亦自服。此雖然矣,爲其栍劃,末梢沙汰,亦非試官之私,而大抵近者善講者多,思之及此,予庸嗟惜,十分詳審事,飭兩所。諸臣以次退出。
上在慶熙宮。停常參·經筵。
藥房都提調尹東度,提調李思觀,副提調尹得養啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此敢稟。答曰,知道,氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,待下敎,次對同爲入侍。
李壽鳳啓曰,大臣·備局堂上,依下敎來待矣。
傳于李壽鳳曰,內局入侍。
李壽鳳啓曰,禁衛大將李章吾,時無職名,令該曹口傳付軍職,何如?傳曰,允。
有政。吏批,判書洪樂性牌不進,參判閔百興進,參議洪趾海進,右副承旨李壽鳳進。鄭煥猷爲獻納,洪景顔爲校理,金載順爲兼輔德,趙雲逵爲刑曹判書,李命植爲參議。
兵批,判書李景祜進,參判李應協病,參議金光默入直,參知鄭昌聖病,同副承旨李之晦進。廣州中軍單李邦緯,副司直趙暾·金應淳,以閔永喆·黃橔爲訓鍊僉正,崔晟爲全羅監營中軍,高尙禧爲獜山僉使,高天樞爲昌德將,金德兌爲昌慶將,李再華爲景福將,黃暹爲忠壯將,李長夏·金東鎭·金季良·宋炳華爲同知,副護軍李章吾·金聖遇。
尹得養,以弘文館言啓曰,本館上番闕直,事甚未安。新除授應敎朴取源,校理宋載經,竝卽牌招,以爲推移入直之地,何如?傳曰,允。
傳于韓必壽曰,承旨入侍。
傳于李壽鳳曰,今日置之,待明日入侍。
戊子二月二十八日辰時,上御集慶堂。藥房入診入侍時,都提調尹東度,提調李思觀,副提調尹得養,記事官李克生·南柱老·洪周萬,醫官方泰輿·許礈·李以楷·金季良·鄭允說,以次進伏訖。東度曰,聖體調攝,若何,寢睡·水刺之節,亦何如?上曰,一樣矣。進湯劑,上進御。東度請診候,上許之。泰輿診脈候,退伏奏曰,左右三部度數調均,滑體一樣矣。以楷·礈診候,退伏奏曰,與泰輿同矣。上曰,藥房提調,持湯劑更爲入侍。出榻敎上曰,大臣·備堂入侍。藥房諸臣先退,少頃,更爲人侍,只進湯劑。諸臣以次退出。
戊子二月二十八日巳時,上御集慶堂。大臣·備局堂上引見入侍時,領議政金致仁,左議政韓翼謩,禮曹判書李昌誼,行司直申晦,兵曹判書李景祜,行副護軍鄭汝稷,吏曹參判閔百興,執義李東泰,校理尹承烈,左副承旨韓必壽,假注書兪岳柱,事變假注書許湜,記事官南柱老·洪周萬,以次進伏訖。致仁曰,聖體若何?上曰,一樣矣。上曰,予雖七十五歲,金尙默輩,足以制之矣。上曰,金載人,爲說通乎?致仁曰,然。上曰,金尙默,予雖不記其面,必是挾雜之人,渠如是,則明日爲領相乎?上曰,噫,有七十五歲其君,而是誰之後,何敢若此?政注不審,斥其用人,隨事規警,予何謂不可,而靜而思之,外雖無隱,內實挾雜。頃者拒儒臣,予知其不通,于今此擧,可謂巧矣。不通之人,兼以巧詐,予將何用,何謂巧詐?卽金載人事也,潛谷之孫,其雖無狀,延興之孫,決不若此。尙默之心若此,則素沙之碑,何不請埋乎?忘祖忘本,吏判刊削之請,可謂於渠自道矣。金尙默,永刊仕版,勿廁縉紳,以謝其祖。出傳敎致仁·翼謩曰,不必過費辭氣,恐傷聖躬。上曰,有不如意,則氣輒亘胸矣。致仁曰,吏判之爲政也,臣亦有擧言者。吏判,今以此得謗,此所謂伯仁由我也。草溪云云者,乃是北人,而曾見擬於守令,則非吏判之初擬也。上曰,金載久,豈不爲金吾郞乎?致仁曰,曾經敎傅,豈有不可於禁都也?囚吏一款,亦由於臣矣。大抵大政之後,決無免榜之理矣。上曰,必欲抧吏判也。積財之說怪矣,此亦金尙默,必聞浮謗矣。致仁曰,以淸官方之說過矣。東泰曰,請還寢東呂·址淳等還配之命,更令王府,嚴鞫得情。上曰,勿煩。請還寢定配罪人者斤萬酌處之命,更令王府,嚴鞫得情,快伸王章。上曰,勿煩。請還寢定配罪人金柱泰減等之命。上曰,歲已翻矣,其勿更煩。措辭見上承烈曰,執義李東泰傳啓之際,請還寢三字,奏於下端,推考,何如?上曰,臺臣之此等所奏,予嘗貴矣,勿推。出擧條東泰曰,臣於傳啓之際,換奏請字,儒臣至有請推之擧,臣何敢晏然於臺次乎?請命遞斥臣職。上曰,一時做錯,其何爲嫌?勿辭亦勿退待。東泰因退出。承烈曰,今此金尙默處分時辭敎,實非物來順應之道,亦異於不大聲以色之義。又況連下不忍聞之敎,非但有損於靜攝,臣等之心,當如何哉?上曰,以有如此之臣,每有此等之事矣。上曰,尹承烈,罷職不敍。出傳敎上曰,校理尹承烈,聞今日之敎,甘心右袒,此何心也?予雖衰矣,國綱不衰,放恣無嚴,莫此爲甚,亟施刊版之典。出傳敎致仁曰,秋曹行公堂上,只有參判洪名漢,而方入試所,判書趙暾,參議金應淳受由在外,或有病故,或有情勢,趁速上來,有未可知。詞訟劇地,委屬可悶,判書參議,竝姑許遞,待開政差出,何如?上曰,依爲之。出擧條致仁曰,陵上改排之引石,看審擇定於果川地,而石理頗佳云。以此完定,出送郞廳及匠手,使之董役浮出,及期運入,何如?上曰,依爲之。出擧條致仁曰,都監凡諸物種之曾前自畿營擧行者,今番則爲慮民弊,皆自都監或京司,措備以用,而至於空石各樣所入,其數夥然。此則依例分定於各軍門,戶曹畿營,量宜取用,何如?上曰,依爲之。出擧條致仁曰,都監堂郞,再明日先肅拜,翌日當進詣陵所矣。臣之除辭朝往來看檢,前已稟定,而兩堂上輪回往來時,亦令依前例,一體除辭朝,何如?上曰,依爲之。出擧條致仁曰,別看役崔鎭崗,年老病甚,不堪任使,今姑減下,何如?上曰,依爲之。出擧條翼謩曰,罷漏後撤巡太早,故前以申飭捕廳,闊狹定限之意,仰達蒙允矣。在捕廳之道,如以爲難便,則草記稟旨,可也。不然,宜有擧行之道,而成命之下,今至多日,了無動靜,事甚非矣。兩捕將,爲先推考,何如?上曰,頃者因所奏雖許,更而思之,秦法雖嚴,旣有定式,故孟嘗門客之聲,衆鷄皆鳴,關門洞開,城內外人夜中任便,不過鍾聲前後而已。今乃若此,此有倍於秦法,故欲爲下敎而未果,不諭之前,其宜擧行,而今聞駭然,推考事依施,夜禁之令,仍爲擧行。出擧條上曰,左右捕盜從事官入侍事。出榻敎左右從事官,入侍楹外。上曰,盜賊盡捕乎?從事官柳集曰,未及盡捕也。上曰,所捕之盜,何以治之?集曰,皆施亂杖矣。上曰,頃因大臣所奏,雖有下敎,此不過狗盜之類,捕廳若嚴,豈有此事?若重事而譏捕,其涉過矣。申嚴巡邏,自無此弊,其若被捉,依法棍治。頃問右邊從事官,棍治云,此則是也,而今問左邊從事官,皆施亂杖云。若此秦府狗盜之客,其亦亂杖乎?以手段之易,輕施此刑,心常惡之。況左右廳一也,而一則用棍,一則用杖,此可見常時手段之過猛,兩該大將罷職,以飭日後。出傳敎上曰,飭已行,前捕將李章吾敍用,復授前任,仍爲牌招,傳授命召,而大將金聖遇,今亦下敎,而事件異焉。前處分,一體敍用。出傳敎昌誼曰,獻陵令尹昌濂,參奉金愚,旣兼都監郞廳,故凡干事役,將分掌擧行矣。兩人方在陵所,而此後依他例,使之除朝辭往來,何如?上曰,依爲之。出擧條晦曰,南漢宗廟改建始役已久,多有檢飭之事,數日間當爲往來,故敢達。上曰,依爲之。出擧條百興曰,頃以曾經四品年八十人,隨聞以奏事,命下矣。卽聞康弘濟以曾經相禮,年爲八十云。加資,依例擧行乎?上曰,依爲之。出擧條上曰,戶判入侍事。出榻敎戶曹判書李思觀進伏。上曰,王孫婚禮後撤宮乎?思觀曰,依例擧行矣。上曰,秋曹劇務,豈可曠焉?判書·參議許遞,代政官牌招開政,待下批,牌招察任。出傳敎上曰,一二所入格儒生入侍事。出傳敎上曰,一二所入格儒生,皆明早來待事。出榻敎諸臣以次退出。
上在慶熙宮。停常參·經筵。
韓必壽啓曰,大司憲未差,執義李東泰呈辭,掌令李台鼎文二所進,一員未差,持平李致中文一所進,一員未差,今日以監察茶時之意,敢啓。傳曰,知道。
藥房都提調尹東度,提調李思觀,副提調尹得養啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,待下敎詣閤。
韓必壽啓曰,刑曹判書趙雲逵,昨日違召,今日又不出肅,卽爲牌招察任,何如?傳曰,允。
傳于李聖圭曰,內局入侍。
李聖圭,以弘文館言啓曰,本館上番闕直,事甚未安。副修撰洪檢,卽爲牌招,以爲姑陞入直之地,何如?傳曰,允。
傳于李聖圭曰,都監堂上今日進去與否,知入。
以承傳色口傳下敎曰,顧察其影,日氣若此,載經出矣。諸臣咸知。
又下敎曰,方泰輿內局除案。
又下敎曰,此類等,使予不堪,捧入承旨遞差,此章給之,而昨日監試諸臺,竝遞差。
藥房口傳啓曰,臣等,誠意淺薄,未及畢辭,遽承不敢聞之嚴敎,蒼黃逬退,而診候湯劑,旣未蒙許。至於蔘苓茶,旣命旋靳,日勢已晚,下情不勝焦迫,玆敢冒死仰請。伏乞俯加諒察,暫許持入茶飮,千萬伏望,惶恐敢啓。答曰,精誠不足,故今年如此,何心服建功乎?未覺而初見內局,亦可愧,建功則饋黨人,其止之。
藥房口傳再啓曰,臣等,不勝煎迫之情,冒死煩籲願俟開許,反承其止之敎。臣等,相顧憂悶,不知所出,區區祈懇。惟在於聖躬之益加保嗇,湯劑之無少間斷,而嚴敎之下,湯劑不敢更請,敢以旣命之茶飮請進者,實出於惶恐焦迫之下情,日已向夕,湯茶俱不得進御。此臣等,所以益復萬萬焦鬱,不得進則不能止者也。伏乞更垂下諒,暫許持入湯劑,千萬伏望,惶恐敢啓。
以承傳色口傳下敎曰,金尙默,背君負賢祖,分付吏曹郞廳,刊去侍從案,卽卽以奏。
尹得養口傳啓曰,卽者藥院再啓之批,有不敢承聞者,敢此繳還,卽賜收回,千萬伏望,惶恐敢啓。
藥房口傳三啓曰,臣等,衷情懇迫,更煩瀆擾,及奉所下批敎,有非臣子所敢承聞者,雖已冒死繳還,而苟使臣等微誠,一半仰格,則以聖上體下之至仁,豈遽有此非常之辭敎乎?此固臣等之死罪,而臣等忝在保護,旣不得診候,又不得一進湯劑,旣命之茶飮,亦復靳許,區區抑鬱焦迫之私,固不暇論,而其聖躬保嗇之道,豈不萬萬焦悶乎?非不知再三煩聒之益增罪戾,而亦未敢恤,更此煩籲。伏乞俯垂矜諒,特降持入湯劑之命,千萬至祝,惶恐敢啓。答曰,如是則矢于心,非徒建功,夕水刺,亦當不進,其欲進水刺,則其止之。頃年却膳,豈不思之乎?
以承傳色口傳下敎曰,其兄今有此敎,其弟焉敢爲下大夫?騎堂金光默,遞差。
又下敎曰,都監堂上,今日往乎,明日往乎?知入。
又下敎曰,安杓承旨除授,房順房。
又下敎曰,旣已下敎,將欲進水刺,其退去,退去後當進水刺矣。
又下敎曰,其在以禮使臣之道,勢難强迫,都憲許遞。
又下敎曰,安杓遞差,其代洪樂純除授,牌招先傳諭,明朝謝恩,房順房。
傳于韓必壽曰,右副承旨,牌招傳諭。
李聖圭,以吏曹言啓曰,今此大報壇,遣大臣攝行祭,執禮大祝,皆以玉堂侍從塡差矣。時無職名人員,令該曹口傳付軍職,何如?傳曰,允。
韓必壽,以刑曹言啓曰,王府羅將,敺打差備人,前所未有。勿爲徵贖,決杖一百事,分付事,命下矣。羅將車重器·李老味·宋德成·金世郁·金廷玉·崔再明·李世輝·金振玉·林鳳輝等,各決杖一百放送之意,敢啓。傳曰,知道。
韓必壽,以義禁府言啓曰,宋載經,當日內倍道放逐鄕里事,命下矣。放逐鄕里罪人宋載經,依傳敎,卽爲發遣府羅將,當日內倍道放逐鄕里之意,敢啓。傳曰,知道。
校理宋載經疏曰,伏以國之置臺閣,乃所以糾劾官邪,恢張公議,而至於選曹得失,關係尤重。苟使刺擧彈論,不行於其間,則銓官之循私賣官濁亂政注者,孰可以禁遏而駁正之哉?近來大政之後,輒有嘵嘵之說,而未有若今番之大駭物情厚招人言者,擧世喧傳,國人唾罵,惟彼廟堂之上,臺閣之間,豈有不知不聞之理,而直緣私好掩覆之習日甚,慷慨直切之風日衰,尙無一人爲聖明直陳無隱者。迺者金尙默一疏寂寥數行,未免草草,而究其心則公正之臺風,可見也。問其事則差擬之政望,難誣也。朝陽一鳴,世方聳聞,不料大僚之箚,遽上於未及賜批之前,臺閣言事,事面至重,雖在筵席,有不敢不待發落,先爲費辭。況徑引不當之嫌,顯有扶抑之意,國體所在,曾所未聞,而何幸聖鑑洞照,睿批頗優。臺臣之所請,雖不快允,而銓官之無狀,庶幾悉燭,豈意經宿之後,處分忽改,威罰遽降?雨露霜雪,倐變於俄頃之間,加膝墜淵,頓異於前後之敎。臣竊爲聖明,惜此擧也。至於二字之目,尤有欠於大聖人辭令,雖尋常臣僚,其在禮使之道,不當以此等題目,容易勘斥。今玆尙默,以諫官論事,而所論者質直明正,無一毫近似於此,則殿下豈忍遽加疑怒,下此情外之敎哉?聖旨一播,所失非細,臣實爲之慨然憂歎也。且伏聞今日賓筵大臣,又以囚治政吏,非以積財者擬望,分疏頗力云。噫,富戶腴豎,狼藉一政,債官貸職,播騰萬口,諫疏所論,亦非爲關北一人而發,則大臣之以此縷縷,果可以爲銓官彌縫乎?臣之所惜者,朝廷之大體也,殿下之處分也。扶植臺閣,導之使言,卽聖朝勵世裕昆之美法,而今諫官,以言事獲罪,則從玆以往,誰復爲殿下,進官師之規,而論銓法之亂乎?臣忝在論思之職,不勝憂愛之忱,敢以一語,竊自附於匡救之義。伏願聖明,淵然深思,幡然回悟,亟命收還所下傳敎,以光聖德焉。臣治疏將上之際,召牌適降,而賤病危苦,末由承膺,惶悚之極,無以自措。伏乞治臣之罪,以肅朝綱,臣無任屛營祈懇之至,謹時死以聞。其章給之。
領議政金致仁箚曰,伏以臣伏見前校理宋載經疏本,以臣日昨箚引與筵奏,盛加非斥,語意頗峻。臣於是滿心慙悚,繼以訝惑。噫,臣雖無似,亦知臺閣體重,疏批未下之前,何敢先自引義,而伊日入侍有命,無以趨承,則箚不可不陳也。旣陳箚則又不得不略擧事實,以明不敢進之由而已。事勢則然,是可曰不當之嫌,而亦何嘗扶抑於其間哉?若其筵奏云云,始之請推而囚吏者,在其時,則只知爲白徒之違政例,而追聞其人,自有來歷。前後字牧檢擬非止一再,故臣果擧實而仰陳,又豈有一毫彌縫之意乎?噫,職在大官,私好掩覆,關係國體,果如言者之言,則是其罪有不容誅,尙可以處具瞻而首百僚乎?苟使臣,誠意素著,施措得宜,有足以見信同朝,則言之不諒,必不至此,此尤臣反循而恧蹙者也。玆敢略具短箚,仰控微懇。伏乞聖明,俯垂諒察,斥退臣身,俾爲公私之幸焉。臣方引罪之不暇,而憂迫之極,敢此冒陳,俄下當日躬詣之傳敎,此何事也?目今寶算之隆,何如也,靜攝之久,又何如也,而乃有此千萬不可奉承之敎乎?伏願亟回聖心,卽寢成命,以慰擧國大小之情焉。至於都提擧之任,所關甚重,不容暫曠,尤宜速賜變通,而惝殿下必欲使臣仍管,則先遞臣相職,俾得以樞銜,往來自效,亦臣之望也。取進止。答曰,省箚具悉卿懇。已下敎於卿,有何若此?因予不肖,尙默已駭,況載經乎?予志定,今何諭乎?此時輔相若此之時乎?其於都監,莫重且大,卿何若此?予當初當詣矣。卿須安心勿辭,察職焉。仍傳曰,遣史官傳諭。
左議政韓翼謩箚曰,伏以臣卽者得見前校理宋載經疏本,則以臣之日昨陳箚,大加非斥。繼又伏奉傳敎下者,伊時事狀,悉蒙天鑑之照燭,臣於此固不敢復事自辨,而獨其中私好掩覆等語,旨意深緊,有非尋常勤政之比,臣誠不勝其瞿然慙悚也。噫,都目大政也,排比許多人物,塡差許多窠闕,題目之出類,不能皆滿於人心,臺閣之上,就事論事,夫孰曰不可?若其事或浮實,言有過當者,則前席承詢,亦安敢不對,而今其疏,直歸之牽私彌縫之科,誠如其言,此其罪將不勝誅矣。惟願亟被重勘,以謝人言焉。仍伏念今日之事,皆由臣下之罪,聖躬何與,而辭敎非常,湯茶不御,此豈大聖人物來順應之道,而亦豈不有損於節宣之方耶?至於當日躬詣之命,尤是不敢承奉之事,以殿下寶算之隆,矧在靜攝之中,凡係保嗇之道,宜無所不用其極,而忽有此下敎,古人所謂陛下縱自輕,其於宗廟何者,無或近之耶?伏乞亟回聖心,收還前旨,湯劑茶飮,卽許進御,千萬祈祝之至。取進止。答曰,省箚具悉卿懇。旣諭領相,卿何若此哉?豈特爲卿等?予有定志,安心勿辭焉。
正言李思祚疏曰,伏以春陽載和,聖候益康,臣民慶祝,曷有其極?仍伏念臣之老父年過七耋,癃病漸痼,自經前冬重感,神氣落下一層,而卽接鄕信,素患血瘀之症,近又挾感添劇,沈頓床席,轉側隨人,專人來報,捉臣歸視。臣自聞此報,方寸如持,按住不得,非不知試所復命之爲重,而不遑他顧,徑尋鄕路,臣罪尤萬萬。伏乞聖慈,特賜鑑諒,亟遞臣所帶之職,以便救護,仍治臣擅行之罪,以警具僚,千萬幸甚。罷職疏批未下。
戊子二月二十九日辰時,上御集慶堂。藥房入診入侍時,都提調尹東度,提調李思觀,副提調尹得養,記事官李克生·南柱老·洪周萬,醫官,以次進伏訖。東度問候。上曰,人事如此,豈不致風寒乎?上起坐曰,聞昨日下敎,事且妥帖之後,又陳此章乎?此皆予過矣。予不進湯劑矣。遂覆湯劑。上嗚咽曰,其祖宋相琦,昔年承保護東宮之批,則渠當今日,宜保護其君矣。東度曰,克盡保嗇之道,而亦可以雍容處矣。上曰,爲冢宰者,則隨皆彈之矣。領相,明當辭朝,而又有此事,予何顔拜陵乎?東度屢請診候進劑。上下不忍聞之敎,仍命提調先退,煎入茶飮。上曰,領左相事可尙矣。旣見辱於其人,而勸銓檢擬,其心是矣。東度曰,領相則曾亦勸用於前銓官云矣。命讀宋載經疏。讀至濁亂唾罵等處。上曰,緊矣緊矣。金尙默疏,猶有未結語者,而載經,又以眞索縛之矣。畢讀後,上曰,一節深一節矣。昨聞其敎,而尹承烈,佯若痴愚,敢入陳奏,今又載經繼之,此則背君死黨矣。以相琦之孫,乃如是乎?尙默旣忘潛谷,載經豈知相琦乎?曾見尙默,則是蠢蠢頑然者矣。今若縛置尙默於祠前,而致祭潛谷,則予無恨矣。此疏亦無辭職,豈有如許廉隅乎?東度曰,曾是行公者矣。玉音極厲曰,彼類三三五五,聚黨來矣。全是背君死黨矣。不知潛谷徒知編賢。古有笑其祖以田舍翁者矣。渠輩兄弟,徒知自貴,而不知其由種德新編矣。上曰,予雖不肖,憧憧一心,只在乎先。獻陵有事,其欲躬詣,以予之氣,有志猶默,特命都提擧,意蓋此也。今覽宋載經之章,明朝辭朝之大臣,其將撕捱,此亦予不肖,其於當日,予當躬詣,依甲子年例,行慰安祭來,其令儀曹,先爲知悉。上曰,昨夜欲諭,氣不能耐,召承宣而中止,而宋載經之章雖到,意謂不過辭職,置之診筵令讀,此非辭職,卽是黨疏。噫,柳得養熙政之奏,諸臣其思乎?今者擧措,曰忠臣乎,曰純臣乎?其弟忘兄,況他人乎?其中無遽之事,雖不提諭,噫,其君四十年苦心治效漠然,昨夜欲諭者今諭。嗚呼,不才無計,叨承艱業,朝象如此,生民日困,而謂其君腎瀝湯支撑,其亦異常,建功湯奏功,不過一時,對其案,魚肉莫辨,其欲寢,更鼓消日,其欲拜也,不過數步,筋骸拘攣,至於近者,小輿以行,氣亦喘,朝臣賜對,其辨者,不過緋綠,不知何者老而何者少,而欲坐,曾見老人十件詩,腰老腰攣低了頭,可謂謂今予若此,而酬應萬機,豈不若哉?噫,沖子年幼,志在宗國,其雖强忍,況適値今歲,豈特萬念已冷?挨過二朔,予則曰兩歲。嗚呼,漢文春詔,豈不云乎?方春和時,草木群生,皆以爲自樂,此比草木而歎其民也,而予則曰蔀屋困窮之民,一笑一暢,人皆有之,而予則一笑字,其無心焉,而雖或莞爾而笑,予則曰太康,旋卽斂口,況今逢此年乎?豈特藏樂?試射,鼓聲亦止。噫,于今暮年,雖不然,難以支撑,若此而何耐十二朔乎?嗚呼,此等之時,爲人子弟,悶其父兄之心,惟恐不及之歎,莫云君臣主義,忠孝本無二致,所聞于昔。噫,今日朝鮮之臣,非楚來非越來,且勝國之後於幾百年喬木世臣也。思今日其君之心,情今日其君之衰,昔年舊習,其宜若春氷消,當今浮囂,亦宜春雪消,而觀今氣像,日甚月滋,前後冢宰甘心者,無他也,惡其體君心而調劑也。若此不已,何能得冢宰乎?思之及此,不覺慨然。此猶節目間事,嗚呼,其君若是日衰。吁嗟,此輩,跳踉特甚,莫曰不足數也。凡事以少成大,花石綱運轉,以招其亂,初聚梁山,不過三三五五,而末梢甚至於塡梁山泊之議。嗚呼,幾年苦心,豈徒治不徯志?呻吟幾朔,猶肆一氣字,此猶無據,況昨日氣像若何,下敎若何,而爲今日臣子者,可謂心隕膽墜,而金尙默之忘其祖,雖不足道,尹承烈之憑李東泰,敢肆其譎,旣已處分,則今宋載經者,敢言金尙默猶不敢言之意,若是右祖,尤可駭者,旣召而未赴,相箚焉可已也?而有若公然陳箚見箚處分者然。昨朝下敎,若有一分臣分,尤若是放恣,不顧事重,甘心傾軋,是可忍也,孰不可忍也?此有甚於尙默,校理宋載經,其章給之,特施永刊仕版之典,此甚不與同中國之意,不思其祖之黨,人君何惜也?當日內倍道放逐鄕里,侍從案改正,以示嚴好惡之意。出傳敎書畢。上曰,予當的言之,洪樂性,亦豈無所失乎?所以命大臣入侍,而入侍時欲諭之也。予意豈欲使大臣陳箚乎?試看其經宿云云之說也,巧密矣。予乃忽然自思,更爲處分,而渠之疏意則有若相箚激成者然矣。上曰,尹汲近來果消磨,而亦終不免彈逐矣,予明知之矣。尹汲若能振拔抄選輩,則必不見此辱矣。曾亦下敎于金判府·洪領府矣,果無舊心云云矣。彼輩則必必以此等人,爲懷祿保位,而此將懷保乎?卽乃心王室也。命讀奏宋載經處分傳敎。讀至節目間事。上曰,此乃愼認明之言矣。其時相爭之翰林,今以注書入侍矣。此事,予以爲李克生是矣。所見旣如是,則如是爲之是矣。是出於公心矣。若從李克生之言,則無爭端矣。鄭好仁,必欲插入許多人,故至於此境矣。鄭好仁非矣。翰薦變爲召試之後,各以具才而被選,此爲甚公矣。不然則洪周萬,難以被選矣。東度曰,洪周萬亦宰臣之孫矣。上曰,李世瑾,以廉白見稱,朝臣亦多陳奏,而竟不能大用矣。止於何官乎?克生曰,經吏議·大憲矣。東度曰,此宰臣得蒙許休矣。上曰,李世璡,亦不能大做矣。克生曰,至判尹矣。上曰,李克生,今無右位乎?好矣。下位則似不敢下手矣。克生曰,右位今適出外矣。上曰,誰也,往何處乎?克生曰,洪相簡,以曬史事,往茂朱矣。上曰,然則洪相簡入來,則又當還付以爾翰林矣。克生曰,然矣。上曰,李克生於翰苑,雖如彼撕捱往來,而其於注書,亦當計其朔數乎?得養曰,然矣。上曰,然則無妨矣。或來或去,以待六月,好矣。上曰,其時校書處分三人乎?東度曰,鄭好仁·李克生二人矣。上曰,今皆蒙宥乎?東度曰,然矣。東度曰,俄者傳敎中梁山泊句語,絲綸之用稗說,如何矣。上曰,史記亦有之矣。得養曰,只有宋江之名,而無梁山云云矣。上曰,何關?置之。東度請進茶飮。上不許,下嚴敎。諸臣退出。
上在慶熙宮。停常參·經筵。
韓必壽啓曰,大司憲·執義·掌令一員未差,掌令李台鼎文二所進,持平李致中文一所進,今日監察茶時之意,敢啓。傳曰,知道。
藥房都提調尹東度,提調李思觀,副提調尹得養啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。
以承傳色口傳曰,予心已定,只下知道。
中宮殿·惠嬪宮,藥房口傳問安。答曰,知道。
韓必壽,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又啓曰,刑曹判書趙雲逵,申飭之下,昨違召牌,無意膺命,事體未安,卽爲牌招察任,何如?傳曰,允。
李聖圭啓曰,同副承旨李之晦,異姓四寸兄通德郞李光井身死服制,已行四日,出仕,何如?傳曰,允。
以備忘記,傳于尹得養曰,噫,今年若此者,其心可知,而聞昨日之擧,傾軋都監都提調,其心尤涉叵測。尹承烈之昨日入侍,視若尋常護黨爲事,忘祖金尙默,豈可以人理道之?而能譎尹承烈,不思其君,放恣一倍。至於載經,尤萬萬無狀。聞昨日之擧措,入直儒臣,公然違牌,甘心爲此,爲其君之氣乎,助其君之氣乎?若此而時·原任大臣,營護不已。昔庚寅年,於大臣,其猶不嘗藥之批,心不敢言,不若今日,其後大臣請刪,此猶若此,況載經一氣字,而噫,七十五歲其君,却建功湯。觀昨日擧措,雖微官庶僚,可謂心隕,身爲大官,身爲內局,捨本護末,其不曰氣,予之此擧,其曰可乎,其曰飾乎?其在君君臣臣之義,良可寒心,予何泯默乎?予雖衰矣,君綱在手矣。
藥房口傳啓曰,臣等,伏奉問安之批,只承二字之答,伏不勝抑鬱憂迫之至。此時診候,不宜曠日,湯劑繼進,不容暫停,而只緣臣等,忱誠微薄,不能格回天心,莫效保護之責,乃至經宿,其爲罪戾,固不勝贖,而仰念保嗇調保之節,間斷至此,豈不萬萬焦悶也哉?玆敢冒萬死煩籲。伏乞深留聖念,卽許持入湯劑,千萬伏望,惶恐敢啓。答曰,今日朝鮮,非君上之朝鮮也,乃黨人之朝鮮也,其止之。
尹得養啓曰,領議政金致仁,左議政韓翼謩有稟達事,來詣閤外,求對矣。
又啓曰,判府事金陽澤,有稟達事,來詣閤外,請對矣。
傳于韓必壽曰,莫重下敎遲滯,中官李受采,記過。
又傳于曰,諸承傳色,一竝記過。
以承傳色口傳下敎曰,今日爲之然後可爲,而至今如是,其曰孝乎?自今日御供減之。
以承傳色口傳下敎曰,今日心專在彼,而至晚寥寥故下敎矣。中官無形,入來後始傳之,故中官已爲下敎,而今則已爲入來,下敎還收其止之。若如此則予心亦若此矣。
以承傳色口傳下敎曰,在此而心則在彼,都監入來下直後,當進朝飯,申飭都監。
又下敎曰,今日朝鮮,黨人之朝鮮,豈君上之朝鮮乎?政院知悉。
又下敎曰,諸承傳色中官,謟諛大臣,記過,中官申德龍,亦爲謟諛,一體記過。
又下敎曰,提調堂郞,先令爲之。
又下敎曰,曾已下敎,異於動駕時,諸承傳色申德龍記過,置之,李受采,令該府處之。
尹得養啓曰,諸承旨有稟達事,詣請對矣。
又啓曰,玉堂有稟達事,來詣請對矣。
以承傳色口傳下敎曰,減膳下敎已還收,其退去,若復爲,則當加一層矣。
藥房口傳再啓曰,臣等之果煩祈籲,實非可已而不已,而及奉批旨,一味牢拒,不賜開允,此豈但臣等之轉益罔措?實是擧朝之所共憂遑者也。診候湯劑之連日間斷,旣甚萬萬焦迫,則臣等雖被譴斥,其何敢不思保護之重,泯默而退乎?玆更冒鈇鉞,仰懇衷懇。伏乞亟降兪音,使臣等持入湯劑,千萬至祝,惶恐敢啓。
以承傳色口傳下敎曰,今日之本,尙默也,一體放逐鄕里倍道,卽爲擧行。
又下敎曰,卽爲擧行,侍從案,豈可一時置之乎?竝卽爲刊去以奏。
又下敎曰,速往之監董。
又下敎曰,何如是護黨人乎?宜思望八其君矣,慨然矣。
又下敎曰,今拒建功湯,是氣乎謀乎?若謂之謀,則當刪氣字矣,衰老之君,何如是乎?
又下敎曰,黨人雖重,君命,何如是抑滯耶?斯速頒布。
又下敎曰,不知烹黨人,見烹黨人,然後建功湯可進矣。
又下敎曰,皆退然後,水刺當進御,其皆退去。
又下敎曰,其止之,苦矣。
藥房口傳三啓曰,臣等,冒陳衷懇,天聽愈邈,連下不敢聞之敎,聚首憂遑,罔知攸措。診候湯劑,關係之重何如,而經宿間斷,日已向夕,不得請而遽然退去,則其敢曰有臣分乎?伏惟聖明,豈不諒燭,而猶復靳許,臣等到此,益不勝焦迫冤悶之忱,敢冒瀆擾之誅,輒復申籲。伏乞俯賜矜察,亟許暫時入侍,千萬懇祝,惶恐敢啓。
以承傳色口傳下敎曰,又何如是耶?其止之。
又下敎曰,試官太懈怠,故儒生召見之心,如何?雖十五分,勿爲待令,限畢講,試官徹宵。
又下敎曰,日陰與夜則見漏水,如此之日,當見日影,而使之見之,則無一人見之者云。禁漏官三人,令該曹決棍十度。
又下敎曰,初猶然矣,耆舊之臣,豈爲判金吾乎?許遞,此後耆舊之臣,勿復檢擬。
又下敎曰,右承旨進去太廟,進排官,摘奸以來。
又下敎曰,勿待命事,遣史官傳諭領左相處,命召亦爲傳授。
尹得養啓,領議政金致仁,左議政韓翼謩,雖承止之之敎,而衷情煎迫,不敢退去,復此求對云矣。
以備忘記,傳于尹得養曰,賢相之後,以淸風之孫,若此起鬧,一日之內,三人成黨,仰惟頃年,何心服湯?雖此之前,二朔若兩歲,旣爲三黨,自誦不肖,亦恧冥然,今日之前,一日猶難耐,況今日乎?予若有誠孝,有今日而有再昨傾軋都監都提擧乎?此非大臣,此亦不孝,大比之科若浮雲,旣命三日製,多士可欺,一心可欺,此心憧憧役處,領相爲先進詣,若是守閤而困我,今日當先詣竣事後方回駕,若是酬應,於今一刻誠難。嗚呼,七十五歲其君,一何苦哉?嗚呼,七十五歲其君,一何負哉?噫,柳得養,欺於熙政堂庭中,何心束帶於朝鮮?卽施刊版之典,一隅朝鮮,以嚴君君臣臣之義。若得養言,今日之人忠臣乎,亂臣乎?只曰亂臣云者,亦參酌之言也。彼蒼照臨,噫,望八其君,於黨人何負,而用一氣字乎?心惟及此,萬念都冷矣。
藥房口傳四啓曰,臣等,前後籲號,悉陳衷懇,不知瀆擾之爲罪。猶且强聒而不止者,誠以診候湯劑,尙今靳許,莫效保護之責,一日二日,憂迫轉甚,臣子常分,有不容但已故也。蟻忱雖甚微薄,仁天或冀垂諒,更申祈懇。伏乞特許暫時入侍,千萬至祝,惶恐敢啓。
以備忘記,傳于尹得養曰,噫,七十五歲逢今年,心已冷,日夜追慕,黨人日益團聚,都監方張,乃敢跳踉,皆由誠淺,建功何心近口?若是强迫徵兆,再昨,大臣諸臣皆見,一何逼我?朝鮮黨習世界,有何君乎?只誦頃年之口奏,況誦吹笛之敎,其日若拜,予何憾乎?予志定矣。
以備忘記,又傳于曰,尙默起鬧於前,承烈卽席於右袒,載經肆意放恣,兩黨旣逐,承烈奚免?一體擧行。
又傳于曰,李東泰又何敢若此?其章給之,施以不敍之典。
以承傳色口傳下敎曰,李東泰昨日入侍,豈不知此擧措乎?極爲駭然,卽日逐送城外。
以備忘記,傳于李聖圭曰,動駕下敎於莫重事,事體若何,而視若譏弄,該曹漠然無稟,事體寒心。在京禮堂罷職,騎曹其亦寥寥不請道路看審,該堂,亦爲從重推考。
以承傳色口傳下敎曰,其君不服湯而尙在,金載人之疏其急乎?當該捧納承旨及金載人,竝罷職,其章給之。
李聖圭啓曰,右副承旨洪樂純伴直矣,洪樂純以金載人上疏捧入事,罷職事,命下矣。今日伴直無人,左副承旨韓必壽,牌招入直,何如?傳曰,允。
以備忘記,傳于李聖圭曰,烹阿之鼎,獨設於齊庭,而烹黨之鼎,不設於我國乎?金尙默,卽阿大夫,尹承烈·宋載經,卽左右相譽者,予何惜而不烹?而相五時已下敎,烹阿,齊國遂大治,其鼎烹無故酈食其,其鼎復烹秦鼎,旣烹茅蕉,楚鼎亦用其烹,此正作法也。諒其弊則貪者也,裕昆之道,雖不爲此,今之三人,若古三人,以敎代鼎,大烹黨心。
以備忘記,又傳于曰,設漏水者,代日影也,若有日光,旣置日影,其宜看審。頃年殿座時,已見測日影之事,今則苦其陞降,太陽照影而視若楚越,臥視漏水,設雲觀之意焉在,舜殿敬授人時之意亦焉在?當該怠慢人已決棍,而彼闕有齊政閣,此闕有揆政閣,而有次知中官,且有雇軍,而予臥此處,故晝報夜時,夜報晝時,時或無聞者,事之寒心,莫此爲甚。此後嚴飭,日寒則漏水凍無報,而雇軍其亦浮費,此後依江邊瞭望例,孟春三冬,除其雇立事,分付該曹。
以承傳色口傳下敎曰,雖試才,勿爲錚鼓,其君若此之時,更鼓低微,自差備門,至興化門,更點軍,令騎曹竝決棍。
又下敎曰,飭已行,中官李受采,放送。
又下敎曰,下敎矣。若徹宵則試官及儒生,精神亂矣,依前爲之事,卽爲分付。
李聖圭,以兵曹言啓曰,以承傳色口傳下敎曰,日陰與夜則見漏水,如此之日,當見日影,而使之見之,則無一人見之云,禁漏官員三人,令騎曹決棍十度事,命下矣。依傳敎,禁漏官姜泰翼·李宗裕·趙定魯,各決棍十度之意,敢啓。傳曰,知道。
韓必壽,以義禁府言啓曰,金尙默,一體放逐鄕里倍道卽爲擧行事,命下矣。放逐鄕里罪人金尙默,依傳敎,卽爲發遣府羅將,一體放逐鄕里倍道之意,敢啓。傳曰,知道。
韓必壽,以義禁府言啓曰,尹承烈一體擧行事,命下矣。放逐鄕里罪人尹承烈,依傳敎,卽爲發遣府羅將,倍道放逐鄕里之意,敢啓。傳曰,知道。
韓必壽,以義禁府言啓曰,李東泰,卽卽逐送城外事,命下矣。李東泰,依傳敎,卽定府羅將,卽爲逐送城外之意,敢啓。傳曰,知道。
右議政金尙喆箚曰,伏以臣於牀席沈淹之中,連伏見昨夕藥院之批,不但辭敎之萬萬驚心,旣不許診筵,又不進湯劑,不知殿下何爲,而輒有此非常之擧也。顧今悠悠萬事,孰有大於保護聖躬?而保護聖躬,莫過於湯劑之不容間斷,則一日停廢,豈不焦迫罔措?今因激惱於群下,罔念玉體之有損,夫以聖志之剛大,聖學之高明,豈有是哉?臣竊爲聖明慨惜也。至於躬詣陵所之命,雖出於奉先之孝思,聖人制禮,隨其筋力,則以殿下寶算之高,當近日靜攝之時,聖心何以必伸,群情何以奉承?決知其不可强行也。伏願收還前旨,許進湯劑,上念宗社付托之重,下副臣民顒祝之情焉。臣之病狀,尙此懍綴,瞻望觚稜,致身末由,而一段憂愛之忱,不勝達宵耿耿,玆敢替入文字,干冒崇聽,臣尤無任悚惶之至。取進止。答曰,省箚具悉卿懇。今日下敎旣諭,卿須安心,益加善攝焉。仍傳曰,遣史官傳諭。
判府事徐志修箚曰,伏以臣宿疾復添,委頓昏惙之中,伏聞藥院諸臣,昨今連爲求對,而尙未蒙許云,誠不勝驚遑焦迫之至。寶算冞隆,天休滋至,今日群情之祈祝,惟在於聖躬之益加保嗇,湯劑之無少間斷,而今因群下之有罪,聖心煩惱,至拒藥院之請,則此豈臣等,所仰望於聖明者哉?臣淹伏牀笫,不得隨諸大僚之後,以伸齊籲之誠,而悶迫之極,略陳微忱。伏乞亟回聖心,卽降兪音,仍治臣虧分之罪,以安私心,千萬幸甚。取進止。答曰,省箚具悉卿懇。旣諭時任之批,卿須安心善攝焉。仍傳曰,遣史官傳諭。
以承傳色口傳下敎曰,無見諸臣之心,而旣有莫重都監之事,故欲見大臣,只大臣入侍,內局提調,亦勿待令。
執義李東泰疏曰,伏以臣昨伏見所下藥院批旨,診候進劑,俱未允許,群情焦迫,曷有其已?噫,我殿下寶算彌隆,連在靜攝,目今悠悠萬事,無大於保嗇聖躬,喜怒之際,節宣之方,宜無所不用其極,而迺者因一言事,轉加激惱,致有此擧,恐欠大聖人中和之工。殿下雖或自輕,其於宗社何,其於臣民何?臣竊爲殿下惜之。夫言者之以言獲罪,本非淸朝之美事,我殿下平日來諫之誠,未嘗不勤摯,臺閣寥寥之敎,屢發於絲綸之間,臣常欽仰感歎,而言官之被譴,未有數於近日,此何故也?今者金尙默·宋載經之相繼疏陳,雖或有不槪於聖心,以殿下翕受之量,假借優容,談笑而處之,則此豈非物來順應虛已導言之道,而輕加摧折,過費辭氣,實非所望於殿下者也。至若捧納承宣特遞之命,亦涉過當,言事之章,喉司退却,大關後弊,且監試諸臺,無端竝遞,臣不敢知聖意之所在,而亦不勝訝惑焉。倘殿下淸燕之暇,平心徐究,則前後處分及辭敎之過中,必有幡然覺悟者矣。伏願亟命收還,以光聖德焉。陵寢幸行之敎,實仰追慕重事之聖意,而日候尙寒,道里稍遠,恐殿下將攝之中,或未深思焉。臣隣之憂迫,尤如何哉?且旣命有司,而今因言者之觸激,都提之撕捱,有此動駕之命,豈不有違於從容中道之義乎?亦伏望亟寢成命焉。臣於日昨賓筵,竊有所懷,而嚴敎連下,有不敢聞,終未免泯默而退,臣之溺職,於是著矣。況此載經之疏,論列臺閣,顯加譏斥,此亦臣難冒之一端。惟聖明,鐫削臣職,以安私分,千萬幸甚,臣無任屛營祈懇之至,謹昧死以聞。其章給之。
司書金載人疏曰,伏以臣以單門孑迹,濫通朝籍,拙性朴樣,不諧世趣,墻壁之無依而亢於自守,墑値之冥行而昧於隨人,早晚顚沛,臣固自料,乃者金尙默之疏出,而醜辱至矣,蹂躪極矣。危言悖說,持臣之不足,憯鋒毒螫,至及於臣兄,臣實隕心痛骨,直欲無生而不可得,何幸仁天孔昭,悉燭其巧詐,恩敎惻怛,追提臣先祖,至諭以決不若此,雖使臣自爲之辨,殆無以加之矣。顧臣蟻蝨之微,滓穢之蹤,何以得此於君父?闔門感祝,涕淚無從。噫,臣身汚衊,猶不暇恤,而事關父兄,至痛在心,臣何可徒慕長厚之風,終不一暴於天日之下哉?臣與前承旨臣李得培,有姻家之親,昨冬大政之後,得培貽書邀臣,示臣以前副提學臣沈履之之書,而勸臣論吏判臣洪樂性,仍謂臣曰,伯愚欲辦此事,草本已成,而爲人所挽止,非君莫可爲者。德器之意如此,吾當與德器搆草以送。蓋伯愚,卽金尙默之字,德器,沈履之之字也。臣固疲劣,亦欲自好,事雖當言,受嗾則非,臣遂辭之以不能,此輩之憾臣,蓋深矣。仍以煽動浮言,雄唱雌和,謂某也將論某也,以亂衆聽,以伏暗穽,畢境尙默之論臣,執此爲言而其計則遂矣。彼所謂藉藉之傳說,是渠之聞於人乎,抑人之聞於渠乎?自爲之說,而謂之傳說,肆然泚筆,忍能告君,人之叵測,胡至於此?其所縱人慫慂,暗地排布者,謂人莫知,獨不愧於心乎?噫,族人彈人,人不聽嗾,反此擠陷,以此氣焰,驅除一世,人孰堪之?其亦可怕也已。然夫困於勸嗾至再至三,不能自有其身者,臣實恥之。且臣之入臺,適在奔哭季父之日,除拜翌朝,旋被譴罷,則假使臣,誠如尙默之言,雖欲有言,其勢末由,而謂臣以終無一言,是亦成說乎?嗚呼,今臣所陳,如有一毫飾辭,則是欺天也,自欺也。天地鬼神,昭布森列,焉可誣也?抑臣於此,尤有哀痛迫切者,其所謂嚇人官兄云者。自有文字以來,曾所未見,尙默亦能讀書耶?創出無前之口業,搆成沒捉之罪案,噫嘻,甚矣,胡忍爲此?人皆有兄有弟,科宦亦孰無之?弟則爲兄而嚇,兄則爲弟而嚇,唯得是患,則渠家所得,亦皆嚇人而致之耶?吁亦暗矣。噫,臣行己不侫,涉世昧方,遭罹奇怪,僇辱無餘,如使臣平日言行,有以見重於人,雖彼輩急於搆臣,亦何忍以此加之?反身慙痛,無地容措。惟有永訣淸時,畢命丘壑,以爲一分自靖之地耳,官職去就,初無可論,玆敢疾聲呼籲,悉暴危懇。伏乞聖明,特垂哀矜,亟遞臣職,仍刊仕籍,以遠駭機,以快人心,千萬幸甚。臣無任屛營祈懇之至,謹昧死以聞。傳曰,罷職,其章給之。
戊子二月三十日二更,上御集慶堂。時·原任大臣入侍時,領議政金致仁,左議政韓翼謩,領府事尹東度,判府事金尙喆,都承旨尹得養,記事官李克生·南柱老·洪周萬,藥房提調李思觀,醫官,追入進伏訖。致仁等問候,上曰,勿爲問候。今日金載人疏,又爲捧入,此豈道理乎?載人亦放恣矣。雖與沈履之有某事,此豈分疏之時乎?東度·致仁等,懇請進劑。上曰,洪相直·姜趾煥輩,予意認爲南人矣,皆是老論矣。老論之故,予不堪苦矣。予將步出興化門。致仁等血懇挽止。上曰,卿等無爲太護也,何其掩覆乎?致仁曰,此則實未下燭衷情矣,何敢一分護之乎?上曰,俄者卿等之胥命,而旋卽入來,予以爲可尙矣。上曰,近日事,若皆謂之老論,則老論,亦必冤之矣,未必是老論也,別生一黨矣。尹汲,亦以不用山林之故,見辱矣。李東泰則陋矣。金尙默則又異他人矣,亦是戚臣矣,連下不忍聞之敎。諸大臣,又力請進劑,上受之覆地曰,以饋宋載經矣。上曰,金載人事,特是緦功之察,而第其與沈履之相較者,何事,卿等知之乎?咸曰,未知矣。翼謩曰,殿下不鄙臣等,置諸此位,則臣等之如是血懇,殿下雖勉從,亦何妨乎?上曰,其言休休矣。第觀此風日也,必有變矣。翼謩曰,臣則以爲聖心寬乎,則風日其霽矣。上曰,十九日告由祭後先爲始役,二十日引石排時,奉審動駕,時刻,寅正爲,三嚴單嚴,世孫隨事,分付。行舡時,乘舡擧碇,下舡時,只以爲之,吹則勿爲。行舡時,依頃年例,只金鼓行舡,除插羽事,分付。今番禦營廳隨駕,留都大臣金判府事爲之。上曰,今番動駕時,晝停三吹,以砲代行,隨駕軍,依頃年。以下缺
上在慶熙宮。停常參·經筵。
章敬王后忌辰齋戒。
李□□啓曰,大司憲·執義未差,掌令一員未差,掌令李台鼎文二所進,持平一員未差,持平李□□□□今日以監察茶時之意,敢啓。傳曰,知道。
藥房都提調尹東度,提調李思觀,副提調尹得養啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。以備忘記,答曰,知道。予何年今何年?君□□□何如?嗚呼,其君□□□日强,若問其□凡年少皆年老□□□公然見□□羞何謂稱年?卽予□□□念及此,何忍□□□之,□□□而且率沖子,□□□憾焉,□□批答視若□□豈□□□此孔聖所謂鄙夫也。□□稍孔訓,正謂此輩也。嗚呼,今月何月?冥然且逢吉朝,追憶戊戌,心隕膽墜,何心服湯?只蔘苓茶再次煎入,明日入侍宜矣。
中宮殿·惠嬪宮,藥房口傳問安。答曰,知道。
以承傳色口傳下敎曰,今日此批答,遲謄頒布,則書吏自政院撻楚。
又下敎曰,方泰輿,不足道也,而黨心者,已多見之。
又下敎曰,今日批答,豈敢視於常日?官員已然,其況書吏,必也遲滯。遲滯兩司書吏,各司書吏,限日暮懸于望門外,一人如闕,當該承旨,當下敎矣,卽爲擧行後以奏。
又下敎曰,俄者內局批答,或有未及謄出者,初或不謄出,詳知以奏。
又下敎曰,今番幸行時,兩處水刺間貽弊者有之,則廉察,回駕時,津頭兩處,薛里當用軍律,兩處薛里,發牌聽傳敎。
李聖圭啓曰,卽者副修撰閔弘烈,以其親病,陳疏徑出,原疏以國忌齋戒,纔已退却矣。所當直捧禁推傳旨,而此與無端徑出有異,推考警責,玉堂上下番俱空,事甚未安,副提學尹蓍東,卽爲牌招入直,何如?傳曰,允。
以備忘記,傳于李聖圭曰,此豈辭氣所執,莫重處分未分揀黨人子壻弟姪?再明節製,一倂停擧,使儒巾儒衣者,咸知有君焉。
以備忘記,又傳于曰,今此下敎中,冒禁入場者,永刊靑衿錄,嶺沿充軍,四館所官員掩匿者,同律施行。
傳于韓必壽曰,騎判持禮曹·騎曹·獻陵·寧陵幸行時謄錄入侍。
傳于李之晦曰,儒生使之來待。
李之晦啓曰,兵曹判書李景祜,持陵幸時謄錄,依下敎來待矣。傳曰,入侍。
吏曹口傳政事,以趙曮爲禮曹參判。
李之晦,以兵曹言啓曰,今三月二十一日獻陵擧動,王世孫隨駕時,問安官所騎各差備入把。本曹驛馬及京畿·忠淸·江原三道驛馬補把之數,依前例磨鍊,別單書入,而各道補把驛馬,各別抄擇,定差使員上送。今十五日,京中逢點之意,該道監司處,分付,何如?傳曰,允。
李之晦,以兵曹言啓曰,以承傳色口傳下敎曰,雖試才,勿爲錚鼓,其君若此之時,更鼓低微,自差備門至興化門更點軍士,令騎曹竝決棍事,命下矣。依傳敎,差備門至興化門更點軍士乭同等八名,各決棍十度之意,敢啓。傳曰,知道。
又以御營廳言啓曰,興化門西邊宮墻頹落處,今已畢築,把守軍,今日爲始撤罷之意,敢啓。傳曰,知道。
全罷監司洪樂仁狀啓,恤四民擧行,考籍抄出之際,自爾遲滯,以致日子之遲延,惶恐待罪事。傳于韓必壽曰,勿待罪。
江原監司狀啓,襄陽等官南面巨末里居良人李順奉妻金召史等囕死·燒死·渰死事。傳于李重祜曰,令本道恤典擧行。
戊子三月初一日申時,上御集慶堂。兵判入侍時,兵曹判書李景祜,右承旨李聖圭,假注書兪岳柱,記事官南柱老·洪周萬,以次進伏訖。景祜曰,在前陵幸時,十里外斥堠伏兵,守禦廳例爲擧行,今亦依此爲之,何如?上曰,依爲之。出傳敎上曰,禮曹參判未差代,令該曹口傳擧行,待下批牌招察任。出傳敎上曰,殿坐相値,生劃以初四日擧行。出傳敎上命聖圭,讀辛亥廣州擧動時謄錄及寧陵擧動時謄錄及甲戌獻陵擧動時日記。上命召一二所入格儒生五人,令誦七書所講。講訖,諸臣以次退出。
上在慶熙宮。停常參·經筵。
章敬王后忌辰。
李之晦啓曰,大司憲·執義·掌令一員未差,持平一員未差,掌令李台鼎呈辭,持平李致中呈辭,今日以監察茶時之意,敢啓。傳曰,知道。
藥房都提調尹東度,提調李思觀,副提調尹得養啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。
中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,待下敎詣閤。
以備忘記,傳于李聖圭曰,今年黨人鬧此心,一倍萬念冷,甚矣造物也。一欲合眼,黨人列前,是誠造物。嗟,彼建功,何敢建功?只服蔘苓,調護暮年,入侍無益,雖衰,其聞滑體,此心一倍。欲過明日,恐負八方儒生,其雖文具,旣諭內局,過科次後入侍,蔘苓茶再次煎入。
以備忘記,又傳于曰,其雖强爲,予豈樂爲?況此試官皆以特敎,則惟恐過時若是書入乎?此試官,亦經宿乎?多事多事矣。
以承傳色口傳下敎曰,欲爲下敎,而試官望入之,此時豈如此乎?承旨甚勤,當該承旨,限今年行公。
又下敎曰,試官望所書注書,亦爲限今年行公。
又下敎曰,循例節目磨鍊之事,何必草記乎?此亦禮官多事也。此草記給之。
又下敎曰,拔去黨人爲幾何?斯速知入。
又下敎曰,何時下敎,而此等知入何遲乎?該當四館所官員,令該府處之,下人令有司科治。
又下敎曰,李獻慶,亦入其中矣。斯速知入。
又下敎曰,黨人之抄入,何其遲也?黨人重於君乎?黨人皆列於予眼,四館所官員,皆令該府處之,當該不善擧行承旨遞差。
又下敎曰,黨人之勢重乎,君命重乎?停擧儒生,斯速知入。
又下敎曰,黨人之子壻弟姪,皆命拔於明日科矣。子壻弟姪,其爲誰也?令四館所,其爲知入,而遲滯則當該承旨,當下敎矣。處分後未敍用之人,皆爲黨人矣。一或遺漏,則四館所官員,當嶺沿投畀矣。
又下敎曰,未敍用黨人,似易知,知名書入。
又下敎曰,此與凡節製有異,科場重矣。今日下敎試官,盡爲入宿於闕中。
又下敎曰,四館所官員,將來欲爲通淸,而如是遲滯耶?卽爲知入。
又下敎曰,牌去來,如有入來者入宿闕中,如有不爲隨牌者,亦以彼律施行。
又下敎曰,處分後未敍用黨人,朝鮮必皆知之。知此以入,其難乎?黨人之畏,甚於君耶?俄者令該府處之,四館所官員,嶺沿投畀,四館所書吏,令騎曹爲先決棍。
又下敎曰,處分後未敍用之人,朝鮮豈不知乎?太强縱其君矣。
又下敎曰,今番三黨人及鄭履煥·李圭緯·洪相直·姜趾煥·柳知養此等人,易知之,而不爲書入,承旨聾乎?當該四館所下人,爲先令騎曹決棍,卽爲書入。
又下敎曰,明日懿昭墓忌辰,朝鮮臣子,其不知乎?禮房當爲傳香,而何爲替直也?禮房使之入直。
又下敎曰,何時下敎,而書名以入,其難乎?欲勝望八其君耶?四館所官員嶺沿投畀傳旨,卽爲捧入。
以備忘記,傳于韓必壽曰,領府事與趙明鼎·趙曮·尹蓍東·鄭昌聖·李在簡·具㢞爲試官,左副承旨入侍。
以備忘記,又傳于曰,噫,其君惟憧憧于園陵,明日殿座,只爲靑衿,而承旨禮官,互相多事,眼前黨人,其已苦也。目下多事,予何酬應乎哉?
以承傳色口傳下敎曰,趙明鼎代韓光會,尹蓍東代安杓爲之。
又下敎曰,此批答,卽爲頒布。
又下敎曰,渠雖在鄕,渠之子壻弟姪,在京或冒入則充軍,卽爲頒布。
以備忘記,傳于韓必壽曰,柳戇·徐迥修·鄭履煥·李圭緯·李澤徵·姜趾煥·洪相直·金尙默·尹承烈·宋載經·柳知養·申暻·宋明欽·金亮行·李獻慶子壻弟姪,今番節製停擧。
以弘文館副提學尹蓍東罷職傳旨,傳于李之晦曰,只推。
傳于韓必壽曰,承旨下敎,置之。
韓必壽啓曰,禮房承旨入直事,命下矣,右承旨李聖圭,所當牌招,而拘於廳規,不得請牌,何以爲之?敢稟。傳曰,牌招。
韓必壽,以禮曹言啓曰,今此獻陵親祭時,王世孫亞獻之禮,依例磨鍊,何如?傳曰,允。
韓必壽,又以都監都提調意啓曰,臣與都監堂郞,率看役匠手,今日進詣陵所,更爲奉審後,入役物種,今方措備整頓,而石子,則已始浮役,四五日間,當爲擔運以來。至於莎草及負土假家,若設於紅箭門外,則去陵上頗遠,依例紅箭門內爲之似便,而旣未稟定,不敢擅便故,敢啓。傳曰,依此擧行。
韓必壽,以禮曹言啓曰,癸丑九月初十日獻陵幸行時,陪從百官,先爲渡涉,留都百官,以靑天翼,只佩劍,出還宮時陪從事,啓稟擧行矣。今此獻陵幸行,出還宮時節目,亦依此磨鍊乎?敢稟。還給之。
又以兵曹言啓曰,四館書吏,令騎曹爲先決棍事,命下矣。依傳敎,四館所書吏李鳳壽等三人,各決棍十度之意,敢啓。傳曰,知道。
又以兵曹言啓曰,當該四館所下人,爲先令騎曹決棍事,命下矣。依傳敎,當該四館所書吏李鳳壽等,又爲決棍十度之意,敢啓。傳曰,知道。
又以義禁府言啓曰,今此親臨三日製時,本府都事,皆爲赴擧,武都事一員本府入直,而當直入直,公事回公都事及建陽門禁亂都事,無以推移。假都事三員,卽令該曹依例差出,以爲分排之地,何如?傳曰,允。
又以義禁府言啓曰,四館所官員車大修·金文鐸·申光翰·任玉·承正述等,嶺沿投畀事,承傳啓下矣。車大修慶尙道寧海府,金文鐸金海府,申光翰盈德縣,任玉熊川縣,承正述長鬐縣竝投畀,而以承傳內辭意,具罪目,依例發遣府羅將,卽爲押送于各其配所,何如?傳曰,允。
上在慶熙宮。停常參·經筵。
下直,安岳郡守任㻐,淸風府使李宗燁。
藥房都提調尹東度,提調李思觀,副提調尹得養啓曰,伏未審夜間,聖體調攝,若何,痰候何如?寢睡·水刺之節,亦何如?臣等,雖伏承科次後入侍之命,而診候湯劑,多日間斷,下情轉益焦迫。殿座前率諸御醫,暫時入診,詳察聖候,有不可已。臣等,不任區區憂慮,敢來問安,竝此仰稟。答曰,知道。今日殿座,予豈毫分樂爲?一則體昔年,一則爲靑衿,太康之戒,一倍乎中,氣何諭乎?且明日何日?再明日入侍。
中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,蔘苓茶煎入。
又下敎曰,今日世孫,當爲侍坐,只侍講院官員待令。
又下敎曰,正時已入,而侍衛不待,未及待令之侍衛,記過,前陪待令
傳于韓必壽曰,今日殿座,而尙不開門,承旨尙睡乎?
韓必壽,以都摠府言啓曰,今日入直內三廳武兼禁軍及軍兵等,當爲中日習射,而親臨三日製相値,不得爲之之意,敢啓。傳曰,知道。
傳于李聖圭曰,試所承旨,禮房爲之。
傳于李聖圭曰,待下敎詣閤,只入正時。
又傳于曰,來詣只入正時。
傳于韓必壽曰,昨日儒生知入遲滯,而今日待衛亦遲滯,兵曹郞廳,一體記過。
傳于李聖圭曰,監試官連爲捧傳旨乎?爲此而開政乎?只推,更爲牌招,若又違牌,直捧嶺沿傳旨。
傳于韓必壽曰,明日隆武堂試射,待下敎詣閤,只入正時,承旨只該房入侍。
李聖圭,以禮曹言啓曰,今此戊子式年文科會試試官,今方磨鍊,而二品以上可擬之人乏少,依近例,以堂上官,融通備擬以入,而時無職名人員,令該曹口傳付軍職,何如?傳曰,允。
韓必壽,以兵曹言啓曰,去二月朔各廳堂下武臣等試射,連因有故,今已逾月,不得爲之之意,敢啓。傳曰,知道。
韓必壽,以義禁府言啓曰,對讀官尹蓍東,放逐鄕里事,承傳啓下矣。依傳敎,卽爲放逐鄕里之意,敢啓。傳曰,知道。
三日製殿座罷後,政院·藥房口傳問安。答曰,知道。
戊子三月初三日辰時,上御崇賢門。親臨三日製入侍時,行都承旨尹得養,左承旨李重祜,右承旨李聖圭,左副承旨韓必壽,同副承旨李之晦,記事官李克生,假注書兪岳柱,記事官南柱老·洪周萬,領府事尹東度,行副司直韓光會,禮曹參判趙曮,副司直安杓,兵曹參知鄭昌聖,副司直李在簡,副司果具㢞,以次進伏訖。上曰,前排待令,侍衛晚到,皆拿入。上曰,晚到拿入,何遲也?傳命宣傳官,爲先拿入。上曰,文官偏論,武臣偃便,所當決棍,而今日異於他日,姑汰去。上曰,藥房都提調,持湯劑入侍。都提調尹東度,持湯劑入侍,上進御。東度曰,夜間,聖候若何?上曰,一樣矣。因退出。上曰,五衛將郭聖濟,兵曹郞廳愼認明,傳命宣傳官,竝汰去。出榻敎上曰,莫重殿座,以假通禮代行,事之寒心,莫此爲甚。不飭該房,從重推考。李敬玉·具庠,令該府處之,以不能爲公律施行,二十朔前勿遞。出傳敎上曰,明日隆武堂,南行宣傳官及勸武軍官試射試官,三廳大將爲之,騎曹入直郞廳,摠府郞廳爲試官。出傳敎上曰,今番三日製,予豈樂爲?今日場中,若以俗稱奴生員入者,當用軍律,貌樣怪異者及今番停擧者入之,當竝用軍律。上曰,承旨洪樂純,代金光國除授,牌招察任,房順房。出傳敎上曰,汰去宣傳官·騎郞·五衛將傳敎,勿施事。出榻敎上曰,昔之楚莊,猶爲軍巡問,況近千多士乎?畢入後,當以小輿巡問,其令儒生先爲知悉。噫,今者此製,實是萬萬料表矣。出傳敎上曰,儒生多矣。必壽曰,今番進士皆留待,外方儒生,亦多來云矣。上曰,小輿待令。上因御小輿,將至崇政門,一人擊錚。上曰,擊錚罪人,出付秋曹事。出傳敎上御崇政門。命曰,暮年御製,豈所料也?京字鄕字,各書於紙頭,此處亦懸題,使之便於多士,此而猶落,則汝之罪也。上曰,崇政門外,同副承旨,懸題捧券。出傳敎上還御崇賢門。試官謝恩後退。侍衛進。試官出題。花外小車上曰,藥房提調持湯劑,更爲入侍。提調李思觀,持湯劑入侍,上進御後,退出。上曰,持先捧試券數軸,試官與他承旨,先爲入侍事。出榻敎上還入大內,諸臣以次退出。
戊子三月初三日午時,上御景賢堂。科次入侍時,試官領府事尹東度,行副司直韓光會,禮曹參判趙曮,副司直安杓,兵曹參知鄭昌聖,副司直李在簡,副司果具㢞,右承旨李聖圭,左副承旨韓必壽,假注書兪岳柱,記事官南柱老·洪周萬,以次進伏訖。上曰,試券讀之。杓讀過數篇。上曰,放浪二字,非堯夫本色,退之。上還入大內,因命曰,試券多矣,分考之。東度曰,臣與安杓·李在簡考之,韓光會·鄭昌聖考之,趙曮則與具㢞考之乎?上曰,可矣。上曰,讀券,何獨有領府事之音也。必壽曰,諸試官方細讀矣。上曰,各抄幾丈?光會曰,京鄕各抄五六丈矣。上曰,盡考乎?東度曰,盡考之,方當合考矣。上乃殿座,仍命曰,未參者別置之。上曰,今番題則好矣。東度曰,好而難矣。旣定科次,上親自拆之,使聖圭讀之。上曰,趙宗鉉爲之矣。其父爲一品,渠爲及第,善矣。上曰,權偀何人?東度曰,鄕儒也。上曰,合考皆拆封。及至金漢老。上曰,讀之。在簡讀之。上曰,文亦能作矣。上命退。諸臣以次退出。
上在慶熙宮。停常參·經筵。
自未時至酉時,日暈。
下直,在德萬戶廉重華。
韓必壽啓曰,大司憲·執義·掌令一員,持平一員未差,掌令李台鼎文一所進去,持平李致中傳旨未下,今日以監察茶時之意,敢啓。傳曰,知道。
藥房都提調尹東度,提調李思觀,副提調尹得養啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。明日入侍,宜矣。
中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,蔘苓茶再煎以入。
又下敎曰,昨日京鄕儒生當爲直赴及給分人,隆武堂待令。
以備忘記,傳于韓必壽曰,今下弓矢,在德萬戶廉重華處,給送。
又傳于曰,承旨·試官詣閤。
李聖圭啓曰,副應敎金載順,自鄕上來云。卽爲牌招入直,何如?傳曰,允。
又啓曰,副修撰閔弘烈,由限已過,卽爲牌招入直,何如?傳曰,允。
注書李克生病,代以黃樟爲假注書。
韓必壽啓曰,明日次對,兩司當爲進參,而除傳旨未下·試所進去外,獻納鄭煥猷,待開門牌招,以爲入侍之地,何如?傳曰,允。
以備忘記,傳于李之晦曰,鄕居首幼學權偀,京居首生員趙宗鉉,竝直赴殿試,之次幼學韓德慶·李英冕·沈尙鎭·許濟,進士李鎭常,各給二分。
李之晦,以義禁府言啓曰,通禮李敬玉·具庠,令該府處之,以不應爲公律施行事,傳旨啓下,而特敎定律名者,勿捧原情,直爲草記勘處,曾有定式矣。李敬玉·具庠,今已拿囚,以不應爲公律,各笞四十竝收贖,放送之意,敢啓。傳曰,知道。
咸鏡監司狀啓,二月令薦新生松魚,限內不得封進,惶恐待罪事。傳于李之晦曰,勿待罪事,回諭。
以承傳色口傳下敎曰,騎馬三匹立之,宣傳官一員待命,興化門西夾留門,中官回還後下鑰。
戊子三月初四日辰時,上御隆武堂。勸武軍官試射入侍時,左副承旨韓必壽,假注書兪岳柱,記事官閔潤洙·洪周萬,試官御營大將金漢耉,訓鍊大將鄭汝稷,禁衛大將李章吾,兵曹佐郞愼認明,都摠經歷李壽鵬,都摠都事李煜,以次進伏訖。上曰,試官肅拜後,分付軍器書員,貫則擧紅白旗事,申飭。上曰,一廳幾人?兵判李景祜曰,一廳五十人。上曰,多矣。上曰,勸武軍官,亦以兩班之子,偃便乎?遲入則當停擧矣。着儒巾者,猶爲停擧,況武弁乎?上曰,儒生來乎?必壽曰,來矣。上曰,召入之。上曰,趙宗鉉,善爲之矣。必壽曰,權偀亦實才也。權偀·趙宗鉉,以次進伏。上命誦其作,因下敎於宗鉉曰,汝以陽城倅,善爲之矣。命各退出。上曰,三廳勸武,各以五十人進前。上各問其姓名。上曰,分付東西貫革,有中者,必擧旗呼唱。上曰,昔則三巡矣。今則以片箭,一巡擧行。上曰,木綿前用幾何?景祜曰,一中一疋。必壽曰,柳葉箭旣畢,片箭亦繼射乎?上曰,拾箭後,仍立片箭貫革,貫則擧紅白旗,邊則擧紅旗。上曰,風勢如此,能者射之,否者自不,射畢,取直赴六人,其餘頒賞。諸臣以次退出。
上在慶熙宮。停常參·經筵。
藥房都提調尹東度,提調李思觀,副提調尹得養啓曰,昨日臨門試士,侵夜酬應,伏未審夜間,聖體調攝,若何,痰候何如?寢睡·水刺之節,亦何如?雖承明日入侍之命,而未得診候,已至多日。臣等,今日率諸御醫,暫時入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,待下敎同爲詣閤。
傳于李聖圭曰,竝入侍。
兵曹口傳政事,副司直趙雲逵。
以備忘記,傳于韓必壽曰,今日駕前駕後兼司僕試射時,駕前閑良李錫宇·林殷澤·林弘澤,兼司僕曺漢吉·金福起,柳葉箭三中,駕前閑良韓景五·金弼國,駕後閑良崔弘亮,片箭二中,竝依例,直赴殿試,駕前姜弼武,駕後趙漢商,片箭二中,竝依例加資。
李聖圭,以重修都監都提調意啓曰,陵上改排引石實豫差中一個,先爲浮出,今日無事運入於陵所,而石理亦甚堅剛,故姑置齋室近處,仍爲始役鍊正之意,敢啓。傳曰,知道。
又以侍講院言啓曰,尹命世·申壽大·崔萬祿等,世孫宮別監,無數亂打,裂破衣裳,事甚駭然。本院無可施之罰,令攸司從重科治,何如?傳曰,紀綱所在,依爲之。
又以吏曹言啓曰,禮曹正郞李東郁,受由過限未上來,依例改差,何如?傳曰,允。
韓必壽,以吏曹言啓曰,今此先蠶祭初獻官,以行副司直沈墢·李得宗,實豫差啓下矣。沈墢在外云,李得宗謂有身病,累度催促,終不受香。不得已兵曹參判李應協,改付標以入,而本曹請推之外,無他可施之罰,何以爲之?敢稟。傳曰,事體寒心,施以不敍之典。
又以司僕寺提調意啓曰,今此獻陵擧動時,各差備入把馬,依前例磨鍊,別單書入,而其中驛馬,則令兵曹依例知委各驛,使之直爲入把,何如?傳曰,允。
又以義禁府言啓曰,四館所官員嶺沿投畀分揀事,命下矣。慶尙道寧海府投畀罪人車大修,金海府投畀罪人金文鐸,盈德縣投畀罪人申光翰,熊川縣投畀罪人任玉,長鬐縣投畀罪人承正述,竝放送事,分付道臣之意,敢啓。傳曰,知道。
以禮曹判書李昌誼上疏,傳于李聖圭曰,一時下敎,其何陳章?給之。
禮曹判書李昌誼疏曰,伏以臣,濫叨敦匠之任,日前辭陛出城,待大僚罷對,將擬偕詣陵所之際,伏見所下傳敎,以動駕下敎後儀節之未及啓稟,辭旨甚嚴。有在京禮堂罷職之命,臣於是,誠不勝惶懍之至。凡六部之事,長官主之,臣旣添據首席,而陵幸命下之時,臣又在京,則當稟不稟,咎實由臣,而現告之出,臣獨漏焉。只令亞堂替被其罰,無論臣私心之萬萬悚恧,其有累於朝家刑政,非細故也。臣何可幸其苟免,厭然仍冒,不思所以自處也哉?臣於伊日,卽控首實之章,冀循同罪之請,而適値淸齋,見阻喉院,竊念重役方施,不容晷刻遲留,雖不得不冒昧登途,祗詣董役之所,而區區廉義,實無以抗顔莅事,敢將未徹之疏,從縣途申籲,瀆擾之罪,尤無所逃。伏乞聖明,俯垂鑑諒,亟命勘臣當律,以靖私義,不勝幸甚。
江原監司李彦衡疏曰,伏以臣之父母墳山,在於楊州地,臣適除藩任,行將遠離,區區情私,倍切追慕之懷。伏乞及此未辭陛之前,特許數日之暇,俾得省掃,以伸至情,千萬幸甚。答曰,省疏具悉。卿其依所請往省焉。
修撰洪秀輔疏曰,伏以歲籥載新,聖算彌高,崗陵慶祝,曷有其極?臣罪盈罰酷,禍及生父,攀號痛毒,理難存全,而頑然一息,苟延歲月,倐忽之頃,喪制告終,俯仰悲廓,直欲無生。不自意憲職館銜,寵除聯翩,馹召遠辱,鄕里動色,臣誠驚惶感激,繼之以哽咽也。臣雖冥如土木,出入邇班,已逾十朞,而逖違軒陛,四年于玆,區區犬馬之戀,豈不欲竭蹶趨膺,一瞻天日之光哉?顧以苫塊之餘,念絶榮塗,綾被禁直,若隔前塵,束帶趨朝,斷無其望。且臣父,自昨年秋,積瘁爲祟,病情非輕,及至冬間,重患毒感,閱朔淹綴之中,得伏聞歲末所下恩敎,不勝惶感。扶病登途,倉皇入城,僅參起居之班,而寒程冷邸,一倍添劇,旋遭切己之慽,表裏受病,擔舁還鄕,懍若難保。近當換節,將攝失宜,冷泄猝發,腹痛兼作,登溷無數,藥餌無效。臣方左右扶將,焦遑罔措,恩召之下,末由祗承,情勢雖急,分義都虧,逋慢之罪,無以自逭,玆不得不從縣途,略暴情實。伏乞聖慈,俯諒悶迫之悰,亟命鐫遞,俾得安意救護,仍治臣罪,以肅朝綱,千萬幸甚。臣無任屛營祈懇之至,謹昧死以聞。踏啓字。
檢閱南柱老疏曰,伏以臣,卽接家信,臣母癱瘓宿病,近因風寒,將攝失宜,本來諸症,挾感添發,氣息綿綴,昏昏不省。臣自聞此報,心神飛越,按住不得,忙投短章,徑出禁門。伏乞聖明,削臣之職,治臣之罪,俾得救護,以昭法紀,千萬幸甚。臣無任屛營祈懇之至,謹昧死以聞。踏啓字。
戊子三月初五日辰時,上御集慶堂。藥房入診入侍時,都提調尹東度,提調李思觀,副提調尹得養,假注書兪岳柱,記事官閔潤洙·洪周萬,醫官李以楷·金季良·慶絢·吳道炯·鄭允說,以次進伏訖。東度曰,夜間雨陰,聖候若何?上曰,一樣矣。進湯劑,上進御。上曰,醫官診脈。以楷進前診脈,退伏奏曰,左右調均,滑體如前矣。季良·允說,次第診脈,退伏曰,臣之所奏,與首醫同矣。上曰,精神似不衰矣。東度曰,幸矣。上曰,此金季良乎?東度曰,然矣。上曰,彼則誰也?東度曰,鄭允說也。上曰,許稠之姪,乃入格矣。東度曰,才士也。上曰,方泰輿乍不敏矣,亦非多謀欺君者也。上曰,予至今所貴者,安載建也。伊時之言,旋卽悟矣。因下問曰,兩班矣。東度曰,然矣。上曰,蔘苓茶入棗,不知其甚好,然去棗則酸矣。上曰,甚厭此劑。東度曰,願以常茶飯受之。上曰,藥房提調持湯劑,更爲入侍。出傳敎思觀持湯劑進伏。上進御。上曰,是矣是矣。已下敎御脈輕先岐異,人不敢議,況其君暮年乎?脈體之滑,其聞苦矣。昔之滑,卽是痰脈,今之滑,爲予良脈,以滑脈,纔已下敎,今日診脈時熟視,亦聞浮沈遲數,一按可知云。診脈時皆良久沈診,豈特審愼?其誠可知。三人特賜弦弓各一張,以示嘉尙之意。心慨之中,其慨及於內局,而首飭者,前後方泰輿也。方泰輿下敎,特爲置之。出傳敎諸臣以次退出。
戊子三月初五日辰時,上御集慶堂。大臣·備局堂上引見入侍時,左議政韓翼謩,判尹沈鏽,兵曹判書李景祜,行副司直韓光會,開城留守元仁孫,副護軍李章吾,戶曹參判金時默,右副承旨韓必壽,假注書黃樟,事變假注書許湜,記事官閔潤洙·洪周萬,以次進伏訖。韓翼謩進曰,聖體調攝,若何?上曰,氣則一樣矣。命讀冬至使書啓。上命譯官,來詣于楹外。譯官進伏。上曰,汝何使之軍官乎?對曰,副使軍官矣。上曰,彼中事,汝知之乎?對曰,別無所聞矣。上笑曰,然則彼中太平,甚可喜也。先來每爲遲滯,而今年則早來矣。上曰,噫,予以衰耗,且當今年,此心若何?而頃年猶然,況今年乎?先來其若遲滯,例問鳳城,今則趁期來此,覽狀聞見譯官,若見卿等,誠是料表,予心欣喜之意,令政院下諭三使臣,亦令灣尹渡江後宣諭。出傳敎上曰,曾已下敎傳旨,何以爲之耶?必壽曰,傳旨已爲捧入矣。上曰,誰耶?必壽曰,權噵·李致中也。上曰,權噵非用謀之人,予已熟知矣。必壽曰,果有實病云矣。翼謩曰,判金吾趙雲逵,除拜已久,尙不出肅,宜有申飭,而旣爲判禁,則秋判,例爲當遞矣。上曰,然矣。臥而思之,趙宗鉉,乃揀擇時入來趙福元也。翼謩曰,年久之事,今猶記憶,實爲貴矣。上曰,判金吾秋官許遞,自有舊例,許遞,令該曹口傳付軍職,牌招察任,秋判代,豈可曠焉?行司直趙暾除授,亦爲牌招察任。出傳敎上曰,尹蓍東,初則予知以何如人矣。以近日觀之,則其爲人僅可矣。翼謩曰,其爲人亦爲可用材矣。試官牌不進中,亦有親病實故矣。上曰,飭勵之意雖下敎,監試旣備員,嶺沿下敎,置之,循例傳旨捧入。今聞大臣所奏,尹蓍東,其宜參酌,初下敎勿施,亦以違牌傳旨,一體捧入,其時事狀似然,掩護之律過矣。四館所官員嶺沿投畀,亦爲分揀。出傳敎必壽曰,旣以分陳之後,本職,何以爲之乎?翼謩曰,分揀之後,自有其職矣。上曰,然。上曰,古者講經,實爲大比之重科,而今則不然,參科者,皆口讀鄕儒矣。翼謩曰,古則以文義爲重。我朝宣廟以上名公巨卿,皆出講經。古相臣金宇抗·鄭錫五,亦皆明經矣。上曰,栍劃之科亦孟浪,雖做賦句,而策則何以爲之乎?翼謩曰,取人私草考製矣。若明七書知文義,則可爲好矣。上曰,因講經試官所奏,命讀宋重弘歲抄,其雖放,成衍之招,自在丹書莫雪,則於渠之道,旣放之後,先伸冤于本事,而不此之爲,何心治經?關係倫理,其子講經單子中拔去,若此栍劃其將二人,以此卽爲,分付試所。出傳敎上曰,栍劃之科,雖與他科有異,日高後,乃呈入門單子,此是前所未有,當該官員,該府處之。士習若是偃便,而試官亦不申飭,當該試官,亦爲推考。出傳敎上曰,登聞帳殿,今乃初聞,其雖下吏,若捧其供,以啓僥倖,其宜嚴懲,令該曹勿捧其供,珍島郡刑推定配,以勵民習。出傳敎上曰,不過一時飭勵,事體亦重,而雖然都監進去,若是撕捱,其涉太過。此章給之,捧納承旨推考。出傳敎上曰,西平君橈,予嘗憶昔。昨見其子之爲勸武,令軍門調用將官。出傳敎上曰,備局副提調趙榮順,申飭上來事。出榻敎金時默啓曰,北漢山城,三留營移屬於本營之後,城牒多有改築修補之處,今方始役,而數日後,當爲出往看審故敢達矣。上曰,依爲之。出擧條韓翼謩啓曰,副提調趙榮順,經年在鄕,還差已久,尙不上來,事體未安,催促上來,使之行公,何如?上曰,依爲之。出擧條韓翼謩啓曰,畿伯以陵幸時植炬事,有論報廟堂者矣。槪出還宮時晝停,各異其處,還宮時植炬,自何處爲之之意,分付乎?上曰,依前擧行,可也。出擧條李重祜曰,陵幸時世孫隨駕牌軍,無下敎事,以何軍爲之乎?敢此仰稟。上曰,以禁衛軍爲之。出擧條金時默啓曰,水標橋最低於諸橋,每値小水,輒必泛溢,故年前以改修之意,陳稟蒙允,而此乃禁營自內,今已浮石輸致,自初九日始役之意,敢達。上曰,依爲之。出擧條上命賤臣,持明史琉球國傳以來。賤臣承命持入。必壽奉讀訖。上命退出。諸臣遂以次退出。
上在慶熙宮。停常參·經筵。
金光國啓曰,大司憲·執義未差,掌令李台鼎文所進,一員未差,持平李致中傳旨未下,一員未差,今日以監察茶時之意,敢啓。傳曰,知道。
藥房都提調尹東度,提調李思觀,副提調尹得養啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮口傳問安。答曰,知道。
以承傳色口傳下敎曰,茶則先入之,待下敎詣閤。
傳于尹得養曰,詣閤。
李聖圭啓曰,同副承旨李之晦,今日不爲仕進,卽爲牌招,何如?傳曰,允。
韓必壽,以都摠府言啓曰,今日入直內三廳武兼禁軍及軍兵等,當爲中日習射,而大報壇祭齋戒相値,不得爲之之意,敢啓。傳曰,知道。
以承傳色口傳下敎曰,禮房承旨,馳往大報壇奉審後,進排官摘奸後以奏。
又以下敎曰,宣傳官一人,送于大報壇,壇北墻外及齋室後高遠處,或有不潔之物,看審以奏,
傳于韓必壽曰,今日栍劃入格儒生,竝待令。
韓必壽啓曰,栍劃入格儒生李奭濟·任希遠,依下敎來待矣。傳曰,入侍。
備邊司薦望,以沈鏽爲咸鏡監司。
韓必壽,以吏曹言啓曰,今此昭寧園忌辰祭典祀官兼大祝,以左通禮具庠塡差矣。今日當爲先詣,而謂有身病,累度催促,終不進去。不得已以副司果李心海塡差,而具庠則本曹請推之外,無他可施之罰,何以爲之?敢稟。傳曰,其涉駭然,施以不敍之典。
金光國,以兵曹言啓曰,卽接西道參軍牒報,則訓鍊都監所授仁王山北邊體城,三間許崩頹云。依例令繕工監爲先把子圍排,分授軍門,急速修築,而把守軍,亦令該軍門,多數定送,修築間守直之意,分付,何如?傳曰,允。
判義禁趙雲逵疏曰,伏以臣,情地兢蹙,日逋嚴召,跡涉慢蹇,譴何是竢,聖度天大,不惟不加之罪,乃反有金吾寵擢之命,臣於是,驚惶霣越,罔知所措。噫,崇政是何等峻秩,苟非標望素著,勞閥久積,則莫可擬議於其間,今忽不由廟剡,特出宸簡,容易加之於百無能之一賤臣,有若循次,不少留難,臣誠莫曉其所以也。念臣空疎譾劣,文質無當,而偏荷洪造,混到卿列,中外踐歷,罔非踰分,每念人微而官盛,恩深而報蔑,未嘗不怵然憂懼,若隕淵谷。區區所自勉者,惟在於古人所謂低一頭退一步,無自益其不衷之災,耿耿此心,天實監臨,今反荐紆誤恩,又復冥升,譬如僬僥擔上,又添千匀,臣之一身顚沛,雖不足恤,乖淸朝綜核之政,累聖上則哲之明,所關不細。此臣所以聞命懍惕,直欲逃遁,而不可得也。縮伏累日,不敢唐突自陳,今始披露悃愊,冒死呼籲。伏乞聖慈,曲察情實,俯賜矜憐,將臣新授職秩,亟命收還,以重公器,以安私分,千萬幸甚。答曰,省疏具悉。今者陞擢,豈特爲卿久踐,實憶卿父,卿何過辭?其勿辭速爲行公。
傳于尹得養曰,判義禁疏批已下,牌招察任。
咸鏡監司金器大疏曰,伏以臣,待罪藩臬,居然三載,一味尸素,毫無裨益,居常愧懼,若隕淵谷。今則瓜限將迫,歸期不遠,故臣之老母,已於前月,先爲治還矣。卽接回便所報,則臣母長路撼頓之餘,將攝失宜,宿復作,食飮全減,氣度凜綴云。臣一聞此報,心神飛越,無以自抑,而官守有限,末由卽日歸視,中夜繞壁,度日如年。蓋臣母,本以衰脆之質,近尤年深病痼,神氣澌苶,常若不保朝夕。雖在差勝之時,臣固不敢多日離違,況今病狀,添發於勞動之餘,決非時日之間,可期差復,而臣旣在遠,藥餌之方,扶將之節,皆不得與知,煎泣焦熬,當如何哉?顧臣歸日,屈指可計,苟非萬不獲已,則何敢爲陳懇控辭之計,而至情所迫,按住不得,玆敢不避煩猥之誅,冒控疾痛之號。伏乞聖慈,亟遞臣職,俾得及時歸省,仍治臣瀆擾之罪,以嚴朝綱,不勝幸甚。答曰,省疏具悉。覽卿章,情理固然,勢難强迫,瓜期已迫,徑遞可惜,特許所請焉。
戊子三月初六日辰時,上御集慶堂。藥房入診入侍時,都提調尹東度,提調李思觀,副提調尹得養,假注書兪岳柱,記事官閔潤洙·洪周萬,醫官方泰輿·李以楷·金季良·慶絢·吳道炯·玄處明·鄭允說,以次進伏訖。東度曰,今日則日氣乍冷,聖體若何,寢睡·水刺之節,亦若何?上曰,一樣矣。上曰,醫官診脈。泰輿進前診脈,退伏奏曰,左右三部調均,滑體如前矣。以楷·季良,次第診脈,退伏奏曰,臣所奏,與首醫同矣。上曰,滑體似盛矣。東度曰,然則幸矣。上曰,今日栍劃終場,儒生已入門乎?東度曰,已入矣。榜則明日出矣。東度曰,前御醫許礈,頃以外任見罷,李世玉,因事作散頗久,議藥同參徐命緯,聞已闋服,竝依近例,還屬,何如?上曰,依爲之。東度曰,然則竝令該曹付軍職,使之冠帶常仕,何如?上曰,依爲之。出擧條上曰,許礈,許稠之姪乎?東度曰,然矣。陞學才士也。上命得養讀咸鏡監司金器大疏。上曰,噫,以予之心,諒奉親人之意,若見其心。今覽北伯之章,今雖差代,自費曠日,其令備局,其代今日內,卽爲擬薦。出傳敎上曰,趙榮增,以七十四歲,將陞崇政門矣。上曰,北伯必欲遞,何也?得養曰,業欲歸矣。故開春後,內行先來云矣。上曰,其勢然矣。上曰,趙福元之名,予但知之,不知是宗鉉矣。東度曰,聖聰如是,眞如召男之不忘,誠貴矣。上曰,方春草木,群生皆發,而予則心不好矣。至於式暇人,或有食肉,而予則不忍矣。東度曰,出於聖上至意也。上曰,京鄕式年初會試榜目入之。上命得養讀之。上曰,藥房提調持湯劑,更爲入侍。出傳敎思觀持湯劑進伏,上進御。上曰,毅皇忌辰日,當望拜於崇政殿月臺,以此分付,而儀注置之,時刻以辰初初刻,只入正時。出傳敎上曰,左承旨李重祜,同副承旨李之晦許遞,左承旨代參知鄭昌聖,同副承旨代前承旨李在簡除授,牌招察任,房順房。出傳敎上曰,初九日,當展拜于毓祥宮,少伸此心,而以黑圓領袍動駕,雲寶劍仍,侍衛只入直擧行,挾輦以訓局內入直軍隨駕,前後廂軍,以禁·御兩營外營入直軍作一哨,訓將只率新營標下都領,禁軍只以入直隨駕,扈衛軍官·局將隨駕,置之。當由也晝介,駕轎作行,駕轎馬,只二雙待令,其雖駕轎,前陪置之,只二品以上祗迎後,詣本宮行禮事,分付。世孫祗迎,留營留陣置之,動駕時刻,以辰正初刻,單嚴擧行,駕轎延和門待令。出傳敎諸臣以次退出。
戊子三月初六日申時,上御集慶堂。栍劃入格儒生入侍時,左承旨金光國,假注書黃樟,記事官閔潤洙·洪周萬,儒生李奭濟·任希遠,以次進伏訖。上命李奭濟讀試券。上曰,孔聖時文武亦異耶?奭齊曰,文武雖異,兼用爲善矣。命任希遠讀試券。上曰,二人能善讀,可知其渠所作矣。光國曰,此儒極有才華,觀其讀券,可知矣。上曰,汝等能誦能做,今番科場,亦赴觀耶?奭濟曰,講科臨迫,未得赴觀矣。上曰,予謂明經孟浪矣。不意此儒,能做文矣。儒生先爲退出。上曰,任希遠誰耶?光國曰,任緯之七寸矣。上曰,然乎?李奭濟誰耶?光國曰,掌令弘濟之弟也。上命賤臣持直赴榜目入侍。上曰,其數甚多,合爲幾許耶?光國曰,合爲二十四矣。諸臣以次退出。
上在慶熙宮。停常參·經筵。
金光國啓曰,大司憲·執義未差,掌令李台鼎式暇,一員,持平二員未差,今日以監察茶時之意,敢啓。傳曰,知道。
藥房都提調尹東度,提調李思觀,副提調尹得養啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮口傳問安。答曰,知道。
以承傳色口傳下敎曰,茶則先入之,待下敎詣閤。
傳于尹得養曰,內局入侍。
傳于徐有大曰,二十一日,侍衛都尉,應爲求差,皆以都尉塡差。
吏曹口傳政事,以朴思訥爲楊州牧使。
李壽鳳,以兵曹言啓曰,再明日擧動時,本曹堂上守宮侍衛,不可不備員,而參議·參知有闕代,令該曹,以在京無故人,口傳差出,卽爲牌招,以爲備員之地,何如?傳曰,允。
吏曹口傳政事,以徐命天爲兵曹參議,以李萬恢爲參知。
徐有大,以司僕寺言啓曰,兼內乘徐有大,移拜承旨,其代令該曹卽爲口傳差出,以爲推移入直之地,何如?傳曰,允。
兵曹口傳政事,以李漢豐爲內乘。
以承傳色口傳下敎曰,旣已下敎,此後金弘得·尹昌東,雖爲入直,內巡單子拔去入之事,分付。
又以下敎曰,服色若此,再明日當自內行禮,百官行禮,置之。
韓必壽,以訓鍊都監言啓曰,因兵曹草記,都監分授都城仁王山北邊體城頹落處,令該軍門急速修築,把守軍,多數定送,限修築守直事,允下矣。今日爲始,砲手二十名,將校率領,限畢築間,輪回守直之意,敢啓。傳曰,知道。
吏曹判書洪樂性疏曰,伏以臣猥以無似,濫叨匪據,瘢疵百出,訕喝四至,瀝血控免,泥首俟譴,斷斷一遞之念,可質神明,而伏蒙天地之量,過加寬貸,雨露之澤,偏垂涵育,赦其逋慢之罪,飭以義分之嚴,慰諭敦迫,至再至三。臣誠感激隕越,身非已有,他不暇顧,章皇復膺,不但反省而慙恧,抑亦却顧而憂惕,蓋睢盱之場,世無全人,孤畸之植,理必無幸,早晚顚沛,指日以俟,果然納言之疏出矣。其所聲罪,極爲狼藉,而崔益男事及其餘數條,已爲大僚之箚陳筵白,無復餘蘊。金福鉉事,頃於李廷烈之對章,臣已槪陳,則今不必更事呶呶,而第嫌人作僚,兩皆引避之義,不獨臺臣知之,臣亦知之。從前屢遭引避,皆蒙聖明之俯諒,而至於昨冬,則事會稍異於前,前輩亦有已行之例,內雖有不安之意,外實無顯引之端。然猶多日泯伏,不敢進身,末乃飭敎洊下,至有牌望勿呼之命,不得已冒膺,而到今責備之言,欲勵處義之嚴,臣實爲之瞿然矣。至於金載人事,指意怳惚,誠不勝其訝惑也。金載久,以讀書飭躬之士,蔚有聲望,曾被敎傳之選,而作散多年,公議稱屈,故臣初欲擬禁都,而知其有老母,難供劇任,旋卽移擬於殿郞。所謂見格云者,未知何據,而載人之朝暮當言,臺臣何從知之?畢竟無言,臺臣何獨怒之?殊未可曉也。及夫儒臣繼發之章,專事醜辱,直驅人於䵝昧之科,臣欲付之一笑,則近於無憚,臣欲力爲自辨,則便覺汚口,有罪無罪,只俟朝家之勘斷而已。雖然人言至此,寧欲無生。噫嘻,臣雖至愚,自知則明,閑司漫局,無一可堪,銓衡重任,豈所自期?臺臣此言,可謂深知臣者,猶恨言之不早,使上無濫授之失,下免竊吹之耻也。念臣立朝二十五年,一切要津,逡巡斂避,幸免得罪於上下,不幸年來,官位冥升,聖眷過隆,始也不能力辭者,出於感激恩私,而人則謂之貪戀榮寵,終焉黽勉復出者,亦是嚴畏分義,而人則謂之放倒廉隅,竟至積忤時論,僇辱身名,莫非自取,尙誰咎哉?滓穢之蹤,不宜留滯城闉,而第念病父在堂,宛轉牀笫,至情所在,不忍離捨,晏然在家,自同無故,惶蹙之中,益增罪戾。從今以往,惟永謝朝端,杜門訟愆,以圖黥劓之補,而受恩如天,圖報無地,昵近耿光,此生已矣。瞻望宸極,惟有涕淚,玆敢彼露肝膈,哀籲於黈纊之下。伏乞聖慈,鐫臣本兼諸職,以靖私義,仍治臣辜恩僨職之罪,以警具僚,千萬幸甚。啓下無批答,四月初五日筵說中,處分傳敎
戊子三月初七日辰時,上御集慶堂。藥房入診入侍時,都提調尹東度,提調李思觀,副提調尹得養,假注書兪岳柱,記事官閔潤洙·洪周萬,醫官方泰輿·李以楷·金季良·慶絢·吳道炯·鄭允說,以次進伏訖。東度曰,夜間,聖候若何?上曰,一樣矣。上曰,諸承旨今將處分,南所衛將,假承旨差下入侍。出傳敎南所衛將鄭碩臣進伏。上曰,爾年幾何?碩臣曰,七十五歲。上曰,與予同庚,誠貴矣。命書傳敎。碩臣曰,臣能善射,而不能於文矣。上曰,質直矣。退出。東所衛將入侍事。出榻敎東所衛將金弘得進伏。上曰,爾年幾何?弘得曰,七十六歲。上曰,二人與先兄及予同庚,豈非異常乎?上曰,爾在壯洞,曾經入侍乎?弘得曰,曾於試射,受賞弓矣。上曰,彼貧不善食故能健矣。食膏梁者,不完實矣。上曰,領議政入侍事,西所衛將入侍事。出榻敎領議政金致仁,西所衛將尹昌東進伏。上曰,尹昌東之年幾何?昌東曰,七十五矣。上曰,彼職何必衛將?致仁曰,闕官惟有此窠故也。東度曰,騎判以此等人之年老,故特爲竝用矣。上曰,騎判此政善矣。上曰,藥房提調,持蔘苓茶入侍事。出榻敎思觀進湯劑,上進御。上曰,毓祥宮忌辰,初九日乎?東度曰,然。上曰,予不忍食肉,又不欲進湯劑。致仁曰,聖壽方隆,以聽於無聲之道言之,恐不如是,此何敎也?上曰,今日何日?予心一倍此中,召假承旨,因此以聞五衛將十二人中,癸酉生二人,甲戌生二人。噫,甲戌生何曰可貴,而亦曰稀有。憶,昔年豈以甲戌,其可忽哉?癸酉生二人,甲戌生一人皆入直,在召見中。嗚呼,今日心何抑乎?其亦異哉。且一則金弘得,曾已賞弓,淸白吏金斗南之子,一則尹昌東,海嵩尉尹新之之子孫,何曰可貴?憶昔亦曰稀貴,昔之漢文,凡老猶云非肉不飽,非帛不煖,況癸酉生,且年可偶同者乎?何以表今日之心?五衛將金弘得·尹昌東·郭聖濟·鄭碩臣,特賜帛肉,以示予意,而金弘得·尹昌東加給,尹昌東有妻,纔經回婚禮云。其妻一體賜帛肉。出傳敎上曰,曾已下敎,則三日之制,人孰不知?而不緊之章,今日捧入,事體寒心。當該承旨,施以不敍之典,職在喉院,不能檢飭,其可無飭,不爲仕進外諸承旨,一倂遞差。其在廉隅,勢難行公,而其待一章,意蓋在矣。不先不後,今日陳章,常時非謂此人,於此於彼,勢難强迫,不可無飭。吏判洪樂性,特解見任,行副司直宋瑩中·柳脩·李壽鳳·李翼元·徐有大承旨除授,牌招察任,房順房,徐有大爲軍士房。出傳敎上曰,楊州牧使代,令該曹卽爲口傳擧行,今日內辭朝。出傳敎上曰,北伯首望,好矣。致仁曰,其爲人廉簡矣。上曰,副末望亦好矣,此備薦乎?致仁曰,然。上曰,兪漢蕭,亦可入此望矣。致仁曰,聰明矣。上曰,李在簡父子,同爲下大夫,陞其父,可也。上曰,吏判之情勢難矣,何以爲之?上曰,宋瑩中,亦可用之人也。上曰,內丞徐有大,何如人也?致仁曰,能文能武,且多力也。東度曰,吏判之疏入也。尹得養則今日病狀,且連在內局矣。上曰,捧入之時,必一次見之矣。致仁曰,是則然矣。上曰,陵幸時節目,何如?致仁曰,前所奏四十五里者非也,準爲五十五里,或六十里矣。如此遠程,當日回還,則聖躬,豈無勞損之節也?上曰,昔年陵幸時,都監禁軍,連掃令旗向前,然而回還似窘,故故相李宗城有所奏,張鵬翼,直將才也。嗔目立前,使之留陣經宿。今聞程路如此,則必似窘矣。宜以經宿定之。上曰,今聞都監都提調所奏,一日之內,難以回還,依前定日,二十一日,當詣陵所,仍宿齋室,二十二日當回駕。齋室以本陵齋室修理,世孫當宿一齋室,其勿各修理,旣已齋宿,前排十雙,挾輦軍·挾輿軍,倍磨鍊遞運,其雖經宿,道臣境上待候,置之。闕門·城門,日暮後閉,日明後開,巡監軍仍,軍號二十一日二十二日兩日軍號,二十日軍號啓下時,同爲啓下。再昨聞,豈特道路?晝停處起耕者多,民習雖可駭,誦聶夷中詩其種可惜,民雖駭也,種何辜乎?其代令本官題給,諸處問安,勿爲加把。以二十一日問安,兼行二日,其雖經宿,釜鼎一也。憑此若有加定之事,當該中官,水刺間下人廉問,回駕時,當以陣頭軍律,以此嚴飭,動駕時刻,依前擧行。出傳敎致仁曰,今番幸行,旣以經宿下敎,植炬一款,似當依前例,不爲擧論矣。上曰,只於出宮時,限晝停植炬,可也。出擧條致仁曰,今番幸行時,廣津以後御路,皆被農民之犯耕,間多有無以容旋處云,民習誠可駭。旣莫知犯耕之的在何時,雖不可摘發治罪,御路則宜令略加修治矣。上曰,以䲶鴦隊行陣則好耶?致仁曰,行陣姑勿言,駕轎之路,則不可不斟酌略治矣。上曰,依爲之。出擧條上曰,藥房提調持湯劑,更爲入侍。出榻敎思觀持湯劑進伏,上進御,藥房先退。假承旨金弘得,假注書黃樟,追後入侍時進伏。上曰,尹昌東之妻,年紀幾何?昌東對曰,七十八歲矣。上曰,汝經回婚禮云,交拜乎否乎?欲聞其說。昌東對曰,年老筋力難强,僅僅行禮,而交拜則除之矣。金致仁曰,世人或有交拜者,而年老難强,則除交拜者多矣。上曰,汝妻之年,過汝三歲,鄕俗多如此者矣。遂誦三日入廚下,洗手作羹湯,未諳姑食性,先遣小姑嘗之句曰,奇哉,古人文體,極爲善形容,末句尤奇矣。又誦朝日照紅粧句曰,文法極爲脩然善形矣。上曰,郭聖濟筋力亦好乎?弘得曰,氣甚康健,且能吟風月矣。上笑曰,迂矣,有何風月之景乎?上謂致仁曰,卿須勿諱而盡言,可也。昌東之貌,比於予顔則何如?致仁曰,瞻仰天顔,韶華甚多,而彼則無此矣。拜五衛將時,不知其年矣。上曰,予則知之矣。洪晟,亦善文善食矣。命書賜帛肉傳旨。上曰,予之同庚稀矣。黃柙亦七十歲矣。致仁曰,然筋力且康健矣。上曰,予以其年多故陞資矣。然亦能善食乎?致仁曰,貪不能食云矣。上曰,黃龜河之子,其果窮不能食乎?仍謂金弘得曰,汝年甚多,午飯能爲之乎?弘得對曰,有則善食,而無則不必食矣。上曰,予則不食午飯,以他物小爲療飢,故闕中無午飯,世孫亦不食矣。翰林能食之乎?洪周萬起伏對曰,臣以病不能食矣。上曰,兼史何以爲之?閔潤洙起伏對曰,臣則以鄕人旅宦,無備食之道矣。上曰,注書亦食之乎?賤臣起伏對曰,臣則不必不食,而但目今,則不食矣。上謂周萬曰,汝且飮酒乎?周萬起伏對曰,僅飮一杯酒矣。上曰,汝祖之善飮,汝能記識乎?對曰,臣不知臣祖少時事,而第以小盃,至飮四五十盃云,臣亦聞知矣。上曰,汝稱盃小者,爲汝祖之言也,何必以小盃飮之耶?予取見戊子日記,汝祖以兼史入侍矣。今年汝亦以翰林入侍,可謂稀貴矣。命書賜助祭傳旨。上曰,嗚呼,暮年之心,惟昔而已。昔之今年,取見日記,洪周萬之祖,頃年講羲經時,特令特進官入侍,今見去戊子日記,其祖洪尙賓,以兼春秋入侍,其孫周萬,今年亦以翰林入侍,豈云稀有?予心愴然,令該曹顧助祭需,以示予意。其弟召南,卽頃年與其兄,同入揀擇,其兄之名,卽周南也。一則年近五十,一則年近五十,其弟召南,令該曹,守封官待窠,題註調用。出傳敎上曰,汝與洪錀爲幾許寸耶?對曰,爲七寸矣。上曰,退去。諸臣以次退出。
上在毓祥宮。停常參·經筵。
鄭昌聖啓曰,大司憲·執義·掌令一員,持平二員未差,掌令李台鼎式暇,今日以監察茶時之意,敢啓。傳曰,知道。
藥房都提調尹東度,提調李思觀,副提調宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣,旣下敎,再明日入侍,蔘苓茶再次煎入。
中宮殿·惠嬪宮,藥房口傳問安。答曰,知道。
大駕詣毓祥宮後,王世孫遣宮官問安。答曰,知道。
政院·藥房口傳問安。答曰,知道。
以承傳色口傳下敎曰,當前事多有之,文武科殿試初十日放榜,十五日進定事,分付。
傳于宋瑩中曰,都承旨·禮房承旨入侍。
又傳于曰,都承旨更爲入侍。
以寶劍望筒,傳于徐有大曰,之次爲之。
傳于鄭昌聖曰,今日隨駕軍兵饋粥事,分付。
吏曹口傳政事,以李普觀爲左通禮。
傳于鄭昌聖曰,排設房燭入用之義盈庫燭,勿爲計減事,分付。
傳于柳脩曰,還宮時刻單子,置之,初嚴待下敎擧行。
徐有大,以兵曹言啓曰,今日毓祥宮經宿事,命下矣。元節目,昨已磨鍊入啓,斥堠伏兵及軍兵扈衛等事,追磨鍊以入之意,敢啓。傳曰,知道。
又以兵曹言啓曰,在前經宿擧動時,闕內巡檢,使入直兵曹都摠府堂上,申飭事,例爲啓稟,分付矣。今亦依此擧行之意,敢啓。傳曰,知道。
又以兵曹言啓曰,依下敎,駕後與禁軍標下軍兵等處,設粥分饋之意,敢啓。傳曰,知道。
又以訓鍊都監言啓曰,依傳敎,隨駕挾輦軍及將校·軍兵等處,設粥分饋之意,敢啓。傳曰,知道。
又以御營廳言啓曰,依傳敎,隨駕將校·軍兵等處,設粥分饋之意,敢啓。傳曰,知道。
又以禁衛營言啓曰,依傳敎,本營隨駕軍兵等處,設粥以饋之意,敢啓。傳曰,知道。
戊子三月初八日辰時,上御集慶堂。都承旨·禮房承旨同爲入侍時,行都承旨宋瑩中,右承旨柳脩,假注書黃樟,記事官閔潤洙·洪周萬,以次進伏訖。上曰,噫,今年三月此日,實是萬萬料表,只命都尉而行禮,便臥此堂,欲報之意焉在?且二十一日,旣宿于陵,豈忍便體?今日酉時當先詣,曉頭當自內行禮,三嚴酉正三刻單嚴,旣已經宿,入直軍隨駕置之,訓局挾輦軍八十名,禁·御兩營五十名式合一哨,訓將只率新營標下軍都領隨駕。出傳敎命書獻陵祭文。上曰,獻陵行幸,在昔幾年乎?注書知入。賤臣承命知入。上曰,承旨誦癸丑以下年數,可也。予當屈指計之矣。瑩中曰,自癸丑至今年,爲三十六年矣。上曰,駕轎十一日,待令于延和門外。出榻敎諸臣以次退出。
戊子三月初八日酉時,上詣毓祥宮。擧動入侍時,行都承旨宋瑩中,左承旨李翼元,右承旨柳脩,左副承旨李壽鳳,右副承旨鄭昌聖,同副承旨徐有大,記事官李養遂,假注書兪岳柱,記事官閔潤洙·洪周萬,以次隨駕。上具翼善冠·黑圓領袍,以乘輿,由通陽門,詣延和門外,降輿乘轎。藥房都提調尹東度,提調李思觀進伏。東度曰,湯劑待令矣。上曰,持入。東度進湯劑,上進御。上曰,吏曹之不爲啓稟差出通禮非矣。該堂從重推考,卽爲差出事。出駕前下敎上曰,通禮有闕,而吏曹之不爲啓稟差出非矣。堂該堂上,從重推考,卽爲差出,可也。出擧條因詣毓祥宮大門外,下轎乘輿,由東夾門內降輿。上曰,稟旨,就次亦當爲之,而承旨落後,諸承旨從重推考。出擧條上入齋室,諸臣以次退出。
上在慶熙宮。停常參·經筵。
行禮後,政院·藥房口傳問安。答曰,知道。
翌日,王世孫遣宮官問安。答曰,知道。
政院·藥房口傳問安。答曰,知道。
朝廷二品以上·六曹堂上單子問安。答曰,知道。
大駕歷臨孝章宮後,政院·藥房口傳問安。答曰,知道。
還宮後,政院·藥房口傳問安。答曰,知道。
以承傳色口傳下敎曰,養正齋,今日復望見,此心一倍。同敦寧金孝大,往見蓋瓦依前鮮明與否,詳知以來,下轎處以奏。
又下敎曰,初欲還宮矣。昨過其門,還宮時,孝章宮·懿昭宮當歷臨,軍兵路上留住事,使宣傳官,分付。
徐有大啓曰,明日暮華館武科殿試時,兩司當爲進參城上所,牌招定送,何如?傳曰,允。
傳于柳脩曰,當下敎,試望姑置。
又傳于曰,諸司預備。
兵曹口傳政事,副司直韓必壽,副司果具㢞。
傳于鄭昌聖曰,時刻單子儀注,置之,待下敎詣閤,只入正時。
傳于徐有大曰,試官南泰會代,韓光會爲之。
徐有大,以禮曹言啓曰,丙戌九月儒生別試入格幼學閔鼎烈,幼學李萬軾,同年九月節製鄕居首幼學金泓哲,京居首生員李遠,同年十一月賜柑別製居首生員金鍾秀,丁亥正月人日製居首生員柳德新,同年正月儒生殿講居首幼學金履權,幼學方宗擧,同年四月儒生製述居首進士趙榮曾,同年五月儒生殿講居首幼學金鳳顯,同年閠七月儒生製述居首進士尹勉升,同年閠七月親臨景福宮儒生製述居首生員李師濂,同年九月節製居首進士申光履,同年十月儒生製述居首生員韓錫大,同年十月儒生殿講居首幼學金光藎,同年十一月賜柑別製居首生員趙晸,同年十二月儒生別試居首幼學魚錫定,今年正月人月製鄕居首生員成德朝,京居首幼學尹在醇,同年正月儒生殿講居首幼學具修溫,幼學桂德新,同年三月節製鄕居首幼學權偀,京居首生員趙宗鉉等,直赴殿試事,命下矣。閔鼎烈等二十三人,竝許赴於今此式年文科殿試,而丙戌九月儒生別試入格幼學宋煥億,方在喪云。依例許赴於後科殿試,何如?傳曰,允。
鄭昌聖,以兵曹言啓曰,前後直赴殿試捧承傳人別武士裵允卿等一百四十二人,依例許赴於明日式年殿試之意,敢啓。傳曰,知道。
戊子三月初九日酉時,上還宮入侍時,行都承旨宋瑩中,左承旨李翼元,右承旨柳脩,左副承旨李壽鳳,右副承旨鄭昌聖,同副承旨徐有大,記事官李養遂,假注書兪岳柱,記事官閔潤洙·洪周萬,以次隨駕。上具翼善冠·黑圓領袍,步出宮門外乘輿。藥房提調,持蔘苓茶入侍。藥房都提調尹東度,提調李思觀,持湯劑進伏。上進御。東度曰,行禮後,聖候若何?上曰,一樣矣。上曰,明日文科殿試試官,領相南泰會·趙曮·趙德成·韓必壽·李敬玉·具㢞,承旨禮房爲之。今者此科,其豈攸料?懸題時,當月臺殿座,只入直擧行。武官命官,左相·訓將·禁將·愼認明·李潤禧·趙嶫·李殷春爲之,比較片箭擧行。出駕前下敎上曰,式年武所監試官,不可不備。李行源踏下代,李普觀司諫除授,牌招察任。出駕前下敎上曰,一時不察,飭已行,前承旨李在簡敍用。出駕前下敎上曰,試官時無職名人員,令該曹依例口傳付畢職事。出駕前下敎上出大門外,降輿乘轎,歷臨孝章宮,因回駕至延和門外,下轎乘輿入大內。諸臣以次退出。
上在慶熙宮。停常參·經筵。
未時,日暈。酉時,日有左珥。
藥房都提調尹東度,提調李思觀,副提調宋瑩中啓曰,昨日曉頭行禮,克展孝思,歷臨伸懷,侵夜回駕。伏未審夜間,聖體調攝,若何,痰候,何如,寢睡·水刺之節,亦何如?臣等,依下敎,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。今年何年,今月何月?一朔之內,追慕稠疊,欲抑何抑?氣則一樣,明日入侍,宜矣。
中宮殿·惠嬪宮,藥房口傳問安。答曰,知道。
親臨殿試罷後,政院·藥房口傳問安。答曰,知道。
以承傳色口傳下敎曰,茶則入之。
又下敎曰,二十五日,當香祗迎,儀注置之。
宋瑩中啓曰,卽者奉敎洪相簡,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
傳于鄭昌聖曰,在院承旨與試官,持試券,先爲入侍。
宋瑩中,以吏曹言啓曰,明日親臨殿試時,通禮不可不備員。左通禮有闕代,口傳備擬以入之意,敢啓。傳曰,知道。
吏曹口傳政事,以朴志源爲左通禮。
鄭昌聖,以武所命官意啓曰,直赴與子中,挾輦軍金世徵伏地所告內,本姓全字,當初試放,別單中誤以金字,載錄啓下,別單與錄名單子,致有相左云。故取考軍案及帳籍,則其爲全姓,的實無疑。殿試榜目中,以全字改書許射,而當初試放別單,則從實改付標之意,分付該曹,何如?傳曰,允。
徐有大,以禁衛營言啓曰,本營字內水標橋修改事,定奪矣。今三月初九日爲始,始役之意,敢啓。傳曰,知道。
又以摠戎廳言啓曰,昨年水原馬兵,通融爲別驍士,春秋都試事,命下矣。自該府,別驍士春等都試後,六兩騎蒭鞭棍入格之類報來,故柳葉箭·片箭,依前定式,今月十一日,試取於本營之意,敢啓。傳曰,知道。
戊子三月初十日辰時,上御崇政殿月臺。親臨殿試入侍時,行都承旨宋瑩中,左承旨李翼元,右承旨柳脩,左副承旨李壽鳳,右副承旨鄭昌聖,同副承旨徐有大,記事官李養遂,假注書兪岳柱,記事官閔潤洙·洪周萬,試官領議政金致仁,行副司直韓光會,禮曹參判趙曮,副司直韓必壽,副司直趙德成,左通禮李敬玉,副司果具㢞,以次進伏。上具翼善冠·袞龍袍,以乘輿,出資政門,月臺殿座。藥房都提調提調,持湯劑入侍。出榻敎都提調尹東度,提調李思觀,持陽劑進伏,上進御。東度曰,昨日侵夜還宮,聖候若何?上曰,一樣矣。上曰,直赴則陞於中階。上曰,懸題後給試券乎?瑩中曰,曾見給券後懸題矣。上曰,及第於斯爲盛。瑩中曰,以直赴之多也。上曰,直赴則付之末端乎?兵曹判書李景祜曰,然矣。因命懸題出賦,乃親極滋味也。上曰,此製未必善矣。致仁曰,然。上曰,李遠,密陽君之子乎?致仁曰,然。上曰,善文者先出,則不能者,必曳白矣。致仁曰,取次字等乎?上曰,依爲之。上曰,數日風氣,花色爛熳,正是催花風也。景祜曰,陵幸時隨駕軍兵,先爲渡涉,事前已稟定,而出宮時,雖以初嚴後行軍,陵所旣有環衛之節。若於初嚴後撤環衛,則必有窘束之慮,故敢達矣。上曰,出宮時,城門開後,卽爲行軍,回還日,辭陵時撤衛,可也。出擧條景祜曰,在前經宿動駕時,城門外把守單,大駕過後,卽爲入來留都營,還宮時,還爲出去,依前把守矣。今亦依此擧行,何如?上曰,依爲之。出擧條景祜曰,王世孫隨駕時牌軍,以禁衛軍爲之事,命下矣。前以二百名,爲前後牌軍,今亦依此爲之乎?上曰,以同牌軍擧行。出擧條景祜曰,今番陵幸時設布帳,訓局次知擧行,而不足之數,隨駕軍門,合力擧行,布城外虎網子,畿營例爲擧行,今亦依此擧行,何如?上曰,依爲之。出擧條景祜曰,經宿動駕時,留都營狀啓,例爲付撥,而或有時急事,則京驛馬待令,曾有定奪矣。今亦依此擧行乎?上曰,依爲之。出擧條上曰,常時渡涉,隨駕軍門,有相應接之事,故旗鼓龍舟,左右皆待令,而今番只用旗鼓,大旗幟及金鼓外,勿爲待令,隨大將前行事,分付兩軍門·龍虎營。出傳敎上曰,今聞亦有虎網子云。亦勿煩民力,其軍農民,切勿取用事,分付畿營。出傳敎上曰,兩陵忌辰何日?日記持入。養遂持日記進伏。上降座,命瑩中讀祭文。上曰,彼注書誰也?致仁曰,李養遂也。上曰,多兄弟乎?致仁曰,四兄弟也。上曰,其父似宜速去,以國有齋戒,且値陵幸故未也。致仁曰,道伯異於小官,陵幸前,未可下直。上曰,然。其意傳之,可也。瑩中曰,今番陵幸時,兩實官皆當隨駕,而一則假官當隨。上曰,誰也?瑩中曰,兪岳柱也。以有限一年行公之敎故也。上曰,何事也?必壽曰,以試官望書入之事也。上曰,特爲分揀,幾乎使人停擧矣。上曰,承旨注書之限今年行公,分揀事,下敎。出傳敎上曰,畢收券後,試官持而入侍。出傳敎上曰,新恩政事,明日爲之。出傳敎上曰,藥房都提調提調,持湯劑入侍。出傳敎都提調尹東度,提調李思觀,持湯劑進伏。上進御後,乘輿還入大內。藥房及承史,以次退出。
戊子三月初十日申時,上御集慶堂。科次入侍時,試官領議政金致仁,行副司直韓光會,禮曹參判趙曮,副司直韓必壽,副司直趙德成,左通禮李敬玉,副司果具㢞,右承旨柳脩,假注書兪岳柱,記事官閔潤洙·洪周萬,以次進伏訖。上曰,試券讀之。讀訖五十七丈。上曰,拆封。旣拆,趙晸爲壯元,其下次第拆名。上曰,文官之盛,未有多於此矣。新恩政事,明日爲之。上曰,趙榮曾,當爲何職?致仁曰,五十無一資,方有陞品,此則前銜已多,似無陞品。上曰,卿等第詳古例如榮曾者有誰?諸臣以次退出
上在慶熙宮。停常參·經筵。
鄭昌聖啓曰,大司憲·執義·掌令一員,持平二員未差,掌令李台鼎呈辭,今日以監察茶時之意,敢啓。傳曰,知道。
藥房都提調尹東度,提調李思觀,副提調宋瑩中啓曰,昨日親臨殿試,移時酬應。伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,待下敎詣閤。
又下敎曰,旣以進定殿試雜科覆試,以今月二十二日擧行,放榜二十七日爲之。
又下敎曰,關東伯擧動後,使之辭朝矣。計其日字,則連爲相値,以初定日爲之。
以備忘記,傳于徐有大曰,昨日考例以奏之意下敎,靜而思之,昨年何年,豈特古來稀年?此年此人等事,其亦奇矣。以予今日之心,遵鄭彦儒月臺陞資之例,當憶三百年,推恩新榜趙榮曾,特爲加資,追慕國初意。
又傳于曰,今日次對爲之。
徐有大啓曰,今日次對,諫院無進參之員。司諫李普觀,卽爲牌招,以爲入侍之地,何如?傳曰,允。
傳于李翼元曰,內局入侍。
有政。吏批,以趙暾爲吏曹判書。參判閔百興進,參議洪趾海病,右承旨柳脩進。啓曰,判書趙暾在外,參議洪趾海病不來,小臣獨政未安,何以爲之?敢稟。傳曰,仍爲之。
又啓曰,臺諫闕員及玉堂闕員,今當差出,而擬望之人乏少,相避·外任,竝擬,何如?傳曰,允
又啓曰,文科甲科二人三人,當付七品職,而時無窠闕,生進直長中首仕二人軍資監直長尹光昇,濟用監直長朴應煥,依例送西出六後,推移付職,何如?傳曰,允。
又啓曰,玉堂多窠,今當差出,而曾經之人,多在違牌坐罷中,無以推移備擬,合有變通之道,何以爲之?敢稟。傳曰,敍用。
又啓曰,宗簿寺正申思運,除授後,過限未肅拜,依例改差,何如?傳曰,允。
以金器大爲大司憲,安杓爲大司憲,金會元爲執義,南鶴宗爲司諫,申五淸爲掌令,李祉承·丁範祖爲持平,張淀爲獻納,洪樂信·李秉鼎爲正言,金載順爲應敎,朴弼逵爲副應敎,李致中爲校理,洪檢爲副校理,李晉圭·徐浩修爲修撰,沈觀之爲副修撰,李鎭恒爲兼輔德,徐有寧爲司書,朴取源爲兼輔德,金載順爲兼弼善,韓光會爲刑曹判書,安允行爲判尹,鄭運維爲右尹,趙晸爲刑曹參議,趙榮曾爲敦寧都正,趙暾爲知經筵,李思祚爲吏曹佐郞,沈鏶爲禮曹正郞,趙暾爲觀象監提調,朴弼逵爲兼中學敎授,徐浩修爲兼東學敎授,任瓘爲典籍,韓光漙爲軍資奉事,具昌奎爲陰竹縣監,李宗憲·李致玉爲順懷墓守衛官,兼春秋單李時逸,奉敎單洪相簡,檢閱二單柳焵·南柱老,校書博士單盧允中,軍資直長單宋煥喆,文科甲科第二人濟用直長單柳德申,文科甲科第三人新及第趙晸今加通政,文科甲科第一人新及第趙榮曾今加通政,特爲加資事承傳,義盈主簿單洪錫範,武科甲科第一人前僉知康弘濟今加嘉善,曾經四十年,八十加資事承傳,知經筵單趙雲逵,同經筵單趙暾。
兵批,判書李景祜病,參判李應協病,參議徐命天病,參知李萬恢入直進。副護軍許礈·金鍾萬·李心海,副司直金善行·金器大·尹得養·李聖圭·金光國·安杓·李重祜·李之晦·李在簡·李得福·金光默,副司果洪秀輔·朴師崙·李思祚·李養遂·閔鍾烈·李秉鼎·洪樂信·李克生·朴應煥·尹光昇·沈觀之·韓榮錫·李世玉·徐命緯,副司正任銈·崔守斌·朴天杓,同知單高天樞,僉知二單具明遠·金器兌。
徐有大,以兵曹言啓曰,同知中樞府事宋炳華·金季良,僉知中樞府事愼守彝,俱以病難供職,呈狀乞遞,竝今姑改差,何如?傳曰,允。
又啓曰,大臣·備局堂上,依下敎來待矣。
注書李養遂陞六,代以尹慶龍爲假注書。
注書李克生陞六,代以李顯模爲假注書。
徐有大啓曰,今日武科殿試時,直赴中別監朴枝興,敎鍊官尹得範,御營軍金日煥·韓萬昌,挾輦單嚴厚才,砲手車時才·金斗田·金萬昌·金泰胄·李德根,別武士金起西,馬兵裵贊龜·李宗泰,扈輦隊張得信·薛昌光·崔聖仁,布帳軍金道一·金良澤,禁衛軍金兌根,步軍丁啓殷·曺重漢,標下軍申秀芳·金世希,扈衛軍李弼龍,別武土金守三·張輝圭·金麗澤·鄭尙德·李光遇·安宗奎·白師絢,親騎衛鄭德興,騎士宋益輝,別武士金廷郁,扈衛軍官張翼軫,壯旅哨官宋必興,親騎衛鄭興恒·李潤明·李光獜,錄名單子,無緣不呈,竝依例陳試之意,敢啓。傳曰,知道。
柳脩,以弘文館言啓曰,本館下番闕直,事甚未安。今日政新除授玉堂,待下批,仍卽牌招入直,何如?傳曰,允。
假注書李顯模在外,代以蔡弘履爲假注書。
鄭昌聖啓曰,判義禁趙雲逵,持阿命一等供辭,依下敎來待矣。傳曰,入侍。
李翼元啓曰,新除授奉敎洪相簡,檢閱柳焵·南柱老,竝卽牌招,推移入直,何如?傳曰,允。
柳脩,以吏曹言啓曰,新除授判書趙暾,時在京畿楊州地,乘馹上來事,令政院下諭,何如?傳曰,允,
鄭昌聖,以刑曹言啓曰,登聞帳殿,今乃初聞,其雖下吏,若捧其供以啓,僥倖其宜嚴懲,令該曹勿捧其供,珍島郡刑推定配事,命下矣。擊錚罪人李學松,依傳敎,嚴刑一次,全羅道珍島郡,發配之意,敢啓。傳曰,知道。
又以兵曹言啓曰,今三月十一日,廣州居幼學曺允升稱名人,自興化門入來,差備門外擊錚,依例令攸司囚禁科罪,當該守門將鄭翼漢,依定式推考,何如?傳曰,允。
又以摠戎廳言啓曰,水原別驍士今春等都試居首者一人閑良,則直赴殿試事,已有定式矣。該邑所報六兩·騎蒭·鞭棍入格者五十五人等,柳葉箭·片箭試取計劃後,其中居首者一人,別單書入,其餘入格之類,使該邑依例施賞之意,敢啓。傳曰,知道。
以承傳色口傳下敎曰,憲府三人,卽時放送,京兆書吏,雖夜,令秋曹開坐決杖事,分付。
戊子三月十一日辰時,上御集慶堂。藥房入診入侍時,都提調尹東度,提調李思觀,副提調宋瑩中,記事官李養遂·閔潤洙·洪周萬,醫官方泰輿·李以楷·慶絢·金季良·鄭允說·金宗壽·許溫,以次進伏訖。東度曰,深夜酬應,聖體若何?上曰,一樣矣。東度曰,寢睡·水刺之節,亦若何?上曰,一樣矣。進湯劑。醫官以次診候訖。泰輿等曰,脈候左右三部,度數調均,滑體亦如前矣。上曰,藥房提調·副提調持陽劑,更爲入侍。出榻敎思觀·瑩中,持湯劑進伏。上進御湯劑後,藥院諸臣,先爲退出。
戊子三月十一日巳時,上御集慶堂。大臣·備局堂上引見入侍時,左議政韓翼謩,行司直申晦,判義禁趙雲逵,兵曹判書李景祜,行副護軍鄭汝稷·李章吾,吏曹參判閔百興,掌令李台鼎,同副承旨徐有大,假注書兪岳柱,事變假注書許湜,記事官閔潤洙·洪周萬,以次進伏訖。翼謩曰,聖心當此年每疚懷,臣等,不任焦迫之忱,寢睡之節,何如?水刺之節勝於前,臣已知之矣。上曰,心常苦矣。上曰,花外小車有難摸狀,親極滋味,亦可謂難,初欲出表題矣,似難於講儒故出賦矣。上曰,趙曮亦來乎?翼謩曰,未及來也。上曰,江原監司,以初定日下去乎?有大曰,云然矣。上曰,更思之,下去,是矣。上曰,尹勉升亦出六乎?翼謩曰,以郞銜故未也。翼謩曰,近來官規襲謬,至於通德之郞,實是崇資,而人或有躐等之弊,金鍾秀則獨不出其資,以郡守而尙爲郞,是故人不可不擇矣。上曰,誠貴矣。藥房都提調尹東度曰,故相李宗城亦然矣。上曰,百官加規矩,不若古規,故今番直赴中,若爲甲科,則必皆陞資,故以此爲期。壯元外未參甲科,所料若此,題雖美矣,其將若何云爾。果若所料,今日問其資窮者,其中金鍾秀,已經郡守,猶在通德郞,其執可尙,不墜古風,亦涉可嘉。其資以乙科例施行,以示予意。出傳敎上曰,尹勉升,有食肉之相,予嘗奇而看之。翼謩曰,相法雖不知,而大口好顔,且有所抱矣。上曰,趙榮曾何年及第?翼謩曰,再昨年四月科也。上曰,久矣,此人老矣。登科已多年,而未有名,其子孫必野俗我矣。翼謩曰,適有言端,敢此仰達矣。代加之直出通德郞,實非法意,而擧世製謬,不知其非,自今,申飭,凡代加者,必自將仕爲始,俾無躐等之弊,何如?上曰,依爲之。出擧條翼謩曰,此平安監司鄭宲狀啓也。以爲平壤居將校高遠敍家失火,民家三百九十八戶,竝爲燒燼,所見慘切。失火民人等處,依例以會付耗米題給事,請令廟堂,稟處矣。被災民人,俱是中小殘戶,無一大戶矣。恤典分等,自有定式,依此題給之意,分付道臣,何如?上曰,分等分給,依爲之。其涉慘然,亦有其例,身役限一年特減。出擧條翼謩曰,此忠淸監司李惟秀狀啓也。以爲本道還穀不敷,實無農糧助給之望,而今當裒益移轉之時,不得不有留庫中犯劃之處,以此以彼,宜有變通之道。無論稍實·之次·尤甚邑,各樣還上軍作米留庫中,隨其緩急,參酌加分事,令廟堂稟旨,分付矣。湖西還穀,本自不優,昨年沿海被災最甚,今當移轉,尤不可膠守常格。各樣還穀,尤甚邑折半,之次邑三分一,特許加分。至於軍餉軍作米,關係不輕,只尤甚邑三分一許分,之次邑則無論爲宜,以此意分付,何如?上曰,依爲之。出擧條翼謩曰,昨日殿試,今日此稟,雖似急矣,分館卽令催促,何如?上曰,殿試唱榜促行,意亦在矣。文科之盛,未有若今番,分館,唱榜後翌日,卽爲擧行事,分付。翰圈有命,違牌翰林,一倂敍用,雖飭翰圈於李克生,其在館規,有掣肘之事。以注書言之,陞六在於今年,陞六事,分付。出傳敎上曰,文參下積滯,未有甚於近日。禁說書陞六,意雖在矣,一弛一張,文武之道也。其行公人中,乙酉年二月除授人金履素,丁亥五月除授人閔鍾烈·洪樂信,六月除授人李秉鼎,七月除授人李顯永,閏七月除授人李養遂,一體陞六,以示疎通之意。出傳敎上曰,李普觀誰族?騎判之族乎?景祜曰,臣之十三寸也。上曰,曾聞能文矣,爲人迂疎矣,而善讀試券矣。上曰,噫,今日耳目,豈爲監試署經而設乎?殿試有命,其日勢難行公,故以新除通禮,特除亞諫,纔經殿試,特敎次對入侍,謄傳何難,而違牌不進,事體寒心。其在國體,不可循例踏下,亟施不敍之典。出傳敎上曰,臺臣誰也?翼謩曰,李台鼎也。上曰,直矣。思觀曰,白綿紙,卽三南紙契貢物所納,而曾前則元貢五千數百石外,別卜定甚多,殆無節限矣。近年新有定式,以元貢爲限,革罷別卜定,濫費之路旣塞,封裹之數亦少,故遺儲頗多,雖半減,可以支用,而此係貢人生理,亦難一時多減,就元數中,量減三分之一,似合便宜,就議大臣,商確停當,而宜有一番稟裁,故敢達。上曰,依爲之。出擧條台鼎曰,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。請還寢東呂·址淳等還配之命,更令王府,嚴鞫得情。上曰,勿煩。請還寢定配罪人金柱泰減等之命。上曰,此啓經年,曾聞下敎,其涉過矣,其勿更煩。措辭見上台鼎曰,臣於傳啓之際,眼視昏翳,致有一字之誤讀。奏御文字,何等重大,而如是不謹,致勤聖敎,臣之昏錯之罪,在所難免,其何可一刻仍冒於臺次乎?請命遞斥臣職。上曰,一時做錯,其何爲嫌?勿辭,亦勿退待。上曰,宣傳官一員入侍事。出榻敎宣傳官進伏,上曰,今番將軍推幾人?汝稷曰,今番科,皆南行,故未也。上曰,此蓋古規也。諸臣以次退出。
戊子三月十一日酉時,上御集慶堂。判義禁入侍時,判義禁趙雲逵,右副承旨鄭昌聖,假注書兪岳柱,記事官閔潤洙·洪周萬,以次進伏訖。上曰,讀之。昌聖曰,判義禁,方持來矣。雲逵進伏,上曰,去其年齒而讀之。昌聖讀河命一·孫尙衍·崔世晃等原情訖。上曰,向來其擧子誰也?雲逵曰,尹得徵也。上曰,東邊西邊異乎?雲逵曰,異也。此事出於西邊云矣。上曰,科場用情,無歲無之,而木箭現捉,今始初聞,故有此下敎。今覽諸供,曾聞於片箭,得中呼不,故差備官置對,其供辭名傳。其供曰,夫片箭者,體小疾飛,去無影落無聲,誤呼以不,惶恐遲晚云,此等供辭,挺身代撰者,卽任自强也,是則有也,而此等其供,今乃初見,而用情擧子拾箭軍之事,幾百步木箭,不能檢察,無異昔之片箭,而三矢九十步,拾箭者一,二矢何越靑帳?身爲嶺南武夫,職在監察,何若是曚然也?近於固執,符同之律過矣,施以削職之典。東差備官,雖非渠所干,而西差備官,與監察爭執,則以符同之律過矣。本箭之或東或西馳飛,不是異事,不可區別,況此輩場中用奸,於渠例事。今則雖然,不可不嚴徵,竝令訓局,從重決棍汰去,竝放送。此供無形,勿施。出傳敎上曰,頃年在邸時,乃聞故判書洪啓迪,有月臺刑推之事,故金奉朝賀,爲法官時,身被衰麻,不謹行身者,自憲府草記刑推,此嗣服後予聞者,而近者或不無過有此等之事,噫,緹縈豈不云乎?刑者不可復續,風聞月臺,不計杖數,其刑酷矣,不可輕施者,其令柏府知悉。雖有刑推之事,一日無過一次事,定式,因此以聞。奉命御史,亦有此例云,關係莫重者,無過二次,則御史杖問,雖連三次刑推云,此法一例嚴禁。出傳敎諸臣以次退出。
上在慶熙宮。停常參·經筵。
夜一更,月暈,回木星。
藥房都提調尹東度,提調李思觀,副提調宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
以承傳色口傳下敎曰,茶則先入之,待下敎詣閤。
李壽鳳啓曰,大司憲金器大任所在外,執義金會元在外,掌令申五淸在外,李台鼎呈辭,持平李祉承未肅拜,丁範祖在外,今日以監察茶時之意,敢啓。傳曰,知道。
傳于柳脩曰,內局入侍。
傳于宋瑩中曰,宣傳官一員,同爲入侍。
傳于李壽鳳曰,承旨入侍。
徐有大,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李壽鳳,以都摠府言啓曰,今日入直軍兵等中日習射事,標信,命下矣。雨勢如此,不得爲之之意,敢啓。傳曰,知道。
徐有大,以都摠府言啓曰,副摠管李得膺,以能麼兒堂上,本廳坐起,晝仕出去之意,敢啓。傳曰,知道。
以備忘記,傳于徐有大曰,今予一心,其臨追慕,暮春將歇,九朔何射?今年花紅,戊戌後初見,予眼若此,此心何抑,而今年大比,寔予料表,唱榜後文武科,當德游堂召見,該房知悉。
以備忘記,又傳于曰,更思之,今年之科畢後,當爲雜科,會試十六日進定,唱榜十九日爲之。
徐有大,以侍講院言啓曰,本院新除授輔德李鎭恒,除拜後不爲出肅,卽爲牌招察任,何如?傳曰,允。
以備忘記,傳于徐有大曰,殿試若爲甲科,其宜陞資,而況此人,何製登科?且追憶光明皇嫂,同氣猶此人,瞻望東朝,此心一倍。旣已追慕,其亦興德洞科新榜魚錫定,特除承旨,依閔百興例,唱榜後謝恩。
以備忘記,又傳于曰,近者百隷怠慢,一則紀綱,二則紀綱,若是稽滯,該房承旨,視若尋常,當該承旨特差。
以備忘記,又傳于曰,昨以片箭古事下敎者,謂前則誤呼,今則用情者也。更而思之,莫重親臨,其猶用情,況細箭乎?監的官·差備官,符同之律雖過,其在嚴科場之道,掩匿之律奚赦?雖然旣定示,而一體下敎,其涉混同,東差備,特爲置之事,分付。
徐有大,以重修都監都提調言啓曰,先運引石,今纔訖役,而豫差一箇,昨又運入,一體鍊正之意,敢啓。傳曰,知道。
又以啓曰,陵役都監,例有善放砲手待令之事矣。卽今虎患轉甚,不遠之地,陵軍·村民,連續致傷,當此匠手·役夫露宿之時,不可無防患之道,亟令三軍門,砲手各五名,依例排日輪回定送事,分付,何如?傳曰,允。
又以訓鍊都監言啓曰,因重修都監草記,陵所不遠之地有虎患,令三軍門,砲手各五名,排日輪回定送事,允下矣。都監善放砲手五名,今月十三日爲始,定送之意,敢啓。傳曰,知道。
又以啓曰,科場弄奸差備官,令都監,從重決棍汰去事,命下矣。差備官孫尙衍·崔世晃,從重決棍十五度之意,敢啓。傳曰,知道。
又啓曰,明日次對,兩司當爲進參,除在外外,未肅拜·不爲行公人員,竝待開門牌招,以爲推移入侍之地,何如?傳曰,允。
李壽鳳,以義禁府言啓曰,時囚罪人監察河命一,施以削職之典,差備官孫尙衍·崔世晃等,不可不嚴懲,竝令訓局,從重決棍汰去放送事,命下矣。河命一,削職放送,孫尙衍·崔世晃等,依傳敎放送,亦令訓局擧行之意,敢啓。傳曰,知道。
又以刑曹言啓曰,因池潤寬擊錚原情,憲府三人,卽時放送,京兆書吏,決杖一百事,命下矣。池潤寬父大漢,自憲府,前已放送,潤寬捧原情後,亦已放送,而其兄德寬,依傳敎,卽爲放送,京兆書吏金光宇,決杖一百之意,敢啓。傳曰,知道。
又以啓曰,該府書吏,令該曹決杖事,命下矣。司憲府執吏書吏崔日炯,依傳敎,決杖八十之意,敢啓。傳曰,知道。
以承傳色口傳下敎曰,昨云李心海,而當卽捧傳旨,而事當卽爲擧行,如此事如是遲滯,該府執吏,令該曹決杖。
又以下敎曰,兪最基禮堂當該官,昨爲下敎,而至今寥寥,當該承旨推考。
又以下敎曰,魚錫定單子,今日內入之。
持平李祉承疏曰,伏以臣,本以無似,蒙被厚恩,濫叨侍從之列,居然已十年矣。間嘗一再獻愚,竊附於責難陳善之義,而言旣陳腐,效蔑絲毫,居常愧懼,交切于中。況臣稟質脆弱,卑嬰奇疾,羸悴旣極,懶廢轉甚,以此自知不堪世用,絶意進取,杜門深居,罕與人接,其於世務得失,朝廷是非,不啻若聾瞽之於鍾鼓丹靑,古人云,言不用則去,今臣初無可言之言,則其不可冒居此任也,明矣。若使臣伈伈泄泄,含默苟容,而行呼唱於道路,以爲一身之光,臣雖無恥,不忍爲此。伏乞聖明,諒臣至懇,遞臣職名,以安私分,不勝幸甚。臣方乞免,不宜贅及,而愛君一念,根於秉彝,事在目下,不容泯默,玆敢附陳其下,惟聖明澄省焉。竊以獻陵有事,行幸命下,臣固知出於聖上追遠之孝思,重事之盛意,而第念殿下一身,是宗廟社稷之主,百神萬民之所依,寶算方躋于崗陵,玉候久在於靜攝,此豈乘輿,冒風露涉江津,經宿往返之時哉?噫,無窮者孝心,而難强者血氣,故傳曰老者,不以筋力爲禮,雖在閭巷匹庶猶然,況千乘之君乎?又況步履登降之節,猶未復常,以殿下平日羹墻之聖慕,今春太廟展謁之儀,姑未擧焉,而憂悶之意,屢形於絲綸,則今日臣民之所仰慮,庸有極哉?臣自聞躬詣之敎,寸忱耿結,夜不能寐,以臣一人之心度之,擧朝臣鄰之心可知,擧朝之心如此,則八方民庶之心可知,臣民旣如此,則我春宮邸下之心,尤當如何?我春宮邸下之心如此,則恭惟我獻廟在天之靈,亦豈不戚然憂念於陟降之際乎?然則我殿下今日盡孝之道,惟當以祖宗之心爲心。殿下若思之至此,則必將怵然而驚,翻然而悟,反汗之命,何待臣言之畢也?噫,陵寢事重,有司之臣,仰體聖念,自當竭誠,而節屆立憂,民事方殷,亦豈非殿下所軫念處乎?古人於其君,固有牽裾而斷袂者,臣以爲今日諸臣,不能碎首丹墀,使吾君畢竟有命駕之擧,則非愛君如父之義也。伏願殿下,上體祖宗之心,中念春宮之至情,下副臣民之顒望,亟收獻陵幸行之命焉。噫,天意已決,輿衛略備,今臣以至疎至微一螻蟻之蹤,乃敢仰天一籲者,誠以太陽雖遙,葵藿自傾,區區血誠,或冀聖心感回,惟聖明諒察焉。仍竊伏惟,聖祖垂則,神孫是效,殿下今日之一動一靜,一語一默,何莫非春宮之所柯則,而向者三日製時,十五人子壻弟姪勿赴之敎,是豈大聖人燕翼之謨哉?夫崇儒重道,自是我朝之家法,向來譴責,雖出於一時之處分,而旣軫裕後之道,特下解籍之命,則士林有興起之望,世道有轉移之機,而今乃直驅黨人之科,創出無前之罰,景色愁沮,聽聞惶感,臣竊惜之。至於言事獲罪之臣,亦豈護黨背公之人也?藉令其人可罪,在聖朝恢張言路之道,猶可優容,況其子弟之不令赴擧,得無有害於聖王之法乎?古語云,作法於涼,其弊猶貪,似此非常之擧,恐非貽厥之道,伏願殿下,亟加深思,收還前敎,益懋涵養之工,克審喜怒之發,以基億萬年無彊之休焉。臣無任瞻天望聖屛營祈懇之至。答曰,省疏具悉。噫,今日諸臣之心,就無爾心,而人皆不敢者,予雖誠淺,今日之心,一段追慕,雖由於此,爾何不言,予何自默?亦非諸臣不思衰君之致。凡諸此等事,不耐追慕,必也過中,卽予導之,豈群下之過?雖然爾之所陳,意在愛君,予之强行,仰惟宗德。嗚呼,下敎旣諭以世弟承儲,古今雖異,問其本事,相符國初。今年何歲?冞切此心之中,奉聞實錄中我欲吹笛而歸等敎,中夜思之,不覺嗚咽,而于今呼寫,涕被于面。況此際陵石有頉,此非石之頉,卽不肖復拜之機會,豈云步艱?雖匍匐於閣前,何敢偃臥?嗚呼,過昨歲拜此陵,奚特興慕?祖功宗德,期日已迫,心懸象設,爾誠雖嘉,其何復議?疏末附陳,近者奇奇怪怪,式月斯生,不展其章,予心先動,今覽爾章,不覺自省。意雖慨於世道,不可垂裕後昆,此非事往而心弛,其雖卽席,予亦知過。嗚呼,是豈他哉?四十年苦心,治效莫聞,只有望八其君,而且慕昔藏樂之日,今年忒甚。今日秉筆之臣,若體太史公史筆之飭,豈無公筆?今世之人一也,予不質言,爾誠無隱,予何飾過?雖有駟不及舌之歎,坐側有沖子,其豈惜悔?且有後科,亟寢其敎,使中外之人,咸知予意。爾勿過辭,從速察職。
戊子三月十二日巳時,上御集慶堂。藥房入診入侍時,都提調尹東度,提調李思觀,副提調宋瑩中,假注書尹慶龍,記事官南柱老·洪周萬,醫官方泰輿·李以楷·慶絢·金季良·吳道炯·鄭允說,以次進伏訖。尹東度曰,夜間,聖體若何?上曰,一樣矣。聞此雨爲喜雨云,然乎?東度曰,此正時雨,而莫不喜之矣。寢睡·水刺,何如?上曰,甚苦矣。仍進湯劑後,請入診,上許之。方泰輿等,以次診候,退伏曰,脈候左右三部,一向調均,滑體亦一樣矣。上曰,翰林揀擇,定於何日乎?洪周萬曰,十三日爲之矣。上曰,古則雖堂上,率榜入來,而曺夏望,以老爲辭矣。今番堂上者爲三人,而當入參矣,若不遵古例,則自本院,捉囚下人,可也。古風不可不遵矣。命讀李祉承疏。上曰,此人早登對矣,李萬恢之子,似爲年少矣,爲李之億之幾寸乎?予見欺於姜趾煥矣。趾承,曾已見辱於何人乎?東度曰,權極矣。至無窮者孝思,難强者筋力之句,上曰,此語差可意也,其文亦善作矣。至十五人子壻弟姪之句,上曰,其言則是矣,其心亦可尙矣。心若不然而有此語,則何足取哉?其疏略而盡,非偶然也。以李祉承而有此疏,其非出於外面之狀,可以揣知矣。宋瑩中曰,此人以年少文臣,閉門讀書,居家多有行誼云矣。上曰,此則無處分之事矣。人或曰,以李之億之族而然矣。瑩中曰,聖鑑孔昭,豈有是事乎?上曰,權極亦見辱矣。東度曰,李溭之疏,果論權極矣。上曰,宋明欽·金亮行,於渠無半合顧惜之事,其無意思,可見於其文矣。上曰,疏中有山林之句乎?瑩中曰,泛稱士林矣。上曰,一節雖依俙,皆爲當言之事,而出於公心也。子壻弟姪之見逐於場屋,古今所無矣,出於苦心而然矣。東度曰,伏見所下批旨,實爲盛德事矣。上曰,渠或有狹雜之心,予之批答當如是,而此則可見其心之公矣。東度曰,臣以此事,未能建白,而年少臺臣能辦,此臣亦自外聞而感嘆矣。瑩中曰,此臺臣,自少有誠孝之美名,亦此事君移孝爲忠之道矣。上曰,姜必履,見辱於誰也?諸臣未及仰對。上曰,李世孝,而此爲三世孝子旌門之家也。上曰,藥房提調持湯劑,更爲入侍。上曰,理中建功湯前方中,乾薑·桂枝各減一錢,陳皮減五分。出榻敎戶判李思觀曰,臣待罪繕工提調,敢達矣。從前御船渡津時,以三隻粧船矣,世孫宮粧船,何以爲之乎?上曰,姑置之。諸臣以次退出。
上在慶熙宮。停常參·經筵。
夜四更五更,月暈,廻木星。
藥房都提調尹東度,提調李思觀,副提調宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,口傳問安。答曰,知道。
以承傳色口傳下敎曰,茶則先入之,待下敎詣閤。
李壽鳳啓曰,大司憲金器大任所在外,執義金會元在外,掌令申五淸在外,李台鼎呈辭,持平李祉承未肅拜,丁範祖在外,今日以監察茶時之意,敢啓。傳曰,知道。
傳于柳脩曰,敎婦初來,今日翰林揀擇,豈意見之乎?先到者,爲先呼新來,謂以堂上有職,不卽來者,使本司書吏催促。
以承傳色口傳下敎曰,今日欲見之矣,春日尙寒,如此之時,欲爲休息,建功湯入之,茶亦入之。
又下敎曰,萬念都冷,三百年古風也,昨日下敎有意。今番新榜中堂上者,如古之孟萬澤,若漏古風,當拔唱榜,以此分付。
傳于徐有大曰,再明日唱榜,次對進定於明日。
柳脩,以弘文館言啓曰,上番校理臣洪景顔,以禁衛營從事官,今日本營上下坐起時,晝仕出去之意,敢啓。傳曰,知道。
徐有大,以兵曹言啓曰,景福宮衛將申漢模,昌德宮衛將高天樞,昌慶宮衛將金德允,俱以病難供職,呈狀乞遞,竝今姑改差,何如?傳曰,允。
以黃海監司李潭狀啓,薦新及進上生石首魚,節候差早,姑未捉得,限內不得封進,惶恐待罪事,傳于柳脩曰,勿待罪事,回諭。
江原監司李彦衡敎書。王若曰,屛翰上都,撫巡玆而難愼,綱紀東甸,揀良材而委毗,宣我德音,藉卿才具。睠玆江原一道,寔是海山名藩,地勢居於上游,控制八百里疆域,關防接於北路,專統卄六州兵民,惟其土壤瘠而生理艱,是以賦租輕而治道簡。法令最嚴於松禁,或恐封山之濯童,事面莫重於參供,猶慮富戶之凋弊。務歸蘇殘而祛瘼,必須練達之才,意在爲官而擇人,誰堪按癸之責?惟卿,璿譜承藉,金榜標名,墨綬銅章,曾著蔭路之聲績,銀臺玉署,晚致榮途之歷颺,外若悃福無華,內實忠慤爲守,居閑局而恥躁競,幾多積薪之嘆,倚親臣而壯藩維,宜責憩實之化。爰採中朝之擧,要紓東顧之憂,玆授卿以守江原道觀察使兼兵馬水軍節度使·巡察使·原州牧使。卿其仰佩隆知,祗服寵命,布朝廷之德音,比如春風之和,恤蔀屋之愁冤,益致雪山之重。盤錯綜核,固卿已能,袵席勞練,是予攸勉,至若裁稟,厥有典常。嗚呼,政化可觀於承流,外除奚間於內試?聲名不損於治郡,東臬有重於西州,故玆敎示,想宜知悉。知製敎朴志源製
上在慶熙宮。停常參·經筵。
午時未時,日暈。酉時,日暈。
藥房都提調尹東度,提調李思觀,副提調宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,口傳問安。答曰,知道。
以承傳色口傳下敎曰,茶則先入之,待下敎詣閤。
徐有大啓曰,大臣·備局堂上,依下敎來待矣。
傳于柳脩曰,內局入侍,次對同爲入侍。
備忘記,傳于徐有大曰,戶判所執,雖爲經費,二幕次上下,亦是定例,而予之下敎者,不爲經費,而凡事稠疊者,莫若甚於今年故也,而今日筵中,其令直下者,意對二幕次之意也。期日已迫,卽爲上下事,分付該曹,世孫宮,一體擧行事,分付。
柳脩,以弘文館言啓曰,新除授副應敎朴弼逵,時在京畿楊州地,校理李致中,時在廣州地,副校理洪檢,時在陽根地,修撰李晉圭,時在平安道殷山縣任所,修撰徐浩修,時在京畿楊州地,副修撰沈觀之,時在廣州地,經筵入番事緊,請竝斯速乘馹上來事,下諭。傳曰,依啓。
又以侍講院言啓曰,本院新除授兼輔德朴取源,時無職名,令該曹口傳付軍職,卽爲牌招察任,何如?傳曰,允。
兵曹口傳政事,副司果朴取源。
傳于徐有大曰,二人旣已下敎,而魚錫定,則未及下敎,明日唱榜時,懸玉圈入來事,分付。
備邊司薦望,以李命植爲東萊府使。
吏曹口傳政事,以申晦爲司僕寺提調。
徐有大啓曰,新除授東萊府使李命植,方在罷散中,何以爲之?敢稟。傳曰,敍用。
東萊府使薦望,以承傳色口傳下敎曰,此與北伯有異,其間遲滯,動駕前,卽爲辭朝事,分付。
柳脩啓曰,判尹安允行,除拜後過三日,不爲出肅,依令式推考警責,卽爲牌招察任,何如?傳曰,允。
徐有大啓曰,卽者觀象監官員,以領事意來言,再明日陰陽科,本監提調,當爲進參,而提調趙暾在外,尹汲以身病不爲進參云,提調尹汲,待開門牌招,以爲進參之地,何如?傳曰,允。
柳脩,以禮曹言啓曰,雜科覆試時,首堂例爲進參,而判書李昌誼,以都監堂上,進去陵所矣。曾雖有啓稟後次堂備員開場之例,而此與應行之事有異,且參議金龜柱在外,何以爲之?敢稟。以禮曹草記,傳于柳脩曰,當下敎,置之。
咸鏡監司沈鏽疏曰,伏以臣,猥以無似之賤品,濫蒙不世之殊遇,位躐隆顯,任踰涯量,恩深報蔑,罪固難貰,福過災生,理所必至,畢竟以蹤跡,則滓穢之難洗也,以疾病,則膏肓之難醫也。明時便訣,義分之所未忍,束帶趨班,廉愧之所不敢,惟有氷炭在中,寢食靡安,蹙蹙若窮人之無所歸,區區此情,天地實監臨。頃嘗一再承命於迫隘之會者,雖出感恩畏罪,他不暇顧之致,而夤緣冒沒,自同無故,萬萬無此理矣。不料藩臬新命,遽下於夢想之外,臣誠惝怳震悸,不省其所以也。北門鎖鑰,其責至重,明廷掄簡,其難自別,雖使臣之情勢病狀,不至如此,卽其才猷,不足以莅事務,威望不足以鎭邊陲,則一行按節,適足添其孤恩負國之一大罪矣。況此危蹙之踪,癃痼之疾,雖閑司下邑,決不可晏然堪承者。自反復揣量,終無冒膺恩旨,玆敢瀝血爲辭,仰瀆崇聽。伏乞天地父母,諒臣懇之非出飾讓,念重任之不可輕授,亟命鐫改臣新除職名,以重藩寄,以靖私義,不勝幸甚。答曰,省疏具悉。於卿此任,予則曰得人。卿勿過辭,速往欽哉。
戊子三月十四日辰時,上御集慶堂。藥房入診入侍時,都提調尹東度,提調李思觀,副提調宋瑩中,假注書尹慶龍,記事官南柱老·洪周萬,醫官方泰輿·李以楷·慶絢·金季良·吳道炯·鄭允說,以次進伏訖。尹東度曰,日間,聖體若何?寢睡·水刺之節,亦何如?上曰,一樣矣。進湯劑,仍請診候,上許之。方泰輿·李以楷等,以次入診,退伏曰,脈候左右三部,一樣調均,滑體亦一樣矣。上曰,戶判以義盈庫燭,有所稟定者,而諺云洗踏足白,循例爲之,可也。上曰,趙曮之固執,兄傳于弟,至于趙暾,則可悶矣。上曰,李祉承,今日次對入來乎?宋瑩中曰,掌令入參,故祉承則不入矣。上曰,提調持湯劑,更爲入侍。進御訖,藥房先退出。
戊子三月十四日辰時,上御集慶堂。大臣·備局堂上引見入侍時,領議政金致仁,左議政韓翼謩,守禦使申晦,判義禁趙雲逵,兵曹判書李景祜,禁衛大將李章吾,禮曹參判趙曮,吏曹參判閔百興,校理洪景顔,掌令李台鼎,右承旨徐有大,假注書蔡弘履,記事官南柱老·洪周萬,以次進伏訖。上曰,今則石役,皆善爲乎?致仁對曰,石物實差訖役,豫差不始役,而宣傳官,來諭聖敎,故屢次申飭。然石理難知,詳審釘㾗,則皆無頉處矣。上曰,石理實難豫度矣。致仁曰,萬石上加引石,而萬石有隙,用灰塗之,豫差六尺餘,實差八石餘,臨時退舊石,實豫差間,觀勢用之,自九日,闌干石熟石一個,不新造,以爲臨時取用計矣。上曰,當日奉安,則似好矣。致仁曰,引石則待幸行日奉安矣。上曰,然則好矣。致仁曰,兩陵寢莎草,一體改莎乎?上曰,當一體爲之矣。致仁曰,數日前日氣甚熱,聖候若何?上曰,一樣,而頭部汗氣,甚苦悶矣。致仁曰,頭部之汗,好矣。今則幸行迫近,湯劑加意焉。上曰,今則果小心矣,而暮春將迫,正悶矣。致仁曰,寬妥聖心,則眼昏之症亦愈矣。翼謩曰,聖心豈有一毫悶惱之事乎?伏望和平聖心焉。上曰,展謁至今未行,豈不悶切乎?致仁曰,歷數帝王,春秋展謁,豈其易乎?尹東度曰,金陽澤,方待閤外矣。上曰,金判府事入侍。出榻敎上曰,李祉承事,欲待卿言之,其已聞知乎?致仁曰,聖敎至及於悔字,實有光於聖德矣。前日李宗榮批旨,今者李祉承批旨,俱是聖德事,下情不勝欣忭矣。其時臣等,未及仰奏,而聖心不必過慮,至如黨人之稱,冤實有異矣。上曰,豈非黨人乎?予見甚多矣。陽澤進前曰,日間,聖候若何?寢睡諸節,亦何如?上曰,寢睡則少愈矣。上命趙曮進前。上曰,彼三兄弟,亦稀罕矣。思之,予不覺興愴矣。上曰,旣命決杖金光宇,必不復捧受矣。致仁曰,然矣。致仁曰,向者前捕將金聖遇,以輕用重杖,特命罷職,而近聞事實不然,而從事官,惶怯誤對云,旣知其非罪,則宜有分揀之道矣。上曰,今聞所奏,從事官錯對,初下敎,勿施。出擧條陽澤曰,幸行在近,二提調勢難行公,誠可悶矣。上曰,今聞一提調所奏,事勢固然,提調尹汲許遞,其代,令該曹,口傳擧行。出傳敎上曰,動駕不遠,旣兼整理使內局提調許遞,其代右參贊鄭弘淳除授。出傳敎致仁曰,大駕詣陵所經宿時,王世孫齋室,勿各修理事,前已下敎,而本陵齋室,元無兩房,似不無難便之端。香大廳隔墻至近,一體修理,則似好矣。上曰,香大廳不可,此外又有他室乎?致仁曰,香大廳之前,有祭官入處之房,而甚狹陋矣。上曰,以此修理,可也。出擧條陽澤曰,臣以司僕御乘事,仰達矣。昨年陵幸時,御乘新定狀望馬,一經御坐,而因踏床之傾欹,以致玉體之搖動,雖非御乘不順之故,而下情之驚惶,至今思之懍然。首望馬性最良順,熟試御坐,今番幸行時,當以首望馬,待候御坐,而末望馬,則不可完定於御坐,先此,仰達矣。上曰,今番予豈跨馬?置之。陽澤曰,陵幸程途頗遠,聖體兩日勞動之際,若或以御乘幸行,則誠甚憂悶,將欲繼陳,而未及畢奏,伏奉今番予豈跨馬之敎,下情不勝萬幸矣。東宮坐馬,例以兩望馬待令,而第二望馬有頉,將以他馬改備,堂郞未及議定之際,一內乘,以新馬任意輕先鞴入,雖緣事勢之急迫,而至重至謹之地,作此妄率之擧,極爲未安,當該內乘,宜施責罰,而二望馬,則不當因爲完定,故敢達矣。上曰,勿推。今番則東宮坐馬,以一望馬待令,可也。出擧條陽澤曰,自前動駕經宿時,上下闕入直內乘,其數不足,故例爲加出假內乘,而今番則東宮隨駕,上下闕廏馬盡往,且下闕德應房,無留置之物,則亦無守直之事,假內乘似不加出矣。上曰,今番動駕時,假內乘置之,可也。出擧條景顔曰,臣新從北路,目下民情,誠甚悶迫,敢此仰達矣。鏡城以北茂山外六鎭諸邑,昨秋水災,未免告歉,村閭景色,果爲惶汲。臣於上來時,言及守宰,分還之政,各別精審之意,申申另飭,而如無自朝家別般軫恤之擧,則北塞民憂,誠非細慮,且耳麥,始出於七月,則其前萬無生活之道。北路各邑,皆有交濟穀,臣意則自上渙發德音,以示軫念北民之意,令廟堂,講究賙救之策,亦爲申飭道臣,俾無捐瘠之患,恐不可已矣。上曰,何如?致仁曰,臣等,俄於閤外,已聞御史之言矣。鏡城以北諸邑,最爲被災,而雖以一邑之內言之,歉登間多頓異,且道臣,曾無請賑之事,則穀物區劃,恐非可論,更令道臣,詳察被災淺深,於其深處,就留庫還穀中,參酌加分,限麥前繼巡接濟,毋使耕作失時,似宜矣。上曰,依爲之。出擧條台鼎曰,請還寢定配罪人金柱泰減等之命。措辭見上上曰,旣諭,勿煩。台鼎曰,請還寢東呂·址淳還配之命,更令王府,嚴鞫得情。措辭見上上曰,勿煩。台鼎曰,請還寢定配罪人者斤萬酌處之命,更令王府,嚴鞫得情,夬伸王章。措辭見上上曰,勿煩。台鼎曰,新除授大司憲金器大,時在咸鏡監營任所,執義金會元,時在忠淸道海美地,掌令申五淸,時在文義地,持平丁範祖,時在江原道原州地,司諫院司諫南鶴宗,時在忠淸道溫陽地,獻納張淀,時在京畿豐德地,請竝斯速乘馹上來事,下諭。上曰,依啓。都憲交龜後,自當上來,勿爲下諭。諸臣退出。上命領左相,更爲入侍。致仁·翼謩進前。上曰,萊伯有上來消息乎?致仁曰,尙無消息。上曰,全州爲幾日程?翼謩曰,五日程矣。上曰,萊伯除授已久,而尙無消息,故問于相臣,辭狀又到云,其在分義,殊涉寒心,故初意則依補外例,其令除朝辭赴任。更以思之,其果實恙,職事可悶,況此人已知,其若不然,以李基敬之心,豈不欲一見其君乎?莫重邊任,不可相持,若有一分可堪之勢而至辭,君臣分義,無所逃於霄壤。于今望八,其何羈縻?不可循例特遞而止。東萊府使李基敬,亟施不敍之典,其代,今日內備擬,亦令不多日內辭朝。出傳敎上曰,萊伯誰可爲之?致仁曰,有李命値,而曾與金應淳相避,故未果。朴師海則好矣,新爲楊牧矣。上曰,然矣。致仁曰,北伯陳疏未去矣。上曰,然乎?諸臣退出。上命領左相,更爲入侍。上曰,北伯,數日內下去,好矣。動駕後,卽爲催促,好矣。上曰,北伯批下前,北伯瓜滿其近,特爲許遞,意在爲情理。北伯,其令當日內謝恩,回駕後,卽爲辭朝。出傳敎上曰,北伯於每事,知若不知,可貴矣。致仁曰,然矣。上曰,凡雜科有單提調,則循例擧行,例也。懸注以入,自可爲之。今爲雜科開政乎?此草記給之。出傳敎諸臣遂退出。
上在慶熙宮。停常參·經筵。
卯時,日有右珥。夜自一更至五更,月暈。
藥房都提調臣尹東度,提調臣鄭弘淳,副提調宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣,明日入侍,宜矣。
中宮殿·惠嬪宮,藥房口傳問安。答曰,知道。
以承傳色口傳下敎曰,茶先入之,建功湯入之。
徐有大啓曰,大司憲金器大任所在外,執義金會元,掌令申五淸,持平丁範祖在外,掌令李台鼎,持平李祉承呈辭,今日以監察茶時之意,敢啓。傳曰,知道。
以承傳色口傳下敎曰,敎婦初來,敎兒嬰孩,今年大比科,豈可夢寐料之?旣有入侍之命,鄕人外,過時不來者,雖壯元,拔去唱榜。
又下敎曰,傳旨中洪樂信·李秉鼎,循例傳旨捧入,安杓前已行公,而昨日特敎次對,違牌,其涉駭然,暮年爲雜科監試開政乎?只推,更爲牌招,使之進參,若又違牌,直捧嶺沿投畀傳旨。
又下敎曰,昨日下諭,柏府薇垣,限內若不上來,則政院知悉,直捧禁推傳旨。
徐有大,以都摠府言啓曰,今日入直內三廳武兼禁軍及軍兵等,當爲中日習射,而唱榜相値,不得爲之之意,敢啓。傳曰,知道。
又以禁衛營言啓曰,重修都監草記,善放砲手五名,令三軍門,輪回定送事,允下矣。本營善放砲手五名,輪次定送之意,敢啓。傳曰,知道。
柳脩啓曰,觀象監提調尹汲牌不進,推考傳旨,今方捧入,而明日陰陽科,提調當爲進參,而如是違牌,事甚未安,更卽牌招,何如?傳曰,允。
又啓曰,卽者觀象監員,以領事意來言,明日雜科,本監提調,當爲進參,而提調尹汲,以其身病,再牌不進,提調趙暾在外,無進參之員,在外提調,令本院稟旨變通矣。在外提調,合有變通之道,何以爲之?敢稟。傳曰,隨駕等事可稟,而承旨何可稟此乎?給之。
又以弘文館言啓曰,本館下番,連日闕直,事甚未安,副應敎朴弼逵,自鄕上來,卽爲牌招,以爲姑降入直之地,何如?
又以弘文館言啓曰,本館上番校理臣洪景顔,以禁衛營從事官,今日本營上下坐起時,晝仕出去之意,敢啓。傳曰,知道。
又以內醫院官員,以都提調意啓曰,自前陵幸擧動時,若是經宿之地,則陪從掌務官一員,例自司僕寺,補把馬一匹許給矣。今此獻陵幸行敎是時,依前例許給之意,分付該司,何如?傳曰,允。
又啓曰,明日雜科,兩司當爲進參,而諫院多官,或牌不進傳旨未下,或在外,無進參之員·在外人,合有變通之道,何以爲之?敢稟。
兵曹口傳政事,副司果桂德新。
副校理宋志淵疏曰,伏以三陽回泰,寶算彌寧,八域含生,歡祝惟均。仍念臣,僻處遐鄕,跡阻城闉,而適於是時,伏奉玉署除旨,臣亦聖世中一物耳,區區忱誠,豈不欲一登文陛,仰覲耿光,而第臣之母,年近七旬,病淹卄載,雖在平日,恒若凜凜,忽自歲初,重添食傷,寒熱往來之症,胸膈痞滯之氣,日甚一日,轉至於眞元大脫,痰喘隨劇,今已三朔,一味沈篤。臣獨在病側,晝宵焦灼,欲進則私情所迫,未忍離捨,欲止則職名虛縻,義分是懼,臣誠惶隕悶隘,莫知措躬之所也。然我殿下孝理之化,無遠不被,無物不遂,今若徒畏瀆擾之誅,不陳懇迫之實,則是又臣之罪也。彷徨屢日,敢因縣道,仰籲於仁覆之下。伏乞聖慈,俯垂諒察,亟削臣所帶之職,以便救護,仍治臣逋命之罪,以肅朝綱,幸甚。
戊子三月十五日巳時,上御德游堂。新恩入侍時,右承旨柳脩,假注書尹慶龍,記事官南柱老·洪周萬,以次進伏訖。上曰,甲科三人先爲進。趙·宋煥喆·柳德申進伏。上曰,壯元已玉圈乎?柳脩曰,然矣。命讀初句。上曰,壯元以興德洞科入侍,貴矣。上曰,予見趙榮曾,登第入侍,可貴矣。榮曾不善步,命中使扶退曰,此乃大臣之所爲矣。頃年李廷喆,予已墨抹矣,予之同庚,今日唱榜,又安知不爲二品乎?李遠進伏,命誦末句。上曰,思汝之祖,甚貴矣。汝之從祖,卽予同庚矣。汝家在和協翁主房近處乎?對曰,在下家矣。韓錫大進伏,命讀末句。上曰,汝在豐沛之鄕,尤貴矣。謝恩前,卽爲下去乎?對曰,臣受恩至此,豈不謝恩乎?上曰,其言有識矣。金鍾秀進伏,命誦末句。上曰,予思汝祖,甚貴矣。李世奭進伏,命誦末句。上曰,翰院揀坐,汝果追到,過甚矣。當爲翰林,墨抹進退,可也。柳脩曰,已經郡守矣。上曰,然則墨漆以謝晩到之過,可也。上曰,以李善行之子,爲初仕矣。趙宗鉉進伏,命讀末句。上曰,汝祖汝父爲金圈,汝則當爲墨圈矣。尹勉升進伏,命讀末句。上曰,誠爲嘉悅,汝爲勉憲之幾寸乎?對曰,六寸矣。上曰,予今見汝,予心尤愴感矣。上曰,當爲翰圈,而年且少過,爲墨抹,可也。上曰,關西人爲幾何?脩曰,今番唱榜,爲十七人矣。上曰,壯哉。尹在醇進伏,命誦末句。上曰,誰也?脩曰,故正言尹勤之子也。上曰,翰林之子,當爲翰林矣,墨面,可也。上曰,能文之士乎?脩曰,盛有文名矣。鄭澤孚進伏,命誦末句。上曰,誰也?對曰,鄭基安之從孫矣。上曰,當入翰圈,墨面,可也。金弘哲進伏,命誦末句。上曰,義州人登科,汝爲初度耶?對曰,然矣。李福徽進伏,命誦末句。上曰,誰也?脩曰,李廷喆之至親矣。上曰,廷喆以耆科無鬚而墨漆,此則各別漆面,可也。李萬軾進伏,命誦末句。上曰,此則翰圈之人,而以晩到揀坐之罪,更加墨漆,可也。韓鼎運進伏,命誦末句。上曰,誰也?脩曰,前騎郞韓繕之族也。上曰,此是必達之人,而當翰林矣,亦爲墨面,可也。柳偀進伏。上曰,誰也?脩曰,故弼善柳箕彦之堂姪也。上曰,然乎?多得翰林之才矣,各別墨面,可也。金具瞻進伏,命誦末句。上曰,焉敢用草心乎?當付第末,紅牌改之,可也。李鼎揆進伏,命誦末句。脩曰,此爲先正之孫矣,上曰,憲默之族乎?對曰,然矣。上曰,兩先正之後孫皆入侍,今番科榜,稍成貌樣矣。上曰,翰林墨面,便同將軍堆矣。諸新恩以次進伏訖。上曰,武科甲三人,先爲進前。以次入侍,而姓名居住後退出。上曰,今番大比科,實是萬萬料表,唱榜時不爲殿座,意雖在一榜召見,其亦意在。此科與前有異,特爲除場事,分付該曹。出傳敎上曰,五十無一資,陞六卽是古典,況六十乎?七十人趙榮曾,見旣陞資,六十奚異?此人登科,其亦異事,何待其請?此榜只有一人桂德新,若有當窠,今日口傳備擬,無窠,令該曹卽爲口傳,司果陞六,實職,待窠懸注調用。出傳敎諸臣以次退出。
上在慶熙宮。停常參·經筵。
午時,日暈。
藥房都提調臣尹東度,提調臣鄭弘淳,副提調臣宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·世嬪宮,藥房口傳問安。答曰,知道。
以承傳色口傳下敎曰,待下敎詣閤。
又下敎曰,建功湯入之。
又下敎曰,前已下敎,而謁聖謝恩,則差晩無怪,而式年謝恩之差晩,駭然,申飭。
又下敎曰,雖已行敎傳而有實職,所率若是夥多耶?申飭該曹。
徐有大啓曰,大司憲金器大任所在外,執義金會元,掌令申五淸,持平丁範祖在外,掌令李台鼎,持平李祉承呈辭,今日以監察茶時之意,敢啓。傳曰,知道。
以承傳色口傳下敎曰,明日次對,再明日爲之,明日旗軍洗馬爲之,而中官不知其君憧憧之心,掩置不奏,中官曺壽喆·金完碩記過,待令於江頭,此則勿出朝報。
又下敎曰,渠雖駭然,自內已爲申飭,莫重動駕,豈記過率去乎?置之。
又下敎曰,今番延和門當乘轎,明日旗軍洗馬,亦於其處爲之。
下備忘記于宋瑩中曰,期日在近,此心憧憧之中,靜以思之,回甲後今已十五年,逢十五年,一猶料表,況五乎?今年追慕之中,當拜之月,逢此年憶昔年,此心何抑?興惟及此,今日此心一倍,何以寫懷?靜息然後,此心可耐,明日入侍,宜矣。
又下備忘記曰,曾已諭庭謁聖,夜深唱榜,遐方出六行時,自然稽滯,而然豈意若今日乎?增式年,則古豈若此?況敎如嬰孩之類而下敎,則焉敢若此?宜飭其晩。其雖鄕儒,明日謁聖,然後下鄕,若是下敎之後尋鄕者,今番分館置之,以示暮年飭勵之意。
又下備忘記曰,曾亦諭,氣雖苶,心亦冷,遵古例,意豈衰?遊街時着笠,其猶偃便,其笠何敢入於闕中?今番新恩,三日內道中着笠,一切嚴禁,莫云九重何知,身爲新恩,何欺君?以此嚴飭。
下備忘記于徐有大曰,昨日雖下敎,曾有前例,京鄕中願赴場者,依例許之事,分付。
宋瑩中,以重修都監郞廳,以都提調意啓曰,今此陵役時物力請得,初旣從略,凡係使役,皆用雇軍矣。浮石·運莎·負土之役,自致浩多,匠料募價,不免匱乏,賑廳米二十石,兵曹木一同,依前例,更爲取用,何如?傳曰,允。
徐有大,以弘文館言啓曰,本館下番,連日闕直,事甚未安,修撰徐浩修,自鄕上來,卽爲牌招入直,何如?傳曰,允。
傳于徐有大曰,領相亦當往陵所,次對明日爲之。
傳于李壽鳳曰,坐直承旨入侍。
徐有大,以兵曹言啓曰,今三月十七日,武臣堂上祿試射日次,而旗軍洗馬相値,以十八日退行之意,敢啓。傳曰,知道。
又以訓鍊都監言啓曰,今此獻陵幸行時,陵所設布帳次,軍二百三十四名,將校率領,今月十七日,出送畢役,十九日回還,而其中五十二名,仍留守直之意,敢啓。傳曰,知道。
以咸鏡監司狀啓,咸興等邑居幼學朱明允母金氏等燒死·渰死·囕死事,傳于李翼元曰,令本道恤典擧行。
魚錫定,以工曹言啓曰,今番幸行時,大駕所御龍舟,今方挐曳上津,不日粧成,而世孫宮隨駕時所用粧船數,曾無可考之前例,當別粧一船,同時待令,而船艙狹隘,運泊俱難,何以爲之?敢稟。傳曰,同隨駕勿爲擧行。
又以工曹言啓曰,今此獻陵幸行,廣津渡涉時,御駕粧船及各樣應把船隻,別單書入,而許多軍兵與各司下人爭渡之際,不無雜亂之弊,量其人馬容載,計其船隻,分排整齊而後,可無紛爭遲滯之患,而以本曹數三使令,決無號令禁雜之勢,不可不依前例,分付,守禦·摠戎兩廳,旌手軍牢各十雙,分半定送,使其哨官領率,來待津頭,以爲排立禁雜之地,而亦以此,分付,隨駕軍門及各司,如有違令爭先者,勿論軍兵上司下人,卽其船所,從重決棍,甚者入啓論罪,何如?傳曰,分排是古例,此請亦古例,而近者百隷怠慢,雖城內動駕,雜亂特甚,況過涉乎?渡津今已數十年,其雜勝言?非徒雜亂,爭渡之際,其或墮水,有勢者竝騎,無勢者不得一船,必將有狼狽之弊。今番各設五雙將官外,敎鍊官各一人加定,各船擧牌以標。若此之後,其有雜亂之弊,令領率哨官,勿論上司·政院·差備所屬,卽其地決棍,當該將官,若有掩護之弊,而爭渡之際,人若有傷,當該將官,令訓局當重掍汰去,以此嚴飭,使望八渡涉時,其令井井濟濟。旣已先詣,有何水刺載持船?大殿·東宮水刺載持船,置之。
司書徐有寧疏曰,伏以惟天惟祖宗,篤垂眷祐,寶算彌高,春陽載和,聖候益康,臣民慶忭,曷有其極?仍伏念臣,素以譾劣,冒占科第,兩叨臺職,已極猥越,臣常與老父,莊誦前後恩命,而私自感祝也。不意春坊恩除,又降於親病苦劇之際,臣聞命驚惶,益不知攸措。夫昵侍离明,輔導講學,是其責任至重也,顧臣無似,何以得此?含恩畏義,固當竭蹶趨承,而第臣日前,與老父適來先壟,臣父素患疝氣與痰癖之症,猝發於行役撼頓之餘,委頓狀席,轉側須人,飮啖專廢,氣息凜綴,臣方日夕在側,左右扶護,至於尋醫問藥之節,惟臣躬執,則臣於此際,實無暫時離捨之勢。若欲祗謝恩旨,奔走供職,則病父在遠,將護無人,在臣煎迫之私,尤當如何哉?顧今胄筵日開,侍講時急,動駕不遠,陪扈事重,此時見職之瘝曠,益增分義之悚悶,玆不得不瀝血控籲,縣道封進。至若庸愚蔑學之姿,濫叨淸選,則固有人職不稱之愧,臺通勿施之論,曾發銓地,則亦爲情勢難冒之端,而親病方急,有不暇論及於他也。北望宸極,祗肅無路,微悃增深,不勝耿結。伏乞聖慈,天地父母,察臣焦灼之懇,特推孝理之恩,亟許鐫遞臣職名,俾得便意救護,而仍治臣違傲之罪,以安私分,以肅朝綱,幸甚。無批答
戊子三月十六日申時,上御集慶堂。承旨入侍時,右副承旨徐有大,假注書尹慶龍,記事官南柱老·洪周萬,以次進伏訖。上曰,動駕在近,此等之章,其何捧納?其情理雖有不可不捧者,措辭捧納,亦何循例?當該承旨推考,徐有寧之章給之,此後動駕前,凡諸章奏勿捧。噫,今番此行,其君意雖憧憧,其臣若有李祉承之心,何敢偃便在鄕,亦何敢偃便城外?下諭侍從臣過限者,雖有禁推之命,更以思之,勿論職之有無,此時在鄕,豈曰臣分?今番回駕後,非篤老者外,勿論實職·軍銜者,勿論官之高下,一竝下義禁府推考,使海東之臣,咸知有七十五歲其君焉。出傳敎上曰,嗚呼,今年此心難耐,其於此月,心若隕墜,此際陵寢有事,其欲躬詣,而憧憧之中,未及周量,此亦不肖。靜而思之,豈特經宿?當過昌德前路,雖無告由,敢命中官替奏,其日三嚴後,先詣昌德先拜,告由後動駕,雲寶劍·承史外,不緊侍衛·寶差備·交龍旗·前後廂軍隨駕,官道上留駐駕前駕後。自前若此之時,此五馬作行,故置之,只挾輦隨入,三嚴以寅初初刻單嚴進定,於昌德,只待諸司豫備事,分付,昌德敦化門,初嚴前,先爲除標信開門事,分付衛將。出傳敎上曰,前則經宿告由祭,前期二日爲之,因予定式,當日下敎,今乃覺焉,可謂迷矣。若此而時刻若早,行祭時當動駕,於心何,一何錯乎?行於二十日,而此後依此例擧行,頃年禮曹以稟,故恐或瀆䙝,太室外,其令置之。噫,望八經宿,寔是料表,旣不躬詣,此何敢闕?祭文一體製下,其令依此擧行。出傳敎諸臣以次退出。
上在慶熙宮。停常參·經筵。
藥房都提調尹東度,提調李思觀,副提調宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,口傳問安。答曰,知道。
以承傳色口傳下敎曰,待下敎詣閤。
又下敎曰,今日之爲,如往廣州,再次湯劑皆入之,茶亦入之。
宋瑩中啓曰,假注書尹慶龍·蔡弘履,身病猝重,勢難察任,今姑改差,何如?傳曰,允。
又啓曰,事變假注書許湜,身病猝重,勢難察任,改差,何如?傳曰,允。
假注書望,以李鼎揆·尹勉升爲假注書,以李遠爲事變假注書。
傳于徐有大曰,雜科人,明日使之待令。
柳脩,以弘文館言啓曰,本館上番洪景顔,以禁衛營從事官,今日本營上下坐起時,晝仕出去之意,敢啓。傳曰,知道。
以備忘記,傳于徐有大曰,以予之氣,乘馬何諭?今幸爲始進鞭,駕轎乘船時進鞭之意,分付太僕。
柳脩啓曰,今三月十八日,祿都目政事爲之之意,敢啓。傳曰,知道。
以承傳色口傳下敎曰,祿試射明日爲之云,祿都目不爲尋常耶?
又下敎曰,翰圈明日爲之。
上在慶熙宮,停常參·經筵。
中宮殿·惠嬪宮,藥房口傳問安。答曰,知道。
藥房都提調臣尹東度,提調臣鄭弘淳,副提調臣宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。此春已暮,朱明且近,三朔若此,九朔何耐?晝長固然,夜長亦甚,其況此際,期日在近,夙宵憧憧,更鼓心倚,待曙最苦,猶有二夜,心若二秋。吁嗟,諸臣,果若君心乎?其於近日,此心冞切,若此氣何諭哉?心惟懸於三浦。
魚錫定,以都摠府言啓曰,今日內三廳武兼禁軍及軍兵等,中日習射,請出標信。答曰,知道。
假注書尹勉升有頉,代韓錫大爲假注書,姜錫龜有頉,代鄭兼濟爲假注書,假注書李鼎揆有頉,代姜錫龜爲假注書,事變假注書李遠有頉,代李師濂爲事變假注書。
魚錫定啓曰,假注書尹勉升·李鼎揆,事變假注書李遠,時無職名,令該曹依例付軍職,冠帶常仕,何如?傳曰,允。
宋瑩中啓曰,新除授同副承旨魚錫定,卽爲牌招,何如?傳曰,允。
又啓曰,明日英陵傳香,禮房承旨,當爲齋宿,而右承旨李壽鳳,今日以式暇,不爲仕進,卽爲牌招入直,何如?傳曰,允。
又啓曰,沈履之事,該府口招,京兆摘奸後,戶房承旨與推考房承旨,持奏事,命下,而左承旨李翼元,今日以式暇,不爲仕進,卽爲牌招,何如?傳曰,允。
右副承旨魚錫定啓曰,判義禁趙雲逵,持沈履之口招公事,依下敎來待矣。傳曰,試官隨到入侍,其餘先入侍。
備忘記,傳于柳脩曰,今日下敎之後,此人何人,此科何科,豈遺漏於此乎?依頃年蔡濟恭例,以準點施行,其令一體應試。
傳于柳脩曰,翰圈人,資政殿當召試,使之待令。
傳于柳脩曰,試官亦當爲之,今日儒臣,豈若是乎?牌去來,申飭。堂上幾人入來乎?知入,承旨魚錫定入侍。
柳脩啓曰,翰圈人召試事,命下矣。領監事·春秋館閣堂上,竝卽牌招,何如?傳曰,允。
傳于柳脩曰,今日儒臣,豈敢違牌?儒臣·侍從若違牌,則豈曰臣子乎?卽爲申飭,使之承牌。
柳脩,以弘文館言啓曰,本館上番校理臣洪景顔,以禁衛營從事官,今日本營上下坐起時,晝仕出去之意,敢啓。傳曰,知道。
又以弘文館言啓曰,本館下番,連日闕直,事甚未安,今日政新除授玉堂,待下批,仍卽牌招,以爲入直之地,何如?傳曰,允。
傳于徐有大曰,翰林召試,當以此處爲之,侍衛置之,只該房承旨入侍。
傳于柳脩曰,召試人催促。
又傳于柳脩曰,整齊後來詣,卽入正時。
又傳于柳脩曰,只入正時。
魚錫定啓曰,大臣·備局堂上,依下敎來待矣。
以承傳色口傳下敎曰,待下敎詣閤,次對同爲入侍。
傳于柳脩曰,竝入侍。
以承傳色口傳下敎曰,韓錫大出六乎,漏於翰圈乎?問啓。
備忘記,傳于魚錫定曰,三日後謝恩,卽是故例,而魚錫定下批,若何?旣圈稽謝趙榮曾,尤何敢若此?七十稽謝,八十欲謝乎?事體寒心,其在國體,何願其人,何願其年?一體禁推。
有政。吏批,判書趙暾在外,參判閔百興進,參議洪趾海式暇,行都承旨宋瑩中進。
吏批啓曰,玉堂闕員,今當差出,而曾經之人,方在違牌坐罷中,無以推移備擬,合有變通之道,何以爲之?敢稟。傳曰,竝敍用。
又啓曰,判書趙暾在外,參議洪趾海病不來,小臣獨政未安,何以爲之?敢稟。傳曰,仍爲之。
又啓曰,前奉敎洪相簡陞六事,命下,而方在罷職中,何以爲之?敢稟。傳曰,敍用。
又啓曰,永禧殿參奉金載久呈狀內,身病甚重,勢難察任云,依例改差,何如?傳曰,允。
又啓曰,成均館學諭朱萬离,除授後過限未上來,依例罷職,何如?傳曰,允。
以金基大爲正言,李養遂爲正言,金載順爲副應敎,洪秀輔爲副校理,洪檢爲兼弼善,金熤爲副修撰,洪樂性爲刑曹判書,李瀰爲刑曹參議,李顯祚爲宗簿正,權極爲吏曹正郞,張志謙爲監察,尹光昇爲司饔主簿,李翼運爲注書,趙暾爲惠民提調,鄭弘淳爲內資提調,尹弘烈爲殷山縣監,待敎單柳焵,兼春秋二單鄭文柱·鄭昌順,軍器直長單崔世晃,奉事單李震雄,副奉事單宋重晉,奉常參奉單宋德鼎竝單付。
兵批,判書李景祜進,參判李應協病,參議李萬恢入直,參知李徽中病,左副承旨魚錫定進,以趙明鼎爲知事,鄭基安爲同知,金樂淳爲都摠都事,趙嶫爲中樞都事,黃仁燮爲江原監營中軍,具明遠爲兼司僕將,金梓爲內禁將,金龍行爲五衛將,柳爀爲慶尙左兵使,申大顯爲黃海水使,孫昌胤爲昌德將,高尙爲昌慶將,李定中爲景福將,朴昌潤爲僉知,李極齡爲蛇渡僉使,韓濟爲僉知,同知單鄭碩臣,僉知三單尹昌東·權尙殷·李枝弘,訓鍊主簿單崔景岳,突化堡權管單咸彰漢,副護軍朴弼逵,副司直洪樂性·尹蓍東·洪樂命·鄭昌聖·宋志淵,司果李毅壽·趙嵃·金徽柱,副司正尹勉升·李鼎揆·李遠。
吏曹口傳政事,以趙雲逵爲觀監提調。
魚錫定,以御營廳言啓曰,因重修都監草記,善放砲手五名,令三軍門,輪回定送事,允下矣。本廳善放砲手五名,輪次定送之意,敢啓。傳曰,知道。
又以兵曹言啓曰,卽接西所衛將牒報,則所屬都摠府西邊近處松木一株,因風折落云,令該所,依例斫去之意,敢啓。傳曰,知道。
又以兵曹言啓曰,今此幸行時,侍衛及領軍之將,不可不備,而兼司僕將閔惠洙,內禁衛將許任,五衛將申㬚,俱以身病之猝重,勢難供職,呈辭乞遞,竝今姑改差,何如?傳曰,允。
執義金會元疏曰,伏以臣,行己無狀,涉世昧方,年前薄勘,祗自慙悚,今則時已往矣,事已冷矣,何可呶呶追提,以傷忠孝之風乎?惟期杜門自訟,沕齒田間,甘作聖世之閑氓,不意憲府新命,遽下因事上京之際,除旨遠辱,馹召繼降,臣誠驚惶感激,罔知攸措。揆以義分,固當竭蹶趨承之不暇,而臣之自來情勢,旣無彈冠冒進之望,且接家信,則臣之老母,宿病之外,又添毒感,舊痾新症,一時交劇,飮啖全却,委席涔涔,急足踵至,促臣來視,臣自聞此報,心神飛越,按住不得。顧今幸行迫近,陪扈義重,而情理煎迫,投章徑歸,臣罪至此,尤合萬殞。伏乞聖明,亟遞臣職,仍治臣罪,以嚴朝綱,以便救護,千萬幸甚。臣於請急之章,不宜贅論他說,而願忠之誠,根於秉彝,憂慨之忱,不能自泯,敢以目下一言附陳,惟聖明澄省焉。臣聞諸道路,近因臺疏,聖心煩惱,多欠聖人和平之像,至下大烹之敎,而旋以貽燕之意,以敎代鼎。聖念所及,臣實欽仰,而假令群下,有可罪之事,惟當平心恕究,雍容處之。此可爲大聖人不大聲色之道,而至以烹之一字,發於辭敎之中,夫烹之爲罰,旣非聖王之刑政,而其有違於貽厥之謨,殿下亦旣深燭,則今雖代之以敎,辭敎之非常,亦獨不有欠於貽厥之謨哉?伏願殿下,克恢聖思,伊時傳敎,竝命收還,以光聖德焉。嗚呼,懲貪礪廉,王政攸先,親賢遠小,古人徽言。前副提學沈履之,挾其斗筲之才,恣行穿窬之習,人或勝己,必欲中傷,意有所欲,限死做去,千人所指,一世側目。況其貪汚之性,到處益肆,曾按湖藩,恣意牟利,道內所在近萬石眞麥,瞞報賑廳,減價請得,乘其酒禁之少弛,勒定準價而發賣,稱以改色立本,委輸絡繹,鞭朴狼藉,千億生靈,若在沸鼎,屢萬餘剩,盡歸私橐,其貪饕無恥,於斯極矣。作錢關文,渠雖掩置,道內耳目及該廳文書,必有可以憑驗者,臣謂特令道臣,明覈得實,以爲懲貪之地,斷不可已也,而且其雄藩遞來後,旋起甲第,制度侈濫,吞竝數家,連亘一壑,入其洞者,無不驚心駭眼,渠若眼有國法,則豈敢爲如此放恣之事乎?臣謂發遣部官摘奸,間架之過濫者,依法毁撤,以爲戢猾之地焉。嘻嘻,如此背公營私,貪婪不法之人,若使之揚揚於淸要華貫,少無懲畏,則彈惡勵世之政,將無所施,其銓衡貳佐,玉署長官之望,爲先改定,仍施屛裔之典,斷不可已也。臣無任屛營祈懇之至,謹昧死以聞。答曰,省疏具悉。首陳事,世道不若今日,則此敎豈樂爲?雖然以敎觀之,予心可知,噫,不體四十年苦心,若是跳踉,此正若以敎代斧鉞之意。今者此請,予則曰無嚴。沈履之事,今者爾章,非比傾軋之態,故召問大臣,本事其涉殊常,不可不嚴懲,不然,亦不可置人於䵝昧之科。令該府今日內口招,登對以奏,其家舍,令京兆,今日摘奸以奏,眞麥事請得與作米數爻,亦令該廳,今日內考奏,使戶房承旨,與推考房持奏。
戊子三月十八日辰時,上御集慶堂。大臣·備局堂上引見入侍時,領議政金致仁,左議政韓翼謩,右議政金尙喆,行司直申晦·趙雲逵,戶曹判書李思觀,兵曹判書李景祜,行副護軍鄭汝稷·李章吾,戶曹參判金時默,吏曹參判閔百興,掌令李台鼎,校理洪景顔,右副承旨徐有大,假注書尹勉升,事變假注書李遠,記事官南柱老·洪周萬,以次進伏訖。致仁曰,聖體調攝,若何?寢睡·水刺之節,亦何如?上曰,一樣矣。致仁曰,雖在常時,節宣之道,宜無所不至,而動駕在近,尤宜留念。上曰,謁陵時,予豈長步乎?惟當展誠矣。致仁曰,以卽今聖算,凡事如五六十,實爲慶事。上曰,雖愈,不足爲慶,而亦非愈矣。致仁曰,動駕時,勿爲早發,限天明到達津頭,而一時行一站,好矣。上曰,雖其時離發,食前足以入去乎?致仁曰,優爲之矣。上曰,引石豫先整治,而舊引石,待予奉審後拔出乎?致仁曰,臣曾於定和陵見之,役事未易,若親審而後拔出,則其日不能畢役矣。上曰,侵夜而爲之乎?致仁曰,等待始役則難矣。致仁曰,太廟丹門內,尙御玉轎,陵所紅箭門,便是丹門,擧引石時,如欲親臨,則仍御小輿,何如?上曰,陵內若乘小輿,如往弘陵,予豈爲之乎?致仁曰,陵上高遠,臣等猶難矣。上曰,陵上高遠,何如?尙喆曰,陵上高且遠,雖年少諸臣,亦以爲難矣。上曰,丁字閣前,予敢乘輿乎?致仁曰,私家亦有之矣。上曰,趙榮曾,於其祖廟,似難步矣。致仁曰,老者於闕中,亦乘擧方席,況小輿非輿,乃所謂步輦也。上曰,不乘則好,大臣擧方席,亦如何?頃年順康園,上時乘,下時不乘矣。致仁曰,有妨節宣,今番不可不持去矣。上曰,第須持去,觀勢爲之。上曰,右相入來乎?尙喆曰,再昨亦入來,而不爲診筵,故退去矣。臣今再生,天恩罔極。致仁曰,愈則愈矣,無復舊容。尙喆曰,動駕經宿,其在保護之道,湯劑着實進御,似合得宜矣。上曰,右相步履,何如?尙喆曰,再昨始爲起動,而今猶戰掉矣。上曰,當夜勿爲祗迎,使予爲憂。致仁曰,當祗迎於門外云矣。上曰,右相先退。上曰,趙榮曾能拜,貴矣。致仁曰,昨年則不能步,今年少勝云矣。上曰,徐浩修何官?致仁曰,徐浩修官職,屢次撕捱,而督之則可出矣。上曰,朴弼逵·李世演對矣。致仁曰,然矣。上曰,朴弼逵,文不足乎?致仁曰,未知其然,而渠自固執矣。上曰,朴取源·李鎭恒何官?致仁曰,春坊也。致仁曰,此前咸鏡監司金器大狀啓也。以爲道內昨年穡事,未免凶歉,民間形勢,轉益遑急,雖不設賑,劃給營賑穀,略略救急,而種子口食,摠量磨鍊,則四月以後,無以排巡,故就各衙門還穀中稍優處,參量區劃於難支之邑,而萬無繼巡分給之路,軍餉元還留庫中,稍實邑三分一,之次尤甚邑折半,特許加分事,請令廟堂,急速稟旨,分付矣。日前監市御史之以六鎭民情仰奏也,臣已承下詢,對以尤甚處加分之意矣。今見道臣狀辭,分數參量,似爲得宜,留庫中三分一·折半之數,依其請,特爲許施,何如?上曰,依爲之。出擧條上曰,洪景顔,爲膳物條矣。予嘗謂三·甲,則不至如此,而今有此請,亦知其難矣。致仁曰,今日翰圈擧行事,命下矣,而奉敎洪相簡,自昨年圈時,引義不當,至命陞六,旋又還寢矣。諸翰林,拘於館規,不得會圈云,洪相簡,宜有區處之道矣。上曰,陞六,可也。出擧條上曰,奉敎洪相簡陞六。出榻敎致仁曰,東萊府使李命植,動駕前辭朝事,前已下敎矣,今則動駕前無餘日,使之今明辭朝,何如?上曰,使之明日辭朝,可也。出擧條上曰,東萊府使李命植,明日辭朝。出榻敎致仁曰,今番觀象監雜科時,提調尹汲有實恙,趙暾則其弟趙曮,方帶禮曹參判,勢難行公,趙暾許遞,何如?上曰,依爲之。上曰,觀象監提調趙暾許遞,其代口傳擧行。出榻敎致仁曰,日前觀象監提調牌招與變通事,元無該監官員言送之事,而政院啓稟,則輙以領事意來言措辭,奏御文字,事體至重,而不審若此,不可無飭,當該承旨罷職,何如?上曰,依爲之。出擧條上曰,右承旨柳脩罷職。出榻敎上曰,承旨有闕,代參議趙除授,牌招察任,房順房。出傳敎上曰,承旨諸房,當次日陞付乎?致仁曰,軍士房,姑當本房矣。致仁曰,韓錫大,爲人可嘉,而以府院君子孫,冠冕聯屬,依近例,承文調用,何如?上曰,依爲之。上曰,西北人之不許承文院怪矣,上博士誰也?鄭弘淳曰,李光培,嶺南人也。上曰,今方令讀,今聞大臣所奏,韓錫大豈遺漏者?依奏令槐院調用,雖稱鄒魯之鄕,豐沛獨不若哉?況此人何人,此年何年?事之可駭,莫此爲甚,當該上博士,亟施削版之典,當日內逐送本鄕。出傳敎致仁曰,前已下敎,紅箭門內,淺淡服祗迎,何如?上曰,依爲之。景祜曰,永渡橋,自繕工監修理,而從石橋西邊爲之,故敢達矣。上曰,依爲之。景祜曰,擧矴軍,依癸丑年例,令軍器寺擧行事,節目中改付標,何如?上曰,依爲之。景祜曰,日前昌德宮,旣承下敎矣,前後廂及承史,各道上留駐,依此擧行乎?上曰,依爲之。時默曰,北漢山城巡審時,奉審行宮,則內三門昨年修理者,今又傾側,以其但豎二柱之故也。臣意則一依外三門,以四柱修改,則可完固矣。上曰,依爲之。出擧條時默曰,今番山城巡審之路,奉審行宮內外殿閣,則姑無大段頉處,而第無守直之事,已極疎漏,況內殿閣西室,譜冊奉安,則事體尤爲自別,自前有山城將校,輪回守直矣。中間公然廢却,使之依前守直,且校卒中願入者,使之入處於左右行閣,以爲看守矣。此亦中間,慮其傷汚,不爲入接,自今依前,使之入處,何如?上曰,空舍易傷,依爲之。出擧條時默曰,山城乃是僧徒募入之地,故〈有〉三十年居生之僧及寺刹修補時有勞僧加資之例,而酬勞之典,久未爲之,故不無向隅之歎。且南漢,頃有僧帖請得之例,依南漢爲之,而北漢,則不過爲三十餘人矣。上曰,依爲之。出擧條台鼎曰,請還寢東呂·址淳等還配之命,更令王府,嚴鞫得情。上曰,勿煩。台鼎曰,請還寢罪人者斤萬酌處之命,更令王府,嚴鞫得情,夬伸王章。上曰,勿煩。台鼎曰,請還寢定配罪人金柱泰減等之命。上曰,其勿更煩。措辭見上。以上出擧條上曰,分館圈記持入。勉升承命出去,持入圈記。上命讀之,有大以次奏達。上曰,無點者幾何?有大曰,二人矣。上曰,博士誰也?有大曰,尹慶龍·金鑧·李光培也。上曰,雖至二點,而上博士不點,則不爲三點乎?翼謩曰,然矣。上曰,今日乃聞,西北人無準點云,以紅圈之故,不許西北人乎?不覺一哂。此無他,嶺南文臣執權之致。噫,率土之民,莫非王臣,渠雖若此,人君視八道若一家,其豈若此?以一事言之,奚特子若孫?趙昌來之至親,其若參榜,亦爲西北人,而不爲準點乎?決無是理。予雖衰,此心不衰,日後揀擇坐起時,勿拘年少輩之低仰,一循其公事知悉。出傳敎上曰,備堂先退。上曰,此注書誰也?有大曰,尹勉升也。上曰,殘忍矣。常欲見之,及見猶不知矣。尹勉憲可惜,今見爾,如見尹勉憲也。尹勉升,自儒士時,素所期待者,而器量,則過於尹勉憲矣。古語云,家貧思良妻。爾以予恃爾之心,恃予,可也。有大讀執義金會元上疏,上曰,左議政更爲入侍。出榻敎勉升承命出去,引左議政進伏。上曰,沈履之事,何如?翼謩曰,臺疏體重,未賜批前,何敢仰達乎?上曰,他事勿說,果起甲第乎?翼謩曰,不無苗脈矣。家亦有之,麥亦有之。大凡被論者沒摸捉,則難於發明,自上處置亦難,而此則有模捉矣。上曰,聞其讀,則二事似有之。問於卿者,必知其不對,而似不孟浪矣。翼謩曰,其悉如臺言未可知,而不無苗脈矣。上曰,沈履之,任之久,而此則殊常矣。仍命書金會元批答。上曰,注書旣已現身,勿拘省記,退而休息。自今至明日夕間,以鄕人次次遞付,陵幸時,則以曾經練熟者,差出隨駕,可也。上命退去,諸臣以次退出。
戊子三月十八日巳時,上御集慶堂。藥房入診入侍時,都提調尹東度,提調鄭弘淳,副提調宋瑩中,假注書李鼎揆,記事官南柱老·洪周萬,醫官方泰輿·李以楷·慶絢·金季良·吳道炯·鄭允說,以次進伏訖。上曰,注書誰也?東度曰,先正臣李彦迪之孫李鼎揆及尹勉升·李遠也。上曰,旣已下敎,不可無飭,注書薦望翰林推考。出傳敎東度進湯劑,上進御訖。東度曰,夜間,聖體調攝,若何?上曰,一樣矣。寢睡·水刺之節,亦何如?上曰,亦一樣矣。東度請診候,上許之。泰輿診脈後,退伏奏曰,左右三部,脈候調均,滑體一樣矣。以楷·絢·季良,以次診脈,退伏奏曰,泰輿同矣。上曰,今番式年,予豈夢寐攸料?若此則凡事,尤宜申飭,故下敎而已示飭勵。趙榮曾·魚錫定下敎,特爲分揀,牌招察任。噫,今年何年?望八經宿之日,動駕在近,則李鎭恒·朴取源,此時違牌,其何分義?況職在春坊,此時尤敢若此,只從重推考,牌招察任。朴弼逵,則所執雖過,今予之心,其何强迫不緊?動駕在近,許遞。徐浩修,尙今撕捱,其涉太過,分義所在,何敢一向若此?況動駕在近,只推,牌招察任。出傳敎上曰,藥房提調持湯劑,更爲入侍。出榻敎弘淳持湯劑進伏。上進御後,東度曰,動駕在近,湯劑加用,然後前日藥力,可以不損矣。上曰,依前足矣,何必加用?東度曰,日寒如此,晝停所設帳,駕轎設紗帳,衣襨從優齎去,動駕日朝問安,口傳爲之,提調先詣晝停所,煎湯劑待令,隨駕外醫官不足,自前〈有〉姑降入番之規,依前爲之,何如?上曰,依爲之。諸臣以次退出。
戊子三月十八日酉時,上御集慶堂。翰林召試入侍時,領監事韓翼謩,知春秋李景祜,同春秋閔百興,對讀官洪景顔·李永中,右副承旨魚錫定,假注書姜碩龜,記事官南柱老·洪周萬進伏訖。上命承旨,讀分館記及翰圈。錫定讀至姜碩龜,上曰,誰也?柱老曰,嶺南金山人,故參議姜汝㦿曾孫,前翰林姜俒同宗不遠間云矣。上曰,然則名家之人,應入之人矣。上曰,鄭兼濟誰也?柱老曰,尙州人矣。上曰,以嶺南人,不參翰圈,其不表表,可知矣。上曰,李福徽誰也?承旨李翼元曰,李廷喆之七寸姪矣。上曰,韓鼎運誰也?翼元曰,前佐郞韓㵛之族矣。上命召入漢城府摘奸郞廳。判官鄭翼祥入侍進伏。上曰,沈履之家舍果何如,而亦爲幾許間耶?翼謩曰,履之子孫頗多,子婦至四人云,其家間數,想必不少,而不過三十間云矣。其基址甚高,故其洞諸家皆然,不特履之家爲然矣。至於賣眞麥之說,莫重公物,豈有盡歸私橐之理乎?上曰,齋洞形止,予亦見之,其處家舍皆處高,其中履之家,似尤高而然矣。翼謩曰,入侍諸臣中,亦必有見之者矣。上曰,果何如也?義祥曰,其家頗高敞,入齋洞洞口,已見其家矣。上命持入金會元疏,令錫定讀之。上曰,賣眞麥,果至屢萬餘剩,則其貪可知矣。翼謩曰,萬餘之說,傳播之言,或不無過中而然矣。上曰,李秉泰之淸白誠難,而亦可謂過矣。物理不齊,或淸或濁,理之常也,安得人人皆淸乎?上曰,其家爲丹艧乎?義祥曰,未必爲丹靑,而或黑或白矣。上命翼元,加書會元疏批末端,書至侈濫之目,實是外題。上問翼謩曰,罷職放送,何如?翼謩曰,惟在自上處分,臣何敢仰達乎?上曰,大官異於諸臣,予何不問乎?仍命罷職不敍放送。上命持入動駕時笏記,命讀之。召試諸試官,盡爲入來。上命賤臣,知入赴擧人入來與否,入奏三十一人中二十一人,入來云矣。上命書題漢汲黯謝,諭以古有社稷之臣,至於黯,近之矣。錫定曰,注書姜碩龜,方赴召試矣。上命代注書鄭兼濟入侍。賤臣退出。
上在慶熙宮。停常參·經筵。
下直,東萊府使李命植。
午時未時,日暈。
傳于宋瑩中曰,旣已門開矣,內局提調入來後,今日只口傳問安,下批後,其令同爲入侍。
中宮殿·惠嬪宮,藥房口傳問安。答曰,知道。
親臨望拜禮罷後,本院·玉堂·藥房口傳問安。答曰,知道。
宋瑩中啓曰,新除授注書李翼運,時在忠淸道堤川地,斯速乘馹上來事,下諭,何如?傳曰,允。
李壽鳳,以弘文館言啓曰,校理李致中,自鄕上來,卽爲牌招察任,何如?傳曰,允。
又以弘文館言啓曰,新除授副校理洪秀輔,時在江原道原州地,副修撰金熤,時在慶尙道醴泉地,經筵入番事緊,請竝斯速乘馹上來事,下諭,副校理洪檢,自鄕上來,卽爲牌招察任,何如?傳曰,允。
注書李翼運在外,代以李得臣爲假注書。
以承傳色口傳下敎曰,昨日以練熟之人擬望事,爲敎矣,何爲以此入之?更以練熟之人擬入。
假注書鄭兼濟有頉,代以蔡弘履爲假注書。
事變假注書李師濂有頉,代以尹慶龍爲假注書。
以承傳色口傳下敎曰,玉堂一人,春坊一人,雖强爲肅謝,徐浩修撕捱太過,更爲申飭。
李壽鳳,以弘文館言啓曰,本館下番副修撰臣沈觀之,以訓鍊都監從事官,今日本營上下坐起時,晝仕出去之意,敢啓。傳曰,知道。
宋瑩中,以吏曹言啓曰,今此宗廟告祭大祝具㢞,時無職名,令該曹付軍職,何如?傳曰,允。
徐有大,以訓鍊都監言啓曰,今此獻陵幸行時,都監軍兵隨駕之外,外處各營,亦有入直軍兵,依前例,局別將一員,爲入直於新營,使之摠察,以重宿衛之意,敢啓。傳曰,知道。
又以摠戎廳言啓曰,今此獻陵幸行時,本廳諸色標下餘軍,量宜作隊,各其將官率領,本營留待入直事,自兵曹節目,啓下矣。標下軍之居在畿邑者外,以其京居者,抄擇五十名,依該曹節目作隊,爲使將官領率,入直于鍊戒臺本營之意,敢啓。傳曰,知道。
又以摠戎廳言啓曰,今因工曹草記,獻陵幸行廣津渡涉時,禁雜旗手軍牢十雙,前例定送外,加設五雙,將官外敎鍊官一人加定,擧牌以標事,特敎矣。本廳旗手軍牢合十五雙,使哨官敎鍊官率領,豫待津頭,以爲禁雜之意,敢啓。傳曰,知道。
又以訓鍊都監言啓曰,今此幸行時,延和門·南營入直禁衛軍兵及北二營入直御營軍兵,依前例,令訓局餘軍,前期一日替代,還宮後還入直事,自兵曹節目,啓下矣。延和門軍一百名哨官朴載大,南營軍四十名哨官宋載仁,北二營軍五十名哨官崔德輝率領,與禁禦兩營軍兵,替代入直,而還宮後,還爲替直之意,敢啓。傳曰,允。
又以兵曹言啓曰,今三月二十日,文臣朔試射日次,而獻陵親祭齋戒相値,不得爲之之意,敢啓。傳曰,知道。
又以兵曹言啓曰,今此幸行時,侍衛禁軍,不可不點擇以行矣。各番禁軍中,新受馬及病蹇不能致遠之類,依舊例,今二十日,推移替直,何如?傳曰,允。
又以禁衛〈營〉言啓曰,今三月二十一日獻陵擧動時,本營軍兵留都事,旣已定奪矣。延和門·南營兩處入直軍兵,今三月二十日,以訓鍊都監餘軍,前期替代後,本營五哨軍兵出番騎馬及標下軍兵等,專屬留都陳,而本營則千摠尹桄,騎士將韓光德,把摠趙,哨官邊義邦,敎鍊官姜弼贊,騎士二十五人,露梁牙兵四十名,工匠牙兵五名,別破陣二名率領入直,火藥庫則哨官李泰禧,別破陣十四名率領守直,南別營則哨官李輔聖,別騎衛二人,工匠牙兵十名率領守直之意,敢啓。傳曰,知道。
又以禁衛營言啓曰,今三月二十一日獻陵擧動時,延和門·南營入直軍兵,以訓鍊都監餘軍,前期替代後,仍赴留都陣,而還宮後,以本營軍兵還入之意,敢啓。傳曰,知道。
又以禦營廳言啓曰,今此幸行時,北二營入直步軍,以訓局餘軍,前期一日替代事,自兵曹節目,啓下矣。今二十日替代,而還宮後,替直之意,敢啓。傳曰,知道。
又以守禦廳言啓曰,今此獻陵幸行時,守禦廳諸色標下餘軍,量宜作隊領率,留待入直事,自兵曹節目,啓下矣。本廳中軍金聖遇,別破陣四十名,標下軍四十名,量宜作隊領率,將官及軍兵,今二十日爲始,依例留營入直之意,敢啓。傳曰,知道。
又以守禦廳言啓曰,今因工曹草記,獻陵幸行廣津渡涉時,禁雜旗手軍牢十雙,前例定送外,加設五雙,將官外敎鍊官,加定一人,擧牌以標事,命下矣。本廳旗手軍牢合十五雙,使哨官敎鍊官領率,豫待律頭,以爲禁雜之意,敢啓。傳曰,知道。
又以兵曹言啓曰,今此陵幸時,右邊捕盜大將元重會,以陪從官隨駕矣,以左邊捕盜大將李殷春,依前例,限回鑾間,姑爲兼察,何如?傳曰,允。
趙啓曰,因兵曹草記,今此陵幸時,右邊捕盜大將元重會,以陪從官隨駕矣,以左邊捕盜大將李殷春,依前例限回鑾間,姑爲兼察事,允下矣。左邊捕盜大將李殷春,待開門牌招,以爲聽傳敎之地,何如?傳曰,允。
以承傳色口傳下敎曰,此時何以開政乎?俄者玉堂·春坊下敎分揀,卽爲牌招,如有違牌者,直捧嶺沿投畀傳旨。又下敎曰,吏曹郞廳,中官下敎,動駕在近,飭已行,分揀。
以承傳色口傳下敎曰,聞今日下敎,朝鮮臣子,豈若此乎?申飭。
以承傳色口傳下敎曰,英陵傳香時,當延和門外祗迎,儀注置之。
以承傳色口傳下敎曰,在外者有職名,而至今日,不爲上來,則君臣分義無之,遞差傳旨,盡爲捧入。又下敎曰,兪最基·韓光會竝敍,令該曹口傳付軍職。
戊子三月十九日,上御崇政殿月臺。親臨望拜禮入侍時,行都承旨宋瑩中,左承旨李翼元,右承旨李壽鳳,左副承旨徐有大,右副承旨魚錫定,同副承旨趙,假注書韓錫大·鄭兼濟,記事官申熤·李時逸。上曰,旣已科次入侍,以今之心,再次酬應誠難。門已開矣,內局提調入來後,今日則只口傳問安,下批後,其令同爲入侍。上曰,宮衛令擇差,故曾已分排,則一中官,焉敢加差?事之可駭,莫此爲甚,當該中官,令該府處之,回駕後勘律,諸承傳色,不能檢飭,一竝從重推考。上曰,曾見麗史,業已下敎,則親祭在明,而諸執事,尙不塡差,事之可駭,莫此爲甚,當該郞廳,令該府處之,回駕後勘處,違牌玉堂春坊,先解見任,一竝下義禁府推考,過一朔後勘律。上曰,動駕在明,因諸執事,下問在京者,只爲若干人。噫,望八其君拜先陵,而若有臣分,焉敢若此?事之可駭,莫此爲甚,公然撕捱,職名不參者,此何分義,此何道理?依舊長陵時下敎,應參不參人,禁其祗迎,以示朝鮮有望八其君。上曰,司香官禮曹佐郞鄭粹德汰去事,下敎。上曰,藥房都提調·提調持湯劑,更爲入侍。上曰,昨已諭,人君視八道若一家,豈云南北?昔之唐宗,何可謂右文之敎,而其能大興文學,故有十八學士之稱,而高麗交址,遣子入學,況國中乎?且今年何年,而豐沛故鄕乎?昨命聞,其涉駭然,抑强扶弱,卽予之心,況此人乎?以此下敎,人君飭勵,遠近奚異?上博士等已處分,而翰圈亦漏,故特命準點施行,其令應試槐院翰圈,準點者白文呈券,次點者能製,以此觀之,召試之公可知。飭已行,凡事過,則不無弊,博士李光培削版放逐之命,則特寢,而當今年拜陵,何陵·其君猶誦吹笛之敎,而其臣不悛好勝之心。昨日下敎,本非辭氣,所重在焉,則過中之飭雖寢,亦豈無飭勵之道乎?噫,今雖衰,此心不衰,勉飭之事,何可施遠而忽近?徒守謬規,而猶二點者若此,入侍承敎,視若諸人,只示址定點,一點者其無申飭處分,豈曰均哉?此非謂誤薦也,其欲均施,而問備太輕。博士李光培,翰圈三翰林,亟施不敍之典,使我爲拜陵之顔。
上在慶熙宮。停常參·經筵。
藥房都提調尹東度,提調鄭弘淳,副提調宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫入診,詳察聖候爲宜,臣等,不任區區憂慮,敢來問安,竝此仰稟。答曰,知道。心在寅初,氣何諭乎?回駕後入侍,宜矣。
中宮殿·惠嬪宮,口傳問安。答曰,知道。
香祗迎罷後,政院·玉堂·藥房口傳問安。答曰,知道。
以承傳色口傳下敎曰,明日茶,酉時盡入之。
又下敎曰,重修都監狀啓,依狀請施行,分付該曹,定禁軍給馬以送,看審以奏。
又下敎曰,雜科謝恩,還入時當見之,其時謝恩。
吏曹口傳政事,檢閱單朴道仁,成均博士單李光培,校書著作三單柳焵·南柱老·洪周萬。
以承傳色口傳下敎曰,典設司,欲下敎而未及,今番御笠只笠飾,侍衛外百官,皆令只佩劍爲之。
李得臣在外,代以韓德厚爲假注書。
宋瑩中啓曰,假注書韓德厚,時無職名,令該曹依例付軍職,冠帶常仕,何如?傳曰,允。
以承傳色口傳下敎曰,韓錫大下敎,何時爲之,而尙不爲之乎?各別申飭吏曹。
又下敎曰,翰林·承文院官員下敎矣,尙今緩緩,申飭。
又下敎曰,嶺南權管幾窠知入。
又下敎曰,如此等事,尙不知奏,當該承旨推考。
又下敎曰,年少中官雖如此,承傳色中官,豈如是耶?承傳色中官李夢良記過,回駕時待令。
又下敎曰,今日中官,放恣特甚,金完碩記過,回駕時津頭待令。
又下敎曰,今日心在廣津,中官護着同類,中官申德龍記過。
備忘記,傳于徐有大曰,朝者下敎,雖有些少輕重,作俑者卽李光培,成均博士李光培,栗浦權管差下,其令直倍道赴任,時任權管,京職與軍門中遞付。
備忘記,傳于李壽鳳曰,今番召試,白文呈券者,何待其三?依三次例擧行,呈券中若此者,亦何待其三?依此例擧行事,分付藝文館。
傳于徐有大曰,時刻進定,闕門城門仍留,動駕後闕門還閉事,分付。
以承傳色口傳下敎曰,觀今日氣似下雨,時刻依前,以寅初爲之,開門亦依前擧行。
李壽鳳啓曰,今此幸行時,本院印信持去矣,留院假承旨所用,禮曹奉使印一顆,依例取用,何如?傳曰,允。
李壽鳳啓曰,新除授檢閱朴道仁,旣已付職,卽爲牌招入直,何如?傳曰,允。
又啓曰,新除授檢閱朴道仁,時在忠淸道延豐地,斯速乘馹上來事,下諭,何如?傳曰,允。
又以重修都監郞廳,以都提調意啓曰,始役形止,連爲啓達矣。欄干石三間,昨已撤排,括去舊土後,以三物新灰,今方改築之意,敢啓。傳曰,知道。
又以重修都監郞廳,以都提調意啓曰,今日曉頭,行告由祭,而申時已屈,故大王陵上西邊欄干石傾仄處,先爲始役修改之意,敢啓。傳曰,知道。
又以重修都監郞廳,以都提調意啓曰,改備磚石,旣伏承依狀請施行之敎矣,纔已運來,略加鍊正之意,敢啓。傳曰,知道。
徐有大,以扈衛營別將,以留都大臣意啓曰,明日動駕擧動後,都城各門,向曛而閉,啓東時開事,已自兵曹,啓下矣。城門旣已早閉晩開,則巡邏,亦當早發而晩罷,待南山擧熢火發巡,趁啓東時撤還,此意令漢城府,知委各部,使閭巷之人,豫爲知悉,亦爲分付於留都軍門,何如?傳曰,允。
又以扈衛廳別將,以留都大臣意啓曰,臣承命留都,一依兵曹啓下事目,率領扈衛軍官軍士,今日申時,結陣扈衛之意,敢啓。傳曰,知道。
又以兵曹言啓曰,今三月二十一日,武臣賓廳講書日次,而動駕相値,不得爲之之意,敢啓。傳曰,知道。
戊子三月二十日辰時,上詣延和門外。香祗迎入侍時,行都承旨宋瑩中,左承旨李翼元,右承旨李壽鳳,左副承旨徐有大,右副承旨魚錫定,同副承旨趙,假注書鄭兼濟·蔡弘履,記注官申熤,記事官李時逸,以次侍立。上具翼善冠·袞龍袍,乘輿出通陽門,詣延和門外,香祗迎訖。詣興化門祗送,還詣御典設司。上曰,韓錫大,曾經奉事乎?瑩中對曰,然矣。上曰,噫,易之恒卦,豈不云乎?有男女然後,有夫婦,有夫婦然後,有父子,有父子然後,有君臣,有君臣然後,有上下,有上下然後,禮義有所錯。若云次序,父子君臣宜先,而何云夫婦,亦何先男女?此乾坤有定,次序難紊,且至理存焉。旣無男女,有何夫婦,亦無夫婦,有何父子?此正聖人之訓也。嗚呼,羲經,伏羲·文王·周公·孔子四聖人作也,後世腐儒,何敢望也?嗚呼,三朔支撑,其亦料表,況過昨日,將拜舊陵,回駕之後過三日,抑何日乎?其雖倒次排日下敎,初四日何日,初九日何日,昨日何日?嗚呼,二十六日,吁嗟不肖,更無於孝於悌之道,一日之內,一猶難堪,況三日乎?此年少而然歟,亦氣强而然歟?嗚呼,今日內局之批旣諭,何云寅初,豈不思其重而然乎?此廣津若渡,先陵咫尺故也。今日傳香陵官受香,而何至於興化門?事雖一也,其思二也,一則未能行昨日香祗迎,只承宣替審,何能補也?一則今日受香何陵?卽英陵也。濟川亭故事,今若仰覩,今年何年,而拜於此陵,吹笛之敎,其若親聞,今年此陵,予則曰惟我獻陵指導也。此際狀聞且到,心不能耐,予心欲詣今日,而不可欺三軍,故雖抑,寅初撤漏後,拜殿而行,當到津頭,其將曙矣,此心欲飛,何敢遲滯?且留都之軍,申時聚軍,其雖隨駕之軍,日暮前皆到,今日三嚴,進定於戌正三刻,拜殿後動駕,當詣津頭,望陵待曙,東方將曙,予將過涉,以此分付。出傳敎上曰,魚錫定,於恒卦,多有誦奏處,頗精敏矣。錫定對曰,曾於一經講時,有略干工矣。上曰,一經講亦有效矣。上曰,濟川亭有望見處乎?壽鳳曰,無望見處矣。上曰,狀啓云下磚石乎?壽鳳曰,然矣。上命宣傳官,馳往陵所,諭以動駕後,似雖引石塗灰,而夜思用心矣,今見狀聞,事或難便,詣陵後改之,可也。上命禁漏官進前。上曰,戌正爲何時?禁漏官仰對曰,初更三點後矣。更命讀奏漏水通語,更奏春分後戌初大文,上命讀奏都監提調狀啓訖。上曰,諸具亦待令矣。上曰,今番翰圈,無準點,皆平點,近來時體正難矣。柳焵知黨,而不知其祖先耶?予切慨焉。尹東度進前曰,勞動餘,聖候若何?上曰,一樣矣,而卄六日何耐乎?東度曰,動駕日,湯劑豈可不進乎?上曰,江頭當入之矣。東度曰,今日湯劑,不爲進御焉,上曰,置之。東度曰,昨日下敎,有進御之敎矣。上曰,然乎?入之。東度進湯劑,上進御。上命雜科人謝恩,仍命出開陽門。上曰,本下敎已諭,而甚矣。朝鮮當時士夫也,莫知所重矣。大體昨已諭,今不可疊諭。夜以靜思,今年追慕何陵,明日將拜何陵?嗚呼,安川,卽國初國舅,亦獻陵外先也。以聖祖之國舅,爲獻陵之外先。其君望八,登第召試,則豈不若當朝名宦,而聞大臣所奏,不勝慷慨處分,則當翰圈準點,事理當然,而夫子豈不云乎?事君盡禮。人以爲諂,彼年少翰林輩,其若準點,恐或承順,豈特三點二點?猶不爲兩翰林,筆墨未沾乎?其若未沾,何人三圈?初不欲處分,而心不能耐,昨已下敎。更思之,李光培,其猶從循謬習,自高本鄕而然,其雖處分,究其心則可笑。前三翰林,則自覩處分,李光培今方隨詣當陵,而若是背馳,此豈可爲,背馳下敎,自與李光培,同爲勘處,苟且莫甚,君綱大墜,渠何顔渡津?昨日處分,意蓋此也。靜以思之,輕重倒置,處分太寬,此非誤薦云者,自覺巽軟,不處分于此,何拜象設?此柳焵,其雖外孫,尤涉無狀,然若爲處分,其何差等?此非循例處之者,柳焵·南柱老·洪周萬,昨日下敎置之,校書著作差下,其令當日謝恩,而其勿令江頭祗迎。李光培,其本卽此人,而今下敎之後,處分宜有輕重,成均博士差下,亦令當日謝恩,而若無其窠,此時何循常例?權設啓下。一時親政,副奉事其猶陞六,況旣承奉事者乎?韓錫大特爲陞六,今適有窠,禮曹佐郞除授兼春秋,當日謝恩隨駕。前翰林,正毛將焉傅者也,莫重動駕,豈無史官?當付者,令該曹口傳擧行。出傳敎東度更進湯劑,上進御。上曰,蔘苓姑置之。東度曰,戌正問安,亦當依例爲之矣。上曰,爲之。東度曰,乘轎時,當進湯劑矣。上曰,何以更加?置之。東度曰,曾前有四貼時矣,今番詣陵時,不可不加三貼矣。上曰,醫官入番誰也?東度對曰,許礈矣。李景祜曰,動駕日闕門及城門,旣以下敎,而至於興化門,則自前動駕,不閉之矣。上曰,然乎?上諭入直軍兵等曰,汝輩代勞,經宿必好過焉。上曰,今番處分,非頃者翰林之比,柳焵·南柱老·洪周萬·李光培,皆以本館例陞陞六事,分付,而柳焵,則俄者下敎遺漏,豈特全昌尉孫?吹笛實錄,其誰考來?于今展拜,亦何陵乎?尤爲無狀,次第陞六時,每品皆一朔事,分付。出傳敎上還入大內,諸臣遂退出。
上在獻陵。停常參·經筵。
大殿·中宮殿·惠嬪宮,藥房口傳問安。答曰,知道。
大駕詣昌德宮,入眞殿後,政院·玉堂·藥房口傳問安。答曰,知道。世孫宮,政院·玉堂·藥房口傳問安。答曰,知道。
大駕幸晝停所,入幕次後,政院·玉堂·藥房口傳問安。答曰,知道。世孫宮,政院·玉堂口傳問安。答曰,知道。
大駕仍詣陵所,入齋室後,政院·玉堂·藥房·朝廷二品以上·六曹堂上·大司諫口傳問安。答曰,知道。世孫宮,政院·玉堂口傳問安。答曰,知道。
大駕詣陵上奉審後,親祭罷後,還入齋室後,政院·玉堂·藥房·朝廷二品以上·六曹堂上·大司諫口傳問安。答曰,知道。世孫宮,政院·玉堂口傳問安。答曰,知道。
傳于徐有大曰,諸司豫備。
傳于徐有大曰,今日中官金完碩,放恣特甚,靑衣隨駕。
傳于徐有大曰,俄者下敎,而喧譁又如此,禁喧郞廳記過。
李壽鳳,以重修都監郞廳,以都提調意啓曰,王后陵上改修吉時,在於今日卯時,而時刻已奏,故今方始役,大王陵上莎草間間有頉處,依前日稟定,一時補改之意,敢啓。傳曰,知道。
又以重修都監郞廳,以都提調意啓曰,今日卯時始役事,纔已啓達矣。先開莎草,次去舊土,深至五尺五寸,則引石全體,始爲露現,而其長爲六尺,正合於豫備引石長廣,故今方正治其奉安新石之所,以待大駕臨詣後奉審之意,敢啓。傳曰,知道。
又以重修都監郞廳,以都提調意啓曰,三物灰改築事,朝已啓達矣。午時量,始爲畢築,故舊排石物,今方按次還排之意,敢啓。傳曰,知道。
又以重修都監郞廳,以都提調意啓曰,今日酉時量,西邊欄干石物,依前畢還排之意,敢啓。傳曰,知道。
魚錫定,以義禁府言啓曰,軍器寺副奉事宋重晉,巨濟府充軍事,命下矣。以傳敎內辭意,具罪目,依前發遣府羅將,卽爲押送配所之意,敢啓。傳曰,知道。
以承傳色口傳下敎曰,政院使令,高聲呼陵官,故使之解戶牌,而政院不能申飭,諸承旨推考。
又下敎曰,欲上陵,而中官輩,只充口腹,一齊記過。
又下敎曰,此亦不肖精神昏迷,故欲爲下敎,而忘之以來,油遮日及遮日撤去與否,知入。
備忘記,傳于李壽鳳曰,今番經宿動駕,其豈攸料?隨駕太僕提調,熟馬一匹,正大鹿皮一令,內乘與判官僉正,各兒馬一匹賜給。
又備忘記,重修都監·都提調·領議政金致仁,鞍具馬一匹賜給,提調李昌誼·黃柙加資,郞廳陞敍,本陵官員陞六,已準職者陞敍,看役卞興瑞·許奎加資,領役部將,邊將除授,本陵守僕及都監員役等,令該曹米布分等題給。
又備忘記,今番動駕親祭,寔是萬萬料表,禮儀使熟馬一匹,六承旨半熟馬一匹,史官·春坊·執事官兒馬一匹,通禮準職,而已準職者,兒馬一匹,相禮與通禮院官員,大殿·東宮排設司鑰,各上弦弓一張賜給,政院·春坊下人等,亦令該曹米布題給。
上在獻陵齋室。
中宮殿·惠嬪宮,王世孫遣宮官問安。答曰,知道。
李夢觀啓曰,守宮從事官來言,闕內各處軍兵等,晝巡檢之意,敢啓。答曰,知道。
又啓曰,兵曹·都摠府郞廳來言,闕內各處軍兵等,夜巡檢之意,敢啓。答曰,知道。
戊子三月二十一日寅時,上幸獻陵。擧動入侍時,行都承旨宋瑩中,左承旨李翼元,右承旨李壽鳳,左副承旨徐有大,右副承旨魚錫定,同副承旨趙,假注書蔡弘履·韓德厚,記注官申熤,記事官韓錫大,以次隨駕。上具戎服乘輿,出通陽門·延和門外,降輿乘轎。藥房都提調尹東度,提調鄭弘淳,副提調宋瑩中,持湯劑進伏。上進御訖,命召守宮從事官進前。上曰,姓名誰也?有大曰,金致恭也。上曰,從事官旣守宮,須禁雜人。致恭退出,上曰,無應聲而出去,誠極駭然,金致恭拿入。上曰,汝釋褐後,名紙墨未乾,而聽傳敎無應聲,頗無嚴矣。守宮大將,使從事官銜枚乎?金致恭汰去。仍命拿出。上曰,守宮從事官事體重,故前任·時任玉堂差定,例也,而纔通淸之人,苟充塡差,耆舊大將,老耆而然耶?從事官旣已汰去,則大將李益炡,不可無飭,從重推考。出傳敎上曰,重修都監草記讀奏。有大讀畢。上曰,西欄已修矣。上曰,今番擧動時,在外不來人,昨命捧傳旨,而如是稽緩,中官金完碩拿入。上曰,如是年少中官,操弄人君乎?今日有所重,故十分參酌矣。命拿出。上曰,昨日在外諸臣遞差傳旨讀奏。有大讀畢。上曰,今番動駕,爲海東臣子者,若有一分臣分,焉敢在鄕?以此下敎,則傳旨之捧,其涉稽滯,其充數者,不過名在軍銜者,而亦有耆舊人分揀之敎,則混同捧傳旨。金會元雖稱親恙,旣無護焉之批,則何敢分揀?其涉不察,當該承旨,從重推考,此傳旨置諸政院,回駕後待下敎捧入。出傳敎上曰,今番陵幸,與前有異,如或喧譁,則禁喧郞廳,又作門哨官,當治罪矣。上至昌德宮進善門外,降轎乘輿,萬安門外降轎,入眞殿後,還出萬安門外,乘輿出進善門外,降輿乘轎,至宗廟前路降輿,俯伏少頃。上曰,還爲乘轎。至興仁門外駐輦,命拿入宣傳官李潤春。上曰,李潤春誰也?有大曰,李邦一子也。上曰,啓螺雖不爲之,啓晝停胡不爲之,欲於何稟處之耶?潤春曰,欲於關王廟前路,啓稟矣。上曰,癸丑年擧動時,亦於關王廟前路,啓晝停乎?潤春曰,癸丑前例,未能詳知矣。上曰,所奏矇矓矣。命拿出。上曰,訓鍊都監敎鍊官進去,前排軍兵,使之先爲渡江,而速爲回奏。上曰,復命稽緩敎鍊官拿入。上曰,軍兵渡涉與否,仔細見之乎?敎鍊官姓名誰也?有大曰,李泰郁也。泰郁曰,詳見其渡涉而來,故時刻差緩矣。上曰,拿出。上曰,旣有前例,中軍留陣,兼察御將,入侍于晝停所之意,以信箭往傳。上入廣津晝停所幕次,諸臣問安後,上曰,從容給食于軍兵,來奏。過食頃後,上離幕次乘輿。藥房都提調尹東度,提調鄭弘淳,副提調宋瑩中,持湯劑進伏,上進御訖。左議政韓翼謩,判府事徐志修進伏曰,靜攝之餘,侵夜勞動,聖候何如?上曰,別無所難矣。翼謩曰,雨意似晴,多幸矣。上曰,然矣。上御龍舟,王世孫侍坐。上曰,船上補添,比他船高乎?有大曰,最高矣。上曰,此江比他江,最廣乎?瑩中曰,名以廣津,則似必廣於他江矣。上曰,船幾到陸乎?諸承旨曰,未及到泊矣。忽有砲聲,上驚曰,砲聲起於何船,知入。宣傳官還奏曰,軍器寺別破陣誤放矣。上曰,軍器寺官員記過。諸承旨同聲仰奏曰,兵家耳目,在於旗鼓,而砲聲尤重,不可輕治,宜施軍律矣。兵曹判書李景祜曰,方當金鼓行船之時,誤放軍砲,震驚天聽,罪係不輕,宜用軍律矣。上曰,軍器寺官員拿入。仍下敎曰,砲聲何等重也,而敢誤放耶?津頭回示三匝。有大曰,大旗幟當排立乎?上曰,排立,可也。有大曰,訓鍊都監旗幟已先發,御營大旗幟入之,何如?上曰,御營旗幟入之,宜矣,而旗鼓相接,則訓鍊都監旗幟,何其遠去也?景祜曰,龍舟到泊時,前排卽發矣。上曰,軍器寺官員誰也?有大曰,副奉事宋重晉矣。上曰,方入御營旗幟,訓鍊都監旗幟置之。景祜曰,罪人回示時,該營大將,例爲擧行,而今則臣代行,何如?上曰,依爲之。景祜曰,升正砲後,例有肅整砲,以此擧行乎?上曰,肅整砲·面灰砲除之,只結縛砲·貫耳砲爲之。上曰,今番不爲習陣,而其代巧有此事矣。景祜進稟罪人貫耳。上曰,兵判稟事時,不把手旗,推考。出擧條上曰,兵判年幾何?瑩中曰,六十五矣。上曰,頗實矣。景祜曰,殿下特推好生之德,只命回示宋重晉,其誤放者之罪,則何以處之乎?上曰,誤放該軍牌頭,回駕後,命該營決棍,當該官員,宜施軍律,而今日故參酌,巨濟府充軍。出傳敎上以步輿,下龍舟降輿乘轎。壽鳳讀重修都監草記訖。上曰,觀光人幾何?瑩中曰,漫出蔽野,不知幾萬矣。上曰,如此衆人,何以禁喧?翼元曰,宣傳官,妄逐觀光人,事甚該然,記過,何如?上曰,依爲之。上命左副,往諭觀光民人等曰,汝等宜乎欲見老君,而農務方殷,速往勤業。有大宣諭訖。上曰,莫重動駕,軍器寺官員,以疲劣之人待令,其軍亦都監軍,於此於彼,豈可無飭?訓鍊大將兼訓鍊事鄭汝稷,越捧一等。出傳敎上曰,此後則信砲差備,以本寺行首擧行。出駕前下敎上曰,昔年挾輦軍,不過一時誤着之事,而其時儒臣·臺臣,至請軍律,雖施寬典,此故將申汝哲也,今日擧措,非比于此,則處分與酌處,默無一言,事之寒心,莫此爲甚,一竝從重推考。出傳敎上至獻陵洞口,降轎乘輿。上曰,都監都提調,何處祗迎耶?有大曰,似於紅箭門外爲之矣。上命召祗迎陵官,乘輿入齋室。諸臣問安後,上具翼善冠·淺淡服,出齋室門乘輿,詣紅箭門降輿,就板位四拜訖。上與王世孫,步詣陵上。都監都提調金致仁,提調李昌誼·黃柙等,進前。上曰,何處修改乎?致仁曰,大王陵西邊下磚石已修改,而王后陵上引石,方修改矣。上曰,引石持來。致仁曰,舊引石頗不堅硬,而新引石,則好矣。上曰,引石幾尺乎?致仁曰,五禮儀,六尺矣。上以手摩挲曰,眼暗不能詳見矣。致仁曰,頃已陳達,行步甚艱,何以不息而上陵乎?上曰,常時步甚艱矣,至此能運步,陟降似有助矣。致仁曰,聖候康健,臣等,不勝慶幸,而過時不進水刺,連爲處濕,下情悶迫。暫就小次,許進湯劑,伏望。上曰,欲食而不下咽,處濕而不知疲矣。致仁曰,湯劑與茶飮,皆不許進,如是處濕,恐有損於玉體矣。上曰,此陵坐向何也?致仁曰,乾坐巽向矣。上曰,役軍始役,領相看審焉。上曰,三物灰不爲石所壓乎?昌誼曰,成石則甚堅矣。上曰,新引石何以上之耶?昌誼曰,以算輪轉上,則如轆轤狀矣。上曰,妙矣。誰爲此計?昌誼曰,都提調與別看役,相議爲之矣。上命召本陵參奉及重修都監郞廳,下詢三物法。郞廳曺允亨曰,沙土等分,而灰爲重矣。上曰,誰也?昌誼曰,故參判曺命敎子也。藥房都提調尹東度進伏曰,展拜陵寢,克伸聖孝,地勢高峻,而不休登陟,今已向午,不進湯茶,久爲處濕,恐損聖體。暫就曲墻外小次,許進湯劑,伏望。上曰,自入齋室後,腰痛少減,今已奉審,而不知虛乏,誠異矣。上曰,禮房先去,慰安祭陳設爲之。東度曰,時任大臣及原任大臣,在紅箭門外,相欲奉審矣。上曰,徐判府差勝於重臣時,而左相入侍則喘急,似難登陟,勿來,可也。瑩中曰,聖上不少休息而上陵,實爲慶幸矣。臣雖年少,尙多顚躓矣。上笑曰,卿體鈍,故如是矣。上曰,明陵陵役,濟州民來矣。昌誼曰,海外蚩氓,出於至誠矣。上曰,今番陵役,卽丁丑後復有之事也。石手·莎土匠及今日赴役募軍等,一竝以賑廳米磨鍊,別爲題給,可也。出擧條上曰,領相凡事精詳,無異故領相矣。東度曰,通明周詳,實如聖敎矣。上曰,來此路傍,有大君·相臣墓乎?瑩中曰,廣平大君墓,在陵洞口數里宮村,故相臣李濡墓,亦在宮村矣。上曰,然乎?上奉審碑閣後,俯伏幕次外,下敎曰,陵上補莎塗灰後,領相當下來,可以行禮矣,注書往諭。賤臣德厚,承命往傳。都提調竣事下來後,上詣丁字閣樽所,命禮房讀祭報府,壽鳳讀訖。上曰,執樽有咳唾之聲,推考。出擧條上親祭後,詣望僚位,仍詣紅箭門板位,與王世孫行拜禮,仍爲乘輿,詣齋室門外。上曰,今臨此處,心懷難抑,諸承旨推考,諸中官記過,竝置之。出榻敎上還入齋室,諸臣問安後,退出。
上在慶熙宮。停常參·經筵。
大殿·世孫宮,政院·玉堂翌日口傳問安。答曰,知道。
大殿,藥房口傳問安。答曰,知道。
大殿,朝廷二品以上·六曹堂上·大司諫單子問安。答曰,知道。
中宮殿·惠嬪宮,王世孫遣宮官問安。答曰,知道。政院·藥房·朝廷二品以上口傳問安。答曰,知道。
大駕還宮時,晝停所入幕次後,政院·玉堂·藥房口傳問安。答曰,知道。世孫宮,政院·玉堂口傳問安。答曰,知道。
大駕還宮後,政院·玉堂·藥房·朝廷二品以上·六曹堂上·大司諫口傳問安。答曰,知道。世孫宮,政院·玉堂口傳問安。答曰,知道。
以承傳色口傳下敎曰,有意焉,加資下批,此處盡爲之,安寶亦於此處爲之。
吏曹口傳政事,行禮曹判書李昌誼,今加補國,工曹參判黃柙,今加嘉義,嘉義卞興瑞,今加資憲,折衝許奎,今加嘉善,以上加資事,承傳。
以承傳色口傳下敎曰,郞廳與當爲者有當窠,則卽爲擧行,窠闕亦知入。
以承傳色口傳下敎曰,治匠·莎土匠亦有賞,況大殿·東宮去來守僕乎?帖加事,卽爲擧行。
傳于徐有大曰,動駕體重,靑衣隨駕,下敎置之。
以承傳色口傳下敎曰,今下御筆,揭板于本陵齋室。
以承傳色口傳下敎曰,今下御製,傳于領相。
傳于徐有大曰,兼春秋一員待令,騎馬三匹立之。
以承傳色口傳下敎曰,禁漏使令太高聲,令騎曹記過。
傳于宋瑩中曰,自宮村至普濟院,捧上言事,分付。
傳于徐有大曰,中官金完碩記過。
以承傳色口傳下敎曰,中官金完碩,昨日已記過,而今日又稽緩,拿入。
以承傳色口傳下敎曰,中官安國來所奏放恣,記過。
徐有大,以兵曹言啓曰,誤放該軍牌頭,令騎曹決棍事,命下矣。依傳敎,當該誤放別破陣李昌均,牌頭朴廷臣等,決棍十五度之意,敢啓。傳曰,知道。
以承傳色口傳下敎曰,信箭入來,則更傳以大旗幟旗鼓,使之迎接,而依渡涉例爲之,跪迎之際,各哨亦以旗鼓,依渡涉例爲之。
以承傳色口傳下敎曰,御將爲後營,則過轅門後,騎馬隨駕,以軍服,依渡涉例,只旗鼓擧行。
趙啓曰,卽者副應敎金載順,校理李致中·洪景顔,副校理洪檢,修撰徐浩修,副修撰沈觀之,謂有情勢難安,聯名陳疏徑出,原疏以親祭正日,纔已退却矣。所當直捧禁推傳旨,而與無端徑出有異,推考警責,竝卽牌招,推移入直,何如?傳曰,允。
戊子三月二十二日卯時,上還宮擧動入侍時,行都承旨宋瑩中,左承旨李翼元,右承旨李壽鳳,左副承旨徐有大,右副承旨魚錫定,同副承旨趙,假注書蔡弘履·韓德厚,記注官申熤,記事官韓錫大,以次隨駕。上具戎服乘輿,出齋室門外乘轎。上曰,時·原任大臣·藥房都提調入侍。出榻敎領議政金致仁進伏曰,展禮後日氣和暢,昨夜之雨,大有益於莎草,誠幸矣。上曰,雨來幾何?左議政韓翼謩曰,雖未周洽,足沾於莎草根矣。上曰,時任·原任,昨欲陵上奉審云,而慮難登陟,不許矣。藥房都提調尹東度曰,勞動之餘,湯劑不可不進御矣。上曰,今日決不可進御,還宮後當服之矣。致仁曰,昨已行禮,宜體陟降眷顧之意,許進湯劑矣。上曰,不敢坐輿服湯矣。下輿伏地,進御湯劑訖。致仁曰,聖孝光前,望八謁陵,實爲稀貴矣。上曰,追憶吹笛之敎,能行此禮,猶此幸矣。上曰,今番陵幸,右相不得參矣。致仁曰,聞祗送于東大門外云矣。上曰,然乎?差病可知矣。兵曹判書李景祜曰,軍兵道上排立,從便仍地形爲之,何如?上曰,依爲之。致仁曰,盡爲修掃陵上,可以明日復命矣。上曰,卿則落後焉。上曰,世孫自陵洞口,至宮村乘馬。上曰,甲子·戊子,是豈偶然?八字御製,已下領相,而御筆,當揭齋室矣。上曰,奉審兼春秋,速爲出去。上曰,申飭陵官,莎草種種灑水,自戶曹給水壺。出駕前下敎上曰,重修都監都提調方落後,申飭陵官莎草灑水之意,傳于都提調。上曰,來此後,心尤倍矣。雨後春秋牟何如,召農民問之。有大召問農民後,仰對曰,春牟善立苗,秋牟方茁長矣。上曰,虎網子軍,令各其邑試放。出駕前下敎上曰,今番布帳訓局·御營軍·挾輦·挾輿軍前排回駕後,令本營試放,貫三中人書入,其餘依例施賞以奏,以示予體昔年愛恤軍兵之德意。出傳敎上曰,渡江後,當爲入軍門節次,大旗幟待令事,以信箭,傳諭于御將。上詣晝停所入幕次,諸臣問安後,過食頃,上離幕次乘輿。藥房都提調尹東度,提調鄭弘淳,副提調宋瑩中,持湯劑進伏,上進御訖。兵曹判書李景祜曰,誤放別破陣,令該曹決棍事,命下矣。別破陣,非屬訓局軍兵,自何營擧行乎?上曰,自騎曹擧行,可也。出擧條上曰,諸處船皆來待,此江渡涉後,當卽送矣。上降輿御龍舟,王世孫侍坐。上曰,兵判入之,津頭迎接,而渡江後,當爲軍禮,只旗鼓擧行,御營則吶喊後開轅門,可也。龍舟渡泊後,上乘輿。上曰,兵曹判書入侍。出駕前下敎李之億進前。上曰,俄已下敎,諸船卽爲解送。上曰,以信箭,命御將入侍,廐馬一匹待令。上曰,御將入侍,廐馬一匹面給。出駕前下敎上降輿乘轎,命召駕後牌頭,下敎曰,汝以駕後軍,往襲前排都監軍,三進三退後,回信地。上曰,畿伯,虎皮一令賜給,地方官處,弓矢賜給。出傳敎上曰,廣平大君墓,遠近,何如?有大曰,墓在宮村,距陵所數里許,而距晝停所十里云矣。上曰,頃年則未聞,今番動駕,乃聞廣平大君墓在近云,故相李濡墓其亦近云,回駕後,大君墓,遣承旨致祭,故相墓,遣禮官致祭,而祭文,當製下矣。出傳敎上曰,回駕之路,歷臨關王廟,寶劍·承史外,不緊侍衛,道上留駐。出駕前下敎上歷臨關王廟行拜禮,還爲乘轎,至興仁門入小次,還爲乘轎。上曰,有辟除聲,左右考喧都事記過。出駕前下敎上曰,御營大將解嚴後,延和門入侍,畿伯明日入侍。竝出駕前下敎上至宗廟前路,降轎命進茶,還爲乘轎,上曰,右副承旨,馳往懿陵,奉審以來。出駕前下敎上曰,降轎于延和門外,乘步輿入崇政門,駐輿于東月臺。上曰,二十五日,當香祗迎,儀注置之,時刻依前待下敎,只入正時。出傳敎上曰,中官·宣傳官·禁喧郞廳·左右考喧都事記過,竝置之。出駕前下敎藥房都提調尹東度進前曰,遠路回鑾,聖體不瑕有欠損之節乎?湯劑今方待令,進御,伏望。上曰,氣不甚憊,而服湯則實厭矣,今姑置之。上曰,噫,當今年,此心一倍昨年,實錄奉考後,吹笛之敎,夙宵嗚咽。甲申年健元陵丁字閣修補時,躬詣監董,今年獻陵鋪引石時,亦爲躬自監董,甲申年予年七十一歲,寔是望外,今年七十五,春謁尙未行,而展謁本陵,此意何?此陵何陵,追慕何事?此時石物有頉,何敢付諸敦匠故也?雖然,其何能監董,亦何能行禮?其能奉審,亦能行禮,而頓勝於近日,是誰之賜?陟降攸賜,而且日氣淸明,重事順成,心雖幸,今年此心,焉可弛也?況本陵追排神道碑,卽甲戌八月始役,乙亥畢役者,而于今不肖,萬萬夢想之外復拜,遙望暮雲,此心冞切。文已謝,故只以戊子三月二十一日來二十二日回,小孫至願,同年月日,拜手謹識,親書以揭,代以親押,書揭於本陵齋室,此心少伸,回駕之後,何抑耿耿?駐輿以諭。嗚呼,今日大小臣僚,仰體國初祖宗盛德,使今日滌舊心於廣津,輔我暮年。噫,隨駕者誰?卽予世孫。雖負于予,豈負陟降?亦負我孫。呼寫到此,不覺掩抑,以世祿之臣,若非鐵石心腸,今日此敎,忍負忍負,雖不愧于予,若于沖子,豈不愧乎?然予見多矣,予見多矣。今予又投石于廣津。出傳敎上曰,日氣連好,無撓往返,實爲多幸,以信箭,各傳于諸軍門大將,留都軍兵及隨駕軍兵,卽爲解送。上還入大內,諸臣問安後,退出。
上在慶熙宮。停常參·經筵。
日出時,日色赤。午時未時,日暈。
藥房都提調尹東度,提調鄭弘淳,副提調宋瑩中啓曰,日吉辰良,親詣先陵,聖孝克伸,文孫陪駕,經宿回鑾,靜攝之中,勞動旣多,伏未審夜來,聖體若何,痰候,何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,世孫宮氣候,何如?臣等,不任區區憂慮,敢來問安,竝此仰稟。答曰,知道。今番其雖定日,以予之氣,其豈必也?此心憧憧,心惟懸於象設,而氣則一樣矣。噫,二十六日且近,此何人哉,此何人哉?世孫氣候,亦一樣矣。
中宮殿·惠嬪宮,口傳問安。答曰,知道。
李萬恢啓曰,成歡察訪朴宗亮,祥雲察訪李彦五差使員還下去,肅拜單子入啓之後,不爲來待,事體極爲未安,推考警責,何如?傳曰,允。
宋瑩中啓曰,假注書蔡弘履,身病猝重,勢難察任云,今姑改差,何如?傳曰,允。
傳于徐有大曰,今日次對爲之。
以承傳色口傳下敎曰,內局次對,同爲入侍。
徐有大啓曰,今日次對,兩司當爲進參,除在外外,未肅拜呈告人員,竝卽牌招,以爲推移進參之地,何如?傳曰,允。
徐有大啓曰,大臣·備局堂上,依下敎來待矣。
徐有大啓曰,京畿監司南泰齊,依下敎來待矣。
傳于李壽鳳曰,竝爲入侍。
趙,以訓鍊都監言啓曰,因獻陵重修都監草記,三軍門善放砲手五名式,輪回出送,以防虎患矣。今則陵所役事旣畢,善放砲手,依例撤還之意,敢啓。傳曰,知道。
又以禁衛營言啓曰,獻陵重修都監草記,三軍門善放砲手五名式,輪回出送,以防虎患矣。今則陵所役事旣畢,本營善放砲手,依例撤還之意,敢啓。傳曰,知道。
又以御營廳言啓曰,因重修都監草記,令三軍門,砲手五名式,排日輪回,定送矣。重修之役,今已畢役,本廳砲手,依例撤還之意,敢啓。傳曰,知道。
又啓曰,玉堂上下番俱空,事甚未安,今日新除授玉堂,待下批牌招,以爲推移入直之地,何如?傳曰,允。
有政。吏批,判書趙暾在外,參判閔百興進,參議洪趾海病,同副承旨徐有大進。
吏批啓曰,判書趙暾在外,參議洪趾海病不來,小臣獨政未安,何以爲之?敢稟。傳曰,仍爲之。
又啓曰,臺諫及玉堂闕員,今當差出,而擬望之人乏少,相避外任,竝擬,何如?傳曰,允。
又啓曰,右議政金尙喆面副事,命下矣。當爲置處,而本曹時無相當窠,依例送西之意,敢啓。傳曰,知道。
又啓曰,玉堂多窠,今當差出,而曾經之人,多在違牌坐罷中,無以推移備擬,合有變通之道,何以爲之?敢稟。傳曰,敍用。
又啓曰,禮曹判書李昌誼,今陞輔國,依例兼判書下批之意,敢啓。傳曰,知道。
以朴盛源爲大司諫,以朴奎壽爲掌令,以金敎材爲應敎,以朴志源爲副應敎,以沈觀之·洪檢爲校理,以李致中爲副校理,以洪景顔爲修撰,以徐浩修爲副修撰,以徐浩修爲兼弼善,以洪景顔爲兼文學,以兪最基爲內贍提調,以韓光會爲瓦署提調,以兪彦述爲谷山府使,以李世馝爲歙谷縣令,兼禮曹判書李昌誼,今加輔國加資事,承傳,兼甕津府使單申大顯,軍器參奉單尹貴完。
兵批,判書李景祜病,參判李應協病,參議徐命天入直進,參知未差,同副承旨徐有大進。
兵批啓曰,右議政金尙喆面副送西事,命下矣。領中樞一窠,他大臣今方見帶,依例從座目,判中樞下批之意,敢啓。傳曰,知道。
判府事金尙喆,知事單李昌誼,同知單孫昌胤,副護軍宋炳華·鄭惟一·李益萬·李台鼎,副司直安杓·魚錫定·趙,副司果具世德·洪相簡。
傳于魚錫定曰,大臣肅拜後入侍。
戊子三月二十三日辰時,上御集慶堂。大臣·備局堂上·畿伯,同爲引見入侍時,左議政韓翼謩,右議政金尙喆,行司直申晦,判義禁趙雲逵,戶曹判書李思觀,司直趙明鼎,咸鏡監司沈鏽,兵曹判書李景祜,副護軍鄭汝稷·李章吾,開城留守元仁孫,禮曹參判趙曮,江華留守鄭尙淳,吏曹參判閔百興,大司諫安杓,掌令李台鼎,左副承旨徐有大,假注書韓德厚,事變假注書尹慶龍,記事官權恢·韓錫大,以次進伏訖。上曰,徐判府事入侍。出榻敎上曰,備堂幾人入來乎?翼謩曰,十二人入來矣。尙喆曰,小臣以不當之人,任不敢之任,荏苒周年,無一報效,向來賤疾,以國恩得生,而耳聾氣短,蘇完無期。今番動駕,與前有異,而不得陪從,臣之一生死罪,一生至恨。病旣沈痼,瘝職已久,伏願更卜賢德,許臣退休,則不但臣一身之私計也,庶可無國事之曠滯矣。上曰,其言則是矣,若縻職則似難調攝矣。近來病情,果何如?翼謩曰,諸症比前頗減,自可漸蘇,而病後,暫有聽瑩症云矣。上曰,臥閤論道,則重聽何傷?然右相之心,予已知之,豈不曲副其意乎?勿出代,姑爲許副,使之數月調理,好矣。蘇完後,當爲國事,今日下敎,爲國事而然矣。翼謩曰,過十餘日,自當快復,豈至許副乎?上曰,不許則必用心,故卽許矣。上曰,君臣際遇,古豈無之,而嗚呼,望八所依者股肱,目今三相,暮年予心,豈特依毗?頃者辭相,志雖美矣,予則曰非其時,而料外之恙,初意其何若此,而聞僚相之奏,其蘇復,於國事大幸。今雖差愈,久久調攝,然後自可復常,以此勸勉,何待今日之陳懇?頃者初度,不拘常格,命承旨敦諭,豈曰誠心,而以恒日體國之誠,其能體予意,相臣若此,君何不副意,而其猶遲回者,戀戀也。今又若是面懇,靜而思之,其若用也,終不許副,則國事差遲,右相調攝,必也難便,不若許數月,以便其心,此正先儒所云非光武非子陵之語也。況此則非比此者,爲相臣爲久用,前席特爲面副,悵缺曷喩?大臣處置政事,當日爲之。出傳敎翼謩曰,臣亦冒當是任,黽勉隨行,而今承右相許副之敎,臣實多慙矣。上曰,卿則予不捨矣。卜相以後,卿尤實矣,領相亦必勞憊於看役而請調理矣。徐判府比前稍勝,果無時任而然耶?上曰,今番陵幸,平康民亦來云,貴矣。翼謩曰,數日程,民人皆來,亦出秉彝之天矣。上曰,遠外民來見予,而予則不能見,予實負民矣。昨已諭於工判,使之卽送諸處船矣。盡送與否,注書知入。賤臣德厚,承命出去,還奏以盡送之意。上曰,誠幸矣。上曰,獻陵爲幾里?翼謩曰,五十里有餘矣。上曰,都城幾里?翼謩曰,長爲十里,而周廻爲三十里,似是徑一圍三之法矣。上曰,馬場邊有華陽亭,取何意?景祜曰,亭是司僕亭子,而亭前草場,每年放馬,似用華陽歸馬之義,名其亭矣。上曰,馬不驚砲聲,異矣。翼謩曰,太平聖世,將未免安逸,故俗云閱武時騎,能識兵學指南之馬云矣。上曰,金判府不爲入侍乎?翼謩曰,以軍器寺都提調之故,今方惶悚矣。上曰,再昨之事,其涉怪駭,今日詳問,因其誤着,果非無端砲聲,而豈特軍行軍律嚴?故當該官員,處分矣。今日判府事,不爲入侍,故聞之,以軍器寺都提擧之故也。官員旣已充軍,則提調,焉可無飭?提調今無云,都提調金陽澤罷職,旣已處分,箚子給焉。出傳敎上曰,吏判亦入遞差中乎?翼謩曰,然矣。上曰,頃者下敎,意存國體,而陵役順成,何暇飭勵?其下敎特爲分揀。出傳敎上曰,吏判兩弟,爲人好矣。翼謩曰,其兩弟誠美,而其兄亦牢實,及除銓官,人望洽然,意謂有可觀,而今已分揀,來頭必有大得力處,趙暾兄弟,拔例奬用,好矣。上曰,予已知之,當如卿言矣。上曰,右副,同副,欲爲其榮行許遞,而尙未果矣。上曰,趙榮曾年老,似難行公,而欲借銜矣。尹蓍東,爲人好矣,已敍用乎?翼謩曰,未也。上曰,再昨下敎,卽挈矩之道,連値齋戒,右副·同副,特爲許遞,其代敦寧都正趙榮曾除授,前副提學尹蓍東敍用除授,竝牌招察任,房依前。出傳敎上曰,今番放砲,何故?景祜曰,此邊船上人,偶然擧手,則越邊軍器寺船人,謂以下船砲事擧手,徑爲放砲云矣。上曰,如此則曖昧矣,決無故放之理矣。然則都提調罷職,過矣。翼謩曰,軍器寺官員,旣非深罪,則都提調,尤似不當矣。上曰,然矣。上曰,昨使後隊襲前排,都監軍果能衝突乎?汝稷曰,旗鼓防塞,而三進三退矣。上曰,其後追聞,訓將處分,過矣,特寢越捧之命。出傳敎翼謩曰,前江原監司金龜柱狀啓中,有還穀變通事,待首相,更爲議處,好矣。上曰,待首相爲之,可也。翼謩曰,此京畿監司南泰齊狀啓也。備陳道內農糧種子不足之狀,仍請留庫十七萬石中,限七萬石特許加分事,請令廟堂,稟旨,分付矣。昨年畿農,大抵不稔,沿海爲甚,今此所請,槪不得已,七萬石過多,留庫中限四萬石,許以加分,參量各邑民事緩急,差等分給,則宜有實效,以此分付,何如?上曰,此豈執兩端用中之意,而所請則夥,所許則小,特許五萬石。出擧條泰齊曰,今番陵幸時,虎網子軍,令各其邑試放事,命下,而道內虎網,分定爲十七邑,每五把各定一名,合爲二百六十名,皆是官隷或雇人,而每邑多不過十餘名,小則六七名,以此略干名,邑邑試放,事涉難便,故敢此仰達矣。上曰,然則置之,可也。出擧條思觀曰,日昨以陵所水壺事,下敎矣。水壺似是水車,而本曹只有單件,已送東五陵,今當新造乎?敢稟。上曰,此非水車,卽小壺,以銅造送,可也。汝稷曰,隨駕各營門試射放,有卽擧行之命,而鋪帳軍,未及待令,故敢達矣。上曰,國忌後爲之。仁孫曰,麗太祖陵莎草有頉,故已申飭改之矣。上曰,隨頉隨補,可也。杓曰,臣於言議之職,自有難冒之情勢,而日昨嚴敎特降,召牌再臨,且値動駕隔日,不敢言私,章皇出肅,仍參陪扈之列矣。以充軍罪人宋重晉不卽論啓事,責敎截嚴,至有三司重推之命,臣驚惶悚蹙,繼之以瞿然也。重晉之罪,旣犯軍律,則據法論罪,自是臺閣之責,而臣於伊時,退在外班,未能詳知本事顚末,故不善周旋,致勤聖敎,臣之當論不論,壞損臺體之失,著矣。昨詣闕下,以此引避,而見阻喉司,致此經宿,所損尤大,揆以廉愧,何可一刻仍冒於臺次乎?請命遞斥臣職。上曰,臺臣引嫌,不可苟且,依啓。出擧條台鼎曰,臣猥以無似,參居言地,仍參陪扈之班矣。以充軍罪人宋重晉之不卽論啓,至有重推之命,臣不勝悚懍,繼之以瞿然也。重晉旣犯軍律,則據法論罪,卽是臺閣之責,第兩司班行,在於百官之列,未卽聞知,當論不論,致勤聖敎,揆以臺體,勢難仍冒。昨詣闕下,以此引避,而喉司見却,致此經宿,所失尤大,其何一刻晏然於臺次乎?請命遞斥臣職。上曰,旣諭薇垣長,何可異同?依啓。出擧條上曰,判尹入來乎?翼謩曰,只判義禁趙雲逵入侍矣。上曰,秋曹參判,則洪名漢乎?翼謩曰,然矣。上曰,昨日門外少駐時,咫尺聞辟除聲,此今乃初聞,問之而糢糊以對。無騎馬人,豈有辟除聲?辟除人査問,則自可知也,何可掩諱?令秋曹今日內嚴査以奏。金吾羅將,挾輦外排列,例也。今番無鵲衣之人,故導駕都事記過,蓋此也,而恐或視昏而然,分揀而更以思之,百隷怠慢之時,不可無飭,禁喧都事,令該府拿問以奏。出傳敎上曰,判金吾出去擧行。雲逵先退。上曰,廣平大君子孫多矣,其墓近於陵所,故已命致祭矣。翼謩曰,完南府院君及故相金構墓,亦在路傍矣。上曰,今番下問,而其知者鮮,故只以廣平大君·故相李濡下敎,今聞大臣所奏,完南府院君與故相金構墓,亦在道傍咫尺云,一體致祭。更思,皆以昔年勳臣·大臣,四墓皆令近侍致祭,今則多處,祭文令知製敎撰進。出傳敎上曰,鄭彦忠善矣。徐判府曾請獎用,而頃日見之,似無固執,而人亦好矣。翼謩曰,廉白,故善外任。上曰,果然矣。上曰,韓錫大有老親乎?錫大曰,有七十一歲老母矣。上曰,貴矣。特許歸覲,速爲下去,可也。諸臣退出。
戊子三月二十三日辰時,上御集慶堂。藥房入診入侍時,都提調尹東度,提調鄭弘淳,副提調宋瑩中,假注書蔡弘履,記事官權恢·韓錫大,醫官方泰輿·李以楷·慶絢·金季良·吳道炯·鄭允說,以次進伏訖。東度曰,昨日勞動餘,聖體若何?上曰,行禮時未知勞,而禮畢後,始覺腰痛矣。韓翼謩曰,果如向者臺臣之言,雖牽裾斷鞅,可以挽止,而幸賴陟降陰隲,回鑾萬安,雖出聖孝孚感,不得挽輿之罪,臣固當之,速賜處分焉。東度曰,臣職參保護,聞今左相所達,臣罪尤大矣。金尙喆曰,若以戌初動駕,則幾乎達宵勞動,而幸以還收時刻矣。上曰,七十五歲行禮,可謂罕有矣。徐志修進前曰,臣今爲問候入來,俄陳先事之戒,而小臣所憂悶,尤在行素之節矣。上曰,年衰則不爲行素,載於何書?三日之戒,不可廢也,明日以後,湯劑亦當不進矣。東度曰,明日湯劑不進之敎,誠過矣。金尙喆曰,當念陟降攸賜四字,雖未行素,便同行素矣。東度請進湯劑,上進御。東度請診候,上許之,泰輿·以楷,以次入診後,退伏奏曰,脈候一樣調均,左右三部,滑體亦調均矣。上曰,頃年腎瀝湯,連進十貼有效,丁丑年,若進此等之劑,庶幾有效,而不能然,予之所痛。以建功湯言之,丁丑若進御,則安知有效乎?以此思之,三日內人子之心,何忍服此?東度曰,明日湯劑未允之前,左相雖有廟謨,當不敢仰陳矣。上曰,藥房提調持湯劑,更爲入侍。出榻敎弘淳進湯劑,上進御。東度曰,此湯劑實爲當劑,故皇天降之,祖宗隲之,實難間斷。旣承前日慈聖之敎,仰體,好矣,伏望思諒仰體,明日湯劑允許焉。上曰,其勿復陳,聽亦苦矣。諸臣遂退出。
戊子三月二十三日申時,上御集慶堂。大臣入侍時,領議政金致仁,左副承旨徐有大,假注書韓德厚,記事官權恢·韓錫大,以次進伏訖。致仁曰,陵上修掃,舊引石埋之矣。上曰,待卿來,着笠而坐矣。舊引石,尺量而埋之乎?致仁曰,尺量以埋,而以他石,聚之以表矣。上曰,善爲之矣。致仁曰,經夜勞動,克伸孝思,終日處濕,小不休息,臣等,不勝焦迫矣,回鑾之後,別無欠損之節,下情實爲慶幸矣。夜來寢睡,何如?上曰,達宵穩睡矣。致仁曰,水刺,亦何如?上曰,强進而味不甘矣。今已行禮,祖孫同宿齋室,更無餘憾矣。致仁曰,過時不進湯劑,易致受傷,此後勿復如此伏望。上曰,甲子年先卿,監董陵役,今年卿又當此役,實爲異事,卿竭力盡誠,宛如甲子年先卿規模,實爲感愴。卿不憊苶乎?卿則健壯,而提調李昌誼·黃柙,皆老矣。致仁曰,臣等別無效勞,而聖敎至此,不勝感惶矣。臣來後,聞右相許副,曲諒之聖意,孰不欽仰,而其間國事可悶矣。病已向蘇,勿使久閑,幸甚。上曰,帶職則難於調攝,故特爲許副,俾遂至懇矣。病纔差而祗送祗迎,又卽入侍,予旣感其心,豈不使其心感予乎?致仁曰,伏聞以臣祖之墓,在陵近處,特命致祭,幽顯榮感,曷有其極?上曰,初不知矣,仍廣平致祭,覺而命之矣。致仁曰,今因故相,李濡致祭,敢此仰達矣。李商芝,自遭其父事,不見天日,杜門自廢,甚可矜。其時商芝病重,不得上來,其父時中,代入帳殿,商芝則實不知本事,而以其父得生,感祝聖德云,其言亦是矣。上曰,其心可嘉矣。致仁曰,商芝不以平常人自處,今番擧動時,着常人服,伏草林中祗迎云,情可矜矣。上曰,何則安其心乎?致仁曰,自上洞察,則幸甚矣。時中方在禁錮中矣。上曰,因故相李濡致祭,乃聞一自李時中事後,其子商芝,不見日云,可謂孝矣。其父參酌,其亦感祝云,噫,忠孝,本無二致。且聞其時事,非時中也,而噫,時中設令果有是事,太武不過一魏君,而感動高允,許直臣而赦之,今者商芝,爲其父而若此,感其君而自訟,於親得子道,於君盡臣分。噫,頃者處分之時,爲兩弟而參酌,昔之高允,於當身猶然,況爲其子乎?旣稱其弟,感子孝心,況其父乎?李時中,特寢榮錮之命,闋服後依例調用,慰兩弟之心,奬商芝之孝。噫,今者下敎之後,該曹何恐檢擬?商芝亦何自阻乎?出傳敎上曰,李商芝,得行狀語矣。致仁曰,生死肉骨之恩,實爲罔極矣。上曰,俄者兩承宣許遞,意蓋深矣,何子不貴,雙童尤貴,故特許趙榮行,韓錫大,母年過七十云,故速令歸覲矣。致仁曰,曲諒之聖意,孰不欽仰乎?致仁先退。上曰,新除承旨入侍。尹蓍東進伏曰,趙榮曾,方來到閤外,而恐難致身於香案前云矣。上曰,可謂閤外承旨矣。年多則豈能供劇乎?上曰,新除授承旨趙榮曾,難以運動云,許遞復授前職,參知李萬恢除授,牌招察任,房依前。出傳敎上曰,在院承旨竝入侍。出榻敎壽鳳進伏。上曰,新除承旨謝恩後,卽爲入侍。萬恢進伏。上曰,三承宣,讀奏上言,可也。蓍東·壽鳳·萬恢,以次讀奏,至閔百全上言,上曰,嗚呼,今番謁陵,寔是萬萬料表。頃者筵中,元敬王后國舅其誰,而亦有子孫乎下問,人皆未能知,故欲爲廣問而下敎。噫,今者幼學閔百全之上言,可謂指導,本事不過田畓事,雖猥濫而置之,欲求其孫而莫知某人。今有其孫,其父癸丑年謁本陵時,下敎爲本陵參奉,其人已故未施云,旣知其名,有何訪問?況今番本陵將有窠,尤是異事。金愚陞六後,驪興府院君奉祀孫閔百全,特爲除授,以示予意,出傳敎上曰,噫,今番是旣望外,上言豈可稽滯?令承宣以奏,因此得驪興府院君之孫。不爲此而若置諸猥濫,予豈知之?此亦異事。其他非猥濫之上言,皆啓下,令該曹卽爲回啓,而其中請其推恩者,其數夥然,不無疊授之弊,令該曹卽爲詳考。噫,其年異也,若遲滯,爲子孫之心,若何?卽考回啓。出傳敎上曰,今覽宋普運上言,雖與不訟冤,大有間焉,本事未洗,尙載歲抄,於渠之道,未能伸雪之前,何敢自同恒人,而宜先不先,挾名紙何心入場?今番下敎之後,有此上言,有欠倫理,故此上言今拔,而噫,世間爲人子弟者,無不是底父兄。以渠之上言,雖難雪其冤而復爵,不可不一番詳審其時鞫案,令禁堂,過國忌後持入,大臣同爲入侍。出傳敎上曰,今覽宋德麒妻上言,此爲遭運申飭者,而殘忍之狀,已聞伊時御史徐命善之言,飭已久矣。特爲放送事,分付該府。出傳敎上曰,今覽李德哲妻上言,卽是四件事,徒年之餘,亦不過二朔,特爲放送事,分付。出傳敎上曰,杆城官婢汝邑竹,只令該曹特爲免賤。出傳敎上曰,刑曹參判洪名漢入侍。出榻敎名漢持辟除人供辭進伏。上曰,承旨讀供辭。蓍東讀畢。上曰,聞辟辭除聲,有下敎,而今覽供辭,果有參酌之道矣,分揀。名漢先退。上曰,今覽靈山君子孫請諡上言,玉堂所置諡狀,注書出去持來。賤臣德厚,承命持入。上曰,承旨讀之。蓍東讀畢。上曰,延安君李淑琦,與右承旨同姓乎?萬恢曰,然矣。上曰,因上言,取覽未議諡二焉。噫,幾百年之後,國之文獻未備,況私家乎?且某月生之說觀之,本事可以推知。莫重節惠之典,其宜愼重,此二狀,次對時儒臣持入,問于大臣而定焉。出傳敎上曰,開陽門,已令留門,出去後,當下鑰矣。諸臣退出。
上在慶熙宮。停常參·經筵。
藥房都提調尹東度,提調鄭弘淳,副提調宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。噫,再明日何日?昨已諭,三日後入侍,宜矣。
中宮殿·惠嬪宮,口傳問安。答曰,知道。
徐有大,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
李萬恢,以吏曹言啓曰,明日香祗迎時,通禮不可不備員,左通禮有闕之代,口傳備擬以入之意,敢啓。傳曰,知道。
吏曹口傳政事,以朴弼逵爲左通禮。
蔡弘履改差,代以權漢緯爲假注書。
宋瑩中啓曰,假注書韓德厚,事變假注書尹慶龍,身病猝重,勢難察任,今姑改差,何如?傳曰,允。
以承傳色口傳下敎曰,中官掩置,今始下之中官,從當下敎,而此批答,使入直注書,卽爲傳諭。
領議政金致仁箚曰,伏以寶算彌高,聖慕益篤,靜攝之中,祗禮仙寢,百神扶衛,回鑾萬安,臣民忻忭,曷有其極?臣於昨日,伏見備忘下者,以臣忝叨敦匠,至有鞍具馬面給之命,臣不勝惶愧之至。噫,園陵重役之克底順成,莫非聖敎攸格,在下者之承命自效,特是常分,況臣則不過往來檢飭而已,免罪爲幸,何功可言,而乃敢晏然冒受,若固有之乎?玆陳肝膈之懇,仰瀆崇嚴之聽。伏乞俯加鑑諒,還收前旨,以重賞典,以安私心焉。取進止。答曰,省箚具悉卿懇。今番順成,卿等之功。準其事,賞其典,卿何讓乎?安心領受焉。
上在慶熙宮。停常參·經筵。
仁元王后忌辰。
自辰時至酉時,日暈。
藥房都提調尹東度,提調鄭弘淳,副提調宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?昨伏承三日後入侍之命,而昨日旣未得入侍,今日臣等,率諸御醫,暫時入診,詳察聖候爲宜,臣等,不任區區憂慮,敢來問安,竝此仰稟。答曰,知道。當今年逢今月,其將祗迎,望東郊而灑涕,望西郊而隕心,氣何諭哉?再明日入侍,宜矣。
中宮殿·惠嬪宮,口傳問安。答曰,知道。
香祗迎罷後,政院·玉堂·藥房口傳問安。答曰,知道。
宋瑩中,以吏曹言啓曰,今此明陵忌辰祭典祀官兼大祝,以副司果李鎭復塡差,名帖已授於二十日矣。今忽以使行迎覲出去云,多般稱頉,終不進去,故右通禮李敬玉,副司果具㢞處,又出名帖,則俱以親病,亦不進去。莫重祀官,如是稱頉,趁不進去,事極未安,本曹請推之外,他無可施之罰,何以爲之,而時任玉署及罷散外,他無推移之路,不得已以兵曹正郞洪九瑞,塡差之意,敢啓。以備忘記,傳于徐有大曰,今日大祝,若何,而且儒臣已多,只侍從臣塡差,事之寒心,莫此爲甚,當該郞廳,刊名侍從案。噫,朝臣若此,故中官敢效,皆予爲先誠淺。
又以備忘記傳于曰,今日處分中官二人,則京畿人,倍道下敎下,今何寥寥?當該道臣,推考申飭。
又傳于宋瑩中曰,中官曺壽喆,承傳色差下,政院知悉。
以承傳色口傳下敎曰,俄者中官下敎中,當該中官金興曄倍三道,二人以一人改下。
尹蓍東,以義禁府言啓曰,承傳色中官金慶遇·安國來·孫效忠·金孝大·李夢良·李秀采等,當日內倍道,放逐鄕里,金興曄倍三道,放逐鄕里,令本官到鄕日字,報于內侍府事,命下矣。右罪人等,依傳敎,卽爲放逐鄕里,而到鄕日字,馳報內侍府事,分付各該道臣之意,敢啓。傳曰,知道。
以承傳色口傳下敎曰,中官蔣良臣下敎置之。
以備忘記,傳于徐有大曰,冬至渡江,至今稽滯,令灣府,問于鳳城,下敎到日,若到三江,勿問。
以承傳色口傳下敎曰,冬至使回來遲速,比前何如?知入。
徐有大,以兵曹言啓曰,今番陵幸時隨駕將校·禁軍·標下軍兵各差備等犒饋,依下敎,以乾物分給之意,敢啓。傳曰,知道。
又以訓鍊都監言啓曰,今番陵幸時隨駕將校·軍兵及武藝別監等犒饋,依傳敎,以乾物磨鍊分給之意,敢啓。傳曰,知道。
又以御營廳言啓曰,依傳敎,隨駕將校·軍兵等處乾犒饋,依例分給之意,敢啓。傳曰,知道。
以承傳色口傳下敎曰,今番陞六一人乎?雖無陞敍闕,或有陞六闕耶?知入。
又下敎曰,頃者無陞六闕云矣。今聞有闕云,其闕以陞六人,今日內單付擧行,其代,以驪興府院君孫爲之。
又下敎曰,驪興府院君諡號爲之與否,知入。
吏曹口傳政事,獻陵參奉單閔百全,禁府都事單金愚。
以承傳色口傳下敎曰,韓錫恒守令後有延諡,則錫恒延諡祖上爲誰,知入。
韓德厚改差,代以宋文楫爲假注書,權漢緝在外,代以權偀爲假注書,尹慶龍改差,代以金光藎爲事變假注書。
戊子三月二十五日辰時,上詣崇政殿殿庭。香祗迎入侍時,行都承旨宋瑩中,左承旨李翼元,右承旨李萬恢,左副承旨尹蓍東,右副承旨李壽鳳,同副承旨徐有大,假注書蔡弘履·韓德厚,記事官權恢,記注官李章吾,以次侍立訖。上具翼善冠·袞龍袍,乘輿出資政門外駐輿,命禮房讀祭報府,萬恢讀畢。上曰,傳香後禮房,馳往明陵奉審,祭物摘奸後,以承傳色奏之,可也。上曰,李鎭復爲大祝矣,今何異名?壽鳳曰,李鎭復有故改差事,已呈草記矣。上曰,中官掩置,駭然矣。上曰,李鎭復獨爲稱頉乎?瑩中曰,不但鎭復,具㢞·李敬玉亦頉矣。上曰,莫重大祝,豈敢稱頉?前大祝李鎭復·具㢞·李敬玉,一竝施以準期不敍之典,草記中官掩置不奏,事當飭當該,而大抵百隷怠慢,當該中官放恣,其他中官,袖手傍觀,事之可駭,莫此爲甚。當該中官蔣良臣,亟施不敍之典,其餘中官申德龍·金完碩,越捧二等,中官曺壽喆,自稱行首,偃便而臥,亦涉無狀,越捧一等。出傳敎上曰,正時差晩入之,此亦中官不察也。上曰,噫,因予誠淺。嗚呼,今日,人孰不知,而乘轎之後,承傳色中官,一人外無一人,事之可駭,莫此爲甚。承傳色中官金慶遇·安國來·孫孝忠·金好大·金興曄·李夢良·李秀采,竝刊名內府,當日內倍道,放逐鄕里,令本官到鄕日字,報于內侍府。出傳敎上曰,中官申德龍,承傳色差下,政院知悉。出傳敎上曰,都令已揭獻陵齋室懸板而來乎?瑩中曰,然矣。上曰,霎時間走馬漆乎?瑩中曰,前所揭板者,白質金字,故今番亦以此樣爲之,故不爲遲滯矣。上曰,此則非承旨過也,而亦豈無飭乎?上曰,獻陵齋室懸板,昨日懸揭,其涉異常,今日下問,金字粉質云,此七十五年初聞。今番承宣,其或誤着,欲爲處分而問之,前排亦然云,雖然前者或誤,後者亦或誤乎?若此而不稟,承旨推考,出傳敎上詣崇政殿南月臺,傳香後,步詣興化門乘輿。上曰,藥房都提調·提調入侍。出榻敎都提調尹東度,提調鄭弘淳,副提調宋瑩中進伏。東度曰,行步稍遠,下情慶幸,寢睡·水刺之節,何如?上曰,善睡,而食則難矣。東度曰,昨日不進湯劑,今日則宜進蔘茶矣。上曰,三日之內,決不服藥矣。東度曰,殿下望八之年,行素而却湯劑,雖出追慕之聖心,臣等,不勝焦迫矣。前年此日,聖上旣許諸臣之請,强進蔘茶,臣等,不如前年提調之誠心,而玆敢更請進茶矣。弘淳曰,陟降若有鑑,則想必貽念矣。瑩中曰,雖非臣等之請,宜體陟降在天之意矣。上曰,累日所食之蔘,浹洽於中,三日不食,豈難乎?瑩中曰,間斷則誠爲切悶矣。東度曰,蔘苓茶,可以內入乎?上曰,任意爲之。今明日則決難服矣。上還入大內。諸臣問安後,退出。
上在慶熙宮。停常參·經筵。
仁元王后忌辰。
藥房都提調臣尹東度,提調臣鄭弘淳,副提調臣宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?臣等,不任區區憂慮,敢來問安,竝此仰稟。答曰,知道。噫,逢今年,萬念已冷,今月之內,幾次心隕。噫,追憶今日,永慕堂庭中,一何冥然?十餘年逢此年,身雖在此,心懸象設,今朝詣瞻長樂殿,代拜象設,氣何諭哉,氣何諭哉?
中宮殿·惠嬪宮,藥房口傳問安。答曰,知道。
李壽鳳啓曰,大司憲金器大任所在外,執義金會元陳疏在外,掌令朴奎壽在外,一員未差,持平李祉承傳旨未下,一員未差,今日以監察茶時之意,敢啓。傳曰,知道。
李翼元啓曰,假注書宋文楫·權偀,事變假注書金光藎,時無職名,令該曹付軍職,冠帶常仕,何如?傳曰,允。
以承傳色口傳下敎曰,昨已下敎,而閔百全謝恩,當有下敎,而旣已幸行之故,不爲下敎,使之直爲謝恩,當直一朔入番。
傳于李萬恢曰,驪興府院君後孫閔百全,明日內局,同爲入侍。
以備忘記,傳于徐有大曰,今朝復命,其心可嘉,昨日獻官,豹皮一令賜給。
以備忘記,傳于李萬恢曰,噫,人之爲人,則五倫也,況人君乎?逢今年過三朔,於先豈曰孝也,爲子亦曰孝哉?今月之內,曰忠曰孝乎,況後耐今日乎?雖瞻長樂殿,命審景福殿·永慕堂,是豈孝哉,是豈孝乎?且望見魚藻堂,休息此堂,此堂何堂?卽戊戌年拜皇兄皇嫂者也。其若今日,以此觀之,噫,五倫之中,曰忠耶,曰孝耶,曰悌耶?噫,人世豈有若予者乎?長樂殿門,莫聆玉音,昌德奉審中官,何奏誠淺?嗚呼,何心逢今年,嗚呼,何心逢此日?遙望暮雲,心隕膽墜矣。
傳于徐有大曰,金愚入番云,罰番下敎置之。
徐有大,以禁衛營言啓曰,來六月當三番前部後司屬黃海道五哨軍兵,來五月二十五日,京中逢點,依例準二朔立番之意,本道監兵使處,豫爲知悉,何如?傳曰,允。
又以禁衛營言啓曰,來四月當二番前部右司屬黃海道五哨軍兵逢點實數六百五十二名,已爲點閱整齊,來四月初一日,與內外各處入直軍兵等,依例替代後,舊軍放送之意,敢啓。傳曰,知道。
又以御營廳言啓曰,本廳來六月七月兩朔應立左部中司屬全羅左道五哨軍兵,五月二十五日,京中逢點,六月初一日,與左司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
又以御營廳言啓曰,本廳來四月五月兩朔應立左部左司屬慶尙右道五哨軍兵六百七十名,已爲逢點整齊矣。四月初一日,與前司軍兵替代後,舊軍放送之意,敢啓。傳曰,知道。
上在慶熙宮。停常參·經筵。
藥房都提調臣尹東度,提調臣鄭弘淳,副提調臣宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。噫,今逢此年,遙望東郊,象設三朔已料表,且過昨日,是豈孝乎?且望西郊,心隕膽墜,只歎冥然,氣何諭乎?
中宮殿·惠嬪宮,藥房口傳問安。答曰,知道。
徐有大,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于徐有大曰,再明日次對,進定於今日。
以承傳色口傳下敎曰,待下敎詣閤,次對同爲入侍。
傳于李萬恢曰,咸鏡監司沈鏽肅拜後,內局入侍,同爲入侍。
徐有大啓曰,今日次對,兩司當爲進參,除在外·傳旨未下外,掌令朴奎壽,卽爲牌招,以爲入侍之地,何如?傳曰,允。
徐有大啓曰,大臣·備局堂上,依下敎來待矣。
李壽鳳啓曰,判義禁趙雲逵,同義禁南泰著·成天柱持鞫案,依下敎來待矣。
傳于李壽鳳曰,竝入侍。
李萬恢啓曰,卽者副修撰徐浩修,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
宋瑩中啓曰,上番兼春秋權恢,身病猝重,勢難察任,今姑減下,其代,令該曹口傳差出,何如?傳曰,允。
吏曹口傳政事,兼春秋單南胄寬。
以京畿監司南泰齊狀啓,廣州等邑居保人任甫倍等爲虎囕死·燒死·渰死事,傳于李壽鳳曰,令本道恤典擧行。
以江華留守鄭尙淳狀啓,本府居壯旅軍官李英蕃等渰死事,傳于李壽鳳曰,令本府恤典擧行。
以修撰洪景顔,持平李祉承,正言金基大·李養遂牌不進罷職傳旨,傳于徐有大曰,只推。
徐有大,以弘文館言啓曰,新除授應敎金敎材,時在忠淸道公州地,經筵入番事緊,請斯速乘馹上來事,下諭。傳曰,依啓。
徐有大,以弘文館言啓曰,本館上番,姑降入直,事甚未安,修撰洪景顔,旣有只推之命,卽爲牌招入直,何如?傳曰,允。
又以弘文館言啓曰,本館下番,無他推移之員,不得已以上番,姑降入直之意,敢啓。傳曰,知道。
又以兵曹言啓曰,兼內禁衛將金梓,素抱痰痞之症,當此換節之時,一倍添劇,時月之內,差復無期,呈狀乞遞。領軍之將,不可久曠,今姑改差,何如?傳曰,允。
又以兵曹言啓曰,忠淸兵使閔趾烈,辭陛出去之後,顚跌落傷,胸脅牽痛,呼吸不通,轉側須人,調治多日,有加無減,時月內,萬無差復登程之望,呈狀請遞,使之調理往赴,已至多日,一向危劇,尙今淹滯。閫任辭朝受符之後,如是病滯,其在事體,誠甚未安。莫重閫任,不可等待其差復,以致久曠,今姑改差,何如?傳曰,允。
又以兵曹言啓曰,今三月二十七日,密陽居幼學朴慶業稱名人,自興化門入來,差備門外擊錚,依例令攸司囚禁科罪,當該守門將朴重佐,依定式推考,何如?傳曰,允。
又以御營廳言啓曰,今此下番別破陣步軍試才賞格,從分數多寡,以本廳所儲木綿分給後,別單書入之意,敢啓。傳曰,知道。
尹蓍東,以義禁府言啓曰,前獻納張淀禁推事,傳旨啓下矣。張淀,時在京畿豐德地,依例發遣府羅將,拿來,何如?傳曰,允。
又以義禁府言啓曰,咸鏡道鏡城府充軍罪人宋德麒放送,承傳啓下矣。放送事,分付道臣之意,敢啓。傳曰,知道。
又以義禁府言啓曰,前司諫南鶴宗,前掌令申五淸,前持平丁範祖等禁推事,傳旨啓下矣。南鶴宗,時在忠淸道溫陽地,申五淸,時在文義地,丁範祖,時在江原道原州地云,依例發遣府羅將,竝拿來,何如?傳曰,允。
判府事臣金陽澤箚曰,伏以日昨幸行時,津砲誤放,驚動御駕,遠外轉聞,始未詳悉,及伏見小報,監放官罪勘充軍,知訓鍊罰至越捧,辭旨極爲嚴截,臣驚懍之餘,繼以萬萬恧蹙。今玆監放官,卽軍器寺奉事,而自訓院差送,故竊伏想聖明,似或因此而示罰訓將,然後該郞,旣屬在本寺,犯此重辜,則不善董飭之失,本寺提調,自可當之,而今反推罰於他人,臣則晏然無事,私心惶悚,尤當何如?玆事所關不輕,自承嚴敎,理宜卽地逬出,郵罰是俟,而身縻留都,轉動無由,及當竣事,自劾之道,不宜遲稽,診筵承候,亦未敢隨入,略具數行文字,仰暴危悃。〈伏〉乞垂鑑諒,亟降威罰,以昭法紀,以靖私義,不勝大願。取進止。答曰,省箚具悉。非卿之過,所重軍律,故其雖處分,心切悵然焉。仍傳曰,旣已賜批,大臣體貌自如,遣史官傳諭。
兵曹判書李景祜疏曰,伏以臣於日前軍器寺都提調罷職之命,實有惶恧不自安者。臣旣兼管本寺,凡有咎責,理無倖逭,前席逬退,情旣危卼,日昨侍衛,義難冒進,只自悚蹙,惟俟勘罷,而一向泯伏,爲罪轉甚,玆不得不露章申暴,仰請同罪,唐突之誅,尤無所逃。臣於是職,實無堪承之望,而感激恩造,尙今遲徊,居然五朔于玆矣。求遞一念,寤寐在心,顧今積瘁之餘,疾病闖發,孱骸脆姿,無望陳力,惟有鞶褫,少延殘喘。罪在應勘,區區情實,有不暇煩縷。伏乞聖慈,天地父母,俯賜諒察,亟降威罰,以昭法紀,俾得隨便調息,以卒生成之澤,千萬幸甚。答曰,省疏具悉。軍器提調,無異影職,所辭太過,卿勿過辭行公。
副修撰徐浩修疏曰,伏以先陵禮成,聖慕冞罙隆,鑾蹕穩旋,玉候愈康,臣民懽忭,曷有其已?仍念臣情地危蹙,蹤跡臲卼,實無束帶朝端之勢,而頃當幸行之隔宵,荐承飭敎之至嚴,怵畏分義,黽勉出肅。環顧初心,倍切踧踖,乃於陪扈之路,自速昏謬之罪,重推薄罷,未贖愆尤,而恩敍不日旋下,華貫又復如舊,召牌儼臨,促臣祗謝,更漏向深,瀆擾爲懼,不獲已承命持被,而若言其去就之苟簡,則臣亦自知,人謂斯何?臣所後偏母,痰眩之疾,已成癃痼,每當春夏之處,調將乖方,則諸症如期而發。卽接夜來家信,則偶因飮啖之失宜,以致宿症之添劇,火上而神識昏瞀,膈塞而食飮不下,徹曉宛轉,待臣來護。臣自聞此報,方寸煎灼,按住不得,玆敢忙陳請急之章,徑出禁扄之外。伏乞遞臣之職,治臣之罪,以嚴朝綱,以便救護,千萬幸甚。答曰,省疏具悉。爾其勿辭護焉。
副應敎朴志源疏曰,伏以寶算彌高,聖慕益篤,先陵祗謁,淸蹕穩旋,臣民欣忭,曷有其極?仍念臣與都承旨臣宋瑩中,爲內外兄弟,所帶春秋兼銜,自有應避之嫌。揆以法例,在所當遞,玆敢短章自列。伏乞聖明,亟賜遞改,以存公格,千萬幸甚。踏啓字
兼輔德朴取源疏曰,伏以祗謁先陵,克展誠孝,日吉辰良,鑾蹕穩旋,臣民慶忭,曷有其極?仍伏念臣與都承旨臣宋瑩中,有內外兄弟應避之嫌。凡於官職,不可注擬,則臣於除旨之下,固當據例自陳,而方値動駕隔宵,瀆擾是懼,自速違傲之罪。繼而嚴敎荐降,他不暇顧,蒼黃出肅,陪班往還,而當初見除,旣違政例,因仍蹲冒,尤切愧悚,玆敢短章自列。伏乞亟賜鐫免,以存公格,以安私分,千萬幸甚。踏啓字
咸鏡監司沈鏽敎書。王若曰,山河睠豐沛之鄕,撫今歲而興想,塞垣重鎖鑰之任,待宿望而觀風,煩卿一行,體予重畀。惟卿世家喬木,廊廟偉才,平居則退若無能,脫然於浮華沽衒,臨事則確乎不擾,濟之以淳殼寬弘。惟內外淸要之歷敭,而才器績庸之俱著,繼乃敍而任冢宰,何自過於巽辭?詢大臣而畀度支,蓋有尙其勤飭。中間敦迫,豈不諒於卿心?前後逡巡,益無替於予眷。惟我海東諸藩,最重關北一路,黑江之陶窑,尙說王迹攸基,白山之柴望,肇修邦禮載擧。蔘貂起犯境之舋,窮民之機擭誰憐?角蹄走交市之場,商胡之蹊壑莫厭,誰與我共此憂者?非重臣無以鎭之。玆授卿以咸鏡道觀察使兼兵馬水軍節度使·都巡察使·咸興府尹,卿其彈乃邊猷,紓我北顧。沿江之戍火相接,詎弛藥障之憂,近海之瘠土易荒,宜先察蔀之政。彰善癉惡,何莫非古刺史良規?繕郭詰戎,此尤是兼節度急務,自餘典例,宜經稟裁。於戲,遠隔八百里塞關,卿豈無去闕之戀?坐按數十州藩鎭,予欲須壯圉之謨,故玆敎示,想宜知悉。知製敎臣洪檢製進
戊子三月二十七日辰時,上御集慶堂。藥房入診入侍時,都提調尹東度,提調鄭弘淳,副提調宋瑩中,假注書宋文楫,記事官權恢,記注官李章吾,醫官方泰輿·許礈·李以楷·金季良·吳道炯·鄭允說,以次進伏訖。東度曰,夜間,聖體調攝,若何?寢睡·水刺之節,亦何如?上曰,近來精神昏耗,飮食之節亦減,自昨夜至朝又痛。追慕倍切,如此呻吟多矣。上進湯劑。東度請診候,上許之。方泰輿進伏診脈,退伏曰,左右三部,一樣調均,脈候亦調均矣。弘淳曰,蔘苓茶煎入乎?上曰,蔘苓茶一貼煎入事。出榻敎弘淳·瑩中持湯劑,更爲進伏,上進御。東度曰,東籍親耕田築堤處,若値潦水,則每患潰決,壬午丙戌,隨潰隨築,而今已年久,故遣郞廳看審,則沙土陵夷,內外穿破,若又一經大水,則決堤覆沙,其勢必至云,若行潰決而防築,則非但事力之浩大,其在豫備之道,不如迨其未雨而補築也。壬午則適値農節,不可用民,故自賑廳,眼同看審,量給役軍之雇價,畚·鍤等器械,空石·抹木等雜物,則自備局,分定濬川司及各軍門兩倉,隨其容入,或借用或輸送,得以完役矣。今亦一依壬午例,往復賑廳及備局,以爲始役完築之地,本寺提調,時往董役,何如?上曰,依爲之。頃者東山坪,年年費力,一自堅築之後,尙今無決,此等之事,若不致力,便所謂沙防築也。今番着實補築,其若久而無弊,當該郞廳,陞敍調用,若卽復決,爲先降一資後,勿復檢擬於外任,以示予重民力·爲經費之意。出擧條上曰,藥房先退。諸臣以次退出。
戊子三月二十七日巳時,上御集慶堂。大臣·備局堂上引見,北伯·金吾堂上·獻陵參奉同爲入侍時,領議政金致仁,左議政韓翼謩,行司直趙雲逵,行副護軍鄭汝稷·李章吾,戶曹參判金時默,吏曹參判閔百興,掌令朴奎壽,校理沈觀之,咸鏡監司沈鏽,同義禁南泰著·成天柱,獻陵參奉閔百全,同副承旨徐有大,假注書權偀,事變假注書金光藎,記事官權恢,記注官李章吾,以次進伏訖。致仁曰,遠陵勞動之餘,三日不服湯劑,下情極爲焦迫矣。今日進湯劑,不勝欣幸矣。上曰,此時豈忍服湯乎?致仁曰,前日或有不進之時,而未有若今番之久矣。上曰,食肉皆滯,豈三日不服湯劑之故耶?前年興化門,幾吐矣。翼謩曰,五十後雖値齋戒,不得行素,在於禮文矣。上曰,在於何禮乎?翼謩曰,在於小學矣。上曰,予亦讀小學,何嘗有此語乎?致仁曰,若無之,則豈敢仰達乎?翼謩曰,願持入小學焉。上命觀之,持入小學讀之。至必資酒肉扶養者不必然耳,上曰,辭不迫切,故謂之不必然耳,豈其不得行素之意乎?翼謩曰,必資酒肉扶養,不必然者,豈非不得行素之意乎?上曰,五月亦當行素矣。致仁曰,聖敎,過矣。以私家言之,先代齋戒,不得行素矣。上曰,玉堂亦有兼春秋乎?致仁曰,玉堂亦春秋館也。上命持入朴志源·朴取源疏,仍爲踏下。上曰,吏判之疏,有何辭語?致仁曰,臣在外時聞之致仕云,而頃年筵中,有趙登科後許退事,有聖敎云云矣。上曰,其然,豈其然乎?命持入吏判疏,有大讀之。致仁曰,金判府事,前以軍器寺事陳箚,故兵判之章,又入矣。上曰,然矣。致仁曰,此與都提調有異,以承旨言之,例兼尙衣·尙瑞,而兩院雖生事,元無干涉之事,與此何異?若一開此路,則引嫌之路,太廣矣。上曰,領相之言,好矣。仍命書疏批。上曰,白頭山祭,今則定行乎?致仁曰,已行之矣。上曰,閔百全進伏。百全進伏。上曰,此亦驪興之閔乎?致仁曰,閔無他本矣。上曰,驪興幾代孫乎?百全曰,十三代孫矣。上曰,驪興後,冠冕幾代乎?百全曰,七代祖爲昌城府使,贈承旨,高祖爲參奉矣。上曰,零滯,甚矣。致仁曰,此江原監司金龜柱狀啓也。以爲道內各邑還穀數多之中,雜穀尤爲夥然,每當分糶,多不願受,反不免害民之歸,江陵等六邑,春耳牟·唐米·皮稷等穀合九千九百九十八石,以相當秋穀,依折米式例,換作會錄事,請令廟堂。稟處矣。六邑還穀中,牟·稷等雜穀,最爲民弊,道臣至以渙散難支爲慮,則固不可無變通,而但萬石之穀,一時換作,亦甚重難,先就所請數爻中限折半,以相當秋穀,依折半換作,其半則待明年,盡爲換作爲宜,以此分付,何如?上曰,依爲之。出擧條上曰,頃者隨駕軍試放,過國忌後爲之事,下敎,則今日不爲,再明日其亦國忌而乃稟,其涉不察,訓將推考,而豈可逾月?今日爲之,而設多貫革,俾無貫革日曛之弊事,卽爲分付訓局。出傳敎上曰,近者中官放恣,莫此爲甚,爲中官不能飭下,而亦不能敎子弟,長番申宅明,亟施不敍之典。出傳敎上曰,宋重弘,若是稱冤,果何如耶?仍命趙雲逵,讀鞫案訖。上曰,成衍之招雖孟浪,而重弘着此題目,可以爲人乎?若是稱冤,而旣已書之丹書矣。致仁曰,吳彦彬,其後放釋登科,韓栒之子見令,見科矣。翼謩曰,年久之事,以文案考見,而文案草率,質言則難矣。致仁曰,爲人爲鬼,辦在一言矣。雲逵曰,雖以酌處時觀之,重弘之參酌定配,而或有參酌遠地,或極邊,或刑推定配,此抑有輕重之異也。上曰,同義禁之意,何如?泰著曰,臣意,與判義禁同矣。天柱曰,臣意,亦與判義禁,同矣。上曰,臺臣之意,何如?奎壽曰,戊申餘獄,關係至重,不可輕達矣。上曰,儒臣之意,何如?觀之曰,臣意,亦與臺言同矣。上曰,此者事,何以成衍之招盡錄乎?致仁曰,酌處時,雖數字下敎有之,則不必錄此也。上曰,無若此若此之敎,則故渠之招辭,盡謄之矣。雲逵曰,然矣。上曰,戊申年酌處者,豈特宋重弘?若考文案,甚於此者多,而至於重弘,歲抄中,若曰某年酌處定配,某年放送爲目,則可謂都無事,而渠之酌處之後,成衍之招,皆錄有此題目,渠何爲朝鮮之人?雖欲寬典,耳目之臣,亦何不爭?宜先端本。成衍·益衍之虛謊,可謂難兄難弟,而其計莫售,故乃有萬古罔測之鼎衍,此誠一門種惡者。其時皆云誣人,此一款未能究竟,雖未及正法而物故,其處分中,或遠地定配,或參酌定配,以此觀之,重弘之最輕可知,而混錄成衍之招,故若此,此予所以端本者也。今後則歲抄中,去成衍之招,只以某年月日參酌定配於某處,某年月日放送事載錄,則此於渠,可謂朝鮮人,伊後不無楷梯之端,以此分付該曹。出傳敎上曰,今日旣已下詢大臣,寧山君,非特事蹟之表異,卽成廟王子也。旣聞之後,諡其無也,後日議諡時,一體擧行,延安君,久遠之事,置之。出傳敎上曰,北伯進伏。鏽進伏。先命有大,讀敎文訖。上曰,一句改標。仍賜弓矢,鏽遂退出。上曰,莫重敎文付標,不稟直下,當該中官,越捧一等。出傳敎奎壽進伏曰,請還寢東呂·址淳等還配之命,更令王府,嚴鞫得情。上曰,勿煩。請還寢定配罪人者斤萬酌處之命,更令王府,嚴鞫得情,快伸王章。上曰,勿煩。請還寢定配罪人金柱泰減等之命。上曰,勿煩。措辭見上奎壽曰,新除授司諫院大司諫朴盛源,時在京畿利川地,請斯速乘馹上來事,下諭。上曰,依啓。以上出擧條上曰,臺諫無違牌人乎?有大曰,然矣。上曰,薇垣何以無任?有大曰,或在外,或罷職,而無一人矣。致仁曰,臣祖墓在於三十里之地,雖無法典,旣有恩典,致祭時請往省焉。上許之,仍命退出,諸臣以次退出。
上在慶熙宮。停常參·經筵。
貞熹王后忌辰齋戒。
日出時,日色赤。申時,日暈。
藥房都提調臣尹東度,提調臣鄭弘淳,副提調臣宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
傳于徐有大曰,詣臺臺臣入侍。
假注書宋文楫有頉,代以鄭濡爲假注書。
假注書權偀有頉,代以韓鼎運爲假注書。
徐有大啓曰,假注書鄭濡·韓鼎運,時無職名,令該曹依例付軍職,冠帶常仕,何如?傳曰,允。
事變假注書金光藎有頉,代以全佐天爲事變假注書。
事變假注書全佐天,代以宋景煥爲事變假注書。
徐有大,以吏曹言啓曰,今番爲親上言,卽爲回啓事,命下矣。當爲擧行,而首堂今方在外,故姑不得擧行之意,敢啓。傳曰,知道。
李翼元,以戶曹言啓曰,景福殿與月廊及眞殿及報春門外齋室·於義本宮,依定式,判書臣李思觀,與佐郞臣申大年,工曹判書臣李之億,佐郞臣兪彦肅,進詣奉審,則養志堂行閣,庫庫雨漏,墻垣蓋瓦,庫庫脫落,階石動退,萬壽門階石傾側,喚醒閣一庫雨漏,臨淵閣一庫雨漏,愛蓮齋風遮草芚破傷,永慕堂二庫雨漏,於義宮·樂善齋·繼慶軒·朝陽樓瓦子,庫庫脫落,內外墻垣瓦子,庫庫脫落,分付各該司,使之卽速修改,而亦令本曹郞廳,監董擧行,何如?傳曰,允。
又以戶曹言啓曰,盤松坊碑閣,令戶郞春秋奉審,有頉處,卽爲修補事,曾有傳敎矣。發遣本曹郞廳奉審,則墻垣夫防草壹張,女防草陸張破傷,卽令補修之意,敢啓。傳曰,知道。
又以戶曹言啓曰,鄕校洞於義宮奉安閣·彰義宮,依定式,判書臣李思觀,與佐郞臣申大年,進詣奉審,則咸一齋東墻蓋瓦,一庫脫落,鄕校洞奉安閣薍簾及風遮草芚破傷,竝令各該司,卽速修改之意,敢啓。傳曰,知道。
徐有大,以宗簿寺官員,以都提調意啓曰,今番獻陵幸行敎是時,宗臣每品啓下之後,驪平君㷞,無端不爲陪從,花陽君榷,鶴林君焴,行安原副令烠,先詣陵所,還宮時,仍爲落後,事之駭然,莫此爲甚,驪平君㷞罷職,花陽君榷,鶴林君焴,竝推考以懲日後,何如?傳曰,允。
又以訓鍊都監言啓曰,依傳敎,挾輦軍·挾輿軍,御前前排布帳直等,鳥銃一巡三放試取,而貫三中,無入格者,不得書入,其餘得中之類,從分數,依例施賞之意,敢啓。傳曰,知道。
又以御營廳言啓曰,依傳敎,布帳軍等,鳥銃一巡三放試取後,得中之類,從分數,以本廳所儲木綿,依例施賞之意,敢啓。傳曰,知道。
戊子三月二十八日辰時,上御集慶堂。藥房入診入侍時,都提調尹東度,提調鄭弘淳,副提調宋瑩中,假注書權偀,記事官權恢,記注官李章吾,醫官方泰輿·李以楷·慶絢·金季良·吳道炯·鄭允說,以次進伏訖。東度曰,夜間,聖體調攝,若何?寢睡·水刺之節,亦何如?上曰,一樣矣。東度進湯劑,上進御訖。東度請診候,上許之。泰輿·以楷,以次進脈候,退伏奏曰,左右三部,度數調均,滑體亦一樣矣。弘淳先退。上仍命書廣平大君墓遣承旨致祭祭文及完南府院君李厚源墓祭文訖,又命書故領相李濡墓致祭文。上曰,爲吏判乎?瑩中曰,兵戶判爲之,而吏判則未能的知矣。上曰,李最中祖先乎?瑩中曰,最中之祖父,而時中,爲其宗孫矣。且其宗孫商芝·商岳,亦皆登科矣。至頃者之事,雖悔,何及嗟卿有孫,隨事歎服二句?東度曰,故相有知,則必感泣泉臺之下矣。瑩中曰,感激矣。上曰,此文出朝報乎?瑩中曰,御製不敢出朝報矣。又命書故領相金搆墓致祭文。上曰,其先連有甲科乎?東度曰,其父金澄,爲科矣。上曰,其前則無之乎?東度曰,然矣。其弟楺,爲大提學,其後多登第矣。上曰,三世爲相,徐判府事,亦三世矣。此外誰更有如此者乎?東度曰,古有靑松沈家,而近則無有矣。上曰,故領相,爲相幾年?東度曰,卄載爲首相矣。上曰,領相祖墓,在於夢村,領相又當渡江矣。上曰,大君·三相致祭,過大祭後爲之事,分付,廣平大君墓致祭,都承旨進去,完南府院君墓致祭,左承旨進去,故李領相墓致察,左副承旨進去,故金左相墓致祭,右副承旨進去。出傳敎上曰,藥房提調持湯劑,更爲入侍。出榻敎上曰,蔘苓茶一貼煎入事。出榻敎弘淳持湯劑入侍,進御。瑩中曰,係後上言,皆命下,而金致讓上言,其時誤以疊呈知之矣,實一張矣。上曰,同爲命下,可也。瑩中曰,有臺臣入侍之命乎?上曰,然矣。仍命臺臣入侍。偀承命出,與持平李祉承進伏。祉承曰,臣本以無似,適當言地,猥上一疏,批旨隆摯,臣由是感泣,冒昧出肅,仍參陪扈之班矣。以充軍罪人宋重晉之不卽論啓,至有重推之命,臣不勝惶懍,繼以瞿然,臣歸卽詣臺引避,而見阻喉司。其後賓對,右僚入參,故臣則自列無路,不得不冒犯違傲之科,只切兢惶之忱。乃者只推之命,忽下格下,臣惶霣憫蹙,益無所容。僚臺及諫長,以此引避,旣蒙恩遞,臣之處義,亦無異同,臣何可一刻仍冒於職次乎?請命遞斥臣職。上曰,其遞可惜,豈可事同飭異?依啓。出擧條祉承退出。上曰,精矣。鄕人乎?瑩中曰,非鄕人矣。上曰,其父在政院矣。瑩中曰,此臺臣,好讀古書,故善文。前爲大同察訪,大同自是聲色之鄕,而常危坐,不廢讀書,傍人不見其面云矣。上曰,難矣。年少乎?瑩中曰,三十三矣。上曰,趙掃墳時,更戴御花矣。瑩中曰,臣聞鄕人,或至五六朔戴花云矣。上曰,今聞趙曮請由之章給之云,此人子情,怳趙曮兄弟者乎?特爲給由。出傳敎上曰,甲申五月日記持入。偀承命持入。上曰,予雖未思之,而不然,則吏判之疏,豈如是乎?瑩中曰,似不錄於日記矣。上曰,必解事注書,然後能記之矣。命讀五月次對時坐目,瑩中讀之,果無趙暾進參之事。上曰,吏判夢次對而然乎?此所謂鍾鼓施行,而不知其日,則毛將焉傅者也。承旨出外,詳問其某日,明日入侍奏之。命退出,諸臣以次退出。
上在慶熙宮。停常參·經筵。
貞熹王后忌辰。
日出時,日色赤。自卯時至申時,日暈。
藥房提調臣鄭弘淳,副提調臣宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣,祗迎後入侍。
中宮殿·惠嬪宮,藥房口傳問安。答曰,知道。
李壽鳳啓曰,大司憲金器大任所在外,執義金會元投疏在外,掌令朴奎壽呈辭,一員未差,持平二員未差,今日以監察茶時之意,敢啓。傳曰,知道。
宋瑩中啓曰,新除授注書李翼運,自鄕上來,卽爲牌招,何如?傳曰,允。
傳于李萬恢曰,今日崇政殿庭,當爲祗迎,儀注置之,待下敎來詣,只入正時。
宋瑩中啓曰,今日香祗迎時,承旨不可不備員,而左承旨李翼元,服制不爲仕進,右副承旨李壽鳳,病不仕進,竝卽牌招,何如?傳曰,允。
事變假注書宋景煥,代以李奭濟爲事變假注書。
徐有大啓曰,事變假注書李奭濟,時無職名,令該曹依例付軍職,冠帶常仕,何如?傳曰,允。
傳于李壽鳳曰,在院諸承旨,竝入侍于泰寧殿。
以承傳色口傳下敎曰,翰注下敎,何時下敎,而尙未入來乎?知入。
徐有大啓曰,判義禁趙雲逵,持沈頤之口招,依下敎來待矣。傳曰,入侍。
宋瑩中,以吏曹言啓曰,今日香祗迎時,通禮不可不備員,右通禮未差之代,口傳備擬以入之意,敢啓。傳曰,知道。
吏曹口傳政事,朴取源爲右通禮。
有政。吏批,判書趙暾在外,參判閔百興病不來,參議洪趾海進,同副承旨徐有大進。
吏批啓曰,判書趙暾在外,參判閔百興病不來,小臣獨政未安,何以爲之?敢稟。傳曰,只出緊任。
又啓曰,前判府事金陽澤敍用事,命下矣。當爲置處,而本曹,無相當窠,依例送西之之意,敢啓。傳曰,知道。
以李顯祚爲司諫,羅忠佐爲掌令,朴弼淳·趙載俊爲持平,洪檢爲獻納,李商芝爲兵曹參知,韓鏶爲吏曹佐郞,金和澤爲春川府使,尹長烈爲注書。
兵批,判書李景祜病,參判李應協病,參議徐命天入直進,參知未差,同副承旨徐有大進。
兵批啓曰,前判府事金陽澤,敍用送西事,命下矣。當爲隨品置處,而領中樞一窠,判中樞二窠,他大臣,今方見帶,依例從座目,加設判中樞下批之意,敢啓。傳曰,知道。
行判中樞金陽澤,副護軍李思觀,副司直李祉承·金載順,副司正韓鼎運·李奭濟,同知單李再華。
以承傳色口傳下敎曰,俄下義禁府草記,勿爲頒布。
徐有大,以義禁府言啓曰,注書沈頤之,前史官朴師崙,卽爲嚴問口招,登對以奏事,傳旨啓下矣。沈頤之,今方待令,卽爲拿囚,爲先捧口招,而朴師崙,下去京畿楊州牧云,發遣府羅將拿來後,擧行,何如?傳曰,允。
領府事臣尹東度箚曰,伏以臣,昨午退歸之後,因汗餘脫着,忽覺渾身寒縮,偏頭厥疼,痰眩隨作,嘔噦兼劇,竟夕達宵,僵倒叫苦,蓋臣本症,挾感重發,類非一時偶祟,難以旬日望愈,今曉問候,未得進參,惶悚之極,無所容措。顧臣職忝保護,今已五旬,一分自效之道,惟在於此,區區微忱,固嘗不計筋力之不逮,而適此疾病乘之,莫能自强,終至於虧廢常分,心竊自悼,罪實難逭,玆不得不冒入文字,仰請譴何。伏乞聖慈,俯賜鑑諒,仍降威命,重勘臣罪,千萬幸甚。取進止。答曰,省箚具悉卿懇。其思往年卿之强健,予用欣矣,勞攘之餘若此,爲卿悶焉。內局兼帶,特爲勉副,卿須體此意,安心勿辭,亦勿引咎,其須善攝。仍傳曰,遣史官傳諭,遣御醫看病。
吏曹判書趙暾疏曰,伏以寶算彌隆,聖孝益篤,靜攝之中,祗謁陵寢,百靈扶護,回鑿萬安,臣祗伏路左,仰瞻羽旄,區區慶忭,曷有其極?仍念臣,世受國恩,父子兄弟,相繼立朝,頂踵毛髮,莫非造化,而若臣之通籍,殆三十年,致位正卿,未報涓埃,遽思便訣,是豈臣心所敢出也?臣雖不肖,亦嘗聞家庭之訓,每以滿溢爲戒,況臣才無寸長,性且戇愚,加以素抱貞疾,未老先衰,陳力就列,實無其望,而仲弟臣曮,亦廁宰列,猶可以奔走效勞。臣所以從前瀝血冒死陳籲者,蓋欲追先臣謙挹之志,以遂古人知足之願耳,第緣忱誠淺薄,不能孚格,此臣之罪也。抱玆耿耿,低徊悶慼,已有年所,臣弟,今蒙天恩,猥玷巍科,遽忝下大夫之班,昆仲季三人,同時竝顯,門闌太盛,益增臣心之懍懼,而竊自私幸者,曾於甲申五月日,筵中聖敎,至及於微臣所請,而若曰,其弟,如登科立代,當許其退。臣奉玆恩言,中心銘縷,至今莊誦,未或敢忘,對人嘗以爲,吾弟立身之日,卽吾得請之秋也。臣弟之決科難期,臣身之負罪漸積,日夜憂鬱,罔知攸爲,前冬外補之日,得聞臣弟直赴之命,臣且喜且懼,卽欲仰首陳懇,而伊時所被嚴敎,萬萬惶悚,縮伏俟譴,迄至于今矣。噫,臣等,俱是庸庸碌碌者流耳,一無才能之可取,而徒沐聖上涵濡之澤,亦藉先臣庇麻之蔭,聯翻翶翔於朝端,爲人所欽艶。器滿則傾,物盛則衰,理之常也。臣之隱憂,百倍前日,有若過福之災,朝夕來逼,悸悸恐恐,殆忘寢食,臣情到此,吁,亦慼矣。伏惟我殿下,至仁至明,無物不遂,天地於臣,父母於臣,倘聖上,察先臣謹愼之規,思所以曲保臣家,念前日筵席之敎,亟許臣永乞殘骸,臣謹當未死之前,調息病軀,歌詠聖化,旣沒之後,歸傳恩旨,結草圖報,是豈非君臣上下終始永保之美事也哉?至於天官之命,雖極僣猥,旣以休爲請,則亦不敢費辭控免,玆敢齋沐手寫,冒死哀籲,遠尋鄕里,恭俟處分。伏乞聖明,俯諒臣言之斷斷由中,特許臣致仕之請,以卒生成之澤,千萬幸甚。答曰,省疏具悉。覽卿之章,其涉怪駭。近者筵說,浪傳者多,卿之去就勿論,不可不端本,故命考日記者,蓋此也,日記頓無,故令承旨問于卿矣。今覽卿奏,尤爲可駭者,以拍案二字觀之,史官體重,焉敢浪傳?此不過注書筵說,筵說詳傳,日記不載,世間豈有此等注書?初意,則無乃卿入侍親聞也。不然,雖然予若記有,似難持難,而以所記者聞之,正若待晨月,初昏坐待者。設有此敎,予不能記,卿亦不能親聽,兩件或有一件,若載日記,古有桐葉事,其本戲言,雖無異叔虞封唐,亦豈惜也,而旣無文跡,卿亦不親承,則卿之固執,已涉孟浪,予何孟浪許卿?今卿拜先墓時,雖問于塋域,先卿愍予今年,決不許矣。其君終不覺得,先卿之心,亦想必若此。噫,爲臣爲子,不顧二字,徒守固執,豈事七十五歲其君之義,亦豈體先卿九原之意乎?卿之固執,雖亘一身,聞此敎不爲感動,爲臣乎,爲子乎?今月已盡,遙望東郊,心尤若浮雲,予何敦勉?卿若體君父,宜卽謝命,不然,任自爲之。噫,白首暮年,豈稱托乎?雖問鍾閣乞民,是卿者尠矣。噫,昔聞故判書趙明履之言,趙尙炯,無傷人害物之心,其言於卿父,可謂諡狀首題目。曾聞卿父子若孫何以知之之言,不覺感服,奏于昔年,今卿聞說,終不覺得,況此時事,尙今暸然。噫,先卿之心予知,今若在焉,幾乎八十,而見今予之心,見今予之氣,決不請休。噫,望八之稱,亦云歇後語,不思其君若是之衰,以聽於無聲之義,不體卿父恒日之心,徒守莫知自北來之固執,卿願雖遂,忠孝若何?今者此敎,予自知一場投石於水,而慷慨亘中,及于批末。
正言李養遂疏曰,伏以祗謁先陵,克盡聖慕,回鑾萬安,玉體康寧,臣民慶幸,曷有其極?念臣於向日政,除拜臺銜,而第吏曹判書趙暾,卽臣之妻父也。格例所在,不當通擬,而銓地不察,有此照望,以致恩點之誤下,義在必遞,勢難虛糜,連値淸齋,呼籲路阻,猥蒙只推之命,益增悚惶之忱,敢將未撤之章,仰瀆崇嚴之聽。伏乞聖明,亟遞臣新授職名,以存公格,不勝萬幸。踏啓字
文學徐有隣疏曰,伏以陟降垂祐,聖候康寧,曁我文孫,展誠喬陵,縟禮順成,回蹕萬安,臣民慶忭,曷有其極?仍伏念臣,猥以無似,濫叨宮銜,挾冊侍講,迨近十有餘次,而陋拙畢露,絲毫無補,一日在職,增臣一日之愧,而適値扈駕,瀆撓是懼,宜遞不遞,循至于今,每自省顧,背汗顔騂。且臣目下情私,有不得不疾聲仰籲者,臣母卄載貞疾,寧日常少,近當換節,挾感而極,藥多食少,精耗氣昏,委頓狀席,須人轉動,此豈人子束帶供職之時乎?伏乞天地父母,俯垂諒察,亟遞臣所帶職名,無曠輔導之任,俾便救護之私,千萬幸甚。踏啓字
戊子三月二十九日巳時,上御集慶堂。藥房入診入侍時,提調鄭弘淳,副提調宋瑩中,記事官李翼運,記注官申熤,記事官李章吾,醫官方泰輿·李以楷·金季良·吳道炯·鄭允說·玄處明,以次進伏訖。弘淳曰,夜間,聖體調攝,若何?上曰,一樣矣。寢睡·水刺之節,亦何如?上曰,亦一樣矣。請進湯劑,上進御後,仍請診候,上許之。泰輿診候訖,退伏奏曰,脈候左右三部,一向調均,滑體亦一樣矣。諸醫以次診候訖,所達與泰輿同矣。上曰,藥房提調持陽劑,更爲入侍。出榻敎上進御湯劑後,命提調先退。上曰,左相爲內局都提擧。出傳敎上曰,昨日所命之記事,果已詳知耶?瑩中曰,固欲仰奏矣。五月日記,旣無下考之迹,故問于吏判本家,則送示錄置一本,臣方持入矣。上命讀之,讀訖。上曰,設有其時下敎,不過戲言,而亦出於抑揚之意也。政院日記,旣無所載,誰人如是詳錄傳示也?瑩中曰,聖敎雖出於不欲許之意,而聞之者,豈不銘念哉?上笑曰,立代云者,趙爲吏判,然後可云代之矣。一時所敎,亶出不許之意,而趙,今番巧爲登第矣。又下敎曰,初則不無欲許之意矣,渠何敢執此爲說乎?其父則淳厚矣。命書傳敎曰,昔年筵話浪傳,處分至嚴,故申飭幾次,而今聞讀吏判之疏,其涉怪駭,下問本事,業諭其批,今何疊言?莫重下敎,滿紙書傳,日記無一字載錄,世間豈有此等分義?雖注書,已涉可駭,而其若史官,與注書有異,莫重史草,人君不問,況書傳乎?關係非細,其時注書沈頤之,史官朴師崙,雖値今日,此乃特敎,亦非用刑者,卽爲嚴問口招,登對以奏。上曰,前判府事金陽澤敍用,大臣旣已敍用,處置政事,當日爲之。出傳敎上曰,奉審承旨入侍。出榻敎右承旨李萬恢,進伏奏曰,進排官皆無頉,祭物亦皆精潔矣。諸臣以次退出。
戊子三月二十九日辰時,上詣崇政殿。香祗迎入侍時,行都承旨宋瑩中,左承旨李翼元,右承旨李萬恢,左副承旨尹蓍東,右副承旨李壽鳳,同副承旨徐有大,記事官李翼運,假注書韓鼎運,記注官申熤·李章吾,以次侍立。上具翼善冠·袞龍袍,乘輿出資政門駐輿,命萬恢,讀祭報府訖,步詣板位祗迎後,藥房提調鄭弘淳進湯劑,上進御。還詣東月臺,命萬恢,馳往宗廟奉審,進排官摘奸以奏。又命蓍東,馳往光陵奉審,而豐陽碑閣,在其路傍,先爲奉審,次往光陵,次往順康園,奉審以來。上曰,副司果李得福,修撰除授,副司果金載順,兼輔德除授,牌招察任。出傳敎上命召禁軍,問其居住後,上曰,春秋牟,何如?禁軍等仰達曰,皆茁長矣。上命召升戶軍,使之各誦腰牌講。上曰,善誦矣。上還入大內,諸臣退出。
戊子三月二十九日未時,上御泰寧殿。在院諸承旨入侍時,右副承旨李壽鳳,同副承旨徐有大,假注書韓鼎運,記注官申熤·李章吾,以次進伏訖。上曰,承旨只二人乎?壽鳳曰,都承旨宋瑩中,以監膳進去司饔院,右承旨李萬恢在院矣。上曰,禮房入侍。都承旨監膳後入侍,萬恢進伏。上曰,禮房年幾許?萬恢曰,六十一矣。瑩中進伏。上曰,政官誰爲開政乎?瑩中曰,參議洪趾海入來矣。上曰,趾海曾爲水原乎?瑩中曰,然矣。上曰,御容簇子,承史仰瞻,可也。諸臣仰瞻訖,退出。
戊子三月二十九日申時,上御集慶堂。判義禁持口招入侍時,判義禁趙雲逵,同副承旨徐有大,假注書韓鼎運,記注官申熤·李章吾,以次進伏訖。上曰,沈頤之口招時,自謂曖昧乎?雲逵曰,禁府規例,捧口招外,無聖敎,則不敢更問矣。上命有大,讀頤之口招訖。上曰,沈頤之,自非無識之人,必不爲之,而史官,異於他官,朴師崙,尤不當爲之矣。命書沈頤之·朴師崙分揀之敎。雲逵先退。上曰,奉審承旨,何時當來乎?有大曰,日暮則似難入城門矣。諸臣以次退出。
上在慶熙宮。停常參·經筵。
藥房都提調臣韓翼謩,提調臣鄭弘淳,副提調臣宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣,明日入侍,宜矣。
中宮殿·惠嬪宮,藥房口傳問安。答曰,知道。
徐有大,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李壽鳳啓曰,大司憲金器□□,執義金會元陳疏在外,掌令朴奎壽□□□以監察茶時之意,敢啓。傳曰,知道。
宋瑩中啓曰,新除授注書尹長烈,時在慶尙道自如任所云,斯速乘馹上來事,下諭,何如?傳曰,允。
李萬恢啓曰,檢閱朴道仁,自鄕上來云,卽爲牌招入直,何如?傳曰,允。
傳于徐有大曰,中官越俸下敎,置之。
以全羅監司洪樂仁狀啓,四月朔進上秀魚卵,節候尙早,限內不得封進,惶恐待罪事,傳于宋瑩中曰,勿待罪事,回諭。
李萬恢,以弘文館言啓曰,本館上番,連日姑降入直,事甚未安,副修撰徐浩修由限已過,與新除授修撰李得福,一體牌招,以爲推移入直之地,何如?傳曰,允。
又以弘文館言啓曰,本館上番校理臣沈觀之,以訓鍊都監從事官,今日本營朔上下坐起時,晝仕出去之意,敢啓。傳曰,知道。
宋瑩中,以吏曹言啓曰,新除授右通禮朴取源,與吏房承旨爲相避,而矇未覺察,誤擬受點,不勝惶恐待罪,而朴取源,則除拜時,旣與吏房承旨相避,則不可仍置,依例改差,何如?傳曰,允。勿待罪。
徐有大,以兵曹言啓曰,去三月朔各廳堂下武臣等試射,連因有故,今已逾月,不得爲之之意,敢啓。傳曰,知道。
又以兵曹言啓曰,卽接能麼兒廳牒報,則去春三朔各廳武臣等能麼兒考講時,都摠府經歷李壽鵬,宣傳官姜柱箕等,一次講不通,一次病不進,造紙署別檢金就善,一次講不通,一次陣不通,宣傳官申大偀,武臣兼宣傳官曺夏彬等,二次病不進,武臣兼宣傳官魚錫圭,二次講不通,殊無勸課之意,竝推考警責,何如?傳曰,允。
上在慶熙宮。停常參·經筵。
日出時,日色赤。
藥房都提調臣韓翼謩,副提調臣宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
李在簡啓曰,憲府連日監察茶時,諫院許久闕啓,事甚未安,兩司除在外外,未肅拜不爲行公人員,竝卽牌招,何如?傳曰,允。
又啓曰,刑曹判書洪樂性,除拜多日,尙不出肅,事甚未安,卽爲牌招察任,何如?傳曰,允。
以備忘記,傳于李萬恢曰,今番經宿動駕,誠是料表,兩日江,見太學生祗迎,其宜示意。今日便殿,其中製述者製述,講經者殿講,二十一日二十二日兩日食堂,太學生與學儒待令,此便殿繖扇侍衛置之,只禮房承旨入侍,試官,領相趙雲逵·尹得養·洪趾海·金光國·金載順·李得福爲之,儀注時刻置之,待下敎直入正時。
又傳于曰,試官李得福,代李致中爲之,卽爲詣閤,藥房,只提調持湯劑,同爲入侍。
以承傳色口傳下敎曰,李得福試官命下,只推。
又下敎曰,待下敎詣閤。
注書尹長烈在外,代以崔顯珌爲假注書。
徐有大啓曰,假注書崔顯珌,時無職名,令該曹依例付軍職,冠帶常仕,何如?傳曰,允。
事變假注書李奭濟有頉,代以羅㷜爲事變假注書。
以海運君槤掃墳呈辭,傳于李在簡曰,給由馬,澆奠狀備給。
李壽鳳,以內醫院官員,以都提調·副提調之意啓曰,提調鄭弘淳,謂有身病,今日問安,不爲仕進,事涉未安,卽爲牌招,以爲備員入侍之地,何如?傳曰,允。
又以弘文館言啓曰,本館上番,連日姑降入直,事甚未安,修撰李得福,旣有只推之命,卽爲牌招入直,何如?傳曰,允。
李在簡,以兵曹言啓曰,僉知中樞府事趙守誼,景福宮衛將李再華,昌德宮衛將孫昌胤·金聖漢,俱以病難供職,呈狀乞遞,竝令姑改差,何如?傳曰,允。
判府事金陽澤疏曰,伏以,臣屛跡荒郊,杜門訟愆,不料前上之箚,批旨追下,恩言溫摯,至命史官傳諭,有非罪累之臣所敢承受者,固已萬萬悚惶,而又未幾,繼有敍命,樞銜如舊,惶隕感激,尤不省措躬之所。念臣今番所坐,問其事則關係不輕,論其罪則非比尋常,而畢竟勘律,止於薄罷,始旣失之太寬,今又恩敍遄降,宥釋無難,不但私心之兢惕,有加於前,竊恐朝家刑政,由臣而隳弛。國體所在,誠非細故,方今昇平日久,擧世恬嬉,不知法律之嚴,一或違悞,其責有歸,而薄罰旋宥,過示容假,則人心必益狃舊,將無所懲畏矣。事雖旣往,思之懍然,顧安敢徒恃寵靈,唐突冒膺,不思所以自訟之道乎?席藁屛營,旣未克進身,恩命之下,亦不敢一向泯默,略構短章,仰暴危悰。伏乞聖明,俯賜鑑諒,亟施重勘,俾朝綱少振,私義粗安,不勝幸甚。答曰,省疏具悉卿懇。今番之行,莫重莫大,其於節目間事,何暇論也,而昨歲重聽,與視物有異,今雖差强,猶有餘氣,而砲聲異他,故有此下問,不然,人孰知也?其爲師律而下敎,伊后思之,黈纊充耳之義,望八誠是異事,故道中悔焉。況雖云本事,亦不過誤見誤着,其君猶然,況卿乎?若此,故重師律,雖處分,不踰月而敍用,蓋此也。今覽卿章,一何過乎?卿須安心勿辭,卽爲入城謝命,用副此意焉。仍傳曰,遣史官傳諭,與之偕入。
禮曹判書李昌誼疏曰,伏以,仙寢有事,玉趾親詣,重役旣訖於改修,聖孝克伸於追慕,日吉辰良,百神衛護,靜攝之餘,鑾輿穩旋,率普歡抃,曷有其極?第臣伏見日昨所下傳敎,以臣濫廁敦匠之列,混施陞資之典,臣於是,誠不勝驚感恧蹙之至。念臣請譴未準,黽勉涖事,徒積苟冒之譏,初無可紀之勞,而今乃郵罰不加,誤恩遽降,無論臣私心之萬萬悚惕,亦豈不大有乖於朝家綜核之政乎?矧玆輔國峻秩,比他自別,臣於年前,蓋嘗力辭,蒙兪天地曲遂之仁,尙鏤肝肺,今若不揆初心,晏然冒受,則僥濫之誚,亢滿之懼,又不但罔功僣賞之,爲可愧而已,玆敢猥控血懇,仰瀆崇聽。伏乞聖明,俯垂矜諒,亟命收還恩旨,以重賞典,以安賤分,不勝幸甚。答曰,省疏具悉。今番賞典,所重在焉,卿何過讓?安意勿辭焉。
工曹參判黃柙疏曰,伏以先陵有事,法駕祗詣,修改之役告訖,追慕之孝克伸,文孫陪護,玉趾穩旋,臣民慶忭,曷有其極?第臣於日昨,伏見傳敎下者,以臣忝在敦匠之列,混施加資之典,臣誠感惶悚恧,益不知措躬之所也。臣猥以無似,過蒙洪造,數月之內,荐承寵命,揆諸微分,已切濫猥之懼,而今玆誤恩之又降,出於千萬匪意,在臣私義,非特罔功僣賞之爲可愧,亦豈不大有乖於明主愛嚬笑之道哉?百爾思量,實無冒膺之望,玆敢略控血懇,仰瀆宸嚴。伏乞聖慈,俯垂諒察,收還新命,以重賞典,以安賤分,不勝幸甚。答曰,省疏具悉。已諭於長席之批,卿勿辭焉。
兵曹參知李商芝疏曰,伏以,臣之聞命卽進,不敢俟竟日者,誠以君恩爲大,父言難違也。一自恩赦之降,臣父攢手於天,以首叩地曰,天恩罔極,聖德罔極,生死肉骨,何以加此?闔門聚首,相持感泣,繼伏見賜祭先祖製下祭文,至於八字之敎,尤極曠絶,臣父謂臣曰,我祖亦當飮泣於冥冥,況生者乎?隕結圖報,此生無路,汝其勉之。及奉除旨,臣父又曰,聖恩一至於此哉?仍涕泣而促其行,臣於是,不忍更慼父心,顚倒入肅,蓋欲替達臣父感祝之私而已。第念臣之不忠不孝之罪,固自如也,移罪於父,以病倖免,此何人哉?天地以容我,而臣則愈無以自容,父母以體我,而臣則愈無以自立,恩褒愈隆,而臣罪愈深,如臣所處,古亦無之,徒感隆私,猶復以人自處,則曰有倫理哉?噫,君親本無內外,忠孝同出天性,而自顧無狀,永無倫理之罪人,則其何以移孝爲忠,少答罔極之恩耶?臣之日夜所涕泣仰祝者,只在追伏邦典,以死爲榮,此外更有何望?且臣來時,臣母病情甚重,實無晷刻離捨之勢,而急於叩謝,張皇入城矣。夜來諸節,又復添劇,急報踵至,方寸荒亂,玆不得不拜章徑歸,回瞻象魏,益增戀結,臣無任屛營隕越涕泣祈懇之至。答曰,省疏具悉。爾心予已洞察,爾何若此?勿辭護焉,俟間供職。
戊子四月初二日辰時,上御集慶堂。藥房入侍時,都提調韓翼謩,副提調宋瑩中,記事官李翼運,記注官申熤,記事官朴道仁以次進伏訖。翼謩曰,夜間,聖體調攝,若何?上曰,一樣矣。寢睡·水刺之節,亦何如?上曰,亦一樣矣。請進湯劑,上進御湯劑後,藥房先退。
戊子四月初二日辰時,上御集慶堂。到記儒生製述殿講入侍時,試官金致仁·趙雲逵·尹得養·洪趾海·金光國·金載順·李致中,右承旨李萬恢,記事官李翼運,假注書韓鼎運,記注官朴道仁以次進伏。上曰,儒生已來待乎?萬恢曰,儒生來待闕下矣。上命注書促入,儒生翼運復命曰,儒生未及來矣。萬恢曰,俄者聞之,儒生來待云矣,注書更出促入,何如?翼運出往。上曰,何時出令,而儒生尙不來待乎?贊儀汰去。出榻敎上曰,三經中詩傳持入。賤臣鼎運,承命趨出,還奏以未及待令之意。上曰,噫,今者此擧,予非樂爲,未明下敎,尙不來待,近來朝紳之偃蹇特甚,故儒巾儒衣者亦若此,若是,其豈江頭食堂?事之可駭,莫此爲甚。呼唱四拜後,不入者,今製,一倂停擧,當該成均館官員,不爲檢飭,校書館官員,三經不爲待令,此誠前所未有,此誠前所未有,當該官員,亦爲一倂汰去。出傳敎上曰,詣臺臺臣入侍。掌令朴奎壽進伏。奎壽曰,請還寢東呂·址淳等還配之令,更令王府嚴鞫得情。上曰,勿煩。奎壽曰,請還寢定配罪人者斤萬酌處之命,更令王府嚴鞫得情,快伸王章。上曰,勿煩。奎壽曰,請還寢定配罪人金柱泰減等之命。上曰,勿煩。措辭竝見上上曰,注書以侍從待之,而李翼運孱劣特甚,咫尺記注之人,爲諸儒引儀,事之寒心,莫此爲甚,汰去。出傳敎致仁進伏曰,俄以儒生之至,日晩不爲整待,有贊義汰去之命,而第儒生整待,非贊儀之責,汰去之命,亦宜分揀矣。上曰,分揀,可也。出擧條致仁曰,今日殿講製述下敎,在於晨朝殿座。移時,而泮學儒生,尙未整待,事甚未安,該房承旨國子長,俱有不善檢飭之失,竝罷職,何如?上曰,依爲之。出擧條上曰,當該承旨及大司成罷職事。出榻敎上曰,左副承旨入侍。賤臣東運還奏,以副承旨尹蓍東病狀不爲仕進之意。上曰,在院承旨入侍。出榻敎右副承旨李壽鳳進伏,上曰,承旨有闕代,李在簡除授,牌招察任,房依前。出傳敎上曰,藥房都提調持湯劑,更爲入侍。出榻敎都提調韓翼謩,副提調宋瑩中,進湯劑,上進御訖。上曰,提調鄭弘淳許遞,其代行司直李昌壽除授。出傳敎上曰,蔘苓茶一帖持入。上命壽鳳書題而懸之,仍召講生入講。壽鳳曰,假注書李奭濟誤晝講章,推考,何如?上曰,依爲之。出擧條講儒生柳橚純通。上曰,學儒之未及盡來,乃柳橚之數通也。命考試券拆榜。上曰,今番題,乃先正詩,而氣像甚好矣。上曰,殿講居首柳橚,製述居首林濟遠,竝直赴殿試,李宅俊·金觀鉉通,竝直赴會試,金履鉉·玄鳳梧略,各給二分,吳再弼粗,給一分,製述之次金義之·李祉永,各給二分。出傳敎上曰,金居士遍踏名山云矣。致仁曰,其子孫貧甚,香火亦廢矣。上曰,今日因言端聞于大臣,贈吏判金昌翕家貧零替,非特菽水香火難辦云,聞甚惻然,若問隱逸,捨此人誰先?不言道學而何稱隱逸?以故相之子,故相之弟,予則曰,眞箇古人之風彩也,旣聞于此,其何泯默?其奉祀孫,令該曹卽爲懸註調用。出傳敎製述入格三人明日入侍。出榻敎試官先退,上命壽鳳讀諸臣上疏,下批後退出。
上在慶熙宮。停常參·經筵。
藥房都提調臣韓翼謩,副提調臣宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳下敎曰,待下敎詣閤。
宋瑩中啓曰,左副承旨李壽鳳,今日不爲仕進,卽爲牌招,何如?傳曰,允。
徐有大啓曰,刑曹判書洪樂性,昨日違召,今日又不出肅,事體極爲未安,卽爲牌招察任,何如?傳曰,允。
又啓曰,事變假注書羅㷜,時無職名,令該曹依例付軍職,冠帶常仕,何如?傳曰,允。
尹蓍東啓曰,製述入格儒生三人,依下敎來待矣。
傳于尹蓍東曰,內局入侍儒生同爲入侍。
以左副承旨李壽鳳牌不進罷職傳旨,傳于宋瑩中曰,許遞,其代五衛將李世澤除授,牌招察任,房依前。
以承傳色口傳下敎曰,今番次對,欲於再明日爲之矣,有下敎事,次對,今日爲之。
以掌令羅忠佐,持平趙載俊·朴弼淳,司諫李顯祚,獻納洪檢,正言金基大,牌不進罷職傳旨,傳于宋瑩中曰,竝只推,牌招入侍。
以承傳色口傳下敎曰,建功湯入之。提調退去,又下敎曰,今日次對,有下敎事,皆令入來。
又下敎曰,今日多有下敎事,俄者牌招諸臺中,勿論入侍與否,雖一人,若有不入來捧傳旨之事,則政院當下敎矣。
徐有大啓曰,大臣·備局堂上,依下敎來待矣。傳曰,引見。
李在簡,以義禁府言啓曰,吏曹判書趙暾,爲先下義禁府,以待下敎事,傳旨啓下矣。趙暾下去京畿楊州地云,依例發遣府都事,拿來,何如?傳曰,允。
以承傳色口傳下敎曰,開陽門仍留都事下直後,下鑰,趙暾·朴奎壽,今日內過去果川事,分付。
又以義禁府言啓曰,吏曹前判書趙暾,堤川郡中途付處,前掌令朴奎壽,亟施投畀丹陽郡事,命下矣。中途付處罪人趙暾,投畀罪人朴奎壽,以傳敎內辭意,具罪目,依例發遣府都事,趙暾所到處,仍令押送配所,而朴奎壽,依例發遣羅將,押送于配所之意,敢啓。傳曰,知道。
戊子四月初三日巳時,上御集慶堂。藥房入診,製述入格儒生同爲入侍時,都提調韓翼謩,副提調宋瑩中,假注書崔顯珌,記注官申熤,記事官朴道仁,醫官方泰輿·李以楷·慶絢·金季良·吳道炯·鄭允說,儒生林濟遠·金義之·李祉永以次進伏訖。翼謩曰,昨日試士之餘,夜來,聖體若何,寢睡·水刺之節,亦何如?上曰,一樣矣。翼謩進湯劑,上進御訖。翼謩請診候,上許之,泰輿·以楷等診脈候,退伏奏曰,左右三部度數調均,滑體亦一樣矣。上曰,提調何不入來?翼謩曰,情勢難安,今在城中矣。上曰,在近地乎?翼謩曰,在貞洞矣。上曰,至於內局體重,況夢想之外,重逢今年乎?今者違牌,萬萬寒心,予雖衰矣,爲一提調費心乎?其令卽爲入來,再煎建功湯,監煎以入。噫,聞此敎,其復逡巡,豈曰朝鮮臣子乎?政院嚴飭。出傳敎上曰,吏判之事,誠可矣。翼謩曰,朝者吏判謝恩後,旋有退去之說矣。上曰,吾亦慮之矣。翼謩曰,臣以吏判爲非矣,吏判旣非隱逸,亦非山林,而出自科目,又非逢人言,而欲以高蹈自居,如是自執,極其非矣。然其長處則多,固可委任,而不可推也。宋瑩中曰,俄呈還尋鄕路之章,故政院出給矣。上曰,然乎?極非矣,豈可爲此事乎?仍命承旨書之曰,頃者批答若何,而使趙暾感其君諭,追思其先,雖若予痰,其固執,自鳩尾,亘於臍下,其若春雪消,噫,聞七十五歲此敎,渠焉敢彌縫謝恩,仍投尋鄕路之章乎?此朝鮮君不君臣不臣之一大機關也。昔漢蕭何,創業首勳,名登台席,而不過借林苑于民,而猶繫囹圄,使暾雖若周公冢宰之任,予雖衰矣,君綱在手,豈惜一重臣而隳萬古君綱乎?吏曹判書趙暾,爲先下義禁府,以待下敎。出傳敎伊后製述儒生三人,以次進伏,誦其所製賦三句而退出,上命瑩中,讀冬至使渡江狀啓。翼謩曰,八味元·建功湯,交相進御,則其爲效莫大矣。上曰,不意當今年,予心益不能定,老人服藥,有何所益?翼謩曰,每下如許等敎,臣等,不勝焦煎。上曰,雖欲服藥,其於脾胃之不安何?翼謩曰,脾胃之不安,蓋由於行素之致,聖孝雖隆,以小學觀之,五十後不能行禮,況望八聖上乎?請加安心進藥,以益補聖體。瑩中曰,提調待命門外矣。于時,上命退去。諸臣以次退出。
戊子四月初三日申時,上御集慶堂。大臣·備局堂上引見入侍時,領議政金致仁,左議政韓翼謩,兼禮曹判書李昌誼,行司直申晦,知事趙雲逵,戶曹判書李思觀,兵曹判書李景祜,行副護軍鄭汝稷·李章吾,戶曹參判金時默,吏曹參判閔百興,副應敎朴志源,司諫李顯祚,掌令朴奎壽,右副承旨徐有大,假注書崔顯珌,事變假注書羅㷜,記注官申熤,記事官朴道仁以次進伏訖。致仁曰,夜間,聖體調攝,若何?上曰,一樣矣。翼謩曰,已入湯劑,其已進御乎?上曰,已服矣。上曰,禮判進前。昌誼進伏。上曰,雖有睚眥,當和平而一向撕捱,可乎?丁丑年庭試,萬古所無,春塘臺殿坐,避正席以坐矣,今年則甚於丁丑,比聖祖添一年,予豈意乎?上曰,趙暾謝恩後,少間行任而請遞,則予嘉之,今朝謝恩,旋上乞歸之章,何敢如此?李商芝,則以其父勸,卽謝旋歸,與此異矣。致仁曰,臣聞趙暾三兄弟,握手涕泣于道曰,盛滿如此,而聖敎又若此,置身無地。趙曮曰,兄雖退去,吾當鞫躬盡瘁,兼供兄弟涓埃之報,路上觀者,莫不歎美。上曰,匹夫之志雖難奪,目今所處,實爲寒心。致仁曰,不可置之,削職,何如?上曰,昌壽,則用卿言而處之,暾,則以待今日。致仁曰,此黃海監司李潭狀啓也,備陳道內還穀零星,農糧種子難繼之狀,仍以爲毋論尤甚,之次邑,會付還穀留庫中,限折半加分事,請令廟堂稟旨,分付矣。還穀分留,法意雖重,民情方急,膠守亦難,尤甚邑折半,之次邑三分一留庫中,特許加分,使之繼巡分給,毋失耕作,何如?上曰,依爲之。出擧條致仁曰,此慶尙監司李溵狀啓也,以爲當此窮春,種糧難辦,民事切急,道內各邑中,就其還穀不足處,留庫中,尤甚邑三分一,之次稍實邑四分一,特許加分事,請令廟堂稟處矣。昨年本道穡事,雖不失稔,種糧加分,多有近例,而道臣巡路目覩,有此狀請,尤甚邑三分一,之次邑四分一,只就其還穀不足處,特許加分,使之繼給,何如?上曰,依爲之。出擧條致仁曰,纔見忠淸水使李彦熙備局謄報,則以舒川郡官人烽燧日記報兵曹之稽滯,請罷舒川兼官庇仁縣監睦萬中矣。舒川官人之路中逢賊,見失文書,畏法逃躱,以致稽滯,不是異事,則請罪兼官,未免過中,此時守令遞易亦悶,庇仁縣監睦萬中,仍任,何如?上曰,依爲之。出擧條致仁曰,吏曹郞廳李思祚,頃以祭官事,有刊名侍從案之命矣。聞思祚其時,以頒諡事,下直出往,祭官塡差,非渠所爲,而曹吏錯換現告云,李思祚宜有分揀之道矣。上曰,換施其律,可也。出擧條致仁曰,大司憲兪彦民,前大司諫李命植,以違牌同時被罪,而命植頃已收敍,彦民不宜異同矣。上曰,敍用,可也。致仁曰,前大司憲鄭光忠,亦以違牌,久在坐罷之中,一體敍用,何如?上曰,依爲之。出擧條景祜曰,蘆原,靑陂兩驛,本來凋殘,在前經宿擧動後,惠廳米五十石,例爲上下矣,今亦依前題給,何如?上曰,依爲之。出擧條顯祚曰,請還寢鍾城府爲奴罪人天大酌處之命,依律處斷。上曰,勿煩。措辭見上奎壽曰,請還寢東呂·址淳等還配之命,更令王府嚴鞫得情。上曰,勿煩。奎壽曰,請還寢定配罪人者斤萬酌處之命,更令王府嚴鞫得情,快伸王章。上曰,勿煩。奎壽曰,請還寢定配罪人金柱泰減等之命。上曰,其勿復煩。措辭竝見上以上出擧條奎壽曰,臣於目下事,有區區所懷,敢達矣,聖人以爵祿可辭,比之白刃可蹈,甚難事也。趙暾·李昌壽今日處義,雖有違慢之罪,而顧其心,則各有所守,當此聖世礪廉恥之日,雖或不槪於聖心,此等輕爵祿之人,固當優容假借,而不可深罪也。臣非惜一趙暾,此大有關於世道,故敢此仰陳,伏乞更加三思而處分焉。上曰,罷職。出擧條上曰,白刃可蹈,是何言耶?仍命承旨書之曰,今日次對,嗚呼,其君七十五歲,欲樹已頹之君綱,而大臣雖請,不許者,欲見耳目之據例請也。頃者李廷烈,雖不足道也,而當今日觀此擧,常時其雖徒善,今日抑何心,只謄古紙而退去乎?怪駭朴奎壽,不爲傳啓,稱以所懷,已涉殊常,爵祿可辭之說,已千不近,而白刃可蹈之言,尤萬不似,可笑哉。近者耳目之百計謀免,兩司之臣,以爵祿可辭,爲今日一副當道理而然耶?憊臥之中,今年之心,猶爲口開者,若有白刃可蹈之心,吁嗟,朝鮮,其豈只有望八其君,弱齡沖子乎?旣不知白刃可蹈,抑何心誦爵祿可辭歟?耳目若此,目何能視?媕婀若此,其君不能食,而不是異事,予雖衰矣,其何借手於碌碌此輩?吏曹判書趙暾,堤川縣中途付處,內局提調李昌壽,亟施削黜之典,少扶已頹之君綱,今日入侍,司諫李顯祚,亟施削職之典,掌令朴奎壽,亟施投畀丹陽之典。出傳敎上曰,行司直趙明鼎,內局提調除授。出傳敎上曰,吏曹判書代,行司直申晦除授。出傳敎上曰,藥房都提調持蔘苓茶入侍。出榻敎翼謩進蔘苓茶,上進御。致仁曰,昨日以儒生稽滯事,有成均館校書館官員汰去之命,而聞其時典籍梁鳳華,校書校理呂龜周,下番在家云,恐非其罪矣。上曰,今聞大臣所奏,非本館之稽滯,成均館·校書館官員勿汰,只從重推考。出傳敎上曰,方外儒生遲滯,不是異事,而近者百隷怠慢之中,科場亦然,方外儒生,凡科場,初昏前預待,京華士子,必也臨時,莫重庭謁聖,亦有晩到者,甚至於日明後入靑陽門者,昨日下敎,預爲書置,聞開門而卽傳矣。日高後問之,闕內無一儒生待令云,事之寒心,莫此爲甚,故未來者,事當停擧,而知名置之,意蓋寬典,今聞大臣所奏,專由于政院之稽滯,非儒生之過,而許多儒生,無異停擧,予庸惜矣。此外有所諭,故待入侍下敎,今已開端諭矣。凡事異於古者多,翰苑揀擇,古則紅衣條帶着笠,此褐已釋矣,帽未着,故然矣,而今番見之,今則綠矣,非紅,可也,而不着笠,而皆着儒巾,此非古例,殿講儒生亦然,前則着冠帶者甚鮮,近者製述者儒衣,殿講者冠帶,乃成近例,此恐或不敢而然也。昨日居齋儒生不來者多,四學生幾專闕,故其涉訝之,下問冠帶未備而然云,方外儒生,晩聞之而未到,居齋儒生,因冠服而亦然,此非古例,到記殿講時,自班首至居末,而以衣觀之,自不者,能誦者,初見可辨,無異以此現身,此後依古例,儒衣冠服,隨所得而從便以着事,分付。出傳敎上曰,退去。諸臣以次退出。
上在慶熙宮。停常參·經筵。
藥房都提調臣韓翼謩,提調臣趙明鼎,副提調臣宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。傳于李世澤曰,內局入侍。
中宮殿·惠嬪宮,藥房口傳問安。答曰,知道。
李在簡啓曰,大司憲金器大任所在外,執義金會元投疏在外,掌令羅忠佐呈辭,一員未差,持平趙載俊·朴載俊·朴弼淳傳旨未下,今日以監察茶時之意,敢啓。傳曰,知道。
徐有大,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
以承傳色口傳下敎曰,初六日延和門外,當香祗迎,儀注置之,待下敎,只入正時。
以承傳色口傳下敎曰,禮房馳往議政府實預差,盡爲摘奸以來。
傳于李在簡曰,畿伯使之入來。
以備忘記,傳于徐有大曰,朱明之月,雨澤尙閟,凄風連吹,今年追慕之中,爲民之心若此,有水根處,今皆播種乎?令備局問于諸道,昨已下敎,堤堰亦,令備局申飭。
以備忘記,傳于宋瑩中曰,承旨有闕代,前承旨魚錫定除授,牌招察任,房順房。
全羅監司洪樂仁狀啓,萬頃等官居船人金暗老味等渰死事。傳于李在簡曰,令本道恤典擧行。
徐有大啓曰,刑曹判書洪樂性,連日違召,無意膺命,事甚未安,卽爲牌招察任,何如?傳曰,允。
成德朝在外,代以尹在醇爲假注書,李福徽在外,代以呂弘榦爲假注書,羅㷜有頉,代以任希遠爲事變假注書。
宋瑩中啓曰,卽者吏曹郞廳來言,今日爲政事,命下,而判書申晦未肅拜,參判閔百興,參議洪趾海,俱以病不來,不得開政云,判書·參判·參議,竝卽牌招開政,何如?傳曰,允。
又啓曰,吏曹判書申晦,參判閔百興,參議洪趾海牌不進,推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,更卽牌招,何如?傳曰,允。
有政。吏批,判書申晦牌不進,參判閔百興進,參議洪趾海傳旨未下,右承旨李世澤進。啓曰,判書申晦牌招不進,參議洪趾海牌招不進,傳旨未下,小臣獨政未安,何以爲之?敢稟。傳曰,仍爲之
又啓曰,臺諫多窠,今當差出,而擬望之人乏小,外任竝擬,何如?傳曰,允。
以李壽勛爲司諫,成胤儉爲掌令,姜彝福·宋霮爲持平,奇彦觀爲獻納,李溎·朴師崙爲正言,金載順爲校理,閔鍾烈爲文學,金熤爲兼文學,金應淳爲大司成,尹東度爲軍器都提調,金致仁爲軍資都提調,金陽澤爲司僕提調,申晦爲惠民提調,南泰會爲社稷提調,申晦爲同經筵,姜潤爲右通禮,李永中爲宗簿正,安致宅爲相禮,金鍾秀爲禮曹正郞,李世奭爲兵曹佐郞,安景說爲監察,學諭單白光澤,軍器副奉事單尹貴完,參奉單張彦績,別軍職朴尙謙資憲,今加正憲,吳漢績今加嘉義,以上軍職春等試射時,片箭二中加資事承傳,知經筵申晦,同經筵趙雲逵。
兵批,判書李景祜進,參判李應協入直,參議徐命天病,參知李商芝受由,右承旨李世澤進,同知單高尙㠎,以趙慶義爲僉知,李章吾爲訓鍊都正,閔洙集爲僉知,申㬚爲內禁將,張聚五爲同知,任嵂·徐命國爲訓鍊主簿,李松老·元在春爲昌德將,李寅協·趙泰聖爲景福將,趙榮儉爲忠壯將,朴龍章爲威鳳別將,趙濟泰爲忠淸兵使,鄭夏彦爲曹司衛將,副護軍閔趾烈,副司直李萬恢·李壽鳳·尹蓍東·徐有隣,副司果李養遂·趙曮,副司正崔顯珌·羅㷜。
備邊司薦望,李漢膺爲統制使。
李翼元,以漢城府言啓曰,頃因內需司牒報義烈宮手本內,沿江諸處私氷之類,摘奸嚴禁事,判下臣府矣。卽遣府官,摘奸私氷,則沿江諸處,果有藏置之所,當初冒禁藏氷各人,自臣府依律科罪之意,敢啓。傳曰,知道。
正言金基大疏曰,伏以,鑾輅利旋,玉候康寧,臣民慶忭,曷有其極,仍竊伏念,臣猥以庸陋,濫竊科第,淸班顯秩,自知不稱,頃叨諫職,不敢承膺,坐犯違傲,自速譴罷,臣方日夕循省,惶懼冞深,不意玆者,又辱新命,而區區自守,與初無異,再逋召命,復俟嚴譴,卽者賓對有命,天牌儼臨,臣怵分畏義,他不暇顧,固當竭蹶趨承之不暇,而顧臣母病,以素患虛勞,添之以時行毒感,委頓狀笫,食飮全廢,臣左右扶將,離捨不得,玆陳短章,仰暴血懇。伏乞聖慈,亟許遞改,俾便救護,仍治臣罪,以肅朝綱,千萬幸甚。踏啓字
戊子四月初四日巳時,上御集慶堂。藥房入診入侍時,都提調韓翼謩,提調趙明鼎,副提調宋瑩中,假注書崔顯珌,記注官申熤,記事官朴道仁,醫官方泰輿·李以楷·慶絢·金季良·吳道炯·鄭允說以次進伏訖。翼謩曰,夜間,聖體調攝,若何,寢睡·水刺之節,亦何如?上曰,一樣矣。翼謩進湯劑,上進御訖。翼謩請診候,上許之。泰輿·以楷等,以次診脈候,退伏奏曰,左右三部度數調均,滑體亦一樣矣。上曰,今日風勢,何如?翼謩曰,今日風勢稍止矣。瑩中曰,金判府事承偕來之命,來待矣。上曰,金判府事入侍。出榻敎賤臣顯珌,承命出去,引陽澤進伏訖。陽澤曰,動駕之餘,聖體調攝,若何?臣於祗迎後翌日未參問候之班者,蓋由情勢之難安,故未敢矣。上曰,禮房承旨入侍。出榻敎賤臣顯珌,承命出去,使尹蓍東讀隷儀諸執事擧案訖。上曰,奉俎官何其小耶?蓍東曰,十五人。上曰,隷儀前摘扞乎?蓍東曰,方行隷儀,而一邊摘奸矣。上曰,諸執事各在位乎?蓍東曰,或在依幕矣。蓍東退出。上曰,今番命禮房,由於耿耿之致,而隷儀方張,未待其畢,而輕先點考,政院下人,類皆若此,再昨殿講,欲明下敎,而日高頒布,使諸儒狼狽,今番輕先,申飭,擧措錯雜,雖由於吏隷,殿講承旨,其猶處分,況此乎?像想莫知,登軒而鍾鼓方張之時,入庭執事,一邊點考,做錯大矣,當該承旨遞差,仍聞正日隷儀一也,而點考之時,有猶坐依幕者云,事之可駭,莫此爲甚,雖然旣經誓戒,隷儀事過後,令該府處之,祭班監察,近者耳目,其雖聾瞽,殿中御史,其豈若此?當該監察汰去,以徽寧殿隷儀監察陞差,伊今處分之後,輕重倒置,頃者禮房承旨,只推勿罷。出傳敎上曰,噫,予雖涼德,一心在先,幾次夏禴,其令命攝,思之及此,心隕膽墜,況今年乎?身雖在此,心在阼階,而其猶寬懷者,元輔替行故也。噫,雖然豈云輔相?沖子年長,雖攝行,此心何耐?以隷儀事觀之,執事之不體予意,可知,正日若此,雖鍾鼓交奏,牲幣列前,以一輔相,何能補諸人?今番夏禴時,入庭諸執事,齋沐奔走,若有一分慢忽之事,豈云負予?此寔負陟降,爲其臣,豈忍若此?予雖不飭,陟降洋洋,渠焉敢便過?以此嚴飭。出傳敎上曰,尹蓍東,卽故兪領相之壻,而典重可用之人也。爲注書時似弱矣,今則不然,予深嘉之,追悔旣往之不用矣。翼謩曰,聖鑑高明,聖度包容,如天覆燾,知其賢,則盡釋旣往之失,臣等惶感無地矣。上曰,藥房提調持湯劑,更爲入侍。出榻敎明鼎先退。翼謩曰,近來監察執法,無如文命龜,其爲察訪守令時,亦然矣。又曰,臣聞徐命升言,柳煥猷爲昌平守,運漕事亦多美政,此兩人皆可用。上曰,因其事端,聞大臣所奏,其飭可飭,殿中御史·守宰·郵官,聞涉可尙,當觀來頭,用人豈狹?文命龜特令依前調用,因此又聞柳煥猷事,此人曾已知之,而於領漕事,其涉可尙,非特載在節目,以此觀之,其民便否,若見于眼,煥猷雖可尙,此不過職分內事,其於爲民,雖細何忽?此後不爲領納,漕倉守令,令道臣隨現,以下考施行。出傳敎明鼎持湯劑進伏,進湯劑。上進御,翼謩曰,向日旣許領相陳懇,給由馬,何如?上曰,領相陳懇,旣許,依例給由馬。出傳敎上曰,李世澤謝恩乎?翼謩曰,已爲謝恩矣。上曰,此人多有嶺南風矣。上曰,昨日次對,意蓋深矣,而近者臺臣逡巡爲固習,此日焉敢若此?不可循例踏下而止,特施不敍之典。出傳敎上曰,噫,今日朝鮮,有耳目乎,否乎?故判書朴師洙之筵奏,其雖抑揚,可謂先見,其時猶然,況此世乎?其於傾軋挾雜,不思望八其君,攘臂擔當,其他則官師相規,相忘已久,於昨日事,不可使聞於隣國,今日史官,若體大公史筆之飭,必也大書特書曰,耳則皆聾,目則皆瞽,不體敷心之批,朝乍謝命,未踰闕門,預備其章,敢曰徑尋鄕路,此臣分乎,否乎?設有固心,踰月何難,而不體其君,亦不思其父,旣欠忠孝,休致何爲?所遭雖迫,其無人理,自在乎彼,嗚呼,望八逢今年之君,心若浮雲,其猶支撑,只在建功,則爲藥院提調,萬事雖撕捱,一煎何敢辭,而其所胥命,不先不後,其君與都提擧·副提擧,坐待而視金吾若藥院,視監煎略無動意,此二人雖有事件之異,事之寒心,卽一也。大臣雖請,其猶默默者,猶欲見朝鮮一端耳目,李顯祚,則雖稱善也,卽此事雖喑聾,宜皆忿起,而若聾若瞽,只傳古紙,此人雖聾,目不瞽,故只見古紙而然耶?朴奎壽,則耳不聾,目不瞽也,而學習李廷烈之奇怪曰,以所懷此正,何暇治禮義,而爵祿可辭,白刃可蹈?昨已諭此,誠千不近萬不似者也。若奎壽之言,嗚呼,朝鮮殆無人矣。予誠先知,故昨日備堂召見也,將先諭卿等,若有趙暾之心,其皆納履而去,欲爲下去而未果,奎壽此言,正此也,一則傾軋而欲逐,一則以此爲勸。嗚呼,望八之君,其將獨立於朝鮮?尤爲無狀者,暾與昌壽,事件各異,而混爲一團,以二題目,爲兩臣之帽子,曾於奎壽,已爲申飭,則不悛暗昧之習,敢售於咫尺前席,今日侍從之臣,可謂立立,其欲謀免之人,銓官曲循,以此殘劣之類,苟充塞責,乃墜幾百年君綱,貽羞擧一世,侍從朴師洙之言,誠非抑揚,不可無飭,當該銓官,從重推考。噫,是不過申飭,近者臺閣,請推無聞,非古人推緘滿囊之意,故予今略略導焉。出傳敎上命退去,諸臣以次退出。
上在慶熙宮。停常參·經筵。
藥房都提調臣韓翼謩,提調臣趙明鼎,副提調臣宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
以承傳色口傳下敎曰,待下敎詣閤。傳于李世澤曰,內局入侍。中宮殿·惠嬪宮,藥房口傳問安。答曰,知道。
李在簡啓曰,大司憲金器大任所在外,執義金會元投疏在外,掌令羅忠佐呈辭,一員未差,持平趙載俊·朴弼淳傳旨未下,今日以監察茶時之意,敢啓。傳曰,知道。
李在簡啓曰,刑曹判書洪樂性,日事違召,無意膺命,其在事體,誠極未安,卽爲牌招察任,何如?傳曰,允。
尹在醇有頉,代以具修溫爲假注書,呂弘榦有頉,代以李萬軾爲假注書,任希遠有頉,代以姜聖鳳爲事變假注書。
傳于尹蓍東曰,儒臣持警世問答入侍,吏曹郞廳同爲入侍。
李世澤,以侍講院言啓曰,本院新除授文學閔鍾烈,時在京畿驪州地,書筵入番事緊,斯速乘馹上來事,下諭,何如?傳曰,允。
李在簡,以兵曹言啓曰,禁衛營哨官禁軍遞兒窠,今方有闕矣。依節目,禁軍別將與該營中軍,眼同試取後,以其居首者塡差之意,分付,何如?傳曰,允。
校理金載順疏曰,伏以,日昨重臣處分,臣竊以爲過矣。夫人臣事君,分義爲重,而去就之際,冷煖自知,亦不可以一例論之也。向敏中之大耐官職,錢若水之急流勇退,本是治世之美事,而近日廷臣,不見有此風,久矣。惟彼重臣,固無必辭之義,而亦自有不可奪之志,聖明之朝,政宜容一退士,以爲勵世之道,而不少體諒,遽加投竄,豈不有乖於刑政之中耶?至於李昌壽之不敢遽進,本非無端,朴奎壽之有懷無隱,亦得臺體,或黜或投,譴罰太過。伏乞亟加三思,竝命收還焉。臣無任屛祈懇之至,謹昧死以聞。批在於答傳敎
持平宋霮疏曰,伏以,臣性本庸陋,姿乏諫諍,屢叨見職,未效一日之責,則今此新除,卽臣已試蔑效之地,反復揣量,無路堪承。且臣之偏母,年迫七耋,素多疾病,自經前冬毒感之後,眞元澌敗,居常凜綴矣。近因脫着失宜,又添外感,舊新症,一時交劇,委頓狀褥,飮啖全却,連事藥餌,少無變動,臣方晝宵扶將,焦迫罔措,以此情私,萬無頃刻離捨之望,玆敢略陳短章,悉暴衷懇。伏乞聖慈,特垂憐察,亟削臣職,以便救護,仍治臣罪,以昭法紀,千萬幸甚。答曰,省疏具悉。爾其勿辭護焉。
戊子四月初五日辰時,上御集慶堂。藥房入診入侍時,都提調韓翼謩,提調趙明鼎,副提調宋瑩中,假注書尹在醇,記注官申熤,記事官朴道仁,醫官方泰輿·李以楷·金季良等以次進伏訖。翼謩曰,夜間,聖體調攝,若何?上曰,一樣矣。寢睡·水刺之節,亦何如?上曰,亦一樣矣。翼謩請診候,上許之。泰輿等以次診候,退伏奏曰,左右三部脈候度數調均,滑體亦一樣矣。翼謩請進湯劑,上進御。翼謩曰,丸劑進御,似好矣。上曰,厭矣。翼謩曰,湯劑若是善進,丸劑何難之有?上曰,甚苦矣。上曰,提調持湯劑,更爲入侍。出榻敎明鼎持湯劑進御。上曰,靜臥無睡,忽憶古人之言,何則?此小學已載其文,曰陶淵明爲彭澤令,不以家累自隨,送一力給其子書曰,汝朝夕之費,自給爲難,今遣此力,助汝薪水之勞,此亦人子,可善遇之。紫陽旣稱陶潛,綱目特書晉處士,稱道之言,亦載史記,予亦嘗愛此人,此文,正若行一三善之義,一文之中,三善俱備。何以謂三善?雖遣其力助之,一字意在分勞之義,此一也,此亦人子之言,包得張子西銘之義,此二也,至慈之心,同胞之意咸備,此三也。今予誦此文,非特本事也,意蓋深也,古無奴僕之名,靖節此語,與使奴如借之意同,予雖無物,吾與也之意,自幼至今,爲人惜勞之意一也,雖在私邸時,僮僕不少,在此位之後,豈問多少?雖然恐或人有難堪之意,卽予素心,故凡於伸禮時,一里若百里,而挾輦之軍,必命徐行,雖以追慕欲飛之心,其猶若此,此亦非予能也,體昔之意也。因此有勉飭者,守宰治百里,方伯按一道,陶潛一力,其何比言?況其君居千乘之位,臨八道之民,噫,予一心,已載述編,雖於九重之中,若處易安窩內,雖然心猿意馬,一念之差,聖狂自判,尋常懍然。況每誦景福殿中懸揭八字,卽節用愛人,使民以時,此正孔聖之訓,昔年揭此,且西小齋閣名喚醒,東小齋閣名臨淵,此正若法堯·舜,當法祖宗者也,雖衰何敢忽也?噫,百里赤子,付諸一令,一道人民,付諸道臣,爲道臣守令者,何敢夙宵放過?其或忽也,此非特負其君也,仰負高高彼蒼,噫,自古作之君,非爲君也,卽爲億兆生民也,以此思之,君猶然矣。況方伯守令乎?非特不盡心,其或甚至於不法,此何心哉,此何心哉?大抵時體已痼,雖無大貪者,罕聞琴鶴自隨之稱,噫,九重蔀屋,便若霄壤,吁嗟,小民,其雖滿腔抱冤,豈徹九重?頃者相臣之奏,已有下敎,而暮年興感,其豈自默?不憚其煩,申申飭諭,其須銘鏤,使我元元,咸囿春臺,噫,昔因一東海婦,其能致旱,曾已諭已有悶風之意,近者不無徵兆,此君衰政弛而然耶?在下者,亦有放忽西銘之義而然耶?於予自勉者,雖衰亦宜,而吁嗟,方伯·守令,體予慷慨之意,懋哉懋哉事,下諭于八道道臣,兩都留守。出傳敎翼謩曰,首相送言於臣矣,終獻飮福時,承旨始來,望燎後捧擧案事實,異於承旨所奏矣。上曰,依幕字致此矣,監察亦曖昧矣。上曰,昨甚怪駭,今聞大臣所奏,本事不然云,諸執事監察下敎,竝分揀勿施,然則承旨尤非處分者,昨日違牌承旨,許遞,前承旨尹耆東,仍授前任,牌招察任,房依前。出傳敎翼謩曰,明日香祗迎下敎,而大祭則八日矣。上曰,不覺寒心。翼謩曰,未知何以下敎乎。上曰,使中官知奏,大祭日子,則對以七日,和睡知來矣。上曰,初則明日當爲傳香日,故昨日以再明下敎矣。噫,雖値夏禴,裸薦杳然,一欲祗迎,少伸微忱,指日以待,故靜臥思之,其若再明,前期四日,忽然起疑,令中官其問以奏,曰明日卽受香日云,故有此下敎,今聞左揆所奏,幾乎誤矣,以初七日擧行。出傳敎諸臣以次退出。
戊子四月初五日酉時,上御集慶堂。儒臣·吏曹郞廳同爲入侍時,同副承旨李在簡,校理沈觀之,副校理洪秀輔,吏曹正郞李世孝,假注書呂弘榦,記注官申熤,記事官朴道仁以次進伏訖。上命儒臣讀警世問答,觀之先讀,秀輔次讀。上曰,承史以次讀之。在簡讀畢,賤臣弘榦次讀,熤·道仁讀訖。上曰,問答下卷持來,賤臣承命持入,上命觀之更讀。上曰,在院承旨入侍。出榻敎右承旨尹蓍東進伏。上曰,同副出去,已去戊子日記詳考後,更爲入侍。出榻敎上曰,前吏判洪樂性,亘于中一欲章,勢所固然,而其時非章奏捧納之日,故承旨則處分,章留政院,意蓋在矣,一猶不覺,尙今在焉。今雖欲開釋,旣非大臣,無職名而賜批,噫,雖然欲諭者,今諭于此敎,何異賜批?前冢宰父被斥,尙今思焉。噫,白首暮年,以此人爲冢宰,誠是萬萬料表,以一人,其臣父子之被斥,幾十年後若此,此予所以自歎者,本事非特大臣所奏,俱皆落空,而此外予之深慨者,近者其欲傾軋,必也冢宰,此何由乎?其君調劑之心,雖衰不衰,故其用銓官,捨此誰先?若此之故,一般背其飭者,必先冢宰,此無他,若此然後其計可售之意,而迂矣陋矣。雖日逐十冢宰,朝鮮豈無其臣?何敢售計?於此於彼,旣已解職,秋官特遞,使重臣其伸廉隅之意,雖復當此任,何敢撕捱?今旣諭,此章給之。出傳敎上曰,生民休戚,係於秋曹,而聞判書洪樂性,尙今違牌云,吏判後今乃此任,且其章亦爲留院,事勢固然,今姑許遞,其代聞行司直洪重孝自鄕來京云,除授,牌招察任。出傳敎上命承旨,讀金載順疏訖。上曰,趙暾·李昌壽事,旣已下敎,今何煩也,而處分輕重,意亦在焉,朴奎壽之駭然,雖不足道,金載順之其欲羽翼,此何心哉?噫,頃年製述頒紙之時,人皆奔竸,獨載順不然,故其時已示嘉賞之意,以此心豈有此章?此無他,人君一處分,必欲圭角,爲今高致,故今者載順,不覺隨奎壽之陋,竝與奎壽而容護,君之太阿,其將倒地乎?已涉駭然,而尤爲寒心者,雖大官,處分之後,分義不敢若此,以付處者敢稱重臣,若此不已,君綱無以樹矣,衰君何時振作?其章給之,金載順施以削職之典。出傳敎上曰,濬川都廳明日來待。出榻敎上曰,吏曹郞廳摘奸後,更爲入侍。出榻敎世孝還奏以祭官諸執事無頉。諸臣以次退出。
上在慶熙宮。停常參·經筵。
中宮殿·惠嬪宮,藥房口傳問安。答曰,知道。
藥房都提調韓翼謩,提調趙明鼎,副提調宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。夏享再明,此心憧憧,因此而然歟?夜夢以提擧監膳,此辛丑年後初夢,待明日省牲而有此夢乎?睡覺怳若昔日,何心許筵?只入建功焉。
李世澤啓曰,大司憲金器大任所在外,執義金會元投疏在外,掌令成胤儉任所在外,羅忠佐呈辭,持平宋霮陳疏受由,姜彝福在外,今日以監察茶時之意,敢啓。傳曰,知道。
徐有大啓曰,濬川司都廳,依昨日下敎,來待矣。
以承傳色口傳下敎曰,濬川都廳方待令,水標橋已築幾許?知入,此下敎,申飭,使之監董。
備忘記,今年追慕國初,此心一倍之中,近者爲民,其雨其雨,此年之中,有此用心,今日有雨意,晩後凄風仍止,庶可得霈,昨日召濬川都廳,欲問川渠精潔也。今方專意於築水標橋,此際衆軍聚會,必有欠潔之事,申飭都廳,雖此等之時,必也致精。
假注書具修溫有頉,代以閔鼎烈爲假注書。
事變假注書姜聖鳳在外,以李羽逵爲事變假注書。
上在慶熙宮。停常參·經筵。
夜二更三更,月暈。
以承傳色口傳下敎曰,今日開門差早,依前龍亭奉安於月臺。
中宮殿·惠嬪宮,藥房口傳問安。答曰,知道。
藥房都提調韓翼謩,提調趙明鼎,副提調宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。朱明之月,將祗迎於夏享,噫,前則親行,今何命攝?遙望壇門,心若奮飛,此際夜間下雨,仰體昔年心切望霈,氣何暇諭乎?
李世澤啓曰,大司憲金器大任所在外,執義金會元投疏在外,掌令成胤儉任所在外,羅忠佐呈辭,持平宋霮陳疏受由,姜彝福在外,今日以監察茶時之意,敢啓。傳曰,知道。
以承傳色口傳下敎曰,祗迎時入侍。
備忘記,近者久閟,爲民深悶,今聞雨聲,蹶然而起,開窓測候祗迎處,去油遮日,所重在焉,龍亭雨具,獻官以下臨時觀勢,着笠帽。
徐有大,以都摠府言啓曰,今日入直內三廳武兼禁軍及軍兵等,當爲中日習射,而宗廟夏享大祭齋戒相値,不得爲之之意,敢啓。傳曰,知道。
假注書李萬軾有頉,代以宋煥喆爲假注書。
假注書閔鼎烈在外,以柳德申爲假注書。
事變假注書李羽逵在外,以鄭澤孚爲事變假注書。
傳于徐有大曰,入直注書待令,騎馬三匹立之。
又傳于徐有大曰,中官輩善食茹葷,使監察各別申飭。
以承傳色口傳下敎曰,急送疾足院隷,亞獻禮與否,使之知奏。俄者稽滯,雖承旨,當下敎,而姑爲參酌。
戊子四月初七日辰時,上詣延和門外。香祗迎入侍時,行都承旨宋瑩中,左承旨李翼元,右承旨尹蓍東,左副承旨李世澤,右副承旨徐有大,同副承旨李在簡,假注書具修溫·李萬軾,記注官申熤,記事官朴道仁以次侍立。上具翼善冠·袞龍袍,乘輿出通陽門外,降輿詣板位後,上曰,侍衛稍退,七祀香,使之稍後於太室。香祗後,上冒雨隨香,步詣興化門下敎曰,予旣臨此,徽寧殿受香,夜晝介騎馬事,分付。仍命禮房承旨,馳詣太廟,奉審來奏。出下敎乘輿還入時,命宣傳官二員,看審東·西郊雨澤,仍入司饔院殿坐。藥房都提調韓翼謩,提調趙明鼎,副提調宋瑩中進伏訖。翼謩曰,冒雨隨香,天步甚勞,聖體不瑕有損?沾濕之節,表裏何如?頗旱之餘,幸得甘霈,誠幸萬萬,湯劑當進,而診候亦不可不可之也。上曰,一心憧憧,尙不進早水刺矣,湯劑進之,可也。至於診候滑體例談,予不欲聞,止之,宜矣。以予今年之心,若又悶早,其爲焦慮,尤當如何?幸蒙眷顧,得此甘霈,欣喜曷諭?仍進御湯劑,命藥房提調持湯劑,更爲入侍。出榻敎命持入祭報府,瑩中讀至兪漢葛名字,上笑曰,喜雨之辰,漢葛之名,音似旱渴,闕之,可也。命李在簡讀廚院懸板。上曰,紗籠文字,無礙善讀,年雖少,眼力亦好矣。予則每當如此陰濕之時,眼視若隔烟霧,蓋緣少時明燭達曙,或連五六夜之致也。府院君金漢耉,以承候入侍,對曰,不但自上在前眼力之過費,有時加減,亦是痰候也。上曰,崇政門之於興化門,進善門之於敦化門,遠近何如?漢耉曰,此遠於彼,而俄者天步不甚艱難,群瞻萬幸。上曰,此闕廚院,勝於下闕矣。僉曰,不但廚院,各司皆然也。上曰,差備內精緻,亦勝於下闕矣。仍問瑩中曰,使臣無消息耶?瑩中曰,姑無之也。尹蓍東復命。上曰,樂工守僕,亦皆點考乎?蓍東曰,盡爲之矣。上曰,關西帥臣,已治疏鑿之役云耶?兵判李景祜曰,聞於西來,今方着實爲之云矣。藥房提調更進湯劑,進御訖,還入大內,諸臣以次退出。
上在慶熙宮。停常參·經筵。
中宮殿·惠嬪宮,藥房口傳問安。答曰,知道。
藥房都提調韓翼謩,提調趙明鼎,副提調宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。今年追慕此日,命攝是豈孝乎?其況令節,一倍此心,何心酬應?明日入侍。
李世澤啓曰,憲府連日監察,事甚未安,除在外外,未肅拜不爲行公人員,竝卽牌招,何如?傳曰,允。
徐有大,以兵曹言啓曰,昌慶宮衛將洪聖源·高尙㠎,病難供職,俱爲呈狀乞遞,竝今姑改差,何如?傳曰,允。
李在簡,以兵曹言啓曰,本曹正郞南胄寬,身病猝重,累度呈狀乞遞,宿衛重地,不可久曠,今姑改差,何如?傳曰,允。
尹蓍東啓曰,禮曹兼春秋韓錫大受由在外,今姑減下,與兵曹兼春秋未差之代,一體口傳差出,何如?傳曰,允。
吏曹口傳政事,兼春秋二單,沈鏶·權恢。
李在簡啓曰,大司憲金器大任所在外,執義金會元投疏在外,掌令成胤儉任所在外,羅忠佐牌不進,持平宋霮陳疏入啓,一員未差,今日以監察茶時之意,敢啓。傳曰,知道。
備忘記,予自潛邸時,心常爲駭者,有批答問安,事勢固然,中官亦不敢稽滯,而各殿問安,以闊挾任自操縱,便臥半時,推諉以答,雖事微矣,推其習,其豈微也?此後大殿問安外,各殿問安稽滯者,政院察推有批,大殿問安外,各殿問安,捧與批答,有越次者,亦爲察推,施以制書有違之律。
李在簡,以慶尙監司李溵狀啓,四月令薦新生竹笋,節序差早,限內不得封進,惶恐待罪事。傳曰,勿待罪事。回諭。
備忘記,今予望八,當今歲逢此日,百懷交集,辛卯此夕,怳若昨日,此後在於潛邸,甲午以後,連在侍湯,古事若夢,而況此堂,憶昔皇兄,是日奉瞻,亦若昨夕,而予今靜臥此堂,猶對一燈檠,豈曰孝哉?雖然臥聞雨聲,吾民則幸矣,憶昨年,何心動駕?抑亘中之懷,何以寫懷?惟在國事,再明日次對,明日進定。
以備忘記,傳于尹蓍東曰,昨日之雨,兩麰足可沾濕,而付種其猶渺然,以待竟夕霈然,雨意猶存旋止,用心,今聞雨聲,吾民庶幾,今夜行禮,是誰之賜?追慕冞切矣。
以承傳色口傳下敎曰,水標橋體重,水標下或有不潔者,洗滌事,分付都廳。
以承傳色口傳下敎曰,宣傳官二員,分送東·西郊,付種與否,雨澤形止,限日暮看審後,趁門限入來。
以備忘記,傳于徐有大曰,今時何待其尺?霈然則足矣。雖然何敢得雨而心弛?惟在麥秋,麥秋目下冀望者,有秋也,其令諸道惜水如金,亦飭堤堰,一意儲水,觀今堂塘,昨今之內,其水倍焉,令備局另飭另飭。
以備忘記,傳于尹蓍東曰,今年予心復若暵乾,予將若何?見昔年此歲日記,心雖默默,僮憧用心,昨日雨,已是料表,而其猶欠足,風雖止,望雲猶切,今曉行禮,朝聞雨聲,今聞尺餘,昨日雨是誰之賜?今日之霔,是誰之賜?以予之衰,何敢致此?一則受賜,二則受賜,若是眷顧,以予涼德,何以仰報?今則報尺,諸道雨澤狀聞,隨多少卽聞之意,自政院卽爲下諭于八道兩都,予心若此,爲道臣居留之人者,焉敢忽也?一體下諭。
假注書宋煥喆在外,代以玄在默爲假注書。
假注書柳德申在外,代以徐懿修爲假注書
事變假注書鄭澤孚有頉,代以金履權爲事變假注書。
備忘記,三尺已報,吾民可幸,豈予民乎?卽昔年民,雖爲民小弛心,今年之心,何敢弛耶?此雨付種庶足,八道何異?猶望其報道,臣雖奉審,雨澤狀聞,其令都事依例替行。
以備忘記,傳于宋瑩中曰,今因下敎之際,中官敢苦其傳,以昨日狀聞,乃敢䌤縫若此,何敢食長興祿?事之可駭,莫此爲甚,金完碩,令內侍府侍麥秋登場,其令入直。
假注書玄在默在外,代以金奎祥爲假注書。
假注書徐懿修在外,代以金泓哲爲假注書。
事變假注書金履權在外,代以具昌瑞爲事變假注書。
上在慶熙宮。停常參·經筵。
中宮殿·惠嬪宮,藥房口傳問安。答曰,知道。
藥房都提調韓翼謩,提調趙明鼎,副提調宋瑩中啓曰,甘霈周洽,三農慰滿,伏未審夜間,聖體調攝,若何,痰候何如?寢睡·水刺之節,亦何如?,臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,喜雨通晝夜,日後若此,雖今年心,何倚也?氣則一樣,次對入侍,同爲入侍。
李在簡啓曰,大司憲金器大任所在外,執義金會元投疏在外,掌令成胤儉任所在外,羅忠佐傳旨未下,持平宋霮疏批未下,一員未差,今日以監察茶時之意,敢啓。傳曰,知道。
徐有大啓曰,大臣·備局堂上,依下敎,來待矣。傳曰,引見。
以備忘記,傳于李在簡曰,其雖喜雨,都民觀燈,必也闕矣,已有前例,今日開霽,此民之一年一度事也,今日依前爲之之意,令京兆分付五部。
尹蓍東啓曰,卽者吏曹郞廳來言,今日爲政事,命下,而判書申晦未肅拜,參判閔百興,參議洪趾海,俱以病不來,不得擧行云,判書·參判·參議,竝卽牌招開政,何如?傳曰,允。
有政。吏批,行判書申晦牌不進,參判閔百興進,參議洪趾海牌不進,同副承旨李在簡進。吏批啓曰,判書申晦,參議洪趾海竝牌不進,小臣獨政未安,何以爲之?敢稟。傳曰,仍爲之。
又啓曰,玉堂闕員,今當差出,而曾經出入之人,方在違牌坐罷中,無以推移備擬,合有變通之道,何以爲之?敢稟。傳曰,敍用。
又啓曰,春坊闕員,今當差出,而擬望之人乏少,相避竝擬,何如?傳曰,允。
又啓曰,全羅監司,今當差出,而擬望之人乏少,他道守令,竝擬,何如?傳曰,允。
以申尙權爲掌令,趙鎭衡爲持平,洪景顔爲校理,金致恭爲弼善,朴志源爲兼輔德,金和中爲吏曹正郞,盧瑞國爲兵曹正郞,趙明鼎爲校書提調,全性天·鄭尙彦爲典籍,曺允亨爲司饔主簿,金相翊爲全羅監司,沈爲江原都事,宋鍈爲務安縣監,申五淸爲鏡城判官,閔鼎烈爲自如察訪,鄭有良·韓德彬爲懿昭墓守衛官,淸川君金鍾正單付,綾恩君具允明單付,注書李翼運單付。
兵批,判書李景祜病,參判李應協病,參議徐命天進,參知李商芝病,右副承旨徐有大進。
同知李寅協單付,僉知朴宗新單付,副護軍李柱國·申五淸·南鶴宗,副司直洪樂性·鄭光忠·兪彦民·李徽之·洪樂仁·張淀·朴師海·魚錫定,副司果金基大。
以吏曹參議洪趾海,牌不進罷職傳旨,傳于李在簡曰,只推。
徐有大啓曰,卽者義禁府都事來言,漢城判官鄭翼祥,嚴問口招,登對以奏事,命下矣。判義禁趙雲逵,受由在外,不得擧行云,何以爲之?敢稟。傳曰,次官擧行。
徐有大,以義禁府言啓曰,平薪僉使田德雨憑閱處之事,傳旨啓下矣。田德雨,時在任所云,交代後,依例發遣府書吏,拿來,何如?傳曰,允。
徐有大啓曰,同義禁南泰著。成天柱,持鄭翼祥口招,依下敎,來待矣。傳曰,入侍。
修撰李得福上疏入啓,以承傳色口傳下敎曰,旣飭循例,則此章捧入,極爲駭然,當該承旨推考,此章給之,卽爲牌招入直。
李在簡,以弘文館言啓曰,修撰李得福,副修撰徐浩修,旣有過省記入直之命,故姑陞入直之意,敢啓。傳曰,知道。
假注書金泓哲在外,代以金具瞻爲假注書。
事變假注書具昌瑞在外,代以權偀爲事變假注書。
執義金會元上疏曰,伏以,禮伸謁陵,回鑾萬康,聖孝冞光,慶祝惟均。仍伏念,臣情急歸護,罪犯擅行,鈇鉞之誅,伏地恭竢,乃蒙天地之大,特賜寬貸,威罰不加,具以幸行時不卽上來,乍遞旋仍,官銜自如,雨露霜雪,無往非恩,母子相對,感祝冞切,嗚呼,臣於臺職,夫豈有一分堪承之望,而重以自來情勢,便作鐵限,則尤不可以言責自居,惟以事在目下,誠切匡救,罪係懲貪,不容泯默,敢以草草一言,附陳於請急之章,及承聖批,至以無嚴爲敎,臣拜手祗奉,不覺惶汗浹背,至於沈履之事,旣有口招以奏之命,又有考出文簿,摘奸家舍之擧,臣竊自謂聖世癉惡之政,庶可復見,末俗貪濫之風,從此可警,欽仰聖德,爲世道深幸,伏見其口招措語及摘奸後處分傳敎,則專事欺隱,事實相反,臣於是,竊不勝其憤慨也冞。嗚呼,國無紀綱則已,不然則豈可爲一履之,而君命不得行,國法不得伸耶?臣之初疏,只論其大略而已者,蓋出於不欲索言,以傷忠厚之意,而今則臣若不悉陳事狀,則雖以日月之明,何以盡燭其情狀,而亦恐欺君之習,緣此漸起,豈非大可駭憤者乎?請穀料理,實爲近世之痼弊,然或有慮其陳腐而改色者,或有爲補國役而發賣者,請得有名,折價有常,從民之願,有補於國則猶可有說,而豈有如履之之耗國剝民,專事私利者乎?臣請悉論之。履之供辭有曰,其時眞麥,作一無用之物,民間不願受還,累年積置,日漸腐蠧,强爲分糶,民弊轉甚云云。噫,渠之此言,雖出於急於自脫,不暇念他,而獨不念欺君之罪,重於貪汚耶?尤可痛也。湖南一路穀數,詳載於備局及本營文簿,斑斑可考,而自經壬午慘凶之後,道內各穀,蕩盡於調賑,饑民猶患不足,至於移轉北穀之境,雖以其時道臣故判書臣元景淳狀啓觀之,有曰合料調賑所入,幾至一百二十萬餘石,今雖盡新捧之穀,罄留庫之數,不過爲六七十萬包,其不足於白給與付還,猶爲六十餘萬包,他道移粟之政,最爲目下先務,至請移劃北關之穀,如使一萬石眞麥,累年積置,日漸腐蠧,一如履之之言,則以重臣當日之心,何不補用於賑資,而有此移粟之請乎?臣知重臣之決不爲此也。重臣此啓,在於壬午冬,履之按藩,在於癸未,則當年新捧之穀,何爲而慮其腐蠧?纔經大凶之民,何爲而不願受糶耶?此則不待明者而可辨。其供辭,又曰,自惠廳亦知此弊,與軍門以米相換,故往復於惠廳,依定式折米相換云云,嘻嘻,何其言之巧而無忌憚也?今此換米之計,自履之發而惠廳被瞞乎?自惠廳行會而履之擧行乎?何不明言而直爲此含糊鶻突也?其所謂依定式云者,尤不成說,換米一節,雖有惠廳之關文,折價多少,亦依朝家之定式乎?況以萬石眞麥,作米四千石者,此皮穀六斗作米之法也。眞麥一石,例出眞末七斗五升,只火十五斗,眞末則勿論豐凶,以米相代,只火則無他用,而用於麯子,渠爲料理之計,乃敢擅弛道內酒禁,以圖麥價之謄踊,臣之前疏所謂,乘其酒禁之少弛者,非謂朝家之弛禁也,其蔑法病民之狀,豈不萬萬痛惡乎?眞麥一石之價,勒定以六七兩,改色作米,則每石以二兩錢出給民間,斂散之際,民不堪苦,而一石餘剩,幾爲三四兩,通計萬石餘剩,則可爲三四萬兩,此則道內守令及吏民,公傳道之,至今唾罵,惟此三四萬餘剩,渠果屬之公用耶,歸之私橐耶?口招之際,何不明白說道也?吁,亦可異也。臣之尤所痛惋者,卽家舍摘奸也,吞倂數家,連亘一壑,萬口喧傳,臣又目擊,而及至摘奸,都數不過爲五十餘間,新造又不過爲數十餘間云,嘻嘻,夫造家之規,必用新材而造之者,方可謂新造,而用舊材而新建者,獨不可謂新造乎?今其摘奸中某間修補云者,極其巧猾,而況其所謂新造者,初爲十一間,及夫入闕之後,乃因喉院之退却,更變爲二十五間,間數多寡,任自贏縮於禁中,則其可謂摘奸者,可知矣。蓋其叔纔判京兆,郞吏已有積畏約之勢,而涕泣乞憐於郞官,咆喝威脅於下吏,無所不至,能使巨巨之大屋,漫漶至此,威勢所及,敢與君命相抗,而無一人爲殿下陳之者,臣實痛之。今若一番行査,如有差爽,則臣當伏妄言之罪,不然,則履之豈可幸逭國法耶?至於京兆郞欺蔽聰明之罪,亦不可不懲,臣謂爲先汰去,拿問嚴處,斷不可已也。臣情私焦灼之中,不勝憤惋之忱,固當進身輦下,仰首一陳,而目今母病,實無頃刻離捨之望,玆使家僮替呈,臣罪至此,合被重誅。伏乞聖明,亟降明罰,以肅朝綱,以安私分焉。答曰,省疏具悉。人君所惡者,卽欺君也,其雖太武惡黑子而置法,嘉高允而奬直,予雖衰矣,此心不衰,果如爾章,奚特不置諸於䵝昧?雖然湖南事,自有定式,幹事者非其人,若或因此而取怨則已,爾則以金石之折定曰,以沈履之之欺君,無乃過乎?家舍事,果若爾章,此非特沈履之之欺君也,該郞尤爲無狀,奚特汰也?不然,何可先汰而後問?令該府當日內嚴問口招,登對以奏,爾其勿辭,俟少間而登途焉。
全羅監司洪樂仁上疏,伏以,仙寢祗謁,誠孝克伸,和鑾穩旋,聖體益康,中外慶忭,曷有其極?竊伏惟,我殿下深軫隊船之弊,渙發絲綸,特令革罷,從此南民,愁苦者可以懽欣,顚連者可以奠安,大聖人至仁盛渥,已不勝攢頌欽仰,而況臣忝在承流之職任,宣布如傷之德意,亦豈不榮且幸哉?仍念臣之私情,有萬分難强者,向來疏末,悉陳無遺,自謂由中之懇,必蒙體下之仁,矯首北望,兪音是企,及奉批旨,乃以情理豈不若此爲敎?日月之明,無微不及,臣之情理,亦在俯燭之中,忱誠倍激,感極以泣,而至於抑情察任之諭,臣未知慈覆之天,或認以臣之控辭,出於例飾,臣之私情,猶可自抑而然歟?此無非臣誠淺辭訥,不能感回宸聽之致,俯仰慙歎,若無所歸,臣非不欲趁卽更籲,而煩瀆是懼,非不欲姑徐以俟,而衷情益急,反覆商量,趑趄逡巡,其間時日,又過數朔,歸省之心,按住末由,必遞之願,忍耐不得,玆又疾聲而呼號,是豈可已而不已者耶?方岳重任,臣旣自知其不稱,而且當臣父纍然持衰之日,尤非臣遽爾離側之時,故臣則以情理而必欲力辭,臣父以分義而申加誨飭,臣於是,有不敢自劃,而繼又促敎屢下,逃遁無路,黽勉以來,蹲滯至今,如許事狀,前旣仰暴,固不必每每疊陳,而若其方寸之切,急有未可須臾而忘之,噫,臣之離親,亦已久矣。自秋而冬,自冬而春,春已盡而夏又屆,以月則十有餘朔,以年則行將一朞,而道途亦且夐遠,便信隨以稀闊,下來之初,已料睽違之難堪,而經歷之後,益覺懷想之愈切,心似懸旌,腸如轉輪,多少情悃,雖未敢一一覼縷,因仍職次,終有所種種悶鬱,古之人,有親而不遠遊者,在平時尙然,況臣今日之情私乎?知臣者,謂臣拘於事勢而憐之,不知臣者,謂臣牽於利祿而病之,知臣與不知臣,固不足言,而臣之苦懇,日甚一日,假使臣留而不去,可以少補於職事,尙且永遞之不暇?今臣虛帶藩任,一味尸素,生民濟活,非所可擬,簿牒酬應,亦患不給,只見無益於公事,徒致有虧於私義,臣知其如此,而猶復悠泛度日,不卽歸覲,則其於子道,當復如何?此臣所以一籲再籲,不避頻復之誅者也。臣嘗讀小雅四牡之篇,至王事靡盬,不遑將父,未嘗不三復興感,蓋古昔聖王之於其臣,曲體爲子之心,深軫念親之私,必爲之探其情而詠歎焉,上下之間,情志之流通,藹然可見,若臣亦殿下孝理中一物耳,靡盬之義,於臣無所髣髴,而一段念親之誠,比昔人無異同,以殿下仁聖之德,想不待臣言之畢,必有以悶憐而矜許之也。且臣稟賦甚虛,風濕爲祟,加以南方水土,視北絶異,始臣來此,適値潦暑,蒸炎所傷,便成痼疾,雖在秋冬之間,呻痛居多,今當春夏之交,症形倍甚,手足麻痺,渾身有不仁之漸,肺胃壅滯,元氣有難收之慮,若不趁時歸治,以至轉輾添劇,則非但曠省之爲悶,亦將貽憂於老父,臣於此,尤豈不至悶而至迫也哉?此係臣父子間私懷,則乃敢煩陳於黈纊之下者,極知其萬萬惶悚,而君臣亦猶父子也,凡有疾痛,輒皆仰訴,如臣情病,不容仍默,玆入文字,復瀆崇聽,伏願聖慈,俯賜照察,將臣藩職,劃卽遞改,俾得歸見老父,獲伸至情,仍令安意調治,以尋生路,不勝千萬幸甚。答曰,省疏具悉。於情於理,卿心豈不若此,而頃者批旨抑情二字,意蓋爲民,而卿章又到,故適於次對,問于相臣,左相之奏,亦若予意,而雖然皆不過數月之間旣若此,而人君以孝理爲治,當初抑情,因卿父爲國之誠,爲人子思其父居苫,必也夢遊于京,以予之心,何惜數月之間乎?特許所請焉。
修撰李晉圭上疏,伏以天休滋至,寶算無疆,祗拜先陵,聖慕載伸,鑾駕穩旋,玉候康寧,八域含生,慶忭曷極?仍伏念,臣本庸愚賤品,濫被鴻造,許畀西邑,獲遂專城之養者,歲已周矣。敦孝優老之化,慈恤仁覆之德,銘鏤心曲,天地莫量,臣與臣母相對,頌祝恩私,以首頓地,每不覺感涕之被面也。臣於玆者,伏奉瀛館除旨,恩召繼降,久遠文陛之餘,微誠耿結,不敢遲延,卽治行裝,登程數日,臣母宿病,挾感闖發,頑痰橫肆,而眩暈轉甚,咳喘交急,而嘔逆不止,飮啖全却,眞元凜綴,昏不省事,運動無路,不得已淹滯站舍,雜試藥餌,而亦無所效,非但頓撼行役,其勢末由,至於及期前進,尤無其望,臣於是,方寸煎灼,莫省攸爲。臣若欲驅馳趲程,則母病之危篤,如右所陳,又欲少留調息,則恩命之久稽,亦甚惶悶,反復思量,計無所出,玆從縣道,冒上懇急之章。伏乞天地父母,哀而察之,亟命鐫改臣職,俾得安意於救護,仍治臣稽滯之罪,以肅朝綱,千萬幸甚。答曰,爾其勿辭,護焉。
持平宋霮上疏,伏以,臣日昨請急之章,實由情私之煎迫,而乃蒙聖慈,不以爲罪,特許恩暇,俾得救護,臣感激洪私,繼之以惶蹙也。噫,臣逖違天陛,歲已周矣。耿耿微忱,恒結于中,臣雖不敢以言責自居,筋力奔走,是臣職分,則豈不欲一謝恩命,以覲耿光,少伸犬馬之誠,而第臣母病積年沈痼之餘,挾感添劇,眞元澌脫,氣息昏綴,多試藥餌,有加無減,種種諸症,前已備陳,更不敢盡煩崇聽,而離捨供職,非所可論,玆於召牌之下,萬無承膺之路,隨詣闕外,復申前懇,徑歸私次,律以邦憲,罪難容赦。伏乞天地父母,諒臣焦迫之情,削臣所帶之職,以便救護,以嚴朝綱,不勝幸甚。答曰,爾其勿辭,護焉。
修撰李得福上疏,伏以寶算彌高,聖慕益篤,禮展先陵,回鑾萬安,臣民慶忭,曷有其極?臣於千萬夢想之外,伏奉館職特授之旨,臣誠驚感憂惑,罔知所以自措。夫經幄之職,峻選也,特簡之命,異渥也,歷數前後,曷嘗有如臣陋劣,而濫叨是恩者乎?臣本素門晩進,文質無當,一切榮塗,息念已久,今忽拔之人望,畀以論思之責,則其爲累則哲之明,而招有識之譏,當如何哉?顧今聖志冞勤,雖在靜攝之中,尙多顧問之時,値玆會而居是職者,縱使望實俱著,猶懼其無以稱塞,矧臣之謏問蔑學,其何能仰副聖簡之萬一哉?今若徒感特達之眷,罔念僥濫之戒,唐突爲承膺之計,則不但臣一身廉防之壞盡無餘,堂堂淸朝,致有不才,講官之譏,非細故也。試命之不得祗承,天牌之荐犯違逋,繩以邦憲,合被重誅,而聖度包容,猶靳例勘,辭旨截嚴,臣尤惶隘靡措,玆敢隨詣禁扄之外,申暴肝膈之懇。伏乞聖慈,俯垂鑑諒,亟許鐫遞臣新授職名,以重淸選,俾安私分,不勝幸甚。答曰,省疏具悉。以爾兄之弟與李得一,同入瀛館,可謂美事,今者特除,豈曰其事偶然?爾其勿辭,從速察職。
四月初九日辰時,上御集慶堂。藥房入診,次對同爲入侍時,領議政金致仁,都提調韓翼謩,提調趙明鼎,副提調宋瑩中,假注書具修溫,記注官沈鏶,記事官朴道仁,醫官方泰輿·李以楷·慶絢·金季良·吳道炯·鄭允說·崔宗衡入侍,諸臣進伏訖。致仁曰,喜雨連日霈然,近來,聖體若何?上曰,一樣矣。付種及牟麥,今皆潤洽,民事大幸。致仁曰,下情亦然矣。翼謩曰,雨澤連洽,聖體若何?上曰,此月年年每旱,而今年則誠多幸矣,前頭連雨如此,則其喜倘,何如?上進御湯劑。泰輿診察脈候,退伏奏曰,左右三部滑體如前,而脾胃脈度,則一樣矣。上曰,今日風從何處來乎?此雨雖止,今則周洽矣。上曰,都提調以下退去。三提調及注書醫官,以次退出。藥房更爲入侍時,又進湯劑。上曰,此藥極苦,飮雖難矣,如飮冷水,而易飮之,則好矣。翼謩曰,看作好飮食而進御,則誠好矣。上曰,此藥有三支離,煎者支離,持來者支離,飮之亦支離,一甫兒使他人飮之,則必欲食鎭口之美味矣。泰輿再次診視,退伏奏曰,左右三部滑體一樣矣。藥房諸臣,以次退出。
戊子四月初九日辰時,上御集慶堂。大臣·備局堂上引見入侍時,領議政金致仁,左議政韓翼謩,戶曹判書李思觀,知中樞府事趙明鼎,刑曹判書洪重孝,兵曹判書李景祜,行副護軍李章吾,禮曹參判趙曮,應敎朴志源,右副承旨徐有大,假注書李萬軾,事變假注書鄭澤孚,記注官沈鏶,記事官朴道仁以次進伏。上命徐有大書傳敎曰,望八其君,內局入侍,一人入侍,其何難也?自曰金玉,偃臥內班院,今日在院諸承傳色,一倂越俸一等。出傳敎致仁曰,喜雨之餘,聖體,若何?上曰,雨色如此,沈疴若蘇,備堂誰某入來也?致仁,以備局座目枚達。上曰,淸川江狀聞,已爲來到,豈不神速乎?致仁曰,具善行爲人精幹,故神速善區處矣。仍以忠伯狀啓達曰,此乃忠淸監司李維秀狀啓也。以爲,雙樹山城城堞門樓庫舍等頹圮處,不可不及今經紀,而役處浩大,以臣營凋殘之物力,實無措手之路,曾於城堞修築之時,每有餉耗請得之例,丁亥條耗米特爲劃給事,請令廟堂稟旨,分付矣。本營事力之凋殘,不成貌樣,卽朝家之所知也,每當此等修補之役,劃給山城餉耗,已成近例,今亦依甲申例,丁亥條耗米中,特許其半,俾卽完役,何如?上曰,依爲之。出擧條上下詢李思觀曰,雙樹山城形局何如,而有行宮耶?思觀曰,雖無行宮而小結局,然所見則妙矣。致仁曰,頃以處分之不宜異同,仰請兪彦民敍用,而追聞之,則南泰會·朴師海事,亦類是,泰會旣被特敍,師海一體敍用,何如?上曰,依爲之。出擧條致仁曰,前禮曹參判金鍾正,以幸行儀節之不卽擧行,至被特罷,而當其焦遑之時,不能趁卽擧行,誠無怪,而今已經月,合有收敍之道矣。上曰,敍用,還差備堂,可也。致仁曰,備堂之當還差者,此外亦有多人,行副司直韓光會·金善行·徐命膺,一體還差,何如?上曰,依爲之。出擧條前參判金鍾正,前大司諫朴師海敍用。出榻敎前備堂韓光會·金善行。徐命膺,金鍾正,竝還差備堂。出榻敎上曰,李萬恢尙在罷職中耶?致仁曰,萬恢已爲特敍,而其時大司成,獨未蒙敍矣。上命承旨書傳敎曰,豈可事同而飭異?前大司成李徽之敍用。出傳敎李思觀曰,軍契軍價一年都下四十同,旣有元分差定數,而至於種種別役之隨時應下者,近年以來,多有未下,積至於累百同,爲難支呼冤之端,在前如此之時,亦有陳白量給之事,今亦,分付該曹,參酌上下,何如?上曰,依爲之。出擧條思觀曰,繕工監軍契弊瘼,近來尤甚,而最是公私債及預賣年條,其數夥然,舊契人之離散,實出於此,而新募契人,替受督迫,爲目下難支之端,依外監例,限三年,姑爲停捧,準限後,分數計減,以爲安接應役之地,何如?上曰,依爲之。出擧條李景祜曰,三營賞中日,鱗次設行,禁旅亦當爲之矣,一軍色,專當龍虎營責應,而常患不足,故貸用於二軍色矣。頃因大臣筵白,雖不得移用,此與例下有異,在前中旬時,亦有封不動取用之例,今亦封不動木五十同,移來用下,何如?上曰,依爲之。出擧條上問領相曰,兵曹之蕩然,勝於訓局耶?致仁〈曰〉,不但然矣,時兵判極爲節用之故,大有效矣。上曰,秋判之上來,予則不知矣,昨因其子之登筵,始乃得知耳。致仁曰,彼重臣前年爲秋判,以善治名,今亦久任責效,則好矣。上曰,陵上莎草,得雨必茂也。致仁曰,勢固然矣。上曰,兩司闕啓耶,羅忠佐爲誰?致仁曰,名人後裔云矣。徐有大,以吏曹參議洪趾海牌不進罷職傳旨,仰達。上曰,只推。出傳敎命讀入啓諸疏,有大讀持平宋霮,修撰李普圭疏,竝賜例批。批答在上又讀執義金會元疏,至無嚴。上曰,是何語也?致仁曰,向來處分下敎中有之矣。至事狀,上曰,又爲之耶?致仁曰,此疏以家僮直呈,事當退送,而末端有京兆郞請罪之事,不得已入啓矣。上曰,會元湖南人耶?致仁曰,湖西人也。上曰,眞麥價,明是元定價本耶?致仁曰,法典所載,焉可誣也?上曰,元價如此,則任事之類,雖不無中間闊狹之弊,似不關於沈履之,而大體牟利,元是不緊,左相當之,必不爲之矣。翼謩曰,臣果固執,不識通變,而事到無可奈何,則亦豈不爲之乎?上曰,政院退送添間以納之說,果是的實之事耶?致仁曰,俄聞宋瑩中所傳,向來口招到院之時,多用古文,殊非行用文字之故,使之退給改之,而添間之事,元無之云矣。上曰,其時承旨誰也?致仁曰,李翼元矣。上命李翼元入侍,鄭澤孚出去,以李翼元已爲出外之意復命。上曰,果有添間之事,則會元之如是,無足怪矣。翼謩曰,此疏中渠渠字,用二巨字矣。上曰,論及厥叔,亦已甚矣,北伯幾下去耶?有大曰,到任狀姑未來矣。上曰,京兆郞誰也?致仁曰,鄭翼祥矣。賜批批答在上訖,上曰,添間之說,聞甚怪矣。致仁曰,旣命囚,問京兆郞,當的知之也。又命讀洪樂仁上疏,上曰,樂仁之肥,勝於魚錫定矣。致仁曰,魚短洪長,肥則等也。上曰,洪領府闋服,在於何時乎?致仁曰,九月矣。上曰,情理則然,左相之意,何如?翼謩曰,曲念下情,實爲代感,而方岳數遞,亦爲可悶。上曰,其父闋服,其子欲見,理所當然,而初頭下去,其父勸送,此亦洪領府爲國之難心也,仍爲賜批。批答在上上曰,此代誰可爲之?致仁曰,金相翊曾有所達矣。上曰,予實忘之,果然洽好矣。致仁曰,金會元上疏下批之前,臣固不敢仰達,而今已處分矣,家舍一款,旣問該郞,自當露實,而至於身爲道臣,當國禁方嚴之時,作麯料理之說,誠是人臣萬萬難堪之目,此則決無是理矣。上曰,予亦知之矣,眞麥何如耶?翼謩曰,以賑資論之,反不如耳麥矣。上曰,有政稟耶?有大曰,稟已久矣。上曰,政事,當日爲之。出傳敎備局先退。上曰,領左相更爲入侍。出榻敎領左相入侍,上曰,惠廳折定眞麥價,豐凶如一乎?致仁曰,是乃不易之典也。上曰,完伯三望,卿盡思之乎?致仁曰,洪述海·李仁培,俱是可合方岳之才也。上曰,好矣,首望尤爲實也。命徐有大,書徐浩修·李得福牌不進傳敎曰,徐浩修之一番承命,又復違牌,事體寒心,李得福,則今番違牌,萬萬寒心,一倂只推,牌招察任,何可一任若此?承牌後追省記以入。諸臣以次退出。
戊子四月初九日酉時,上御集慶殿。金吾堂上入侍時,同義禁南泰著·成天柱,右副承旨徐有大,假注書李萬軾,記注官沈鏶,記事官朴道仁以次進伏。有大以江華·京畿雨澤狀仰達。上曰,一犂二犂,有難準信也。又以濟州狀啓達之,上曰,貢馬停捧耶?注書出去知入。萬軾承命,以前年臘初診筵停捧特敎之意回達。命有大讀漢城判官鄭翼祥口招。上曰,仍舊貫三字刪去之故,以致金會元之疏,而初稱仍舊貫,今變爲修葺者,豈不殊常乎?顯有彌縫之意,事甚非矣。命書鄭翼祥勘律放送判付後,命持入故參判尹光毅夫人當直上言讀之。上曰,尹光毅妻尙在乎?年必多矣,誰家女也?南泰著曰,故副正鄭重萬之女,麟坪大君之外孫女也。上曰,然乎?驪牧誰也?有大曰,金勉行也。上曰,初題禁之末,乃以不禁之意題給,極爲非矣。仍命書傳敎曰,近者國綱解弛,人不畏法,故往者已有張淀之事,於此等事,有表表者,必也致疑,曾已諭常漢借入,其猶禁也,況士夫偸葬者乎?頃覽朴喜源之登聞,雖與此有異,有遭駭擧,故至有殿坐處分之事矣。今覽尹光毅妻貞夫人上言,本官初則以原告稱冤,禁其葬矣,末則以百步之外,曰以不當禁,前題之禁何意?後題之曰以不禁,抑何意也?噫,以曾經近侍之人,咫尺近畿,以一手題兩題,已涉不是,而況摘奸之規,執原告原隻,彼此尺量,卽三百年法典,則或爲□扶抑自露,龍虎內不許入葬,雖士庶受敎,況二品宰臣乎?欲把龍虎內,泛稱百步外,事之駭然,莫此爲甚,旣是龍虎之內,則卽是偸葬,復何尺量?予則當遵受敎。噫,尹光毅,故已久矣,豈知有妻尙在?過七旬婦人,自往檢而有此擧,予庸深歎,擧直措枉,王者之政也,先處前後題之矛盾,然後當爲□驪州牧使金勉行罷職。噫,此不嚴飭,白首暮年,爲其子抱冤者將幾人?洪相殷事,當令該府拿處,而其雖拿處,律不過違令,十分參酌勿治,其令勿效,張淀卽爲擧行事,分付。出傳敎禁堂先退。上命承文院入直官員·南所衛將入侍。出榻敎承文權知權偀,南所衛將李夢觀入侍,職姓名後退出。又命崇政殿入直忠義入侍,忠義鄭有良入侍,姓名仰達後退出。上曰,予見可笑事矣,忠義廳,亦揭非先生不入矣。仍問李得福何故撕捱耶?有大曰,特除故也。上曰,予實漠然,以李得一知之,而有此除矣,然俄者下敎,似必入來,而承旨推考,極涉無義。命書傳敎曰,李得一·李得福,同是弘錄人知之特除,而以精神索漠,謂以曾已行公之人,給其章,特推承旨,今聞不然矣,元章賜批,承旨勿推。出傳敎仍命持入原疏,賜批。批答在上又令追省記入直儒臣知入。上曰,儒臣持警世問答入侍。出榻敎修撰李得福·徐浩修入侍。上曰,上番先讀。得福讀訖,上曰,其聲洽似迺兄也,李得宗春塘臺及第時,元景夏稱其相好矣。浩修讀訖,上曰,彼儒臣三世事,予貴矣。夜色向闌,承旨及翰林勿讀,注書及兼史讀之。萬軾讀訖,上曰,注書誰也?有大曰,李萬恢之族矣。沈鏶讀訖。上曰,問答,豈不令新入之人讀之耶?諸臣以次退出。
上在慶熙宮。停常參·經筵。
卯時,日有左珥。
下直,春川府使金和澤。
中宮殿·惠嬪宮,藥房口傳問安。答曰,知道。
藥房都提調韓翼謩,提調趙明鼎,副提調宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣,明日入侍,宜矣。
李世澤啓曰,憲府連日監察茶時,事甚未安,除在外受由外,掌令申尙權,卽爲牌招,何如?傳曰,允。
又啓曰,大司憲金器大任所在外,執義金會元投疏在外,掌令成胤儉任所在外,申尙權牌不進,持平趙鎭衡在外,宋霮陳疏受由,今日以監察茶時之意,敢啓。傳曰,知道。
尹蓍東啓曰,注書李翼運,卽爲牌招,何如?傳曰,允。
徐有大,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
徐有大,以義禁府言啓曰,時囚罪人漢城府判官宋翼輝口招公事判付內,以告身之律,勘處放送,而除杖事,判下矣。鄭翼祥,依判付除杖,盡奪告身,放送之意,敢啓。傳曰,知道。
尹蓍東,以吏曹言啓曰,孝陵別檢趙貞相呈狀內,身病甚重,勢難察任云,依例改差,何如?傳曰,允。
李在簡,以兵曹言啓曰,今四月十一日,武臣賓廳武經講書日次,而內試射相値,不得爲之之意,敢啓。傳曰,知道。
又以兵曹言啓曰,今四月初十日,幼學具善邦稱名人,自興化門入來,差備門外擊錚,例令攸司囚禁治罪,當該守門將鄭翼漢,依定式推考,何如?傳曰,允。
李在簡,以刑曹言啓曰,牀廛市民金重大,相訟於本曹後,出去之際,官門內驅打訟隻,作挐衙門之狀,極爲痛駭,金重大,所當自臣曹照勘,而係是出身,移義禁府處之,何如?傳曰,允。
尹蓍東,以侍講院言啓曰,本院新除授兼輔德朴志源,弼善金致恭,除拜後不爲出肅,卽爲牌招察任,何如?傳曰,允。
尹東蓍啓曰,卽者修撰李得福,謂有情病,無端徑出,依定式禁推傳旨捧入之意,敢啓。傳曰,知道。
徐有大啓曰,臣依定式,今日進詣崇政殿月臺,入直禁軍等戎器服色點考,則皆無頉,仍以傳敎內辭意勞問,則亦皆好在云矣,敢啓。傳曰,知道。
備忘記,夙夜此心,惟在軍民,於民此心少弛,而三軍門龍虎營,中旬試射,故聞諸處砲聲,若如親臨應赴者,心亦弛也,軍職雖纔經中日,內乘內三廳與武兼猶漏,西北付料軍官,其亦親臨試射,而扈衛廳,其射已久,來日隆武堂,內乘內三廳,武兼,只扈衛付料軍官,柳葉箭一巡試,而武藝廳,則禁軍親軍,而聞砲聲,宜有向隅之心,一體以柳葉箭試射,比諸中旬,其雖十分之一,予心可舒,試官只入直,摠府·騎堂·摠郞。騎郞,爲之繖扇,侍衛置之,只該房入侍,皆以時服入侍,其雖殿坐,卽是自內以試官見之,予心可知,軍門中旬,仍爲之。
以承傳色口傳下敎曰,昨日觀燈下敎,此下敎,頒布後入之。
備忘記,大殿·東宮日傘差備與道路差備,禁軍中旬,同爲試射耶?若有遺漏者,明日一體待令,禁衛營中旬,其令爲之耶?問奏。
以司謁傳于徐有大曰,明日殿座儀註及時刻單子,置之,待下敎直入正時。
以承傳色口傳下敎曰,明日雖殿坐,騎判龍虎營試射云,入侍置之,大報壇守僕,一體應射。
以承傳色口傳下敎曰,俄者遺漏摠府郞廳,一體應射。
假注書金具瞻在外,代以鄭澤孚爲假注書。
假注書鄭澤孚在外,代以崔景岳爲假注書。
上在慶熙宮。停常參·經筵。
卯時,有霧氣。午時,日暈。
下直,谷山府使兪彦述。
中宮殿·惠嬪宮,藥房口傳問安。答曰,知道。
藥房都提調韓翼謩,提調趙明鼎,副提調宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
李世澤啓曰,大司憲金器大任所在外,執義金會元投疏在外,掌令成胤儉任所在外,申尙權傳旨未下,持平趙鎭衡在外,宋霮陳疏受由,今日以監察茶時之意,敢啓。傳曰,知道。
以修撰李得福禁推傳旨,以承傳色口傳下敎曰,此豈若是者?只推,更爲牌招。弼善金致恭,掌令申尙權罷職傳旨。以承傳色口傳下敎曰,竝只推,更爲牌招。
又以承傳色口傳下敎曰,雖殿座,中旬□仍爲之事,分付。
備忘記,文武一也,文臣朔試射已久,進定於明日,當建明門殿座,儀注置之,待下敎只入正時,試官,以今日試官仍。
徐有大,以兵曹言啓曰,傳曰,莫重親臨試射,身爲摠郞,不書臣字,事之可駭,莫此爲甚,都摠都事林永老,事過後令騎曹決棍事,命下矣。依傳敎都摠府都事林永老決棍十度之意,敢啓。傳曰,知道。
以鄭汝稷爲右邊捕盜大將。
傳于徐有大曰,開陽門留門鄭汝稷牌招,命召及大將牌·傳令牌傳授。
徐有大,以兵曹言啓曰,今四月十二日建明門親臨文臣朔試射時,試官以今日試官仍事,命下矣。差備官,亦以今日差備官擧行之意,敢啓。傳曰,知道。
李世澤,以義禁府言啓曰,刑曹啓辭內,出身金重大,移本府處之事,允下矣。金重大今方待命於本府,卽爲拿囚之意,敢啓。傳曰,知道。
戊子四月十一日卯時,上御集慶堂。藥房入診入侍時,都提調韓翼謩,提調趙明鼎,副提調宋瑩中,記事李翼運,記事官沈鏶·朴道仁,醫官方泰輿·李以楷·慶絢·金季良·吳道炯·鄭允說以次進伏訖。翼謩曰,夜間,聖體調攝,若何?上曰,一樣矣。寢睡·水刺之節,亦何如?上曰,亦一樣矣。請進湯劑,上進御後,翼謩曰,湯劑雖一二日間斷,則臣等憂慮之情,倍切惶悶,凡試藥之法,不間斷而後,可責其收效矣。上曰,近來則尋常矣。敢請診候,上許之。泰輿診候訖,退伏奏曰,脈候左右三部度數調均,滑體亦一樣矣。諸醫以次診候訖,所達與泰輿同矣。上曰,喜雨好降,且善霽矣。翼謩曰,然矣。瑩中曰,實然矣。翼謩曰,栗浦權管,連値補外,禁軍積仕之人爲之矣,其情亦甚可矜矣。上曰,甚工巧矣。命書傳敎曰,今聞大臣所奏,何工巧之若此?飭已行,李光培補外分揀,前權管仍任事,分付。上曰,李得福徑出乎?翼謩曰,然矣。瑩中曰,昨日已徑出矣。上曰,予則誠實爲之矣,李得福已知眼次矣。翼謩曰,然矣。上曰,藥房提調持湯劑,更爲入侍。出榻敎上進御後,都提調·提調先退。上曰,致祭後餕餘,皆會聚而食之。瑩中曰,然矣。上曰,大君子孫進參者爲幾何?瑩中曰,五十餘人來會矣。上曰,甚盛多矣。瑩中曰,臣亦爲子孫,故共食餕餘矣。上曰,都承旨之爲子孫,亦甚工巧矣。上曰,兩位合窆乎?瑩中曰,雙墳矣。上曰,健元陵·獻陵忌辰祭,當爲香祗迎,預爲分付,禮曹儀注,置之。出傳敎諸臣退出。
戊子四月十一日辰時,上御隆武堂。親臨試射入侍時,試官兵曹參判李應協,原溪君,西春君爗,經歷南益祐·鄭觀采,兵曹佐郞李世奭,右副承旨徐有大,假注書崔景岳,記注官沈鏶,記事官朴道仁以次進伏訖。上曰,正副使入侍。出榻敎正使墩,副使李心源以次進伏。上曰,無事往復,幸矣。對曰,異域之行,無事往復,罔非國恩矣。其間聖體康寧,各殿安寧,下情不勝欣幸矣。命退出。上曰,林永老,刻名而不書臣字,極爲駭然矣。命書傳敎曰,莫重親臨試射,身爲摠郞,不書臣字,事之可駭,莫此爲甚,都摠都事林永老,事過後,令該曹決棍。命書傳敎曰,已下敎,雖今年,爲軍民之心奚弛?旣得甘霈,軍何忽也?禁衛營中旬下問,則答以只行中日云,其涉駭然,若睡者呼醒,今日始乃草記,豈望八君爲三軍之意哉?噫,禁營軍同是鄕軍,則望二軍門,豈無向隅之歎乎?旣有射場,則何若是倦乎?禁衛大將李章吾,越俸一等。上曰,禁將李章吾,中軍元重會,使之呼名應射,章吾·重會,俱不得中。命書傳敎曰,於一巡,古云雖河海,奚不中云,禁將不中,勢固然矣,而中軍元重會,予雖□昏,角指之聲猶聞,事近譏弄,雖蔭官守令,亦有習射之事,西閫何等重也,而其令濬川,糢糊稱托,幾朔西閫,惟聲色自娛,而未可知其欲飭也。宜先此等之人,可歎者,殿坐于此,故不棍汰也,中軍元重會汰去。命小退,諸臣以次退出。未時,諸臣以次更爲進伏訖。有大曰,元重會處分時,所帶捕將,臣不能達,臣果有遺漏之失,故惶恐敢達矣。命書傳敎曰,元重會旣已處分,捕將所謂皮不存也,世豈有汰去捕將?汰去旣非推考,則何敢一刻仍佩,而尙今仍佩,其涉暗劣,施以不敍之典,其代以左捕將兼察事,政院牌招,聽傳敎。命書傳敎曰,古人云,家貧思良妻,近者武弁,其若望重,必也驕蹇,此予所以心常可駭者,其叔元弼揆,自予摠管時,於宣傳官見之者,而心常嘉之,今年八十有四,而其姪元重會,不體其叔,其驕傲,予常非之,其見幾不過矣。何以恩良妻卽故將鄭纘述也,元重會雖下敎,故將今何致之,其孫觀采,特命近侍調用,而大抵入此之人,銓曹必也相忘,予常慨然,其若思良妻,宜用其孫。噫,具以謙,將臣之子,以將臣之五寸姪,奚特副正?抑强扶弱,年雖衰,心不衰,副正具以謙許遞,鄭觀采除授,以示予意。仍命觀采帳殿肅拜訖。命書傳敎曰,今番試射,意蓋深矣,且扈衛廳試射,其滯久矣。今番試射時,閑良三中人,直赴殿試,其餘勿論,各廳三中人,各半熟馬帖,二中人,兒馬帖,一中人,上弦弓一張賜給,扈衛三廳中,已直赴者四十人加資,三中四分人,邊將除授,以此付標。諸臣以次退出。
上在慶熙宮。停常參·經筵。
夜三更,月暈,廻木星。自卯時至申時,日暈。
中宮殿·惠嬪宮,藥房口傳問安。答曰,知道。
藥房都提調韓翼謩,提調趙明鼎,副提調宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣,明日入侍,宜矣。
李世澤啓曰,憲府連日監察茶時,事甚未安,除在外·傳旨未下外,持平宋霮,卽爲牌招,何如?傳曰,允。
宋瑩中啓曰,左承旨李翼元,今日不爲仕進,卽爲牌招,何如?傳曰,允。
李世澤啓曰,大司憲金器大任所在外,執義金會元投疏在外,掌令成胤儉任所在外,申尙權傳旨未下,持平趙鎭衡在外,宋霮牌不進,今日以監察茶時之意,敢啓。傳曰,知道。
以承傳色口傳下敎曰,騎判·侍衛文臣·承旨·五衛將帿箭一巡試射,卽爲擧案。親臨文臣朔試罷後,政院·玉堂,藥房口傳問安。答曰,知道。
傳于李世澤曰,前北伯入侍。
傳于李在簡曰,今日夜對爲之。
吏曹參議洪趾海疏曰,伏以,仙寢祗謁,聖孝彌篤,和鑾穩旋,玉候益康,臣民慶忭,曷有其已?仍伏念臣之冒膺見職,非敢謂堪承也。惟以滌身於徧累之餘,廁跡於簪紳之末,感戴恩私,未暇他顧,黽勉供職,亦已久矣。再違政牌,罪速慢傲,聖度寬假,罰靳例勘,職名如舊,愧懼愈切。且臣父素患膈痞之症,每値換節之交,小失將攝,輒致添劇,日昨爲就靜寂,出往郊居,適因雨餘風寒,鞍馬受傷,外感闖發,宿症復加,臣自聞此報,方寸煎灼,按住不得,豈可抱此情私,徒懼瀆擾之爲罪,以自阻於孝理之下哉?玆敢忙陳短章,徑尋鄕路。伏乞聖慈,俯垂矜諒,亟遞臣職,以便救護,仍勘臣罪,以肅朝綱,千萬幸甚。答曰,省疏具悉。爾其勿辭護焉。
大司成金應淳疏曰,伏以,皇天眷顧,祖宗垂佑,拜陵禮成,經宿回鑾,聖體益臻康寧,臣民曷勝歡祝?仍伏念,臣以父病,蒙由歸護,纔有日耳。不自意國子新除,遽降此際,臣誠惝怳忸蹙,措躬無所,臣特一田野賤品,只幸遭遇聖明,猥受隆眷,臣雖糜力粉骨,報答無路。惟以筋力奔走,爲絲毫自效之計,前後恩命之下,未嘗不竭蹶趨承,而獨於一切淸要之地,自有區區微諒,前冬天官辭疏,已暴血懇,尙或入於淵衷之記有,而至如見職,爲任尤不輕,雖極一代之選,猶難其人。今乃以似臣顓蒙,拔之於時望之外,褎然處乎皐比,則濟濟多士,安所矜式?臣之一身僥濫,姑不暇論,臣恐淸朝名器,由臣而漸輕,此亦非細事也。噫,士者國之元氣,是皆誦法聖賢之徒,而出則爲黼黻皇猷之器,其所以培養之道,作成之方,實爲聖世先務,若使臣有一分堪膺之望,曷敢不思日贊襄,以裨菁莪之化,而百爾揣量,萬不櫬似,玆敢猥入文字,仰控必辭之義。伏乞天地父母,俯垂諒察,亟賜鐫改,以安私分,千萬幸甚。答曰,省疏具悉。任爾久矣,今於此職,捨爾其誰?爾勿過辭,從速上來察職。
戊子四月十二日卯時,上御建明門。親臨文臣朔試射入侍時,行都承旨宋瑩中,右承旨尹蓍東,左副承旨李世澤,同副承旨李在簡,記事官李翼運,假注書崔景岳,記注官沈鏶,記事官朴道仁,試官兵曹參判李應協·原溪君,都摠經歷南益祐·鄭觀采,兵曹佐郞李世奭以次侍立。上具翼善冠·袞龍袍,乘輿出通陽門,至建明門降輿,仍爲殿座。瑩中曰,左承旨李翼元違牌矣。命書傳敎曰,李翼元許遞,其代禮曹參議金龜柱除授,牌招察任,房依前。左承旨金龜柱追後進伏。瑩中曰,藥房都提調爲承候來待矣。上曰,藥房提調持湯劑入侍。出榻敎韓翼謩進前曰,昨日終日酬應,聖體若何?上曰,一樣矣。湯劑進御訖,翼謩曰,殿座似久,湯劑,伏望更進矣。上曰,晩後入之,可也。命先退。世澤曰,李正吾不入來,故入門官伏地矣。上曰,年雖老減下前,豈敢如此?申飭入來,可也。兵曹判書李景祜曰,李正吾,則付於末端,好矣。上曰,依爲之。上曰,校書博士柳焵,以校書爲賤乎?呼名而何不入來問之也。世澤曰,柳焵入來云矣。上曰,柳焵校書博士,而呼名於成均館之前,何故?在簡曰,外呼名矣。上曰,然乎?上曰,老除年限幾何?景祜曰,朔試射以五十爲限矣。命書傳敎曰,朝者下敎,今聞訓鍊院皆已擧行云,其下敎勿施。上曰,矢不過延和門,則十巡畢射後,當加五巡,以此申飭。命書傳敎曰,文武旣已勸奬,況宗臣乎?今日文臣朔試射畢射後,宗臣當帿箭一巡試射,以此分付。上曰,今番無分者,分揀,五十步內落矢者,皆收矢抄名,加射五巡。畢射後,命書傳敎曰,近者因靜攝,久未爲之,今日文臣朔試射時,令姜翰,以遐方文臣,十七分居首,一巡則四中,其可尙也,特爲陞敍,已下敎,無分人員,今番勿論。又命書之曰,今聞訓鍊都監中旬,例令訓鍊院差備官,禦營廳無,而禁衛營·龍虎營,亦有差備官云,此無他,兩營曾前兵判所管,故若此也,禁·禦兩營,豈可異同?今番爲始,禁衛營,一依禦營廳例,差備官置之,龍虎營,則依都監例爲之事,分付。又命書之曰,宗臣零替之中,以今日試射觀之,豈特敎之意哉?予心悵然。再明日,當宗臣殿講,便殿爲之,繖扇侍衛儀注時刻,置之,試官,左相趙明鼎·閔百興·金光國·李徽之,入直,兩儒臣爲之,只右承旨入侍。上曰,藥房提調持湯劑更爲入侍。出榻敎韓翼謩·趙明鼎,持湯劑進伏,上進御訖。翼謩曰,明日湯劑,亦依例乎?上曰,依爲之。藥房諸臣先退。命書傳敎曰,宗臣帿箭試射時,雲南君榗,帿箭一中,兒馬帖一隻賜給。上乘輿還入大內。諸臣以次退出,
戊子四月十二日酉時,上御集慶堂。前北伯入侍時,大司憲金器大,左副承旨李世澤,假注書崔景岳,記注官沈鏶,記事官朴道仁以次進伏訖。上曰,好來,喜矣。上曰,北道農形,如何?器大曰,農民方切望雨,臣到金城·淮陽等境遇雨矣。上曰,卿見白頭山乎?對曰,往見矣。上曰,露宿幾日?對曰,六日矣。上曰,有祭文乎?對曰,親製下送矣。上曰,祭文持來。賤臣承命持入,上命讀奏訖。器大曰,請還寢東呂·址淳等還配之命,更令王府嚴鞫得情。上曰,勿煩。措辭見上器大曰,請還寢定配罪人者斤萬酌處之命,更令王府嚴鞫得情,快伸王章。上曰,勿煩。措辭見上器大曰,請還寢定配罪人金柱泰減等之命。上曰,已諭,勿煩。措辭見上器大曰,新除授掌令成胤儉,時在咸鏡道鏡城判官任所,持平趙鎭衡,時在忠淸道舒川地,司諫院司諫李壽勛,以回還書狀官,未及上來,獻納奇彦觀,時在全羅道光州地,正言李溎,時在務安縣任所,正言朴師崙時在江原道鐵原地,請竝斯速乘馹上來事,下諭。上曰,依啓。李壽勛,準事後自當上來,勿爲下諭。傳啓訖,器大先爲退出。上曰,儒臣持警世問答入侍。出榻敎副應敎朴志源,副修撰徐浩修進伏。上命儒臣·承史輪讀訖。儒臣先爲退出。上曰,修撰李得福,尙無動靜乎?世澤曰,傳旨捧入矣。命書傳敎曰,伊時之事,予不欺心而雖諭,今者此任,於爾晩矣,誠非偶然,何敢若是撕捱?只推,卽爲牌招察任。世澤曰,掌令申尙權傳旨亦入矣。命書傳敎曰,往事何過撕捱?只推,更爲牌招察任。上命讀奏,吏議洪趾海,大司成金應淳疏下批後,諸臣以次退出。
戊子四月十二日初更四點,上御集慶堂。夜對入侍時,參贊官李在簡,侍讀官朴志源,檢討官徐浩修,假注書崔景岳,記注官沈鏶,記事官朴道仁以次進伏訖。上曰,上下番講讀大文,承旨讀序文,可也。在簡曰,近思錄持入矣。上曰,夙夜箴持入,可也。上曰,玉堂日記,書以停經筵乎?在簡曰,然矣。上曰,今則經筵夜對,兼之矣。在簡曰,兼之矣。志源·浩修讀奏原篇,在簡讀奏序文訖。上曰,深玩則有味,各奏文義,可也。上曰,太學諸生,予勸以十箴矣。雖怠惰放肆之人,開卷則少有起敬之心,而但掩之則乃復如初,此難矣。上曰,夫子在座,顔·曾後先,想像其氣像,自有欽敬之心矣。予則知以建功湯,而知之不難而行之爲難矣。上曰,承旨亦進文義,可也。在簡曰,終日酬應,又爲夜對,極爲盛事,敢不陳奏,而上下番已進之矣,更無所達矣。上曰,小學指南,持來可也。賤臣承命持入,上曰,此異於夜對,自承旨以次輪讀,可也。畢講後,命書傳敎曰,眞西山大學衍義云,夜對勝於晝訪,故人君經筵,夜對相對。以玉署日記觀之,只經筵而停夜對,則書曰,只經筵而停夜對,停經筵而行夜對,則書曰,停經筵而行夜對,無日不書。噫嗣服後講筵,不過書自我自,而雖然觀玉署日記,何敢忽也?噫,在銅闈時,上元日,瑤華堂行夜對,其時春坊,卽故相宋寅明,故參判李匡世,桂坊卽徐宗晉也。伊時故相云,予凡人於此日詩酒消日而,以今行夜對,益勉于予。伊後湖西伯時,復誦上元日夜對勉予,奚特其章之載日記。尙今思焉。噫,今則視昏,興感昔年日記,行法講于資政殿而未能,其日只背誦小學題辭而止。從此以後,玉署只錄其停,予則靜攝度日。嗚呼,況此年乎?靜臥思之,經筵雖不能爲夜對,豈不一番聽乎?蹶然而起,夜對則平坐而坐,亦難着笠,坐椅行焉。此意以予今年之心,及今不爲?,益衰何爲?此數年來初行者,其講何?卽夙夜箴,意亦深也。常時問答,不過臥而聽之,今夜與儒臣討論,依若前日,亦豈七十五歲攸料者?講畢,餘意惓惓,取令讀小學指南,此書卽小學,予年十三乃讀,亦回其甲。噫,復政前,庸·學輪回以讀,嗚呼,萬萬料表,復講後事體異焉,故奚憚其衰?論·孟·詩·書,次第重講,而吁嗟,望八,論·孟重講,已是異事,況詩·書乎?或勸羲經而自量其氣,誠難誠難。且講小學之回甲,以博約復初之意,欲講小學,事與心違,立敎篇僅講,因視昏若此。特以誦書一篇,名曰指南,此意以補不能讀之意也。問答旣云,其撰雖予,本文聖賢之訓也。因此坐,其令續讀,予雖涼德,豈觀瞻而爲此?噫,幾年之後,館吏今日,當書停經筵行夜對,四十載講學餘意,今夜少伸。噫,望八其君,僅能爲此,其何曰以補濟濟靑衿之意?此猶少補末世頹俗矣。更鼓已深,若是呼寫,凡諸海東賢士大夫,感予七十五歲,爲今年用心之意。勿以此敎爲數行之文具,則豈徒副予心,亦豈不有助於世乎?勖哉勉哉。浩修曰,臣適入直,觀此盛擧,不勝伏幸矣。上曰,兩儒臣之入直,工巧矣。見七十五歲君之夜對,果難矣。命退,諸臣以次退出。
上在慶熙宮。停常參·經筵。
中宮殿·惠嬪宮,藥房口傳問安。答曰,知道。
藥房都提調韓翼謩,提調趙明鼎,副提調宋瑩中啓曰,昨日臨門試射,向夕還內,伏未審夜間,聖體調攝,若何,痰候何如?寢睡·水刺之節,亦何如?,臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道,氣則一樣矣。
李世澤啓曰,大司憲金器大呈辭,執義金會元投疏在外,掌令成胤儉任所在外,申尙權傳旨未下,持平趙鎭衡在外,一員未差,今日以監察茶時之意,敢啓。傳曰,知道。
以承傳色口傳下敎曰,待下敎詣閤。
傳于尹蓍東曰,內局入侍,畿伯肅拜後,同爲入侍。
李世澤,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,入直軍兵等中日習射事,標信命下矣。雨勢如此,不得爲之之意,敢啓。傳曰,知道。
傳于尹蓍東曰,儒臣持問答·兩漢詞命入侍。
備忘記,頃者之雨,望雲之中,於農足矣。恒言猶待霽後一雨,今日聞雨聲,且聞水標之報,此誠高高眷顧元元之致。雖然可畏者一心,操捨予心,秋成然後此心可舒。嗟,彼方伯守宰之臣,體予意體予意之意。令備局,申飭諸道。昨夜講夙夜箴,意亦此也。
備忘記,尙方弓矢人陞差內弓房之意,昔年上言,而伊時中官等,齊聲以奏云,若此何以擇差云,故特令置之。其後靜思,若筒箇等第,中官亦皆遐鄕人,引進同鄕,事勢固然,故今日試射時下問,豈特同鄕?京冒入者多,今乃聞焉,此豈公也?此後昔年弓矢人,有子弟者,則雖在京許入,而所謂昔年則庚子之以前也。其餘尙方弓矢人,取才擇定,而雖尙方弓矢人,在京者置之。以遵大典法,而當該次知中官,若有挾私同鄕之人用者,令內侍府,其令問奏,令前京冒入者仍存事,一體分付。
備忘記,昨日宗班試射,豈爲諸宗之意?一人一中,可謂寒心,故有此殿講之命。其擧案,只有安原副令一人,豈特事面之寒心乎?我宗零替,心切悵然,豈爲一宗臣殿坐?因此兼爲入直內三廳武兼訓局禁營將官武經講,政院知悉擧行。
以尹慶龍爲假注書。
李世澤啓曰,事變假注書權偀,身病猝重,勢難察任,今姑改差,何如?傳曰,允。
以趙斗謙爲事變假注書。
尹蓍東啓曰,上番兼春秋沈鏶,身病猝重,勢難察任,今姑減下,其代令該曹卽爲口傳差出,何如?傳曰,允。
吏曹口傳政事,兼春秋單慶再觀。
李在簡,以兵曹言啓曰,禁軍賞試射,今日設行於慕華館,而雨勢如此,有難試放,今姑撤場,待晴卽爲擧行之意,敢啓。傳曰,知道。
尹蓍東啓曰,卽者副修撰徐浩修,以其親病,陳疏徑出,原疏纔已捧入矣。所當卽捧禁推傳旨,而此與無端徑出有異,推考警責,何如?傳曰,允。
以承傳色口傳下敎曰,古者雖一品宗臣,乘轎入來應講,今則只一人,恩彦君,不入宗學乎?知入。
戊子四月十三日辰時,上御集慶堂。藥房入診,畿伯同爲入侍時,都提調韓翼謩,提調趙明鼎,副提調宋瑩中,記事李翼運,記注官沈鏶,記事官朴道仁,京畿監司南泰齊,醫官方泰輿·李以楷·慶絢·金季良·吳道炯·鄭允說以次進伏訖。翼謩曰,夜間聖體調攝,若何?上曰,一樣矣。寢睡·水刺之節,亦何如?,上曰,亦一樣矣。請進湯劑,上進御後,仍請診候,上許之,泰輿診候訖,退伏奏曰,脈候左右三部度數調均,滑體亦一樣矣。諸醫以次診候訖,所達與泰輿同矣。上曰,昨日試射時,射法皆無等矣。翼謩曰,曾前試射時,亦多不成樣者矣。今番則不但有多中者,皆能成樣矣。上曰,前者尹領府事一中矣。近來則大勝於前,寔由於勸奬也。翼謩曰,此莫非聖上飭勵之效也。上命讀西伯狀啓,瑩中讀奏。上曰,西伯爲人從容,甚好矣,且不老云矣。翼謩曰,然矣。上曰,今番久旱,誠甚悶矣,而監司尙不動心,是亦從容中一事矣。翼謩曰,然矣。上曰,畿伯進前。泰齊曰,昌陵王子仁城君墳墓,在於翼陵·順懷墓之間,年久不修,瑩域圮毁。乙丑八月因道臣陳達,命高陽郡加土改莎,仍遣禮郞致祭。聖上之惻然追感特命修改者,實出於敦親之盛意,而纔過數十年,其頹圮比前尤甚。魂石·石人,皆爲土所埋,所見可謂嗟愍。況昌陵象設,只隔一崗,揆諸事理,宜有改修之道,而此不必多用民力,只使六陵守護軍赴役,以翼陵陵官看檢則似無弊端,故敢此仰達。上曰,當初不善修改,故至於此矣。左議政韓翼謩曰,臣俄聞畿伯之言,則墳墓前後,樹木蓊密,莎草未及托根,旋卽枯損,木根隨以蔓生。不可不略加疏斫,而此是陵寢至近處,故自下不敢仰請云矣。上曰,竝依所奏爲之,而出擧條分付,可也。出擧條上曰,藥房提調持湯劑,更爲入侍。出榻敎上進御後,命儒臣持警世問答,御評兩漢詞命入侍。賤臣翼運承命出來,應敎朴志源,校理徐浩修偕入進伏訖。上命問答讀之,志源讀奏。又命下番讀兩漢詞命,浩修讀奏。上歷論人主政事得失賢否。至文帝事,下問曰,儒臣之意,以爲如何?浩修曰,文帝能優容汲黯,任用董仲舒,則庶可復三代之治,而自古儒者之行道甚難,似是運數所致也。上曰,三代之治則誠難矣。翼謩曰,然矣,雖未及三代,其效亦不少矣。浩修曰,庶幾禮樂則可爲之矣。上曰,庶幾禮樂,亦難矣。豈可以玉帛鍾鼓云乎哉?翼謩曰,然矣。上曰,雖然文帝若光武問於予曰禮樂可致歟云爾,則予曰不能爲也,豈不愧哉?上曰,每事王道好矣。翼謩曰,然矣,王道則萬全不敗之道也,聖敎至當矣。上命儒臣先退。上曰,承旨徐有大許遞,其代鄭昌聖除授,牌招察任,房順房。出傳敎上曰,昨聞北道舊伯所奏,鼻白山祭初獻外,亞·終獻以儒臣爲之,而今番初次,故皆以邊將充差云。以國王塡祝之文,以布衣苟充獻官,事體寒心。今後則不過一年二次,食君之祿,身爲邊將,豈若此?雖然其時難以充差,則以前銜朝官爲之,帽帶依此擧行事,分付道臣。出傳敎諸臣以次退出。
上在慶熙宮。停常參·經筵。
恭惠王后忌辰齋戒。
藥房都提調臣韓翼謩,提調臣趙明鼎,副提調臣宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予則一樣,卿與提調以試官入侍,建功湯令副提調持入。
中宮殿·惠嬪宮,藥房口傳問安。答曰,知道。
鄭昌聖啓曰,大司憲金器大呈辭,執義金會元投疏在外,掌令成胤儉任所在外,申尙權傳旨未下,持平趙鎭衡在外,一員未差,監察茶時之意,敢啓。傳曰,知道。
尹蓍東,以弘文館言啓曰,本館下番,無他推移之員,不得已以上番姑降入直之意,敢啓。傳曰,知道。
下備忘記于尹蓍東曰,今日殿講時,內外入直文臣應講人書入。先宗臣,次文臣,次武臣,當爲殿講,以此,分付。
下備忘記于李世澤曰,武臣堂上朔試射,中日廳當進定於來日,試官洪重孝·鄭汝稷·李殷春,入直騎郞·摠郞爲之,侍衛入直擧行。時刻隨時只入正時,延和待令,兩營中旬,其令依例爲之。
傳于李世澤曰,明日朔試射,以建明門擧行。
以趙彦爀爲事變假注書。
鄭昌聖,以兵曹言啓曰,卽接東道參軍牒報,則御營廳所授惠化門南邊體城五間半許崩頹云。令繕工監爲先把子圍排,分授軍門,急速修築,而把守軍兵,亦令該軍門量宜定送,限守築間各別守直之意,分付,何如?傳曰,知道。
又以御營廳言啓曰,因兵曹草記,本廳分授惠化門南邊體城五間半許頹落處,卽速修築,把守軍亦令該軍門多數定送,嚴加守直事,命下矣。修築則卽當擧行,而今日爲始,本廳將校率領鄕軍二十名,限修築間晝夜輪回守直之意,敢啓。傳曰,知道。
平安監司狀啓,价川郡中南面居李龍來家失火,隣居民家十六戶,竝爲延燒,其中林武昌率女十六歲人等,竝爲致死事。傳于李世澤曰,令本道恤典擧行。
戊子四月十四日辰時,上御集慶堂。藥房入診入侍時,都提調韓翼謩,提調趙明鼎,副提調宋瑩中,假注書崔景岳,記注官慶再觀,記事官朴道仁,醫官方泰輿·李以楷·慶絢·金季良·吳道炯·鄭允說以次進伏訖。翼謩曰,聖體調攝,若何?上曰,一樣矣。翼謩曰,湯劑煎入矣,上進御訖。翼謩曰,再湯劑何以爲之乎?上曰,晩後入之,可也。翼謩曰,明日湯劑,亦依例乎?上曰,依爲之。宗臣殿講設行後,副提調宋瑩中,率醫官先爲退出。
戊子四月十四日巳時,上御集慶堂。宗臣內外入直文臣·入直內三廳武兼·訓局·禁營將官殿講入侍時,同副承旨鄭昌聖,假注書崔景岳·尹慶龍,記注官慶再觀,記事官朴道仁,試官左議政韓翼謩,行司直趙明鼎,吏曹參判閔百興,行司直金光國·李徽之,應敎朴志源,修撰沈觀之進伏訖。鄭昌聖曰,今日殿講,應講入直文臣,各司未及擧案,故政院直考省記入啓,而追聞其中多有年滿者矣。上曰,講員爲幾人乎?昌聖曰,只爲二人云矣。上曰,數小何妨?年滿者退去,可也。上曰,文臣未及待令,則宗臣先爲入講,可也。安恩君進講,不能讀奏。上曰,大學經一章,人孰不讀乎?命書宗簿提擧推考傳敎。傳曰,宗臣幾零替,其雖零替,一自金圈以後,擧皆頉免,昔聞乘轎人皆應講云。只有一人,經一章首章,人孰不誦,而講章諺解,其不通,事體寒心,本寺提調從重推考。出傳敎傳曰,藥房提調持湯劑更爲入侍。上曰,恩彦君䄄,一體應講。出榻敎上曰,恩彦入來與否,注書知入。注書復命曰,果已入來矣。昌聖曰,恩彦君四拜□使引儀呼唱乎?上曰,當敎婦初來,依爲之。禮畢後進伏,命官抽栍小學目不視邪色之章,講畢。上曰,當問文義,生子形容何以端正乎?恩彦曰,邪色淫聲,不接耳目,故生子自然端正矣。上曰,古有胎敎者乎?對曰,文王矣。上曰,能善文義矣。命書加資傳敎。傳曰,宗臣殿講居首恩彦君䄄加資。文臣殿講居首李陽復半熟馬一匹賜給。武臣殿講居首金潤章半熟一匹賜給。張宅基以關北之人,豈特能讀?文義旣佳,特爲陞敍。出傳敎上曰,此與能麼兒講有異,而注書不爲呼名,注書從重推考,可也。出擧條講畢,諸臣以次退出,
上在慶熙宮。停常參·經筵。
恭惠王后忌辰。
藥房都提調臣韓翼謩,提調臣趙明鼎,副提調臣宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?,臣等率諸御醫,趁朝入診,詳察聖候爲宜,臣等不任區區憂慮,敢來問安,竝此仰稟。答曰,知道,氣則一樣。建功湯,殿坐時持入。
中宮殿·惠嬪宮,藥房口傳問安。答曰,知道。
李在簡啓曰,大司憲金器大呈辭,執義金會元投疏在外,掌令成胤儉任所在外,申尙權傳旨未下,持平趙鎭衡在外,一員未差,今日〈以〉監察茶時之意,敢啓。傳曰,知道。
李世澤,以御營廳言啓曰,賞試射時,六兩遠射人,別單書入,已有前例矣。今春等賞試射時,本廳軍官閑良金麗玉,六兩遠射,依例別單書入之意,敢啓。傳曰,知道。
又以御營廳言啓曰,本廳春等賞試射時,射砲用劍,各技藝賞格,從分等多寡,以本廳所儲木綿分給後,別單書入之意,敢啓。傳曰,知道。
下備忘記於李在簡曰,近者百隷雖怠慢,此時畢射,而今乃書入單子,諸曹堂上遞差。莫重國試試官,不卽修入,若是稽滯,諸試官一體推考。
以許蔡爲事變假注書。
以賓廳頉稟,傳于李世澤曰,再明日來會。
以承傳色口傳下敎曰,趙心泰是趙儆之子云,今番參酌。
又下敎曰,前宣傳官洪和輔,令該曹懸註調用。
下敎曰,洪和輔若參上,則宣傳官都摠府,待窠調用。
下敎曰,濟州子第業弓上京者知入。
以承傳色口傳下敎曰,此處騎蒭闕之,宜存前例,騎蒭一巡代,柳葉箭加一巡爲九巡,片箭一巡爲之。
下敎曰,濟州子第業弓一人,當試射,使之待令,業儒者欲召見,亦爲來待。
下敎曰,業弓者有一人云,十巡下擧案應射,前有爲儒業而以射,直赴五人中,如有自願應射者,一體擧案,儒則欲召見,使之來待。
殿坐罷後,政院·玉堂,藥房口傳問安。答曰,知道。
戊子四月十五日巳時,上着袞龍袍,乘輿出崇賢門,御建明門。親臨武臣堂上朔試射入侍時,行都承旨宋瑩中,左承旨金龜柱,右承旨尹蓍東,左副承旨李世澤,右副承旨李在簡,同副承旨鄭昌聖,假注書崔景岳·尹慶龍,記注官慶在觀,記事官朴道仁,試官刑曹判書洪重孝,摠戎使金時默,完春君李殷春,兵曹佐郞李世奭,摠府都事李煌·林鵬翰以次進伏訖。上曰,軍門習陳,例除標信,況殿座乎?此後則除標信應射,可也。上曰,前排入之,宣傳官趙心泰,拿入,可也。上曰,平箭與否,汝稟之乎?平箭官稟之乎?心泰曰,平箭官,請臣以稟故耳。上曰,予已諒之而問汝矣。汝亦武弁,果以五錢重射之乎?汝則分揀矣。平箭官,何寺官員乎?對曰,軍器寺官員矣。上曰,軍器寺官員,不知放砲,平箭則不可食祿而置之矣。上曰,行首宣傳官,拿入,可也。上曰,拿入者誰也?李世澤曰,李廷綬矣。上曰,傳命宣傳官,汝當擇出,而每每苟充,當決棍,而特以李廷綬故予果斟酌拿出,可也。上曰,藥房提調持湯劑更爲入侍。上曰,宣傳官趙心泰汰去。出榻敎上曰,趙心泰誰也?李殷春曰,趙儆之子矣。上曰,置之,可也。上曰,中旬遠射人,使之進前。金麗玉進伏。上曰,汝家何在乎?對曰,時在平壤矣。上曰,身手好耶?宋瑩中曰,眞健兒矣。命中使持來大弓。上曰,汝能彎之乎?試之,可也。麗玉僅爲開弦。上曰,武臣中能有彎此乎?侍臣皆不能開弦。上曰,此爲地字弓矣。傳曰,御營廳付料軍官金麗玉中旬時,六兩矢或一百五十餘步,或七十餘步,或六十餘步,故今日召見,可謂健兒,諸營中相當窠,爲先調用,唱榜後直差將官事,分付。出傳敎傳曰,昔年見之,以軍職春秋等試射言之,數十巡內,或五十餘分或四十九分,故一則加資,一則加資,代熟馬面給之命。仰覩四十九分,取十巡加資,前例故也。近者一無見,豈特此類?中日中官,亦然矣。今則豈云四十九分?四十一分者,亦不聞,此無他,武士漸怠之致。況中官束弓矢於亭閣,定中日然後臨渴濬井,事之寒心,莫此爲甚。武將古謂武宗,而今則豈特堆塵於箭筒?雖令宣傳官摘奸,深藏箭筒,何能取來?噫,昇平日久,彊場無虞,庶可支撑,豈繫于苞桑之意乎?今日試射之類,其中有善射者,而無一人全布。近者職卑中官,亦有一中日五中者多,而射藝無形,故雖若此,祿試射自可摸樣故也。豈不愧於古崇祿河海雲之雨中猶着笠帽,不設革而射一穴者乎?取人若此,故以土穴爲貫皮,以五矢俱中爲限,豈不爲今日慙武之龜鑑乎?此後若有無一人全布者,當嚴治,以此申飭。噫,祿試射軍職中有名者,予已知之,豈敢隱也?君亦知而若此,豈不慨然乎?武臣之爲武宗者必曰非渠之過,卽余之怠也,宜自勵而勉飭。出傳敎上曰,朔試射與祿試射,同異何如?金時默曰,祿試射以四孟朔爲之,朔試射每月爲之矣。上曰,濟州子第之在京者,雖業儒,有能射者,使之入射於末端,可也。傳曰,武臣堂上朔試射時居首嘉善李春馨,半熟馬一匹賜給。出傳敎上曰,濟州子弟一中人,上弦弓一張賜給。出榻敎傳曰,明日德游堂漢學文臣殿講,侍衛·繖扇·儀注,置之。待下敎只入正時,試官,領相·戶判·閔百興·金光國·趙德成·李徽之·李萬恢。執冊承旨,左承旨爲之,只執冊承旨入侍。出傳敎
上在慶熙宮。停常參·經筵。
藥房都提調臣韓翼謩,提調臣趙明鼎,副提調臣宋瑩中啓曰,昨日親臨試射,抵暮還內,伏未審夜間,聖體調攝,若何,痰候何如?寢睡·水刺之節,亦何如?,臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,氣則一樣,明日入侍矣。
中宮殿·惠嬪宮,藥房口傳問安。答曰,知道。
李在簡啓曰,大司憲金器大呈辭,執義金會元投疏在外,掌令成胤儉任所在外,申尙權傳旨未下,持平趙鉉衡在外,一員未差,今日以監察茶時之意,敢啓。傳曰,知道。
以承傳色口傳下敎曰,今番則文臣參酌,譯官亦置之。
又下敎曰,今番累年之後爲之,申大脩·徐有隣,分揀。
又下敎曰,今日應講者小,本院被選人待令。
李世澤,以都摠府言啓曰,今日入直內三廳武兼禁軍及軍兵等,當爲中日習射,而親臨漢學殿講相値,不得爲之之意,敢啓。傳曰,知道。
又以禁衛營言啓曰,各軍門中日時沒技人別單書入事,已有前例矣。今四月十一日本營將校軍兵等春秋等賞中日時,敎鍊官閑良朴挺世,片箭邊三中沒技,依例別單書入之意,敢啓。傳曰,知道。
又以禁衛營言啓曰,本營將校軍兵今春夏等賞中日時入格之類,依例分等施賞後,單子修入之意,敢啓。傳曰,知道。
又以兵曹言啓曰,禁軍賞施射時,射砲入格之類,依例分等施賞後,禁軍沒技人原單子中,懸註以入之意,敢啓。傳曰,知道。
又以兵曹言啓曰,卽接北所衛將牒報,則本所近處松木一株,因風折落云,令該所依例斫去之意,敢啓。傳曰,知道。
又啓曰,明日次對,兩司當爲進參,除在外傳旨未下外,大司憲金器大,待開門牌招,以爲入侍之地,何如?傳曰,允。
以方泰坤爲事變假注書
以方宗擧爲事變假注書。
以金鳳顯爲事變假注書。
傳于鄭昌聖曰,領相代金判府事爲之。
以忠淸監司狀啓,公州等邑居金召史等燒死渰死事。傳于鄭昌聖曰,令本道恤典擧行。
戊子四月十六日巳時,上御德游堂。親臨文臣漢學殿講入侍時,左承旨金龜柱,假注書崔景岳·尹慶龍,記注官慶再觀,記事官朴道仁,試官判府事金陽澤,戶曹判書李思觀,吏曹參判閔百興,副司直金光國·李萬恢·趙德成·李徽之以次進伏訖。鄭厚謙進講,上曰,能有工夫矣。具㢞進講,請書自不。上曰,第爲始讀也,讀奏半行,受栍。上曰,誤出粗栍之試官,推考,可也。出擧條李世孝進講。上曰,此文臣,年久果能善讀否?上曰,其講頗熟矣。李中裕進講,講畢,命誦三經四書,稱善不已。命書傳敎曰,成均典籍李中權,純通漢學,故恐或勤於此而怠於本,命誦四書三經,皆誦。登科十年,其能若此,其誠可知,治百里亦誠也。其令銓曹,守令待窠,懸註調用。出傳敎上曰,藥房三提調更爲入侍。上曰,譯學被選人,亦爲呼名進講,可也。傳曰,漢學殿講時純通人,各半熟馬一匹賜給,不通人,其令會公廨,能讀後以奏。出傳敎傳曰,譯學被選人殿講時,倭學人皆能誦,令本院考其勤慢,以等第施行,淸學人各弦弓一張賜給。漢學人不可無飭,當該漢學訓上,從重推考,其令率留公廨,能誦後以奏。訓上若此,況兼敎授,豈無飭也,而皆□云不飭謀免,事體寒心。纔遞漢學敎授,令該曹今日單付,其令宿于本院勸課。出傳敎講畢,纔退出。上曰,諸承旨及入直儒臣,來待于通陽門。出榻敎都承旨宋瑩中,左副承旨李世澤,右副承旨李在簡,同副承旨鄭昌聖,儒臣洪秀輔·沈觀之入侍。上御通陽門內槐木之下,命書傳敎曰,坐此命追慕益切,六承今日入侍,兩注書與史官玉堂,春坊上下番騎省郞,以頌題製進。此臺今年乃築,手書坐樹下懷萬倍之御題。諸臣以次退出。
上在慶熙宮。停常參·經筵。
藥房都提調臣趙明鼎,副提調臣宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?,臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道,氣則一樣矣。
中宮殿·惠嬪宮,藥房口傳問安。答曰,知道。
李在簡啓曰,大司憲金器大牌不進,執義金會元投疏在外,掌令成胤儉任所在外,申尙權傳旨未下,持平趙鎭衡在外,一員未差,今日以監察茶時之意,敢啓。傳曰,知道。
以承傳色口傳下敎曰,曾於甲子年亦爲之,領役部將看役人當試射,卽爲待令,領役部將陞敍與否知入。
李世澤啓曰,大臣·備局堂上,依下敎來待矣。
傳于宋瑩中曰,次對同爲入侍。
下備忘記于尹蓍東曰,凡奏御文字體重,或云幸甚,或云多幸,古禮皆有,而今番江原監司李彦衡狀聞中曰可喜,其欠敬謹,從重推考。
以洪敏海爲事變假注書。
傳于鄭昌聖曰,儒臣持警世問答入侍。
左副承旨李世澤疏曰,伏以,寶算冞高,聖孝益篤,祗拜仙寢,回鑾萬安,臣民歡忭,曷有其極?仍念臣等以遐鄕畸孤之賤,謬蒙淸朝拂拭之恩,從前叨歷,罔非濫紆,而涓埃莫酬,罪戾徒積,奉身斂跡,退屛荒野,自甘廢棄於當世,更無蘄望於榮塗。頃以曹司衛將恩除,分義有不敢偃便,且伏聞園陵有事,動駕定日之報。離捨病父,趲程千里,來參陪扈之班,仍供宿衛之役。誠不自意銀臺特除之命,忽下衛所仕直之時,光寵赫然,有隕自天,皇皇出肅,感淚交零。乃以六載積違之蹤,復廁九重近密之地,懽幸之私,惶感之心,實非他日之媲。勉勵忠精,殫竭忱誠,庶幾筋力奔走,日覲天陛,更不復爲離遠京輦之計,而第臣竊有區區懇急之情,初未敢率爾陳籲。旣又念君臣猶父子也,父子之間,何言不盡?臣家世貧窶,身謀且拙,寄寓假貸,不成契活,臣之老父,今年七十有四矣。疾病種種,氣息綿綴,而窮匱日甚,菽水難繼。臣誠不孝,莫效負米之誠,朝夕供養之節,醫藥調護之道,俱無以盡人子之職。嘗誦古人嗷嗷晨烏,其子反哺,我豈不如,鬱其誰訴之語,情理迫隘,忽忽無生世之念矣。恭惟聖朝孝理之化,輒有乞養許施之例,今臣至懇,亦宜在所矜恤。倘蒙聖慈,曲賜憐愍,特畀臣一小邑,推其俸祿之餘,粗備甘旨之具,俾臣父餘年,得享便養之榮,則臣謹當隕首結草,以圖報效。且臣姿性愚騃,不慣需世,華貫淸窠,決無堪任之理,朝家官職,旣有輕重,人臣陳力,無間內外。如使臣因此盡心於撫字之任,或不至於孟浪僨誤,則又不爲微臣仰答殊私之一道也。伏乞天地父母,竝加垂察而矜許焉,臣無任涕泣祈懇之至。答曰,省疏具悉。所請者特爲許施。
全羅監司金相翊疏曰,伏以,臣猥以無似,濫叨洪造,釋褐六年,遽躋下大夫之列,淸塗華貫,歷揚殆遍,涯分已過,毫絲莫效,居常愧懼,如集于木。不意湖藩宣之命,又千萬夢寐之外,臣始而惶感,終焉慙悸,益不省措躬之所也。噫,承流宣化,綱紀一方,責任甚重,固非人人所可擬議,而至於本路,視他方尤有別焉。氓俗未醇而健於訟獄,事務甚繁而難於剸理,況自前年回祿之後,民居纔奠,餘憊未蘇。苟非威望足以彈壓列郡,才智足以綜理庶務,則莫宜居之。其豈可不論人器,徒循資級,苟然塡充也哉?顧臣空愚謭劣,無一可稱,其不合於方面之寄者,不惟臣之自知甚審,抑亦聖鑑之所已俯燭,而今乃擧以畀之,不少難愼。濫吹招譏,物情有駭,竊恐貽累於淸朝綜核之政,非細故也。臣若不自揣量,徒慕榮寵,冒當重任,卒致僨事則一身顚沛,固不足恤,而其如累聖簡而羞朝廷何哉?此臣所以寧被逋慢之罪,不敢爲承膺之計者也。玆不得不披瀝危悃,仰瀆宸嚴,伏乞聖明,俯賜照察,亟命遞改,以重藩寄,以安微分,不勝幸甚。答曰,省疏具悉。卿其勿辭,速往欽哉。
修撰徐浩修啓曰伏以,臣曩陳懇迫之情,獲承救護之批,專意藥餌,母病少可,臣誠感極而涕,不知所報。迺者飭敎荐下,天牌再降,臣母病中,責臣以義分,趣臣以祗承,臣上畏君命,下循母訓,抑心就直,今已多日矣。卽於筵退之後,得接家信,則偶因飮啖之失宜,以致表氣之闖入,痞滯旣甚,咳喘尤苦云。臣固知再三瀆擾之萬萬惶凜,而方寸如灼,按住不得,玆敢忙投短章,徑出禁門。伏乞聖明,亟遞臣職,仍治臣罪,以嚴國綱,以便救護,不勝幸甚。答曰,省疏具悉。爾其勿辭護焉。
戊子四月十七日辰時,上御集慶堂。藥房入診入侍時,都提調韓翼謩,提調趙明鼎,副提調宋瑩中,假注書崔景岳,記事官權恢·朴道仁,醫官李以楷·慶絢·金季良·吳道炯·鄭允說以次進伏訖。翼謩曰,夜來聖體若何?上曰,一樣矣。寢睡·水刺之節,亦何如?上曰,亦一樣矣。中宮殿氣候何如?上曰,安矣。惠嬪宮氣候何如?上曰,無事矣。王世孫氣候何如。上曰,無病矣。翼謩曰,湯劑持入矣。上進御訖。翼謩曰,敢請診候。上曰,依爲之。翼謩曰,方泰輿以身病不入來矣。以楷診候,退伏奏曰,脈候左右三部度數調均,而滑體一向矣。諸醫所奏與以楷同。上曰,提調退去,監煎以入,可也。提調趙明鼎先退,持湯劑更爲入侍,上進御訖。翼謩曰,明日湯劑亦依例乎?上曰,依爲之。藥房副提調宋瑩中,率醫官先爲退出。
戊子四月十七日辰時,上御集慶堂。大臣·備局堂上引見入侍時,左議政韓翼謩,戶曹判書李思觀,副司直趙明鼎,刑曹判書洪重孝,兵曹判書李景祜,行副護軍鄭汝稷·李章吾,戶曹參判金時默,禮曹參判趙曮,吏曹參判閔百興,校理沈觀之,同副承旨鄭昌聖,假注書尹慶龍,事變假注書權偀,記註官權恢,記事官朴道仁以次進伏訖。上曰,備堂入來者幾人乎?翼謩曰,某某矣,俄聞銓官之言,則玉堂多有苟艱之弊云矣。上曰,敍用。翼謩曰,南玄老入於特罷中矣。上曰,竝敍用。閔百興曰,洪檢·李普觀·李敬玉·具庠,亦在罷散中矣。上曰,一體敍用。翼謩曰,其中有不敍之人矣。上曰,仍爲敍用,可也。上曰,金勉行事,予則曰非矣。初則禁之,而後乃許之者非矣。翼謩曰,臣自外聞之,則婦人上言,不無過重者云矣。上曰,旣是龍虎之內,則雖二百步,當之矣。上曰,府郞摘奸時,以仍舊貫含糊以報,必欲盡拔五十間而然乎?果如臺言,泣請該郞,則事涉殊常矣。纔經道伯,若思封丘治茅之事,豈有是理?翼謩曰,鄭翼祥處分時,臣亦曰不守固執,仍政院之退斥,遽改奏御之文字,大爲非矣,爲說矣。又曰,法聖僉使,仍其妻□□旣已蒙宥,則李興宗之罪謫,今已經歲,宜有分揀之道矣。上曰,李興宗之令僉使,豈敢拒逆乎?花盆之添載亦非矣。國穀所載船,衣服亦難添加,則況他物乎?像想臭載之物,惡臭怳如在鼻,此則當嚴治之矣。今秋若豐登則宜有處分矣。上曰,李泰祥之補腸能生者,古豈有之乎?古有導掌者,中銃丸而生者,或云李義豐爲殘劣,而夜有刺客,則雖項羽,無奈何矣。傳曰,莫重兩司,無一人入侍,事之寒心,莫此爲甚。都憲與他有異,飭勵□□以公法受,施以不敍之典,其餘在外人,勿論過限與否,何可一向羈縻?竝遞差。出傳敎上曰,藥房提調,持湯劑更爲入侍。傳曰,將士三軍一也,今番騎蒭五中,片箭三中,依乙酉年定式加資,而鳥銃貫六中,其時定式,遺漏不參云,當爲付標,更入單子。出傳敎傳曰,鄭存謙頃者處分,意在飭勵,且此人久滯可惜,特爲給牒敍用,復差備堂。出傳敎傳曰,玉堂違牌人竝敍用,南玄老·洪檢·李普觀·具庠·李敬玉,一體敍用。出傳敎傳曰,徐命臣當初處分意蓋深矣。頃者領相所奏,心猶不釋然不諭,今聞左相所奏,禁令旣嚴之後,於此於彼,此言豈聞於耳,而雖然與其日酬酢,不無差間,特爲給牒。出傳敎傳曰,居首副校理洪秀輔貂皮笠·耳掩一部,之次佐郞柳宅夏紙三卷·筆六枝·墨三笏,都承旨宋瑩中紙二卷·筆五枝·墨三笏,檢閱朴道仁紙二卷·筆三枝·墨二笏,參判李應協,左承旨金龜柱,右承旨尹蓍東,同副承旨鄭昌聖各紙二卷·筆三枝·墨二笏,左副承旨李世澤,右副承旨李在簡,弼善金致恭,說書金若行各紙一卷·筆二枝·墨一笏賜給。出傳敎
戊子四月十七日夜二更,上御集慶堂。承旨儒臣入侍時,右承旨尹蓍東,校理沈觀之,副校理洪秀輔,假注書尹慶龍,記注官權恢,記事官朴道仁以次進伏訖。命讀警世問答,儒臣上下番先講。上曰,心鑑儒臣持入。命下番儒臣講心經畢。命承旨讀問答,仍命下番翰林進讀,編盡。上曰,儒臣先退。傳曰,噫,四十三年之內,夏禴未能躬行者外,其皆親行。嗚呼,攝行今已多年,逢此年追慕之中,値此月若是過禴,予心若何?靜而思之,回甲之後,今已十五年,且今年卽予十五歲,逢此者。嗚呼,昔之戊子卽何時?且其前戊子亦何時?思之及此,予心何耐?特召儒臣,臥聞問答,命讀心經一篇,雖若此心何寓哉?況來月再次忌辰,其陵何陵,冞切追慕,撫心隕墜。且初十日一日,兩懷交中,孝耶忠耶?當於前一日,先行香祗迎,正日當望拜于月臺,其令儀曹皆除儀注,預令知悉。二十三日,亦行香祗迎。噫,以小子不肖,年纔二歲,逢乙亥年,十五逢今年,六十二歲,重逢乙亥,且此歲重逢此年,今日諸臣,其雖曰稀有,嗚呼,予心所謂隕心,於予亦萬萬歇後語也。噫,今歲□□其意何在,而其於來月,將逢忌辰,心將若何心將若何?自二十二日至二十四日於近陵,政院已有定式,依此例,當以三日之制,過日,政院亦知悉。噫,今年之中,將逢此月,一月之內,三懷交集,其雖冥然,此心何耐?嗚呼,前前戊子,嗚呼,以予冥然至於此。今日諸臣,亦曰謂慶,今年雖若此,明年必曰庶可伸懷云,而予今言之,明年何年,卽長陵禮陟之年也。再明年何年,亦寧陵嗣服元年也。以予不肖,□百年後辛亥年,舊陵拜玉匣,逢今年,何異此歲辛丑?小子陞儲,依然若乙酉,而再逢己丑嗣服之年。此亦一歲,兩懷交中,而況寧陵嗣服元年,以此推恩,奚特今年?若自二十二日至二十四日之制,今年至庚寅,追慕亦一也。雖不藏樂,何敢同常年?諸臣雖待年,予心一倍若此,而不召儒臣寓懷而何?此正於予歲歲追慕,年年追慕也。且坐今歲,懷昔戊子,今已一百二十年,微忱益切矣。出傳敎尹蓍東曰,今年雖以聖上追感之誠,不得伸群下之至懇,擧國群情,莫不抑鬱,而又承此傳敎,則諸臣必有仰達之事,臣亦不勝悶鬱矣。上曰,或慮藏樂而然乎?蓍東曰,誠然矣。命書雖不藏樂四字于傳敎。傳曰,書狀因比包留義州,故莫知何日復命,今聞今日入城,而因本職遞差,未能復命云。噫,其回卽今年,使臣復命,已是料表,故正副使召見其日,而猶待此人。此歲予心若此,臣心豈不缺然?且比包事,亦有下問者,令該曹口傳付軍職,其令明日內局入侍時,同爲入侍。出傳敎
上在慶熙宮。停常參·經筵。
藥房都提調臣韓翼謩,提調臣趙明鼎,副提調臣宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?,臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,氣則一樣矣。
中宮殿·惠嬪宮,藥房口傳問安。答曰,知道。
李在簡啓曰,大司憲·執義未差,掌令申尙權傳旨未下,一員未差,持平二員未差,今日以監察茶時之意,敢啓。傳曰,知道。
以承傳色口傳下敎曰,俄有編次之敎,而編次人,或認以爲眞入於編次,其令置之,此下敎,勿出朝報。
傳于鄭昌聖曰,內局入侍。
尹蓍東,以弘文館言啓曰,本館上番,連日姑降入直,事甚未安,副修撰金熤,自鄕上來,卽爲牌招入直,何如?傳曰,允。
又以吏曹言啓曰,禮曹正郞金鍾秀呈狀內,身病甚重,勢難察任云,依例改差,何如?傳曰,允。
以金麟瑞爲事變假注書。
兵曹口傳政事,以李壽勛爲副司果。
以卜台鎭爲事變假注書。
傳于鄭昌聖曰,夜對爲之,持小學指南入侍。
金龜柱,以宣惠廳言啓曰,各邑大同及均役廳免稅結木錢,上納期限甚嚴,而近來外邑之不畏朝令,轉成痼習。各樣上納之卽今已納者,不過爲十數邑,其他各邑則屢度關飭,而恬不動念。實是前所未有,若復遷延,漸至霾雨之節,淹滯腐傷之患,特其餘事,論以國體,不可無別般,申飭之道。五月內未畢納守令拿問定罪事,爲先發關分付,而各道道臣,觀其考還狀到付。過此定限者,直爲現告啓聞事,一體分付,何如?傳曰,允。
吏曹判書申晦疏曰,伏以,臣從前忝叨銓任,非止一再,而其獲善去者幾希矣。行己無素,涉世昧方,畢竟顚沛,汚衊身名。至今追惟,餘悸尙懍,更何顔出入朝端,有除輒膺,自同無故之人哉?顧以義重世祿,不忍便訣,嚴畏戀係,黽勉低回,居常愧疚,若魚中鉤。不意滓濊之賤,重被拂拭之眷,東銓特除。適下於前席昵侍之際,臣聞命驚惶,蒼黃退去,不自知措躬之所也。仍念臣受恩如天,頂踵毛髮,無非造化,而才識駑下,立朝三十年,未有一事之仰答隆寵者。平日所自勉,惟在乎謹守拙約之規,竊附公平之義,不敢以淸朝砥礪之柄,作一已牢籠之資,則其得者之爲喜,不能當不得之憾。一人之齊語,無以禁衆咻之楚,臣遂不免於受人拳踼矣。噫,臣之昨年所遭,實士大夫難洗之羞,而其甘心於臣者可知耳。吹覓政注之間,巧爲疵玷,則初不齋郞之擬望,一齋郞擬望之可否,恐不足以售敲撼之計,則捏造西藩之醜誣,必欲抹摋臣平生而後已,其精神所注,吁,亦怕矣。聖朝在上,公議在下,追提旣往之事,以爲引義之端。臣亦自知其疲惱,而銓官之以政注,一遭彈駁,便成鐵限,自古已然。況如臣者,僇辱之質,洗瘢而瘢益鮮,埋臭而臭愈揚。究厥惡言之來,專由銓地之爲的於衆鏑也,則曲木猶驚,虛弦尙墜,昔人所悲,而於臣身,不幸當之矣。夫鑑衡之地,萬目斯睢,得失之場,衆怨所府。臣若徒感恩分,冒沒出脚,則放倒廉義之譏,固所自招,而急於構臣者之爲設,又安知不有甚於西州之謗?是所謂立於日中,惡其影之逐我也。嗚呼,世道險巇,人心不齊,風波起滅,歇泊無期。環顧朝著,尠有完人,則何等大力量,敢當此任,獨立於群猜亂嚷之中,而爲一分報效之道哉?思之及此,不覺懍然,苟非然者,臣雖至愚至迷,何敢以區區廉隅,自爲圖免占便之計,以孤我聖上特簡之盛意乎?以職事言之則僨敗之地也,以情勢言之則釁累之蹤也。與其出而無裨於國事而秖取狼狽,無寧退而自靖,避遠駭機,雖因此而伏慢命之誅,人或恕諒而臣不敢怨悔也。自知甚明,微諒有素,必遞之義,參倚前衡,更無可論。前後嚴召之下,竟未祗承,一味虛帶,亦甚悚惶,而纔遭慘慼,制限未盡,今始略入文字,仰瀆宸嚴。伏乞聖明,察臣由中之懇,憐臣危臲之情,亟命鐫削臣職,治臣逋慢之罪,以昭法綱,以安微分,不勝萬幸。答曰,省疏具悉。頃年李明煥事,其人已故,予不復言,而任觀周事,其雖可駭,此何過撕捱者,予之深慨者?勿論卿與他人,卽於本職,必也張目攘臂者非他也。欲沮四十年苦心之意,予雖衰矣,此輩焉敢售計於朝鮮?若此之故,予志益固定,無朝鮮則已,若有,豈無冢宰?噫,卿之第一心爲國,業已諒矣。因一事而輒遂其願,吁嗟,朝鮮,其將有佐貳而已,決無是理。卿勿過辭,從速行公,輔予暮政。呼寫及此,不覺惕然,卿豈不感動乎哉?
戊子四月十八日巳時,上御集慶堂。藥房入診,書狀同爲入侍時,都提調韓翼謩,提調趙明鼎,副提調宋瑩中,假注書崔景岳,記事官權恢·朴道仁,書狀李壽勛,醫官方泰輿·李以楷·慶絢·金季良·吳道炯·鄭允說,以次進伏訖。翼謩曰,夜來聖體若何?上曰,一樣矣。寢睡·水刺之節,亦何如?,上曰,亦一樣矣。翼謩曰,湯劑敢請進御矣。上進御訖,翼謩曰,敢請診候矣。上曰,依爲之。泰輿診候,退伏奏曰,脈候左右三部調均,而滑體亦一向矣。諸醫所奏,與泰輿皆同。上曰,昨夜下敎,入于編次,可也。上曰,提調監煎以入,可也。明鼎先退,上着笠起坐,使瑩中讀奏提學趙明鼎應製。翼謩曰,昨夜下敎,以入于編次爲敎,用聖慮之道,每每如此,下情不勝憂悶矣。讀至於千百年,上曰,過矣。翼謩曰,何爲過乎?讀畢。上曰,善製矣。仍命書傳敎曰,應製提學趙明鼎,熟馬一匹賜給。上曰,入于編次之言,非予由中之言,而欲杜卿等日後之言耳。翼謩曰,聖心預爲如此下敎,今年且過,明年以何爲撝謙乎?上曰,明年己丑矣。翼謩曰,情理無窮,而制禮自有節文矣。上曰,予則異於匹庶,後□則自有闊狹,而明年則少無變改矣。瑩中曰,以異於匹庶下敎,而三年之制,自天子至於庶人無異矣。命書狀進前。上曰,彼中無事故回還矣。上曰,彼中奢侈與否,如何?壽勛曰,彼中奢侈,曾已稔聞矣,往見之則宮室極爲壯麗矣。上曰,太學見之乎?對曰,入而見之,今方修改矣。上曰,孔聖位板,以淸書書之云,然乎?對曰,未之見也。上曰,太學生能有儒者貌樣乎?對曰,方移安故位板與儒生,未見之矣。上曰,見秀才乎?對曰,貿貿而無文矣。言語不能酬酢,而以文相通則不能成文矣。上曰,皇朝政令,如何?對曰,難詳知矣。上曰,民無怨言乎?對曰,無怨之者矣。初無徭役之侵督,農商工兵,各有所業,少無干涉,初無怨言矣。上曰,有巨役則何以爲之?對曰,雇軍矣。上曰,比包予以爲殊常矣,皆點考乎?對曰抽栍而見之矣。上曰,其未見中,不知有某物矣。對曰,某器某物,何以預知而有奸計乎?此則果無是理矣。上曰,雖眼鏡,價則異乎?對曰,異矣,隨好否而高下其價矣。瑩中曰,隨我國物價之高下,高下彼國之物價矣。翼謩曰,比包設立之初,有效矣,今則解弛無益矣。上曰,洪領府常以峻法爲言矣。明鼎持湯劑,更爲入侍,上進御訖。翼謩曰,明日湯劑,亦依例乎?上曰,依爲之。上曰,聞其言,書狀甚勤幹矣。命書狀先退,命讀吏判疏賜批。上曰,李明煥疏後初耶?瑩中曰,今則任觀周而非斥吏判,以陵官之不善差爲言矣。藥院諸臣,先爲退出。
戊子四月十八日戌時,上御集慶堂。夜對入侍時,參贊官鄭昌聖,侍讀官洪景顔,檢討官金熤,假注書尹慶龍,記注官權恢,記事官朴道仁,左承旨金龜柱,追後入侍,以次進伏訖。上曰,向來編次人,卽同副與左承旨,故使之同入矣。儒臣下番誰也?昌聖曰,金熤矣。上曰,初入矣,予思其父,今見汝矣。命講小學綸音,上番先講首章,仍命下番及承史,以次進講。上曰,昨夜傳敎,旣無藏樂之敎,諸臣必有所請,而萬無許受之理矣。再次夜對,宜有設饌之擧,而今年有所未安,不得爲之。當以乾魚,下政院·玉堂,卿等須退受焉。諸臣以次退出。
上在慶熙宮。停常參·經筵。
藥房都提調臣韓翼謩,提調臣趙明鼎,副提調臣宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道,氣則一樣矣。
中宮·惠嬪宮,藥房口傳問安。答曰,知道。
鄭昌聖啓曰,大司憲·執義未差,掌令申尙權傳旨未下,一員未差,持平二員〈未差〉,今日以監察茶時之意,敢啓。傳曰,知道。
以承傳色口傳下敎曰,初六日當爲香祗迎,以此擧行。
又下敎曰,初一日,當祗迎于延和門,儀注,置之。
傳于宋瑩中曰,儒臣持問答,同爲入侍。
李世澤,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
宋瑩中啓曰,卽者吏曹郞廳來言,今日爲政事命下,而判書申晦未肅拜,參判閔百興病不來,參議未差,不得開政云,判書參判,竝卽牌招開政,何如?傳曰,允。
又啓曰,吏曹判書申晦,參判閔百興牌不進推考傳旨,今方捧入,而開政命下之後,如是違牌,不卽擧行,事甚未安,判書參判,竝更牌招開政,何如?傳曰,允。
尹蓍東啓曰,上番兼春秋權恢,身病猝重,勢難察任,今姑減下,其代令該曹口傳差出,何如?傳曰,允。
吏曹口傳政事,以柳宅夏爲兼春秋。
司書徐有寧疏曰,伏以,寶算彌高,聖慕益篤,曁我文孫,展禮先陵,鑾蹕穩旋,玉候康寧,臣民慶忭,曷有其極?仍伏念,臣之冒膺見職,只緣向來飭敎之至嚴,不敢爲違傲之計,而黽勉趨承,今已閱月矣。陪衛侍講,榮幸雖極,而顧其職責,徒慙尸素,其不可憑恃寵靈,仍因蹲冒也,明矣。且臣情私之懇迫,前旣備陳,而臣父宿病,近又挾感添劇,風痰橫肆,疝癖交侵,飮啖專廢,眞元澌綴。臣方左右扶將,晝宵焦灼,離側供職,益無其望。玆敢不避煩猥,更申至懇,伏乞聖慈,俯垂憐察,亟遞臣職,俾便救護,仍治臣罪,以肅朝綱,幸甚。答曰,省疏具悉。爾其勿辭護焉。
戊子四月十九日巳時,上御集慶堂,藥房入診,儒臣持問答同爲入侍時,都提調韓翼謩,提調趙明鼎,副提調宋瑩中,假注書崔景岳,記事官權恢·朴道仁,校理洪景顔,副修撰金熤,醫官方泰輿·李以楷·慶絢·金季良·吳道炯·鄭允說以次進伏訖。翼謩曰,夜來聖體若何?上曰,一樣矣。寢睡·水刺之節,亦何如?上曰亦一樣矣。翼謩曰,敢請進湯劑矣。上進御訖。翼謩曰,敢請診候矣。上曰,依爲之。泰輿診候,退伏奏曰,脈候左右三部度數調均,而滑體亦一向矣。諸醫所奏與泰輿同。上曰,藥房提調持湯劑更爲入侍。出榻敎明鼎先退,命書傳敎曰,此職卽登科後初,其志可尙,而以國體處分,豈踰多日?前都憲金器大敍用。命儒臣進前。上曰,下番貌相,與其父同乎?翼謩曰,有典形矣。上番讀問答時,上曰,此壬午年注書矣。翼謩曰,然矣。上曰,二去戊子四月日記持入。景岳承命持入。上曰,考見日記,若有殿謁·殿坐·殿講·常參·經筵等事,告之也。命書傳敎曰,目今才彦林立,今日政副提學備擬,牌招察任,館錄其令申飭以行。又命書之曰,政事,當日爲之。明鼎持湯劑更爲入侍,上進御訖。翼謩曰,明日湯劑亦依例乎?上曰,依爲之。上問明鼎曰,完廩時,舜以笠掩身而下,然乎?明鼎曰,有是言矣。命藥院先退。上曰,林錫憲之姪耶?瑩中曰,鼎源矣。讀奏日記時,上曰,以昔觀之,今則可謂昇平矣。上曰,東平尉善矣。瑩中曰,東平尉事,臣知之矣。上曰,何以知之?瑩中曰,臣父年纔七歲,東平尉率而敎之,故臣詳知矣。仍命退出。
上在慶熙宮。停常參·經筵。
藥房都提調臣韓翼謩,提調臣趙明鼎,副提調臣宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道,氣則一樣矣。
中宮殿·惠嬪宮,藥房口傳問安。答曰,知道。
鄭昌聖啓曰,大司憲執義未差,掌令二員,持平二員未差,今日以監察茶時之意,敢啓。傳曰,知道。
以承傳色口傳下敎曰,次對同爲入侍。
鄭昌聖啓曰,領議政金致仁,左議政韓翼謩,依下敎來待矣。戶曹判書李思觀,依下敎來待矣。傳曰,入侍。
又啓曰,捕盜大將鄭汝稷·李殷春,持罪人草供,依下敎來待矣。傳曰,入侍。
有政。吏批,判書申晦進,參判閔百興進,右承旨尹蓍東進。以李海重爲吏曹參議,以鄭光漢爲大司憲,以李燮元爲大司諫,李普觀爲執事,李憲默爲司諫,金煊·金和中爲掌令,尹光禮·李思祚爲持平,李秀逸爲獻納,金鍾秀·趙宗鉉爲正言,尹蓍東爲副提學,閔弘烈爲修撰,李昌壽爲禮曹判書,鄭存謙爲刑曹參判,尹得養爲左尹,洪樂仁爲戶曹參議,李重祜爲禮曹參議,洪趾海爲兵曹參議,金魯鎭爲驪州牧使,李世澤爲仁同府使,恩彦君䄄今加崇憲加資承傳,校書正字單宋德鼎。
兵批,判書李景祜進,參判李應協入直,參議未差,參判李商芝受由在外,左副承旨李在簡進。同知單李松老,僉知三單,李慶熙·林世載·李仁培,護軍徐有大·金會元·成胤儉,司直李昌壽·洪名漢·黃景源·鄭存謙·具允鈺·金器大·朴道源·李翼元·徐命天·朴盛源·洪趾海·奇彦觀·趙鎭衡·丁範祖,副司果李溎·朴師崙·李得臣·具以謙·任屹·許淳,以兪直基爲副摠管,李普祥爲五衛將,宋迪中·金載仁爲武兼,柳仁喆爲部將,李景郁·兪彦遜爲昌慶將,李哲海爲都摠經歷,元啓鎭爲武兼,申光履爲文兼,白文昌爲平薪僉使。咸興監牧官望筒,依傳敎,以鄭允弼改擬落點。
鄭昌聖,以吏批言啓曰,新除授軍資直長宋煥喆,除拜後過限未肅拜,依例改差,何如?傳曰,允。
又以兵批言啓曰,文臣兼宣傳官李陽泰,病滯鄕廬,末由上來云,今姑改差,何如?傳曰,允。
下備忘記于鄭昌聖曰,承旨有闕,代行司直李徽之·李得培除授,牌招察任,房順房。
咸鏡監司沈鏽疏曰,伏以,臣猥叨重任,辭不獲命,冒沒承膺,纔已到營,邊塞按察,憂責旣殷,北宸瞻仰,忱誠倍切。卽伏見朝紙,憲臣之疏再出,而臣姪履之,又被束縛者。轉益危劇,闔門惶怖,已無可言,而其中家舍一款,攙及臣身。有曰其叔纔判京兆,郞吏已有積畏約之勢,而涕泣乞憐,咆哮威喝,無所不至云。噫嘻,論人言事,必以其實,然後有罪者方可無辭,今者臺言,奚爲而若此也?凡今之官在卿列者,於京兆,無非曾經堂上,則郞吏何獨積畏於臣乎?泣乞威喝,若指臣姪而言,則京兆郞摘奸時,臣姪已在就理中,其言可謂皮不存之毛也。若指臣身而言,則子姪家舍,設或踰制,而至毁撤,爲其叔者,亦不必涕泣,況間架計數,適足暴其實狀,則其亦幸耳。臣何以爲此乖常取笑之擧哉?臣雖無狀,亦知分義,伊時下吏之來,係是奉命,則其敢咆哮威喝,以駭瞻聆,自陷縱肆乎?此非病狂者不爲也。且泣乞威喝等,非可以竝行者,則言之無理,只在一轉之內,而又況憲臣,不目見不耳聞,又無證左,則未知何所據而爲此說也。至若威勢所及以下一句語,殆非人臣之所忍聞者。人苟犯罪,臺臣直請勘律,無所不可,豈忍以此等危怕之言,勒驅於湛減之科乎?臣之立朝行己,百無肖似,而惟以謹畏二字,篤守家法,夙宵黽勉,而畢竟人言之罔極,至於此境。臣於是,心骨俱寒,寧欲溘然而已。尙何敢開口措舌,爲辨暴之計,而臣之遭罹旣若此,則宜卽歸身司敗,以請嚴誅,而符筇縻身,不得擅動。席藁蹙伏,精爽飛越,其於營務酬應,非所暇論。玆敢疾聲哀籲於天地愍覆之下,伏乞俯燭臣危迫罔措之情,亟遞所帶藩任,仍令有司,考律而勘其負犯,以嚴朝綱,以戒人臣焉,臣無任駭怖崩迫之至。答曰,省疏具悉。本事業已命之矣。雖沈履之當之,可知燭矣,況卿乎?乞憐咆哮,本非一人之所爲,擧叔姪而若此,已非佳風,於卿何有?其中一句語,予過泛聽,覽卿而乃覺其辭,萬萬過矣。人雖易言,我何掛諸頰舌?卿之若此,不亦過乎?本事旣已妥帖,委寄意重,卿勿復辭,察任。
戊子四月二十日辰時,上御集慶堂。藥房入診入侍時,都提調韓翼謩,提調趙明鼎,副提調宋瑩中,假注書崔景岳,記注官李章吾,記事官朴道仁,醫官方泰輿·李以楷·慶絢·金季良·吳道炯·鄭允說以次進伏訖。翼謩起伏。上曰,齊入後問候,可也。領議政金致仁進伏曰,此時麥秋,昨今日氣稍冷,聖體,若何?寢睡·水刺之節,亦何如?上曰,一樣矣。致仁曰,臣久未入侍矣,伏聞行步凡節,大勝於前云,伏幸矣。上曰,別無勝矣。翼謩曰,湯劑煎入矣。上進御訖。翼謩曰,敢請診候矣。上曰,脈度似有變改之時,而每以一向仰奏,今則詳察以奏。泰輿診候退伏奏曰,左右三部度數調均,而滑體一向矣。上曰,滑體其中有開時,而亦有未開時乎?泰輿曰,與前一向矣。以楷所奏,亦與泰輿同。上曰,滑體三百六十日,豈皆一向?時有好否矣。致仁曰,渠之奏對時,或奏以好,或奏以一向,好與一向之間,少有差間矣。上曰,踞坐則勝矣,平坐尤難,又着大衣則寧勝矣,視昏尤甚,奈何?此非老之致,自然而昏矣,行步亦有時而勝,而自膝以下,時時發見,此正痰矣。自今日欲服八味元矣。致仁·翼謩曰,八味元下敎,不勝喜幸矣。上曰,以建功湯支撑,而松節,亦有效矣。然而此丸藥卽本也。致仁·翼謩曰,此不可間斷之藥也。上曰,二刻亦可矣,曾者所服,幾至一石,而丁丑年其所支撑者,亦其效也。限二劑而眼昏無效,則當止之矣。翼謩曰,雖服建功湯,而八味元長服則其效不可勝計,多多益善矣。上曰,二劑外實無加服之意,而卿等以多多益善,奏之難矣。翼謩曰,進御時,和於粥水而服之,伏望矣。上曰,服此丸劑,則建功湯以一貼進御,似好矣。致仁曰,此湯劑不可加減者也。上曰,頃日診脈時,左脈甚微,而醫官奏以一向,聞領相之言,則所奏之間,少有差等矣。上曰,提調監煎以入,可也。明鼎先退。命書傳敎訖。翼謩曰,申飭中尹汲落於其中矣。上曰,然乎?致仁曰,尹汲過矣,一不出太過矣。上曰,以老自處,不顧國事矣。致仁曰,年雖多,筋力則不衰矣。翼謩曰,筋力則雖某職當之矣。上曰,然乎?明鼎持湯劑,更爲入侍,上進御訖。致仁曰,藥院今方退出,八味元自今日當製進,以出榻敎之意,敢達矣。上曰,依爲之。藥院諸臣,以次退出。
戊子四月二十日巳時,上御集慶堂。大臣·備局堂上引見入侍時,領議政金致仁,左議政韓翼謩,戶曹判書李思觀,刑曹判書洪重孝,兵曹判書李景祜,行副護軍鄭汝稷·李章五,戶曹參判金時默,校理洪景顔,左副承旨李世澤,假注書尹慶龍,事變假注書卜台鎭,記事官李章五,記事官朴道仁以次進伏訖。上曰,吹笛歸來之事,至今追思,像想兩朝藹然盛意,諸臣想未能盡知祖先時事,而予之追感,愈久冞切矣。眼昏有時尤甚,行步間多艱澁,以李之億觀之,雖享八十,何樂之有?朴乃貞平生服藥而無益矣。然第欲自今始服八味元矣。比數年前,如是支過,無乃腎瀝湯之效耶?雖好歌好樂,長聽則必厭之,建功日進一次好矣。命書吏判傳敎。上曰,噫,吏判之心,豈不若此,而復拜冢宰,意蓋深矣。精神索漠,昨者之批,溯本而下敎,不覺伊後再任。頃者任觀周事,此豈過爲撕捱者?意不過因此自劃銓地者,若此,朝鮮其無冢宰而後已,事體分義,決不若是,況承此批後,憶兄故相,豈忍若此,豈忍若此?吁嗟,望八君,只用佐貳乎?從重推考,與參判更爲牌招開政。出傳敎上曰,任觀周疏後,爲幾次吏判乎?致仁曰,李明煥疏後,屢次爲之矣。上曰,向來補外何事乎?致仁曰,以政注微事,其時三銓官皆補外矣。上曰,洪趾海爲吏議乎?致仁曰,頃於親病之疏。踏啓字矣。上曰,趙明鼎曾經吏判乎?致仁曰,已經銓長,而文任亦欲辭免,而迫於嚴命,今方出仕矣。上曰,鄭弘淳行公乎?致仁曰,連不參次對,政府閑漫公事,亦不爲之矣。金善養·蔡濟恭,亦以備堂,在家不參矣。上曰,蔡濟恭事,尤可笑也,竝當牌招,使之睡覺矣。上曰,吏判牌不進,勿爲呼望。傳曰,旣已下敎,八味元一劑,依前方製入。傳曰,今日有下敎者,以脈體言之,御脈至重,故以滑體或淺或深,不敢隨時以奏,皆曰一樣云,勢固然矣。特爲下問之時,惟執前意,不爲直陳,其尤未曉者,數年前皆曰調均,獨曰數矣。以今觀之,昔之謂數者,亦無乃滑耶?其然脈一也,醫亦一也,而一何相反乎?此則雖由於執滯之致,誠心下問之時,何敢若是彌縫?其果彌縫,不思其祖,若是依違,其涉可駭。不然,資級雖高,脈不精可知,首醫方泰輿,施以不敍之典,議藥同參鄭允弼,入屬屬耳。其奏精詳,可謂其父之子,若此之故,靜臥之中,昨憶鄭趾彦乎?擧直措枉,豈特政事,其令該曹,特爲東班職除授,而其若有窠,今日政,卽爲擧行。傳曰,領相加土呈辭,給由馬澆奠床備給。傳曰,諸臣旣已下敎,而於重臣尹汲,名在耆社,故猶默所遭,今爲浮雲,予之不捨,嘉其心而恃其强也。暮年用人,捨此人誰先?一付耆社,視若耆舊,而其豈相忘?其若飭也,命牌宜先此人,左參贊尹汲,牌招察任。徐命膺所遭,燭其無謂,何捨此人?補外特放之後,尙在城外,分義事體,俱涉寒心,其令卽爲入城,入城之前,縣道之章,政院勿捧。出傳敎傳曰,飭已行矣,前司直李昌壽特放,給牒敍用。一人雖强入,內局諸職,若前撕捱,一人不顧嘗藥,敢撕捱而處分,若此不已,嗚呼,望八,何能用人?右參贊鄭弘淳,從重推考,其令卽爲行公。李昌壽,其所撕捱,分義萬萬過矣,則特敍之後,焉敢復事撕捱?復授備堂,其令卽爲入城。蔡濟恭所遭,宜付可笑,金善行事,業已洞燭,若右下敎,何敢若此?竝卽牌招察任。出傳敎命讀沈鏽疏。上曰,左相云,沈履之其時就吏,則難以乞憐云,或者三寸,爲其侄乞憐乎?致仁曰,旣曰積畏約,則似無乞憐矣。上曰,臺疏旣云乞憐則何以咆哮?語涉矛盾矣。北伯疏中歸身司敗則過矣。致仁旣以君命相抗爲辭,則此疏亦同然矣。上曰,金會元入於在外臺臣處分中乎?致仁曰,然矣。上曰,不然則恐或有代疏矣。上曰,鄭翼祥爲人浮動乎?似非用意之事矣。翼謩曰,其人聞甚多怯矣。傳曰,今者下敎,意爲館錄,則旣行公於師儒長,今違牌於玉署之長,其涉過矣。只推,待朝牌招,謝恩後,館錄亦令當日擧行。出傳敎傳曰,承旨李得培,今聞宲云,許遞,其代洪樂命除授,李徽之只推,一體待朝牌招察任,房順房。上曰,左右捕將,持罪人草供入侍。傳曰,戶判使之入來。傳曰,近世此等怪駭之輩無聞,故意謂人庶可定也。今者黃應直捕廳所告,萬萬虛詤,以校生爲名人,豈有合勢此等之人?所謂趙哥·申哥,亦豈爲魁耶?況旣告此等之事,浮浪豈若此乎?此政與渠姓同音,可謂荒唐之人,此無他,與趙哥若無世怨,則欲報睚眦之怨者也。況渠招中,以債錢事,莫知償與不償,末世窮儒,因此含憾,勢所必至。渠若有學周易之心,當學於科工之人,所昧不知之人,若是親密乎?設有是事,予則曰其心有倍於趙哥,幺麽遐方蟣蝨之人,此等無事世界,敢欲乖亂造言,亂民之刑,周禮在焉。捕將卽訓將也,其宜梟示沙場,以勵末世。莫知本事曰,以執法則此等之世,又生疑惑,其術無據者,渠非常民,吁嗟,此年,敢論亂世乎?其亦宜施亂問,而重人命,先杖鉤問,渠雖三頭六臂,何敢游辭欺隱乎?若此之後,若有一毫隱諱,此政殺之無赦者,何惜亂問?以此問目,先爲嚴杖鉤問,終不直招,先施周牢,其亦吞吐,仍爲亂杖嚴問,得其情以奏。噫,若不得情,置捕廳之意焉在?其所孟浪,句句綻露,不必細敎,左右廳卽爲合坐,箇箇嚴問,將草供以奏。出傳敎上曰,近日之雨,如有示警者,越裳氏曰,天無烈風淫雨,予雖無德,天之降雨,如耳提面命,不意此人,入於捕廳矣。致仁曰,頃以文參而積滯,曾徑說書諸人,特敎出六矣。李得臣之通淸與除拜,在於己陞六人之前,一體陞六,何如?上曰,一體陞六,可也。出擧條致仁曰,頃因統制使李國柱狀啓,以漕船新造,則松木定以九十株,改杉,則看審傷完,量其容入烙給事,令道臣詳度狀問之意,露奏分付矣。慶尙監司李溵狀啓,今始來到,而以爲,臣巡到漕倉,躬審船體,算摘實入,則帥臣之請以九十株爲定者,誠有商量,而船隻之完否,專係船材。今若從實減定,則大松八十株,中松十株,必以長廣體大者擇給,改杉時,隨其傷完,酌量定給事,請令廟堂稟處矣。今此道臣所論列,與帥臣之見無異,當此松政極艱之時,旣知其實入之數,則不可以漕船體重而仍前置之。自今以後,新造時,大松八十株,中松十株擇給事,依狀辭定式施行。改杉時則隨其傷完,酌量定給爲宜,以此,分付,何如?上曰,依爲之。出擧條諸臣以次退出。
戊子四月二十日酉時,上御集慶堂。左右捕將入侍時,左捕將李殷春,右捕將鄭汝稷,右副承旨李在簡,假注書尹慶龍,記注官李章五,記事官朴道仁以次進伏訖。上命捕將,讀奏罪人供辭。上曰,人命不可杖殺,終若抵賴則事甚殊常矣。上曰,領左相入侍事,卽爲遣史官傳諭。上曰,注書出去,京兆郞走馬進來,咸悅趙明誠·林川申弼周帳籍考來。上曰,金吾郞之弊,予已知之,捕校亦能善捕矣。命納一馬牌四隻,親授捕將,下敎速爲先退擧行。命讀箕伯蔘弊狀啓。上曰,此尤矜悶,捕廳事爲第二件也。上曰,承旨持此上疏少退,與領左相熟商確,然後更爲持入。上曰,藥房掌務官使之入侍。掌務官朴明圭承命進伏。上曰,江界人蔘事,入內局者爲幾何?對曰,九斤矣。上曰,內局需用,無不足之患否?對曰,內局藥蔘則以江原道蔘用之矣。上曰,江界蔘,自國初所納之數爲九斤乎?中間或有加減之數乎?一一書入,可也。上曰,承旨少退,與領左相·戶判同爲入侍。諸臣退出移時,更命入侍,領議政金致仁,左議政韓翼謩,戶曹判書李思觀進伏。上曰,掌務官,知蔘上納之數而入來乎?掌務官鄭允進伏曰,江蔘上納之數,初爲十六斤,中間爲六斤,今則爲九斤矣。上曰,御用爲羅蔘乎?對曰,羅蔘爲四斤,而御用不足,故間用江原道蔘矣。上曰,羅蔘四斤則必不足於予之所服矣。箕伯陳章中,江民之泣請等語,思之矜惻,內局之捧,予先蠲減矣。六斤尙且需用,豈無除減之道?致仁曰,旣承下敎,故果爲消詳,思所以量宜減數。且當加其蔘價,至於御供,則所重在焉,不宜蠲除矣。上曰,一疋之減,亦出於爲民惻怛之心,內局之供,予先減數,然後卿等亦當有奉行之道矣。上曰,卿等詳覽其章乎?辭甚從容,而聖上深居九重等語,如見江民之泣訴於前。唐以花石岡,明以課銀,民旣離心,豈非鑑戒處乎?十六斤上納之時,民何堪之,而今爲九斤,尙多弊瘼者,何也?致仁曰,自古及今,採之無限,不得休息故也。傳曰,大抵蔘産不古,蔘價日高,東西民難支之狀,其若目覩,故關東蔘已非詳定,又非京貢。今日覽關西伯之章,江界民之無論男女,擁馬垂涕之狀,其若親覩。況惟我殿下,深居九重,豈知其弊之至於此等語。嗚呼,白首暮年,此豈云千里其若咫尺?爲江民,若江州司馬濕靑衫。噫,白居易聞一琶聲,其猶濕衫,況爲人君,聞民哀呼之語,豈特比此?雖然此非予能仰覩于昔,仰聞於古,聞此而其若泯默,莫云負元元,寔負于昔,寔負于古。今日有下詢者,召領左相,此章適到。此日次問者,可謂二件事,兼召度支之臣,先諭于此,其欲講定。宜先御供,江蔘之供內局,已在戊子年,因繡衣書啓,特命停止,而其能遵行于二十六年。卽予嗣服後癸丑年,雖復舊,昔十六斤,猶爲六斤,其後又添三斤爲九斤,此豈曰繼述之道乎?雖然此亦氣稟不若古,以御藥言之,莫知倍蓰於昔,事體雖不獲已。聞此若曰,惟自下減之云,則是豈以身先之之意乎?加定三斤,特爲革除,內局猶然,況他乎?陳章中數件條列,頗有意見深嘉靜詳。明日,領左相吏兵戶判,金時默·趙曮·閔百興,會于備局,消詳回啓,同爲登對以奏。上曰,左右捕廳從事官,使之入侍。右邊兼從事官金趾祥,左邊兼從事官梁塤進前。上曰,兩廳捕校,果爲擇送乎?金趾祥·梁塤對曰,各別擇送,而計其程道往還,似爲四五日矣。諸臣以次退出。
上在慶熙宮。停常參·經筵。
藥房都提調臣韓翼謩,提調臣趙明鼎,副提調臣宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今予此心,追慕之中,惟在江民講定,然後此心少舒。雖在九重,江民在眼前,依昔愛恤之意,何暇諭氣?卿與備局消詳商確,然後入侍,見卿然後將服建功百貼,建功何比一心乎?八月未盡,可對建功,安心從容講定。
中宮殿·惠嬪宮,藥房口傳問安。答曰,知道。
李在簡啓曰,大司憲鄭光漢,執義李普觀牌不進,掌令金煊·金和中在外,持平李思祚牌不進,尹光禮在外,今日以監察茶時之意,敢啓。傳曰,知道。
又啓曰,憲府連日監察茶時,事甚未安,除在外外,未肅拜人員,竝卽牌招,何如?傳曰,允。
洪樂純啓曰,戶房承旨入侍事有命矣。左承旨金龜柱,今日不爲仕進,所當牌招,而拘於廳規,不得請牌,何以爲之?敢稟。傳曰,牌招。
下備忘記于李在簡曰,嗚呼,若問七十五歲君心,追慕與民。
以承傳色口傳下敎曰,此備忘,知委於備局,關東事,亦有可問者,戶房承旨入侍時,同爲入侍。
又下敎曰,卽往備局,消詳講定後,皆爲入侍,入侍時,只提調入侍。金龜柱啓曰,備局堂上,依昨夜下敎來待矣。傳曰,入侍。
鄭昌聖,以弘文館言啓曰,新除授閔弘烈,卽爲牌招察任,何如?傳曰,允。
李在簡啓曰,新除授左副承旨洪樂純,方在罷散中,何以爲之?敢稟。傳曰,敍用。
同副承旨洪樂純疏曰,伏以,仙寢祗謁,聖孝彌篤,和鑾穩旋,玉候益康,臣民慶忭,曷有其極?臣於昨者,伏承銀臺特授之命,自顧疎愚之賤,每煩收錄之恩。臣誠驚惶感激,章皇出肅,粗伸叩謝之沈,而況於逖違之餘,復叨近密之班。區區犬馬之戀,豈不以瞻依耿光,殫竭供職,而第臣父宿病,近益添劇,痰眩頻作,精神昏瞀,飮啖專減,元氣凜綴,房闥之間,起居須人。臣方夙夜憂煎,實無離側從宦之勢,而且於僚寀之間,亦有私義之難便者,以情以勢,不可仍冒於職次。玆敢猥陳短章,仰暴微懇,伏乞聖慈,俯燭鑑諒,特命鐫改臣職名,以伸至情,以安私分,不勝幸甚。批答無。
洪樂純,以禁衛營言啓曰,本營字內水標橋修改役事,今已畢役之意,敢啓。傳曰,知道。
以承傳色口傳下敎曰,若於三日內不入來,則兩將記過,軍官當用軍法,申飭。
平安監司鄭宲疏曰,伏以祗謁先陵,聖慕克伸,百神扶護旋蹕萬安,臣民慶祝,曷有其極?念臣向者,以逋播之蹤,犯違傲之罪者屢矣。律以邦憲,宜被重譴,而幸荷聖度天大,曲賜容貸,末乃畀之以方面之任,申之以黜補之命。聖意冞勤,臣罪益著,偃然在鄕,義所不敢,蒼黃上來,敢陳血懇,以冀聖明之俯察矣。不意譴罰,至及於捧入承宣,臣於是,惶霣迫隘,不知所出,冒沒承膺。仍卽西赴,荏苒之頃倏已經年,臣心恧縮,久愈未已,顧臣見帶之職,卽西門重任也。其鎖鑰之寄,關防之重,比他道尤有別焉。如臣空疎,何嘗擬議於斯任哉?且臣本來虛脆,病不離身,最是風痰之疾,爲膏肓之症。迨其年紀衰邁,證形日添,且於前冬,重經輪症,神精消亡,久未蘇完。及至巡審期迫,不敢言病,驅馳原濕,殆過一朔。王程有限,民事方殷,一身勞悴,有不暇顧,周行江邊列邑,數日前纔還營,而所患賤疾,一倍添劇,廢務呻痛,人事都絶。顧此病狀,實無旬月內差復之望,一向虛縻,爲罪益重。惟願早遞重任,得返鄕里,安意調將,庶延殘喘。玆敢冒萬死仰籲於仁覆之下,伏乞察臣之懇,遞臣之職,俾蒙天地生成之澤,千萬幸甚。臣於目下事,有不得不仰聞者,敢此附進焉。臣自在營時,聞江界之蔘弊孔極,民不奠居,方有流散之患,而所聞猶不如所見,故不計顚仆,力疾迤進。及到其境,男女老少,聞臣之來,塡咽道路,攀轅號訴,皆願活我。臣之此行,固知其當此境界,而不料若是之甚也。臣請略論蔘弊之源,而繼陳其弊之不可不救也。蓋此府初則只有戶稅蔘四十五斤,行之已久而無弊矣,其後地部以交隣所需,捧年例蔘二十五斤,每戔折錢三兩,而給價收捧。猶患不足,以本府戶稅蔘十斤,移充於例貿條。此外又有尾蔘二十五斤,厥數已至九十五斤,或有別貿蔘數十斤。統而計之,則前後所納體尾蔘之數,至於一百十五斤,其爲役,豈不煩且重哉?數十年來,蔘貴漸甚,而所捧益廣,實有難支之憂矣。及至去年秋採,而所採尤尠矣,十人入山,七八空還,及其上納之時,應捧之數,太半不足,民乃四散,求貿於北路及本道中山等邑。東括西覓,艱辛充納,而不足之數,猶至於數十斤擧皆遑遑,罔知攸措。臣於春間,以此意報于備局,且文移往復于地部,幸得寬限,此正姑息之計也。臣聞蔘採之比昔減縮者已多年所,聞前秋入山者之言,則年久體大者絶無,而所採者皆是體小者,間多有如錐如針者云。以此觀之,則實有絶種之慮,然則其將奈何?惟此江界一府,其關防之重,與灣府無異。今若民不支堪,散而之四,則十鎭之把守,亦將廢矣,四郡之疎虞,其亦棘矣。言念邊事誠可寒心,今此所捧中所謂戶蔘,卽江民大同之役。故民不謀避,而如例貿體尾蔘及別貿之藥,則地部所給之價,比近來價本,僅爲三分一,而藥價之高謄,年加歲增,自己卯以後,蔘種益貴,至於今年而極矣。故己卯間三四兩之價,今至於十餘兩之多,若當別貿之時,則各邑蔘之一戶所納,論其價則殆近三十兩,故一境嗷嗷,皆荷擔而立。及臣之涉本境也,皆泣訴於前曰,惟我殿下深居九重,豈知其弊之至於此乎?爲道臣守令者,胡不以此上聞得蒙我聖上如傷之恩乎?如許弊端,營門如不變通,則吾輩將終此逝矣,言與淚下,慘不忍見。臣急於安集,寬譬慰諭曰,吾旣目擊此狀,豈不登聞於朝乎?姑勿流散,各自保存之意,懇懇開諭。民人輩皆願須臾無死,以待我殿下德音之降,其情誠慼矣。臣入本府,詳探事情,則昨今年人戶之見縮者,合本府與列鎭,爲六百餘戶。人戶旣縮則逐戶所捧之蔘,亦隨而縮者將至四五斤,如欲必充其從前上納之數,則其殘窮戶次次陞等,所捧必倍。惟此孑遺之民,逃散之外,無他策矣。思之及此,寧不哀痛?今臣自臣爲始,與兵營及本府相議,前日之若干所捧,亦爲量宜除減。列邑各鎭私貿之弊,亦當一切禁斷,而此固零星,比如勺水之救薪火也。竊伏聞民人輩所訴,則皆謂內局所封進,吾屬當竭力備納,而地部及京上司所捧,厥數旣不少,而又添之以年例蔘,曾未幾何,又加之以別貿蔘。次次增加,至於此境。如蒙酌量減數則幸甚,而不然則惟願復設,以救此弊。臣則答以蔘契之復設,此亦難矣。以地部所磨鍊若干價本,其何以募得契人,擔當備納乎?惟是地部及京上司所捧及年例條別貿條中,如有推移裁減之道,則雖除減三四斤,亦可爲目前慰悅之道。年例別貿兩色蔘,雖交隣所需,而別貿則非逐年應用之物,則想不無闊狹變通之道。至於地部所捧十一斤,雖有用處,而若銖累寸積,一切防塞於閑漫酬應,則亦可補用於不時之需矣。民情窮蹙,計無所出,惟望其酌量減數者,其何唉矣?且臣伏聞例貿蔘中二十五斤價,則給以三兩,而十斤則本以戶蔘,移充於例貿條,故厥價依前給一兩五錢。雖是戶蔘,而旣充於例貿,則以三兩價一體均給,事理當然,而折半以給者,實有斑駁之歎。今若依例貿條,給價以三兩,則於民實爲均惠,而計其價則爲二千四百兩。當此經費貴之之日,自地部出給,固非易事,而臣則有別般商量者。臣之今行,聞江界府還穀過十萬餘石,十鎭還上,亦不下萬餘石。毋論府民與鎭卒,困於糴政,侵徵隣族,終至於流散,其爲弊罔有紀極。蓋本府在於極邊,許多還穀,旣無發賣之事,亦阻移轉之路故也。若於每年,除其耗穀千餘石,貿充此二千四百兩之數,則在邊民,庶救還穀增衍之弊,在蔘戶,可免價本不均之歎,可謂一擧兩得矣。第此府本來穀錢,若以地府一石三兩之例施行,則決是行不得也。宜自本府,一從其府內行用之規而出貿,然後事可行矣。不然則又有一焉,地部於每年以本道收稅未發賣,輸送蔘價於江界府。且有餘數之運納於地部者,若以其餘數,更充此添價之數,則事甚便順。古人云,小變則小益,大變則大益,今臣所欲變通者,不過如右所陳二件事也。一則參酌其元數之量,宜減給,此固爲一邑慰安之道。一則商量其不足之數,而若干添價,亦可爲一時救急之方,故敢此條引以陳,庸備裁擇。此外倭譯輩奸弊,有不可不防,當初例貿蔘卜定時,元無蔘品之擧論。自該曹從歇價發關,故無論好否,而從所納捧上。蓋雖云交隣所需,而此不過倭譯輩,以體尾蔘粘付造送者,故地部捧上,亦無點退之事。沂考前例,則本曹捧上時,每斤之縮,不過一二錢,自近年以來,退與縮之弊轉甚。以昨年丙戌條論之,退蔘至於十斤,縮蔘則每斤縮九錢,丁亥條退蔘,至於五斤,縮蔘則每斤亦過一兩,蓋前日自戶曹直捧之時則無此弊矣。一自倭譯用事之後,操縱點退,愈往愈甚,勢將以點退之數,更爲分徵於民,哀此江民。其將盡劉,大小民情,皆願依算員例,下來持去,則操縱之弊,庶可以少遏云。此弊終若不除,則朝家雖有軫恤接濟之擧,其多般操切,中間耗蠧之弊,爲害必無窮矣。伏願聖上,下臣此章於備局卽令稟旨變通,其不得不減數者減之,不得不添價則添之。且令有司,嚴懲倭譯從中作奸之弊,使邊土生靈,得免離散之患,而關防重地,俾無空虛之歎,不勝萬幸。答曰,省疏具悉。首件辭職,事體不然,而爲民陳章,其誠可嘉,非卿此奏,何有此敎?條理精詳,語不浮大,頃者於廚院稧屛,知卿文雅,今覽卿章,深用尙矣。昔周武王聞呂尙之言,不忍經夜,特恤四民。嗚呼,江民,以九重邃爲歎,予聞此日,旣已垂涕,其宜誠實相符於翌日商確講定。嗚呼,八斤之蔘,千石之米,可謂滄海一粟,豈云多少?只在乎心。且謂予江民,非予之惠也,卽體昔之效也。其若曰,非吾君之惠也,此實昔年惠澤云爾,則於予少伸繼述之意,令江民知悉此意焉。呼寫及此,不覺涕沾于席,以氣觀之,豈云補外,予實得人,今於關西,捨卿誰任?卿勿過辭,準瓜爲期哉。
戊子四月二十一日午時,上御右文閣。大臣·備局堂上引見入侍時,領議政金致仁,左議政韓翼謩,吏曹判書申晦,戶曹判書李思觀,兵曹判書李景祜,戶曹參判金時默,吏曹參判閔百興,禮曹參判趙曮,左承旨金龜柱,假注書崔景岳·尹慶龍,事變假注書卜台鎭,記注官李章五,記事官朴道仁以次進伏訖。上曰,此堂,入侍領相初度乎?致仁曰,曾見此堂,而入侍則初矣。上曰,江蔘事,卿等何以爲之乎?當先卿戶房,關東蔘詳定京貢之後,有效否?金龜柱曰,東土産蔘甚貴,而詳定之價,已非不足,且有京貢納蔘之數,比前減其三分,其效不少矣。致仁曰,用蔘之處,不過若干京司,而歸盡倭館,此則不可變革者矣。戶曹·政府·宗親·中樞諸府所捧,酌宜除減,竝內局所減三斤則合爲八斤,而且有千石米添價之規畫,且聞本道監兵營,亦欲除減云,統以計之,則似爲數萬金,江民必過望矣。道臣之狀,以三四斤爲關重,而自京所減爲八斤,則其惠甚大矣。命讀備局回啓。上曰,差可意也,千石米,何穀乎?無乃割肉充腹乎?致仁〈曰〉,乃是本府數萬石耗穀,而應納之物矣。申晦曰,臣亦曾經西伯,故習知此弊矣。自前旣有除減之惠,故其弊不至於此,而昨年則江蔘亦逢凶故矣。臣聞左承旨之言,則關東蔘,昨年亦然云矣。李思觀〈曰〉,道臣之請,非專爲蔘弊,竝言還穀之弊矣。上曰,吏判當知之矣,箕伯一年所捧幾何?晦曰,七斤矣。上曰,雖除二斤,亦可用之矣。上曰,此後江蔘,萬無添加之理,恐或漸縮矣。上曰,比關東之惠,大小何如?致仁曰,關東則統計一道,而此則江民全受其惠矣。上曰,足爲中惠乎?致仁曰,莫大之惠也。上曰,其疏甚從容懇惻矣。上曰,李普祥入於五衛望,騎判事可尙矣。申鏶入於副望,此人稍强,非歇看之人也,後日政擬爲,可〈也〉。龜柱曰,以院中事敢達,而左副右副,皆有相避矣。傳曰,右承旨同副承旨許遞,其代洪樂純·沈鑧除授,牌招察任,房順房,而李在簡若爲左副,與右副換房。出傳敎藥房提調持湯劑,更爲入侍。傳曰,令承旨命讀,故只聞可喜二字,特推,今聞宣傳所奏,其非結語也。其雖問備,旣聞後不無參酌,其下敎,勿施。出傳敎諸臣以次退出。
上在慶熙宮。停常參·經筵。
中宮殿·惠嬪宮,藥房口傳問安。答曰,知道。藥房都提調韓翼謩,提調趙明鼎,右承旨沈鑧啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,氣則一樣矣。
鄭昌聖啓曰,大司憲鄭光漢未肅拜,執義李普觀傳旨未下,掌令金煊在外,金和中在外,持平李思祚傳旨未下,尹光禮在外,今日以監察茶時之意,敢啓。傳曰,知道。
洪樂純,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
沈鑧,以弘文館言啓曰,本館上番校理臣洪景顔,以禁衛營從事官,今日本營上下坐起時,晝仕出去之意,敢啓。傳曰,知道。
備忘記,今於此年,予心倍前,先飭翰圈,復飭承文院,今飭館錄,究其心,今日臣子,焉敢循常?只推,更卽牌招,其令今日內弘錄。以承傳色口傳下敎曰,如是喧呼,何時結末?斯速申飭爲之。沈鑧啓曰,弘錄今日內擧行事,命下矣。副提學尹蓍東,來到闕下,謂有情勢,終不入來。今方連爲催促,而成命之下,不卽擧行,誠極未安,推考警責,何如?傳曰,望八其君,今年欲弘錄,焉敢若是?從重推考,卽令擧行。
備忘記,望八其君,今年此心,若何?建功湯豈樂飮?弘錄亦豈樂爲?尹蓍東已經國子長,於此任豈敢若是?李昌壽頃者撕捱,已涉過矣,則況復授乎?蔡濟恭本事可笑,業已下敎,況考日記後,心若浮雲,追慕一倍,世祿之臣,焉敢若此?今何諭乎?雖飮冷水,豈服建功?館僚俱闕,予何飭弘錄乎?今予望八,豈可爲苟且之君乎?政院知悉。以承傳色口傳下敎曰,朝臣若此,中官亦若此,自內下敎以傳曰,今始初見,只政院知悉。
又下敎曰,旣下敎矣,提調·副提學,若不承牌,任自爲之。
備局記,尹蓍東其文果欠,爲敎胄子之人,何可考試,而彼則膺命,此則撕捱,此何分義?且暮年副學,何忍過辭?此任雖重,國子長亦豈輕乎?此豈他哉?欲免堂錄,若此,誰爲副學?特陞調用,官至乎此,則於燥於濕,何敢擇也?其在事體,萬萬寒心,從重推考,其令卽爲膺命。
傳于沈鑧曰,申飭爲之,傳旨勿捧。
洪樂純,以禁衛營言啓曰,本營字內外南山近處風落自枯松,輸入之意,敢啓。傳曰,知道。
戊子四月二十二日巳時,上御集慶堂。藥房入診入侍時,都提調韓翼謩,右承旨沈鑧,假注書崔景岳,記注官李章五,記事朴道仁,醫官李以楷·慶絢·金季良·吳道炯·鄭允說以次進伏訖。翼謩曰,聖體若何?上曰,一樣矣。寢睡·水刺之節,亦何如?上曰,一樣矣。翼謩曰,湯劑煎入矣。上進御訖。翼謩曰,敢請診候矣。上曰,依爲之。以楷診候退伏奏曰,脈候左右三部度數調均,而滑體一向矣。諸醫所奏與以楷同。翼謩曰,提調趙明鼎,副提調宋瑩中,俱有身病,今日入侍,不能入來矣。上曰,當許遞矣。命書傳敎曰,提調趙明鼎,副提調宋瑩中許遞,其代行司直李昌壽,副司直蔡濟恭除授,其令卽爲仕進。上曰,藥房都提調,持湯劑更爲入侍。出榻敎上曰,左副承旨入侍。出榻敎上曰,捕校消息有無,知入,昨考日記,亦爲持入。臣景岳還奏曰,捕校連爲催促下送,今暮明曉,當有消息云矣。左副承旨洪樂純進伏,命讀統制使敎書訖。上曰,誰爲製進?樂純曰,徐浩修矣。命書傳敎曰,代撰王言,其意簡重,故曾已申飭,而雖因釋褐屬耳,文纏其氣之故,而今者統制使李漢膺敎書,其涉太繁,知製敎徐浩修推考。不緊句語刪入,以勵他人。命讀日記時,上曰,常參·經筵皆停止乎?對曰,然矣。上曰,注書出去,寧陵嗣服時春秋幾何,禮陟之年,考見譜略知奏。臣景岳還奏曰,嗣服時春秋三十一,禮陟之年卽己亥年矣。上起坐曰,非偶然矣,予之嗣服時年歲,相符矣。今始知之矣,多經風霜矣。翼謩持湯劑更爲入侍。上曰,年歲與國初相符,嗣服之年則與聖祖同,豈非不貴乎?翼謩曰,何爲如此下敎?書曰于湯有光,又曰功光祖宗,殿下善繼善述,豈不有光乎?上曰,不能爲有光之事,何曰貴乎?翼謩曰,以頃日事言之,臣退與諸宰,稱頌聖德矣。半夜隱憂,下詢臣等,除蔘八斤,惠民千石,其惠大矣。其於聖德,豈不爲光乎?上曰,非直劃給,其豈爲惠乎?翼謩曰,除減無異於劃給矣。上曰,批答何時下去?樂純曰,今日間似下去矣。上曰,見批答下句,則必以爲難矣,爲人惜矣。翼謩曰,爲人善矣,知臣莫如君,聖上善知之矣。上曰,禮陟之年己亥乎?樂純曰,然矣。上曰,早爲昇遐矣。樂純曰,東方無祿,只十年而禮陟,至今普痛,其時盛德規模,孰不欽慕乎?上曰,江界府使誰耶?樂純曰,趙也。上曰,左右捕盜從事官入侍。出榻敎任屹·朴厚春進前。上曰,某漢先來則合座鉤問,若不承款,則面質後持供以奏。命退出,諸臣以次退出。
上在慶熙宮。停常參·經筵。
夜五更,月暈。
藥房都提調臣韓翼謩,提調臣李昌壽,右承旨臣沈鑧啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,氣則一樣矣。
中宮殿·惠嬪宮,藥房口傳問安。答曰,知道。
李在簡啓曰,大司憲鄭光漢牌不進,執義李普觀傳旨未下,掌令金煊·金和中在外,持平尹光禮在外,李思祚傳旨未下,今日以監察茶時之意,敢啓。傳曰,知道。
洪樂純啓曰,憲府連日監察茶時,事甚未安,除在外傳旨未下外,大司憲鄭光漢,卽爲牌招,何如?傳曰,允。
下備忘記于沈鑧曰,初一日祗迎,卽驪州,初六日祗迎,卽交河,初十日祗迎,卽前月展禮處,其朝月臺行禮,只爲祖宗,二十三日祗迎,爲今年追慕之陵也。且近考日記,辛丑承儲,比諸乙酉,與小孫年甲幾同,甲辰嗣服,比諸庚寅年甲,其幾相同,以予甲戌生,比諸國初乙亥,此與今夕,追慕一倍者也。甲戌乙亥旣若此,甲辰庚寅又若此,而且己亥以後計之,冥然到今,今至幾十年。戊戌庚子丁丑,與甲辰庚戌,心已冷意若氷,此豈孝哉?此豈悌乎?且過十年,國初加添一歲,須覽古牒,漢唐以後,豈有若予之君?唐高祖·漢武帝,比予年年雖高,亦如予乎?近覽日記,可謂昇平世界,而若是浮囂躁競者,予則曰一慾字。夫子曰,棖也慾,焉得剛也,此豈他哉?昇平日久,諸臣驕蹇之致,今番堂錄時,乙酉以後下敎之人,一皆置之之意,令弘文館知悉。
傳于洪樂純曰,有可爲事,次對今日爲之。
洪樂純啓曰,今日次對,兩司當爲進參,而除在外傳旨未下外,大司憲鄭光漢,卽爲牌招,以爲進參之地,何如?傳曰,允。
傳于沈鑧曰,大臣備堂入侍。
鄭昌聖曰,左捕將李殷春,右捕將鄭汝稷,持罪人草供來待矣。傳曰,入侍。
又啓曰,今日親鞫事,命下矣。都承旨洪名漢,左承旨金龜柱,右承旨沈鑧,右副承旨李在簡,所當牌招,而拘於廳規,不得請牌,何以爲之?敢稟。傳曰,牌招。
又啓曰,今日親鞫時,金吾堂上,不可不備員,而知義禁韓光會在外,合有變通之道,何以爲之?敢稟。傳曰,其代洪重孝爲之。
傳于洪樂純曰,戶禮換房,禮房留院。
傳于鄭昌聖曰,判義禁先入侍後謝恩。
洪樂純,以義禁府言啓曰,本府參下都事李璨,與新除授判義禁申晦,有應避之嫌,依例口傳相換,以爲分排之地,何如?傳曰,允。
李在簡,以義禁府言啓曰,今此親鞫時,本府都事,不可不備員,出使都事李世聞,卽令該曹口傳相換,何如?傳曰,允。
洪樂純,以義禁府言啓曰,今此親鞫時,假都事十員,令該曹差出,何如?傳曰,允。
又以禁府言啓曰,今此親鞫時,罪人往來之際,例有軍兵排圍之事,令訓鍊都監擧行,何如?傳曰,允。
又以左右捕廳言啓曰,咸悅罪人趙明誠,今已招來,依傳敎,今方合坐之意,敢啓。傳曰,知道。
鄭昌聖啓曰,左捕將李殷春,右捕將鄭汝稷,持罪人草供,依下敎來待矣。傳曰,入侍。
以承傳色口傳下敎曰,此時近處,殿坐爲好,內帑庫當殿座,罪人,自摠府後上之,侍衛,章德門待令。
又下敎曰,此後趙·申兩罪人上闕。
又下敎曰,方留爲善堂,申哥來到,待開門只入正時。
又下敎曰,旣過限,良可駭然。左右將從重推考,從事官,令騎曹決棍十度。
鄭昌聖啓曰,新除授刑曹參判鄭存謙,吏曹參議李海重,除拜後過三日不爲出肅,依定式推考警責,仍卽牌招察任,何如?傳曰,允。
以承傳色口傳下敎曰,副提學謝恩,速令爲之。
洪樂純,以左右捕盜廳言啓曰,本廳所囚罪人趙明誠·黃應直等,依傳敎出付金吾之意,敢啓。傳曰,知道。
吏曹口傳政事,義禁府都事李璨,濟用奉事李世聞相換。
以承傳色口傳下敎曰,尙無消息,駭然,斯速知入。
洪樂純,以兵曹言啓曰,以承傳色口傳下敎曰,旣過限,良可駭然,左右將從重推考,左右從事官令該曹決棍十度事,命下矣。依傳敎,左邊捕盜廳從事官許淳·韓榮錫·梁塤,右邊捕盜廳從事官沈應淳·任屹·金趾祥等,各決棍十度之意,敢啓。傳曰,知道。
沈鑧,以內醫官員,以都提調·提調意啓曰,副提調蔡濟恭,謂有情勢,昨日飭敎之下,終不仕進,今日問安,又不入來,事體極爲未安,卽爲牌招,以爲備員入侍之地,何如?傳曰,允。
吏曹口傳政事,禁府都事李世聞,廣興奉事李顯普相換。
親鞫罷後,政院·玉堂·藥房口傳問安。答曰,知道。
大司諫李燮元疏曰,伏以,誠展園陵,聖候益康,臣民慶忭,曷有其極?臣於祗班退歸之後,宿疾添劇,方此奄奄牀簀之際,忽伏承薇垣新命,驚惶感激,不知所以自措也。噫,臣之廁名臺院,今已三十有二年矣。入臺之初,臣母以臣褊性之寡諧,冥趨之易顚,憂慮太過,敎戒甚切,使不得出入於言議之場,臣奉以自守,恐或失墜,徒知回車之義,屢犯循墻之罪,未嘗一伏靑滿,謄傳白簡矣。今以母不在之故,白首濱死之年,乃自揚揚冒進於平素鐵限之地,是豈人子之道,而亦何以歸見臣母於泉下哉?此臣所以徊徨怵惕,不敢爲承膺之計,未暇以病情爲辭,而猥從縣道,敢入文字。伏乞天地父母,俯垂矜察,特賜鐫遞,因命永刋臺職,以安私分焉。臣〈於〉控免之章,不宜贅進他說,而敢將古人六箴之義,略效愚臣一日之責。其一曰,管機政以護聖躬,其二曰,勤敎誨以養國本,其三曰,抑僥倖以淸仕路,其四曰,杜請記以正俗習,其五曰,飭銓司以絶偏用,其六曰,戒版曹以省煩費,此雖近於老生之常談,實有補於今日之切務矣。臣癃處郊坰,此生永休,而區區戀係之忱,終不能自泯,敢此附陳,惟聖明,勿以人微而小垂省覽焉。臣無任祈懇之至。答曰,省疏具悉。職在薇垣長,近者豈特循例撕捱?必也謀免之時。六條四十二字,語雖簡而切中時弊,予庸嘉之,令政院書入,置諸座側,自勉勅心。卿勿過辭,卽速入城察職。
校理洪秀輔疏曰,伏以臣,草土餘喘,念絶榮塗,而恩除屢召之下,不敢久淹,章皇入城,仍就禁直,得以復覲耿光,出入前席,犬馬微忱,無復餘恨。第臣有區區悲苦之情,欲一披瀝於孝理之下,而逖違之餘,收召屬耳,烏鳥之私雖急,軒墀之戀益切,抑心緘意,囁嚅未發,今則衷情有萬萬悶急,事勢有萬萬窮隘,不得不冒死仰籲焉。臣之出繼零丁,聖上業已俯燭矣。臣母以望七之齡,兼抱三十年奇疾,冷痰虛泄,交攻心腹,游風火瘡,殆遍面膚,榮衛俱損,源委已痼,通計一歲,曾無旬日之寧,而不幸臣於客冬,喪耦鱞居,身世孤孑,家計旁落,父子衣食之憂,專靠病母一身,臣本拙於營生,旣不能效負米之誠,徒未免貽攢眉之憂,有缺子職,尋常痛傷。此際臣父特蒙恩除,係官公朝,臣又遠離母側,遲徊邇列,寵榮所被,雖幸天日之孔邇,庭闈入望,不禁魂夢之頻驚,每念病側無扶護之人,朝夕闕菽水之資,未嘗不惕然傷懷,怵然汗顔,臣之情事,良亦慼矣。在前朝紳有如臣處地者,陳情蒙許,得遂便養之願,況臣情悰之懇迫,去留之掣礙,有倍他人,則何敢嚴畏分義,自阻於聖明之前哉?儻蒙殿下俯垂矜憐,畀以一小邑,俾臣母得以藥餌而救病,滫瀡而養體,則臣之志願,庶幾可畢,而仍以殫竭於芻牧之責,少酬聖恩之萬一,卽臣區區之望也。臣治疏將上之際,卽接鄕信,則臣母近因朝晝異候,調攝失宜,宿疾之外,添以毒感,痰盛膈痞,食飮全却,頭疼如碎,寒熱交作,委頓牀褥,昏涔度日,臣得聞此報,方寸如灼。玆敢忙陳短章,仍尋鄕路,雖緣疾痛之極,未暇緩聲,而若其擅行之罪,無以自逭。伏乞聖慈,俯諒危懇,特命鐫削,仍加重勘,以昭法紀,不勝幸甚。答曰,省疏具悉,今覽爾章,豈云孝理?予於此等事,隨聞動心,特許所請焉。爾其勿辭往護焉。
戊子四月二十三日辰時,上御集慶堂。藥房入診入侍時,都提調韓翼謩,提調李昌壽,右承旨沈鑧,記事官李翼運,記注官李章五,記事官朴道仁,醫官李以楷·慶絢·金季良·吳道炯·鄭允說,以次進伏訖。翼謩曰,夜間聖體調攝,若何?上曰,一樣矣。寢睡·水刺之節,亦何如?上曰,寢睡則少勝,而水刺則或有厭進之時矣。請進湯劑,上曰,甚苦矣。進湯劑後,仍請診候,上許之。以楷診候訖,退伏奏曰,脈候左右三部,度數調均,滑體亦一樣矣。諸醫以次診訖,所達與以楷同矣。上曰,昔則曰雖滑,脈則好云云矣,近來則反以滑體爲好云矣。翼謩曰,提調積違之餘,今始入來矣。上曰,卿先提醒也。上仍起出戶外,行步良久,下敎曰,行步比前,若何?昌壽曰,顯勝矣。上曰,提調仰瞻,可也。昌壽仰瞻玉色。上曰,比前,如何?予則眼昏,不能諦視提調之面,而提調久離之餘,今始登筵,須詳觀而奏之,可也。提調,幾朔後登筵乎?翼謩曰,殆近一年矣。昌壽曰,仰瞻天顔,顯勝昨年,區區下情,不勝慶忭矣。上笑曰,都提調亦因提調,而獲覩余起步矣。翼謩曰,副學謂有情勢,經宿闕外矣。上曰,旣經國子長,必欲免副學,未知抑何意也。翼謩曰,情勢雖未能的知,而所執旣如是,闕外經宿,景色甚如何也。上曰,承旨知之乎?鑧曰,不知矣。上曰,予則知之矣。必是自劃三司之義,故國子長行公,此則圖免矣。且近世館錄,設以身當之,無怪避矣,此亦恕字工夫也。仍下問曰,李瀰,有何情勢?翼謩曰,李奎緯,疏語事,引嫌矣。上曰,然矣。洪樂命則,何如?翼謩曰,皆好矣。可當之人也。上曰,又有何人,已通副學乎?翼謩曰,湖南新舊伯,皆已通矣,趙榮順,亦已通之人也。上曰,趙榮順,方在何處?翼謩曰,長湍在外云矣。上曰,趙榮順公然在鄕矣。仍命書傳敎曰,特敎之下,焉敢若此?今聞相奏,渠之有情勢云,予莫知也,而其在國體,極涉寒心。副提學尹蓍東,亟施不敍之典。上曰,副提學有闕,代前望中洪樂命除授,卽爲牌招,其令今日內館錄。朝者下敎中,敎指者,自再昨年後,卽竄配者也,尙未蒙放者,雖不足論,其雖蒙放給牒,卽不爲敍用者也,卽令弘文館知悉。朝下敎乙酉二字,更以再昨年二字。出傳敎上曰,洪樂命旣是前望首擬,則與他除授有異。翼謩曰,然矣。命書傳敎曰,今因卞三彬下敎,乃聞其子誼和尙在,而作散在江郊云,局方陞資之人,猶若此,況遐方沈滯者乎?以此旣下敎諸道,而旣知尙在,則使之乞食近郊,其豈王政?且頻頻入侍之人,豈有此弊,而三廳不然者,只參問安,一或作散,君不召,提調不擧,若卞誼和者,其將幾人,宜先此人?此後有窠,令內局卽爲還付。又命書傳敎曰,今因下敎,乃聞玄光宇子永祚,未通淸而已作故云,而非侍從故,予莫能知也。心切嗟惜,旣有前例,玄光宇之子,豈可以循例陞六?令該曹特爲口傳,侍從陞六。噫,何以爲口傳?旣老其父,餘日豈多故也?噫,幾番入侍。亦知其名而若此,以此推思,其雖在鄕,諸道抱紅牌,不得一官者,將幾人?其令該曹其中最久者,抄啓。且豈云文蔭?小科之後,年限最近,況六十,其況七十?今番小科中,亦有七十者,噫,人間七十古來稀,令該曹爲先待窠懸註調用,其令子孫無惜憫之歎。藥房提調持湯劑,更爲入侍。出榻敎上曰,湖南人物,甚怪矣。重臣曾控湖南,何如?昌壽曰,湖南人心,凡於官長之敎,若心悅誠服,而輕詐不可信矣。翼謩曰,雖然,官長驅使之道,反勝於嶺人固執矣。上曰,今者湖南新舊伯,甚好矣。仍命書傳敎曰,嶺南卽鄒魯之鄕,非所可論,而至於湖南,昔之名公巨卿,皆在此道,而近者不以本鄕風俗引用,以雜技引進者多,故希望之路廣開,以今目下事觀之,可知湖南前道臣其將來矣。新道臣不日當赴任,體予此意,切勿崇奬雜術,務本而必也復舊之意,申飭賤臣。翼運承命,持入洪秀輔上疏。上再進湯劑後,論傳國璽事。上曰,知古事者,無如兪奉朝賀,而左相亦博通古事,王璽來歷,始得聞知而曉然矣。因下問曰,何書有之?翼謩曰,季漢書有之矣。藥房退出,昌壽落後進伏。上曰,何故?昌壽曰,診筵已罷,臣竊有感祝之忱,危苦之情,不可不一陳者矣。上良久下敎曰,不待卿奏,予當先言之矣。從古遭彈而引嫌者,以其疑似而難明者也。貪汚最難,其外亦有難明者,而卿之所遭,世間以鍮匙喫飯者,孰不知其言之虛詤無倫,則於卿有何引嫌之端乎?卿若以此介意,則向來疏批亦云矣,豈非淺丈夫哉?卿之過嫌,予誠慨然矣。卿勿復言,可也。上曰,同副承旨入侍。出榻敎昌壽曰,臣旣發端,請畢其說。宋臣歐陽脩伸誣後謝表,有曰儻陛下聖德洪恩,過於天地父母萬倍,臣每以此語爲過情矣。今番所遭之後,始覺其言之眞的而不可易。儻微聖上至明至慈,則臣何以復齒橫目之列哉?臣於庚辰遭臺言後,初筵泣陳乞骸之懇,則聖上若曰,卿不識世味,此後安知無有大於此哉爲敎,其憂念指導之聖意,藹然若慈父之詔迷子,而臣則一味冥,竟遭此境,孤負聖敎,愧恨無地矣。上笑曰,予豈有蓍龜之明而知之哉?伊時下敎,不過出於敦迫之意而已。昌壽曰,臣之情地,實無抗顔之勢。向來藥院之除,荐承不敢聞之敎,而迷執終未自回,竟犯罔赦之罪,今番再除之下,特敎又萬萬截嚴,在臣分義,有不容如前違逋,本職未肅謝之前,藥院進身,實無其路。冒昧出肅,廉隅都喪,羞愧欲死,特垂體諒之恩,亟許鞶帶之褫,是臣區區血祝也。上曰,卿所遭後,幾次有職乎?昌聖曰,四次遞職,又除此職矣。上曰,屢遞已足矣。然卿之所懇至此,豈無體諒之道,而俄者予豈不言乎?如此無倫之言,過自引嫌,卿反非矣,過矣過矣。昌壽曰,聖敎至此,臣不勝感泣,而前聖論人之處橫逆,有禽獸何難之訓,此則大賢之事,何敢受用如臣者?只當引義自靖而已,亟賜恩遞。上曰,今番入來,非爲本職,乃爲內局也。廳注入來。賤臣翼運先退。
戊子四月二十三日巳時,上御集慶堂。大臣·備局堂上引見入侍時,左議政韓翼謩,禮判李昌壽,吏判申晦,行司直趙雲逵,戶曹判書李思觀,兵曹判書李景祜,行副護軍李章五,戶曹參判金時默,吏曹參判閔百興,大司憲鄭光漢,校理洪景顔,同副承旨鄭昌聖,假注書尹慶龍,事變假注書卜台鎭,記注官李章五,記事官朴道仁,以次進伏訖。李昌壽曰,臣之事殿下三十餘年,位至崇品,行己無狀,命途奇窮,遭天地罔極之說,臣何顔面戴天立地,自同平人乎?聖人之猛獸不校,雖以歐陽脩·白居易之賢,遭亡妾之事,雖不辨暴於君父之前,豈不自靖於渠家乎?上曰,若以官職不稱論人,猶或有之,卿之所遭,雖隷儓下賤,必無是理矣。昌壽曰,臣受國厚恩,爵秩已濫,臣之本末長短,聖上無物不燭,而自承昨日恩敎,臣中夜悲泣曰,身爲人臣,藥院保護之職,猶不行公,則此何人斯?逖違耿光,已多時月,分義所在,不得不一肅,而人或不諒,謂臣自如,則臣心豈不悲痛乎?人之爲言,必欲在臣於朝著,惟願置臣於散閑之職,以全君臣終始之澤。上曰,卿懇至此,予當體念矣。昌壽曰,猛獸不□,蓋爲橫逆之來,而臣不及古人順受之量,臣心嵲屼,無地自容矣。上曰,此非掛諸口舌者也。命書傳敎曰,今日禮判辭職,承旨請推。予則古有是例,伊後初登筵席,豈不若此?況本職謝恩,卽爲嘗藥,不獲已也。若此之後,一番許遞,以伸廉隅,非爲過也。初則不過本職許遞爲敎,憤冤之心在中,豈不若此,而頃者一人,爲其兄頌冤,語及稱停,故因洪領府事所陳,處分矣,彼雖有無倫之辱,我豈忍不擇乎?二字語,初則參酌,至於再,其雖聖賢之言,無異反詈,其欲飭也,捨此誰先?禮曹判書李昌壽,特爲罷職,以勵末世群工。出傳敎上曰,承旨知之乎?當初予若不知,而又發其說,不可不處分矣。內局肅謝,其事當然,而禮判許遞,亦當然之事矣。昌壽曰,本職雖許遞,竝與內局遞差,其心豈其缺然乎?上曰,憤急之心,綳中而然矣。昌壽曰,此與官職去就有異,其心,烏得不然乎?上曰,承旨請推之時,置而不復言,則好矣。人雖爲非,我豈爲非乎?傳曰,提調有闕,代行司直趙雲逵,職在內局,判義禁特爲許遞,牌招察任。出傳敎傳曰,都承旨所遭,予則曰不過付諸一笑也,而今者違牌,卽是初任,事勢固然,其在禮使之道,豈可不一伸廉隅乎?許遞,其代前參判洪名漢除授,牌招察任,三院副提調房,依前。出傳敎上曰,少退,更爲入侍。上曰,左捕廳從事官入侍。在院承旨入侍。出榻敎上曰,左右捕將進前。命承旨讀罪人草供。上曰,鄕吏有此雜術,可合縛來矣。以推數·擇日·地術三件雜術,上京,則誰知其吏役之退仕乎?京人果受之而發身矣。如此之人,又未知將作何事,備堂之意,何如?各奏意見,可也。申晦曰,事之虛實,姑未知,而似有酬酢之事矣。趙雲逵曰,觀其供辭,則不無疑惑之端矣。李思觀曰,臣亦曾經羅州,湖南之人,皆以雜術妖惡之事爲業矣。李景祜曰,其供辭旣不相反,顯有殊常之事矣。李章吾曰,湖南之人,例多妖惡之習,不可不嚴究矣。金時默曰,此爲不可不究之事,而供辭亦不嚴明矣。閔百興曰,草供之說,不可準信,而獄情至秘,宜有究問之道矣。鄭光漢曰,妖惡之說,旣以南亂爲說,則不無苗脈,各別嚴治,好矣。洪景顔曰,如此妖惡之漢,所當嚴覈矣。上曰,趙明,何如人耶?鄭汝稷曰,其爲人,亦巧詐矣。上曰,此則當付捕廳究詰,如此之類,豈上王府?此爲亂杖之滓矣。兩漢雖不可惜,一律之當與不當,各陳之。申晦曰,供辭極凶,究覈之前,不可輕議矣。李章吾曰,事或小而大,或大而小,當觀端緖,而以危疑之事,上京告奸,尤巧惡矣。上曰,同義禁成天柱,一體牌招,吏曹判書,判義禁除授,牌招察任。傳曰,同義禁黃柙·南泰著許遞,其代韓光會·趙曮除授,牌招察任。出傳敎傳曰,今聞趙明誠捕廳所供,噫,與申哥稱道逆鏡之狀,旣已直招,豈意今世聞此?不覺心寒。爲先趙明誠,當於內兵曹,共殿座親鞫,時·原任大臣·兩司·左右捕將,卽爲牌招。出傳敎傳曰,殿座,待下敎,只入正時,宮城護衛,置之。傳曰,校理洪景顔,正言除授,一體牌招。出傳敎傳曰,趙明誠,令該府卽爲捉來嚴囚,黃應直,拘留捕廳,以待決末。出傳敎傳曰,朝者下敎之事,今日已晩,銓官尙不知之,下問之後,敢曰某堂入侍,莫知某時云云,近者紀綱,雖曰解弛,幺麽吏胥,亦焉敢若此?爲先捉囚,令秋曹勿爲徵贖,決杖一百,放送。出傳敎上曰,吏判旣已聞知,七十人小科者,卽爲除職。申晦·金時默進伏曰,今番各營,已行中旬,而守·摠兩營,以物力之未備,不得爲,軍卒不無向隅之歎。今方請貸木同於騎判而不許,故敢此齊達矣。上曰,守·摠兩營,從略擧行,可也。金時默曰,臣以成均館事,有仰達者。本館奴婢貢,移屬戶曹,貢錢則自戶曹,以庚午摠劃送事,曾有成命,而該曹以奴婢元數之多有減縮,至今相持,不爲劃送,目下養士之需,十分苟艱,誠爲悶迫。蓋奴婢之不得推刷,已十餘年,宜減縮,而旣屬戶曹,則自當査括充數,且均廳則以庚午摠劃送,則於本館,不當靳持矣。上曰,此事,何如?左議政韓翼謩曰,戶判之爲國節用是矣,而此則畢竟應急之物,且有成命給之,似宜矣。上曰,戶判之意,何如?戶曹判書李思觀曰,此事,臣與同成均,業已面商,而不得施行者,本非出於惜費之意也。頃年各司奴婢全屬戶曹之時,成均館奴婢,不入其中,厥後年年減縮,比庚午當減近千兩,而今姑移送已縮之奴婢案,責出最高之實貢,謂以庚午摠者,名實各異,地部之受虛簿,而劃送元穀,非定名之道,本館事勢之切迫,臣亦知之。臣意則自朝家特軫養士之需,姑以庚午摠欠縮之數,直爲顧助,奴婢之見縮者,徐加査括而處之,似宜矣。上曰,比諸庚午摠欠縮者,旣有當初定式,今何可弛張?必也定名。十餘年前庚午摠,公然求索於度支。予則曰,未必當然,雖然養士之需,不可不顧,比諸庚午摠欠縮者,令度支顧助。思觀曰,成均館奴婢之多縮,由於久未推刷之致。頃年各司奴婢變通時,各道寺奴婢付之本道,一依庚午摠査正,修正單擧案於戶曹矣。成均館奴婢,今旣移屬戶曹,申飭奴婢所在各道道臣,依定式一依庚子摠査括,修正單擧案上送,以爲自明年準數收貢之地,何如?翼謩曰,成均館本自淸寒,間有謬例,爲堂上者,未能革祛,每致愆□云,令宰臣與大司成相議,量入爲出,成節目啓下,永久遵行,則必有其效矣。上曰,依爲之。自明年爲始施行。聞卿所奏,由於有司之臣,不能節用之致,前後大司成·同成均,從重推考。出擧條傳曰,予嘗於此,心竊慨然者,耳目豈不重也,而於臺職,今日除授,明日違牌,已欠實事求是之意。新舊迎送,吾民受困,前年九月赴任之人,僅纔八月遞易,陽民何幸?陽城縣監趙宗鉉,特爲仍任事,分付銓曹。出傳敎大司憲鄭光澤所啓,請還寢定配罪人者斤萬酌處之命,更令王府嚴鞫得情,快伸王章。上曰,勿煩。措辭見上請還寢東呂·址淳等還配之命,更令王府嚴鞫得情。上曰,勿煩。措辭見上請還寢定配罪人金柱泰減等之命。上曰,其勿復煩。措辭見上新除授堂令金煊,時在全羅道靈光地,掌令金和中,時忠淸道禮山地,持平尹光禮,時在石城地,司諫院大司諫李燮元,時在京畿高陽地,司諫李憲默,時在慶尙道慶州地,獻納李秀逸,時在忠淸道禮山地,正言趙宗鉉,時在陽城縣任所,請竝斯速乘馹上來事,下諭。上曰,依啓。陽城縣監趙宗鉉,旣命仍任,而元在外外,于今侍從之臣,思望八其君,不體頃日不遠遊之敎,以鄕爲家,視輦若楚越,一番開政,俱皆在外,此豈特不可聞於京外?誠不可聞於隣國。其君視昏之中,付標誠難,政官一番開政,其命在京人備擬,則東西求索,亦難備擬,其雖艱索,單望一下,裝束渡江,此何分義,此何事體?今番下謝人,其若過限不來,該房其勿循私直捧,卽其地投畀傳旨,使今日諸臣,少知有白首望八之君。
戊子四月二十三日酉時,上御內帑庫。親鞫入侍時,領府事尹東度,領議政金致仁,判府事徐志修,左議政韓翼謩,判義禁申晦,知義禁洪重孝,同義禁趙曮·成天柱,大司憲鄭光漢,正言洪景顔,問卽副應敎朴志源,副校理沈觀之,副修撰金熤,修撰閔弘烈·徐浩修,前司諫李壽勛,前修撰洪檢,前通禮具庠,刑房都事吳在文·鄭得儉,文書都事尹翊烈·李商夢,都承旨洪名漢,右承旨沈鑧,左副承旨洪樂純,右副承旨李在簡,同副承旨鄭昌聖,假注書尹慶龍,事變假注書卜台鎭,記注書官李章五,記事官朴道仁,以次侍立。上曰,罪人趙明誠,上之。上曰,問卽詳傳問目,可也。上曰,汝與黃應直,學何術業於何人,而有逆鏡稱冤之說,一一直告,可也。應直曰,矣身年前,果聞林川人申弼周,能解奇文法,數次請學,而其時弼周,果稱一鏡之冤痛故矣。身實未曉一鏡之本事,有問於應直而已,無他酬酢之說矣。上曰,依法勸杖,可也。連二次不服,上曰,逆鏡之事,汝豈有不知之理乎?逆鏡連累之竄配於湖南者多,又豈有不聞之理乎?明誠曰,矣身實未聞知,不知所對矣。上曰,黃應直,上之,可也。上曰,汝與明誠,稱道一鏡之冤痛,而三年之後,始爲來告,苟或朝鮮臣子之心,聞逆鏡之說,豈不憤惋而卽告乎?依法勸杖,可也。嚴刑二次,應直曰,矣身旣聞逆鏡稱道之說,近年相絶,而猶未詳事情,故晝夜憂歎,今始來告矣。上曰,金吾堂上,不卽呼望,竝推考。藥房三提調持湯劑入侍,命進御。上曰,罪人今日當入來而無聞或在他處乎?致仁曰,金吾郞更爲發遣,何如?上曰,依。上曰,出去金吾郞,誰也?申晦曰,李世聞,而嶺南人矣。上曰,罪人納供之際,不當問而問,當該問郞,從重推考。上曰,罪人飮糜飮之際,首奴不嘗乎?韓翼謩曰,鞫廳凡事,多有生疏,堂上未能申飭,竝推考,何如?上曰,依。以承傳色口傳下敎曰,方留爲善堂,申哥來到後,待開門仍爲上闕,只入正時。
上在慶熙宮。停常參·經筵。
自辰時至未時,日暈,廻火星。
藥房都提調臣韓翼謩,提調臣趙雲逵,副提調臣洪名漢啓曰,昨夕親臨訊囚,徹宵乃罷,伏未審聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,今日亦晩,當有消息而尙無之,左右廳郞廳,令騎曹決棍十度。如是之後,若無消息,則左右大將,當記過矣。
又下敎曰,一貼入之,一貼殿坐時持入。
又下敎曰,昨日謂來,而決棍後始稟,駭然,果川所到者,縛置耶?該郞記過。殿坐處所前排待令,他都事卽爲出送。昨日催促軍官,令騎曹決棍,入來後,卽入正時。
傳于李在簡曰,罪人方到,何處乎?知入。
鄭昌聖,以吏曹言啓曰,今番壽職上言人中,崔履謙·金泰升·金施澤·田順成·尹等,丙戌年推恩時,已蒙加資之典,則今此上言,乃是疊授,極涉猥越,竝置之,何如?傳曰,允。
又以吏曹言啓曰,今番壽職上言人中,安命宅·尹等,限內不爲現身,戶口亦不現納,竝置之,何如?傳曰,允。
洪樂純,以兵曹言啓曰,昨日催促軍官,令騎曹決棍事,命下矣?依傳敎,左邊軍官任時倫,右邊軍官金得源,各決棍十度之意,敢啓。傳曰,知道。
又以兵曹言啓曰,以承傳色口傳下敎曰,今日亦晩,當有消息而無之,左右廳郞廳,令騎曹決棍十度,如是之後,若無消息,則左右大將,當記過事,命下矣。依傳敎,左邊捕盜廳從事官許諄·韓榮錫·梁塤,右邊捕盜廳從事官沈應昌·任屹等,各決棍十度之意,敢啓。傳曰,知道。
以承傳色口傳下敎曰,申飭之下,問郞考準之聲低微,更加申飭。
又下敎曰,申弼周及他罪人文書,諸堂問郞詳細考見之。
又下敎曰,更問之,非問郞,乃注書之聲,申飭
又下敎曰,左右捕將拿入。
又下敎曰,罪人就捕日文書,何以落後乎?署月望八之君,如是座殿,焉有置左右捕廳之意乎?罪人況有雜術,則其文書,豈可稽滯?
又下敎曰,置如此之大將,將焉用之?大將姑爲斟酌,不飭軍官之從事官四人,依法。
又下敎曰,申弼周·趙明誠,更爲拿入面質,趙明誠自以爲是,今番面質若見屈,則當依法,以此擧行。
又下敎曰,出去從事官姓名,知入。
李在簡,以刑曹言啓曰,朝者下敎之事,今已日晩,銓官尙不知之,下問後,敢曰其堂入侍,莫知某時云,近者紀綱,雖曰解弛,幺麽吏胥,亦焉敢若此?爲先捉囚,令該曹勿爲徵贖,決杖一百,放送事,命下矣。吏曹當該書吏金友仁,依傳敎卽爲嚴囚,杖一百後,放送之意,敢啓。傳曰,知道。
殿坐罷後,政院·玉堂·藥房口傳問安。答曰,知道。
戊子四月二十四日巳時,上御內帑庫。親鞫入侍時,領府事尹東度,領議金致仁,判府事徐志修,左議政韓翼謩,判義禁申晦,知義禁洪重孝,同義禁趙曮·成天柱,大司憲鄭光漢,正言洪景顔,問郞副應敎朴志源,副校理沈觀之,副修撰金熤,修撰閔弘烈·徐浩修,前司諫李壽勛,前修撰洪檢,前通禮具庠,刑房都事吳在文·鄭得儉,文書都事尹翊烈·李商夢,都承旨洪名漢,右承旨沈鑧,左副承旨洪樂純,右副承旨李在簡,同副承旨鄭昌聖,假注書尹慶龍,事變假注書卜台鎭,記注官李章五,記事官朴道仁,以次進前。翼謩請進湯劑,上許之。上曰,罪人方到,何處?斯速知入。李在簡曰,捕校鱗次馳往催促,而無聞矣。命宣傳官,拿入金吾郞·李世聞。上曰,昨聞罪人到焚修院,故欲爲處分,今聞非焚修而爲仁濟院,姑爲安徐,而昨果逢着於何處?李世聞曰,昨暮果逢於彌勒堂。上曰,然則何其遲滯?汝爲羅將之討食而然乎?上曰,出使都事,以鄕人差遣,其無京人而然乎?極其非矣。判義禁從重推考。出傳敎上曰,望八其君,當今日再服之時,昨聞逆鏡之說,朝鮮臣子,必欲含肉寢皮,何敢若是稽滯?前排入之,金吾郞決棍十度,羅將決棍二十度。上曰,金吾諸郞,不爲呼望,越俸一等,李世聞汰去。出傳敎上曰,申弼周,爲先依法刑問一次後,救療官持藥待令。上曰,當該救療官,令攸司科治。出傳敎上曰,汝與何許人,敎何術業,而又稱一鏡於何人乎?一一直告。弼周曰,矣身初無術業之敎人,逆鏡之說,又豈有酬酢之事乎?上曰,趙明誠,汝果不知,而奇文法,汝果不敎乎?弼周曰,矣身果與明誠有數面,誤聞矣身之有術業而請學,故矣身果以不能牢拒矣。上曰,一鏡,何如人乎?弼周曰,矣身之外家,爲懷宋,而出入於老論之家,一鏡凶逆之事,豈不聞知乎?上曰,汝爲宋之外孫,則尤菴爲誰?弼周直呼姓名。上曰,雜術朝禁至嚴,而汝果爲之,又欲黨論,敢陳懷宋之外孫,尤爲痛惡矣。刑問二次,不服,弼周·明誠,更爲面質。上曰,罪人拿來時,文書隨之,而何以落後?在簡曰,聞捕校之言,初去捕校持文書,不傳于都事,而渠果落後云矣。上曰,置如此軍官,焉用?大將不飭軍官之從事官四人,決棍,可也。落後捕校,誰也?在簡曰,右邊則朴昌根,左邊則朴希齡也。上曰,望八其君,暑月殿坐罪人,況有雜術,則其文書,豈可稽滯?左右捕將拿入,命召還納。出傳敎上曰,催促。上曰,差備中官,不爲速速知入,記過。出傳敎上曰,救療官科治,置之。左右捕將復授命。出傳敎上曰,李世聞,誰也?致仁曰,李世澤之四寸矣。上曰,何以入仕?致仁曰,先正之孫,爲之矣。申晦曰,入於副望,特除矣。上曰,李世聞勿汰。出傳敎李在簡曰,問郞全數退去,殿座後不爲待令,竝推考,何如?上曰,依。出擧條傳曰,親鞫姑罷,來朝本府爲之。趙明誠加刑,黃應直今日旣已詢問,其若他人,申弼周·趙明誠,何以得之?然本事雖若此,初頭下敎亂民之刑,烏可免也?參酌,三水府定配。噫,乙亥以後,湖南雜術,庶可息矣,今觀猶不快懲。令道臣此後以雜術冊子,誑惑人心者,隨現嚴懲。今者下敎,非求也,欲無。雖有此等之人,渠若自新,非徒戒於心,此等雜術之書,渠自祛之,使此輩士爲良士,民爲良民,則今又此擧,於渠豈非玉成乎?令道臣知悉曉諭,咸知望八其君誠心勉飭之意,一體下諭。出傳敎大司憲鄭光漢所啓,請還寢東呂·址淳等還配之命,更令王府嚴鞫得情,上曰勿煩。措辭見上又所啓,請還寢定配罪人者斤萬酌處之命,更令王府嚴鞫得情,快伸王章。上曰,勿煩。措辭見上又所啓,請還寢定配罪人金柱泰減等之命。上曰,勿復更煩。措辭見上又所啓,鞫廳罪人黃應直,今有酌處之命,固知出於好生之德意,而應直旣與明誠,自初綢繆,至擧萬古所無凶逆之名字,當初酬酢,則揆以驚憤之常情,所當登時發告,而到今六年後,始爲來告者,究其情節,誠爲叵測,請還寢罪人應直發配之命,亟令王府嚴鞫得情。上曰,依啓。正言洪景顔所啓,請還寢鍾城府爲奴罪人天大酌處之命,依律處斷。上曰,勿煩。措辭見上又所啓,臣於直中,伏承薇垣特除之命,適當親鞫,義重沐浴,章甫出肅,而臣旣經納言,則今此所叨,揆以院例,自在應遞之科,昨緣夜深,今始來避,所失尤大,何可晏然仍冒乎?請命遞斥臣職。上曰,莫知本事,意謂以昨闕啓,引嫌若此,此非臺臣之過。漏鼓已撤,予卽內入之致,卽命勿辭,勿退待矣。雖由於予,臺體宜嫌,而不及于此,只以本事若此,豈持本事?殊欠臺體,依啓。
上在慶熙宮。停常參·經筵。
藥房都提調臣韓翼謩,提調臣趙雲逵,副提調臣洪名漢啓曰,昨日親臨訊囚,向夕還內,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫,趁早入診詳察聖候爲宜。臣等,不任區區憂慮,敢來問安,竝此仰稟。答曰,氣則一樣矣。
中宮殿·惠嬪宮,藥房口傳問安。答曰,知道。
洪名漢啓曰,同副承旨鄭昌聖,今日不爲仕進,牌招,何如?傳曰,允。
傳于洪樂純曰,次對,今日爲之。
洪樂純啓曰,今日次對,兩司當爲進參,而除在外·傳旨未下外,大司憲鄭光漢,卽爲牌招,以爲入侍之地,何如?傳曰,允。
以承傳色口傳下敎曰,趙曮副提學除授,卽爲牌招察任,弘錄,今日爲之。
又下敎曰,昨日入侍,今日請牌,極爲駭然。今日次對,前有下敎者,今日臣子,焉敢若此?如不承牌,請牌勿施。雖承牌勿施,入侍時都憲當下敎。下敎之都憲,入侍乎?政院知悉。
傳于洪樂純曰,副司果洪檢,牌招入侍。
洪樂純啓曰,大臣·備局堂上,依下敎來待矣。傳曰,入侍。
金龜柱啓曰,副提學趙曮牌不進推考傳旨,今方捧入,而弘錄命下之後,如是違牌,不卽擧行,事甚未安,更爲牌招察任,何如?傳曰,允。
李在簡,以義禁府言啓曰,罪人黃應直,依下敎三水府定配事,命下矣。以傳敎內辭意,具罪目,依例發府羅將,卽爲押送配所,罪人趙明誠,亦依傳敎,出付畿營,以爲次次押送之意,敢啓。傳曰,知道。
以京畿監司狀啓,永宗鎭居私婢允今等渰死·燒死事,傳于李在簡曰,令本道恤典擧行。
戊子四月二十五日巳時,上御集慶堂。大臣·備局堂上引見入侍時,領議政金致仁,左議政韓翼謩,知中樞李昌誼,吏曹判書申晦,戶曹判書李思觀,兵曹判書李景祜,行副護軍鄭汝稷·李章吾,淸川君金鍾正,戶曹參判金時默,吏曹參判閔百興,副應敎朴志源,副司果洪檢,左副承旨洪樂純,假注書尹慶龍,事變假注書卜台鎭,記注官李章吾,記事官朴道仁,以次進伏。韓翼謩曰,聞首醫之言,則和吉翁主方經聖痘矣。上曰,李益輔亦未經云矣。鄭允禧·柳重臨,當爲進去,而藥物等節,依例擧行,可也。上曰,申弼周之徑斃可惜,自謂懷德外孫,故予問先正之名,而不曰先正,直呼姓名,蓋見常時不爲尊待之狀矣。致仁曰,自稱不緊之說,余豈爲之等語?可知其心矣。上曰,聞其說,爲朝鮮臣子者,豈不驚心,卽告乎?渠亦視若尋常,過時之後,因憾來告者,雖與趙哥稍異,與者斤萬事同矣。上曰,洪檢,入侍乎?樂純曰,然矣。上曰,兩罪人,汝當領往全營,依傳敎擧行,而若加刑則必杖斃,而與弼周同歸矣。翼謩曰,明誠旣與弼周酬酢,猶可無惜,而至於應直之同律,不無日後之慮矣。若或有可告之事,必以此爲戒,三水酌處,臣意則過矣。申晦曰,久遠後來告爲罪,而非必殺之罪矣。致仁曰,若如戊申之變,則雖同入其中,晩後來告,亦豈無功乎?李思觀曰,後慮不可不顧,果如兩大臣之所奏,明誠旣無來告之事,無可赦之道,而應直雖不卽告,猶有差等矣。上曰,應直聞有七十四歲之父,故付之御史矣。上曰,予尤憎黃漢矣。若無此漢,豈有是事?洪檢曰,若離禁府,恐或有中路致斃之慮矣。傳曰,乙亥以後十餘年,無他可怪之事,適謂庶可懲箚,今番親鞫,下敎旣諭,萬古豈有逆鏡稱道者?雖然初下敎中稱道二字,卽稱名之意,而語脈其或過也。明誠面質之時,乃聞爲逆鏡敢曰冤痛,其心與逆鏡無異,而不爲承款,徑先物故,可勝憤駭?雖然旣已定法,雖不可論,其子宅信,豈可置之牖下?端川府定配,於此事,明誠不過聞於弼周,而以問於應直觀之,非連累者,應直聞此事,幾年掩置,因他隙而來告,予則曰可謂殺之無惜者,而僉曰若此不知者,恐或以此爲戒,其言誠然。今則以此事,於明誠·應直,更無可論。今日命御史詢問者,當初親問,所重雖異,乙亥以後,猶不懲創,乃有此事,昨雖下諭,難以飭勵。故初意以此應直·明誠,令御史下往湖南監營,同爲處置,若此則應直欲學雜術,其雖叵測,於本事,不無輕重,其若杖斃,非當初參酌之意,亦難闊狹,昨日下敎,其豈不施?今又加刑,必也物故,依前下敎,三水府定配,只趙明誠,御史於全羅府門外,大張威儀,聚集士民回示後,刑推一次,黑山島勿限年定配。噫,湖南卽昔之名公鉅卿府庫,而其亦再昨下敎,沈滯於遐方者,故因此,而或有此等不守分,而溺於雜術者。以今觀之,乙亥以後,纔十四年,且其前命御史洪梓,亦猛飭,今何有弼周爲領袖,幺麽明誠學習,甚至於應直,有此求訪乎?況明誠,不過一黃口小吏,而公然退仕,意專在於此,此亦不守分之一端。以此觀之,莫知復有幾十弼周,幾十明誠,其所敗俗,何可勝言?御史旣下去,事體有異於一時下諭,衆民聚會處先諭。若其詳細洞諭,在於御史道臣,今番無事世界十餘年之後,有此逮捕之擧,使一道之民,不無恐動之弊。望八暮年,心切嗟惜。吁嗟,本道,雖有不守分習此術者,自今以後,豈不大加猛惕?視雜術如讐敵,讀書者益務其業,使湖南五十三邑之民,其皆咸趨於淳朴,則豈特望八其君之深喜乎?誠湖南士民之福也。吁嗟,御史,將此意善諭。十餘年之後,如有此擧,士民之心,若何?思之及此,予心一倍,亦以此兼視慰諭之意焉。噫,此等之類,前轍滔滔,其術果有益也,何爲至此?咸須知之,何爲至此?咸須知之。以弼周之文書觀之,以明誠·應直之報觀之,非特文猶在,互相傳襲可知,奚但懲創而不習乎?有其文皆令付丙,莫替予申申下諭之意,亦爲宣諭。崔拓祚·崔南極,卽與明誠,俱學奇文,故昨已發捕,本事旣若是處分,何必致京御史?道中若相逢,以此敎諭捕校,一體率往。不聞則已,旣聞之後,豈可全釋?此亦於雜術,與明誠,一而二,二而一者也。此兩人一體回示,只刑推一次放送,以礪一道。出傳敎大司憲鄭光漢,罷職不敍。出榻敎金致仁曰,頃以南學譯官勸譯事,特下申飭之傳敎,而兼敎授宋志淵,在外未上來,今姑改差,竝與未差之代而差下,使之另加勸飭,何如?上曰,依爲之。出擧條又曰,秋判洪重孝,日昨帳殿,特除金吾本職,當在應遞之科,而秋曹係是劇務,禁堂自有多員,仍任本職,使之責效,何如?上曰,依爲之。又曰,此慶尙左水使田得雨啓本也。以爲,當初多大·西平兩鎭,竝設於多大一局之內,戰船亦爲同泊於一船滄矣,已去壬戌年,移建西平鎭,於距多大一里許地,戰船則仍泊於舊處,而鎭內無井,居民難支,皆願還接舊基,且鎭將與戰船,各在異處,不能照檢,亦非細故。西平鎭還於多大舊基事,請令廟堂稟處。該鎭基址,雖未詳知,昔日移設,必非無端,雖以鎭將戰船之各在異處爲言,一里之間,何患於不能照檢乎?因一時些少難便之端,乍移乍還,殊未妥當,今姑置之,何如?上曰,置之。可也。傳擧條韓翼謩曰,今因言端,仰告矣。我國漢音,一從洪武正韻釐正矣,年來以何音改刊,俗音數化,以訛傳訛,何常之有?臣謂以本音講習,傍錄例音,以備參考爲可。金致仁曰,俗音改刊,卽奉朝賀洪啓禧所陳請,而行之數年矣,以訛傳訛,誠如僚相之慮,而改刊冊子,本自竝錄兩音,今雖以俗音講習,亦令參看正音則,似好矣。上曰,以順便之道爲之。出擧條諸臣以次退出。
戊子四月二十五日未時,上御資政殿。藥房入侍時,都提調韓翼謩,提調趙雲逵,副提調洪名漢,記事官李翼運,記注官李章五,記事官朴道仁,以次進伏訖。翼謩曰,夜間聖體調攝,若何?上曰,一樣矣。寢睡·水刺之節,亦何如?上曰,亦一樣矣。翼謩曰,請進湯劑。上進湯劑後,上曰,提調出去,湯劑更爲持入,可也。藥房提調,副提調持湯劑更爲入侍。出榻敎上再進湯劑後,藥房退出。
上在慶熙宮。停常參·經筵。
三更四更,坤方巽方,有氣如火光。
藥房都提調臣韓翼謩,提調臣趙雲逵,副提調臣洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
洪樂純啓曰,大司憲未差,執義李普觀傳旨未下,掌令金煊·金和中在外,持平尹光禮在外,李思祚傳旨未下,今日以監察茶時之意,敢啓。傳曰,知道。
以承傳色口傳下敎曰,昨日入侍承旨入侍,判金吾持兩罪人文書,入侍。
又下敎曰,來待于資政門。
李在簡啓曰,判義禁申晦,依下敎來待矣。傳曰,入侍。
傳于李在簡曰,儒臣持警世問答,入侍。
李在簡,以兵曹言啓曰,禁軍來秋冬都試,因政府及本曹有故,未得設行,今已過時矣。在前如此之時,有仍停都試代行祿試射之規,今亦依此擧行,何如?傳曰,允。
又以義禁府言啓曰,本府前都事李世聞,慶尙道知禮,徒三年定配事,命下矣。以傳敎內辭意,具罪目,依例發遣府羅將,卽爲押送配所之意,敢啓。傳曰,知道。
全羅監司金相翊疏曰,伏以臣,父母墳山,在於京畿廣州地,而跡縻朝籍,久曠省掃,今當遠離,情私倍切,玆敢援例陳懇。伏乞聖慈,特許由暇,俾得往省於辭陛之前,以伸至情,不勝幸甚。答曰,省疏具悉。卿其依所請往來焉。
文學閔鍾烈疏曰,伏以臣,迂愚淺劣,無所比敷,幸占末第,濫通淸塗,以榮爲懼,夙宵靡寧,不自意除書又辱,馹召繼降,感激惝怳,措躬無地。第臣於前夏,獲叨講職,陳疏而見阻,違牌而坐罷,孤恩慢命,訟罪至今,此其與未經除拜者,何異,而迺於陞六之際,混與行公諸臣,一例蒙恩,正朱子所謂終年安坐,一日無故,而驟得之者,不但私義之難安,亦恐國體之有損。伏乞聖明,俯賜鑑照,收回前命,仍將臣新授職名,竝行鐫削,以重公器,以遂微諒焉。且臣有區區至懇,思欲一陳于黈纊之前,而自惟眇末,瀆擾是懼,含恩違辭,徊徨屢日,旣又伏念君臣猶父子也,凡有所懷,理宜無隱,何敢徒畏尊嚴,終是自阻於仁覆之下哉?臣聞古者,學古入官,又曰,學而優則仕,如或不量而入,不信而仕,其身之不自恤,而顧於國事,何補?故於其所難强,必逡巡辭遜,而不枉其守焉,於其所欲,遂又優容寬假,而使伸其志焉。是以上下能相親,而各盡其道也。臣世祿之裔也,於此一義,竊有所受。臣高祖文貞公臣維重,通籍於孝廟盛際,自以年少未學,力辭春坊除命,仍乞恩假,休官讀書,批旨有曰,爾之志氣,誠爲可嘉,予當體念,自是循例注擬,久不點下,縉紳相傳,以爲美譚。其後臣曾仲祖文忠公臣鎭遠,亦嘗援此陳懇,請以十年爲限,則此在臣家,便成古事,況以臣之不肖,於前人無能爲役,而不幸踰官之年,猥玷科名,及至于今,叨竊淸顯,視先祖辭官之歲,又加早矣,其欲退而自守,居閑肄業,以竢知識之稍長,則曠職違命,分有所不敢安也。其欲出而從官,隨行逐隊,姑以竊一時之寵,則冥行冒進,義之所不敢出也。進退兩難,公私俱妨,惟有瀝血所懇,以先祖之所嘗請於聖祖者爲請,而幸殿下亦以聖祖之所嘗許於先祖者許臣,爲各盡其道耳。誠願天地父母,曲垂矜察,特賜恩暇,俾臣得以優遊田里,探翫經籍,浸沈歲月,或不無進益,則收而錄之,置諸任使之末,尙非晩矣。如此,不惟臣之感恩圖報,抑亦有以彰我聖朝通志成物之化也。臣受命已久,惟當竭蹶趨承之不暇,而迺陳微懇,仰于崇聽,惶恐隕越,秪自竢罪。臣無任屛營祈懇之至。答曰,省疏具悉。爾之所請,予雖嘉矣。噫,爾祖以抄選,其欲一見,而因予誠淺,未能召致,今爾登科,誠非偶然。噫,昔爾曾祖爲開留入謝時,此闕外相逢,于今思之,怳若今日,代爾祖欲見,爾何此請?君親雖曰不同,忠孝本無二致,仰聞于昔,國有望八其君,而此正爾未能於親者,當盡於予。昔之董生,爲親甘旨,山樵水漁,朝〈耕〉暮讀,以此觀之,豈可請由讀書乎?況此任何任?若思爾祖,旣立身之後,何有此意?爾勿過辭,雖春坊入直之時,讀書不輟,輔我世孫。
刑曹參判鄭存謙疏曰,伏以臣,猥以百無能之身,向叨萬不堪之任,心悸靡定,去就迷錯,聖度涵容,不加誅殛,海防乘障,寔出曲貸,曾未幾何,特賜勘還,臣母感疾,方在危域,思臣之切,至發夢囈,臣之蒙宥,在於是時,晨夜馳省,得以救全,闔門感泣,攢祝洪私,母子相依,私分滿足,不自意特敍忽降,恩言渙釋,收錄如舊,除旨遽下,嚴霜〈?〉露,皆出洪造,枯荄朽株,咸囿陶甄,以首頓地,有隕如瀉。噫,臣之前後所踐歷,何莫非僥濫,而至於文任,尤豈臣夢寐之攸及哉?除目纔出,會圈有命,而辭受出處,非爲一身,冒沒廉防,恐累聖化,臣於是,不敢不違召。再召又降,嚴旨荐下,診對漸晩,血籲未徹,情窮勢迫,求死不得,臣於是,不敢不膺命,而直緣臣事君無狀,忱誠未孚,性又愚鈍,觸處憒憒,進退無據,莫非臣罪。絲綸累降,誨責至嚴,每一承聞,汗淚交逬,雖荷天地垂仁,山藪藏疾,不忍一物之終棄,而在臣自靖之義,惟當泯跡屛伏,追訟愆尤,以思息補之圖而已,今若晏然以官職自居,適增其無憚之罪,玆敢隨牌祗詣,略控危懇。伏乞聖慈,俯垂諒察,亟賜鐫削,以嚴法紀,以安賤分,公私兩幸,臣無任祈懇之至。答曰,省疏具悉。其飭勵卿心已知,甄復之後,其何過辭?卿其勿辭,從速察職。
正言金鍾秀疏曰,伏以臣,材識凡陋,本乏世用,獲霑蔭祿以養母,忽地科名,事出望外,點檢本末,實無可以藉手而事君者,跧伏田間,念絶榮進,迺者諫院新命,遽下於扶護母病之日,驚惶感激,罔知攸措。噫淸朝言責之重,固非如臣等輩所宜一日濫充,而最是臣目下情事,至爲懇迫,日夕焦遑,轉動無路,忽伏聞聖上於靜攝之中,乃有親臨訊囚之擧,臣不勝驚憂,抑情登途,昨纔來伏城闉,而旋聞鞫事已底收殺,於是乎臣之情私,始可言矣。蓋臣之八耋老母,夙嬰痰火之疾,數年以來,頻阽危域,劇歇無常,篤老氣力,如水益下,雖在病勢少間之際,區區情理,固無離側從宦之望,而近又重添外感,胸膈悶塞,寒熱驟作,寢食廢阻,神息懍綴,此豈爲人子者?一日離捨之時,而蒼黃進發,蓋非獲已,在途之間,身心分馳,入城以後,魂夢屢驚,到今因仍濡滯,實非臣心之所堪忍,玆不得不留章瀝懇,還尋鄕路,情雖切急,罪在擅便。伏乞聖慈,天地父母,俯賜矜諒,亟命遞臣職名,勘罪辜犯,以肅朝綱,以便救護,不勝大幸。答曰,省疏具悉。爾其勿辭護焉。
戊子四月二十六日巳時,上御右文閣。左相·判義禁入侍時,左議政韓翼謩,判義禁申晦,左副承旨洪樂純,假注書尹慶龍,記注官李章五,記事官朴道仁,以次進伏。傳曰,昨已下敎,而靜而思之,遐方之人,猶莫知弼周若是陰慘。故今日復諭,萬古所無之逆鏡,其敢稱冤,凶心逆膓,自可綻露,而若此而敢曰懷德外家,莫重帳殿,亦稱某論,以此觀之,今則異於前,雖無此弊,以此欺一世,甚矣,不可不曉諭。其令洞知,稱冤逆鏡,於渠可謂萬古陰慘之心,而尤爲綻露者,渠不知逆順之前,不是異事,而黯與䥴族屬,戊申年後,處分極嚴,則使弼周雖懷滿腔陰心,聞黯·鐫輩姓名,夢裏猶愕,而不此之爲,渠之文書中書簡軸,其猶連幅,四十餘年,豈特視若尋常?有若寶藏,逆鏡稱冤,卽此一心,嗚呼,覆載之間,爲朝鮮臣子者,若有人心,豈忍若此?此正是可忍也,孰不可者也?且使渠若有毫分秉彝之心,黯·䥴之名,置諸朝夕座側,猶恐忘也。逆鏡之名,藏諸肚裏,話頭稱冤,此亦古之黯·䥴,今之逆鏡也。捕校無狀,最晩持來文書,故帳殿嚴飭,意蓋深矣,難以問也。文書纔到,物故狀已報,非特杖斃之可惜,其在鞫體,可勝該憤。書軸中黯·䥴之名,雜術之冊子,令該府監封下送,令御史擧行時,亦將此敎,布諭文書,萬民所覩處燒之,使士庶咸知弼周之爲黯·䥴·逆鏡之種類,追律,旣禁令,不可施。噫,凶逆弼周之子宅信,亦豈尋常竄配?因其配所,端川府永屬爲奴。昨於帳殿,該府郞所奏,其涉可駭,故棍汰恐或過重,特命仍任,而今更思之,凶逆弼周之言,亦無此事,此不過信聽邏將之言,欺詐帳殿者,渠豈特鄒·魯鄕人,以先正後裔,特命調用者,則渠何敢忘其祖欺其君乎?世降俗末之時,此人若不嚴處,何以礪他?前禁府都事李世聞,知禮縣徒三年定配。今番取來文書,令該府卽日付丙,而其雖付丙,弼周之凶慘,非特此也。其爭訟通文中,趙載溥欲爲砲殺云,莫云隣官,亦是命吏,而有此心,豈特渠之陰慘?以一人,不忘黯·鐫,稱冤逆鏡,而兼欲行趙大立之事。昔之大立,雖不得,今得大立,宜施法也,而此亦於渠薄物細故,可謂萬剮難赦者。嗚呼,暮年帳殿,何愈乎?其若正法,自有當律,而雖因物故,不爲四十餘年後,鏡黨之屬,有此擧,豈循常例?分付道臣,林川郡,置諸五十四官之末。噫,乙亥以後,朝鮮豈特士夫?若有毫分臣子之心,豈敢若此?其本,頃者旣下敎,此後京外士夫,狂惑堪輿相法者,雖登第,切勿許淸選,其子亦勿調用。噫,此猶若此,況蔭官乎?爲銓官引進此類者與雖非銓官,挾私干囑者,隨現竝以制書有違律施行。將此下敎,卽付御史,廣諭時一體宣諭事,自政院卽爲下諭,而其亦思之,此等種子,不可只刑推而放,崔南極·崔拓祚嚴刑一次後,卽其地發配。嶺沿文書中,若有此等冊子,燒之事,一體下諭。出傳敎上曰,從事官入侍。右捕廳從事進伏,上曰,持文書落後之捕校,何以處之乎?對曰,決棍二十度,汰去矣。上曰,其大將,誰也?對曰,左捕將李殷春也。上曰,以渠之故,大將拿入,安得無罪?諸臣以次退出。
戊子四月二十六日午時,上御資政殿。藥房入診入侍時,都提調韓翼謩,提調趙雲逵,副提調洪名漢,記事官李翼運,記注官李章五,記事官朴道仁,醫官李以楷·慶絢·金季良·吳道炯·鄭允說,以次進伏訖。翼謩曰,夜間聖體調攝,若何?上曰,一樣矣。寢睡·水刺之節,亦何如?上曰,亦一樣矣。翼謩曰,請進湯劑。上進御湯劑後,翼謩曰,敢請診候。上許之。以楷診候後,退伏奏曰,脈候左右三部度數調均,滑體亦一樣矣。諸醫以次診候訖,所達與以楷同矣。上曰,左副承旨入侍。判義禁催促入侍,賤臣翼運,承命出來,與左副承旨洪樂純,偕入進伏訖。雲逵·名漢先退。翼謩曰,卄三行次對,晦日次對,已行於昨日,今月次對不爲,更稟。上曰,知道。藥房提調,副提調持湯劑更爲入侍。出榻敎上再進湯劑後,名漢曰,同副承旨鄭昌聖,以病違牌,何以爲之?上曰,同副承旨許遞,其代前承旨柳脩除授,牌招察任。房依前。出傳敎名漢曰,新除授承旨柳脩,方在坐罷中矣。上曰,新除授承旨柳脩敍用。出榻敎上曰,判義禁如已來待,使之入侍。賤臣翼運,承命出來,與判義禁申晦,廳注書,偕入進伏訖,藥院退出。
戊子四月二十六日酉時,上御集慶堂。儒臣入侍時,副應敎朴志源,副修撰金熤,右副承旨李在簡,假注書尹慶龍,記注官李章五,記事官朴道仁,以次進伏。命下番儒臣讀警世問答,仍命上番及承史,以次進讀。讀訖,諸臣退出。
上在慶熙宮。停常參·經筵。
自辰時至午時,日暈。
藥房都提調臣韓翼謩,提調臣趙雲逵,副提調臣洪名漢漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣。明日入侍,宜矣。
中宮殿·惠嬪宮,藥房口傳問安。答曰,知道。
宋瑩中啓曰,注書尹長烈,自鄕上京,卽爲牌招,何如?傳曰,允。
柳脩,以御營廳言啓曰,本廳分授惠化門南邊體城頹毁處,今當改築,而所入石子浮出,然後可以始役。自前築城時,東郊蘆原近處所在石子,連爲浮出以用矣,今亦依前例浮出之意,敢啓。答曰,知道。
上在慶熙宮。停常參·經筵。
洪樂純啓曰,大司憲未差,執義李普觀傳旨未下,掌令金煊·金和中在外,持平李思祚傳旨未下,尹光禮在外,以監察茶時之意,敢啓。傳曰,知道。
藥房都提調韓翼謩,提調趙雲逵,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。曉前只爲弘錄下敎,朝來夢拜,此心尙今惝怳。今者此心,惟在丁丑,今服建功,豈曰孝乎?副學今來,堂錄今爲,今日予心靜息,然後可敍。弘錄副學,則第十件事。噫,夢此今日服建功,豈曰子道?明日入侍。
中宮殿·惠嬪宮,藥房口傳問安。答曰,知道。
以承傳色口傳下敎曰,批答旣盡諭,雖非副學,今日夢拜之後,此心一倍。雖蔘苓茶勸飮,蔘苓茶,猶思之尤倍矣,今日則止之。
又下敎曰,卿等欺予矣。趙曮勝於趙暾云矣。今日則一而二,二而一也。
又下敎曰,旣已下敎,知其君·知其父,則今日催促而始承牌耶?政院下人催促之聲擾亂,其止之。
洪名漢啓曰,左承旨金龜柱,今日不爲仕進,卽爲牌招,何如?傳曰,允。
傳于洪樂純曰,政院只捧入謝恩單子。
又傳于曰,翰圈追召試與否,知入。
柳脩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
備忘記,噫,副學牌招,夢中見趙曮雙兄弟,同爲勉飭,夢中猶覺厥兄則副學,厥弟則何見?睡覺之後,日已曙,而院隷之聲耳聞,此趙曮也,其豈偶然?噫,渠之兄弟,壬子年同拜,昔年今困,望八其君若此,此正兄與弟也,以此觀之,何恃乎?豈特此也?可爲一門從兄弟三人,聞此敎,其復若此,過今日後,當命禮官,當致諭于故判書趙尙絅。以此觀之,相臣欺我矣,其若小知其君其父,豈若此乎?思君思父,望八其君,一何飭哉?其令任自爲之。備忘記,人君望八,若此弘錄,則人臣之道,焉敢若此,焉敢若此?今日副學,得於隣國乎?其兄固執,其弟學習,若此而何顔拜其先?承牌然後,當許內局,更爲牌招察任。洪名漢啓曰,藥房三提調有稟達事請對矣。以承傳色口傳下敎曰,已下敎,其止之。金龜柱,以漢城府言啓曰,因京居幼學鄭錫曾等上言,與李景星等所爭墳山,發遣郞廳摘奸後處決事,覆啓蒙允,郞廳一員,今方發送,郞廳及書吏所騎馬,令該曹依例題給,何如?傳曰,允。
以全羅監司洪樂仁狀啓,三月令藥材進上物種中,馬藺花及玄胡索,四月令薦新進上竹笋,五月令朔饍進上中竹笋,節候尙早,未及産出,五月令薦新進上大小麥,節候尙早,未及登熟,限內不得封進,惶恐待罪事。傳于洪樂純曰,勿待罪事,回諭。
上在慶熙宮。停常參·經筵。
自辰時至申時,日暈。
藥房都提調韓翼謩,提調趙雲逵,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。以承傳色口傳下敎曰,入直儒臣,持問答同爲詣閤。
中宮殿·惠嬪宮,藥房口傳問安。答曰,知道。
洪樂純啓曰,憲府連日監察茶時,事甚未安,除在外·傳旨未下外,掌令金和中,卽爲牌招,何如?傳曰,允。
傳于李在簡曰,頃者召試時,未及赴試人誰某?在京與否,知入。
備忘記,幾日相持下敎之後,其曰得意處於近畿,事之可駭,莫此爲甚。尹蓍東安興僉使除授,其令倍日赴任,到任日子,令道臣狀聞,時任僉使遞付京職。傳于洪名漢曰,俄者中官下敎,置之。
以承傳色口傳下敎曰,今日開政,耳目之官,在京無故人備擬,儒臣在外行公之人備擬,開政申飭。
傳于洪名漢曰,開政,催促爲之。
以承傳色口傳下敎曰,開政申飭,今日內弘錄爲之,今日其又若此,豈曰朝鮮有君乎?慢擧行執吏,令攸司科治。
有政。吏批,判書申晦進,參判閔百興進,參議李海重進,左承旨金龜柱進。以南泰耆爲大司憲,李祉承爲正言,李瀰爲副提學,鄭弘淳爲禮曹判書,具允明爲知義禁,沈墢爲同義禁,崔重璡爲軍資直長,洪樂彬爲監役,刑曹判書洪重孝仍任事承傳,陽城縣監趙宗鉉仍任事承傳,崇德殿參奉單朴就文,校理洪景顔仍任事承傳。
兵批,判書李景祜進,參判李應協進,參議洪趾海入直,參知未差,左副承旨柳脩進。同知單趙泰聖,僉知單兪彦遜·李景郁,副司直蔡濟恭·宋瑩中·李徽中·鄭昌聖·李得培,副司果金若行·李福徽·金光藎·申光履,安興僉使尹蓍東除授事承傳。
以承傳色口傳下敎曰,此則空然違牌,此亦從時體而然耶?只推,更爲牌招察任。若又違牌,則直捧禁推傳旨,堂錄人行公後勘律。傳于李在簡曰,副提學牌去來催促。傳于金龜柱曰,副提學謝恩單子催促。以副提學李瀰牌不進罷職傳旨,傳于金龜柱曰,如是則朝鮮之君,將不得爲弘錄乎?只推,更爲牌招。
備忘記,今者紀綱,豈曰寒心?何敢從時體而若此乎?雖十牌,承牌然後止,雖撤宵弘錄,然後當就寢,從重推考,卽爲牌招。堂錄,傳于金龜柱曰,儒臣持高麗史儀注卷及問答,入侍。
沈鑧啓曰,領議政金致仁,左議政韓翼謩,依下敎來待矣。
金龜柱,以吏曹言啓曰,來五月初一日,行宗廟朔祭,大祝,以前校理李敬玉塡差矣,時無職名,令該曹口傳付軍職,何如?傳曰,允。
兵曹口傳政事,副司果李敬玉。李在簡,以兵曹言啓曰,申飭之下,崔南極發捕捕校,尙無消息,事之可駭,莫此爲甚,該廳大將從重推考,從事官,令兵曹決棍事,命下矣。依傳敎,該廳從事官許淳·韓榮錫·沈應昌·任屹·黃檄等,各決棍十度之意,敢啓。傳曰,知道。又以左右捕盜廳言啓曰,咸悅出使軍官朴世耉·金夢臣等,今月二十五日酉時,到咸悅,罪人崔拓祚捕捉,二十六日未時,到天安郡,罪人崔拓祚,逢授於追後發送軍官吳贊周處,留待御史行使之交付,朴世耉·金夢臣等,今日辰時,入來之意,敢啓。傳曰,知道。又以左右捕盜廳言啓曰,全州出使軍官金慶禹·崔斗桓等,今月二十六日,罪人崔南極捕捉,二十七日到天安地,待御史之下來交付次,姑留本郡,而催促軍官趙振國·金重鎰等,先爲入來之意,敢啓。傳曰,知道。
戊子四月二十九日辰時,上御集慶堂。藥房入診,儒臣同爲入侍時,都提調韓翼謩,提調趙雲逵,副提調洪名漢,記事官李翼運,記注官李章五,記事官朴道仁,應敎朴志源,修撰徐浩修,醫官李以楷·慶絢·金季良·吳道炯·鄭允說,以次進伏訖。上曰,此心其猶憧憧,何待再明明日?香祗迎,其亦迎和門親行,以此分付。時刻待下敎入之,儀注,置之。出傳敎翼謩曰,夜間聖體調攝,若何?上曰,一樣矣。寢睡·水刺之節,亦何如?上曰,今日無夢善睡矣。翼謩曰,請進湯劑。上進御後,仍請診候,上許之。以楷診候訖,退伏奏曰,脈候左右三部度數調均,滑體亦一樣矣。諸醫以次診候訖,所達與以楷同矣。翼謩曰,湯劑一日不爲進御,則下情誠深悶切矣。臣等知以爲無異於水刺矣。上曰,有何勝也?翼謩曰,前劑入丸劑已經年,請更製新劑以入,似好矣。上曰,然乎?翼謩曰,今已久矣,恐不堪用也。上曰,何用藥也?予亦曾已多服,而丁丑堪遣者,不無此藥之效也。翼謩曰,聖心亦知其有效,何故不許也?請更造新劑以入。上曰,都提固請,新製以入,可也。上曰,閔鍾烈疏批,卿等見之耶?翼謩曰,隆重實稀罕矣,決非小官所可堪承者矣。上曰,予亦知其過矣。以見誰而然乎?其祖遇洙甚善,雖抄選,無一言矣,且其讀書之請,美矣,隱然與其祖同其趣,其志可尙也。讀書之請,不必强迫也。翼謩曰,然矣。上曰,目今才彦林立,而館錄尙不爲之,不成說矣。上曰,趙曮甚非矣,卿等亦欺予矣。卿等曾不云趙曮許身於國乎?翼謩曰,臣等不勝惶悚愧赧,而趙曮亦非矣。上曰,卿等必應愧赧矣。翼謩曰,趙曮,曾與徐命膺,以副學事被嚴譴,不無所執,而今則非矣。上曰,然乎?予則忘之矣。然趙曮見今番下敎後,卽爲入來,宜矣。仍又下敎曰,尹蓍東事,何如?翼謩曰,昨聞首相之言,則玉堂曾亦行公云,亦非三司自劃也。今雖已過之事,若使尹蓍東仍爲之,則好矣。上曰,開陽門外,懸牌以坐,至於經宿,國體不可不顧也。仍命書傳敎曰,噫,望八其君,欲行館錄,此亦今日臣子者,一倍惜懼之心者,而下敎若何,而終始撕捱?況旣聞夢見之敎,焉敢若此,焉敢若此?國無法則已,豈可循例處之?副提學趙曮,先遞其職,法聖僉使除授,其令倍道赴任,到任日字,令道臣狀聞。時任僉使,遞付京職,因此下敎,聞大臣所奏,前僉使李斗煥,若是勤勞,其船齊泊云,大臣雖以遞惜而奏,其在勸奬之道,豈特遞付京職而已?特除內三廳將。其若有窠,其令卽爲單付。上下問曰,召試在外人,幾何?尙今不來乎?朴道仁讀奏在外人所記,至宋煥喆,上曰,懷德耶?道仁曰,然矣。上曰,翰林召試命下之後,未應試者,今已申飭多日,而便臥其家,尙不來京,事之寒心,莫此爲甚。一倂削圈。聞今日有來到者云,而其何苟且?一體擧行。今者處分諸人,分付該曹,說書之望,亦勿檢擬。出傳敎上曰,今則館錄已晩矣,前有再錄之事矣。翼謩曰,比之再錄,則今已三年,果已晩矣。上曰,尹蓍東旣無情勢,則此外更無他人矣。翼謩曰,卽今林〈立〉積滯之人,難以取捨,人皆厭避無怪矣。上曰,然則豈無主圈之人乎?朝鮮無復有玉堂乎?仍命書傳敎曰,頃者未能覺得,今聞大臣所奏,曾謝此任云,所謂撕捱,可謂皮不存也。若此不已,朝鮮其不復館錄,日事違牌,以此度年,其君之年,雖至八旬,將無館錄之日,豈有是理?豈有是理,今者違牌,無他也,館錄機括而然也。事之寒心,莫此爲甚。頃者處分,其云過矣,亦聞其意,前副提學尹蓍東,特爲敍用,復授館職,牌招察任。上命讀御史狀啓,名漢讀之。上曰,厥漢物故也,然而猶有率去者矣。名漢曰,崔拓祚聞押付御史之行,崔南極尙未捉付云矣。上曰,全州,幾日程耶?名漢曰,五六日程矣。上曰,申飭之下,崔南極發捕之校,尙無消息,事之可駭,莫此爲甚,該廳大將,從重推考,從事官,令兵曹決棍。出傳敎上曰,曾已申飭,而今日中官,自行自止,行若走馬,事之寒心,莫此爲甚,內院不直諸中官,一倂從重推考,此後麥事,報秋後,其令替直。出傳敎上曰,李斗煥事,曾已下敎,而其時下敎若何,則今問以副薦之人備擬,豈予之意乎?其時銓官,從重推考。出傳敎翼謩曰,向者下敎後,京中士夫,亦有難處之事矣。若遭故者,雖占一穴,使粗知向方者爲之矣。自今以後,不敢生意於雜技人矣。上曰,堪輿盡在國房,更何加求也?觀象監地理學敎授,只此足矣,勿爲見欺,可也。藥房提調持湯劑,更爲入侍。出榻敎上再進湯劑後,翼謩曰,金季良有九十老母,朝夕不保云,情甚可矜。奏未畢,上曰,聞甚慘然,雖渠類,孝然後忠,使之便養,可也。翼謩曰,渠請給由將來云矣。上曰,果好矣,許之。仍命書傳敎曰,今聞都提調所奏,金季良事未畢說,心動,卽命便養,聞其畢說,其欲將來云,故雖許之,頃者畿邑旋遞,所謂反哺之情莫伸,今雖將來,京中斗料,豈若一縣乎?令該曹將來後,衣資食物,特爲題給,以示予聞奏動心之意。翼謩曰,醫官鄭允弼,見差咸興監牧官矣,咸興程道距京太遠,分付本寺,京畿牧官中,使之換差,何如?上曰,好矣。依爲之。出擧條都提調·提調先爲退出,儒臣進伏。志源讀問答,至論子貢事,上命入子貢傳,賤臣翼運,承命出去,持入子貢傳,浩修讀奏。子曰,予之論子貢,不甚過矣,亦爲子貢地也。名漢·志源曰,然矣。上又命書入副學已通人姓名,賤臣翼運,承命書入。上曰,卽今林立,雖新通爲之,亦不苟且矣。仍命書傳敎曰,副提學尹蓍東,今聞在外云,許遞,其代政官牌招,卽爲開政,以在京無故人,新通備擬,待下批牌,招卽爲擧行。上又命入辛卯正月日記,賤臣翼運承命持去,名漢讀奏入侍座目,至三月,諸臣以次退出。
戊子四月二十九日申時,上御集慶堂。儒臣入侍時,應敎朴志源,修撰徐浩修,左承旨金龜柱,記事官李翼運,記注官李章五,記事官朴道仁,以次進伏訖。上命預備兼春秋,領左相許,遣史官傳諭,使之入侍。賤臣翼運,承命出來,還入進伏訖。上命儒臣進前,志源·浩修進伏訖,命讀問答,諸臣以次輪讀。上曰,浩修讀麗史議注卷。浩修讀奏訖,上曰,領左相如已入來,使之入侍。賤臣承命出來,與領議政金致仁,左議政韓翼謩,偕入進伏訖。致仁曰,日間聖體調攝,若何?上曰,一樣矣。上曰,館錄予欲永罷之,何如?此非抑揚之敎也。尹蓍東事,則曾以爲三司自劃矣,聞曾爲副學行公,又爲玉堂肅謝云,然乎?致仁曰,然矣。上曰,無他,是館錄機括故也。致仁曰,館錄事,自前然矣。丁丑年,尹領府事被罪,徐判府事喬桐補外,金判府事豐德補外,第四次,臣當之,膺命圈錄矣。此是國之大政也,誰有樂爲者?例皆厭避矣。上曰,金鍾正何不入來?有何情勢乎?今使領左相入侍者,欲問館錄事也。致仁曰,今日副學,卽李瀰也。上遽悟曰,然乎?李瀰落點乎?予則謂金鍾正受點矣。甚矣吾衰也。致仁曰,聖敎雖自處以衰,臣等不以爲然矣。自下誤爲付標,呼牌望時,只稱副提學三字,自上何以知之?其勢固然矣。翼謩曰,首相之言,是也。上笑曰,奇哉奇哉。人皆厭其老衰,而予獨喜焉。副學乃李也,而予則以金知之,足可入於漁愚野談矣。又下敎曰,趙曮兄弟,夢見之,故今番批旨,略眎深意,而終不出,固執非矣。今聞尹蓍東,亦無情勢云,亦甚非矣。致仁曰,蓍東則曾已行公之人,臣以爲,向者處分,預爲之矣。趙曮則旣因館錄事,與徐命膺同被嚴譴,比尹則猶有所執矣。上曰,蓍東則公然避之在外,亦甚非矣。致仁曰,在外,固無怪矣,雖軍職,王臣之任意出外,固難矣。向承下敍之典,而或作省墓之行,自是例事,實無怪矣。翼謩曰,若以向日違牌事罪之,則臣未知其如何,而今番在外,則首相所奏,甚是矣。上曰,金鍾正似爲之矣。命書金鍾正除授傳敎,未訖,致仁曰,金鍾正若主圈,則臣以都堂當之,亦有不安之心矣。翼謩曰,此則首相之言,過矣。自有國法,雖五寸間,奉行公事,固無嫌疑。上曰,領相之言,亦無怪矣。然古者謝安薦謝玄耶,奚薦其子矣?翼謩曰,然矣。領相之言,自上不以爲過,則嫌路漸廣矣。上笑曰,是則不然矣。領左易地,則亦安可知也。致仁曰,聖敎至當矣。上曰,幾寸乎?對曰,十三寸矣。上曰,無論幾寸,叔侄之至管弘錄,無怪爲嫌矣。又下問,領相可以當堂錄乎?致仁曰,臣雖惶恐,而但於心,不無商量矣。上沈吟良久,命改書傳敎曰,諸臣皆曰不衰,予則曰不然。于今副學事,自知其判於副學望。問于中官曰,首望,其誰?對曰,鄭存謙云,此則其不再錄,人皆然矣,捨之。問副望,曰金鍾正云,此新通也。又或意有新通,問其末望,曰李瀰云,此已下敎者,意謂新通,卽一人而三望,次第循資故也。命付標副望,自午至夕,三違牌所奏,予則只問副學,中官亦只以副學對之,故以此申飭,今聞非金鍾正也,卽李瀰,此已可笑。下敎中雖十牌,承牌後已云,李瀰則豈特十牌?雖百牌,其勢固難承命,而以副望知之,若此館錄無期,特召領左相,問其金鍾正之撕捱,而先以慷慨之意,今不復館錄下敎,乃聞非金鍾正也,卽李瀰也,此亦可笑也。若然,館錄可有期。旣下敎,且誤付籤,副提學李瀰許遞,以金鍾正,其欲下敎,聞領相所奏,以十三寸爲嫌,其雖過矣,自領相先卿倚任,父子俱以元輔輔予,與他人異,領相所執,左揆雖曰過矣,予則曰然矣,何云其寸?館錄·堂錄,國之重也,而其姪館錄,其叔堂錄,領相之心,勢固然矣,安其心然後安其錄。大抵尹蓍東撕捱,旣膺命之後,有何義?且今日下敎之後,本事可謂了當,特寢補外之命,前副提學尹蓍東,復授前任,其令卽爲上來謝恩。致仁曰,曲諒至此,下敎及於先臣,不勝感泣。上曰,特爲卿之意也。上曰,以玉署旣特除於薇垣,旣遞薇垣,宜復授於玉署,前正言洪景顔,復授館職,牌招察任。出傳敎諸臣以次退出。
上在慶熙宮。停常參·經筵。
李在簡啓曰,大司憲南泰著,掌令金煊,持平尹光禮在外,執義李普觀,掌令金和中,持平李思祚傳旨未下,今日監察茶時事之意,敢啓。傳曰,知道。
藥房都提調韓翼謩,提調趙雲逵,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。無批答
中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
金龜柱,以弘文館言啓曰,新除授副提學尹蓍東,時在京畿長湍地,經筵事緊,請斯速乘馹上來事,下諭。答曰,依啓。
又啓曰,本館下番闕直,事甚未安,修撰閔弘烈,副修撰金熤,竝卽牌招,以爲推移入直之地,何如?傳曰,允。
沈鑧,以弘文館言啓曰,副修撰徐浩修,自直中,以親病陳疏徑出,修撰李晉圭在外,修撰閔弘烈,副修撰金熤牌不進,傳旨未下,本館下番,無他推移入直之員,將未免闕直,事甚未安,校理洪景顔·沈觀之,竝卽牌招,以爲推移,姑降入直之地,何如?傳曰,允。
吏曹口傳政事,以李世奭爲咸鏡都事。
傳于李在簡曰,承旨入侍。
李在簡,以左右捕盜廳言啓曰,咸悅罪人崔拓祚,全州罪人崔南極等,今月二十八日天安地,押付于御史後,發捕軍官等,纔已入來之意,敢啓。傳曰,知道。
統制使李漢膺敎書,王若曰,歷試諸閫,旣擅盤錯之譽,都統三方,爰畀笠轂之任。肆允諧於僉擧,庸迪簡于予心。眷彼海徼開營,實惟忠武肇號。規晝昭人耳目,二百年風恬浪平,關防爲國咽喉,數千里星羅碁布。蓋其管轄之最重,所以撫摩之尤難。惟卿,隴西家聲,圮下韜略,惟淸愼自守之操,展也先卿之肖兒,伊緩急可恃之材,允矣忠愍之賢姪。玆授卿以三道統制使兼慶尙右道水軍節度使,卿其祗服寵命,懋恢良圖。遠斥候而相機,宜無狃玩愒之習,峙糗糧而明紀律,常勉備禦之謨。於戲,瞻銅柱標海之功,詎諼祖烈,誦金城屯田之奏,宜追前休。故玆敎示,想宜知悉。知製敎徐浩修製進
戊子四月三十日辰時,上御延和門外。香祗迎入侍時,行都承旨洪名漢,左承旨金龜柱,右承旨沈鑧,左副承旨柳脩,右副承旨洪樂純,同副承旨李在簡,記事官李翼運·尹長烈,記注官李章五,記事官朴道仁,以次侍立。上具翼善冠·袞龍袍,乘輿出通陽門,至延和門外降輿,仍詣板位,香祗迎,隨詣建明門,還御入內。命承旨進前,龜柱進前。上曰,承旨書之。傳曰,今年此心,惟在昔年,況來月乎?初四日當爲端午祭香祗迎,禮房知悉。明日其雖前期,自省編旣諭,自傳香日,心齋云。此陵何陵?且仰惟庚寅乙巳,微忱一倍。明日祗迎時,當以其日服色祗迎,而初四日,所重在先,雖値齋日,以袞龍袍爲之,儀注,置之。來月祗迎,皆以延和門爲之,而初四日,則當以殿庭行焉。禮房一體知悉。藥房都提調韓翼謩,提調趙雲逵,副提調洪名漢,持湯劑進前。翼謩曰,夜間聖體,若何?上曰,一樣矣。進湯劑,上進御訖。上曰,禮房承旨入侍。禮房馳往太廟奉審後,進排官摘奸以來事。出駕敎上還御典設司,統制使李漢膺入侍。漢膺進前,命令承旨,讀聞宣諭帖,可也。承旨讀訖,上曰,往欽哉。漢膺退出,上曰,承旨書之。傳曰,曾於寶鑑,聞仰覩寶片,統制使辭朝,寶密匣未下來,則諭書帖,其宜預待,而不爲待令,半餉轎坐,不可無飭,該房承旨遞差。上曰,承旨書之。傳曰,莫重親臨宣賜之物,何等重也,而當該年少中官,偃便爲事,令司鑰替傳,事之可駭,莫此爲甚,當該中官越俸一等。在簡曰,北伯雨澤狀啓,今以判官替行,而到院,何以爲之乎?上曰,持奏,可也。在簡讀奏,上曰,承旨書之。傳曰,北伯頃者批答祇受,旣已狀聞後,莫重雨澤,令假都事替行,事之寒心,莫此爲甚。旣來民事,故雖令讀奏,北關雨澤,尙未齊到,此狀聞下送,從重推考。其令一體更爲修啓,此後嚴飭,雖有縣道封章,勿稟,直爲下送。都事申光柱,除拜幾朔,尙未赴任,其涉駭然,下問,尙未署經云,農事方殷之時,于今兩司,何待署經?遞差,其代不爲署經者,口傳擇差,今日內下送。噫,雖在一帶水之間,以今番觀之,湖南雜術旣諭其私,況弼周以林川人,作此萬古所無之心乎?一依皆飭,另加擇差事,一體申飭。心惟若此,昨日湖南伯敎文中,有雜術之句,故初欲抹去,今番敎書,與前有異,其飭勵故雖存,此豈湖南之過?實是京中士夫引進之過。今者擇差之命,意亦深焉,一體申飭。上曰,承旨書之。傳曰,行副司直魚錫定,承旨除授,牌招察任,房依前。上曰,承旨書之。傳曰,昨日下敎而猶默,近者中官不務于職,夙宵一心,睡懶與詐,故□之副學,事體若何,而莫能辨,一任渠輩,則其敢若此?雖然精神索莫,予莫知意金呼李,故下飭,半夜則喑啞,今日乃聞曰,聞李瀰睡懶宜恕,而誰宜飭?當該中官申德龍,越俸一等。上曰,藥房三提調持湯劑更爲入侍。翼謩·雲逵·名漢,持湯劑進前,進湯劑,上進御訖。名漢曰,修撰徐浩修,以其親病,陳疏徑出,原疏纔已捧入,而依定式推考警責,何如?上曰,依爲之。出擧條兵曹判書李景祜啓曰,昨日以尹蓍東特除安興僉使,有前僉使□□□尹蓍東特除之命,旣曰還寢前遞付,一□以爲□□僉使仍任,可也。出擧條又啓曰,慶尙左兵使李漢泰,除拜之後,其兄漢膺爲統制使,故以私義難安,呈狀乞遞,而雖無相避之法文,旣同道閫任,則揆以事面,似不可往赴,故敢達矣。上曰,特爲許遞,可也。出擧條大駕還入大內,諸臣以次退出。
上在慶熙宮。停常參·經筵。
藥房都提調臣韓翼謩,提調臣趙雲逵,副提調臣洪名漢啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。無批答。
中宮殿·惠嬪宮,藥房口傳問安。答曰,知道。
寧陵香祗迎罷後,藥房·政院·玉堂口傳問安。答曰,知道。
魚錫定啓曰,大司憲南泰著在外,執義李普觀傳旨未下,掌令金和中傳旨未下,金煊在外,持平尹光禮在外,李思祚傳旨未下,今日以監察茶時之意,敢啓。傳曰,知道。
洪樂純,以都摠府言啓曰,今日入直內三廳武兼禁軍及軍兵等,當爲中日習射,而□□□不得爲之之意,敢啓。傳曰,知道。
吏曹口傳政事,檢閱單金致九。
金龜柱啓曰,檢閱金致九,時在慶尙道金泉驛任所,斯速乘馹上來事,下諭,何如?傳曰,允。
以承傳色口傳下敎曰,高陽咫尺,而單子尙今寥寥,該府堂上,從重推考,當直都事,令該府處之。
又下敎曰,若復前日,則朝鮮其爲君乎?飭已行,尹蓍東□□其令卽爲謝恩。
又下敎曰,吏胥亦朝鮮臣子,聞今日下敎,玉堂俱不卽率來,則弘文館書吏,令攸司,決杖一百,申飭。
又下敎曰,望八其君,雖衰,聞尹蓍東傳語乎?入□□□之下人,令騎曹堂上,差備門外,決棍二十度。
又下敎曰,慢擧行□弘文館使令,令攸司科治,政院此不申飭,則何有政院乎?連爲申飭。
又下敎曰,來到開陽門外,來告之下吏,令攸司決杖一百。
洪名漢啓曰,今日傳敎,何等嚴截,而副提學尹蓍東,來詣闕外,終不入肅,今方運爲催促,而事體所在,誠極未安,從重推考,何如?
以承傳色口傳下敎曰,其下敎後,爲人臣焉敢若此?弘文館書吏,一竝懸之於望門外。
又下敎曰,今日朝鮮紀綱解弛,朝臣若此,故中官,效朝廷,莫重下敎,令差備中官替傳,事之寒心,莫此爲甚,當該中官蔣良臣,令該府處之,過一朔後勘律。
又下敎曰,俄者下敎詳備,則爲何義乎?欲角勝望八其君,爲越入乎,爲秦人乎?使朝鮮臣子爲心膓者,其令知之。
又下敎曰,聞俄者下敎,臣子無動靜乎?申飭。
又下敎曰,以今日下敎觀之,豈可如此乎?端午帖置之。
又下敎曰,政隷之聲,其令止之,出牌後只尹蓍東所在處,別遣政院使令,催促。
又下敎曰,今當此月,今日其君若徹宵,則朝鮮有北面事君之臣乎?政院知悉。
又下敎曰,今方殿坐於庭中,催促申飭。
又下敎曰,政院使令,使之羅立,而尙無消息,先去使令,令騎曹決棍。
又下敎曰,尹蓍東一小官,而政院,申飭豈如是乎?入直承旨竝推考。
以尹蓍東罷職傳旨,以承傳色口傳下敎曰,人君坐而如此,朝鮮臣子,敢如是乎?捧入承旨越俸二等,來奏中官越俸一等,呼望使令,令騎曹決棍二十度,使之催促入來。
又下敎曰,注書一小末官,而今日聞此敎,承旨雖使之書入,若知七十五歲其君,焉敢書入乎?注書令該府處之,當直都事處,分付。
又下敎曰,開陽門下鑰,而承旨持弘錄入侍時,當下標信。
又下敎曰,望八靜攝之君,一時殿坐爲難,其間更點幾□政院,此等,申飭□知尹蓍東,若知其父,不知其君,申飭。
傳于洪樂純曰,朝則高聲,今則低微,政院下人決棍。
備忘記,海東其曰有君,以尹蓍東名雖下大夫,其已小宦,焉敢若此?寧以僉使趙曮爲師慢命爲公乎?噫,追憶再昨年,食朝解之祿,衣朝鮮□□□敢若此,以自陷於無臣節爲期,而政院何不申飭?其涉寒心矣。
洪樂純,以刑曹言啓曰,以來到開陽門外來告之下吏,決杖一百事,命下矣。弘文館書吏李時大,依傳敎決杖一百之意,敢啓。傳曰,知道。
傳于李在簡曰,權偀旣已在京,其一體分揀。
備忘記,頃已承牌,國子長亦已行公,而況朝者若何,而若有臣分,焉敢若此?不能嚴飭一蓍東,何敢豈爲此稟?當該承旨,從重推考,更爲嚴飭膺命。
洪樂純,以刑曹言啓曰,弘文館使令,令攸司科治事,命下矣。弘文館使令石厚珽·嚴受江·朴壽江·□東昌·金興泰·姜必文·裵聖得·李龍鳳等處,遲晩取招,自本曹,依例考律科罪,何如?傳曰,允。
備忘記,人臣分義,其何逃於宇宙?況旣非高蹈之士,且亦無自畫之義?已行公於玉署,國子長,卽淸選也,而豈徒行公?旣行課試於玉署,旣已謝恩,聞今日之敎,嗚呼,今月何月,而莫知其君,欲與趙曮同套,此無臣節也。無臣節之臣,自有王法。予雖衰矣,太阿在乎?焉敢若此,焉敢若此?今日館錄,然後國將爲國,君將爲君,予何區區以飭?政院知悉。予何復諭?但尤爲無據者,此非他,復授此任,其欲角勝其君之意,角勝其君之臣,其律若何?亦令蓍東知悉。
傳于魚錫定曰,違牌慢蹇人,幾人入來乎?知入。尹蓍東若不卽擧行,金吾三堂上,當下敎。
又傳于魚錫定曰,在京諸儒臣留待,尹蓍東入來後,同爲擧行。
以承傳色口傳下敎曰,尹蓍東,今始知望其君耶?前旣謝恩,使之先擧行後謝恩。
又下敎曰,副學僅爲率來,而弘文館掌務書吏,若是慢蹇,掌務書吏,懸之。
傳于魚錫定曰,知弘文館,館錄爲之,然後當處溫堗,知入。
以承傳色口傳下敎曰,知擧行後當處溫堗,始爲與否知入,何儒臣入來乎?亦爲知入,盡爲圈點及冊子,左副承旨持而入侍,依翰圈例,除準點次點。
魚錫定,以弘文館言啓曰,本館新錄事,旣有成命矣。今日諸會于本館,雖已備員,而應敎金敎材,副校理洪秀輔·李致中,俱在外,上來遲速,有難等待,不得已與在京僚員,相議圈點,而修撰閔弘烈,來到闕外,謂有情勢,不爲入來,卽爲牌招,以爲同參之地,何如?
以承傳色口傳下敎曰,曾爲儒臣待令之敎矣。閔弘烈,尙今不爲入來云,因閔弘烈而然耶?知入。然則何不卽稟,而今始稟之?事之駭然,莫此爲甚,閔弘烈亟施不敍之典,呈草記下吏,懸之。
又下敎曰,事勢似然矣,閔弘烈下敎,置之,只解見任。
洪樂純,以兵曹言啓曰,去四月朔各廳堂下武臣等朔試射,連仍有故,今已愈月,不得爲之之意,敢啓。傳曰,知道。
弼善徐浩修疏曰,伏以臣,母病沈苦,情私煎悶,實無離側供職之勢,而屢因飭敎,黽勉持被,蓋以義分之不獲已也,非曰母病之快安也。卽接家信,則宿症之外,又添表氣,咳喘甚劇,痃癖闖發,終宵昏眩,促臣來護,臣自聞此報,方寸焦灼,按住不得,玆敢忙陳短章,徑出禁門。伏乞聖慈,亟遞臣職,仍治臣罪,以嚴朝綱,以便救護,千萬幸甚。臣無任云云。踏啓字。
戊子五月初一日辰時,上御延和門外。香祗迎入侍時,行都承旨洪名漢,左承旨金龜柱,右承旨沈鑧,左副承旨洪樂純,右副承旨李在簡,同副承旨魚錫定,記事官李翼運·尹長烈,記注官李章五,記事官朴道仁,以次侍立。上具翼善冠·黑團領,乘輿出通陽門,至延和門外降輿,仍詣板上,祗迎訖,步詣建明門,乘輿還詣典設司,命禮房承旨,馳往寧陵奉審以來,英陵,一體奉審事。藥房三提調,持湯劑入侍。藥房都提調韓翼謩,提調趙雲逵,副提調洪名漢,持湯劑進前。翼謩曰,夜來聖體調攝,若何?今日行步之節,亦何如?上曰,氣則一樣,而行步難矣。進湯劑,上進御訖,上曰,承旨書之。傳曰,嗚呼,今年,何年?嗚呼,藏樂,意何?逢今年已料表,況逢今月乎?嗚呼,今日,祗迎,何陵?憶昔乙酉庚寅,此心冞切,而且初六日祗迎何陵,豈特憶昔?追惟辛亥,此心萬倍。初九日欲行祗迎,亦何陵?吹笛之敎,寤寐不忘,況陞儲時,敢引昔年,唯稱世弟,嗚呼,翌日,何日?奚特云正日?一日之內,忌辰兼兩世,受莫大之恩,而何以仰報?同過此日,心雖鐵石,亦何堪乎?嗚呼,二十三日,欲行祗迎,其將何陵,其將何陵?今年猶然,況今月乎,況其日乎?昨日下敎,初四日祗迎,欲着衮衣,更以思之,雖於太室,其於掌樂之人,豈有壓尊之嫌?當以此衣爲之。以此觀之,一歲藏樂,一月淺服,亦一萬分少伸微忱之意。嗚呼,一朔之內,五逢忌辰,此何人也,此何人也?因此亦爲追慕者,何則,今年秋牟已熟,春牟其亦幾熟,吾民耕糧,專由於此,庶可息也。昔高皇諭恭愍曰,王若愛民,必有王子,嗚呼,十日雨,自古亦云聖祖雨,今日奉審,命竝此陵,今以海□邑號賦句語,敢述高皇聖祖之意,吾民祝願,其祝惟何?卽誦其賦,其賦末句,有曰拜英廟於驪州,祝嘉平於萬年,麥則成矣,秋亦有成,今予之心,庶可拜於陟降,因此有勉飭者,今以春牟謂之,亦可免窮歲粥牟矣。昨日祗迎後入也,望雨下,其若過也,秋麥何穫?此心憧憧。入內之後,雨霽見陽,此亦蒼蒼之眷顧元元。況昨問畿甸,秋牟其將穫矣,春牟亦將旬前云,以此推之,於三南幾乎登場,登場之道,幾乎心弛。畿甸·湖甸,若何?諸道道臣·守令,皆若予意否?高臥宣化堂與東軒之時,若予此心乎?令備局將此下敎下諭,以示予今日此心,駐輿呼寫之意。上曰,承旨書之。傳曰,今日朝鮮其君,七十五歲,將不行館錄乎?頃者下敎時,前事罔覺,乃聞頃年,亦若今歲云,嗚呼,以予今年之心,特命館錄,意非偶然,意非偶然。左右顧瞻若此,頃者下敎,其雖果然矣。噫,君親雖曰不同,忠孝本無二致,嗚呼,望八幾年沈臥,特命館錄。嗚呼,七十五歲父與祖,□行古例,其子孫相循謬習,使爾祖父,暮年費心,豈曰有孫,亦曰有子?今者尹蓍東,頃者承命,漠然忘却,有此處分,若卿今日副學,捨此誰先?再昨下敎,亦非强命也。今因下敎,卿其來否?縣道封章,政院却之云,其若不却,予將命入轎前,命墨抹而退矣,於此於彼,俱無其義。擧措郞當,豈循處於近畿而撕捱乎?副提學尹蓍東,下義禁府處之。一人撕捱,豈貽一郡之弊?聞此下敎,其不卽日就理,此無臣節,傳旨待其來啓下。上曰,承旨書之。傳曰,噫,此豈樂爲?其欲棄事,在外之人,可謂皮不存也。在京二人,今日當德游堂親臨召試,領監事以下,依例牌招,對讀官,亦依定式擧行,時刻隨時,只入正時,繖扇侍衛置之,同副入侍。傳曰,今命召試,乃聞諸儒臣皆違牌云,徐浩修雖不賜批,卽是護焉者,諸儒臣,其學翰苑故事,若是違牌乎?此無他,副學有命,館錄在近,故若此也。以此心觀之,其君雖若再昨年,問候之班,其亦不參矣,事之寒心,莫此爲甚,違牌諸儒臣,一竝拿處。傳旨雖未下,卽爲分付當直。傳曰,今日違牌諸儒臣,其涉寒心,故當殿座于門,左相補闕之意,其猶欽服,旣當此命,諸違牌人,特爲分揀,其令入直。名漢曰,今日藥院批旨,尙未下矣。上曰,承旨書之。答曰,知道。噫,下敎之後旣諭,予何逢此年,予何逢此月?以此却湯,可謂過矣,而今日何忍服焉,而大臣諸臣,苦請而雖許也,此心冞切矣。上還入大內,諸臣以次退出。
戊子五月初一日午時,上御德游堂。翰林召試入侍時,同副承旨魚錫定,記事官尹長烈,記注官李章五,記事官朴道仁,試官領監事金致仁,監事韓翼謩,知春秋李昌誼·李景祜,同春秋閔百興,對讀官副應敎朴志源,修撰金熤,以次進伏訖。翼謩曰,午間聖體調攝,若何?上曰,一樣矣。進湯劑,上進御訖,致仁曰,日熱漸酷,夜間聖候,何如?上曰,一樣矣。上曰,赴擧二人文,皆何如乎?致仁曰,聞皆善文,而權偀則已有名於升庠矣。命題懸之,試官先退,承史霎退,諸試官·承史,持試券更爲進伏。上曰,兩儒臣,各奏一丈,可也。奏訖,上曰,書等卽折,可也。折封,乃權禛也。上曰,承旨書之。傳曰,噫,朝鮮無堂錄則已,不然,豈有若今者乎?此亦不過例語。噫,今番分館翰圈,皆令申飭行之,究其心,豈特非?偶逢此年,使海東臣子,豈無感動之意乎?然精神索莫,昔則亦有一年再錄,今番則倏爾三年,以予心,必欲行焉者,亦使諸臣,小有惜懼之心,豈待其飭?今番乃聞頃年,亦若此者,而亦豈比於今年?滿腔追慕之中,必欲行於此月,究其心則憾矣。尹蓍東,雖十面觀之,毫無固執之義,今朝悉諭,今聞大臣所奏,以殿座下敎,處於金吾門外云,尤萬萬過矣。其不若此,予何以一副學殿座?聞此惶恐,其若承命,亦何能强以殿座?予雖衰耗,一副學處置,亦何難也,而所惜者國綱也。趙曮纔補外,洪樂命·李瀰,亦非曲循也。於金鍾正,非爲大臣也,意實爲後弊。若此,捨十面無礙,曾已膺命國子長行公之人,而其誰先?特寢補外,復授其任,意蓋深矣。莫知望八其君,不體今月吾君之心,逢此月若是用心之時,渠若有一分臣分,焉敢若此?若蓍東之心,重臣胥命,猶不敢奏也。如一下大夫,與大臣等,而將遣大官,諭勿待命乎?此一着尤爲無嚴。其欲處分,雖不退去金吾門外,予何不處分?其若大臣重宰之胥命者,尤萬萬放恣。今日望暮雲而心隕者,因予不肖,爲一小官而費心也。雖徹宵,嚴飭館錄,然後庶可睫目,聞此敎,其敢一向逡巡,承國不國君不君之敎,若此者,雖不足道,以趙曮爲師,以金載順之言,合勢之臣,若不嚴飭,四十年爲君,何可謂哉?蓍東終若此焉,其國可謂亡矣。君則若是竟夕酬應,臣則以金吾之外,作一下處,略無動意,不可使聞於隣國,今不可不設爲機括,慢命副學尹蓍東,特爲參酌,牌招,仍行館錄。試官先退,諸臣以次退出。
上在慶熙宮。停常參·經筵。
藥房都提調韓翼謩,提調趙雲逵,副提調洪名漢啓曰,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。今當此月,徹宵氣苶。明日入侍。中宮殿·惠嬪宮,藥房口傳問安。答曰,知道。
李在簡啓曰,卽者兼司書尹養厚,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
以承傳色口傳下敎曰,纔爲內局提調之人,當如是乎?政院豈敢請肆乎?當該承旨遞差,都堂錄,資政殿入侍爲之。
李在簡啓曰,禮曹判書鄭弘淳,除拜後過三日不爲出肅,依定式推考警責,仍卽牌招察任,何如?傳曰,允。
備忘記,館錄首書追憶齋室,亦有其代者,而惟待堂錄,欲見公心,何云某也?自曉至今而惟默者,此也。堂錄然後,可進朝膳矣。
以承傳色口傳下敎曰,承旨有闕,代前都承旨蔡濟恭除授,牌招察任,房依前,三院副提調例兼。
又下敎曰,其君,今日不進水刺,不知乎?申飭。
以承傳色口傳下敎曰,初湯劑入之,再湯劑,卿與提調,堂錄爲之後入之。
以承傳色口傳下敎曰,欲追趙曮而送之同道乎?多大浦付標以入,卽爲分付。
以承傳色口傳下敎曰,昨日嶺南僉使·湖南僉使,使之知入矣,某處某處知入,而尹蓍東所赴外,更以何處知奏乎?知入。
以承傳色口傳下敎曰,以堂錄之故,人君尙未進水刺,而中官喫飯,竝越俸二等。
沈鑧,以議政府司錄,以領左相言啓曰,都堂錄,今日爲之事,命下,而左參贊尹汲病不進,卽令政院牌招,使之進參,右參贊有闕代,亦令該曹以在京無故人,口傳差出,一體牌招,以爲開坐之地,何如?傳曰,允。
以承傳色口傳下敎曰,行司直趙雲逵,右參贊除授,牌招入侍。俄者下敎中資政殿,改以德游堂,其君今日不進水刺,臣子不知乎?卽爲申飭。
以承傳色口傳下敎曰,其下敎之後,雖趙明鼎,豈如是乎?當下敎而斯速催促。然而猶復若此,則此後內局問安,勿爲之。
傳于李在簡曰,趙明鼎,使之卽速入來。人君不進水刺,君臣分義如是乎?斯速整齊以入。
李在簡,以議政府司錄,以領左相言啓曰,臣等方來會,屢次飭敎之下,所當卽速擧行,而弘文提學趙明鼎,果有實,見雖舁到闕外,症情沈重,萬無入參之勢云。今姑改差,其代卽令該曹,口傳差出,以爲牌招擧行之地,何如?傳曰,允。
以議政府草記,傳于李在簡曰,以此斯速擧行。
吏曹口傳政事,鄭存謙爲弘文提學。
以承傳色口傳下敎曰,誰某入來,而提學尙無消息乎?知入。
以承傳色口傳下敎曰,政院如此之事,不能催促,該房書吏,令騎曹決棍。
以承傳色口傳下敎曰,下敎之後,此等傳旨,豈可捧入乎?當該承旨遞差,斯速催促。
以承傳色口傳下敎曰,旣已下敎,而政院不爲申飭,行首使令,令騎曹決棍。
以承傳色口傳下敎曰,聖敎若曰不曰決棍而決杖,聖意攸在。
以備忘記,傳于李在簡曰,今之趙明鼎,若作尹蓍東,今日臣分,可謂掃矣。豈可遞差〈而〉止?巨濟府使除授,其令卽爲辭朝。
洪樂純,以兵曹言啓曰,政院如此之事,不能催促,該房書吏,令騎曹決棍事,命下矣。依傳敎,承政院當該書吏朴性裕,決棍十度之意,敢啓。傳曰,知道。
又以兵曹言啓曰,旣已下敎而政院不爲申飭,行首使令,令騎曹決棍事,命下矣。依傳敎,承政院行首使令洪二得,決棍十度之意,敢啓。傳曰,知道。
以備忘記,傳于李在簡曰,諸葛亮表,旣諭一體,傳命方殷之時,其君不食,視若尋常,充口腹爲事,故已下敎,而纔經內局之臣,且旣經科次應製,則何敢逡巡乎?當該提學,越俸一等。
注書尹長烈拿處,代以柳德申爲假注書。
傳于柳脩曰,左副承旨,持弘錄入侍。
傳于李在簡曰,鄭存謙,卽爲牌招入侍。
傳于李在簡曰,曾已下敎,而如是乎?牌去來催促。
沈鑧啓曰,弘文提學鄭存謙牌不進推考傳旨,今方捧入,而累次嚴飭之下,如是違牌,事極未安,更爲牌招,何如?傳于李在簡曰,旣已殿座,連爲催促,其令先入侍後謝恩。
傳于李在簡曰,連爲催促。
傳于柳脩曰,納牌呼望之下人,使兵曹決棍。
沈鑧啓曰,新除授都承旨蔡濟恭,時在京畿竹山地,斯速乘馹上來事,下諭,何如?傳曰,允。
洪樂純,以兵曹言啓曰,納牌呼望之下人,使兵曹決棍事,命下矣。依傳敎,納牌呼望承政院使令金大興,決棍十度之意,敢啓。傳曰,知道。
柳脩,以兵曹言啓曰,以承傳色口傳下敎曰,呼望使令,令騎曹決棍二十度事,命下矣。依傳敎,呼望使令千聖仁,決棍二十度之意,敢啓。傳曰,知道。
又以兵曹言啓曰,朝則高聲,今則低微,政院下人,決棍事,命下矣。依傳敎,政院使令洪二得等十三名,各決棍十度之意,敢啓。傳曰,知道。
又以兵曹言啓曰,以承傳色口傳下敎曰,政院使令,使之羅立,而尙無消息,先去使令,令騎曹決棍事,命下矣。依傳敎,政院使令金大興,決棍十度之意,敢啓。傳曰,知道。
又以兵曹言啓曰,以承傳色口傳下敎曰,望八其君,雖衰,聞尹蓍東傳語乎?入來與否,來告之下人,令騎曹堂上,差備門外決棍二十度事,命下矣。依傳敎,弘文館書吏金重澤,決棍二十度之意,敢啓。傳曰,知道。
傳于李在簡曰,望八其君,爲違牌而弘錄爲之乎?承旨先爲詣閤。
又傳于李在簡曰,連爲催促。
吏批,有政,行判書申晦進,參判閔百興進,參議李海重進,左承旨金龜柱進。以朴取源爲副應敎,金致恭爲校理,李得臣爲校理,閔鍾烈爲副校理,洪樂信爲副校理,金觀柱爲修撰,李世演爲修撰,李商岳爲副修撰,金鍾秀爲副修撰,鄭恒齡爲執義,徐秉德爲掌令,丁範祖爲持平,金文淳爲兼文學,李得培爲刑曹參議,李河述爲兵曹參議,南玄老爲奉常正,朴大有爲吏曹正郞,沈鏶爲兵曹正郞,朴師文爲禮曹正郞,李克生爲兵曹佐郞,金光岳爲禮曹佐郞,吳在文爲漢城判官,兪岳柱爲孝陵別檢,權夢虎爲長寧殿參奉,李文源爲永禧殿參奉,申爲假監役,李奎賢爲泰陵直長,閔鍾烈爲兼南學敎授,徐命敏爲韓山郡守,黃樟爲金泉察訪,尹得養爲黃海監司,金夢佐爲垂恩墓守衛官,兼漢學敎授單鄭厚謙。
兵批,判書李景祜進,參判李應協入直,參議未差,參知李商芝在外,同副承旨李在簡進。副護軍沈·李斗煥·金敎材,副司直洪名漢·魚錫定·李商芝·李瀰·洪秀輔,副司果徐浩修·李晉圭,同知單李定中,安興僉使申翊文,仍任事承傳,南陽監牧官李德楠,咸興監牧官鄭允弼相換。
傳于沈鑧曰,新除授玉堂,竝卽牌招謝恩後,開陽門下鑰。
傳于李在簡曰,太稽緩,申飭。
以校理金致恭·李得臣,副校理洪樂信,牌不進罷職傳旨,傳于李在簡曰,竝只推,更爲牌招。
又傳于曰,儒臣怠慢之習駭然矣,催促。
以承傳色口傳下敎曰,古者無撕捱之事,則卽爲承牌,近來則隨時體而然耶?諸儒臣一齊承牌乎?開陽門必狹矣,申飭。
以承傳色口傳下敎曰,今日以禁軍所奏推之,畿甸牟麥已食之云,薦新尙今寥寥,申飭惠廳。
以承傳色口傳下敎曰,差備別監金國良入番,因留門出去,令騎曹決棍。
以承傳色口傳下敎曰,別監因留門闕直,而不能檢飭,當該承傳色,越俸二等。
以承傳色口傳下敎曰,儒臣三員,只一員謝恩,二員亦爲催促。
以承傳色口傳下敎曰,李得臣思其祖先,欲見其面矣,敢若是乎?只推,申飭,使之卽爲謝恩,上下番備員後,入侍。
洪樂純啓曰,房順房事,命下矣。右承旨沈鑧,所當牌招齋宿,以爲明日傳香之地事,拘於廳規,不得出牌,何以爲之?敢稟。傳曰,牌招。
傳于沈鑧曰,敎婦初來,牌去來,申飭。
沈鑧,以吏曹言啓曰,新除授江原都事沈呈狀內,身病猝重,勢難往赴云,依例改差,何如?傳曰,允。
傳于柳脩曰,時任蛇渡僉使,遞付京職。
傳于李在簡曰,儒臣入來,持夙夜箴夜菿爲之。
備忘記,傳于李在簡曰,噫,金致恭父,尙今思焉,而又今堂錄,嗚呼,望八思其父而欲見,其敢若此?可謂忘君忘父,成均直講除授,其令卽爲謝恩。
傳于李在簡曰,俄者下敎之後,若思其祖,則至今不爲謝恩耶?李得臣謝恩,催促。
傳于李在簡曰,趙宗鉉校理除授,待開門牌招。
洪樂純,以義禁府言啓曰,中官蔣良臣,杖一百收贖放送事,命下矣。時囚罪人蔣良臣,依傳敎,杖一百收贖後,放送之意,敢啓。傳曰,知道。
又以右邊捕盜廳啓曰,依傳敎本廳所囚房子三名中,二名年各十八,故周牢施威後,決杖八十度,一名年十五,故周牢施威後,決杖六十度,竝卽放逐露梁江外之意,敢啓。傳曰,知道。
李在簡,以戶曹言啓曰,刑曹判書洪重孝,癸未年奏請副使時,恩賜田結,尙未受出矣。綾州牧數外官屯,自本家望呈,故査問本官,則數外官屯田八十一負九束,畓一結二十九負八束,打量成冊,已爲上來,依例折給,何如?傳曰,允。
司書尹養厚疏曰,伏以臣於月前,幸蒙恩暇,往省病母於臣兄任所,爲便醫治,將母還京,而近緣朝晝異候,寒暖失宜,痰飮盛而感氣彌留,寢食減而眞元銷削,浹旬沈淹,轉側須人,此際離側,情理切悶,而僚員有故,曠直是懼,黽勉替入,亦已累日,卽接家信,母病添劇,貽書催出,不翅申申。臣於此,方寸煼灼,接住不得,略暴危懇,徑出禁門,痰痛之極,自犯瀆擾,擅離之罪,難容倖逭。伏乞聖慈,俯垂諒察,將臣所帶兼任,竝賜鐫遞,仍治臣罪,以嚴朝綱,俾安私分,千萬幸甚。答曰,省疏具悉。爾其勿辭護焉。
戊子五月初二日寅時,上御集慶堂。承旨入侍時,右副承旨洪樂純,記事官李翼運,記注官李章五,記事官朴道仁,進伏訖。上命知入嶺南·湖南僉使窠,賤臣翼運,承命知入。上命書傳敎曰,館錄已行,而予雖衰耄,國綱宜守。尹蓍東之處義郞當,分義寒心,豈曰强行,而紀綱何隳?且館錄纔畢,循例呈單,豈云此人?尹耆東蛇渡僉使除授,其令卽爲辭朝。噫,以此望八其君,幾日酬應?此正萬古所無。渠何敢循例赴任?其令倍道赴任,日子,令道臣狀聞。又命書傳敎曰,館錄旣行,今日都堂錄爲之事,卽爲分付。又命書傳敎曰,噫,今年大小科,已是料表,而分館翰圈堂錄,俱皆順成,其何他喩?然其逮三年,才彦林立,多取則濫,亦有復錄,事勢固然。人孰曰遺珠,堂錄特命入侍爲之,仍卽開政。白首暮年,意蓋深也。諸臣以次退出。
戊子五月初二日午時,上御德游堂。都堂錄入侍時,領議政金致仁,左議政韓翼謩,吏曹判書申晦,右參贊趙雲逵,弘文提學鄭存謙,吏曹參判閔百興,吏曹參議李海重,右副承旨李在簡,假注書柳德申,記注官李章五,記事官朴道仁,以次進伏訖。致仁曰,聖體調攝,若何?上曰,一樣矣。上曰,受圈點者,誰也?在簡曰,吏郞也。致仁曰,趙明鼎,俄有特補之命,而聞其欲治耳聾,多服涼劑,大段受害,又添輪感,舁來闕外,實狀如此云矣。上曰,然乎?補外下敎,勿施,可也。出傳敎致仁曰,徐迥修,與柳戇,異矣。上曰,非救柳者乎?致仁曰,非也。救尹蓍東也。上曰,今番國體,可謂末如之何,暮年爲國事,其雖館錄·堂錄,豈曰有君有臣乎?曉頭欲諭,堂錄命下,故泯默,旣諭大臣,柳戇首圈,可謂寒心。豈特尹蓍東?參錄諸臣,一倂施以削職之典,少存國體。出傳敎上曰,今番館錄,雖欲作戲,不可曰遺珠也。命在簡讀圈記,上曰,堂錄無準點乎?致仁曰,旣有下敎,故以均點爲之。臣等七人來會,皆有相避,故以六點爲之矣。上曰,近來闕中不嚴,投托者多,故今者三人出付捕廳,施威決杖,使之後勿敢復入,可也。上曰,暮年其宜淸禁,故房子中三名,付諸捕廳,令右捕將,皆年少決杖,當日放逐江外。出傳敎上曰,闕中墻垣,何等重也,而雖頹不爲修築,今日內,皆令修築,此後若此者,當該次知長番中官,隨現令該府杖一百贖,懲治,差備中官杖一百徵贖後,施以制書不能爲公律施行。出傳敎致仁,請進湯劑,上進御。致仁曰,端午帖,頃有置之之命,而臣等以爲過矣。上曰,置之,何妨?上曰,弘錄已爲,政官出去開政。晦曰,玉堂多窠,今當差出,而曾經及新錄中人,多在違牌坐罷中,合有變通之道,何以爲之?敢稟。上曰,竝敍用。晦曰,玉堂·春坊,今當差出,相避外任,竝擬,何如?上曰,依爲之。晦曰,大政不遠,今方儲窠,而若値郡守以上之窠,京職中排擬甚艱,亦不可甄復。故近年以來,連因陳達,雖非啓請邑,準朔守令,不拘移擬事,稟定擧行矣。今亦限大政前,勿爲啓請,依此例爲之,何如?上曰,依爲之。上曰,承旨有闕,代前承旨柳脩除授,牌招察任,房順房。出傳敎上曰,坐直承旨入侍。出傳敎德申,承命出來,與左副承旨洪樂純進伏。上曰,崇政殿入直禁軍,居在東西郊者,各一人招入詢農形命退。上曰,昨日下敎,卽申飭之意,注書尹長烈,附過放送,中官蔣良臣,杖一百贖放送。出傳敎上曰,注書,誰也?樂純對曰,柳德申也。上曰,爲翰圈召試者也。誰之族也?樂純曰,故左尹鳳徵之孫也。上曰,皇朝亦有此官乎?卽庶吉士也。樂純曰,然矣。諸臣遂以次退出。
戊子五月初二日五更二點,上御集慶堂。夜對入侍時,校理李得臣,副校理洪樂信,同副承旨李在簡,記事官李翼運,記注官李章五,記事官朴道仁,以次進伏訖。上命入夙夜箴,賤臣翼運,承命持入。上命儒臣,只讀大文,得臣,讀奏至勿貳勿參,上命下番讀之,樂信繼讀訖。上曰,今番入侍,蓋爲玉堂日記,書夜對,故代晝講爲之,文義亦各陳之。得臣曰,此箴之義,都是誠敬,人主一身,所當體念者也。樂信曰,今命夜對,聖意至矣,而臣以鹵莽之學,無所仰盡矣。夙興夜寐四字,言甚切至矣。在簡曰,儒臣上下番畢陳,臣無別見,而事應旣已,我則如故之訓,尤是人君所當體驗者也。上曰,事應旣已,我則如故,可謂略而盡矣。所奏切實,當體念矣。因命讀序文,在簡讀奏訖,命儒臣先退。上命持入端午祭報府,賤臣承命持入,上命讀奏,在簡讀至具允鈺今已闋服矣。仍命書傳敎曰,莫重香祗迎,承旨不可不備,都承旨蔡濟恭,今姑許遞,其代行司直具允鈺除授,待開門牌招察任,三院副提調例兼,房順房。上曰,兼史出去,領相行期知入。章五承命知入。上曰,領相明日入來云,內局入侍。諸臣以次退出。
上在慶熙宮。停常參·經筵。
孝宗宣文大王忌辰齋戒。
辰時巳時,日暈。
藥房都提調韓翼謩,提調趙雲逵,左副承旨柳脩啓曰,伏未審夜間,聖體調攝若何,痰候,何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
洪樂純啓曰,大司憲南泰著,執義鄭恒齡,掌令徐秉德·金煊,持平鄭範祖·尹光禮在外,今日以監察茶時之意,敢啓。傳曰,知道。
以承傳色口傳下敎曰,領相同爲入侍。又下敎曰,今日午後,當爲能麽兒講,呼唱置之,儀註置之,以集慶堂爲之。又下敎曰,其雖駭然,憶古之心,一倍直切,下敎置之。
傳于李在簡曰,領相,內局入侍,同爲入侍。傳于具允鈺曰,儒臣,持問答,同爲入侍。
沈鑧啓曰,新除授弘文館副應敎朴取源,時在京畿豐德地,副校理閔鍾烈,時在驪州地,修撰李世演時在龍仁地,副修撰李商岳·金鍾秀,時在廣州地,修撰金觀柱時在江原道平康地,斯速乘馹上來事,下諭,何如。傳曰,允。
具允鈺,以吏曹言啓曰,今此宗廟各陵殿大祝,皆以侍從塡差,而時無職名人員,令該曹口傳付軍職,何如?傳曰,允。
柳脩,以兵曹言啓曰,差備別監金國良入番,因留門出去,令騎曹決棍事,命下矣。依傳敎,別監金國良,決棍十度之意,敢啓。答曰,知道。
戊子五月初三日辰時,上御集慶堂。藥房入診,領相同爲入侍時,都提調韓翼謩,提調趙雲逵,副提調具允鈺,記事官李翼運,記注官李章五,記事官朴道仁,領議政金致仁,醫官李以楷·慶絢·金季良·吳道炯·鄭允說,以次進伏訖。翼謩曰,夜間聖體調攝,若何?上曰,一樣矣。寢睡·水刺之節,亦何如?上曰,亦一樣矣。請進湯劑,上進御後,仍請診候,上許之。以楷診候訖,退伏奏曰,脈候左右三部度數一向調均,滑體亦一樣矣。諸醫,以次診候訖,所達與以楷同矣。致仁曰,日來聖體,若何?上曰,一樣矣。上曰,儒臣入來,何如?致仁曰,新新矣。上曰,夜間特除者,在外云矣。致仁曰,守令而向來仍任矣。上曰,何邑乎?致仁曰,陽城一日半程矣。上曰,都承旨已闋服,其兄,此後亦可見矣。甚支離矣,歲月甚易矣。致仁曰,喪家日月例云易矣。洪領府闋服,亦只隔五六朔矣。上曰,卿行,何間當入來乎?致仁曰,可費三四日矣。上曰,予欲下敎於領相而未果矣。先卿三兄弟,入閣四十年相依過矣,金致恭,今又登科,曾所不期矣。仍下敎曰,古則玉堂,卽爲入謝,予亦多見矣。致仁曰,古則幾有然矣。上曰,白首暮年,館錄·堂錄,辛苦爲之矣。予雖衰矣,猶有抑揚之氣,諸學士竝肩同入爲時體,此習可駭。余欲閉開陽門一隻,使之必不能同入矣。洪樂信則初牌卽入,似是其父指揮矣。古則極不過七八人矣,今則過十八學士,又多餘數,如今番之多者,古所未有矣。金致恭亦陳疏云,予思其父至餘玉堂,而渠何不念乎?可謂滿腔驕氣矣。翼謩曰,臣俄與首相,亦有所言,而致恭則有衆所共知之嫌,故未敢承膺,若不然,則嚴敎之下,至思其先,而渠何敢陳疏出去乎?金致恭言論風儀,酷肖其父兄矣。上曰,然乎?與領相,孰爲兄乎?致仁曰,臣爲兄矣。上曰,然則予語之矣。予則知以爲不如其父也。致仁曰,人家子弟如父兄者,甚鮮矣,而致恭今番事,則與李存中之子,有世所共知之嫌矣。上笑曰,予亦已料,而與趙宗鉉事有異。致仁曰,雖然,其語則慘酷矣。上曰,若初牌入謝,且曰忍痛在心,不敢行公云爾,則處義,豈不是耶?上又曰,趙德成,李存中之壻也,曾聞下敎感涕矣,李商岳,旣入於首望,若靳點則罰豈及嗣耶?以故,予落點矣。翼謩曰,旣置之於經幄,而忘父忘君等下敎,不宜若此也。上曰,驕之稱不過矣。致仁曰,臣向有區區愚懇,得蒙聖恩之曲察,而臣之人事未瑩,不知臣之家間故事矣。癸亥年,臣從叔臣爲館錄,甲子年臣父臣爲堂錄矣,而臣旣不知,又有所奏,不勝惶恐矣。翼謩曰,昨日館錄,今日堂錄,似涉不安,故首相之心太深入矣。上曰,然矣。予亦以此,非爲曲循,亦非疑卿也,恐或爲防門矣。仍命書傳敎曰,再昨領相雖奏,左揆則其曰不然,而靜而思之,予非曲循領相,意亦在矣。一日之內,姪與叔行,此非禮使之道,故其曰,豈云十三寸云者,亦有微意,今聞首揆所奏,當初難安,其志在矣。今日所奏,可見公心,今聞此奏,予料過矣,而雖然,其若一日館·堂錄,首揆先相,不若予心,予莫料也。此後豈若有今番者乎?頃者堂錄,可謂大經大法,日後若因今予之處分,其或撕捱,抑或因此執言,則此違於義也。不可不諭意,史官記載日記傳後,可無後弊矣。致仁曰,禁府都事李顯普,尙在拿處中,放送,何如?上曰,禁府都事李顯普放送事。出榻敎上命入北伯上疏,允鈺讀奏。上曰,大臣之意,何如?致仁曰,北關民事,實爲可悶。聞前道臣之言,頃雖有折半加分之朝令,民多穀少,以此無以接濟於麥前云,蓋北麥晩熟故也。今見道臣疏陳,民情之切急,可以想知,而穀物多寡,有難遙度,令道臣量其緩急,參酌加分,恐不可已也。上曰,左相之意,何如?翼謩曰,臣亦與領相之意同。北路距京師最遠,今請穀物,如欲遙度而許施,則難保其的當,亦恐有後時之弊,令道臣酌量加分,誠好矣。上曰,其果若此,民事可知,何請略略加分乎?致仁曰,交濟倉穀,事面雖重,民如此之時,何可膠守常法?附近邑中還穀不足處,則以該倉穀物,量宜加分,亦無不可,而道臣本自奉公,宜無過濫之慮矣。上曰,今予下問者,蓋此也,所奏誠是。以此一體卽爲分付,俾無未及之歎。出擧條上曰,藥房提調,持湯劑更爲入侍。出榻敎上進御湯劑後,領相·都提調先退。上曰,儒臣,持警世問答入侍。賤臣翼運,承命出來,校理李得臣,副校理洪樂信,偕入進伏訖。諸臣以次輪讀,退出。
戊子五月初三日申時,上御集慶堂。武臣能麽兒講入侍時,左副承旨柳脩,記事官尹長烈,記注官李章五,記事官朴道仁,試官李泰祥·李國賢·李潤德,郞廳李道徽·李思景·李格·金宗漢,以次進伏。上曰,講官,以次進講,可也。諸講官,輪讀,讀未訖。上曰,李泰祥入來乎?脩曰,然矣。上曰,承旨書之。傳曰,思頃日今見人,其誠料表,以忠武公之孫,能行賈復之事,何以表意?都監中軍李泰祥,特賜熟馬一匹。傳曰,宣傳官白師誾,以白時耉之孫,今聞講聲,不習可駭,此人豈若此乎?汰去。傳曰,傳敎做錯中官,從重推考。傳曰,白師誾旣下敎,則此人雖異焉,其下不通宣傳官趙毅鎭,自今月入直,能講後,使之替直。傳曰,今日能麽兒講,初命入直中官誤傳,故已下敎而旣到,故一體試講,其不通者,若不令金吾拿處,必也令兵曹決棍,而若是□講今初也。以三令五申之意,今番一倂特爲分揀,旣分揀,則白師誾之處分,趙毅鎭之下敎,不無班駁,白師誾勿汰,趙毅鎭勿直。旣皆參酌,則居首施賞,今無可論,雖不通者,比前異焉,禁將頃日陳章勸課之效,可知。申飭能麽兒廳,其勿懈怠,着意勸課,武兼中湖南人入侍,兩營入直將官,入侍事。出榻敎湖南人武兼金烒進伏。上曰,汝住在何鄕?對曰,靈巖人也。上曰,汝亦講能麽兒講,可也。烒進講訖,上曰,頃者下敎,今日入侍,故乃聞武兼金烒,其直已久,飭亦行,特令替直。講訖,試官先退,諸臣以次退出。
上在慶熙宮。停常參·經筵。
孝宗宣文大王忌辰。
藥房都提調韓翼謩,提調趙雲逵,副提調具允鈺啓曰,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。端陽在明,而躬行祗迎,此心萬倍。身雖在於九重,心則懸於象設,氣何諭乎?
中宮殿·惠嬪宮,藥房口傳問安。答曰,知道。
端午香祗迎罷後,政院·玉堂·藥房口傳問安。答曰,知道。
洪樂純啓曰,大司憲南泰著,執義鄭恒齡,掌令徐秉德·金煊,持平丁範祖·尹光禮在外,今日以監察茶時之意,敢啓。傳曰,知道。
柳脩,以都摠府言啓曰,今日入直內三廳武兼禁軍及軍兵等,當爲中日習射,而香祗迎相値,不得爲之之意,敢啓。答曰,知道。
以承傳色口傳下敎曰,今日當爲吏文製述,以集慶堂爲之,繖扇侍衛置之,旣以爲之,禮房只今日爲之,必眼昏,此後工·禮房換房。又下敎曰,編次人具允明,牌招入侍,而蔡濟恭未盡編次者持入。又下敎曰,俄者禁衛軍上番之時尙遠,且求食之人,而腰牌講,見之可嘉,使禁衛營米布題給。
李在簡啓曰,編次人具允明,依下敎來待矣。
傳于李在簡曰,試官以下詣閤,編次人同爲入侍。
注書尹長烈病,代以洪樂淵爲假注書。
柳脩,以訓鍊都監言啓曰,都監分授都城仁王山北邊體城頹毁處,今月初四日,始役改築之意,敢啓。答曰,知道。
又啓曰,明日次對,兩司無進參之員,除在外外,正言李祉承,待開門牌招,以爲入侍之地,何如?傳曰,允。
咸鏡監司沈鏽疏曰,伏以臣,橫遭危言,惶怖罔措,敢以瀝血之辭,略控籲天之忱,日夕所顒祝者,惟在遄伏王章,少安私分,不料批敎之下,不惟不加之罪,其所以照燭而開釋者,辭旨鄭重,慰藉備至,臣奉讀未旣,不覺首頓地而涕被面也。噫,臣以人則庸下也,以跡則滓穢也。究其本末,無足比數,而偏蒙我殿下拂拭而庇保,得免爲聖朝之棄物,復叨此重任之委畀,臣每中夜感泣,不知死所。況今日月所臨,誣枉畢察,絲綸所及,昭晢無餘,古人所謂隕首結草,不能報其萬一者,政指臣今日衷情也。臣於本事,更無可暴,則何敢復事瀆撓,而第念臺疏一句語,實非人臣之所忍聞,風波之衝,寢夢猶驚,夏畏之積,榮祿匪分,苟或徒恃寵靈,晏然盤礴,則不但自處之義,有傷廉防,人必以縱恣無憚,添臣之一罪案,其不可淟認冒據也,決矣。且伏念道臣新到,例行奉審於陵殿,而臣莅任數日,有此遭罹,陳章待勘,不敢以職事自居也,故奉審一節,不得擧行,此尤臣難逭之罪也。伏乞聖慈,憐臣危苦之懇,非出飾讓,察臣瘝曠之辜,不可終貰,亟命鐫削臣本職,以安私分,以嚴邦憲也。臣義在決遞,情急請譴,一切公務,何敢與論,而竊伏見聖明於民事所關,丙忱靡安,玉食無味,勤勤懇懇,可感神明,此臣之平日所欽歎而仰體者。顧今一道民情,十分危急,如或稍遲於晷刻,必將不免於顚連,到此地頭,臣若膠守私義,默無一言,使屢萬生靈,不能奠保,則是負殿下至誠憂民之盛意也。臣不忍爲此,乃敢冒死附陳,惟聖明澄省而財幸焉。臣北踰鐵嶺,比到咸興,沿路五邑之間,到處民訴,十百成群,擁馬呼號曰,絶糧廢農,其將盡劉云云,觀其景像,實爲遑遑。及到營一望,連接北關各邑之報,則民間飢窘,殆有甚於南關,蓋聞本道昨年農形,早旱晩潦,重以風災,未免失稔,而北俗異於三南,秋成刈穫,仍以稇積,開春而始爲打作,則大半空殼,全無所出,農者所恃,亦不料其至此也。舊儲旣盡於歲前,新穀頓絶於春後,糊口延命,旣沒其策,播種作農,尤無可望,村閭於是乎驚慌,貧富同歸於顑頷,其所仰哺者,全在還穀,故還爲比常年倍多,以折半應分之數,萬無接濟之路。前監司臣金器大在任時,備陳此狀於啓本,請許加分,自備局,稍實邑三分一,之次尤甚邑折半許施之意,覆啓行會,而今以應分數及加分條,核量戶口,分排巡數,以至於麥熟之期,則絶乏之患,邑邑皆然。北路牟麥,夏末秋初,始爲登場,若於麥前,徑絶分糶,則目下民命之難救,前頭農事之罔措,實是必然之勢也。念及於此,寧不愍惻?見今各邑留儲中,交濟久置之穀,事面甚重,不敢輕議,而各衙門元還上,已許加分外,又就其見留者,更令略略加分,以救渴急之憂,則朝家之濟活北民,庶可以有始有終矣。伏願聖明,勿以人廢言,俯詢廟堂,亟賜採處焉。臣無任戰恐祈祝之至。答曰,省疏具悉。下敎之後,卿章又到,故意謂縣道之章,非敎難却,故連日酬應之餘,昨夜徹宵之後,氣甚苶然,只命下送中官欲聽,不聞有懷,若不復問,民事幾誤,此亦衰意,此亦衰意。令承旨讀焉,嗚呼,北道,豐沛之鄕,而民窮若此,以此觀之,昨年穡事,可謂寒心。頃因前伯之所請,其雖許之,今覽卿章,吾民之狀,其若親覩。故其復下敎,此則擧條詳諭,其體此意,使窮民有實惠,此則諭矣。苟陳辭職,予何答乎?曾已下敎,藩任體重,卿宜竭力其職,莫替予暮年爲生民之意,故勿辭二字,其不提焉。
戊子五月初四日辰時,上御崇政殿月臺。端午香祗迎入侍時,行都承旨具允鈺,右承旨沈鑧,左副承旨柳脩,右副承旨洪樂純,同副承旨李在簡,記事官李翼運·尹長烈,記注官李章五,記事官朴道仁,以次侍立。上具翼善冠·黑團領,乘輿出通陽門,至延和門外,降輿詣板位,祗迎後,步詣建明門,仍乘輿還詣典設司。命藥房三提調,持湯劑入侍,都提調韓翼謩,提調趙雲逵,副提調具允鈺,持湯劑進伏。翼謩曰,夜來聖體調攝,若何?上曰,一樣矣。進湯劑,上進御訖。上曰,同副,讀奏祭報府,可也。在簡讀奏,上曰,承旨書之。傳曰,武臣交差,雖已下敎,今日祭報府中,遠陵贊謁者,純以武兼塡差,同是廟祭,而昭顯廟塡差,不無蔭武差等。噫,今日朝鮮臣子,若思今年今月吾君之心,何敢意思於此?莫云墓閣思〈?〉,十五年聽政,於懿昭墓,今日臣子,亦何敢若是較計?今於祭報府,不無意思,當該吏曹郞廳汰去。仍命禮房承旨,馳往太廟,奉審進排官摘奸以來。左副承旨馳往儲慶官,進排官摘奸以來。同副承旨馳往毓祥宮,進排官摘奸以來。允鈺,稟達吏文製述試官事。上曰,承旨書之。傳曰,吏文表文製述時,試官左相·秋判洪重孝,參判閔百興·李仁培·趙德成入直兩儒臣爲之。試所承旨,只禮房入侍,時刻隨時,待下敎只入正時。上曰,藥房三提調,持湯劑更爲入侍。翼謩·雲逵·允鈺,持湯劑進伏。翼謩曰,俄來聖候,何如?上曰,一樣矣。進湯劑,上進御訖,上曰,騎判之子,今在何處乎?允鈺曰,出宰淮陽,今則已罷歸矣。上還入大內,諸臣以次退出。
戊子五月初四日未時,上御集慶堂。儷文製述編次人,同爲入侍時,同副承旨李在簡,記事官尹長烈,記注官李章五,記事官朴道仁,試官左議政韓翼謩,刑曹判書洪重孝,吏曹參判閔百興·李仁培,副司直趙德成,校理李得臣,副校理洪樂信,編次人具允明,以次進伏。在簡曰,頒紙等節,依例爲之乎?上曰,依命書表題。上曰,試官姑退,可也。諸試官先退,允明進前。上曰,較正,可也。上曰,承旨草紙中一丈入之。在簡奉獻,上手書丙戌見卿,戊子復見八字以下,編次人,又手書綾恩復見卿能登席八字,留置御座。上曰,承旨書之。傳曰,安城郡守李福源來京云,其令入侍。福源進伏,上曰,卿須瞻望,予當起立矣。仍起立,諸臣皆侍立,上卽就坐,以留置八字,下於福源,福源擎奉而退,允明亦退。試官持試券進伏。翼謩曰,俄間聖候,何如?上曰,一樣矣。上曰,兩儒臣,輪讀試券,可也。對讀官,以次輪讀。上曰,拆封以奏,可也。盡考後拆封,乃吳䜜根也。上曰,此人文必善爲之矣。僉曰,然矣。上曰,承旨書之。傳曰,儷文製述居首吳䜜根,半熟馬一匹賜給。仍命蔘苓茶一貼煎入。試官先退,諸臣以次退出。
上在慶熙宮。停常參·經筵。
藥房都提調臣韓翼謩,提調臣趙雲逵,副提調臣具允鈺啓曰,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。今逢令節,憶昔倍切。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,次對,同爲詣閤。
沈鑧啓曰,大司憲南泰著,執義鄭恒齡,掌令徐秉德·金煊,持平丁範祖·尹光禮在外,今日以監察茶時之意,敢啓。傳曰,知道。
假注書洪樂淵在外,代以鄭澤孚爲假注書。
具允鈺啓曰,假注書鄭澤孚,時無職名,令該曹依例付軍職,冠滯常仕,何如?傳曰,允。
傳于沈鑧曰,奉審承旨,必晩來。來則勿請承傳色微稟,則當令入侍矣。
傳于金龜柱曰,奉審承旨入侍。
以忠淸水使啓本,陽城居浦人金貴萬等渰死事,傳于李在簡曰,令本道恤典擧行。
李在簡,以弘文館言啓曰,新除授校理趙宗鉉,時在京畿陽城縣任所,經筵入番事緊,請斯速乘馹上來事,下諭。傳曰,依啓。
又以侍講院〈言〉啓曰,本院新除授兼文學金文淳,時在慶尙道義城地,書筵入番事緊,斯速乘馹上來事,下諭,何如?傳曰,允。
柳脩,以兵曹言啓曰,卽接西所衛將牒報,則所屬字內元武門近處中松一株,去夜風雨,連根頹壓云,令該所依例斫去之意,敢啓。傳曰,知道。
又以禁衛營言啓曰,依傳敎腰牌講鄕軍蔡丁謂處,米布題給之意,敢啓。傳曰,知道。
戊子五月初五日辰時,上御集慶堂。大臣·備局堂上引見入侍時,左議政韓翼謩,行吏曹判書申晦,戶曹判書李思觀,兵曹判書李景祜,行副司直韓光會,戶曹參判金時默,淸川君金鍾正,吏曹參判閔百興,校理李得臣,左副承旨柳脩,記事官尹長烈,事變假注書卜台鎭,記注官李章五,記事官朴道仁,以次進伏訖。翼謩曰,夜來聖體調攝若何,寢睡之節,亦何如?上曰,一樣矣。翼謩曰,此平安監司鄭宲狀啓也。以平壤府失火民家十戶,會付耗米,考例題給事,請令廟堂稟旨,分付矣。事係恤典,分付依施,如此數小失火,只當往復該曹,如例題給,而至於狀請,則事近瑣細,令廟堂稟處,又違格例,道臣推考,何如?上曰,所奏雖是,雖一民,豈不矜愴?勿推。翼謩曰,牙山,以六年窠領漕定式後,爲三年窠,善於其職者,有陞敍之典,蓋經涉險海,誠有勞勩故也。其後李·朴師錫,皆以此陞敍,而時縣監李運喆,三年領納,一不臭載,亦且瓜滿云,似宜有一體調敍之道,故敢達。上曰,陞敍。王政卽不過勸懲,勤者勸,則慢者豈無其懲?以此嚴飭。翼謩曰,昨年閔百順,爲京兆郞官時,以灸驗詐民事,有汰去其職,勿擬守令之敎矣。事是法外,誠爲可駭,而但百順,以故相臣閔鎭遠之嗣孫,前後爲邑,不無治聲,因此枳礙,似可惜矣。上曰,特爲檢擬,其時下敎,置之。以上出擧條景祜曰,日前武臣講時,不通武兼金烒·魚錫圭·尹得定·徐命託,使之入直,盡讀後以奏事下敎矣。纔已盡讀,未及陳白,而能麽兒講時,金烒則以傳敎替直,而三人今方入直,故敢達矣。上曰,一體替直,可也。出擧條以正言李祉承牌不進罷職傳旨,傳于柳脩曰,只推。儒臣,持警世問答入侍,刑曹入直郞廳入侍事。出榻敎入直兩儒臣李得臣·洪樂信,持問答進前。上曰,以次輪讀,可也。儒臣·承史,輪讀訖。上曰,承旨書之。傳曰,初已下敎,正若敎初來,昔則無他撕捱之端,雖新錄初牌承命見矣,近者磨墨下筆,索紙尋章,然後自謂名士,此等時體,雖夢裏不敢聞焉。令番堂錄,無欠順成。望八其君,往牒幾有,何敢循體違命?分付該道,在外封章嚴飭。若是下敎之後,若狀聞,當該道臣重推,守令令該府處之。至於畿甸一日程,偃蹇者,尤涉可駭,畿甸過限者,政院直捧禁推。備堂儒臣先退,刑曹入直郞廳佐郞李運永進前。上曰,汝曹之判書入來乎?對曰,不入來矣。上曰,爾曹罪囚,卽幾人乎?囚徒〈案〉持入。賤臣,出來持入。上曰,秋判眞擧職矣。命退出,仍命奉常寺入直郞廳入侍,奉常奉事魯仁鐸進前。上曰,大麥薦新,已爲之乎?對曰,昨旣薦新矣。命退出,諸臣以次退出。
戊子五月初五日辰時,上御集慶堂。藥房入診入侍時,都提調韓翼謩,提調趙雲逵,副提調具允鈺,記事官李翼運,記注官李章五,記事官朴道仁,醫官李以楷·慶絢·金季良·吳道炯·鄭允說,以次進伏訖。翼謩曰,夜間聖體調攝,若何?上曰,一樣矣。寢睡·水刺之節,亦何如?上曰,亦一樣矣。翼謩曰,請進湯劑。上進御湯劑後,仍請診候,上許之。以楷診候訖,退伏奏曰,脈候左右三部度數一向調均,滑體亦一樣矣。諸醫,以次診候訖,所達與以楷同矣。上曰,藥房提調,持湯劑更爲入侍。出榻敎上進御湯劑後,諸臣以次退出。
戊子五月初五日未時,上御集慶堂。奉審承旨入侍時,左承旨金龜柱,假注書鄭澤孚,記注官李章五,記事官朴道仁,以次進伏訖。龜柱曰,馳往兩陵奉審,則陵所修改處,禮曹堂上,今方修改,地衣等物,亦改修矣。上曰,兩陵相距,幾何?龜柱曰,不遠矣。上命龜柱,讀擧案訖。上曰,秋牟成熟乎?龜柱曰,然矣。上曰,春牟,何如?龜柱曰,昨日雨澤,正當其時,故春牟亦爲成實,而農民甚幸矣。命退出,諸臣以次退出。
上在慶熙宮。停常參·經筵。
藥房都提調臣韓翼謩,提調臣趙雲逵,副提調臣具允鈺啓曰,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,噫,夏禴莫能行,今日只祗迎,此豈孝哉,亦曰孝乎?況初九初十,禮雖行,心卽切,二十四日,豈意今年,逢此日?若踰此月,心隕膽墜之日,亦何日?若此之故,食愈減心愈難。頃者雖少睡便休,近者已然,今夜誠難堪。其雖整衣,心難强而氣難强,氣何暇諭?中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
柳脩啓曰,大司憲南泰著,執義鄭恒齡,掌令徐秉德·金煊,持平丁範祖·尹光禮在外,今日以監察茶時之意,敢啓。傳曰,知道。
傳于金龜柱曰,毓祥宮奉審承旨入侍。
以承傳色口傳下敎曰,毓祥宮齋郞祝史,誰耶?知入。
備忘記,曾日下敎,則以宋可相差祝史,豈曰孝乎?心不能耐,却朝水刺,若此而該郞敢着其帽乎?汰去,當日內逐本鄕,宋可相,代堂下親臣中,卽爲代差以奏。
傳于具允鈺曰,吏曹郞廳旣已下敎,其塡代,則使堂上擧行。
具允鈺啓曰,毓祥宮祝史宋可相代,以元繼孫改塡以入事,微稟。以承傳色口傳下敎曰,依爲之。以此觀之,該吏之操縱可知,祭享色書吏,限門限,懸于政院。
以備忘記,傳于柳脩曰,噫,今日若此,將來何諭?興惟及此,心若隕矣。一郞廳,莫能檢飭,該曹三堂,從重推考。
以備忘記,傳于具允鈺曰,噫,今日親祗迎,其君之心若何,而初則付標,祗迎詣板位之時,敢曰來到云,雖李萬恢所爲,其涉駭也。若該吏作俑,萬萬可駭,政院,卽爲査奏。
具允鈺啓曰,卽爲査奏事,命下矣。査問于吏曹,則以爲李萬恢初則在外,付標之後入來,故仍爲受香之意,敢稟。以承傳色口傳下敎曰,極爲駭然,事過後禁推。
又下敎曰,俄者吏郞下敎中,當日內逐本鄕之敎,置之。
以備忘記,傳于金龜柱曰,頃者已有申飭,則今日祗迎之時,承傳色宜皆挾侍,而一人耳聾自處,一人袖手傍觀,今日若有紀綱,此輩焉敢若此?事之可駭,莫此爲甚,洪碩海·韓聖揆,越俸二等。
傳于柳脩曰,校理趙宗鉉,使之別省記入直,待下敎持警世問答,入侍。
又傳曰,儒臣持警世問答入侍。
奉朝賀李喆輔疏曰,伏以昨日臣子臣福源,承命入侍,歸傳聖敎,所以存問臣思想臣者,至勤至切,且伏奉御筆書下二句八字,墨㾗猶濕,德意藹然,無狀已退之臣,何足見記,而每承此格外曠絶之數,惶恐之極,感泣無地。噫,臣之逖違耿光,倏已三載于玆,雖神精消亡,萬念已盡,而戀闕之忱,寤寐如結,臣之筋力,苟有一分可强之勢,則雖微聖敎之至此,臣豈無一登前席之願哉?癃癈已久,蠢動末由,此生瞻天,已矣無望,惟願抱此寶墨,朝暮擎玩,以伸區區戀慕之誠而已。恩命之下,頑如木石,臣分都虧,生不如死。伏乞亟賜威譴,以安臣心焉。答曰,省疏具悉。見卿已久,暮年思深,召卿子而付手書,雖知卿難以登陛,欲諭予憶前日之心。覽卿之懇,若見卿焉,卿須體此意,安意便護焉。
黃海監司尹得養疏曰,伏以,臣於待罪京兆之日,忽伏奉海臬新除,聞命驚惶,不知所以自措也。念臣無似,猥荷洪造,前後兜攬,何莫非踰分,而隨行逐隊,猶不免露拙,況一道按廉之責,是豈臣所可堪承者哉?噫,方面之托,承流之任,上以委屛翰之寄,下以係生民之命,苟非才具素優,聲績夙著者,固不可擬議於新任。至於海西,爲治最難,蚩悍之俗,氓習素稱健訟,鹵斥之土,田賦間多失均,重以年來,災荒種種,其所澄淸奠鞏之道,尤宜掄揀其人,而今乃畀之於如臣空疎,不少難愼,殆若强僬僥以千匀之擔,其不顚踣,必無幸矣。臣之一身狼狽,雖不足恤,其爲淸朝綜核之累,一方民事之誤,亦豈細故也哉?反復思量,冒膺無路,玆敢略暴衷懇,仰瀆崇聽。伏乞聖慈,俯賜諒察,亟命遞改,以重藩任,以安微分,不勝幸甚。答曰,省疏具悉。卿其勿辭,速往欽哉。
戊子五月初六日辰時,上御崇政殿庭。香祗迎入侍時,行都承旨具允鈺,左承旨金龜柱,右承旨沈鑧,左副承旨柳脩,右副承旨洪樂純,同副承旨李在簡,記事官李翼運,假注書鄭澤孚,記注官李章五,記事官朴道仁,以次侍立。上具翼善冠·黑圓領袍,乘輿出資政門駐輿,命在簡,讀祭報府訖。上曰,前旣有以儀親之臣,差祭毓祥宮之下敎,則何如是通融塡差耶?誠爲駭然,祭享色書吏,懸于政院。仍步詣板位祗迎後,仍詣興化門祗送,乘輿時,上曰,藥房三提調,持湯劑入侍。出榻敎都提調韓翼謩,提調趙雲逵,副提調具允鈺,持湯劑進前。翼謩曰,夜間聖體調攝,若何?寢睡·水刺之節,亦何如?上曰,步屧比前稍愈,而今日日氣亦好矣。仍進湯劑,上進御。上曰,儲慶宮,禮房承旨進去,毓祥宮,左承旨進去,進排官摘奸以來事。出榻敎上還御東月臺,命允鈺持入祭報府草。上曰,今年夏至,早乎?景祜曰,早故,麰麥皆已成熟,而有豐徵矣。樂純曰,以近年言之,則前年穡事,雖似不足,而連爲豐年矣。上曰,繡衣上來云耶?樂純曰,狀啓則今日間上來云矣。上曰,麥已出耶?景祜曰,出也。樂純曰,苽已出則麥之出,不言可想矣。上命允鈺,讀祭報府訖。上曰,祭享色書吏之操縱祭官,自前如是,可謂一生操縱在蕭何也?卽今則新錄儒臣甚多,何以成均館直講輩,苟且塡差耶?命放釋書吏。上曰,今番新錄儒臣,有上來者乎?允鈺曰,聞趙宗鉉,自陽城任所上來,而以齋日不得請牌矣。上曰,有父兄者勝矣。翼謩曰,聞下敎而上來矣。景祜曰,其父以書催來矣。上曰,今聞趙宗鉉,自鄕上來云,牌招察任。出傳敎上曰,李得臣爲人,何如?景祜曰,極佳矣。命祭享色郞廳入侍,吏曹佐郞朴大有進伏訖。上曰,元繼孫則於我爲七寸,曾有以儀親之臣,差祭毓祥宮之下敎,則何不以元繼孫塡差,而以不當之宋可相苟充耶?今番則參酌,此後則更勿如是。朴大有退出。上曰,朴大有爲人好矣。上曰,藥房三提調,持湯劑更爲入侍。出榻敎都提調韓翼謩,提調趙雲逵,持湯劑進伏,進湯劑,上進御。上曰,今日則步屧,大勝於前,甚怪矣。以扶衛而然耶?翼謩曰,此莫非聖孝所及矣。在簡進伏,臣敬承聖敎,馳往儲慶宮,進排官摘奸,則皆無頉矣。龜柱進伏,臣敬承聖敎,馳往毓祥宮,進排官摘奸,則皆無頉矣。上命龜柱,讀祭擧案。上謂翼謩曰,閔鍾烈,何如?卿見之乎?對曰,未及見之矣。龜柱曰,較之以年,則太老蒼,而文與凡百,皆夙成矣。上曰,其顔黑乎?其祖黑矣。其眼何如其祖團矣?龜柱曰,此亦然矣。樂純曰,早有聲譽矣。上曰,三代事予矣。李世演年今,幾何?文翰極佳,而爲人與其叔判異矣。允鈺曰,年至五十矣。上曰,吾已衰矣。景祜曰,非但閔鍾烈·李世演而已,洪相簡祖子孫三代,皆擢第仕宦矣。上曰,然耶?壯矣。景祜曰,然也。上曰,卽今則齋日乎?在簡對曰,至初十日皆齋日矣。允鈺曰,雖齋日,政院牌招,例有之矣。上曰,昨已下敎,而修撰李世演,兩司撕捱,其雖過矣,予則曰守株之見,其猶可恕,而春坊旣已行公,玉署何敢辭?況其叔李彝章,予猶思之,亦焉敢逡巡?令弘文館申飭,其令卽爲上來謝恩。噫,閔鍾烈,頃者文學批旨,豈少官攸料?雖前日,其欲見也,況玉署乎?暮年今月,心雖難抑,思其孫,予心若此其孫之心,若何?雖爲下諭申飭,其令卽爲上來,來京,政院卽爲牌招。出傳敎翼謩·雲逵先退。上還入大內時,命左承旨入侍,龜柱·澤孚·章五·道仁進伏。上曰,承旨之回憶昔年,一倍此心,何以瀉懷?徽寧殿輕重在焉,故今番令節,莫能一體命審,今此敎,豈爲本殿?其亦昔年。左副承旨馳往徽寧殿,入審後,請承傳色以奏。出傳敎仍入大內,諸臣以次退出。
戊子五月初六日酉時,上御集慶堂。儒臣持警世問答入侍時,校理趙宗鉉,校理李得臣,左承旨金龜柱,假注書鄭澤孚,記注官李章五,記事官朴道仁,以次進伏訖。上命儒臣,讀警世問答,宗鉉·得臣·龜柱·澤孚·章五·道仁,以次進讀二篇訖,上命章五,持入夙夜箴,宗鉉·得臣,以次進讀。上曰,在院承旨入侍事。出榻敎澤孚,承命出來,與左副承旨柳脩進伏,龜柱先退。上命柳脩,讀李喆輔上疏訖,仍命書批答。上曰,上疏可謂善作矣。仍命柳脩,讀湖南宣諭御史狀啓。上曰,湖南雜術之輩,誠難禁矣。柳脩對曰,此亦渠輩幼學長行之意也。上曰,湖南人心,大抵皆是謀詐也。柳脩曰,在於導率之如何耳。若以善導之,則可以爲善矣。仍命退出,諸臣以次退出。
上在慶熙宮。停常參·經筵。
仁祖憲文大王忌辰齋戒。
藥房都提調臣韓翼謩,提調臣趙雲逵,副提調臣具允鈺啓曰,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
傳于具允鈺曰,儒臣,持警世問答,同爲入侍。
李在簡啓曰,大司憲南泰著,執義鄭恒齡,掌令徐秉德·金煊,持平丁範祖·尹光禮在外,今日以監察茶時之意,敢啓。傳曰,知道。
柳脩,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
以大司成金應淳牌不進罷職傳旨,傳于具允鈺曰,特敎之下,焉敢若此?只推,更爲牌招。
具允鈺啓曰,大司成金應淳,率儒生依下敎來待矣。傳曰,入侍。
李在簡啓曰,副修撰李商岳,自鄕上來云,卽爲牌招,何如?傳曰,允。
以承傳色口傳下敎曰,分義何敢撕捱於其君乎?只推,更爲牌招入直,此後違牌勿稟。傳于李在簡曰,開陽門,仍命玉堂承牌後下鑰。
李在簡,以奉常寺官員,以都提調·提調意啓曰,東籍親耕田所種大麥,今五月望間,當爲成熟之意,敢啓。傳曰,攝刈。
戊子五月初七日辰時,上御集慶堂。藥房入侍時,都提調韓翼謩,提調趙雲逵,副提調具允鈺,記事官李翼運,記注官李章五,記事官朴道仁,醫官李以楷·慶絢·金季良·吳道炯·徐命祜·鄭允說,以次進伏訖。翼謩曰,夜間聖體調攝,若何?上曰,一樣矣。寢睡·水刺之節,亦何如?上曰,亦一樣矣。翼謩曰,請進湯劑。上進御湯劑後,仍請診候,上許之。以楷診候訖,退伏奏曰,脈候左右三部度數,一向調均,滑體亦一樣矣。諸醫,以次診候訖,所達,與以楷同矣。翼謩曰,昨日下敎,騎郞甚非矣,而水刺不進,臣等不勝惶悶矣。上曰,御史之行,何當入來?翼謩曰,今明間似當入來矣。上曰,儒臣持攷事撮要·麗史太學卷及問答,入侍。賤臣翼運,承命出來,校理李得臣,副校理趙宗鉉,偕入進伏訖。得臣,讀奏文廟從享次第訖,上曰,藥房提調,持湯劑更爲入侍。出榻敎上進御湯劑後,都提調·提調先退。上命儒臣,讀警世問答,得臣·宗鉉,以次輪讀。上曰,太學,久無師儒之長,可勝寒心。今聞大司成入來云,卽爲牌招,欲見近者勤慢,率諸生中箴銘頌能誦者,其令入侍。出傳敎諸臣以次退出。
戊子五月初七日巳時,上御集慶堂。儒臣持警世問答入侍時,校理趙宗鉉·李得臣,行都承旨具允鈺,假注書鄭澤孚,記注官李章五,記事官朴道仁,以次進伏訖。上曰,大司成,誰耶?允鈺曰,金應淳也。上命儒臣,讀問答,宗鉉·得臣讀訖。上曰,承史輪讀。允鈺·澤孚·章五·道仁,以次進讀訖。宗鉉·得臣先退。上曰,太學守僕,兼誦儀註者一人來待澤孚,承命出來。率守僕金國煥進伏。上命守僕,誦儀註訖,上曰,守僕之誦聲,可謂熟矣。允鈺曰,然矣。上曰,守僕,堂上乎?允鈺曰,未也。上曰,大勝於太室守僕矣。仍命退出,諸臣以次退出。
戊子五月初七日申時,上御集慶堂。大司成率儒生入侍時,大司成金應淳,右副承旨洪樂純,假注書鄭澤孚,記注官李章五,記事官朴道仁,儒生南宮喆·申敬一·徐世璜·李寬·金履祚·任昌祚·任昌郁·黃景獜·南溟學·宋相殷,以次進伏訖。上曰,儒生幾人入來乎?應淳曰,十人矣。上命持入聖學十圖,澤孚承命持入,上命應淳,先讀首篇訖,諸生以次進誦。至申敬一,上曰,汝年,幾何?對曰,七十三矣。上曰,尙今居齋,而圓點盡充耶?應淳曰,盡已久矣。仍命誦四勿箴,上親問文義曰,善誦善文義,奇哉。自泮中步來耶?對曰,然矣。應淳曰,自前稱實才,而臣待罪嶺南時,亦飽聞矣。南溟學,進伏,誦大極圖說。上親問文義曰,汝爲別文義,可也。汝知浮念之意乎?對曰,粗知之矣。上曰,何念爲浮念耶?對曰,士農工商,各自有浮念,以農夫言之,則不服田力穡,而徒有多穫之望,是浮念也,以科儒言之,則不着力篤工,而只有決科之心,亦浮念也。上曰,然矣。汝亦有浮念耶?對曰,有之矣。臣爲科擧,離親於千里,久留於泮中,時有思親之心,則欲急遂科名,速見老父者,是浮念也。上曰,汝之所對誠實,奇哉。汝若不如此,則非孝子也。汝父今年,幾何?對曰,七十六矣。上曰,今日此擧畢講後,當爲下敎,而鍾城人生員南溟學,非徒文義有識,特問浮念,所對誠實,可謂人子當然之心,亦有鄕薦,咫尺前席,聞其對,豈無嘉尙之心乎?況追憶六鎭開拓之前事,其亦可貴。且聞其父,今年七十六歲云,頃者五衛將一人之年相符,予心愴然,登科榮親,其雖早晩間事,望八倚門,其父之心靜思,其何等待?令該曹卽爲懸註調用,使南溟學,帽帶而往見其父,以示予慰非塞之意。若有窠,卽爲擬入事,分付銓曹。出傳敎宋相殷進伏,誦十箴。上曰,齋生南平進士宋相殷,能誦十箴,此已可尙,今遣御史宣諭之日,見務本居齋之人,年亦少焉,其涉可嘉。特賜大鹿皮一令,以示勤做專務本之意。出傳敎諸生以次退出。上曰,玉堂李商岳入來乎?渠宜好好行公,可也。承旨,見其貌乎?樂純曰,李商岳,爲科擧時往見矣。上命知入承牌與否,賤臣,承命還奏李商岳懸牌於開陽門外而坐云矣。樂純曰,彼旣爲此而遞解,此亦不可不一次如是。上曰,特敎之下,李商岳納牌於開陽門外,終不膺命云,分義所在,其涉寒心,施以不敍之典。出傳敎上曰,副修撰有闕,代申光緝除授,牌招入直。出傳敎上曰,大司成,何時上來乎?對曰,來纔十餘日矣。上曰,來時牟麥,尙未黃耶?對曰,上來時牟麥未及熟,而雨水適中,皆有豐徵矣。上曰,嶺南年麥,何如云耶?對曰,上來後因往來人便聞之,則嶺南好云矣。上曰,嶺南則已刈穫矣。對曰,然矣。上曰,幾抄爲之乎?對曰,前大司成李徽之,爲初抄云矣。上曰,慶州,新羅所都處耶?對曰,然矣。城郭已蕭條,而異於他邑矣。上曰,幾年王業乎?對曰,一千年也。上曰,壯矣。去嶺南周年後來乎?思賢閤靜攝時下直矣,爾父筋力,何如?每思之不忘。年今,幾何?對曰,七十二矣。聖敎及此,感泣無所達矣。上曰,予見之乎?對曰,下去嶺營時,特爲召見矣。上曰,安山,幾日程耶?,對曰,不滿一日程矣。上曰,新爲下去乎?對曰,臣父年滿休職後,下往鄕庄矣。上曰,錦城雖云樂,不如早還家,家旣在鄕,則難勸上京矣。樂純曰,京亦有家,而聖敎至此,安敢不上來乎?上曰,然則好矣。上曰,靜臥追慕,難以寓懷,特召太學箴銘頌講儒生十人,前席講討文義,近者師儒之長,行公已久之時,諸生心不懈怠,講誦若前,其庸尙矣。南溟學·宋相殷,或除職或施賞,其餘八人,各賜紙二卷墨一笏筆三枝。今聞陞補,只行一抄云,盛暑在近,師儒之長旣行公,予則曰得其人,着實爲之事,申飭。出傳敎應淳先退。上曰,爲人精矣,文亦善矣,可合也。家在壯洞,而金門皆在壯洞矣。樂純曰,然矣。上曰,金致恭年幾四十矣。樂純曰,五十而異於故相之貌矣。諸臣以次退出。
上在慶熙宮。停常參·經筵。
仁祖憲文大王忌辰。
藥房都提調臣韓翼謩,提調臣趙雲逵,副提調臣具允鈺啓曰,伏未審夜問,聖體調攝若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。今年此心何耐?今月此心,何耐,夏夜猶甚,長晝,何耐?今命童蒙講,而其亦苟且,只寓懷而然。氣則一樣矣。中宮殿·惠嬪宮,藥房問安。答曰,知道。
以承傳色口傳下敎曰,童蒙敎官,率訓下童蒙,午後來待。
傳于具允鈺曰,儒臣持警世問答入侍,湖南御史同爲入侍。
柳脩啓曰,大司憲南泰著,執義鄭恒齡,掌令徐秉德·金煊,持平丁範祖·尹光禮在外,今日以監察茶時之意,敢啓。傳曰,知道。
李在簡啓曰,童蒙敎官,率訓下童蒙,依下敎來待矣。傳曰,入侍。
又啓曰,修撰李世演,自鄕上來云,卽爲牌招,何如?傳曰,允。
又啓曰,副修撰金鍾秀,自鄕上來云,卽爲牌招,何如?傳曰,允。
以承傳色口傳下敎曰,暮年爲堂錄,欲聞儒臣聲音,皆使之初錄入來,童蒙講後,入侍。
有政。吏批,行判書申晦進,參判閔百興受由在外,參議李海重病,行都承旨具允鈺進。吏批啓曰,吏曹正郞洪九瑞,受由過限未上來,依例改差,何如?,傳曰,允。又啓曰,卽接通禮院牒報,則右通禮姜潤,除授後過限未上來云,依例改差,何如?傳曰,允。以李仁培爲大司諫,金若行爲正言,李潭爲副提學,李敬玉爲弼善,洪九瑞爲文學,朴取源爲兼輔德,金善行爲左尹,林鼎遠爲吏曹佐郞,禹禎鳳爲禮曹正郞,馬之徽爲直講,曺允亨爲禁府都事,許鍒爲典籍,姜壽仁爲廣興奉事,柳凝之爲內資奉事,趙明寅爲禁府都事,金鍾秀爲東學敎授,李運喆爲甑山縣監,任冕周爲陽城縣監。兵批,判書李景祜式暇,參判李應協病,參議洪述海病,參知李河述入直進,左副承旨柳脩進。副護軍李漢泰,副司直李燮元·趙榮曾,副司果閔弘烈·李禮復,副司正鄭澤孚,同知單李潭·元在春,僉知單趙榮儉。
以承傳色口傳下敎曰,俄者備擬中,申敬日不入,無窠闕而然耶?知入。
李在簡,以吏曹言啓曰,明日香祗迎時,左右通禮,不可不備員,右通禮未差之代,口傳備擬以入之意,敢啓。傳曰,知道。
吏曹口傳政事,以李壽勛爲右通禮。
副修撰金鍾秀疏曰,伏以臣,曩叨諫職,罪犯擅行,聖慈曲諒,郵罰不加,歸護母病,感祝天恩,乃於此際伏奉本月初二日敎旨,以臣爲弘文館副修撰,又伏奉承政院成帖有旨,令臣斯速乘馹上來者,榮光所被,鄕隣動色,臣拜稽祗受,以感以惶。宜卽進身京輦,以首不稱之實,而臣母篤老痼疾,差復未易,新添泄症,焦遑多日,今幸病勢乍間,不敢更事淹延,抑情就途,來伏私次,而第念臣姿性昏劣,幼失問學,忘趣凡下,蚤從蔭仕,平生所期望。惟在於獲霑升斗之祿,以爲母養,分外科名,已屬僥倖,淸塗邇列,夢想不及,而臺垣之餘愧未已,玉署之誤恩洊加。臣於是,惝怳踧踖,以榮爲懼,誠不知置身之所也。噫,經幄之職,地近望峻,啓沃論思,責任至重,苟非學識足以備顧問,文華足以奉詞命,鑑裁志節,足以協贊言議者,莫宜居之。若臣者,自顧空空,無一於是,而亦且備數,混充於圈錄之中,其爲汚聖簡而駭物情,非小事也。況臣,以末蔭晩第,名能未著,而乃於出身一兩月間,旣竊臺銜,又玷瀛圈,徒抱緘默之羞,竟占兜攬之利,驟濫無漸,莫此爲甚,人將曰淸朝名器之漸輕,由臣而始,則此又臣之所大恐也。臣雖欲貪榮忘恥,冒沒承膺,其可得乎?牌招之下,轉動無路,謹詣闕門之外,猥陳自劾之章。伏乞聖明,亟許改正臣新授職名,以嚴瀛選焉。臣方乞免,義不敢以館職自居,而第於館錄時所下傳敎,有不勝驚憂者,今雖過時,終不敢不言,惟聖明察焉。伊日洊下之嚴敎,孰非過中,而至乃擬之以萬萬非常之擧,噫嘻,此何敎也?殿下聖學高明,仁覆在上,事雖有大觸激於淵衷者,不可以此等辭敎,加之群下,而況於經幄近臣,君上之所禮貌者乎?雖幸聖心旋悟,不遠而復,而臣之所惜者,王言一出,八方共聞,其爲虧損聖德,固已不細,而抑亦大有失於詔謨之道,殿下何不念及於此耶?噫,天威之下,鮮不失操,目下從令,雖似可喜,其流之弊,關係則大,此雖一事,他可類推。伏願殿下,亟命收還前下傳敎,繼自今,益加審愼於辭令擧措之際,以光聖德焉。答曰,省疏具悉。新登瀛館,有懷無隱,可見補衮之誠。尹蓍東其時下敎,特令抹去,爾勿過辭,從速察職。
戊子五月初八日卯時,上御集慶堂。藥房入診,儒臣湖南御史同爲入侍時,都提調韓翼謩,提調趙雲逵,副提調具允鈺,注書鄭澤孚,記事官慶再觀·朴道仁,醫官李以楷·慶絢·吳道炯·鄭允說·崔觀泰,校理趙宗鉉,副修撰申光緝,湖南御史洪檢,以次進伏訖。翼謩曰,日候好矣。上曰,好矣好矣。翼謩曰,夜間聖體調攝,何如?上曰,果然悶矣。翼謩曰,寢睡·水刺之節,亦何如?,上曰,口味漸不如前,僅進粥半甫兒,而自奉常寺,來納鹿脯,有舊味矣。翼謩曰,雖一匙,伏望强加進御矣。上曰,儒臣,誰入耶?允鈺曰,趙宗鉉·申光緝也。上笑曰,貴矣。皆故人之子也。宗鉉之上來,以其父之故也,光緝之入來,亦以父之故也。翼謩進湯劑,上進御,翼謩請診候,上許之。以楷·絢·道炯,以次診脈候,退伏奏曰,左右三部調均,滑體亦一樣矣。上曰,藥房提調,持湯劑更爲入侍。出榻敎雲逵先退。翼謩曰,昨日徐命緯,言於臣以爲脈候大勝於再昨年入侍時,而事涉惶悚,不敢陳達,而只奏脈候調均矣。上曰,昨日大司成下敎中,得人之敎,何如?翼謩曰,仰體聖心,必不負矣。上曰,齋生皆能誦十箴,前日趙明鼎設施之法,果有效矣。翼謩曰,博奕猶賢乎已,豈不有益乎?上曰,頃者翰圈時,行首柳焵也,之次南柱光,第三,誰也?翰林應知之矣。道仁對曰,洪周萬也。上曰,頃者翰圈,可謂無頉,而因韓錫大事,有此下敎。噫,望八暮年,人皆可惜,此後依承文參下例,調用事,分付。出傳敎上曰,申敬一之尙今居齋可尙,而篤老之年,徒步出來,亦可謂非常也。翼謩曰,申敬一,本以貧寒之士,客地借馬於人,亦似未易也。上曰,昨日召太學生,箴銘頌講時,其中申敬一,以前奉事,猶居于齋,其心可嘉,年今七十三,聞命徒步,氣力可尙,一奉事而沈滯,故居館蓋此也。靜夜思之,心可矜也。令該曹直長待窠調用,陞六之階,以此計之。出傳敎上曰,政事,當日爲之。出傳敎上命御史進前曰,宣諭回示時,景像詳細奏之。洪檢對曰,農時聚會民人,似涉煩擾,故待初二日場回示矣。上曰,其場,大乎?對曰,八道中最大,故至午盡會,向夕而罷,漫山遍野矣。上曰,大張威儀時,不礙於場市乎?對曰,猶有餘地矣。人衆至多,故猶有未盡聽之慮,臣與道臣,立於退廳,開釋布諭後,道臣先諭曰,汝等知乙亥乎?皆曰,知之矣。臣又諭以金尙恪事知之乎?皆曰,知之矣。聚會之人,兩班鄕品合計,則不下數千,而反覆開諭之下,皆不勝感忱矣。兩罪人三匝回示矣。上曰,回示時壯乎?對曰,然矣。回示後,臣廉探聞知,則多人皆曰如彼宜矣。宣諭之意,不但使全州知之,當諭於全羅一道,故發關各邑,或眞或諺,飜謄以出,道臣,亦爲關飭於各邑,使之布諭矣。洪檢先退。上曰,甚勤擧矣。翼謩曰,處事善爲之,可爲之事,無不爲之矣。上命宗鉉·光緝,讀警世問答,宗鉉·光緝,以次讀訖。上曰,承史讀之,允鈺·澤孚·再觀·道仁,以次進讀,上曰,下番儒臣,故相之子,又冢宰之子也,今則爲文書乎?光緝對曰,旣有下敎,故爲之矣。上曰,如是然後,可也。提調趙雲逵,持湯劑進前,進湯劑,上進御。上笑曰,姑留上番使讀者,爲待卿來見其子讀書也。予心如是爲貴,卿亦爲貴矣。雲逵曰,父子俱得昵侍,榮盛極矣。上曰,祖子孫三代予皆見之,貴矣。下番則思其父,予心愴然矣。汝將此下敎傳于汝父。上曰,童蒙近日不孟浪矣。然氣自減縮,無如趙曮兄弟兒時之氣矣。翼謩·雲逵先退。上命持入獻陵祭報府,澤孚,承命持入,上命允鈺讀訖。上曰,曾前則望拜禮時,自香官多不擇人,甚至於莫知爐而莫知盒者。噫,莫云望拜,便若親享,若此而豈云三享?其雖十享,香煙能徹乎?今番望拜時,擇差盥洗等節,亦爲申飭,而其若不擇,該堂當重處,以此申飭。出傳敎仍命退出,諸臣以次退出。
戊子五月初八日申時,上御集慶堂。童蒙敎官,率訓下童蒙入侍時,同副承旨李在簡,假注書鄭澤孚,記注官慶再觀,記事官朴道仁,童蒙敎官宋繼相·沈念祖·成雲柱·金思穆,以次進伏訖。上曰,禮房乎?在簡對曰,然矣。俄者傳敎中,有申敬一不擬望之下敎,而直長姑無窠闕云矣。上曰,金思穆先來進前。思穆進伏,上曰,汝爲敎官,貴矣。若昔年,則汝當着帽進現矣。童蒙十二人,以次講小學訖,上命書端陽日題,使童蒙做進。上曰,彼兒輩幾何?稱進賜違牌耶?上曰,童蒙召講時,李甲快純通,紙三卷筆三枝墨三笏,李昌甲·柳仲胤·李又快·尹億曾·趙丑曾,金性源通,各紙二卷筆二枝墨二笏,徐希文·趙仁甲·權夢喜略,各紙一卷筆二枝墨一笏,朴星曾粗,紙一卷賜給。出傳敎上曰,今於暮年,童蒙講猶未試取,今日召講,文義通暢,皆有成入之意,其涉可嘉。兒童若此,勸奬可知,童蒙敎官宋繼相·沈念祖·成雲柱·金思穆,各賜中鹿皮一令。出傳敎命持入金鍾秀上疏,澤孚承命持入,上命在簡讀訖。上曰,指何下敎耶?在簡對曰,似是其日當殿座之敎也。上命持入殿座時下敎,澤孚,承命持入,上命全抹之,命在簡書下疏批。上曰,副修撰金鍾秀批下,卽爲牌招入直。出傳敎上曰,儒臣替直後,上下番,持問答入侍事。出榻敎澤孚承命出來,與修撰李世演,副修撰申光緝,以次進訖,上命世演·光緝,先讀二篇。上曰,承史輪讀。在簡·澤孚·再觀·道仁,以次進讀二篇。上命澤孚,催促玉堂牌去來,澤孚,承命還伏。上曰,上番則思其叔,予心愴然矣。兩司撕捱,雖曰過矣,予則曰有所執矣。世演對曰,臣於是職,萬不近似,而前後筵敎,累稱臣亡叔,故不勝惶感,冒沒膺命矣。命退出,諸臣以次退出。
上在慶熙宮。停常參·經筵。
太宗恭定大王忌辰齋戒。
藥房都提調臣韓翼謩,提調臣趙雲逵,副提調臣具允鈺啓曰,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
以承傳色口傳下敎曰,祗迎還內後入侍。
魚錫定啓曰,大司憲南泰著,執義鄭恒齡,掌令徐秉德·金煊,持平丁範祖·尹光禮在外,今日以監察茶時之意,敢啓。傳曰,知道。
以承傳色口傳下敎曰,次對爲之。
柳脩啓曰,今日次對,兩司當爲進參,除在外·陳疏留院外,未肅拜人員,竝卽牌招,以爲推移進參之地,何如?傳曰,允。
柳脩啓曰,大臣·備局堂上,依下敎來待矣。傳曰,竝入侍。
以承傳色口傳下敎曰,奉審承旨入侍。
以備忘記,傳于魚錫定曰,十五日西道奉審中官,酉時入來,東道奉審中官,將昏復命,玆知程今日必也僅城門前入,諭於左相,申牌初報入來,其勤可尙,奉審承旨,特賜大鹿皮一令,以示予今夕憧憧之心。
注書李翼運病,代以李師濂爲假注書。
戊子五月初九日卯時,上詣延化門外。香祗迎入侍時,行都承旨具允鈺,左承旨金龜柱,右承旨沈鑧,左副承旨柳脩,右副承旨洪樂純,同副承旨李在簡,記事官李翼運,假注書鄭澤孚,記注官慶再觀記事官朴道仁,以次侍立。上具翼善冠·黑圓領袍,乘輿出通陽門,詣延化門外,降輿詣板位祗迎,詣建明門祗送。乘輿時,藥房都提調韓翼謩,提調趙雲逵,副提調具允鈺,持湯劑進前。翼謩曰,夜間聖體調攝,若何?寢睡·水刺之節,亦何如?上曰,一樣矣。仍進湯劑,上進御。上曰,禮房承旨,馳往獻陵,奉審以來事。出傳敎上還入大內,諸臣以次退出。
戊子五月初九日辰時,上御集慶堂。大臣·備局堂上引見入侍時,左議政韓翼謩,行吏曹判書申晦,戶曹判書李思觀,兵曹判書李景祜,行副司直韓光會,行副護軍鄭汝稷·李章五,戶曹參判金時默,修撰李世演,左副承旨柳脩,假注書鄭澤孚,事變假注書卜台鎭,記注官慶再觀,記事官朴道仁,以次進伏訖。上曰,首相入來耶?翼謩曰,首相未入來,而別無所奏矣。翼謩曰,此慶尙左水使田得雨啓本也。以爲本營戰船藏泊之所,處在川浦交會之地,沙石流積,便成陸地,大小船隻,泊在沙上,目今事勢,不可不變通,而機張南十里大棗浦,巷口寬平,船滄深闊,而營舍基址,亦足以排布,管下各鎭,羅列於左右,自成拱禦之制,本營移設於大棗浦事,請令廟堂,稟處矣。本營數十年來,連有此請,而尙未許施者,豈無其由?田得雨,設施規畫,儘有意見,誠不偶然,而事體重大,更令道臣,待秋巡,令帥臣周覽形便後,移設當否,指陳狀聞,何如?上曰,依爲之。出擧條翼謩曰,去月二十三日次對,同成均金時默,以本館奴婢,移屬戶曹事仰請,其時臣及戶判,承下詢俱有仰對,自上下敎,隨所對各異,而注書未能區別,混同書出,節目啓下,何待來年,而本館眩於擧行,尙今遷就云。以此所奏,更出擧條分付,當該承史,難免不察之失,竝從重推考,何如?上曰,其時承旨遞差,注書罷職,可也。出擧條上曰,其時命書於前,而如是誤書,或遞或罷,可也。上曰,二十三日次對擧條誤出承旨遞差,注書罷職事。出榻敎思觀曰,糧餉廳屯米,竝雜費四十餘石,與他衙門米穀,竝添載於沔川稅船,到南陽致敗,自畿營狀聞,下各該衙門回啓矣。曾因大臣陳達,有敗船穀勿爲改色之命,而至於餉穀,乃是軍需所用,事體興他有異,不敢循例覆奏,下詢大臣處之,何如?上曰,大臣之意,何如?左議政韓翼謩曰,軍餉體重,不可輕議,□□南陽,入於尤甚,此爲可念矣。上曰,事體雖有異,其數不多,依他衙門例擧行。出擧條時默曰,臣以成均館事,有仰達者。本館奴婢貢,移屬戶曹,貢民則自戶曹,以庚午摠劃送事,曾有成命,而該曹,以奴婢元數之多有減縮,至今相持,不爲劃送,目下養士之需,十分苟艱,誠爲悶迫。蓋奴婢之不得推刷已十餘年,宜有減縮,而旣屬戶曹,則自當査括充數,且均廳,則以庚午摠劃送,則於本館,不當靳持矣。上曰,此事,何如?左議政韓翼謩曰,戶判之爲國節用,是矣,而此則畢竟應給之物,且有成命,給之,似宜矣。上曰,戶判之意,何如?戶曹判書李思觀曰,此事,臣與同成均,業已面商,而不得施行者,本非出於惜費之意也。頃年各司奴婢全屬戶曹之時,成均館奴婢,不入其中,厥後年年減縮,比庚午,當減送千兩,而今始移送,已縮之奴婢案,責出最高之實貢,謂以庚午摠者,名實各異,地部之受虛簿而劃送元數,亦非正名之道。本館事勢之切迫,臣亦知之,臣意則自朝家,特軫養士之需,姑以庚午摠欠縮之數,直爲顧助,奴婢之見縮者,徐加査括而處之,似宜矣。上曰,比諸庚午摠欠縮者,旣有當初定式,今何可弛張?必也正名。十餘年前庚午摠,公然求索於度支。予則曰未必當然,雖然,養士之需,不可不顧,比諸庚午摠欠縮者,令度支顧助。思觀曰,成均館奴婢之多縮,由於久未推刷之致。頃年各司奴婢變通時,各道寺奴婢,付之本道,一依庚午摠査正,修送單擧案於戶曹矣。成均館奴婢,今旣移屬戶曹,申飭奴婢所在各道道臣,依定式一依庚午摠,査括修正單,擧案上送,以爲自明年準數收貢之地,何如?上曰,依爲之。明年爲始施行。翼謩曰,成均館,本自淸寒,間有謬例,爲堂上者,未能革祛,每致愆懸云,令宰臣與大司成相議,量入爲出,成節目啓下,永久遵行,則必有其效矣。上曰,依爲之。聞卿所奏,由於有司之臣,不能節用之致,前後大司成·同成均,從重推考。出擧條上曰,今日兩司,皆違牌乎?柳脩曰,然矣。上曰,誰耶?柳脩曰,李祉承·李仁培皆違牌矣。上曰,皆非矣。如此之時,何敢逡巡?上曰,申飭若何,而雖常時闕啓,違牌不可,況次對乎若此?朝鮮無兩司然後可無牌招之煩,亦無虧損事體之事。李仁培·李祉承違牌,毫無義意,分義駭然,而況今日無傳啓之事,尤何敢若此?萬萬寒心。一倂施以不敍之典。出傳敎申晦·思觀·景祜·光會·汝稷·章五·時默先退。上曰,魚錫定,前以曖昧之事,遞免矣。上曰,承旨遞差,代魚錫定除授,牌招察任,房依前。出傳敎上曰,儒臣,持警世問答入侍事。出榻敎澤孚承命出來,與副修撰金鍾秀偕入進伏。上命兩儒臣進前,世演·鍾秀,以此進伏。上命再觀持入警世問答,再觀承命持入,上命鍾秀讀訖。上曰,金鍾秀之貌,如其祖乎?翼謩曰,貌好矣。上曰,多讀書者也。多讀書者,易知也。翼謩曰,本以善文世稱之矣。上曰,與新付翰林,幾寸乎?翼謩曰,十三寸云矣。仍進湯劑,上進御。翼謩先退,上曰,承史輪讀。柳脩·澤孚·再觀·道仁,以次進讀二篇,仍命退出。諸臣以次退出
戊子五月初九日巳時,上御集慶堂。藥房入診入侍時,都提調韓翼謩,提調趙雲逵,副提調具允鈺,記事官李翼運,記注官慶再觀,記事官朴道仁,醫官李以楷·慶絢·金季良·吳道炯·鄭允說,以次進伏訖。翼謩曰,夜間聖體調攝,若何?上曰,一樣矣。寢睡·水刺之節,亦何如?上曰,亦一樣矣。翼謩曰,請進湯劑。上進御湯劑後,仍請診候,上許之。以階診候訖,退伏奏曰,脈候左右三部度數一向調均,滑體亦一樣矣。諸醫,以次進候訖,所達與以楷同矣。上曰,藥房提調,持湯劑更爲入侍。出榻敎上進御湯劑後,諸臣以次退出。
戊子五月初九日申時,上御集慶堂。奉審承旨入侍時,右副承旨李在簡,假注書鄭澤孚,記注官慶再觀,記事官朴道仁,以次進伏訖。在簡曰,臣敬承聖敎,馳往陵上奉審,則皆無頉,而莎草極盛於本莎,祭物亦精潔矣。上曰,獻官,誰也?在簡曰,兵曹參判李應協也。上曰,獻官亦早入去也。對曰,不甚遠矣。上曰,昨日柳焵等三人參酌,意在焉。承文圈點,申飭之後,猶循俗套,其殊駭然,故處分,而嗚呼,吹笛之敎,實錄若不考來,予何知之?其翰林卽柳焵也,此正功過相準者,非參酌翰圈者,實爲考來而然也。出傳敎上曰,同副承旨,儒臣入侍事。出榻敎澤孚,承命出來,與同副承旨魚錫定,修撰李世演,副修撰金鍾秀進伏,在簡先退。上命持入東國歷代摠目,明史高皇帝卷國朝榜目,澤孚,承命持入,錫定,考奏獻陵昇遐爲己亥年,世演,考奏獻陵中壬戌十韻詩第二人,進士癸亥丙科第七人。又考奏皇朝開國功臣。鍾秀曰,徐乾鶴,康熙時人,多作冊子云矣。上曰,武寧王,無異於郭汾陽,而劉基功亦不少矣。命退出,諸臣以次退出。
上在慶熙宮。停常參·經筵。
李在簡啓曰,大司憲南泰著,執義鄭恒齡,掌令金煊·徐京德,持平丁範祖·尹光禮在外,今日以監察茶時之意,敢啓。傳曰,知道。
藥房都提調韓翼謩,提調趙雲逵,副提調具允鈺啓曰,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。噫,今年,何年?今月亦何月?一朔之內,行禮則五,而嗚呼,今日,一日之內,兩懷交中。噫,其曰忠乎,其曰孝乎?忠孝本無二致,仰聞于寶鑑,而忠孝俱缺,俯仰斯世,此心,何耐?況今朔一禮,猶未過焉?一歲藏樂,爲何陵?一朔淡服,爲何陵?若古人之言,其雖淡服,其何及乎?此正禮云禮云玉帛云乎之意,其雖藏樂,不過儀文,此正樂云樂云鍾鼓云乎之意也。昨日,命讀正史前朝榜目,心若隕膽欲墜矣。且其若挨過今月初八日,卽龍馭莫拚之日也,此心,何抑?嗚呼,一猶若此,況皇祖禮陟之日,亦何日?卽是月。望隆福瞻魚藻,孝耶悌耶?思之及此,倍予心三字,可謂歇後語也。今朝拜于昔,而睡覺未能,此亦不孝,今日何心氣諭,何心服湯?其文已喩,故小洩懷於此批矣。中宮殿·惠嬪宮口傳問安。答曰,知道。
具允鈺啓曰,今日望拜禮時,承旨不可不備員,而左承旨金龜柱,公日不爲仕進,卽爲牌招,何如?傳曰,允。
又啓曰,注書尹長烈,卽爲牌招,何如?傳曰,允。
柳脩啓曰,入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
備忘記,傳于魚錫定曰,今聞寶鑑,此心一倍,當講大學衍義,新錄六儒臣,皆待令。
傳于具允鈺曰,持大學衍義,承旨儒臣詣閤。
魚錫定啓曰,新儒臣,依下敎來待矣。傳曰,入侍。
以承傳色口傳下敎曰,俄者命入之冊,改衣,改寫題目以入,而徐花潭集,亦令搜得,改粧衣及題目以入。
又以口傳下敎曰,今日入侍,非特入侍都提調領事也,提調右參贊一體入侍事,令注書傳于大臣。又下敎曰,內侍敎官入侍。
魚錫定啓曰,內侍敎官李挺河,依下敎來待矣。傳曰,入侍。
吏曹口傳政事,以徐浩修爲右通禮
戊子五月初十日辰時,上詣崇政殿月臺。親臨望拜禮入侍時,行都承旨具允鈺,左承旨金龜柱,右承旨沈鑧,左副承旨柳脩,右副承旨李在簡,同副承旨魚錫定,記事官尹長烈,假注書李致德,記注官慶再觀,記事官朴道仁,以次侍立訖。上具翼善冠·黑圓領袍,步輿出資政門,至月臺拜禮訖。上曰,贊儀從重推考,可也。上曰,玉堂多矣,何爲而假通禮差出乎?假通禮李章五汰去。出榻敎在外通禮假差,其代卽爲口傳差出。出榻敎命內局入侍。都提調韓翼謩問候曰,夜來聖體若何,而寢睡·水刺之節,亦何如?上曰,今夜睡矣。仍命禮房承旨馳詣大報壇,奉審以來。出榻敎上曰,頃者雨備之後,近得甘霈,庶有其望,卽覽東伯狀聞,近者之雨,尙未霑潤者,亦有數邑云,莫云數邑,皆亦吾民,其悶勝言,伊後其可得霈乎?令道臣詳問其後霈然,卽爲狀聞。出傳敎上曰,今日聖祖雨不來,予之過也。翼謩曰,近日兩澤周洽,今日之雨與不雨,不甚關緊矣。上命儒臣,持皇明正史·國朝寶鑑入侍。翼謩請進湯劑。上曰,今若服此,卽爲臣不忠,爲子不孝也。翼謩曰,情雖無窮,禮則有節,聖敎若是過中,實不勝焦迫矣。湯劑少無不可進之義矣。上曰,今日雖蔘苓茶,亦不服矣。戴紀,豈不云齋三日,乃見其所爲齋者乎?翼謩曰,行素別無益於齋,服藥別無妨於齋矣。上曰,予別爲國初服三年,則過矣。翼謩曰,周文其爲后稷,未嘗行如此之禮矣。上曰,予爲始祖司空位行此,則卿等或可謂過矣。翼謩曰,聖躬關係,何等重大,而不思保嗇之方,誠爲悶迫矣。上命上番儒臣進讀明史。上曰,爲高皇帝,諱其父祖以上諱,可也。上番讀訖,命下番儒臣金鍾秀,讀寶鑑。上曰,今於寶鑑中,令群臣直言得失,毋得隱諱。又於經筵,令諫官入侍,隨事規諫,此一條,不覺赧然,臺閣之上,無直言,以傾軋爲事,寔予之過。次對兩司同入,卽倣此例,而雖則予過,近者復政之後,謄傳故紙,猶不爲也,官師相規,亦何聞也?況長陵·寧陵之時,次對有耳目,今則一番次對,違牌爲事,寔予不能導率之過,奚特比於公明宣三年不讀之事?末端外,特命停讀,仰謝陟降。若此復循舊套,今日朝鮮,其曰有臣乎?體此意。出傳敎至吉再事,上曰,吉再賢矣,而子孫亡矣。有書院乎?允鈺對曰,在善山地矣。〈上曰〉,有文集乎?允鈺對曰,有一卷冊矣,而使其子仕于本朝時曰,以吾事高麗之心,事汝主,可也。吉治隱賢矣。上曰,果然矣。上曰,今日興感,其方整衣,故取讀寶鑑當朝故事,高麗門下注書吉再事,曾見三綱行實,而於聖祖,同學于成均館,今乃聞焉。冶隱之兩次陳章,心亘宇宙,兩聖之特許所請,樹風礪世之盛德,幾百載之下,不覺仰欽。豈特前朝忠臣?寔我獻陵·太學故舊也。今日聞此,豈無表意?遣禮官,特爲致祭於金烏書院,祭文製下矣。出傳敎上曰,承傳色中官韓聖揆,越俸二等,郞廳中官越俸三等。出榻敎在簡,還奏坍上無頉,上命排立軍退去曰,予於軍兵,其眷眷之意,每每如此矣。上親製治隱書院致祭祭文。翼謩曰,如使不昧者存,必感泣於冥冥中矣。上曰,旣命致祭治隱,奉祀孫,令該曹問名,特爲調用。曾已見矣,文集亦入。出傳敎翼謩,更請進湯劑,上曰,難矣。耳目之臣,使予開眼則好矣,而今日下敎之後,雜疏必來矣。今日雨不來,故不服湯劑矣。僉曰,五月雨多下,卽今年爲最矣。仍固請進劑,上曰,卿等困我也。翼謩曰,今日望拜,誠有辭於萬世矣。上仍進湯劑,諸臣以次退出。
戊子五月初十日申時,上御集慶堂。藥房入診,諸儒臣同爲入侍時,都提調韓翼謩,提調趙雲逵,副提調具允鈺,記事官尹長烈,記注官慶再觀,記事官朴道仁,校理李得臣·趙宗鉉,修撰李世演,副修撰金鍾秀·申光緝,以次進伏訖。翼謩曰,午間聖體調攝,若何?上曰,一樣矣。翼謩曰,此實盛擧也。上曰,何盛之有哉?進湯劑,上進御訖。允鈺曰,校理洪樂信,方患關格,終不來待云矣。上曰,置之。上曰,予自當誦經一章,卿等其須聽之。仍誦自大學之道親講訖,上曰,儒臣以次輪讀,可也。得臣,讀大學衍義,堯典曰大文,宗鉉·世演·鍾秀·光緝,以次進讀。上曰,讀聲皆爛熟矣。上曰,諸儒臣,講進文義,可也。得臣對曰,臣本愚昧,何敢奏對,而第大學中明明德三字符,卽第一綱領,惟聖上益加體念焉。上曰,當體念矣。諸儒臣輪進文義訖,命金鍾秀,讀御製童蒙先習序文。讀訖,翼謩曰,我國無中秘書,書籍所儲,只是玉堂·春坊,而類皆散逸,固已慨然。今此童蒙先習,雖是單卷,卽御製序文,則事體尤重,而新刊屬耳,只啓諺解,事殊可駭。卽令本館,散逸諸書,一一收拾,而春坊亦一體申飭,何如?上曰,依爲之。出擧條上曰,承旨書之。傳曰,口講大學衍義,親誦本文,意蓋遹追昔年,奚比於興懷吹篴之敎乎?宜賞領事·知事,而近於張大,故只入侍五儒臣,特賜兒馬一匹。莫云只賜帖,其馬不過一時用,其帖奚異於鐵券?然嗚呼,暮年,其難追述古事,盛事何敢復覩於今,笛聲亦何聞餘音?實錄考來之後,又感寶鑑,行此人君之道,惟在繼述。嗚呼,暮年,此亦文具,遙望漢南,涕泗交頤矣。傳曰,今番下敎,不過欲見儒臣而然,今皆見,此後依例爲之。蔘笭茶二貼煎入事。出榻敎儒臣先退,諸臣以次退出。
戊子五月初十日酉時,上御集慶堂。內侍敎官入侍時,都承旨具允鈺,假注書李致德,記注官慶再觀,記事官朴道仁,內侍敎官李挺河,以次進伏訖。上曰,敎官,誰也?允鈺曰,李挺河也,而故奉朝賀李世瑾從侄也。上曰,內侍三講爲之乎?挺河曰,爲之矣。上曰,聞只授經一章云,何也?挺河曰,朔講每抽牲,而經一章,每每偶出矣。上曰,巧矣。內侍敎官,設置之意,何如,而學徒輩令不通文義,此後則,申飭爲之,可也。上曰,噫,設置內侍敎官,其豈偶然?大君王子師傅之下,故童蒙敎官,亦在於後,而雖以小官,自古特宣饋酒,此大君王子師傅之所無者,其任不輕而重矣,此何爲而然?內侍昵近於君,不敎而何?若此之故,三敎官名雖畀,其皆宜陞六,昔之敎導之法,猗歟盛矣。古人云擧石紅顔,不敎陞六,豈不愧哉?然童蒙敎官,便作文具,近者因其申飭,庶有其效,況昵侍人君之內侍乎?近者浮文勝,古則內侍敎官,春塘入場也,此輩護焉,此在禁喧之處不禁,而仍其處護焉,略其饌而待焉,是所謂敎官之官美。近者其濫太甚,十箇學徒,着儒巾自闕門過入,此名雖內侍,實則亂入,一人入場,十人隨從也,一日內侍□精一後乃聞,此弊嚴禁。因此更思,祭班爲內侍執事者,因其許佩玉,不着濟用監祭服,濫備佩玉,其時下敎曰,此路一開,欲着朝服,勢固然故禁之,內侍學徒亂入,亦此意也,末世之弊,可不愼耶?其濫雖飭,勸課宜勤,設法若此,人不若古。至有頃年此輩誤國之弊,此正先儒所云以此隄防之難也。況此輩近甚貿貿?不可不猛飭,故月三講之意,蓋由於此也。今日欲試,先召敎官,次召學徒,而非靑衿也,亦非童蒙,故具承史而試講,非嚴近習之意,故先爲自內試講,次召敎官,意蓋深矣。其雖三講,貿貿若前,十學徒之中,只一人命通,九皆命不,而學徒之貿貿,雖非敎官之過,一月三次,其若勤摯,昔之儱侗者,豈不聰也?此正中庸雖柔必剛之義,而一卷大學,莫知纂輯之何賢,或曰孔聖,或曰曾子,已涉駭然,而於周雖舊邦之文,周自后稷千有餘年之註,皆稱其君,三講敎習之意,焉在?況其講者,意欲取便,擧皆經一章傳二章,若是講讀,月雖十講,何益之有哉?此所謂擧石紅顔者也。今番卽初頭,只命越俸一等。噫,今日此擧,其亦意何?因國初寶鑑中勉宦侍之前者也。飭雖涉近,意實深也夫。出傳敎挺河先退。允鈺曰,朝者以假通禮差出事,有銓官特推之命,而左右通禮俱是實官,而右通禮在外,故代差假官,銓官特推之命,何以爲之乎?上曰,勿施,可也。上曰,明日當行常參,臺諫之在京·在外,注書知奏。允鈺曰,在京只金若行一人,而陳疏留院云矣。上曰,疏本持入。允鈺讀奏,至祭司空以下,上曰,怪且迂濶矣。至朴世采事,上曰,甚矣其言也。上曰,今聞正言金若行章,其莫重事,已憶昔追慕,而再次追崇,則非小官之復敢請者,今乃歷數其請,事近不敬。噫,予雖不肖,豈待若行之請乎?迂闊者類,其雖若此,予亦衰暮而從焉。職在耳目,宜乎匡救,而一則追述昔年嚴處鄕儒之事,一則敢襲愼爾晉無據之請,以一筆擧列朝而若此,豈特寒心。無嚴莫甚。此專在於乖亂國中,貽弊縉紳之譎計,而此則所重在焉,只諭予意,其何處分?至於先正稱朴相,語涉無倫,尤爲無狀者。渠亦有人心,其君請以保合先正,若是排斥,手脚慌亂,蘇秦·卞莊之說,悖戾莫甚。首件稱以勉君,譏嘲大官,不足說也,其他忽陰忽陽,滿紙荒雜,尤何足道?其曰,勉君調劑,自成波浪,是可忍也?孰不可忍也,湖南之雜術嚴飭。予則曰,今覽此章,此則不足掛齒者,世道之無謂,人心之陷溺,何可勝言?以藏樂五月分辨,駁雜忒甚,何足提諭?其亦略之。其他等說,難以汚諸筆而虧絲綸,餟食太學之先正,渠有一分人心,焉敢若此?其在正國是斥邪說之道,不可尋常處之。自有口奏,此正黨人之魁,金若行,特削仕版,爲庶人而放田里,以示予不與同中國之意。上曰,覽已去戊子日記,五月朝參,其甚盛擧,雖欲行之,今月則與便殿有異,何可行也?明日當行常參,分付擧行,時刻隨時,只入正時,只文臣入侍。出傳敎上曰,趙德成大司諫除授,尹正烈正言除授,待開門牌招察任。出傳敎
上在慶熙宮。只常參,停經筵。
藥房都提調韓翼謩,提調趙雲逵,副提調具允鈺啓曰,昨日行禮,移時還內,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。今年此月,以予之衰暮,雖靜攝,誠難無事。世界乍陰乍陽之輩,忽現於此際,噫,前日之口奏,思今日之世道,此四十年初也。仍却夕食,只惟平昔入侍時,只卿等隨入。中宮殿·惠嬪宮,藥房口傳問安。答曰,知道。
李壽鳳啓曰,大司憲南泰著在外,執義鄭恒齡在外,掌令金煊在外,徐秉德在外,持平丁範祖在外,尹光禮在外,今日以監察茶時之意,敢啓。傳曰,知道。
又啓曰,今日常參,六曹長官·政府西壁,當爲進參,而禮曹判書鄭弘淳,左參贊尹汲,俱以病不進,竝卽牌招,以爲進參之地,何如?傳曰,允。
備忘記,纔已申飭,下敎若何,而其敢違牌?此眼其有君,行莫知其君者,事體寒心,從重推考,更爲牌招入侍。
備忘記,擧二人下敎,故金若行,萬萬可駭,爲黨乎?更而思之,心切悔焉。旣悔之後,豈可泯默?以予意謂焉。備忘記,在鄕承旨許遞,其代洪名漢·韓必壽除授,房順房,三院副提調例兼。具允鈺啓曰,左尹金善行,除拜後,過三日不爲出肅,依定式推考警責,仍卽牌招察任,何如?傳曰,允。以李萬軾爲假注書。
李壽鳳,以義禁府言啓曰,注書尹長烈,令該府直以制書有違律勘處事,傳旨啓下矣。尹長烈,今已拿囚,以制書有違私律,杖一百收贖,告身盡行追奪,而依承傳功減一等放送,何如?傳曰,允。
以崔景岳爲假注書,李壽鳳啓曰,判義禁申晦,持李師廉草供,依下敎來待矣。傳曰入侍。
吏曹口傳政事,以金器大爲兵曹參判,安杓爲參議,趙台命爲參知,李徽之爲禮曹參議,傳于李壽鳳曰,學徒中官下敎分揀,下中官下敎,亦爲一體擧行。
吏曹口傳政事,以南溟學,爲顯陵參奉。
金光國,以弘文館言啓曰,新除授副提學李潭,時在黃海監營任所,經筵事緊,請斯速乘馹上來事,下諭,本館下番,連日姑陞入直,事甚未安,校理李得臣·趙宗鉉,竝卽牌招,以爲推移入直之地,何如?傳曰,允。
又以侍講院言啓曰,本院兼司書尹養厚,連日入直矣。以親病陳疏徑出,下番闕直,事甚未安,司書徐有寧,卽爲牌招入直,何如?傳曰,允。
又以兵曹言啓曰,今五月十一日,前奉事金樂行,差備門外擊錚,所當囚禁科罪,而係是朝官,有難循例擧行,令攸司,稟處何如?傳曰,允。
又以備邊司言啓曰,本司武郞廳李潤禧,奔走勤仕,又滿十五朔,依例陞敍或守令除授事,捧承傳施行,何如?傳曰,允。
李壽鳳,以漢城府言啓曰,金若行特削仕版,爲庶人而放田里事,命下矣。依聖敎,爲庶人放逐田里之意,敢啓。傳曰,知道。
又以漢城府言啓曰,不通學徒九人,亦令當日內放逐鄕里事,命下矣。依聖敎,內侍府不通學徒田相宜·鄭國賢·李益謙·權興孫·申光集·鄭德濟·金得壽·金永曄等八人,當刻內,放逐鄕里,而一人未差云,故不得擧行之意,敢啓。傳曰,知道。
又以義禁府言啓曰,中官韓宗燁,令該府卽爲放逐鄕里事,命下矣。韓宗燁,依傳敎,卽爲放逐鄕里之意,敢啓。傳曰,知道。
李重祜啓曰,卽者兼司書尹養厚,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,不先不後,適於此時,此爲親乎,爲黨乎?予雖衰矣。何敢逃其心?此章給之,特施不敍之典。
尹養厚不敍傳旨,以承傳色口傳下敎曰,爲親陳章,下敎若何?其下敎置之,只解見任。
以別雲劍望筒,承傳色口傳下敎曰,此堂稟此侍衛,初聞摠府該堂該房承旨,從重推考。
持平尹光禮疏曰,伏以寶算彌高,天休滋至,陵寢展誠,聖候益康,八域臣民,擧切惟忭,而如臣名忝從班,跡蟄鄕里,旣闕瞻旄之禮,又逋褫鞶之罰,追聞悚慄,久而靡定,乃於窮廬訟愆之中,忽承柏府除命,臣始則惝怳隕越,繼之以感泣也。仍伏念,以臣情地之惶蹙,義未敢一暴,顧此言職之濫猥,勢不容再誤,前後循省,俯仰跼蹐徒以恩渥浹於肌髓,寬貸保以性命,臣雖糜粉,莫報涓埃,犬馬之念,歲月俱深,而弸中感激,輒發宵寐,則今當收召之日,又何敢視他人引義而息偃哉?亟欲竭蹶入城,少伸頌祝之忱,而臣有老父,年迫七旬,素抱貞疾,而荐見慘喪,悲剝無餘,症形有加,閱朔轉劇,委頓床笫,目下情理,實無離捨登途之望,玆敢血懇,縣道陳籲,臣罪至此,尤合萬殞。伏乞聖慈,天地父母俯垂矜憐,特許遞免,俾便救護仍勘違傲,以昭法紀,千萬至願。答曰,省疏具悉。爾其勿辭,俟少間登途。
兼司書尹養厚疏曰,伏以臣頃暴至懇,瀆冒宸嚴,未蒙遞改之恩,猥承救護之批,感祝之餘,繼以惶悶,僚員不備,由限已過,當此世孫邸下,日開兩筵,肆力講討之日,緣臣曠直,誠有所萬萬不安者,黽勉持被,亦云多日,第念臣母年迫八耋,病淹床玆,朝夕呻吟,劇歇無常,累日離捨,固非情理之所可出,而近況胃氣積敗,蛔厥上逆,乍間旋發,不止一再,臣於昨夕,得接家信,則此症更作,比前尤劇雜試醫藥,達宵辛苦,而門鑰已下,轉動無路,終夜煼灼,按住不得,坐待天明,申暴危懇,徑出禁扃,情私所迫,重犯瀆擾,之罪,惶隕凜惕,無所容措。伏乞聖慈,特垂體下之仁,俯察懇迫之私,將臣所帶兼任,竝賜鐫免,仍治臣罪,以嚴朝綱,俾便救護焉。下敎見上
戊子五月十一日辰時,上御資政殿。常參入侍時,行都承旨具允鈺,右承旨沈鑧,左副承旨柳脩,右副承旨李在簡,同副承旨魚錫定,記事官尹長烈,假注書李師濂,記注官申熤,記事官朴道仁,領議政金致仁,左議政韓翼謩,行知中樞府事李昌誼,行吏曹判書申晦,右參贊趙雲逵,戶曹判書李思觀,刑曹判書洪重孝,兵曹判書李景祜,大司諫趙德成,修撰李世演,副修撰金鍾秀,以次進伏訖。致仁曰,久未承候,日來聖候何如?上曰,觀今氣像,氣何諭乎?允鈺曰,左承旨金龜柱,病不入來矣。上曰,左承旨許遞,李河述除授,牌招察任,先入侍後謝恩。出傳敎長烈,有無啓事官升退笏記,不爲呼唱而少爲遲留,上曰,當該注書,不能擧職,先汰,令該府,直以制書有違律勘律。出傳敎事變假注書卜台鎭,追後進伏,上曰,大司諫,如此之時,豈敢撕捱?仍命書曰,次對下敎,若何,而無他撕捱之端,嗚呼,且今日常參,予豈樂爲?觀今氣像,其敢逡巡,此體其君乎?思其父乎?今若飭勵,宜先此人,大司諫趙德成從重推考。出傳敎上曰,金若行之疏,何如?致仁曰,極爲荒雜無謂矣,翼謩曰,事應旣已,我則如故,殿下何爲而却水刺乎?上曰,予不孝不肖,故招人言矣。致仁曰,聖敎萬萬過矣。因金若行荒雜之語而如是下敎,誠過矣。上曰,其言極甚無倫,而所重在焉,故不爲處分矣。卿等亦無撕捱之端,切勿嫌避。致仁曰,莫重邦禮,一新進,焉敢所可議道者乎?以此請觀之,其他可知矣疏中語意,實無足可矣。上曰,七十五歲初見也。致仁曰,臣亦初聞也。上曰,其疏本,嚴飭政院,使不爲書出,可也。金若行,何以爲臺職耶?致仁曰,曾爲說書,而年滿故陞六爲臺職矣。上曰,金若行,濫通說書,其銓官極爲痛駭矣。仍命書曰,金若行說通時銓官罷職。出榻敎致仁曰,金若行,古相之裔矣。非濫通,而銓官何可預知如此而不通乎?銓官則通擬無怪矣。上曰,金若行,誰家之子孫耶?與金亮行幾寸乎?致仁曰,同姓同行,而寸數遠矣。世稱仙源·淸陰,而若行,則仙源之孫矣,亮行,則淸陰之孫矣,太遠也。上曰,然則西人矣。致仁曰,然矣。上曰,金若行稱西人而如是,怪鬼之輩,聞而踴躍出矣。致仁曰,萬萬無此理矣雖千萬人,皆謂非矣。翼謩曰,荒雜之言,孰是之而繼之哉?上曰,履霜堅氷至,必有繼發之者矣。致仁曰,無其理矣。金若行一人外,豈復有如許者乎?臣雖儱侗,如有一分繼發之人,則咫尺前席,豈如是丁寧奏之乎?上曰,金若行,入於堂錄乎?致仁曰,不入矣。上曰,尹耆東賢矣。上命書曰,嗚呼,其君,今猶不食,當該中官,放恣莫甚,中官韓宗燁,令該府卽爲放逐鄕里。出傳敎上曰,聖人,稱泰山不如林放,成王之賜,伯禽之受,皆非也。以此觀之,八佾之言,讀書之人,所可成說乎?致仁曰,聖敎至當矣。上曰,交禘之請,誠極可惡矣。高麗時,制曰可之言,亦僭矣而爲彼人效忠矣。予無二十四字則不如是矣。白首暮年,又見如此之人,其亦不孝矣,致仁曰,賤臣意慮,則聖敎太過矣。雖古之聖帝明王當之,不如是矣。以荒雜之言,如是自貶於聖躬,豈不過哉?翼謩曰,殿下亦已洞燭其荒雜無謂,而何如是下敎乎?藥房三提調,請進湯劑,上曰,今見如此之人,予豈服乎?致仁曰,以金若行之故,而湯劑不爲進御乎?翼謩曰,聞允鈺之言,則昨夜辭敎,極穩便云,聞甚欣幸矣。今者如是,雖是群下之罪矣,而下敎誠過矣,何義而不進湯乎?雲逵曰,當此之時,湯劑豈一時停止,而以一若行之故,不爲進御乎?允鈺曰,侯邦用天子禮樂云者,極甚不當矣。以其言,不進湯劑乎?上曰,此後請解若行者,亂臣賊子,而且不爲朝鮮人矣。翼謩曰,日已晏矣。請進湯劑伏望,上命入,而卽爲覆地,致仁曰,何爲如是過常之擧乎?循省聖躬,無損國體焉。翼謩曰,殿下以怪鬼無倫之輩下敎而如是乎?上曰,若行之疏,各司其已謄去耶?其疏本焉在。注書知入。師濂曰,其疏本,昨始啓下,而諸司姑未謄去,其疏本,則在於政院矣。上命書曰,昨夜下敎,豈比尋常,而尙今留置政院,事之寒心,莫此爲甚,當該注書,令該府拿鞫嚴問持草供以奏,政院之道,尙置堂后,事之寒心,莫此爲甚,五承旨,一倂罷職,此疏其雖謄傳者,卽爲取來付丙而奏一字半紙,若有傳布之事,當重繩,卽爲分付。出傳敎師濂退出,上命書此傳敎時,命書曰都承旨身詣內局,置之,命書,允鈺曰,臣以內局,獨免其罪乎?惟願同被罪焉。上命改五承旨一倂罷職,五承旨皆退出,上曰,判義禁速出擧行,此傳敎,注書速出給,申晦退出,賤臣承命出給還入。上曰,承旨有闕,代蔡濟恭·金光國·洪梓·李重祜·李壽鳳,除授,牌招察任,房順房,三院副提調例兼。出傳敎上曰,李重祜久矣。致仁曰,其子爲承旨而俄者被罪出去矣。上曰,注書出此門外,書牌呼望,賤臣,承命擧行後還入。上曰,文廡從享之人,稱朴相而比之蘇秦者,尤極無狀矣。致仁曰,以荒雜置之,而不爲介於聖心伏望。上曰,尤可笑者,令廟堂,稟處之說也。欲使世人,驅之於渠黨中矣。致仁曰,雖欲使入,豈有誰入者乎?翼謩曰,湯劑不爲進御,下情焦悶矣,請進御。上曰,蔘苓茶入之。進御訖,致仁曰,臣今省墓之行,問於年老農人,則今年年事,豐兆而早盡移秧,前古所無云多幸矣。上曰,麥幾食乎?致仁曰,秋牟已食,而春牟亦幾食矣。上曰,侍衛不耐其間陪立,俄見緣布之人,頻頻出入,極可痛駭,知名以奏。景祜曰,宣傳官吳載光也。上曰,宣傳官吳載光,決棍汰去。出榻敎上曰,兵判出而擧行。景祜承命,出而還奏曰,擧行矣。上曰,爲西人而如是無可信處矣。致仁曰,金若行外,豈復有如是者乎?景祜曰,本曹堂上,番次甚苟簡矣。上命書曰,兵曹參判參議許遞,竝與參知有闕,代一體口傳備擬,待下批牌招察任。出傳敎上曰,其雖,申飭,身爲內侍敎官,不若童蒙敎官,若此而何能觀課,而亦設敎官之意焉在?當該敎官汰去,不通學徒九人,亦令當日內,放逐鄕里。出傳敎
致仁曰,春曹無行公之員,宜有,申飭之道矣。上曰,禮判撕捱,其涉過矣從重推考,牌招察任,參議有闕代,亦令該曹,一體口傳擧行,牌招察任,參判徐命膺,尙今在外,此何分義?從重推考,其令卽爲上來,縣道章勿捧。出傳敎
致仁曰,王世孫書筵所講詩傳,方將垂畢矣。以次序言,則似當繼講周易,而考之舊例,輒皆舍周易,而重講四書,今番則何以爲之乎?上曰,周易則姑似徑先,四書重講好矣,四書中,何書當先耶?致仁曰,孟子,似好矣。翼謩曰,孟子,似好矣。上曰,先講孟子,可也。致仁曰,重講異於初講,當爲臨講乎,抑依前背講乎?上曰,舊例,何如?致仁曰,舊例雖未的知,以自止行數見之,似亦有臨講之例矣。上曰,以臨講爲之。致仁曰,臨講則行數,稍宜從多矣。上曰,然矣。出擧條
致仁曰,秋曹自是劇務,堂上尤宜備員,而參判鄭存謙,旣肅命之後,曹坐與備坐,一不仕進,事殊未安,推考警責,申飭行公,何如?上曰太過矣。從重推考,牌招察任。出擧條刑曹參判鄭存謙,從重推考,牌招察任。出榻敎
翼謩曰,日昨前注書尹慶龍,以誤書筵敎,有罷職之命矣。追聞事實,此非獨慶龍之過,且方帶實職,參下官罷職罰太重,或似有從輕之道故,敢達。上曰,分揀,可也。出擧條前假注書尹慶龍分揀。出榻敎
思觀曰,東萊所納生銅黑角丹木之屬,近來有過限不納之弊,故春間,陳白,申飭矣。丁亥條所納,夏節將半,尙不來納,府使則交替屬耳,而訓譯之擧行,極爲稽緩,不可無棍治督納之道,故敢達。上曰,令本府,棍治,申飭,可也。出擧條
重孝曰,向來本曹郞廳有入侍之命,以老嫗事下問,而有刑推島配之敎矣。聖敎一出,因爲萬世法程,臣曹,方欲擧行而旣出於一時筵敎,且與本律稍異,似當出擧條然後擧行矣。上曰,此習絶痛矣,卿方嚴禁云。出擧條刑推島配,可也。出擧條
景祜曰,今番上言中,老職陞資之人,吏曹纔已啓下矣。應爲同僉知者,曾有抄出單付之命,今亦依此擧行乎?敢此仰達。上曰,依爲之。不待開政,卽爲之,可也。出擧條
德成曰,臣於見職,前後累叨,輒被嚴譴,區區情地,豈有冒沒更進之勢,而聖心興感於昔年,除旨特降於半夜,坐違未蒙例勘,天牌又復押臨,他不暇顧,蒼黃出肅,及登筵席,聖敎截嚴,重推繼下,惶隕之極,覓死不得,其何敢一刻仍冒於臺次乎?請命遞斥臣職。上曰,違傲事體寒心,豈賜例批?依啓。上曰,自下退出。玉堂先退,諸臣,以次退出。
戊子五月十一日申時,上御集慶堂。金吾堂上入侍時,判義禁申晦,右副承旨李壽鳳,假注書崔景岳,記注官申熤,記事官朴道仁,以次進伏訖。上曰,供辭讀奏,可也,讀奏訖,命書傳敎曰,予則以給之下敎爲辭,今覽注書李師濂供辭,宜有分揀之道,放送,令勿汰,以此推之,承旨處分亦過矣,一體勿罷。又命書之曰,昨年北道農事,前後道臣狀聞,可謂矜惻,今覽道臣狀聞,此則不過捧留本道者,況此時北民?其宜顧恤,特爲依狀請施行事,令備局,卽爲分付。又命書之曰,此時農務方殷之時,身爲道臣,何可稽滯?頃聞旬後辭朝云,今日不爲辭朝,全羅監司金相翊,其令明日辭朝。上曰,儒臣持警世問答入侍。出榻敎副修撰金鍾秀,修撰李世演進伏,上曰,讀奏,可也。輪講訖,上命儒臣先退,上曰,太學掌議京儒乎,鄕儒乎?注書知奏,可也。賤臣景岳還奏曰,東掌議金商協,西掌議金樂元,而俱是鄕儒云矣。上曰,皆行公耶?景岳曰,金樂元行公,而金商協在外云矣。上曰,太學掌議,東西班首入侍。出榻敎命書傳敎曰,其於春坊,何敢若此?司書徐有寧只推更卽牌招入直,上曰,卞莊,誰也?壽鳳曰,刺虎之卞莊子也。上曰,以說書通淸之銓官,捧現告耶?說通之後,則臺望,例爲擬入,雖非長官,亦爲之,入於傳旨中,政官誰某,知名以奏。熤還奏曰,洪樂性,入於其中矣。命持入傳旨讀奏訖,命書傳敎曰,以視昏,凡事,皆聞於中官,金若行說書通淸銓官於傳旨問誰,以閔百興·洪趾海以奏,故雖啓下,其涉訝之,更爲取來傳旨,令讀其奏,大誤,幺麽中官,焉敢若此?當該中官,越俸二等,爲承傳旨者,其若鬢金頂玉,只飽只便爲能事,此等之事,若不覩不聞,事之可駭,莫此爲甚,當該承傳色一體越俸。命書傳敎曰,爲近習雖設置敎官,內外之嚴,便若氷炭,近者時或寓懷,召講學徒,而欲取便,只講經一章,傳二三章,今番朔講時召問皆經一章,傳二三章,而十箇學徒,明明德最多,康誥湯之盤銘,不過一二人予雖聽瑩,敎官奏補亡章,不令讀之云,而更不提問,靜而思之,學徒豈敢若此,學廳掌務中官,同坐書栍,故想必爲學徒遊說曰,近者以此章,連爲勸課云,則敎官,聞此以此□意勸課,事勢固然,而中官之道,其宜只書其栍,何可提說?此所謂嚴近習之意也。不然十箇學徒,豈皆經一章,中官其雖挾私而護類,爲此敎官,則聞此,其欲致力于此,亦不是異事,則身爲士子,下問之事,焉敢欺諱?亦非執頉敎官之意,其嚴近習之意,尤何敢欺也?以此前敎官處,政院,卽爲緘問以奏,太學掌議金樂元,班首黃杓·南宮澈,進伏,上曰,金若行誣辱先正,爾等以爲如何?樂元曰,非矣。上曰,侵辱如此,則豈無卞誣之擧乎?樂元曰,士論歸一,然後似可爲矣。上曰,汝敢以士論二字奏達乎?極爲駭然矣。南宮澈曰,臣則莫知本事,今始聞之,不勝驚駭,果無居齋之意矣。樂元退出,上曰,汝勿爲退去,聽予處分。樂元更爲進伏,上曰,忠淸一道之人,皆是此類矣。命書傳敎曰,今番金若行之疏,三百年所無之事,其中莫重莫大之事,予心欲隕,昨日夕饌,却而不食,此非處分之事,故下敎,以其他乍陰乍陽,荒雜莫甚,亦不足道也,而誣辱從享先正,罔有紀極,此正黨心也,況口奏者乎?以此依口奏嚴處,而旣嚴處,多士復何卞誣,況想必不聞?雖然欲聞靑衿之心,特召齋任二班首,掌議則初則泛以非也,末稍所對,雖有儒心,何補初奏?況士論二字,萬萬無狀,此無他,頃年魚必溟道傍處分之後,遇赦解停,故全然忘却,特命除職,此以過爲功也。今者豈無樂元士論,卽與必溟,同一心腸,文〈?〉分若此,末世何飭,魚必溟爲汰去,金樂元限十年停擧,兩班首,一則重聽,一則莫知本事而然也,聞此之後大覺,至於南宮澈所奏,其涉可嘉,一竝不問,嗚呼,昨日之後,今年此月逢此,心隕膽墜,亦歇後語也,雖然,臥而召見,有此處分,初則欲爲同處分,幾乎誤矣,嗚呼。七十七歲七十三歲之人,今將仍食於太學矣。又命書傳敎曰,齋郞今適有窠,南溟學,卽爲口傳備擬,又命書傳敎曰,擧直措枉,王者之政也。南宮澈所奏,其涉可嘉,特賜大鹿皮一令,命書傳敎曰,今覽內侍敎官李挺河緘辭,可謂直陳無隱,宜有參酌,勿汰,內侍學徒逐鄕里之命,亦爲分揀。仍命退,諸臣以次退出。
上在慶熙宮。停常參·經筵。
中宮殿·惠嬪宮,藥房口傳問安。答曰,知道。殿座罷後,政院·玉堂藥房口傳問安。答曰,知道。藥房都提調韓翼謩,提調趙雲逵,副提調洪名漢啓曰,伏未審夜間,聖體調攝,若何,痰候,何如,寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。卿昨日已奏我則如舊,豈云於此?使予奉先誠心,豈有若行?此予不孝,此予不孝,雖言,心何定乎?其況此月,何有是事?建功湯當欲定焉仰謝蔘苓茶煎入,噫,此何人哉?此何人乎?
李壽鳳啓曰,大司憲南泰著在外,執義鄭恒齡在外,掌令金煊在外,徐秉德在外,持平丁範祖在外,尹光禮在外,今日以監察茶時之意,敢啓。傳曰,知道。
以承傳色口傳下敎曰,此批答,卽爲頒布。
又口傳下敎曰,柳戇弘文錄,墨削,侍從案拔去。
又口傳下敎曰,侮辱配享先正者,豈可一時置之乎?諸生會集,付標於案。
又口傳下敎曰,纔下敎而中官放恣莫甚,入侍時,當下敎矣。
又口傳下敎曰,國子長遞差,從當下敎,而其代李徽之除授,牌招卽爲察任。
又口傳下敎曰,有下敎者,文臣二品以上侍從堂上,建明門同爲入侍。
又口傳下敎曰下敎之後,當進朝饌,政院不知,申飭乎?當該承旨,從重推考,卽爲,申飭謝恩。
又口傳下敎曰,屢次下敎,而政院豈敢寥寥,李徽之牌,申飭。
又口傳下敎曰,聞此下敎,不爲申飭,當該承旨,爲先遞差。
又口傳下敎曰,成均館書吏,皆懸于政院。
又口傳下敎曰,文官二品以上,若有一人闕焉,政院知之,而殿座時以奏。
又口傳下敎曰,近者此輩此事,視若文具,祿職講,便是沙汰講,內侍重來,祿職考講事,分付,內侍敎官出牲,必峻,入侍以奏,出牲若歇,則當該敎官,令該府處之,以此,分付。
傳于韓必壽曰,全羅監司同爲入侍。
備忘〈記〉人君之令,當若金石金石,靑衿付籤,朝官旣已,申飭,則其雖承命,靑一也。今日當殿座建明門,本館堂上大司成,率館儒入侍,師儒之長,親自抹令,噫,此爲從享太學先正臣也。
洪名漢啓曰,今日殿座時,承旨不可不備員,而左承旨李重祜,不爲仕進,卽爲牌招,何如?傳曰,允。
傳于韓必壽曰,顯陵參奉謝恩,帳殿爲之。
又傳于曰,領相建明門同爲入侍。
備忘記,噫,朝鮮庶人,豈可一刻令置靑衿祿?此人復爲士夫,一隅朝鮮,曰有君曰有國乎?此後其若儕流若行者,當施浮躁之律,使中外,曉然知之。
備忘記,今日憶舊昔謹守吾舍之言,予心一倍,其若踐焉。今日欲臨舊邸,所重在焉。故令興恩尉替酌以諭,其令奉常寺,只待令脯醢。噫,今予此心,可質彼蒼矣。
備忘記,近者承傳色中官,驕氣特甚,一爲承傳色,一倍其驕,聞中禁之聲,驕氣益勝,放恣莫甚,若此未已,昔之內豎監軍,其亦近矣,予雖衰矣。豈爲漢唐之君?嚴飭內府。
備忘記,今年予心若何?況今月乎?此際有萬萬可駭,一庶人費心,若何?欲嚴近習,本事旣知之後,一皆參酌,正若枯木生葉,而於渠之道,今日則其宜操心而便睡猶欠,今朝官之俱闕,若知今日此意,渠輩焉敢若此?勵一懲十,其中承傳色中官金明佑,令內府,永刊內侍案。
傳于金光國曰,中官韓聖揆記過。
備忘記,太陽方照,殿座有命,無一人測候日影,事之可駭,莫此爲甚,今日入直禁漏官三人,皆決棍二十度。
傳于金光國曰,騎郞若待令,則豈如是耶?騎郞記過,帳殿待令。
傳于李河述曰,內侍敎官明日待令,金光國,以兵曹言啓曰,依傳敎,今日入直禁漏官三人各決棍二十度之意,敢啓。傳曰,知道。
又以兵曹言啓曰,景福宮衛將趙泰聖·李定中,昌德宮衛將李松老,病難供職,呈狀乞遞,竝今姑改差,何如?傳曰。允
李壽鳳,以刑曹言啓曰,因兵曹草記前奉事金樂行,差備門外擊錚,令攸司,稟處事,命下矣。金樂行,係是朝官,移義禁府處之,何如?傳曰,允。
又以義禁府言啓曰,兵曹草記據刑曹啓辭內,前奉事金樂行,移本府處之事,允下矣。金樂行,今方待命於本府,卽爲拿囚之意,敢啓。傳曰,知道。
又以義禁府言啓曰,免爲庶人放逐鄕里罪人金若行,黑山島免爲庶人,倍三道押送事,命下矣。以傳敎內辭意,具罪自,依例發遣府羅將,罪人所到處執捉仍令倍三道押送配所之意,敢啓。傳曰,知道。
又以刑曹言啓曰,頃因寶城郡守牒報本郡定配逃亡罪人私奴守江,自本曹發刑差譏捕,出付將差,纔已押去,而罪人守江,臨行頑推,將差不得押來,更爲捉送事,今又報來矣。莫重定配罪人,常時不能檢飭,至於逃失,已極駭然,而旣自京司捉送之後,又不得押去,致有此更報之擧者,其在事體,誠甚未安,當該郡守朴尙忠,從重推考警責,何如?傳曰,允。
以承傳色口傳下敎曰,今日備堂下敎乎?二品以上下敎,則皆何去而只此耶?侍從堂上,亦何去乎?何承旨如此,分付乎?知名以奏。
戊子五月十二日巳時,上詣建明門殿座入侍時,右承旨韓必壽,左副承旨金光國,右副承旨李壽鳳,同副承旨李河述,假注書李萬軾·崔景岳,記注官申熤,記事官朴道仁,以次侍立。上具翼善冠·黑圓領袍,乘輿出通陽門,詣建明門降輿,仍爲殿座,顯陵參奉南溟學,帳前謝恩,上曰,壯矣。謝恩後使之入侍,上曰,觀其拜禮,似非鄕人矣。其拜跪善爲之矣。南溟學進伏,上曰,予以絜矩之道,以汝爲齋郞,國事須着實爲之。上曰,鍾城齋郞初乎?溟學曰,臣之妻父爲齋郞,臣之戚叔,亦爲齋郞,出六爲外任矣。上曰,有履歷矣。仍命退出,命書傳敎時至二十四字抹去,必壽曰,殿下有此下敎,此何過擧。今番金若行之言狂妄無比,章中禮樂之說,果非人言,萬口一談,皆目以狂忘之人矣。上曰,韓必壽雖如此,不知人皆如此矣。上曰,去此然後可以歸拜矣。必壽曰,殿下撝謙之德,太過於中矣。臣雖被誅戮,下敎不忍承書矣。上曰,承旨禮房乎?兵曹判書李景祜曰,禮房矣。上曰,遇此承旨不幸矣。上曰,如此然後有拜兩聖之顔,亦有拜皇兄之心矣。必壽曰,今則少無色目,滿朝混一矣。今此金若行,人皆目以枉妄,初無所憚矣。上曰,事無結末,大臣使之入侍,領議政金致仁,左議政韓翼謩,先爲進伏,判敦寧李益炡,知事李昌誼,吏曹判書申晦,參議李海重,兵曹判書李景祜,參判金器大,參議趙台命,參知安杓,綾恩君具允明,刑曹判書洪重孝,戶曹判書李思觀,參判金時默,漢城判尹安允行,五衛將鄭夏彦,工曹參議洪良漢,大司成李徽之,行司直韓光會,副司直鄭光忠·成天柱·兪漢蕭·沈墢·李心源·兪彦民·李聖圭·宋文載·李性源·李之晦·申一淸,竝爲進伏訖。翼謩曰,聖體若何?上曰,予則謝過無路,以是爲悶矣。致仁·翼謩曰,八域臣民,仰殿下若山嶽,何爲此下敎乎?致仁曰,以無識金若行之言,下如此過中之敎,其於國體,損傷豈不大乎?昌誼曰,臣下之奉承與否,非所可論,願殿下追惟昔年,豈不容言於其間乎?益炡曰,滿庭臣僚輿儓下賤,皆知金若行之狂妄矣。上曰,以此頒布,然後可已矣。翼謩曰,臣之望於殿下,期於堯舜,如此下敎,不掛於辭敎者也。仍泣以奏曰,臣誠感泣矣。上曰,金若行是矣。致仁曰,惶恐而損傷國體之下敎,不必如是遲滯矣。上曰,非除二十四字也。章奏欲去之矣。致仁曰,無章奏而國可以爲國乎?晦曰,不可一時遲滯之下敎,伏望急爲還收焉。光會曰,至於金若行,雖輿儓下賤,皆知其狂妄,殿下何以狂妄之言,而有所憚乎?上曰,姑舍之,金若行之言是矣雲逵曰,臣等以堯·舜望殿下,堯·舜亦有如此下敎乎?命書傳敎曰,噫,今日豈有臣子乎?聞此敎,只以備堂若干重臣,彌縫入侍,此正朝鮮之亡也。不參二品以上,爲先施以不敍之律,堂上侍從,令該府拿處。致仁曰,以軍職廳一書員,未及知委,軍銜多有不知者矣。上曰,太學生入侍,黃杓·南宮澈·徐世璜·南奎彦·姜宅齊·吳祖光·南堉·韓德九·李錫祜·田遂亨·洪熙普·林贇·金履祚·任昌郁·黃景麟·許䄡·李寬·南巖老·黃勉喆·宋相殷·安㒆,寄齋幼學文聖五·朴昌朝·宋龍億·金重郁·金命鍮·楊彦喆·朴大良·李時鼎·李錫命·車亨衢·金廷九·鄭胤忠·白澈源·柳榮鎭·李燮五·朴敏載·車致權·金弼龍·盧·李宗濂,以次進伏。上曰,各奏姓名,可也。各奏姓名訖,上曰,國子長出去,持入靑衿錄。徽之曰,金若行,非生進,故於泮籍,無名考見,四學靑衿錄,亦無名矣。上曰,靑衿錄持入也。徽之承命持入,上曰,國子長讀奏也。盡讀後,上曰,金若行之名,去於何處?上下詢諸生曰,予之處分過乎?過則,汝等無隱以奏。南宮澈對曰,枉悖之金若行,處分至當,孰以爲過乎?以下諸生皆奏曰,臣等之意皆如班首矣。上曰,八佾郊諦之說,爾等以爲如何?吳祖光曰,大報壇尊崇分義,明如日月,金若行之言,豈不狂悖乎?上曰,旣辱先正,汝等因守太學而釋菜,於心安乎?對曰,於心豈安乎?命退,諸儒生退出時,上曰,儒生擧案,國子長,受而置之,可也。徽之曰,擧案已受之矣。上召兵判下敎曰,今日予欲往舊第矣。致仁曰,今日還宮乎?上曰,予欲永往矣。致仁曰,應受之號,以列聖不受而權謙之事,古未之有也。翼謩曰,殿下下敎,必愼擇而爲之,上曰,二十四字於予當乎?致仁曰,此非臣等所敢言之地故不敢仰對,而臣子不敢忍奉承之下敎,何如是縷縷乎?重孝曰,如此則列聖代皆上尊號矣。翼謩曰,此言是矣。翼謩曰,水刺尙未進御云,蔘苓茶,伏望進御矣。上曰,予無服湯之心矣。致仁曰,王言信如四時,昨日則以明日爲敎,何如是靳允乎?上曰,卿等若許以抺去二十四字,則予當服湯矣。致仁曰,殿下不以入臣待臣等矣。翼謩曰,自古聖帝明王,無如此事矣。殿下之身,上有宗社,關係如何,而不愛所係至重之聖躬,如此而節宣之道,或有欠損,則當如何哉?以臣等之無似,欲觀臣等之如何?有此下敎乎?臣等雖無狀,豈爲如此之事哉?因退伏地奏曰,臣居保護,誠意淺薄,不能上格天心,二貼蔘茶,不得進御,莫非臣罪。上曰,過矣。其止之。翼謩曰,臣職在保護,未能回天聽,何以擧顔乎?因以泣請,上曰,其止之,擧措怪異矣。尤過矣。致仁曰,近來過用聖慮,必用節宣之道伏望矣。上曰,都提其止之,湯劑持入,可也。進御訖,翼謩曰,此後則若有罪,罪臣等而非以湯劑牢却伏望矣。致仁曰,雖有某事,於湯劑上,切勿牢拒,臣等區區之望也。翼謩曰,猶未洽矣。茶飮及湯劑一貼,在於藥院,當封進于差備內矣。上曰,卿某爲之。仍乘輿入典設司,上曰,完伯入侍。全羅監司金相翊進伏,上曰,寄托皆載敎諭書矣。湖南多有,申飭之事,今番御史之下送,亦此意也。使承旨讀聽宣諭及別諭訖,下賜弓矢後,相翊先爲退出,上乘輿出典設司,召摘奸宣傳官下問曰,金若行,何處逢見乎?對曰,昨日午前渡江,往安山農所云矣。上召當直都事趙明寅下問曰,金若行放逐有日,何日渡江?明寅曰,再昨下去云矣,上曰,遣宣傳官摘奸,則昨日渡江云而汝何以再昨日下去欺罔乎?拿入,可也。拿入後,上曰,汝欺罔君父,當依法矣。明寅曰,免爲庶人,漢城府次知,非禁府之所知也。上曰,然則汝何不以直告之,敢爲欺隱乎?對曰,臣惶怯之餘,做錯誤達,遲晩待罪矣。上曰,擧法,可也。決棍三度,上曰,以結束門拿出,可也。上曰,禁府都事趙明寅汰去。出榻敎翼謩曰,藥院批答,以過三日入侍下敎,伏望還寢矣。上曰,藥房批答中過三日入侍五字,刪去。出榻敎命書傳敎曰,覽今日進不進,在外者居多,事之寒心,莫此爲甚,侍從堂上元在外外,一竝禁推。命書傳敎曰,今日下敎之後,內班院中官,不爲待令,事之寒心,莫此爲甚,令內侍府察推。命書傳敎曰,金若行旣爲庶人,下敎之後,初欲西小門留門,召宣傳官,雖不謂,今聞宣傳官摘奸所奏,昨日晩後渡江,已涉可駭,而留住農幕,尤涉無據,黑山島免爲庶人,發遣府羅將,倍三道押送,京兆不飭,亦涉駭然,行公京兆兩堂罷職。上曰,侍從堂上禁推,竝置之。出榻敎命書傳敎曰,今者臨門,旣有定式,不可付諸儒林,亦不可付諸泮堂故也。帳殿欲抹,而若行之名無焉。靑衿錄名無之人,通淸說書,尤萬萬無據,其時該堂,不可罷職而止,竝施削版之典。命書傳敎曰,此則不過飭勵,飭已行,都承旨勿遞。又命書傳敎曰,左承旨許遞,其代崔台衡除授,房順房。必壽曰,崔台衡方在外云矣。上曰,崔台衡在外,代李性源除授,房順房。出傳敎上還入大內,諸臣以次退出。
上在慶熙宮。停常參·經筵。
夜一更,月犯心星。
藥房都提調臣韓翼謩,提調臣趙雲逵,副提調臣洪名漢啓曰,昨日臨門酬應,抵暮還內,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣,明日入侍宜矣。中宮殿·惠嬪宮,藥房口傳問安。答曰,知道。
李壽鳳啓曰,大司憲南泰著,執義鄭恒齡,掌令徐秉德·金煊,持平丁範祖·尹光禮在外,今日以監察茶時之意,敢啓。傳曰,知道。
金光國,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
以備忘記,傳于韓必壽曰明日崇政殿庭香祗迎後,資政殿,昨日捧擧案太學生當製述,試官領相趙雲逵·洪重孝·李瀰·趙德成入直兩儒臣爲之,承旨只禮房入侍,侍衛只入直擧行,禁軍排立置之,時刻,入資政殿後,只入正時。
韓必壽啓曰,試官趙德成,時無職名,令該曹,口傳付軍職,何如?傳曰,允。
兵曹口傳政事,副司直趙德成。
傳于洪名漢曰,內侍敎官,下敎時待令。
上在慶熙宮。停常參·經筵。
卯時有霧氣。
藥房都提調臣韓翼謩,提調臣趙雲逵,副提調臣洪名漢啓曰,伏未審夜間,聖體調攝,若何,痰候寢睡·水刺之節,亦何如?臣等依下敎,率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。心則一倍,氣則一樣矣。中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
李在簡啓曰,大司憲南泰著,執義鄭恒齡,掌令徐秉德,持平丁範祖·尹光禮,掌令金煊在外,今日以監察茶時之意,敢啓。傳曰,知道。
以承傳色口傳下敎曰,南泰會,代入直摠管樂城君爲之。
又下敎曰,何時下敎而如此乎?爲子與孫祗迎,只用脯醢,而今始來告,如此而朝鮮曰有臣子乎?雖不知子與孫,望八其君,亦不知乎?祭享色書吏,限門限高懸。
又下敎曰,何時下敎,而吏曹郞廳,今始來稟,其郞廳睡未覺耶?令該府處之,畢事後,當進水刺,卽爲擧行。
又下敎曰,當直都事駭然,當直書吏,崇政門月廊懸之。
又下敎曰,當直書吏,今始來告,祭享色吏,懸于崇政門月廊。
又下敎曰,知三處爲之之後,當進水刺下敎,而尙今如此,吏曹第三堂上,一體令該府處之。
又下敎曰,樂城君,代以原溪君爲之。
又下敎曰,殿座而午正鼓不懸,當該禁漏官,令騎曹決棍。
又下敎曰,何時下敎,而尙今寥寥,騎曹郞廳記過。
又下敎曰,下敎之後,寥寥之騎郞,令騎堂,崇政門決棍十度。
又下敎曰,左承旨趙重晦敍用。
傳于韓必壽曰,李瀰,代以國子長爲之。
宋瑩中,以吏曹言啓曰,今此宗廟望祭大祝前司書李命彬,時無職名,令該曹,口傳付軍職,何如?傳曰,允。
兵曹口傳政事,副司果李命彬,鄭昌聖啓曰,懿昭墓獻官李應協,時無職名,令該曹,卽爲口傳付軍職,何如?傳曰,允。
兵曹口傳政事,副司直李應協。
吏曹口傳政事,以李聖圭爲兵曹參知,朴道源爲禮曹參議。
鄭昌聖,以吏曹言啓曰,本曹郞廳,只是四員,而佐郞韓鏶在外,林鼎遠身病猝重,正郞一員未差,正郞李世孝入直矣,方有拿處,無省記郞廳,正郞一員未差之代,口傳備擬以入,而待下批使之卽爲出肅,以爲呈省記,何如?傳曰,允。
吏曹口傳政事,以吳鉉胄爲吏曹正郞。
鄭昌聖,以兵曹言啓曰,依傳敎,禁漏官三人,各決棍二十度,兵曹郞廳權恢,決棍十度之意,敢啓。傳曰,知道。
又以訓鍊都監言啓曰,都監分授都城仁王山北邊頹落處體城,今已畢築,女墻仍爲始役,把手軍兵,依例撤罷之意,敢啓。傳曰,知道。
洪樂純,以義禁府言啓曰,中官蔣良臣,令該府杖一百徵贖以放事,傳旨啓下矣。蔣良臣旣已拿囚,杖一百收贖放送之意,敢啓。傳曰,知道。
副校理閔鍾烈疏曰,伏以臣自承恩批,悲惶感泣,其以先祖之思欲報於殿下者,寤寐耿耿,未敢忘廢,而若其去就之義,臣之自量,蓋已審矣。臣若前旣請暇,而旋復彈冠,始之祈免,而終焉冒受,則微臣處義之矛盾,固不足恤,卽聖上所以追提先故,責勉後人者,豈亶使然哉?臣以是爲懼,不敢爲冒進之計,含恩縮首,甘伏慢命之誅,迺又以臣無似,猥玷瀛選,除書遠辱,馹召繼降,臣聞命隕越益無所措,飭敎荐下,恩言屢宣,臣怵畏義分,不容一向偃處,昨始登程,來伏私次,天門入望,寸忱倍激,其欲祗承德意,昵近耿光,少伸臣子之常分者,豈有窮已,而自念匪分之職,重以難進之義,反覆思惟,承膺無路,臣罪至此,尤無所逃。伏乞聖慈,特垂諒察,亟行鐫削,仍降威罰,以彰其違傲之罪焉。抑臣所以不敢冒進者,固已悉陳於前,而徒勤寵諭未蒙允許,今不宜復事瀆擾,以重其罪,第臣區區秉執,有不可不一暴於黈纊之下者,顧其所言,似若係臣私義,實有關於斯文世道之重,前疏未暴,雖出於嚴畏趑趄,終又泯默不言,則是重自阻於天地父母之前也,臣豈忍爲此哉?玆敢悉暴微衷,惟殿下勿以爲一身一家之私,而少留神焉。嗚呼,臣家世以尊尙斯文,扶護世道,揚庭孚號,爲國藎臣,具有本末,蓋我孝宗大王,以明天理正人心,爲己任,時則亦有同心同德之臣,爲之先後,而臣之高祖臣維重,從遊于先正臣宋時烈·宋浚吉之門其進盡退補,訏謨啓沃,淵源有自,聲氣相通,不可誣也。及至我寧考之世,臣之曾祖臣鎭厚,紹承庭訓,爲時名臣,而先正臣權尙夏,又以宋時烈嫡傳,最被禮遇,蔚爲儒宗,則其尊信服習,宜莫如臣家,至於臣祖臣遇洙,則臣亦嘗逮事,雖退守丘園,以沒其身,而乃其憂世之志,衛道之誠,一心烱烱,猶可省識,如臣不肖,不足以嗣守其萬一,惟其所聞見於家庭者如此,則臣之所自勉者,惟在於尊斯道壽國脈,以爲少答隆恩,無忝所生之地,而不幸近年以來,儒敎不振,有識竊歎,竊觀殿下所以崇奬培植,以爲貽燕之謨者,恐亦未盡其方,至於林下諸臣,一言不槪,則積年錮廢,猶靳渙釋,御製之中,究極本源溯及於先朝禮遇之儒賢,而顯示厭薄之意,臣每念及此,低徊感傷,有不能已,以臣不肖,猶尙如此,如使臣祖,視今之世道,則其憂遑迫切,圖所以捄得一半者,尤當如何哉,況尙夏之於臣祖?固在尊事之地,而今之身罹黨籍,爲世忌諱者,又皆臣祖所嘗親愛而期許者,屈伸榮辱,義無獨殊,臣以此時,不同其憂,揚揚趨朝,一任放倒頓忘傳家之訓,則雖以章句之末,仰備顧問,其本領則已無可觀矣。殿下亦將何取焉。顧臣區區願忠之誠,固亦自在於所陳私義之中,而斯文世道之所以否泰汚隆,其幾實在殿下,如蒙聖明淵然深思惕然悔悟,則不但爲臣一己之私幸,其將益有光於重道崇儒之聖德。伏願殿下,諒臣受恩於前者,而知臣銜結之忱,察臣引義於後者,而納臣憂愛之誠,使臣獲全所守,而少補治敎,公私不勝幸甚。傳于韓必壽曰,閔鍾烈之章,給之。
戊子五月十四日辰時,上詣崇政殿庭。香祗迎入侍時,行都承旨洪名漢,左承旨李性源,右承旨韓必壽,左副承旨金光國,右副承旨李壽鳳,同副承旨李河述,假注書李萬軾·崔景岳,記注官申熤,記事官朴道仁,以次侍立,上具翼善冠·黑圓領袍,乘輿出資政門住輿,命必壽,讀奏祭報府訖,步詣板位上祗迎訖,乘輿時,上曰,予則雖不知焉,承史侍衛諸臣,焉敢晏然立?事之可駭,莫此爲甚,竝從重推考。出傳敎上曰,武臣當決棍,崇政門外,前排待令,仍詣月臺住輿下敎曰,極爲駭然,武臣雖五衛將,皆爲拿入,壽鳳曰,武臣皆爲拿入,則傳命宣傳官,何以爲之乎?上曰,然而其不傳命乎?皆拿入後,上下敎曰,垂恩,汝等君事十年,懿昭,是誰之子?知事文官如此,故汝等處,十分斟酌,此後則更不爲如此之事,仍命一倂拿出。上曰,宣傳官李弘遠拿入。拿入後,上下敎曰,常談云傳命宣傳官,而不能傳命,如此宣傳官,將何處用之,依法決棍二度後。上曰,分揀拿出。命書傳敎曰,嗚呼。一隅靑丘,朝鮮而已,莫重處,回班祗迎,予雖禁,今日世孫,同爲祗迎,則當一體祗迎乎,否乎?貳君祗迎者,今日諸臣,焉敢不爲,況孝章名位旣定?吁嗟,垂恩,今日諸臣,十年臣事者多,懿昭是誰之子,是誰之孫,莫曰無心,無心二字,此等處豈宜恕乎?噫,今予心已氷,意亦定矣,而雖然,一日爲君,豈無一日之飭乎,今日承史侍衛中,禮房已無可論,其餘諸承史堂上侍衛,一竝罷職,使今日靑丘臣民,小知此意。更命堂上侍衛拿入時,上曰,竝分揀,兵曹參議安杓,常驕蹇矣,予甚痛之。依法決棍七度後,上下敎曰,汝以文官偃便,若多棍則恐汚穢於禁門前,故止之矣。仍命拿出,兵曹判書李景祜,使敎鍊官,替納命召時,都使令洪二得呼望曰,兵曹判書李景祜納命召,上曰,予以政院亡矣。今見彼使令,不亡矣。上曰,政院都使令洪二得,令該曹施賞。出榻敎命書傳敎曰,兵曹參議有闕,代令該曹,口傳差出,牌招入直。又命書之曰,前承旨宋瑩中敍用鄭昌聖·李在簡·洪樂純除授,牌招察任,房順房,三院副提調例兼,又命書之曰,此時本兵,豈可曠焉?兵判有闕,代左贊參趙雲逵除授,卽爲牌招,傳授命召。又命書之曰,于今見焉。壬午年趙重晦之奏,尙今記矣。其在擧直措枉之道,宜先此人,行副司直趙重晦,爲先承旨除授,牌招察任。又命書之曰,今日予心若何?特遣吏曹判書申晦,孝章廟致祭,行司直南泰會,垂恩廟致祭,前參判李應協,懿昭廟致祭,當日行禮,只以酒果脯醢擧行,祭文當製下矣。上曰,宣傳官李弘遠·韓命相·金致重汰去。出榻敎上曰,趙雲逵久休矣。吏判雖不行,兵判豈不行公乎?使之帳前肅拜,雲逵帳前謝恩,藥房都提調韓翼謩進前曰,聖體若何?上曰,支過矣。必壽曰,史官不備矣。上曰,史官罷職分揀。出榻敎假注書李萬軾·崔景岳,記注官申熤,記事官朴道仁,以次更進侍立,上仍入資政殿諸臣遂退出。
戊子五月十四日巳時,上御資政殿。太學儒生製述入侍時,試官領議政金致仁·趙雲逵·洪重孝·李徽之·趙德成·趙宗鉉·申光緝,右承旨韓必壽,假注書李萬軾·崔景岳,記注官申熤,記事官朴道仁,以次進伏訖。上曰,進士入于東庭,寄齋生入于西庭,可也。試官以下,行四拜禮致仁進伏曰,勞動之餘聖體,若何?上曰,一樣矣。寢睡·水刺之節,亦何如?上曰,一樣矣。致仁曰,傳敎中辭意,不必如此之下敎矣。三名日,雖無賀,進箋則古例也,何必去之乎?上曰,無義矣。致仁曰,何其無義乎?載於五禮儀,且修明舊典之意,列聖朝四百年遺來之法,關係至大至重,如此大節,豈可輕先廢之乎?更加三思焉。必壽曰,臣待罪惟允之地,輕先奉書,伏望以愛禮之義還收焉。上曰,汝執是矣。無賀之事,何必進箋乎?致仁曰,自古已然,各道道臣,亦有公狀矣。上曰,然乎?初聞矣。重孝曰,帝王雖諒陰中,亦受之矣。上曰,二十四字甚難矣。有愧於皇兄,金若行之言是矣。致仁曰,何以而有此下敎乎?辭敎漸加層激,至於如此,不勝伏悶矣。上曰,予更言之矣。今當五月,予心何如,而侍衛諸臣,乃敢如此乎?其資質何,而至於此乎?此皆諸臣不能輔導,以至於此,今乃於十年臣事之地,不爲香祗迎乎?仍顧刑判曰,洪重孝曾在玉堂,以角觝不可示東宮爲言,予於其時,以爲如何矣。其後思之,可謂有先見,若皆如是輔導之,豈至於此乎?宗鉉光緝起伏曰,不必遲滯之下敎,伏望還收焉。上曰,儒臣,引經據義,何必爲言乎?致仁曰,國體虧損矣。上曰,無虧矣。堯·舜之道,孝悌而已矣,此豈有虧乎?致仁曰,遵守流來法典,是孝悌之道矣。上曰,多士入庭,終日相持,則是欺靑衿還收,可也。致仁曰,今此傳敎還收,不勝伏幸而今後以和泰持聖心伏望矣。命書御題時,上曰,此豈予樂爲?仍命書傳敎曰,命太學,故只館生入侍,寄齋旣入,則四學豈闕?且旣覽靑衿錄,四學生當殿講,其令卽爲來待,藥房都提調韓翼謩,副提調宋瑩中,持湯劑進前,上曰,又來矣。翼謩曰,今日酬應甚煩矣。上曰,又爲殿講矣。翼謩曰,然則伏望加貼矣。上曰,蔘茶煎入,可也。湯劑進御訖,翼謩曰,屢日診候闕焉,伏悶矣。上曰,只兩廳首醫入診,可也。方泰輿診候曰,脈候左右三部度數調均,而滑體一向矣。金季良所奏,與泰輿同,上勵聲曰,中官非人矣,聞此敎敢稟矣。命書傳敎曰,聞此敎,閔鍾烈之章來稟,惟恐不及,莫知予意,則雖閹豎,此非朝鮮臣子,不然,幺麽尺許閹豎,焉敢探知其君。令該府杖一百徵贖以放,上曰,縣道封章有禁,道臣守令當處分矣。必壽曰,見其疏則閔鍾烈,入京治疏矣。上曰,然則道臣處分傳旨,置之可也。仍下問曰,其疏何疏也?必壽曰,大槪辭職矣。上曰,辭職之疏近不捧,則本院,何爲捧納乎?必壽曰,辭職之中,亦陳所懷矣。上曰,過甚矣。欲爲辭職而爲呈疏之計,必挾所懷矣。過甚過,甚矣。上曰,閔鍾烈牌招察任。出榻敎上命小退,諸試官皆爲退出,右承旨韓必壽亦爲退出,左副承旨洪樂純進伏,韓必壽更入,洪樂純退出,上曰,孝章廟祭報府持入,賤臣承命持入。上命承旨讀奏,上曰,孝章體重,故贊謁者如是矣,如是是矣。上曰,寄齋生,亦欲觀殿講乎?必壽曰,然矣。上曰,寄齋生,亦爲殿講。出榻敎上曰,試官皆入侍,可也。諸試官進伏訖,上曰,儒生皆入來,行拜禮,可也。贊儀不呼唱興拜,上曰,駭然矣。承史不爲祗迎,引儀不爲呼唱,如此而國將爲國乎?上曰,通禮院書員,令攸司科治。出榻敎上曰,贊儀旣已汰去,而諸引儀,一竝令該府處之,以不能爲公律施行,過二都目後擧行。出榻敎命書傳敎曰,禮曹堂上有闕,代令該曹,卽爲口傳備擬,牌招察任。上曰,講冊,以詩傳擧行,次次呼名,可也。李萬軾,呼名低微,上曰,何其低微乎?上曰,假注書李萬軾汰去。出榻敎上曰,注書書講低,何其遲緩?斯速書之,可也。至儒生朴昌朝,上曰,居在何地?對曰,居在咸興,而北道則只小臣一人矣。上曰,莫重前席,頗有希覬之意,儒生朴昌朝停擧。出榻敎上曰,注書做錯,致使儒生誤讀,推考,可也。命書傳敎曰,備局次對,再明日爲之。講畢上曰,持試券,便殿入侍,可也。諸臣以次進伏訖。命考券,取南堉一人,上曰,榜目自外修入,可也。仍命退,諸臣以次退出。
上在慶熙宮。停常參·經筵。
藥房都提調臣韓翼謩,提調臣趙雲逵,副提調臣宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣,明日入侍宜矣。中宮殿·惠嬪宮,藥房口傳問安。答曰,知道。
李在簡啓曰,大司憲南泰著,執義鄭恒齡,掌令徐秉德·金煊,持平丁範祖·尹光禮在外,今日以監察茶時之意,敢啓。傳曰,知道。
假注書李萬軾汰去,代以柳德申爲假注書。
備忘記,昔予在春邸時陪奠也,御小次時,其時承旨,晏然而坐,故下令春坊,此豈爲予?邸殿之重,豈可自墜故也?昔年猶然,況今乎?昨日世孫,若同爲行禮追入,承史侍衛,爲予,承旨侍衛,若尋常立見乎?此義理較然,朝鮮之臣,旣欠於前,何闕乎於今?旣欠前日,爲臣强方,何且闕禮?今日有父然後有子,有子然後有孫,忽於子,其父若何,忽於孫,其祖若何?五倫行之一也,今慕惟孝惟悌,亦有慈也。心猶憧憧,親臨自內設酌,然後此心可舒,明日當詣彰義,爲我子我婦我孫,斟酒而廻,只入三嚴,待下敎入初嚴,世孫祗迎安徐,侍衛只入直擧行,駕轎當以夜晝介作行,百官夜晝介祗迎,挾輦軍,以入直都監軍擧行,雖駕轎作行,前排置之,轎馬二雙待令,前後廂軍三營外入直軍,只新營標下入直軍擧行,訓將都領留營留陣置之,回駕翌日,隨駕將校諸軍,當中日廳試射放,試官騎判訓將禁將,入直騎郞摠郞爲之。
以承傳色口傳下敎曰,近者注書,不知寫書,此下敎,若不卽爲頒布,當該承旨,當下敎頒布後。請承傳色以奏。
備忘記,今番儒生製述殿講,一心追慕而然矣豈比到記,到記二人,將欲下敎,中官駭然,先爲踏下,三次比較,其皆能通詩傳,更爲比較,今初也。何云二略三略?此正百步九十步也。比較通二人,一體直赴殿試,三次通儒生,皆直赴會試,其略人,給二分,其粗儒生,皆給一分,定州儒生朴大良,予知可惜,仍令居學,製述三下一居首者,直赴殿試,三下之次者,直赴會試。
李壽鳳,以都摠府言啓曰,明日彰義宮擧動時,寶劍侍衛,不可不備員,而都摠管二員,副摠管三員未差,侍衛將不得備員,五員未差之代,令該曹,以在京無故人,卽爲口傳差出,以爲備員侍衛之地,何如?傳曰,允。
兵曹口傳政事,以安春君,樂林君埏,爲都摠管,以李潤德·李心源·雲南君榗,爲副摠管。
李在簡,以義禁府言啓曰,明日擧動時,大駕各差備都事,不可不備員,都事任冕周遷轉之代及都事趙明寅汰去之代,卽令該曹,口傳差出,何如?傳曰,允。
吏曹口傳政事,以朴應煥爲義禁府都事,以別寶劍望筒,傳于李在簡曰,頃者騎判,雖有所奏,而此後入直擧行之時,則望筒置之。
以武兼,守宮望筒,又傳于曰,以首武兼爲之。
李在簡,以兵曹言啓曰,今五月十五日留曹書吏金宅柱稱名人,自興化門入來,差備門外擊錚,依例令攸司囚禁科罪,當該守門將金海翼,依定式推考,何如?傳曰,允。
又以義禁府言啓曰,通禮院兼引儀李挺民·吳載漢,令該府處之以不應爲私律施行事,傳旨啓下矣。李挺民·吳載漢,今已拿囚,以不應爲公律,各笞四十收贖放送之意,敢啓。傳曰,知道。
上在慶熙宮。停常參·經筵。
鄭昌聖啓曰,大司憲南泰著,執義鄭恒齡,掌令徐秉德·金煊,持平丁範祖·尹光禮在外,今日以監察茶時之意,敢啓。傳曰,知道。
藥房都提調韓翼謩,提調趙雲逵,副提調宋瑩中啓曰,昨日親臨試士,徹曉酬應,伏未審夜來,聖體調攝,若何,痰候,何如,寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣,再明日入侍宜矣。中宮殿·惠嬪宮,口傳問安,答曰,知道。
大駕王世孫,詣彰義宮後,政院·玉堂,口傳問安。答曰,知道。大殿,藥房口傳問安。答曰,知道。
以備忘記,傳于鄭昌聖曰,今日此行,予豈樂爲,莫重則未能,故餘懷雖無限,悤悤以廻,曰有祖也,曰有父乎?回駕之後,莫知展意,予心何抑?來朝試寸,意亦爲諸生,故爲諸武之意也。其若八日此心何抑,此心何抑?
以承傳色口傳下敎曰,中官金完錫,不爲待令於差備,決棍次,前排待令。
又以下敎曰,莫重批答,中官任自傳之,當該承傳色,令該府處之,承言色一體亦令該府處之。
備忘記,傳于李在簡曰,予豈樂爲,況將校幾多,而尙今稽滯,入直當該堂上,從重推考,該吏從重決棍,其令卽爲書入,過令日者勿施。
又傳于曰,扈衛廳軍官及有廳軍,置之。
傳于鄭昌聖曰,中官尙不決棍,當該郞廳,一體決棍十度。
又傳于曰,中官蔣良臣,莫重傳敎之下放恣,延和門外決棍十度。
又傳于曰,承傳色承言色,令該府處之下敎,置之。
以承傳色口傳下敎曰,軍號一聲寥寥,當該郞廳,延和門外決棍。
李在簡啓曰,左議政韓翼謩,使錄事,來納命召,何以爲之?敢稟。傳曰,遣史官傳授。
以承傳色口傳下敎曰,今日內局何敢若此,副提調從重推考卽爲牌招謝恩。
洪樂純啓曰,藥房提調李景祜,時無職名,令該曹,口傳付職,何如?傳曰,允。
吏曹口傳政事,仁陽君李景祜。
以承傳色口傳下敎曰,提調其志可尙,侍衛與承旨有異,勿待命事,分付,卽爲牌招察任。
鄭昌聖,以兵曹言啓曰,軍號一聲寥寥,當該郞廳延和門外決棍事,命下矣。依傳敎兵曹佐郞權恢決棍十度之意,敢啓。傳曰,知道。
又以兵曹言啓曰,當該堂上,從重推考,該吏從重決棍事,命下矣。依傳敎,當該書吏,決棍十五度之意,敢啓。傳曰,知道。
又以兵曹言啓曰,中官尙不決棍,該郞一體決棍十度事,命下矣。依傳敎,兵曹佐郞權恢,決棍十度之意,敢啓。傳曰,知道。
又以兵曹言啓曰,依傳敎,中官蔣良臣,決棍十度之意,敢啓。傳曰,知道
大駕王世孫還宮後,政院·玉堂口傳問安。答曰,知道。大殿,藥房口傳問安。答曰,知道。
戊子五月十六日辰時,上詣彰義宮擧動入侍時,行都承旨宋瑩中,左承旨韓必壽,右承旨洪樂純,左副承旨李在簡,右副承旨鄭昌聖,假注書崔景岳·柳德申,記注官申熤,記事官朴道仁,以次隨駕。上具翼善冠·袞龍袍,以乘輿出通陽門,至延和門外,降輿乘轎時,宋瑩中曰,藥房提調持湯劑待令矣。上曰,持入。都提調韓翼謩,提調趙雲逵,持湯劑進伏,上進御訖,翼謩曰,詣彰義宮後,更進湯劑伏望矣。上曰,蔘苓茶煎入。出榻敎上曰,承旨趙重晦許遞,其代前承旨魚錫定除授,牌招察任,房順房,先隨駕後謝恩。出傳敎瑩中曰,侍講院官員,以王世孫意,有稟達事來詣矣。上曰,進前奏之,可也。輔德李鎭恒進伏奏曰,今此動駕,王世孫,以不得陪往,不勝缺然,使臣,仰達矣。上曰,是矣。情禮似然矣。命書傳敎曰,世孫其欲隨駕云,情禮當然,旣許之,摠府騎曹陪衛置之,只入直春坊桂坊隨行,禁軍置之,入直訓局軍六十名,爲挾輿軍,後廂中御營軍五十名留住,以爲前後牌,亦以駕轎作行,副駕轎一體置之,回駕時,當同牌軍來,其令合哨擧行。上曰,回駕時刻,待下敎直入初嚴。出駕前下敎上還宮時,以乘轎出宮門外,瑩中曰,都提調,持蔘苓茶來待矣,上命書傳敎曰,今日臨此,其豈好勝?建功若有效,予豈强此行禮?予已知矣。予已知矣,建功無靈豈待下敎?今日藥院三提調,一竝解見任。上曰,都提擧勉副代,領議政除授,提調有闕,代前騎判李景祜敍用除授,副提調有闕代,前開城留守金善行敍用除授牌招察任,房順房,三院副提調例兼。出傳敎上曰,堂上堂下有實職不參人,捧現告,回駕後以奏。出駕前下敎上曰,昨雖申飭,今宜申飭,昨日諸宣傳,一竝勿問。出傳敎上入大內,諸臣以次退出。
上在慶熙宮。停常參·經筵。
藥房都提調臣金致仁,提調臣李景祜,右承旨臣洪樂純啓曰,昨日動駕伸懷,冒炎還宮,伏未審夜間,聖體調攝,若何,痰候,何如,寢睡·水刺之節,亦何如?雖伏承明日入侍之命,而未得診候,已至多日,臣等今日率諸御醫,暫時入診,詳察聖候爲宜,王世孫隨駕之餘,氣候,何如?臣等不任區區憂慮,敢來問安,竝此仰稟。答曰,知道。今朔過半,氣雖一樣,心則一倍,何耐,何耐?帳殿入侍,世孫氣候,亦一樣矣。中宮殿·惠嬪宮,藥房口傳問安。答曰,知道。
親臨試射罷後,政院·玉堂·藥房問安。答曰,知道。
鄭昌聖啓曰,大司憲南泰著在外,執義鄭恒齡在外,掌令徐秉德在外,金煊在外,持平丁範祖在外,尹光禮在外,今日以監察茶時之意,敢啓。傳曰,知道。
以兵曹參議李聖圭牌不進罷職傳旨,傳于李在簡曰,只推。
李在簡啓曰,試官趙雲逵,謂有情勢,陳疏纔已退却矣。莫重殿座,試官將不得備員,亦不可無本兵之長,卽爲牌招,何如?傳曰,允。
備忘記,副提調,分義其涉過矣。爲先遞差,其代李應協除授,牌招察任,房順房,三院副提調例兼。
傳于李在簡曰,四貫革之。
洪樂純,以吏曹言啓曰,本曹佐郞韓鏶,除授後過限未肅拜,依例改差何如?傳曰,允。
李在簡,以兵曹言啓曰,今五月十七日武臣堂上朔試射日次,而親臨試射相値,不得爲之之意,敢啓。傳曰,知道。
以承傳色口傳下敎曰,隨駕軍試放之時,武藝廳見漏,只隨駕人,一體擧行。又下敎曰,今番製述居首人,直赴會試人帳殿入侍。
又下敎曰,太僕巨達近仗軍,一體試放事,分付。
又下敎曰,訓將與堂下試官中,應射人,以團領應射。
又下敎曰,中日中官,猶有未盡擧案者,駭然矣,使之申飭。
又下敎曰,貫以邊上之而止,呼名官推考。
又下敎曰,中旬纔過,欲從略爲之,持最小前例入侍。
又下敎曰,如或來日雨下,則待晴擧行,頒賞一體擧行。
又下敎曰,日欲暮,當先入試官在此,限日暮爲之。
又下敎曰,明日觀日勢,使之待令,頒賞亦一體擧行,其餘試放,着意擧行軍兵,使之早歸,而觀日勢來待之意,亦爲分付。
又下敎曰,三次鼓聲,但一次呼唱,當該呼唱官記過,擧子亦爲知名以奏。
又下敎曰,旣誤中則雖已鼓之後,衛將所書員,當使之打錚,而不此之爲,當該衛將所書員,使騎郞決棍。
又下敎曰,錚鼓聲低微,申飭。
又下敎曰,具八柱旣一中,記過分揀。
又下敎曰,不中人之如是則初聞也。莫重國試如此,此則衛將所書員前立者數人外,不爲擇立之致,令騎曹決棍,而莫重親臨如此,若不親臨,則當復如何?一度內直招,則來告,若不直招,則準棍。
又下敎曰,林益順放砲時,監放官,招來問之。
鄭昌聖,以兵曹言啓曰,依下敎,當該衛將所書員,決棍十度之意,敢啓。傳曰,知道。
又以兵曹言啓曰,依下敎,分軍衛將所書員,決棍十度之意,敢啓。傳曰,知道。
副修撰金鍾秀疏曰,伏以臣之八耋老母,宿疾沈綿,劇歇無常,區區情私,實無離側從宦之望,而迫於嚴召,上來肅命,昵近耿光,榮逾涯分,煩猥是懼,雖不敢遽爾告歸,而一念憂係,夢寐頻驚,卽者鄕信急到,聞臣母病,重添痁証,塞熱外作,癖積內肆,昏委叫楚,寢食俱廢,從前積敗之神氣,一倍危懍,病懷易弱,促臣歸視,臣聞來心神飛越,按住不得,留章控急,徑尋鄕路,擅便行止,臣罪萬死。伏乞聖慈,亟許遞臣職名,以便救護,勘臣重律,以昭法紀,不勝大幸。傳于洪樂純曰,前修撰金鍾秀上疏給之。
戊子五月十七日辰時,上御中日廳。隨駕軍兵,親臨試射入侍時,左承旨韓必壽,右承旨洪樂純,左副承旨李在簡,右副承旨鄭昌聖,同副承旨魚錫定,假注書崔景岳·柳德申,記注官申熤,記事官朴道仁,試官兵曹判書趙雲逵,副護軍鄭汝稷·李章吾,兵曹佐郞柳宅夏,都摠經歷李哲培,南益祐,以次進伏訖。上具翼善冠·袞龍袍,乘輿出資政門,詣中日廳,仍爲殿座,藥房都提調金致仁曰,昨日勞動,夜間聖體若何?上曰,一樣矣。致仁曰,湯劑待令矣。上曰,入之可也。進御訖,致仁曰,第二貼湯劑,隨時進之乎?上曰,依爲之。致仁先爲退出,上曰,射員爲幾人?在簡曰,三百十二矣。上曰,宣傳官,以冠帶射之乎?在簡曰,侍衛例不射,而有下敎,然後射之矣。上曰,一體應射,而隨駕中官,亦以冠帶射之,可也。上曰,禁軍亦射之乎?對曰,隨駕禁軍亦射之矣。上曰,日傘道路差備,皆捧擧案,蛟龍旗差備一體捧擧案,可也。雲逵曰,日傘差備,有捧擧案之敎,而皆入於三百擧案中,別無捧擧案之事矣。上曰,似然矣。上曰,申飭之下,不稱擧子而名以射員,具八柱過,甚矣。上曰,宣傳官具八柱記過。出榻敎行都承旨李應協,帳前謝恩,仍爲進伏,德申,以身病先退,事變假注書卜台鎭替入進伏,上曰,贊儀引儀,竝分揀。出榻敎上曰,左副承旨,持試記入侍。出榻敎必壽曰,直赴人南堉來待矣。上曰,製述直赴殿試人及會試人,下敎日入侍。出榻敎藥房都提調金致仁進前曰,日氣正熱,聖候若何?上曰,一樣矣。致仁曰,湯劑今方待令,敢請進御矣。上進御後,乘輿還入大內,諸臣以次退出。
戊子五月十七日戌時,上御集慶堂。左副承旨持試記入侍時,左副承旨李在簡,假注書崔景岳,記注官申熤,記事官朴道仁,以次進伏訖。上曰,只奏名,可也。在簡,讀奏訖,命書傳敎曰,軍兵多日待令有弊,明日慕華館爲之,設二十貫革。又命書之曰,已有前例,柳重臨加資,其若資窮,熟馬一匹面給,鄭允禧熟馬一匹賜給。上曰,明日次對,頒賞前爲之。出榻敎命書傳敎曰,明日頒賞木綿,都監軍,令戶曹擧行,兩營軍,該營擧行,龍虎營內吹近仗軍其他雜色軍,令兵曹擧行。又命書之曰,明日試官擧行。命官左相爲之,在簡曰,玉堂苟艱,申光緝呈辭有日,而不得出直矣。上曰,昨日動駕時,實職不參幾何?在簡曰,只兩玉堂矣。上曰,玉堂則與他實職有異矣。在簡曰,然矣。命書傳敎曰,旣有前例,與百官不參有異,李得臣·李世演分揀。在簡曰,廳注書柳德申,身病猝重,故以崔景岳推移入侍,別省記,以崔景岳入直之意,敢達矣。上曰,依爲之。在簡曰,門限已過,敢請標信矣。上曰,依爲之。上曰,直赴文書,雖小亦重,着實修正以入,可也。仍命退,諸臣以次退出。
上在慶熙宮。停常參·經筵。
藥房都提調臣金致仁,提調臣李景祜,副提調臣李應協啓曰,昨日親臨試藝,抵暮還內,伏未審夜間,聖體調攝,若何,痰候何如,寢睡·水刺之節,亦何如?臣等依下敎,率諸御醫,趁早入診,詳察聖候爲宜,臣等不任區區憂慮敢來問安,竝此仰稟。答曰,知道。旣諭,二十三日其欲躬詣,而徑有動駕,故惟於此,將只却薑桂而度日,違功二字,聞輒蹙眉矣,況再昨乎?曰孝曰子,此心可定,於儒於武,意雖深,豈比前日?令日次對,亦復政後意深而然也。何抑,何耐,氣則一樣矣。中宮殿·惠嬪宮,藥房,口傳問安。答曰,知道。
親臨頒賞罷後,政院·玉堂·藥房口傳問安。答曰,知道。
鄭昌聖啓曰,大司憲南泰著在外,執義鄭恒齡在外,掌令徐秉德·金煊在外,持平丁範祖·尹光禮在外,今日以監察茶時之意,敢啓。傳曰,知道。
以承傳色口傳下敎曰,下敎時,詣閤次對,同爲入侍。
又下敎曰,朝鮮文武官,豈敢如是怠惰乎,兼春秋何時傳諭,而命官今始進去,宣傳官何時使之知入,而今始來稟,宣傳官爲先記過,砲聲之至今不聞,昨日小次見之,知砲聲而尙今寥寥,申飭。
又下敎曰,命官西學洞金判府事爲之之意,使入直兼春秋,卽爲傳諭。鄭昌聖啓曰,大臣·備局堂上,依下敎,來待矣。傳于鄭昌聖曰,引見內局,同爲入侍。
韓必壽啓曰,假注書柳德申,身病猝重,勢難察任,今姑改差,何如?傳曰,允。
柳德申改差,代以韓德厚爲假注書。
傳于洪樂信曰,慕華館若開場,則砲聲當聞而不聞,遣宣傳官,申飭試所承旨
傳于鄭昌聖曰,詣閤頒賞人,使之待令於崇政門外。
洪樂純,以弘文館言啓曰,本館下番闕直,事甚未安,修撰李世演,卽爲牌招入直,何如?傳曰,允。
又以弘文館言啓曰,本館下番,無他推移之員,校理李得臣,卽爲牌招,以爲姑降入直之地,何如?傳曰,允。
有政。吏批,行判書申晦進,參判未差,參議李海重禁推,行都承旨李應協進,以鄭存謙爲吏曹參判,李潭爲大司憲,沈鑧爲大司諫,李養遂·李謙彬爲正言,朴弼逵爲應敎,洪纘海爲副校理,金基大爲兼司書,李景祜爲禮曹判書,趙明鼎爲右參贊,李心源爲刑曹參判,李廷喆爲左尹,洪準海爲敦寧都正,崔爲吏曹佐郞,李時逸爲兵曹佐郞,柳宅夏爲直講,趙雲逵爲軍器提調,魚錫齡爲翼陵別檢,李宗祿爲典獄參奉,趙宗鉉爲兼漢學敎授,李萬恢爲順天府使,李迪輔爲豐基郡守,柳雲翼爲孟山縣監,沈鋑爲牙山縣監,盧瑞國爲江原都事,廣興奉事姜壽仁,軍資奉事韓光傳相換,淸川君單金鍾正,敍用事承傳,承文著作單金宗九,禁府都事趙明寅,仍任事承傳。
兵批,行判書趙雲逵病,參判金器大入直進,參議李聖圭未肅拜,參知趙台命病,左副承旨李在簡進,以李昌壽·鄭弘淳·趙明鼎·蔡濟恭·金若行·鄭存謙·具允鈺·金應淳·趙重晦·金龜柱·沈鑧·李重祜·崔台衡·柳脩·洪梓·洪趾海·李致中·金孝大爲副司直,以成德朝爲副司果,朴龜祥爲副司正。
洪樂純,以弘文館言啓曰,本館下番闕直,事甚未安,今日政新除授玉堂,待下批竝卽牌招,以爲推移姑降入直之地,何如?傳曰,允。
李在簡,以御營廳言啓曰,本廳分授惠化門南邊體城頹毁處,修築事,前已啓下矣。今日爲始修築之意,敢啓。傳曰,知道
鄭昌聖,以義禁府言啓曰,前正言尹正烈,令該府拿處事,傳旨啓下矣。尹正烈,下去京畿長湍地云,依例發遣府羅將,拿來何如?傳曰,允。
又以義禁府言啓曰,弘文館副應敎朴取源禁推事,傳旨啓下矣。朴取源下去京畿豐德地云,依例發遣府羅將,拿來何如?傳曰,允。
又以守禦廳言啓曰,本廳京別破陣及標下軍等賞中日,今五月十九日,設行於南別營之意,敢啓。傳曰,知道。
又以摠戎廳言啓曰,本廳京標下軍及北漢標下軍僧軍等,賞試射放,今月十九日,設行於本營之意,敢啓。傳曰,知道。
左議政韓翼謩箚曰,伏以臣前後嘗藥之任,非不欲自殫誠力,粗效職分,惟是姿性純滯,罪戾徒積,居常愧懼,若隕淵谷,乃者孼又自作,罰止解任,非罪伊恩,感極涕零,蒼黃逬退,祗納命召,竊庶幾隨身濫秩?因此得解,猶可自安於賤分,不自意史官踵臨,傳授有命,臣於是,感激惶懍,雖不敢不祗受,私心憂恐,一倍靡措,噫,如臣無似,厚被恩造,伴食中書,三載于玆群嘲衆罵,一味從他,獨其一半分自致之道,惟在內局晨夕奔奏,可幸無罪,秤水嘗藥,庶或自效,故前後受命,輒皆不辭,竊自期塵露之補,而今又不善周旋,自速嚴敎,竝與區區筋力之報而亦不能焉。有臣如此,更將焉用,惟有竝解相秩,亟伏當罪,然後方可以少塞其愆友,此際伏見傳敎下者,卽日賞射,以臣爲命官,俟勘之蹤,亦無以晏然冒進,臣尤死罪。伏乞聖明,俯垂鑑諒,鐫臣之職,治臣之罪,以安私分,以警具僚焉。答曰,省箚具悉卿懇。噫,卿之所請苦心,予之固執亦苦心,而雖然問予苦心,往牒所無,卽予一人,今番處分,若頃年徐判府事下敎,其臣之心,其君不諒,若問其過,君乎臣乎?悠悠此心,彼蒼垂明,於頃於今,可謂欠敬,於卿何有?卿須體此意,安心勿辭焉。仍傳曰,遣史官傳諭。
戊子五月十八日卯時,上御集慶堂。藥房入診,大臣·備局堂上,同爲入侍時,都提調金致仁,提調李景祜,副提調李應協,假注書崔景岳,記事官閔潤洙,記注官申熤,醫官李以楷·慶絢·金季良·吳道炯·金宗壽,知事李昌誼,行吏曹判書申晦,戶曹判書李恩觀,行副司直韓光會,戶曹參判金時默,右副承旨鄭昌聖,以次進伏訖。致仁曰,聖體若何?上曰,一樣矣。寢睡·水刺之節,亦何如?上曰,水刺似滯矣。致仁曰,中宮殿氣候,何如?上曰,無事矣。惠嬪宮氣候,何如?上曰,無事矣。王世孫氣候,何如?上曰,無病矣。上曰,予所居至深矣,慕華館砲聲不聞矣。致仁曰,東風吹故不聞矣。致仁曰,敢請湯劑進御矣。上進御訖,致仁曰,敢請診候矣。上曰,依爲之。以楷,診候,退伏奏曰,脈候左右三部調均,而滑體亦一向矣。諸醫所奏,與以楷同,上曰,昨日再入湯劑,建功湯乎?致仁曰,然矣。上曰,藥房提調,持湯劑更爲入侍。出榻敎景祜,先爲退出,致仁曰,昨日玉堂上疏,還給矣。上曰,二十四字去之,則受之矣。致仁曰,下敎每如此,下情不勝切迫矣。上曰,予心有歉矣,金若行之其言果是矣。致仁曰,如此則國將不爲國矣。以此事而疏章,皆爲不捧,其可以爲國乎?上曰,重臣亦陳箚矣。致仁曰,聞此下敎之後,陳箚之事,其可行之之事乎?上曰,復政後賓對,一不闕焉。本司無回啓矣。致仁曰,臣等無經國之謀,而殿下無滯處決,府署果無積滯矣。命書傳敎曰,守令多窠,政官牌招開政。致仁曰,頃日試士時,特以懲貪奬廉命題,聖上已俯燭今日當務矣。苟欲懲貪,宜先奬廉,自上固當以是導率,而其所對揚,惟在銓曹,且今大政在近,申飭兩銓,使之另加收用,何如?上曰,依爲之。出擧條上曰,今則貪異於古矣,而衣服飮食,皆欲純同,此甚於貪矣。上曰,李秉泰淸白矣。致仁曰,此與故判書金鎭圭,皆眞淸白矣。上曰,雖申飭,政官何以爲之?,致仁曰,甄復與爲宰,皆精擇爲之,則自有實效矣。致仁曰,頃日臨門時,不進卿宰,特命譴罷,而其中已有收敍之人,不可事同而飭異,一體敍用,何如?上曰,一體敍用。出擧條致仁曰,八味元,連爲進御乎?上曰,近來不進矣。致仁曰,如此而何以責效乎?果無實效矣。上曰,寧過二十四日,則予心稍勝矣。致仁曰,何爲過用聖慮乎?上曰,世間豈有如此之人?惟予一人矣,予夜不加寢具而經之矣。上曰,稅船盡來乎?思觀曰,漕船盡來,而稅船亦次次來矣。上曰,無一所敗乎?致仁曰,三船臭載矣。致仁曰,再昨以蔘茶稟定,而以況再昨乎下敎,故左相方惶恐矣。上曰,左相以八味元及丸藥,至誠勸進,誠難矣難矣。致仁曰,至誠矣。上曰,左相不老矣。致仁曰,筋力且强矣,爲人極難矣。上曰,然矣。致仁曰,李昌壽,處分已久矣。上曰,凡事謹愼,李昌壽馬第一矣。致仁曰,然矣。命書傳敎曰,頃者處分,不過國體,此人之言行過愼,予已知,故常謂過也,而其日擧措,究其心則慼也。昨欲下敎而猶默,首揆旣奏,前判書李昌壽敍用,旣敍用之後,亦何待其請?復差備堂。致仁曰,事雖微瑣,而情勢可矜,故敢達矣。趙明寅,有近百歲老母云,其未瑩之罪,固難容恕,而其百歲老母之情景,可慘云矣。上曰,然乎?爲人則極爲未瑩矣。卿知其人乎?人物何如?致仁曰,臣所不見之人矣。命書傳敎曰,其雖飭勵,莫知何人,今聞相臣所奏,不覺矜惻,以予心,聞此等人,心不耐,前都事趙明寅勿汰,其代未下,仍任前職。命書傳敎曰,令之予心,雖朝鮮輿儓,孰不知也,而今日朝鮮,無臺臣之國乎?一皆在外,略無動意,事之寒心,莫此爲甚,在外人一竝,申飭,過限者,先遞差後禁推,尹正烈之在外,尤涉寒心,爲先遞差,令該府拿處,在外臺臣,來京後勘律,大司憲南泰著,身爲宰臣,若是逡巡,若此不已,朝鮮兩司之長,其革然後,腰金頂玉之人,其將便臥,不可循例處之,雖適中其意,特施不敍之典。致仁曰,殿座時,更爲問候,蔘茶一貼待令好矣。上曰,其止之。景祜,持湯劑更爲進伏,上進御,昌聖曰,殿座時刻,何以爲之乎?上曰,今日殿座時刻,待下敎擧行。出榻敎申晦曰,南漢·宗廟修理旣畢,臣躬生奉審以來之意,敢達矣。上曰,依爲之。致仁曰,再明日日次,亦依例以稟乎?上曰,依爲之,不可闕矣。致仁曰,明日湯劑,亦依例乎?上曰,依爲之。命退,諸臣以次退出。
戊子五月十八日午時,上御崇政殿月臺。隨駕軍兵親臨頒賞入侍時,行都承旨李應協,左承旨韓必壽,右承旨洪樂純,右副承旨鄭昌聖,同副承旨魚錫定,假注書崔景岳,事變假注書卜台鎭,記注官申熤,記事官閔潤洙,以次侍立。上具翼善冠·袞龍袍,乘輿出資政門,詣月臺降輿,仍爲殿座,藥房都提調金致仁進伏曰,日氣甚熱,聖體若何?上曰,一樣矣。致仁先退,樂純曰,檢閱朴道仁,無端徑出,依定式推考,何如?上曰,依爲之。出擧條上曰,檢閱朴道仁禁推。出榻敎上曰,持試冊,卽爲頒嘗,可也。必壽曰,任運,以南行部將,而遺漏於試記中,入於頒賞秩矣。上曰,直赴,可也。上曰,前排使入此庭,聽傳敎後,其令擧行。前排入庭訖,上曰,親臨頒賞,何等重也,而無所擧行,五衛將拿入,前排還出門外,拿入五衛將金就行。上曰,決棍,決棍一度後,宣傳官還奏曰,金就行,非次知衛將云矣。上曰,何處人乎?兵曹參判金器大曰,淸州人矣。上曰,卿知之乎?器大曰,臣之同姓故知之矣。上曰幾寸乎?對曰,寸數則遠矣,而鷄林君子孫矣。上曰,行列,如何?對曰,於臣爲下行矣。上曰,勿拿出而使之自去也。上曰,慕華館試放,其何遲緩?催促,申飭。昌聖曰,畢放入來云矣。左副承旨李在簡,持試放記進伏,上曰,柳葉箭東庭頒賞,鳥銃西庭頒賞可也,上曰,親臨頒賞至重,而自以爲兩班,如是遲入,其中尹泰淵,驕傲尤甚,爲先記過,可也。上曰,賞木中一二疋,抽栍看品以奏,可也。必壽曰,木品則厚且好矣。頒賞時至昔興瑞,上曰,汝朴昔金之昔哥乎?對曰,然矣。上曰,汝何知乎?對曰,小臣之父,亦以陞號砲手在京矣。上曰,汝父爲何?任對曰,爲都監敎鍊官矣。上召敎鍊官下敎曰,汝廳有闕乎?對曰今日慕華館,大將,有所汰去,方有闕矣。上曰,分付于汝大將,卽爲差代,使興瑞,着天翼現身,可也。上曰,召入禁將李章吾,使司僕寺官員,傳給賞馬。章吾親授賞馬,上曰,將臣事體異焉。贊儀呼唱,可也。
假注書韓德厚,追後入侍,事變假注書卜台鎭先退,上曰,金兌瑞善射,宜除邊將矣,邊將有窠乎?兵曹參判金器大曰,新智島將,出窠云矣。上曰,今番試賞,誠是料表,世孫隨駕,其亦特敎,日傘差備羽林衛金兌瑞,三中四分,今番三中四分,只有此人,特除薪智島萬戶,單子書入,其令帳殿謝恩。出傳敎上曰,直赴殿試人及直赴會試人,入侍。出榻敎南堉·安㒆,以次進伏,上曰,居首人,先誦所作文也。堉誦十餘句,上曰,聽其聲,齒似盡落,而能善誦矣。必壽曰,此儒,自少善文,而故承旨李善行之甥侄也。今春善行之子世奭登科,今番南堉以世奭之四寸,亦爲及第矣。上曰,年老而登第,貴矣。堉先退,上命㒆誦所作,㒆誦數句,上曰,誰族?㒆曰,前承旨安,小臣之嫡四寸也。上命退出,金兌瑞帳殿謝恩,上曰,其貌,何如?必壽曰,精矣。兵曹判書趙雲逵曰,再昨傳敎中,有昨日諸宣傳官,一竝勿問之敎,而吳載光汰去,事在其前,似不當一體擧論矣。上曰,一體分揀。出擧條頒賞畢後,上命武直赴帖退出,上命必壽,讀守禦廳摠戎廳草記訖。藥房都提調金致仁曰,殿座頗久,茶飮請進御矣。上進御訖,內局先退,上曰,近者中官,放恣莫甚,一番,申飭,往臥其家,分付內侍府,今日不來,一竝本鄕里放逐。若是下敎之時,來到云,況此兩人,曾有下敎之事,則當該承傳色中官,其何不禁?況承傳色,卽洪錫海也。昨日中官試射,意蓋若何,而一曺壽喆外,皆不參,韓聖揆,申飭然後,雖强射,洪錫海終不射焉,宜飭而不飭,宜射而不射,事之可駭,莫此爲甚,今日朝鮮此輩亡矣。承傳色中官洪錫海,令該府處之,待下敎勘律。出傳敎上曰,昔敬姜云沃土之民,不材,淫也。瘠土之民,莫不向義勞也。大抵,近者武士習射,視若弁髦,名爲宣傳官者,中日廳,不過數巡而來,至於軍職昔則勤矣。今則雖入直,其令擔箭筒,不往射廳,故昔則五十分四十九分,中日皆有,至有五十三分加資之敎,故未諳承宣,以爲柳葉箭十巡五十矢,何加三分乎?以此觀之,昔之勤射可知,故昔河海運着笠帽,神武門外習射,而無他的,不過一土穴,故其時,以此,爲某之射穴云,至於崇祿,蓋由於此,而近者網巾着金圈,怠心頓生,以武臣堂上朔試射觀之,其下無形,故自以爲若此,足爲厚祿云也,而其餘無形中官也,奚特金圈?得一玉圈,有若一品,弓何,矢何?昔之中官,年近八十,猶能騎射,此無他,驕蹇之故,以昨日觀之,差備中官之一中,可勝於偃便洪錫海·韓聖揆,如此中官,中日何爲?此後內府中日革之,嗚呼,近者此擧,予豈樂爲,所重國也?曾聞故承旨曺允成之言,以掌議勸武之人,以承旨因夜對。命題辭曰,古之武弁,所言者酒色,今則不過詩賦,故勸武之後,臣嘗慨然,不爲泚筆云,其言誠是,其奏雖嘉,予其時下敎曰,曾經掌議之人,豈不應製乎云矣。初意則明日欲行堂下朔試,此等軟骨,其若行焉。呈旬想必多,故十分參酌,此後入直武士,不往射廳者,時或摘奸,當汰去,何待朔試射?兵判入侍,以此申飭。出傳敎上曰,如是下敎後,果無武人怠慢之患否?雲逵曰,武弁聽此敎,則必感泣矣。上命樂純,讀諸道雨澤狀啓訖,上曰,宗班應講者無人,此宗簿提調之過也。向來,只有一人,可謂寒心,恩彦君命講,意蓋此也。上還入大內,諸臣,以次退出。
上在慶熙宮。停常參·經筵。
鄭昌聖啓曰,大司憲李潭,執義鄭恒齡,掌令徐秉德·金煊,持平丁範祖·尹光禮,在外,今日以監察茶時之意,敢啓。傳曰,知道。
藥房都提調金致仁,副提調李應協啓曰,昨日親臨頒賞,抵暮還內,連日勞動之餘,伏未審聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
傳于魚錫定曰,各司久任郞廳,皆使之入來。
以備忘記,傳于洪樂純曰,應敎朴弼逵許遞,校理李得臣許遞,其代李養遂除授,修撰李世演許遞,其代洪相簡除授,牌招察任。
傳于洪樂純曰,領相入侍,遣史官傳諭。
傳于魚錫定曰,兵曹參判金器大,同爲入侍。
洪樂純啓曰,新除授檢閱金致九,自鄕上來云,卽爲牌招入直,何如?傳曰,允。
以承傳色口傳下敎曰,久任郞廳,隨到次次同爲入侍。
以備忘記,傳于洪樂純曰,副校理有闕,代李秉鼎除授,牌招入直。
以承傳色口傳下敎曰,朴志源弘錄時,下敎忘却爲之,其下敎置之,勿出朝報,儒臣,申飭,使之一竝膺命,新入來者,入直省記以入。
以備忘記,傳于魚錫定曰,宣傳官李廷壽,爲人可用,而只經一水使,令銓曹,待窠卽爲調用。
以承傳色口傳下敎曰,旣示飭勵之意,本來耳聾中官洪錫海,分揀。
鄭昌聖,以都摠府言啓曰,今日入直內三廳武兼,禁軍及軍兵等,中日習射,請出標信。傳曰,知道。
以文臣朔試射試官望筒,傳于魚錫定曰,纔已行置之。
傳于洪樂純曰,儒臣持問答入侍。
洪樂純,以弘文館言啓曰,新除授副校理洪纘海,時在京畿楊州地,經筵入番事緊,請斯速乘馹上來事,下諭。傳曰,依啓。
魚錫定啓曰,明日次對,兩司當爲進參,除在外外,未肅拜人員,竝待開門牌招,以爲推移入侍之地,何如?傳曰,允。
洪樂純,以侍講院言啓曰,本院新除授兼司書金基大,除拜後不爲出肅,卽爲牌招察任,何如?傳曰,允。
又以內醫院官員,以都提調·副提調意啓曰,提調李景祜,昨承新除,謂有難安,今日問安,不爲仕進,事體未安,卽爲牌招,以爲備員入侍之地,何如?傳曰,允。
又以司饔院官員,以監膳提調意啓曰,鷹師貢人,連日呼訴內,供上生雉,當此草樹茂密之時,家養已盡,獵捉無路,逐日供上,將未免生事之境,斯速入啓變通云,此時獵雉之難,誠如所訴,在前如此之時,例有活鷄參半代封之規,而莫重御供,自下不敢擅便,惶恐敢啓。傳曰,依例代封。
以承傳色口傳下敎曰,意蓋深矣而以此爲影,有陳章呼望,弘文館書吏,則令騎曹決棍,若捧傳旨則承旨當下敎矣。
魚錫定,以義禁府言啓曰,刑曹正郞沈鍷,令該府處之以不應爲公律徵贖放送事,傳旨啓下矣。沈鍷,今已拿囚,依傳敎以不應爲公律從重杖八十徵贖,放送之意,敢啓。傳曰,知道。
戊子五月十九日卯時,上御集慶堂。藥房入診入侍時,都提調金致仁,副提調李應協,假注書崔景岳,記事官閔潤洙,記注官申熤,醫官李以楷·慶絢·金季良·金宗壽,以次進伏訖。致仁曰,聖體若何?上曰,一樣矣。寢睡·水刺之節,亦何如?上曰,一樣矣。致仁曰,提調李景祜,肅拜未下,故不能同爲入侍矣。致仁曰,湯劑敢請進御矣。上進御訖,致仁曰,仍爲診候乎?上曰,依爲之。以楷,診候退伏奏曰,脈候調均,而滑體亦一向矣。諸醫所奏,與以楷同,上曰,蔭官李明中,武臣李廷壽,爲人佳矣,李廷壽年多,而久爲沈滯矣。致仁曰,然矣。提調李景祜進伏,上曰,藥房提調,持湯劑更爲入侍。出榻敎景祜先退,上曰,知申年,幾何?致仁曰,六十。上曰,予認爲年少李應協,而今迫六十,明年回甲耶?上曰,知申近久不爲都承旨乎?致仁曰,不爲知申者,六七年矣。上曰,知申,先正外孫乎?致仁曰,先正外孫矣。上曰,予爲先正從享矣。忽被金若行之誣辱,極爲痛駭,今古所未有之事矣。致仁曰,牛·栗,時或有誣辱,而先正則曾無此等辱說矣。應協曰,金若行之疏,萬萬謬悖,而誣辱臣外祖,罔有紀極,臣私心痛迫,不覺氣短首驚,不待伸辨,聖鑑照燭,不勝感祝,先正臣以立皇極之論,擧直措枉,辨別邪正,最嚴於陰陽淑慝之分,若行之疏,乃以糢糊誣辱,全無倫脊矣。上曰,予已洞知矣。上曰,久任郞廳,使之入侍。賤臣景岳,承命出來,與戶曹正郞洪獻輔,佐郞申大年,司僕僉正金履遠,判官李命楫,掌樂主簿尹遇東,漢城判官吳載文,宣惠郞廳金相戊,均役郞廳崔景興,軍資監主簿池日賓,成均館博士車大修,刑曹正郞沈鍷,偕入進伏,上曰,次次進前。洪獻輔進伏,上問職姓名職掌後,問所懷,對曰,堂上踵踵革弊,故無所懷矣。戶曹佐郞申大年進伏,奏姓名職掌後,上問所懷,對曰,稟達纔過數月,故別無所懷矣。命退出,司僕僉正金履遠進伏,問姓名職掌,上曰,馬籍員,則分養馬數,幾何?對曰,前年所給六百匹矣。上曰,入來數,幾何?對曰,五百匹矣。上問所懷,對曰,所懷無之矣。命退出時,上曰,此金應淳之叔乎?致仁曰,金應淳之叔矣。上曰,其貌相與金應淳同乎?致仁曰,不同矣。今頗年多,而少時,以善文決科之人目之矣。司僕判官李命楫進伏,上問職掌,對曰,牧場色也。問所懷,對曰,別無所懷之可達矣。命退出,掌樂主簿尹遇東進伏,上問職姓名後,上曰,藏樂之後,無私樂之事乎?對曰,雖常時,私樂不可,況藏樂之後,豈用私樂乎?命退出,漢城府判官吳載文進前,上問姓名後,問職掌,對曰,戶籍員也。上曰,戶籍盡捧乎?對曰,京內則盡捧,而外方則姑未入來矣。上問所懷,對曰,別無所懷矣。命退出,宣惠郞廳金相戊進伏,上問所懷,對曰,本司,別無弊端,故無所懷矣。命退出。均役郞廳崔景興進伏,上曰,汝子曾入於揀擇乎?對曰,然矣。上問職掌,對曰,均役色也。上曰,一年上下,幾何?對曰,五萬六十餘兩矣。上問所懷,對曰,別無可達者矣。命退出。廣興主簿李敬一進伏,上問職姓名後,問職掌,對曰,掌百官祿俸。上曰,遺在,幾何?對曰,米二千四百石零,太一百五十石零數矣。上問所懷,對曰,所懷則別無抑達者矣。命退出。軍資監主簿池日賓進伏,上問職姓名後,問職掌,對曰,掌掖隷禁軍諸上司員役·各軍門將校·扈衛軍官·局出身捕校·各司工匠等料。上問遺在,對曰,米四千一百七十二石,太八百八十石,田米三百三十石矣。上問所懷,對曰,別無仰達之事矣。命退出。成均館博士車大修進伏,上問職姓名後,問職掌,對曰,本館養士衙門。上曰,米布,幾何?對曰,近來養士之需,每不足矣。上曰,然則何以爲之?對曰,貸用於戶曹矣。命退出。刑曹正郞沈鍷進伏,上問職姓名後,問職掌,對曰,考律色也。上曰,考律善爲之,於汝有陰德矣。對曰,諸郞廳輪回爲之矣。上曰,考律時,堂上郞廳或有執頉者乎?對曰,考律時,持律冊詳細考之矣。上曰,或有用意者乎?對曰,遠近則或用意,而律則不能低仰矣。上問所懷,對曰,別無可達者矣。上曰,汝司豈無可達之弊乎?對曰,釐正之後,別無弊端矣。上曰,詞訟少乎?對曰,前則無賴之輩,雖分錢粒米,爲玆惹訟,今則已定料布,故吏不起訟矣。上曰,推奴徵債,有禁令之後,有乎否乎?對曰,纔有筵敎,故今則三年前債,初不擧論矣。上曰,推奴何以爲之?對曰,登聞外則初無聽理之事矣。上曰,汝親承下敎,雖啓下未開之前,推奴事,初勿聽施,可也。命書傳敎曰,禁推奴懲債之時,雖有登聞之事,該曹其宜草記,直爲勿施,而今聞該郞所奏,此則一例聽施云,予則其不過拘於顔面而然矣。何則所謂推奴者,名以士夫者多故也?今者該郞所奏中,藉重登聞,其涉駭然,下敎後,循例聽施,該堂爲先從重推考,瞞奏該郞,令該府處之以不能爲公律,徵贖放送。命書傳敎曰,詩稱衛武公,不過騋牝三千,噫,紀綱懈弛,其君不飭,無塞淵之效,故以濟州遞任馬言之,幼時已見,而今則無異卜馬,可勝寒心,外方則名雖分養,視若牛羊,以今執瘦者聞之,幾百匹馬,未滿十數,文具可知,申飭該寺,申嚴舊典。命書傳敎曰,惠廳與度交有間,無漕運之事,故以今年觀之,漕運之船,其皆來到,而一廳之船,大略三萬石,一萬石來到云,此關係都民,噫,均廳之設,雖爲鄕民,其捧均役後,初定者,而幾萬餘石,若或臭載,亦豈王者,恝視者?嗚呼,望八所倚者吾民,民本粟也。於諸道,不顧粒食辛苦之意,中間稽滯,非欠縮則和水,徵鄕民粒粒辛苦之粟,孟浪水中,都民偏受其弊,噫,農民何辜,都民何辜?中夜興思,食尤便乎?此猶末節,甚至於臭載,容或參酌,依岸臭載,尤爲無狀,今番若有此弊,無狀欠縮者,該郞捧納時,言于該堂。監色船人,該堂詣津頭諸船回示後,稟旨梟示,今年無狀臭載者,爲京外民,何拘常例?該廳稟旨,今番勿循舊例,稟旨嚴懲事,一體,分付,未到船,申飭列邑,嚴飭船人,刻期來納,沿路䄂手傍觀之守令及有此下敎之後,該郞之拘顔面而掩置者,令該府處之,限十年禁錮。仍命退,諸臣遂以次退出。
戊子五月十九日辰時,上御集慶堂。領相兵曹參判同爲入侍時,領議政金致仁,兵曹參判金器大,同副承旨魚錫定,假注書韓德厚,記事官閔潤洙,記注官申熤,以次進伏訖。上曰,北道凶荒可悶,舊伯入侍,可以詳知矣。命承旨,讀內需司草記,又命讀北道報狀,上曰,曾許給米,而今又請得矣。器大曰,臣待罪北伯時,出北關穀一千二百石給之,新伯雖減此數,當給之,秋農若登,則民無慮矣。上曰,請米幾石乎?器大曰二百石矣。上曰,北關有全鰒乎?器大曰,無故貿用於南關矣。上曰,北道有三名日進上乎?器大曰,有若干進上,而皆是土産,故不以爲難矣。上曰,今覽內需司草記,取覽咸·永興報狀,北關形勢,頃者已知,雖無減貢之令,內奴婢亦吾民也。祭需事重,咸興·永興兩本宮所付奴婢今年貢,依辛未年例減給,其代亦依辛未年,以州倉所儲者代給事,令備局,卽爲分付道臣。噫,聞此,三名日方物物膳,其豈例捧,其令限今年勿封,朔膳,亦爲限今年減半事,分付。出傳敎上曰,濟州亦失稔云矣。致仁曰,濟州年事,勝於北道矣。上曰,濟民亦以進上,逐月上來,誠難矣。致仁曰,濟民往來時,渠輩無弊而有利,故樂爲之云矣。上曰,噫,北道以興王之地,有此下敎,而耽羅,亦昔年愛恤之民也,而頃者以牧使狀聞觀之,心豈弛乎?貢馬旣命停封,而三名日方物物膳,特爲限今年停封,柑橘外朔膳,亦爲限今年減半事,令備局,卽爲分付,本州農形狀聞,其涉稽滯,一體,申飭。出傳敎諸臣,以次退出。
同日初更五點,上御集慶堂。儒臣入侍時,校理趙宗鉉,副校理李秉鼎,右承旨洪樂純,假注書韓德厚,記事官閔潤洙·金致九,以次進伏訖。上命承旨,讀黃海監司尹得養敎書,上曰,誰製也?樂純曰,趙宗鉉製矣。上命儒臣承史,輪讀問答訖。上曰,弘錄後,儒臣多見矣。命儒臣先退,上曰,洪纘海,往何處?樂純曰,往楊州云矣。上曰,洪奉朝賀,曾在廣津矣。樂純曰,廣津下流,皆楊州地矣。上曰,洪相簡入來乎?樂純曰,與其叔纘海爲同僚,情勢又有難安者,不得入來云矣。上曰,朴志源,頃已處分,而朴取源亦帶館職矣,李養遂往何處?樂純曰,往原州而歸期,姑未知矣。上曰,申光緝受由乎?樂純曰,有故下鄕云矣。上曰,因心氣索莫,處分之朴志源下敎,此則聞之,勿施下敎,而今聞其兄取源,方帶玉署云,於此於彼,更無可論,而聞下諭過限就理云,噫,來頭酬應誠難,飭已行矣。付過放送,待明朝牌招察任,洪相簡之違牌,乃覺今日除授,此亦誤矣。雖無應遞之事,豈强其所不忍乎?許遞,洪纘海名雖在外,不過漢南咫尺,申飭,待朝卽爲入來,聞其來,政院牌招察任,因此有勉飭者,曾有不遠遊之敎,況近歲乎?且二十四日何日?筵中亦諭,豈特憧憧?此時世祿之臣,豈敢處鄕?曾經侍從,無端近畿在鄕人,政院申飭。申光緝,旣已行公而受由,此時新錄之人,雖無此一遞之意,與洪樂信無異,許遞。頃者下敎,不過玉成,其後乃聞,亦非違逋,其代前校理金致恭除授,洪相簡代,朴師崙除授,待朝一體牌招察任。出傳敎諸臣,以次退出。
上在慶熙宮。停常參·經筵。
巳時,日暈。自未時至酉時,日暈。
鄭昌聖啓曰,大司憲李潭,執義鄭恒齡,掌令徐秉德·金煊,持平丁範祖·尹光禮在外,今日以監察茶時之意,敢啓。傳曰,知道。
藥房都提調金致仁,提調李景祜,副提調李應協啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予則一樣矣。中宮殿·惠嬪宮,口傳問安。答曰,知道。
傳于洪樂純曰,禮房承旨先爲入侍。
以武臣賓廳講望筒,傳于李在簡曰,今番置之。
傳于洪樂純曰,今日謝恩儒臣,使之省記,持問答,同爲入侍。
以承傳色口傳下敎曰,李養遂弘錄前在外乎?知入,沈頤之在京乎?往監營乎,亦爲知入。
傳于洪樂純曰,副修撰金致恭,謝恩後仍爲入直。
以備忘記,傳于魚錫定曰,纔已,申飭之下,莫重殿座之時,俱皆便臥,事之驕蹇,莫此爲甚,承傳色中官洪錫海,越俸一等。
又以備忘記,傳于曰,扈衛軍官閑良安世準·金景訥,柳葉箭邊四中,沈敏之·鄭春亨·鄭重羽,邊三中,別監洪道明,貫一中邊二中,竝直赴殿試。
又以備忘記,傳于曰,直赴人洪道明,以鳳頭之人,爲人健實,今日直赴,此後道路差備中,有闕直差。
洪樂純,以弘文館言啓曰新除授校理李養遂,時在江原道原州地,經筵入番事緊,請斯速乘馹上來事,下諭。傳曰,依啓。
又以弘文館言啓曰,新除授副校理李命勳,時在京畿楊州地,經筵入番事緊,請斯速乘馹上來事,下諭。傳曰,依啓。
趙宗鉉初度呈辭,以承傳色口傳下敎曰,今日莫重處下敎,則如此時呈辭乎?給之。
戊子五月二十日辰時,上御集慶堂。禮房承旨入侍時,右承旨洪樂純,假注書韓德厚,記事官閔潤洙·金致九,以次進伏訖。上着笠起坐,命承旨書二十四日健元陵忌辰祭文,仍命承旨讀訖,上曰,當爲正書,香室官員,盥洗整衣以待,可也。又命注書,持入祭報府。賤臣德厚,承命奉入,上命承旨讀之。上曰,海運君求差爲獻官乎?樂純曰,求差云矣。上曰,善矣。大祝亦當以新錄塡差矣。趙宗鉉上番乎?樂純曰,然矣。上曰,今番獻官,其若循例塡差,欲命正一品,取來令讀,卽海運君也。仍問求差云,其心可嘉,其心可嘉,熟馬一匹,特爲面給。大祝,時任學士已多,何求原任?以校理趙宗鉉塡差事,分付。齋宿一節,頃覽麗史,亦已申飭,今番前期二日,其令宿於公廨,吾則殿庭祗迎後,隨闕門而望東郊,仍爲齋宿於典設司,以待獻官復命,禮房知悉。出傳敎上曰,大臣·備局堂上入侍。出傳敎上曰,祭文承旨往傳香室。諸臣以次退出。
戊子五月二十日巳時,上御集慶堂。藥房入診入侍時,都提調金致仁,提調李景祜,副提調李應協,假注書崔景岳,記事官閔潤洙·金致九,醫官李以楷·慶絢·金季良·吳道炯·李長柱,以次進伏訖。致仁曰,夜間,聖體若何?上曰,一樣矣。寢睡·水刺之節,亦何如?上曰,一樣矣。致仁曰,敢請湯劑進御矣。上進御訖,致仁曰,診候仍爲之乎?上曰,依爲之。以楷,診候退伏奏曰,脈候度數調均,而滑體一向矣。諸醫所奏,與以楷同,上曰,藥房提調,持湯劑更爲入侍。出榻敎景祜先退,持湯劑更爲進伏,上進御訖。致仁曰,明日湯劑,亦依例乎?上曰,依爲之。致仁曰,藥房問安,未承批答矣。答曰,知道。予則一樣矣。上命藥院先退,副提調率醫官退出。
同日巳時,上御集慶堂。大臣·備局堂上·儒臣,同爲引見入侍時,領議政金致仁,左議政韓翼謩,戶曹判書李思觀,刑曹判書洪重孝,行司直韓光會,副護軍李章吾,大司諫沈鑧,校理趙宗鉉,修撰朴師崙,副修撰金致恭,左副承旨李在簡,假注書韓德厚,事變假注書卜台鎭,記事官閔潤洙·金致九,以次進伏訖。上曰,內局同爲入侍。出榻敎致仁曰,日熱如此,典設司齋宿之敎,實爲伏悶,齋心之道,不在於移殿,自內致齋,似好矣。翼謩曰,何處非公殿乎?當擇稍廣處齋宿,典設司則甚狹窄,有難臨御經宿,宜思節宣之道矣。上曰,雖典設司,足以齋宿矣。翼謩曰,天時向熱,尤爲切迫矣。上曰,洪纘海入來乎?在簡曰,未汲來矣。上曰,日前洪奉朝賀,路傍祗迎矣。致仁曰,臣等未及見,而聖聰誠卓爾矣。上曰,李命彬,誰也?致仁曰,李命植之弟也。上曰,非檜原之孫乎?致仁曰,檜原之孫則乃李命勳,而方在罪籍矣。上曰,以檜原之孫,未參弘錄,冤矣。在罪籍中故似漏矣,曾見其爲人,可愛矣。致仁曰,然矣。上曰,雖無申飭,噫,望八其君,追慕用心之時,爲臣子者,莫云咫尺城門下鑰,何異於爲親之心?纔見其父,故昨涉異常,下問其父果在京云,望八其君,致仕其父,俱在京而臥於江村,可乎,否乎?因此今聞,無異往者之事,雖與無端有異,昨夜下敎之後其猶若此,事體寒心,予雖衰矣,其何等待?副校理洪纘海,特施不敍之典,人君御國,不過二件事,李命勳昨年事,其雖可駭,一自代盡,然後莫知宗之一字,追從朝臣時體,此非特命勳也。卽時俗之勸成也,叔侄同入,命勳之涕無從,予已見矣。心神索莫,莫知何人某也。命勳處分,全然忘却,命彬謂命勳,欲爲下敎,亦聞方在刊版中云,非徒其時命勳之擧措,今日海運之求差獨體予之此心,挺身欲詣,飭不可及嗣,奬何遺嗣,今日遺於弘錄,專由乎此,噫,檜原之孫,今錄若漏,頃年比諸東平之意焉在?特爲給牒敍用,特除副校理,以示予不忘賢宗之意,牌招察任。出傳敎上曰,洪纘海,初命成歡補外矣。改書以不敍,俄者成歡丞,今將臥其家矣,莫非命也。洪相簡,則一日之內,叔侄除授,似爲難安,而爲人誠美,恰似洪景海矣。致仁曰,臣等,亦以遠大之器期待矣。上曰,命勳年少乎?致仁曰,然矣。上曰,廟謨爲之,可也。致仁曰,近來卿宰,多經罪罷,卽今備堂苟艱,綾恩君具允明,行司直鄭弘淳,右參贊趙明鼎,禮曹判書李景祜,行副司直金善行,淸川君金鍾正,吏曹參判鄭存謙,竝還差備堂。鄭弘淳,仍察有司之任,吏曹判書申晦關西句管,鄭存謙嶺南句管,兵曹判書趙雲逵湖南句管,趙明鼎湖西句管,李景祜關東句管,金善行海西句管,金鍾正貢市堂上,具允明行司直,韓光會堤堰堂上差下,使之察任,何如?上曰,依爲之。出擧條致仁曰,行司直鄭弘淳,纔有收敍之命,惠廳堂上,還爲差下,使之察任,何如?上曰,依爲之。出擧條致仁曰,所謂京外遞等例下,不知創自何時,而濫多無節,莫近年若,此朝家所以累次禁飭者也。未知藩閫之臣,其能一皆遵行,而以京而言,則戶兵曹此弊尤甚,藉曰有間於經費所出,此亦節用而留儲,則豈不爲公家之需乎?飭久易解,事實無據,卽今騎曹,方修記簿云更加各別嚴飭,何如?上曰,依爲之。出擧條致仁曰,先正臣李珥,先正臣成渾,先正臣朴世采,祠板入來後,皆有致祭之例矣。今番先正臣趙光祖祠板,來于玄江云,故敢達矣。上曰,誰爲奉來乎?致仁曰,頃者自上,定其奉祀孫趙思觀,思觀必奉來,而聞家甚貧殘,江上草屋,未得給價,受困於家主云矣。上曰,然乎?翼謩曰,誠不蔽風雨云矣。上曰,先正文正公趙光祖祠宇,來京江云,祭文製下,遣承旨致祭,今聞不過草屋云,聞甚惻然,其價令該曹顧助。出傳敎上命承旨,書致祭祭文,上曰,先正知遇則深矣。翼謩曰,知遇盛,故遭讒言矣。上曰,移宗事,略及於祭文中,何如?致仁曰,入之好矣。翼謩曰,臣愚庸鈍滯,自速罪戾,誠惶恐矣。方當過用聖心之時,晏然退伏,近於放恣,故黽勉入來,而若降當罪,則臣心庶安矣。上曰,往事勿說,古有漢高·蕭何之事,寔予之過,卿勿介懷焉。翼謩曰,聖敎至此,臣尤惶恐矣。致仁曰,吏曹堂上,方在禁推中,而此則下人輩,不善擧行之致矣。上曰,頃者下敎雖重祀典,飭已行,吏曹參議拿處之命,特爲分揀。出傳敎鑧曰,請還寢鍾城府爲奴罪人天大酌處之命,依律處斷。措辭見上上曰,勿煩。鑧曰,新除授正言李謙彬,時在京畿楊州地,司憲府大司憲李潭,時在黃海監營任所,執義鄭恒齡,時在京畿楊州地,掌令徐秉德時在忠淸道大興地,持平丁範祖時在江原道原州地,請竝斯速乘馹上來事,下諭。上曰,依啓。都憲交龜後,自當上來,勿爲下諭。出擧條上曰,海伯何時辭朝乎?致仁曰,諸道道臣,未及封殿最者多,姑待舊海伯封進殿最,新海伯使之下去好矣。上曰,依爲之。大臣·備堂,先退,上命儒臣上下番進前,上曰,自檀君至高麗恭讓王,君號及在位年數,追後書入。仍命儒臣承史,輪讀警世問答,上曰,盤古氏果有之乎?師崙曰,此非經常之言也。致恭曰,後世傅會之說也。上曰,漢高云豈非若耶?何以知未來事也?師崙曰,豁達大度,故能知之矣。致恭曰,多智故能知之矣。上曰,安事詩書之語,近於無識矣。致恭曰,此則不學之致也。上曰,東方,檀君首出矣。師崙曰,降於太白山檀木下,故稱檀君云,而其時則有人,異於盤古氏之時矣。在簡曰,守令未經一司署經者多矣。上曰,此時守令,豈可稽滯?今聞一司已署經云,一司除署經,與未赴任守令,皆令明日辭朝,內局入侍時,同爲入侍。出傳敎上曰,入直扈衛將入侍。出榻敎扈衛將進前,上曰,姓名,誰也?在簡曰,李光國也。上曰,頃者陵幸動駕時,入直扈衛將,誰也?光國曰,李邦綏也。上曰,隨駕軍兵,皆試射頒賞,而扈衛廳則以其時入直,未免停擧,其時入直人,今日自內除錚鼓,當試射矣。光國先退,上曰,旨人有二桃之歎,此豈比此也?三昨意謂邊將除授者,爲一人,今番意蓋深,故金兌瑞特除,當日伊後,乃覺亦有一人,亦豈特向隅之歎?非王者一視之道,今番試射,與內試射有異,駕前林春澤,令該曹,六月當報瓜中,若金兌瑞萬戶者,今日一體單付啓下。出傳敎諸臣以次退出。
上在慶熙宮。停常參·經筵。
下直,牙山縣監沈鋑,順天府使李萬恢,甑山縣令李運喆,孟山縣監柳雲翼,歙谷縣令李世馝,陽城縣監任冕周。
鄭昌聖啓曰,憲府連日監察茶時,事甚未安,除在外外,執義鄭恒齡,卽爲牌招,何如?傳曰,允。
又啓曰,大司憲李潭,掌令徐秉德·金煊,持平丁範祖·尹光禮在外,執義鄭恒齡未肅拜,今日以監察茶時之意,敢啓。傳曰,知道。
藥房都提調金致仁,提調李景祜,副提調李應協啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
洪樂純啓曰,新除授右參贊趙明鼎,吏曹參判鄭存謙,刑曹參判李心源,除拜後,過三日不爲出肅,依定式,推考警責,仍卽牌招察任,何如?傳曰,允。
傳于洪樂純曰,儒臣,持問答,同爲入侍。
傳于韓必壽曰,貢市堂上,各處貢市人各三名,領率來待。
以承傳色口傳下敎曰,李命勳特敎之下,在於近畿,豈敢如是乎?今日內,謝恩事,申飭。
傳于韓必壽曰,坐直承旨,與貢市堂上,領率貢市人,來詣通陽門外。
洪樂純,以奉常寺官員,以都提調意啓曰,東籍親耕田所種大麥打作,則所出,爲七石之意,敢啓。傳曰,知道。
又以奉常寺官員,以都提調意啓曰,東籍親耕田所種小麥,今五月晦間,當爲成熟之意,敢啓。傳曰,知道。
魚錫定,以守禦廳言啓曰,各軍門中日試才時,沒技人別單書入事,曾有定奪矣。今番本廳賞中日時,鳥銃沒技人,依例別單書入之意,敢啓。傳曰,知道。
又以守禦廳言啓曰,本廳京別破陣及八色標下軍等賞中日入格者,從分數多寡,自本廳,依例施賞後,別單書入之意,敢啓。傳曰,知道。
又以摠戎廳言啓曰,本廳七色標下軍,別破陣及北漢標下軍,別破陣僧軍等,賞試放入格者,自臣營,分等施賞後,別單,書入之意,敢啓。傳曰,知道。
以承傳色口傳下敎曰,禁漏時操縱,今日特甚,禁漏使令,開陽門外拘留,過齋日後,令兵曹決棍。
戊子五月二十一日辰時,上御集慶堂。藥房入診,儒臣下直守令同爲入侍時,都提調金致仁,提調李景祜,副提調李應協,假注書崔景岳,記事官閔潤洙·金致九,醫官李以楷·慶絢·金季良·吳道炯·李長柱,修撰朴師崙,副修撰金致恭,順天府使李萬恢,甑山縣令李運喆,歙谷縣令李世馝,牙山縣監沈鋑,陽城縣監任冕周,孟山縣監柳雲翼,以此進伏訖。致仁曰,夜間,聖體若何?上曰,一樣矣。寢睡·水刺之節,亦何如?上曰,一樣矣。致仁曰,敢請湯劑進御矣。上進御訖,致仁曰,仍爲診候乎?上曰,依爲之。以楷,診候退伏奏曰,脈候度數調均,而滑體亦一向矣。諸醫所奏,與以楷同,上曰,藥房提調,持湯劑更爲入侍。出榻敎景祜先退,上曰,守令進前,順天府使李萬恢進伏,上曰,七事不問矣。須下往善爲之。命承旨讀宣諭別諭訖,命退出,上曰,精矣。此李趾承之父乎?致仁曰,然矣。孟山縣監柳雲翼進伏,上曰,七事予不問矣。命讀宣諭別諭訖,命退出,上曰,予每思之矣,其父純全矣。致仁曰,然矣。甑山縣監李運喆進伏,上問七事,上曰,凡事易懈,須着實爲之,命退出時,上曰,此誰耶?致仁曰,故參判李壽抗之孫矣。上曰,然乎?其貌相,如何?致仁曰,似爲科擧之人矣。歙谷縣令李世馝進伏,上曰,此誰也?世馝曰,李世演之同姓矣。上問七事後,命讀宣諭別諭後,上曰,下往善爲之。命退出牙山縣監沈鋑進伏,上問七事,不能善讀,上曰,此似難矣,多有做錯者矣。致仁曰,咫尺前席,不足怪矣。命讀宣諭及別諭後,上曰,國家自有勸懲,須努力爲之。對曰,聖敎如此,敢不竭誠奉公乎?命退出,陽城縣監任冕周進伏,上曰,此誰也?致仁曰,洪領府之外戚矣。上曰,與任觀周,幾寸?對曰,十寸矣。上問七事後,上曰,此初宰乎?致仁曰,初矣。上曰,汝下往善爲之。命讀宣諭別諭後,命退出,上曰,今番守令,似可意矣。致仁曰,臣昨皆見之,善差矣。上曰,儒臣進前。朴師崙·金致恭進伏,上曰,精神索莫矣。上番誰耶?致仁曰,朴師崙也。上曰,然矣。命儒臣承史,輪讀問答訖,上曰,下番年,幾何?致仁曰,五十一矣。上曰,然矣,此久矣。上曰,卿以輔相入侍。金致恭,以儒臣入侍,追惟古昔,不勝感愴矣。景祜,持湯劑進伏,上進御訖,致仁曰,明日湯劑,亦依例乎?上曰,依爲之。致仁曰,必爲齋宿,則處所以藝文館移定好矣。當此節宣之時,不可以卑陷之典設司而爲之矣。上曰,何傷乎?致仁曰,齋宿時,臣等當別省記而入直矣。上曰,依爲之。命退,諸臣,遂以次退出。
戊子五月二十一日申時,上御德游堂。貢市堂上坐直承旨,同爲入侍時,戶曹參判金時默,淸川君金鍾正,左承旨韓必壽,同副承旨魚錫定,假注書韓德厚,記事官閔潤洙·金致九,以此進伏訖。上曰,同副出去,祝文代押後入來。又下敎曰,政院書吏使令,各一人待令。仍下詢曰,貢市堂上,誰也?必壽曰,金時默·金鍾正也。上曰,廛人,先爲進前立。廛人進伏,上曰,今日親臨下問,出於惟昔而然也。曾有申飭,而年久則易弛,能無勢家及宗班侵責之事,亦無私門拘留之患否?時默曰,近來連爲,申飭,故無此弊矣。白木綿紬廛人等進伏,上曰,汝等廛無外上乎?廛人等曰,無外上矣。紙廛人進伏,上曰,近來科擧頻數,能無弊乎?廛人曰,無弊而成均館外上蕩減,故感祝聖恩矣。魚廛人進伏曰,廟堂以荒年有亂廛之禁,故難矣。時默曰,左相曾有所奏。出擧條弛禁,亂廛實有益於都民矣。廛人輩所奏濫矣。上曰,遠人持魚物來者,皆禁之,則都下人民,何以支堪?魚鮮極貴,渠輩欲爲專利,極可駭也。俗云魚物廛大行首,眞濫矣。囚治,可也。布廛人進伏曰,北道布商數,百馱入來,故廛人失利矣。上曰,此與魚物廛人同矣,豈非專吞之計乎?時默曰,布商遠來,以外上賣於廛人,而廛人見利,然後給價,故動費,數月而不得捧價矣。上曰,不爲相對交易,見利後始還報布商,何以堪乎?廛人無狀矣。苧布廛人進伏曰,無弊矣。時默曰,苧則異於布,每於冬間,持價往林韓山貿來,故誠如廛人之言無弊矣。帽子廛人進伏曰,無弊矣。上曰,帽子皆云小矣。近則大乎?廛人曰,稍大矣。上曰,朝鮮人,皆着帽,曾見北漢僧亦着矣。時默曰,官帽法,有效矣。望門床廛人進伏曰,火災後官錢一千一百兩,年年備納,而誠難矣。鍾正曰,廛人輩,覬蕩減,猥濫矣。磁器廛人進伏曰古則廛人,與熟手均排矣。今則熟手輩,潛自專利矣。上曰,貢市堂上,分付平市,俾無呼冤可矣。上曰,同副代押而來乎?錫定曰然矣。上曰,齋日在卽,魚廛人,勿爲囚治,可也。內寺竹廛人進伏曰,東萊生銅極貴,出來者小而各處生銅所入,近數千斤,難以支堪矣。上曰,以今番物種見之,對馬島飢矣。履廛人進伏曰,亂廛悶矣。上曰,履廛,盡禁亂廛,則人皆跣足乎?米廛人進伏,上曰,市直,何如?廛人曰,上米一兩給一斗一升,中米給一斗二升,下米給一斗三升,是常年市直矣。上曰,小不雨則汝輩囚米,市價騰聳,此後勿復操縱,可也。茵席,眞綠煙,草笠臺雜穀東床衣,廛人等進伏曰,無弊矣。長木廛人進伏,上曰,長木貴乎?廛人曰,稍貴矣。上曰,所奏精矣。牛廛人進伏,上曰,漢相丙吉,問牛喘,農牛則不可不問近來牛之多小,何如?廛人曰,酡酪所入牛,將近百餘首,誠難矣。上曰,成均館所屬牛廛,二十四處乎?時默曰,然矣。上曰,近來不用酡酪,廛人之言過矣。上米廛人進伏,上曰,汝輩操陰陽權使市直高下,勿復如前,可也。生雉廛人進伏曰,亂廛悶矣。上曰,亂廛中殘忍者矣。耆老所道長進伏,上曰,汝非廛人,亦非貢人,而攔入怪矣。令騎曹決棍,必壽曰,齋戒相値,過國忌後治罪,何如?上曰,勿治逐送可矣。廛人退去,三南紙契貢人進伏,上曰,貢市月令法,尙今遵行乎?貢人曰,以定式奉行矣。濟用繕工草炭鹿皮屈皮,義盈奉常紫門瓦署,三南修理造紙內贍,掌苑校書,禮賓司,蓄戶曹輿人軍契,司圃歸厚司宰司䆃,長興內資金箔歲幣責人等進伏曰,無弊矣。其人貢人進伏,上曰,古則兩班爲之,故稱其人矣。時默曰,其人名色,自前朝有之矣。外監木貢人進伏曰,古則許斫江原道木八千八百株,而中年以木物之貴折半矣,今則又減於折半中,甚悶矣。時默曰,折半中又減之數,大臣亦以爲悶,欲許依前折半矣。惠民貢人進伏,上曰,人蔘,何如?時默曰,惠民署,則無蔘弊,至於承旨丘價,亦以錢給之矣。上曰,苟且矣。黃蠟貢人進伏曰,用處浩大,誠悶矣。上曰,諸處皆爇,夜對則尤多入,汝等宜乎難矣。豐儲倉貢人進伏曰,上疏紙各處進排誠悶矣。上曰,自戶曹,申飭,可也。時默·鍾正先退,上命承旨,讀湖西·海西農形狀啓,上曰,近來東風連吹,不雨近一望矣。必壽曰,狀啓封進日頗久,其間似必得雨,而今亦兩來矣。上又命讀三營畢射草記及試記,上曰,貫三中人直赴。上曰,李命勳入來乎?錫定曰,姑未來矣。以執義鄭恒齡,應敎朴取源牌不進罷職傳旨,上曰,竝只推。諸臣,以次退出。
上在慶熙宮。停常參·經筵。
鄭昌聖啓曰,憲府連日監察茶時,事甚未安除在外外,執義鄭恒齡,卽爲牌招,何如?傳曰,允。
又啓曰,大司憲李潭,掌令徐秉德·金煊,持平丁範祖·尹光禮在外,執義鄭恒齡牌不進,今日以監察茶時之意,敢啓。傳曰,知道。
藥房都提調金致仁,提調李景祜,副提調李應協啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
李在簡,以都摠府言啓曰,今日入直內三廳武兼,禁軍及軍兵等當爲中日習射,而國忌齋戒相値,不得爲之之意,敢啓。傳曰,知道。
傳于洪樂純曰,儒臣,持警世問答,同爲入侍。
傳于李在簡曰,宣傳官二員待令,騎馬六匹立之。
又傳于李在簡曰,宣傳官二員待命,騎馬六匹立之。
以內摘奸單子,傳于鄭昌聖曰,久不爲之,見此駭然,此闕捧傳旨。
傳于韓必壽曰,賜米老人,皆待令。
又傳于韓必壽曰,各洞老人中,若有年高難入者,令其子若孫,扶入。
洪樂純,以禮曹言啓曰,昌陵陵上石物塗灰吉日,以今五月二十六日卯時,厚陵陵上石物塗灰吉日,同月二十八日卯時,推擇啓下矣。兩陵役事時,本曹堂上郞廳,當爲分進,而此時畿邑廚傳之弊,不可不念,依前例堂上郞廳先詣昌陵,石物塗灰後,仍詣厚陵,監董畢役,何如?傳曰,允。
又以吏曹言啓曰,明日香祗迎時,左右通禮,當爲備員,而左通禮未差,右通禮徐浩修,呈辭在外,不可不變通,今姑改差,竝與未差之代,口傳備擬以入之意,敢啓。傳曰,知道。
吏曹口傳政事,以具庠爲左通禮,以徐有寧爲右通禮。
以咸鏡監司狀啓,各陵奉審,今始擧行,惶恐待罪事,傳于洪樂純曰,勿待罪事,回諭。
戊子五月二十二日辰時,上御集慶堂。藥房入診儒臣同爲入侍時,都提調金致仁,提調李景祜,副提調李應協,假注書崔景岳,記事官閔潤洙·金致九,醫官李以楷·慶絢·金季良·吳道炯·李長柱,副校理李秉鼎,副修撰金致恭,以次進伏訖。致仁曰,夜來,聖體若何?上曰,一樣矣。寢睡·水刺之節,亦何如?上曰,一樣矣。致仁曰,湯劑敢請進御矣。上進御訖,致仁曰,仍爲診候乎?上曰,依爲之。以楷,診候退伏奏曰,脈候度數調均,而滑體一向矣。諸醫所奏同,上曰,藥房提調,持湯劑更爲入侍。出榻敎景祜先退,致仁曰,前已爲之矣。翌日問安,口傳爲之乎?上曰,依爲之。致仁曰,臣等入直,曾以兵曹爲之,今亦依例乎?上曰,依爲之。致仁曰,臣等之入直於兵曹,有不安者,兵曹大於典設司矣。上曰,典設司,亦高矣。上曰,李命勳入來乎?應協曰,入來而齋戒日,故草記未稟矣。上曰,今聞副校理李命勳,自鄕入來云,噫,今番下敎,非爲渠也。乃思其祖,蕩滌調用,意蓋深矣,則牌到門前,若循俗套,曰思君思祖乎?卽爲牌招入直,仍爲追省記。出傳敎上曰,海運君賢矣賢矣。致仁曰,其兄弟皆賢矣。上曰,命勳必以爲辭矣,其叔必促而入來矣。致仁曰,見下敎,豈不上來乎?命儒臣讀問答,上曰,於柳脩,以陋字下敎,每以爲悔,今番儒臣直講下敎,亦以爲悔矣。致仁曰,直講處分後,又有臣子不敢奉承之下敎矣。上曰,予全然忘之矣,爻周,可也。致仁曰,聖敎如此,不勝感泣矣。上曰,予有悔心,故柳脩後下敎中,不用陋字矣。致仁曰,可罪則罪,可責則責,猶父之於子矣。上曰,然矣。臣如子,子雖有不善處,棄之乎?上曰,五月初二日,直講金致恭,申飭,謝恩,備忘爻周。出榻敎上曰,徐有寧精矣。致仁曰,爲人精而非常矣。上曰,徐有隣面少縛而體小云矣。致仁曰,雖小而多有精神,文翰自少時非常矣。秉鼎讀問答,上曰,與其父之聲相似矣。趙宗鉉有儒聲矣,此亦有儒聲矣。致仁曰,然矣。上曰,二三年內,則臣下等用心可矣,而不此之爲矣。上曰,讀書聲實矣。金致恭,讀奏,上曰,南行從仕,而多讀書矣。聞讀書聲,則讀書與否知之易矣。致仁曰,然矣。上曰,子貢入於十哲乎?致仁曰,然矣。景祜持湯劑,更爲入侍,上進御訖,致仁曰,明日湯劑亦依例乎?上曰,明日則須止之。致仁·景祜曰,昨日以再明日下敎矣。上曰,不進則好矣。予謂惠嬪曰,明日汝以素饌進之也云爾。致仁曰,再明日亦難矣,況自明日乎?當此盛暑,何以行素乎?夏節異於常時矣。雖以此下敎,而自內似不奉行,伏望還收焉。上曰,尋常矣。丁丑年十日行素矣。致仁曰,異於丁丑矣,雖時日有大變者矣。禮記·小學行素云云,非謂忌辰也,指居憂之人而言也。雖常時無難,不可行之,況曾聞下敎,豈可行之乎?非自輕聖躬之時也。上曰,小學有何時食肉之文乎?秉鼎曰,五十以上,血氣衰者食肉云矣。上曰,李秉鼎之父,年紀,幾何?對曰,五十九矣。上曰,提調年,幾何?對曰,六十四矣。上曰,筋力好矣。致仁曰,然矣。命退出,致仁曰,明日湯劑一貼進御後,蔘茶代進,再明日則倉前停進,晩後以蔘茶代進矣。上曰,人乳好矣,而此則果似難矣。致仁曰,明日再貼,以蔘茶一貼煎進矣。上曰,置之,可也。上曰,違牌翰林敍用,令該曹口傳付職,牌招入直。出榻敎上曰,他承旨入侍。出榻敎藥院諸臣,以次退出,同副承旨魚錫定進伏,應協退出時,上曰,知申出去,三洞老人,使之待令,可也。上命錫定書之曰,噫,于今此心一倍,頃者設科,三洞老人與於義宮東墻外老人,大隱巖老人,餘慶坊墻外老人,當爲賜米於德游堂,皆令待令,而以七十歲爲限,惠廳堂郞,不爲待令。應協追後退出。
戊子五月二十二日巳時,上御集慶堂。他承旨入侍時,同副承旨魚錫定,假注書韓德厚,記事官閔潤洙·金致九,以次進伏訖。都承旨李應協,玉堂金致恭·李秉鼎,先退,上曰,三洞老人,當賜米於德游堂矣。惠堂入侍時,戶房承旨入侍。出榻敎上曰,趙宗鉉呈辭,執事復命後捧入,上曰,李命勳傳旨捧入承旨遞差,此傳旨勿施。出榻敎上曰,當該承旨,都承旨云遞差,其代參判金器大除授,牌招察任,房順房,三院副提調例兼。出傳敎上曰,李命勳其若陳章,國何國,君何君?況其於章奏,予心固矣。渠何敢有此生心?噫,非孝純,渠何帽帶?其雖登科,不過爲參下,噫,豈特其君?申飭,其所驕蹇,學於檜原乎?學於咸平乎?檜原決不敎此,咸平亦不敎此,聞昨日之敎,若是放恣,其曰倫理乎?其君臥待,彼命勳揚揚猶事驕慢,國無法則已,焉敢若此,爲先從重推考,其令卽爲謝恩。出傳敎上曰,命勳之如是遲滯,必製疏而然,雖陳章,政院勿爲呼望。上曰,李鎭復玉堂後,入直年月日,注書知入,賤臣德厚。還奏曰,丙戌六月十五日入直,十九日出直矣。上曰,然乎?注書出去,李命勳連爲催促,上曰,李命勳閤門肅謝後,持警世問答入侍。出榻敎李命勳進伏,上命讀問答訖,上曰,善爲入直可矣。今日勸汝入直,意蓋在矣。命勳先退,上曰,近者時體,必欲一章,必欲一違牌,爲名官之高致,尋常可駭者,況李命勳乎?事之駭然,莫此爲甚,豈可一時替直而止,新錄人中準二十人付職後其令替直,小抑近者名官放恣之心。出傳敎上曰,注書善爲之矣。錫定曰,如此,故向來陵幸時擇差矣。諸臣以次退出。
同日未時,上御德游堂。惠堂入侍時,惠廳堂上鄭弘淳,左承旨韓必壽,假注書韓德厚,記事官閔潤洙·金致九,以次進伏訖。必壽曰,俄有罷職翰林敍用之命,而非違牌罷職而乃禁推也。上曰,禁推翰林,分揀放送,卽爲牌招察任。出榻敎上曰,惠廳堂郞,漢城府郞廳入侍,五部官,率老人入侍。出榻敎惠廳郞廳崔慶興·金聖休,漢城判官吳在文,東部都事尹,西部奉事李奎應,北部奉事洪相文,中部都事李寅燮,進前,上曰,老人隨到入來,可也。老人賜米,有前例斗數乎?弘淳曰,曾有五斗例矣。上曰,今年無臭載之患耶?弘淳曰,一船臭載,餘皆無事上來矣。上命召諸老人,各詢其年歲居住役姓名後,各給五斗,仍爲下敎曰,今日賜米,非爲汝輩,乃惟昔也。延秋契,爲景福宮,大隱巖爲慈聖誕生之地,餘慶坊,爲毓祥誕生之地,洞口內爲昌德宮,興德洞爲國初小樓,於義洞爲本宮也。汝輩各爲受去,汝輩中,有戊辰生,追憶懿陵,予心一倍興愴,特爲加賜一斗,其中漢人子孫及年八十以上人,亦爲加給一斗,若難運去,則有子侄者,領去,可也。上曰,國初建樓之基,未能的知,下番翰林,持入實錄別單,可也。致九,持奏,上命承旨讀之,俯伏於楹外而聽之,仍爲下敎曰,德壽宮,卽今之時敏堂,燕喜坊,卽今之興德洞也。上曰,吏曹入直郞廳入侍。出榻敎吳鉉胄進前,上曰,祭官齋宿處,摘奸以來。上曰,宣傳官一員入侍。出榻敎上曰,宣傳官率入居東·西郊入直禁軍,可也。禁軍進前,上曰,東·西郊農形,何如?兩禁軍各奏曰,卽今各穀向茂,來頭雨澤均適,則可期登稔矣。禁軍先退,上曰,宣傳官一員入侍。出榻敎上曰,宣傳官往鐘樓,乞人摘奸以來,上曰,儒臣,持高麗史初卷入侍。出榻敎副校理李秉鼎·李命勳進伏,上曰,上番讀帝王目錄。秉鼎讀訖,上曰,下番讀檀君篇。命勳讀之,上曰,檀君之父,古語有檀翁云,然否?秉鼎曰,此是好事者之說也。必壽曰,檀君似是氣化之物也。秉鼎曰,檀君,旣是我東初立之君長,而承旨奏語,似涉如何?請推考。上笑曰,過去之說,勿推,可也。秉鼎·命勳先退,上曰,老人追後來者,率入,可也。漢城府郞廳及部官,承命率入,上下詢年歲居住役姓名訖,各給五斗米,仍爲下敎曰,明日欲香祗迎,宿典設司,故今日先饋汝輩矣。吏曹正郞吳鉉胄還奏曰,祭官無頉矣。鉉胄先退,上曰,囚徒案入之。仍命承旨讀之,上曰,今日異於他日,故取覽囚徒?下敎點下者,仍其餘卽爲放送。出傳敎弘淳曰,賑廳有安山屯百餘石落種之地,歲入或未滿百石,當初設施,非不詳備,而年久事弛,所差別將,多是攀緣京洛之類,究其弊源,專由於此,從今以後,令屯在官,望報可合人,以爲着實收拾之地,似好矣。上曰,何不令本官句管,而有此請乎?弘淳曰,糧餉屯,令各其本官句管之後,頗有其效,臣曾以依此定式之意,往復於大臣,而大臣今不入侍,此是年久之事,臣之直爲陳稟變通,亦涉未安,農務看檢,此時爲急,故先以別將事爲達矣。上曰,就議于廟堂,稟處。出擧條宣傳官還奏曰,未及往鐘樓,乞人數百人,彌漫闕外矣。弘淳曰,過去行人,聞老人賜米,有覬之心,換着弊衣而來矣。上曰,旣放輕囚,故命摘奸乞人矣。聞風而來,事甚駭然,逐送,可也。上曰,今番甲戌生老人最多矣,已爲盡給乎?必壽曰,然矣。諸臣以次退出。
上在慶熙宮。停常參·經筵。
太祖大王忌辰齋戒。
鄭昌聖啓曰,大司憲李潭,掌令徐秉德·金煊,持平丁範祖·尹光禮在外,執義未差,今日以監察茶時之意,敢啓。傳曰,知道。
藥房都提調金致仁,提調李景祜,副提調金器大啓曰,伏未審夜間,聖體調攝,若何,痰候,何如,寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。遙望東郊,雲山隔焉,雖欲追慕,冥然何言?嗚呼,今予所逢,豈特國朝四百年攸無?此誠歷代幾千年未聞,每逢來月,一倍此心,其況今朔?夢裏嗚咽,雖隨香建明門,亦留宿典設司,此心豈紓,微忱何伸?只自掩抑,何諭其氣?再明日入侍。
中宮殿·惠嬪宮,藥房口傳問安。答曰,知道。香祗迎罷後,仍詣典設司入幕次後,政院·玉堂·藥房口傳問安。答曰,知道。王世孫詣典設司,還入大內後,政院·玉堂口傳問安。答曰,知道。上詣都摠府,還入典設司幕次後,政院·玉堂·藥房口傳問安。答曰,知道。
以承傳色口傳下敎曰,雖如此,今日則無許進之理,其早休焉。
又以下敎曰,予心已定,而如此之中又如是,予心尤倍,知退休然後,予心可便矣。
又以下敎曰,如彼留待甚悶,蔘苓茶煎入,則當進御,其早休焉。
又以下敎曰,在此憶舊,摠府欲奉審御諱,侍衛待令。
又以下敎曰,欲以彼邊作路者,將由摠府前面而入也。
傳于洪樂純曰,奉審承旨入侍。
以承傳色口傳下敎曰,水標單子卽入之。
戊子五月二十三日辰時,上詣崇政殿殿庭。香祗迎入侍時,行都承旨金器大,左承旨韓必壽,右承旨洪樂純,左副承旨李在簡,右副承旨鄭昌聖,同副承旨魚錫定,記事官李翼運,假注書韓德厚,記事官朴道仁·金致九,以次侍立訖。上具翼善冠·黑圓領袍,乘輿出通陽門,崇政門外降輿,步詣崇政殿殿庭板位,香祗迎後,隨香步詣建明門,上曰,禮房承旨,馳詣健元陵,奉審以來。出榻敎上曰,祭物亦爲摘奸,而五陵皆爲奉審可矣。仍爲乘輿,藥房都提調金致仁,提調李景祜進前,致仁曰,行步頗遠,聖候若何?上曰,一樣矣。命都承旨書藥房啓辭批答,致仁曰,湯劑方待令矣。上曰,今日豈可服湯乎?致仁曰聖祖降臨,宜體眷顧之意,今日異於他日,尤當進御矣。景祜曰,保嗇聖躬,爲追慕仰體之道矣。器大曰,過用聖心,群情焦迫矣。上曰,必欲行素,何可服湯?雖不服湯,予實尋常矣。致仁曰,豈爲如此下敎乎?臣等誠萬萬焦迫矣。上曰,予之坐後卽東郊,不可乘輿而入矣。仍降輿步詣典設司,諸臣問安後退出。
同日午時,上御典設司,禮房承旨入侍時,右承旨洪樂純,假注書韓德厚,記事官朴道仁·金致九,以次進伏訖。上曰,先奏奉審處可矣。樂純曰,健元陵奉審,則無頉,莎草亦好,而各陵奉審,亦無頉矣。上曰,祭物件記先讀之,陵官祭官及守僕擧案讀奏,可也。樂純讀畢,諸臣以次退出。
同日申時,上詣都摠府。儒臣入侍時,行都承旨金器大,左承旨韓必壽,右承旨洪樂純,左副承旨李在簡,右副承旨鄭昌聖,同副承旨魚錫定,副校理李秉鼎,副校理李命勳,記事官李翼運,假注書韓德厚,記事官朴道仁·金致九,以次侍立訖。上曰,儒臣,持明史朝鮮卷入侍。出榻敎上御廳上,命摠管安春君烿,先置一案於前,出御牒櫃於樓上,奉安于案上,仍命禮房,上廳開櫃,先生案讀之,樂純曰,孝廟諱字,以紅色掩之矣。上曰,此在於何年何月?樂純曰,乙亥七月十四日矣。上曰,乙亥七月,諸臣聽之乎?予慮或忘之矣。上曰,禮房,奉審疾來必難矣。左副上來,樂純退,在簡上廳,上先命讀御製,次讀摠管望,上曰,予之爲摠管,在於何年?在簡曰,壬辰·癸巳·甲午·乙未,連四年矣。上仍命藏櫃,起立下敎曰,古牒櫃藏置於上層好矣。上曰,左副先退,儒臣上廳。昌聖·秉鼎·命勳·德厚·道仁·致九,上廳進伏,上曰,上番,手擎我朝事讀之。秉鼎,讀至自立,上曰,自立二字,終涉如何?昔漢中王,猶書以自立,此果不大段如何耶?秉鼎曰,漢中王時,漢獻帝爲曹操所制,昭烈雖欲受命,而受命路阻,故書之以自立,此非貶辭也。其後卽帝位,則紫陽筆法,書之以卽皇帝位,於此可見其非貶辭也。上曰,此二字,有如何之心矣。今則曉然矣。今日特召儒臣讀此,意蓋深矣。上乘輿還入典設司前庭,降輿,命內局入侍,都提調金致仁,提調李景祜進伏,上曰,卿等相守,故强命進茶,而難服矣。致仁曰,旣命進茶,故臣等顒俟進御,今日則與他日有異,請進新煎茶矣。景祜曰,臣等伏見進御而退,則誠樂矣。上曰,藥房三提調,持蔘苓茶入侍。出榻敎上進御蔘茶訖,上曰,雨來乎?致仁曰,同雲四遍,雨脚頗頻數矣。上曰,今若下雨,陟降攸賜,雨多來然後當入矣。仍爲露立幕次外。致仁曰,露立用心,實爲過矣。上步詣建明門內御路磚石俯伏,致仁曰,孝思雖極,豈可爲如此過擧乎?諸承旨曰,殿下宜體陟降眷顧之意,益加保嗇,上漏下濕之地,豈可露伏乎?昌聖曰,玉堂上下番求對矣。李秉鼎曰,殿下何爲此萬萬過中之擧耶?古人曰,陛下縱自輕,奈宗廟社稷何?殿下何不思陟降眷顧之意,而作此過擧也。臣忝在論思之職,敢陳焦迫之忱,兼附匡救之義矣。上曰,儒臣匡救焉。李命勳曰,此何等過擧也?臣等罔措矣。諸承旨曰,王世孫今方來詣云矣。上還入典設司,諸臣問安後退出。
上在慶熙宮。停常參·經筵。
太祖大王忌辰。
鄭昌聖啓曰,大司憲李潭,掌令徐秉德,持平丁範祖·尹光禮在外,執義未差,掌令金煊未肅拜,今日以監察茶時之意,敢啓。傳曰,知道。
大殿·中宮殿·惠嬪宮,藥房口傳問安。答曰,知道。上還入大內後,政院·玉堂·藥房口傳問安。答曰,知道。
傳于洪樂純曰,獻官入侍。
以備忘記,傳于洪樂純曰,一朔之內旣二祗迎明日,豈曰偶然?延和門當香祗迎,儀註時刻置之,禮房知悉。
洪樂純啓曰,卽者副校理李秉鼎·李命勳,因正言李謙彬留院上疏,謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,玉堂上下番俱空,事甚未安,竝卽牌招,何如?傳曰,允。
又啓曰,副校理李秉鼎·李命勳,牌不進罷職傳旨,今方捧入,而玉堂上下番俱空,事甚未安,副應敎朴取源,校理趙宗鉉,修撰朴師崙,副修撰金致恭,竝卽牌招,以爲推移入直之地,何如?傳曰,允。
以備忘記,傳于洪樂純曰,五朔用心,其惟此日,捨薑桂尋常,捨建功尋常,度前夜見海運,此豈孝哉,此豈孝哉?嗚呼,此日,予心十丈隕墜,且昨日奉審先生案,其年亦乙亥,微忱一倍,此何人哉,此何人哉?
傳于洪樂純曰,明日祗迎停。
以備忘記,傳于鄭昌聖曰,若此之類,若是駭然,中官有淡服者,故已申飭,此後有若此者,雖差備人,令騎郞決棍,此豈謂鴉靑?諺所云靑由于藍者,只飭玉色人。
以承傳色口傳下敎曰,雖中官若着玉色衣,則雖不決棍,拘留直房以稟。
又以下敎曰,十九歲出入之門,昨日更入,此心一倍,都摠府書吏,各木一疋,使令名布一疋賜給事,分付該曹。
魚錫定啓曰,明日次對,兩司當爲進參,除在外陳疏留院外,呈告未肅拜人員,竝待開門牌招,以爲推移入侍之地,何如?傳曰,允。
吏曹口傳政事,右通禮望,南玄老·李敬玉·朴弼逵。啓下休紙
戊子五月二十四日寅時,上御典設司。獻官入侍時,海運君槤,右承旨洪樂純,假注書韓德厚,記事官朴道仁·金致九,以次進伏訖。上曰,獻官速奏之。槤曰,行祀順成矣。上曰,丁字閣修改處好乎?槤曰,無頉矣。上曰,其處亦雨乎?槤曰,達夜注下,今猶不止矣。上曰,誠好雨矣。槤曰,幸,甚矣。上曰,逢今日心難抑矣。槤曰,齋宿經夜,日氣陰濕,聖候不瑕有損,今則早爲還內伏望,上曰,卿善矣,早爲來矣。槤曰,行祀後,卽來而猶晩矣。樂純曰,疾馳而來云矣。上曰,退去休息,可也,卽當還內,侍衛待令。諸臣以次退出。
同日同時,上還內入侍時。行都承旨金器大,左承旨韓必壽,右承旨洪樂純,左副承旨李在簡,右副承旨鄭昌聖,同副承旨魚錫定,記事官李翼運,假注書韓德厚,記事官朴道仁·金致九,以次侍立訖。上乘輿,藥房都提調金致仁,提調李景祜進前,致仁曰,獻官今已復命,湯劑不可不進矣。上降輿俯伏曰,今日服湯,不孝,甚矣。仍爲進御,致仁曰,蔘苓茶,可以煎入矣。上曰,藥房三提調,持湯劑入侍,建功湯一貼,蔘苓茶一貼煎入。出榻敎上還入大內,諸臣問安,後退出。
上在慶熙宮。停常參·經筵。
魚錫定啓曰,大司憲李潭,掌令徐秉德,持平尹光禮在外,執義未差,掌令金煊陳疏入啓,持平丁範祖陳疏,入啓,今日以監察茶時之意,敢啓。傳曰,知道。
藥房都提調金致仁,提調李景祜,副提調金器大啓曰,伏未審夜間,聖體調攝,若何,痰候何如?寢睡·水刺之節,亦何如?臣等依下敎,率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今予誠淺,因予冥然,至于此月,其豈孝也?且過昨日,亦豈孝也?若過略干日淡服,其豈此月?且過六朔,軒架將設,一晝夜其膳,只服醬太漲麪,而食猶勝,氣亦〈一〉樣,此予誠淺,亦予冥然,興惟及此,一倍此心,再昨已諭卿等,今日臣子,若知其君之心,受香,其豈日高,政院亦何請牌?猶今若此,將來,奚諭?尙今冥然,專由建功,其臣若此,亦由涼德,何心酬應?初欲下敎,其猶默焉。禮房承旨奉審復命然後,當許筵對矣。中宮殿·惠嬪宮,口傳問安。答曰,知道。殿座罷後,政院·藥房,口傳問安。答曰,知道。
魚錫定,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
以承傳色口傳下敎曰,中官徑先傳之,中官當下敎,而牌招則還收。
傳于魚錫定曰,牌招置之。
以承傳色口傳下敎曰,禮房馳往高陽,昌陵奉審來奏。
又以下敎曰,都承旨,詣明陵,三陵奉審後來奏。
又以下敎曰,明陵則竝與丁字閣奉審,三陵奉審來奏。
又以下敎曰,禮房承旨入來後,與編次人卽爲入侍。
以備忘記,傳于魚錫定曰,其於初十日,世人皆稱,而今年闕焉。寔由涼德,惟瞻雲漢之際,再昨夜至昨朝,連有報標,惟冀霈然,皆至寸餘,猶靳霈然,而其後東風連吹,聞風聲而心悶,京中雖若此,諸道其能霈然乎?咫尺畿甸,觀之可知,海西五郡,其若能得甘霈乎,尙今杳然乎?海西句管堂上,卽問于本道以奏。
傳于韓必壽曰,宗簿提調待令。
韓必壽,以吏曹言啓曰,卽接通禮院牒報,則明日香祗迎時,左右通禮,不可不備員,而新除授右通禮徐有寧,身病猝重,症勢危惡,萬無起動之望云,不得已今姑改差,其代,口傳備擬以入之意,敢啓。以通禮望筒,傳于韓必壽曰,以此爲之乎?置之。
魚錫定,以兵曹言啓曰,以承傳色口傳下敎曰,禁漏時操縱,今日特甚,禁漏使令,開陽門外拘留,過齋日後,令兵曹決棍事,命下矣。依傳敎,當該禁漏使令,決棍十度之意,敢啓。傳曰,知道。
又以兵曹言啓曰,來朔上番騎兵軍士點考,例於今月二十五日擧行,而判書臣趙雲逵,禁軍祿試射進去,參判未差,參議臣李聖圭未肅拜,參知臣趙台命,內司入直,無他推移之員,參議臣李聖圭,卽爲牌招,以爲進參之地,何如?傳曰,允。
傳于韓必壽曰,宗簿提調待令,置之。
又傳于韓必壽曰,轎子,淸商門待令。
又傳于韓必壽曰,承旨持裕昆錄,帳殿入侍。
又傳于韓必壽曰,承旨只坐直入侍,而時服爲之。
以承傳色口傳下敎曰,今方殿坐於建明門,領·左相·二品以上來待。
以正言李謙彬,掌令金煊,持平丁範祖上疏,傳于韓必壽曰,給之。
又傳于韓必壽曰,捧入承旨,從重推考。
正言李謙彬疏曰,伏以臣屛伏郊坰,忽奉除旨,繼而馹召遠辱,觀瞻生色,驚惑靡措,未敢久淹,來伏私次,而顧臣年紀淺鮮,言議拙訥,耳目之任,夫豈有一分堪承之望,而況其難冒之義,已在通擬之初,去就一節,固無可論,廉防所拘,承膺無路。伏乞聖明,俯賜諒察,亟降威罰,以治臣罪焉。臣不以臺閣自居,不宜妄有論列,而進身之道,旣無其望,則寧進一言,少效絲毫之報,乃臣之願也。憂愛根天,消鑠不得,敢此冒進,惟聖上澄省焉。臣謹按中庸,有曰,君子動而世爲天下道,言而世爲天下法,行而世爲天下則,又曰,百世以俟聖人而不惑,此蓋古昔聖王道德學問,本諸身而徵諸民,動作云爲,言語文字,皆可爲後世法,此所謂建天地而不悖,質鬼神而不疑,以至於百世之後,聖人復起而不惑者也。伏惟我殿下,以帝堯精一之學,存衛武抑戒之心,孜孜之聖上,翼翼之燕謨,發爲文章,如綸如綍,聖謨洋洋,有物有則,凡諸御製之刊行於世者,皆可與二典三謨殷盤周誥,相爲表裏,雖謂之爲天下道,爲天下法,爲天下則,建天地質鬼神,俟聖人無惑,實非諛辭也。然而獨於嚴堤防裕昆錄一篇,有不得不悉陳愚見,以備裁擇焉。臣早竊倖第,見識不廣,凡於朝家文字,未得盡見,昨年任觀周之疏出而語及是錄,聖敎截嚴,故私心驚惑,不勝耿耿,始乃得見,再三伏讀,貫穿首尾,雖有以仰識乎殿下之苦心遠慮,而臣愚死罪,竊以爲殿下辭敎,爲今日過擧者,莫此錄若也。殿下聖德,爲萬世貽累者,亦莫此錄若也。臣私竊以爲此何等關係,而觀周雖能言之,只請字句間釐正,泛然攙入於彈駁之章,誠可謂全不識事體輕重,義理頭腦,宜乎殿下之輕視而摧折之也。臣於是,寸衷自激,直欲一叫九閽,奉還是錄,然後徐就鈇鉞之誅,而第又伏思之,世道不幸,自夫儒者去而事端層生,讜言進而威罰荐降,輾轉乖激,甚至於書諸方策,刊之金石,歷擧姓名,臚列罪狀,或謂之朋黨之本,或歸之亂逆之類,斷然爲一副當罪案,名曰,堤防,牢不可破,大臣莫敢救,臺閣莫敢言,則如臣疏賤,雖使之析理如朱子,騁辯如子貢,尙何望其回天,而雖以殿下之聖明,亦不敢冀其不以營護視之,則此正無奈何處也。雖然,臣與錄中人,面目不知,影響不通,其罪之淺深,無關於臣身,此錄之有無,亦無關於臣身,而所憂者,今日世道之壞也。所惜者,殿下萬世之名也。噫,吾君不能,聖人攸戒,有犯無隱,臣職當然,臣雖無狀,早誦斯義,納君無過,引君當道,永有辭於天下後世者,是臣區區至願也。臣請就其錄中有萬萬及此時收還,不容少緩者,冒萬死而條辨之。御製有曰,戊申修勘亂錄,其不懲創,又修昭鑑。又曰,今之此諭,卽宗國興亡之一大機會。結之曰,自稱道學,作此亡國,此有甚於洪水猛獸也。噫嘻,字字皆有來歷,言言相爲脈絡,嗚呼,過矣。其驅斯文於亂逆之統,而竝論之也無疑矣。夫勘亂等書,是丹書鐵券也。斯文諸人,乃聖朝禮遇也。何遽至一朝,歸之一套乎?此何異於糅忠逆而一貫,合薰蕕而同器乎?卽此一款,雖謂之一言喪邦,臣未知其過也。蓋洪水猛獸之喩,寔出於鄒書,而憂其邪說誣民,流禍後世,故辭而闢之,以是爲喩,今乃以斯文道學之稱,比之於此,則豈不與鄒書之旨意,大相予盾而爲貽累於聖德之大者乎?且念此錄大旨,專主祛黨,噫,黨之一字,實千古人主之所惡聞,而必欲祛之者,然或不察其賢邪,而惟黨之務祛,則反貽敗亡之禍,黨錮學禁,往牒昭昭,寧不凜然,若能辨別淑慝,擧措得宜,則人心自服,黨習自消,士類彙証,左右輔翼,則此所謂君子黨也,不害爲國家福也。是故宣廟朝,至有願爲李珥黨之聖敎矣。昔在壬辰丙子,忠臣烈士,名公碩輔,多出於斯文之門,國家賴其力,式至于今,此可見國家元氣,可以扶植而培養,不可以疑怒而堤防也,尤章章矣。有曰,受赤芾之譏,而苦心鎭之,噫,侯人四章,詩人所以刺其君之辭也。其曰,彼其之子,三百赤芾者,謂赤芾乘車者,至三百之衆也。今若以此章之旨,依俙彷彿,比擬於聖明之世,則其可謂成說乎?彼以殿下禮待之臣,林下讀書之士,豈敢爲此哉?此不過泛論名器之際,斷章取義,而偶未之及察耳。可以活看,不可以深繹,而況斷章取義?古人亦有之,先正臣李珥,論黃蠟之啓,有曰,若誥問言根,則何異於衛巫之鑑謗哉?故相臣南九萬,論賞典之疏,有曰,無使詩人,有三百赤芾之譏焉。然而未聞以此而罪之也,又況抉摘文字?曾有自省編所戎,則何殿下,少不平心舒究,一例恕諒乎?至如先正臣中,以校書分館者,惟李彦迪也。彦迪之諡乃文元,而誤書以文成,此雖一時不察之致,而決不可仍置也。凡若此類之外,亦有急急收還,不容頃刻少緩者,而臣何敢斥言也哉?噫,是錄也,雖成於聖心觸激,天威震疊之時,而臣竊恐王言一播,四方傳誦,以學爲諱,一世風靡,使巖穴之士,相率遠擧,惟恐入山之不深也。又竊恐春宮邸下,方在沖年,慣習見聞,萬一或有輕視儒者之慮,則此豈我殿下善述家法,貽厥孫謨之本意也哉?抑又過慮,傳之後世,後世之人,或未諳殿下之苦心,徒執跡而尙論之,若以爲惡聞讜言,厭薄儒術云爾,則我殿下四十年崇儒重道納諫容直之盛德,果安在哉?是故臣愚死罪,竊以爲此錄未亟收還,一日刊行,則貽聖德一日之累,二日刊行,則貽聖德二日之累,傳之百世,貽百世之譏,傳之萬世,貽萬世之譏,此臣所以萬萬痛惜,萬萬慨惜者也。噫,引燭焚詔,封還墨勅,此乃古大臣之事,雖難責於今之人,而左右輔弼之臣,論思耳目之官,無一入爲殿下匡救者,臣竊慨然也。其時承宣編次之際,一味承順,無所建白,若以此錄,眞以爲貽燕之謨,則是無識見也,若知其有累於聖德而恬不知懼,專事含默,則是面慢也。臣謂今之廷臣,衣君之衣,食君之食,而少一段愛君之心也,何幸天心有悔?大度包容,諸人罪名,次第疏釋,擧國臣民,孰不仰風雷之遷日月之更,而獨此一篇,尙行于世,事已往而跡尙留矣,罪旣宥而案自在矣。臣於是,愈懼夫因循歲月,駸駸不覺,遂永傳於天下萬世也。斷斷愚忱,每念及此,肝膽輪囷,一欲仰籲於紸纊,之下久矣。適當言地,悉暴衷赤。伏乞聖明,深留睿念,俯體微悃,將臣此疏,周詢大臣,若臣言非妄,則亟命還收是錄,不惟聖德之冞光,臣亦與有榮焉,若謂臣言狂且僭也,則雖卽日殛死,誠萬萬無限矣。傳曰,給之。
掌令金煊疏曰,伏以臣於跧伏鄕廬,將護父病之日,忽伏承柏府新除,繼以馹召有命,臣誠驚惶感激,罔知攸措,念臣老父年今八十有四,衰謝無餘,疾病纏綿,臣豈有一時離捨之勢,而飭敎截嚴,屢及於在外諸臺,臣雖是本在遠鄕之人,而義分是懼,不敢偃處,章皇登途,來伏私次,蓋欲一覲耿光,以伸戀結之忱,卽接鄕信,臣父素患痰眩之症,挾感越添,精神昏瞀,氣息凜綴,晝夜辛苦,如墮煙霧,時有省覺,語必及臣,此蓋臣在鄕之日,已有復發之漸,而及臣離側,將攝失宜,致此症形之添劇,千里專人,促臣歸護,臣自聞此報,寸心如灼,雖欲按住而不可得,玆敢忙投短章,徑尋鄕路。伏乞聖明,先削臣所帶之職仍治臣擅行之罪,以昭法紀,以便救護,不勝大願。傳曰,給之。
持平丁範祖疏曰,伏以臣自忝臺職,屢蒙恩除,而一未承當者,非但自來情勢,有難冒膺,蓋緣臣之父母,年迫八十,而母病宿症,十年沈篤,離捨供職,實無其望,而揆以義分,實涉逋慢,今於柏府新除之下,有不敢一向違召,日昨蒼黃入城,走伏旅次矣。急伻踵至,母病本症之外,又添毒痁,症情危惡,氣息奄奄,促臣歸視,臣自聞此報,神魂飛越,按住不得,玆敢冒陳短章,徑尋鄕路。伏乞聖明,亟命鐫削臣職,仍治臣擅行之罪,以肅朝綱以安私分,千萬幸甚。傳曰,給之。
戊子五月二十五日午時,上御集慶堂。禮房承旨編次人,同爲入侍時,綾恩君具允明,右承旨洪樂純,假注書韓德厚,記事官朴道仁·金致九,以次進伏訖。上曰,禮房先奏之。樂純曰,奉審則無頉,而兩陵陵上欄干石二十四方位灰及魂遊石灰,剝落處,修改事,禮堂出去,明日卯時,始役矣。上曰,祭物單子,先讀之。陵官祭官及守僕擧案,次讀之,樂純,以次讀奏訖,上曰,瞻望健元陵,豈意過日?此亦不肖,於昨日前誠是料表,旣過之後,嗚呼,初八日何日,伸禮然後,少伸餘忱,今日親製祭文,初七日親傳香月臺,仍詣昌德宮,先拜齋宿,曉頭行禮後,翌日當回駕,時刻亦以單嚴待下敎擧行,世孫祗迎,昨日其欲同宿,近者新愈故未果,況盛暑徑宿誠難?置之,挾輦軍,依例擧行,只前後廂軍一哨,禁軍百名,扈衛軍官各廳各十名隨駕,只以隨駕人,內外營入直闕門宣仁門·丹鳳門常閉,只敦化門·金虎門開門,局將入直置之,時刻親傳後,以單嚴擧行,留營留陣置之,侍衛守宮,以前受點人擧行,若遞者,亦以代差人擧行。出傳敎上命承旨,書明陵忌辰祭祭文,仍命編次人讀之,允明讀畢,上曰,大臣·備局堂上入侍。出傳敎上曰,祭文,禮房持往香室陪奉,而姑勿正書,可也。諸臣,以次退出。
同日同時,上御集慶堂。大臣·備局堂上引見入侍時,領議政金致仁,左議政韓翼謩,綾恩君具允明,戶曹判書李思觀,司直韓光會,戶曹參判金時默,獻納李秀逸,同副承旨魚錫定,假注書韓德厚,事變假注書卜台鎭,記事官朴道仁·金致九,以次進伏訖。上曰,雨澤終不周洽,悶矣。致仁曰,日昨雨,足於根耕,而卽今風氣,有霈然之望矣。上曰,雨旣不洽,風以乾之,則誠可悶矣。翼謩曰,此是雨來之風矣。致仁曰,靜攝中動駕誠難,群情焦悶矣。翼謩曰,聖慕雖無窮,宜以禮節之矣。致仁曰,已過昨日忌辰,庶展聖懷矣。上曰,倍難抑矣。昨見摠府先生案心尤不耐矣。今日命牌招置之,而有喝導聲,臺諫入來乎?錫定曰,獻納李秀逸入來矣。上曰,收牌之後詣臺乎?錫定曰,似不知收牌而入來矣。致仁曰,日昨筵中,惠堂鄭弘淳,以賑廳所管安山屯,令本官句管事陳達,而有就議廟堂,稟處之敎矣。本屯,在於近畿,地廣土沃,設施之初,殆費累萬財,而及至近年,歲入零星,或未滿百石,此專由於所謂別將之多不得人,而員役料下,從以濫多,畢竟無實如此,寧不可惜,惠堂所達,儘有意見,令本官句管,一如餉屯之例,使之收稅上納,而如或無實如前,則論罪本官,若其水門所入等修改物力,不可不自本廳隨毁隨下,俾責其實效,以此分付,何如?上曰,依爲之。出擧條致仁曰,向日前兵判陳達慶尙左兵使李漢泰已遞改,而久未出代夫馬留連甚悶矣。上曰,慶尙兵使李漢泰代,今日內,口傳備擬待下批其令明日謝恩,不數日內辭朝。出傳敎翼謩曰,以向來科題言之,崇奬節義之聖意,實爲欽仰矣。如欲崇奬節義,莫如洪霖矣。霖之孫年幾二十云,忠臣之孫,不可泯也。上曰,合於何處?翼謩曰,吏批則典獄參奉,兵批則部將,俱可合矣。上曰,兵批有窠與否知入。台鎭還奏曰,任逅登科代有部將窠矣。上曰,霖之孫名爲誰也?翼謩曰,儆也。上曰,今聞左相所奏,深歎表節之義,若無所奏,忠臣之孫,其將泯矣。南行部將任逅登科,代洪霖之孫儆,今日口傳政事,一體擧行,其令待朝謝恩入侍。出傳敎翼謩曰,表忠奬節,國家大事,不可以臣之所奏書出也。致仁曰,旣有所奏,則聖敎宜如此矣。上曰,善哉?洪霖,此政事,大政事矣。霖則誠張巡之類矣。致仁曰,以一偏裨,樹立卓異,誠可尙矣。上曰,兵判入來乎?致仁曰,往禁軍祿試射矣。上曰,以魚物廛事,左相曾有所奏乎?翼謩曰,以貽禁亂廛事,有所仰稟,而都民非但得食魚也,亦爲和賣之道矣。致仁曰,大抵,近來不但乾魚極貴,生鮮亦貴,仁富平,不聞賣魚之聲矣。上曰,路上曾多商賈聲矣,近則無矣。致仁曰,頃日香祗迎時,以承旨侍衛之廟所香不爲祗迎,至有罷職之敎,而此不可不一番稟定,故敢達矣。廟所傳香處,在於板位之左,則承旨侍衛立處,便是香路之後,恐無祗迎之可論矣。上曰,然矣。致仁曰,此後某處雖當廟所香前過之時,壓尊之地,不可回班,仍其立處,鞠躬祗迎似宜矣。上曰,然矣。出擧條致仁曰,其時罷職諸人,今已多日而尙未收敍矣。上曰,頃者下敎,意雖深也。不過飭勵,其時承旨侍衛,特爲敍用,五衛將郭聖濟仍。出傳敎致仁曰,備堂纔已差下,而入侍之人甚小,雖聞多有頉故,而不參人,竝從重推考,何如?上曰,其欲下敎,大臣旣奏,今日次對,公故與衆所共知實恙外,不參備堂,一倂從重推考。出傳敎時默曰,以匙廛人弛禁亂廛事,有申飭之命,而旣因大臣所奏,六矣廛外,一竝弛禁亂廛,則獨於此廛,禁其亂廛,似有異同矣。上曰,勿施。時默曰,成均館用下,大臣有所陳達,使之量出入成節目啓下,而其所逐月用下,甚爲零瑣,似涉煩屑,以其大體,成節目啓下,排朔用下之例,則修成冊報備局,以爲遵守之地,何如?上曰,依爲之。出擧條秀逸曰,臣新從下土,只爲一覲耿光之計,日前出肅,而今日賓對,召牌嚴臨,隨詣闕外,始聞收牌傳敎,而謬謂旣已行公,則似與未肅拜員有異,故因卽詣臺,而政院以微稟後追後入侍爲言,故未免差後於備堂諸臣,揆以臺體壞損極矣。嚴敎之下,何敢一刻晏然於臺次乎?請命遞斥臣職。上曰,初若書進,政院其何請牌,其間做錯,無論臺臣,不讀王禹儞待漏院記,旣欲入侍,則大臣諸臣皆詣,而身爲執法之臣,日高幾丈,喝導之聲乃聞,雖承牌,不然,旣欲詣臺,則今日世界,雖幾乎混沌,以此觀之,耳目之臣,予則曰先爲混沌,旣聲旣啞之中,自處混沌人,特敎之下,佯若不知,循例傳啓,自隳臺風,已涉寒心,而以今報漏觀之,雖六更之人,決不若是懶惰矣。當有處分,爲先依啓。出擧條秀逸退去,上曰,收牌後來欲傳啓,非矣。致仁曰,詣闕後始聞收牌,故似未能出去而入侍矣。上曰,誰族也?致仁曰,故相臣李山海子孫矣。上曰,再昨典設司前下敎相臣者,人豈不聞?雖不然,再昨之擧,爲臣子者,焉敢循時套,而其牌命止,投章下鄕,其所不謝,尋常稽滯,徑尋鄕路,一何速乎?此正何所聞而來,何所見而去者也?予自道也。若問見所見而去,則一則其君之衰也,一則其君之飭弛者也,而予亦曰,今日朝鮮,無臣子云矣。噫,追憶國初,無一述事,昨日纔過,其習若前,是誰之過,寔予之過,惟務末節,自恧自悚,然心雖若此,豈無其飭?不參諸臺虧體納言,一竝施以不敍之典,使海東臣子,少知君君臣臣之義。出傳敎上曰,留院三章,誰某之疏也?錫定曰,正言李謙彬,掌令金煊,持平丁範祖等疏也。上曰,陳疏者書二十四字,故予不欲取覽疏章,政院則能捧之乎?致仁曰,何爲如此下敎也?惟在二十四字殿下受賜於陟降,所重在焉。殿下雖欲不覽疏章,政院豈有不捧之理乎?上曰,此則然矣,雖十二時遞差,承旨不可不捧入矣。翼謩曰,二十四字,殿下旣已上告下布,未可如是下敎也。且言路比如血脈,若以此壅閼,上下情志,不能相通,章奏積於公車,則國事豈不可悶乎?上曰,卿等之箚,書以領議政·左議政,則予可取覽,而書二十四守,則予決不受矣。諸備堂進伏曰,誠如大臣所奏,受賜於陟降,豈可如此下敎也?致仁曰,追慕聖孝,事事皆過,而此則過又過矣。上曰,若有辱人之疏,則當令政院書入矣。致仁曰,雖命政院書入,政院,豈有奉行之理乎?上曰,臣下雖書之,予則自守,豈必抹去然後,可也?致仁曰,言路不通,雖大關節,比諸不受二十四字之事,還爲小矣,寧有爲人臣而奉承此敎者乎?上曰,强請則予心易深入,姑置之。致仁曰,臣等萬無止之之理,願回聖心焉。大臣備堂先退,上曰,入直儒臣入侍。錫定曰,儒臣以李謙彬疏徑出矣。上曰,疏語何也?錫定曰,金煊·丁範祖疏,則親病疏,而李謙彬之疏,以裕昆錄事言之,而語及於論思耳目之臣,故儒臣皆徑出矣。上曰,大臣更爲入侍。致仁·翼謩進伏,上曰,卿等見臺疏乎?致仁曰,得見梗槪矣。上曰,亦論新錄事乎?致仁曰,只言裕昆錄事而非館職語也。上曰,此則於玉堂尋常矣。向來言裕昆錄事者,誰也?致仁曰,任觀周也。上曰,都承旨奉審後入侍。出榻敎金器大進伏,上着笠起坐,器大曰,奉審則皆無頉矣。上曰,使卿奉審,意蓋深矣。向者命同副奉審懿陵,亦此意也。器大先退,上曰,予有所執,故雖不展覽,若有補闕與民事,若有傾軋之事,捨其章召其人,問其一通,嘉賞者嘉賞,爲民事者,稟處,傾軋者欲爲嚴處,儒臣之擧,莫知本事之若何。今問入侍承宣,不過一事而聞其略,則無嚴莫甚,噫,彼此心,非特意不美,亂其裕昆於當世,欲亂沖子之心於來頭者,事之放恣,莫此爲甚,渠雖若此,予心,卽世孫之心,世孫之心卽予心也。若此之故,裕昆錄三字,蓋此也。今雖十魑魅十魍魎,何敢售計於今世,亦何敢售讒於沖子?若不嚴懲,其將君不君臣不臣,正言李謙彬,特除侍從案,雖其時之人,不敢撕捱,況釋褐屬耳,莫知其文之若何者乎?今者此擧,萬萬駭然,況李命勳下敎若何,而何敢若此?若此不已,日後登科侍從之人,皆將撕捱,豈徒駭然?入直先下手此擧者,誠不滿一哂,一倂只推入直,兩儒臣之昨日此擧,宜先,申飭,諸儒臣,一倂牌招察任,而初則只謂李命勳,今則一體,非下敎前仍直,此後以此撕捱,其將君不君臣不臣,以此一體嚴飭,噫,此千千萬萬意外,而近者筵說,非特飛傳,時或有浪傳者,則使謙彬若有一毫憶國初感其君之心,其雖搆草,何敢呈於昨日乎?更以思之,除侍從案名,予不覺歉然,特施刊版之典。出傳敎上曰,李謙彬曾經翰林乎?致仁曰,然矣。上曰,爲館錄乎?錫定曰,未也。上曰,李秉鼎,頃見有氣,今番徑出,浮於氣而然矣。致仁曰,臺疏後徑出,例也。上曰,領相有畫像乎?致仁曰,出一本矣。上曰,左相亦有乎?翼謩曰,臣亦出一本,而不類本相矣。上曰,同副家亦有之乎?錫定曰,臣父待罪臺閣時,有陳章事,故惶恐不敢爲畫像矣。上曰,御容善爲模雁矣。致仁曰,然矣。上曰,李謙彬之昨日呈疏極非矣。致仁曰,其疏中,以大臣不能匡救爲言,臣等安得辭其責乎?翼謩曰,莫非臣等不能擧職之罪也。上曰,何足介懷也?錫定曰,左副承旨李在簡,以其父之爲其時承宣,而臺疏中侵斥,故今日不爲仕進矣。上曰,然乎?諸儒臣,誰某違牌,錫定曰,朴取源·朴師崙·金致恭·趙宗鉉也。上曰,前完伯方入來肅拜云,有何職名?錫定曰,戶曹參議矣。上曰,前全羅監司洪樂仁入侍。出榻敎樂仁進伏,上曰,久後見之矣。君父之戀,公私俱切,故速來矣。本道農形,何如?樂仁曰,雨澤調均,盡爲移秧,可謂豐徵矣。上曰,罷作隊船,何如?樂仁曰,連探民情,則一道之民,感祝聖恩矣。上曰,全州民,皆已安頓,而火後新舍,所見何如?樂仁曰,自朝家,除給錢與米,故皆已安頓而家舍則勝於昔時矣。上曰,多瓦家乎?樂仁曰,擧皆草屋而櫛比矣。致仁曰,鄕人瓦家貴矣。上曰,麥則已收乎?樂仁曰,已登場矣。上曰,御史洪檢下去後,民果懲創乎?樂仁曰,臣與御史,同往傳諭聖敎,而適當市日,曉諭民人,皆爲聳聽矣。上曰,崔南極·崔拓祚,狀貌何如?樂仁曰,不似兩班而妖邪之人矣。上曰,回示時生怯耶?樂仁曰,果爲戰栗而大野回示時,衆人聚見,皆曰,一魚濁全川水云矣。上曰,前完伯先退,見惠嬪及世孫而去,可也。樂仁先退,致仁曰,裕昆錄事,任觀周,曾已發端,臣等每欲仰達而嚴畏未果矣。今者李謙彬,無他意矣。聞其大略,則以斯文之混入亂逆中爲言云,此則臣等亦嘗慨然者也。上厲聲曰,其本非斯文乎?卿等退去,爲如此,則予決不受二十四字矣。致仁曰,豈忍爲此下敎乎?大臣先退,上曰,諸玉堂牌去來,勿爲呼望,催促。出榻敎上曰,注書出去開陽門,使之留門而玉堂入來與否知入。賤臣還奏曰,金致恭先已來詣,李秉鼎·李命勳,方到闕下,而謂有情勢,未敢入來云矣。上厲聲曰,入來然後,當進水刺。更爲催促,錫定曰,諸儒臣旣云有情勢,似欲同去就矣。上厲聲曰,承旨非矣。解見任,坐直承旨入侍,上曰,玉堂李秉鼎·李命勳,入侍。出榻敎上曰,昨日其君宿典設司,其心若何,而乃敢陳章,乃敢徑出,誠亟無嚴矣。左承旨韓必壽進伏,錫定退去,必壽曰,儒臣入來矣。上曰,進前,可也。李秉鼎·李命勳進伏,上厲聲曰,雖曰,撕捱,裕昆錄時或未釋褐,則今何敢若是,萬萬駭然矣。斯速退去,卽爲入直,上曰,同副承旨解見任,左副承旨李在簡,卽爲牌招入直。出傳敎諸臣以次退去。
戊子五月二十五日未時,上御集慶堂。藥房入診入侍時,都提調金致仁,提調李景祜,左副承旨韓必壽,記事官李翼運·朴道仁·金致九,醫官李以楷·慶絢·金季良·吳道炯·鄭允說,以次進伏訖。致仁曰,夜間,聖體調攝,若何?上曰,一樣矣。寢睡·水刺之節,亦何如?上曰,亦一樣矣。致仁,請進湯劑,上進御後,仍請診候,上許之,以楷,診候訖,退伏奏曰,脈候左右三部度數調均,滑體亦一向矣。諸醫以次診候訖,所達與以楷同矣。上曰,藥房提調,持湯劑更爲入侍。出榻敎上進御後,諸臣,以次退出。
同日初更三點,上詣建明門。殿座入侍時,原任大臣二品以上,追後入侍時,左承旨韓必壽,左副承旨李在簡,記事官李翼運,假注書韓德厚,記事官朴道仁·金致九,以次侍立訖。上具翼善冠·黑圓領袍,乘輿出通陽門,建明門降輿,仍爲殿座,上曰,裕昆錄持入乎?必壽曰,諸司皆無,而只有政院日記故待令矣。上曰,下番翰林讀奏。致九讀之,上曰,更點錚鼓聲,使之低微可矣。致九讀訖,上曰,嗚呼,朝鮮,國將興乎?國將亡乎?嗚呼,壬午爲宗國而爲其擧,尙今追思,夢裏猶掩抑,今日海東臣子,若有一分人心,自此以後,孰豈敢萌於心,而亂我國,噫,三年甫畢,若是跳踉,予雖不慈,爲宗國而不敢終默,此猶若此,黨人何惜?其黨之本,其亂之由,予知熟矣。及今不諭,更待何時?此猶細事,若問丁酉以後之事,雖夢裏猶嗚咽,予雖否德,一部常訓,一編大訓,非私心之纂,非其君之親製也,而視若弁髦,揚揚甘心,此猶若此,戡亂錄昭鑑嚴辨錄,亂臣與黨人,想必曰,此其臣之所著,其於他日亂國,若何?若此之故,又製嚴堤防裕昆錄,付諸沖子,其本,今置於史庫,而爲今臣子者,其君苦心所纂,奚特視之弁髦?不欲索見,甚至於決摘句語,先後跳踉,今日政院·玉堂,其無此書,故命取日記令讀,其雖更聽,亦無一句增減者,噫,其人旣無,予何復諭,而以其君之敎,曰以辨誣者,往牒所無,金若行之萬萬無狀,雖不足道,李謙彬之此章,爲楚乎爲齊乎?換面乎,投托乎?若問宵小,謙彬爲魁,噫,章奏却之,雖由於自訟自恧,不問黑白,非予之意,問其略而館處分,尤萬萬無狀者,嗚呼,今年其君藏樂,不爲感動,此非朝解臣子也,而嗚呼,再昨日香祗迎後,仍宿典設司之心,若有毫分秉彛之心,豈敢若此,豈敢若此,而嗚呼,其日未過,其章呈院,其章一到,儒臣紛散,此何擧措,此何擧措?尤爲可駭者,初雖隨時套而爲此擧,處分謙彬,下敎若何,而作此裕昆錄時,彼幼少之輩,尙未釋褐,有何補闕,亦何撕捱,而幾次下敎之後,視下敎若楚越,必欲甘心於謙彬,此豈他?不孝不肖,忍過昨日,其猶冥然故也。再昨日望東郊,不爲經夜而然矣。思之及此,心若隕墜,今日臨此,意蓋此也,而噫,予雖衰矣。太阿在手,豈爲此輩而先爲自損,凝然殿座,召大臣諸臣而下敎,更思之,此亦予見多矣,予見多矣。壬午開陽門,欲背金石下敎,爭欲入門,吁嗟,此日,非徒不爭,先開陽一步地,便若鐵甕在前,門旣不閉,有何鐵甕?予自處分,當守予志,李謙彬,楸子島圍籬安置,令該曹,倍道押去,莫曰承牌,首唱此擧,逡巡違命者,卽李秉鼎·李命勳也。豈可以勉强承膺,爲行令乎?亟施刊版之典,當日內,卽逐門外,以秉鼎·命勳爲師,不體頃者,申飭之諭,若蜂蟻而逗留門外,因此諸人逡巡,豈不寒心?始乃承牌,以予之衰,雖値此月,決不爲苟且之君,朴取源·朴師崙·金致恭·趙宗鉉,竝施削版之典,承旨魚錫定,所奏已涉駭然,而因畫像事,所對無嚴莫甚,亟施刊版之典。出傳敎書畢,命承旨讀之,必壽曰,傳敎中辭意,實多過中處,難以奉承矣。上厲聲曰,承旨推考。在簡曰,今當罷漏,可以依前擊鼓矣。上曰,依爲之。上曰,當直都事召入時,政院書吏使令喧譁者,令兵曹決棍,上曰,鍾聲低微,鍾閣官員,亦令決裩,在簡,讀都事發送草記,上俯伏口奏,上曰,今者謙彬,豈比若行處分,其何異同?永爲庶人,使朝鮮臣子,咸知其君莫重口奏之意。出傳敎領議政金致仁,左議政韓翼謩,判敦寧李益炡,左參贊李昌誼,行兵曹判書趙雲逵,綾恩君具允明,戶曹判書李思觀,工曹判書李之億,刑曹判書洪重孝,仁陽君李景祜,行司直韓光會,都承旨金器大,副司直具允鈺,同義禁沈墢,黃海監司尹得養,副司直鄭光忠,漢城左尹李廷喆,右尹鄭運維,追後以次進伏,致仁曰,東風連吹,曉氣凄冷,聖躬過爲勞動,臣等焦遑矣。翼謩曰,殿下,何爲作此擧也?上曰,非儒臣輩,豈至此乎?其父不敎矣。李謙彬之其日呈疏,已極無狀,而魚錫定亦非矣。致仁曰,臣下有罪,則罪之,每當過擧,必於聖躬下不忍聞之敎,臣等悶迫矣。翼謩曰,諸臣旣處分,則當平心矣。上曰,曙則當起立矣。致仁曰,日前典設司,仰瞻玉色,頗不如前,已極焦悶,而今夜又復如此,莫非臣等之罪,乞被譴罰。翼謩曰,今日事,書之史冊,將謂何哉?卽當還內,何必以待曙爲敎也?益炡曰,昔當過擧之時,每請大妃殿中使控訴矣。今此過中之擧,洋洋在天之靈,必俯悶矣。臣老而不死,忍見如此過擧,未能挽回天聽,實欲溘然無知矣。昌誼曰,臣方待罪經筵,請以匡救之意,仰達矣。今日此擧,爲累聖德,甚不細矣。雲逵曰,向曉風益急,誠切悶矣。景祜曰,再昨雨中露伏,今日風前露處,萬萬焦迫矣。思觀曰,不但臣下之焦遑,聖躬節宣之方,萬不成說矣。之億曰,此何等擧也?乞賜回聽焉。重孝曰,更加三思,卽爲還內伏望。光會曰,上念宗社之重,下體世孫之心焉。器大曰,殿下孝思無窮,命奉審明陵,小臣纔已復命,而今日此擧,陟降俯監,則豈不悶然乎?必壽曰,未可以戚我先王,殿下宜體此言矣。致仁曰,曉氣風色一刻爲悶,湯茶不可不進御矣。上曰,置之。再昨未能經夜於此門,今當留此達曙矣。致仁曰,聖德期望於大舜,而大舜豈有此擧乎?臣等誠意淺薄,未能回天聽,不可使聞於人,而忝在保護之地,湯茶皆不得進御於如此徹曉之時,臣請受罪退去矣。景祜曰,今當向曙,而湯茶皆不許進,下情焦悶矣。器大曰,宜體陟降眷顧之意,益加節宣之方矣。上曰,決不可服矣。仍命注書,持入中庸,賤臣德厚,持進,上命承旨,讀子路問强章,在簡讀至中立,上曰,予當中立矣。致仁曰,過猶不及,殿下此擧,豈非過中乎?在簡曰,俄伏聞世孫,召入春坊官員矣。諸臣曰,世孫連患感氣,而今將承候矣。忽有呼承旨聲,上曰,誰也?在簡曰,輔德李鎭恒也。上厲聲曰,解見任。上曰,爲卿等起立矣。仍爲乘輿駐輿于延和門外,上曰,生於黨世界,長於黨世界,驕蹇,雖然,夜深下令若何,而其在春坊之道,宜趨詣承旨之後,從容言之,道理當然,而咫尺御座之後,高聲呼承旨,放恣可駭,莫此爲甚,當該春坊,先解見任,令該府卽爲處之,待下敎勘律。出傳敎上還入大內,諸臣問安後,退出。
上在慶熙宮。停常參·經筵。
鄭昌聖啓曰,大司憲李潭任所在外,執義未差,掌令徐秉德在外,一員未差,持平尹光禮在外,一員未差,今日以監察茶時之意,敢啓。傳曰,知道。
藥房都提調金致仁,提調李景祜,副提調金器大啓曰,昨夜臨門,侵曙還內伏未審此時,聖體調攝,若何,痰候,何如,寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,問于古今,朝鮮有君乎?有臣乎?此何足道?一日支撑,有若行,二日支撑,有謙彬之再昨,豈云謙彬?良有浮囂,莫知其君,以時體對其章,萬古可笑者,何足道哉?此只諭予意,回後其猶若此者,此亦不孝,此亦不孝,何心服湯?休請問候,中宮殿·惠嬪宮,口傳問安。答曰,知道。
以備忘記,傳于金器大曰,承旨有闕,代洪良漢除授,牌招察任,房順房。
又以備忘記傳于曰,洪樂信校理除授,申光緝副校理除授,徐有寧修撰除授,沈頤之副修撰除授,牌招察任。
又以備忘記,傳于曰,趙載俊爲副校理,牌招察任。
以承傳色口傳下敎曰,東風稍吹,而鍾聲低微,鍾閣入直軍員,令騎曹,捉來決棍。
傳于韓必壽曰,趙載俊下敎置之,牌去來,申飭,開陽門同議,亦申飭,玉堂書吏,懸于政院。
以承傳色口傳下敎曰,內局批答,卽爲頒布,以快黨人之心?牌去來,申飭,若爲牌望,則豈有朝鮮臣子之心,捧入承旨,當下敎矣。
以備忘記,傳于金器大曰,噫,若問朝鮮,有君乎,有臣乎?予則曰,只有臣矣,況昔之氷炭?欲合,氷者消乎,炭者消乎?此正混沌之一大機也。
以承傳色口傳下敎曰,今者此心,惟在乎昔。
金器大啓曰,領議政金致仁,判府事徐志修,判府事金陽澤,左議政韓翼謩,有稟達事來詣請對矣。
以時原任大臣請對,以承傳色口傳下敎曰,其止之,今予此心,惟在昔年。
傳于李在簡曰,慶尙兵使,使之留待入侍。
又傳于李在簡曰,此時武臣,豈可稽滯,李廷壽,今日使之辭朝,若有上來守令,則入侍後,仍令下去。
鄭昌聖啓曰,上來守令,依下敎,來待矣。
傳于韓必壽曰,大臣尙在,守令曾已見之,退去,而李廷壽·洪儆留待。
以承傳色口傳下敎曰,徐有寧·沈頤之,此時豈敢作俑乎?申飭,使之卽爲謝恩,仍爲入直。
藥房口傳啓曰,伏承批答,以何心服湯?休請問候爲敎,臣等相顧驚惑,繼以抑鬱之至,當此靜攝之中,雖在他時,一日之不得診候,一日之不進湯劑,猶爲悶迫,況近日之追慕用心,何如也?前夜之徹曙煩惱,何如也,而日已向晏,尙未承候,則下情焦遑,姑不足言,其於保護之道,又何如也?伏乞特垂下諒,暫許入診,千萬伏望,惶恐敢啓。傳于鄭昌聖曰,藥房入侍。
鄭昌聖,以弘文館言啓曰,新除授副校理申光緝,時在京幾楊州地,副修撰沈頤之,時在咸鏡道減興地,經筵入番事緊,請竝斯速乘馹上來事,下諭。傳曰,依啓。
傳于李在簡曰,宣傳官二員待令,騎馬六匹立之。
以承傳色口傳下敎曰,徐有寧學昨日事乎?詣門外云,休息耶?卽入謝恩事,申飭。
金器大,以吏曹言啓曰,孝陵別檢兪岳柱呈狀內,身病甚重,勢難察任云,依例改差,何如?傳曰,允。
李在簡,以兵曹言啓曰,依下敎政院書吏使令,各決棍十度之意,敢啓。傳曰,知道。
又以兵曹言啓曰,鐘閣入直官,令騎曹決棍事,命下矣。依下敎,鐘閣習讀官金樂水,決棍十度之意,敢啓。傳曰,知道。
又以兵曹言啓曰,今五月二十五日,典醫監生徒崔允中稱名人,自興化門入來,差備門外擊錚,依例令攸司,囚禁科治,當該守門將鄭翼漢,依定式推考,何如?傳曰,允。
又以兵曹言啓曰,禁軍來秋冬等祿試射時,沒技人別單中,懸註以入之意,敢啓。傳曰,知道。
又以兵曹言啓曰,卽接北所衛將牒報,則所屬字內西墻東邊大枯松一株,今日因風折落,中生松一株,又爲折傷云,令該所,依例斫去之意,敢啓。傳曰,知道。
又以禁衛營言啓曰,來六月當三番前部後司屬黃海道五哨軍兵,逢點實數六百五十二名,已爲點閱整齊,來六月初一日,與內外各處入直軍兵等,依例替代後,舊軍放送之意,敢啓。傳曰,知道。
又以禁衛營言啓曰,來八月當三番左部前司屬忠淸道五哨兵,來七月二十五日,京中逢點,依例準二朔立番之意,本道監兵使處,預爲知委,何如?傳曰,允。
又以御營廳言啓曰,今此下番別破陣步軍試才賞格,從分數多寡,以本廳所儲木綿,分給後,別單書入之意,敢啓。傳曰,知道。
又以御營廳言啓曰,本廳來六月七月兩朔應立左部中司屬全羅左道五哨軍兵六百七十名,已爲逢點整齊矣,六月初一日,與左司軍兵替代後,舊軍放送之意,敢啓。傳曰,知道。
又以御營廳言啓曰,本廳來八月九月兩朔應立左部右司屬全羅左道五哨軍兵,七月二十五日,京中逢點,八月初一日,與中司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
又以義禁府言啓曰,李秉鼎·李命勳,當日內,卽逐門外事,命下矣。依傳敎,竝卽爲逐送門外之意,敢啓。傳曰,知道。
又以義禁府言啓曰,李謙彬,楸子島圍籬安置,倍道押送事,命下矣。以傳敎內辭意,具罪目卽爲發遣府都事,倍道押送配所,圍籬安置之意,敢啓。傳曰,知道。
洪良漢,以漢城府言啓曰,謙彬永爲庶人事,命下矣。依傳敎罪人謙彬,永爲庶人之意,敢啓。傳曰,知道。
戊子五月二十六日申時,上御集慶堂。藥房入診時,原任大臣同爲入侍時,都提調金致仁,提調李景祜,副提調金器大,記事官李翼運·朴道仁·金致九,判府事徐志修·金陽澤,左議政韓翼謩,醫官李以楷·慶絢·金季良·吳道炯·鄭允說,以次進伏訖。致仁曰,昨夜徹曉酬應,聖體調攝,若何?上曰,一樣矣。寢睡·水刺之節,亦何如?上曰,亦一樣矣。致仁曰,今日已晩,尙未得承候,下情不勝焦迫矣。請進湯劑,上進御後,仍請診候,上許之,診訖。以楷退伏奏曰,脈候左右三部,度數調均,滑體亦一樣矣。諸醫,以次診候訖,所達與以楷同矣。上曰,時原任大臣入侍。出榻敎上曰,時原任,何故入來乎?時原任進伏,志修曰,臣等伏見藥院批旨,不勝憂迫惶悶,今此入侍,誠爲萬幸,而臣等,亦有入來事矣。上曰,何事也?志修曰,昨有予有所守之敎,故敢此來籲矣。疏章不爲奏御,則下情不能相通,豈不悶乎?致仁曰,非但下情之不通,有所守之敎,豈不萬萬惶悶者乎?翼謩曰,二十四字,慈聖時所受者也。殿下豈可如是乎?陽澤曰,下情不通,還屬餘事,旣受之後,刻之金石,被之管絃,何爲出此敎也?上曰,此等事將順,可也。致仁曰,此非將順之事也。上曰,此事欲使外人不知,予心獨自定,此亦幸矣。志修曰,王者之令,信如四時,使中外曉然知之,可也。上心之獨定,非好事也。陽澤曰,殿下雖云獨定於心,中外已知之,豈有奉承之理乎?上曰,此皆予之過也。受此故有此事矣。致仁曰,殿下豈樂爲哉?遵慈聖之敎,副億兆之望,勉强受之,累十年後,下敎如此,此王言之失也。上曰,二十四字,於予不當矣。致仁曰,至行純德,殿下誠度越百王,雖質諸百世而無疑,何爲出此敎也?爲人臣子,當以功德之實贊揚,豈可爲諛辭乎?惟乞速回天心,勿使上下相持焉。上曰,卿等之道理然矣。陽澤曰,殿下,亦知道理之當然,所守之敎,無乃太過乎?致仁曰,殿下旣已俯燭,則上敎云云,決是行不得之事矣。上曰,予之所守無形跡矣。致仁曰,諸臣章奏,一切不捧,豈可謂無形跡乎?翼謩曰,捧納疏章,還收四字之敎,則都無事矣。上笑曰,漢光武之不許群臣之稱聖者,此美事也。致仁曰,聖字,是人臣稱道其君之例語,光武此事,非比於今日之事。翼謩曰,臣未詳記,而光武因災異而有所云云也。志修曰,殿下欲使章奏間不用聖明等字,則群下猶不奉承,至於此事,則決不可奉承也。上曰,抑揚矣。上曰,東風豈不悶乎?致仁曰,聞禮判之言,東西諸邑,或有得雨者矣。翼謩曰,卽今則東風無傷也。上曰,藥房提調,持湯劑更爲入侍。出榻敎致仁曰,今日則一貼,願更進之。上曰,置之。致仁曰,臣言辭拙訥,誠意淺薄,未承感悟之敎,誠萬萬焦迫,願乞渙發兪音,以從群下之請焉。志修曰,上下如此相持,則無事中將有事矣。翼謩曰,不當守而守之,靜攝中酬應,豈不悶哉?上曰,太張大矣。致仁曰,殿下一言下敎,則何遽至張大乎?景祜曰,金若行固無狀,而因此而有此敎,損國體大矣。上曰,金若行暖昧矣。一夜之間,予有欲守之心矣。致仁曰,若聖心釋然,則雖少遲一兩日無妨矣。上曰,徐當思之矣。致仁曰,有徐當思之之敎,臣等退去矣。上曰,可謂緩執而硬推也。翼謩曰,今者下敎,又異於俄者下敎,惟願速下兪音焉。僉曰,臣等如不得請,則將日日求對矣。上曰,此月將盡,當與心商量其過不過而處之矣。陽澤曰,旣始之事,豈憚强聒乎?上曰,當三思之矣。翼謩曰,有三思感之訓,多思則反惑矣。致仁曰,疑惑之事,可以再思三思而至於此事,元非再思之事矣。上命時原任大臣先退,時原任,以次退出,上曰,慶尙左兵使李廷來,部將洪儆,入侍。出榻敎廷來進伏,上曰,下去,勉爲之。儆進伏,上曰,思昔日,予懷帳然矣,當爲勸武勉之。上曰,坐直承旨,儒臣入侍。出榻敎諸臣以次退出。
戊子五月二十六日酉時,上御集慶堂。坐直承旨儒臣,同爲入侍時,同副承旨鄭昌聖,校理洪樂信,假注書韓德厚,記事官朴道仁·金致九,以次進伏訖。上命儒臣承史,輪讀警世問答,諸臣讀畢,昌聖曰,今日時原任大臣,請對之事,伏聞殿下,以當思之爲敎云,此非可思而爲之之事,前後筵席,以二十四字屢下辭敎,臣等每一承聞,直欲鑽地而不可得矣。二十四字,非群下之所可獻,亦非殿下之所自得,蒼蒼陟降,眷顧所賜之字,殿下安得以任意爲之乎?樂信曰,臣惶恐敢達,乞從大臣之請,加聖三思焉。昌聖曰,天地之間,善惡萬物,無所不有,而天地未嘗損其大,日月未嘗損其明,殿下卽天地也日月也,豈因群下之罪而過自菲薄乎?且此敎未反汗之前,今日臣僚,實無以束帶立朝矣。上曰,其言過矣。樂信曰,特推體下之念,速賜回聽焉。上曰,當從容思之矣。樂信先退,上曰,徐有寧,何不入來?昌聖曰,終日往復,則不以館職撕捱云,而如是相持,門限將迫,誠悶矣。上曰,徐有寧之撕捱,其涉過矣,而一向相持,國體寒心,當下敎,牌招之命,爲先置之。出傳敎諸臣以次退出。
上在慶熙宮。停常參·經筵。
李在簡啓曰,大司憲李潭任所在外,執義掌令二員未差,持平尹光禮在外,一員未差,今日以監察茶時之意,敢啓。傳曰,知道。
藥房都提調金致仁,提調李景祜,副提調金器大啓曰,伏未審夜間,聖體調攝,若何,痰候,何如,寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,氣則一樣,明日入侍宜矣。中宮殿·惠嬪宮,口傳問安。答曰,知道。
上在慶熙宮。停常參·經筵。
李在簡啓曰,大司憲李潭任所在外,執義掌令二員未差,持平尹光禮在外,一員未差,今日以監察茶時之意,敢啓。傳曰,知道。
藥房都提調金致仁,提調李景祜,副提調金器大啓曰,伏未審夜間,聖體調攝,若何,痰候何如?寢睡·水刺之節,亦何如?臣等依下敎,率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今朔幾踰,餘朔何耐?氣則一樣矣。中宮殿·惠嬪宮,口傳問安。答曰,知道。
洪樂純,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
鄭昌聖啓曰,在外臺臣,申飭,過限者先遞差後禁推事,傳敎矣。掌令徐秉德,今已過限,遞差傳旨及禁推傳旨,捧入之意,敢啓。傳曰,知道。
韓必壽,以弘文館言啓曰,本館下番,無他推移之員,不得已以上番姑降入直之意,敢啓。傳曰,知道。
以承傳色口傳下敎曰,申光履·徐有隣遞差,徐有隣代洪纘海敍用除授,牌招察任。
傳于金器大曰,儒臣持警世問答,同爲入侍。
傳于鄭昌聖曰,儒臣持警世問答入侍。
韓必壽,以侍講院言啓曰,本院兼司書金基大,連日入直矣。移直玉堂,司書說書兼說書俱未差,下番他無推移之員,兼弼善徐浩修,時無職名,令該曹,口傳付軍職,與文學洪九瑞,一體牌招,以爲推移姑降入直之地,何如?傳曰,允。
兵曹口傳政事,副司果單徐浩修。
鄭昌聖,以吏曹言啓曰,今此宗廟朔祭大祝,前獻納洪檢塡差矣。時無職名,今該曹口傳付軍職,何如?傳曰,允。
兵曹口傳政事,副司果洪檢。
韓必壽,以吏曹言啓曰,今此宗廟朔祭大祝,前修撰李得臣塡差矣。時無職名,令該曹,口傳付軍職,何如?傳曰,允。
兵曹口傳政事,副司果李得臣。
韓必壽,以吏曹言啓曰,卽接通禮院牒報,則明日香祗迎時,左右通禮,不可不備員云,右通禮未差之代,口傳備擬以入之意,敢啓。傳曰,知道。
吏曹口傳政事,以李敬玉爲右通禮。
鄭昌聖,以兵曹言啓曰,今五月二十八日幼學尹光遠稱名人,自興化門入來,差備門外擊錚,依例令攸司囚禁科治,當該守門將,羅絅文,依定式推考,何如?傳曰,允。
戊子五月二十八日午時,上御集慶堂。藥房入診,儒臣同爲入侍時,都提調金致仁,提調李景祜,副提調金器大,記事官李翼運·朴道仁·金致九,校理洪樂信,醫官李以楷·慶絢·金季良·吳道炯·鄭允說,以次進伏訖。致仁曰,夜間,聖體調攝,若何?上曰,一樣矣。寢睡·水刺之節,亦何如?上曰,亦一樣矣。致仁,請進,湯劑,上進御後,仍請診候,上許之,以楷,診候後退伏奏曰,脈候左右三部度數調均,滑體亦一向矣。諸醫以次診候訖,所達與以楷同矣。上曰,提調,出去監煎。上曰,儒臣,讀問答。樂信,進前讀奏,諸臣以次輪讀。上曰,問答亦云,而東風甚悶矣。致仁曰,觀江水則關東多雨水漲云矣。上曰,藥房提調,持湯劑,更爲入侍。出榻敎上再進湯劑後,藥院諸臣先退。上命守廳承旨入侍。賤臣翼運,承命出來,與廳注偕入,復命後,仍爲退出。
戊子五月二十八日未時,上御集慶堂。守廳承旨·儒臣,同爲入侍時,同副承旨鄭昌聖,校理洪樂信,假注書韓德厚,記事官朴道天·金致九,以次進伏訖。上命儒臣·承史,輪讀警世問答,諸臣讀畢。上曰,玉堂,下諭乎?昌聖曰,已爲下諭矣。樂信曰,臣惶恐敢達,而番次不備,可悶矣。上曰,洪相簡在京乎?昌聖曰,未詳知矣。樂信曰,未及修史云矣。上曰,在院承旨誰也?昌聖曰,右承旨韓必壽也。上曰,內局之批,旣諭,今朔只有明日。明日延和門外,當香祗迎。儀註時刻,置之,待下敎,只入正時,次對,祗迎後,當便殿爲之。吏·兵曹歲抄次對後,該房承旨,待下敎持入。出傳敎上曰,徐有寧遞差乎?昌聖曰,以牌招置之爲敎,而不遞差矣。上曰,李秉鼎之以謙彬疏撕捱,不當矣。昌聖·樂信曰,不論前後,渾稱論思之臣,故撕捱矣。上曰,不得詳知疏語,而入直者出去,則他儒臣,亦當撕捱矣。昌聖曰,然矣。上曰,其日夜深,雖不諭,李秉鼎則雖目下事,不爲干涉,而於子之道,其初擧措,殊涉駭然。旣若此之後,一番撕捱,其何過矣。而特敎嚴飭之下,分義萬萬可駭。李命勳,則若是處義,歆慕李明煥而然乎?其夜召宗簿提調者,初意在焉。十分參酌矣。大抵問其本,卽李秉鼎也。釋褐之前,見其人,意謂謹飭年幼之儒,頃者以若干奏對,其心自露,與其父異焉。以裕昆錄時事撕捱,尙未釋褐,皮不存也。以伊後事言之,其板藏於史庫。大抵其時事無據者,欲印則礙眼,故莫知其文之若何,而其中滿腔黨心者,雖有金亮行之心者,亦不敢遂意。今謙彬,自南來乎,自北來乎?爲楚乎,爲趙乎?此正孔聖所云一鄙夫也。李秉鼎,則其何以直此時,與難耐直之命勳,作此駭擧,亦使諸僚逡巡。予則曰,使予夜深殿坐者,若問其本,非秉鼎而誰,雖已處分。秉鼎處義,命勳處心,萬萬無狀,故今乃悉諭焉。出傳敎上曰,徐有寧不以館職撕捱云,必有所執矣。昌聖曰,今已三日而留闕外,不敢承膺,以被罪爲限云矣。上曰,徐命九·徐孝修,曾已行公乎?樂信曰,然矣。上曰,旣下敎而靜而思之,玉署,春坊,一也,而亦不無異焉。故欲爲參酌下敎,非人君奬許者,初命牌招,更思,徒損國體,徐有寧施以不敍之典。出傳敎上曰,弘錄記注書持入,賤臣德厚,承命持入。上曰,未經者,承旨讀奏,昌聖讀之,至趙載俊名。上曰,誰子也?昌聖曰,趙集命子也。上曰,頃已除授乎?昌聖曰,頃果除授,而在罷職中,故還爲置之矣。上曰,在外人多矣。昌聖曰,金鍾秀,以母病陳疏下鄕久矣。樂信曰,申光緝則非久上來云矣。上曰,玉署,只有一人,事體寒心。申光緝外,在外儒生,一倂許遞。申光履校理,金基大副校理,徐有隣修撰,爲先除授,牌招察任。出傳敎上曰,金基大父,爲玉堂乎?昌聖·樂信曰,然矣。諸臣以次退出。
同日申時,上御集慶堂。儒臣入侍時,校理洪樂信,副校理金基大,右承旨韓必壽,假注書韓德厚,記事官朴道仁·金致九,以次進伏訖。上曰,朔祭報府持入。必壽曰,已持來矣。上命承旨讀訖,仍命注書出傳祭報府於政院。賤臣,承命奉傳于政院。上曰,坐直承旨,入侍。出榻敎上曰,李得臣在京乎?必壽曰,俄入祭報府矣。上曰,校理代李得臣,修撰代李命彬除授,牌招察任,莫云新錄舊錄,豈可任其便也?李致中副修撰除授,一體牌招察任。出傳敎同副承旨鄭昌聖進伏。上曰,升補爲幾抄,禮房問于成均館以奏。必壽曰,只爲初抄,而不復爲之矣。上曰,大司成誰也?必壽曰,李徽之也。上曰,國子長本職謝恩之後,承傳初抄云。事體寒心來頭當盛暑,其令卽爲擧行爲之,箴銘頌講,其停亦久,一體申飭。出傳敎必壽先退,上命儒臣承史,輪讀問答,仍命注書,催促洪纘海,賤臣還奏曰,洪纘海,方入開陽門矣。上曰,儒臣洪纘海,謝恩後入侍。出榻敎上曰,上番替直,洪纘海,持問答入來,樂信先退,纘海進伏,上命讀問答訖。上曰,儒臣父所製冊,何名?纘海曰,經世指掌也。上曰,注書持入。賤臣,承命持入,上命儒臣讀之,纘海讀畢。上曰,儒臣之父,用精神爲此書,儒臣,亦必熟聞矣。一元之義,何也?卽今爲午會乎?纘海曰,一元之中,有十二會,以時言之,幾爲午末矣。上曰,東國之檀君,便是盤古氏,而與堯竝立,何其晩也?纘海曰,天地之氣,自南而東,故東方稍遲矣。上曰,以地圖見之,山河大地之外,又有一世界云,然否?纘海曰,利瑪竇云,有如此地矣,然而未可詳也。上曰,洪奉朝賀,多聞博識,則儒臣似亦博識矣,曾見編髮矣。今則多髥而老蒼矣,儒臣先退。上曰,吏·兵曹歲抄中,此時何必費心?頃者違牌人,勿論不敍,一竝敍用,雖措辭特敎,只至不敍者,一體擧行。守令邊將,循例狀聞者,非贓汚,則依近例一竝敍用,單子啓下後,以此捧傳旨。出傳敎諸臣以次退出。
上在慶熙宮。停常參·經筵。
李在簡啓曰,大司憲李潭任所在外,執義·掌令二員未差,持平尹光禮在外,一員未差,今日以監察茶時之意,敢啓。傳曰,知道。
藥房都提調金致仁,提調李景祜,副提調金器大啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。今逢此年,誠是萬萬料表,而追憶昔年,一倍隕心之中,若過今日,來月歲已將半,一朔淡袍,只有此日,故今行朔祗迎,隨到闕門,微忱一倍,藏樂之月,只有六箇月。嗚呼,此後此心何抑,心豈二用?而爲民亦體昔也。目今雲漢,何時霈然?東風復吹,心切憧憧,爲先何孝,爲民何誠?一則予,二則予,何暇諭氣哉?中宮殿·惠嬪宮,藥房口傳問安。答曰,知道。香祗迎罷後,政院·玉堂·藥房口傳問安。答曰,知道。
傳于洪樂純曰,大臣·備局堂上引見。
又傳于曰,儒臣,持問答入侍。
又傳于曰,奉審承旨,入侍。
又傳于曰,宣傳官二員待命,騎馬二匹立之。
又傳于曰,宣傳官一員待命,騎馬三匹立之。
又傳于曰,騎馬四匹立之。
以承傳色口傳下敎曰,望八其君,復政後,一朔六對,皆爲之。今日臣子如是乎?今覽各司坐不坐單子,公然稱頉者多,故單子下之,諸堂一倂越俸一等。承旨不能申飭,捧此以入,一體越俸一等,傳旨卽爲捧入。
以備忘記,傳于李在簡曰,其君雖衰,一朔六對,必也爲之,則爲今日臣子,何敢若是偃便?今下單子中,稱頉諸堂,一倂越俸一等。
以承傳色口傳下敎曰,以此備忘,頒布。俄者下敎置之,承旨越俸亦置之。
以備忘記,傳于李在簡曰,頃者只云夜直,故其言難信,今夜命審,東學訓導許湜,南學訓導李翼祥,西學訓導李陽馥,皆果闕直。遐方之人,幺麽之事,焉敢欺君?事之無嚴,莫此爲甚。一竝先汰,雖赦,勿復檢擬。
以承傳色口傳下敎曰,傳旨卽爲捧入,所居處知入。
戊子五月二十九日辰時,上詣延和門外。香祗迎入侍時,行都承旨金器大,左承旨洪良漢,右承旨韓必壽,左副承旨洪樂純,右副承旨李在簡,同副承旨鄭昌聖,記事官李翼運,假注書韓德厚,記事官朴道仁·金致九,以次侍立訖。上具翼善冠·黑圓領袍,乘輿出通陽門,延和門外降輿,就板位。香祗迎後,隨香步詣興化門,仍爲乘輿。上曰,都承旨馳往豐壤碑閣,奉審以奏。出榻敎上命禮房,書藥房批答訖。必壽曰,內局提調,請承候矣。上曰,藥房提調,持湯劑入侍。出榻敎藥房都提調金致仁,提調李景祜進伏。致仁曰,夜來,聖體若何?上曰,一樣矣。致仁進湯劑,上進御訖。致仁曰,一貼又爲待令乎?上曰,一貼,次對時當更服矣。仍命禮房,讀湖南·海西·江華雨澤狀啓,必壽讀訖。上曰,二十三日,雨果多來矣。致仁曰,湖南雨周洽,而畿內南陽等地,多來云矣。上曰,中官之放恣,莫甚於近日,年雖少,若有資級,則偃便爲事,甚至於互相推托,頃日不挾侍而極矣。幼穉者學習,前後申飭,意蓋防微之義,今者一下敎,雖諸臣,不敢若此。幺麽內豎,聞敎之後,擧䄂至腹,此其意何敢欺乎?大抵金明佑之驕氣,難兄難弟,事之放恣,莫此爲甚。當該中官金明佑,越俸六等,小抑此輩滿腔驕蹇之習。出傳敎上還入大內,諸臣問安後退出。
戊子五月二十九日辰時,上御集慶堂。藥房入診入侍時,都提調金致仁,提調李景祜,右承旨韓必壽,記事官李翼運·朴道仁·金致九,醫官李以楷·慶絢·金季良·吳道炯·鄭允說,以次進伏訖。致仁曰,夜間,聖體調攝,若何?上曰,一樣矣。寢睡·水刺之節,亦何如?上曰,亦一樣矣。致仁曰,請進湯劑,上進御後,仍請診候,上許之,以楷診候後。退伏奏曰,脈候左右三部,度數調均,滑體亦一向矣。諸醫以次診候訖,所達與以楷同矣。上曰,藥房提調,持湯劑,更爲入侍。出榻敎上進御後,諸臣以次退出。
同日同時,上御集慶堂。大臣·備局堂上儒臣,同爲引見入侍時,領議政金致仁,左議政韓翼謩,知中樞李昌誼,行兵曹判書趙雲逵,綾恩君具允明,刑曹判書洪重孝,行司直韓光會,戶曹參判金時默,副校理金基大,修撰洪纘海,左副承旨洪樂純,假注書韓德厚,事變假注書卜台鎭,記事官朴道仁·金致九,以次進伏訖。上曰,內局次對,同爲入侍。出榻敎翼謩曰,日氣甚熱,聖體若何?上曰,一樣矣。翼謩曰,隨香臨門,步履甚輕,下情慶幸矣。上曰,夏月將半,不得展謁於太廟,此心難抑矣。致仁曰,當此極熱,何以行展拜之禮乎?翼謩曰,若加節宣之方,則此所以奉宗廟之意也。寢睡·水刺之節何如?上曰,別無減矣。致仁曰,北道結役,紊亂莫甚。每有公用,輒必加斂於民,此所以有年前改詳定之擧,而其後前道臣金器大,就其中掣礙處,條報備局,從便釐正。自此加斂之弊,可以永杜,而儲其用餘,則亦足爲前頭水旱之備,其爲北民惠大矣。昨年本道,未免失稔,目今亢旱亦甚可悶云。如此之時,尤宜另加申飭。南關守令中,如或有違越定式,害及民間者,令道臣隨聞論罪,繩以重典之意,出擧條分付,何如?上曰,爲民之事,守令,其或違令,其若下手,此無異於不法,有此者,隨現狀聞,施以禁錮之律。知中樞李昌誼曰,大臣,以北關詳定事,申飭爲請者,儘爲的當矣。守令犯科,固宜嚴禁,而深北鄕習異常,稱以詳定不足,輒不無私會加斂之擧,此弊尤不可不嚴飭而痛懲矣。上曰,所奏誠是,一體嚴飭。出擧條翼謩曰,日者五衛將郭聖濟·鄭碩臣,俱入侍衛處分中矣。其後聖濟仍任,碩臣獨否。似有一體分揀之道,敢達。上曰,一體敍用仍任。出擧條致仁曰,碩臣,家在水原地,而曾聞爲親負祿米,一日能往返云矣。上曰,不偶然矣。翼謩曰,雖以其才言之,能中貫革三十餘矢矣。上曰,洪纘海,當初陳章乎,直爲入來乎?注書奏之。賤臣起伏曰,初不陳章而入來矣。上曰,汝果詳知乎?賤臣曰,凡陳章到院者,小臣守廳,故卽知之,而洪纘海,則初無陳疏之事矣。上曰,昔年見之,館錄中人,若有撕捱者,雖自劃不膺命,不然,無他撕捱之端,豈特古也?一牌承命,予亦見矣。近者奚徒儒臣,凡初除一番紙與墨,以黑沓白爲高致,以今番二儒臣言之,金基大方在直處,故卽爲膺命一人。無他撕捱,則其宜循例膺命,而開陽門外,非歇休所,則注書先稟,來到開陽門,下敎之後謝恩,若式陳章而然。非徒無益,事體寒心,故欲爲下敎,今聞無是事。開陽門三字所奏,注書,從重推考。出傳敎上曰,李秉鼎·李命勳處分外,有誰也?樂純曰,朴取源·朴師崙·金致恭·趙宗鉉也。上曰,人君處分,其宜得中,李秉鼎·李命勳事,已下敎而靜思之,朴取源,前雖違牌,其日卽來,聞其初到,亦金致恭。以此觀之,朴師崙之亦非違牌可知。至於趙宗鉉,則爲大祝,雖給其單,事過後捧單事已下敎。此已遞者,一體處分,非特混圇,豈綜覈之意乎?因二人之逗留門外,撕捱雖有輕重,混被其飭,無下敎。今日歲抄,其將遺漏,趙宗鉉勿問,依下敎遞職,其餘三人,給牒敍用。出傳敎致仁曰,以李秉鼎·李命勳事,連下嚴敎,年少儒臣,不知事體,則那無處分,而傳敎中,書以兩兒豎職是儒臣,則恐欠王言矣。上曰,卿言是矣,其傳敎持入。台鎭奉入。上曰,觀此兩兒豎就直七字,改以仍此諸人逡巡,豈不寒心?改書,可也。樂純改書訖,上曰,俄者中官處分,傳敎持入。樂純曰,持入矣。上曰,擧䄂至腹之䄂字,書以神字耶,手字耶?樂純曰,書以䄂字矣。上曰,是矣。擧袖至腹,乃驕氣也。雲逵曰,來六月初七日,昌德宮動駕時,傳敎中馬軍則無下敎者,以幾哨磨鍊乎?上曰,一哨,可也。雲逵曰,初七日昌德宮齋宿時,以隨駕一哨軍內外營入直事,命下矣。一哨隨駕,揆以軍制,終涉單薄。且以此有難分排,入直前後廂軍及內外營入直軍,依昨年例擧行,何如?上曰,今亦依此擧行。出擧條上曰,二十四字中,至行聖功等字,予尤愧矣。致仁曰,旣有當思之敎,何爲出此下敎也?翼謩曰,過又過之,聖敎不能匡救,臣等之罪也。上曰,予豈曰不書之乎?致仁曰,以有所守爲敎,則與不書何異也?翼謩曰,決不成之事,殿下宜體念矣。上曰,歲抄不眩亂乎?樂純曰,已擧行矣。致仁曰,未給牒者多,前冬亦不爲歲抄矣。上曰,島配重於告身,而五等則久矣。翼謩曰,當初議律之時,宜加審愼矣。大臣備堂先退,上命儒臣承史,輪讀問答,諸臣讀畢。樂純曰,伏聞數日前時·原任大臣,有所仰陳者,而俄承靳持之聖敎,誠極抑鬱焦悶矣。求之事理,實爲過當。以國體言之,非如此下敎者,煌煌二十四字,卽陟降之所賜,而一國臣民之所共戴,殿下宜加三思,速爲回聽矣。基大曰,承宣旣達而乞賜允許焉。纘海曰,承宣及上番,旣已陳達,而臣又惶恐敢達,得伸群下之情伏望。上曰,置之。樂純曰,大臣方悶迫,顒俟下敎,而若久靳允許,則臣等,將盡在下之道矣。大小章奏,皆給之,一日二日,至於此日,實爲切悶矣。上曰,過矣。基大·纘海曰,群情不勝抑鬱矣。諸臣以次退出。
同日酉時,上御集慶堂。都承旨入侍時,都承旨金器大,假注書韓德厚,記事官朴道仁·金致九,以次進伏訖。上着笠起坐。器大曰,奉審則無頉,而碑閣無雨露處矣。上曰,往返頗遠矣。器大曰,百餘里矣。諸臣以次退出。
以上缺肌膚尙好矣。上曰,畿民先退,遠方民進前,延日·榮川·白翎·牙山·忠州·淮陽·吉州·同福·平壤民人等進伏。上曰,汝等,何以入京乎?民人等曰,或以商賈來,或以上納來矣。上曰,年事何如?民人等曰,牟麥則諸道或豐或凶,移秧則多望雨處矣。上曰,農時遊食軍,無事上京,則速令下送,可也。遠方民人退去。上曰,陟降鑑臨,而服此臨門,愧矣。今年欲進服而未果矣。致仁曰,藏樂淡服,已是過中之擧,而何爲復出此下敎也?景祜曰,金若行之五月後,勿爲藏樂之言是矣。上曰,豈曰,是也。致仁曰,陟降鑑臨,必同如此下敎矣。上曰,比諸聖祖加一歲,此豈孝哉?致仁曰,此爲孝矣。上曰,何爲孝也?致仁曰,玉候康寧,奉宗廟社稷,此爲孝也。上曰,腰間如粟出者,慮或蔘熱也。醫官李以楷曰,聖上血氣猶旺,故有此症,而不過寒痰所崇,決非蔘熱也。上曰,日前大臣有所奏,故兒豎二字,卽爲還收,而大抵新錄中,年少儒臣,以予觀之,皆兒矣。致仁曰,洪相簡四代立朝矣。上曰,洪纘海與洪樂信,年不懸殊,而纘海則以多髥之故,老倉判異矣。致仁曰,盛暑臨門,酬應多時,不可不加進茶飮矣。上曰,一時所進茶,爲幾合?以楷曰,三合矣。上曰,服之支離,如一升强進,故如是矣。上曰,近日無陳章事矣。致仁曰,頃有從容思之,下敎臣等,方顒俟矣。上曰,初伏何日?致仁曰,初四日矣。上曰,近來朝則頗涼,雨意漠然矣。致仁曰,風氣似釀雨矣。景祜曰,不至大段旱矣。泰齊曰,未移秧處,不多矣。器大曰,臣於日昨奉審〈之〉行,見路邊田畓,未移秧處少矣。上曰,東門外,多芹田,惜矣。致仁曰,東門外,禾則不善成實,而芹則大利矣。上曰,補充隊,屬於何處?景祜曰,古則屬掌隷院今則屬秋曹矣。致仁曰,立案於秋曹矣。器大曰,次對前,不可酬應之下敎,臣等,眩於擧行矣。致仁曰,此下敎,決難奉承矣。上曰,酬應則爲之矣。致仁曰,夕湯劑,尙未進御,下情焦迫,今方待令矣。上曰,置之。致仁曰,還內後入之乎?上曰,依爲之。上命承旨讀西伯雨澤狀啓。上曰,狀啓中,有沙汰處云,關西則雨多來矣。致仁曰,然矣。上曰,噫,値此古往今來所無之年。嗚呼,七十五歲,夢裏猶嗚咽,挨過前月,今逢此月,是豈孝乎?藏樂之限,今朔外,只有六個月。嗚呼,來春鼓吹,將復聞乎?此猶追慕國初之意,昨日纔過,今逢此月,雖無追服之義,必也表心。昨日以淡服祗迎,以表予終其朔之意,月初衮衣臨門,意蓋深也。而嗚呼,其月不先不後,適値此日,爲昔表其忱之意雖伸。嗚呼,此月此日,不耐之心何抑,今朝下政院之敎,旣諭靜心數日然後,庶可伸心,今日臨門之心,若壬寅仲秋矣。出傳敎致仁曰,壬寅仲秋之敎,臣等,未詳聖意矣。上曰,壬寅仲秋,是禫月矣。致仁曰,如此下敎,實爲過矣。以文字書之,萬民皆見,而引喩失當矣。景祜曰,此異於前席之敎矣。樂純曰,誠如大臣之言,不可以書諸文字矣。上曰,書出文字,然後庶可以白其心於後世矣。致仁曰,以書頒布,便作禮文,不當如是下敎矣。樂純曰,俄下政院之敎,旣過中,而今此下敎,尤爲過矣。致仁曰,前月淡服,寔是過矣,而此下敎,引喩失當,卽爲改書出伏望。上曰,淡服藏樂,小伸微忱,而今日服此愧心,故特頒此敎耳。樂純曰,臣方執筆,伏乞改書焉。上曰,不可改矣。致仁曰,壬寅之上,乞添之心二字。上曰,之心二字,添之,可也。樂純添書訖。上曰,今予所逢,古今所無矣。致仁曰,三代以後,享國長久,其豈無乎?景祜曰,聖算靈長,祖宗想必悅豫,臣民不勝慶幸矣。上曰,畿伯先退,可也。泰齊退出。上曰,禁漏官入侍,黃大中進伏。上曰,汝輩操縱禁漏,申後酉戌時太促,都是早爲退休之計,極爲駭然,勿復如前,可也。大中先退。致仁曰,首醫方泰輿,昨有敍用之命,依例還屬本院,口傳付軍職,何如?上曰,依爲之。出擧條上曰,鄭碩臣入侍,碩臣進伏。上曰,有鬚乎?致仁曰,有勒鬚矣。上曰,何處居乎?碩臣曰,居水原矣。上曰,尙能射乎?碩臣曰,少時射柳葉箭五十矣。今則不過射三十矣。上曰,騎馬來乎?碩臣曰,步來矣。上曰,曾負米下鄕云,然否?碩臣曰,爲親欲負三斗米,則重,故負二斗米百餘里地,一日往返矣。上曰,年幾何?碩臣曰,七十五矣。上曰,又得同甲矣。致仁曰,五衛將郭聖濟,亦七十五,而尹昌東則乙亥生云矣。上曰,文武同甲,俱備於五衛將矣。尹昌東蔭官乎?致仁曰,蔭仕矣。上命碩臣先退。致仁曰,竟夕勞動,茶飮加進,伏望。上進御訖。致仁曰,明日湯劑,依例入之乎?上曰,依爲之。上乘輿建明門內。上曰,魚錫定敍用乎?在簡曰,未也。上曰,前承旨魚錫定所奏,雖涉駭然,而釋褐屬耳。不過鄕闇之致,而其處分者,卽末端事也。而靜而思之故,咸原之意。卽昔年,以儒臣陳章,有飭敎,故於此事,意不敢之意也。而錫定所奏,其亦糢糊,故重其事而處分。靜而思之,此咸原之意,雖是錫定之奏,矇矓而然也。其子何惜,而宜諒其父之心,特爲給牒敍用。噫,此非爲錫定也,寔爲咸原之心也。出傳敎上笑曰,以此言之,然後咸原之心安矣。以陳章故,不爲畫像云者,錫定妄發矣。上曰,升補爲幾抄?必壽曰,今日爲再抄矣。上曰,今日設場與否,何以詳知?必壽曰,臣見入場人,故知之矣。上曰,精神索漠,方在靜攝,故以夏若秋,亦莫知初庚申飭,更思之,初庚不過若干日,盛暑庭中,有甚於冬,今聞再抄,今日爲之云。此後,今當盛暑,立秋後爲之。若不稽滯,初冬前,自可了當。以此,分付本館,以示予爲諸臣之意。出傳敎上還入大內,諸臣問安後退出。
上在慶熙宮。停常參·經筵。
日出時,日色赤。
下直,豐基郡守李迪輔。
李在簡啓曰,大司憲李潭在外,執義掌令二員,持平二員未差。今日以監察茶時之意,敢啓。傳曰,知道。
藥房都提調金致仁,提調李景祜,副提調金器大啓曰,昨日臨門酬應,移晷還內,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。今則謝文,只在此答,今逢此年,是豈孝哉?其過昨月,是豈孝哉?爲表其意,再昨淡服,昨紅衣,意雖深也,是豈孝哉?淡服紅衣,再昨昨日,心雖在矣。昨月料表,其況今月,是豈孝哉?若問庚子設廳則是月,若問其時承傳色,則昨日特加中官之祖也。嗚呼,此承傳色,其果有功於昔年乎?其於過三年而陞資,興惟及此,此心何抑?特資其孫,意槪深矣。且問其時,權差中官,亦昨日特資中官之父也。奚特操守之可尙,意亦深矣。冥然息食,有此昨敎,是豈孝哉?一猶冥然,況五乎?予意已諭,昨日靜息,然後今逢此月之心,其可少舒。若是酬應,豈曰孝哉?予心若此,內局泰輿遲滯,猶爲能入侍,中官其加,猶若自小,此豈彼哉,是豈孝哉?諭雖若此,若水投石,是豈孝哉?予心若是憧憧,今日諸臣,視若泛泛。八日之前,雖內局循例酬應,何顔拜殿?建功湯,五日之前煎入,八日後入侍,中宮殿·惠嬪宮口傳問安。答曰,知道。
洪樂純,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
藥房口傳啓曰,近日以來,筵席之所提敎,絲綸之所頒下,無非孝思之發,而至有昨日次對前不欲酬應之敎矣。雖係尋常引接,多日阻隔,實爲悶迫。臣等,昨已屢陳下情,則今此本院批答中,八日後入侍之命,尤是千萬意慮之外,殿下試垂察焉。當此靜攝之時,診候之一日間斷,猶爲不可。目今至八日,其爲幾箇日子,而乃下此決不敢奉承之敎耶?湯劑一貼,纔已依下敎封入,而焦鬱之極,敢此來詣閤外,冒瀆衷懇。伏乞暫許召見,俾得趁時診察焉。惶恐敢啓。答曰,批答之後,來臥資政殿矣。須使此心少舒,而其止之。
藥房口傳再啓曰,臣等,來詣閤外,顒俟兪音,及奉批答,又何止之之敎,何殿下之不少諒察至此乎?臣等,如可以止,則當此聖慕冞切,孝思無極之時,初何敢爲冒瀆之計哉?誠以診候之不可一日間斷,而批旨則乃以八日後入侍爲敎,今日任保護之職者,徒知嚴畏奉承聖敎而止焉,則其可曰有臣分乎?雖伏承移次舒□□敎,而不得準請之前,決不敢退去。玆不得不復犯瀆擾之罪,申暴懇迫之忱,惟聖明,更加三思,暫許引接,千萬伏望,惶恐敢啓。答曰,從容臥此,今始還次,其止之。
以承傳色口傳下敎曰,昨已諭,此君休臣息之意,其何若此?其止之。
藥房口傳三啓曰,臣等再啓煩籲,悉陳不得請則不敢退之意,而迺殿下,不少諒察,洊下止之之敎。臣等,相顧焦迫,繼以訝惑。今日聖慕之切,孝思之篤。臣等,雖甚愚迷,寧不仰認?而第念此時保護之節,尤不容少緩,則診筵不可以聖慕之切而不許也。湯劑,不可以孝思之篤而不進也。以殿下之明聖,豈不諒此而猶此一向牢拒?此莫非臣等,誠淺未孚之致,臣等,固自訟之不暇,而今則日已向夕,入侍診候,晷刻爲急。又不得不冒罪瀆擾,特借方寸之地,俾臣等持入湯劑,千萬伏祝。惶恐,敢啓。答曰,昨已諭,卽休息之意,昨日紅衣,若此然後,可以表忱慕也。休資政,卿等隨來,此堂其亦隨,今朝批答,予已謝文,故諭以內局而已,礙眼何文而若此乎?休請,以安予心。
以承傳色口傳下敎曰,似以八日子,如此,當觀勢爲之,其止之。
藥房口傳四啓曰,伏奉三啓之批,又靳一兪之音,政此聚首焦迫之際,卽下口傳之敎,諭以觀勢爲之。伏想日月之明,庶幾俯燭下情,而第念日已夕矣。診筵未成,揆以保護之道,已多失職之罪,而今乃仰恃觀勢之敎,遽然相率而退,今日如是,明日又如是,則是豈臣分之所敢出哉?玆又不避煩瀆,冒死更籲。伏乞亟加諒察,卽許引接焉。惶恐,敢啓。答曰,卿等若是,隨請,特寢八日之敎,卿等休焉。
以承傳色口傳下敎曰,俄者下敎置之,以此頒布焉。
傳于金器大曰,方泰輿雖還屬內局,入侍時則拔之。
備忘記,今之凍魚笋,予常小焉,鄭碩臣之爲親負兩斗米,何異仲由?且三斗其重故,負二斗云者,其亦誠實。彼碩臣,古雖爲此,今何復諭?且其年七十五歲云,予心一倍,特加一資。僉使有窠,今日內備擬,其使碩臣,有昔楚仲由列鼎之慕。
以承傳色口傳下敎曰,僉使若有窠,稍勝處爲之。若無窠,待窠卽爲之,有無知奏。
兵曹口傳政事,以鄭碩臣爲蒜山僉使。
李在簡,以義禁府言啓曰,前持平尹光禮禁推事,傳旨啓下矣。尹光禮,時在忠淸道石城地云,依例發遣府羅將拿來,何如?傳曰,允。
上在慶熙宮。停常參·經筵。
卯時辰時,日暈。
李在簡啓曰,大司憲李潭在外,執義掌令二員,持平二員未差,今日以監察茶時之意,敢啓。傳曰,知道。
藥房都提調金致仁,提調李景祜,副提調金器大啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣,明日入侍,宜矣。中宮殿·惠嬪宮口傳問安。答曰,知道。
藥房口傳啓曰,昨犯屢瀆,未蒙一兪,及承八日字還寢之敎,始敢黽勉而退者,以其有今日如例入侍故耳。半日顒俟,批旨卽下,而敎以明日入侍。在他時,則臣等,固何敢更爲陳情?而第伏念當此盛暑,聖候之不得診察,已至多日,湯劑之不得持入,尤爲切迫。今此煩啓,極知惶悚,而悶鬱之極,冒陳下情。伏乞特垂諒察,暫許召見焉?惶恐,敢啓。答曰,特寢八日之命,旣知明日入侍之敎後,卿等如此,誠是料表。初一紅衣,數日休息,然後心可勝矣。休請焉。
韓必壽,以弘文館言啓曰,新除授副校理申光緝,自鄕上來,副修撰李致中,連呈辭單,不爲行公,竝卽牌招察任,何如?傳曰,允。
韓必壽,以侍講院言啓曰,本院下番,連日姑降入直,事甚未安,兼司書金器大,卽爲牌招入直,何如?傳曰,允。
洪樂純,以備邊司言啓曰,本司武郞廳金樂豐,奔走勤仕,已滿十五朔,依例六品遷轉事,捧承傳施行,何如?傳曰,允。
韓必壽,以奉常寺言啓曰,東籍親耕田所種小麥,打作則所出爲三石之意,敢啓。傳曰,知道。
鄭昌聖,以兵曹言啓曰,今六月初三日,恩津居保人崔昌彬稱名人,自興化入來,差備門外擊錚。依例令攸司囚禁科治,當該守門將李明東,依定式推考,何如?傳曰,允。
上在慶熙宮。停常參·經筵。
洪樂純啓曰,大司憲李潭在外,執義·掌令二員,持平二員未差,今日以監察茶時之意,敢啓。傳曰,知道。
藥房都提調金致仁,提調李景祜,副提調金器大啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。今予此心,惟在昌德,今日初庚,朝見細雨,其若問答,予自知之,方切甘霈。下敎時入侍,中宮殿·惠嬪宮,口傳問安。答曰,知道。
備忘記,豈云過前月,今月何月?七十五歲逢前月,四十八歲逢今年,是豈孝哉,是豈孝哉?且憶昔年己丑年,昔年寶算若何?敢惟辛丑,予年若何?隨事興懷。嗚呼,昔之己亥,忠臣志士掩抑者,而予則冥然,予則冥然,今幾十年,今幾十年,興惟及此。此心何耐,況雖製祭文,嗚呼三榻,只傳一榻,亦豈孝哉,亦豈孝哉?此中若得霈,當體昔酬應,其雖視昏,望雲則欲晴,亦予誠淺,亦予誠淺。霔下然後,內局詣閤。
傳于金器大曰,儒臣,持警世問答,同爲入侍。
洪樂純啓曰,左邊捕盜大將李殷春加出事,楊州地出去,而所佩命召及大將牌·傳令牌,來請還納,何以爲之?敢稟。傳曰,仍佩往來焉。
洪樂純啓曰,左邊捕盜大將李殷春加出事,楊州地受由下去時,所佩命召及大將牌·傳令牌,仍佩往來事,命下矣。在前如此之時,有他邊大將兼察之例,何以爲之?敢稟。傳曰,右將兼察之意,牌招聽傳敎。
洪樂純,以備邊司言啓曰,諸道各邑,自備局,分等賞罰,旣有定式矣。取考丁亥自備穀數爻,則義州前府尹鄭光漢當爲居首,而秩是二品,陞敍之典,無所可施,自在勿論。未滿十石之通川縣監李命杰,依定式越三等,何如?傳曰,允。
以承傳色口傳下敎曰,東·西郊,遣宣傳官,雨之均洽與否,看審以奏。
戊子六月初四日未時,上御集慶堂。藥房入診,儒臣同爲入侍時,都提調金致仁,提調李景祜,副提調金器大,記事官李翼運·朴道仁·金致九,校理申光緝,金基大,醫官李以楷·慶絢·金季良·鄭允說·李長周,以次進伏訖。致仁曰,昨今日熱,甚矣。大霈洽降,此時聖候若何?上曰,一樣矣。寢睡·水刺之節,亦何如?上曰,亦一樣矣。請進湯劑,上進御後,仍請診候。上許之,以楷診候訖。退伏奏曰,脈候左右三部調均,滑體亦一向好矣。諸醫以次診候訖,所奏與以楷同矣。上曰,藥房提調持湯劑,更爲入侍。出榻敎上曰,承旨李在簡許遞,其代前府使李在協除授,牌招察任,房順房。若不解由,勿拘。出傳敎上再進湯劑後,命儒臣進前,讀問答,諸臣以次輪讀訖。致仁曰,明日湯劑,亦當依例煎入乎?上曰,只明日,可也。致仁曰,下敎何如,見過中也。曾前亦只於當日停止矣。上曰,他承旨入侍。出榻敎藥院諸臣先退。
戊子六月初四日申時,上御集慶堂。他承旨入侍時,左承旨洪良漢,假注書韓德厚,記事官朴道仁·金致九,以次進伏訖。都承旨金器大,記事官李翼運先退。上命儒臣承史,輪讀警世問答。諸臣讀畢。上命儒臣先退。副校理申光緝·金基大先退。上曰,新除承旨李在協,爲何房?良漢曰,似是禮房矣。上曰,承旨雖順房,戶禮房換房。出傳敎上命承旨讀嶺南·湖南·關北·松都農形狀啓。上曰,二十四日雨不來乎?良漢曰,西北未周洽,而南中則多來,行人阻水云矣。諸臣以次退出。
上在慶熙宮。停常參·經筵。
洪樂純啓曰,大司憲李潭在外,執義·掌令二員·持平二員未差,今日以監察茶時之意,敢啓。傳曰,知道。
藥房都提調金致仁,提調李景祜,左承旨洪良漢啓曰,時雨霈然,頓滌蒸暑。伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。今日此心,惟在昌德,興惟庚子年延化門內直宿,況若此日。此際悶旱憧憧,豈云高高,愛恤元元。恤民若此,涼德何負?雖然,今者霈然,諸道同然乎,松都亦沾乎?其許筵,只在今日,待下敎,與備局同爲入侍,中宮殿·惠嬪宮口傳問安。答曰,知道。
傳于洪良漢〈曰〉,待下敎詣閤。
傳于李在協曰,引見內局,同爲入侍。
鄭昌聖,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
吏曹口傳政事,以金鍾正爲兵曹參判,以李在簡爲刑曹參議。
傳于李在協曰,中官越俸下敎,一倂置之。
傳于洪良漢曰,承旨入侍。
李在協,以義禁府言啓曰,再明日擧動時,大駕各差備都事,不可不備員,楸子島出使都事朴應煥,卽令該曹口傳相換,以爲分排之地,何如?傳曰,允。
吏曹口傳政事,禁府都事朴應煥,司䆃主簿朴道翔相換。
鄭昌聖,以兵曹言啓曰,卽接南所衛將牒報,則承政院後門外,松木一株,因風折落云。令該所依例斫去之意,敢啓。傳曰,知道。
鄭昌聖,以兵曹言啓曰,卽接南所衛將牒報,則所屬都摠府前路雜木一株,去夜風雨腰折云。依例令該所斫去之意,敢啓。傳曰,知道。
鄭昌聖,以刑曹言啓曰,罪人朴天起,特減一律,湖沿定配,當日押送事,判下矣。朴天起依判下,忠淸道韓山郡定配所,當日押送之意,敢啓。傳曰,知道。
鄭昌聖,以兵曹言啓曰,卽接西所衛將牒報,則弘文館西邊松木一株,今日風雨折落云。令該所依例斫去之意,敢啓。傳曰,知道。
以承傳色口傳下敎曰,其雖偏狹,追憶昔年,此心一倍,方泰輿下敎,置之,使之依例入侍。
以承傳色口傳下敎曰,今日次對,豈若此乎?文卿宰中,趙明鼎置之,其外在京懸註人,皆牌招入侍。
戊子六月初五日辰時,上御集慶堂。藥房入診入侍時,都提調金致仁,提調李景祜,左承旨洪良漢,記事官李翼運·朴道仁·金致九,醫官方泰輿·李以楷·慶絢·吳道炯·鄭允說·崔觀泰·徐命緯·許溫,以次進伏訖。致仁曰,夜間聖體調攝,若何?上曰,一樣矣。寢睡·水刺之節,亦何如?上曰,一樣矣。致仁請進湯劑,上進御後,仍請診候,上許之。泰輿診候訖,退伏奏曰,脈候左右三部度數調均,滑體亦一向矣。諸醫以次診候訖,所達與泰輿同矣。上曰,藥房提調持湯劑,更爲入侍。出榻敎上再進湯劑後,藥院諸臣先退。
戊子六月初五日辰時,上御集慶堂。大臣·備局堂上引見入侍時,領議政金致仁,左議政韓翼謩,知中樞李昌誼,行吏曹判書申晦,行兵曹判書趙雲逵,綾恩君具允明,刑曹判書洪重孝,副司直韓光會,副護軍李章吾,戶曹參判金時默,淸川君金鍾正,吏曹參判鄭存謙,副校理申光緝,同副承旨鄭昌聖,假注書韓德厚,事變假注書卜台鎭,記事官朴道仁·金致九,以次進伏訖。上曰,都承旨,不來乎?致仁曰,有實病云矣。上曰,都承旨許遞,其代前都承旨宋瑩中除授,牌招察任,房順房。三院副提調例兼。出傳敎上曰,臺諫入來乎?致仁曰,不入來矣。上曰,噫,今日次對,予豈樂爲?名曰次對,旣無耳目,古豈有哉?逡巡其南,何辭其東,李致中只推,獻納除授,卽爲牌招入侍。出傳敎上曰,今番雨,非驟雨乎?致仁曰,非驟雨而周洽矣。上曰,誠幸矣。致仁曰,如此極熱,經宿動駕,已極焦悶,而殿下每當齋宿之時,則寢睡不能穩,有妨於節宣之方。伏乞八日早爲動駕,晩後還內,何如?翼謩曰,不以筋力爲禮焉。當此寶算彌高之時,不可過爲勞動也。致仁曰,如此長日,早出宮,晩還內,則雖不經宿,而情禮俱可伸矣。上曰,尙不得太室展拜,雖知使大臣攝行,心不忍矣。致仁曰,何可以不得展禮,勞聖心乎?層階升降,雖拜禮,決難行矣。上曰,果難矣。致仁曰,殿下旣知其難,則何可强爲乎?凡難耐之事,强爲則所損非細矣。伏願以禮節之。上曰,動駕當下敎矣。致仁曰,以八日爲之乎?上曰,若然則三日不欲酬應矣。致仁曰,此非如此下敎者矣。上曰,雖世孫問候,難以酬應矣。致仁曰,以八日動駕,則添得一日,八日前不許診筵則誠悶矣。上曰,一歲藏樂,一朔淡服,況初八日乎?當行三日之制矣。致仁曰,藏樂淡服,已是過中,而此時何以行三日之制乎?上曰,八日當進餕餘,雖云三日,實則二日矣。七日香祗迎後,卽當隨往,以八日動駕如何矣?致仁曰,祗迎後還內,齋心少無所妨矣。上曰,祗迎後還內偃臥,豈曰孝乎,當移御他所乎?致仁曰,非常御所,則不可暫臨矣。上曰,再昨年六月日記入之,台鎭奉入。上曰,再昨年不爲祗迎乎?昌聖曰,不爲祗迎,而當日動駕矣。上曰,乙酉日記入之,台鎭奉入,昌聖考奏訖。上曰,予亦有自量,諸大臣苦請,當日行禮,曉朝豈異?初八日當爲動駕,三嚴寅正初刻,單嚴爲之,若此,昌德宮直宿,不必擧論,敦化門除標信,只前期開門事,分付衛將。出傳敎上曰,寅正爲何時,知入?台鎭還奏曰,平明時矣。上曰,昌德宮當日回駕事,旣已下敎。三營軍合一哨隨駕,而訓將只率新營標下軍,都領,隨駕禁軍一百名,挾輦軍八十名,皆以內入直軍擧行。回駕後復入直,扈衛軍局將置之,馬軍一哨,亦以入直軍隨駕,駕前駕後,依例隨駕。出傳敎致仁曰,今日診筵,當預稟,明日不可不進湯劑矣。上曰,湯則置之,茶則進之。致仁曰,臣等,當持而入侍矣。上曰,明日藥房提調,持蔘苓茶,入侍。出榻敎致仁曰,動駕日,朝茶當進,而二十四日旣進湯劑,初八日亦當進湯矣。上曰,今番則尤異於二十四日矣。致仁曰,動駕日,依前口傳問安乎?上曰,依爲之。上曰,備堂違牌人,誰某也?致仁曰,李思觀·李昌壽·鄭弘淳·金善行云矣。上曰,李思觀似有實病,而非用謀矣。致仁曰,然矣。上曰,李昌壽在京乎?致仁曰,似在江矣。上曰,鄭弘淳·金善行之不行公備堂,過矣。致仁曰,今當褒貶之月,有不可不稟定者矣。政府之規,首席爲重,領相若有故,則本府褒貶之不得擧行,其勢固然,而至如宣惠廳濬川司,三公俱兼都提調,事面異於政府,考績重事,何可以領相之有故,竝爲廢却乎?臣意則政府外,宣惠·濬川兩衙門,貶坐不拘,首相趁期擧行事,永爲定式,似好,故敢達矣。上曰,所奏是,依此定式。出擧條翼謩曰,他大臣或可爲之,而大體則首相應爲之矣?致仁曰,禮判李景祜,方帶內局,禮曹褒貶,乘隙爲之,似好矣。上曰,殿最事重,其何苟且,禮判,內局特爲許遞,其代,行司直鄭弘淳除授。出傳敎致仁曰,太速遞矣。上曰,使之小休,可也。李景祜年幾何?致仁曰,六十四矣。上曰,鄭弘淳年幾何?致仁曰,四十九矣。上曰,鄭弘淳幾滿五十,予衰可知。致仁曰,今當盛暑,秋曹,金吾輕囚放釋,何如?上曰,金吾,秋曹囚徒案,入之。出榻敎致仁曰,臣等行公,而僚相久閑,若得交相效勞,則幸甚矣。上曰,近來病情,何如?致仁曰,已差云矣。翼謩曰,有若干齒痛云,而如此症,何足慮也?上曰,卿等,欲引來故如此,而今番病則果重經矣,當觀勢更思之矣。趙明鼎亦差病云耶?致仁曰,近則漸向蘇境云矣。晦曰,參奉仕日,都政臨時報來,故計仕之時,不無紛紜窘急之患,自今爲始。各陵殿仕日公座簿,每於都政月初一日,修正報本曹事,定式施行,何如?上曰,依爲之。致仁曰,如是定式固好,而報該曹後,至大政之間,仕日多寡,雖或有有故出入者,此則該曹自當更計釐正矣。上曰,然矣。出擧條晦曰,臣於守禦廳事,有所仰達者矣。本營還鎭後,標下中吹大旗手二名色,本無之矣。中間筵稟,募入團束者,爲數百餘名,而皆以無料軍卒,非但有稱冤,至於吹手則每朔六吹習角之故,長待營門,雖有生理之所關,不敢擅離。此豈營門顧恤軍卒之意,而財力甚殘,旣無出料之道,使之自食其食,而長時待令,實是行不得之事,尤豈不可矜乎?臣意則南漢,旣有此二名色,則京廳雖無之,亦無妨,姑爲革罷似好,故敢達。上曰,依爲之。出擧條致仁曰,臣曹聞金判府事言,則實爲不關於本廳,革罷好矣。上曰,兵曹參判·刑曹參議,令該曹口傳擧行。出榻敎雲逵曰,今番動駕時,守宮以前點人,擧行事,命下矣。本曹參判,當爲守宮,而今方有闕,何以爲之乎?敢稟。上曰,令該曹口傳擧行。致仁曰,秋曹行公堂上,只有判書,貶坐,無以擧行云,參議有闕,代亦令口傳差出,何如?上曰,一體口傳,擧行。出擧條上曰,或有褒貶,已爲之處乎?昌聖曰,只敦寧府爲之矣。上命承旨,讀金吾囚徒案,點下外,皆放釋。又命讀秋曹囚徒案,至朴天起名,上曰,何事也?重孝曰,殺其妻之罪也。上曰,其文案持入,而秋判持來,可也。大臣備堂先退。昌聖曰,俄者都承旨除授時,以順房爲敎,而戶禮房則昨有換房之敎,何以爲之乎?上曰,戶禮房依前換房。出傳敎上曰,承宣何房?昌聖曰,左副病,右副以親病出去,臣以同副代入矣。上曰,右副,誰也?昌聖曰,洪樂純也。上命承旨,讀海西雨澤狀啓訖。昌聖曰,秋判持朴天起文案入來矣,上命承旨讀文案。重孝曰,聞畿伯南泰齊之言,前年爲秋判時,此囚取服入啓,則自上,有考服後,勘律爲敎云故。臣不敢循例入啓矣。上曰,其實情,果如文案乎?重孝曰,臣聞南泰齊之言,其時上敎,有曰旕仁連,殺之無惜,而其腋胑下,刃刺一款,矇矓承服,此一事,直招後,當下敎云云矣。上曰,予始覺之,腋胑刃刺一款矇矓,故下敎矣。其人果凶獰乎?重孝曰,似是良民矣。問其前年考服時,變辭之由,則曰有老母,每於日次上曹時,路中見面矣。得聞考服後當死,欲延晷刻之命而見母,故變辭云,而仍復爲日次罪人矣,頃日,又承款考服矣。上曰,不勝杖乎?重孝曰,又加刑五度承服矣。上曰,其母之年,幾乎?重孝曰,渠只於上曹路上母子見面,然不敢入曹庭,故臣未親見,而聞其篤老,幾過七十云矣。上曰,矜惻矣。其罪亦不至死矣。命承旨,書於文案,特減一律,湖沿定配事,判下。上命秋判先退,諸臣以次退出。
同日戌時,上御集慶堂。承旨入侍時,右承旨李在協,假注書韓德厚,記事官朴道仁·金致九,以次進伏。上曰,祝文代押乎?在協曰,姑未矣。上曰,禮房承旨,入侍。出榻敎洪良漢進伏。上曰,祭文草中,有忘却者矣。良漢曰,以隨詣二字,臣明日欲,仰達矣。上曰,祭報府注書持入。良漢曰,已爲持來矣。上曰,着笠起坐,命承旨讀之。上曰,永城尉,曾多爲獻官,而今又爲之矣。韓泰裕,左相子乎?良漢曰,然矣。上曰,洪配漢與承宣,爲幾寸?良漢曰,八寸矣。上曰,祭文草持來乎?良漢曰,持來矣。上命禮房讀訖。上曰,今日相臣懇請,故莫記祭文句語許之,此已不肖,日已向夕乃覺,此亦不肖,特召承宣,其果然矣。莫云惟草了已料,此心已徹。旣製祭文,其草先奉香室,實特心徹。今聞承旨,明將稟也。而旣覺之後,何敢經宿?況今日,亦已下敎,明日不召承旨,何稟?且有一事心切悚然者,三月雖不備禮,八日先詣經宿,曉頭行禮,其於曉頭,於今一也。或行或否,是豈孝哉?欲休而旣奉安香室,祭文草,更若校正,亦豈孝哉?興惟及此,不覺蹶然而起,乃召承宣,今日亦諭,初意再明,若詣於大造殿,欲一瞻而來,頃年憶夢,多日宿門外齋殿,而一不踰同春門,仍於此拜陵,而回此闕。今日此命,雖因精神索漠,而然行祭之前,當留齋室,小伸做錯之忱。今日下敎勿施,仍前下敎擧行。出傳敎良漢曰,儀註單子已入矣。依初儀註擧行乎?上曰,依爲之。諸臣以次退出。
上在慶熙宮。停常參·經筵。
鄭昌聖啓曰,大司憲李潭在外,執義·掌令二員·持平二員未差,今日以監察茶時之意,敢啓。傳曰,知道。
藥房都提調金致仁,提調鄭弘淳,左承旨洪良漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依昨日下敎,持茶飮,趁早入侍爲宜。臣等,不任區區憂慮,敢來問安,竝此仰稟。答曰,知道。其若孝矣,昨日許之,是豈孝哉?其若孝矣,其豈做錯,是豈孝哉?其若孝矣,忍耐前月,今過此月,是豈孝哉?其若孝矣,追憶庚子,其若昨日,是豈孝哉?其若孝矣,今日欲詣,旣寫祭文,故其猶耐焉,是豈孝哉?此等批答,中官若此,追憶昔年,昔之中官,今何有哉?此心何抑?其若有誠,中官若此,蔘苓茶雖已下敎,此心一倍,兩次煎入,予何欺卿等乎?明日三嚴,令禮房寅初初刻,而三嚴祗迎,詣昌德。以此知悉。中宮殿·惠嬪宮,口傳問安。答曰,知道。
以承傳色口傳下敎曰,心在昌德,豈欺卿等?今日則當進御,煎入。
洪良漢啓曰,左副承旨韓必壽,右副承旨洪樂純,今日不爲仕進,竝卽牌招,何如?傳曰,允。
以寶劍單子,承傳色口傳下敎曰,政院豈不知今日其君之心乎?此單子捧入承旨遞差,稱頉摠管,亦爲遞差。其代具允明除授,仍其代。
以承傳色口傳下敎曰,承旨有闕,代太僕正鄭厚謙除授,房順房。牌招察任。
以承傳色口傳下敎曰,今日爲之有意,其敢違牌乎?初勿呼望,卽令謝恩。
以承傳色口傳下敎曰,動駕時,承旨官敎多滯,口傳下批,王孫婦體重,一體擧行,勿出朝報,只分付該曹。
兵曹口傳政事,都摠管單具允明。
洪良漢,以承文院官員,以都提調意啓曰,本院提調,久不差下。行公者絶少,事多苟艱。曾經提調行吏曹判書申晦,行副司直李昌壽,行兵曹判書趙雲逵,綾恩君具允明,戶曹判書李思觀,行副司直南泰會·鄭弘淳,議政府右參贊趙明鼎,刑曹判書洪重孝,禮曹判書李景祜,行副司直韓光會·蔡濟恭,前都承旨洪名漢,行副司直黃景源·金善行·鄭光忠,前參判李得宗,前都承旨金器大,前大司憲南泰著,行副司直具允鈺·趙榮進,刑曹參判李心源,禮曹參判徐命膺,行副司直金尙重,吏曹參判鄭存謙,行副司直成天柱·兪漢蕭,一倂還差,前大司憲鄭光漢,淸川君金鍾正,司憲府大司憲李潭,行承政院都承旨宋瑩中,行副司直兪彦民,亦爲差下,使之察任。知中樞李益炡,工曹判書李之億,年滿七十,依定式減下,何如?傳曰,允。
鄭昌聖,以內乘,一二提調意啓曰,明日動駕時,本寺正,例爲進輿差備,而正鄭厚謙,移拜承旨,其代,令該曹口傳差出,何如?傳曰,允。
備忘記,傳于洪良漢曰,動駕在明,太僕正,代朴志源除授。
洪良漢啓曰,新除授司僕正朴志源,方在削職中,何以爲之?敢稟。傳曰,給牒敍用。
鄭昌聖,以兵曹言啓曰,卽伏見傳敎,則今日下敎勿施,依前下敎擧行事,命下矣。隨駕軍兵及昌德宮內外入直,與凡諸等事,一依當初節目擧行,而宮墻內外巡邏等事,亦依昨年例擧行之意,分付,何如?傳曰,允。
鄭昌聖,以訓鍊都監言啓曰,今此擧動時,內外營入直,依昨年例擧行事,命下矣。金虎門挾輦軍八十名,弘化門軍五十名,集春營軍五十名,北營軍五十名,南營隨駕馬軍一百名,各其將官率領,初七日入直,而初八日還宮後,撤罷之意,敢啓。傳曰,知道。
上在慶熙宮。停常參·經筵。
肅宗大王忌辰齋戒。
鄭昌聖啓曰,大司憲李潭在外,執義·掌令二員·持平二員未差。今日以監察茶時之意,敢啓。傳曰,知道。
大殿·中宮殿·惠嬪宮,藥房口傳問安。答曰,知道。大駕詣昌德宮後,王世孫,遣宮官問安。答曰,知道。政院·玉堂·藥房,口傳問安。答曰,知道。王世孫,遣宮官夕問安。答曰,知道。
洪良漢啓曰,今日動駕時,承旨不可不備員,而都承旨宋瑩中,尙未出肅,所當牌招,而拘於廳規,不得請牌,何以爲之?敢稟。傳于李在協曰,都承旨牌招,今始爲之駭然,速爲牌招。
傳于李在協曰,都承旨豈可待牌,卽速牌招。
傳于李在協曰,都承旨牌去來,申飭。
傳于洪良漢曰,都承旨謝恩,催促。
傳于洪良漢曰,奉審承旨,入侍。
以備忘記,傳于洪良漢曰,土潤溽暑,大雨時行,卽月令之文,而前月二十四日之雨,誠是料表,而其後其猶霂霡,甘霈猶望。夜來風聲,望雨心切,因得甘霔。接心追慕之中,是誰之賜,一倍此心矣。
上在昌德宮。齋宿。
尹昌東啓曰,兵曹郞廳·都摠府郞廳來言,闕內各處入直軍兵,夜巡檢之意,敢啓。答曰,知道。
戊子六月初七日寅時,上詣昌德宮。擧動入侍時,行都承旨宋瑩中,左承旨洪良漢,右承旨李在協,左副承旨洪樂純,右副承旨鄭昌聖,同副承旨鄭厚謙,記事官李翼運,假注書韓德厚,記事官朴道仁·金致九,以次侍立訖。上具翼善冠·黑圓領袍,步出資政門,至崇政殿月臺。良漢曰,前有親傳香之敎,而昨日藥房批答,以祗迎爲敎。依前下敎,以親傳香擧行乎?上曰,當親傳香矣。仍爲親傳香後,詣庭下板位祗迎,隨香,步詣興化門外。上曰,禮房承旨,馳往明陵奉審以來。出下敎上曰,五陵皆奉審,順懷墓亦爲奉審以來,良漢先出,上乘輦。瑩中曰,內局提調,請問候矣。上曰,入來焉。藥房都提調金致仁,提調鄭弘淳進伏。致仁曰,夜間,聖候何如?動駕時刻,旣早,似難久爲寢睡矣。上曰,今當此日,氣何諭乎?致仁曰,今日茶飮,不可不進御矣。上曰,置之。致仁曰,下情誠悶迫矣。弘淳曰,終日不進悶矣。致仁曰,明日旣罷齋,可以進御矣。上曰,不可服矣。致仁曰,連日不進湯茶,萬萬焦迫矣。上曰,予則尋常矣。兵曹判書趙雲逵進前曰,御營廳留陣一節,何以爲之乎?上曰,御將只率標下若干軍,依前新營留住。出駕前下敎上詣昌德宮敦化門,至進善門外,降輦乘輿。入仁政門·萬安門外,降輿入齋室,諸臣問安後退出。
同日巳時,上御舊弘文館。奉審承旨入侍時,左承旨洪良漢,假注書韓德厚,記事官朴道仁·金致九,以次進伏訖。上曰,窓外奏之。良漢曰,五陵一墓奉審則無頉,祭物諸執事摘奸則亦無頉矣。上曰,祭物單子先讀之。陵官祭官及守僕擧案,以次讀奏可矣。良漢讀畢。上曰,齋室今年亦有鷰乎?良漢曰,古則有之云,而今則不見矣。諸臣以次退出。
上在慶熙宮。停常參·經筵。
肅宗大王忌辰。
鄭昌聖啓曰,大司憲李潭在外,執義·掌令二員,持平二員未差。今日以監察茶時之意,敢啓。傳曰,知道。
大殿,王世孫遣宮官,翌日問安,答曰,知道。政院·玉堂·藥房口傳問安。答曰,知道。大駕歷臨毓祥宮後,政院·玉堂·藥房口傳問安。答曰,知道。大駕還宮後,政院·玉堂·藥房口傳問安。答曰,知道。
以承傳色口傳下敎曰,回駕時,單子置之,待下敎,單嚴入之。
傳于宋瑩中曰,同副承旨率宣傳官,入侍。
傳于宋瑩中曰,藥房提調,入侍。
傳于洪樂純曰,諸司預備。
以承傳色口傳下敎曰,極爲駭然,牌使令,懸于月廊。
以承傳色口傳下敎曰,勿待命,斯速入來之意,更爲申飭。
吏批,行判書申晦進,參判鄭存謙病,參議李海重進,同副承旨趙台命進。
吏批啓曰,領議政金致仁免相事,命下矣。當爲置處,而本曹無相當窠,依例送西之意,敢啓。傳曰,知道。
吏批啓曰,侍從臣父年七十者,每於歲初,抄啓加資事。載在法典,而新有應推恩人,雖非歲首,亦爲抄啓加資事。曾有定式矣。侍從臣父年七十人,別單書入之意,敢啓。傳曰,知道。
以嚴璘爲大司諫,以李壽勛爲執義,以韓鏶·李秀逸爲掌令,以李思祚·金敍九爲持平,以金容·朴弼淳爲正言,以金文淳爲校理,以徐有隣爲副校理,以趙載俊爲修撰,以金觀柱·南玄老爲副修撰,以徐浩修爲輔德,以金鍾秀爲弼善,以李顯永爲司書,以鄭存謙爲同經筵,以鄭弘淳爲禮曹判書,以沈履之爲工曹參議,以鄭存謙爲典醫監提調,以李景祜爲軍器提調,以沈鑧爲洪州牧使,以鄭松爲金堤郡守,以兪漢喆爲楊口縣監,領議政徐志修,左議政金陽澤,右議政韓翼謩,承文都提調,領議政徐志修,左議政金陽澤,河淸君單壕,安恩君單,安昌君單燝,驪平君單㷞,待敎單朴道仁,奉常直長單金宗九,蒜山僉使鄭碩臣嘉善今加嘉義事承傳,嘉善劉珣今加嘉義事承傳,承文提調申晦·李昌壽·具允明·李思觀·南泰會·鄭弘淳·趙明鼎·洪重孝·李景祜·韓光會·洪名漢·黃景源·金善行·鄭光忠·李得宗·金器大·南泰著·具允鈺·趙榮進·李心源·徐命膺·金尙重·鄭存謙·成天柱·兪漢蕭·鄭光漢·金鍾正·李潭·宋瑩中·兪彦民。
兵批,判書李景祜病,參判金鍾正入直進,參議李聖圭病,參知趙台祥病,同副承旨趙台命進。
兵批啓曰,前領議政金致仁免相事,命下矣。當爲隨品置處,而領中樞一窠,他大臣今方見帶,依例從座目,金致仁判中樞下批之意,敢啓。傳曰,知道。
行判中樞府事單金致仁,副護軍元重會·許礈·呂攀·李應爀·朴弼逵,副司直洪名漢·李應協·金器大·宋瑩中·鄭光漢·南泰著·李得宗·李長夏·洪樂純·金光國·李性源·李壽鳳·韓必壽·李河述·魚錫定·洪樂命·尹學東·李仁培·沈鑧·李得培·沈履之·安杓·金勉行·李基敬·趙宗鉉·申光履·李養遂·尹光禮,副司果金鍾秀·沈頤之·金觀柱·徐有隣·尹正烈·李顯永,城機別將單金光天,五衛將郭聖濟,仍任事承傳。
傳于李在協曰,新除儒臣,卽爲牌招入直。
兵曹口傳政事,以元綮鎭爲宣傳官。
鄭昌聖,以義禁府言啓曰,前判書趙雲逵,湖沿投畀事,命下矣。趙雲逵,忠淸道泰安郡投畀,而以傳敎內辭意,具罪目,依例發遣府都事,押送配所,何如?傳曰,事體則寒心,此律過矣。特爲分揀,以不能爲私律勘處。
鄭昌聖,以義禁府言啓曰,前判書趙雲逵,湖沿投畀,草記批旨內,特爲分揀,以不應爲私律勘處事,命下矣。趙雲逵今方待命於本府,卽爲拿囚後,勘處之意,敢啓。傳曰,知道。
趙台命啓曰,西學儒生,依下敎來待矣。傳曰,同副承旨,率儒生入侍。
戊子六月初八日寅時,上御養志堂。同副承旨宣傳官同爲入侍時,同副承旨鄭厚謙,假注書韓德厚,記事官朴道仁·金致九,宣傳官李弘鼎,以次進伏訖。上曰,回駕時,當拜毓祥宮,前後廂軍,道上留住,駕前駕後隨入,百官行禮安徐。出傳敎上曰,宣傳官,往傳標信於訓將,軍兵使之道上留住,弘鼎承命先退。上曰,回駕時三嚴,辰正三刻,單嚴爲之,道上留住軍,兩傍排立休息事,分付。出傳敎諸臣以次退出。
同日辰時,上還宮入侍時,行都承旨宋瑩中,左承旨洪良漢,右承旨李在協,左副承旨洪樂純,右副承旨鄭昌聖,同副承旨鄭厚謙,記事官李翼運,假注書韓德厚,記事官朴道仁·金致九,以次侍立訖。上具翼善冠·黑圓領袍,步出萬安門乘輿,進善門外降輿乘輦。瑩中曰,內局請問候矣。上曰,入來焉。藥房都提調金致仁,提調鄭弘淳進伏。致仁曰,夜來克伸孝思,聖候若何?上曰,心難抑矣。致仁曰,甘雨多注,寢睡·水刺之節,何如?上曰,一樣矣。致仁曰,今日則茶飮不可不進御矣。上曰,不可進矣。致仁曰,連日不進,下情焦悶矣。上曰,雖不服,尋常矣。致仁曰,將爲展拜毓祥宮,聖心憧憧,故以尋常爲敎,而實爲焦悶矣。上曰,今日則難進矣。大駕至敦化門外。上曰,當觀水標,侍衛軍兵道上留住,濬川堂上隨後。出駕前下敎上臨水標橋,下詢曰,橋役已訖否,濬川堂上李章吾曰,盡爲之矣。上曰,比前稍高乎?章吾曰,高三尺矣。上仍詣毓祥宮大門外,降輦乘輿。至齋室門外,降輿步入,諸臣問安後小退有頃,上出齋室門外乘輿,藥房都提調金致仁,提調鄭弘淳進前。致仁曰,俄間,聖候若何?上曰,心難抑矣。命鄭厚謙進前書之曰,今日孝哉。今日孝哉?吁嗟此心,陟降照臨,吁嗟沖子,諒予心乎,諒予心乎?出傳敎上曰,其長,無異於諸承旨矣,今番承牌是矣。不然則豈曰孫乎?今日雖入直,明日則任自爲之,可也。瑩中·良漢·在協·樂純·昌聖曰,新除承旨,善書傳敎,凡節夙成,而今者下敎,仰認聖意矣。上至景福宮前路,命入禁衛營前排,當該中官拿入。樂純曰,禁衛營非隨駕軍,故無前排矣。上曰,龍虎營前排入之,有頃。上曰,龍虎營敎鍊官何處去,而不爲斯速待令乎?敎鍊官拿入,敎鍊官拿入後。上曰,兵判拿入。仍命承旨書之曰,莫重下敎,不能檢下,無敎鍊官,而豈行大將乎?事之寒心,莫此爲甚。當該騎判拿入,敎鍊官置之。出傳敎樂純曰,兵曹判書密符納矣。敎鍊官拿出後,趙雲逵拿入。上厲聲曰,平日不能檢下,故如是矣。兵曹判書趙雲逵解見任。出駕前下敎仍命拿出,大駕詣夜晝介前路。上曰,辛卯年隨駕時,依幕之家,在於避馬屛之內,知奏,可也。上曰,餘慶坊歷臨。出駕前下敎上詣餘慶坊,命同副鄭厚謙及諸都尉,入侍諸臣少退。有頃,上乘輿,至建明門前路。上曰,西學儒生來待。出駕前下敎上詣崇政殿月臺殿座後,命承旨,左右分立時,有禁漏呼日入之聲。上曰,龍虎營前排入之,禁漏官入直者拿入,拿入後。上曰,誰也?禁漏官等曰,李胤洸·姜必信也。上曰,三人入直,則一人何去?其代提調拿入,禁漏官奏時太早,其行首拿入,而本監提調,斯速拿入。瑩中曰,本監提調,似未及待令矣。上曰,如此日待令,可矣。上曰,今覽餘慶坊,予心何抑?重修時工匠,令該曹米布題給,因見水標橋,其功可尙。當該濬川司都廳,熟馬一匹賜給。工匠,亦令該曹米布題給。出傳敎厚謙書畢。上曰,夙成,能爲承旨矣。昌聖曰,諸玉堂有稟達事,請對矣。上曰,入侍。校理洪樂信,副校理金基大,校理李得臣,修撰洪纘海進伏。樂信曰,觀象監提調拿入之命,實爲過中,故敢此仰達矣。基大曰,刑不上大夫矣。得臣曰,士可殺而不可如是矣。纘海曰,異於軍兵矣。上厲聲曰,此等儒臣,其何用哉?一竝先解見任後禁推。出傳敎上曰,此等事,何敢請對乎?又命書之曰,今日儒臣擧措,其涉可駭。有此心,其何隨君?一竝令該府處之,過今月後,以不能爲私律照律。出傳敎上曰,政院當該書吏,令騎曹過齋後決棍。出榻敎上曰,曾見滿月臺拿入,大司諫矣。朝鮮是兩班國乎?上移御南月臺。上曰,前排次知敎鍊官,過齋後,令兵曹決棍二十度。出榻敎上曰,此後知君命之重乎?前兵判斯速拿入,趙雲逵拿入後。上曰,身爲本兵之長,不能檢敎鍊官,身爲觀象監提調,亦不飭禁漏官,其君雖衰,可以處分,而今日則異於他日,故特爲參酌矣。仍下敎曰,前兵判趙雲逵湖沿投畀。出傳敎上曰,傳命之際,宣傳官駭然,姓名誰也?昌聖曰,李弘遠云矣。上曰,宣傳官李弘遠汰去代,今日內口傳擧行。出榻敎昌聖曰,雖欲口傳擧行,無兵判矣。上曰,兵曹判書有闕,代禮判李景祜除授,牌招察任,仍授命召。出傳敎上曰,宜用熟手矣。上曰,水賜間次知中官記過。出榻敎上曰,今日異於他日,當詣藝文館大廳矣。仍爲移御藝文館,諸臣小退。
同日同時,上御崇政殿東月臺。殿座入侍時,行都承旨宋瑩中,左承旨洪良漢,右承旨李在協,右副承旨鄭昌聖,同副承旨鄭厚謙,記事官李翼運,假注書韓德厚,記事官朴道仁·金致九,以次侍立訖。上出藝文館廳門,步臨崇政殿東月臺。上曰,今日領相所奏,其涉寒心,若此,其君之令,豈行於一禁漏官乎?領相金致仁,卽爲免相。出傳敎瑩中曰,前領相所奏,辭不達意,而無他意矣。上曰,莫重下敎,當該都承旨,不無分疏之弊,遞差。出傳敎上曰,承旨有闕,代前都承旨蔡濟恭除授,牌招察任,房順房。三院副提調例兼。出傳敎上曰,旣已下敎於內局,其宜恕諒,內局都提調免副,其代金判府事,爲之。出傳敎上曰,判府事徐志修拜領相,判府事金陽澤拜相,大臣置處政事,今日爲之。出傳敎上曰,注書出去,新除知申牌去來催促,賤臣德厚,傳命纔入。上曰,牌去來,連爲催促。昌聖,顧翼運曰,出去催促。翼運曰,廳注書在其後矣。上曰,注書誰也?昌聖曰,傳命注書韓德厚也。上曰,彼注書誰也?昌聖曰,實注書李翼運也。上曰,實注書李翼運汰去。出榻敎上曰,入直禁軍將,率三正九領入侍,禁軍將李爀,率正領進前。上曰,昔年興政堂召入禁軍賜饌,其時禁軍將,卽尹慤也,聞賜饌下敎,涕泣不已,此實不尋常恩數,此事汝等知之乎?爀曰,未詳知矣。上曰,今日予心一倍,曾召入直禁軍將,而下敎莫知某事。此等武士,何處用之?汰去,軍職姜五成,內禁將差下。出傳敎上曰,此事當銘心不忘,而駭然矣。納正令旗,而速退,可也。仍爲下詢正領,正領皆不能對。上曰,竝汰去,昌聖啓請密匣。上曰,兵房承旨不來乎?昌聖曰,暑癨猝重,不得來,故臣以代房,修密匣矣。上曰,莫重入侍,當該承旨不備,其涉駭然,承旨洪樂純遞差,有闕代趙台命除授,牌招察任。房順房。出傳敎上曰,未經承旨誰也?昌聖曰,李徽中也。上曰,擧一名仰對率爾矣,又有誰也?良漢曰,趙台命亦未曾經也。上曰,曾以趙台祥,謂是趙台命矣,果判異矣。上曰,參知有闕,代前掌令趙台祥除授,牌招察任。出傳敎上曰,今日則頗爲收用矣。昌聖讀趙雲逵投畀草記,上曰,俄下傳敎乎?昌聖曰,以榻敎書下矣。上曰,此非投畀之事也,仍命書下敎於草記。上曰,承旨房幾何?良漢曰,都承旨房外,有左右房矣。上命賤臣,入鍮硯,親書六仙樓三字,又書年月,賜厚謙,上笑曰,此硯一沾御筆,則爲注書之物矣。同副承旨趙台命謝恩後。上命台命進前下詢曰,年幾何?良漢曰,六十九矣。都承旨蔡濟恭牌不進。上曰一番見辱,豈至如此乎?在協曰,雖見辱,豈至不仕乎?上曰,以一番見辱人,皆撕捱則孰能供仕,況蔡濟恭所遭,可謂一笑,頃者特遞,意亦曲循,況今日乎?分義所在,其涉寒心,予雖衰矣,固執在中,見其謝恩然後,當入資政,從重推考,更爲牌招。出傳敎上曰,都承旨再牌勿呼望,催促入來。出傳敎上曰,禮判今爲兵判,右承旨無拘礙換房之弊,而新兵判福人矣,已入來乎?昌聖曰,方謝恩矣。上曰,李世演終不行公於臺閣,難者矣,玉堂則一番膺命矣。沈頤之上來乎?昌聖曰,纔下去云矣。上曰,申光緝在乎?良漢曰,久爲入直矣,今則出去矣。上曰,申光緝爲人,如其父而精矣。上曰,今番儒臣擧措,其雖可駭,玉署無人,閔弘烈校理除授,李世演修撰除授,牌招察任,申光緝一體牌招入直。出傳敎上曰,濬川都廳堂上誰也?兵曹判書李景祜曰,未詳知矣,昌聖曰,金時默·李章吾也。上曰,今日水標橋待令下敎之後,二人雖來,一人則無對,莫知其人,而一人則聞其聲,必也武臣,旣有濬川堂上,則渠何敢代奏下問,其涉可駭,放恣以對官員,令騎曹明日決棍二十度。出傳敎右議政韓翼謩納命召。上曰,何爲也?昌聖曰,以左相,降爲右相故,似納命召矣。上曰,兵判都政當速爲之矣。旣定宗統之後,事體自別,而李長玉,內三廳一不檢擬,予非私也,思孝章而慨然矣。李景祜曰,方爲都摠經歷,當移副正矣。上曰,都承旨家遠乎?良漢曰,在藥峴而最遠矣。上曰,一番引進然後,可以行公,連爲催促,可也。蔡濟恭詣闕納牌後,上曰,事體欲守之,而其君見其來後,當還入,豈膺命乎?連爲申飭,蔡濟恭胥命後。上曰,都承旨待命勿施,卽爲入來謝命。出榻敎上復御藝文館,良漢,以蔡濟恭被罪爲限事微稟,上,連下承傳色催促,有頃,上還御崇政殿東月臺。上曰,其心則雖是,而太固執矣。上曰,甲山府使下去已久乎?李景祜曰,徐命膺代,新往者不久矣。上曰,三水府使則下去已久乎?李景祜曰,頗久矣。上曰,其在分義,極涉寒心,都承旨蔡濟恭,三水府使除授,其令當日辭朝,時任府使,遞付京職。出傳敎上曰,知申謝恩雖難,三水謝恩,亦可遲滯乎?上曰,都承旨有闕,代行副司直具允鈺除授,牌招謝恩,三院副提調例兼。房順房。出傳敎上曰,李世演在外,亦涉可駭,玉江萬戶除授,其令當日內辭朝,時任萬戶,遞付京職。出傳敎上曰,閔弘烈違牌,亦涉可駭,禁推,過今朔後勘律。出傳敎上曰,承旨遞直乎?良漢曰,洪樂純當坐直矣,今已遞差,宜入追省記矣。上曰,同副省記入之,趙台命與台祥同姓乎?台命曰,台祥則姓本白川,臣本漢陽矣。上曰,鄭碩臣之僉使好爲矣。李景祜曰,履歷僉使善爲之矣。上曰,僉使與營將孰勝?李景祜曰,營將勝矣。上曰,開坼後親政,其令卽爲擧行。出傳敎上曰,今月二十八日,當爲香祗迎,然三日之內,其豈一行二否?自二十六日至二十八日,一體爲之,儀註置之,時刻依前,隨時擧行。出傳敎上曰,此後翰林當付者幾人?在協曰,柳德申·權禛也。上曰,權禛誰也?在協曰,故副提學權忭之孫也。上曰,然乎?予忘之矣。上還入大內,諸臣問安後退出。
同日初更三點,上御集慶堂。同副承旨,率西學儒生同爲入侍時,同副承旨趙台命,假注書韓德厚,記事官朴道仁·金致九,西學儒生林馨烈·徐郁修·金履五·咸正宇·尹德圭進伏訖。上曰,辛卯年祗迎時,依幕家知來乎?台命曰,臣則未承其時下敎,而追後聞之,生鮮廛屛門內第三家,張大成家云矣。上曰,西學儒臣進講七書首篇,而次次進誦,可也。馨烈進誦,上曰,何居?馨烈曰,居定州矣。仍誦乾卦未半,上曰,坐直承旨入侍。出傳敎右副承旨鄭厚謙進伏。上曰,王者無私,衆目所覩處,欲受講,故召承宣矣。馨烈純通,上曰,善爲之矣。郁修進講純通,上曰,何居?郁修曰,居京矣。上曰誰族?郁修曰,故奉朝賀徐宗伋六寸孫矣。履五·正宇·德圭等,不通,退去。諸臣以次退出。
上在慶熙宮。停常參·經筵。
趙台命啓曰,大司憲李潭在外,執義·掌令二員,持平二員未差。今日以監察茶時之意,敢啓。傳曰,知道。
藥房都提調金尙喆,提調鄭弘淳,副提調具允鈺啓曰,祗謁璿源殿齋宿行禮,仍詣毓祥宮展拜伸慕,連日勞動之餘,聖體調攝,若何,痰候何如?寢睡·水刺之節,亦何如?臣等,久未入侍,今日率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。甚矣冥然,甚矣冥然。昨月已過,昨日且過,雖伸情禮,此心何抑,此心何抑?回駕之後,身雖在此,心則昨日,此豈孝哉,此豈孝哉?氣則一樣矣。中宮殿·惠嬪宮,口傳問安。答曰,知道。
以承傳色口傳下敎曰,夜進之,茶先入之,待下敎,入侍。
傳于李在協曰,黃海監司內局,同爲入侍。
傳于李在協曰,藥房入侍。
具允鈺啓曰,左承旨洪良漢,今日不爲仕進,卽爲牌招,何如?傳曰,允。
注書李翼運汰去,代以權禛爲假注書。
以備忘記,傳于趙台命曰,昔年內人金氏,金氏爲尙宮。
以備忘記,傳于李在協曰,承旨有闕,代趙德成除授,待開門牌招察任。房順房。左副承旨趙德成,右副承旨鄭昌聖。
李在協,以弘文館言啓曰,新除授校理金文淳,時在慶尙道義城地,副校理徐有隣,時在京畿抱川地,副修撰金觀柱,時在江原道平康地。經筵入番事緊,請竝斯速乘馹上來事,下諭。傳曰,依啓。
李在協,以侍講院言啓曰,本院兼司書金基大入直矣。以本職玉堂,方在禁推中,下番他無推移之員,不得已以上番,姑降入直之意,敢啓。傳曰,知道。
李在協,以侍講院言啓曰,本院新除授弼善金鍾秀,時在京畿廣州地,司書李顯永,時在京畿安山地。書筵入番事緊,斯速乘馹上來事,下諭,何如?傳曰,允。
具允鈺,以吏曹言啓曰,濟用監直長柳德申呈狀內,身病甚重,勢難察任云。本曹佐郞林鼎遠,慶基殿參奉韓錫耆,除授後,過限未肅拜,義盈庫主簿洪錫範,受由過限未上來,竝依例改差,何如?傳曰,允。
以承傳色口傳下敎曰,明日次對爲之。
趙台命啓曰,明日次對爲之事,命下矣。兩司當爲進參,除在外傳旨未下外,未肅拜人員,竝待開門牌招,以爲推移進參之地,何如?傳曰,允。
趙台命,以兵曹言啓曰,前排次知敎鍊官,過齋後,令兵曹決棍二十度事及政院當該書吏,令騎曹過齋後決棍事,命下矣。依傳敎,龍虎營前排次知敎鍊官兪巚·金斗元等,各決棍二十度,政院當該書吏李世哲,決棍十度之意,敢啓。傳曰,知道。
趙台命,以義禁府言啓曰,前判書趙雲逵,以不應爲私律勘處事,命下矣。趙雲逵今已拿囚,以不應爲私律,杖八十收贖,奪告身三等,而依承傳功議各減一等放送,何如?傳曰,允。
趙台命,以刑曹言啓曰,近來編配罪人之恣意逃躱,誠一痼弊,而私奴乭怪,上年七月,以酗酒作拿,凌辱士夫罪,徒配於鳳山郡矣。逃還京中,又復行惡,現發於本曹,究其情狀,萬萬絶痛。罪人乭怪,依律文,決杖還配,而當該配所官之常時不能檢飭,致有此逃失之擧者,事極駭然,從重推考警責,何如?傳曰,允。
敎黃海監司尹得養書,王若曰,秩晉次月,方紆眷毗之私。望副福星,庸寄分釐之責。載頒寵誥,式昭僉兪。顧玆海藩要轄之區,實爲箕壤唇齒之勢。所業弓馬貨利,氓俗素稱獷頑。厥貢銅鐵漁鹽,征徭每患煩重。儒鄕之絃誦寢遠,學校乏作興之風。直路之冠蓋相望,州郡困供億之費。須得綜密通敏之誠,可畀牧禦鎭撫之方。惟卿,謹愼本於家傳,愷悌得之天賦。絶意於榮名進取之地,卽之淡如。律身以從容簡約之規,失者鮮矣。盤錯薄試,尙稱故都之去思。淸華歷敡,果叶天曹之儲望。輟自亞卿之列,非欲遠離。托以方面之權,有時外重。玆授卿以黃海道觀察使兼兵馬水軍節度使·巡察使·海州牧使,卿其祗服寵命,益懋良圖。明黜陟而詰戎兵,所貴寬猛相濟。懲豪猾而蔽獄訟,須思弛張得宜。於戲,攬轡登車,卿豈忽於報國。重關列障,予自喜於得人。故玆敎示,想宜知悉。校理李宗鉉製進
右副承旨鄭厚謙疏曰,伏以聖候愈康,展禮順成,臣民慶祝,曷有其極?仍伏念臣之向來一疏,非出私意,而實採公議而已。惟其太廟之用酒,儒賢之疎釋。相臣筵稟,廷僚疏請。繼而聖度亟恢,乾斷至公。臣雖適會有言,無足毫分輕重,則人豈有別議於其間,而噫彼臺臣,創出別見,論斥無餘。臣至今追思,只覺其疎於謀身,昧於涉世。惶懍自晦,有不可及矣。臣年少識淺,猥玷淸顯,不待人言,自知甚明。杜門屛跡,卽臣定算。前後除旨,間嘗膺命者,只伸分義,非出久計。今玆銀臺寵擢,遽降於夢想之外。臣愈惝怳,罔知攸爲。召牌儼臨,動駕適近,不得不冒沒出肅,誠不覺顔汗心悸也。臣之早竊科第,固已不幸,而今於弱冠之年,叨此下大夫之列,尤豈非萬萬悚懍者乎?臣承命以來,寢食不寧,益切戒盈之懼,兹陳短章,仰暴肝膈之懇。伏乞聖慈,俯賜諒察,亟收新資,以重名器,以靖私義,千萬幸甚。答曰,今者此任,豈爲陞資,意蓋深也。旣隨駕,若是陳章,處義當然,給章許遞,以成美志。
左議政金陽澤箚曰,伏以羹墻伸懷,鑾蹕穩旋,區區下情,曷勝忭幸。念臣才蔑需世,分甘寘散,竊自幸養痾西樞,支保歲月。日昨寵命,奚爲而復及於臣身哉?臣之不稱不堪之實,頃年特擢時,屢辭而苦懇,已試而蔑效,則今何敢徒恃隆眷,復冒重任,以貽四方之譏乎?伏想聖慈,雖不棄簪履更假之誤恩,若其譾劣無庸之質,較前益復朽鈍。苟使實狀至懇,一徹聰聽,則鞶帶之褫,不終日而可俟矣。且臣稟質虛脆,蒲柳先衰,昨冬重病以後,胃土損敗,食少肌脫,痰症牽疼,甚妨行動。尋常散銜,亦不能隨衆供仕。今玆輔相,何等職任,而畀之癃痼之身,徒爲尸素之歸,則其於國體何哉?玆陳短箚,仰瀆崇聽。乞卽鐫改臣新授職秩,以幸國事,不勝大願。臣構箚將上,又承藥院除命,職在保護,義何敢辭,若蒙恩遞本職,則不計病軀之顚仆,當卽膺問候之任,竝乞聖照。取進止。答曰,省箚具悉卿懇。復拜相職,意豈偶然?咫尺此闕,保護意在,卿其安心勿辭謝恩焉。仍傳曰,遣史官傳諭。
右議政韓翼謩箚曰,伏以日昨侵晨動駕,經宿回鑾,孝思克展,聖體安寧,區區慶幸,有不勝言。念臣百無肖似,冒居濫職,三載于玆,求解一念,炳然如丹。今玆新命,雖曰循例陞降,法當肅恩大庭,祗受官誥,欲退未退,反紆寵命,私心惶愧,何異新拜之初?抑臣竊有恧蹙不自安者,伏惟我殿下,寶算彌隆,聖德彌邵,聖人之血氣,有時而衰,志氣無時而衰,則今日諸臣之所仰望而祈祝者,豈不在是耶?乃者聖心煩惱,處分過當。儒臣以求對而禁推,崇宰非軍務而拿入。揆之以止輦受言,崇陛遠地之義,孰無憂歎之心,孰無匡救之誠,而臣則自外班先退之故,未效一言,獨使首揆獲譴,反顧私義,且惶且愧。玆將短箚,仰瀆崇聽,伏乞聖明,俯垂鑑諒,亟許鐫解,以安賤分,千萬幸甚。取進止。答曰,省箚具悉卿懇。予意今日亦諭,而職在輔相,隨事寬勉,心用欽歎。明日次對有命,卿其安心勿辭謝恩,與兩相,同爲入來焉。仍傳曰,遣史官傳諭。
兵曹判書李景祜疏曰,伏以本兵新命,又奚爲而及於臣也。一之已誤,況於再乎?念臣譾劣,百無一能。徒荷不世之恩,忝竊非分之職。前旣冒據,殆至半歲。絲毫無補,醜拙畢露。居常懍慄,若臨于淵矣。竟速恩罷,以罪爲幸。不數日而收敍有命,責以保護之任。霜雪雨露,無非生成,仰感恩私,惟以奔走爲禮。春官之除,亦可敢辭遜,黽勉承膺,殆若無故,循省愧恧,無面可顯。今玆特授之命,遽下於殿座之時。嚴召踵臨,累煩催促之敎。受符體重,冒沒祗肅。臣惟自媿,人謂斯何?噫,中權是何等重任,而乃以魯下如臣,苟然充數,視同閑差除。無少難愼,有若非臣莫可者然,乍遞旋授,殆無異以臣代臣。在聖朝量才授任之義,不當若是其乖舛,而矧又兩京察,有國重事也。臣纔經昨冬大政,瘡疣百出,追思至今,愧悔百端。求遞一念,蘊結寸衷。間者解職,粗安私分。今若拚棄素守,又復兜攬,若固有之,知進不已,則是眞饕榮無恥之甚者,臣雖無狀,豈忍爲此哉?顧今親政有命,本曹多有擧行之事,此時此任,不容暫曠,左右揣量,冒膺無路。不可以一時暫出而因仍盤礴之計,玆敢不避煩猥之誅,疾聲哀籲於天地父母之前。伏乞聖慈,俯賜諒察,亟許鐫遞臣職名,仍勘臣瀆擾之罪,以昭法紀,以安私分,千萬幸甚。給之。
戊子六月初九日辰時,上御集慶堂。藥房入診,海伯同爲入侍時,都提調金尙喆,提調鄭弘淳,副提調具允鈺,假注書韓德厚,記事官朴道仁·金致九,黃海監司尹得養,醫官方泰輿·許礈·李以楷·慶絢·金季良·吳道炯·金光國·鄭允說·李長周,以次進伏訖。尙喆曰,追慕展禮,克伸孝思,日熱如此,連日勞動,聖候何如?上曰,神氣昨則差勝矣。尙喆曰,還宮後,酬應頗久,寢睡·水刺之節,何如?上曰,一樣矣。昨進餕餘,仍進麥飯少許,而味不甘矣。尙喆曰,中宮殿氣候,何如?上曰,一樣矣。尙喆曰,王世孫氣候,何如?上曰,近則差矣。尙喆曰,湯劑方待令矣。上進御訖,尙喆曰,自外聞知,蔘茶不進者有日矣。聖慕冞切,保嗇之節,年年不如前,下情焦迫矣。上曰,老去而心尤難抑矣,豆泡亦滯,故不能食矣。尙喆曰,行素時氣不周通,故有滯氣矣。仍請診候,泰輿診候訖,退伏曰,脈候左右三部均適,滑體亦好矣。礈診候曰,脈候左右三部均適,滑體亦好矣。以楷診候曰,脈候左右三部均適,滑體亦好矣。上曰,今番卿之差,愈幸矣。尙喆曰,以國恩得生,而蒲柳之質,終難頓蘇,未免癃痼矣。上曰,海伯進前,得養進伏。上曰,海伯予謂得人,下去善爲焉。得養曰,無似賤臣,濫叨重任,當晝夜殫竭矣。上曰,有稟達事乎?得養曰,姑無矣。上曰,有相避當遞者乎?得養曰,無矣。上曰,李彦衡下去後,歙谷金漢佑遞歸矣,歙谷何如?尙喆曰,甚殘薄矣。上曰,海西人心,素稱不美矣。尙喆曰,頑悍而亦不難制禦矣。上曰,海伯殿最,何日封進云耶?得養曰,傳聞明日,自海西封發云矣。上命承旨,讀宣諭帖訖,仍賜弓矢胡椒等物。得養先退。上仍命承旨,讀京畿·江華·松都·嶺南·湖南·海西·嶺東農形狀啓。上曰,今年三伏均乎?尙喆曰,越伏矣。上曰,藥房提調持湯劑,更爲入侍。出榻敎弘淳持湯劑進伏,上進御。尙喆曰,連日不進湯劑,今日則加進好矣。上曰,置之。尙喆曰,日候極熱,調攝尤難,蔘苓茶入之乎?上曰,蔘苓茶一貼煎入。出下敎都提先退,上曰,都提快愈乎?弘淳曰,猶未如常,而微有聽瑩症矣。上曰,觀其周旋,內局之役,似難矣。仍命承旨書之曰,昨日下敎之後,靜思之,頃者許副,意蓋深也。近者內局,其勤,倍於時任,或添損,非前日勉副之意,凡事,宜量其未然,況金判府事乎?爲國重卜,其猶思也,況此任乎?且保護體重,故不敢辭焉。內局都提擧之任,特爲許副,以示前後眷戀之意,其代左相爲都提調。出傳敎上曰,他承旨入侍。出榻敎允鈺曰,有擧行事,故敢達矣。水標橋下問時,東有李章吾,西有金時默。自上下詢東邊人,則濬川堂上李章吾仰對,而有該郞替奏之敎,故兵曹眩於擧行矣。上曰,豈特聽瑩,莫辨其人?二人進來,一無一有,意謂此亦其視昏而然,今聞進來者,果二人,而一在東,一在西。只見一人而然矣。昨日下敎勿施。出傳敎允鈺先退,同副承旨趙台命進伏,上曰,昨日儒生罷歸後,未及下敎矣。頃者殿講時講章置簿冊,注書持入。賤臣德厚,承命持入。上曰,定州人頃日殿講亦入乎?台命曰,頃入時,爲不矣。上曰,噫,昨日西學生召講,意蓋深矣。林馨烈,徐郁修七書純通,一竝直赴會試。出傳敎上曰,給分人,亦見會試乎?台命曰,然矣。上曰,典設司齋宿處守直官,不爲入處乎?注書知入,賤臣德厚還奏曰,典設司齋宿處封鎖,而不敢入處,入直官,宿書員長房云矣。上曰,似然矣。藝文館及典設司,依例還入之意,注書更爲往傳,賤臣德厚,承命出傳。上曰,噫,昔年特召入直武士,興政堂賜饌,下敎懇摯,其時龍虎將,卽尹慤也。此誠昔年靜攝中,愛恤諸武士之恩諭,武士,可謂尙今不忘者,而將與正領,一無知者,豈特貿貿?事之寒心,莫此爲甚。雖已處分,憶昔一倍此心,內三廳無記載之事乎?雖不記載,猶有相傳者乎?承旨詳問,日後入侍時以奏。出傳敎上曰,在璿璣玉衡,以齊七政,尙書攸載。而昔年盛時,猶有操縱時刻之弊,近者尤爲特甚。昨日報時,其涉寒心,況人君飭勵,豈可在於幺麽此輩?提調下敎,蓋此也,而儒臣求對,極涉寒心。雖然,已施其飭,諸儒臣分揀特放。出傳敎上曰,閔弘烈行公乎?台命曰,方在禁推中矣。上曰,申光緝入來乎?台命曰,以大臣犯馬,捉囚館吏,故陳章撕捱,而政院不捧章矣。諸臣以次退出。
上在慶熙宮。只常參·晝講。
藥房都提調臣金陽澤,提調臣鄭弘淳,副提調臣具允鈺啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。已諭,氣何暇諭乎?明日入侍,中宮殿·惠嬪宮,藥房口傳問安。答曰,知道。
李在協啓曰,今日常參,承旨不可不備員,而左承旨洪良漢,右副承旨鄭昌聖,俱不仕進,右副承旨鄭昌聖,卽爲牌招。左承旨洪良漢,拘於廳規,不得請牌,何以爲之?敢稟。傳曰,牌招。
以大司諫嚴璘,執義李壽勛,獻納李致中,牌不進罷職傳旨傳于李在協曰,聞此下敎,敢違牌乎?竝只推,更爲牌招。
鄭昌聖啓曰,大司憲李潭任所在外,執義李壽勛牌不進,掌令韓鏶·李秀逸,持平李思祚·金敍九在外,今日以監察茶時之意,敢啓。傳曰,知道。
常參罷後,政院·玉堂·藥房口傳問安。答曰,知道。
以承傳色口傳下敎曰,常參魚行晝講,小學題辭篇持入,盡來後詣閤,只入正時,宗蔭官則拔之,侍衛以入直擧行。
又下敎曰,今者專經文臣講,頃日儒臣,或漏之乎?使之盡爲入來。
又下敎曰,晝講後,專經文臣,當殿講,試官經筵官爲之。
又下敎曰,使中官見之,而上來禁漏官員,有若朝臣媕婀,正如開眼通明寺者,申飭。
又下敎曰,朝鮮其君衰,故三日後爲此,而臣子如此,儒臣雖一人,可以爲之,其置之。
又下敎曰,今日臣子,其敢撕捱乎?具庠校理除授,先入侍,後謝恩。
又下敎曰,徐浩修校理除授,卽爲入侍,具庠下敎置之。
又下敎曰,今日有朝鮮乎?政院不知牌去來之促乎?催促,申飭。
又下敎曰,下吏旣以下敎之後,何敢行公?正言洪九瑞遞差,嚴璘·李壽勛·李致中,分義其涉寒心,施以刊版之典,旣下敎放。
以兼司書金基大牌不進傳旨,以承傳色口傳下敎曰,知隨而求對,不知入直於春坊,如此年少官,亦困其君,傳旨勿施,來待開陽門外,使之待開門入來。
又下敎曰,司饔院主簿望,何時下敎?而尙今遲滯,聽傳敎承旨解見任,卽爲申飭。
以副修撰南玄老牌不進罷職傳旨,傳于李在協曰,今日儒臣,聞此下敎,敢如是乎?只推,更爲牌招。
又下敎曰,肅謝單子遲滯司諫院書吏,令該曹捉囚。
李在協啓曰,今日常參,兩司當爲進參,而兩司多官,或在外,或牌不進罷職傳旨未下,或陳疏入啓。俱無入參之員,何以爲之?敢稟。
以承傳色口傳下敎曰,兩司爲先遞差後禁推,洪九瑞正言除授,牌招入侍。
鄭昌聖,以正言無闕事微稟,以承傳色口傳下敎曰,在外人許遞,其代爲之。
鄭昌聖啓曰,在外臺諫,一竝申飭,過限者先遞差,後禁推事,命下矣。司諫李憲默過限不上來,遞差傳旨及禁推傳旨捧入之意,敢啓。傳曰,知道。
李在協啓曰,今日常參,左右參贊當爲進參,而左參贊尹汲,右參贊趙命鼎,俱以病不進,竝卽牌招,以爲推移進參之地,何如?傳曰,允。
具允鈺,以吏曹言啓曰,懿陵參奉尹龜東呈狀內,身病甚重,勢難察任云。新除授繕工監假監役官申,除授後,過限未出仕,竝依例改差,何如?傳曰,允。
吏曹口傳政事,以尹昌鼎爲司饔主簿。
李在協,以禮曹言啓曰,傳曰,今者專經文臣或漏之乎?使之盡爲入來事,命下矣。洪樂信·李得臣·金基大·洪纘海等,時無職名,令該曹卽爲口傳付軍職,何如?傳曰,允。
又以侍講院言啓曰,本院下番,連日姑降入直,事甚未安,兼司書金基大,時無職名,令該曹口傳付軍職,卽爲牌招入直之地,何如?傳曰,允。
兵曹口傳政事,副司果李得臣·洪纘海·洪樂信·金基大。
傳于趙台命曰,若問其稽飭,卽本監提調也。其下敎,焉敢違也?而若曰,非軍務,則禁漏官決棍,視若尋常,於提調,莫知其君之心,營護者。類昔年滿月臺文臣,牧使決棍。其時薇垣長,其敢營護?故其時下敎,尙今誦焉。其日影漏水,其何設置?日照則觀影,日入則察水,此正國初欽敬閣·簡儀臺之設也。本監檢飭解弛,官員則以黃口之輩苟充,故便睡其處,莫知日影之在何,亦莫知漏水之在何。一任下人,欲速一時之內,報兩時,欲遲一時,報兩時,到今戌時,報日高,亥子何能分排?頃者已諭,領事若問其末。本監行首官員,若再昨昌德之回駕,可謂忽忽展拜後入來。豈忍若此?而此亦衰不肖之致,午時纔過,來座月臺,無狀禁漏官員,報日入。予雖衰矣,其飭豈至於此等孤雛輩?且其時提調,卽騎判,不爲待令,故有此下敎。一聞提調記過,四儒臣放恣求對,此匡救定式乎?此昔年滿月臺之臣也。噫,予雖衰矣,其飭豈專在於黃口微官乎?其雖曰過,君綱何可墜,不耐諭矣。
鄭昌聖,以義禁府言啓曰,前正言金容,甲山府定配,倍道押送事,命下矣。以傳敎內辭意,具罪目,依例發遣府羅將,卽爲倍道押送配所之意,敢啓。傳曰,知道。
李在協,以成均館官員,以同知館事。大司成意啓曰,本館養賢庫釐正節目,依筵稟,定奪書入之意,敢啓。傳曰,知道。
趙德成,以兵曹言啓曰,依傳敎,承政院考喧使令,決棍十度之意,敢啓。傳曰,知道。
備忘記,予豈孝哉,予豈孝哉?過前月,過八日,身雖在此,心則東西郊也。若此而曰孝乎,曰孝乎?今日卽庚子年六月第三日也。其命次對,予豈樂爲乎?備三公,然後强爲酬應,卽爲入來事。都承旨傳諭于領相,仍與偕來。
都承旨具允鈺書啓。臣敬奉聖敎,更爲傳諭于議政府領議政徐志修處,則以爲朝者知申之附奏,略陳微懇,惟祈箚本之準請矣。卽伏承聖批隆摯,不許所辭,仍有常參,同爲入侍之敎。臣益復惶懍,不知所出。臣之病狀,苟不至難强,則豈敢偃伏,不思不竢駕之義,而腹痛忒甚,泄度頻數,氣息昏綴,蠢動無計。不得已荐犯違逋,伏地震恐,祗竢嚴誅云矣,敢啓。答曰,安心善攝事,傳諭。都承旨入來,時刻入之。
假注書卜台鎭書啓。臣敬奉聖諭,馳往傳諭于敦義門外西部尾井洞判中樞府事金致仁所住處,則以爲臣罪大勘輕,逬伏城外,嚴譴之降,惟日以竢,千萬不自意,近侍之臣,夜中儼臨,傳宣聖諭,開示備至。令卽入城,仍有偕來之命,是豈負罪如臣所敢承當?伏地敬讀,感涕無從,恩敎至此,不敢復淹。今方冒進城闉,而震慄栖遑,病情添苦,謹當稍竢少間,略入文字,以請處分云矣。大臣旣已入城,臣先爲入來之意,敢啓。傳曰,知道。
領議政徐志修箚曰,伏以日昨侵晨動駕,經宿回鑾,孝思克伸,聖體萬安?區區下情,忭幸曷極。臣不敢偃伏,力疾參班。本來腹痛下利之症,一倍添劇。退歸之後,落席昏惙。迺者新命,忽降於千萬意慮之外,臣誠震駴惶惑,歷數日而靡定。臣之迂疎昏滯,無一才能,其於此任,尤萬萬不稱之狀。非但臣之自知甚明,抑亦天鑑之所俯悉。年前適緣承乏,未免倉卒冒膺,而智慮不足以周事務,德量不足以鎭浮嘵。纔及數月,竟以罪斥。其陋劣之實,莫掩國人之耳目,則今玆恩命,又何爲而有此再誤之擧也。且臣疾病癃痼之狀,累蒙聖眷之愍憐,多年調治,僅獲延活,而神識之消耗,殆無餘地,當此溽暑之節,已有添加之勢,深居服藥,猶懼不能復起,尙可望其束帶供職,陳力就列也哉?況輔相之地,首席尤重,而內外兄弟,迭相代據,私心懍惕如集于木,揆以國體,亦豈不苟簡乎?仍伏念群下不肖,皆無當上意,以致聖智獨運,淵衷頻惱,進退大臣,無異庶僚,群下惴惴,不自愛惜,衆庶熟見其如此,輒生凌忽之心。紀綱之不振,體統之不尊,未必不由於此也。以目下事言之,該司提調,非軍務而拿入,實是無前之擧,則前領相之筵席陳達,卽其職分內事,而威怒遽加,嚴敎卽下。元輔重任,一言遞免,乃以如臣無似,苟然代之。擧措如是,而何以厭物情而定民志乎?伏乞聖明,穆然深思,亟命收回前旨,以光聖德,俾臣還守本分,毋令重誤國事,則非但微臣之幸,實國事之幸也。取進止。答曰,省箚具悉卿懇。本監官員可駭,其免相。旣諭領事,雖存國體,其惜勝諭。若問首揆,此誠非成則璜也。今朝已諭,此心豈特一倍?可謂萬倍,曾見五月日記,欲爲朝參默焉。今日崇政殿月臺,當行常參,以卿體國之誠,今豈逡巡。安心謝恩,同爲入侍。
正言金容疏曰,伏以臣最居人下,百無寸長,學不足以裨聖治,智不足以識世務,言論風采,又不足以動時人。前後除旨,一未退縮,不敢爲承膺之計者,非但自知甚明,庶幾日月之明,有所俯燭,而不賜棄斥,屢廁諫諍之列。臣若徒恃寵靈,靦然冒進,上以孤虛佇之眷,下以招媕婀之譏,則其於累聖簡壞臺風,何哉?新除有命,召牌儼臨,左右揣量,趨承無路。伏乞聖慈,俯賜鑑諒,特命鐫改,以幸公私焉。臣今不以臺閣自居,而憂愛之忱,根於秉彝。伏況殿下,寶算彌高,睿念益勵,圖治之誠靡懈,夙宵求助之意,溢於絲綸,有足以感臣隣而聳瞻聆。臣於此時,不效一日之責,則是負臣心也,負殿下也。臣雖無狀,豈忍爲此?玆將芻蕘之說,略效芹曝之誠,惟殿下澄省焉。嗚呼,今日殿下之國,治歟,不治歟?以言乎紀綱,則紀綱日紊。以言乎風俗,則風俗日敗。言路爲國之血脈,而血脈已閼,廉恥爲國之四維,而四維不張,朝無願忠之人,世多懷祿之輩。小大臣僚,恬憘玩愒,內較於利害之分,外迫於禍福之誘。惟以奉命承敎,爲可幸無罪,而未嘗有出一言,畫一策,以補我聖治之萬一,此仁人志士之所以殷憂永歎者也。論思之臣,有懷斯陳,罪加其身,而延及於同堂之親。耳目之官,隨事進言,旣謫其人,而又罰其强近之族。終至檢擬之銓官,亦被責罷之重典,或使臺閣之臣,反駁言事之人,惟彼銓官,但求闒茸之類,苟充言責之任,則此豈聖朝設臺閣之意也?倘令臺閣,不思繩糾之道,徒有承奉之心,則將焉用臺閣哉?殿下每當臨筵之日,屢示導言之衷,爲今臺閣者,孰不欲披肝瀝血,以貢弼違之忱,而讜言纔陳。宸心遽激,天威壓之於前,嚴譴摧之於後。語犯乘輿,則過致煩惱。論及宰相,則目以挾雜。小則放逐,大則竄謫朱子所謂前年逐一諫官。今年逐一御史者,不幸近之矣。伏願殿下,繼自今,其於官人之際,惟才是求,量能授任,賞罰之間,廓然大臨,無所偏係,以之辭令之發,而克懋中和之德。好惡之加,而益軫公正之道。振紀綱·正風俗,開言路,勵廉恥,永垂燕翼之洪謨,克樹萬世之大業,是臣區區之望也。八座崇班,地望自別,而李思觀之空空一鄙夫,冒居度支之長,有識之竊歎,固已久矣,臣謂宜施刊削之典也。邊陲重地,責任甚緊,而李性默之蒙駿無踐歷,濫授關防之任,官方之壞亂,莫此甚也。臣謂亟令改差,可也。抑臣竊有所耿耿者,迺者李謙彬之一疏,亶出於憂愛匡救之忱,此非但謙彬一人之言,卽臣平日所欲一陳者,亦非徒臣之所欲言,卽擧世公共之言也。夫旣如是,而終無爲殿下言之者,則是殿下之廷,眞無人也。今也謙彬,乃敢言之於擧朝含默之日,此可奬而不可罪也。一言纔徹,當霆遽加,倉皇遠逐,士氣沮喪,此豈所望於聖明者哉?伏乞亟加三思特寢成命,以光聖德焉。日昨大僚之免副,有違九經之義,至若重臣之拿入,實非禮使之意,亦願凡於喜怒之發,益軟和平之道,毋底頻復之悔,不勝幸甚。臣無任云云。批答在傳敎
敦寧都正洪準海疏曰,伏以臣於經年病蟄之中,忽伏承敦府除命,感激惶霣,靡所容措,而第臣本無敦寧,其在法例,不可一日虛帶,玆敢陳章仰籲。伏乞聖明,亟令該曹卽速遞改,以存公格,以安私分,千萬幸甚。臣無任云云。批答在傳敎
戊子六月初十日未時,上御崇政殿月臺。常參·晝講同爲入侍時,左議政金陽澤,右議政韓翼謩,行吏曹判書申晦,刑曹判書洪重孝,正言洪九瑞,特進官韓光會,同知事鄭存謙,侍讀官徐浩修,檢討官趙載俊,行都承旨具允鈺,左承旨洪良漢,右承旨李在協,左副承旨趙德成,右副承旨鄭昌聖,同副承旨趙台命,假注書韓德厚·權禛,記事官朴道仁·金致九,以次進伏訖。陽澤曰,聖體調攝,若何?上曰,一樣矣。陽澤曰,請進湯劑。上曰,今日冥然,是則不孝,湯劑置之。陽澤曰,湯劑屢日不進,臣誠悶迫矣。翼謩曰,下敎每如此,臣不勝焦迫矣。上曰,今日牌招,何其遲也?在協曰,觀其進與不進而出牌,故然矣。上曰,李致中·嚴璘之今日不進,是乎非乎?陽澤曰,此則非矣。上講小學題辭,命玉堂讀之,浩修·載俊以次讀訖,陽澤請進湯劑,上命進之,上進御訖。上曰,領相之病,如何?陽澤曰,日熱故,本病添加,而數日調攝,則自當造朝矣。翼謩曰,萬萬不堪當之重任,復下於臣,箚本已諭血懇,天鑑俯燭,臣與前領相,同周旋,而前領相免相之後,誠不安矣,願乞遞改。上曰,此非如此事矣。上曰,金容言何事?德成曰,戶判李思觀則請削職,理山府使李性默則請遞,末言李謙彬事矣。上曰,戶判亦將不得行公矣。所論之言,云何?德成曰,李思觀則云鄙夫,李性默則云蒙駿矣。上曰,予志固定,此章給之。聞其大略,李謙彬事,萬萬可駭,先遞差,甲山府定配,倍道押送。出傳敎上曰,金容之疏,若展讀,則聞二十四字,故不使讀之也。陽澤曰,向者臣與前領相仰請,則有姑觀之敎故臣等方顒俟矣,今此下敎何如是也?上曰,今日臣子,若知七十五歲之君,豈如是乎?翼謩曰,今日聞講學之音,臣等不勝慶幸,而有一二事仰贊之忱矣。下敎如此,臣等,誠焦迫矣。上曰,今行常參,乃仰體聖祖昔年事也。專經文臣講,當於便殿爲之矣。上還大內,諸臣以次退出。
戊子六月初十日酉時,上御集慶堂。藥房入診入侍時,都提調金陽澤,提調鄭弘淳,副提調具允鈺,假注書韓德厚,記事官朴道仁·金致九,醫官方泰輿·許礈·李以楷·慶絢·金季良·吳道炯·金光國·鄭允說,以次進伏訖。陽澤進夕湯劑,上進御。陽澤曰,日已向暮,診候當爲之矣。上曰,不必爲矣。陽澤曰,明日湯劑,當依例待令矣。上曰,依爲之。陽澤曰,蔘苓茶不可入之矣。上曰,蔘苓茶,停止。出傳敎諸臣以次退出。
戊子六月初十日酉時,上御集慶堂。大臣·備局堂上引見入侍時,左議政金陽澤,右議政韓翼謩,知事李昌誼,行吏曹判書申晦,刑曹判書洪重孝,行副司直韓光會,行副護軍李章吾,戶曹參判金時默,兵曹參判金鍾正,吏曹參判鄭存謙,校理徐浩修,左副承旨趙德成,假注書權禛,事變假注書卜台鎭,記事官朴道仁·金致九,以次進伏訖。陽澤曰,午間,聖候若何?上曰,一樣矣。陽澤曰,卽今各道雨澤均洽,農形頗有登熟之望,來頭年事,惟在人功,夏月農糧,專賴牟麥,而今年麥事,僅免荒歉。貧民畢納牟還,更無餘穀。且農家耕耘,俱不愆時,然後可期有秋,而殘獨窮民,當耘之節,不能力作,則秋穫自致不實。爲守令者,詳探民間事勢,糧乏妨農,則從便設施而助糧,力乏艱農,則訓飭隣里而助力,使各趁時務農,秋事之豐登,庶可望矣。以此分付八道道臣,申飭各邑,另爲擧行,兩都留守處,一體分付,何如?上曰,依爲之。出擧條陽澤曰,今日特敎次對,備堂之懸頉頗多,殊甚未安,實病公頉外,不參人,一竝推考,申飭,何如?上曰,依爲之。出擧條翼謩曰,臣今降座矣。世孫傅之任,旣有應兼之左相,則不可仍帶,故敢達。上曰,許副矣。出擧條翼謩曰,常參筵中,未及仰達,日熱如此,追感故事,又行常參,仍講小學,大聖人奮發之志,臣誠欽仰,而臣有區區憂愛之忱,願殿下垂察焉。大司馬罪犯師律,則雖拿入,可也。以雲觀事,不能申飭之罪,行此無前之擧,此後則留念聖意。至於前領相之言,出於斷斷憂愛之忱,而聖敎太嚴,免相不難,屛退城外,景色不佳,臣不勝憂愛之誡,敢此冒犯矣。陽澤曰,雲觀不能,申飭之罪,何至於拿入乎?以堂陛言之,次次近君之官,自上惜之然後,國體自尊矣。上曰,君道日亢,臣道迫促之說,右相之言是矣。官師相規,則好矣。而以今日事見之,寒心矣。此則非臣下之罪,卽予之過也。翼謩曰,臣下之無情勢者,不爲承牌,誠怪矣。上曰,復政之後,連行次對,意在民國,而臣下不知予心矣。上曰,金容之論戶判鄙夫云者,至於此,戶判非予,則豈至於此乎?如是不止,朝廷將無人矣,仍下不忍聞之敎。翼謩曰,何必於聖躬每下如此之敎也?上曰,予心固矣。陽澤曰,此行不得之事矣。翼謩曰,兵判之任,何等關係?而其疏未徹,敦寧都正之章,亦未經乙覽,言路之塞,亦非細事,而卽今則猶屬第二件事也。二十四字,上承慈敎,下循群情,而殿下勉强受之矣。今則有若一時備忘記之還收者,然損傷國體,誠非細矣。上曰,敦寧都正洪準海,無敦寧云,許遞。出傳敎上曰,予之所執,是矣。翼謩曰,備堂皆在此,其心,與臣等,一般也。晦·昌誼·光會齊聲曰,此非但臣等之抑鬱,八方人民所同然,大臣所奏誠是矣。上曰,予眼不辨黑白,故心亦不辨黑白矣。翼謩曰,此敎極爲悚悶,渙發一言,以慰群情,則聖德有光矣。上曰,何事有光乎?昌誼曰,大臣之言,至誠懇惻,且昔年所受者也,豈可如是乎?上曰,予非憎金若行,而自覺歉然故如是,若彈若行,則是君綱墜矣。翼謩曰,公然牌不進類,誠非矣。然近來言事者,勿論大小輕重,無一人嘉奬者,而輒被罪罰,臣誠慨然矣。上曰,賞之則朝廷將無人矣。尹勉憲之爲玉堂,臣亦望之云云者,甚善矣。近來公心者少,奈何?陽澤曰,其中不無忠言讜論,可奬者奬之,可罪者罪之。上曰,予豈云不書之乎?卿等之言,何如是也?陽澤曰,上心固定,則與不書之敎,無異矣。晦曰,徐浩修有校理特除之命,而校理二窠中,一則金文淳在外,一則閔弘烈·方見帶而禁推,無作窠之事,副校理方有窠,以此下批,何如?上曰,依爲之。出擧條上曰,閔弘烈放送。出榻敎上曰,玉署不備,在外儒臣許遞,其代後日政在京無故人擧行。出傳敎重孝曰,守令之逃失定配罪人者,新有定式,申飭非不嚴明,而以近日事觀之,數十日之內,罪人逃失者,至於兩邑矣。臣方隨現草記,依本律勘處,而其常時不能檢飭之狀,據此可知,出擧條更加申飭,何如?上曰,依爲之。出擧條命退去,諸臣以次退出。
戊子六月初十日酉時,上御集慶堂。專經文臣殿講入侍時,試官右議政韓翼謩,吏曹參判鄭存謙,左副承旨趙德成,假注書韓德厚·權禛,記事官朴道仁·金致九,以次進伏訖。上命應講文臣,次次呼名入之,各講其專經講訖。上曰,今日爲此,有意矣。跳跟輩,拘束之矣。開陽門外,以違牌爲事,予將抑之矣。上曰,予於此等事,雖示微意,不過申飭,而今聞相臣所奏,卿尙在城外云。噫,卿之此擧,予則曰過矣。旣聞之後,其何經夜。特遣史官,諭予此意,卿須安心,卽爲入城事,遣史官傳諭,金判府事與之偕來。出傳敎翼謩曰,前領相見此,則必感泣,而卽當入城矣。上曰,予無深意於前領相,似不固執矣。上曰,今日殿講,意蓋深矣。而豈爲遐方文臣?雖不通者,今番特爲分揀,居首者不過通略,亦爲置之。出傳敎上曰,頃者諸訓導下敎,其雖申飭,勿復檢擬過矣。特爲分揀。出傳敎試官先退。上曰,徐浩修旣參講,其令追省記入直。出傳敎上曰,儒臣持警世問答入侍。出榻敎禛承命出去,與校理徐浩修,修撰趙載俊進伏。上命儒臣,讀問答讀訖。上曰,頃者申光緝,不過體例旣示其飭敍用,校理除授,待開門牌招察任。出傳敎德成曰,昨有下敎,故敢達矣。
戊戌年九月,御興政堂。命龍虎將尹慤,率禁軍入侍,特賜酒大口,以餉禁軍云矣。上曰,聖恩如此,而本廳無有知者,駭然矣。尹慤子孫,有立朝者乎?德成曰,泰淵是從孫,而其子昌鼎,方爲尙衣直長矣。上曰,出六窠,注書出去,知入,可也。禛承命出去,以司饔主簿有窠仰達。上曰,噫,追慕冞切,憶往事,而聞入直禁軍將與正領,無一知之,此則已爲申飭,而令政院,詳問以奏,今聞戊戌年九月事也。予則其時在邸,故入來乃聞,今聞考奏五十一年之內,復逢此月,憶此事,此心何耐?況今之龍虎將,卽尹慤之從孫也。聞此而何忍泯默?明日賜麪肴,入直禁軍龍虎將與該番將,待令於崇政殿庭,尙衣直長尹昌鼎,尹慤之子,而年今六十三云故,問其六品窠,卽司饔主簿也。其令銓曹,卽爲備擬,以示予憶昔之意。上曰,除侍衛,只該房承旨待令。上曰,正領汰去置之。竝出傳敎諸臣退出。
上在慶熙宮。停常參·經筵。
藥房都提調臣金陽澤,副提調臣具允鈺啓曰,昨日臨陛開講,向晩還內。伏未審夜間,聖體調攝,若何,痰候何如?寢睡·水刺之節,亦何如?臣等依下敎,率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
親臨宣饋罷後,政院·玉堂·藥房口傳問安。答曰,知道。
鄭昌聖啓曰,大司憲李潭任所在外,執義未差,掌令李秀逸·韓鏶,持平李思祚·金敍九在外,今日以監察茶時之意,敢啓。傳曰,知道。
以承傳色口傳下敎曰,承旨有闕,代金光國除授,牌招察任,房順房。
又下敎曰,入侍于月臺入侍時,都承旨與坐直承旨,時服入侍。
趙台命啓曰,卽者副校理徐浩修,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
以承傳色口傳下敎曰,韓光會爲內局提調。
李在協,以內醫院官員,以都提調·副提調意啓曰,提調鄭弘淳,謂有身病,今日問安,不爲仕進,事體未安,卽爲牌招,以爲備員入侍之地,何如?傳曰,允。
鄭昌聖,以都摠府言啓曰,今日入直內三廳武兼禁軍及軍兵等,當爲中日習射,而殿座相値,不得爲之之意,敢啓。傳曰,知道。
傳于李在協曰,司饔主簿尹昌鼎,卽令謝恩,與禁軍將,同爲入侍。
傳于趙德成曰,人君之殿座,豈敢如此乎?催促。
兵曹口傳政事,以李殷春爲禁軍別將,訓鍊正單李長玉。
本院啓曰,伏念君上之於臣子,固有所不可令者,臣子之於君命,亦有所不敢從者,至若近日筵敎,不惟諸臣之不敢從也。抑亦臣分之不敢承聞也。以殿下之聖明,豈不知此,而何爲發此非常之敎也?向日臣等之始承此敎也,竊以爲,偶出於一時激惱,不敢料,遂至於許久相持,伊後相臣之筵請也。淵衷顯示回悟,兪音若將繼降,相顧欣忭,顒祝方切,一日二日,尙靳渙汗,至於昨日臨殿,天心莫回辭敎轉嚴,凡諸章奏,竝令還給,夫尋常辭章,尙不宜不賜批旨,況關係言事者乎?情志由是壅隔,聽聞莫不驚惑。此何氣像,此何擧措也?臣等,聚首愕貽,誠不勝憂迫之至。噫,天地之大,日月之明,群下何敢形容其萬一?而惟我殿下,盛德偉烈,上協祖宗,下洽民心,二十四字之揄揚。非但億兆之同情,實是陟降之攸賜,殿下之受而不辭,亶出於繼述之孝,則今於上告下布之後,何可議到於是乎?況因一臣下之罪,致有此過自菲薄之擧,實非平日所期望於聖明者也。臣等,忝居出納之地,倍切焦遑之忱,玆敢相率齊籲。伏乞亟許明允,以慰群情焉。惶恐敢啓。答曰,頃者之敎,予志定矣,非却也,卽守向者也。因大臣所請下敎者,二十四日,與八日當前,若不諭此,必將紛紜,亂我方寸故也。嗚呼,今日復何指揮?雖京而百僚,外而萬姓,嗚呼,此心,孰能挽之。政院先起,其他可知。其雖三百六十日,一日十二時,予心卽一執字而已,相顧欣然者,無乃迂乎?餘何復諭。嗚呼,昨月冥然以過,八日亦其冥然,雖夢裏嗚咽,他尙何說?卿等,其守惟允之道焉。
本院又啓曰,臣等冒陳衷悃,顒俟兪音,及伏見批旨,十行絲綸,不惟不賜開許,聖心益堅,大聽愈邈。臣等愕然失圖,莫省所以。臣等之請,乃天理之所當然。臣分之所不容己者,而殿下所以拒臣者,考之典禮而未有,求諸史牒而無聞。伏未知殿下,何所據而爲此非常之擧也?伏惟我殿下,大德必得之名,可以永有辭於天下萬世,而亦旣仰體慈旨,上告太室,則以殿下不匱之孝思,念及於此,必將翻然感悟,不待臣等之畢辭也。至若章奏之不得上徹,猶屬第二件事,而以目下光景言之,則衆志睽隔,百務叢脞。小大遑遑,靡有所屆。若此不已,將置國事於何地?以殿下體民國之盛德,念及於此,亦將惕然警省,不待臣等之煩聒也。傳曰,明主,可以理奪。臣等之言,如果有乖於理,則當伏妄言之誅,如其不然,則亦宜明降恩諭,快賜允從。伏乞聖明,留神察納焉。惶恐敢啓。答曰,已諭。
兵曹口傳政事,副司直李思觀。
傳于趙台命曰,忠淸水使,留待入侍。
又傳曰,儒臣持警世問答,同爲入侍。
李在協,以弘文館言啓曰,校理閔弘烈,旣已帶職蒙宥,卽爲牌招察任,何如?傳曰,允。
又以侍講院言啓曰,本院兼司書金基大入直矣。解見任出去,下番無他推移之員,不得已上番姑降入直之意,敢啓。傳曰,知道。
又以兵曹言啓曰,今六月十一日,龍安居良人李順才稱名人,自興和門入來,差備門外擊錚,依例令攸司囚禁科治。當該守門將朴重佐,依定式推考,何如?傳曰,允。
具允鈺,以吏曹言啓曰,本曹佐郞崔呈狀內,身病甚重,勢難察任云。依例改差,何如?傳曰,允。
趙台命,以兵曹言啓曰,今六月十一日,私婢得禮稱名女人,自興元門入來,差備門外擊錚。依例令攸司囚禁科罪。當該守門將任德臣,依定式推考,何如?傳曰,允。
兵曹參判金鍾正疏曰,伏以臣母,年深病痼,居常懍懍,不離床簀,比緣日候蒸熱,將攝失宜。舊恙頓添,新感復劇。眞元積敗之餘,乍進糜粥。因成關格,癖氣衝攻。達宵遑遑,雜投藥物,尙無少減。臣以獨身,左右扶將,煎泣罔措。卽聞僚堂移直,騎曹闕直,宿衛重地,不宜暫曠,而目下情勢,萬萬焦迫,實無晷刻離側之勢。玆敢忙投短章,仰控至懇。伏乞聖明,俯賜諒察,亟賜臣職,以便救護,仍治臣罪,以肅朝綱,不勝幸甚。臣無任云云。傳曰,給之。
副校理徐浩修疏曰,伏以臣於昨日春坊直中,獲奉玉署特除之旨,法講有命,天牌儼臨,怵分畏義,不敢言私,不得已章皇祗謝,而顧今新錄纔過,群彦濟濟,如臣百無肖似,最居人下者,從前屢廁,已覺惶愧,尙何可冒據妨賢之地,不思自靖之道哉?伏乞亟賜遞改,以安私心焉。臣於乞免之疏,不宜贅及而事在目下,誠不容泯默。玆敢略陳其一二,惟聖明垂察焉。殿下向因金若行之疏,屢下不敢承之敎,上下相持,于今二旬有餘,夫若行之狂率,其言之駭妄,夫人而莫不怪之,旣罪其罪之後,則在聖人汎應不滯之德,不啻如過空之浮雲而已。奈何淵衷轉激,威怒荐疊?辭敎非常,國體日益虧損,章奏積滯,言路日漸壅閼,景色愁沮,庶務叢脞,此豈但一時過中之擧哉?實方今之深憂也。自是以來,臺閣之上忠愛之論,不爲不多,而未經乙覽,輒加摧抑。南島北塞,竄逐相望,夫言之是非,事之當否,雖親賜裁擇,曲爲稱量,猶恐其萬一之失,況以還給之疏,而徒憑傳奏之說,或涉言事,一例譴責。旣非來諫之道,亦非貽燕之謨。日昨大臣諸臣之懇請收還前敎,乃是擧國之所同然,而不可一日少緩者也。伏望俯循群情,快賜反汗焉。臣治疏將上之際,得接家信,則臣母重患暑感,痃癖闖發,神氣昏瞀,宛轉床席云。臣旣聞此報,寸心如煎,玆敢附陳焦迫之情,徑出禁扄之外。乞治臣擅離之罪,以肅朝綱,以便救護,千萬幸甚。臣無任云云。傳曰,給之。
校理申光緝,修撰趙載俊等箚曰,伏以昨日次對,諸臣之所仰請者,亶出於忠愛之誠,而兪音愈邈,群情莫伸。臣竊不勝其區區憂歎,今不敢廣引拖說。但以一事明之,殿下亦嘗見國無章奏,而能爲國者乎?雖有章奏,不經乙覽,而能爲國者乎?一日有一日之弊,二日有二日之弊,況今不止於一二日者乎?萬機由是而叢脞,上下由是而否隔,以殿下至誠憂勤之心,興思及此。伏想淵衷,恤焉警惕,必不待臣等之請,而亟賜渙汗也。仍竊伏念殿下,四紀間,盛德巍烈,眞中庸所謂必得其名者也。豈可以一人駭妄之說,過加煩惱,至有此非常之擧乎?實非平日所期望於聖明者也。臣等,治箚將上之際,又伏見院啓所下批旨,不但不賜嘉納,乃反以聖志之牢定爲敎,奉讀未半,尤不勝其愕眙失圖也。此豈獨在院諸臣所憂迫者?實出於擧國臣民所同然之忱,則殿下於此,亦何可一向相持,終靳允許乎?伏願聖上,穆然深思,飜然改圖,前後諸臣章奏,竝命還入,明賜批旨,以光聖德,以幸國事焉。取進止。答曰,已諭政院之批,復何多諭焉?
戊子六月十一日卯時,上御崇政殿月臺。入直禁軍宣饋入侍時,行都承旨具允鈺,左副承旨金光國,右副承旨鄭昌聖,同副承旨趙台命,假注書韓德厚·權禛,記事官朴道仁·金致九,以次進伏訖。上具翼善冠·袞龍袍,乘輿出資政門,詣月臺,仍爲殿座。上曰,通禮,誰也?昌聖曰,一則假通禮也。上曰,金基大所爲,其雖可駭,靜而思之,不無所執。只解見任,其代飭自飭,用自用,前正言洪九瑞,復授前任,牌招察任。出傳敎昌聖曰,殿座體重,不可無侍衛矣。上曰,莫重動駕不參,事體寒心,其宜申飭,有何除授?具庠令該府勘處,施以制書不能爲律,春坊不備,李敬玉輔德除授,牌招入直。出傳敎允鈺曰,內局請對矣。上曰,藥房都提調持湯劑入侍。都提調金陽澤進伏曰,夜間,聖體調攝,若何,寢睡,何如?上曰,一樣矣。上曰,今日賜饌禁軍,此心少紓矣。昨聞昔年命尹慤仰瞻之敎,心膽隕墜,猶歇後語也。今日豈復進建功湯乎?去夜命趙載後仰瞻予者,亦追慕之事也。陽澤曰,湯劑待令矣。上曰,今日豈可進湯劑乎?陽澤曰,湯劑,於殿下便是茶飯,豈以追慕不許乎?上曰,不見其形,願察其影,予心固守矣。上曰,至行聖功,於予不當矣。陽澤曰,此四字,不用於殿下而何?上曰,前領相,亦以爲過矣,而予則不然矣。上曰,侵辱戶判之說,何如?允鈺曰,空空一鄙夫云矣。上曰,此則於戶判,非題目也。上曰,鄭弘淳之不來,以卿之故乎?陽澤曰,然矣。上曰,卿嘗論其叔矣。光國奏請標信上曰,帳殿咫尺,豈可出標信乎?當該承旨遞差,命龍虎將,率禁軍入侍,仍賜禁軍麪肉。上曰,今此賜饌,仰體昔年之意,而只此賜饌,則不足以仰體,故當試射於隆武堂矣。上曰,雖有定式,於趙台祥,豈循常例?參知趙台祥承旨除授,帳前謝恩。參知有闕,代前承旨魚錫定除授,牌招察任。出傳敎上曰,承旨房順房。上曰,隆武堂禁軍試射。出榻敎上曰,騎判禁將入直,騎郞摠府入直兩郞,爲試官,只該房承旨,以時服入侍。出傳敎上曰,試官亦以時服,入侍。出榻敎陽澤曰,兵判之引入過矣。上曰,其章已給,昨亦有敎,何敢若此?兵曹判書李昌祜,從重推考。今命試官,卽爲牌招入侍。出傳敎上曰,其章雖却,初聞二字,其涉爲駭。今聞亦有空空二字,與初料,雖不同,於戶判,其何過嫌。雖然,戶判豈自初,其本予也。惜哉惜哉。豈可以此,仍爲自劃?而雖然,人君御國,不過四維,豈可强飭,許遞。噫,莫云處分之速,此予爲前戶判曲軫之意,纔雖許遞,保護何敢辭也。前戶曹判書李思觀,內局提調除授,令該曹卽爲口傳付軍職,牌招察任。出傳敎上曰,金判府事昨日入來云,然否?陽澤曰,然矣。上曰,是矣。君臣之間,當如是矣。上曰,意謂若何?果若所料,而旣已供仕,若是不進,分義寒心。吁嗟昔年,亦爲甘凌之敎,況今日乎?昨日其雖强進,豈可以此容恕乎?其在國體,不可循例遞職而止,提調鄭弘淳罷職。出傳敎陽澤曰,弘淳處分至此,臣心不安矣。上曰,政院儒臣,則必同去就,例也,而大官則異矣。上曰,昨日卿等之所奏,亦非矣。君令當行於雲觀領監事,豈可只行於禁漏官乎?法令當自大官施矣。予精言之,在彼處,纔聞午鼓而來,來此後,卽奏日入此心安乎?上曰,奉常貢物事,非洪領相及綾恩,何以爲此?陽澤曰,善爲釐正矣。上曰,尹慤有子云,可貴矣。命司饔主簿尹昌鼎入侍。禛承命出去,與昌鼎進伏,上命進前曰,予不知有汝矣。年幾何?昌鼎曰,六十三矣。上曰,人物善矣。予不能視,可惜。陽澤曰,湯劑待令矣。上曰,自聞仰瞻之敎,胸中焦灼,不進建功,而當進蔘苓茶矣。聞昔敎之後,無異於齋日,況今日,是第四日,當往藝文館。仍步詣藝文館,少頃還內時駐輿。上曰,頃已下敎,昨者處分,更以思之,若何?特寢李世演玉江萬戶補外之命,前任萬戶仍任事。亦爲分付。出傳敎陽澤曰,臣當持湯劑,入侍於隆武堂矣。上曰,此處當進御,其入之。陽澤進湯劑,上進御。陽澤曰,一劑願更進之。上曰,置之。陽澤曰,蔘苓茶當煎入乎?上曰,蔘苓茶一貼煎入。出榻敎陽澤曰,明日湯劑,亦依此乎?上曰,依爲之。上曰,入直摠管原溪君試官爲之。出榻敎上還入大內,諸臣以次退出。
戊子六月十一日未時,上御隆武堂。入直禁軍親臨試射入侍時,試官原溪君爗,禁衛大將李章吾,兵曹佐郞李時逸,都摠經歷李長玉·李壽鵬,左副承旨鄭昌聖,假注書權禛,記事官朴道仁·金致九,以次進伏訖。上曰,雨意如此,禁軍斯速入之。上曰,事體寒心,兵判更爲牌招,牌望勿爲之。出傳敎上曰,尹昌鼎幾時當爲外任乎?昌聖曰,過詞訟後當爲之矣。上曰,注書出去,漢城·金吾有闕與否,知入。禛承命出去,以漢城·金吾,俱無窠進達。上曰,雲觀故事思之,事不偶然矣。命龍虎將尹泰淵入侍,泰淵進伏。上曰,訓鍊院官員,不爲待令,誠爲可駭,訓鍊正,誰也?昌聖曰,宋載岳也。上曰,莫重試射,訓鍊正不爲待令,汰去。其代入侍都摠府經歷李長玉,除授擧行。出榻敎兵曹判書李景祜進伏,上笑曰,來矣。上曰,箭枰不待令軍器寺官員汰去。出榻敎上曰,賜饌禁軍,龍虎將率來,而豈可出闕外乎?泰淵曰,或有遠在故然矣。上曰,暗劣矣。予以爲近則似或勝矣。狗尾終不爲黃毛。上曰,今日入侍,若何?而尹泰淵,卽尹慤之從孫,故昨夜亦有下敎事,而今日擧措,其涉可駭。其子旣已調用,從孫何言汰去?出傳敎上曰,尹昌鼎之貌,何如?景祜曰,好矣。上曰,勸武何如?景祜曰,年過六十,何以勸武乎?出身一人,射三中。上曰,此兵曹之憂矣。景祜曰,邊將之窠多,而吏曹應遷者二十二人之窠闕太窄,甚悶矣。上曰,當該一軍色書吏,令該曹決棍。出榻敎試射畢,邊三中者賜半熟馬帖,二中者,兒馬帖,一中者,上弦弓,三中四分者,直赴殿試。政院呈啓辭,上命讀之,至陟降攸賜。上曰,過矣。命書批答訖。昌聖曰,批答雖書,不敢奉出矣。上曰,予雖不見,章疏則酬應矣。昌聖曰,批答奉出,則是便同承奉聖敎,當繳還矣。上曰,爲之。昌聖招中官繳還。上曰,更給之。景祜曰,臣與大臣,有所仰達,語未畢。上曰,都政不遠,卿其退爲之。上曰,於陵仲子,不食鶂鶂之肉,予豈受此乎?景祜曰,是何敎也?二十四字,不足以摸天畫日也。上曰,二十四字皆不稱,而至行二字,尤愧也。景祜曰,孝悌是至行,殿下孝悌,卓出百王也。上曰,聖功二字,於予當乎?景祜曰,東西南北之人,今則皆在陶甄中矣。上曰,若如此,豈有金若行輩乎?昌聖曰,大禹之時,猶有泣罪人之事矣。景祜曰,堯·舜之時,亦有四凶矣。昌聖曰,此批答,下兪音,則臣等當退矣。上曰,迂闊矣。景祜曰,雖新請,不可如是牢拒,豈可如是乎?上曰,聖功,豈如此乎?景祜曰,試觀二十年前事,朝廷氣像,如何?上曰,外面則少勝,而其中則自如,畢竟綻之矣。上曰,此批答頒布,使八域少知予之心焉。予以不書二十四字爲批答,則政院之頒布,非矣。而此則異於是矣。昌聖曰,然則當頒布,而期於準請後,乃已。上曰,雖請,豈有聽之者。景祜曰,此後批答,若有不可奉承之敎,則當封還矣。上曰,忠淸水使,何時去乎?景祜曰,去年下往矣。上曰,噫,前戶判之心,豈不若此?而今日聞下敎,其於藥院,豈忍若此?事體寒心,其當嚴處,而若此,適中金容之意,雖然有七十五歲之君,有此敎而違牌,分義寒心,前判書李思觀,忠淸水使除授,當日辭朝,時任水使,遞付京職。出傳敎上曰,忠淸水使入來後入侍。出榻敎上謂景祜曰,君臣猶父子也。今番過都目,都目後,以成卿志,仍爲休息,其勿固執。又曰,兵判福人,今若捨此人,將何處更得乎?予如此之後,若有辱兵判者,狗不食其餘矣。上還入大內,諸臣以次退出。
戊子六月十一日二更二點,上御集慶堂。忠淸水使·儒臣同爲入侍時,忠淸水使李思觀,校理申光緝,修撰趙載俊,同副承旨趙台祥,假注書權禛,記事官朴道仁·金致九,以次進伏訖。上親書暮年欲用,今日悵然八字,命承旨授思觀。上曰,朝廷之人,皆見辱,而惟有卿,故欲久爲度支之任矣。可惜哉,今予之年,已是料表,卿年亦多,遠別悵然矣。思觀曰,遠離丹陛,不勝耿耿,而聖恩隆摯,降此寶墨,臣當朝夕瞻仰矣。上曰,卽今召入,意蓋深矣。使卿經宿於城中矣,思觀先退。上命兩儒臣·注書上下番,讀警世問答,光緝以下,至致九以次讀之,讀訖。上命書玉堂箚批。光緝曰,政院之批,以固守爲敎。臣等之批,又如此,此將上下相持,情地不通,徒損國體,豈不悶乎?上曰,非金若行而爲此事,且非不書之事,何可至此耶?載俊曰,臣下焦迫,願留聖思。台祥曰,近來不御章奏,此與不書無異矣。上曰,批答旣云,此非相持之事矣。光緝曰,金若行之言駭妄則合加其罪,何所不至,而殿下何爲此擧也?載俊曰,孰不以若行,爲駭妄乎?上曰,領相及金判府事明日謝恩與否,注書知入,可也。禛承命出去,以政院姑未詳知,進達。上曰,若來則豈不困我乎?上曰,尹泰淵所爲,其雖駭然,今日之擧,卽惜昔也。已示其飭,龍虎將任,勿汰。出傳敎上命退去,諸臣以次退出。
上在慶熙宮。停常參·經筵。
申時,日暈,暈上有冠。
趙台命啓曰,大司憲李潭在外,執義未差,掌令李秀逸·韓鏶,持平金敍九·李思祚在外,今日以監察茶時之意,敢啓。傳曰,知道。
藥房都提調金陽澤,提調韓光會,副提調具允鈺啓曰,昨日親臨宣饋,移時還內。伏未審夜間,聖體調攝,若何,痰候何如?寢睡·水刺之節,亦何如?臣等久未入侍,今日率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。前月雖過,尙有六朔,今月此心,何云過日?此際若此,建功何益哉?中宮殿·惠嬪宮,口傳問安。答曰,知道。
以承傳色口傳下敎曰,待下敎,入侍。
傳于具允鈺曰,領相,內局入侍,同爲入侍。
判府事金致仁箚曰,伏以臣罪在妄言,罰止免職,泥首城外,恭俟嚴誅。乃於千萬意外,史官臨宣聖旨,所以開示而慰藉之者,迥出尋常。仍有偕來之命,釁負如臣,何以得此?雙擎九頓,汗淚交逬,不知置身之所也。噫,臣之伊日所奏,夫豈有他?區區之情,亶出無隱,而辭未達意,自速嚴敎。至今追思,悚懍靡措,縱荷聖度曲加涵貸,反顧臣罪,何敢自恕?至於雲觀之事,同罪提擧,尙在重典,而倖其獨免,晏然自居,實非國體·私義之所敢出也。恩諭之下,雖不得不冒還私次,而心懷餘悸,跡涉唐突,惟有更被當律,庶可少安賤分。今日諸大臣求對,關係莫重,而臣獨蹙伏,未效齊籲。臣罪於此,益無所逃。玆敢略控危懇,仰瀆崇嚴。伏乞聖明,昭降威罰,以爲具僚之警焉。臣不勝戰慄祈懇之至。取進止。答曰,省箚具悉卿懇。本事,予志若金石,而雖存國體,戀卿之心,何弛,此何擧措?二品何召?欲見諸輔相,已諭今月此懷,卿體此意,安心卽爲偕入,用副此意。
以承傳色口傳下敎曰,遣承旨傳諭,仍與偕來。
備忘記,旣示飭勵,其何多日?予意,昨諭於左相,前禮判鄭弘淳敍用,復授前任,牌招察任。
備忘記,昨已諭,人君飭勵,豈在微官?而意在飭勵,況若此而前領相之心,宜顧,前判書趙雲逵,給牒敍用。
李在協啓曰,時原任大臣有稟達事,率二品以上,來詣請對矣。
洪良漢啓曰,行判中樞府事金致仁,有稟達事,來詣請對矣。
傳于李在協曰,時原任大臣入侍。
以備忘記,傳于具允鈺曰,噫,臨御幾十年,何事追述,何事正朝,何事濟民?其中自恧悚然者,至行二字也。至誠感豚魚,輿儓庶可知也。況立於朝,事於君者乎?甘心黨習,使其君,自負陟降,奚特悚然而已乎?聖功二字,赧然恧然,其若有君,豈有今日金若行?何可汚下敎,而李謙彬其亦陋矣。亦何可掛諸筆?甚矣。重宰幾無餘,而方今補外,景像若何?今月若此,豈曰至行?今年若此,亦曰聖功。噫,其君日益衰,其臣日角勝,有君乎,有臣乎?雖然,今者此擧,豈却二十四字乎?但不欲掛眼之意,若有懷,當從容開陳,有何此擧?其若有大於此者,卿等將何擧措乎?萬念雖冷,觀今擧措,又不覺自開。卿等其若張大,予有自量,二品以上,卽令散去。只卿等入侍,聽我諭焉。
李在協,以弘文館言啓曰,今日政,新除授玉堂,待下批,竝卽牌招察任,何如?傳曰,允。
李在協,以侍講院言啓曰,本院上番,連日姑降入直,事甚未安,今日政新除授,待下批,仍卽牌招,推移入直之地,何如?傳曰,允。
有政。吏批,行判書申晦進,參判鄭存謙進,參議李海重病,同副承旨趙台祥進。吏批啓曰,臺諫及玉堂·春坊闕員,今當差出,而擬望之人乏少,外任竝擬,何如?傳曰,允。又啓曰,豐川府使,今當差出,未準朔禁軍將,竝擬,何如?傳曰,允。以李昌誼爲戶曹判書,以李福源爲大司諫,以姜潤爲司諫,以洪鑰爲獻納,以盧聖中·李得福爲正言,以任希敎爲執義,以徐有隣爲副校理,以趙宗鉉爲修撰,以沈頤之爲副修撰,以申光履爲弼善,以閔弘烈爲兼弼善,以金鍾秀爲兼司書,以李得宗爲刑曹參判,以趙明鼎爲藝文提學,以宋霮·安聖彬爲吏曹佐郞,以愼認明·呂善亨爲兵曹正郞,以安廷玹爲兵曹佐郞,以金光遇爲禮曹佐郞,以羅忠佐爲奉常正,以李普觀爲左通禮,以洪檢爲右通禮,以鄭錫保爲宗廟令,以申敬一爲典牲直長,以南紀雲爲監役,以李學源爲儀賓都事,以李杞齡爲礪山府使,以邊鎭一爲豐川府使,以尹鳳周爲定山縣監,注書李翼運,兼春秋沈鏶,世孫傅金陽澤。行副護軍申晙,年七十九,今加資憲,侍從臣前校理申光履父。
趙台祥,以吏曹言啓曰,新除授戶曹判書李昌誼,資級乃是輔國,依例兼判書下批之意,敢啓。傳曰,知道。
兵批,〈判書〉李景祜進,參判金鍾正求對進,參議李聖圭呈辭受由,參知魚錫定入直,同副承旨趙台祥進,以李晉大·崔昌基爲景福將,以崔昌裕爲昌德將,以李彦熙·吳道炯爲同知,以趙鐸·金鼎新爲僉知,以任嵂爲都摠都事,以申光道爲都摠經歷,以鄭雲濟爲五衛將,以徐有大爲宣傳官,副護軍辛錫箕·申大儁·李啓祥·李鎭恒·徐秉德,副司直趙雲逵·李宜老·洪重一·柳思欽·閔塾·洪準海·金光國·鄭厚謙·金鍾秀·金文淳·徐有隣,副司果金觀柱·朴弼淳,僉知二單朴尙謙·姜五成,玉江萬戶姜啓齊,仍任事承傳。
鄭昌聖,以兵曹言啓曰,昌德宮衛將元在春,昌慶宮衛將兪彦孫,病難供職。俱爲呈狀乞遞,竝今姑改差,何如?傳曰,允。
趙台命,以義禁府言啓曰,左通禮具庠,令該府勘處施以制書不應爲律事。傳旨啓下,而特敎定律名者,直爲草記勘律,曾有定式矣。具庠今已拿囚,以制書有違私律,杖一百收贖,告身盡行追奪,而依承傳功減一等放送之意,敢啓。傳曰,知道。
以慶尙監司狀啓,固城等官背屯驛居驛保姜昌海等渰死事。傳于趙台祥曰,令本道恤典擧行。
院議啓曰,臣等,再控披心之懇,未蒙轉環之聽,兪音尙閟,衷情莫伸,徊徨跼蹐,不知攸措,而徒然瀆擾之是懼,不請反汗而後已,則是臣分蔑矣,民彝泯矣。臣等,雖至愚不肖,決不敢出此。而以殿下至仁至明,亦豈忍處臣等於民彝臣分之外乎?竊伏惟念我聖上,孝悌之德,高出百王,郅隆之化,浹于四紀。向來文字之揄揚,有何毫分溢美之稱?而今此撝謙之念,遽示貶損之意。筵席之間,多下不敢聞之敎。章疏之入,不賜一二字之批。臣等伏思屢日,誠莫曉聖意之攸在,而此實無他,只緣臣等之不忠無狀。初旣不善對揚敷納,或致淵衷之煩惱。今焉未能積誠殫慮,務底天心之回豫。一則臣等之罪,二則臣等之罪。惟願遄被鈇鉞之誅,以爲人臣之戒,而至於章奏之壅滯,尤係治忽之大機。臣等,職忝唯允,罪在瘝曠,尤何可抗顔冒居,以益其罪乎?所以疾聲哀籲,至再至三,而不知止者也。伏乞俯諒群情,亟賜允可,以幸國事焉。惶恐敢啓。答曰,已諭矣。再啓曰,臣等,忱誠淺薄,文字短拙。屢犯瀆擾之罪,未蒙允兪之音,惶恐抑塞。繼之以憂嘆,實不能無憾於天地之大也。噫,君臣之間,情志相孚而後,上下交泰。上下交泰而後,國事可爲。臣等之前後陳籲,亦可謂靡復餘蘊,而崇高之天,轉益邈邈。批旨之下,不賜明諭。若曰,有所執,有所守。臣等,不敢知殿下所執者何事,所守者何義歟?煌煌大號,昭揭日星,建天地而不悖,俟百世而不惑。雖以殿下執謙之志,亦以爲豈却也云爾?則固未嘗以臣等之言,爲不可也。然而不欲掛眼之敎,又何爲而發也?此不過群下之無狀,貽惱於聖心,有以致之,豈謂大聖人中和之德?五十年涵養之工,遽有此無前過中之擧也。其爲累聖德,而損國體,無大於此者。試以章奏一事言之,名雖徹於香案,實未經於乙覽。從速可否,只馮筵席之口對。是非得失,不許淵鑑之親裁。若此不已,雖有昌言嘉謨,日積於公車,顧何補於國計民憂哉?四聰不期壅而自壅,下情不期阻而自阻。歷觀前牒,曷嘗有如此而能爲國者乎?大小廷臣,孰無憂遑之忱?而至若臣等,忝在喉舌之地,未效出納之責,實無所藉手而奉公者,將何以抗顔而居職乎?悶阨焦迫,有倍庶僚,不避煩屑,申控衷悃。伏願聖明,亟加三思,快賜一兪焉。惶恐敢啓。答曰,已諭。
校理申光緝,修撰趙載俊等箚曰,伏以臣等,昨日一箚,亶出於斷斷憂愛之忱,聚首直次。恭俊一兪,及登前席,親宣聖批,雙擎以讀,寸衷尤激。第其所陳請者,未蒙允可。臣等,相顧愕眙,大失所圖,草草數語,更申抑菀之情,而忱誠未孚,崇聽竟邈。言之愈切,而拒之愈固,天語莫聞,夜漏已深。臣等,相率逬退,終宵耿耿,誠莫省其所以也。臣等,死罪,竊以爲上累聖聽,下咈群心,使君綱日下,國體日損者,莫此擧若也。夫章奏進而後,情志可通,情志通而後,國事可爲。今日此擧,卽國朝之所未有,史牒之所未見,聖明在上,而豈有此萬萬非常之事乎?致殿下之激惱至此者,莫非群下之罪,使斯敎而尙未反汗者,亦莫非群下之罪,則罪在群下,顧何關於聖明?而過自貶損,不示回悟,徒致上下之相持,重貽中外之驚惑也哉?噫,大號旣上,萬世永垂。上告陟降之靈,下協臣民之望。初非殿下之所私受,亦非殿下之所可不自居者,前後諸臣之相繼筵請者,同出於秉彝之天,則以殿下體下之聖,其可不惕然動心,思所以改圖乎?事應旣已,我則如故,卽殿下聖學之所受用者也。今因一事之激咈,致此無前之過擧,群籲雖切,而兪音愈閟。一日二日,所損非細,豈不有憾於天地之大也?臣等,雖無狀,不得請則不敢止,敢此申籲,伏願亟加三思,快賜允兪,俾聖德有光,群情少伸焉。取進止。答曰,已諭。
領府事尹東度,判府事金致仁,領議政徐志修,左議政金陽澤,右議政韓翼謩,判府事金尙喆,兼戶曹判書李昌誼,行吏曹判書申晦,綾恩君具允明,行副司直南泰會,知敦寧沈星鎭,工曹判書李之億,刑曹判書洪重孝,兵曹判書李景祜,行副司直韓光會,漢城判尹安允行,行副護軍鄭汝稷,行副護軍元重會,行副護軍李章吾,行副司直黃景源,行副司直金尙重,行副護軍洪若水,行副司直鄭光忠,刑曹參判李得宗,行副司直李應協,行副司直金器大,行副護軍李柱國,行副護軍尹泰淵·完恩君李殷春,行副司直南泰著,戶曹參判金時默,行副司直金孝大,行副司直沈墢,行副司直鄭光漢,兵曹參判金鍾正,漢城左尹李廷喆,行副護軍李國賢,吏曹參判鄭存謙,行副護軍李潤德,行副司直成天柱,行副司直兪漢蕭,行副司直兪彦民,漢城右尹鄭運維等,啓曰,臣等,自伏承予志固定四字之敎,衷情不勝憂迫,冒死求對,畢陳愚悃,而誠淺語拙,天聽愈邈。臣等,相顧愕眙,益不任悶鬱之至。噫,大小章疏還給之命,今幾日矣。國體日益虧損,情志日益否隔,聖諭雖以予非却之。但不欲經覽爲敎,旣不許疏章之經覽,則其與却之者,相去幾何,而此豈群下之所敢奉承者哉?至若備忘中辭旨之過謙,尤出於萬萬意料之外。惟我聖上出天之至行,陟降之所孚格。範世之聖功,臣庶之所頌戴。光膺顯號,旣循擧國之情,必得其名,果驗大德之符。設或有一時激惱於淵衷者,此不過爲群下之罪,則因此而遽自菲薄,豈不有損於大聖人應物無滯之道乎?今聖上不少紓究,尙靳反汗,而事體之至重,關係之莫大,決不容淹過一刻,故退與諸宰,合辭齊籲,仰瀆崇聽。伏願聖上,穆然深思,飜然開悟,亟寢前命,以光聖德,千萬幸甚。
傳于具允鈺曰,賓廳進去承旨,入侍。
答曰,予以否德無能,叨承艱業,今已四紀,夙宵懍惕之中。噫,今年何年,此豈千千萬萬夢想攸料?追憶國初此歲,心隕膽墜,況添一歲者乎?興惟及此,夢想嗚咽,一歲藏樂,何以伸滿腔追慕?一月淡服,亦何以伸微忱?挨過前月忌辰日,已是不肖,其月纔過,且逢此月。亦能忍過忌辰日,此亦不孝。嗚呼,一何冥然,二月之內,若是隕心。噫,問答旣諭,世間豈無永感者,而豈有若予者乎?毛詩所云,生我鞠我。予則曰,於予,亦例語也。二十五歲,生於無事世界,其年暮春,此心已冷。越一年庚子夏,禫月纔過,龍馭莫隨。自此以後,已作孤露之人,而雖然,奉我慈聖皇兄,其猶仰依。嗚呼,壬寅年,纔過三年之制,越一年甲辰,莫攀皇兄之馭。且過懿陵三年,越三年庚戌,皇嫂禮陟,孑孑仰依,惟我慈聖。嗚呼,丁丑暮春,侍湯不孝,永慕堂裏。又辭慈顔,世間豈無孤哀者?而予則曰,莫若予儔。嗟予季,嗟予弟,將聞於何?若此而四十年冥然,年且七十五。五之一字,卽予今年,夢中猶愕者。莫云國初乙亥·甲戌,吁嗟不肖,其敢相符。乙酉建儲,辛丑承儲,年甲亦若乙亥甲戌,而憶昔己丑冞切隕心。嗚呼,雖若此,若能述一事,若能體萬一,此心亦難抑。無一述事,莫體萬一,而二十四字,四十年日夜悚惕者也。當此歲,逢此月,此忱一倍,豈因怪駭?若行而爲此,雖然於此事,予之不肖,自覺悚然,而其旣受言,何益哉?但今者此意,予心爲此,然後可謂子道。然不命勿書,其惟此者,可謂苟且,而一段此心。若此然後,微忱少伸故也。卿等於此,不過從容開陳而已。現今擧措,中外聽聞,何莫知予心者,與無識小民,必曰,吾君却此而然矣。予不張大,卿等,何若是張大乎?今年此月,雖靜以調攝,其亦誠難,今者此擧,二十四字,卿等,今日初請,而于過辭乎?此予所以不覺口開者也。噫,昔之孔聖之謂四未能者,卽聖人自謙之語,而予則曰,聖不自聖。孔聖所云四未能者,聖人決非自謙也。聖人猶然,況予乎?昔漢光武,却一聖字,以此觀之,其時諸臣章奏之間,必曰君上,而其猶承順,此正孔聖所云,將順其美者也。予雖不德,卿等之望,豈在漢唐?而東漢諸臣之能爲者,卿等何不爲乎?且予却聖字,大有間,爲有大於此者之敎,意亦在焉。若命勿書,則卿等其將爲何擧措耶?於卿等,萬萬過矣。於予萬萬苦矣。其過雖能耐爲,其苦將何堪爲?逢今年,値今月,予則曰若此,然後少伸萬倍追慕之心,若是忍爲,服建功酬應此亦不肖,此亦不肖。卽席大覺,果却建功,而莫知予心者,其曰,爲此而拒之云,則非予心也。非予心,故其雖强受,此正豈徒今日之意也?特召承宣,洞諭其心,于今以後,其答不過已諭二字而已。其雖十日賓啓,百日庭請,予志固。國事泮渙,予心若浮雲,此何賓啓者。亦何庭請者?非徒觀瞻爲駭國體,大有虧爲,予已悉諭,復何道哉?休請休請。
戊子六月十二日午時,上御集慶堂。藥房入診,時原任大臣同爲入侍時,都提調金陽澤,提調韓光會,副提調具允鈺,假注書權禛,記事官朴道仁·金致九,醫官方泰輿·李以楷·慶絢·吳道炯·金季良·鄭允說,領府事尹東度,判府事金致仁,領議政徐志修,右議政韓翼謩,判府事金尙喆,以次進伏訖。陽澤曰,夜間,聖體調攝,若何,痰候,何如?上曰,一樣矣。陽澤曰,聖心興感,戊戌追慕益切,再進之湯劑,只進一貼,臣誠悶迫矣。志修曰,非如此之事矣。上曰,不如是,其曰孝乎?尙喆曰,聖心追慕,則宜加進湯劑矣。陽澤請進湯劑。上曰,置之。東度曰,方當盛暑,願進之。上曰,近來汗㿀多生,此豈不苦乎?二十四字與建功,予心固矣。尙喆曰,此行不得之事也。上曰,今日聞卿等之言,非但二十四字,又當此事矣。志修曰,聖念及此,誠千萬意外,此何下敎也?東度曰,進湯之後,臣等當奏所懷矣。上曰,卿等所請之外,不進建功,又加一節矣。政院之請,過矣。予當物來順應矣。陽澤曰,以今下敎觀之,殿下豈有物來順應之道乎?翼謩曰,古語云,明主可以理奪,何爲此理外之擧也?上曰,此理也。古人有龜從·筮從之事矣。致仁曰,龜筮之外,又有卿士從,庶人從之事也。上曰,庶人豈知之乎?翼謩曰,庶人尤神矣。陽澤曰,湯劑已冷,願更暖而進之。上曰,此則進之。上曰,藥房提調持湯劑,更爲入侍。出榻敎光會持湯劑進伏,上又下不忍聞之敎。致仁曰,心和則氣和,氣和則國家自可和平,而殿下則孝思太過,今日追慕,又明日追慕,追慕之過,聖心不得和平,臣誠悶矣。陽澤曰,時漸晩矣。願進湯劑。上曰,忽然思之,進湯劑則非孝矣。致仁曰,必進然後,臣等退去。上曰,至行二字誠悶矣。翼謩曰,孟子云,賢於堯·舜。殿下追慕,則過於堯·舜矣。上曰,舜之擧八元八凱者,非追慕也。乃以自任以天下事也。予則無可任之事,不追慕何。志修曰,舜自登庸八十年,疇咨二十四人,而無大段作爲之事也。今當聖世,亦無一事當與諸臣共和平也。上曰,方命圮族之鯀,豈可用之乎?以此言之,堯不及於舜乎?志修曰,鯀惡未及盡露故用之,且賢如岳,而以鯀薦之,則其有才可知,大堯雖知其異哉而試用,此可見聖人運用之妙也。上曰,漢高之罵醫,其時蕭·曹,無一語,豈皆謂之不忠乎?致仁曰,安知其時無蕭·曹之言乎?上曰,不進湯劑,與不劑之敎有異,不覽章奏與不書之敎,有間矣。致仁曰,孝思切於追慕,而然却湯而不進,與不劑無異。却章而不覽,與不書相似,臣等豈不焦迫乎?上曰,今日竝與建功而不進,則卿等,當悶迫,此則進之。陽澤請進湯劑,上進御,纔半後。陽澤曰,願令醫官診候。上曰,置之。志修曰,頃者承下敎故,信之而退矣。上曰,信之過矣。志修曰,以政院批旨見之,此心如此之敎也。二十四字不爲乙覽,則與不書之敎,何異哉?東度曰,切望卽爲還收焉。致仁曰,此莫重之事故,不暇他顧而入來矣。君令有不可奉行者,臣曾已煩復,而不勝迫隘之忱,玆又仰請,願乞還收焉。尙喆曰,殿下所受,卽大德必得其名之事也。穆然深思,斯速下敎焉。陽澤曰,以孝思言之,則過於堯·舜之事,豈非至行乎?以陶甄言之,則群下囿於和平之域,亦豈非聖功乎?若下一言之敎,則可無事矣。上曰,予有自量矣。翼謩曰,非但章奏,雖書札,靜而見之。可見其人之心,而今則大小章奏,一竝不覽。只使承宣,替奏其大槪,其言之是非,雖聖明何可盡燭乎?上曰,不知君心者,豈曰臣子乎?尙喆曰,非但疏章,外方箋文,亦將何以爲之乎?上曰,不捧之矣。志修曰,在外之臣,以箋文,伸向上之悃,而亦阻之,其不悶乎?上又進湯劑少許。上曰,今日之內,當不進湯矣。志修曰,臣等,出去,當更請矣。上曰,任爲之。內局費人蔘,亦將費紙矣。上曰,蔘苓茶一貼煎入。出傳敎上命退出,諸臣以次退出。
戊子六月十二日酉時,上御集慶堂。賓廳進去承旨入侍時,右副承旨趙台命,假注書權禛,記事官朴道仁·金致九,以次進伏訖。上曰,知申入來乎?台命曰,方入來矣。上曰,注書出去,都承旨使之入侍。禛承命出去,與行都承旨具允鈺入進伏。上命台命,讀賓廳啓辭。上良久,又命允鈺讀之。上曰,高聲奏之,讀訖,命允鈺書批答。允鈺曰,此下敎,臣分之尤不可奉承者也。上曰,不然也。台命曰,臣子豈敢奉承乎?上曰,今則不爲臥私邸,當匍匐入內矣。允鈺曰,下敎如此,臣誠焦悶矣。臣等,忝在近密,數三日仰請,而天聽邈然,大臣顒望之際,見此下批,則尤當落莫矣。諸臣以次退出。
上在彰義宮。停常參·經筵。
初昏,流星出河鼓星下,入南方天際,狀如拳,尾長三四尺許,色赤。
趙台命啓曰,大司憲李潭,執義任希敎,掌令李秀逸·韓鏶,持平金敍九,李思祚在外,今日以監察茶時之意,敢啓。傳曰,知道。
藥房都提調金陽澤,提調韓光會,副提調具允鈺啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。莫體君臣,氣何諭乎?中宮殿·惠嬪宮,口傳問安。答曰,知道。大駕詣彰義宮後,王世孫遣宮官問安。答曰,知道。政院·藥房口傳問安。以承傳色口傳下敎曰,二品以上,旣已下敎,敢來問安乎?置之。
以承傳色口傳下敎曰,明日當爲香祗迎,禮房知悉。儀住時刻單子,置之。
具允鈺啓曰,注書李翼運今日不爲仕進,卽爲牌招,何如?傳曰,允。
傳于具允鈺曰,都承旨,入侍。
傳于李在協曰,明日香祗迎,延和門爲之。
趙台祥,以弘文館言啓曰,新除授副校理徐有隣,時在京畿抱川地,副修撰沈履之,時在咸鏡道咸興地,經筵入番事緊,請竝斯速乘馹上來事,下諭。傳曰,依啓。
趙台祥,以侍講院言啓曰,本院新除授弼善申光履,時在京畿果川地,書筵入番事緊,斯速乘馹上來事,下諭,何如?傳曰,允。
院議啓曰,嗚呼,章牘之還下,今幾日矣。臣等之齊籲,凡幾遭矣。誠不足以格天心,辭不足以感君父。有臣如此,罪不勝誅。尙何敢更事煩聒,以益無嚴之罪,而顧以今此所請,關係至重。一日不準請,則國不可爲國,臣不可爲臣矣。亦何敢徒懷嚴畏之心,不自盡臣分之所當爲乎?臣等,伏見昨下賓廳之批,縷縷千百言,專出追慕之孝,所以開曉之者,反復諄摯。伏讀未半,不覺感涕之交逬,而臣等愚昧之見,竊以爲聖人之大孝,正在於丕顯丕承,善繼善述,則我殿下光膺顯稱,克勤庶務,乃所以追慕之大孝也。今以無窮之孝思,作此非常之過擧,群情憂遑,國事泮渙,將恐貽憂於陟降之天,豈不有損於繼述之道乎?臣等死罪,敢以此仰復焉。情急勢窮,言不知裁。伏惟聖明,寬其罪而採其言,惶恐敢啓。無批答
校理申光緝,副校理徐浩修,修撰趙載俊等箚曰,伏以臣等,連日仰籲,冀回聖聰,及承批旨,只下二字,臣等,聚首驚惶,尤切抑塞,夫章奏進退,言路開閉,而民憂國計,所關非細,則以殿下至明至聖,何不念及於此乎?今者殿下此擧,非固拒章奏而然也。直爲二十四字之不欲經覽故耳。因一激惱,過自菲薄,國體日益虧損,群情日益壅閼,此豈非萬萬過當者乎?竊伏念殿下之前後誕膺大號也。撝謙之盛德,非不至矣。絲論之牢拒,非不固爲,而遵列朝揄揚之典,體慈聖懇惻之旨,畢竟勉承而不得辭焉者,亶出於殿下無違之孝思。則嗚呼,徽音如昨,羹慕在玆,殿下其何忍一向相持,而至有昨日之敎乎?丙枕中宵,聖念及此,則飜然回悟,不待臣等之畢辭矣。賓廳喉院,鎭日陳啓,兪音尙靳,批敎冞拒,群情悶隘,氣像愁沮。臣等,益不勝焦迫之至,玆又瀝血申控,仰冀澄省焉。取進止。無批答
行大司諫李福源,獻納洪錀,正言李得福等,箚曰,伏以聖人之德,尊嚴如天,廣大如地。雖風霆霜雪,錯行乎其間,而本體凝然,未嘗有動。如或事過而心留,物重而我輕,則尊嚴之體遜,而廣大之義微矣。嗚呼,我殿下,睿學高明,博觀史籍,曷嘗見聖明在上,而怒一言而遂麾群言,罪一臣而竝拒諸臣,如今日爲也。至如巍巍顯名,如日揭天,下民皆仰。百世可質,言者得失,何與我聖上?而輒因煩惱,輕自菲薄,無當於撝謙,有損於威重。言路之壅隔,下情之抑鬱,猶屬餘事。王言一出,國體大關,恐非所以宣示四方,垂裕後昆,臣竊惜焉。大臣近臣,鎭日呼籲,天聽轉邈,小大惶惑,夫納君於無過之地者,諫臣之職也。今殿下過矣。臣等,旣忝其職,不敢不言。伏乞聖上,特允群請,亟寢前敎,益恢天地之德,永迓和平之福,則國事幸甚。取進止。無批答
領府事尹東度,判府事金致仁,領議政徐志修,左議政金陽澤,右議政韓翼謩,判府事金尙喆,兼戶曹判書李昌誼,行吏曹判書申晦,綾恩君具允明,行副司直南泰會,工曹判書李之億,右參贊趙明鼎,刑曹判書洪重孝,兵曹判書李景祜,行副司直韓光會,漢城判尹安允行,行副護軍元重會,行副司直洪名漢,行副護軍李章吾,行副司直黃景源,行副司直金尙重,行副護軍洪若水,行副司直鄭光忠,刑曹參判李得宗,行副司直李應協,行副司直金器大,行副護軍李柱國,行副護軍尹泰淵,完恩君李殷春,行副司直南泰著,戶曹參判金時默,行副司直金孝大,行副司直沈墢,兵曹參判金鍾正,漢城左尹李廷喆,行副護軍李國賢,吏曹參判鄭存謙,行副司直鄭光漢,行副護軍李潤德,行副司直成天柱,漢城右尹鄭運維,禮曹參議朴道源,吏曹參議李海重,戶曹參議洪樂仁,刑曹參議李在簡,兵曹參知魚錫定等,啓曰,臣等,昨陳血懇,顒俟兪音,及承批旨,不惟不賜開許,首尾千百言,拒之愈堅。臣等,聚首愕眙,益不勝焦迫之至。臣等,前後登對,畢陳衷曲,今不敢拖引爲說,請就批旨中一二句語而仰復焉。批旨雖以予不張大,卿等,何若是張大爲敎?而大小章疏,一竝還下,不欲經乙覽者,不但上下情志之否隔,蓋聖意,實在於過自貶損,則臣等,雖甚愚迷,猶有知覺,奉承此敎。其將恬然晏然,而不爲張大之擧乎?且聖敎雖以光武不許群下之稱聖,引而爲喩,此則有大不然者,光武之所不許者,不過奏對間稱美之辭也。此豈可比方於至重至大已膺之尊名顯稱也哉?以殿下察理之明,豈不知此事之不相襯合,而姑爲是敎。以社群請者,誠不能無憾於天地之大也。至於値今歲而思國初,逢此月,而感者年,縷縷辭敎,字字懇惻。臣等,擎讀未半,有淚盈眶。第臣等於此,竊有一言之可以感回宸心者,我殿下,以千乘而躬曾·閔之行,御四紀而收陶甄之功,恢聖祖巍蕩之烈,承寧考精一之傳,大德必得,顯號斯膺。此實皇穹之所佑,祖宗之攸賜。何殿下看作一已之私,遽示自輕,至於此也。嗚呼,羹墻之慕,何時不切,而舊年載曰,今朔又逢,其所以襲啓佑之休,享知平之福者,方可爲極追慕之道,盡繼述之美,而今此過中之擧,實是往牒之所未有。擧朝遑遑,群情驚惑,國體隳損,庶事泮渙,殿下縱不欲自恤,獨不念上貽陟降之憂耶?聖念若及於此,必不待臣等之畢辭,惕然而悟,飜然而回矣。伏乞亟寢前命,以光聖德焉。以承傳色口傳下敎曰,雖其君衰矣。二品以上爲之,則今始爲之,則大臣重宰皆睡乎?如此者,爲批答乎?又下敎曰,予爲之則如何,而旣已爲之,則二品以上之請,豈至於此時乎?此萬古所無,政院知悉,令史官書之。
備忘記,傳于趙台祥曰,爲則爲之,不爲則不爲,二品以上之請,日高寥寥,望八初見,可勝寒心,政院知悉。
備忘記,今日若有君臣,昨日批旨之後,其宜停也。而以政院儒臣觀之可知,以此問之,尙有二品之會,若此何能拜先,當該承旨·儒臣與强爲入來臺臣,一竝遞差。當詣舊邸,酬應二品之請。三嚴,午正初刻單嚴,侍衛與挾輦·前後廂軍,皆以入直擧行,訓將都領。
備忘記,承昨日批旨,其宜卽停,而若走馬之難止。且時體難遏,其雖爲之,半夜構草,曉來以奏臣分,可乎?日高十丈,然後請承傳色,可乎?政院之請,其雖稍近待漏院睡宿,然至於耳目之官,此諸于近,猶可謂錚錚,有目有耳,而昏暗一樣,開門何時,而乃聞喝導之聲,其果誠心乎。予雖衰矣。此日此等之事,若不申飭,何顔拜陟降。今日大官以下諸臣,一竝施以不敍之典。
備忘記,南所衛將,假承旨差下。
傳于金就行曰,時刻隨時,初嚴人之。
金就行,以禮曹言啓曰,今此彰義宮擧動時王世孫祗迎隨駕之節,何以爲之乎?敢啓。傳曰,置之。
備忘記,今日駕轎,夜晝介作行,只二品以上隨駕,戚臣都尉勿詣焉。
傳于金就行曰,處所以延和門擧行。
傳于金就行曰,中官韓聖揆記過,延和門待令。
備忘記,昨已諭諸臣,其雖不諒,只下二字之批,而予則其欲因臥殿中矣。旣不體予意,則承此批,其若雖霎時,豈放忽而若是泛泛,曰,有臣分,政院日高乃請,臺臣其後聞喝導之聲,是豈臣分?至於二品之請,日丈幾疋,而聞請承傳色之聲,果若此,其何有此擧?今則諭本,予之此擧,豈因若行,若問其本有何,而其中悖說,於群下,可謂骨冷者,而尋常看過,不爲請討,愛君乎,爲國乎?不過固執二字,何作重字?豈有此擧,而其雖過矣。今日請也,聞昨日批旨。雖使李密在今,其可涕無從,而初昏後承批,日高而恬然。今日朝鮮,有君乎,有臣乎?睡宿承宣,喑啞臺臣,何足道哉?噫,以予之心,諸臣其雖擧職,已無樂南面之心,若此若此,諸臣之所謂二字,卽第二件事也。君能君,國有綱,決不若此,嗚呼今日,來臥舊邸,予心足矣。而可惜者,君不君,國不國也。終難泯默,略諭予意,亦諭本事本未之義焉。
傳于金就行曰,罷職傳旨,尙不捧入,當該注書,令該府處之。
權禛拿處,代以韓德厚爲假注書。
以執義任希敎肅拜單子,以承傳色口傳下敎曰,何處去矣?今日始知有君乎?此單給之,遞差,嶺沿投畀,卽爲押送。
以承傳色口傳下敎曰,此處應有導駕都事,而至於累次呼之,當該都事決棍十度,敢藉南行之勢乎?
以承傳色口傳下敎曰,當直都事,何時使之?決棍則今始,呼當直,決棍十度後,北靑府投畀。
以承傳色口傳下敎曰,何時下敎,而今始稟之,來稟當直都事,湖沿投畀。
金就行,以扈衛廳別將,以三廳大將意啓曰,一廳大將金致仁,二廳大將金尙喆,今有罷職不敍之,命下矣。其所帶軍官,當有區處之道,何以爲之?敢稟。傳曰,以三廳大將,爲一二廳兼察。
金就行啓曰,左邊捕盜大將李殷春,方在不敍中,在前如此之時,有他邊大將兼察之例,何以爲之?敢稟。傳曰,右將兼察。
以承傳色口傳下敎曰,禁衛大將有闕,代御將牌招兼察,使聽傳敎,傳授命召。又下敎曰,左邊捕將,以右邊捕將兼察事,牌招聽傳敎,而方在陣上,傳標信命召及大將牌傳令牌,傳授。
金就行,以義禁府言啓曰,前執義任希敎,嶺沿投畀,當直都事趙明寅,湖沿投畀事,承傳,啓下矣。任希敎慶尙道金海府,趙明寅忠淸道沔川郡,竝投畀,而以承傳內辭意,具罪目,依例發遣府羅將,卽爲押送于各其配所,何如?傳曰,允。
金就行,以兵曹言啓曰,當該都事決棍事,命下矣。依傳敎,當該義禁府都事朴道翔,決棍十度之意,敢啓。傳曰,知道。
金就行,以義禁府言啓曰,當直都事朴道翔,北靑府投畀事,命下矣。以傳敎內辭意,具罪目,依例發遣府羅將,卽爲押送配所之意,敢啓。傳曰,知道。
以承傳色口傳下敎曰,柳脩承旨除授,牌招察任,而闕內入去上直,明日祗迎,攝行擧行。
柳脩啓曰,左承旨柳脩有稟達事,來詣請對矣。
傳于柳脩曰,只興化門仍留請對承旨退去,若固請則當往鍊戎臺矣。
柳脩啓曰,伏承退去之敎,而不勝焦迫,更爲求對矣。
傳于柳脩曰,備忘旣已還入,則何如是耶?承旨遞差。
以承傳色口傳下敎曰,承旨之事雖雜,見昨今擧措,意守臣節可尙,承旨遞差下敎,置之。
備忘記,曾已諭,體予意,體予心,豈有此擧?旣示飭礪,景像寒心,雖然,鼓動予心者則若行,首唱張大者則政院,今雖參酌。宜示弦韋,諸承宣只敍用。洪名漢·洪樂仁·金光國·韓必壽·李性源承旨除授,牌招察任,房順房。三院副提調例兼,耳目之官,萬萬駭然。勿問其餘大官與諸臣,一竝敍用,復授前任,牌招察任。其中將臣牌招,傳授命召大將牌傳·令牌,大臣政官牌招擧行。扈衛一二廳大將,依前兼焉。
備忘記,敍用諸臣中,提調與備堂,皆依前仍帶。
李性源啓曰,諸承旨有稟達事,來詣請對矣。
韓必壽啓曰,藥房提調韓光會,有稟達事,來詣請對矣。
韓必壽啓曰,二品以上有稟達事,來詣閤外請對矣。
有政。吏批,行判書申晦進,參判鄭存謙進,參議李海重進,左副承旨柳脩進,領議政徐志修,左議政金陽澤,右議政韓翼謩,世孫傳左議政金陽澤,以上復授前任事,承傳。
兵批,判書李景祜進,參判金鍾正入直守宮,參議李聖圭呈辭受由,參知魚錫定侍衛,左副承旨柳脩進,領府事尹東度,判府事金致仁·金尙喆。
判敦寧李益炡箚曰,伏以昨今諸臣之所仰請者,有不容一刻少緩,而屢煩呼籲,尙靳允兪,固已萬萬悶阨,而矧又動駕,出於倉卒,儀衛不備,諸臣倂被譴罷,位著殆空,聽聞驚惑,景色愁沮,嗚呼,是何擧也?臣下有罪,惟當罪之而已。何必過煩聖慮,至於此也?庚炎正酷,殆前所罕。此時保嗇之方,尤宜萬倍於常日,而勞動移次,湯劑停進。日勢向夕,尙未還宮。恐有違於靜攝之節,殿下縱自輕,其於太廟何?伏願聖明飜然深思,卽命回鑾,以副臣民之望,國事幸甚。臣今病狀危劇,旣未得隨諸臣後,以參賓啓,顧其罪,誠大矣。在臣義分,惟當縮伏俟譴,不宜唐突煩籲,而衷情抑塞,不能自己,敢將焦迫之忱,仰瀆崇高之聽,尤不勝戰恐之至。取進止。
知中樞鄭亨復疏曰,伏以臣聞宋臣杜衍家居,見朝報,或有闕失,則憂見於邑,昔賢體國之誠,千載曠感。臣竊有區區憂愛之忱,輒敢冒死仰陳,洪惟我殿下,孝悌聖神,巍煥難名,從前所進徽號,猶不能摸寫萬一,群下擧皆歉恨,至有累次加隆之請,而乃殿下一切執謙,輒下嚴斥。臣有以見聖上惡盈之心,直與天道脗合。臣竊不勝欽仰攢頌之至,亦嘗一陳於章奏之間,而至於今日之擧,實是千萬夢想之外。伏念二十四字,皆已上告於太室,則便是陟降之攸賜。且旣承敎於東朝,則亦是慈聖之所受,此與殿下之昔日所受二字軒名,無以異也。以殿下之至孝,倘一念及於此,不待諸臣之煩籲,而其必惕然而感悟矣。伏望特加三思,亟允賓啓之所請焉。臣病委床席,未得進身於賓籲之列矣。卽伏聞大臣諸宰,竝被譴罷,朝廷一空,此已無前之過擧,而每有激惱,出臨舊邸,堂堂國體,未免虧損。亦願卽旋鑾輿,還寢成命,以幸國事,不勝至祝。臣縷息垂盡,寸心未泯,晝夜所耿結,主與國耳。不避鈇鉞之誅,略陳肝膈之懇,而倉卒構草,語無倫次,倘蒙天鑑照燭,毫分裨益,則臣雖明日塡壑,少無餘憾。惟聖明,諒恕而裁處焉。
傳于洪樂仁曰,判敦寧李益炡箚子,知事鄭亨復上疏,給之。
戊子六月十三日巳時,上御彰義宮,擧動入侍時,假承旨金就行,記事官李翼運,假注書權禛,記事官朴道仁·金致九,以次隨駕。上具翼善冠·袞龍袍,乘輿出通陽門,詣彰義宮,諸臣遂退。
上在慶熙宮。停常參·經筵。
自未時至酉時,日暈。
洪樂仁啓曰,大司憲李潭在外,執義未差,掌令李秀逸·韓鏶,持平李思祚·金敍九在外。今日以監察茶時之意,敢啓。傳曰,知道。
王世孫,遣宮官問安。答曰,知道。政院·玉堂·藥房·朝廷二品以上·六曹口傳問安。無批答。
大臣命招微稟,以承傳色口傳下敎曰,旣有所執,何請大臣乎?置之。問安,亦置之。大駕還宮後,政院·玉堂·藥房口傳問安。答曰,知道。
以承傳色口傳下敎曰,禮房上去,精爲之而來。
領議政徐志修疏曰,伏以昨日冒炎動駕,仍爲經宿,尙未有回鑾之命,群情遑遑,靡所止泊。嗚呼,殿下縱不自恤,其奈太廟何?伏乞亟降回鑾之命,以副臣民之望焉。伏念臣,自陷大戾,逬伏城外,涕泣訟愆。曾未踰日,忽伏承復授前任之命,驚惶感激,罔知攸措。所當竭蹶趨入,求對陳請,而今玆致此之由,臣實爲罪首,則何敢唐突冒進乎?臣愚迷鈍滯,不能仰體聖意,以致天心煩惱,聖駕勞動,拙於文辭,不能早呈賓啓,以致擧朝諸臣混被重罰。揆以國體,萬戮猶輕,雖蒙滌蕩,復叨官秩,而未被當律之前,無非臣俟勘之日。玆敢席藁陳懇,仰瀆崇聽。伏乞聖明,亟降威譴,以尊國體,千萬幸甚。
以備忘記,傳于韓必壽曰,若問今日擧措之寒心,爲元輔者何辭?承其夜批答,不敢經宿,可乎?其雖强爲,日高疋丈之後,請承傳色,可乎?此猶往事,其請者何事?佯若陳章,箚紙其無,此矇矓也。年雖衰矣,心則不衰。若問今日元輔,其雖當之,惜乎,其不能也。
以承傳色口傳下敎曰,有此請,有此章,此試其君,予雖衰矣,何不處分?
備忘記,旣已下敎,而若是陳章,此事之寒心,莫此爲甚,領相徐志修中道付處。
以承傳色口傳下敎曰,君爲重乎,大臣重乎?呼當直之聲寥寥,當該承旨遞差,慢不擧行下吏,令該曹決棍。
傳于洪名漢曰,承旨有闕,代李徽之除授,牌招察任,房順房。
備忘記,付處人徐志修,其雖寒心,爲內局若此,其亦可乎?噫,其君建功湯不飮,其幾日,是豈忍也?左相金陽澤相職與內局,一體免副,今可謂無臣之日也。
藥房口傳啓曰,冒炎動駕,已至經宿,而昨日再煎之湯劑,尙未得一進矣。夜深求對,久靳允許之音,早朝問候,反承置之之敎,臣等,不勝萬萬焦迫,玆敢冒死仰籲,暫許入侍,以爲進湯劑,診聖候之地,千萬伏望。惶恐敢啓。無批答
領府事尹東度,判府事金致仁,判府事金尙喆等,疏曰,伏以昨日烈炎,法駕猝啓。移次經宿,尙未有旋蹕之命。擧國群情,莫不焦遑。顧今聖心之貽惱,莫非臣等之積罪,流放竄殛,何所不可?而何殿下不念聖躬之勞損,不顧國體之虧傷,乃爲此過中之擧也。流金盛暑,一時爲悶。伏乞亟命回鑾,以副小大顒祝之情焉。仍伏念臣等,愚迷顚錯,自陷大戾,半日薄譴,何足以贖其萬一?而曲賜涵貸,復授前秩,臣等,聚首驚懍,罔知攸措。當此中外憂迫之時,固宜相率求對,少效微悃,而罪負至重,不敢以滌蕩之殊私,晏然冒進。玆敢席藁泥首,肯上短章,此時瀆擾,尤合萬殞。惟願遄伏嚴誅,以礪臣分,不勝萬幸。答曰,其雖相臣,予何賜答爲?其須安心。
備忘記,嗚呼,此年此月,此心倍月,此心倍日,兩日舊邸,誦十九在宮闈之御詩,宿此昔賜之第,昔之漢高,豈若予乎?今日股肱心腹,予已見矣。恒言必言,今日可驗,使予若此,其誰乎?雍容深慨,擧措嗟咄,其何苟且,其何苟且?已諭箚批,政院知悉。
備忘記,判府事金致仁拜領相。
傳于韓必壽曰,只大臣置處下批政事,卽爲擧行。
有政。吏批,行判書申晦進,參判鄭存謙進,參議李海重進,都承旨洪名漢進,吏批,啓曰,左議政金陽澤免副事,命下矣。當爲置處,而本曹無相當窠,依例送西之意,敢啓。傳曰,知道。領議政金致仁,承文都提調金致仁。
兵批,判書李景祜進,參判金鍾正入直,參議李聖圭呈辭受由,參知魚錫定侍衛,左副承旨柳脩進,判府事金陽澤。
傳于洪名漢曰,領相爲內局都提調。
傳于洪名漢曰,領相欲隨四寸乎?斯速謝恩。
傳于洪樂仁曰,通禮院官員,大臣肅拜時,呼唱低微,當該引儀,耽羅投畀,該府郞廳,聽傳敎。
傳于韓必壽曰,來私邸之故,呼唱低微乎?引儀爲先汰去,如此則當決棍矣。
備忘記,於大庭私邸,若曰差等,豈有朝鮮臣分?事之可駭,莫此爲甚。前後唱引儀,一倂汰去,永勿檢擬。
洪名漢啓曰,領議政金致仁,有稟達事,來詣閤外請對矣。
洪名漢啓曰,右議政韓翼謩,有稟達事,來詣閤外,請對矣。
洪名漢啓曰,諸玉堂,有稟達事,來詣請對矣。
傳于洪名漢曰,於予得其時,此豈修人事之時乎?其止之。
洪名漢啓曰,領議政金致仁,右議政韓翼謩,伏見所下傳敎,辭旨非常,有不敢承聞。雖有止之之敎,衷情轉益迫隘,不得不率二品以上,冒萬死,更爲求對云矣。
王世孫,遣宮官口傳啓曰,尙無還宮之下敎,湯劑亦不進御,下情不勝焦迫,敢請承候矣。答曰,予則暮年,得所欲見則當召,其寢焉。
以承傳色口傳下敎曰,宣傳官二員待令,騎馬六匹立之。
以備忘記,傳于洪名漢曰,戶曹判書李昌誼拜右相。
傳于洪名漢曰,政官牌招,只下批。
有政。吏批,行判書申晦進,參判鄭存謙進,參議李海重進,都承旨洪名漢進,左議政韓翼謩,右議政李昌誼,世孫傅左議政韓翼謩,承文院都提調李昌誼。
備忘記,寔予之爲,今卿此任,卽陟降攸賜,其亦晩矣,其亦晩矣。卿勿辭,卽謝恩。
洪名漢啓曰,右議政李昌誼,有稟達事,來詣閤外,請對矣。
王世孫,遣宮官口傳啓曰,旣承寢焉之聖敎,固知更請之惶悚,而日勢又已向暮,尙未承還宮下敎,湯劑之一向不得進御。下情尤不堪焦迫,敢請暫進承候矣。答曰,當有見時,其寢焉。
藥房口傳再啓曰,朝者請診之啓,未蒙下答,及今備員之後,亦不許診,臣等,焦遑,已無暇言,保護之道,寧容若是,値此無前之盛暑,淸蹕之移次,已經一宿。建功之不進,亦旣二日,上下阻隔,靡所止泊,此固臣等,誠意淺薄,不能仰孚之罪,而亦殿下何其自輕至此也?日勢向夕,憂迫轉甚,玆敢冒萬死更陳,暫許持湯劑入侍,以副顒望之忱,千萬至祝。惶恐敢啓。無批答
傳于洪名漢曰,下敎若何,而內局首醫,佯若不知,此是諂諛於朝夕者,內局拔之。
傳于洪名漢曰,方泰輿入侍拔之。
洪名漢,以吏曹言啓曰,今此宗廟望祭大祝前修撰徐有寧,朴師崙塡差矣。時無職名,令該曹口傳付軍職,何如?傳曰,允。
兵曹口傳政事,副司果徐有寧·朴師崙。
柳脩,以義禁府言啓曰,前領相徐志修,中途付處事,命下矣。徐志修忠淸道忠州牧中途付處,而以傳敎內辭意,具罪目,依例發遣府都事,卽爲押送配所,何如?傳曰,允。
柳脩,以義禁府言啓曰,當該引儀金載逵,耽羅投畀事,命下矣。金載逵全羅道濟州牧投畀,而以傳敎內辭意,具罪目,依例發遣府羅將,卽爲押送配所之意,敢啓。傳曰,知道。
傳于柳脩曰,諸司預備。
以承傳色口傳下敎曰,軍則入直軍,而駕前駕後,非入直標信,東大門·南大門留門,出去後,下鑰。
傳于柳脩曰,明日雖上前開拆,次對依例爲之。
以備忘記,傳于洪樂仁曰,擧措雖駭然,此是本色,以本色,然爲國忠心,予常知矣。飭已施矣。特寢徐志修付處之命。以備忘記,傳于洪樂仁曰,任希敎所爲,其雖萬萬可駭,飭已施矣。與金吾郞·朴道翔·趙明寅投畀之命,一體分揀。
戊子六月十四日申時,上御月閑齋。大臣二品以上,諸玉堂,諸承旨請對,同爲入侍時,領議政金致仁,左議政韓翼謩,右議政李昌誼,行吏曹判書申晦,行司直李昌壽,禮曹判書鄭弘淳,綾恩君具允明,行副司直南泰會,工曹判書李之億,右參贊趙明鼎,刑曹判書洪重孝,兵曹判書李景祜,行副司直韓光會,漢城府判尹安允行,行副護軍元重會,行副護軍李章吾,行副司直黃景源,行副司直金尙重,行副護軍洪若水,行副司直鄭光忠,刑曹參判李得宗,行副司直李應協,行副司直金器大,行副護軍李柱國,行副護軍尹泰淵,完恩君李殷春,行副司直南泰著,戶曹參判金時默,行副司直金孝大,行副司直沈墢,兵曹參判金鍾正,漢城府左尹李廷喆,行副護軍李國賢,吏曹參判鄭存謙,行副司直鄭光漢,行副護軍李潤德,行副司直成天柱,漢城府右尹鄭運維,禮曹參議朴道源,吏曹參議李海重,刑曹參議李在簡,兵曹參知魚錫定,校理申光緝,副校理徐浩修,副校理徐有隣,修撰趙載俊,行都承旨洪名漢,左承旨李性源,右承旨韓必壽,左副承旨柳脩,右副承旨洪樂仁,同副承旨李徽之,記事官李翼運,假注書韓德厚,記事官朴道仁·金致九,以次序立訖。上曰,請對諸臣,竝入侍。出下敎諸臣進伏,上曰,相臣盡入來乎?名漢曰,時任大臣入來矣。致仁曰,日熱如此,經宿勞動,聖候若何?上曰,氣甚憊矣。致仁曰,寢睡·水刺之節,亦何如?上曰,一樣矣。致仁曰,緣臣等之罪,有此過中之擧,不勝惶悚矣。上曰,卿等,不當如是矣。致仁曰,殿下俯諒臣等之情,特借方寸之地,湯劑方待令矣。上曰,置之。難以寬懷矣。翼謩曰,如轉戶樞,則聖心自開矣。昌誼曰,臣千萬意外,得奉新命,豈有冒進之勢?而他不暇顧,蒼黃入來者,只緣焦迫而然矣。今已開閤延接,不但內局諸臣慶忭,擧城臣民,皆欣躍,屬臣處義,初不敢言矣。上曰,卿之此任,晩矣。昌誼曰,殿下每於激惱之時,有不審辭令之擧,宜體陟降眷顧之意,以副群下顒祝之心矣。上曰,辭令不審之言是矣。致仁曰,湯劑屢日不進,晷刻爲悶,不可不進御矣。光會曰,宜加保嗇之方矣。名漢曰,更加三思焉。必壽曰,俄者所下備忘,不敢奉承者,竝此酌還,而雖以國事言之,殿最開拆在明,尤宜進湯還內矣。樂仁曰,中庸之道,益加體念焉。致仁曰,世孫之心,宜念矣。上曰,七十五歲之祖,所依者惟孫,而至於今日服湯之請,誠難許矣。致仁曰,今若不進湯劑,臣等,此時,決不可退去矣。上曰,置之。昨夜柳脩之排闥,誠難矣。初命遞差,卽爲還寢者,以其心可尙,而有樹立矣。翼謩曰,柳脩此事,誠善矣。而諸臣之心,一如柳脩矣。致仁曰,旣示嘉奬,則當體下而念其心矣。昌誼曰,臣世受國恩,以侍講老物,登今日筵席,不能感回天聽,乞被罪戾而退。致仁曰,右相初登筵席,如是陳懇,更加三思,宜許服湯矣。上曰,豈爲服建功,而召卿等乎?若服湯則必勸還宮矣。致仁曰,章奏之道,當先請進湯後,請回鑾矣。重孝曰,內局諸臣焦遑之心,已無可言,而中外臣民之心,當如何哉?光會曰,今日不可不進御矣。名漢曰,今日急務,莫先於進湯矣。徽之曰,日已向夕,進湯回鑾伏望。上曰,以李徽之爲承旨者,盛暑不欲設升補矣。光緝·浩修·有隣·載俊起伏曰,聖上久不進湯,經宿勞動,臣等,不勝焦迫矣。上命有隣起立。上曰,不詳見面,而爲人似好矣。致仁曰,貌好而善文矣。上曰,徐有寧有何所執而不行公乎?有隣曰,別無執矣。上曰,玉堂有闕乎?晦曰,有修撰闕矣?上曰,閔弘烈傳旨踏下,其代前修撰徐有寧除授,牌招察任。出傳敎上命二品以上進前各奏姓名。致仁曰,趙明鼎·鄭弘淳·李昌壽亦入來矣。李之億奏姓名,上曰,能入來乎?致仁曰,雖老病之人,皆入來矣。洪若水奏姓名,上曰,年幾何?若水曰,七十二矣。上曰,戊申年宣傳官,而今已老矣。諸臣,各奏姓名訖。致仁曰,日勢向夕,焦迫轉深,不可不進湯矣。翼謩曰,宜體中和之道,亟加允許矣。昌誼曰,年前此處擧動時,諸臣陳懇得請矣。今則不如其時諸臣之誠,徒切愧悚矣。光會曰,宜體節宣之方,俾伸群情焉。名漢曰,世孫聞臣等之入侍,必謂進湯而欣幸矣。致仁曰,滿庭諸臣,皆仰和平之聖意,許進湯劑,聖躬康寧,則此所謂達孝矣。上曰,藥房三提調持湯劑,入侍。出下敎致仁·光會·名漢進湯劑,上進御訖。致仁曰,連日不進,更進一貼,何如?上曰,置之。致仁曰,當此極熱,一日離次,實爲伏悶,回鑾伏望。翼謩曰,伏乞早還大內。昌誼曰,僚相已達,而不可不還內矣。景祜曰,殿下平日愛恤軍兵,連日露處之狀,豈不俯念乎?上曰,卿言是,卽當回駕矣。翼謩曰,掌兵之臣,所奏得體矣。上曰,大臣諸臣固請,當回駕,以待諸司預備擧行。出傳敎致仁曰,乘輿時,更進一貼,何如?上曰,置之。致仁曰,旣已轉環,前後過中之下敎,一倂還收,大小章奏,亦皆賜登覽伏望。上曰,然則吾當臥此矣。親自閉閤。致仁忙手把門曰,臣等之言,雖或不槪於聖心,豈爲閉閤乎?臣等,不可更使聖心煩惱矣。上曰,門外有喧譁聲,諸司預備而然耶?徽之曰,歡忭之聲也。名漢曰,李徽之與柳脩應避之間,而不勝焦迫承牌矣。上曰,忘未覺得,李徽之之今日入侍,事體雖是,旣應遞之人許遞,數遞可惜,仍任國子長,其代魚錫定授,牌招察任,房順房。出傳敎大臣二品以上諸儒臣先退。上曰,儒臣,持蓼莪篇,入侍。出榻敎賤臣承命出,上曰,誰也?必壽曰,韓德厚也。上曰,假注書權禛拿處之命特寢焉。出傳敎賤臣德厚還奏曰,蓼莪篇此處無之,故諸儒臣方送人弘文館,而小臣先爲入來矣。必壽曰,臣有區區所懷,敢此,仰達矣。孝者百行之源,聖孝高出百王,孰不欽仰?而第伏念帝王之孝,與匹庶有異,惟以繼志述事,垂裕後昆爲主,虞舜之大孝,武王之達孝是也。殿下孝思,或有不念其大體,而過於孝者,臣願惟以大孝達孝爲念焉。上曰,大孝達孝,予則不知矣。必壽曰,人臣之事君,惟以引君當道爲主,則臣下之所願,皆非過也。傳曰,有言逆于汝心,必求諸道,群臣,豈敢望聖學之萬一,而所願則皆引君之道也。必加三思而察納焉。俄者大臣,以章疏入覽之意陳達,而上敎至嚴,至有不還宮之敎故,大臣亦不敢固爭,此亦姑息之計也。此事豈可不爭而已乎?章疏阻隔,則雖有巨奸猾慝,誰能彈逐。雖有嘉言至論,誰能開陳。疏章雖一人之言,其中有可用者,亦有可罪者。自上,惟當用其可者,而罪其不可者耳。何可一竝不見乎?如是而能爲國乎?殿下亦知此事之終不可行,而每以激惱之故,尙靳兪音,臣竊悶焉。上曰,予何嘗不許陳疏乎?但予不欲見二十四字,故聞其大綱而已。必壽曰,殿下之不欲見二十四字,豈不過乎?殿下雖以謙謙之盛德,爲此擧,二十四字,乃上奉慈旨,下循群情,二次黽勉受之者,到今一朝,豈可一竝不欲見乎?自古帝王受徽號者,未嘗以先朝之無徽號,而獨受爲嫌者也。凡徽號者,必因享國久遠,事功彰著而後,自下揄揚聖德者也。先朝則聖德雖同,歷年或未久,事業或未著,則未及上號者,事勢固然,何可以此爲慊然乎?殿下雖許陳疏,而旣不見原疏辭意,只聞大旨,何以盡知其疏之旨意乎?上曰,此則果然矣。予使中官看奏,設有此輩幻弄,則其弊大矣。必壽曰,殿下果深知此弊,國豈有不見章奏而爲國者乎?且臣有所聞,敢此仰達矣。金若行疏中,五廟徽號云者,非上尊號也。其意則皇朝絶統後,我國獨保禮樂,正統自有所歸,郊天祀地。欲用帝號云者,其誕妄不可誅也。我國以尊周事大,有辭於天下後世,則豈可用此僭禮乎?若行,本以老學究,略有文才,故以此爲平日大經綸,其妄可知。以其有文名,而名祖之後,故非但說通,將爲玉堂,而此後,人皆非之矣。上曰,然乎?其所謂徽號者,果非尊號乎?然則彼人聞之,將爲如何?必壽曰,此事未必流入,而設令彼人問之,不可以妄言殺人,則島謫,亦爲嚴懲,豈不嘉歎殿下之嚴處乎?上曰,然乎?必壽曰,必然矣。上曰,若行之意果如此,則予何必不見二十四字乎?自今爲始,章奏當入見矣。必壽曰,下敎至此,臣實萬幸。然而遠方之人,方以疏章之阻隔,不敢進言,必出傳敎然後,可以洞示中外矣。上曰,今者此擧,非爲若行,苦心在焉。今聞承宣所奏,怳然大悟,旣諭承宣,予何有毫分芥滯?大小臣僚,咸知予意。出傳敎申光緝·徐浩修·徐有隣·趙載俊,持蓼莪篇進伏,上誦蓼莪篇上二章訖。仍命儒臣承史,各讀一篇,諸臣以次讀蓼莪篇後,光緝·浩修·有隣·載俊起伏曰,臣等,伏見俄下傳敎,不勝慶忭矣。上曰,予當還內矣。諸臣以次退出。
同日戌時,上還宮,擧動入侍時,行都承旨洪名漢,左承旨李性源,右承旨韓必壽,左副承旨柳脩,右副承旨洪樂仁,同副承旨魚錫定,記事官李翼運,假注書韓德厚,記事官朴道仁·金致九,以次侍立訖。上具翼善冠·袞龍袍,乘輿出大門外,降輿乘轎。上曰,挾輦軍,使該營射放三中者書入,藥房都提調金致仁,提調韓光會進伏。上曰,卿等好乎?致仁曰,臣等,欣忭矣。湯劑方待令矣。上進御訖,大駕入興化門,至延和門外,降轎乘輿,還入大內。諸臣問安後退出。
上在慶熙宮。停常參·經筵。
自昧爽至辰時,有霧氣。
洪樂仁啓曰,大司憲李潭在外,執義未差,掌令李秀逸·韓鏶,持平金敍九·李思祚在外,今日以監察茶時之意,敢啓。
藥房提調韓光會,副提調洪名漢啓曰,兩日動駕,侵夜還宮,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。以承傳色口傳下敎曰,昨日故爲勸予而來,無都提調而見之乎?右承旨韓必壽,右副承旨洪樂仁,欲見殿最入侍。
中宮殿·惠嬪宮,藥房口傳問安。答曰,知道。
以承傳色口傳下敎曰,曾已申飭,而朝臣若此,中官一日之內,十餘人便臥,當該中官,決杖次,該府待令出番中官卽爲入來事,申飭。
以備忘記,傳于魚錫定曰,駕前駕後,試射時,駕前咸允熙,柳葉箭貫一中,邊三中,加資。
備忘記,武藝廳試才時,李振芳鳥銃貫三中,直赴殿試。
洪名漢,以議政府司錄,以三公意啓曰,本府今春夏等褒貶,當爲等第,而臣等俱有故,限內不得磨勘之意,敢啓。傳曰,知道。
洪名漢,以吏曹言啓曰,今戊子年春夏等褒貶,當爲磨勘,而堂上有故,限內不得爲之之意,敢啓。傳曰,知道。
洪名漢,以儀賓府言啓曰,本府郞廳,今春夏等褒貶等第,當爲磨勘,而都事李學源除授日淺,限內不得爲之之意,敢啓。傳曰,知道。
洪名漢,以戶曹言啓曰,本曹郞廳及所屬各司官員,今春夏等褒貶,當爲磨勘,而堂上有故,限內不得磨勘之意,敢啓。傳曰,知道。
洪名漢,以禮曹言啓曰,今春夏等本曹褒貶,當爲磨勘,而堂上有故,限內不得爲之之意,敢啓。傳曰,知道。
洪名漢,以忠勳府言啓曰,今春夏等褒貶,當爲等第,而本府有司堂上俱有故,限內不得磨勘之意,敢啓。傳曰,知道。
洪名漢,以兵曹言啓曰,本曹今戊子年春夏等褒貶,堂上連因有故,限內不得爲之之意,敢啓。傳曰,知道。
洪名漢,以刑曹言啓曰,今春夏等褒貶等第,當爲磨勘以入,而堂上有故,限內不得爲之之意,敢啓。傳曰,知道。
洪名漢,以工曹言啓曰,今戊子年春夏等褒貶,當爲磨勘,而堂上有故,限內不得爲之之意,敢啓。傳曰,知道。
柳脩,以宣惠廳郞廳,以都提調意啓曰,本廳郞廳等,今戊子春夏等褒貶,當爲等第,而臣等俱有故,限內不得磨勘之意,敢啓。傳曰,知道。
柳脩,以中樞府言啓曰,本府郞廳及醫員錄事等,今戊子年春夏等褒貶,當爲磨勘,而領府事臣尹東度有故,限內不得爲之之意,敢啓。傳曰,知道。
柳脩,以兵曹言啓曰,京中褒貶,今日內爲之事,命下矣。參判金鍾正入直,參議李聖圭呈辭受由,參知未差,無以推移開坐,參知未差之,代卽爲口傳差出,待下批牌招擧行之地,何如?傳曰,允。
吏曹口傳政事,以李宜老爲兵曹參知。
柳脩,以訓鍊都監從事官,以都提調意啓曰,都監從事官禁松參軍及諸將官等,今戊子年春夏等褒貶,當爲等第,而都提調臣金致仁,大將臣鄭汝稷有故,限內不得磨勘之意,敢啓。傳曰,知道。
柳脩,以濬川司言啓曰,本司都廳及郞廳,今戊子年春夏等褒貶,當爲等第,而都提調俱有故,限內不得磨勘之意,敢啓。傳曰,知道。
柳脩,以禁衛營從事官,以都提調意啓曰,本營從事官及諸將官,今戊子年春夏等褒貶,當爲等第,而臣金尙喆,大將臣李章吾有故,限內不得磨勘之意,敢啓。傳曰,知道。
柳脩,以御營廳言啓曰,本廳從事官及諸將校,今戊子年春夏等褒貶,當爲等第,而都提調臣韓翼謩,大將臣金漢耉,俱有故,限內不得磨勘之意,敢啓。傳曰,知道。
柳脩,以兵曹言啓曰,依傳敎,當該承政院書吏,決棍十度之意,敢啓。傳曰,知道。
柳脩,以兵曹言啓曰,忠壯衛將黃暹,景福宮衛將李寅協,昌慶宮衛將李景郁,俱以病難供職,呈狀乞遞,竝今姑改差,何如?傳曰,允。
魚錫定,以吏曹言啓曰,本曹佐郞宋霮呈狀內,身病甚重,勢難察任云,依例改差,何如?傳曰,允。
洪樂仁,以義禁府言啓曰,忠淸道忠州牧中途付處罪人徐志修特寢事,承傳,及慶尙道金海府投畀罪人趙明寅,一體分揀事,承傳啓下矣。竝放送事,分付各該道臣之意,敢啓。傳曰,知道。
領議政金致仁箚曰,伏以,臣之昨日冒謝新命,是豈臣廉義之所敢出哉?再昨賓啓,昨日陳章,臣無不與前領相同罪,則乃於其被譴赴謫之後,代居其職,天下寧有是理,而只爲移蹕經宿,湯劑停進,排闥路阻,擧朝焦遑,遂不免冒沒入肅,詣閤求對,幸賴天心快悟,陪扈還宮,而終宵愧赧,無面可顯,待明逬出,以俟同勘。伏見俄下傳敎,縷縷辭旨,至爲嚴截,有不敢承聞,仍令史官,傳授命召,臣奉讀戰懍,無地自措。臣方帶保護重任,且有湯劑,備員後更稟之敎,苟其中,非有至難强不獲已者,則豈敢爲少須臾盤桓之計,而第臣前後積罪之未勘,姑無論,惟是昨日一出,其爲隳體貌而駭聽聞,更無餘地,與儓之指點,四方之傳笑,非細事也。前領相處分,雖命還寢,顧臣已往之罪,則固自如也。尙何顔面更入中書一步地,以重爲朝廷之羞哉?噫,國之輔相,是何等重任,而直緣如臣無似,自輕去就,致令聖朝所以處之者,乍遞旋授,不成貌樣,使不得自伸廉隅,臣何足言?以臣之故,上累聖德,此尤臣之撫躬慙懼者也。玆敢略控血懇,仰干宸嚴。伏乞聖明,亟命遞臣相職,仍賜重勘,以爲爲大臣無狀者之戒焉。臣不勝戰恐顒祝之至。取進止。答曰,省箚具悉卿懇。朝者已諭,卿等此擧,萬萬過矣,心猶在於昨日,觀卿等擧措,昨日下敎,予果先知,其自恧焉。卿須體君臣之大義,顧內局體重,安心勿辭,其卽入來。仍傳曰,遣史官傳諭。
左議政韓翼謩箚曰,伏以,經宿舊邸侵昏還宮,冒熱勞頓,聖體萬安,下情抃幸,曷有其極?仍念臣,積負未勘,同罪倖免。昨日冒入,今日逬出,極知惶恐,而情勢窮蹙,計無他之,席藁城外,祗納命召,威罰之降,伏地以俟,不自意,史官儼臨,還授有命,且下傳敎,辭旨截嚴,臣奉讀未半,驚惶隕越,誠不知措躬之所也。噫,臣之一出,是豈可出而出者哉?忱誠淺薄,處事昏謬,貽惱淵衷,激成過擧,罔非臣罪,而畢竟同事之首相,至被嚴譴,則揆以廉義,寧有一半分冒膺之理,而直緣事會之憂迫,他不暇顧,章皇趨入,何幸天心感回?非常之敎,一倂收還,回憂遑而泰悅,轉跼蹐爲抃躍,日月之更,人孰不仰?若臣廉防之隳損,去就之猖披,更無餘地。中宵點檢,愧汗浹背,惟有退伏當律然後,庶可少塞其罪,尙何敢以前領相付處之特寢,有所自恕,晏然爲仍冒之計哉?嚴敎之下,轉動無路,玆敢披瀝肝血,冒死哀籲。伏乞聖明,俯賜鑑諒,亟遞臣相職,仍勘臣罪負,以嚴法紀,以安賤分,千萬幸甚。取進止。答曰,省箚具悉卿懇。已諭於領相之批,卿等宜體君臣大義,無所逃於霄壤,安心勿辭,其卽入來焉。仍傳曰,遣史官傳諭。
傳于魚錫定曰,領左相入來,則雖夜深,當行次對矣。
傳于李性源曰,坐直承旨竝入侍。
假注書卜台鎭書啓,臣敬奉聖批,馳往傳諭于敦義門外盤松坊議政府領議政金致仁處,則以爲,臣冒上一箚,顒俟處分。乃殿下,不加誅譴,特下批旨,諭之以內局體重,俾卽入來,臣惶隕感泣,不知所措。噫,職在保護,又有備員更稟之敎,而猶且頑如木石,不敢變動者,乃所以重四維也。重四維,亦所以爲國家也,是豈但爲一身計哉?日月在上,無微不燭,儻蒙少垂俯察,鞶帶之褫,必不待臣言之畢矣。卽今湯劑進御,晷刻爲急,惟望亟許診筵,仍降威譴,以勵臣違命之罪焉。伏地戰懍,惟是祈祝云矣,敢啓。答曰,今日朝臣,可謂寒心,予何諭矣?
洪名漢啓曰,藥房提調·副提調,持湯劑詣閤求對矣。
戊子六月十五日巳時,上御集慶堂。右承旨·右副承旨,持殿最入侍,吏兵房承旨,追後入侍時,右承旨韓必壽,右副承旨洪樂仁,假注書韓德厚,記事官朴道仁·金致九,以次進伏訖。上曰,吏兵房及右承旨·右副承旨,欲見殿最,同爲入侍。出傳敎上曰,草記狀啓,先爲讀奏,樂仁讀至摠府草記。上曰,曾已申飭,則十員摠管,四人進參,事之駭然,莫此爲甚,不參諸堂,一竝越俸一等。出傳敎上曰,堂上豈不參貶坐耶?都承旨洪名漢,左副承旨柳脩進伏。上曰,開拆殿最各奏,可也。名漢讀京畿都事尹錫烈等第。上曰,都事尹錫烈殿最題目中,宜在邇列惜淹閑幕八字,非道臣所稱,且無等第,當該道臣,越俸一等。出傳敎必壽讀金山郡守金謹行等第。上曰,一向巽狀,無意民事,一何假借,無乃金謹行而然耶?當該道臣,從重推考,以下考施行。出傳敎名漢讀陰城縣監李成玉等第。上曰,以客招謗,何言治法?噫,此輩,留於衙中,推奴徵債,何可勝言?令道臣,衙客決杖逐送,旣置下考,道臣從重推考。出傳敎必壽讀義城縣令金履信等第。上曰,嗚呼,一快字,民國之弊勝言,以此褒奬,舊法其亦更張,道臣推考,以下考施行。出傳敎名漢讀平康縣監鄭杺等第。上曰,噫,予雖衰矣,一心吾民,今爲朝鮮守令,焉敢若此?平康縣監鄭杺,不可只置下等而止,令該府處之,施以不應爲私律。出傳敎樂仁讀白翎僉使尹重淵等第。上曰,白翎僉使尹重淵題目中,敢曰地望素著,若此其將爲亞將乎?莫重殿最,若是過褒,況以近密,爲此任者乎?當該水使申大顯,越俸一等。出傳敎名漢曰,卽伏見今春夏等各道褒貶啓本,則平安監司鄭宲,守令無一人居下,忠淸監司李惟秀,守令無一人居下,陰城縣監李成玉題目,宜置下考者,置諸中考,致勤點下,京畿監司南泰齊,守令無一人居下,都事尹錫烈等第,不書上字,殊無嚴明殿最之意,竝依定式,推考警責何如?上曰,依爲之。出擧條必壽曰,卽伏見黃海監司李潭,今春夏等褒貶啓本,則守令無一人居下,慶尙監司李溵啓本中,守令有宜置下考者,而置諸上中考,致勤點下,殊無嚴明殿最之意,竝推考警責,何如?上曰,依爲之。出擧條樂仁曰,卽伏見各道兵水使,今春夏等褒貶啓本,喬桐水使李仁康,黃海兵使李邦綏,慶尙左水使田得雨,忠淸水使李彦熙,則邊將無一人居下者,南兵使金範魯則非但無一人居下,羅暖萬戶尹致垕,梨洞萬戶崔碩禧,兩堡題目,致勤點下,殊無嚴明殿最之意,竝推考警責,何如?上曰,依爲之。出擧條上曰,殿最紙,注書先爲出傳,可也。賤臣持出。上曰,勤幹矣。又下敎曰,玉堂誰入直也?必壽曰,徐有鄰·趙載俊也。上曰,儒臣持問答入侍。出榻敎名漢曰,今日湯劑,不可不進御矣。上曰,今日湯劑,內局備員後,更稟。出榻敎上曰,首醫方泰輿,以入侍拔之施行。出榻敎上曰,京中殿最之闕封多,事勢雖然,暮年飭勵,豈可遺一,其令今日內,一竝封進,應爲不爲者,政院察啓,越俸一等。出傳敎必壽·脩·樂仁先退,名漢曰,領相初欲以內局入來矣,未聞徐判府蒙宥之報逬出城外云矣。上曰,胥命乎?名漢曰,旣納命召,故出城矣。上曰,噫,今日爲君,可謂難矣。七十五歲,夢裏猶愕,大官小官,何敢若此?旣諭內局,予不爲苟且之君,領左相命召,令史官傳授,昨日在京之大臣,今何爲在於城外?此亦其君衰耗不能之致,予何多諭?相臣若此,君何爲國事?政院知悉。出傳敎副校理徐有鄰,修撰趙載俊進伏,上命儒臣承史,輪讀警世問答,諸臣讀畢。上曰,徐有鄰成長而入,此予豈不衰乎?徐命九可謂有孫矣。名漢曰,爲人好而善文也。上曰,趙門入朝者,惟趙載俊一人,愴然矣。名漢曰,今番入侍兩儒臣,皆壯元,誠貴矣。上曰,然矣。名漢曰,有內局備員後入侍之敎,依此擧行乎?上曰,依爲之。諸臣以次退出。
上在慶熙宮。停常參·經筵。
卯時辰時,有霧氣。自未時至酉時,日暈。夜自一更至四更,月暈。
洪樂仁啓曰,大司憲李潭在外,執義未差,掌令李秀逸,韓鏶,持平金敍九,李思祚在外,今日以監察茶時之意,敢啓。傳曰,知道。
藥房提調韓光會,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等自昨日,持湯劑詣閤,以至徹夜而不得入侍,下情焦迫,已無可言,今日則不可不率諸御醫,趁早入診,詳察聖候矣。臣等不任終宵憂慮,敢來問安,竝此仰稟。傳于洪名漢曰,問安酬應,何可爲之?給之。
以備忘,傳于李性源曰,今番之事,欲存國綱,而此何紀綱,此何紀綱?召承宣,命讀殿最,而尙今若此者,意蓋深矣,雖承宣,何顔以對乎?甚矣,今日分義也。
以備忘記,傳于洪名漢曰,今年逢此月,只有君,再昨舊邸,予志定矣。噫,此年憶昔年,此臣復請何?夢裏嗚咽,諸臣亦無,此無臣節也。因騎判所奏,當此庚暑,爲三軍而回,雖然,諸臣之請,遂矣。其於一事,因承宣韓必壽之奏,此心氷釋,是誰之功,孰能爲此?自此以後,予已回駕,君臣團圓,雖些少撕捱,若切春氷消,而今乃洞諭,雖有百相,統領者元輔,苟艱者元輔,其夜批旨若何,而豈特批旨?批旨之前,國之首相者,恬然怡然,所奏可笑,而聞此批,何心在家經夜?若問時原任,設置卿職,勉予者,予何指名?自有公眼,聞此敎而糢糊者則徐志修,聞此敎而晚後請承傳色,亦徐志修,予雖衰矣。此等大官,予何顧乎?其宜處分,而亦有參酌,特許其忠,半夜寢命,而朝鮮鍮匙食飯者,豈不潛然,而此非復申廉隅一箚,猶過也。況尙有此擧,一相雖爲四寸,一相其爲者何?噫,建功兩日闕,爲今日臣子者乎?若此際,無狀閹豎,莫知其君不服建功,亦皆自便,大官若此,近習若此,予誰依哉,予誰依哉?予今新有所執,若此之時,豈特夜召承宣?政院其無儒臣,亦無內局兩臣,豈予私臣?其宜休請,其宜休請。
以備忘記,傳于李性源曰,再昨之事,可謂惕然,而豈若此乎?朝臣若此,故內豎之承傳色,其敢彌縫,僅具人形之少豎,欲充十二人之容。當該承旨,聞中官飭入之敎,徑先閉門,事之寒心,莫此爲甚。門鑰次知承旨,爲先遞差。
備忘記,李翼元承旨除授,牌招察任,房順房。
李性源啓曰,諸承旨有稟達事,來詣閤外請對矣。
李性源啓曰,玉堂上下番,有稟達事,來詣閤外請對矣。
柳脩啓曰,卽者議政府錄事來言,領議政金致仁,伏見下藥院批答,不勝戰懍焦隘,進詣金吾胥命,仍使錄事,來納命召,何以爲之?敢稟。
洪樂仁啓曰,卽者禁府都事來言,領議政金致仁,今方待命於金吾門外云,係是大臣去就,敢啓。
以承傳色口傳下敎曰,予雖衰矣,予有本心而已,胥命亦猶晚矣,勿胥命事,傳諭。命召亦爲傳授,如此而又復如前,則予亦有下敎矣。又下敎曰,席藁泥首,不過氅衣而已,領相豈獨朝鮮相乎?其君之不進湯劑,不進水刺,豈可與此比耶?
傳于韓必壽曰,命召,遣史官傳諭。
傳于柳脩曰,若頃者之請,豈若是乎?儒臣入睡耶?當覺之,依下敎施行。
以承傳色口傳下敎曰,勿論時原任,欲閉門休息,其止之。
藥房口傳啓曰,臣等詣閤求對,徹夜至曉,反承止之之敎,朝者問候之啓,顒俟許診之音矣。又伏承還給啓辭之敎,臣等相顧愕眙,益不勝驚惶憂迫之至,昨日再煎之湯劑,不得一進。此時聖候之診察,亦至曠日,下情悶鬱,已不可言,而至於問安之還給,尤是前所未有之事,臣等忝居保護之地,亦豈忍怵於嚴命,恬然退去乎?玆不得不冒萬死煩瀆,伏乞暫許入診,奉進湯劑,千萬祗祝,惶恐敢啓。無批答
以承傳色口傳下敎曰,爲望八其君,豈忍若此,而徒勸建功,其止之。
以承傳色口傳下敎曰,其君建功幾日不進,而若是謀免,今日朝鮮,有君乎?政院知悉。
以備忘記,傳于洪名漢曰,噫,此豈若此者,此豈若此者?公然無事世界,勸君若此,其令八道臣庶,知悉。
柳脩啓曰,卽者議政府錄事來言,左議政韓翼謩,伏見荐下傳敎,不勝萬萬憂迫,不敢以昨日附奏之未蒙處分。一味泯默,走伏胥命於金吾門外,仍使錄事,來納命召,何以爲之?敢稟。
以承傳色口傳下敎曰,左相如領相,爲左相,豈各爲批答乎,領府事何處睡乎?予雖不進水刺,豈可謝於領左相乎?
以承傳色口傳下敎曰,相臣只領相乎?俄已下敎,雖固執,豈可固執於君乎?同去就則然乎?今則入臥此處,此月則不引接諸臣,政院知悉。
以備忘記,傳于洪名漢曰,旣已謝命,公然此擧,其果臣分乎?噫,彼左相,予雖恃矣,此等之事,亦器乎?人臣分義,無所逃於霄壤,予雖衰苶特甚,只守君君臣臣之道矣。問於寶牒,人君古今,豈有無端謝過之心?與徐志修同去就者,豈有是理?政院知悉,此何致此者,此何致此者?
備忘記,國事若此,予心若此,其欲速行親政,明日爲之。
以承傳色口傳下敎曰,此時親政,非所可論,親政二字置之,都目政擧行。
以承傳色口傳下敎曰,建功湯如此,故氣亦如此,欲速爲之,卽爲頒布。
李性源啓曰,內局都提調金致仁,冒萬死,來詣閤外求對矣。
李性源啓曰,校理申光緝,校理徐有寧,有稟達事,來詣閤外請對矣。
韓必壽啓曰,領中樞府事尹東度,行判中樞府事金陽澤,行判中樞府事金尙喆,有稟達事,冒萬死,來詣閤外求對矣。
傳于李性源曰,其君雖如此,不謝恩之三原任請對,豈可捧入乎?當該承旨遞差。
傳于洪名漢曰,大臣非矣,而承旨則有功,特爲斟酌,前下敎竝置之。
韓必壽,以弘文館言啓曰,本館下番,無他推移之員,不得已以上番姑降入直之意,敢啓。傳曰,知道。
以承傳色口傳下敎曰,予入此之後,有何所拘?又下敎曰,非予請也,其下敎後,時任一人入來彌縫乎?此等苟且事,政院知悉。
傳于柳脩曰,呼唱之聲低微,引儀從重推考。
韓必壽,以弘文館言啓曰,本館上番姑降入直,事甚未安,修撰趙載俊,旣有放送勿遞之命,卽爲牌招入直,何如?傳曰,允。
備忘記,傳于洪名漢曰,前判書趙雲逵,戶曹判書除授。
備忘記,昨觀理山府使殿最,其雖可嘉,年少邊地,其宜量也。令該曹特付京職,以示予重邊地之意。
以承傳色口傳下敎曰,此傳敎頒布,特付京職,卽爲口傳擧行。
兵曹口傳政事,以李性默爲羽林將。
傳于柳脩曰,大臣置處政事,當日爲之。
傳于柳脩曰,明日都目,只大臣置處,政事爲之。
有政。吏批,行判書申晦病,參判鄭存謙病,參議李海重進,右承旨柳脩進。吏批啓曰,前領議政徐志修特寢付處事,命下矣。當爲置處,而本曹無相當窠,依例送西之意,敢啓。傳曰,知道。
兵批,判書李景祜病,參判金鍾正入直進,參議李宜老病,參知李聖圭呈辭受由,右承旨柳脩進。兵批啓曰,前領議政徐志修送西事,命下矣。當爲置處,而領中樞一窠,判中樞二窠,他大臣今方見帶,依例從座目,加設判中樞下批之意,敢啓。傳曰,知道。判府事單徐志修。
傳于韓必壽曰,莫重下敎,混下中官申德龍記過。
傳于韓必壽曰,中官申德龍,更爲記過。
藥房口傳再啓曰,臣等冒□憂迫之情,顒俟允兪之音矣。卽伏承傳敎下者,首尾數百言,旨意嚴截,臣等奉讀未半,不覺心膽隕墜。臣等忝在內局,苟能務積誠意,少盡保護之責,則盛暑之診候,豈至久曠?再煎之湯劑,豈不一進,而深夜守閤,天聽愈邈,屢度求對,辭敎轉嚴,此莫非臣等不職之罪。殿下豈忍以群下之罪,而獨不念保嗇之方,致有此非常之擧耶?湯劑之亟進,診候之卽許,此是晷刻之不容少緩者,雖承休請之敎,臣等有死而已,決不敢退去,玆敢更瀆衷懇。伏乞暫許入侍,千萬祈祝,惶恐敢啓。無批答
洪名漢啓曰,諸承旨·玉堂·藥房提調進伏延命門外,請對矣。
傳于洪名漢曰,固執之時有矣,其君欲往,而其臣如此乎?
傳于洪名漢曰,聞來於開陽門外云,使予欲往開陽門耶?此則政院使之然耶?
柳脩啓曰,大司憲李潭有稟達事,來詣閤外請對矣。傳曰,入侍。
傳于洪名漢曰,今日當備承旨,韓必壽薇垣長除授,牌招察任。
李性源啓曰,大司諫韓必壽有稟達事,來詣閤外請對矣。傳曰,入侍。
洪名漢啓曰,藥房提調·副提調,持湯劑詣閤,更爲求對矣。傳曰,入侍。
以承傳色口傳下敎曰,中官金完碩,年少小豎,諂諛於禁漏官員,越俸十等。
柳脩,以吏曹言啓曰,今日本曹開拆坐起時,考見諸道褒貶啓本,則淸安縣監權敬應,以拙法何傷爲目,則宜置中考,而置諸上考,致勤點下,依定式,中考施行。陰城縣監李成玉,以以客招謗爲目,慶興府使李邦五,以病亦害務爲目,榮川郡守金百鍊,以其官如枵爲目,梁山郡守金永燮,以緇謗或聞爲目,奉化縣監李彦中,以報語轉乖爲目,丹城縣監趙漢鎭,以無端求遞爲目,迎日縣監趙惠慶,以築勤束弛爲目,機張縣監洪宅夏,以作事未細爲目,熊川縣監李漢翼,以杖或非宜爲目,漆原縣監李宗漢,以扶抑終非爲目,則竝宜置下考,而置諸中考,致勤點下,吉州牧使趙圭鎭,以謗言奚爲爲目,則宜置中考,而置諸上考,殊無嚴明殿最之意。三道道臣推考警責,十邑守令,竝依定式,下考施行,趙圭鎭依例罷黜何如?傳曰,允。
柳脩,以吏曹言啓曰,曹所屬司饔院,宗簿寺官員等矣,今戊子年春夏等褒貶,當爲等第,而因本司提調有故,限內不得磨勘之意,敢啓。傳曰,知道。
洪樂仁,以兵曹言啓曰,本曹今戊子年春夏等褒貶等第,今始磨勘以入,而所屬軍器寺·司僕寺·訓鍊院官員等褒貶,因各其提調及堂上有故,不得一體磨勘。典設司官員等,去丁亥年秋冬等褒貶,其時官員,已多遞易,依例蕩滌之意,敢啓。傳曰,知道。
洪樂仁,以兵曹言啓曰,今日拆見諸道褒貶啓本,則南兵使金範魯啓本中,羅暖萬戶尹致垕,以病殘雖欠爲目,梨洞萬戶崔碩禧,以小疵奚論爲目,則宜置中考,而置諸上考,致勤點下,殊無嚴明殿最之意,金範魯推考警責,尹致垕·崔碩禧依定式,中考施行,何如?傳曰,允。
洪樂仁,以兵曹言啓曰,揪仇非權管金大亨,連二等褒貶居中,其不治可知,依例罷黜何如?傳曰,允。
洪樂仁,以兵曹言啓曰,僉知中樞府事趙鐸·趙慶義,忠翊衛將李夢臣,俱以病難供職,呈狀乞遞,竝今姑改差,何如?傳曰,允。
洪樂仁,以訓鍊都監言啓曰,依傳敎,挾輦軍等鳥銃一巡三放試取,而貫三中,無入格者,別單不得書入,其餘得中之類,從分數,依例施賞之意,敢啓。傳曰,知道。
洪樂仁,以義禁府言啓曰,平康縣監鄭杺,令該府處之,以不應爲私律事,傳旨,啓下矣。鄭杺時在任所云,依例發遣府羅將拿來,何如?傳曰,允。
傳于洪樂仁曰,中官蔣良臣,決杖一百徵贖後,解見任放送。
洪樂仁,以義禁府言啓曰,中官蔣良臣,決杖一百徵贖後,解見任放送事,命下矣。蔣良臣旣已待令本府,拿囚後依傳敎,杖一百徵贖,解見任放送之意,敢啓。傳曰,知道。
戊子六月十六日申時,上御集慶堂。藥房入診時,原任大臣,同爲入侍時,都提調金致仁,提調韓光會,副提調洪名漢,記事官李翼運·朴道仁·金致九,領府事尹東度,判府事金陽澤,左議政韓翼謩,判府事金尙喆,醫官李以楷·慶絢·金季良·吳道炯·鄭允說·崔宗衡·許溫,以次進伏訖。致仁曰,連日勞動之餘,夜間聖體調攝,若何?上曰,一樣矣。寢睡·水刺之節,亦何如?上曰,肩甲內,忽然痰入,頗不仁矣。以楷進伏奏曰,一時流注之痰,似不關係矣。上曰,屈伸亦難矣。致仁曰,然則頗不歇矣,下情焦悶也。請進湯劑,上曰,以其日韓必壽之所奏,予心釋然矣。致仁曰,痰候如此,進御湯劑後,卽爲診候,上許之。上進御湯劑,仍命診候,以楷診候訖。退伏奏曰,脈候左右三部度數調均,滑體亦一向矣。上曰,牽疼頗苦。以楷進伏奏曰,流注之痰,例如是,略用溫散之劑,得汗候後,止之好矣,且新綿帖之則好矣。上曰,新綿何益乎?致仁曰,首醫之言是矣,新綿好矣。翼謩曰,以手按摩之,則尤好矣。尙喆曰,按摩最好云矣。上曰,曾前或有如此時,而卽效矣,今則頗緊矣。致仁曰,日勢已晚,請使提調先出監煎,上許之,東度進前問候訖。致仁曰,臣等前後做錯,罪上添罪,萬萬惶懍矣。翼謩曰,貽惱聖衷,都是臣等之罪,爲人臣子,不能承命,至有萬萬不敢聞之敎,國體虧矣,臣分蔑矣,請被重罪。上曰,其勿復說,時原任雖多,凡賓廳,或他事,時任,皆主管矣。往事雖不說,然日高後,始請承傳色非矣。若以其時爲首者言之,則徐領相,而旣於其時,乃於爲國忠心,則今番之事,果難矣,而予實故爲之也,左相猶可謂同干涉矣。領相則尤萬萬過矣,仍韓必壽始聞之,予心果氷釋矣。致仁曰,其疏,臣等亦段段得見,故其時未能詳奏也。上曰,予先使李潭·韓必壽入侍,聞卿等斷斷無他,今無介懷矣,可謂都無事也。致仁曰,臣等與徐判府,固無異同,而臣又爲其代,罪同罰異,決難冒進矣。臣之區區惶恐之心,冀以聖鑑至明,或許一伸廉隅,而轉轉迷錯,至於此境矣。今又不賜之罪,則臣等惶愧之心,已不可言,而揆以國體身分,一被重勘,斷不可已也。翼謩曰,首相悉陳情勢,更無仰暴,而今番冒沒廉恥,震惶入來,人之所見,豈不愧恧乎?日昨聖心開釋,國事妥帖後,臣等始爲出城,略伸情勢矣。今日又伏承萬萬不敢聞之敎,願被重罪焉。上曰,予已知卿等斷斷無他,今何介懷也?翼謩曰,湯劑水刺,關係至重,而每於下敎中,輒有不進之敎,臣等尤萬萬焦迫矣,伏願毋復如此下敎焉。致仁曰,臣等之罪,何關於聖躬,而下敎每如是過中耶?上曰,不備員則苟且,故如是耳。上曰,持湯劑以入,藥房提調持湯劑,更爲入侍。出榻敎上曰,蔘苓茶一貼煎入。出榻敎上曰,請對諸承旨,諸玉堂,竝退去。出榻敎致仁曰,聖候方如此,臣等今夜直宿診察,似好矣。上曰,其止之,不甚關係矣。致仁曰,然則雖一員,使之直宿好矣。名漢曰,是則似無妨矣。上曰,今日以納涼之故,少有失攝之節,而不必深慮也。致仁曰,只令首醫入直則,似好矣。上曰,此則爲之。致仁曰,今日則三貼進御,似好矣。上曰,只蔘苓茶足矣。何用三貼爲?提調出去,蔘苓茶監煎後入之,光會先爲退出。東度曰,夏之所進,每多生冷,故調攝之道,蓋於夏節,尤難也。上曰,然矣。命藥院諸臣時·原任退出。名漢曰,儒臣尙在閤外云矣。上曰,儒臣誰也?名漢曰,俄者兩儒臣被罪後新入矣。上曰,飭已行,處分儒臣放送,亦勿遞。出傳敎上曰,左承旨許遞,其代李在簡除授,牌招察任,房順房。出傳敎上曰,坐直承旨與儒臣,持問答入侍。出榻敎諸臣以次退出,賤臣翼運承命出來,儒臣入來後,復命退出。
戊子六月十六日申時,上御集慶堂。大司憲·大司諫請對入侍時,大司憲李潭,大司諫韓必壽,左副承旨柳脩,假注書韓德厚,記事官朴道仁·金致九,以次進伏訖。上曰,海西農形,何如?潭曰,雨暘適中,來頭無災則有大登之望矣。上曰,兩司長官皆備,當問之矣,今番擧措,何如?必壽曰,大臣不能盡善,而前領相蒙宥小報,未及見之故耳。上曰,公言之。潭曰,誠如諫長之言,不能善周旋之致也。上曰,陳箚猶可,而豈可如是耶?必壽曰,大臣之意,斷斷無他,況領相方帶內局,豈不欲趨進,而去就廉防,不可不顧,故如是耳。上曰,都憲聞金若行之言乎?潭曰,臣新從下土來,入洛後,語意略聞矣。必壽曰,大臣,聞入轎子之敎,惶恐逬出開陽門外,及承嚴敎,又入延和門外,蒼黃罔措矣。臣忝居言地,大臣若有慢蹇之事,則豈不論乎?左相則未奉命召,故尤不敢入矣。上曰,今日事,好爲矣,予當屈矣。仍命傳授命召,賤臣承命往傳。潭曰,請還寢東呂·址淳等還配之命,更令王府,嚴鞫得情。措辭見上上曰,勿煩。潭曰,請還寢正配罪人者斤萬酌處之命,更令王府,嚴鞫得情,快伸王章。措辭見上上曰,勿煩。潭曰,請還寢定配罪人金柱泰,減等之命。措辭見上上曰,勿煩。潭曰,新除授掌令李秀逸,時在忠淸道禮山地,掌令韓鏶,時在淸州地,持平李思祚,時在全羅道咸平地,持平金敍九,時在京畿坡州地,請竝斯速乘馹上來事,下諭。上曰,依啓。出擧條潭曰,臣於逖違之餘,獲登天陛,復近耿光,聖候快復,天顔勝昔,慶忭之忱,有倍於前。臣在道伏聞者,非常之過擧,蒼黃趲進,及到城外,聖心開悟,前命收還,擧國含生,莫不仰日月之更,而第伏念人君動作,不可自輕。臣僚進退,固當以禮,而日前動駕之時,班行未成,輿衛不備,擧措之蒼黃,已無可言,而大臣則乍除旋斥,諸宰則一時遣罷,景色愁沮,擧朝波蕩,其爲累聖德而損國體,當如何哉?臣適忝言地,未及造朝,雖未效匡救之誠,而憂愛之心,有不敢以事過而或弛,草草一言,竊附無隱之義。伏願聖明,深留睿念,凡於施措辭令之際,務盡和平之道,無底頻復之悔,實臣區區之望也。上曰,此斷斷無他,可不體念。出擧措必壽曰,請還寢鍾城府爲奴罪人天大酌處之命,依律處斷。措辭見上上曰,勿煩。必壽曰,新除授司諫姜潤,時在慶尙道安東地,正言盧聖中,時在京畿坡州地,請竝乘馹斯速上來事,下諭。上曰,依啓。出擧條上命內局入侍,諸臣先退。
戊子六月十六日酉時,上御集慶堂。儒臣入侍時,校理申光緝,校理徐有寧,右副承旨洪樂仁,假注書韓德厚,記事官朴道仁·金致九,以次進伏訖。上曰,儒臣承史,輪讀警世問答,諸臣以次讀畢。上曰,徐有寧不見面,而聞其聲,眞讀書之聲也。樂仁曰,然矣。上曰,坐直承旨入侍。出榻敎左副承旨柳脩進伏,上命承旨,讀各司褒貶,樂仁讀至典設別檢蔡命千。上曰,何爲而居中?樂仁曰,以損體宜警,書貶目矣。上曰,蔡命千以何事損體,居在何處?注書知入。賤臣德厚還奏曰,貶目,提調書之故,未知以何事損體云,而所居地,則慶尙道咸昌矣。上曰,次對再明日爲之事,分付。出傳敎上曰,承旨有闕代,鄭昌聖除授,牌招察任,房順房。出傳敎諸臣以次退出。
上在慶熙宮。停常參·經筵。
李在簡啓曰,大司憲李潭呈辭,執義未差,掌令李秀逸·韓鏶,持平金敍九·李思祚在外,今日以監察茶時之意,敢啓。傳曰,知道。
藥房都提調金致仁,提調韓光會,副提調柳脩啓曰,伏未審夜間,聖體調攝,若何?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予則一樣,其氣快愈矣。中宮殿·惠嬪宮,口傳問安。答曰,知道。
洪樂仁啓曰,新拜行判中樞府事徐志修,時在京畿楊州地,上來事,依例遣史官傳諭,上來時給馬事,本道監司處,下諭,何如?傳曰,允。
洪樂仁,以都摠府言啓曰,今日入直內三廳武兼禁軍及軍兵等,當爲中日習射,而都目政事相値,不得爲之之意,敢啓。傳曰,知道。
柳脩,以內醫院官員,以都提調意啓曰,副提調洪名漢,謂有身病,今日問安,不爲仕進,事體未安,卽爲牌招,以爲備員入侍之地,何如?傳曰,允。
以備忘記,傳于柳脩曰,今番都政,騎堂宜俱,有闕代,前承旨趙台祥除授,牌招察任。
以承傳色口傳下敎曰,親政爲都目,則不知明燭以待之乎?該房承旨,不知,申飭耶?如此,故騎堂亦夜已下敎,則如此乎?
以承傳色口傳下敎曰,着笠酬應,則雖非親政,而臣子如是乎?申飭。
以承傳色口傳下敎曰,今日欲休以親政爲都政,則今日朝鮮臣子如是乎?若參判不入來,則當爲親政,欲使人君,爲親政而然乎?來稟郞廳及稟承旨,從重推考。
以承傳色口傳下敎曰,極爲駭然,牌望置之,卽爲,申飭,使之參政,東西銓下敎之後,雖已置簿,改修之。
李潭啓曰,吏曹參判金鍾正,牌不進推考傳旨,今方捧入,而當此都目大政,政官不可不備,更爲牌招,以爲進參之地,何如?傳曰,允。
傳于李潭曰,吏曹參判牌去來催促。
傳于李潭曰,焉敢若此?此後傳旨勿爲捧入,使之入參。
以備忘記,傳于李在簡曰,豈云都政,予心一也,守令邊將擇差,初入仕,戊申軍功,廉吏孝節人後,西北·松都人調用事,依下敎擧行之意,另飭兩銓。
傳子李在簡曰,今日內,盡爲擧行之意,分付兩銓。
傳于魚錫定曰,儒臣持警世問答,藥房入診,同爲入侍,該房承旨,持政望入侍開筒。
傳于洪樂仁曰,諸郞廳,便在政堂遲入,申飭。
以承傳色口傳下敎曰,東銓初入仕,半則鄕人備擬,半則京人備擬,而若以金若行者流爲之,則銓官當下敎,京鄕懸註以入。又下敎曰,西銓初入仕遐方武士,盡爲擬入,而京鄕懸註以入。
以承傳色口傳下敎曰,是豈樂爲乎?亞堂不入來,而入望筒,今番則下批,而當稟不稟該堂推考,該房承旨越俸一等,若此而不入來,則當殿坐于德游堂,同參於德游堂可乎?申飭。
以承傳色口傳下敎曰,予七十五歲臨舊邸,而回,强以爲此,而六品,何可以司果爲之乎?在前親政,則申飭爲之,而或易解緩,申飭兩銓,使之相議,俾無司果六品,若有之,則予雖衰矣,兩銓堂當下敎,申飭,而兩銓初入仕備擬後,入侍以奏,而安寶則政廳依前爲之。
以承傳色口傳下敎曰,殿最點下守令,猶過十餘人,爲官擇人,而雖一人不擇,則豈有暮年爲民之心乎?當召見,申飭東銓,半用鄕人,而若金若行者流檢擬,則雖吏判,當下敎備擬後,望筒該房承旨入來開拆,如有金若行者流備擬者,則單望亦爲修改,光鮮爲之。
洪樂仁啓曰,東西銓官持初入仕望,依下敎來待矣。傳曰,入侍。
有政。行判書申晦進,參判金鍾正進,參議李海重進,都承旨李潭進。吏批啓曰,今都目政,各岐仕滿應薦者相避及未準朔監察禁府都事,戶曹·刑曹·工曹·漢城府郞官及各司久任時推人員,竝擬何如?傳曰,允。又啓曰,守令多窠,今當差出,而未準朔禁軍將及營將·守令,邊將·虞候,察訪都事竝擬何如?傳曰,允。又啓曰,晉州牧使今當差出,而本州物衆地大,素稱難治,不可不各別擇差,他道有聲績未準朔守令,竝擬何如?傳曰,允。又啓曰,理山府使,今當差出,而當品中,可擬之人乏少,曾經堂下侍從三品中,竝擬何如?傳曰,允。又啓曰,四館陞出六品之時,有九處講後遷轉之規,而承文院褒貶,如或有故過限,則四館積滯,不可不忽,故自前,雖未經九處講,亦有陞六之例矣,今春夏等褒貶不得爲之故,當出六品者,未免積滯,依例遷轉何如?傳曰,允。以洪相聖·趙錫穆爲吏曹佐郞,以金仁謙爲濟用直長,以趙載天爲尙衣直長,以鄭元始爲長興直長,以李百喬爲泰陵直長,以李得老爲歸厚別提,以沈宗之爲義盈主簿,以金斗熙爲引儀,以洪配漢爲平康縣監,以鄭厚謙爲戶曹參議,以金光默爲刑曹參議,以李聖模爲晉州牧使,以鄭昭儉爲安城郡守,以成德演爲慶山縣令,以姜命達爲陰城縣監,以尹煜爲溫陽郡守,以沈元之爲丹城縣監,以李時逸爲黃海都事,以李宜白爲掌苑奉事,以崔守謙爲典牲奉事,以黃胤錫爲義盈奉事,以張象元爲典設別提,以李河永爲北部都事,以李景祜爲同經筵,以鄭弘淳爲同成均,以趙雲逵爲知春秋,以金鍾正爲副提學,以金器大爲同敦寧,以李重祜爲敦寧都政,以閔垠爲禮賓直長,以李壽仁爲內資直長,以趙瑗爲禧陵直長,以尹昌鼎爲監察,以具明遠爲慶興府使,以金坦行爲金山郡守,以尹遇東爲刑曹佐郞,以李普漢爲碧潼郡守,以趙德浩爲榮州郡守,以韓光載爲奉化縣監,軍器奉事單尹貴完,軍器副奉事單張彦績,軍器參奉金聲振,訓鍊都監提調趙雲逵,以許泓爲居昌府使,以吳濬根爲奉常判官,以韓錫大爲兵曹佐郞,以黃景源爲右副賓客,以兪漢簫爲大司憲,以金致恭爲執義,以鄭煥猷爲獻納,以李潭爲同經筵,以金鍾正爲同春秋,姜游爲正言,以李宗永爲司饔主簿,以洪忠海爲司宰直長,以申光蘊爲宗廟直長,以洪復漢爲司宰奉事,以李耉永爲東部奉事,以金斗烈爲繕工奉事,以李命瑀爲敦寧判官,以李長玉爲中和府使,以鄭觀采爲順天郡守,泰陵直長李百喬,內資直長李壽仁相換,以金就行爲草溪郡守,以韓警爲原州判官,以南泰著爲兵曹參判,以申尙權爲梁山郡守,以朴弼逵爲理山府使,以李軾爲鐵山府事,以朴弼淳爲成歡察訪,以尹彛復爲吉州牧使,以愼認明爲慈仁縣監,以李仁培爲洪原縣監,以李琜爲尙瑞直長,以金宅東爲禮賓奉事,以徐琢修爲司饔奉事,以權恢爲兵曹正郞,以金光岳爲禮曹正郞,以李商衡爲龍潭縣監,以鄭弘淳爲司譯提調,以金鍾正爲平市提調,以李景祜爲掌苑提調,以趙明鼎爲校書提調,以具允明爲內資提調,以李昌壽爲繕工提調,以尹汲爲尙衣提調,以金善行爲觀象監提調,以徐命膺爲宗簿提調,以李益炡爲司饔提調,以趙雲逵爲奉常提調,以鄭存謙爲弘文提學,以洪檍爲兼弼善,以順義君烜爲冬至兼謝恩正使,以具允鈺爲副使,以李永中爲書狀官,以禹禎鳳爲陽德縣監,以李翼遂爲延日縣監,以李光淹爲機張縣監,以李挺河爲掌樂主簿,以金思穆爲活人別提,以朴華源爲尙瑞副直長,以李河永爲戶曹佐郞,以李俊永爲司宰僉正,以鄭宅祚爲貞陵令,以權彛性爲監察,以張旭爲良才察訪,以沈鍷爲新昌縣監,以李海圖爲淸河縣監,以閔光晉爲監察,以朴河潤爲熊川縣監,以李胄永爲廣興副奉事,以李箕漢爲利仁察訪,以權槇爲說書,以柳宅夏爲禮曹正郞,以金養根爲兵曹正郞,以尹陽昇爲典籍,以曺學臣爲咸從府使,以金履準爲禁府都事,以鄭澤爲遂安郡守,以李商輅爲義城縣令,以高鳳允爲監察,以韓民敎爲禮曹正郞,以南紀溟爲造紙別提,以李灌爲禮賓主簿,以閔恒烈爲北部都事,以任璨爲西部都事,以吳澤爲漆原縣監,以任嵂爲刑曹正郞,以李東運爲海南縣監,以兪彦肅爲工曹正郞,以李運永爲刑曹正郞,以李中權爲直講,以韓民敎爲兵曹正郞,以金東稷爲禮曹正郞,以朴基正爲長陵參奉,以金履鉉爲弘陵參奉,以徐侃修爲徽寧殿參奉,以任璛爲宣陵參奉,以金景擇爲厚陵參奉,李胤恒爲判校,典籍二單申宅和·車大脩,奉常主簿單盧允中,以趙好彦爲寧陵參奉,以李宅輔爲慶基殿參奉,以李喬年爲章陵參奉,以李宜耆爲孝陵參奉,以朴師轍爲長陵參奉,以南紀溟爲刑曹佐郞,以尹勉遠爲工曹佐郞,以李致彬爲懿陵參奉,以韓尙裕爲監察,理山府使朴弼逵今加通政加資事承傳,以李性玉爲工曹佐郞,以李得老爲西部都事,以洪文漢爲童蒙敎官,以姜世東爲莊陵參奉,以李在亨爲內侍敎官,以全性天爲禮曹佐郞,以梁鳳華爲直講,以洪鐸輔爲濟用主簿,以宋持常爲司饔主簿,兼養賢主簿單車大脩,兼養賢直長單申光翰,南學訓導單崔大奎,東學訓導單金重變,西學訓導單金漢宗,成均博士單申光翰,學正單姜文祥,以洪錫基爲歸厚別提,以河龍珠爲司圃別提,以鄭聖錫·張彦博爲瓦署別提,以李衡弼·鄭涑爲引儀,以申大偀爲造紙別提,以南允熙·韓栐·金翊休爲典籍,以睦祖永爲宗簿主簿,以金德元爲司藝,以許溵·李惟銓爲兼引儀,以金興大·金東覽爲假引儀,以文得一爲莊陵參奉。
兵批,判書李景祜進,參判南泰著進,參議李宜老進,參知趙台祥進,左副承旨洪樂仁進。兵批啓曰,訓鍊院正,今當差出,而擬望之人乏少,外任竝擬,何如?傳曰,允。又啓曰,都目大政,本曹堂上,不可不備員,新除授參判南泰著,卽爲牌招,同參政事,何如?傳曰,允。又啓曰,昌德宮衛將崔尙裕·崔挺岦,昌慶宮衛將李德麟·徐興道,景福宮衛將辛楗,病難供職,俱爲呈狀乞遞,不可强令察任,竝今姑改差,何如?傳曰,允。又啓曰,忠壯衛將金相勳,病難供職,呈狀乞遞,不可强令察任,今姑改差,何如?傳曰,允。以黃命耉爲訓鍊僉正,以趙得慶爲五衛將,以李慶會爲忠壯將,以李文燮爲五衛將,以尹勉矩爲爲忠翊將,以崔泰崗爲加里浦僉使,以趙漢商爲寧城僉使,以金麟壽爲車嶺僉使,以李夏英爲登山僉吏,以徐命輝爲龜山僉使,以李德培爲蛇梁萬戶,以崔挺鳳爲金甲島萬戶,以張友奎爲薺浦萬戶,以劉光潤爲西平萬戶,以李奎挺爲加背梁萬戶,以劉聖弼爲於蘭萬戶,以卞慶基爲永登萬戶,以李春發爲馬梁萬戶,以金曦爲助羅萬戶,以金錫倫爲玉浦萬戶,以尹得定爲方山萬戶,以朴泰禧爲幕嶺萬戶,以金泓爲水口萬戶,副司直李心源·具允鈺·洪良漢·趙德成·李在協·趙台命,以尹泰賢爲楊下萬戶,訓鍊主簿單李瑞麟,本院去官,以嚴後光爲梨洞萬戶,以金振玉爲山羊會萬戶,以吳漢迪爲同知,以金永佐爲吾老梁萬戶,以田昌雨爲滿浦僉使,同知單金就行,僉知三單柳爾胄·田光羽·郭聖濟,以徐興道爲昌慶將,以崔挺岦爲昌德將,以李德麟爲昌慶將,訓鍊判官孫景胤,主簿單朴師蕃·丁彙泰·尙彦澤以上減下。以鄭彦衡爲羅州營將,以李慶熙爲忠淸監營中軍,以崔東岳爲忠州營將,以李世忠爲彌串僉使,以李仁蕃爲天摩僉使,僉知三單徐完碩·朴景新·李性默,同知二單李晉太·崔尙裕,以崔命赫爲委曲僉使,以金世潗爲潼關僉使,以黃命耉爲神光僉使,以金龜瑞爲魚面萬戶,以金弘運爲鎭東萬戶,以呂遇周爲雲籠萬戶,以朴師蕃爲訓鍊判官,以金興澤·崔昌憲爲訓鍊主簿,以辛楗爲景福將,以金光瑞爲訓鍊主簿,以尹師德爲古豐山萬戶,以金允鳴爲豐山萬戶,以康佐堯爲撫夷萬戶,以崔成崙爲阿吾地萬戶,以白信玉爲金城山城別將,以尹源爲造山萬戶,以韓碩良爲鳥嶺山城別將,以李瑞麟爲晴川別將,以鄭忠達爲都摠都事,以吳澤爲慶尙左水虞候,以權伋爲忠翊將,以李煜爲訓鍊僉正,以李山斗爲知事,以鄭胄新·白師誾爲訓鍊主簿,以南泰會爲知事,以李時桓爲同知,以韓重興·金履遂爲僉知,以柳鎭恒爲釜山僉使,以金養晦爲都摠都事,以曺學臣爲訓鍊副正,以尹在汲爲訓鍊判官,以洪雨輔爲三陟營將,副司直鄭存謙·洪名漢,以鄭運維爲副摠管,以申大謙爲訓鍊正,以趙嶸爲訓鍊副正,以李廷默五衛將,以具八柱·金樂豐爲訓鍊主簿,以許爲訓鍊判官,以申光復·金道煥爲武兼,以成德綱爲部將,同知單崔挺岦,辛楗·李德麟僉知單徐興道,羅州營將鄭彦衡,忠州營將崔東岳,三陟營將洪雨輔,以上今加折衡加資事承傳。副司直黃景源,副護軍鄭彦衡·崔東岳·洪雨輔,同知單李瀞特除事承傳,以李宜柱爲北虞候,以林鵬翰爲中樞經歷,以趙光鉉爲宣傳官,以尹得偉爲訓鍊主簿,以金德爲武兼,以李邦和爲平安兵虞候,兼司僕將李斗煥單付事承傳。以趙嶫爲都摠經歷,以許爲都摠都事,以朴光翰·鄭信達·朴應煥爲宣傳官,以李義星·李廷麟爲武兼,以洪健祚·金源·馬之好·崔忠國爲部將,以朴載謙·姜廷一爲守門將,以趙升鉉爲宣傳官,以韓用和爲副率,以鄭榮祚爲訓鍊判官,以崔嵒爲慶尙監營中軍,以南宮贇爲武兼,以趙潞鎭·李㻋爲洗馬,以宋瑋明·李耉永爲侍直,李世演爲北評事,以鄭弼臣·安珽爲訓鍊主簿,以尹在復爲慶尙水虞候,以廉夏柱·金光齡爲慶福將,以梁厚澤爲昌慶將,以元夢得·權德寬爲昌德將,以張志謙爲訓鍊副正,以鄭伯曾爲都摠都事,以洪以謹爲忠壯將,以梁塤爲中樞都事,以李光沂爲訓鍊判官,以金遵·宋錫孫爲訓鍊主簿,以沈光運爲武兼,權管秩,自作仇非洪重復,舊波知金聖和,同仁金命赫,三千盧泰雄,楸仇非韓鳳儀,乾川金泰延,廣坪洪九範,小坡兒片重源,小吉號里尹明輔,甲巖朴春英,於汀灘曺運泰,雲頭里朴世燁,乾原李雨龍。
洪樂仁,以兵曹言啓曰,本曹佐郞安廷玹,身病猝重,呈狀乞遞,宿衛重地,不可久曠,今姑改差,何如?傳曰,允。
洪樂仁,以兵曹言啓曰,今六月十七日,武臣堂上祿試射日次,故試官備擬受點矣。都目政事相値,以無故日退行之意,敢啓。傳曰,知道。
以承傳色口傳下敎曰,只有三承傳色,而重聽承傳色擧措駭然,從重推考。
李在簡啓曰,明日次對,兩司當爲進參,除在外外,未肅拜不爲行公人員,竝待開門牌招,以爲推移入侍之地,何如?傳曰,允。
洪樂仁,以御營廳言啓曰,本廳分授惠化門南邊體城頹毁處,今已畢築,而女墻仍爲始役矣。把守軍,依例撤罷之意,敢啓。傳曰,知道。
李在簡,以義禁府言啓曰,引儀下敎分揀事,命下矣。濟州牧投畀罪人金載逵,所到處放送事,分付道臣之意,敢啓。傳曰,知道。
李在簡,以義禁府言啓曰,茂長縣監金壽鼎,沃溝縣監池日浩,憑閱處之事,傳旨啓下矣。金壽鼎·池日浩,俱在任所云,依例發遣府書吏羅將,竝拿來何如?傳曰,允。
李在簡,以刑曹言啓曰,編配罪人逃失之弊,前後申飭,非不嚴明,而黃州牧定配罪人姜興周,茂山府定配罪人奴七金,高山縣定配罪人奴金同伊,昆陽郡定配罪人金禾同等,逃還本土,期於捉送事。今又報來,事甚駭然,莫此爲甚,在逃罪人,方自本曹嚴飭譏捕,而各具配所官,常時不善檢飭之失,在所難免,竝從重推考警責,何如?傳曰,允。
傳于洪樂仁曰,吏兵判有闕,政事,明日爲之。
傳于洪樂仁曰,守令仍任下敎置之。
右議政李昌誼疏曰,伏以今玆新命,實非臣夢寐之所曾到,而卽日冒膺,亦豈臣廉義之所敢出哉?秪緣誤恩之降,適在於移蹕經宿擧國焦遑之日,繼而別諭誕宣,敦召隆摯,臣震懍罔措,直欲循墻而不可得焉,則求對陳籲,晷刻爲急,遂乃冒沒祗肅,章皇詣閤,何幸天心渙釋,法駕遄返,敦復之美,群情忭蹈,而若臣去就之顚倒,體貌之隳損,蓋無餘地矣。抗顔陪班,有所不敢,退自前席,徑歸私次,寤寐慙悸,歷日靡定,而公私物論,迄未有聞,玆不得不收召驚魂,畢瀝肝血,以冀聖明之垂察焉。古語曰,人主之職,惟在論相,相之賢否,而國家之安危,治化之汚隆係焉,其責任之重,不待臣一二言而可知也。矧今晚改彌勵,而朝象有玩愒之形,聖心獨勞,而世道無挽回之期,以至私意橫流,綱紀日紊,惠澤未究,黎元轉困,四顧茫然,無一可恃,而百責所萃,專在大臣。雖使才德望實,爲上下所倚信者當之,猶患其未能有濟,今乃不由僉擧,斷自睿簡,擧而委之於至無似之賤臣。噫嘻,此何事也?臣本迂愚鈍劣,最居人下,而徒以先祖之故,猥荷特達之知,忝居卿列,今幾卄載,歷歇殆遍於顯要,班資馴致於孤棘,山海之恩,絲毫蔑報,負乘之懼,夙夜熏心,重以疾病侵尋,神識消耗,雖冗漫有司之職,尙無稱塞之望,況可擬議於贊襄弘濟之事乎?殿下之畀臣此任,非苟以榮其身也,蓋將以責其職也,而臣是一庸人耳。有何學術德望,可以格君心而蕫百僚,有何力量才識,可以鎭物情而經世務哉?畢竟不過爲尸位,顧恩,顚頓狼狽而止,臣固不足惜,於國事,亦何利焉?此臣所以反復思量,承膺無路,與其招覆餗之災,寧欲被違命之誅者也。噫,以夤緣幸會之出,爲因仍苟冒之計,卽微官庶僚之所羞,臣雖奊詬,職則輔相,而其忍爲是乎?臣之不可進,實亦一世之所共知,而無容臣區區自列矣。伏乞聖慈,俯垂諒察,將臣新授議政職名,卽許收還,更卜賢德,以重國體,以安微分,不勝大願。答曰,省卿之懇。卿之爲國丹忠,處事周通,心常歎服。今者枚卜,可謂允叶暮年欲用,意豈偶然?舊邸特拜,予意深焉。今於三公,自云得人,卿須體君臣之義,顧小子之心,旣已膺命,且尋其章,安心勿辭。明日次對,同爲入侍,庸副暮年小子眷顧之意。仍傳曰,遣史官傳諭。
兵曹口傳政事,司直申晦·李景祜。
戊子六月十七日辰時,上御集慶堂。藥房入診,儒臣同爲入侍時,都提調金致仁,提調韓光會,右承旨柳脩,記事官李翼運·朴道仁·金致九,校理申光緝,副校理徐有寧,醫官李以楷·慶絢·金季良·吳道炯·鄭允說·方孝民·許溫以次進伏訖。致仁曰,夜間聖體調攝,若何?上曰,一樣矣。寢睡·水刺,亦何如?上曰,亦一樣矣。請進湯劑,上進御後,仍請診候,上許之。以楷診候訖,退伏奏曰,脈候左右三部度數調均,滑體亦一向好矣。諸醫以次診候訖,所奏,與以楷同矣。致仁曰,日昨下敎中,有不進水刺及强從君父之敎,俱非臣子所可承聞者,敢請還收焉。上曰,其時傳敎,注書持入。賤臣翼運承命持入,上命爻周。上曰,藥房提調持湯劑,更爲入侍。出榻敎上進御後,上曰,正如一日不讀書,累日不進則甚難矣。今則連爲進御,不甚厭苦也。致仁曰,今此都政,當出使臣,以冬至兼謝恩使,稱之乎?上命書傳敎曰,今番使臣,以冬至兼謝恩使稱號,以宗臣備擬事,分付。上又下敎曰,亦有落漏事矣。命書傳敎曰,忠州營將·羅州營將,依例加資。上曰,以此見之,則有精神矣。致仁曰,事過後,如是記念,此實聖聰之過用也,不勝慶幸矣。上曰,何貴之有?致仁曰,臣向於謝恩時見之,無東西唱,故呼唱之聲低微矣,引儀以此得罪,其後則二人呼唱矣。上曰,然乎?仍命書傳敎曰,引儀下敎,一竝分揀。上曰,承旨令該府處之,傳敎及儒臣處分傳敎,竝勿施。出傳敎藥院諸臣先退,上命儒臣讀問答訖。上曰,注書出去,領相更爲入侍,可也。賤臣承命偕入,進伏後,廳注書換入,賤臣翼運退出。
戊子六月十七日巳時,上御集慶堂。禮房承旨入侍,吏兵房承旨,持政望筒,追後入侍時,右承旨柳脩,左承旨李性源,左副承旨洪樂仁,假注書韓德厚,記事官朴道仁·金致九,以次進伏訖。上曰,領議政入侍。出榻敎金致仁進伏,上曰,今聞吏曹參判鄭存謙實恙云許遞,其代行副司直黃景源除授,牌招同參政事。出傳敎脩曰,都承旨亦有實恙云矣。上曰,都承旨洪名漢許遞,其代都憲李潭除授,牌招察任,房順房。三院副提調例兼。出傳敎上命中官傳寶,仍命吏兵房,讀望箇,性源讀吏批望筒。至趙瑗名,上曰,趙㻐至親乎?致仁曰,㻐之弟,雖未及爲第,州牧材矣。上曰,又有其同生乎?致仁曰,瑗之兄瑍,爲永柔倅矣。至金坦行名,上曰,誰子也?致仁曰,金濟謙子也。至韓光載名,上曰,提調兄乎?致仁曰,然矣。上曰,初邑乎?致仁曰,曾經井邑·歙谷矣。至許泓名,上曰,善爲之矣。至李山斗名,上曰,無官不來,善矣。樂仁讀兵批望筒,上曰,虞候板蕩矣。致仁曰,然而武弁則關重矣。至尹遇東名,上曰,尹得養之子乎?致仁曰,尹得養之姪,而尹得善之子也。樂仁曰,吏曹參黃景源,與判書申晦,爲親査應避矣。上曰,然乎?注書持入前望單子,賤臣德厚,承命持入。上曰,吏參望誰也?致仁指名仰奏,吏·兵房先退。上曰,今聞參判黃景源,與判書爲親査云,許遞,其代副提學金鍾正,除授,牌招察任,副提學,代前吏曹參判鄭存謙,除授。出傳敎上曰,崔鎭海摠戎使時,善爲之矣。致仁曰,爲人好矣。上曰,樹風勵世,王者之政,曾已知,問於其人,果有是事,本事,今何忍諭?嗚呼,其時人,皆若此,百事可消,今不諭,更得何時?故摠戎使崔鎭海,特爲正卿贈職,以礪末世。出傳敎上曰,李瀞尙生存乎?致仁曰,生存而不出門云矣。上曰,難而善矣。蓋寬饒今世有之,貴矣,前銜何職?致仁曰,似僉知矣。上曰,前僉知李瀞,幾番召之,其雖不應,予則曰,卽古之蓋寬饒也,渠雖不應,予何忘也?世人苟若此,嗚呼,豈有往事,亦豈有往歲,今番都政,特除同中樞。出傳敎上曰,壬午年,往徽寧殿,一場減哀,姿質美而予實不慈矣。仍爲嗚咽下敎,脩起伏曰,臣惶悚,而其時事,尙忍思乎?雖閭巷間人,思慮甚則不可調攝,寶算旣高,不宜過用聖念矣。傳敎中,豈有壬午之敎,不敢奉承,改書伏望。上曰,壬午二字,改以往歲而書之,可也。上曰,韓必壽爲功臣嫡長云,然否?注書知入,賤臣還奏曰,非嫡長而嫡長孫無後,故宗中上言,爲奉祀孫云矣。上曰,承宣亦功臣子孫乎?脩曰,臣九代祖功臣,而兩代爲功臣矣。上曰,然乎。諸臣以次退出。
同日酉時,上御集慶堂。兩銓官同爲入侍時,行吏曹判書申晦,參判金鍾正,參議李海重,兵曹判書李景祜,參判南泰著,參議李宜老,參知趙台祥,行都承旨李潭,左副承旨洪樂仁,假注書韓德厚,記事官朴道仁·金致九,以次進伏訖。上着笠起坐,命吏房初仕望先讀之,潭讀長陵參奉望。上曰,吏判各奏,可也。晦曰,首望一蠹鄭汝昌子孫,副望朴彭年子孫也。上命中官,付籤副望,潭讀長陵參奉望。晦曰,首望鄕人矣。上命付籤,潭讀懿陵參奉望。晦曰,首望李敬玉子,副望李壽海姪也,上命付籤副望,潭讀孝陵參奉望。晦曰,首望任聖周弟,副望兪彦述姪,末望李宜老弟也。上曰,李宜耆,乃李喬岳之孫乎?晦曰,然矣。上命付籤末望,潭讀宣陵參奉望。晦曰,首望任守榦子也。上命付籤,潭讀寧陵參奉望。晦曰,首望趙聖復姪也。上命付籤,潭讀徽寧殿參奉望。晦曰,首望徐宗一孫也。上命付籤,潭讀慶基殿參奉望。晦曰,首望全州人,而年過七十云矣。上命付籤,潭讀莊陵參奉望。晦曰,首望泮儒,副望姜必慶之族,而六十讀書云矣。上命付籤副望,潭讀弘陵參奉望。晦曰,首望金昌翕孫也。上命付籤,潭讀厚陵參奉望。晦曰,首望沙溪子孫,而少年進士善文云矣。上命付籤,潭讀童蒙敎官望。晦曰,首望洪鏡輔子也。上曰,與洪領府事幾寸?樂仁曰,與臣父爲六寸矣。晦曰,頃年有故作散,能文而貌好矣。上命付籤,潭讀內侍敎官望。晦曰,首望兵判姪也。上命付籤,潭讀至引儀望。晦曰,首望金乃衍子也。上曰,然乎?命付籤,上命吏房更讀望筒訖,樂仁讀洗馬望。景祜曰,首望李命坤子也。上命付籤,樂仁又讀洗馬望。景祜曰,首望豐原孫也。上命付籤,樂仁讀侍直望。景祜曰,首望李宗城姪,副望宋徵啓姪也。上曰,宋徵啓年幾何?景祜曰,近八十矣。上命付籤副望,樂仁又讀侍直望。景祜曰,首望李秉常孫也。上命付籤,上曰,守門將無乎?景祜曰,守門將已入望筒蒙點矣。上命兵房更讀訖,吏兵批下直,上曰,知道。晦曰,臣之今番行公,義不敢辭,而旣經都政,乞賜遞改。上曰,今番豈意行都政乎?卿之爲此請,誠是矣。仍命兵判進前,上曰,吏·兵判今番行公是矣,仍不許遞,則豈體使之道,久則易見辱,前戶判亦見辱矣。景祜曰,莫非體下之恩也。上曰,子曰,君使臣以禮,臣事君以忠,吏判之今番行都政,非誠何爲?分義當然,而卽席辭職,其心可諒,特許所請,兵判昨日試射時,已下敎,予敎當信,旣非崇品,故意必三度後,欲爲陳章也,處義亦是,兩銓長一也。噫,今番都政,誠是料外,古豈有之,若此禮臣之道,何循常例?一體許解,莫云遽然,人無經不立,況冢宰司馬,予之不日此擧,意亦深也,無愧於後也。其在待冢宰司馬之道,豈可無故作散,其令該曹,卽爲口傳付軍職。出傳敎晦曰,聖敎至此,實切感惶。景祜曰,莫非天地生成之恩也。晦·景祜先退,上曰,悵然矣。潭曰,體下至此,不但當之者感泣矣。上曰,吏·兵判今日下敎之後,特付軍職,明日次對,其令同爲入侍。出傳敎上曰,守令數遞可悶,今番都政,守令中副未陞差者,皆仍任,其代,明朝政官牌招擧行。出傳敎上曰,右相明日次對入來與否,注書知入。賤臣德厚承命還奏曰,問于備局,不書進字云矣。上曰,精神索漠,今日卿章之批,未果自歎,而旣批,故待卿造朝,而欲諭,問於備局,卿不進云,此亦誠淺而然,誠淺而然,未果者何?嗚呼,卿祖昔年眷遇,若何?釋褐之後,衆階皆特除也。噫,卿祖,幼時見矣,容貌亦記,眷注亦已仰覩,故待卿亦若此,其雖不諭,卿自知也,祖孫若此,只有卿矣。古人以國士待之,國士報之云,春秋之臣亦然,況東國世臣乎?欲諭未果者,此今雖諭,涕不禁濳然,卿心若何?噫,復政以後,一對不闕,卿已知,今者次對之命,亦若此,相之初拜,不止一章,予亦知矣。再昨承命,雖得其體,其後陳章,予何挽也?於昨日,卿則不召者,意蓋此也。古例不止一章,其初二以本職辭焉,故格例雖然,今則旣已謝命,其例今不可言。又申情悃,於前於後,卿之處義,俱伸,聞此默默,此豈誠也?欲諭未果,亦何泯默?特遣承宣,諭予此意,卿須思昔年之恩遇,顧小子之此心,安心明朝入來,同參賓筵,庸副暮年爲國勤懇之意事,承旨傳諭于右相。出傳敎上曰,同副承旨傳諭入來後下鑰。出榻敎上曰,今日政,新除守令·邊將,皆令明日入侍。出傳敎上曰,噫,七十五歲,逢今年,過前月二十四日,追憶庚子四十九年,可謂冥然,而又過初八日,而今月尙有餘日,今年亦有餘月,諸臣以過昨月,過前日,使予寬心,予則餘日餘月,一倍冞切此心,近年必也親政,而今番不能,予衰可知。噫,近年則衰矣,莫知盛暑之苦矣。今年特甚,初更以後,一倍難堪,聶夷中詩,鋤禾日當午,汗滴田中土。此農人當暑最悶者,而予則雖云萬機,臥於廈氈,何苦之有,而當午難堪,有倍于前,雖日入之後,夜猶亦然,無奈今年用心,氣亦若此而然乎?雖然,靜臥寓懷,不過百鳥之聲,一聞一鳥之聲,亦憶昔而興懷,頃以杜鵑聲下敎。近者農家,幾云蟬聲莫聞,再昨雖聞其聲,依俙數聲而止,心自謂曰,人已衰,蟬亦衰云,下敎之後,且聞數聲,今日亦莫聞,若此,歐陽子蟬聲賦,何以作也?因此興慨,何則?人已衰矣,政亦衰矣,綱亦衰矣,有一於此,其難其難,豈不寒心?曾亦諭池中蛙聲,古亦有之,而近者此亦無聞,雖或聞於墻外蛙聲,亦不過數聲而止,池塘之蛙,亦莫聞其聲,此豈他哉,奚比杜鵑聲乎?自歎其衰,心不自耐。噫,政令雖衰,蟬何若此?耳目雖喑啞,蛙何亦若此?此予所以甚於杜鵑聲者也。今日雖行都政,此不過儀文,盛暑難堪,不過三庚,而六朔此心,何能堪焉?旣已謝文,將此懷,勉飭今日諸臣,其君雖衰,噫,諸臣立朝,豈特揚名,卽喬木世臣也。君雖若此,諸臣自强,補我暮年,補我暮年。出傳敎上曰,坐直誰也?潭曰,李在簡·鄭昌聖也。諸臣以次退出。
上在慶熙宮。停常參·經筵。
自昧爽至辰時,有霧氣。
下直,洪州牧使沈鑧。
李在簡啓曰,大司憲兪漢蕭,執義金致恭,牌不進,掌令李秀逸·韓鏶,持平金敍九·李思祚在外,今日以監察茶時之意,敢啓。傳曰,知道。
藥房都提調金致仁,提調韓光會,副提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
大殿·中宮殿·惠嬪宮誕日,政院·玉堂口傳問安。答曰,知道。惠嬪宮誕日,政院·玉堂單子問安。答曰,知道。世孫宮·嬪宮,政院·玉堂口傳問安。答曰,知道。中宮殿·惠嬪宮,藥房口傳問安。答曰,知道。
以備忘記,傳于柳脩曰,朝鮮有君,其豈若此,卽爲牌招入侍,趙宗鉉·趙載俊,其君一時飭勵,若是撕捱,則小官日事假借然後,其將快矣。可謂寒心,南玄老違牌,君不能飭,父不能敎,此等之人,亦涉可駭,一體牌招膺命。
洪樂仁啓曰,大臣·備局堂上,依下敎來待矣。
以承傳色口傳下敎曰,備三公後,當見次對內局,而當先爲民,承旨率守令,先爲入侍。
同副承旨鄭昌聖書啓,臣敬奉聖敎,馳往傳諭于議政府右議政李昌誼所住處,則以爲臣猥以千萬無似之賤品,忽叨千萬非常之恩命,冒上辭章,顒俟兪音。及伏承聖批,辭旨溫諄,奬勉隆摯,臣誠愕眙失圖,惶隘靡措。卽於夜中,承宣儼〈臨〉別諭誕宣,飭令同參於明日賓筵,十行絲綸,丁寧懇惻,況又字字恩言,追提臣先祖,至有受眷遇於昔年,記容貌於當時之敎,臣奉讀未半,自不覺淸淚之被面也。若夫春秋國士之諭,東國世臣之敎,尤非如臣無狀,所敢得之於明主之前者,感激隕越,益不知死所矣。臣雖頑如木石,亦有一段秉彛,承此曠世恩旨,何敢爲晷刻逡巡之計哉?第臣不稱之實,難冒之義,已悉前疏,而瀝血之懇,反歸飾讓,敷心之敎,復出常格,莫非臣誠辭拙,不足以孚格天聽而然耳。震悚之餘,賤疾且劇,特召之下,末由趨承,伏地戰悚,惟俟嚴誅云矣,敢啓。答曰,特遣承宣,以待承命,卿何若此,卿何若此?自恧誠淺,其君若是衰,國勢若此之時,卿心予雖知,予心卿宜量也。休休之諒,爲國之誠,予常心歎,頃年問安廳,亦歎卿心,復遣承宣,命與偕入,此年何年,此月何月?卿祖知遇,予欲今尋,卿須安心,卽爲偕入事,更爲傳諭,期與偕來。
以承傳色口傳下敎曰,坐而待之,卽爲偕來。
以承傳色口傳下敎曰,盡來後,卽爲詣閤。
以承傳色口傳下敎曰,牌去來,催促詣閤。
同副承旨鄭昌聖書啓,臣敬奉聖批,卽爲傳諭于議政府右議政李昌誼處,則以爲,臣徒守咫尺之微諒,仰孤天地之隆恩,席藁懍隕,恭俟威罰。卽又近侍臨宣聖旨,責諭敦勉,益復溫嚴,仍有偕來之命。臣於此,固已抑塞惶隘,而至於聖諭中,此月以下之敎,擎讀以來,感極嗚咽,益不禁涕泗之橫流也。噫,臣於伊日,卽地肅命者,寔由於焦迫蒼黃,他未暇顧,而然豈可以承膺見職而言之哉?使臣而苟有毫分堪承之望,則前後特諭之下,揆以義分,豈敢不感激恩禮?竭蹶趨赴,而只緣非據之叨,艮限在前,過福之災,病勢且苦,達曙惶蹙之餘,諸症一倍轉劇,雖欲忍死承命,蠢動實無其路,伏惟日月之明,無微不燭,疾痛之呼。庶蒙垂諒,而洊犯違傲,罪合萬隕,當俟神思之少定,更以一疏,仰請逋命之誅云矣。臣旣承偕來之命,姑爲仍留之意,敢啓。答曰,大臣旣欲陳章,承旨先爲入來。
以承傳色口傳下敎曰,兩銓長,當備擬以入,而只入東銓長,朝鮮只有吏判乎?
有政。吏批,判書鄭宲在外,參判金鍾正病,參議李海重進,右承旨柳脩進。吏批啓曰,判書鄭宲在外,參判金鍾正病不來,小臣獨政未安,何以爲之?敢稟。傳曰,只出緊任。又啓曰,新除授慶興府使具明遠,戶奴呈狀內,矣上典,親年爲七十歲,而無他兄弟,揆以法典,不可赴任云。親年旣滿七十,無他兄弟,則依法典改差何如?傳曰,允。又啓曰,本曹正郞吳鉉胄呈狀內,身病甚重,勢難察任云,依例改差,何如?傳曰,允。以鄭宲爲吏曹判書,以韓光會爲兵曹判書,以李師曾爲吏曹正郞,以權惠應爲東部奉事,以金命材爲慶山縣監,以閔徵洙爲熊川縣監,以李東運爲延日縣監,以金相勳爲慶興府使,以金和中爲遂安郡守,兼春秋單全性天。
兵批,判書未差,參判南泰著病,參議李宜老病,參知趙台祥入直進,右承旨柳脩進。兵批啓曰,新判書命招,同參政事,何如?傳曰,允。副護軍李普寅·尹光鼎·朴聖浹,副司直鄭基安·趙曮·尹蓍東·李聖圭,副司果洪檍·徐有和,法聖僉使李斗煥仍任事承傳。
以承傳色口傳下敎曰,旣來守令,署經爲之。
傳于李性源曰,中官越俸置之。
傳于洪樂仁曰,承旨越俸,亦置之。
洪樂仁啓曰,兵曹判書韓光會牌不進,推考傳旨,今方俸入,而命召當爲傳授,更卽牌招何如?傳曰,允。
洪樂仁,以兵曹言啓曰,今六月十八日,鴻山居幼學沈濟雲稱名人,自興化門入來,差備門外擊錚,依例令攸司,囚禁科治,當該守門將鄭翼漢,依定式推考,何如?傳曰,允。
戊子六月十八日辰時,上御集慶堂。守令·邊將同爲入侍時,右副承旨李在簡,假注書韓德厚,記事官朴道仁·金致九,以次進伏訖。上曰,守令·邊將未及入來者,追後次次入侍,可矣。梁山郡守申尙權進伏,上曰,不問七事,須陳所懷。尙權曰,臣方新除,邑弊民瘼,未能詳知矣。上命承旨讀別諭訖,退去,法原縣監李仁培進伏,誦七事。上曰,久勤乎?仁培曰,然矣。上曰,初邑乎?仁培曰,然矣。上曰,守令,以爵次入之,可也。草溪郡守金就行進伏,誦七事。上曰,雖數日,旣經承宣,下去善爲之,可也。年幾何?就行曰,六十三矣。吉州牧使尹彛復進伏,上曰,誰族?彛復曰,無顯族矣。順天郡守鄭觀采進伏。上曰,思汝祖,善爲之,可也。慈仁縣監愼認明進伏,上曰,汝初邑矣,曾以翰林入侍,須努力爲之也。陽德縣監禹禎鳳進伏,上曰,七事中,何者最難?禎鳳曰,皆難而農桑盛·戶口增,尤難矣。上曰,何以則戶口增也?禎鳳曰,農桑盛則戶口自增矣。上曰,私行乞干,何以禁乎?禎鳳曰,至公則無此弊矣。上曰,善對矣。中和府使李長玉進伏,上曰,下去善爲之。居昌府使許泓進伏,上曰,居昌大邑,努力爲之。晉州牧使李聖模進伏,上曰,曾爲七事乎?聖模曰,屢爲之矣。上曰,下去善爲之,可也。咸從府使曺學臣進伏,上曰,初邑乎?學臣曰,然矣。上曰,雖子姪難敎,汝何以治民庶?學臣曰,當宣布聖上勸勉之德意,竭力爲之矣。安城郡守鄭昭儉進伏,上曰,誰也?在簡曰,鄭純儉之弟也。上曰,欲爲良吏乎,欲爲能吏乎?昭儉曰,所願者爲良吏矣。在簡曰,此乃十考十上之人也。上曰,然乎?溫陽郡守尹煜進伏,上曰,三學士子孫乎?煜曰,尹集奉祀孫也。上曰,今番以副望爲之乎?煜曰,以末望蒙恩點矣。義城縣令李商輅進伏,上曰,汝欲爲良吏乎,欲爲能吏乎?商輅曰,臣雖無似,所願則良吏矣。熊川縣監朴河潤進伏,上曰,何以則農糧饒足?河潤曰,農時當努力給糧矣。上曰,無糧則奈何?河潤曰,某條推移矣。上曰,軍丁何以爲之?河潤曰,必充壯丁而盡心矣。上曰,私行乞干,汝能禁乎?河潤曰,可以觀勢禁斷矣。上曰,熊川縣監朴河潤,其亦無狀,汰去,其代今日政擇差。出傳敎奉化縣監韓光載進伏,上曰,已老乎?在簡曰,班白矣。上曰,年幾何?光載曰,五十九矣。上曰,下去後,將滿六十矣。龍潭縣令李商衡進伏,上曰,願良吏乎,能吏乎?商衡曰,願良吏而才鈍不敢自期矣。上曰,此言是矣。丹城縣監沈元之進伏,上曰,私行乞干,汝能禁乎?元之曰,難以一切禁矣。上曰,剝民之血,欲事勢家乎,人事無形矣,仍命書之曰,丹城縣監沈元之所奏,極涉無狀,豈可遞職而止,禁錮三年,爲我元元。出傳敎平康縣監洪配漢進伏,上曰,爲何曹郞廳?配漢曰,待罪戶曹郞廳矣。上曰,戶曹物,皆民之物,須爲善治,不詳見面,而似了了矣。在簡曰,然矣。延日縣監李翼遂進伏,上曰,武弁乎?在簡曰,然矣,而鶴城君孫也。上曰,七事,汝能盡行乎?翼遂曰,心欲盡爲,而難以期必矣。上曰,家有老祖父求食則種種給之乎?翼遂曰,雖當守法,而老祖父豈可不饋乎?上曰,丹城縣監沈元之所奏,極涉無狀,延日縣監李翼遂所對,其涉可尙,昨已諭。七十五大政,其豈攸料,無狀蔭官,以蔭勢,爲丹城,有七十五歲祖,武弁爲延日,延日·機張,曾已知矣。其祖若隨其孫,焉可得也?嗚呼,彼蒼無私,不擇地而雨露。吁嗟,事勢若此,其欲擇地,豈暮年所爲,且纔見實錄,亦已申飭,其可默默,當該銓官,從重推考。延日縣監李翼遂,丹城縣監除授,其令卽爲辭朝。出傳敎漆原縣監吳澤進伏,上曰,誰也?澤曰,故軍職吳伯周孫也。上曰,汝能繼汝祖乎?澤曰,難望繼跡矣。上曰,此言有人事矣,昨爲水虞候乎?在簡曰,昨政除慶尙左水虞候矣,旋除漆原矣。上曰,噫,古軍職吳伯周,名稱蔚然,昔年已聞矣,今者下敎,意蓋深矣。昨日忘却,其令該曹,水虞候漆原縣監,卽爲相換啓下,其令當日謝恩。出傳敎新昌縣監沈鍷進伏,上曰,履歷何也?鍷曰,前刑曹佐郞矣。淸河縣監李海圖進伏,上曰,善爲之,可也。陰城縣監姜命達進伏,上曰,勉爲之。慶山縣令成德演進伏,上命誦七事,德演錯誦。上曰,慶山縣監成德演,昨日予意已涉殊常,而今日擧措,尤涉荒唐,百里治民,豈可望也?遞差。出傳敎機張縣監李光淹進伏,上曰,履歷何也?光淹曰,監察房主也。上曰,房主例作宰矣。海南縣監李東運進伏,上曰,履歷何也?東運曰,臣是武也,諸守令各誦七事。上命承旨,各讀別諭訖,守令皆退出。上曰,僉使·萬戶,以次進前,加里浦僉使崔泰崗,龜山僉使徐命輝,寧城僉使趙漢商,車嶺僉使金麟壽,登山僉使李夏英,滿浦僉使田昌雨,潼關僉使金世潗,委曲僉使崔命赫,彌串僉使李世忠,天摩僉使李仁蕃,神光僉使黃命耉,甲島萬戶崔挺鳳,玉浦萬戶李錫倫,加背梁萬戶李奎挺,蛇梁萬戶李德培,永登萬戶卞慶基,助羅萬戶金㬢,馬梁萬戶李春發,幕嶺萬戶朴泰禧,於蘭萬戶劉聖弼,山羊會萬戶金振玉,吾老梁萬戶金永佐,雲寵萬戶呂遇周,薺浦萬戶張友奎,梨洞萬戶嚴後光,以次進伏。上命奏履歷,或命誦陣法,仍命承旨,各讀宣諭。至鎭東萬戶金弘運,上,下詢曰,宣諭中,托公營私,防軍收布之意,何如?弘運未能詳對,上曰,糢糊矣,鎭東何地?弘運曰,甲山地也。上曰,鎭東萬戶金弘運,以宣薦武弁,所對無形,何赴甲山,汰去。出傳敎僉使萬戶退去,上曰,今番守令·邊將多矣。在簡曰,然矣。上曰,幾巡,申飭,今日次對,兩司皆違牌,事之寒心,莫此爲甚,一竝只推,更爲牌招,違牌人,直捧三南沿海投畀傳旨。出傳敎上曰,右相入來云耶?在簡曰,書啓方來到矣。上命讀,書啓訖,上曰,處義是矣。命書,書啓批答,諸臣以次退出。
同日午時,上御集慶堂。大臣·備局堂上引見入侍時,領議政金致仁,左議政韓翼謩,行司直申晦,綾恩君具允明,右參贊趙明鼎,刑曹判書洪重孝,行副護軍鄭汝稷,行副護軍李章吾,戶曹參判金時默,大司諫韓必壽,執義金致恭,校理申光緝,左副承旨洪樂仁,假注書韓德厚,事變假注書卜台鎭,記事官朴道仁·金致九,以次進伏訖。上曰,今番都政,外任及初仕多矣,所聞何如?致仁曰,不聞所聞,而大體善爲之矣。翼謩曰,日熱如此,聖候,若何?上曰,今月心難抑矣。翼謩曰,寢睡·水刺之節,何如?上曰,寢則勝而食不甘矣。翼謩曰,臂部痰候何如?上曰,快愈矣。致仁曰,吏判除拜未久,太速遞矣。上曰,卽從其請,予有意矣,關西伯率來,何如?致仁曰,若干行公,而復引入則悶矣。翼謩曰,誠然矣。致仁曰,京外職瓜限,法意甚重,今番都政,窠闕甚窄,而且有司果出六,申飭之敎故,吏判,欲竝入十月瓜滿之守令·察訪而作窠,臣言其不可,使之擧法例稟承,追聞之,則曾不經稟而徑出其代云。雖其臨政忽遽,未及周旋之致,而在事面,則至爲未安,前吏判申晦,從重推考,何如?上曰,依爲之。出擧條致仁曰,兩銓之政例,重久勤,而久勤之中,三軍門執事宜先,三軍門之中,訓局執事,尤爲勤勞,此則世所共言也。今番都政,禁·御兩營久勤,皆爲善地僉萬戶,而訓局久勤,則反以薄地別將差遣,如是而何能服武士之心乎?前兵判李景祜,從重推考,何如?上曰,依爲之。出擧條致仁曰,司僕正朴志源,頃以特敎除本職,仍下敍命,而其時諸玉堂,尙在罪中,不爲異同,故敢達矣。上曰,一體敍用。出擧條致仁曰,禮判鄭弘淳,頃日,特敍命仍前任,臣等意其竝與諸兼帶,而自歸仍任之中矣。今聞兼帶職事,則謂無明白下敎,而不爲照管云矣。上曰,過矣。致仁曰,然則當以諸兼任,同在下敎中擧行乎?上曰,然矣。出擧條致仁曰,向者已達,而前副提學趙曮情勢,與徐命膺略同,宜有一體分揀之道矣。上曰,內擬可也。致仁曰,然則尹蓍東,亦當分揀乎?上曰,此則柳戇事乎?致仁曰,事件頗異矣。上曰,一體內擬。致仁曰,旣已內擬,則前僉使李斗煥,以善治爲名,仍任何如?上曰,依爲之。翼謩曰,今番都政,海南縣令鄭擇,移拜遂安郡守,而擇已年滿,不可赴任矣。聞擇爲治甚善,前道臣洪樂仁,亦盛言其治績,善治守令,徑遞可惜,擇則仍任,不察銓官,推考何如?上曰,依爲之。翼謩曰,擇今仍任,則前之代擇者,必致作散,俄者作闕數邑中,宜有相當窠,分付備擬,何如?上曰,依爲之。出擧條上曰,曾聞吳伯周,善治而俄見其孫,爲漆原,以水虞候相換矣。致仁曰,虞候以客官,如幕裨,不如漆原矣。上曰,然乎?致仁曰,水虞候則猶不如兵虞候·統虞候矣。上曰,飭已行,前副提學趙曮,尹蓍東,竝內擬,前法聖僉使李斗煥仍任。海南縣監鄭擇,亦爲仍任,遂安,令該曹擇差,新除海南縣令,今日政,守令窠備擬,漆原縣監相換下敎勿施。出傳敎上曰,古有杜鵑聲,而今則蟬聲亦稀矣。致仁曰,蟬聲七月盛矣。上曰,蛙聲亦小矣。翼謩曰,潦水時,則蛙鳴多矣。致仁曰,辭令之間,不無過中之敎,日昨傳敎中,謝過二字,不可奉承,還收伏望。上曰,依爲之。翼謩曰,臣等有罪則罪之可矣。上曰,再昨日謝過傳敎,竝爻周。出榻敎致仁曰,卽今積滯,最可悶者,無如文臣虛司果,雖以政例言之,虛司果未區處之前,不得爲閑漫牽復,而牽復之路,亦不宜永阻。故臣累言銓曹,使以虛司果爲主,而間用牽復,亦嘗以此經稟,分付矣。今番都政,司果調用,與前銜牽復,幾乎參半,殊非從前申飭之意,當該銓官,推考警責,更加另飭,何如?上曰,依爲之。出擧條翼謩曰,故忠臣高敬命,壬辰之亂,與文烈公趙憲,相約起義兵,父子三人同死國事,其貞忠大節,至今聞者,爲之流涕矣。聞其子孫,親盡當祧,而年前因前領相洪鳳漢所奏,忠烈公宋象賢,自朝家特許其不祧,今亦依此例,使之不祧,則實合於聖朝褒忠之典矣。致仁曰,褒忠奬節,有國所先,況如高敬命之尤爲卓然者乎?第其不祧事,臣有區區微見,國家於賢臣,許其不祧,而忠臣則無此例,自今創許,恐非法意,至若忠烈公,曾錄光國勳,旋爲見拔,諸人還錄之後,獨未復焉,而其爲國勳勞,實有不可泯者,年前洪領相之陳請不祧,蓋以此也,非獨爲其忠節也。臣意則朝家褒忠之道,不係於祧與不祧,爲先訪問其嫡長孫錄用爲宜矣。上曰,左相所奏,意在褒忠,而聞領相所奏,予意亦然,其奉祀孫,特爲懸註錄用。出擧條上曰,左相如此等事,必也奏之,貴矣。上曰,署經爲之乎?致仁曰,臺臣行公,似已爲之矣。必壽曰,請還寢鍾城府爲奴罪人天大酌處之命,依律處斷。措辭見上上曰,勿煩。必壽曰,新除授正言姜游,時在京畿利川地,請斯速乘馹上來事,下諭。上曰,依啓。出擧條必壽曰,臣固不敢以言官自處,而旣入前席,切有憂愛之忱,敢此,仰達矣。臣竊觀聖德嵬卓,迥出百王,有非如臣譾劣,所可規勉,而凡聖人之學,不過中與庸而已。庸雖平常之義,而小差則有病,故聖人曰,極高明而道中庸,凡人才高者,或過,才下者不及,過固勝於不及,而其弊則同,先儒所謂賢智之過與不肖,與不及同者,是也。我殿下典學旣久,閱理最精,高明之學,非不足,而時有過處,殊欠於道,中庸之工,處心行事之際,或有近於逕情而直行者,自今以後,益勉衛武炳燭之學,無恃高明之見,而惟懋中庸之工,則萬事自底和泰之域,庶無過中之擧矣。惟聖明,勿以人廢言,則是臣區區之願也。上曰,薇垣長旣奏,予過,豈不自知,於予可謂頂門一針,可不體念。出擧條致恭曰,請還寢東呂·址淳等還配之命,更令王府,嚴鞫得情。措辭見上上曰,勿煩。致恭曰,請還寢正配罪人者斤萬酌處之命,更令王府,嚴鞫得情,快伸王章。措辭見上上曰,勿煩。致恭曰,請還寢正配罪人金柱泰減等之命。措辭見上上曰,其勿復煩。致仁曰,右相不日當造朝云,實爲多幸矣。上曰,然矣。致仁曰,惶恐敢達矣。臣待罪內局,已久矣,近來精神消鑠,疾恙沈痼,一次許休,俾得服藥,千萬幸甚。上曰,精言之,卿比拜相前,頗愈矣,依然有先卿貌樣矣,內局一時爲悶,來頭當觀勢爲之矣。大臣將退,大臣復命,大臣進前,仍爲下詢曰,使行順義君先去乎,咸溪君先去乎?致仁曰,咸溪君已爲使行矣。上曰,西門鎖鑰誰可往矣。致仁曰,前兵判有之,而其餘不得記矣。上曰,前兵判好矣,正二品中,備擬耶?致仁曰,從二品中,亦爲之矣。上曰,然則不窄矣,具善行能疏鑿淸川江乎?樂仁曰,臣聞於臣父,方始役云矣。上曰,承宣父,必快矣。新兵使之直爲下去,有意矣,不可爲則必狀啓矣。大臣退出,上曰,大臣更爲入侍。出榻敎金致仁·韓翼謩進伏,上命承旨,讀濟州狀啓訖。上曰,濟州告歉悶矣。致仁曰,麥凶可悶,而小爲失稔,則來請穀難矣,羅里鋪穀二千石許給之外,無策矣。上曰,麥乎,米乎?致仁曰,米則當給二千石,皮穀則當給五千石矣。上曰,左相之意,何如?翼謩曰,首相所奏得宜,羅里鋪穀給之,好矣。上曰,二千石足乎?致仁曰,先給而隨得隨給好矣。上曰,地土船速得似難,易費日字矣,羅里鋪何地?致仁曰,臨陂地矣。上曰,今覽濟州牧使狀聞,賑畢之餘,牟麥其有登熟之望,近者其有若此,以狀聞觀之,濟州民人景像,若目覩,旣聞于大臣,所請中,折米二千石,以羅里鋪留儲者,以地土船,着實輸送事,令備局卽爲分付道臣。噫,此穀運致本州,聞然後,此心可舒,一體,申飭。道臣無事船運,無事到泊,亦令道臣牧使,卽爲狀啓。出傳敎大臣先退,上曰,儒臣持警世問答入侍。出榻敎校理申光緝,校理徐有寧進伏,上命輪讀問答訖,儒臣先退。上曰,坐直承旨入侍。出榻敎同副承旨鄭昌聖進伏,上曰,左副出去,召濟民聞農形來奏,樂仁先退。上曰,內三廳新除初入仕·宣傳官·部將·武兼中入直者,知而率入,仍命諸臣少退,旋又命入侍。昌聖曰,新除宣傳官入直者,只三人,故待令矣。上曰,新除入直宣傳官入侍。出榻敎鄭信達·朴龍煥·朴光翰進伏,上各詢姓名訖,命宣傳官先退。洪樂仁進伏,上曰,招問濟州民乎?樂仁曰,問之則牟麥不善成實,而大體種麥之田,多云矣。上曰,然乎?樂仁曰,卽伏見全羅監司金相翊所謄啓,濟州牧使南益祥,今春夏等褒貶啓本,則旌義縣監全栢齡,雖書題目,不書等第,無論見漏於原啓本與謄啓本,當該道臣,難免不察之失,推考警責,何如?上曰,依爲之。出擧條樂仁將退,上曰,濟州殿最,道臣封乎,牧使封乎?樂仁曰,牧使書送監營,則道臣謄啓,故俄者請推道臣矣。上曰,是矣。樂仁先退,上命承旨,讀秋風月文案,昌聖讀訖。上曰,秋判,持罪人秋風月文案,登對時以奏。出榻敎昌聖曰,奏御文字,事體至重,而今此刑曹同啓,重臣名字,誤書入啓,難免不察之失,當該堂上,推考何如?上曰,依爲之。出擧條上曰,誰名誤書?昌聖曰,朴相德之相字,誤書以尙字矣。上曰,新除參奉,今日有謝恩者乎?注書知入,賤臣德厚還奏曰,孝陵參奉李宜耆,謝恩矣。上曰,孝陵參奉李宜耆,明日來待。出榻敎上曰,長陵參奉朴基正,徽寧殿參奉徐侃修,寧陵參奉趙好彦,章陵參奉李喬年,弘陵參奉金履鉉,謝恩日留待。出榻敎上曰,諫院署經守令幾人,注書知入。賤臣德厚還奏曰,十一人云矣。上曰,都政守令,一司旣已署經云,一司除署經下送。出傳敎上曰,都憲,今聞實恙云,投畀下敎分揀。出傳敎上曰,兵判望濃墨,改書以入之意,分付。諸臣以次退出。
戊子六月十八日未時,上御集慶堂。藥房入診入侍時,都提調金致仁,提調韓光會,副提調李潭,記事官李翼運·朴道仁·金致九,醫官李以楷·慶絢·金季良·吳道炯·鄭允說·玄啓淳·徐命緯,以次進伏訖。致仁曰,昨日終日酬應,夜又極熱,聖體調攝,若何?上曰,一樣矣。寢睡·水刺之節,亦何如?上曰,亦一樣矣。請進湯劑,上進御後,仍請診候,上許之。診訖,以楷退伏奏曰,脈候左右三部度數調均,滑體亦一樣矣。諸醫以次診候訖,所達,與以楷同矣。上曰,藥房提調,持湯劑更爲入侍。出榻敎進湯劑,上進御後,致仁曰,今日亦爲蔘苓茶煎入乎?上曰,入之。藥院諸臣以次退出。
上在慶熙宮。停常參·經筵。
下直丹城縣監李翼遂。
李在簡啓曰,大司憲兪漢蕭未肅拜,執義金致恭呈辭,掌令李秀逸·韓鏶,持平金敍九·李思祚在外,今日以監察茶時之意,敢啓。傳曰,知道。
藥房都提調金致仁,副提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
鄭昌聖啓曰,戶曹判書趙雲逵,除拜多日,尙不出肅,卽爲牌招,何如?傳曰,允。
洪樂仁啓曰,兵曹判書韓光會,昨日違召,今日不爲出肅,卽爲牌招察任,何如?傳曰,允。
以承傳色口傳下敎曰,今日謝恩守令·邊將·營將,內局同爲入侍,初入仕年過七十人,若入直置之,其餘皆謝恩,同爲入侍,理山府使朴弼逵,亦令同爲入侍。
以承傳色口傳下敎曰,下敎時入侍,又下敎曰,新除守令,當爲署經人,今日坐,爲之。
以承傳色口傳下敎曰,單子卽爲入之。
傳于李潭曰,內局,率下敎人,竝爲入侍,未及來者,連次入侍。
傳于柳脩曰,左京初入仕,一竝入侍,內侍敎官·童蒙敎官,亦令同爲入侍。
傳于李潭曰,金乃衍子,金沇子,入待。
柳脩,以內醫院官員,以都提調·副提調意啓曰,提調韓光會,方在新除未肅中,今日問安,不爲仕進,事體未安,卽爲牌招,以爲備員入侍之地,何如?傳曰,允。
柳脩,以侍講院言啓曰,本院新除授兼弼善洪檍,除拜之下,不爲出肅,卽爲牌招察任,說書權禛,時在京畿衿川地,書筵入番事緊,斯速乘馹上來事,下諭,何如?傳曰,允。
洪樂仁,以兵曹言啓曰,武臣堂上祿試射,無故日退行事,草記蒙允矣,今六月十九日設行之意,敢啓。傳曰,知道。
以承傳色口傳下敎曰,方當盛暑,明日朔試射,置之。
以承傳色口傳下敎曰,昨日秋判,持而入侍者,使之下敎日入來。
右議政李昌誼疏曰,伏以,臣嘗讀宋史,至仁宗皇帝,褒眞廟舊臣王朝,以語其子素事,輒爲之三復太息,以爲千載君臣曠絶之遇,不意臣之身親當之也。竊念臣祖,遭際聖考,受知特達,雖雅性謙退,未克究用,而眷顧之隆,當世罕比,今我殿下,遹遵先志,以昔年所以待臣祖者,旋及於無狀賤臣,猥加簡擢,畀以此任。旣又追念遺忠,中夜興愴,特遣近侍,臨宣別諭,十行恩言,字字懇惻,有足令泉路生輝,而闔門銜榮,蓋髣髴宋朝故事,而又加隆焉。況王朝則雖未及事仁宗,屢侍東宮,托契深切,仁宗之對其子而褒之,固其宜矣。若我殿下之於臣祖,未嘗有一日之際會,而筵敎宸章,奬褒隆重,今復特擧先朝之眷注,尙記舊時之容貌,提諭於絲綸之間者,乃至於此,從古人臣之身後受褒,亦或有之,而豈有如臣祖之所被於我殿下者哉?臣旣蒙此異渥,固當不遑他顧,竭蹶承膺,追當時未畢之忠,酬今日不世之恩,而第臣竊有所懍惕于中者,王素,以克家之子,而官不過侍從而止。今臣不肖,無能爲役,而反叨此萬萬不敢當之任,苟使臣祖有知,以平日謹愼之心,其必蹙然而憂,不欲其冒進也審矣。儻蒙曲垂鑑諒,速賜刊改則聖朝體下之恩,可以度越前古,而先祖不昧之靈,亦必圖結草之報矣。恩諭荐下,敦迫愈摯,而不但區區迷執,終難變改,兼且纔經急癨,症形非細,萬無轉動之勢,辜恩違命,臣尤死罪,伏乞亟降威罰,以彰其慢焉。答曰,省疏具悉。省卿再懇,已諭予意,一何過乎?卿之拜相,其已晚矣,爲國誠心,予亦知矣,而此猶第二件事,今者此任,卽憶昔年眷注之盛意,且爲國丹忠,事務周詳,小子知熟,其雖誠淺,豈一毫過奬乎哉?一章,爲卿許伸廉義,而一章猶過,況再章乎?卿欲陳章,故姑召承宣,更令宣諭,宜體此意,亦惟昔年,安心其勿過辭。其卽偕入,庸副小子眷眷之意。
以承傳色口傳下敎曰,承旨傳諭,期於偕來。
右承旨柳脩書啓,臣敬奉聖批,馳往傳諭于議政府右議政李昌誼處,則以爲臣猥陳感惶之忱,申控悶蹙之情,仰冀仁天,曲垂矜諒,鞶帶之遞,翹首以俟,卽者近密之臣,臨宣聖批,不惟不允,所辭,慰藉敦迫,益復勤摯,矧又追提臣先故,至以今者此任。卽憶昔年眷注之盛意爲敎,臣雙擎拜稽,自不覺淸血之交逬也。噫,前後聖敎之及於臣祖者,每以受知特達,未克究用,中朝嗟想,恩言曠絶,臣莊誦德音,銘鏤心肝,而誠不料追先之孝思,念舊之宸衷,乃有此誤恩於不肖無狀之臣身也。臣旣承此敎,卽宜拚却迷執,冒沒祇膺,而賤疾尙苦,姑無以自力,稍俟夜來症勢,如得少間,則謹當趨承恩命云矣。臣旣承偕來之命,姑爲仍留之意,敢啓。答曰,知道。命承宣傳諭,待卿偕入,惟卿若此,盛暑特甚,爲相用心,誠苶然苶然,次對有命,待卿造朝,聞卿同參然後,心可舒而睡可便矣,以此更爲傳諭。
以承傳色口傳下敎曰,明日次對,三公備員然後爲之。
李在簡啓曰,明日次對,兩司當爲進參,除在外外,未肅拜不爲行公人員,竝待開門牌招,以爲推移入侍之地,何如?傳曰,允。
兵曹判書韓光會疏曰,伏以,臣至庸極陋,文質無當,濫蒙我聖上特達之知,歇歷華要,踰溢涯分,節次推排,滾到卿月之班,蔑有尺寸之效,徒積尸素之辜,居常愧懼,若隕淵谷,迺於待罪藥院之日,忽伏奉本兵除旨,臣誠驚駥悚惶,罔省攸措。噫,朝家用人,各適其才,用違其道,授受交失,實莫知則哲之明,奚取於臣,有此誤恩也。夫六部之長,熟非重任,而至若夏官之長,寄一國之戎柄,摠領中權,管轄五營,揀別萬武,隨才甄用,將以詰戎而固圉,苟非鍊達軍務,鑑識精明者,莫宜居之。若以方內無虞,戎政非急,聊且假之於如臣等輩,照例接應,亦足了事云爾,則其何異於强焦僥而擔萬勻,策駑篤而希千里耶?顧臣本乏寸長一能,而至於軍旅之事,尤所昧昧,今乃以古所稱大司馬之任,不少難愼,擧以畀之。使臣徒怵義分,冒昧承膺,竟至於僨重任而累聖簡,則臣之一身狼狽,雖不足恤,於國事何益焉?反顧揣量,轉動無路,荐違嚴召,恭俟譴何?今日問候,末由進參,臣罪至此,尤無所逃。庚牌又降,隨詣闕外,悉暴肝膈之懇,仰瀆崇嚴之聽。伏乞聖明,俯賜諒察,將臣新除職名,亟許鐫改,俾幸公私,不勝大願。答曰,省疏具悉。今者此任,實循公擧,且兼內局,卿其勿辭,其卽行公。
戶曹判書趙雲逵疏曰,伏以,臣奉職無狀,自速罪戾,聖度寬貸,不加誅罰,姑從吏議,竟止末勘,屛伏郊坰,日夕訟愆,不意特敍之旨,度支之命,繼降於數日之內,不知辜負如臣,何以得此於聖明也?噫,臣之無狀,最居人下,遭逢聖世,致位至此,夙夜愧懼,如集于木,前後叨恩,曾蔑塵露之報,本兼受任,莫效董飭之責,終至於罪陷罔赦,貽羞同列,撫躬自悼,無面可顯。今雖曲垂湔拂之仁,更廁驅策之末,自惟釁尤至重,惶恧積中,顧安敢徒恃寵靈,厭然冒進,下壞一身之廉義,上累砥勵之聖化也哉?此臣所以新命之下,坐違嚴召,將欲唐突,而還復跼蹐,將欲黽勉,而還復趑趄者也。且臣所患伏暑之症,近緣日候蒸熱,挾感闖發,煩瞀昏墊,若墜煙霧,委身牀笫,宛轉叫苦,以此病狀,亦無自力供職之望,玆敢略暴衷懇,仰溷崇聽。伏乞聖慈,俯賜矜諒,亟命削臣之職。治臣之罪,以肅朝綱,以靖私義,千萬至祝。答曰,省疏具悉。今卿此任,意蓋在矣。卿其勿辭,從速行公。
傳于鄭昌聖曰,戶兵判,旣已批下,卽爲牌招察任。
敦寧都政李重祜疏曰,伏以臣於日昨,伏承敦府新命,而臣與首堂,有姨兄弟應避之嫌,揆以公格,自在當遞,玆敢露章自列,伏乞亟命該曹,照例遞改焉。答曰,省疏具悉。所請者,事例當然,令該曹依施焉。
戊子六月十九日辰時,上御集慶堂。藥房入診入侍時,都提調金致仁,副提調李潭,記事官李翼運·朴道仁·金致九,醫官李以楷·慶絢·金季良·吳道炯·鄭允說·金孝儉·許溫,以次進伏訖。致仁曰,夜間聖體調提,若何?上曰,一樣矣。寢睡·水刺之節,亦何如?上曰,寢則善睡矣。請進湯劑,上進御後,仍請診候,上許之,診訖。以楷退伏奏曰,脈候左右三部度數調均,滑體亦一樣矣,諸臣以次診候訖,所達與以楷同矣。上曰,新除守令·邊將·初入仕來待乎?潭曰,來待矣。上曰,竝入侍。賤臣翼運承命出來,與之偕入,進伏訖。上命守令·邊將進前,各職姓名後,命承旨讀聽宣諭,續讀別諭,仍命奏七事後,以次先退。又命初入仕進前,各職姓名後,以次先退。上曰,藥房提調持湯劑更爲入侍。出榻敎上進御湯劑後,上曰,昨日沈元之下敎中,三年禁錮四字,特爲抹去。出傳敎上曰,人君當隨才用焉,昔之士農工商,亦此道也。成德演,予之恒意,常亦爲此,觀其人,爲民誠難,故旣諭,若古昔下敎也。雖然,字牧誠難,豈可以此,坎坷其人,京師閑職,循例調用事,分付。出傳敎諸臣以次退出。
戊子六月十九日巳時,上御集慶堂。都承旨入侍,儒臣追後入侍時,行都承旨李潭,假注書韓德厚,記事官朴道仁·金致九,以次進伏訖,上曰,儒臣持警世問答入侍。出榻敎校理徐有寧,修撰趙載俊進伏。上曰,徽寧殿參奉徐侃修,與儒臣爲幾寸?有寧曰,七寸叔矣。上曰,行列高矣。命儒臣承史,輪讀警世問答,儒臣讀畢。上曰,問答中,四皓之說,雖商山採芝之士,誠有識,故漢高待之矣。潭曰,衣冠甚偉,鬚眉皓白,有威儀可觀,所以禮待也。上曰,若假四皓,而非眞四皓,則何至如此禮待乎?有寧·載俊先退,潭曰,守門將一人,追後入侍矣。上曰,姓名誰也?守門將曰,方進益也。上曰,居於何處?進益曰,居慶尙道河東矣。上曰,河東似遠矣。仍命先退,潭讀敦寧都正李重祜疏,上賜批訖。上曰,該司參議,其雖漫職,今者特授之意已諭,今者此闕,可謂政當其人,以戶議,特代敦寧窠。出傳敎上曰,頃者許其閑休,今果踐言矣,戶議好乎?北京使行,兼帶戶曹堂上矣。潭曰,誠好矣。上曰,宣陵參奉,尙未來待乎?注書知入。賤臣德厚,承命還奏曰,參奉任璛,家在廣州,未及待令矣。上命諸臣退出。
上在慶熙宮。停常參·經筵。
下直,吾老梁萬戶金永佐。
李在簡啓曰,大司憲兪漢蕭牌不進,執義金致恭牌不進,掌令李秀逸·韓鏶,持平李思祚·金敍九在外,今日以監察茶時之意,敢啓。傳曰,知道。
藥房都提調金致仁,提調韓光會,副提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予則一樣,而今月只有九日,此心何耐。其況餘月,有秋有冬,夙宵難抑,惟在乎此矣。中宮殿·惠嬪宮,口傳問安。答曰,知道。
以備忘記,傳于洪樂仁曰,今下弓矢,吾老梁萬戶金永佐處給送。
洪樂仁,以都摠府言啓曰,今日入直內三廳武兼兼禁軍及軍兵等,中日習射,請出標信。傳曰,知道。
柳脩啓曰,同敦寧金器大,刑曹參議金光默,除拜後過三日,不爲出肅,依定式推考警責,仍卽牌招察任,何如?傳曰,允。
傳于洪樂仁曰,右相入來云,次對依例爲之。
傳于洪樂仁曰,盡爲詣閤。
以承傳色口傳下敎曰,其欲申飭,等第弓,隆武堂,當親試,步軍試才,先爲之,摠堂·騎堂·摠郞入侍,只該房承旨入侍,以時服爲之。
傳于洪樂仁曰,知弓品堂上,隆武堂入侍。
以承傳色口傳下敎曰,平安監司仍任事,以榻敎,書出其代,今日政擧行。
傳于李潭曰,政官牌招開政。
李潭啓曰,吏曹參判金鍾正,參議李海重牌不進,推考傳旨及罷職傳旨,今方捧入,而開政命下之後,如是違牌,不卽擧行,事甚未安,參判金鍾正,更卽牌招開政,何如?傳曰,允。
以吏曹參議李海重牌不進罷職傳旨,傳于柳脩曰,只推,一體更爲牌招。
傳于柳脩曰,吏曹判書牌招,同參政事。
有政。吏批,判書鄭弘淳未肅拜,參判金鍾正牌不進,參議李海重進,同副承旨鄭昌聖進。吏批啓曰,判書鄭弘淳,參判金鍾正,竝牌招不進,小臣獨政未安,何以爲之?敢稟。傳曰,只出緊任。
以鄭弘淳爲吏曹判書,以申晦爲禮曹判書,以李景祜爲判尹,以閔百興爲左尹,以趙曮爲同經筵,以鄭來謙爲兵曹正郞,以李爲尙衣僉正,以元厚鎭爲三水府使,以李慶泰爲陽智縣監,平安監司鄭宲仍任事承傳,贈贊成李泰躋,贈領相兼帶,故判書李彦綱,贈左贊成兼帶,以上右議政李昌誼兩代追贈,戶曹參議望,尹蓍東·洪趾海·趙重晦。不用傳于柳脩曰,戶曹參議望置之。
兵批,判書韓光會進,參判南泰著病,參議李宜老病,參知趙台祥入直,右承旨柳脩進。兵批啓曰,多大浦僉使,今當差出,而擬望之人乏少,未準朔禁軍將竝擬,何如?傳曰,允。以李廷喆爲同知,以閔範洙·徐赫修爲兼司僕將,以鄭世柱爲訓鍊僉正,以李殷福爲多大浦僉使,以趙玉爲鎭東萬戶,同知單權德寬,南漢留營別將單金梓,內禁將金相台,忠州營將崔東岳相換,副護軍李憲默,副司直洪樂性·安允行·蔡濟恭·閔百興·李廷喆·權噵·李重祜,副司果權坪·洪樂信,副司勇宋載經。
柳脩,以承文院官員,都提調意啓曰,吏文學官洪鐸輔陞六,代通德郞宋載祜差下,付軍職冠帶常仕,何如?傳曰,允。
洪樂仁,以兵曹言啓曰,本曹正郞林德濟,身病猝重,累度呈狀乞遞,宿衛重地,不可久曠,今姑改差,何如?傳曰,允。
吏曹參判金鍾正疏曰,伏以,臣方參騎曹之政,忽承玉署之除纔出禁扃,而復辱天官佐貳之命,恩寵太偏,悸懍轉深,遽違恩召,恭俟重譴。天牌再降,聖敎極嚴,至有傳旨勿捧之命,而大政方開,銓堂不備,分義所在,不敢他顧,章皇出肅,冒沒進參,退自循省,滿心惶愧,莫知所以自措也。竊念國有六職,最重天官,參佐之任,雖不若長官之重,然長官有故之時,輒爲之代政,名彦通擬之際,亦無不與聞,則其不可例視於他曹之亞官,而益加難愼也決矣。噫,臣之本末長短,固莫逃於天鑑之下,而學未足以通方,才未足以需世。片長寸能,了無可取,置散投閑,乃分之宜,至於銓選淸華之地,夫豈一毫彷彿於臣身者,而今若夤緣一出,苟然蹲冒,則臣實自愧。人謂斯何,一已顚沛,固不足恤,誠恐天工,由臣而曠焉,官方,由臣而壞焉,名器之不重,簡用之乖方,有足以累則哲之鑑,而貽淸朝之羞,以殿下日月之明,儻念及此,則鞶帶之褫,必不待臣言之畢矣。抑臣竊有私分之懍惕,不自安者,夫論思之長,銓衡之佐,卽世所稱淸途要津,而臣以素門孤進,過蒙渥恩,取次歷遍,一日之間,華誥聯翩。此非臣夢寐所敢期者,一身榮耀,非不極矣,而其如不稱之愧,過分之懼,何哉?承命以來,寸心震掉,寢食不寧,歷屢日而靡定,唯有力辭華要,退處冗散,可以還臣本分,區區此心,可質神明,斷斷苦懇,匪敢飾讓。伏乞聖慈,俯賜諒察,將臣本兼諸任,亟行鐫削,以幸公私,不勝大願。答曰,省疏具悉。今卿此任,豈云副急,卽予欲用者,今者陳章,無乃過乎?卿勿過辭察職。
工曹參議沈履之疏曰,伏以臣所處則孤冷而無藉也,爲人則下劣而無取也,濫蒙恩造,歷揚內外,報答未效於涓埃。叨竊已逾於涯分,福過招災,理所必有,重以褊介之性,積忤於世,謗毁橫生,指無謂有,早晚危辱,不但臣之所自料,實是知舊之所共憂者,向來臺章之荐發,人皆謂之太甚,而臣則不以爲怪。蓋其構捏之至此者,寔出於必欲甘心,而其所臚列,不過曰賣麥·治第兩事而已,臣罪止此,則其亦幸矣。完營近雖凋弊,而亦自有流來名色,與他途方圓之可以牽補架漏者,臣若仍循蹈襲,則用之有餘,而人不得言,顧何必罷其應行舊例,創此別般利竇,自陷於病民利己之科乎?所謂眞麥,民旣以糶糴爲弊,而惠局爲補經費,方行換米。故臣果往復受題,依式作米,以其零餘,充補公用之欠縮,其價直多寡餘剩,歸屬本營,自有文簿,一考可以瞭然。臣於王府嚴問之日,亦不忍以米石錢兩之說,仰浼天聽,自損體貌,況今引罪之章,尤何敢猥瑣覼縷,而第臺臣自作市直,勒算剩數日幾萬也,幾萬也。以此計贓,必欲構罪,則言何所不至,人誰有得免者乎?以眞麥而謂係賑穀,因眞麥而謂弛酒禁,繼之以眞米幾升,只火幾斗等語,聞者爲之齒冷,其極口亂嚷,皆此類耳。臣雖僇辱垂死,豈可與之呶呶辨復哉?臣之律已礪操,固不能見孚於一世,而汚不至恣行無恥,則臺言之爲公爲私,臣身之有罪無罪,自有公議且念縉紳之列,苟有遭罹,一番行査,乃朝體之不容已者,區區之望。惟在於此,至於家舍事,臣是窮生,居第之僅庇風雨,卽其本分,而只緣家廟采具,情理至切,眷屬猥多,容接無所,覓置材瓦,經營重修,乃在未拜藩任之前,此則人所共知者也。歸後三載,始爲構葺,是雖出於私計之不獲已,而方之古人不葺藥欄之規,則臣之愧多矣。此實臣之中心所自訟者,而臺臣至以踰於法制,請其毁撤,未嘗及門而自云目擊,其亦公正之憤,而使人厭伏耶?京兆摘奸,在臣就理後,該郞,因承宣之言,以舊舍移合於重修,而間架元數,本無贏縮云,此豈私獲臣家,而然哉?噫,臣之所坐,延及季父,構誣之言,尤極駭怖,以子姪之故,竝彈其父兄,實有傷於倫理,聖世風敎,由臣而大壞,其不肖之罪,萬死而不可贖矣。若夫威勢所及,敢與君命相抗等語,殆非人臣之所忍聞者,汚辱之不足,必欲戕害,戕害之不足,終以罔測之說,驅之湛滅之案,駭機再逞,禍色全露,識者以世道爲憂,微臣虀粉,尙何足言也?臣之所自憚者,行己無素,居官不謹,上而負聖主之知顧,下而喪一身之名檢,但有撫躬而慙痛,豈敢抗顔而辨暴?惟眞麥家舍兩款,非係賤臣之私事,乃是國法之攸關,亟命本道,細加按査,亦令京兆,更爲摘奸,使言者厭意,犯者懲罪焉。臣旣僇人,且方待勘,官職去就,非所可論,雖簪履不遺,渥恩如天,薄譴未幾,新除遽辱,而彯纓就列,此生已矣。鞶帶之禠,宜無待於臣之煩乞,敢望聖慈,俯垂鑑諒,亟賜黜屛,仍令勿復照擬於政紙,使臣,得以避遠機穽,卒保軀命焉。答曰,省疏具悉。其於賣麥事,予已下問,而近萬石賣麥之際,意雖爲民,今者譏爾,不無任事之弊,於爾何有?至於治第事,莫云言者,處地高而一新眼,勿論公私耳目,此章,予則曰莫聞今世者,此非傾軋,亦非浮囂,則爾雖不爲詳言,語脈,不爲過乎?於此於彼,予已諒矣。今復用,其何過嫌?爾其勿辭,從速察職。
副校理徐有鄰疏曰,伏以,臣以謏才未學,濫叨瀛選,前後除旨,屢屬於在鄕之日,再次恩遞,重荷寬貸,一例逋慢,亦極悚惶,方自舁疾登程,以爲陳章祈免之計矣。繼伏聞移蹕經宿之報,急於求對請還,蒼黃入肅,累登筵席,猥被恩言。臣誠感泣銘鏤,惟隕結是期,夫豈敢爲遽然圖遞之計,而第臣早失庭訓,長益魯莽,粗習功令,全昧經旨,至於備顧問而資啓沃,有萬不似,代詞命而參記注,無一相當。今若諉以已出,因仍蹲冒,不思所以守分斂避之道,則臣身顚沛,固不足恤,其於貽累名器,取笑同列,何哉?且伏況,日昨在直之時,自速罪辜,致勤嚴敎,聖度天大,薄罰旋解,反顧官職之如舊,益增私心之兢懍,亦豈敢恬然冒據,殆同無故之人乎?抑臣別有所懇迫情私,臣承重祖母,夙抱貞疾,寧日絶少,近因天氣之極熱,重患暑感,吐瀉兼發,數日治療,一向危劇,臣方左右扶將,焦迫罔措,實無束帶供職之望,玆不得不冒陳短章,兼暴微懇。伏乞聖慈,察臣不稱之實,諒臣危苦之懇,亟許鐫遞臣職名,以便救護,以安微分,公私不勝幸甚。答曰,省疏具悉。爾其勿辭,護焉。
戊子六月二十日辰時,上御集慶堂。藥房入診入侍時,都提調金致仁,提調韓光會,副提調李潭,記事官李翼運·朴道仁·金致九,醫官李以楷·慶絢·金季良·吳道炯·鄭允說·金孝儉·許溫,以次進伏訖。致仁曰,今日蒸炎乍勝,夜間聖體調攝,若何?上曰,一樣矣。寢睡·水刺之節,亦何如?上曰,亦一樣矣。請進湯劑,上進御後,仍請診候,上許之。診訖,以楷退伏奏曰,脈候左右三部度數調均,滑體亦一樣矣,諸醫以次診候訖,所達,與以楷同矣。致仁曰,丸劑近來進服乎?上曰,不服矣。無效之丸,進服何益哉?致仁曰,長服則可以收效矣。上曰,眼視明乎?予則曰必無效矣。上曰,藥房提調持湯劑,更爲入侍。出榻敎上進御湯劑後,仍命曰,明日亦依前爲之。致仁曰,丸劑多試,則有效矣。上曰,甚厭食矣。藥院諸臣以次先退。
戊子六月二十日辰時,上御集慶堂。大臣·備局堂上引見入侍時,領議政金致仁,左議政韓翼謩,右議政李昌誼,行司直申晦,行戶曹判書趙雲逵,刑曹判書洪重孝,仁陽君李景祜,兵曹判書韓光會,行副護軍李章吾,戶曹參判金時默,校理徐有寧,左副承旨洪樂仁,假注書韓德厚,事變假注書卜台鎭,記事官朴道仁·金致九,以次進伏訖。上曰,右相入來,喜幸矣。致仁曰,臣憒憒伴食,今見僚相入來,不勝欣幸矣。翼謩曰,蒸炎轉甚,聖候若何?上曰,甚難矣。翼謩曰,寢睡·水刺之節,何如?上曰,一樣矣。翼謩曰,中宮殿氣候,何如?上曰,一樣矣。翼謩曰,王世孫氣候,何如?上曰,差勝矣。昌誼曰,臣於此職,豈敢冒膺,而恩批屢降,一欲伸叩謝之忱,而下情悚愧矣。上曰,卿之處義,是矣。昌誼曰,恩言屢及於先祖,尤不勝感泣矣。上曰,先卿有特除乎?昌誼曰,通信使後,承旨及嘉善,皆特除矣。自古人臣,以先故而得蒙曠世之恩者,誰如臣者乎?上曰,卿之至此,思昔年而然矣。昌誼曰,不稱之實,難冒之義,已悉於前疏,而有難仍冒,乞賜遞改。致仁曰,今日辭免過矣。翼謩曰,實過矣。上曰,左相·右相,昔年大臣已奏,而李成中未及大用,爲人可惜矣。致仁曰,聰明剛記,思之可惜矣。上曰,故相旣奏,今日右相,仰體昔年之恩遇,卿勿復言。昌誼曰,聖敎至此,不敢復達矣。上曰,卿老而有先卿貌樣矣,實確,與左相孰勝?致仁曰,左相則久勞而無頉,右相則頗自愛身矣。上曰,前右相則似聽瑩,而尙未充實,故內局許副矣。致仁曰,自外酬酢,則聽細言矣。翼謩曰,忙來入侍,則雖少年,或有聾時,而前右相,不至聾矣。上曰,趙明鼎來乎?致仁曰,不來矣。上曰,近有聾病云矣。頃聞金判府事,亦白髮云,居憂過哀而然耶?可謂孝矣。致仁曰,年亦向衰,無怪白髮生矣。上曰,耽羅年事,告歉同矣。致仁曰,濟民近來,仰哺於朝家矣。上曰,謫客多入,亦有弊矣。致仁曰,然矣。上曰,羅里鋪設置,與北道交濟倉同矣。致仁曰,然矣。上曰,明年雖不藏樂,追慕尤倍矣。致仁曰,年年追慕,實爲伏悶,伏願以禮節之焉。上曰,七十五歲,何以禮節之?翼謩曰,雖千百年,當以禮節之矣。上曰,然則其惟聖人乎?予之追慕,予自知過矣。翼謩曰,知過卽改,聖學工夫,無過於此矣。昌誼曰,僚相已奏,而知過處則改之伏望。上曰,世間豈無永感人,而予則難矣。致仁曰,聖心寬泰,則實爲萬幸矣。昌誼曰,臣又有不可不仰奏者,最初別諭中,有今卿此任,卽陟降攸賜之敎矣。陟降攸賜四字,有非可用於除拜臣下之語,請命還收。上曰,前後批旨及別諭,予豈不云乎?卿祖受知於昔年,聖意每欲大用,予嘗承聞,故今予之授卿此任,卽仰體昔年之意也。所奏雖如此,予意有在,決不可改也。昌誼曰,臣旣辭不獲命,初登筵席,適有區區所懷,玆敢仰達矣。愼節宣,以養精力,保嗇聖躬,卽今日第一義,蓋保嗇,莫先於節宣,以養精力,所謂節宣,卽起居言動之節是也,而言語尤難節適。醫書曰,多言損氣,又曰,嗔怒最妨養生,此言甚好。且抑戒十二章,太半以簡言爲戒,夫以衛武公之好學,豈有不簡言之理,而自警者如此,其年彌高而學彌進,德愈盛而心愈下,可爲後世人主之師。其第六章,論簡言之效曰,惠于朋友,庶民小子,子孫繩繩,萬民靡不承,此數句,一唱三款,其味深長,伏乞深留聖意焉,則亦未必不爲養德之助矣。上曰,卿今初登筵席,有懷畢陳,其亦斷斷貞忠,末端事,可謂頂門一針,多言損氣,予自知矣。卿奏如此,不覺愧汗之沾席。致仁曰,日昨前僉使趙曮·尹蓍東下敎,卽內擬也,非遞改也,而銓曹遽然送西,至付軍銜,事之未安,甚矣。此雖由於下吏之誤爲擧行,而不察之失,實在銓堂,伊日參政銓堂,從重推考,何如?上曰,依爲之。出擧條致仁曰,蔡濟恭處分過矣。思之則如徐命膺所遭,迫不得已,而三水極邊,則實過矣。上曰,予欲用,故如是矣,如是後,後不撕捱矣。翼謩曰,非敢達私義,而聞其私義難安云矣。致仁曰,一遭人言,豈必如是乎?上曰,予意亦然,故將欲下敎,大臣之奏,亦若此,三水府使蔡濟恭補外之命,卽寢焉。出傳敎上曰,其間遠去乎?致仁曰,似遠去矣。上曰,此時無編次事,而來而入侍遠矣。致仁曰,不久當上來矣。上曰,兵判入來乎?致仁曰,以提調入侍矣。上曰,頃年故摠戎使,捕將時下敎,非爲崔鎭海也,卽體昔年也。莫曰夙成,實則年少也,至於營將,甚於捕將。嗚呼,玉石,惟在此任,其令該曹,卽爲內將,以老成者相換。出傳敎上曰,老成者似勝矣。致仁曰,兵判當善爲擧行矣。上曰,此時守令,勸農甚急,速往好矣,諫院則已署經云矣。致仁曰,然矣。上曰,更以思之,此時勸農,豈可一刻稽滯,都目政前後守令,皆令今月內辭朝,諸守令,一司旣已署經云,一司除署經,亦令今月內辭朝。出傳敎致仁曰,向者銓官處分,似或過中矣。上曰,金若行之疏,豈不怪乎?閔百興可惜矣,爲人無芥滯處矣,閔弘烈之不行公,亦必以此矣。致仁曰,然矣。上曰,其時參議權噵矣。致仁曰,參判則以備堂,時或入來,猶可俯記,而至於參議,亦爲記憶,實仰聖聰矣。上曰,飭已行矣,以渠門地,其心若此,擧國不知,何云銓官?前吏曹判書洪樂性,前參判閔百興,前參議權噵,竝給牒敍用。出傳敎上曰,沈元之居何處?致仁曰,在鄕云矣。上曰,成德演似難字牧矣,吏判曾已見之,而爲外任乎?致仁曰,銓官雖親,蔭仕人,嫌不往見矣。昌誼曰,成德演若爲宰,助先正祭則好矣。上曰,領相曾見成德演乎?致仁曰,先正祠宇,來時臣往見故回謝矣。上曰,北評事首望誰也?光會曰,李命彬也。上曰,出門外者,李命勳也。上笑曰,予錯認矣,李命彬誰也?致仁曰,萊伯李命植弟也。上曰,頃者下敎,其雖敎兒嬰孩之意,方長不折,其亦聖訓,雖慨而諭,頃者處分,心自悔焉,而多事未果,前校理李秉鼎,李命勳逐門外之命,爲先勿施,給牒敍用。出傳敎上曰,世間人事,必謂見右相面,而有此敎也。致仁曰,豈如此云耶?上曰,李昌壽來乎?致仁曰,不行公備堂矣。上曰,頃者來於舊邸,而其後不復來乎?致仁曰,然矣。上曰,李秉鼎幼時,似拙矣,近則勝矣。致仁曰,容貌好矣。上曰,李命勳之名,每每錯呼矣。致仁曰,金尙默向來放逐,已過半年,宜有參酌之道矣。上曰,置之。潛谷子孫,豈如是乎?金光默方爲何職?致仁曰,爲參議矣。昌誼曰,平聖心而致中和,致中和要道,專係於君心之和平。殿下於此,講之已熟,聖上所自期者,在於堯·舜,臣隣之所仰望,亦惟在是,而第因激惱之間發,未免聖心之失平。就以近日言之,英氣太露,而辭令多不擇發,嚴威遽震,而擧措或未中節,至於非軍務而拿入卿宰,軍容始入於法庭,棍罰亦及於大夫。聖心必以爲如是然後,朝綱可振,國體可尊,而因此而朝綱愈弛,因此而國體愈卑,寧不慨然乎?旣往難追,來猶可戒,伏乞猛省而改圖焉,中和位育之功,庶可馴致矣。上曰,言言切實,字字質直,誠爲感款,予當服膺,而致中和三字,予豈當之。昌誼曰,謹身敎,以養睿德,惟我春宮,玉質天成,睿德日就。此實萬世無疆之休,而輔養之道,不容少忽,擇宮僚,勸講讀,猶屬餘事,殿下動靜云爲,必皆得宜而中節然後,方可有薰陶觀感之益,而每於一動一言之際,一政一令之時,必思之曰,此爲貽燕之謨歟否歟?隨事審愼,務盡至當,則不但爲睿德成就之本,抑有助聖學涵養之工矣,伏乞留意焉。上曰,世孫姿稟可恃,予長靜臥,而世孫來見,甚可悶矣,無端坐儼然之時,實無敎子弟,予自愧矣。昌誼曰,爲名檢,以正士趨,我朝立國規模,專以名檢爲主,此所以度越漢唐,而比隆三代者也,近年以來,世道寢降,士風大壞,樂放縱而憚拘檢,趨世利而賤名節,擧世滔滔,轉相慕效,不幸近於朱夫子所憂浙中風俗之弊,不可不深慮却顧,而痛加矯革,所以矯革之方,則不過曰崇經術而黜功利,奬恬靜而抑躁競,進讜直而退巧佞,褒廉潔而懲貪汚,抗公道而遏私意而已。此乃當今之急務要道,勿以迂言,遠而忽之,深留聖意焉。上曰,此皆當世急務,嘉卿之心,納卿之言,予不循例賜批矣。昌誼曰,隆責任以凝庶績,法意甚重,而近則數遞無常,席不暇暖,故其賢者,旣無以施其才,不肖者亦得以藏其拙矣。上曰,仍此而行實政,西伯仍任,何如?致仁曰,若干行公於長銓而旋去,則不如仍任矣。翼謩曰,二周年瓜期太促,而其前徑遞,則實有弊矣。上曰,平安監司鄭宲仍任。出榻敎昌誼曰,委任責成,爲治之要道,而近來六卿之長,方面之任,遞易頻數,固已可悶,至於守令,此弊尤甚,非陞移則多厭避,因此而吏售簿書之奸,民有迎送之弊,誠爲慨然。唐虞考績之期,雖難遽復,國典久任之規,亦宜申明,京司委任之道,則自上深留聖意,而守令數遞之弊,另飭於銓曹·道臣,恐不可已矣。上曰,今者所奏,可謂切中時弊,以一事言之,旣問領左相,予將下敎,他餘事,以此另飭諸道。出擧條上曰,秋判入來乎?善爲之矣。翼謩曰,善爲之,而三月行公,謂以久矣。上曰,詞訟中,秋曹自別矣,秋判曾有詭氣,今則不然矣。昌誼曰,京兆,卽詞訟劇地,而判尹安允行,左尹李廷喆,年皆篤老,有難强責以剸理之任,竝今姑遞差,何如?上曰,所奏誠是,依爲之。出擧條上曰,判尹安允行,左尹李廷喆,竝今姑遞差。出榻敎致仁曰,勤苦行公,而以年老遞改,則恐非待老成之道,聞筵中說話,則彼必自遞矣。上曰,曾以春坊官員,見李廷弼·李廷傑,皆善矣。致仁曰,李廷喆亦善矣。上命承旨,讀金鍾正·沈履之·徐有鄰疏賜批訖。上曰,金會元,再論沈履之矣,大臣·備堂先退。上曰,秋判持文案,後日入侍可矣。命承旨,讀諸道農形,狀啓訖。上曰,隆武堂試射時,侍衛置之。諸臣以次退出。
同日未時,上御隆武堂。中日試射入侍,知弓品堂上同爲入侍時,左副承旨洪樂仁,假注書韓德厚,記事官朴道仁·金致九,知弓品堂上李柱國,副摠管鄭運維,兵曹參知趙台祥,都摠都事鄭伯曾,以次進伏訖。上曰,擧子盡入來,宣傳官進前,樂仁告宰樞執鼓。上曰,知道。樂仁告矢數執鼓。上曰,除尺量貫五邊三。樂仁曰,昨有初仕人,追入侍之命故,洗馬趙潞鎭,方待令矣。上曰,洗馬趙潞鎭入侍。出下敎趙潞鎭進伏,上,下詢職姓名,潞鎭仰對後,先退。上曰,知弓品堂上,看弓品後,已射者置於一處,可也。上曰,錚鼓,申飭。又下敎曰,日熱如此,摠管及承旨交替,上命賜醍醐湯于承史及諸試官,樂仁少退。右承旨柳脩進伏,運維少退。西春君爗進伏,射畢。樂仁·運維進伏,脩·爗退出。上曰,內弓房造弓後,知弓品堂上看品中日施賞,自古有之,而得中之下,皆書弓人之名,自古設置,意非尋常。曾見摠府謄錄,弓若有頉,當該弓人,有請推之事,而近者無此,故曾已,申飭。噫,春弓告成,適在今日,故不憚其暑,親臨意蓋體昔,其中亦有興懷者,昔年爲摠管時,於昌德宮中日廳,偶値內下弓試射,今幾十年,今日則此闕此堂,親臨見此,其誠萬萬料表,知弓品堂上不過抽栍而已。今日皆審,當此盛暑,其弓若粥,而旣非常習之弓,其得中,勝於頃日試才,此誠可奇,無一張執頉,昔年不過中日廳坐見者,今日親試,豈無表意?入侍試官,摠府·兵曹堂上·摠府郞廳·知弓品堂上,各半熟馬一匹賜給,春等次知中官二人,各兒馬一匹賜給,弓房司鑰二人,各上弦弓一張賜給,諸弓人,旣無頉,今何待手本?皆以一等施行,前例,令內帑,依例報該曹。出傳敎上命承旨,讀試記,仍爲頒賞,四中賜第,三中賜半熟馬,二中賜兒馬帖,一中賜弦弓。仍命吏·兵曹郞廳書入官敎,又命尙瑞院官員安寶,直赴人則命宣傳官帳殿呼新來,有一人伏地,樂仁仰奏。上曰,何故也?樂仁曰,當付直赴,而只給馬帖,故伏地云矣。上曰,直赴,可也。又有一人,以換姓事仰奏。上曰,自政院,改書以給,可也。諸臣以次退出。
上在慶熙宮。停常參·經筵。
自昧爽至辰時,有霧氣。
鄭昌聖啓曰,大司憲兪漢蕭未肅拜,執義金致恭傳旨未下,掌令李秀逸·韓鏶,持平李思祚·金敍九在外,今日以監察茶時之意,敢啓。傳曰,知道。
藥房都提調金致仁,提調韓光會,副提調李潭啓曰,庚炎轉甚,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,中宮殿氣候,何如?世孫宮氣候,何如?嬪宮氣候,何如?臣等不任區區憂慮,敢來問安,竝此仰稟。答曰,知道。予則一樣,內殿氣候,亦一樣。惠嬪·世孫·世孫嬪氣候,皆一樣矣。中宮殿·惠嬪宮,口傳問安。答曰,知道。
以承傳色口傳下敎曰,待下敎入侍,入侍時,儒臣持問答,同爲入侍。
傳于李潭曰,詣閤。
洪樂仁,以都摠府言啓曰,副摠管鄭運維,以漢城府右尹,本府坐起,今日晝仕出去,而逐日赴坐,煩稟未安,入番間,除草記往來之意,敢啓。傳曰,知道。
傳于鄭昌聖曰,政事,明日爲之。
以備忘記,傳于鄭昌聖曰,宿衛處,何可等待?趙台祥仍任,騎曹尹蓍東,金光默代,除授。
柳脩,以承文院官員,以都提調意啓曰,本院寫字官,實訓長洪錫基遷轉,代以前任訓長洪聖猷,復爲差下,而肄習金樂瑞·趙奎鎭陞實代,生徒金世益·洪應淵,屬于本院肄習,以爲勸奬之地,何如?傳曰,允。
以承傳色口傳下敎曰,近來中官,不爲國事,汎濫特甚,中官金致禧,令該府決杖一百收贖,放送。
鄭昌聖,以義禁府言啓曰,中官金致禧,令該府決杖一百收贖放送事,傳旨啓下矣。金致禧今已拿囚,依傳旨,杖一百收贖放送之意,敢啓。傳曰,知道。
右議政李昌誼,箚曰,伏以,臣旣迫於嚴命,冒昧味承膺矣,前所兼帶世孫左賓客·司譯院·掌樂院·典設司提調,竝令該曹照例,稟處焉。取進止。答曰,省箚具悉卿懇。予已暮矣,何循常例?旣問首揆,掌樂院提調,已有古例,卿須仍帶,其餘何待回啓,遵古例許副,今命內局,宜體此意焉。仍傳曰,遣史官傳諭。
戊子六月二十一日辰時,上御集慶堂。藥房入診,儒臣同爲入侍時,都提調金致仁,提調韓光會,副提調李潭,記事官李翼運·朴道仁·金致九,校理申光緝,修撰趙宗鉉,醫官李以楷·慶絢·吳道炯·金季良·金光國·鄭允說·許溫,以次進伏訖。致仁曰,蒸炎尤酷,夜間聖體調攝,若何?上曰,一樣矣。寢睡·水刺之節,亦何如?上曰,亦一樣矣。請進湯劑,上進御後,仍請診候。上許之,以楷診候訖,退伏奏曰,脈候左右三部度數調均,滑體亦一向好矣,諸醫以次診候訖,所達與以楷同矣。上曰,禮曹參議,誰也?潭曰,朴道源也。工曹參議,誰也?對曰,沈履之也。上曰,兵曹參知趙台祥,戶曹參議除授,其代,前副提學尹蓍東除授。出傳敎上曰,卿等知此意乎?尹蓍東於戶曹,似撕捱矣。致仁曰,臣等全然忘却矣,及承聖敎後,始覺之矣。聖聰無所不及,臣等實欽仰矣。上命儒臣進前,讀問答,光緝·宗鉉讀奏。上曰,吏判精神難云矣,吏判之兄,亦然云矣。致仁曰,然矣。都政時,不爲草望者,惟故相申晩及李成中,而李成中則猶有做錯,屢次推考,而故相則尤熟於政格,最善爲之矣。上曰,問答亦云,而予則雖更添一更,猶恐或不曙也。雖日出於扶桑,世間猶不開明,甚覺支離,予豈孜孜而然乎?致仁曰,以讀書錄觀之,聖工克懋之實,槪可知矣。上曰,讀書錄,方有之乎?潭曰,御製已久,而昨年始編修矣。上曰,持入之。賤臣翼運承命持入,上曰,藥房提調持湯劑,更爲入侍。出榻敎上更進湯劑後,命承旨讀奏。又命注書持入小學指南,翼運承命持入進伏訖。上索笠起坐,親誦題辭訖,錦平尉,九十,講大學,閔奉朝賀,晩年讀朱書一篇,予嘗稱款,而今誦此文矣。致仁曰,玉音洪暢,比諸昨年,尤勝矣,臣等忭幸,實萬萬矣。潭曰,臣待罪外藩三年之間,始得承聞,而少無減於昔時,下情忭幸,曷可勝達也?上又索笠起坐,親誦書題訖,命承旨讀序文,諸臣輪讀訖,上又親誦董生行及陶潛戒子書。上曰,予旣謄載於予文中,豈不誦之乎?此人賢矣,奇特矣。致仁曰,親講太多,下情忭幸之中,亦恐勞憊矣。上曰,何妨之有?上又下敎曰,董生賢矣。致仁曰,正若附驥之行,董生雖賢矣,而若無韓文公,則誰能傳知於後世乎?上曰,然矣。又命讀其時編緝諸臣職姓名,潭讀奏訖,命儒臣先退。致仁曰,臣誠惶恐,而別無以文字陳疏請暇,伏願暫許一時調理焉。上曰,頃者卿有所奏,爲國事,予當體念。致仁曰,聖敎至此,臣誠感激無地矣。上曰,頃已諭,予之目今所重,卽國事也,領相都提擧之任,旣已面副,其代,以右相爲都提調。出傳敎藥院諸臣先退,潭落後。上曰,讀書錄板本,在於何處?知入。賤臣翼運承命知入。上曰,御製讀書錄一件印入。出榻敎上命入傳旨,潭讀奏,大司諫韓必壽,執義金致恭,獻納鄭煥猷,牌不進傳旨。上曰,旣已行公,且經兩次署座,而於次對,若是違牌,此何分義,此何事體?不可循例踏下而止,施以不敍之典。出傳敎潭又讀奏兼弼善洪檍牌不進罷職傳旨。上曰,只推。出傳敎諸臣以次退出。
上在慶熙宮。停常參·經筵。
下直,楊口縣監兪漢喆,豐川府使邊鎭一,蒜山僉使鄭碩臣,礪山府使李杞齡,安城郡守鄭昭儉,法聖僉使李斗煥。
李在簡啓曰,憲府連日監察茶時,事甚未安,除在外外,大司憲兪漢蕭,卽爲牌招,何如?傳曰,允。
李在簡啓曰,大司憲兪漢蕭牌不進,執義未差,掌令李秀逸·韓鏶,持平李思祚·金敍九在外,今日以監察茶時之意,敢啓。傳曰,知道。
藥房都提調李昌誼,提調韓光會,副提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
以承傳色口傳下敎曰,下敎時入侍。
傳于柳脩曰,藥房入侍。
柳脩啓曰,卽者吏曹郞廳來言,今日爲政事,命下,而判書鄭弘淳未肅拜,參判金鍾正,參議李海重,俱以病不來,不得開政云,判書·參判·參議竝卽牌招開政,何如?傳曰,允。
以吏曹參議李海重牌不進罷職傳旨,傳于柳脩曰,只推。
柳脩,以侍講院言啓曰,本院兼弼善洪檍,旣有只推之命,卽爲牌招察任,何如?傳曰,允。
李在簡,以兵曹言啓曰,今六月二十一日,聞慶居幼學李厚逵稱名人,自興化門入來,差備門外擊錚,依例令攸司,囚禁科治,當該守門將金河翼,依定式推考,何如?傳曰,允。
李在簡,以刑曹言啓曰,出身河弼晉,締結無賴輩,公然出往江上,無數作弊,江民騷擾,甚於强盜,而且士夫衰麻篤老之人,結縛歐打,傷處狼藉,常漢之歐打兩班,自有其律,如此不法之民,不可不嚴懲,而弼善係是出身,移送義禁府,處之何如?傳曰,允。
李在簡,以義禁府言啓曰,刑曹啓辭內,出身河弼晉,移本府處之事,允下矣。河弼晉今方待命於本府,卽爲拿囚之意,敢啓。傳曰,知道。
持平金敍九疏曰,伏以聖體益康,經宿之鑾駕卽旋,天心渙釋,非常之辭敎遄收,臣民慶抃,中外惟均。竊伏以臣,卽於鄕廬跧伏之中,忽奉柏府除旨,繼而恩諭遄降,馹召儼臨,臣誠惝怳感激,莫省攸措。揆以分義,卽當竭蹶趨承,祗肅天牌,仰酬聖恩之萬一,而第臣七耋偏母,素患宿病,當此酷暑,一倍添劇。食飮全却,藥餌無效,委頓牀褥,轉側須人,臣躬執樵爨,左右扶將,人子至情,實無一時離捨之望,不得不冒死陳章,縣道控籲。伏乞聖慈,俯賜矜察,亟命攸司,鐫削臣所帶職名,仍治臣逋慢之罪,以肅朝綱,以安私分焉。踏啓字
戊子六月二十二日辰時,上御集慶堂。藥房入診入侍時,都提調李昌誼,提調韓光會,副提調李潭,記事官李翼運·朴道仁·金致九,醫官李以楷·慶絢·金季良·吳道炯·鄭允說,以次進伏訖。昌誼曰,夜間聖體調攝,若何?上曰,一樣矣。寢睡之節,不瑕有損乎?上曰,聽鼓後,五次睡覺,則足矣。水刺之節,亦何如?上曰,亦一樣矣。上曰,予之當今年,已是料表,而今日卽己卯嘉禮之日,居然爲十年,念及於此,予心當如何?昌誼請進湯劑,上進御後,仍請診候,上許之。診候訖,以楷退伏奏曰,脈候左右三部,度數調均,滑體亦一樣矣。諸醫以次診候訖,所奏,與以楷同矣。昌誼曰,前都提亦有所奏,而當此極熱,保嗇之方,不容少緩,願進丸劑。上曰,丸劑何益之有,予服此而眼豈可明乎?昌誼曰,及此三庚未盡之前,願進服之,功效之長遠,無如丸藥矣。上曰,七十五歲,服丸何爲?昌誼及潭,又請進丸劑。上曰,服丸則可以爲九十五歲乎?昌誼曰,下敎不當如是也。聖體服湯康寧,此有所賜也,殿下若念及於此,則豈不益思所以保嗇之方也。上曰,藥房提調持湯劑,更爲入侍。出榻敎上進御湯劑後,昌誼曰,臣初以此職登對,繼諸大臣而陳達,不得準請,則是臣之罪,幸乞勉從而進丸劑焉。上曰,服丸而豈可改少年乎?卿奏若此,當於見處服之矣,仍進雀舌茶吞下。昌誼曰,明日湯劑,亦依例乎?上曰,依爲之。藥院先退,承旨落後,上命讀金敍九疏,潭讀奏,命踏下。上曰,其代今日政擧行。仍命書傳敎曰,參議與判書·參判同爲牌招。上曰,欲爲下敎,而待其政,趙台祥仍任,代以李重祜除授,牌招察任。出傳敎又命書傳敎曰,其於各道諸將官,予不過令察闕其等第,今者覽濟州牧使南益祥狀聞,適到此日,而一皆命讀,其中居下者多,其可尙也,而因此乃覺。凡於守令新差,中官之借下敎紙名銜者,心常笑之,到本郡,稱化民而名銜者,可也。此無他,有甚麼意思,此後京中名銜,一切禁之,豈特此也,予見熟矣。此無他,爲其族,求鄕將官之計,今者申飭,焉可無也?因此覺而下敎矣。諸臣以次退出。
上在慶熙宮。停常參·經筵。
李在簡啓曰,憲府連日監察茶時,事甚未安,除在外外,大司憲兪漢蕭卽爲牌招,何如?傳曰,允。
李在簡啓曰,大司憲兪漢蕭牌不進,執義未差,掌令李秀逸·韓鏶,持平李思祚,一員未差,今日以監察茶時之意,敢啓。傳曰,知道。
藥房都提調李昌誼,提調韓光會,副提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
以承傳色口傳下敎曰,陽氣熱,欲晩爲之,待下敎入侍。
洪樂仁,以都摠府言啓曰,今日入直內三廳武兼禁軍及軍兵〈等〉中日習射,請出標信,傳曰,知道。
柳脩啓曰,禮曹判書申晦,左尹閔百興,除拜後過三日,不爲出肅,依定式推考警責,仍卽牌招察任,何如?傳曰,允。
備忘記,昔之人君,六十六歲親迎其幾,君以恭默閤,書示諸臣之意,特奏孝昭殿,寔爲宗國,憶昔壬午,至於庚子。嗚呼,十九年,而其時亦奏于殿乾道卽十年,而今予踐焉。此誠千千萬萬料表,雖云孔聖所云順矣之文,於予何望?今在集慶堂,只誦和樂且湛之文,朝陽照窓,懿陵亦照乎?今日亦何日?卽己卯年通明受見,仁政受賀之日,今日廷臣,其果記有乎?今年何年,此月何月?若是追慕,予心萬倍,朝者蟬聲,怳若昔年,今日快聞,知予心者,其惟此蟬乎?
傳于李潭曰,詣閤。
柳脩,以弘文館言啓曰,副校理徐有鄰,由限已過,卽爲牌招察任,何如?傳曰,允。
柳脩啓曰,卽者校理申光緝,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
有政。吏批,判書鄭弘淳未肅拜,參判金鍾正進,參議李海重式暇,同副承旨鄭昌聖進。吏批啓曰,判書鄭弘淳牌招不進,參議李海重式暇,小臣獨政未安,何以爲之?敢稟。傳曰,仍爲之。吏批啓曰,本曹佐郞洪相聖呈狀內,身病甚重,勢難察任云,依例改差,何如?傳曰,允。吏批啓曰,卽接通禮院牒呈,則左通禮李普觀,身病甚重,勢難察任,卽爲變通云,身病旣如是沈重,則不可强令察任,今姑改差,何如?傳曰,允。以宋文載爲大司諫,以洪檢爲執義,以李澤遂爲持平,以沈觀之爲獻納,以鄭弘淳爲經筵,以黃景源爲司譯提調,以洪樂性爲典設提調,以韓光會爲軍器提調,以尹遇東爲社稷令,以禹禎圭爲典籍,以李顯永爲吏曹佐郞,以任希敎爲左通禮,漢學敎授單金熤,校書著作單宋德鼎,副正字單李陽普,兵曹參知趙台祥,仍任事承傳。
兵批,判書韓光會病,參判南泰著入直進,參議李宜老病,參知趙台祥病,同副承旨鄭昌聖進。兵批啓曰,新差舊坡知權管金聖和,以其老父泄痢之症,萬分危篤,情理所在,實無離側赴任之望,呈狀乞遞,不可强令赴任,今姑改差,何如?傳曰,允。兵批啓曰,新差雲頭里權管金世燁,老母今年七十五歲,法不當遠離赴任,呈狀乞遞。邊將之親年七十五歲以上者,許遞其任,已有定式,依例改差,何如?傳曰,允。同知單元夢得,副司直金敍九,副司果韓德一·羅㷜,副司勇金世益·洪應淵。
校理申光緝疏曰,伏以,臣於直中,得接家信,則臣母素患伏暑之症,近緣日候之蒸熱,將攝失宜,挾感重發,寒熱交攻,食飮全廢,宛轉牀席,達夜辛苦,多試藥餌,少無其效。扶將無人,促臣歸視,臣自聞此報,精爽飛越,按住不得,略暴危懇,徑出禁門。伏乞聖慈,俯垂矜諒,亟遞臣職,以便救護,仍治臣擅離之罪,以肅朝綱,不勝幸甚。答曰,省疏具悉。爾其勿辭,護焉。
戊子六月二十三日巳時,上御集慶堂。藥房入診入侍時,都提調李昌誼,提調韓光會,副提調李潭,記事官李翼運·朴道仁·金致九,醫官李以楷·慶絢·金季良·吳道炯·鄭允說·玄啓明,以次進伏訖。昌誼曰,夜間聖體調攝,若何?上曰,一樣矣。寢睡·水刺之節,亦何如?上曰,亦一樣矣。上曰,儒臣持問答入侍。出榻敎賤臣翼運承命,與修撰趙宗鉉,偕入進伏訖。上曰,旣有定式,爲親之心一也,其若須資,豈有此擧而不備?事體駭然。豈爲闕直?關係紀綱,諸儒臣,一竝從重推考,其令卽爲備員。出傳敎昌誼曰,湯劑卽爲進御焉。上進御後,命診候,以楷診候訖,退伏奏曰,脈候左右三部,度數調均,滑體亦一向矣。諸醫以次診候訖,所達,與以楷同矣。上曰,此後三次祭報府,注書持入。賤臣翼運,承命持入,潭讀奏訖,仍奏曰,儒臣一員追後入來,今方詣閤云矣。上曰,入侍可也。賤臣翼運承命,與校理徐有寧偕入進伏訖。命進前讀問答,諸臣以次輪讀訖,儒臣先退。上曰,藥房提調持湯劑,更爲入侍。出榻敎上更進湯劑後,昌誼曰,明日亦依前乎?上曰,唯。藥院都提調·提調退去,潭落後,上命書傳敎曰,開政命下之後,日事違牌,分義寒心,參判之違牌,亦涉過矣,若此暮年,朝鮮將無銓官歟。事體寒心,一竝從重推考,參議只推,一體牌招,今日必也政事焉。諸臣以次退出。
上在慶熙宮。停常參·經筵。
定安王后忌辰齋戒。
卯時·辰時,有霧氣。
下直,咸從府使曺學臣,遂安郡守金和中,義城縣令李商輅,定山縣監尹鳳周,平康縣監洪配漢,於蘭萬戶劉聖弼,薺浦萬戶張友奎,寧城僉使趙漢商,楊下萬戶尹泰賢,委曲僉使崔命赫,金甲島萬戶崔挺鳳,車嶺僉使金麟壽,永登萬戶卞慶基,助羅萬戶金曦,蛇梁僉使李德培,加背梁萬戶李奎廷,吾老梁萬戶金永佐。
李在簡啓曰,憲府連日監察茶時,事甚未安,除在外外,未肅拜人員,竝卽牌招,何如?傳曰,允。
李在簡啓曰,大司憲兪漢蕭,執義洪檢牌不進,掌令李秀逸·韓鏶,持平李思祚在外,李澤遂牌不進,今日以監察茶時之意,敢啓。傳曰,知道。
藥房都提調李昌誼,提調韓光會,副提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,暑益甚,氣益苶。今朝猶五,其何耐?今年六朔,亦何耐?中宮殿·惠嬪宮,口傳問安。答曰,知道。
以承傳色口傳下敎曰,稍晩,待下敎詣閤。
以備忘記,傳于洪樂仁曰,今下弓矢,委曲僉使崔命赫,車嶺僉使金麟壽,寧城僉使趙漢商,楊下萬戶尹泰賢處給送。
傳于鄭昌聖曰,藥房入侍。
李潭啓曰,新除授工曹參議洪晟,方在罷職中,何以爲之?敢稟。傳曰,敍用。
鄭昌聖,以禮曹言啓曰,卽接穆陵參奉所報,則本陵忌辰祭,兩官當爲備員參祀,而別檢有闕未差,卽速變通云,別檢有闕代,令該曹卽爲口傳差出,以爲備員將事之地,何如?傳曰,允。
吏曹口傳政事,以李奭濟爲穆陵別檢。
洪樂仁,以兵曹言啓曰,新除授北虞候李宜柱,老母今年七十歲,法不當遠離赴任,呈狀乞遞邊將·邊倅之親年七十,無兄弟獨身者,許遞其任,已有定式,依例改差,何如?傳曰,允。
洪樂仁,以兵曹言啓曰,新除授阿吾地萬戶崔成崙,老父年今七十六歲,法不當遠離赴任,呈狀乞遞,邊將之親年七十五歲以上者,許遞其任,已有定式,依例政差,何如?傳曰,允。
李在簡,以兵曹言啓曰,今六月二十四日,靈巖居業武金世寶稱名人,自興化門入來,差備門外擊錚,依例令攸司,囚禁科治,當該守門將申必漢,依定式推考,何如?傳曰,允。
李在簡,以御營廳言啓曰,本廳分授惠化門南邊體城頹毁改築處,女墻亦已畢築之意,敢啓。傳曰,知道。
李在簡啓曰,明日次對,兩司長官,當爲進參,大司憲兪漢蕭,大司諫宋文載,竝待開門牌招,以爲入侍之地,何如?傳曰,允。
李在簡,以義禁府言啓曰,平康前縣監鄭杺,令該府處之,施以不能爲私律事,傳旨啓下,而特敎定律名者,勿捧原情,直爲草記勘處,曾有定式矣。鄭杺今已拿囚,以不應爲私律,杖八十收贖,奪告身三等,而依承傳,功減一等放送,何如?傳曰,允。
以全羅監司狀啓,六月令薦新新稻米,節候尙早,限內不得封進,惶恐待罪事,傳于鄭昌聖曰,勿待罪事,回諭。
戊子六月二十四日辰時,上御集慶堂。藥房入診入侍時,都提調李昌誼,提調韓光會,副提調李潭,記事官李翼運·朴道仁·金致九,醫官李以楷·慶絢·金季良·吳道炯·鄭允說·玄啓明,以次進伏訖。昌誼曰,夜間聖體調攝,若何?上曰,一樣矣。寢睡·水刺之節,亦何如?上曰,亦一樣矣。請進湯劑,上進御後,仍請診候,上許之。診候訖,以楷退伏奏曰,脈候左右三部,度數調均,滑體亦一樣矣,諸醫以次診候訖,所達與以楷同矣。上命書傳敎曰,今朝內局批答已諭。噫,今年十二朔,於予誠難堪之年,而今朔,月半已過,月晦只有若干日,忍過昨月,今月若此,是豈孝乎?孟子之以其有五倫者,卽亞聖之言也,問答旣諭,自恧自嗟者有四焉,而於人君,雖無朋友,謂其君臣,朋友之義,亦在其中。吁嗟,朋友,猶曰有信,白首暮年,四十年調劑,曰亦有信,問答雖云,予則曰於五亦然,忍至此日,其猶剛膓,晦日何日?嗚呼,庚戌祭文中,豈不云乎?義則嫂叔,恩則母子也,甚矣冥然,甚矣冥然。七十五歲,昨月二十四日,其能忍過,千千萬萬夢想之外,今朔八日又過,是豈孝也,是豈悌耶?若此而望隆福而徘徊,居集慶而挨過,追憶庚子,隆福何殿?亦惟皇兄,集慶何堂?此誠冥然,此誠冥然。若此而皇嫂忌辰,只有若干日,憶開窓之慈音,七十五歲,將逢此日,孝耶悌耶?問答亦云,只云所重,百懷叢集,嗚呼,七十五歲,一何冥然,一何冥然。噫,其君雖若此,其臣卽喬木,予雖不信,臣何若此?有信二字,亦第二件事,爲其君信乎,今其君苦乎?嗚呼,使望八其君,有信之道,其若伸也,豈予之欣,亦諸臣之有君有信也。興懷之中,若是下敎,此亦若水投石,而噫,一隅朝鮮,君與臣也,望八其祖,沖年世孫而已。聞此敎則感動曰有臣分,昨今重言複言,莫云支蔓,此是爲國苦心,是亦爲國苦心。上曰,百代之下,可以知予心矣。上曰,藥房提調持湯劑,更爲入侍。出榻敎上曰,上番翰林,曾不知之矣,頃因領相所奏,聞其祖之名矣,其時之人皆迷,豈特此人?上又曰,朴道天,上番之兄乎?潭曰,弟矣。曾爲騎郞外臺,姑未通淸矣。上曰,其兄今爲簪筆,其弟尙不通淸,此後通淸調用。出傳敎上曰,洪晟之父上來乎?潭曰,有九十老父,故今已將來上京矣。上曰,前府使洪晟有功勞故,命擬字牧,今聞因其父之心,作散以來云,是豈酬勞之意乎?工曹參議沈履之,再度入啓云,其在四維,使臣之道,其勢固然,特命踏下,其代前府使洪晟除授,牌招察任,若有解由,亦爲勿拘。出傳敎上再進湯劑後,諸臣以次退出。
上在慶熙宮。停常參·經筵。
定安王后忌辰。
下直,晉州牧使李性模,吉州牧使尹彝復,慶興府使金相勳,居昌府使許泓,中和府使李長玉,三水府使元厚鎭,鐵山府使李軾,梁山郡守申尙權,草溪郡守金就行,溫陽郡守尹煜,延日縣監李東運,順川郡守鄭觀采,慈仁縣監愼認明,陽德縣監禹禎鳳,漆原縣監吳澤,龍潭縣令李商衡,新昌縣監沈鍷,奉化縣監韓光載,陰城縣監姜命達,慶山縣監金命材,熊川縣監閔徵洙,機長縣監李光淹,淸河縣監李海圖,洪原縣監李仁培,加里浦僉使崔泰崗,彌串僉使李世忠,多大浦僉使李殷福,幕嶺萬戶朴泰禧,玉浦萬戶李錫倫,山羊會萬戶金振玉。
李在簡啓曰,大司憲兪漢蕭牌不進,執義洪檢傳旨未下,掌令李秀逸·韓鏶在外,持平李思祚在外,李澤遂傳旨未下,今日以監察茶時之意,敢啓。傳曰,知道。
藥房都提調李昌誼,提調韓光會,副提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。夏夜猶長,日入猶暑,暮年今歲,甚於當年,今年猶半,一百八十日,其何堪焉?氣則僅過矣。待下敎,次對,同爲入侍,中宮殿·惠嬪宮,口傳問安。答曰,知道。
以備忘記,傳于洪樂仁曰,今下弓矢,彌串僉使李世忠,山羊會萬戶金振玉,幕嶺萬戶朴泰禧處給送。
傳于柳脩曰,引見,只內局三提調入侍。
柳脩,以吏曹言啓曰,明日香祗迎時,左右通禮,不可不備員,右通禮未差之代,口傳備擬以入之意,敢啓。傳曰,知道。
吏曹口傳政事,以朴取源爲右通禮。
以承傳色口傳下敎曰,日氣如此,連三日祗迎爲難,只二十八日祗迎,以延和門擧行。
判府事徐志修疏曰,伏以,頃當微臣赴謫之日,聖駕尙在移次,群情焦遑,臣身雖在途,心懸宸極,終南漸遠,憂戀愈切,何幸天心渙釋,回鑾萬安,下情歡忭,殆不自勝,於是乎臣雖顚斃道路,卽臣自作之孽,無所恨矣。乃蒙聖度涵貸,不踰日而特賜恩宥,罪戾則恕之以本色,衷情則垂之以隆褒,恩言繾綣,罪反爲榮。嗚呼,從古人臣,得此於君父者,有幾人哉?況受知於譴累之中者乎?臣伏地惶感,不自知涕泗之橫集也。路中承聞,得以歸身鄕廬,已是再造之洪渥,遽又有西樞除命,官秩如舊,政院稟旨,諭令上來,尤出分外之榮,豈不願重入脩門?少伸叩謝之忱,而顧念何日事,臣罪有不可勝誅者,節節迷錯,自陷大戾,半日嚴程,不足贖其萬一,豈敢以滌垢之寬恩,有所自恕也哉?釁負之蹤,旣不敢輒近城闉,一疏陳籲,亦涉濫越,徊徨跼蹐,歷日靡定,一向泯伏,亦甚兢惶。今始猥從縣道,冒控危懇,違逋之辜,瀆擾之誅,益復層添,無所逃逭。伏乞聖明,俯賜矜察,亟降威命,以警具僚,以安私分,千萬幸甚。答曰,省疏具悉卿懇。頃者之事,業已諒矣。下敎中,旣云知忠,予旣釋然,卿何自阻,卿其宜體此意,安心勿辭,其卽入來,用副此意。仍傳曰,遣史官傳諭。
戊子六月二十五日辰時,上御集慶堂。藥房入診入侍時,都提調李昌誼,提調韓光會,副提調李潭,記事官李翼運·朴道仁·金致九,醫官李以楷·慶絢·金季良·吳道炯·鄭允說·玄啓明,以次進伏訖。昌誼曰,夜間聖體調攝,若何?上曰,一樣矣。寢睡·水刺之節,亦何如?上曰,亦一樣矣。請進湯劑,上不許,昌誼與諸大臣,屢次陳請,上强進之,仍請診候,上命止之。上曰,藥房提調持湯劑,更爲入侍。出榻敎上再進湯劑後,藥院諸臣以次先退。
戊子六月二十五日辰時,上御集慶堂。大臣·備局堂上引見入侍時,領議政金致仁,左議政韓翼謩,右議政李昌誼,行戶曹判書趙雲逵,綾恩君具允明,刑曹判書洪重孝,漢城判尹李景祜,行副護軍李章吾,校理徐有寧,左副承旨洪樂仁,假注書韓德厚,事變假注書卜台鎭,記事官朴道仁·金致九,以次進伏訖。致仁曰,日間聖候,何如?上曰,日熱甚難矣。致仁曰,寢睡·水刺之節,何如?上曰,一樣矣。致仁曰,中宮殿氣候,何如?上曰,一樣矣。致仁曰,王世孫氣候,何如?上曰,一樣矣。翼謩曰,盛暑宜加節宣之方矣。上曰,今日內局之批略諭,而嗚呼,今年何年?嗚呼,今月何月?寔予冥然,寔予冥然。皇嫂忌辰,只有若干日,而諸臣曰過,予則丹心,明日干支其何,卽壬午也。予年九歲,初拜我慈聖,嗚呼,丁丑,以至于今日,迄十二歲,昨已諭,是豈千千萬萬夢想攸料?嗚呼,今歲,添一其年,前月二十四日,冥然忍過,而今月八日,亦是冥然,亦是冥然,莫云巧矣。六十六歲執贄之日,纔過三日,而昔年嘉禮干支之日,亦在明朝,是豈孝哉,是豈孝哉?予忍欺心,初則茫然,內局之答,只令同爲入侍,況然乃覺,亦豈孝哉,亦豈孝哉?只令三提調,同爲入侍,意蓋此也,而鎖樞先入,先誦我今停盃一問之之詩,下敎因此忽覺,心若隕墜,且誦倏忽城西郭,靑天懸玉鉤之句。嗚呼,玉鉤詩未畢而猶照,嗚呼不肖,何日若前日,興惟及此,掩抑猶例語也。停留建功湯,洒涕而飮,略諭此忱,莫云次對,卽一小朝會也。嗚呼,復政之後,須問史官,一不闕焉,日後次對,何日,卽追慕皇嫂之日也。雖若此,其不敢命停,悠悠此心,懿陵照燭,頃已諭,今日大小臣僚,小諒此心,恪勤供職。嗚呼,君猶若此,世臣何敢怠也?出傳敎致仁曰,當寬聖懷,不可如是用心矣。上曰,事應旣已,譬如悟已往之不諫,我則如故,譬如知來者之可追,而心則難抑矣。翼謩曰,欲伸聖懷,尤宜保嗇矣。致仁曰,臣等有區區下懷,敢此仰達矣。年來臣等,屢被嚴敎,惶悚震迫,未請復樂等事,而伏見日昨所下備忘記,聖上旣已洞察群情,乞賜允許焉。上笑曰,發端時,已知卿語意矣。翼謩曰,藏樂已是過中,而臣等所達,在於末端矣。致仁曰,己卯以後,今幾年矣,而無一事伸忱,臣等豈不抑鬱乎?上曰,六十六歲嘉禮,古豈有也,而今已十年,又爲復樂,則豈予心哉?致仁曰,此誠稀貴矣。翼謩曰,嘉禮,國之大事,不當如是下敎矣。上笑曰,復樂事,卿等學於金若行乎?爲卿等慨然矣。致仁曰,臣等自前屢請復樂,金若行實學於臣等矣。翼謩曰,若行疏前,臣等幾次仰請乎?昌誼曰,領左相旣達,而今已過五月,則尤不可藏樂矣。雲逵曰,大臣所奏誠是,殿下宜察擧國群情矣。允明曰,藏樂實是古所未有矣。景祜曰,藏樂,異於辛巳年矣。重孝曰,節者,過者節之之意也,文者,飾之之意,所當體念矣。樂仁曰,當初藏樂已過中,今豈不允許臣等之請乎?有寧曰,大臣諸臣旣達,乞賜允從焉。上曰,健元陵祭文,有一年藏樂之語,今難改矣。致仁曰,曾於太廟,猶有改告由事,今何以此靳持乎?上曰,予乃甲戌生故,心如是矣。致仁曰,殿下與太祖間一甲,故追慕果如此,而亦不宜過矣。翼謩曰,漢高生於甲寅,光武生於乙卯,而不曾如是也。上曰,人或有毅宗皇帝同甲,而逢甲申年,不爲感泣,則是豈忠臣義士乎,且禮文從何出乎?致仁曰,禮出於情,而節之然後,爲禮也。翼謩曰,情雖無窮,禮則有節矣。致仁曰,人情所在,卽天理所在,更加三思,而中字亦當體念矣。翼謩曰,無往而非中矣。上曰,雖乾賀,決難許矣。洪領府來後,必當有請矣。致仁曰,洪領府來後,必當爲之,而今則臣等當先爲之矣。上曰,予則難,而卿等則必曰樂矣。翼謩曰,爲人子勸孝,爲人臣勸忠之語,殿下豈不念乎?致仁曰,宗社之慶,決不可拒群情矣。昌誼曰,群情可見,速賜允許,伏望。樂仁曰,當此時,臣等豈不伸下情乎?上曰,儒臣持入我今停杯一問之之句所在冊,有寧承命出去,上着笠起坐,誦董生行及父母其順矣乎之章,還臥下敎曰,勿復困我焉。先請復樂者,此正祖已,先格王心之意,而卿等今年所請,是矣。明年無不可,而卿等旣如此,當許世孫率百官行禮,而予則當權停矣。致仁曰,殿下不臨則群情缺然矣。上曰,娶婦之家,三月不擧樂,思嗣親也,此言貴矣。致仁曰,上告下布,何等慶事而無樂乎?上曰,己卯嘉禮陳賀時作樂乎?雲逵曰,臣等其時進參而作樂矣。上命注書持入己卯年陳賀儀注。台鎭承命持入,致仁·翼謩曰,不必考儀注,而今年則不可不備儀矣。上曰,卿等讀書之士,其勿復言。翼謩曰,臣等讀書故,粗知此義而敢請矣。昌誼曰,左相之言古朴而誠好矣。上笑曰,左相誤讀書矣,有寧持冊進伏,上命有寧讀之。上曰,靑天懸玉鉤,非其詩末句乎?有寧曰,然矣。上曰,下番翰林,往藝文館,持儀匭以奏。致九還奏曰,本館無嘉禮時儀匭矣。樂仁曰,十年邦慶大矣。重其事之意,宜乎復樂矣,有禮則有樂,禮不可獨行矣。上曰,只告廟頒赦可矣。五禮儀嘉禮卷持入。台鎭承命持入,景祜曰,考五禮儀,則作樂如禮,己卯年亦有作樂之節矣。上曰,再昨下敎,卽是千千萬萬料表之事故,有此下敎,而因此,今日有此請,寔由於予,而凡事作事謀始,其下敎,予亦有意。噫,六十六歲婚禮之君,古牒豈有,旣奏於孝昭殿,侍輦詣廟之日,亦有所奏,旣奏於慈聖,必奏於太室故,今逢十年之回,豈無上告下布之儀乎?況亦有奏於孝昭殿,以此之心,其憶再昨昨年兩歲,予心雖一倍,高高欣慰之心,人子當以親心,爲己心,其況是誰之賜,意亦深焉。奚副臣僚惜懼之意,告廟頒赦等節擧行。噫,豈爲予意在仰答,而其名曰頒赦,軒架一節,今無擧論,依此爲之。一以伸仰體之道,一以伸追慕之意,此不過上告下布。只封箋文,京外方物·物膳一竝置之,世孫率百官行禮,依例擧行,告廟亦以初一日朔祭擧行。出傳敎致仁曰,傳敎中,方物·物膳置之之敎,實過矣。旣非大段爲民弊,豈可如是脫略乎?翼謩曰,減物膳,徒損國體矣。上曰,卿等勿復强請焉。若固請則竝與拜禮而當不許矣。致仁曰,雖許拜禮,臣等猶云多幸,而軒架一節不陳則誠悶矣。且頒赦之慶,豈有不臨殿之擧乎?翼謩曰,淡服藏樂,已是過中,而今番賀儀,殿坐豈可權停乎?昌誼曰,乾坤合德,日月竝明然後,可以備禮,不爲臨殿作樂,則實爲缺望矣。有寧曰,大臣諸臣皆已仰達,而不臨殿,不陳樂,則禮與樂皆不備也。上曰,古有樂云樂云之言矣。翼謩曰,事各有體端,不當如是下敎矣。有寧曰,禮樂,邦家之大節,禮在樂中,樂在禮中,聖慕雖極,廢禮樂則非中庸之道也。樂者,導揚太和體天之聖心,何如是靳許乎?聖慕過中,而禮經所無也。上曰,以好意諭之,其置之,左相每言中庸矣,今得好弟子矣。雲逵曰,儀節備然後,禮可成矣。景祜曰,應行之節次,何可廢也?重孝曰,有儀然後,有文矣。樂仁曰,方物不進,軒架不陳,又不臨殿,則儀文太簡矣。致仁曰,擇日擧行乎?上曰,初一日告由後,其日爲之,可也。上着笠起坐,命承旨,書告由祭文訖。昌誼曰,臣等誠意未能孚格,若蒙允許之音,則不但臣等之情八方民情,必鼓舞矣。上曰,卿等之請,予卽聽,無異復樂矣,姑置之。致仁曰,未盡善盡美,是可欠也。上曰,廟謨爲之可矣。致仁曰,邦家有慶,在罪中諸臣,宜有收敍同參之道矣。上曰,違牌人,一竝敍用。致仁曰,歲抄連不爲之矣。上曰,頃日特敎,三臺臣,歲抄後違牌人,外方狀聞人,一竝敍用。出傳敎致仁曰,徐命臣異於小官,而尙未收敍,李東泰放逐門外,亦未甄敍矣。翼謩曰,李東遇亦宜分揀矣。上曰,飭已久,前參判徐命臣敍用,前執義李東泰敍用,前正言李東遇一體給牒敍用。出傳敎上命書徐判府疏批,上曰,方住何處。致仁曰,在於東郊云矣。大臣·備堂先退,諸臣以次退出。
上在慶熙宮。停常參·經筵。
懿仁王后忌辰齋戒。
自昧爽至辰時,有霧氣。
李在簡啓曰,憲府連日監察茶時,事甚未安,除在外傳旨未下外,大司憲兪漢蕭,卽爲牌招,何如?傳曰,允。
李在簡啓曰,大司憲兪漢蕭牌不進,執義洪檢傳旨未下,掌令李秀逸·韓鏶在外,持平李澤遂傳旨未下,李思祚在外,今日以監察茶時之意,敢啓。傳曰,知道。
藥房都提調李昌誼,提調韓光會,副提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。因追慕,命此惜昔之心,冞切于中,此際雲漢之望亦深矣。中宮殿·惠嬪宮,口傳問安。答曰,知道。
以承傳色口傳下敎曰,待下敎詣閤。
洪樂仁,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
以承傳色口傳下敎曰,禮判同爲入侍。
傳于柳脩曰,內局入侍。
以備忘記,傳于柳脩曰,今番此儀,豈特諸臣之强請?追憶己卯年孝昭殿所奏,遙憶壬午年庚寅年則九年,而吁嗟,庚寅惟九年,而此心已隕於此年其時,自內小酌,何由於此乎?邇後辛卯年,雖行秋展謁,予年十八歲始隨駕,而其秋謁陵,予亦陪駕,壬辰就第之後,以侍衛,隨北漢,其秋亦以摠管隨陵。嗚呼,此後何望盛事,怳若夢焉。越五年甲午,八朔侍湯其御諭,今誦可乎?其御諭日,汝晝夜八朔侍湯之勞,其可忘乎?特爲圖像,而予之又賜廐馬,至可領也,中夜誦此,不覺嗚咽。嗚呼,壬午至於甲午,卽十三年。嗚呼,昔年寶算,比諸小子,其幾十年,而其猶若此,越六年庚子夏,龍馭莫隨,摠以計之,卽十九年也。世間豈有此等之人,以予年憶昔年,今至十年,誠是千千萬萬料表,誠是千千萬萬料表,是誰之賜,是誰之賜,一番叩謝,禮之當然。今者此儀,予豈樂爲?所重在焉。其雖若此,何忘國初?仰惟昔年,其臨殿乎,擧樂乎?卽此二事,追慕國初,予則自謂一擧而兩美也,且方物·物膳,爲此而命此乎?噫,今年比擧,於予猶過分,而非爲予也,卽仰謝也。若一毫張大,是豈孝哉,是豈孝哉?昔之陶潛,弄無絃琴,靖節猶然,況予乎?一庭朝服行禮,豈比無絃琴?沖子其猶張大,其召宗伯,於大於小,若復請焉。嗚呼,舊邸其在咫尺,予已諒,大小臣僚其諒焉。
柳脩,以禮曹言啓曰,今此稱慶陳賀時,告廟頒赦事,命下矣。宗廟徽寧殿告由祭,來七月初一日朔祭兼行,永寧殿·社稷·儲慶宮·毓祥宮一體設行,頒赦同日卯時爲吉云。以此日時擧行,而王世孫率百官進箋陳賀,中宮殿亦爲進箋陳賀事,知委何如?傳曰,允。
柳脩啓曰,今此陳賀時,頒赦文,當爲製進,藝文提學趙明鼎,待開門牌招,以爲製進之地,何如?傳曰,允。
以承傳色口傳下敎曰,今番頒赦非賀,三叩,〈頭〉山呼一節,儀註置之。又下敎曰,方物·物膳旣置之,頒赦也,豈賀也?世孫,政府表裏,亦置之。
戊子六月二十六日辰時,上御集慶堂。藥房入診,禮判同爲入侍時,都提調李昌誼,提調韓光會,副提調李潭,記事官李翼運·朴道仁·金致九,禮曹判書申晦,醫官李以楷·慶絢·金季良·吳道炯·鄭允說·玄啓明以次進伏訖。昌誼曰,日氣一向蒸鬱,夜間聖體調攝,若何?上曰,一樣矣。靜臥,似有秋氣矣。寢睡·水刺之節,亦何如?上曰,悶矣。睡則一樣矣。請進湯劑,上進御後,仍請診候,上許之。以楷診候訖,退伏奏曰,脈候左右三部,度數調均,滑體亦一樣矣。諸醫以次診候訖,所奏,與以楷同矣。上曰,提調退去監煎。仍下敎曰,聞時·原任大臣入來云,予已知眼次矣,注書出去,使之入侍,可也。賤臣翼運,承命出去,與領府事尹東度,領議政金致仁,左議政韓翼謩,判府事金陽澤,判府事金尙喆,偕入進伏訖,東度問候。上曰,前年不脫袷衣,今年則只服單衫,猶難耐暑,曉來乍覺微涼矣。東度曰,氣好故如此也。上曰,昨日下敎不擧樂·不臨殿之事,朝鮮臣子豈敢强請乎?東度曰,內殿入宮,今已十年,群下之情,普切慶幸,此時下敎,不宜若此也。上曰,予俄問內局,只有都提乎云爾,則時原任竝入來云,固已慮之矣。致仁曰,臣亦已仰達,而此等邦慶,實是無前,而儀文不備,至於三叩〈頭〉山呼,皆置之爲敎,誠萬萬過中矣。群下之情,豈不抑鬱乎?上曰,以朝服拜賀,則豈不若陶淵明無絃琴耶?東度曰,世孫率百官拜賀之時儀文,亦爲不備,邦家稱慶之例,元無此等事矣。上曰,不然。可許者許之,不可許者則不許矣。此只是領赦,豈可謂陳賀耶?致仁曰,臣等豈不知頒赦之聖敎,而上告下布,邦慶莫大,何不念及於此也?上曰,陟降之賜也,非邦慶也。致仁曰,陟降之賜,豈非邦慶乎?翼謩曰,臣等俄伏承備忘,一切置之之敎,又以舊邸爲敎,臣等尤不勝悶迫也。昌誼曰,左相末端所奏誠是矣。臣等區區之情,雖不足恤,而莫重大慶,儀文之不備,實是欠事也。上曰,卿等之言,亦爲不備,而予之追慕,雖或過中,此事則不過矣。尙喆曰,殿下旣不以臣等之言爲非,則亟思天理人情之不可廢,臨殿擧樂,斷不可已也。晦曰,如此邦慶,不備儀文,則雖傳之後世,豈非欠典乎?上曰,只朝服而拜,則是足爲賀也。致仁曰,事事盡祛之,則何可謂之賀乎?陽澤曰,首相之言,甚切至矣。旣曰賀,而豈有如此之擧乎?上曰,諸大臣之言過矣。致仁曰,今朝下敎,竝亟令還攸。上曰,承旨持入下敎乎?潭曰,留外矣。上命注書持入。賤臣翼運承命持入,上曰,朝者口傳下敎置之。出榻敎上曰,只爲仰答陟降之賜,非爲赦與賀也。僉曰仰答之事,豈可一毫未備乎?昌誼曰,關係至重,不可不備矣。上曰,謂予以過,卿等自以爲是,而予之此過,當固守矣。上曰,藥房提調持湯劑,更爲入侍。出榻敎上進御湯劑後,致仁曰,直是五禮儀有之,但依例爲之。上曰,雖自內觀光,只拜而退去,則亦知其爲欠於邦禮矣。尙喆曰,直爲復樂傳敎焉,復樂則山呼凡節,自在其中矣。上曰,金判府之言,甚慷慨矣,不衰矣。陽澤曰,殿下終不允從,則今此上告之際,亦可以儀文不備之事,告之乎?上笑曰,大段矣,過矣過矣。致仁曰,其言甚切實矣。上曰,然則明年爲之好矣。致仁曰,不然則明年不爲之乎?翼謩曰,明年亦爲之,再明年亦爲之,何年而不可乎?上曰,左相之言甚憎矣,然則只三叩擧手,可也。致仁曰,臣等微忱,只在於此節,旣許三叩擧手,則呼嵩自是次第事矣。上曰,群下臣民之呼聲,予豈可塞其口耶?雖然,儀文中何可入山呼一節耶?致仁曰,第當依例擧行,伏願殿下,有若不知然。上曰,然則復樂事,亦以爲然耶?晦進伏曰,大臣已有所達,而五月以前,抑或有說,而五月以後則無義之中,尤無義焉。昌誼曰,今日宗伯之言,還重於大臣矣。晦曰,臣等所奏,不但爲用之於今番事,實是爲殿下過中之擧,故有此縷縷陳懇也。上曰,禮判之言則是矣。致仁曰,如宗伯之言,則國事庶可伸矣。昌誼曰,禮判有稟定事矣。晦進前,上曰,其草入來乎?晦曰,臣當持入矣。仍出持入,上命承旨讀奏訖,命踏啓字。晦曰,自前陳賀時,有百官賀於東宮之例矣,今番則依例磨鍊乎?敢稟。上曰,置之。出擧條晦曰,今此稱慶陳賀時,京外物膳置之事,命下,而政府六曹物膳,不可不封進,依例擧行,何如?上曰,此則依爲之。上曰,陳賀日開門差早。出榻敎上曰,生脈散自今日煎入。出榻敎諸臣以次退出。
上在慶熙宮。停常參·經筵。
懿仁王后忌辰。
仁穆王后忌辰齋戒。
李在簡啓曰,憲府連日監察茶時,事甚未安,除在外傳旨未下外,大司憲兪漢蕭卽爲牌招,何如?傳曰,允。
李在簡啓曰,大司憲兪漢蕭牌不進,執義洪檢傳旨未下,掌令李秀逸·韓鏶在外,持平李澤遂傳旨未下,李思祚在外,今日以監察茶時之意,敢啓。傳曰,知道。
藥房都提調李昌誼,提調韓光會,副提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。以予之心,以予之氣,逢今歲,憶昔年,有何此命,而回甲之年,與古來稀之歲,皆拒諸臣之請,仰副眷佑,下顧群心,而權例見予心,只拜遂予志,其雖此際,猶恐豐侈。嗚呼,此擧,有歉爲民,其雨其雨,猶靳猶靳,冞切用心矣。此猶夏夜,一何其長,於予若二夜矣。
以承傳色口傳下敎曰,待下敎詣閤。
李潭啓曰,左副承旨洪樂仁,今日不爲仕進,卽爲牌招,何如?傳曰,允。
傳于柳脩曰,內局入侍。
以備忘記,傳于柳脩曰,於古於今,有君有臣,而豈有若今日之君,豈有若今日之臣乎?其君徒抱慕昔之懷,其臣欲伸惜懼之心,今日君臣,交乎,泰乎?惜懼之心在臣,慕昔之心在君,何者伸,何者抑?今番此命,予意深也。先諭而後俯循,兩美具矣,旣拜伸禮,亦許嵩呼,禮皆伸矣,儀亦備矣。噫,今者此擧,欲伸在庭諸臣幾年之鬱,於此年,其猶若此,於予若望初昏之曉目,命待春爲之宜矣。只拜而當年可乎,聞樂而明年可乎?且其臨殿,予心一倍,越昔庚子賀儀何,雖在心制,爲其重,敢請其時下敎,尙今仰聆。有曰爾心雖若此,以禮儀下敎,尙今欽誦,其時自內,只祗迎于皇兄,傳其意於諸宗。嗚呼,其時御製,諸臣能記乎,其年六月,禫月纔過,翌月處藝文館,尙今思之,方寸若隕,爲仰謝,雖若此,今年何年,此心何心,而其豈臨殿而且復樂,因此而爲之,此豈遙望東郊,遙望國初之意乎,諸臣諒此乎,諒此乎?其遏吾君六朔之懷,欲成若行駭悖之意,心切爲諸臣惜之矣。其於今年,雖草留,予當掩耳,若此然後,乃有拜顔矣。
以備忘記,傳于柳脩曰,望雨之心方切,朝者有其雨之望,予意纔諭,太陽照窓,此亦誠淺,此亦誠淺,誦何惜之敎,復諭,表裏雖封,六曹物膳置之,少伸體昔爲民之意。
備忘記,三明日禮畢後,都承旨·禮房承旨,一體虎皮一令賜給,弼善·相禮·贊儀,虎皮一令賜給。
以承傳色口傳下敎曰,今則非頒赦,只吏禮房進參。
傳于柳脩曰,承旨入侍。
李潭,以吏曹言啓曰,今此秋享大祭及告祭時,執禮大祝,皆以侍從塡差,而時無職名人員,令該曹口傳付軍職,何如?傳曰,允。
以備忘記,傳于李在簡曰,曾已申飭,而莫重闕中,換名傳漏而莫飭,事之寒心,莫此爲甚,不爲禁飭該堂,施以不敍之典。
備忘記,莫重差備門咫尺之地,曾有申飭,則如是代立,事當嚴懲,而賀大禮當前,十分參酌,令騎郞決棍。
備忘記,騎堂有闕代,已經二品職,湖西尙其質實,參議李重祜除授,待開門牌招察任,其代,前承旨鄭彦忠除授。
領府事尹東度,領議政金致仁,判府事金陽澤,左議政韓翼謩,判府事金尙喆,右議政李昌誼,聯名箚曰,伏以臣等,昨以用樂一事,齊聲控籲,强聒而不知止者,誠以關係至重,有不可更爲遲待,而忱辭微薄,不能格回天聽,相顧失圖,抑鬱而退,此固臣等之罪也。噫,禮樂之於國家,是豈斯須可去者哉?惟我殿下追遠之孝,卓冠百王,此歲復回,聖慕冞切,一月禫服,猶且不足,半歲法樂,尙在停撤。此實禮經之所不載,史牒之所未有,而乃以無窮之感,欲寓不匱之思,臣等嚴畏囁嚅,不敢終始力爭者,直由五月未過,姑且仰體聖意,因循至今,此亦臣等之罪也。今則夏序已遒,天時亦改,聖孝旣伸,庭懸宜復,而連日迭懇,兪音尙靳,雖値無前之慶禮,不免儀文之未備,群情之悶鬱,有不暇言,國體之虧缺,當復如何?臣等固當更叩天陛,得請乃已,而庚炎轉甚,恐妨酬接,旣未敢進而瀆擾,亦不容退而伈默。玆敢相率治箚,仰暴餘懷,儻蒙淸燕之暇,淵然深思,亟降用樂之命,則豈但擧國臣民之幸,實亦有光於聖德。臣等不任瞻天顒祝之至。取進止。答曰,省箚具悉。亦省卿等之懇,朝已詳諭,其復何諭,而但猶有餘意,今何泯默?嗚呼,國初戊子,其幾回,予亦再逢,今年此擧,意深切,何則?凡事有偶然同者,漢之高帝·光武,卽創業中興之君,而甲寅·乙卯幾百年偶合,此猶往事,予何比擬,而予心萬倍,亦在二件也,卽億萬倍也。以不孝不肖,四十年臨御,不能述事,反墜古事,非今年,予何爲此,非七十五歲,亦何爲此?卿等其曰無端乎,公然乎?予年若如光武,其猶追慕,況今添一歲,且逢此年,不逢則已,旣逢之後,此忱若何,此忱若何?然此乃義起,故一歲藏樂,其亦抑情。噫,國之三年之制,禫月後,亦用樂,以今年計之,八月後,雖無停樂之義,以此禮旁照乎?卽七十五歲,追慕國初義起者也。噫,禮是從何而來?卽人情也。微忱若此,人情若此,旣非遵古例爲此,亦何强從群而休心乎?今年之內,纔已諭,雖聞草留,豈特違其意,此誠墜微忱也。予心若近者所藏之鍾金磬石,此餘,卿等雖不及,亦何泯默?卿等之請,果惟在復樂乎?此正祖己之先格王心以復樂,爲先臨殿欲請之意,而亦諭於朝,此則非特今年也。庚子春賀儀若何,而予不能躬隨大庭班,無公子之御詩,夢裏猶嗚咽,昔庭何庭?卽崇政也,今庭何庭?亦此殿也。嗚呼,四十九歲,憶昔年臨此殿,其曰子道乎,且若不洞諭,予心誰知,其年雖躬賀大庭,遙望黼座,卽權例也,憶此臨殿,亦曰孝乎?噫,昔年庚子權例時,雖不臨殿,我皇兄率百官行禮,今年權例行禮,沖子亦率百官行禮,愴慕之中,亦豈偶然?不請而兼諭,卿等諒焉,卿等諒焉。仍傳曰,遣史官傳諭。
戊子六月二十七日辰時,上御集慶堂。藥房入診入侍時,都提調李昌誼,提調韓光會,副提調李潭,記事官李翼運·朴道仁·金致九,醫官李以楷·慶絢·金季良·吳道炯·鄭允說,以次進伏訖。昌誼曰,夜間聖體調攝,若何?上曰,今月之內難堪矣。寢睡·水刺之節,亦何如?上曰,撤漏後,一更猶在矣。請進湯劑,上曰,予不進矣。今此三日之內,豈忍服建功乎?昌誼曰,如此盛熱,一時不進,悶矣。上曰,時有嘔氣,是暑症矣。昨日自內,煎香薷茶服之,便道甚利,始知暑症矣。昌誼曰,昨日生脈散進之乎?上曰,不服矣。昌誼曰,俄見下敎,辭語藹然,可見聖意所在矣。上曰,予豈欲見聖意而然耶?昌誼曰,臣非不知出於爲民之聖念,而聖體康寧然後,可以施爲民之實惠矣。上進御湯劑後,仍請診候,上許之,診候訖。以楷退伏奏曰,脈候左右三部,度數調均,滑體亦一樣矣。諸醫以次診候訖,所奏,與以楷同矣。上曰,建功湯前方中,加香薷一錢半,白扁豆一錢煎入事。出榻敎上曰,儒臣持警世問答入侍。出榻敎賤臣翼運承命出來,與校理申光緝,修撰趙載俊偕入進伏,潭讀時原任大臣箚子。上笑曰,復樂事,金若行之說也。昌誼曰,此非若行之說也,命賜批。上曰,藥房提調持湯劑,更爲入侍。出榻敎上進御湯劑後。潭曰,陳賀時儀文雖不備,承旨一人進參,誠悵然,自下仍進參,而不敢擅便,敢此,仰達矣。上曰,莫重賀禮,只一承旨進參,誠如何?吏兵推考房入侍,可也。上曰,今朝物膳下敎,全由於爲民之意,大臣固請,雖强允,亦有二三日若得霈澤,依禮文爲之,不然,比前減半封進,少伸此意。出傳敎儒臣進伏,讀問答,命承旨上下番翰林讀之。上曰,生脈散自今日停止事。出榻敎賤臣翼運先退。
戊子六月二十七日巳時,上御集慶堂。儒臣入侍時,校理申光緝,修撰趙載俊,行都承旨李潭,假注書韓德厚,記事官朴道仁·金致九,以次進伏訖。上命儒臣承史,輪讀警世問答,諸臣讀畢。上曰,注書出去,告由祭報府及朔祭報府持入。賤臣德厚,承命奉入,上起坐,命承旨讀之。上曰,儲慶宮獻官誰也?潭曰,安昌君燝也。上曰,徐侃修爲齋郞乎?潭曰,然矣,今番爲之矣。上命承旨,考庚子日記。潭更爲考奏曰,此則頒敎文,而燼餘不爲詳錄矣。上曰,有頒赦陳賀,此則非頒赦也。光緝·載俊先退,上曰,精神索漠,癸未諸臣,雖請以予不參拒之故,莫知本事,今日乃考庚子日記,其時不赦故,只行頒敎賀。今番不欲階梯,先以赦爲敎,乃覺做錯,昨日下敎中赦字,以敎字頒布,雜犯以下之敎勿施。雖然,旣以仰謝下布爲名,則豈不同流於下記,有近例,徒年以下竝放,時推人居中居下人蕩滌,輕囚放釋等事,於頒敎日,卽爲擧行,外方,令秋曹,亦於其日,卽爲,分付。出傳敎上曰,俄者雜犯以下傳敎爻周,可也。旣以頒敎定行,則設科等節,宜無可論矣。潭曰,以庚子事下敎,臣不敢達,而群情抑鬱矣。諸臣以次退出。
同日酉時,上御集慶堂。承旨入侍時,右副承旨李在簡,假注書韓德厚,記事官朴道仁·金致九,以次進伏訖。上曰,近暑忒甚,其若着衣束帶誠難。且明日祗迎,三明禮曹秋謁草記,將待下敎擧行,豈曰孝哉?再明受香,其何,雖不躬詣,其宜親傳祗迎,而服色亦難,旣祗迎於明日,何心不爲乎?且一倍興懷者,昔年侍湯入侍,爲小子,特命開窓納涼,卽是月也,氣若此而强行,豈體昔年眷顧之慈意乎?況只祗迎而回,此心若何?欲爲隨詣闕門,豈亦體昔日之意乎?特寢明日香祗迎之命,體皇嫂俯眷之慈意,禮房明日傳香後,詣懿陵奉審後回奏。噫,此猶若此,雖無今朝之下敎,臨殿一歎,已無擧論。雖不若此,抑亦有興懷者,其日,卽昔年幾日,萬懷交集,故一體諭焉。出傳敎上曰,諸執事致齋與否,注書知入。賤臣德厚還奏曰,招問吏郞,則頃日下敎以後,尤加申飭諸執事,今方致齋云矣,上命讀藝文提學趙明鼎所製敎文。上笑曰,文則好,而耳聾不聞,昨今下敎,故有如何處矣,浮文克戒於夸大等語好矣。仍命承旨親製頒敎文。上曰,具允明爲摠管乎?在簡曰,曾爲摠管,而今則不爲入直矣。上曰,儒臣入侍。出下敎上曰,意實仰謝,雖不親臨,體貌宜存,況親製以下者乎?三明宣敎,以執筆承旨擧行,戶房分付該曹,以待虎皮,禮畢後,其令親受政院頒敎文祗受時,例於諸道,宜有張樂,而予之今年之心,京外何異?只令五里程,只以儀仗龍亭擧行事,預爲分付于八道及兩都。出傳敎校理申光緝,修撰趙宗鉉進伏,上曰,凡作文者,見解題後,當知之,俄者二傳敎,儒臣先見好矣。光緝·宗鉉奉閱。上曰,考事撮要古干支卷,注書持入。賤臣承命持入,上曰,戊子何也?在簡曰,著雍困敦矣。上親製命書畢,令承旨讀之,在簡讀訖。上曰,承旨·儒臣校正可矣,疊字或有乎?在簡曰,無矣。豈夢想憶之,憶字,改以期字,似好矣。上曰,改以期字焉。在簡改書訖,上曰,敎文置於禮曹乎?在簡曰,張樂一節,大臣未得準請,臣不敢煩達,而頒敎中,以仰謝爲敎,不可不臨殿矣。上曰,昔年亦爲權停,今年何可臨殿乎?在簡曰,所重在焉,臨殿然後,陟降之心,可以悅豫矣。光緝曰,承宣之言誠是,乞賜允從。上曰,難矣。在簡曰,敎文是大文字,大臣校正後,明日診筵,知申持入好矣。上曰,大臣見後正書,而此本則一件先爲書入可矣。仍命承旨書之曰,子曰禮云禮云玉帛云乎哉?文末也,質本也。今番敎文,必也若此故,待其製進,今覽敎文,爲今日之臣子,製今日之敎文,事勢誠然,而藏樂未復,禮文雖簡,今年行此,非爲予也。一則仰謝眷佑,一則下副群情,雖行禮於此歲,敢一毫之侈大,頃年亦以行文,布示中外,況今年乎?若此然後,此心可質於蒼蒼,誠意亦孚於元元,而儷文予常昧焉,依頃年例,祛其煩,存其略,以今製下者擧行。出傳敎在簡曰,提學所製敎文,當爲持去乎?上曰,旣已親製,此則置諸藝文館,可也。仍命致九,讀親製敎文訖,命退出。上曰,承旨更爲入侍。出下敎諸臣旋卽進伏,上命承旨,更讀親製敎文訖。諸臣以次退出。
上在慶熙宮。停常參·經筵。
仁穆王后忌辰。
宣懿王后忌辰齋戒。
申時,日有左珥。
李在簡啓曰,憲府連日監察茶時,事甚未安,除在外傳旨未下外,大司憲兪漢蕭,卽爲牌招,何如?傳曰,允。
李在簡啓曰,大司憲兪漢蕭牌不進,執義洪檢,持平李澤遂傳旨未下,掌令李秀逸·韓鏶,持平李思祚在外,今日以監察茶時之意,敢啓。傳曰,知道。
藥房都提調李昌誼,提調韓光會,副提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予意雖諭,憶昔日望東郊,此心冞切,昨夕難耐,今夜心雖憧憧,其暑勝爲,此亦爲小子命開窓納涼之餘眷也。身雖在此,心懸懿陵,氣何暇諭焉,然此際望雨亦甚矣。中宮殿·惠嬪宮,口傳問安。答曰,知道。
以承傳色口傳下敎曰,待下敎詣閤。
以承傳色口傳下敎曰,卽爲傳香,禮房隨詣奉審,明日祭官淸齋事,亦爲申飭。
以備忘記,傳于柳脩曰,問候批答旣諭,夜來氣勝,祗迎命止,方寸憧憧,東已曙,日暑復甚,惜昔慈意。此心少舒,而開窓望雲漢,頗有雨意,因坐以待,其果雨下,而蛙聲隨聞,此雨徵也。其雖霎時雨聲,奚比雲霓,其爲霈然之心,冞切于中,其若得霈,其雖權禮,心可弛也,悠悠此心,氣衰誠淺,何徹蒼蒼?
以備忘記,傳于鄭昌聖曰,問答已諭,人之心,一而已,以初命頒赦謂之,予心悚然,以此觀之,庚子年豈有物膳?昨日下敎中物膳,得雨中,依例封進,不然則減半封進下敎者,其諒其諒,而然更以思之,豈可,高高蒼蒼,豈敢計料?此豈誠也,此豈誠也?今日初雨旋止者,究厥其由,卽予卽予,若此而何望霈然,況庚子前例,今何知之?昔之一鴨,其猶矜惻,述編亦云,一尾魚,一握萊,應貢雖受,六十雉鮮,豈非公然?太陽復照,切悶勝焉。物膳依再昨下敎,特爲置之。
以備忘記,傳于洪樂仁曰,更問,是差備正門傳漏也,可勝寒心。此後闕內傳漏軍,門鑰後點考分排,而以今觀之,號牌平山軍,而其人則京軍點考之際,其亦詳察之意,一體,申飭騎省。
傳于李潭曰,大臣同爲入侍。
傳于李潭曰,入侍。
傳于李潭曰,守禦使勿出其代。
傳于洪樂仁曰,盛暑宜顧輿儓,明日次對,今日爲之。
洪樂仁啓曰,今日次對,兩司當爲進參,除在外傳旨未下外,大司憲兪漢蕭,卽爲牌招,以爲入侍之地,何如?傳曰,允。
洪樂仁啓曰,大臣·備局堂上,依下敎來待矣。傳曰,引見。
吏曹口傳政事,以田光勳爲豐川府使,以具明遠爲礪山府使。
以承傳色口傳下敎曰,下敎中,舊闕二字,以當御春塘臺改之。
柳脩,以禮曹言啓曰,今番慶科親臨庭試於春塘臺,以九月內,擇日擧行事,命下矣。卽令日官推擇,則今九月初四日·初六日·初十日·十五日·十六日·十八日·二十四日·二十六日俱吉云,以何日定行乎?敢稟。傳曰,以二十六日擧行。
以承傳色口傳下敎曰,大司諫宋文載,執義洪檢,持平李澤遂,副校理徐有鄰,竝只推,更卽牌招,而今日違牌者,傳旨留政院,過三朔後擧行。
洪樂仁,以兵曹言啓曰,依下敎傳漏軍士,決棍十度之意,敢啓。傳曰,知道。
戊子六月二十八日辰時,上御集慶堂。藥房入診,大臣同爲入侍時,都提調李昌誼,提調韓光會,副提調李潭,記事官李翼運·朴道仁·金致九,領議政金致仁,左議政韓翼謩,醫官李以楷·慶絢·金季良·吳道炯·金光國·金孝儉·鄭允說,以次進伏訖。昌誼曰,夜間聖體調攝,若何?上曰,一樣矣。寢睡·水刺之節,亦何如?上曰,亦一樣矣。上曰,大臣入侍,頒敎文持入,可也。致仁曰,日熱甚劇,日間聖體若何?上曰,今則脫衣而臥,若束帶則難堪矣。却干·桂,停祗迎,雖出於仰體之意進湯,尤是仰體之道矣。上曰,香薷入於湯劑則似涼矣。以楷進伏奏曰,香薷性溫矣。上曰,然乎?昌誼仍請進湯劑,上曰,今明日欲爲行素,而與庚子·丁丑有間,故略進數匙肉羹,而服湯則非矣。致仁曰,殿下寶算,豈行素之時乎?當此極熱,祗迎有命,方切憂迫,及承停止之命,誠不勝萬幸矣。上曰,仲子食鵝肉,而哇之,予則食內腸羹,而不哇矣,仲子賢矣。致仁曰,仲子無異於楊·墨矣,豈可引喩乎?翼謩曰,辭敎之間,不宜如是也。昌誼曰,殿下之不爲祗迎,勝於祗迎遠矣,願以仰體之道,思之焉。上曰,此言是矣。强進湯劑,仍請診候,上曰,其止之,予不許之矣。仍下敎曰,予七年侍湯,仰瞻一日之內,二次診候矣,予則不若昔年矣。致仁曰,臣等伏見敎文宸翰,果好矣。上曰,壼儀協贊,仲子斑衣之句,非誇之也,恃之也。仍命承旨讀奏敎文,潭讀奏訖。翼謩曰,當行之,典禮,豈可以庚子之權停引喩乎?致仁曰,自遙憶以下文義,亦似未暢,改之則一篇當圓正矣。上曰,卿等於予甚野俗矣。致仁曰,靜攝之中,冒熱勞動,豈不伏悶,而其日臨殿,實是固結民心,同慶中外也。上曰,壼儀協贊之句,所以爲固結也。致仁曰,臣等不任惶恐,而昔年則以稱慶之荐疊,只行頒敎之典,而今則與其時有異,只頒赦下敎之頒布,已過數日,百姓亦莫不聞而踊躍矣。猝然改下,則豈不落莫乎?王言一出,四方傳誦,今若靳允,則有損國體矣。上曰,國初古事,亦當遵守庚子事,況在百年之內,豈不遵行乎?致仁曰,何不遵己亥故事,而必遵庚子也。翼謩曰,赦與敎有間,願守國體而許之焉。昌誼曰,第改敎爲赦則好矣。上曰,朝者下敎悚然二字是矣。致仁曰,實過矣。如果可守之事,則臣等豈敢若是固請乎?上曰,藥房提調持湯劑,更爲入侍。出榻敎上再進湯劑後,仍下敎曰,前則夏間有腹痛,今則不然,此湯劑之效也。僉曰,然矣。上曰,奉審承旨入侍。出榻敎柳脩進伏,上索笠起坐。脩曰,殿內無事,祭物精潔,參奉洪相格齋宿,李敬彬則自鄕未及上來,以假官代差矣。上曰,事體不然矣。命柳脩,書傳敎曰,今聞陵官擧案若此,該曹其宜草記,而許其假官,事體不然,該堂罷職。今無周旋之道,參奉李敬彬與弘陵入直參奉相換,其令卽爲進去,先行禮後謝恩,柳脩書傳敎訖,命先退。上曰,卿等亦退去。僉曰,願速許一字之改焉。上曰,雨澤不下,故尤如是矣。致仁曰,因大臣之固請,許之爲敎則實幸矣。翼謩曰,旣藏之樂,請復雖大,此則節目問微事,何可持難乎?上曰,諸道幽鬱之類,則亦欲疏釋矣。致仁曰,改此一字,則幽鬱之類,自當疏釋矣。上曰,今則卿等之心,尤緊於請樂矣。致仁曰,若可守而守之,則臣等固當仰贊之不暇,而今則名雖敎文,實則無異赦令。臣等所慨然者,以其名實之不相同也。上曰,必也正名乎?致仁曰,然矣。上曰,爲此則設科諸節,亦當爲之矣。致仁曰,安得不設科乎?儒生已聞下敎,方踊躍云矣。上曰,雖不頒赦,豈可使之落莫乎?潭曰,三大臣縷縷仰懇,爲國體,爲邦慶,特許兪音焉。上曰,難矣。卿等有此意,故不雨矣。致仁曰,上下情志相通然後,大地之氣和,天地之氣和然後,雨乃降矣。翼謩曰,雖不敢質言,而有導迎和氣之理矣。上命注書入傳敎,賤臣翼運承命持入,命承旨改書敎字,以赦字。上曰,儒生輩必聞而大喜也。致仁曰,然矣。上仍命書傳敎曰,豈特昨諭?朝亦諭矣。考庚子之日記,微忱切於今年,悚然二字,其豈泛然。今日諸大臣之固請,實是料表,雖然,觀其景像,其意有倍,藏樂臨殿,靳其一字,君臣相持,非九經章,體群臣之義,豈特此也?予雖意深,旣稱受賜,則同囿之典,終欠思囹圄之菀結,亦豈仰體施恩之意耶?赦之一字,予心誠難,旣以爲此,必也正名,特允三公之請焉。又命書傳敎曰,予有所執,群心難遏故,旣已强從,若此之後,何作階梯?此亦應行事,詩旣云,濟濟多士,文王以寧,古都應製,亦有此,正問父老之華髮,半先朝之遺民者也。仰依已己亥故事,當親臨庭試於春塘臺,赦文亦諭,豈特慶不逾年?以九月內,擇日擧行,武科初試,取三百人,猶在藏樂之年,軒架等節,不必擧論。致仁曰,如此則當爲卽日唱榜矣。上曰,然矣。於建明門內爲之則如何?致仁曰,差備至近之地,雜人之充溢,亦可悶矣。翼謩曰,於舊闕策士,當用樂矣。上曰,左相憎矣。上曰,旣不臨殿,亦示予意,再明日百官加,宗臣順義君烜,中官李國恒親授,以示予意,此亦節約之意。出傳敎致仁曰,當此慶忭之時,不爲臨殿,下情缺然矣。上曰,是何妨也?致仁曰,禮判旣已罷職,所帶將任,何以爲之乎?上曰,姑勿出代,可也。大臣先退,潭曰,今此赦文,當入之於編次乎?上曰,置之。諸臣以次退出。
戊子六月二十八日酉時,上御集慶堂。大臣·備局堂上引見入侍時,領議政金致仁,左議政韓翼謩,右議政李昌誼,漢城判尹李景祜,兵曹判書韓光會,行副護軍李章吾,戶曹參判金時默,吏曹參判金鍾正,執義洪檢,校理申光緝,左副承旨洪樂仁,假注書韓德厚,事變假注書卜台鎭,記事官朴道仁·金致九,以次進伏訖。上曰,承旨先讀禮曹科擧草記,樂仁奉讀。上曰,以九月二十六日擧行事,書于草記下,又命讀陳賀儀註草記訖。致仁曰,日熱如此,聖候若何?上曰,難矣。致仁曰,寢睡·水刺之節,亦何如?上曰,一樣矣。致仁曰,當此聖上閔旱之時,臨殿行禮,臣豈敢固請,而權停行禮,下情缺然,雖以軒架事言之,決不當靳持矣。翼謩曰,今番慶禮儀節,太暑,將不成樣矣,實爲缺望矣。昌誼曰,今此賀儀,旣以仰謝爲敎,關係尤重矣。上曰,二品以上問安足矣,旱氣如此,難作豐豫之事矣。翼謩曰,不當爲之事,張大爲之,是謂豐豫,而今此賀儀,豈曰豐豫乎?上曰,禮堂誰也?致仁曰,判書罷職,參判在外,只有參議朴道源也。上曰,雖因所重,而下敎已示飭勵,方有擧行之事,不可無宗伯,初下敎安徐,從重推考,牌招察任。出傳敎致仁曰,旣已還寢,則前者所帶職,自當仍任矣。上曰,守禦使申晦承牌後,傳敎初密符。出傳敎上曰,武臣亦付職耶?致仁曰,堂上宜擧行矣。上曰,旣有此命,文武何異?武弁堂上,一體付軍職。出傳敎上曰,予豈勸也,而旣已行禮,則今日臣子,其孰不參?敍用諸臣,未付軍職之類,令該曹一竝口傳擧行。出傳敎上曰,飭亦行,前參判南泰著敍用,其令該曹,一體付軍職。出傳敎上曰,當炎行禮甚難,但願斑衣於前,不願受賀於庭,世孫行禮,置之,何如?致仁曰,近以日熱,或停講筵,而世孫不參,則群情尤抑鬱矣。日出前,早爲行禮,好矣。上曰,以月廊擧行乎?致仁曰,以此已分付矣。上曰,更點近則勝矣。傳漏軍,曾飭騎曹,佩他人戶牌來者亦有矣。致仁曰,所當嚴飭矣。翼謩曰,此是兵曹責望矣。上曰,太平無事之時,尤當戒嚴矣。昌誼曰,重門擊拆之言,當念之矣。上曰,今年旱炎,曾所未有。予雖脫衣而臥,猶難,卿等,何以堪之?今日之熱,稍勝於昨,故特念卿等,雖暮,爲次對矣。致仁曰,念及臣等,實感聖恩矣。上命讀關西雨澤狀啓,樂仁讀訖。上曰,其處雨多來矣。致仁曰,西路有大水處,而三南及近畿,頗旱云矣。上曰,廟謨爲之,可矣。致仁曰,當此極暑,不憚酬接,診筵纔罷,特命次對,而備堂不進者多,事甚非矣。實恙外,懸病諸堂,一傡從重推考,何如?上曰,依爲之。出傳敎上笑曰,再明豈不入來乎?卽聞蟬聲,勝於臺諫之聾而啞矣。臺諫何等華職,而近則謂之苦銜,以規避爲事矣。翼謩曰,聖敎至此,臣嘗有憂歎者,敢達矣。言路,國之血脈,而近來全無臺風,實爲同矣。昌誼曰,僚相旣奏矣,而一步臺地,不肯入之,誠非細慮矣。上曰,近來亦有傾軋者,甚不美矣。致仁曰,古今判異,誠可悶也。翼謩曰,殿下第當和顔色,以開言路,則爲臺臣者,進不徼福,退不畏誅,自可勸懲,宜有假借虛受之道矣。上曰,然而臺體,則自當盡臣分矣。昌誼曰,殿下若許復樂臨殿,則此亦來諫之道也。上曰,近來黑髮,多生於腦後,此是建功之效耶?仍命詳見。致仁曰,近瞻尤分明,不勝慶幸矣。翼謩曰,實爲稀貴矣。昌誼曰,殿下血氣旺盛,黑髮多生,誠爲慶幸,而不過用思慮,則黑髮,尤多矣。上曰,此言是矣。致仁曰,百爾思之,其日賀儀,不可不備矣。翼謩曰,臨殿許樂,則有光聖德,而臣等屢請未蒙允,莫非愚庸之致也。光會曰,儀文備然後,國體可尊矣。上曰,何關於國體乎?景祜曰,此實關係國體,臨殿藏樂,斷不可已也。上曰,俄者語于惠嬪曰,汝父聞陳賀則必喜云矣。曰,聖敎及於臣父,臣誠感泣。以軒架臨殿之事,大臣·諸臣,旣已陳請,殿下何不念此群情也?藏樂已六朔矣。孝思旣伸,則豈可如是靳許乎?臣父,每問于臣,不勝抑鬱矣。上曰,承宣之父在,則必然固請矣。樂仁曰,樂者,導揚天地之和氣,若作樂則必得雨矣。光會曰,此言誠是矣。檢曰,臨殿作樂,實是上體下副之道矣。光緝曰,六朔藏樂,已伸孝思,當此邦慶,大禮隔日,不用法樂,非但廷臣之抑鬱,擧國臣民,皆望允許,而且傳敎中,有仰謝之敎,所重在矣。儀文豈可不備乎?上曰,諸臣雖懇請,許樂難矣。更勿爲之,可矣。昌誼曰,事雖微細,亦關朝體,玆敢仰達矣。守令歷辭,法意不輕,而日前礪山府使李杞齡,豐川府使邊鎭一,不爲見臣而遽然下直,體統所在,不可仍置,兩守令竝罷職,其代,令該曹另加擇差,催促發送,何如?上曰,卿之所奏得體,依爲之。令該曹今日內口傳擇差,過陳賀後,卽爲下送。出傳敎上曰,礪山府使李杞齡,豐川府使邊鎭一罷職,其代,今日內,令該曹口傳擇差,過陳賀後,卽爲下送。出榻敎上曰,再明日不服湯,而以黑團領行禮,則可以表予心矣。致仁曰,下情不爲體念,伏悶矣。翼謩曰,再明進湯一節,尤不可廢矣。昌誼曰,臣等,金冠朝服亦不爲之,則無禮,甚矣。上曰,徐判府來耶?致仁曰,明日肅謝,再明參賀云矣。上曰,蔡濟恭來乎?致仁曰,未及來矣。檢曰,臣自來巽軟,未敢以言責自居,而賀儀隔日,賓對有命。故他不暇顧,章皇出肅,而及登前席,伏承臺聾之敎,誨責備至,臣之除拜,是職爲日亦多則含默之矣。固已自知,臣方慙悚之不暇,而今於下敎之下,尤不勝滿心惶恧,在臣私義,何敢晏然於臺次乎?請命遞斥臣職。上曰,非徒今日臺臣今者引嫌,無乃太過,勿辭,亦勿退待。出擧條上曰,彼臺臣,爲人好矣。臺諫行公久矣。樂仁曰,方有違牌人,過三朔勘處之命,故違牌傳旨,奉置啓板矣。徐有隣·洪檢承牌,宋文載·李養遂違牌矣。上命傳旨持入,仍爲踏啓字。上曰,卿等,旣懇請,再明當許見矣。致仁曰,臣等之請,亦慽矣。不得臨殿·復樂之請,只奉入侍之命,猶爲多幸矣。大臣·備堂先退。樂仁曰,天休滋至,邦慶無前,賀儀隔日,欣忭曷已,黑髮還生,尤爲慶幸。古人有三登延英之語,而臣則逖違天陛之餘,獲瞻耿光,天顔勝昔,至於臣家,則殿下視如家人,歸語臣父,則必感泣矣。上曰,何以勝昔也?命讀湖南雨澤狀啓訖。諸臣以次退出。
上在慶熙宮。停常參·經筵。
宣懿王后忌辰。
李在簡啓曰,大司憲兪漢蕭未肅拜,執義洪檢呈辭,掌令李秀逸·韓鏶,持平李思祚在外,一員未差,今日以監察茶時之意,敢啓。傳曰,知道。
藥房都提調李昌誼,提調韓光會,副提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。此月當畢,權例在明,此心一倍。嗚呼,今日何日?罙切于中,氣何諭乎?
中宮殿·惠嬪宮,口傳問安。答曰,知道。
以承傳色口傳下敎曰,待下敎詣閤。
洪樂仁,以都摠府啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
以備忘記,傳于柳脩曰,方切霈然,太陽照庭,豈曰孝也,豈曰孝也?此予也,此予也。追憶丁丑,此心欲隕,明日行禮,以黑團領爲之,少伸萬倍之心。
以備忘記,傳于柳脩曰,噫,當今年,當此月,雖不臨殿,其若依例行禮,此何孝乎?且追憶丁丑,夢中嗚咽,心若此,依例行之,亦曰孝乎?金石藏於樂院,諸臣朝服行禮,莫云親臨權停,予受則一也。憶庚子而何心?命臣朝服,臨今旱,而抑何心若禮?嗚呼,大小臣僚,知予此意。
以備忘記,傳于鄭昌聖曰,近日朝陰皆然,而今日頗有雨意。其雨其雨之望益切,太陽復照,昨見湖南狀聞之中,靳霈一樣,呼寫之際,陽雖隱而同雲霈然,何敢必也?予自知,予自知。軒懸雖藏,禮則賀也。其雖權禮,禮則賀也。此豈賀時,此豈賀時?意則仰謝,於予豐侈,其欲同慶,於予豐侈,若此而何望霈然,若此而何望霈然?目下其雖得雨,覽湖南得雨狀聞然後,此心可以少舒。此際有此張大之擧,悶旱之中,亦切焦悶矣。
備忘記,今日朝暑特甚,頗有雨意,霈然之望益深,此擧近於豐侈乎?以此用心矣。
以承傳色口傳下敎曰,今日欲見之,見太陽,寧爲休息反勝,三明日入侍。
以承傳色口傳下敎曰,徐判府事使廳注書傳之,今日欲見之如此。故不爲入侍,其若得雨,三明日入侍。
藥房口傳啓曰,卽伏承口傳下敎,則有休息反勝,三明日入侍之命。臣等,誠不勝憂鬱之至,欲雨不雨,一霈尙靳。今玆聖敎,固知出於爲民悶旱之至意,而當此庚炎彌酷,診候之一日間斷,猶爲悶迫,自今至三明,當爲幾許日耶?暫時許診,恐不至於有妨酬接,玆敢冒瀆衷懇,特許臣等持湯劑入侍,千萬伏望,惶恐敢啓。傳于柳脩曰,內局入侍,徐判府事同爲入侍。
以承傳色口傳下敎曰,未及傳香,則早爲之,鄭光漢·金孝大見差處,禮房承旨進,進排官摘奸以來。
以承傳色口傳下敎曰,今日晩到人,知而入侍時奏之,禮房不能,申飭,從重推考。
以承傳色口傳下敎曰,宣傳官一人,自松起廛,至五間水門精不潔,看審以奏。
以承傳色口傳下敎曰,如此,故送宣傳官矣。今始爲之云,如此而何望其雨?當該濬川都廳,令訓將具大將威儀參酌,沙場決棍十度,濬川堂上越捧一等。
以承傳色口傳下敎曰,明日行禮時,國舅·都尉應爲行禮,侍衛置之,前侍衛仍。
傳于柳脩曰,禮房承旨頒敎文,承旨入侍。
以承傳色口傳下敎曰,該房明日,宣敎校正,此然後,當爲之。同副承旨與秋判,同爲入侍,左右捕廳從事官,書拘留罪人姓名以奏。
以承傳色口傳下敎曰,引儀金東覽,故金沇之子,明日致詞官爲之。
兵曹口傳政事,副護軍李慶熙·李宜柱·洪益海,副司直南泰著·徐命臣·李命源·金光默·沈履之,副司果任珹·洪鑰·閔弘烈·金敎材·李普觀·申思運·李堉·李正吾·李東泰·李鎭衡·朴起采·李行源·鄭恒齡·洪秀輔·洪景顔·柳善養·李鎭恒·金會元·李弘稷·南鶴宗·安復駿·尹在謙·李得臣·洪相直·趙重明·朱炯質·李宇喆·韓宗濟·金樂洙·鄭彦暹·趙鼎耉·李奎徽·崔夢嵒·高裕·安正仁·李養遂·洪樂信·洪相簡·閔鍾烈·洪纘海·趙昌逵·李商岳·金熤·鄭昌順·崔益男·徐迥修·奇彦觀·林德躋·李溎·朴大有·金㙔·金蓍耉·李恒祚·金煊·洪相聖·丁範祖·尹錫周·韓光協·鄭文柱·盧廷元·李碩九·吳鉉胄·金埅·崔·宋德基·林鼎遠·李益普·宋霮·崔光璧·李亨元·李益烍·柳義養·金夢華·金載人·鄭景瑞·沈重奎·李級·鄭彦郁·李東遇·李仁默·宋志淵·李祉承。
以寶劍望筒,傳于李在簡曰,興恩副尉爲之。
洪樂仁,以兵曹言啓曰,今此慶科庭試,來九月二十六日設行事,自禮曹推擇,則九月初三日爲吉云。以此日設行,而取人則依下敎,取三百人之意,敢啓。傳曰,知道。
洪樂仁,以訓鍊都監言啓曰,依傳敎,濬川都廳金廷遇,沙場決棍十度之意,敢啓。傳曰,知道。
柳脩,以重修都監儀軌廳·郞廳,以都提調意啓曰,本都監儀軌,今已修正,粧䌙以入之意,敢啓。傳曰,知道。
李在簡,以刑曹言啓曰,張德奉·申仲煒·金必國·金仁遇·姜世哲,不過見欺者,方當大赦,其令卽日處決事,命下矣。罪人張德奉·申仲煒·金必國·金仁遇·姜世哲等,各決杖一百,竝放送之意,敢啓。傳曰,知道。
戊子六月二十九日午時,上御集慶堂。藥房入診,判府事,禮判同爲入侍時,都提調李昌誼,提調韓光會,副提調李潭,記事官李翼運·朴道仁·金致九,判府事徐志修,禮曹判書申晦,醫官李以楷·慶絢·金季良·吳道炯·鄭允說·玄處明,以次進伏訖。昌誼曰,夜間,聖體調攝,若何?上曰,一樣矣。寢睡·水刺之節,亦何如?上曰,亦一樣矣。請進湯劑,上進御後,仍請診候。上曰,其止之。醫官退去。上曰,俄者下敎,聞知否,予當親臨矣。昌誼曰,臣等伏見下敎,不勝忭幸矣。潭曰,原任大臣方在閤外,禮判亦請對矣。上曰,判府事徐志修入侍。出榻敎禮曹判書申晦入侍。出榻敎賤臣翼運,承命偕入進伏訖。志修曰,庚炎極熱,聖候若何?上曰,若在洪爐中,而猶不甚難,似氣衰而然也。志修曰,氣好故然矣。當此史牒所無之慶,特垂群下之情,許其臨殿,不任慶忭也。上曰,卿已爲聞之耶?志修曰,臣若聞之,而大扺親臨然後,庶可見乾坤合德,天地交泰之盛化也。上曰,乾坤合德之德,誠過矣。卿以爲,合德而交泰云乎?過矣過矣。晦進伏曰,閤外,伏見下敎,臣等之心,猶爲不足,而比之昨日忭幸,亦萬萬矣。第黑團領之敎,尤是無前例之事,凡諸陳賀,皆以朝服行之,古禮決不當改也。上曰,臨殿亦足矣。朝服則豈不張大乎?志修曰,朝服與團領,元無張大之別也。晦曰,今番行禮,是爲仰謝之事,則體面至重,殿下當以靡不用極思之,群下亦以此奉行,宜矣。昌誼曰,禮官之言,誠是矣。上曰,其言則果是矣。潭曰,毋論朝服團領,初無分數之別,而但於用處,各有攸當也。上曰,佩玉鏘鏘,於予爲樂矣。志修曰,夏禹氏,聲爲律,身爲度,然則當無言乎?上笑曰,其言則原任果善喩矣。予亦無盡矣。晦曰,雖頒敎,親臨時,則例是朝服也。況賀禮,則原無黑團領之事矣。上曰,只是仰謝之事故,予受之,而朝服終涉張大矣。昌誼曰,殿下亦知仰謝之爲體重,而何爲有此敎也?志修曰,張大與否,不係於此,只當遵禮行之,好矣。晦曰,事事不足,臣未見其張大之嫌也。上曰,朝服華服矣。左徵角,右宮羽,非樂而何?晦曰,禮服也,非華服也。何必曰,樂也?昌誼曰,大臣·宗伯之言,甚切至矣。團領下敎還入,改以朝服書出焉。上笑曰,去佩玉則可乎?志修曰,豈有去玉之朝服乎?上笑曰,殆同絶索之傀儡也。命還入下敎。仍曰,今乃怳然大覺。今番不用朝服,九月着絳紗袍,可乎?昌誼曰,聖念及此,不勝欽仰。上命更書傳敎曰,今朝下敎,豈特悶早?勿論權停與否,意蓋深矣。入侍大臣·宗伯,非特固請,怳然思之,卽在一年之內,今雖若此,唱榜若何?旣許其請,其初下敎置之。上曰,藥房提調持湯劑,更爲入侍。出榻敎上再進湯劑後,光會曰,摠管具允明不爲行公,合有變通之道矣。上曰,今聞兵判所奏,摠管綾恩君,以定式撕捱云,不無所執,許遞,殿座在近,其代,以興恩副尉鄭在和除授。明日侍衛,亦以前日侍衛擧行。靑城尉以預差爲之,其代,以國舅爲之。出傳敎藥院提調先退。潭落後,上曰,與法殿有異,明日受禮時,禁軍衛士,只入直擧行。出傳敎又命書傳敎曰,諸葛之表,旣云內豎而差等乎?昔唐陽城,勸諸生以歸覲,而有三年不歸覲者,故斥之。噫,昨日百官加敎若何,而爲其子者,開此敎,其何逾時?卽有其父,而夷然恬然,此等夏日不爲此,此奚比三年不歸覲者乎?中官韓聖揆,令內侍府刊名,雖若此之人,少知孝理之義。上曰,同副承旨與秋判及左右從事官入侍。出榻敎賤臣翼運,承命出來,偕入復命後退出。
戊子六月二十九日午時,上御集慶堂。禮房承旨,右副承旨,同爲入侍時,右承旨柳脩,右副承旨李在簡,假注書韓德厚,記事官朴道仁·金致九,以次進伏訖。上命禮房,讀進排官擧案,脩奉讀。上曰,有假官何也?脩曰,有故而以假官塡差云矣。上曰,今日此擧,予豈受也?意在仰謝,則爲臣子,焉敢若此?三處若此,其何謂他?只問者,下敎不參,於此,何顔入庭?以假官懸錄處,本官員皆汰去,今番歲抄,亦勿論。出傳敎上曰,徐來修誰也?在簡曰,徐命彬子也。上曰,尹勉遠誰也,尹勉升族乎?在簡曰,勉升兄也。上曰,李善海誰也,李福海之族乎?在簡曰,福海弟也。上命下番翰林金致九,讀頒敎文訖。又命右副承旨李在簡,更讀頒敎文。上曰,本朝二字,改以我國,七十二字,改以到此,可也。在簡改書畢。上曰,嗚呼,今者此年此擧,卽仰謝昔日不敢踰年故也。且羲經,豈不云乎?乾坤交則泰,不交則否,今日擧措,其曰交乎,反交乎?豈爲臣僚,有欠仰謝?雖然瞻望其座,予心何抑?若問儀仗,昔予不爲,大臣苦請,予有所守,曉來忽覺。今之靳雨,無乃由予。且怳然大覺,特命烏袍行禮,若此則丁丑餘懷少伸。今予强行示意,雖不坐於舊殿,受百僚之行禮,比諸權例,卿等從何者乎?況子曰繪事後素,吁嗟,諸臣,欲隨君而行禮乎?着朝服而權例乎?從此以後,仰謝之意,團圓方寸之懷,庶伸明日頒赦,當於時御延和門外祗迎處爲之,其將親臨,上告下布,庶可伸矣。吁嗟,此心,其亦不虧,頒赦文,旣已校正以下,其令儀曹,依此擧行。出傳敎上曰,特書祗迎處者,意蓋在矣。在簡曰,親臨有命,下情伏幸,而烏袍下敎,實爲抑鬱矣。脩曰,世孫着絳紗袍,則諸臣烏袍,多有難安之端矣。上曰,予着衮服,則世孫豈着絳紗袍乎?在簡曰,邦家典禮至重,大臣更當,仰達矣。諸臣以次退出。
同日未時,上御集慶堂。秋判·左右捕廳從事官,同爲入侍時,刑曹判書洪重孝,同副承旨鄭昌聖,假注書韓德厚,記事官朴道仁·金致九,左捕廳從事官許淳,右捕廳從事官沈應昌,以次進伏訖。上曰,秋判持入秋風月文案乎?重孝曰,然矣。上曰,雖値齋戒,當爲赦令矣。命承旨讀文案,昌聖讀未半。上曰,加辜限何意也?重孝曰,載於大明律,附例其法,雖辜限外,若傷處未平常,而情眞事實者,方擬死罪,而奏請定奪云矣。上曰,若擧論於辜限外,則人誰得生乎?附例不過補其未備者耳。仍命承旨,更讀一遍訖。上曰,此卿之議讞乎?重孝曰,然矣。上曰,善爲之矣。重孝曰,臣是法官,而辜限是大關節故,必欲堅守矣。上曰,此律官之過也。過辜限者直放乎?重孝曰,不成獄時,則或如此而今則獄案已成,考覆以奏,不可直放矣。亦有應行之例,或以減死論,或刑配,從輕重爲之矣。上命承旨,書判付,金東伊傳生議。仍令道臣,以辜限外律擧行。上曰,前道臣非矣。若用加辜限之律,則以他病死者,皆償命矣。重孝曰,小限十五日,大限二十日,古人定制,有深意,加用十日則爲三十日也。一朔之內,豈無以他病死者乎?聖敎誠然矣。上曰,時囚案持入乎?重孝曰,然矣。上命承旨讀奏,至金道弘名。上曰,此人累入,誠不測矣。自補廳移來乎?重孝曰,此皆捕廳所送,而在捕廳則承服,移送秋曹則一變其辭矣。上曰,僞造紅牌者,何以捉得乎?重孝曰,或因僞造加資帖而現露,或因方伯·守令見本土出身時,紅牌中安寶殊常者則捉之矣。上曰,僞造人多捉則部將加資乎?淳·應昌等曰,未也。上曰,先問囚徒,其中張德奉·申仲煒·金必國·金仁遇·姜世哲不過見欺者,方當大赦,其令卽日處決,末梢直囚一人,旣聞輕囚,何待來日?今日先放事,分付。出傳敎重孝曰,此等罪人,曾有聖敎,絶島爲奴矣。上曰,輕犯五人,今日內,決放,可也。重孝曰,非但僞造紅牌,而紅牌中御寶,亦僞造故,所犯甚重矣。上曰,此皆見欺於人而買賣矣。僞造御寶何樣?重孝曰,或以蠟,或以木爲之矣。上曰,頃年鄭益河,於此等罪人,仔詳處,決多全活矣。昌聖讀至次同名。上曰,長兄侵辱之罪,明日可入赦典乎?重孝曰,似當蒙放矣。上曰,卿意是矣。善任皐陶之責矣。輕囚亦皆今日決放,可矣。重孝曰,向來朴天起酌處時,臣出閤外,持文案入來,則諸臣諸宰,已先退矣。殿下獨與一秋堂,斷一死囚,臣於伊時,不勝私心之惶悶矣。俄者亦有大臣入侍,而殿下又許先退。只令臣入侍,有此判付,而好生之德,溢於辭敎,臣誠欽仰。然斷獄是何等重事,而殿下每與一秋堂決之,恐非生殺人,與國人共知之之義也。事面,如何?故惶恐敢達矣。上曰,此非如此之事,加辜限,是法外,予何必詢問,卿何必如此也?仍顧秋判下敎曰,予已下敎,而以卿之故,知典僕輩,欲奪江民氷利者,誠無狀矣。以卿之處置,故予怳然覺之矣。處分之後,氷契者,皆破散乎?重孝曰,臣推捉首事者,刑配後,頗沮縮矣。今則處分一下,渠何敢復萌此心?皆已散落云矣。旣承下問,敢此仰稟矣。日前判付初下時,三大臣亦聞之,欲爲仰達,而伊時入侍頗久,故未果矣。今於判付之下,猶有未審擧行者,敢稟矣。下敎曰,氷契勿施云,義烈宮及太學,依前以私氷進排,而只氷契打破乎?上曰,氷契勿施者,卽勿復進排之意也。契人輩,依托進排,而奪江民之利,故命勿施者也。重孝曰,旣因言端,臣敢盡達矣。臣亦從前,以私氷爲犯禁矣。今番事出之後,使律官,遍考法文,則元無私氷禁條,蓋聞沿江私氷三四十處,自國初有之云。不然,盛暑生鮮,何以得達於京江乎?上曰,然矣。藏氷不足,則朝家亦有貿用私氷之時矣。重孝曰,以此言之,則朝家不禁私氷,而典僕輩,托以待士,欲盡禁沿江私氷,而渠輩作弊,將設氷庫,而盡奪江民之利,豈不可痛乎?所謂氷契,典僕六七人,入之,義烈宮屬只數人入之,其餘皆京中無賴輩結倘,托以進排,遍行江上,勒奪私氷,自取其利。故臣痛治之,其初則典僕輩首唱爲之,尤可過甚,卿宜痛禁之也。凡事必欲上裁,蓋有意矣。重孝曰,輕囚旣命今日放釋,臣當往本曹開坐矣。上曰,速退擧行。爲重孝先退,□□□爲人好矣。引命從事官進窓外,淳·興昌進伏。上曰,左捕廳時囚幾人?淳曰,三人皆牛馬賊矣。上曰,大將誰也?淳曰,李殷春也。上曰,右捕廳時囚幾人?興昌曰,四人牛馬衣服賊矣。上曰,大將誰也?興昌曰,鄭汝稷也。上曰,多贓者不可論,而輕者放送奏之,可也。淳·興昌先退。昌聖曰,臣入來時,伏聞有親臨行禮之敎,□□慶幸,但前後諸臣,以樂陳達,未蒙允許,實爲抑鬱。今當古未有之慶,萬姓欣喜,可謂千載一時,豈可無樂乎?樂者,導達和氣,人和氣和,天地之應至矣。明日作樂,則少伸臣子之心而書之史冊,必有光故,敢達矣。上曰,置之。爲參賀班,在鄕人亦來乎?昌聖曰,李心源掃墳後卽來而□他餘鄕人,誰敢不來乎?俄有延和門殿座之敎矣。延和旣非正門,前後無此門受賀之例,邦家大禮,豈可苟且行之乎?不□□□雖出於惟昔之孝思,事面終涉如何矣?上曰,追憶庚子。嗚呼,□□□殿若□□而行禮儀文,若何?況於世孫行禮,多有掣肘之端,承旨先拜,將無故,心諒焉。承宣旣奏,明日頒赦,當於崇政月臺爲之,以此,分付儀曹。明日殿庭儀仗,以法駕擧行,三嚴卯初二刻,單嚴擧行。世孫自□□門行入,二嚴後,春坊官員待令資□□□敎。上曰,大駕儀仗,法駕儀仗多少,何如?知入。賤臣德厚還奏曰,大駕儀仗多,而法駕儀仗少矣。上曰,禁軍入直下敎中,其他侍衛,以入直擧行者,卽扈衛軍官,有廳軍額也。非月臺上侍衛者,以此一體,分付。世孫東月廊小次事,依前下敎,擧行。當於資政東挾往來,亦爲分付,陪衛禁軍置之。出傳敎上曰,此時守令,豈可若此,況夫馬中路淹滯?礪山·豐川守令,其令今日內,卽爲辭朝。出傳敎諸臣以次退出。
上在慶熙宮。停常參·經筵。
自昧爽至卯時,有霧氣。
李在簡啓曰,大司憲兪漢蕭呈辭,執義未差,掌令李秀逸·韓鏶,持平李思祚在外,一員未差,今日以監察茶時之意,敢啓。傳曰,知道。
藥房都提調李昌誼,提調韓光會,副提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。一則仰謝,一則俯循,心則一倍,明日入侍。中宮殿·惠嬪宮口傳問安。答曰,知道。大殿親臨陳賀罷後,政院·玉堂·藥房口傳問安。答曰,知道。世孫宮,政院·玉堂口傳問安。答曰,知道。
吏曹口傳政事,檢閱單柳德申。
柳脩啓曰,檢閱柳德申,旣已付職,卽爲牌招,何如?傳曰,允。
李在簡啓曰,赦典依舊例擧行事,命下矣。未承受推考傳旨,自本院爻周之意,敢啓。傳曰,知道。
以承傳色口傳下敎曰,守令如有上京者,皆令進參賀班。
傳于李在簡曰,中官傳旨誤傳,當該中官,從重推考傳旨,勿施。
以承傳色口傳下敎曰,渠雖狹矣。追昔而下敎,方泰輿,依前入侍。
敎中外大小臣僚耆老軍民閑良人等書。王若曰,今年何年,前月何月?仰惟庚子·甲辰·庚戌·丁丑四紀臨御七十五歲。誠是萬萬料表,誠是萬萬料表。若問于古,漢有甲寅·乙卯,且問于今,我國乙亥·甲戌。一歲藏樂,不過追慕,何伸微忱?一月淡服,其亦儀文,是豈孝哉?前月雖過,予心若新,其旣義起,抑何古有?此時此禮,非樂非强。嗚呼,己卯,奏于孝昭殿,此實仰體慈意也,而只誦順矣之文,莫聞歡喜之音。亦有奏殿,其後到此,此誠料表。今至十年,豈夢想期?望七執贄,乾坤復圓。暮年爲宗國攸依,全在翟衣之復見,壼儀叶贊於中,沖子斑衣於前。此宗社之慶,萬民之幸。雖於此際,一倍興懷。興懷者何?壬午·辛卯也。其猶奇者,昔之困敦,卽在十歲之內,今之困敦。亦在十年之中,隨事興懷,誦歲仰慕,此豈予乎?寔荷保佑,旣受乎賜,何無仰謝?旣欲仰謝,何踰此年?且此中亦有深意。以予之拒,諸臣之徒抱抑鬱,今至十五載,一向固執,臣僚之情禮儀文,將伸於何日?雖然唯伸於仰謝,鍾鼓仍藏,樂院,遙憶昔年,不忍陞坐崇政,只行于此,少伸此忱,殿闕一也。情禮無虧,玆於本年孟秋初吉曉頭,先告廟社,共朝大庭,布示中外,將欲咸囿,何惜節目?旣受賜於蒼蒼,宜同慶于元元,百官加與中外赦典,依舊例擧行,代加亦一體爲之。於戲,此豈樂爲?仰推昔日,霈澤同流於國中,大有深祝乎八域。故玆示諭,咸須知悉。御製
有政。吏批,判書鄭弘淳未肅拜,參判金鍾正進,參議李海重進,右承旨李性源進。吏批啓曰,本曹佐郞李顯永呈狀內,身病甚重,勢難察任云,依例改差,何如?傳曰,允。以洪良漢爲大司諫,以李秉鼎爲持平,以尹養厚爲司書,以洪樂性爲知春秋,以閔恒烈爲刑曹佐郞,以李鎭衡爲泰川縣監,以金鑧爲孝陵別檢,百官加下批。右承旨柳脩,今加嘉善加資事承傳,行左承旨柳脩,右承旨李性源。
兵批,判書韓光會進,參判李重祜病,參議李宜老病,參知趙台祥病,右承旨李性源進,以申鏶·李道爕·李光錫爲五衛將,以慶成運·李秉三爲武兼,以崔九彬爲阿吾地萬戶,舊乫坡地權管單朴宗郁,雲頭里權管單李興泰,副護軍徐行德·南舜喆·朴基煥·尹光億·李泰燁·申晣·李邦五·金燧·韓光濟·李榮·梁世純·具大勳,僉知二單梁厚澤·廉夏柱,以李慶熙爲北虞候,文兼望黃德彬·金基正·魏興祖,玉江萬戶望金九器·成德潛·崔極樞。不用
以文兼望單子,傳于洪樂仁曰,文兼豈有此人?具㢞除授。
傳于李性源曰,道路事知金福起,己卯鳳頭,玉江萬戶除授,事知有闕,代別監金興福除授。
以備忘記,傳于李性源曰,庚子承傳色,卽李仁栽也。其孫延壽長,一體百官加親授,以示予憶昔年。
備忘記,海運君槤,今番獻官永差,可謂有祖,只有此人,其子特爲懸註調用。
李在簡啓曰,執義洪檢,獻納沈觀之,正言姜游,今日參班後,不爲傳啓,直爲出去,事甚未安。竝卽牌招,何如?傳曰,允。
以備忘記,傳于洪樂仁曰,今日此禮,古豈有哉?寶差備朴敏采·延壽長,挾侍吳浚謙·金德九,各孰馬一匹,中宮殿承傳色金景浩·申宅夏,亦賜熟馬一匹。世孫宮挾侍金壽賢·金興福,印差備田一成,亦賜半熟馬一匹。大殿·世孫宮侍衛人,令該曹米布題給,大殿司謁·司鑰,中宮殿·世孫宮司鑰,各賜弦弓一張。
以備忘記,傳于洪樂仁曰,七十五歲臨殿行禮,古豈有哉?其雖末節,亦樂予意。況壼位挾贊於中,沖子斑衣於前,今日諸臣,亦幾聞耶?大殿·中宮殿·世孫宮差備人·禮房書吏,何待上言?其皆依近例,從自願免賤。
以備忘記,傳于洪樂仁曰,今日鳳頭人李益福,卽是同一,令該曹一體待窠擧行,自嘉禮例,前年奏道路人朴世福待窠事,知兼司僕備擬。
李性源,以禮曹言啓曰,太廟展謁,每年春秋,定式,取稟矣。今秋展謁,當爲稟定,而聖候方在靜攝中,推擇日子,有不敢循例仰請,何以爲之?敢稟。傳曰,此心憧憧,以待下敎。
傳于李性源曰,吏·兵批承旨持歲抄,待下敎入侍。
傳于洪樂仁曰,秋判同爲入侍。
鄭昌聖啓曰,刑曹判書洪重孝,依下敎來待矣。
傳于李性源曰,騎判留待承旨入侍,同爲入侍。儒臣持孟子第三卷,同爲入侍。
傳于李性源曰,入侍。
江華留守鄭尙淳疏曰,伏以,崗陵之算望八,舟梁之歲滿十,慶冞往牒,歡均中外。臣旣職忝居留,班視內秩,凡有抃賀之節,輒效蹈舞之忱。矧今邦慶無前,癃躃俱起,顧臣義分,尤宜卽日登途,與覩盛擧,而第臣七耋偏母,素患痰癖,已成貞疾,平居凜綴,寧日恒尠。重以海島瘴濕,當暑轉甚,衰老筋力,受傷偏深,仍成毒痁,跨閱兩朔,寒熱迭攻而眞元以之銷鑠,寢啖全廢,而神息從以迷錯,補瀉俱難,症形沈重。扶護惟臣,藥餌惟臣,顧此情理,實無晷刻離捨之勢。今當縟儀之誕擧,獨阻大庭之咸簉,雖因情私之至切,自知罪戾之難逭,瞻望雲天,惟有隕越。伏乞聖慈,諒臣懇迫之私,治臣闕禮之罪,以肅朝綱,以安微分,不勝萬幸。答曰,省疏具悉。卿其勿辭護焉。
掌令李秀逸疏曰,伏以,臣於前月,忝叨諫職,適參賓對,自損臺體,致勤嚴敎,得蒙譴罷。歸伏鄕廬,杜門省愆,而忽於千萬夢寐之外,恩敍卽降,繼又有柏府除命,馹召遠辱,臣誠惝惶震惕,莫知所以措躬也。顧念臣之罪罷,未經旬月,濫蒙洗拂之恩,有此收召之擧,臣感激恩私,涕淚交零。揆以義分,固當章皇登途,少伸螻蟻區區之忱,而第念臣之情私,有異他人。臣之老母,今年八十有二矣。年旣大耋,病又癃痼,居常凜綴,不離牀席,適當極暑,又添毒感,食飮專却,氣息奄奄,目今所見,實有朝夕難保之慮。臣方左右扶將,焦遑罔措,雖欲含恩畏義,趲程趨赴,而顧臣情理,萬無跬步離去之勢。況於數百里之外,非一二日往還之地哉?虛辱寵眷,坐犯違傲,旣是臣分之所不敢,離捨病母,遠赴召命,亦爲私情之所不忍,以此以彼,臣之情勢,萬萬惶懍矣。玆敢以煎迫之私,仰暴於黈纊之下。伏乞天地父母,俯垂諒察,亟削臣職名,因治臣違逋之罪,以昭法紀,以便救護,千萬幸甚。答曰,省疏具悉。爾其勿辭護焉。
正言盧聖中疏曰,伏以,臣偏罰憂苦,纔闋月制,柴枯凋杇,自謝世念。不意甄錄之命,及於此際,臣誠感惶摧咽,不知所喩。顧念臣於見職,尤屬廉防,詎容更汚,以思冒進哉?恩召之下,末由祗承,逋慢之誅,固所甘心。且臣父以望七之年,衰病侵尋,寧日恒少,當此盛暑,患感偏重,匕箸減廢,牀席沈頓,區區情私,實難離捨。玆敢冒死陳籲,猥煩天聽,瀆擾之罪,尤無所逃。伏乞聖慈,俯垂矜諒,亟賜鐫削,仍降威罰,得以肅朝綱,以安賤分,不勝幸甚。答曰,省疏具悉。爾其勿辭護焉。
戊子七月初一日卯時,上御崇政殿月臺。親臨陳賀入侍時,行都承旨李潭,左承旨李性源,右承旨柳脩,左副承旨洪樂仁,右副承旨李在簡,同副承旨鄭昌聖,記事官李翼運,假注書韓德厚,記事官朴道仁·金致九,以次侍立訖。上具遠游冠·絳紗袍,乘輿出資政門。脩曰,先四拜,未承下敎,遽請外辦,通禮推考,何如?上曰,置之。仍爲殿座於崇政殿月臺。上曰,軍職及堂下侍衛下去,而世孫先四拜,可也。金東覽請讀致詞,至世孫諱,少俯伏。上曰,有人事而讀聲,好矣。聽讀二十四字,誠孟浪矣。潭曰,如此好日,不當如是下敎矣。上曰,旣已親臨入侍,承旨一體,虎皮一令賜給。春坊官員,亦爲鹿皮一令賜給。出傳敎上曰,都承旨此虎皮,今日可用於軺軒矣。潭曰,恩賜貴矣。上曰,守令皆參乎?樂仁曰,廣州府尹金漢耆已來矣。上曰,世孫方行禮,而爲服色則尤覺長大矣。樂仁曰,天姿夙成,臣民慶抃矣。脩唱笏記,上曰,禮房之爲人質實,而彰義宮事善矣。樂仁曰,其時排闥,臣分當然,而果如聖敎,爲人質直矣。在簡讀御製頒敎文。上曰,右副父子同參矣。兵曹參判入來乎?樂仁曰,以侍衛參班矣。上曰,敎文中沖子斑衣於前,可以感動矣。潭曰,孰不感動乎?上曰,今日諸臣伸禮矣。潭曰,雖許臨殿,不許作樂,群情猶爲不足矣。上曰,樂工必爲悵矣。潭曰,渠亦有人心,豈不然乎?上曰,今予此擧,蒼蒼照心矣。潭曰,殿下仰謝之心,諸臣皆知之矣。諸臣山呼,聲動闕庭。潭曰,此豈非天理人情乎?不勝慶忭矣。上曰,禁軍亦呼矣。樂仁曰,朝臣果多矣。上曰,聞讀太學箋文,他道箋文亦來乎?潭曰,諸道箋文皆來矣。上曰,太學箋文預進捧納承旨·大司成從重推考。出傳敎通禮任希敎告禮畢。上曰,向晩則極熱。故爲諸臣速行禮矣。宣箋官朴志源,多兄弟矣。潭曰,然矣。上曰,噫,今日臨殿,予豈樂爲?此誠古牒罕有,而遙憶國初,追臨庚子,予心何抑,此心何耐?旣勉强而爲此,將表意於來歲,今日禮房承旨,特爲加資。宣箋官朴志源,孰馬一疋賜給,代致詞官金東覽,昔聞其父之聲,今聞其子之聲,予心一倍,特爲陞六,察訪除授。出傳敎上曰,時·原任大臣同爲入侍。領議政金致仁,左議政韓翼謩,右議政李昌誼,領府事尹東度,判府事金陽澤,判府事徐志修,判府事金尙喆進伏。致仁曰,史牒所無之慶,雖不得備禮,少得伸忱矣。東度曰,縟儀載擧,臣民慶忭,聖候若何?上曰,予不臨殿,則行禮必早矣。仍命禮房進前,脩進伏。上曰,已爲加資,當爲戶房矣。更命禮房進前,性源進伏。上曰,今日禮曹草記,雖云此心一倍,旣臨殿而行禮,若不拜于太室,其果孝乎?朔朝月望,亦非偶然。雖展謁,當行於十五日,分付儀曹。噫,其雖登座,何望奉審?出傳敎致仁曰,過處暑未久,不可當炎行禮矣。翼謩曰,朝則雖乍涼,向晚,秋陽尤烈矣。昌誼曰,昨已仰稟,而當炎勞動,湯劑不可不進御矣。上曰,今日豈臨殿服湯乎?置之。東度曰,日熱如此,尤宜進湯,保嗇聖躬矣。致仁曰,常時難以暫時間斷,則當此勞動之時,不可不進矣。陽澤曰,俄有展謁之敎,來頭有事,尤合服湯節宣矣。翼謩曰,許進湯劑,聖躬康寧,則孝思有光矣。志修曰,百官在庭,咸仰進湯,宜體下情矣。尙喆曰,如此大朝會,聖躬過自貶損,伏悶矣。昌誼曰,吉慶之會,下敎宜詳審矣。上曰,藥房提調持湯劑入侍。出榻敎提調韓光會,持湯劑進伏。上進御訖。昌誼曰,所進湯劑,未半貼矣。還內後,蔘苓茶煎入乎?上曰,蔘苓茶一貼煎入。出榻敎上曰,百官加政事,當日爲之。出傳敎上曰,今日此擧,其誠一則仰謝,一則俯諒,禮雖行,此心憧憧,憧憧者何?惟在悶旱,今日豈特朝陰?雨意濛濛,而瞻望雲漢,太陽忽照,何有乎此?此予誠淺,此予誠淺。有霈然之事,無後此心少紓。嗚呼,大小臣僚,莫曰禮已行,其惟諒予意。今觀殿庭,軒懸杳然,莫云一事。微忱庶可伸於此日,而其猶與懷者,亦莫云月臺。是豈庚子所有?罙切隕心矣。出傳敎上曰,今日異於前日。嗚呼,庚子,何望此禮?殿庭侍衛禁軍,扈衛軍官,有廳軍,明日令摠府·兵曹,依中日例,試射書入。出傳敎上曰,六曹亞堂無關乎?潭曰,無矣。上還入大內,諸臣問安後退出。
同日申時,上御集慶堂。吏兵房承旨·騎判·秋判·儒臣同爲入侍時,右承旨李性源,左副承旨洪樂仁,假注書韓德厚,記事官金致九·柳德申,刑曹判書洪重孝,兵曹判書韓光會,副校理徐有隣,修撰趙載俊,以次進伏訖。性源曰,下敎前,吏兵房承旨出去,故小臣代入矣。上曰,都承旨,必以柳脩加資,難安矣。性源曰,必欲遞矣。上曰,承宣之叔,今番陳賀來乎?性源曰,老病不能運動,故未得入參矣。上曰,不料其如是衰矣。承宣之父,優爲拜跪乎?性源曰,僅爲之矣。上曰,金東覽,旣命出六則無祿乎?兵判奏之。光會曰,今方付職,故不至兼祿矣。上曰,致詞善讀矣。樂仁曰,然矣。上曰,今番行禮,寔是料外,而群下則頗爲伸禮矣。性源曰,稀有之慶,不勝歡抃,而儀文未盡備,猶爲缺望矣。樂仁曰,賁飾盛擧,猶爲未盡,慶抃之餘,不能無憾矣。上曰,軒架雖不作,行禮後心,甚悚然矣。有隣曰,日吉辰良,大禮順成,而未聞鍾鼓管籥之音,群情抑鬱矣。載俊曰,樂者,導達和氣,上下情志,以是流通,而今日則不許用樂,已無可及,而伏望俯循焉。有隣曰,今日卽七月初吉,尤異於五六月矣。上曰,雖立春後,今年則難以作樂矣。樂仁曰,臣卽仰瞻黑髮,故往傳臣父,則不勝感祝矣。上曰,黑髮果稀有乎?光會曰,有黃髮兒齒,而黑髮則未見於凡人矣。上曰,秋判筋力,必繼其兄之壽矣。樂仁曰,自奉淡泊,故如是矣。上曰,具㢞爲先敍用。出傳敎上曰,今則成禮,都旨·左旨,其勢誠難。都承旨許遞,其代前承旨魚錫定除授,房順房,牌招察任。出傳敎上命有隣,讀於陵仲子章。上曰,食鵝而哇,難而亦廉矣。有隣曰,避兄離母,有乖人倫,故聖門非之矣。載俊曰,一世許其廉操,故孟子爲世道憂之矣。上曰,秋科武初三百,不小乎?光會曰,小矣。上曰,昨日開坐,幾人放送乎?重孝曰,輕囚六人中,議政府一人,本曹四人,中樞府直囚一人,皆放矣。上曰,辱長兄者放乎?重孝曰,決棍四十而放矣。上曰,僞造紅牌者,何以爲之乎?重孝〈曰〉,昨以國忌,不得用刑,而三人罪輕,二人稍重,皆決棍一百而放矣。上曰,善爲矣。重孝曰,向來以頒敎擧行事下敎時,有徒年以下竝放,而頒敎日,分付事,命下矣。今則赦典已下,而其時下敎,無還收之事,何以爲之乎?上曰,予忘之矣。赦典中從年竝入乎?重孝曰,雖竝入而以特敎擧行,則徒年以下罪人,赦典前爲先蒙放矣。上曰,依前下敎擧行,今日內卽爲知委。出擧條上命讀歲抄,性源·樂仁讀之。上曰,準期不敍·永不敍用,一體書入。出傳敎光會·重孝·有隣·載俊先退。上曰,吏批歲抄中懸註者,依此擧行,點下者寘之,餘皆依例捧傳旨。出傳敎上曰,今番不爲則必多滯矣。性源曰,俄者備忘中,有大殿·世孫宮侍衛人,賞給之命,而停衛各有名色,何以擧行乎?上曰,別監也。性源曰,別監中亦有武藝別監矣。上曰,一體給之,可也。性源先退。上曰,注書出去。開陽門外,皆下鑰新除承旨牌去來,申飭,賤臣傳命還入。上曰,兵批歲抄中點下者,仍其餘依懸註擧行。出傳敎上命讀江華留守鄭尙淳,掌令李秀逸,正言盧聖中疏。賜批後,又命讀金吾·秋曹文書仍秩·放秩·稟秩訖。諸臣以次退出。
上在慶熙宮。停常參·經筵。
李在簡啓曰,大司憲兪漢蕭呈辭,執義未差,掌令李秀逸·韓鏶,持平李思祚在外,李秉鼎未肅拜,今日以監察茶時之意,敢啓。傳曰,知道。
藥房都提調李昌誼,提調韓光會,右承旨洪樂仁啓曰,日吉辰良,賀儀順成,寶算彌隆於八旬,陰化普洽於十載,事曠簡策,慶溢區宇。伏未審夜來,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜。王世孫氣候,何如?臣等,不任區區憂慮,敢來問安,竝此仰稟。答曰,知道。予與世孫,氣則一樣,而望雨之心罙切矣。
中宮殿·惠嬪宮口傳問安。答曰,知道。
以備忘記,傳于李在簡曰,今下弓矢,古豐山萬戶尹師德,撫夷萬戶康佐堯,造山萬戶尹源,水口萬戶金泓等處給送。
以承傳色口傳下敎曰,禮房承旨,內局入侍,同爲入侍。
傳于李在簡曰,左承旨入侍。
李在簡,以都摠府言啓曰,因傳敎親臨陳賀時,侍衛禁軍及扈衛軍官,有廳軍士,別中日試射,請出標信。傳曰,知道。
傳于李性源曰,三院副提調依前。
以備忘記,傳于李性源曰,今已初秋,餘朔只有五朔,而予則若五年。此中若是悶旱,其雨其雨,亦例語,予則心焦。心焦於今年,農事其愆,民依者食,望八攸依,其唯元元。其旱若此,況三庚在近,其若泛忽,於民何,於民何?國依於民,民依於食。嗚呼,望八,此心何耐?初次祈雨祭,以再明擧行。其令明日受香,此時定循常例,三角山左承旨,木覓山右承旨,漢江右副承旨塡差。祭文當製下,明日延和門,當爲祗迎,諸執事另擇。
備忘記,邊將望,久勤不奏,今日下問乃知,當該中官申德龍,越俸一等,日後待窠調用事,分付該曹。
以承傳色口傳下敎曰,宣傳官二人待令,騎馬二匹立之。宣傳官一人往北山,一人往南山,不潔處盡爲修整與否,看審以來,而南山進去宣傳官,仍往漢江,一體看審以來。
以承傳色口傳下敎曰,頃者以濬川之未盡,決棍都廳矣。騎馬一匹立之,遣宣傳官,盡爲濬川與否,看審以奏。
以承傳色口傳下敎曰,濬川司進去宣傳官所奏殊常。故遣中官摘奸,則果是今日不可畢之役,以今日可畢來奏,此則爲都廳而然矣。如是而何望霈然?濬川都廳金廷遇,宣傳官朴光漢汰去,宣傳官代,卽爲口傳擬入。
備忘記,悶旱方切,川渠開斥,亦一事,故令宣傳官看審,則其奏糢糊。故更令中官詳問,其果都廳金廷遇囑宣傳官,宣傳官朴光漢受囑,俱皆欺君。正若烹桑弘羊,事當棍汰,而在在悶旱致潔,竝只汰,限三年勿爲檢擬。
以承傳色口傳下敎曰,都廳及宣傳官代,卽爲擬入,俄者下敎,置之,以此備忘擧行。
兵曹口傳政事,以李周赫爲宣傳官。
傳于李在簡曰,宣傳官一員待命。
傳于李在簡曰,騎馬三匹立之。
洪樂仁,以吏曹言啓曰,理山府使朴弼逵戶奴呈狀內,矣上典,素患風痺之症,當暑添劇,飮啖全却,轉側須人,以此病狀,旬月之內,萬無自力赴任之望,斯速入啓變通云。身病旣如是沈重,則不可强令往赴,依例罷黜,何如?傳曰,依爲之。此時守令,豈可曠焉,其代今日內,口傳擇差,其卽下送,以李光瀷爲理山府使。
李在簡,以兵曹言啓曰,今六月二十七日,果川居幼學權德範稱名人,自興化門入來,差備門外擊錚。依例令攸司囚禁科治,當該守門將鄭翼漢,依定式推考,何如?傳曰,允。
李在簡,以兵曹言啓曰,去夏三朔能麼兒考講時,義禁府都事金履準,宣傳官姜柱箕,一次講不通,一次病不進,殊無勤課,申飭之意,竝推考警責,何如?傳曰,允。
洪樂仁,以吏曹言啓曰,在前頒赦時,例有別歲抄,書入之事矣。今則何以爲之?敢稟。休紙還下
以承傳色口傳下敎曰,三處諸執事,吏曹郞廳,持報府,淸齋與否,摘奸來奏,仍令禁草。
以承傳色口傳下敎曰,三處諸執事,在一處耶,在各處耶?所在處斯速知入。騎馬三匹立之,宣傳官一員待令,開陽門仍留。
以承傳色口傳下敎曰,吏曹郞廳摘奸來後,下鑰近處及三處執事進排官,一竝禁草。
以承傳色口傳下敎曰,招奉常寺官員,明日祭物陪進時,務從精潔事,申飭。
以承傳色口傳下敎曰,濬川堂上往訓鍊院,夜亦留駐,至永渡橋,善爲疏滌後,草記以奏。
以承傳色口傳下敎曰,日旱如此,米廛行首招來,市價低乎,與前無異乎?知入,而如云低下,則爲幾許低下,亦爲知入。
以承傳色口傳下敎曰,如此時,似爲操縱,故何時下敎,而至今不爲待令,當該不飭該署堂上,越俸一等,催促,以承傳色卽爲知入。
以承傳色口傳下敎曰,其間幾爲一朔,旱意謂操縱矣。非但不操縱,比前反勝,該署提調下敎,置之。
以承傳色口傳下敎曰,精神索漠,已下敎而忘之。此後有窠,則洪道明卽爲差除。又下敎曰,昨日玉江萬戶之爲久勤中官,不爲提賞,故下敎矣。有窠與否,知入。
行都承旨柳脩疏曰,伏以,海屋靈籌,已躋八耋,舟梁盛禮,洽滿十載,斯誠陟降之所眷遇,史牒之所未有,縟儀載擧,率普均歡,微忱慶忭,曷有其極?臣於親臨入侍時,猥蒙陞資之典,驚惶隕越。退而靡定,念臣譾劣,最居人下,文質無齊,塵露無補,猥厠緋玉,屢玷近密,偏荷恩顧,恒切愧懼。至若亞卿之列,卽古所彌命德之具,夫豈彷佛於臣身,而亦豈夢想之攸及哉?特以待罪該房,濫被恩典,而揆分量己,終有所慙惶不自安者。矧文皮寵錫,金帶晉秩,異段殊榮,一席洊降,臣是何人,敢當斯恩?噫,嚬笑之愛,明王攸戒,賞不疊授,舊典則然,臣旣承貺心之恩賜,則匪分新資,宜在卽日收回,而知申恩命,繼下此際,雖是節次推陞,顧其職任,長於一院,地望自別,反復自揣,尤爲不稱。玆將肝膈之懇,猥瀆崇高之聽。伏乞俯賜鑑諒,亟命還臣資級,以重賞典,鐫削臣職,以安微分,不勝幸甚。答曰,省疏具悉。今者此命,豈爲卿哉?所重邦慶,卿勿過辭察職。
判府事徐志修箚曰,伏以,天休滋至,邦慶無前,日吉辰良,賀儀載成,上答眷佑,下副顒望,八域歡抃,曷有其極?臣以釁負之蹤,不遑他恤,冒沒進參於舞蹈之列,少伸祝崗之誠,區區下情,不勝慶幸,雖退塡溝壑,無復恨矣。顧臣有罪未勘,訟愆猶深,今若夤緣倖會,仍處城內,偃然若無故之人,則實非臣義之所敢出。玆不得不歸伏鄕村,以竢嚴誅,臣罪至此,益無所逃。伏乞聖明,亟降威譴,以安微分,千萬幸甚。取進止。答曰,省箚具悉卿懇。豈特事往,旣許一忠字,卿之處義,其亦伸也。則卿箚到初意,不欲一章而止,故有此擧云,其命讀,大違所料,一何過哉,一何過哉?予之自恧者,君與相,其若誠孚,卿豈復有此擧?今日之旱,以此觀之,亦予所召,今者此箚,誠萬萬過矣,誠萬萬過矣。君相若此,何望沛然?特遣史官,諭予自恧之意,仍命偕來。予則曰卿入城,然後交泰,而庶可得雨,卿須體小子慇懃之意,安心勿復過辭,卽日入城,用副此意。仍傳曰,遣史官傳諭,仍與偕來。
吏曹判書鄭弘淳疏曰,伏以,陟降垂騭,乾坤合德,華祝齊騰於崗陵,天星載周於舟梁,禮擧大庭,懽均率土。仍念臣卽一僇人耳,杜門息影,念絶當世久矣。每思國恩未報,身名先汚,則未嘗不中夜撫躬,恤焉傷悼,而亦有所自幸者,上天至仁,裁量萬品,從今以往,必不强之以決難冒之職,迫之以不敢應之召。終始曲遂之恩,臣敢仰首而恃之,天官新命,忽降此際,臣誠惝怳怵惕,歷累日而不能定也。噫,臣之事殿下,今已二十有餘年矣。前後匪分之職,率多隨除而膺,不敢爲逡巡占便之計者,祇以受恩罔極,身非已有,竊附筋力之奔走,以圖涓埃之酬報,區區寸忱。亦庶幾天鑑之俯燭,而世路難平,過福生災,畢竟絲毫之無補,徒致一身之狼狽,苟究其由,莫非臣不早斂退之罪也。臣雖無狀,亦是四維中一物,豈忍放倒於此,而殿下聖明,亦何至處臣於廉防之外哉?向來內局之承命,蓋爲嘗藥義重,至若提擧之行公,亦倣先輩處義,而餘外職名,雖係閑漫,一未敢爲承膺之計,則矧玆見叨之職,是何等重任,而豈可一日虛授於如臣滓濊之蹤哉?只緣必遞之銜,縻在身上,法庭呼嵩,百僚咸造,而臣獨頑如木石,迷不知動,論以邦憲,合被重誅。玆敢冒入文字,略暴危悃。伏乞聖明,俯垂鑑諒,亟削臣職,仍行譴勘,以昭法紀,不勝萬幸。答曰,省疏具悉。今者冢宰,捨卿其誰?況憶卿父授此任,卿若思此,豈忍逡巡?大禮當前,其不動而今乃尋章,分義過矣,分義過矣。卿勿過辭,斯速行公。
兵曹參判李重祜疏曰,伏以,邦慶無前,縟儀順成,臣民歡抃,曷有其極?臣於日前,忽伏承騎省寵擢之命,驚惶感激,歷累日而靡定。夫豈有一分承當之勢,而連値淸齋,疏籲無路,適當賀禮。誠切入參,雖不得不冒沒出肅,獲覩盛擧,粗伸義分,而反顧慙恧,益不知所以措躬也。噫,亞卿,峻秋也,特簡,異渥也。若臣者,至庸極陋,文質無當,從前踐歷,涯分已濫。今忽拔之於人望之外,置之於命德之列,若是其不少留難,未知聖明奚取於臣,而有此誤恩也。臣初無才能之可言,又乏勞勩之可紀,徒以出身稍早,立朝差久,曲垂偏覆之私,過加非常之寵,則其爲累則哲而駭聽聞,非細故也。抑臣又有怵然驚懼於中者,臣家本寒素,根植孤弱,荷聖上不世之遇,父子兄弟,竝列華顯,過福之懼,居常懍懍。臣又不才冥升,滾到宰列,一身榮寵,非不赫然,而鶴軒鵜梁,誠實深於不稱,人忌鬼猜,理終底於必覆。陶甄之恩,感祝雖切,盈滿之戒,憂畏實多。闔門聚首,如集于木,斷斷此心,非出飾讓。今若不自量度,乃以夤緣一出,爲盤礴冒據之計,則畢竟顚沛,雖不足恤,其於一世之嗤點,何哉?玆敢不避猥越之誅,悉暴肝膈之懇。伏乞聖慈,亟命收還臣新授職秩,以重名器,以安私分,不勝幸甚。答曰,省疏具悉。特除之敎已諭,今日入侍亦諭,卿之此任,可云晚矣。卿勿過辭察職。
戊子七月初二日辰時,上御集慶堂。藥房入診入侍時,都提調李昌誼,提調韓光會,右承旨洪樂仁,記事官李翼運·金致九·柳德申,醫官方泰輿·李以楷·慶絢·金季良·吳道炯·玄處明,以次進伏訖。昌誼曰,夜間,聖體調攝,若何?上曰,一樣矣。寢睡·水刺之節,亦何如?上曰,似有嘔氣矣。仍索笠起坐,命承旨呼寫祈雨祭文,先三角,書訖。昌誼曰,禮判方亦來詣矣。上曰,入侍。賤臣翼運,承命偕入訖。又命寫木覓山及漢江祭文,命承旨讀奏訖,上命禮房先退。昌誼曰,禮房方以都承旨不入,故爲代房於藥院矣。上曰,然則注書出給祭文,可也。賤臣翼運,承命出入。請進湯劑,上進御後,仍請診候,上許之。泰輿診候訖,退伏奏曰,脈候左右三部度數調均,滑體亦一樣矣。諸醫以次診候訖。所達與泰輿同矣。提調監煎退去,戶房承旨李性源,持歲抄入侍。上命進伏。上曰,幾丈落漏乎?性源曰,七丈矣。上命讀之,韓必壽·金致恭·鄭煥猷·趙圭鎭·李杞齡敍用,李澤遂·李澤徵·李弼成點仍訖。性源先退。樂仁曰,小臣禮房,而明日受香時傳受,不可竝行,何以爲之?上曰,禮房爲獻官,明日傳香,以坐直左副爲之。出傳敎晦曰,一日二日,尙靳一霈,下情悶迫,俄承祈雨下敎,不勝多幸,比之庚戌年,今亦不甚晩矣。庚戌旣是大有之年,而七月旬前,三次祈雨矣。上曰,然乎?然則不甚晩,幸矣。晦曰,臣有耿耿之懷,敢此復啓,藏樂事,五月以前,猶有其說,而今則秋節已屆,過中之中,尤無義焉。願速降兪音。昌誼曰,宗伯之如此固是矣。上曰,禮官不以賀儀之過,而猶此縷縷,誠是矣。昌誼曰,然矣。事過之後,猶復如此,誠得體矣。上曰,藥房提調持湯劑,更爲入侍。出榻敎上再進湯劑後,昌誼曰,日熱方劇,使諸御醫相議,加減,似好矣。上曰,諸醫許詢問,各陳所見。諸醫以次陳達。昌誼曰,事體至重,使兩首醫,更爲議定,何如?上曰,唯。泰輿·以楷更陳所見訖。上曰,建香湯,去香薷·白扁豆,依前煎入。香薷茶一體煎入。出榻敎上命書傳敎曰,房順房,左副·同副換房。書訖,仍下敎曰,李重祜爲兵參,兵房爲相避,故如是耳。晦曰,昨日秋判入侍時,有徒年以下,依初下敎,先爲放送之敎矣。金吾亦有徒年之類,一體擧行乎?敢此仰稟。上曰,一體卽爲擧行,可也。昌誼曰,今此祈雨祭香祗迎之命,實出於我聖上爲民憫旱之至意,凡在群情,孰不欽仰,而第伏念,應天之道,誠實爲主,儀文爲末。殿下若於淸燕之中,潛心對越,則高高上帝,自當有以眷顧,方寸得雨,其理可必。況今診筵,伏承時有微嘔之症,當此酷熱,若又勞動,則靜攝之候,必致添損。其爲憂迫,當復如何?特爲寢止,千萬伏望。上曰,前月二十八日,已不能。今者此命,其豈異哉?而意在爲民,都提調旣已懇請,明日香祗迎,特寢。出傳敎藥院諸臣先退。上命承旨,賜判府事徐志修箚批訖。命持入祈雨祭報府,賤臣翼運,承命持入。復命後退出。
戊子七月初二日巳時,上御集慶堂。右承旨入侍時,右承旨洪樂仁,假注書韓德厚,記事官金致九·柳德申,以次進伏訖。上命承旨,讀都承旨柳脩,吏曹判書鄭弘淳,兵曹參判李重祜疏,仍爲賜批。又命讀諸草記,樂仁讀理山府使朴弼逵改差草記。上命書口傳差出下敎於草記末,樂仁讀史冊曝曬擇日草記。上曰,曝曬雖重,當此悶旱之時,誠非其時,況此年亦非其時,待明年擧行事,分付。出傳敎上命讀祈雨祭祭報府,樂仁奉讀,上起坐聽畢。下敎曰,鄭來謙通淸乎?樂仁曰,今番都政,通淸矣。上曰,吏判批下,牌招察任。出傳敎諸臣以次退出。
上在慶熙宮。停常參·經筵。
韓必壽啓曰,大司憲兪漢蕭牌不進,執義未差,掌令李秀逸·韓鏶,持平李思祚在外,李秉鼎疏批未下,今日以監察茶時之意,敢啓。傳曰,知道。
藥房都提調李昌誼,提調韓光會,副提調柳脩啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮口傳問安。答曰,知道。
李性源啓曰,今日香祗迎時,承旨不可不備員,同副承旨魚錫定,以式暇不爲仕進,卽爲牌招,何如?傳曰,允。
洪樂仁,以都摠府言啓曰,今日入直內三廳武兼禁軍及軍兵等,當爲中日習射,而祈雨祭齋戒相値,不得爲之之意,敢啓。傳曰,知道。
以承傳色口傳下敎曰,先三日旣已捧入後,三日擧行。
又下敎曰,其君步來之時,口尙乳臭之承傳色,高聲前導而來,承傳色,令該府處之,其中禁,延和門外懸之。
備忘記,今日霈然,其於目下,可謂料表,而雖覽畿伯狀聞,餘心憧憧,忽聞風聲,問其風旗,曰以西風,其若今霽,何望周洽?且久旱之餘,其亦用心,其雖西風,且聞霔下,此心少紓,而其猶憧憧,申飭三處,另加虔誠。
備忘記,今予此心,一則追慕,而今當初秋,猶有五朔,何事追慕,何事追慕?一則爲民,而三庚在明,其旱浹月,何事爲民,何事爲民?親製其文,近侍將攝,其雨其雨,漠然漠然,良由一人,民何辜乎?以此心祗迎亦寢,其曰誠乎?兩麥旣登,望深有年,其早若此,何事追慕,何事爲民?命寢祗迎,亦予之愆,得雨間減饍,叩謝蒼蒼。噫,此豈仰體昔年何惜之敎乎?此亦不孝,今日祗迎,依前下敎擧行。噫,望八攸依者,惟在八道遺民,興惟及此,何敢自便,何敢自便?次對亦爲進定於今日。
韓必壽啓曰,今日次對爲之事,命下矣。兩司長官當爲進參,大司憲兪漢蕭,大司諫洪良漢,竝卽牌招,以爲入侍之地,何如?傳曰,允。
趙德成啓曰,大臣·備局堂上,依下敎來待矣。傳曰,引見。
以承傳色口傳下敎曰,宣傳官二員,送于東·西郊,雨勢之如此,使之知入而擇送,不欺君之宣傳官,使之知奏。
又下敎曰,初則一寸矣。俄者雨則一寸如何,極爲駭然。該堂推考,太緩,申飭。
又下敎曰,昨日承旨二人,皆以本職塡祝。
又下敎曰,旣得甘霈,承旨下敎及中官下敎,置之。
又下敎曰,魚錫定下敎,雖置之,而勿爲頒布,有拔字,雖載喉院日記以置,政院拔去後載錄。
又下敎曰,三處敬奉以還之意,申飭。
傳于李性源曰,減饍只大殿擧行。
傳于趙德成曰,宣傳官一員待令,騎馬一疋立之。
韓德厚汰去,代李羽逵爲假注書。
趙德成啓曰,假注書李羽逵,時無職名,令該曹依例付軍職,冠帶常仕,何如?傳曰,允。
卜台鎭偕來,代李師濂爲事變假注書。
傳于趙德成曰,承旨持初六日祭報府入侍。
韓必壽,以濬川司言啓曰,本司都廳金廷遇汰去,代以御營廳千摠趙德濬差下,使之察任,何如?傳曰,允。
又以濬川司言啓曰,濬川堂上往訓鍊院,夜亦留駐,至永渡橋,善爲疏滌後,草記以奏事,命下矣。依傳敎,留住訓鍊院蕫飭,至永渡橋疏滌之意,敢啓。傳曰,知道。
事變假注書卜台鎭書啓,臣敬奉聖批,馳往傳諭于楊州嘯皐地,判中樞府事徐志修所住處,則以爲,臣釁負之縱,不敢偃處城內,冒陳微懇。仍還鄕村,俯伏戰越,祇俟嚴誅,千萬意外,史官跋來,臨宣聖批,十行綸音,旣嚴且溫,仍有偕來之命,此豈負累賤臣所當得者哉?念臣積罪未勘,豈宜冒肅樞銜,而竊計入參賀班,少伸微誠,退伏窮廬,以靖私義,區區此忱。庶蒙天鑑之體諒,則或冀稍賜寬假,俾自追訟愆尤,得有息黥補劓之地,而今不但戒譴之不加。乃反諭以卽日入城,臣狼狽失圖,罔知攸措。恩命之下,何敢稽滯,而冒晝作行,飮暑忒重,頭目昏眩,胃家嘔逆,素患泄症,亦復添劇,委頓澌綴,殆不省事。若非多日調治,實無自力調達之望,違逋之罪,又添一層,伏地悸恐,不知所對云矣,敢啓。答曰,今卿此擧,決知其過矣。旣受其批,亦參赦儀,其難復尋其箚,亦云過矣。噫,今者之賀,其本何?卽由其君,此年以此賀班,卽日尋鄕,予豈特云過?卿祖卿父,冥冥亦將謂何?代爲相,古豈多哉?於卿從兄弟之間初見,其雖果有撕捱之端,七十五歲之輔相,決不爲此。予雖誠淺,許卿一忠字,意蓋深也。豫讓雖戰國之士,以國士報之,況卿乎,況卿乎?今因悶旱,其切焦心,今番仰謝,寔是萬萬科表,三日之內,又得賜霈,予豈附會?其亦料表,其亦料表,此心冞切,此時卿之昨奏,心腹之相,豈忍爲此,豈忍爲此?今日月臺,初頭聞午牌而入焉。聞知申樸直之奏,不覺蹶然而起,以予心猶若此,受此批,若不蹶然,豈三代爲相之道乎?予無他諭,卿須思先卿而諒焉,卿須思先卿而諒焉。更爲傳諭。
持平李秉鼎疏曰,伏以,邦慶無前,縟儀載成,臣民歡忭,曷有其極?臣猥叨華貫,自速過福之災,乍就禁直,遽陷罔赦之科,逬出江干,惟日夕懍悚,不意宥命遄降,恩敎渙釋,繼而有柏府新除,臣誠感惶恧蹙,莫省攸措。噫,臣之伊日引義,亶非獲已,而特敎嚴截之下,不敢荐違前席,震薄之際,未卽趨出,進退失據,釁咎層積。訖今追思,惶愧交切,有不容以聖度之曲貸,薄勘之已經,而厭無苟恕也審矣。抑臣尤有怵焉自悼者,謹拙持身,卽臣家傳,臣父之所以戒飭臣,惟在于斯,而顧穉昧之識,慮事未周,疎率之性,觸處生疣,以至於竟墜庭訓,致勤聖誨,撫躬慙痛,無地自容。當安可憑恃薰沐之私,冒膺言議之責,以益其罪戾也哉?且念國家之擧臺閣,蓋使與廟堂相抗,故大臣子姪,率不得輒居言地。唐·宋故事,我朝近例,可考而知也。則臣於此職,雖微目下情勢,固宜在所必遞矣。玆敢略暴危懇,仰瀆宸聽。伏乞聖明,亟命攸司,重勘臣辜犯,以肅朝綱,俾全微諒,不勝幸甚。傳曰,其章給之。
戊子七月初三日辰時,上詣崇政殿殿庭。香祗迎入侍時,行都承旨柳脩,左承旨李性源,右承旨洪樂仁,左副承旨李在簡,右副承旨鄭昌聖,記事官李翼運,假注書韓德厚,記事官金致九·柳德申,以次侍立訖。上具翼善冠·袞龍袍,乘輿出資政門降輿,步詣崇政殿庭板位。性源·樂仁·昌聖受香出,上祗迎後隨香,步詣興化門。命去傘,仍爲步還,至延和門外時,有政院下人,呼同副承旨魚錫定承牌。上曰,何故今始來也?脩曰,以式暇在家矣。似聞有香祗迎之命,入來矣。上曰,下敎何時,而職在承旨,豈不聞消息?其宜走報,何待請牌?此皆由於國綱寒心之致,開門前坐直承旨,晩到承旨,一倂罷職。其代前薇垣長韓必壽,前承旨李在協,前承旨趙德成除授,牌招察任,房順房。出傳敎上俯伏崇政殿月臺。下敎曰,入直注書往三處祈雨祭所,祭物及諸執事,摘奸以來。又下敎曰,注書推諉乎?汰去。脩曰,似未明承下敎,臣未及提諭,故不敢卽出,而何故推諉乎?賤臣先退。上曰,上番翰林出往摘奸,預備翰林,使之入侍,可也。致九承命退出,朴道仁以預備入來進伏。脩曰,魚錫定家,在東村稍間之故,未免遲滯也。上曰,分疏承旨推考。出傳敎領議政金致仁,右議政李昌誼,兵曹判書韓光會,以次入對。進前奏曰,當此老炎,移時露伏,不勝焦迫,敢請還內。上曰,事彼蒼之道,雖不可固必,而當限午牌還入矣。今番行張大之事故如是矣。致仁曰,湯時七年大旱,豈可以行張大之事而致之乎?此侍臣等之罪也。殿下潛心對越,則自可得方寸之雨矣。昌誼曰,方有症候,聖候康寧,然後可以爲百姓矣。上曰,予雖難矣。剪爪梳頭,且洗足矣。又下敎曰,玉堂皆用謀,臺疏皆聾啞,惟恭順者承旨也。有七十五歲之君,而懷黨心者,烹之,可也。此正是烹弘羊天乃雨者也。賀儀在明,而違牌者亦非臣分也。如此而何望霈然乎?朝鮮無臣也。致仁曰,對越之道,靜以俟之,可也。上曰,此則讀書之士古談也。又下敎曰,予今朝只進雀舌茶,不復進一匙粥矣。致仁曰,今已移時,磚石蒸熱之氣甚憫矣。請速爲還內焉。左議政韓翼謩追後入對。進前奏曰,方待方寸之雨,聖躬不可若是貶薄也。上曰,彼蒼示旱,使予玉成之意也。致仁·翼謩·昌誼齊聲仰請曰,只限午牌,終不允從,此便是固必也。上曰,此非固必也。四十年臨御,不能盡其道,以致如此,今日則予雖茶飮,當勿進矣。翼謩曰,節宣如宜,然後用聖心之道,亦可專一矣。昌誼曰,今則嘔氣症,若何?上曰,曉頭少勝,故亦爲祗迎,下敎矣。平明復微有其氣矣。昌誼曰,昨日煎入香薷茶,進御乎?上曰,予心方焦灼,故亦不御矣。光會曰,卽今大霈,亦限午牌乎?致仁曰,兵判之言甚是矣。卽今漸有大霈之意,請還內焉。上曰,是豈予仰感之致耶?致仁曰,上天賜雨,而猶不還內,則還爲未安也。脩曰,卽今御衣,已多沾濕,漸有大霈之望,而終不還內,甚是未安也。大臣之言誠是矣。連爲近入迫請。上曰,認以爲彰義宮耶?甚質朴矣,甚質朴矣。昌誼曰,若知其質朴而奬許之,則何不用其言也?脩曰,方今固請,臣分之當然,而殿下終不允許,上下相持,豈是對越之道乎?翼謩曰,方寸對越之時,近於取必之嫌矣。上曰,只限午牌耳。命書傳敎曰,以漢光武之心,一日猶然,況一月乎?徒年旣已下敎,其將擧行,何待放未放也?徒年擧行外,啓本置之,此亦正當其時,明日金吾,秋曹疏決事,分付。仍下敎曰,明日大臣·秋判·金吾堂上入侍,疏決,可也。致仁曰,臣等,方差祭官,已爲受誓戒矣。上曰,卿等爲預差,宗班爲實差,可也。疏決,豈可無大臣乎?致仁曰,自卯至午,必爲露伏爲敎,固必中豈有若此之固必乎?上曰,飭躬也,非固必也。脩曰,冒雨露伏,病患可慮,臣則反願雨霽,俾免沾濕之患也。上曰,怪矣。此言太質朴矣。予豈欲聞此言?柳脩甚憎矣。仍卽起立還內。諸臣問安後,以次退出。
戊子七月初三日巳時,上御集慶堂。藥房入診,大臣·備局堂上引見入侍時,都提調李昌誼,提調韓光會,副提調柳脩,記事官李翼運·金致九·柳德申,領議政金致仁,左議政韓翼謩,禮曹判書申晦,戶曹判書趙雲逵,綾恩君具允明,判尹李景祜,副護軍李章吾,開城留守元仁孫,副司直鄭存謙,吏曹參判金鍾正,校理徐有隣,右副承旨韓必壽,事變假注書李師濂,醫官方泰輿·李以楷·慶絢·金季良·吳道炯·玄處明,以次進伏訖。致仁等曰,露伏沾濕之餘,聖體若何?上曰,夏日沾濕何妨,而焦灼悶鬱,誠難堪矣。致仁曰,正是方寸之雨,今則快有沛然之意,誠幸矣。上曰,何可謂之沛然也?今番之雨,可謂得難得之雨也。致仁曰,祈雨初日之得雨,臣等,亦初見矣。翼謩曰,自資政門至興化門步而往還,幸得方寸之雨,忭幸何可勝言?上曰,僅爲解渴矣。致仁曰,步上崇政門,不甚難乎?上曰,下去如建建瓴之勢,而上來則頗難矣。登月臺,頗覺憊困矣。昌誼曰,湯劑方待令,請進御焉。上曰,今日決難服矣。致仁曰,今旣得雨,豈可如是乎?上曰,姑待八方消息,而今番張大,以致久早,故必欲限午時露伏矣。承旨憎矣。反願雨霽,予甚厭聞,不覺蹶然而起也。致仁曰,承旨果質朴矣。翼謩曰,實是眞情所發也。昌誼又固請進湯,上强爲進御訖。仍請診候。上曰,止之。提調·副提調退去監煎,醫官亦退去。致仁曰,旣以得雨間減饍爲敎,則今日得雨,請復饍焉。上曰,待畿甸狀聞,然後可以復饍矣。晦曰,旣以得雨爲敎,則今日亦得雨矣。上曰,今日豈復饍乎?上又曰,報謝,姑待八道狀而爲之,再次亦姑待雨勢之如何,而八域同雨之前,決不可停止矣。上曰,左足痰入,不能屈伸矣。此用氣之致也。致仁曰,勞動過常,豈不然乎?翼謩曰,按摩則好矣。昌誼曰,勞動則有痰候,請命醫官詳察。上曰,置之。自資政門至興化門,幾爲五百步矣。晦曰,幾爲三帿場矣。致仁曰,足部何處乎?上曰,湧泉穴也。上曰,藥房提調持湯劑,更爲入侍。出榻敎上再進湯劑後,致仁曰,曉下備忘,有得雨間減饍之敎,而今則雨勢霈然,宜卽復饍,故敢達矣。上曰,今日何可復饍乎?晦曰,減饍下敎,大臣亦有所奏,而今則甘霈如此,宜卽復饍矣。上曰,特允大臣禮官之請焉。出擧條上曰,羅里鋪運穀,其將若何?今聞備局已分付云,而豈特報備局?雖數斛之運,隨卽狀聞事,更爲分付道臣。出傳敎致仁曰,此咸鏡監司沈鏽狀啓也。枚擧會寧府使牒報,以爲今年開市時,牛馬料容入之數,殆近千餘石,而本府原會耳麥已盡,無以推移,常賑廳所管耳麥,茂山五百石,鍾城五百石移劃本府事,請令廟堂稟旨,分付矣。本府會付耳麥,盡下無餘,卽隣邑移劃,勢所不已,依昨年例,常賑廳所管耳麥,茂山·鍾城各四百石,特爲劃給,俾爲需用,何如?上曰,依爲之。出擧條致仁曰,此永宗防禦使李海文狀啓,而今秋水陸操依例設行事,請令廟堂稟旨,分付矣。此亦依例擧行之意,一體,分付,何如?上曰,依爲之。出擧條致仁曰,此京畿水使李仁康狀啓,而今秋畿·海兩道水操設行當否,請令廟堂稟旨,分付矣。詰戎體重,依例擧行之意,分付,何如?上曰,依爲之。出擧條致仁曰,大禮纔行,旣推同慶之意,今又悶旱,有明日疏決之命矣。至於大辟,雖不可遽論,其中安知無可疑之類乎?苟或有之,亦足干和,分付諸道道臣·守臣。取考文案,反復審覈,有可以更議者,使之論列狀聞,何如?上曰,予方有思,卿先言矣。所奏誠是,依爲之。出擧條翼謩曰,臣方待罪御營提調,有所仰達矣。今番部官摘奸川渠時,以家前執頉,本營哨官,頭髮扶曳,哨官自是啓下官,雖大將,不得治罪於私第,部官何敢乃爾?被曳哨官,聞已汰去矣。部官令該府,拿問定罪,何如?漢城判尹李景祜曰,俄者以事關部屬,往復于臣,而槪聞部官,初不知哨官,而以其家前有頉,有所推捉之擧,而聞知之後,代治其奴云,與故犯有異矣。上曰,一體汰去,可也。致仁曰,部官知其爲哨官而猝曳,則誠可駭也,而今聞僚相與判尹所奏,初之不知,可知也。部官甚微,若不稍假其權,雖有禁飭之事,何能行令於部內乎?罪在無情,汰似過矣。翼謩曰,首相之言是矣。上曰,令該府處之。出擧條諸臣以次退出。
戊子七月初三日未時,上御集慶堂。承旨入侍,儒臣同爲入侍時,右副承旨韓必壽,副校理徐有隣,副修撰趙載俊,假注書李羽逵,記事官金致九·柳德申,以次進伏訖。上曰,禮房誰也?必壽曰,禮房卽李性源,而方在祈雨祭所矣。上曰,然乎?仍命必壽,讀秋享大祭祭報府,上冠而俯聽,必壽又進讀湖南狀啓。上曰,其文果如其人矣。上曰,今朝下敎,今覽湖南道臣狀聞,二千石米,五隻船,載運入送云。其雖此際,望耽羅之心少弛,而此船皆泊島中之報,聞然後予心可紓。島中船往來者頻數,令本縣探聞,卽報巡營狀聞之意,令備局,分付道臣。噫,耽羅之民,若不爲此,何以能活?雖聞入送之報,心猶。今年實望有年,悶旱若此,適於此際,亦有本州運穀之事,心尤何弛?雖在憊到之中,五隻船運二千斛,若在眼底,莫云心若此矣。其聞到泊然後,對玉食而可下箸,此豈予能仰聞于昔矣?以此一體,分付。出傳敎上曰,注書出去,儒臣持警世問答入侍。出榻敎羽逵出來,徐有隣·趙載俊召入進前。必壽曰,明日疏決時,臺諫當牌招,何以爲之?上曰,臺諫誰也?必壽曰,李秉鼎,疏批未下,兪漢蕭·洪良漢,傳旨未下矣。上命必壽,讀李秉鼎疏。上曰,特飭特敍,意俱在焉,則不思自勉。今者辭章,亦若口氣,放墨未乾,其氣猶若此,其涉放恣,給其章遞其職。出傳敎上曰,此時豈可開政?薇垣長洪良漢只推,與都憲牌招,備員入侍。出傳敎上曰,再明日延和門外,當爲香祗迎,以此分付。出傳敎上命儒臣承史,輪讀問答訖。上曰,注書誰也?必壽曰,李羽逵也。必壽曰,歲抄下時,堂上武弁田德雨,罷職不敍,而下以給牒,何以爲之?上曰,敍用。上曰,知申柳脩,曾任侍從,而不知其然,爲人果木剛而樸直矣。上曰,退去。諸臣承命退出。
上在慶熙宮。停常參·經筵。
午時,日下有履。夜一更,流星出四輔星下,入南方天際,狀如拳,尾長三四尺許,色赤。
趙德成啓曰,大司憲兪漢蕭牌不進,執義未差,掌令李秀逸·韓鏶,持平李思祚在外,一員未差,今日以監察茶時之意,敢啓。傳曰,知道。
藥房都提調李昌誼,提調韓光會,副提調柳脩啓曰,甘霈潤物,伏未審夜來,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。雖得甘霈,猶報數尺餘,心猶憧憧,氣則一樣矣。
中宮殿·惠嬪宮口傳問安。答曰,知道。
趙德成啓曰,同副承旨鄭昌聖,今日不爲仕進,卽爲牌招,何如?傳曰,允。
韓必壽啓曰,今日疏決入侍時,兩司無進參之員,大司憲兪漢蕭,更爲牌招,何如?傳曰,允。
注書李翼運呈辭,代以崔景岳爲假注書。
傳于柳脩曰,領左相同爲入侍。
傳于趙德成曰,騎馬三匹立之,宣傳官一員待命。
備忘記,浹月旱餘,二尺餘下雨,誠是料表。晩後雖止,徹宵下雨,近欲禱雨,昨日畿伯狀聞雖聞,諸皆均霑乎?旣得報尺之雨,再次祈雨,更觀雨勢擧行,三處獻官,已有前例,各兒馬一匹,諸執事弦弓一張賜給。
備忘記,近侍體重,獻官皆半熟馬一匹,監察諸執事兒馬一匹,引儀各弦弓一張賜給。
備忘記,一霈之後,其有雨意,細雨而已,此何故哉?其君若此,近習猶駭,呼寫之際,一疋其睡未醒,誤書爲之,賜給二字,其亦不書。中官申德龍,加越俸一等,以飭此輩之怠慢。
備忘記,昨日當該部官,初則命赦,因大臣所奏,令該府處之,而靜而思之,川渠雖飭,意是爲民,則爲民而困民乎?況此無異於金由行,彼困者已汰過,中部官豈只命處之?命今日將蒙宥,依前下敎,以汰擧行。
李性源,以弘文館言啓曰,副校理徐浩修,副修撰南玄老,連呈辭單,不爲行公,竝卽牌招察任,何如?傳曰,允。
又以弘文館言啓曰,本館上番闕直,事甚未安。校理申光緝·徐有寧,竝卽牌招,以爲推移入直之地,何如?傳曰,允。
韓必壽,以漢城府言啓曰,徐有隣卽爲庶人,當日內放逐湖沿事,命下矣。依傳敎,徐有隣卽爲庶人,放逐湖沿之意,敢啓。傳曰,知道。
戊子七月初四日辰時,上御集慶堂。藥房入診,疏決同爲入侍時,都提調李昌誼,提調韓光會,副提調柳脩,假注書李羽逵,記事官金致九·柳德申,醫官方泰輿·金季良,領議政金致仁,左議政韓翼謩,判義禁申晦,知義禁具允明,同義禁沈墢,刑曹判書洪重孝,參判李得宗,右副承旨韓必壽,校理徐有隣,以次進伏訖。昌誼曰,夜間,聖體調攝,如何?上曰,一樣矣。上進湯劑訖。泰輿·季良診脈候曰,左右三部調均,而滑體一樣矣。上曰,秋曹堂上退去,待午牌更進。上命宣傳官一員入侍。下敎曰,五間水門水之深淺,摘奸以來。必壽進讀關西狀聞。上曰,關西則多雨矣。致仁曰,今則禾穀茁長,雖旱無失稔之憂矣。上命晦疏決,至金尙默·尹承烈。上曰,尙默非潛谷之孫,誠怪哉?皆仍之。致仁曰,當此疏決,大霈方降,宜有同慶之典矣。上曰,四境不治,予自當之,則豈顧藉此輩乎?有隣曰,邦慶無前,惠澤宜旁流矣。上以扇擊地,厲聲曰,爾何敢放恣,揚揚若是?此輩所爲如此,不雨宜矣。特命遞差。上曰,徐有隣所爲,極涉無嚴,先罷職,依所奏永爲庶人。出傳敎致仁曰,雨露霜雪,無非敎,而放恣之敎,誠過矣。上曰,登科之初,見其人,若將小心,今者放恣,甚於李明煥矣。致仁曰,隨罪隨罰,渠當自新,而其爲人愷悌,且能善文矣。上曰,李秉鼎疏,以當以大臣子姪,引義矣。致仁曰,疏末果言之矣。上曰,昌壽決非低微之人,且擢置輔相者,亦有氣,其父若叔。皆如此,秉鼎亦豈無氣耶?洪纘海有其父,必不然矣。致仁曰,少時有氣,則老當可用矣。上曰,噫,久旱之餘,仰謝三日之雨,初次祈雨之日,能得數尺之雨,而晩後旋霽,微見太陽,夜來雖雨,鋤雨何言?今當疏決,此心憧憧。嗚呼,爲民,有此擧而氣衰若此,無乃因予而若此乎?況今日非特不雨,太陽復照,其陽雖照牕,若照方寸,豈特房中之暖?心若煎矣。豈意殿座初頭?有此有隣。嗚呼,昨日月臺之敎,爲海東臣子者,若有一分臣分,豈無卽滅之心,而聞此敎不烹酌處放逐若干人雖兩司之臣,猶可爲駭。不過以備員玉署之人,其雖下詢,與他人異焉。豈敢揚揚?況此非他事,卽擬黨之事,則尤何敢若此旣奏,而有此人不施此律,此仰負彼蒼也。若此而何以飭他?其尤萬萬可駭者,筆端猶有未乾,釋褐不過二三年,則焉敢若此?徐有隣卽爲庶人,當日內放逐湖沿。出傳敎上曰,爲我臣子者,聞此海東之句,當欲攢地而入矣。至金廷遇·朴光翰。上曰,飭已行,今聞金廷遇,卽右捕將洸之子也。朴光翰,以古忠臣彭年之孫,亦營將聖浹之子云,竝敍用,勿論銓曹·軍門,卽爲調用事,分付。朴光翰宣傳官待窠,卽爲懸註調用。出傳敎至李興宗。上曰,雨下之後,豈可以赦乎?致仁曰,追聞其時付船之物,只是花盆屛障之屬,而亦非渠物云矣。至姜趾煥。上曰,爲人甚濁,涇渭不明矣。特命放。至趙暾。上曰,放此人則雨下乎?致仁曰,其家屬則望之深矣。暾雖有固滯,而至於銓長,亦能固辭,其志可取。上曰,必欲爲奉朝賀矣。仍命放。至金若行,仍之。至李謙彬。上良久曰,甚難矣。特命出陸。至金容。上曰,謙彬旣已出陸,倂放之。仍命諸臣少退,頃之,秋堂同爲入侍。上進湯劑訖,上曰,湯劑明日亦依例進之。上命秋堂疏決。上曰,鄭益河在秋曹,活人多矣。致仁曰,益河聰明善斷矣。至郭兼濟。上曰,此故師傅之孫耶?致仁曰,似然矣。上命判府,嶺沿定配。重孝曰,兼濟受刑時,其子每來伏門外,情景可矜矣。上惻然曰,古有洞開囹圄者矣。唐太宗時,四百人無一人不來,此所以爲太宗也。至崔莫金,上命讀招辭問目。翼謩曰,文案有做錯,請推其時秋堂。上曰,誰也?重孝曰,故判書黃仁儉也。上曰,今者疏決,非比尋常,故取覽本文案,則崔莫金文案,以李丁丑誤書,其涉寒心。其時秋堂,今無可論,而大抵秋曹日次之類,其雖誤書,其或做錯,不考張三李四,亦不考前後僞錯,日次刑推爲事,此弊予已知。今於崔莫金自露,其後秋官,亦不無,今無可論,一竝置之,而旣命于此,則宜審以來,而當從近,申飭。今日入侍秋官,一竝從重推考。出傳敎至曺風老味。上曰,何以決之?翼謩曰,傷處狼藉,不當分揀矣。上曰,李謙彬只出陸乎,所言何事?致仁曰,裕昆錄事也。上曰,精神索莫,金若行雖仍,李謙彬其時下敎,只記自南來自北來,而本事茫然忘之。故靜而思之,亦不能記。初意或由於營護而然,下問卽裕昆錄事也。一或放忽,其疏之弊,將至於大訓·常訓犯手之境,白首暮年,若不嚴懲,其何裕昆?初下敎勿施,特仍。重孝曰,臣待罪本曹,見一婢子,不服上典喪而敢着靑裳,訊之則供以洗素裳而無餘件,權着靑色云,故臣略施警責矣。上曰,今因疏決,有若此者故下問,京中亦有此事云。迷劣奴僕,爲洗以着,亦不異事。予則不謂此主爲婢綱,果有此事,自可懲治,若視倫綱,其何呈曹?若此莫重法曹,豈不輕耶?聞此問飭其主云,則只飭其婢云,若此不已,法曹替行婢主之事乎?有大於此,將何?人君飭綱之道,不可無飭,該堂惟考。出傳敎至仇卜萬。上曰,今者徒流案中,金堤郡仇卜萬罪狀殆語,極涉糢糊。若此民何措手足?嶺南道臣,從重推考。出傳敎上曰,郭兼濟雖生,而曺風老味則日次,何如?翼謩曰,此非故欲殺而犯之,其在刑期無刑之義,似當有參酌之道矣。上曰,雖在靜攝之中,三庚在近,不憚其憊而畢服者,意蓋深也。金吾已啓下者,其令當日內卽爲擧行,秋曹亦爲擧行,而郭兼濟,當日一體擧行。曺風老味事,已諭大臣·秋官,亦令秋官詳考,待下敎入侍口奏。出傳敎昌誼少退。翼謩曰,右揆方有脚病矣。上曰,然則提擧許副。昌誼進曰,賤疾闖發,本病不效,聖上曲軫狗馬之賤臣,不勝惶感矣。上曰,今番疏放,幾爲五百人。憶郭兼濟事,予心一倍,秋官以今日開坐。秋堂先退。上曰,金吾案付標者,先爲持入。羽逵出來持進。上曰,禮房昨日勿施之後,過爲撕捱不仕云,其涉過矣。親傳在明,卽爲牌招入直。出傳敎上命退去。諸臣遂退出。
上在慶熙宮。停常參·經筵。
藥房提調臣韓光會,副提調臣柳脩啓曰,昨日親臨疏決,終日酬應,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。雖有觀勢之敎,瞻望罙切,且有甘霈,爲民心弛,而氣則一樣。待備員入侍,宜矣。
中宮殿·惠嬪宮,藥房口傳問安。答曰,知道。
秋享大祭香祗迎罷後,政院·玉堂·藥房口傳問安。答曰,知道。
韓必壽啓曰,大司憲兪漢蕭呈辭,執義未差,掌令李秀逸·韓鏶在外,持平李思祚在外,一員未差,今日以監察茶時之意,敢啓。傳曰,知道。
以備忘記,傳于韓必壽曰,爲民此擧,豈謂士夫常漢?郭謙濟,有予意而雖昨處,卽士子也。其餘皆仍,卽常漢也。豐老味,長官初有意焉,中則縮焉。昔鄭益河,此等類比奏者有之,今則姓雖錯,猶朦然,本案之忽略可知。若此而他尙何說?尹蓍東解其職,其代以鄭昌聖爲此任,牌招察任。三堂於本曹直宿,豐老味及諸文案詳考,待下敎入侍,入侍前其令直于本曹。古人云,才豈借於異代,鄭益河之事,今當以何敢逡巡?完結前類,亦爲詳審。
又以備忘記,傳于韓必壽曰,承旨有闕,代金光國代差,牌招察任,房順房。
備忘記,久旱之餘,兩次霈然,是豈攸料?然水標前今尺寸同然,其於三尺,皆靳三寸,是豈偶然?雖十日直宿,欠誠何言?申飭該堂。
傳于金光國曰,禮判入侍。
金光國啓曰,禮曹判書申晦,依下敎來待矣。傳曰,入侍。
金光國,以禮曹言啓曰,初次祈雨之後,得此甘霈,民事萬幸。報謝祭當爲設行,吉日令日官推擇,則今七月初七日爲吉云。以此日擧行之意,分付,何如?傳曰,依爲之。祭文製下,獻官依昨年例擧行。
傳于趙德成曰,吏曹郞廳諸執事,摘奸後來告政院。
傳于金光國曰,儒臣持問答入侍,俄者入侍承旨,當詣香室,他承旨入待。
傳于趙德成曰,騎馬三匹立之,宣傳官一員待命。
假注書卜台鎭書啓,臣敬奉聖敎,楊州嘯皐地中樞府判中樞府事徐志修所住處,偕來矣。判中樞府事徐志修,伏聞藥院除命,不敢退處。今方强疾作行,臣先爲上去之意,敢啓。傳曰,知道。
趙德成啓曰,卽者中樞府錄事來言,判中樞府事徐志修,伏承藥院除命,不敢退處,今方入城云矣,敢啓。傳曰,知道。
以承傳色口傳下敎曰,果爲整待,待下敎禮房先詣,自月臺奉安于龍亭。
又下敎曰,禮房先往,待令月臺,而詣板位後傳香。
又下敎曰,笠帽爲之,來詣入正時。
又下敎曰,甘霈旣洽,義盈庫官員下敎,中官越俸下敎,皆置之。
校理徐有寧等傳旨,以承傳色口傳下敎曰,今日朝鮮,此輩之朝鮮,踏下。
又下敎曰,兪漢蕭·洪良漢,施以不敍之典。
副司直兼同知義禁府事成天柱疏曰,伏以,邦慶無前,縟儀載擧,臣民歡忭,曷有其極?卽因聖心悶旱,疏決有命,臣見叨金吾,擬將竭蹶入參矣。臣之老母,中暑忒重,暴泄兼發,登溷無算,神識昏瞀,食飮專却。臣方左右扶將,急灌藥物,顧此情理,實無晷刻離捨之勢。親臨慮囚,事體甚重,而備員入侍,萬無其望,滿心惶悚,無地自容。玆控懇迫之私,仰瀆崇高之聽。伏乞聖慈,俯賜矜諒,亟遞臣金吾之任,以便救護。仍治臣瀆擾之罪,以昭法紀,千萬幸甚。踏啓字。
校理申光緝疏曰,伏以,天休滋至,邦慶無彊,大庭親臨,縟儀載擧,事曠今古,歡均朝野。仍伏念,臣向陳私懇,獲蒙恩暇,將護病母,感祝洪私,第臣母病,源委旣痼,澌綴且甚。時月之內,難望痊可,臣之情理,實無離捨供職之勢,而賀禮將行,義分爲重,不敢言私,黽勉就列矣。忽自日昨,又添暑盛,火升而頭疼,氣逆而眩作,諸般症形,一倍苦劇,食飮全癈,轉側須人。臣方左右扶將,焦遑於牀第秤水之間。迺於此際,以直次曠闕,召牌儼臨,其在常分,宜卽趨詣,而目下情私,萬萬難强。反復思量,末由就直。玆敢略陳短章,仰籲於孝理之下。伏乞聖慈,特垂憐察,亟命鐫遞。仍治臣瀆擾違慢之罪,以嚴朝綱,以便救護,不勝幸甚。踏啓字。
修撰趙宗鉉疏曰,伏以,邦慶無前,縟儀順成,臣民慶祝,曷有其極?仍伏念,臣以姿則至庸陋也,以學則至膚淺也,以其官則至淸華也。夫豈有一分承當之望,而感激恩顧,冒沒趨膺,屢登筵席,醜拙畢露,雖蒙曲賜優暇,不加譴責,臣誠愧汗蹴踖,罪負大何?固宜引分祈免,毋歸於自欺欺天之科,而飭敎屢勤,他不暇顧,每當更日之直,曾不敢爲辭避之計矣。近因晚炎之蒸溽,臣母素患勞証,重添瘧氣,寢啖俱廢,吐瀉兼發,委頓牀第,氣息昏綴,連試藥餌,未見顯效,此時離側,實無其望。玆敢不避冒瀆之罪,略控煼迫之懇。伏乞聖慈,諒臣情私之難强,亟遞臣職,以便救護焉。且臣有悚蹙不自安者,臣父方帶知春秋之任,臣之記事兼銜,在法應遞。宜卽陳聞,而綠臣出身未久,昧於格例。今始覺得,露章自列,乞命該曹,照例遞改。仍治臣昏謬之罪,不勝幸甚。踏啓字。
戊子七月初五日卯時,上詣延和門外。香祗迎入侍時,行都承旨柳脩,左承旨李在協,右承旨李性源,左副承旨趙德成,右副承旨韓必壽,同副承旨鄭昌聖,假注書李羽逵·崔景岳,記事官金致九·柳德申,以次侍立。上具翼善冠·袞龍袍,乘輿出通陽門,詣延和門外。降輿詣板位,上板迎後,仍步詣興化門。脩進前曰,如此雨中,不避霑濕,玉趾輕動,遠步至此,當此靜攝,豈不損傷乎?不勝悶迫矣。上曰,都承旨柳脩罷職。出榻敎上曰,追慕方切,何敢如是?脩退出。上曰,禮房承旨馳往太廟,奉審以來。出榻敎上曰,藥房捉調持湯劑入侍。出榻敎提調韓光會進前曰,湯劑待令矣。上曰,入之。進御訖,上曰,再昨之雨,猶慮不足,今則洽然,幸矣。仍詣典設司。上曰,都事署經之人,一司雖暑經,無下敎。故其待云,一司除署經,諸都事皆令今日內辭朝。出傳敎上曰,邊將不爲申飭,故未辭朝者居多,都政差除邊將,皆令爲先,明朝辭朝。出傳敎性源還奏曰,臣馳往奉審則皆無頉,而追排官有假官二人,而皆有頉矣。上曰,藥房提調持湯劑,更爲入侍。出榻敎光會持湯劑進伏,上進御訖。光會曰,明日湯劑亦依例乎?上曰,依爲之。光會曰,批答有備員入侍之敎,都提入來則更爲入侍乎?上曰,更何爲入侍?置之,可也。上曰,都承旨罷職傳敎,置之。出榻敎必壽曰,牌招乎?上曰,下敎未及頒布,則自可如前,何必牌招乎?明日仕進,可也。上乘輿還入大內,諸臣遂以次退出。
戊子七月初五日申時,上御集慶堂。禮判入侍時,行禮曹判書申晦,同副承旨金光國,假注書崔景岳,記事官金致九·柳德申,以次進伏訖。上曰,草記讀奏,可也。光國讀奏訖。上曰,立秋後報謝祭初乎?晦曰,立秋已過,更無所行,故呈之矣。上曰,獻官以三品差出乎?晦曰,曾以三品塡差矣,自前年以正二品擇差矣。命書傳敎曰,大祝以曾經儒臣塡差,諸執事另擇,得雨之後,人心易忽,若初次,必也致誠壇內,禁草·禁茹葷,一體申飭。上親製祭文後,上曰,禮判先退,可也。晦先爲退出。上曰,承旨禮房乎?光國曰,臣坐直矣。上曰,齋宿之承旨,當傳香矣。上曰,招奉常寺守僕,位板陪來時,太常寺官員致精事,自致院,分付,可也。仍命退,諸臣以次退出。
戊子七月初五日酉時,上御集慶堂。儒臣入侍時,修撰趙載俊,左副承旨趙德成,假注書崔景岳,記事官金致九·柳德申,以次進伏訖。上曰,儒臣先讀問答,可也。載俊讀訖,上曰,承史輪讀。輪讀訖,上曰,注書出去,祭報府持入,可也。賤臣景岳,承命出來,持報謝祭報府進伏。上曰,承旨讀之,可也。德成讀奏訖,上曰,儒臣先退,可也。載俊退出。上曰,玉堂趙宗鉉,代洪樂信,徐有寧,代金致恭除授,而皆方帶執事,洪樂信,待開門牌招入直,金致恭,再明日牌招察任。出傳敎仍命退。諸臣以次退出。
上在慶熙宮。停常參·經筵。
藥房都提調臣徐志修,提調臣韓光會,副提調臣柳脩啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。當下敎于入侍矣。
中宮殿·惠嬪宮,藥房口傳問安。答曰,知道。
韓必壽啓曰,大司憲未差,執義未差,掌令李秀逸在外,韓鏶在外,持平李思祚在外,一員未差,今日以監察茶時之意,敢啓。傳曰,知道。
韓必壽,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
以備忘記,傳于趙德成曰,今下弓矢,釜山僉使柳鎭恒,天摩僉使李仁蕃,梨洞萬戶嚴後光,鎭東萬戶趙玉,漁面萬戶金龜瑞,雲寵萬戶呂遇周,阿吾地萬戶崔九彬,豐山萬戶金允鳴,防山萬戶尹得定等處給送。
以承傳色口傳下敎曰,延和門外當如香祗迎,知悉擧行。
又下敎曰,淸暑六和湯似好,依昨年例,淸暑六和湯煎待,待下敎入侍。
又下敎曰,同副承旨往北山,趙德成往木覓·漢江看審,進排官亦爲摘奸,申飭來奏。
又下敎曰,今日氣差勝,進饍之節,亦似勝,如此之時,當休息,蔘苓茶入之則當進御,入侍,置之。
又下敎曰,往見之則皆待令,而着實,申飭乎?內局入侍,置之,以承傳色詳奏。
又下敎曰,明日試所承旨,以書下敎承旨爲之。
備忘記,曾知在處,洪纘海爲其子,今在何處?何敢稱聞若此?泛舟漢江,其亦稱此,申飭卽爲入來,聞來牌招入直。
以承傳色口傳下敎曰,弘文館,足可爲申飭,卽時使之申飭。
傳于金光國曰,祗迎下敎,置之。
傳于柳脩曰,藥房入侍。
趙德成啓曰,左副承旨摘奸後,依下敎來待矣。傳曰,待下敎入侍。
李在協啓曰,試官李潭·洪樂仁·李在簡,時無職名,令該曹卽爲口傳付軍職,何如?傳曰,允。
兵曹口傳政事,以李潭·洪樂仁·李在簡爲副司直。
柳脩,以吏曹言啓曰,今此三角山·漢江報謝祭典祀官兼大祝前校理李致中·洪景顔,時無職名,令該曹口傳付軍職,何如?傳曰,允。
韓必壽,以義禁府言啓曰,明日崇政殿親臨試士時,本府都事皆爲赴擧,武都士一員,本府入直,而崇政門·宜秋門·麗春門禁亂都事及當直,入直公事,回公都事,無以推移,假都事五員,卽令該曹依例差出,以爲分排之地,何如?傳曰,允。
又以義禁府言啓曰,疏決單子中,時囚罪人河弼晉放,放黜鄕里罪人李廷烈放,定配罪人扶安縣蝟島鎭李興宗,茂長縣朴龍源,鐵山府崔完,碧潼郡金秀漸,巨濟府姜趾煥·宋重晉,堤川縣趙暾,丹陽郡朴奎壽,甲山府金容等放,南海縣炟,減等事,付標啓下矣。河弼晉·李廷烈,卽爲放送,李興宗·朴龍源·崔完·金秀漸·姜趾煥·宋重晉·趙暾·朴奎壽·金容等放送事,分付各該道臣。炟,仍其配所邑,徒三年改錄之意,分付道臣,何如?傳曰,允。
傳于李在協曰,儒疏疏頭入侍。
慶尙道生員成泂·趙天經·金柱雲·金達胤·崔萬柱·權莘·趙葵陽·權芨·蔡瀗·權正通·金行源·權正運·金瑞吉·崔光玉·權謖·趙普陽·丁載老·柳長源·金聖翼·柳元源·李師靖·李祚範·權正欽·柳在春·崔恒鎭·金道行·南大萬·李敦恒·南龍萬·鄭一銓·南景復·崔光岳·朴天佑·崔廷柱·李益中·崔光翊·孫思駿·權焴·金龍燦·黃景榦·李華國·洪·權思儼·鄭履寅·崔光稷·洪天休,進士曺景稷·蔡㵓·申光五·宋學濂·趙錫喆·金光澈·李挺恒·黃羽漢·金若龍·李岡燾·金夢儀·孫思翼·南景宅·金翰東·李鼎勳·李鼎宇·李標·成彦極·安致重·金樂恒·權煒,幼學朴春囿·趙最彬·洪普萬·權相夔·沈翼之·吉致迪·李朝海·洪濟萬·朴春海·趙榮漢·金尙德·李鯤海·李挺洛·鄭浣·李挺湖·鄭瀷·朴思澈·崔碩柱·吉致麒·朴孫慶·金夢源·朴思淵·吳錫采·朴璿源·趙榮老·崔一柱·金柱喆·趙榮九·崔鼎柱·朴震文·鄭澄·朴思濬·任顯大·鄭師汲·金柱勳·吉致益·曺善稷·洪植·朴思彬·成世柱·金尙行·洪宅休·權重機·吉致麟·金鑽·成秀柱·朴相宅·權思履·金絅·盧處元·金道溫·權聖迪·權致度·康錫大·盧志文·金震采·金兌亨·朴·鄭壽恒·高命大·金必仁·黃石濟·宋之翰·金重龜·邊國賓·金鼎夏·李鎭九·權禹·宋翼台·權進德·金始大·盧澈·朴致宅·權翼鴻·朴漢禹·文復興·趙允權·黃德麟·尹汝欽·黃有一·張壽坤·呂弘八·金允時·尹相聖·金光漢·李錫奇·李達普·丁志善·金昌鍵·李命新·金夢麟·呂最永·金錫權·呂會永·金復和·李建爕·柳烶·康錫履·柳宅植·姜瀗·李錫祿·成溥·李宗洙·金夢泰·孔胤道·金夢履·孔胤德·金德恒·南明遠·金養和·李泰完·金厦鍵·柳龍采·金亨鍵·李克大·李益慶·李克己·李台緖·鄭必相·金振久·金應奎·崔漢天·李雄弼·琴丁運·李謹中·李東沆·李時復·宋師鎭·李基運·宋漸鎭·宋啓洙·李東龍·李必和·宋學海·尹砥國·金絢·金緻·李震泰·金恒錫·徐祜漢·李顯行·宋宅中·尹興莘·韓復命·李增久·李炳遠·呂性復·朴最茂·曺宇基·李顯朝·呂陽復·趙錫魯·權熅·洪漢朝·金緯錫·金正倫·朴成翰·鄭仁相·曺楨國·金聖煥·邊鎭維·李性修·洪龍翼·趙廷祿·成弘柱·朴永慶·尹光秀·李師松·宋彭錫·朴弘建·李堯德·呂仁復·李益儉·姜世忠·權復仁·金光傳·金克禮·丁樂愼·宋思仁·郭起文·姜宅揆·黃斗南·金學貫·權正凝·安鼎然·權思彦·安景奭·任一課·安台重·安景洛·任尙喆·李龜鏡·鄭德天·蔡蓍龜·鄭宅東·成彦霖·李敦等疏曰,伏以,陟降垂隲,聖算彌隆,邦休滋至,縟儀載擧,臣民歡忭,中外惟均。周王壽考,遐不作人者,卽崇奬儒術,振勵士氣之謂也。臣等仍伏念,昔我宣陵·靖陵之世,儒賢輩出,於斯爲盛時,則有若故校理鄭鵬,學問醇正,道德純備,生而模楷於一世,沒而俎豆於百年,則在朝家,重道象賢之義。合有贈爵易名之典,而泯泯焉,以至于今,臣等竊不勝區區抑鬱之私,而跧伏遐鄕,未卽伸裹足叫閽之誠。今當金烏書院賜祭之日,益不勝感發興起之心,玆敢相率入洛,略以鵬之出處事行,仰陳於黈纊之下,幸聖明試垂察焉。吾東方性理之學,倡自文忠公鄭夢周,至文敬公臣金宏弼,而闡明之,鵬少遊其門,得其嫡傳,精思力踐,博約兩至,而尤深於魯論。嘗語學者曰,若使我敎夷狄,以論語,亦可使能知大義。文穆公臣朴英,棄官歸家,講學質疑,鵬激勵奬誘,發之以爲學次第,英之成就其學,實鵬啓發之功也。甲子之禍,直言不諱,幾陷大戮,竟至杖流,及中廟改玉,特旨宣召。有曰,莘野耕叟,東海釣翁,懷道抱德,混跡漁樵,有以見知臣之明,而不無之異數也。鵬感激恩眷,黽勉承膺,而以至誠前知之見,料北門黨禍之兆,矢心求退,不樂在朝。鵬之不克展布其所蘊,實由於此,其懿德邃學之實,則有大於是者。蓋其學,遠得洙泗不傳之緖,終造性理精妙之域,嘗取古聖賢治心格語,作爲案上一圖,排列九容·九思之目,申之以丹書敬怠之分,朝夕觀玩,以寓盤盂之戒。文純公臣李滉,指以示人曰,鄭先生學問造詣之精,觀於此圖而可知。又曰,善之一州,前有吉先生之風節,後有鄭先生之道義。嗚呼,滉豈欺後學哉?此皆昭在於諸賢記傳及文貞公臣金堉所撰己卯錄,則此豈出於臣等阿好之言哉?至於淸嚴自守之節,明哲炳幾之智,具有實蹟,播人耳目,臣等,亦何必歷言而累陳也?噫,鵬與己卯諸賢,同心同德,明勗勵相,而獨能逆覩於蜮弩潛伺之時,斂弢鋒鍔,侵灌義理,超然遠擧,不入標榜之中,悠然乘化,得免錮籍之禍,而其心卽己卯諸賢之心,其道卽己卯諸賢之道,眞所謂生〈可〉同傳,死可同誌者也。同時善類之絓罹羅織者,朝家褒崇之典,前後相望,往在丙寅。惟我聖上,復申己卯諸賢褒贈之命,贈爵贈諡,多出於廷臣之建白,而鵬之獨未蒙曠世恩典者。蓋由於鵬之不載於己卯禍籍,而此則有不然者,徐稚·郭泰之賢,未必不及於李·杜諸人,則百年公議,其不可以此軒輊也,明矣。且伏念,善山之金烏書院,卽鵬聯享之所也。一廟腏享五賢之中,忠節公吉再,文穆公臣朴英,官階俱卑,而特以節義道德,先褒以崇秩,後易以美名,況且鄭鵬受道傳道之賢?俱已贈爵加諡,則鵬之在道統傳受之間,而獨不蒙一例恩命者,豈非國家之欠典,而士林之缺望耶?況當我聖上崇奬前賢,致祭院宇之時,特軫竝享之賢,追擧未遑之典,卽今日之所不可已者,此臣等所以不遠千里,仰瀆尺疏者也。夫節義彰著,道學能備,則不計官資之崇卑,贈以美爵,賜之懿諡者,卽我朝四百年彝章,而昭載續典者也。如使鄭鵬,得蒙曠世恩典,褒秩易名,一如朝家已行之規,則非但在臣等崇奉之道,更無餘憾,其於國家崇儒術振士氣之化,亦豈小補也哉?臣等,極知草莽之言,煩猥可罪,而高山景行之慕,愈久不淺,秉彝好懿之天,有生所同,凡係儒賢之褒贈,必待多士之陳請,旣有故事之可據,玆敢不謀而同辭,伏乞聖明,俯賜採納,亟降明命,斯文幸甚,國家幸甚。答曰,省疏具悉。近者韋布之章寥然,心常慨歎,今覽爾等之章,憊臥之中,殊嘉士氣之不淺。然夫子曰,過猶不及,噫,今番金烏致祭之命,豈特爲吉冶隱之忠?昭載三綱行實,予亦欽慕者,而今者此擧,蓋由追慕,非特爲本事也。追施節惠,國之莫重者,幾百年之事,隨請許之,孔聖所云過乎,不及乎?夫子亦曰繪事後素,爾等之章,亦有魯論,與其史寧野,亦不在其中,疏中盤盂之稱,卽大聖人事也。今者比諭,何不商量?雖然,此亦不過不審,而予之所靳者,莫重典章也。此等審愼,氣雖衰,心不衰,爾等,往修學業。
黃海道幼學梁應重·吳敬賢·崔應衡·申應參·尹應基·朴師嚴·宋希福·閔厚大·李淇源·李達休·徐學修·吳敬祚·梁炳虎·朴弼敬·尹宗基·李震挺·李馨遠·尹慶基·宋希命·申應井·尹鼎泰·尹光卨·崔應㟞·吳聖海·梁炳漢·宋希仁·李慶華·李福祚·蔡洪寶·朴師塐·申應張·崔應時·蔡光蓍·閔應白·李載垕·鄭臣舜·姜聖休·李聖泰·徐慶遠·李達性·朴台文·尹光宅·閔英大·朴師巖·崔應遠·崔應佑·魚景德·尹百基·李琛·梁炳德·李珪·梁世炡·吳敬道·吳泰振·趙師洙·吳泰柱·趙師仲·崔泓·李道煥·崔璿·閔徵龜·李景煥·尹光復·李世宇·申景老·李啓宇·申·魚必亨·邊光啓·申協·徐慶大·申·梁炳日·李升遠等疏曰,伏以,天佑宗枋,聖算靈長,十年中壼,坤儀一貞,日吉辰良,縟禮載擧,此固我東方初有之慶,含齒戴髮,擧皆懽忭。臣等,跡雖遐土,亦是聖澤中一物,而卽到京輦,目覩盛儀,其所欣祝之心,豈後於人哉?臣等,跧伏草野,晩後得聞金若行之投進凶疏,誣辱先正臣文純公朴世采,罔有紀極。愚憤所激,心寒首顫,相率裹足,同聲致討,雖有後時之歎,而竊付伸暴之義,伏惟聖明垂察焉。先正臣文純公道學之醇正,事功之巍卓,生而爲一世師表,沒而俟百世不惑者,聖上業已洞悉之,國人擧皆公誦之,不待愚淺如臣等之更爲覼縷,而不意汚衊之說,至登於章奏。噫嘻,痛矣。語曰,擬人必於倫,先正言語行事,昭載方冊,照人耳目,何嘗分毫影響於渠所謂蘇辨之類耶?渠亦有目有耳,看是常人,則決非不知其爲不櫬近,而乃急於私計之濟,闖起沒頭尾·無倫脊之端,閃弄爲說,任去先正之稱,而噫彼朴相云者,此固三百年所未聞之事也。苟究其源,則不滿於贊皇極一着,而敢呈其毒正之喙也。渠亦我聖上四十年涵濡陶鎔之一微物,則乃敢曰,實異於殿下皇極之道乎?此非特誣先正也。乃所以譏侮皇極之大道也。雖然,鬼魅情狀,莫逃於中天之太陽,處分嚴正,王章不饒,臣等,遠外承聞,百拜莊誦,有以仰大聖人作爲出尋常萬萬,而放闢之功,不在於鄒聖之下矣。凡在瞻聆,孰不欽歎也哉?臣等,不欲與若行輩,汚口爭辨於我聖上討罪之後,而第伏念,先正以間世英姿,身任師友之重,而生値不幸,目見朋黨之分,則明知爲後日世禍之權輿,不惟不爲閉門而已。若將被髮纓冠,救焚極溺,其所上勉下責,至誠保合之意,可質神鬼,辨別是非,鑑空衡平,獨立於昭曠之域,而無一毫偏係之私。其見理之明,慮事之遠,迥出千古,而係關世運,雖不能食效於當時,當時諸人,亦未嘗以其心爲不公,其言爲無稽也。擧皆信之如蓍龜,仰之如山斗,今於諸家刊行之遺稿及文敬公臣朴弼周所撰先正臣墓表,可一按而燭啓矣。焉可誣也?世級一降,老成之論寢遠,黃口茂尊德之風,靑衿薄象賢之習,全昧先正臣道德事功。不念諸儒彦欽服推奬,妄相滋惑,轉展乖激,懷憾於調劑之時論,蓄疑於大公之法門,至如行己醜悖,見棄士類之若行者,恣意侵詆,無所顧忌,不亦加之以糢糊混淆之說,何其謬戾之至此也?勒成題目,隱約爲說,不較當否,惟醜辱爲主。噫,侮賢毒正,渠豈樂爲?揆以人情,必無是理,而先正旣蒙聖上朝暮之遇,倣宋朝已行之典,擧曠世稀有之儀,庶幾人心定士趨一,而一種忌忮之類,乃敢移怒於先正,媢嫉而崎屹,附麗之徒寔繁,識者之寒心,固已久矣。今此若行之醜詆,實出於扶托邪論,欲爲立功進身之計,其爲設心,誠不忍正視也。至於賢關,多士之所藏修,淸裁之所主張,言論風旨,宜不至滅裂,而從祀先正,白地被誣,則一番伸暴,事面當然,而側聽累月,尙未有聞,我聖上培養之功,果安在哉?風習乖戾之日,一若行之言,固不足輕重於其間,而誠懼樂禍喜事之從,匿形閃舌,接跡而起,又將釀出幾箇若行,復以何樣說?嘗試我殿下,而且未知何等磯激,至於何地?思之及此,不覺懍然而驚心者矣。此臣等之抹血飮涕,披肝露章,仰扣九閽者也。伏願殿下,俯賜鑑燭,益揮聖斷,毋使妄駭輩更事跳踉,永爲杜詖淫而絶根株,以扶斯文,以靖世道,千萬幸甚。答曰,省疏具悉。末世草野,獻芹之章莫聞,心切嗟惜,爾等,其能爲先正辨誣,裹足而來,抗章於靜攝之中,深嘉其誠。近者雖不聞公道,沈沈長夜,旣躋聖廡,俎豆釋菜於今賢關,冠儒冠服儒衣者,孰敢異議?雖然駭章旣登,處分嚴正,豈特不踰日?可謂不踰時,若此之後,賢關多士,豈可汚諸筆頭辨誣?爾等,在於草野,只聞風傳,錯愕爲此擧,其勢固然,魍魎之說,何足復提?若行,今爲黑山島一魑魅,雖欲爲鬼爲蜮,渠何敢也,渠何敢也?今批洞諭,爾等,若爲先正,益修其心,往修學業。
戊子七月初六日辰時,上御集慶堂。藥房入診入侍時,都提調徐志脩,提調韓光會,副提調柳備,假注書李羽逵,記事官金致九·柳德申,醫官方泰輿·李以楷·慶絢·金季良·吳道炯·玄處明·金光國·李長柱,以次進伏訖。志修曰,夜間,聖體調攝,若何,痰候,何如?寢睡·水刺,亦何如?上進湯劑訖。命諸醫曰,診後盡達所見。泰輿曰,左三部依昨,而右三部滑體不足矣。其下諸醫所達,皆大同小異。上曰,各陳所懷。泰輿曰,宜進淸暑六和湯矣。以楷曰,以暑氣致此胃逆之症,宜進建功湯三貼矣。季良曰,胃脈沈微,專祟暑氣,宜進六和湯矣。道亨曰,胃逆祟於寒痰,脈候沈低,似有滯氣,宜進六和三貼矣。處明曰,若論寒痰,宜進建功,而兼有暑氣,宜進六和湯矣。光國曰,當此炎節,水刺之間,或進寒冷,而不無添損之端,宜加進建功湯矣。長柱曰,脈候之沈,專出暑氣,先進六和,次進建功,好矣。志修曰,昨日下敎,以拔去香薷而煎建功湯,今日批下時,下敎以煎待六和湯,或者夜間,自上有所自覺乎?兩劑皆待令矣。上曰,予氣弱而脚部又不仁,夏月生冷之物,亦似有害,而胃逆之症。似涉暑氣,且前則每着冬衣而寢,今不能然。雖服黃連少許,必無妨,六和湯持入,可也。志修曰,六和湯依昨年例,人蔘加一錢五分,厚朴減五分,黃連則昨年炒以吳茱茰,而今則諸醫皆言胃逆之症,宜用薑炒,故炒以薑矣。上曰,不知之中,似有下滯之漸,必是氣弱之致,服湯之後,少有顯效,豈不繼進建功乎?光會曰,自外已論六和之宜有兼進矣。上曰,兼進,好矣。泰輿曰,若用六和,宜進蔘苓茶矣。上曰,三錢耶?泰輿曰,五錢,宜矣。光會曰,若進蔘苓,則卽當進御乎?上曰,午後進之。上曰,建功湯停止,加減淸暑六和湯一貼煎入,蔘苓茶晩後煎入。出榻敎上曰,玉堂徐浩修,代洪纘海除授,牌招入直。出傳敎上曰,廣興倉官員,一體分揀。出傳敎上曰,摘奸承旨入侍。出榻敎上曰,左承旨入侍。出榻敎志修曰,賀儀纔成,雨始沛然矣。卽今農形,何如?志修曰,臣來自東郊,雨後禾穀皆茂好,諸處皆如此則好矣。上命退去,諸臣遂退出。
戊子七月初六日巳時,上御集慶堂。左承旨,摘奸承旨同爲入侍時,左承旨李在協,同副承旨金光國,假注書崔景岳,記事官金致九·柳德申,以次進伏訖。光國曰,臣馳往摘奸,則祭物精潔,祭官無頉,飮草茹葷等事,申飭以來矣。上曰,其間有步行處乎?光國曰,登山時步陟矣。命讀祭物件記,進排官,諸執事擧案訖。命退,光國先爲退出。上命承旨書之曰,九日製,其月庭試相値,初則今番圓點,欲取來頭若此,且中外頒赦之時,況靑衿乎?明日崇政殿月臺,當親臨試士,試官,徐判府事,提學趙明鼎,前承旨李潭·洪樂仁·李在簡入直兩儒臣爲之,試所承旨,禮房爲之。殿座時刻,待下敎只入正時,儀註,置之,侍衛以入直擧行,懸題後卽入科次,此堂爲之。上曰,城外近邑,皆似聞知矣。在協曰,然矣。命退,諸臣以次退出。
戊子七月初六日酉時,上御集慶堂。儒疏疏頭入侍時,左承旨李在協,假注書崔景岳,記事官金致九·柳德申,儒生成泂·梁應重,以次進伏訖。上曰,兩道儒生皆入乎?在協曰,皆入來矣。上曰,嶺南儒生先入讀疏,可也。泂進伏讀奏,至盤盂。上曰,盤盂豈可輕用乎?汝誤用矣。讀畢,上賜批。仍下敎曰,親受退去,可也。泂親受先退。上曰,海儒又入讀奏也。應重進伏讀疏畢。上曰,汝從何知金若行之疏中辭意,而爲此辨誣乎?對曰,臣入京聞知,陳此章矣。上賜批,仍命親受退去。應重親受後,仍爲退出。諸臣以次退出。
上在慶熙宮。停常參·經筵。
昧爽,有霧氣。酉時,日上有冠。
藥房都提調臣徐志修,提調臣韓光會,副提調臣柳脩啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。淸暑湯進御之後,近者之氣差愈,水刺亦小勝,可知當劑,然愈於太過。古人戒,限三貼煎進蔘苓茶進御,而此亦建功湯煎進前煎入,而五錢則一日近一兩,過於審愼。今日以三錢重煎入,明日入侍,湯劑,殿座時,提調同爲持入。
中宮殿·惠嬪宮,藥房口傳問安。答曰,知道。親臨七日製殿座罷後,政院·玉堂·藥房口傳問安。答曰,知道。
韓必壽啓曰,大司憲未差,執義未差,掌令李秀逸在外,韓鏶在外,持平李思祚在外,一員未差,今日以監察茶時之意,敢啓。傳曰,知道。
以備忘記,傳于趙德成曰,今下弓矢,神光僉使黃命耉處給送。
傳于李在協曰,趙明鼎,代騎判爲之,洪樂仁,代嚴璘爲之。
金光國,以禮曹言啓曰,卽接昭寧園守奉官所報,則本園園上當中莎草枯損處尺量,則長一尺三寸,廣一尺,東邊枯損處長一尺五寸,廣一尺,前面枯損處長廣各一尺,下邊枯損處長廣各一尺,東北邊枯損處長三尺,廣二尺,下邊枯損處長廣各一尺,北邊枯損處長二尺五寸,廣一尺三寸,辨邊枯損處長廣各二尺,西南邊枯損處長一尺,廣一尺云。園上莎草枯損處,至於此多,本曹堂上郞廳,依例進去奉審後,稟處,何如?傳曰,允。
以備忘記,傳于金光國曰,旣諭,前後報晴,只皆二尺七寸,而莫聞五尺,報謝雖行,沁都則旣諭,畿甸咫尺,其曰均霑,此豈他哉?人心不古,侈風日盛故也。況皆從時體,故慢蹇由此,違牌由此,似雖一事,紙鳶慨然,曾已諭矣。昔之翰林扇,皆爲魚頭扇,昔扇角裝,皆爲錫粧,昔之油扇,皆爲紙扇。甚至封進扇,油不霑紙,其爲民乎,惜費乎?通而言之,一工巧,一從俗,頃者左揆奏一扇,若予心也。予則年過七旬,效古而已。豈云扇制?使行燕市之來亦然,古制今人何知?若此而民何物阜,人何循古?莫聞五尺之報,蟬聲日報,慷慨亘中,洞諭予意,此亦爲世道慨時體之意也。大抵一人爲巧,百人效之而然矣。
以承傳色口傳下敎曰,詣閤大臣,當如予意,示之後仍爲頒布。
戊子七月初七日午時,上御集慶堂。藥房入診入侍時,副提調柳脩,假注書李羽逵,記事官金致九·柳德申,醫官方泰輿,以次進伏訖。脩曰,午間,聖體調攝,若何?上曰,一樣矣。脩曰,明日湯劑,亦依例爲之乎?上曰,卿等謹愼,可知之矣。上進湯劑曰,頃時猶能請飮,今則湯雖連服,飮尙有餘矣。泰輿曰,左右三部調均,而滑體一樣矣。諸臣遂退出。
戊子七月初七日辰時,上御崇政殿月臺。親臨七日製入侍時,行都承旨柳脩,左承旨李在協,右承旨李性源,左副承旨趙德成,右副承旨韓必壽,同副承旨金光國,假注書李羽逵·崔景岳,記事官金致九·柳德申,以次侍立。上具翼善冠·袞龍袍,乘輿出資政門,詣月臺仍爲殿座。上曰,儒生似多矣。德成曰,多矣。上曰,初見矣。其何如是多乎?必壽曰,陳賀纔過,儒生等方待七日製,近畿儒生,亦多來者故然矣。上曰,試官李潭,代金鍾正爲之。出傳敎上曰,殿庭幾乎塡矣。外方守令,亦有來者乎?必壽曰,守令不得受由,故未來矣。上曰,儒生盡入則閉門,可也。仍閉門單子入之。上曰,入門之數,何以的知?五千七百九十三人云,而不止於此矣。試官判府事徐志修,兵曹判書韓光會,行司直嚴璘·李在簡,校理金致恭,修撰趙載俊,行拜禮訖,以次進伏。志修曰,聖體若何?上曰,一樣矣。上曰,藥房提調持蔘苓茶入侍。出榻敎上進御訖。上曰,五錢太重故減二錢矣。志修曰,依下敎煎入矣。夕湯劑,何以爲之乎?上曰,晩後入之,可也。上曰,下試官進前寫題,可也。致恭·載俊進伏。上曰,承旨侍衛,姑爲退出,可也。承旨侍衛皆退出,命書擬周朝太學生例濟濟多士,文王以寧表。上曰,此爲文王時乎,爲成王時乎?此爲成王時矣。志修曰,然矣。上曰,午時覆帳時以奏,可也。懸題後,命懸題板下群立儒生,使之各就其坐,而先使承旨,次次呼其道名而退去,八道皆有應之而去者矣。上曰,八道無闕矣。在協曰,然矣。上曰,當於集慶堂科次,滿五軸,坐直承旨持而入侍,可也。上還入大內,諸臣以次退出。
戊子七月初七日未時,上御集慶堂。七日製科次入侍時,試官判府事徐志修,兵曹判書韓光會,吏曹參判金鍾正,副司直嚴璘·李在簡,校理金致恭,修撰趙載俊,右副承旨韓必壽,假注書崔景岳,記事官金致九·柳德申,以次進伏訖。上曰,場中餘數,注書知入。賤臣還奏曰,爲五軸餘矣。上曰,言于試所承旨,覆帳,可也。賤臣景岳,奉命出去,卽爲覆帳。志修曰,臣見俄下備忘,德意勤摯矣。前後絲綸,非止一再,而在下者無所奉行,風俗日渝,蓋非一朝一夕之致。申飭政官,如此之類,初不檢擬,則似有效矣。上曰,一人爲之,百人效之而然矣。志修曰,臣於某事,有所稟達,耿耿于中者久矣。今當科次,從當從容陳白矣。上曰,科次爲之,而堂上試官,先入對讀,可也。志修曰,臣本魯莽鈍考矣。上曰,何傷?志修曰,題出後臣搆思之,賀則易矣,而謝果難矣。上曰,予亦思之難矣。然而以得多士而謝之也。志修曰,然則久沐菁莪,謝成王之意也。上曰,然矣。左承旨李在協,收券進伏。必壽曰,試所承旨入來,臣則退去乎?上曰,唯。必壽先退。志修曰,一天別置,與一玄相同,何以爲之乎?上曰,拔去,可也。志修曰,彼此皆拔之守。上曰,唯。上曰,今番科作,不甚怪異矣。志修曰,有能尋頭緖者矣。上曰,今番科次精矣。在協曰,果精矣。上曰,前亦有二日科次時乎?在協曰,亦多有之矣。上曰,諸試官別省記。出榻敎上曰,試官留宿何處?在協曰,司饔院等處留宿矣。命退,諸臣退出。
上在慶熙宮。停常參·經筵。
藥房都提調臣徐志修,提調臣韓光會,副提調臣柳脩啓曰,昨日親臨試士,侵夜酬應,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。一樣。淸暑湯,科次時持入,宜矣。
中宮殿·惠嬪宮,藥房口傳問安。答曰,知道。
韓必壽啓曰,大司憲未差,執義未差,掌令李秀逸在外,韓鏶在外,持平李思祚在外,一員未差,今日以監察茶時之意,敢啓。傳曰,知道。
柳脩啓曰,右承旨李性源,今日不爲仕進,卽爲牌招,何如?傳曰,允。
趙德成啓曰,守禦使申晦以禮曹判書,昭寧園奉審事出去,而所佩密符,來請還納,何如爲之?敢稟。傳曰,仍佩往來。
傳于金光國曰,試官入試。
傳于韓必壽曰,右副承旨入侍。
傳于嚴璘曰,禮判入侍。
以承傳色口傳下敎曰,兩廳各率二人入侍。
又下敎曰,秋堂卽爲擧行,使之草記。
又下敎曰,來日有所爲事,今夜內卽爲擧行。
韓必壽,以刑曹言啓曰,卽者摠戎廳留營將官手本據,罪人全弼郁捉送,而手本內以爲,弼郁本以悖惡之人,渠之老母,不爲供養,幾至餓死之境,而至於去夜,則歐打其母,命在造次云云。事係綱常,萬萬驚駭,全弼郁,卽發刑差捉來,其母亦爲擔來。親自看審,則遍身傷處爛漫,至於頭破血出之境,事之變怪,所當嚴刑究覈,以正王法,而弼郁係是出身折衝,則臣曹例不得推治,移義禁府處之,何如?傳曰,聞甚駭慘。世間豈有此等之人?係是三省,其令該府,卽爲擧行。
又以刑曹言啓曰,曺風老味,特爲參酌,嶺沿定配事,命下矣。罪人曺風老味,依傳敎,慶尙道昌原府,定配所,卽爲發配之意,敢啓。傳曰,知道。
右承旨李性源疏曰,伏以,皇天眷顧,陟降垂佑,寶算躋於八袠,盛禮回於十年,慶溢宗祊,喜均臣民。臣適參邇列,獲覩縟儀,區區忭祝,實倍恒品,仍切伏念,臣罔罪倖逭,怵迫嚴命,雖不得不黽勉冒應,而一向蹲仍,實非私義之所敢安。且臣之目下情理,有萬萬切至者,臣母素抱貞疾,居常懍綴。又自數日以來,重添暑症,泄痢交作,食飮全廢,臣方左右扶將,實無離捨之勢,召牌之下,末由趨承。玆敢隨詣禁扄,疾聲仰籲於慈覈之下。伏乞天地父母,俯垂矜憐,亟下鐫削之命,俾便救護。仍治違傲之罪,以嚴朝綱,不勝幸甚。踏啓字。
修撰沈頤之疏曰,伏以,臣才謏學蔑,百不猶人,倖竊科第,猥忝邇列,剪拂太侈,涯分已溢,愧懼恒切,若隕淵谷,區區自勉之意。惟在力辭榮途,退守微老,竊附於匪職不居之義而已。至若瀛館淸選,初非夢想攸到,前者特授之命,適在來省病父之日,繼以馳召下辱,關塞千里,寵光爀然,瞻聆所及,莫不動色,況在臣心,尤當如何?臣準擬進伏京輦,以爲陳章控免之計矣。旋伏聞在外人遞改之命,而臣名亦在其中,寵除恩遞,到底盛渥,臣南望攢祝,只有感涕。曾未旬日,荐蒙除書,以臣爲弘文館副修撰,使之乘馹上來者,恩旨頻繁,雨露獨偏,臣一倍感惶,不知攸處。在臣分義,固當竭蹶登途,以承明命,而第臣空疎不稱之實,旣不以見職自居,則恬然冒進,已非賤分之所敢出,而抑臣又有懇迫之私,不得已冒死號籲焉。臣之老父,素抱痰癖貞疾,而孤寄嶺外,寧日殆少,近因纔經暑癨,元氣大敗,宿祟新,一時交作,諸般症形,俱係沈刻。臣無他兄弟,藥餌扶將,非臣無人。以此情理,雖在京裏,惟將請急歸護,況適在此,實不忍離捨遠去。玆敢披瀝封章,從縣道呈徹。伏乞聖慈,特垂鑑諒,治臣違命之罪,諒臣難强之情,亟命鐫削臣新授職名,以便救護,以安微分,不勝大願。踏啓字。
戊子七月初八日辰時,上御集慶堂。藥房入診入侍時,都提調徐志修,提調韓光會,副提調柳脩,假注書李羽逵,記事官金致九·柳德申,醫官方泰輿·李以楷·慶絢·金季良·吳道炯·玄處明·鄭允悅,以次進伏訖。志修曰,夜間,聖候何如,而寢睡·水刺之節,亦何如?上曰,一樣矣。上進湯劑訖,命醫診候。泰輿曰,左三部滑體果勝,而胃脈似不足矣。以楷曰,右三部滑體尙不足矣。其下諸醫所達皆同。上曰,蔘苓茶午後更進,明日依前爲之。上曰,蔘苓茶一貼,午後待下敎持入。出榻敎上曰,藥房副提調持蔘苓茶入侍。出傳敎諸臣遂退出。
戊子七月初八日辰時,上御集慶堂。科次入侍時,試官判府事徐志修,兵曹判書韓光會,吏曹參判金鍾正,副司直嚴璘·李在簡,副校理金致恭,副修撰趙載俊,左承旨李在協,假注書崔景岳,記事官金致九·柳德申,以次進伏訖。上曰,科次爲之,而依昨日例,嚴璘,先爲對讀,可也。有書鄕宇於初句之上者。上曰,以違拔之,可也。嚴科之道,不可仍置矣。上曰,試官承史皆爲食代,午時亦爲食代,可也。上曰,紙品,申飭,昔年侍湯,仰覩熟矣,仰聞深矣。曾於頃年於試紙,以此特拔者多。近者予衰飭衰,以今者試紙觀之,若此。子曰,繪事後素,紙雖劣,製若能,此正遵聖訓也。來頭庭試,其若務勝,務勝者當拔,以此預爲申飭,若此。市民當息肩,擧子當省賞,一體,申飭。出傳敎上曰,未考幾軸。在協曰,餘五六十張矣。上曰,幾盡考矣。上曰,盡考後以奏,可也。命小退,諸臣退出,還爲進伏。志修曰,副提調持蔘苓茶在外矣。上曰,入來,可也。柳脩承命持入,上進御訖。志修曰,臣抱病,而保護之任,强忍冒赴矣。當此試考之後,兩日驅馳,精神耗渴,似失人才矣。上曰,豈其然乎?上曰,此表直用文王字,似涉如何矣?鍾正·璘曰,周公用文王字。又曰,文王有聲,豈不可用文王乎?志修曰,卽質實之時故然矣。然而豈不可用乎?上曰,各取京鄕壯元,其餘雖多取,何傷?上命在協拆封,京則洪履健·朴師寅·趙懋慶也。鄕則申禹相·兪漢敬·林周喆也。上曰,皆何許人乎?在協曰,洪履健卽洪晟之族,申禹相卽蔭官申光洙之子也。上曰,斯速出榜,皆使之入侍,可也。上曰,京居首生員洪履健,鄕居首進士申禹相,竝直赴殿試,之次進士朴師寅,生員趙懋慶,進士兪漢敬,幼學林周喆,各級二分。出傳敎上曰,坐直承旨入侍。出榻敎上曰,被抄儒生入侍。出榻敎上曰,秋曹入直堂上入侍。出榻敎上曰,直赴儒生入侍。出榻敎洪履健進伏。上曰,讀奏試券,可也。履健讀奏訖,命退出。上曰,注書出去。秋堂入來與否,知入。賤臣出去,與刑曹判書洪重孝,參判李得宗,參議鄭昌聖,右副承旨韓必壽,偕入進伏。上曰,承旨知居首儒生乎?必壽曰,知之矣。金蓍老之甥侄,故縣監洪曋之孫,而以神童有名矣。鄕壯元亦善文者也。上曰,聞其居齋云,年少儒生之居齋,必是爲貧而然矣。必壽曰,固貧矣,而儒生之居齋,亦非全爲貧也。上曰,承旨亦居齋乎?對曰,居齋矣。上曰,何如?對曰,國家之待士甚厚,此所以貧士之如歸家也。且士之居此者,非徒食而已。必有所業,居齋之效多矣。必壽讀秋曹草記全弼郁事。上驚動曰,此宜不雨矣。命書判付。上曰,風老味文案,見之乎?重孝曰,見之矣。以文案言之,別無可生之道,而若論文案之外,則亦有可言者矣。俗所謂花妻者,卽妻也。常漢雖不可以妻妾論之,而若謂之以妾,則律不止於償命矣。鄕居首儒生申禹相進伏。命讀試券後退去。上命昌聖讀奏文案。上曰,此文案誰得之?重孝曰,鄭昌聖,見此文案,以爲可疑云矣。上曰,予果除授有效矣。又讀一文案。上曰,誰得之?得宗曰,共得之矣。上曰,必參判得之矣。上曰,承旨李性源,代嚴璘除授,牌招察任,房順房。出傳敎上曰,禮判入來與否,知入。臣景岳與禮曹判書申晦進伏。上着笠而坐曰,奏之。晦曰,莎草枯損處多矣。上曰,黃乎?晦曰,過於黃矣。上曰,然則今何始報?晦曰,昭寧園園上莎草枯損處修改吉日,令日官推擇,則今月二十七日,八月初十日爲吉云,以何日定行乎?敢稟。上曰,以二十七日擧行,可也。出擧條上曰,此等綱常,豈可經夜?兩司當爲進參,正言遞差,其代李致中,持平遞差,其代李命勳除授,卽爲牌招進參。出傳敎命讀關西道臣狀聞訖。上曰,今覽關西道臣狀聞及秋曹回啓,金興起所爲,節節無狀,豈可循例下該曹?令義禁府卽爲拿問,口招以奏。出傳敎上曰,京鄕入格儒生,明日待令。出傳敎上曰,因曺風老味事,命秋官詳考以稟,而今聞所奏,其不爲此,風老味將爲日次之鬼,因此得二囚外,方因大臣所奏,旣命審理,京中不然,豈王者自近及遠之意?風老味,以前招觀之,卽花妻也。今聞本律則太輕,其果殺人,律旣若此,何不詳審?遽然完決,雖然旣經日次,本律今不可施,其雖花妻,人命則重,其招亦不無巧詐,特爲參酌,嶺沿定配。朴命重,其時郞廳,已爲處分,大抵腎囊緊要處,卽斃者多,而試灸之後,劫境僅步之人,十度之笞,已爲過失,則加施十五度,當初下敎,予意是也。被蹴腎囊之人,其雖救療,其活難矣。再次扶曳於刑板,加施二十五度之笞,腎囊被蹴,其臀加笞,此誠雪加霜也。當待辜限之囚,若此豈無此境?以此其若仍爲日次,此非徒不審理,反加其刑。予則曰三次之刑,無異於二十五度之笞也。金友喆本非相鬪也。其亦微細,而以檢狀合面觀之,友喆之招,非詐可知,以理推之,一眞瓜豈至此境乎?凡事無贓物,難爲盜。此等事,看證與贓物無異,而亦無看證之事,何不詳審,而遽然完決乎?其所輕先,二囚無異,而旣經日次,當問于大臣處之,次對時同爲持入。出傳敎上曰,次對進定於明日。出傳敎上曰,三省委官,左相進去。出傳敎諸臣退出。
同月同日申時,上御集慶堂。藥房入診入侍時,副提調柳脩,假注書李羽逵,記事官金致九·柳德申,醫官方泰輿,以次進伏訖。上進湯劑訖,脩曰,俄間,聖體若何,而水刺之節,亦何如?上曰,一樣矣。上曰,淸暑六和湯停止,建功湯依前煎入。出榻敎諸臣遂退出。
戊子七月初八日二更三點,上御集慶堂。右副承旨入侍時,右副承旨韓必壽,假注書崔景岳,記事官金致九·柳德申,以次進伏訖。上曰,開陽門仍留乎?必壽曰,仍留矣。上曰,左相家何處?必壽曰,駱洞矣。上曰,禁堂無故乎?必壽曰,三員則備,而一員闕矣。上曰,此亦可爲之矣。上曰,臺疏承牌乎?必壽曰,違牌矣。上曰,今見違牌,臺臣可謂無倫理之人。李命勳甲山府投畀,倍道押送。出傳敎上曰,此何等事,而視若尋常,不卽以奏,此無倫紀之人,中官金時輝,特施不敍之典。出傳敎上曰,執義有闕,代李敬玉除授,卽爲牌招進參。出傳敎上曰,在外持平遞差,其代呂善亨除授,一體牌招。出傳敎上曰,正言李致中在外云,旣已,申飭,則何敢在外?先遞差拿處,李師曾除授,卽爲牌招進參。出傳敎上曰,世間豈忍有此等之事?此嗣服後初聞,渠亦人子,聞此奚特五品不遜?其供聞然後方寢。故該房承旨,特命入侍以待,令該府先爲開座。況省鞫無故曰擧行,非今日,無日,卽爲開坐,君心若此之時,兩司之臣,焉敢撕捱?牌去來卽爲,申飭。出傳敎上曰,不孝省鞫,何等重大,而尙無皁白,注書出去,招當直都事,詳問以奏。臣景岳還奏曰,尙未開坐云矣。命書興化門殿坐傳敎。必壽起伏泣諫曰,如此深夜,何爲勞動乎?臣當退出,卽爲擧行矣。上曰,省鞫若擧行,則予豈若此乎?必壽曰,俄下傳敎,伏望還收矣。上不答,少頃命中官還入傳敎。上曰,開坐與否,注書知入。賤臣景岳還奏曰,今則禁堂及臺諫與問郞皆備,承旨進去則開坐云矣。上曰,承旨退出進參,可也。諸臣退出。
戊子七月初八日丑時。此初九日曉也,門未開故稱初八上御集慶堂。承旨入侍時,右承旨嚴璘,假注書崔景岳,記事官金致九·柳德申,以次進伏訖。上曰,禁堂皆赴坐乎?璘曰,具允明有身病,未及赴坐,追後未到云矣。上命持入祭報府,讀奏訖。上曰,古語有烏鳥反哺之言,而又有如許等語,而予不能記矣。璘曰,有蜂蟻之君臣,虎狼之父子等語矣。上曰,傳曰,鄒聖云,人之異於禽獸者,以其有五倫也。噫,五倫之中,其首何?曾子之言,亦有五不孝,而若全必郁者,覆載問豈忍有是事,故不云。嗚呼,烏鳥雖禽獸,猶能反哺,爲人子豈忍爲此,豈忍爲此?大舜之命契,五品不遜,亦奚比於此?嗚呼,風敎不宣,乃有此不忍聞不忍言罔測之擧。嗚呼,何聞于此,何聞于此?聞來此心難定。嗚呼,暮年,雖聞孝於親者,心誠難耐。況有是事,此心若何,此心若何?必郁操弓登科,爲親乎,爲己乎?其雖不思親而爲己,不猶不孝,立身楊名,何言必郁,而昔之朱壽昌,爲劉氏七歲之後,行四方求之,罕御酒肉,與人言輒流涕,終得其母,史不云乎?行次同州得焉。劉氏時年七十餘,今者必郁之母,年亦七十二,與此同也,而壽昌至誠得焉。必郁忍何心爲此,忍何心爲此?聞秋官所奏,自曰何爲,聞此何爲,聞此矣。其將以綱常之律處之,而予則曰不若初無是事矣。嗚呼,四十年臨御,風敎之不宣,一至於此,豈可以正法,必郁心弛乎?生我鞠我之道,不可言于必郁,而噫,烏鳥反哺,渠亦人也。非禽非獸則亦何忍此,亦何忍此?嗚呼,暮年,何忍聞此,何忍聞此?況必郁之母,子爲不孝子,身爲無依人,子雖不孝,渠亦民也。君何不恤?令該廳顧恤。出傳敎右副承旨韓必壽,自省鞫所,持決案進伏。璘曰,臣則退出矣。上曰,唯。璘先退。上曰,其漢之相,如何?必壽曰,極獰猂矣。上曰,初則不服,至五度乃服云,然否。必壽曰,果然矣。上曰,年幾何?必壽曰,四十矣。上曰,讀奏也。必壽讀奏訖。必壽曰,日將向曙,今日是齋戒日,文案入啓蒙允,則似爲平明,故仍修結案而來矣。上曰,當日處斬本律,爲唐古介乎?問于本府吏以奏。臣景岳還奏曰,當日處斬,爲唐古介云矣。上曰,明日齋戒相値,待再明日,判付以唐古介。上命宣傳官持標信,往禁軍廳,招禁軍將入侍,而率禁軍數三人以來事,分付,可也。宣傳官還納標信曰,禁軍將待令矣。上曰,禁軍將近立於階,禁軍將進前。上曰,誰耶?對曰,小臣徐赫修也。上曰,禁軍中有知必郁者乎?禁軍等奏曰,知之矣。上曰,厥漢所行本如是乎?對曰,所行不美,如此者多,到處不得人心,某處不得久居矣。上曰,徐赫修柔善,而其子佳矣。命徐赫修退出。上曰,全必郁,關係綱常,越城,於渠,可謂第二件事,而踰闕墻,昔有其人,而臺臣其亦以法爭之,況以門護軍,踰越北城者乎?摠戎廳報秋曹之事,報騎曹之事,事件各異,俱係一律,騎曹不爲草記,其豈止汰乎?以此欲爲下敎,今則以秋曹事,旣已處分,飭不可添,只諭焉。出傳敎上曰,朴命金·金友喆完決,秋堂誰某,注書知入。臣景岳還奏曰,沈鏽·韓光會矣。上曰,至爲謹愼矣。至此事而誤矣。上曰,司寇之長,何等重也,而以朴命金·金友喆事觀之,當初完決,極涉孟浪,豈有無看證成案之事?旣聞之後,不可不處,當該判書罷職。以此觀之,一完決之後,不爲細究,加刑爲事。今無下敎,朴命金·金友喆,不過爲日次之鬼。故判書鄭益河,若今日復見,鄭益河不諭而考奏,今日飭諭而得此,以此推之,誠之所透,可知小者若此,況大者乎?此後以此懲勵,十分詳審,以朴命金言之,試灸雖嚴飭,決笞。今聞此一款,不待今奏可覺,而若無此擧,亦將爲日決之刑訊而已。奚謂推官?卽予不覺,一覺一否,可勝歎哉?此外尤有殘忍者,古人云,桁楊之下,何求不得?桁楊之中,治盜之刑,尤爲殘酷。噫,雖過爲刑杖,肥膚若完,可爲常人,一經亂問後,可用也。豈不詳審,豈不詳審?捕廳所來,尤可審愼,至於外方,其弊勝言,爲其加資,以白爲黑,以玉爲石者多。頃者爲一軍官之升資,至親亂問承款之事,其時嚴處,知者若此,他尙何說?況年少之人,益爲勉勵處也。一體嚴飭中外。出傳敎上曰,二秋官處分問之,一則北伯,一則兵判云。其遞雖可惜,王者用法,豈可爲惜而低仰?兵判有闕代,政事明日爲之,內局提調趙雲逵爲之。出傳敎上曰,宋順男草記,何不入來?注書知入。臣景岳還奏曰,以齋戒相値,不爲擧行,明日次對以稟云矣。上曰,宋順男事,與曺風老味事,一體下敎,則一則擧行,一則不爲,而下問該吏,以齋戒相値,明當以稟云,囹圄之囚,一日滯囚,豈審理之道乎?明日齋戒,今日亦齋戒乎?不卽擧行,不可無飭,該堂從重推考,此非刑推者,其令卽爲擧行。出傳敎諸臣遂退出。
上在慶熙宮。停常參·經筵。
元敬王后忌辰齋戒。
藥房都提調臣徐志修,提調臣韓光會,右承旨臣嚴璘啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
趙德成,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
以承傳色口傳下敎曰,次對同爲入侍。
趙德成啓曰,大臣·備局堂上,依下敎來待矣。傳曰,入侍。
嚴璘啓曰,入格儒生朴師寅·趙懋慶·林周喆,依下敎來待矣。傳曰,入侍。
金光國啓曰,卽者吏曹郞廳來言,今日爲政事,命下,而判書鄭弘淳未肅拜,參判金鍾正,參議李海重,俱以病不來,不得開政云。判書·參判·參議,竝卽牌招開政,何如?傳曰,允。
傳于嚴璘曰,政事,置之。
趙德成啓曰,兵曹判書韓光會牌不進,推考傳旨,今方捧入,而特敎之下,如是違牌,不爲膺命,事甚未安。更爲牌招,傳授命召,何如?傳曰,允。
傳于嚴璘曰,禮房承旨入侍。
傳于趙德成曰,左副承旨入侍。
趙德成,以備邊司言啓曰,本司武郞廳韓師吉,奔走勤仕,已滿十五朔,依例陞敍或守令除授事,捧承傳施行,何如?傳曰,允。
又以備邊司言啓曰,取考慶尙監司李溵軍餉還上捧未捧狀啓,則舊還因朝令停捧,故居末一款,不爲抄啓。只以全未捧守令·察訪·邊將姓名,開錄馳啓,請令廟堂,稟處矣。舊還雖與新還有間,不念糴政之嚴重,開倉三朔,全數未捧者,不識莫甚,不可以臨歲之頒令,一例蕩滌,以長其慢忽之習。全未捧守令·察訪·邊將等,竝依法文計居官朔數,勘以越等之律,以爲懲勵之地,何如?傳曰,允。
韓必壽,以義禁府言啓曰,李命勳甲山府投畀,倍道押送事,命下矣。投畀罪人李命勳,以傳敎內辭意,具罪目依例發遣府羅將,倍道押送配所之意,敢啓。傳曰,知道。
趙德成,以刑曹言啓曰,朴命金特減一律,嶺沿定配,金友喆特減一律,湖沿定配,而卽爲將此敎,分付二囚放釋事,命下矣。罪人朴命金·金友喆等處,以傳敎內辭意,分付後,朴命金慶尙道固城縣,金友喆忠淸道海美縣定配所,待城門開,押付之意,敢啓。傳曰,知道。
以傳色口傳下敎曰,次對同爲入侍時。又下敎曰,秋曹三堂,來待南邊某公廨,則從當下敎矣。
領議政金致仁,左議政韓翼謩聯名箚曰,伏以昨夜,以朴命金·金友喆兩獄完決之失當,有當該秋官罷職之命。此實我聖上愼獄恤刑之至意,臣等,不勝欽仰。第念兩囚文案,實因明的,揆之法意,獄不可不成,則爲刑官者,其所處決,安得不如是,聖明至仁,求生於必死之中。乃有此處分,而今此兩重臣,一長司馬,一按藩節,皆重任也。向來西伯特仍,出於久任責效之意,則設有過誤,尙宜有寬恕之道,況其無可罪之端者乎?臣等,有此微見,固將謦咳於前席,而精神迷錯,仍以忘却,含意未達而退,昏謬之罪,實無所逃,玆敢短箚陳聞。伏乞俯垂鑑諒,還收兩臣罷職之命焉。取進止。答曰,省疏具悉。予有諒焉。將欲下敎,卿等之箚亦若此,前下敎特寢焉。仍傳曰,遣史官傳諭。
戊子七月初九日卯時,上御集慶堂。藥房入診入侍時,都提調徐志修,提調趙雲逵,右承旨嚴璘,假注書李羽逵,記事官金致九·柳德申,醫官方泰輿·許礈·李以楷·慶絢·金季良·吳道炯·金光國·鄭允說,以次進伏訖。志修曰,夜間聖體調攝,若何?上曰,夜不能寢睡,氣亦不和矣。志修曰,嚮晨時或果寢睡乎?上曰,亦不能矣。上進湯劑訖,命醫診候。泰輿曰,左右三部調均,滑體少勝,而猶未快愈矣。許礈曰,滑體亦似不及於前矣。上曰,提調來乎?雲逵曰,來矣。志修曰,副提今日不來矣。不但病勢難强,欲一伸廉隅矣。上曰,其人甚牢確,建明門內,又高聲進戒,果樸直矣。上曰,藥房提調持湯劑,更爲入侍。出傳敎諸臣遂退出。
戊子七月初九日卯時,上御集慶堂。大臣·備局堂上引見入侍時,領議政金致仁,左議政韓翼謩,行禮曹判書申晦,刑曹判書洪重孝,行副護軍李章吾,戶曹參判金時默,執義李敬玉,正言李師曾,副校理金致恭,左副承旨趙德成,假注書崔景岳,事變假注書李師濂,記事官金致九·柳德申,以次進伏訖。致仁·翼謩起伏曰,數日間日氣稍勝,而去夜侵夜酬應,聖體若何?上曰,一樣矣。寢睡·水刺之節,亦何如?上曰,徹夜不寐矣。世間豈有如此人乎?其母雖有狂症,而無不是底父母,子豈如此乎?致仁曰,此戾氣所鍾矣。翼謩曰,母雖狂,子豈如此乎?以越城事,數次鉤問,而此則終不承款矣。重孝曰,其漢不測矣。洞人或憐其飢而賜飯,則厥漢以爲彰已之過,反辱授之者,故洞漢相率等狀矣。上曰,此所謂五品不遜,以此觀之,具鼎煥可謂孝子矣。傷處,如何?翼謩曰,頭部果有剖破處矣。重孝曰,臣見其所打之杖,其大如臂矣。上曰,如此而或可稱冤乎?翼謩曰,渠雖元凶,豈可稱冤乎?終則惟願速死矣。上曰,必郁之事,不問於其母乎?致仁曰,塗人耳目,有何更問?翼謩曰,百人等狀則更無所問矣。上曰,西伯敎化,虞芮讓田,而否德臨御,四境不治,倫綱斁絶,豈予之過?翼謩曰,唐堯之時,亦有四凶矣。都提調徐志修曰,聖上遭此等事,宜當警惕,而下敎過中,則臣下之心,爲如何哉?致仁曰,天地至大,無物不包,有龜龍焉,有蛇蝎焉。今此必郁,亦天地中一蛇蝎,而聖上所以警惕則好矣。上曰,試紙甚厚矣。致仁曰,自備局定斤數,而鄕儒多用厚紙矣。上曰,兩道儒疏批答,卿以爲,如何?嶺儒酸矣。致仁曰,此果名人而世遠矣。至於海儒批答中魍魎句,聖敎似或過矣。臣精神昏耗,許多樂章,未盡記得,而政與樂通,其重大可知矣。近來三絃太促矣。上曰,昔則掌樂院與民樂一章,長而緩矣。志修曰,掌樂院工人,閭閻間宴集時,爲三絃,故樂院聲音,染於三絃漸促矣。聖上於禮,無所不擧,而於宗廟樂章九成,而近則爲十成矣。上曰,貞明是王后樂章,故以龍光合爲一章矣。志修曰,我國則歌曲五章,而以此和於樂,爲之協律,此則非也。以詩傳言之,關雎三章,葛覃四章,各隨其章之長短,被之管絃,而今樂則加入龍光·貞明二章,以其聲律之長,故合以爲一。臣問於典樂,答以顯美,旣奏之後,龍光有詞而無聲,故徑奏引出曲云矣。翼謩曰,我國風流,是違格矣。上曰,樂工能知五音乎?志修曰,此則有譜,故如關關則隨其音而擊磬矣。致仁曰,隨其音節而奏之,則不失倫次,而不知者不可以知之矣。上曰,孟子云,今樂猶古樂,九成一章,待興拜後爲之,至妙存焉。親祭之遲,以此故也。且天神七成,地祇六成,人神則九成也。志修曰,臣之意,九成曲盡爲之後,龍光章隨後爲之則,似好矣。上曰,卿言是矣。然而今年內則不可爲矣。致仁·志修曰,用於宗廟之事,何必以是爲嫌乎?志修先退。上曰,徐判府難矣。所奏果是矣。致仁曰,凡事必窮究詳知而後已,故如是,此其素性矣。致仁曰,此守禦使申晦本廳屬三營束伍及左右部牙兵今秋合操,取稟狀啓也。此摠戎使金時默本廳屬四鎭束伍軍兵今秋水原·南陽輪操,取稟狀啓也。此江華留守鄭尙淳,本營軍兵及所屬四營軍兵今秋合操,取稟狀啓也。此平安兵使具善行今秋淸北巡操,取稟狀啓也。此忠淸兵使趙濟泰今秋巡操及各鎭營將巡點等事,取稟狀啓也。此黃海兵使李邦綏今秋習操點視及別武士鄕騎士武學都試,取稟狀啓也。合操·輪操·巡操·巡點·點視諸武士都試,俱係詰戎重事,竝依狀請施行之意,分付,何如?上曰,依爲之。出擧條晦曰,恩信君吉禮待秋擧行事,曾有下敎矣。秋節已屆,何以焉之乎?敢稟。上曰,更待下敎擧行。出擧條晦曰,秋展謁動駕時,王世孫祗迎之節,何以爲之乎?上曰,果難矣,何以爲之?致仁曰,臣欲一番陳達而未果,今始奏之矣。近來日氣雖涼,而老炎猶酷,當此靜攝,恐致損傷,退以來月則好矣。上曰,秋展謁欲行於十五日,意蓋在矣。豈特大臣之勸止?禮官適稟,元良隨駕果誠難,旣許輔相以八月初一日擧行。出傳敎翼謩曰,有光於聖孝矣。上曰,此何言乎?實爲不孝,何曰光乎?翼謩曰,秋涼後動駕,聖候康寧,陟降悅豫,豈不爲聖孝之光乎?致仁曰,頃日疏決時,徐有隣所奏,與臣無異,而臣獨晏然,負罪何異?惶悚之至,伏願同被罪罰矣。上曰,過矣,過矣。重孝持文案進前。上曰,卿等以爲,如何?各陳所見,可也。翼謩曰,聖上好生之德,孰不欽仰,而國法餘存,惟殺人法而已。殺獄至重,寬貸容恕,反有害於好生之德矣。上曰,領相之意,何如?對曰,雖出於聖上好生之德意,而法意甚密,不可輕易容貸矣。晦曰,臣則不知本事,而金友喆無情之事,雖相戲而至於死,旣死則無可生之道,而必求可生之道,臣不勝欽仰矣。時默曰,無灸與杖而調理則似或有生道矣。一則眞瓜相戲,至於身死,而無看證,難矣。章吾曰,獄體至重,不可輕易寬貸矣。敬玉曰,本事不知裏面,而傷處爛熳,則不可貸王章矣。致恭曰,以諸臣之仰對聽之,見踢而死,則當不踰時,而至於二日,金友喆若跌蹉,則當有一處之傷,而仰面皆傷,則當有償命之道,且三司之臣,不敢請緩王章矣。師曾曰,其兩漢皆有傷處,看證分明,則似不可容貸矣。上更召禮判下敎曰,莎草片片修補而不關係乎?晦曰,稀疎處修補,而前年所改處,皆已着根,置之則,似好矣。命大臣先退。德成曰,臺疏亦一體退出乎?上曰,唯。諸臣以次退出。
戊子七月初九日午時,上御集慶堂。入格儒生入侍時,儒生朴師寅·趙懋慶·林周喆,右承旨嚴璘,假注書崔景岳,記事官金致九·柳德申,以次進伏訖。上曰,承旨誰耶?對曰,右承旨臣嚴璘也。璘曰,入格儒生入來矣。上曰,盡爲入來乎?璘曰,兪漢敬以齋郞而往陵所,三人入來矣。上曰,次次進前,讀試券,可也。各讀奏後,命退。諸臣遂退出。
戊子七月初九日酉時,上御集慶堂。禮房承旨入侍時,右承旨嚴璘,假注書崔景岳,記事官朴道仁·柳德申,以次進伏訖。上命承旨書昭寧園祭文訖。上曰,禮判昨日入來乎?璘曰,昨日入來矣。命退,諸臣遂退出。
戊子七月初九日二更一點,上御集慶堂。左副承旨入侍時,左副承旨趙德成,假注書崔景岳,記事官朴道仁·柳德申,以次進伏訖。上曰,今番赦典,古豈有也?旣行赦典,則宜先解鬱,予已料矣。領相旣奏八道道臣·兩都留守審理,外方猶然,況惟民所居之處乎?昔年皐陶曰,殺,帝曰,宥,旣命直宿,考案考奏之後,因置囹圄,豈王政之所爲?況兩人其雖承款,三章之法雖重,欽哉欽哉。惟刑之恤哉。尙書所云,情法參恕,亦是古例,其宜參酌,而承款無期,欲處何處?今當霈宥,旣已審理,今不諭其何日?朴命金昨已諭,其若酌處,捨此誰先?金友喆,或曰較重,予則曰最輕,本由一瓜,究其情則比諸賣淸相鬪,有心乎,無心乎?若問其眚,予則曰友喆,若問邂逅,予亦曰友喆,被踢堇活之人,幾寸之艾灸前,數十之笞杖後,此誠前灸後笞者也。其雖調理,已涉殊常,況若此者乎?朴命金之欲施惟輕之典,卽此也。其君邂逅,本事孟浪,以此償命,何異一瓜償命?金友喆之欲施惟輕之典,亦此也。兩人事體雖異,予則曰其情法參恕之語,可謂準備于此,完決之官,其雖參酌,可恕之囚,其何不釋?況昨年覽實錄,今日決玆事,亦豈偶然?初則欲從容下敎,靜而思之,玆辰不可逾,且文王恤四民,亦不欲逾日。當今日恤惟輕,忍逾此夜,故命秋堂先爲待令,召承宣呼寫以諭,朴命金特減一律,嶺沿定配,金友喆特減一律,湖沿定配,而雖値今日,此疏釋之典也。卽爲將此敎,分付二囚放釋定配所,草記以入,待城門開押付。出傳敎上曰,注書出去。招致秋曹郞於開陽門外聽傳敎,卽爲擧行事,分付,可也。賤臣承命退出,以此分付。上曰,五月初十日之雨,自古其稱何?今年因予否德誠淺,不若乎昔,此誠陟降,雖欲爲民,由予誠淺,由予否德而然,雖逾月,其猶悚然。今日忌辰受香後,雨下亦豈偶然乎哉?然咫尺沁都,尙不霈然,其外嶺南,亦設祈雨,豈可以京中得雨,報謝馳心乎?聞嶺南得霈狀聞,然後心可弛也。不待七十二州齊報隨時雨而卽爲狀聞事,令備局,分付本道。出傳敎上曰,今日內局副提調不進,聞都提調所奏,已知承旨入侍,下問初度欲呈云,許遞,其代前都承旨洪名漢除授,待開門牌招察任,房順房,三院副提調例兼。出傳敎上曰,注書出去。秋堂擧行與否知奏。臣景岳還奏曰,長官以家在城外未入來,亞堂今方擧行云矣。上曰,秋判居城外乎?德成曰,家在忠州而來京,則借入他人家而在城外矣。命退,諸臣以次退出。
上在慶熙宮。停常參·經筵。
元敬王后忌辰。
嚴璘啓曰,大司憲未差,執義李敬玉呈辭,掌令李秀逸·韓鏶在外,持平呂善亨差祭,一員未差,今日以監察茶時之意,敢啓。傳曰,知道。
藥房都提調徐志修,提調趙雲逵,右承旨嚴璘啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。顧祈雨祭設行處,爲民憧憧,氣何諭乎?建功湯入之。回駕後翌朝,入侍宜矣。
中宮殿·惠嬪宮口傳問安。答曰,知道。
嚴璘啓曰,兵曹判書韓光會,昨日違召,命召尙未傳授,事體極爲未安。卽爲牌招,何如?傳曰,允。
備忘記,傳于嚴璘曰,初秋已報,處暑在近,昨日之雨,其猶欠足,昨夜已諭,今陵何陵?此心憧憧,其視若此,故欲視而猶止,田野靑靑,庶可知也。今日道精前欲行,自敦義門,詣石隅觀野而來,侍衛挾輦軍六十名,禁軍一百名,以入直擧行,扈衛軍官,局將留營,留陣,百官隨駕,置之。備堂隨駕前後廂軍,以禁·御兩營入直軍作一哨,訓將只率,新營標下軍,都領前排五雙待令,當以駕轎作行,副駕轎,置之。世孫祗迎隨駕,亦置之,承旨·備堂,以時服隨駕。
嚴璘啓曰,摠府守宮望筒。傳曰,以之次爲之。
守宮史官望筒,傳于嚴璘曰,以首爲之。
以承傳色口傳下敎曰,爲民臨郊之時,不請牌而自可謝恩,若期會不進,自有其律,記過待令於石隅。一時下敎曰,如是乎?予雖衰矣。韓光會,豈不用軍律乎?政院知悉,申飭。
又下敎曰,今日此擧,爲百姓之意,畿伯率百姓,而待令于石隅。
又下敎曰,動駕時刻,以午正三刻單嚴爲之,單子置之。
又下敎曰,騎判所爲,過矣。此後北伯,若或陳章來,則自政院,直爲下送,以示嚴君君臣臣之義。
又下敎曰,待生涼,當爲動駕,初嚴待下敎擧行。
大駕詣石隅入幕次後,王世孫遣宮官問安。答曰,知道。
政院·玉堂·藥房口傳問安。答曰,知道。
傳于洪名漢曰,三大臣內局入侍。
傳于趙德成曰,諸司預備。
大駕還宮後,政院·玉堂·藥房·朝廷二品以上·六曹堂上口傳問安。答曰,知道。
以承傳色口傳下敎曰,兩關王廟守直,何如?而以今日觀之,極爲駭然。此後自騎曹時時摘奸,有闕則草記以奏,使軍開門,極爲駭然。庫直明日從重決棍事,分付。
又下敎曰,政院都使令下敎,置之。
以備忘記,傳于嚴璘曰,玉江萬戶懸註遺奏,尙今若何?其卽久勤,首擬之人,玉江萬戶,待窠卽爲塡差。
戊子七月初十日午時,上詣石隅擧動入侍時,行都承旨洪名漢,左承旨李在協,右承旨嚴璘,左副承旨趙德成,右副承旨韓必壽,同副承旨金光國,假注書李羽逵·崔景岳,記事官金致九·柳德申,以次序立。上具翼善冠·黑圓領袍,乘駕轎出資政門,至崇政門外。藥房都提調徐志修進前曰,聖候若何?上曰,一樣矣。志修曰,湯劑待令矣。上進御訖。上下敎于宣傳官曰,日熱如此,勿爲馳逐事,分付,可也。由敦義門至崇禮門外。上曰,關王廟當歷臨,軍兵路上留駐。出駕敎至桃濟洞,上降轎乘步輦,至關王廟重門前降輦,步詣入廟門內行拜。詣重門外乘轎時,上曰,有守直官乎?德成曰,有守直官云矣。上曰,守直官進前,可也。守直官進伏。上住駕下敎曰,汝何不待令,而使軍士開門乎?對曰,小臣方祗迎,故門外待令矣。上曰,汝門外待令,則何不開門?極爲巧詐矣。對曰,臣方久勤,欲得承傳,爲邊將奉職,豈可緩忽乎?上曰,君前承傳之言,極爲過甚。爲先記過,分付兵曹,拘留,可也。上仍詣石隅入幕次。上曰,戶房承旨與畿伯,率農民入侍。出榻敎左承旨李在協,京畿監司南泰齊進伏。上曰,畿伯召百姓,戶房問農形,可也。泰齊召水原·高陽·仁川·楊州·廣州·果川·坡州·龍仁·南陽·安山等民進前,在協問農形。各邑民以次對曰,早餘得初四五日雨,禾穀漸得回蘇,以今所見,可勝於昨年矣。命退出。上曰,俄似雨下矣。今又開霽矣。上曰,近仗軍率農民,入于畓中,乾濕與否,看審以奏。近仗軍還奏曰,有濕氣矣。上曰,此畓與東郊,如何?對曰,不及於東郊矣。上曰,玉江萬戶差出乎?兵曹判書韓光會曰,未及爲之矣。上曰,改擬望以入,可也。此後有闕,則道路事知,以洪道明爲之,可也。上曰,直赴人洪道明,已下敎而今番忘却,雖此等人,人君豈欺於今?昔之有料者,今非無料,且已諭爲人可堪。諸軍門中,爲先相當窠,卽爲調用。出傳敎上召兵判曰,三百初試,無乃過乎?光會曰,小矣。上曰,今番庭試·初試規矩,依昨年初試規矩擧行事,分付。出傳敎命小退,更命大臣入侍。領議政金致仁,左議政韓翼謩,判府事金陽澤,都提調徐志修,副提調洪名漢,以次進伏訖。志修曰,勞動之餘,聖體若何?上曰,爲觀農形而至此矣。予眼所視,如是靑靑,似可矣。今試予氣,十五日似難成樣矣。翼謩曰,雖退以初一日,觀其時而又難,則更退,似好矣。致仁曰,大體夏月,難於冬矣。志修曰,蔘苓茶待令矣。上曰,先爲診候,可也。方泰輿·金季良診候,退伏奏曰,脈候左右三部調均,而似稍大,滑體一向矣。上曰,何以而然乎?泰輿曰,以暑氣而如此,茹藿湯,好矣。上曰,是矣。此湯於予好矣。上曰,茹藿湯一貼,加人蔘二錢煎入。出榻敎上進御蔘苓茶。致仁曰,腹中輪囷乎?上曰,今日裝束故然矣。陽澤曰,盛暑則猶可,而晩暑尤難矣。志修曰,提調趙雲逵,以病不入來矣。上曰,當許遞矣。上曰,內局提許遞,其代兵判爲之。出傳敎上曰,咫尺勞動,病勢如此,豈有如此之人乎?致仁曰,聖候偶然以痰候而然矣。以聖上寶算,筋力異於常人矣。翼謩曰,不先出令,卽刻動駕,如匹庶之出入,果爲悶迫矣。上曰,八月初一日,無事展謁,亦未的知矣。今番退定,而慮或有可行之勢,而輕先退定,深以爲悔,觀今筋力,是則無恨矣。上曰,飮食之臭甚難,怪異矣。翼謩曰,今夏之後,加有是症乎?上曰,夏後然耳。陽澤曰,暑症或難飮食之臭矣。致仁曰,進御之時,則無是症乎?上曰,進御之時,則不然矣。翼謩曰,暑退則勝矣。命時·原任退出。上曰,左相實無肥肥,而汗亦不出矣。名漢曰,然矣。上曰,今番試取,終始如一,果得實才矣。名漢曰,皆實才矣。上曰,今番不分考,而命官獨考,果精矣。名漢曰,都提有誠之人,每事以誠爲之,豈有不得實才之理乎?上曰,大臣中左相年多乎?名漢曰,然矣,而右相爲其次矣。上曰,然乎?上曰,關王廟面帳渝色,令該曹修補。出傳敎命讀松都·海西·關西狀聞訖。上曰,松都旣設,令該曹下送香祝□祭,一體設行。出傳敎上曰,藥房三提調持湯劑入侍。出榻敎志修·光會·名漢,持湯劑進伏。上曰,頃服六和湯時,腹部似如何矣?今服此湯則勝乎?志修曰,以暑症而然則勝矣。進御訖。上曰,吐之則,似好矣。志修曰,腹部之氣,雖吐之,無益矣。上曰,更煎一貼,還宮時進御則,似好矣。命退出。上曰,藥房提調持湯劑更爲入侍。出榻敎志修曰,其間未及煎之矣。上曰,茹藿湯一貼,還宮後更爲煎入。出榻敎還宮乘轎時,致仁·翼謩·陽澤·志修進前曰,俄間腹部之氣,若何?上曰,一樣矣。志修曰,聖候如此,臣等,當率醫官直宿矣。上曰,不必直宿矣。上曰,都承旨入直本院。出駕敎上曰,內局待下敎入侍。出駕敎上至建明門內,拿入關王廟守直官。下敎曰,當決棍而斟酌矣。仍命拿出。上曰,莫重動駕,承旨不爲隨來,該房承旨傳命之際,事多輕着,一倂遞差,其代參議洪晟,前承旨李瀰承旨除授,待開門牌招察任,房順房。出傳敎上仍入大內。諸臣遂退出。
戊子七月初十日二更三點,上御集慶堂。藥房入診,儒臣追後入侍時,都提調徐志修,提調韓光會,副提調洪名漢,假注書李羽逵,記事官金致九·柳德申,醫官方泰輿,副校理金致恭,修撰趙載俊,以次進伏訖。志修曰,湯劑待令矣。上曰,茹藿湯耶?三貼連服則何如?泰輿曰,昨年非但三貼,日再進御矣。名漢曰,昨年兼用六和湯矣。上進湯劑訖,命醫診候。志修曰,兩廳首醫及許礈·李以楷加入矣。泰輿曰,左右三部調均,而大則一樣矣。許礈曰,左右三部調均,而不舒則一樣矣。以楷曰,度數調均而大勝於前矣。上曰,今日甚炎鬱,只服三貼,次服建功,何如?夜間更進湯劑無妨矣。泰輿曰,二貼已用之。上曰,腹部輪囷,狀如前証,茹藿雖用,腹部不平之藥,或有端的之方,則用之,好矣。泰輿曰,香橘茶似爲當劑矣。上曰,前証更發,車前子茶,何如?諸醫曰,果如此,則車前子,好矣。上曰,車前茶,兼服香橘,何如?泰輿曰,下焦之氣,宜此藥矣。上曰,下焦氣亦有之,蔘以茹藿,用之,何如?泰輿曰,藥道少異。上曰,自前例証,時時闖發,而夏節生冷,亦似有害。以生冷論之,茹藿亦好耶?泰輿曰,茹藿卽運胃之方,豈不好乎?諸醫曰,車前子進御之時,兼用五積散矣。上曰,痰氣如此,五積,何如?泰輿曰,雖有痰候,暑氣方深,宜用茹藿,而至於五積,合用秋冬時矣。志修曰,日氣極熱,其在行氣之方,茹藿似勝五積矣。上曰,然則又進茹藿,可乎?諸醫曰,今日已進二貼,今夜則先進香橘茶,而茹藿一貼煎之,待曉進御,自明日計之,好矣。志修再請輪直而不許。上曰,暑甚則必有暑病,今年之暑,正難堪矣。卽今氣候,似有壅隔之症,治生冷,何藥爲最?金季良曰,桂苓茶,好矣。上曰,桂苓茶少少數進,似好矣。泰輿曰,治生冷者,草果最好,加入於香橘,宜矣。志修曰,草果味惡,難於連服矣。上曰,小便不利,氣似滯矣。常服桂苓,何害之有?柱苓亦宜於生冷耶?非但痰候,服桂苓然後每有減勢,以此觀之,不亦宜乎?服藥之前,腹部少差,而又將作俑,且手足甚冷,按撫則小差,實爲今日之漸矣。茶飮則香橘加入,草果好耶?今則冷汗每發,豈非可悶?金季良·徐命緯等所見,何如?季良曰,桂苓茶稍制氣升矣。上曰,氣則不升,而腹如抉摘矣。季良曰,香橘入草果好矣。上曰,只用香橘,果端的耶?季良曰,然矣。志修曰,香橘爲先煎入,茹藿則臣等雖不省記,而仍在本院煎待,自上如有他節,則雖夜卽召臣等伏望。上曰,茹藿湯明日煎入,香橘茶一貼卽爲煎入。出榻敎志修先退,醫官許礈·季良則留侍。上曰,小便不利,用木麥茶,何如?諸醫曰,似好矣。上曰,摘奸宣傳官入侍。出榻敎上下問闕直與否。上曰,今日目覩,令宣傳官摘奸,東廟守直官果闕直,事之可駭,莫此爲甚,該官汰去。出傳敎上曰,今日倚卓而仰瞻塑像,視甚分明,予不能遠視而能如此,予得蔘精多矣。近日則鼻有筒水之臭,苦矣。季良曰,心精主五臭,暑症如是矣。上曰,坐直承旨與儒臣入侍。出榻敎羽逵出來,儒臣持警世問答,同爲入侍,輪讀訖。上復命,金致九更讀一章,儒臣先退。上曰,注書出去,分付金吾郞。三省罪人全必郁,待開門正法,羽逵承命出來,分付後復命。上曰,藥房提調持湯劑,更爲入侍。出榻敎志修進曰,俄間聖候加減,若何?上曰,有寒縮之氣矣。以楷入來耶?以楷曰,來矣。上命診候。泰輿曰,左右三部調均,而大則同然。頗帶數體,手部稍冷矣。以楷曰,三部調均,而手部少冷,氣少不舒矣。季良曰,頗帶滯氣,脈候少不足矣。礈曰,脈候不舒,而顯有沈意矣。上微有痛聲曰,近來氣如壓,而腹部如刺,氣又難狀矣。上命泰輿進前曰,甚藥爲宜。泰輿曰,茹藿·香橘,是運氣之劑,皆好矣。上又有痛聲,兼有欠氣。上曰,香橘茶一貼,更爲煎入。出榻敎上連爲嘔吐聲數次曰,氣今如壓矣。以楷曰,宜煎進香橘矣。上曰,急急煎進,可也。上曰,頭部甚熱。以楷曰,外氣未侵故熱矣。上曰,此是如見之痰,痰挾,暑氣作孼矣。上又爲嘔吐聲曰,是滯症耶?泰輿曰,童便和以蘇合元,而進御則好矣。上曰,此時吐之則好耶?醫曰,今則吐之好矣。年前亦吐而有效,童便和蘇合元進服而取吐,何如?上命取入。季良曰,葱宜於本症候,治痰而兼治暑,試用則,似好矣。上又命取進,仍命季良診候。季良曰,左右三部度數雖均,而似有滯氣矣。上命連促葱入之曰,此是溫散之劑耶?醫曰,然矣。上曰,前則被衣而寢,近或脫衣故致此病症,皆予失攝之過也。上試葱一次。擲去曰,無益而徒不堪其臭矣。上曰,欲放小便而不利,此時服蘇合元,何如?仍促入蘇合之際,光會持入香橘茶。上曰,香橘亦當取吐矣。醫曰,然矣。上進香橘茶,頃之。上曰,已降而不吐矣。有頃,上又曰,似壓之氣已降,而今則快愈如常矣。諸醫曰,聖候雖差勝,而餘氣慮有復發之患,香橘茶一貼,更進宜矣。上曰,香橘茶一貼,加桂枝二錢,更爲煎入。出榻敎上曰,香橘之獻效,必是朝者建功之力矣。僉曰,然矣。上曰,此藥又有效,予甚支離矣。志修曰,何以每下如此之敎乎?殿下誠孝誠過矣。於義理不當然矣。上曰,是豈孝乎?以年言之,七十五歲非過乎?志修曰,舜百十歲,文王九十七歲,聖算尙富矣。上曰,予本不攝養,桃杏之屬,雖不近口,而當暑,眞·西果·砂果·酸梨等物,亦不能廢却,至於今年,則予不欲踰之。故不復自愛,飮食·居處之節,益自放心。今日之病,蓋陟降之警予而玉成之也。此後予當仰體陟降之念,克盡保嗇之道矣。志修曰,聖念克回,不勝欣幸。上曰,予雖回心爲節宣之道,而左相又必勸,予樂之。此則決不可爲,予豈樂之乎?志修曰,聖心常保和泰,好矣好矣。上曰,今日卽獻陵忌辰也。遠祖之祭,追誠過矣,而追憶之懷一倍矣。自今無餘恨矣。志修曰,今番下敎,諸臣聞之,史臣記之矣。上微笑曰,吾於孟子,莫非命三字,大有所悟矣。上曰,予所食只飮糜粥,還宮後但飮數匙矣。光會持進香橘茶。上進御訖曰,明日復煎茹藿湯耶?建功·茹藿俱煎置,而香橘姑停,可也。上曰,明日湯劑,朝診後,更爲稟定。出榻敎上曰,都提所謂史官書之者,誠過慮也。吾可欺卿等乎?上曰,近來脚部漸差,步履不艱,異哉?李喆輔衰狀,與吾何如?名漢曰,殆甚矣。上曰,闕外諸臣,欲知予候者,應已來待,而想不知予病至此也。上曰,今日不食,而無思食之念,何也?醫曰,有滯氣而然矣。上命諸臣退去,遂退出。
上在慶熙宮,停常參·經筵。
卯時,有霧氣。
藥房都提調臣徐志修,提調臣韓光會,副提調臣洪名漢啓曰,伏未審此時,聖體調攝,若何?腹部不平之氣,更不往來乎?痰候,何如,寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。入侍時當下敎矣。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。
大殿,朝廷二品以上·六曹堂上單子問安。答曰,知道。
中宮殿,朝廷二品以上·六曹堂上口傳問安。答曰,知道。
洪樂仁啓曰,大司憲未差,執義李敬玉呈辭,掌令李秀逸在外,韓鏶在外,持平呂善亨未肅拜,一員未差,今日以監察茶時之意,敢啓。傳曰,知道。
以承傳色口傳下敎曰,時·原任大臣同爲入侍。
又下敎曰,承旨踏下,代前承旨洪樂仁除授,牌招察任,房順房。
又下敎曰,一時之氣,不甚關係,朝廷問安,置之。
洪名漢啓曰,故文正公趙光祖祠宇,今七月十二日遣承旨致祭事,禮曹單子,啓下矣。何承旨進去乎?敢稟。傳曰,左副承旨進去。
傳于洪名漢曰,內局入侍。
金光國,以兵曹言啓曰,今七月十一日武臣賓廳武經講書日次,而有故不得爲之之意,敢啓。傳曰,知道。
又以兵曹言啓曰,依傳敎,南關王廟庫直全厚建,從重決棍十五度之意,敢啓。傳曰,知道。
又以義禁府言啓曰,前正言李致中拿處事,傳旨啓下矣。李致中時在京畿廣州地云,依例發遣府羅將,拿來何如?傳曰,允。
又以義禁府言啓曰,免城僉使金興起,卽爲拿問口招以奏事,傳旨啓下矣。金興始時在任所云,依例發遣府書吏,交代後拿來,何如?傳曰,允。
又以刑曹言啓曰,宋順男非刑推者,其令卽爲擧行事,命下矣。罪人宋順男,以不應得爲而爲之,事理重者,杖八十,照律決杖,放送之意,敢啓。傳曰,知道。
傳于嚴璘曰,內局入侍。
戊子七月十一日卯時,上御集慶堂。藥房入診,時·原任大臣同爲入侍時,都提調徐志修,提調韓光會,副提調洪名漢,假注書李羽逵,記事官金致九·柳德申,醫官方泰輿·許礈·李以楷·慶絢·金季良·吳道炯·金宗壽·徐命緯,領府事尹東度,領議政金致仁,判府事金陽澤,左議政韓翼謩,判府事金尙喆,右議政李昌誼,以次進伏訖。志修曰,聖候加減若何,而寢睡·水刺之節,亦何如?上曰,睡甚昏困而所食,木麥茶及粥水而已。命醫診候。泰輿曰,左右三部縮氣少舒,而猶未快緩矣。上曰,建功·茹藿,何者可服?今則大便如常,小便亦利矣。泰輿曰,以脈候觀之,猶未快緩,宜用茹藿矣。礈曰,加用茹藿一貼,宜矣。以楷曰,脈候猶未夬暢,而湯劑旣用茹藿·香橘,在愼重之道,不可遽進建功,加用蔘苓茶,好矣。絢曰,脈候滑體旣不足,徐察證候,繼進茹藿,宜矣。季良曰,脈候滯氣,少勝於昨,而舒暢尙不足,先進茹藿一貼,次進蔘苓茶三錢重,好矣。上曰,進茹藿,可也。東度·致仁·陽澤·翼謩·尙喆·昌誼次第問候。上曰,常時甚厭建功,昨日則不無其功矣。致仁曰,自上連御建功,故今者腹部牽引之氣,自然消減矣。上進湯劑訖,命入砂糖。上曰,茹藿湯停止,五錢重蔘苓茶,午後煎入。出榻敎致仁曰,今夏甚熱,而保嗇之節,又不如昨年,臣等,不勝悶迫矣。翼謩曰,節宣之道,一倍加勉,伏望。致仁曰,朝陽照窓,暑氣易透,蔽以遮陽,以防炎熱,好矣。東度曰,建功湯不可間斷。上曰,右相入來耶?致仁曰,右相病尙未復,而承聞玉候,驚遑入來矣。上命首醫觀小便色,泰輿等曰,便色甚亦,是差復之漸矣。上曰,昨日氣滯如壓矣。翼謩曰,夏月生冷,爲害不少,伏望愼節,用盡攝養之方,如何?上曰,本氣不利之時,此等生冷,便同亂世奸雄矣。上曰,左相元氣甚實,年衰而健,奇哉?昌誼曰,左相素善攝養,似有得力處矣。上曰,左相能知養生之術乎?翼謩曰,臣略知糟粕,而臣猶不及領相及徐判府事之養生。惟彼兩人,不食生冷,而臣則不能矣。上曰,故崔奉朝賀亦爲之云耳。致仁曰,故相鄭翬良,亦效此術,而此非養生,特閑外邪而然矣。諸臣遂退出。
同月同日未時,上御集慶堂。藥房入診入侍時,都提調徐志修,提調韓光會,副提調洪名漢,假注書李羽逵,記事官金致九·柳德申,醫官方泰輿·許礈·李以楷·慶絢·金季良·吳道炯·金光國·金宗壽·徐命緯,以次進伏訖。志修曰,午間聖候若何,而水刺之節,亦何如?上曰,一樣矣。上進湯劑訖,命醫診候。泰輿曰,脈候左右三部,比朝益舒,而兼有滑體矣。礈曰,滯氣益舒,滑體微動,而尙不足矣。以楷曰,未暢者頓勝,而滑體則猶不及常時矣。諸醫所達,皆大同小異。上曰,明則用建功湯,如何?泰輿曰,加用蔘苓茶,好矣。上曰,無乃太過乎?蔘苓茶味甚逆口,無寧更服建功,而或不無太旱之慮耳。上曰,米飮之屬,反害痰候矣。泰輿曰,進御粟米飮則好矣。礈曰,用建功則必有顯差之效矣。以楷曰,今日加用湯劑,而進御建功湯,宜矣。上曰,以昨日之氣論之,今則頓勝,而小便亦順理矣。季良曰,今日繼進建功,何如?上曰,晩後益覺動靜,而建功不亦太早乎?上曰,建功湯一貼,自今日依前煎入。出榻敎上命光會,精煎以進,而待時詣閤。志修曰,朝廷問安,雖承置之之敎,而今日臣等,盡爲退去,終涉未安,輪直恐不可已矣。上曰,何必輪直?勿爲之。遂退出。
同月同日申時,上御集慶堂。藥房入診入侍時,都提調徐志修,提調韓光會,副提調洪名漢,假注書李羽逵,記事官金致九·柳德申,醫官方泰輿,以次進伏訖。志修曰,俄間聖體若何?上曰,煩悶之症少減,而今日又當申時,正難堪矣。湯劑煎來乎?志修曰,未及待令矣。上曰,定以酉時,未及無怪矣。志修請診候。上曰,以今日觀之,建功湯有力,予得蔘精多矣。上曰,老人古有黃髮兒齒,而今予之髮,黑而且軟,何也?志修曰,黑髮復生,是壽徵也。泰輿曰,老人黑髮細而軟,而殿下之髮,長且大矣。上曰,予多服建功,建功之力,全在予髮矣。編鬚則久,可知其長矣。名漢曰,俄見沁都狀啓,雨澤周洽矣。上曰,嶺南不雨,可怪。志修曰,今秋不雨,似不爲慘凶,沙石地晩秧,今無可論,而水根畓葉葉自蔽,不甚枯損,嶺南則移秧最早云矣。上曰,其雨其雨,而終不雨,居然度了數十日,六·七月之旱太甚矣。上謂名漢曰,蕪地耕田,卿見之否?名漢曰,以驪代牛,人功不多,雖不得深耕易耨,而播種則能善長矣。上曰,貞明是王后樂章,故合爲一章,王后樂只此一章矣。志修曰,然矣。臣精神昏錯,頃日奏達有誤處,而退考之,顯美章下龍光章,與貞明合爲一章矣。上曰,向來養蠶頒之,卿亦得受否?志修曰,臣則在鄕,繭枯不化蛾,今春乞分金判府陽澤家,此後則其種將繁矣。名漢曰,臣則得四箇,雌蛾但一箇矣。上曰,聞淸川江將至告功矣。志修曰,臣未知堤防之役,至於何境,而似聞今番大水過涌築處數丈,而竟無事云矣。上曰,其人難矣。分數甚明,能有意匠,故果了大役矣。志修先退。上曰,坐直承旨與儒臣入侍。出榻敎羽逵承命率儒臣入侍。復命後退出。
戊子七月十一日申時,上御集慶堂。儒臣持警世問答入侍時,校理金致恭,修撰趙載俊,右承旨嚴璘,假注書崔景岳,記事官金致九·柳德申,以次進伏訖。上命承旨讀奏關西伯狀啓訖。上曰,此狀啓異於他狀,注書出去。招備邊郞親受回公時,精裹以回,後日次對持入事,分付,可也。命儒臣,承史輪講問答訖。命退,諸臣以次退出。
上在慶熙宮,停常參·經筵。
夜一更,月暈。
自昧爽至辰時,有霧氣。
藥房都提調臣徐志修,提調臣韓光會,副提調臣洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。今番此攝,玉成于予,庶可踰此歲,而一片予心,何敢少弛?藏樂如舊,悠悠微忱,庶可伸矣。今朝灑雨,其雨其雨之心一倍,而氣則快愈,以快愈之批,于今諸臣,何敢少忽乎,七十五歲其君乎?謂其快愈者,豈本氣乎?卽再昨之氣也。
中宮殿·惠嬪宮,藥房口傳問安。答曰,知道。大殿,政院·玉堂口傳問安。答曰,知道。勿爲問安。中宮殿·惠嬪宮·世孫宮·嬪宮,政院·玉堂口傳問安。答曰,知道。
洪樂仁啓曰,憲府連日監察茶時,事甚未安。除在外外,未肅拜不爲行公人員,竝卽牌招,何如?傳曰,允。
以執義李敬玉,持平呂善亨牌不進罷職傳旨,傳于洪樂仁曰,只推。
洪樂仁啓曰,大司憲未差,報義李敬玉,持平呂善亨牌不進,掌令李秀逸·韓鏶在外,持平一員未差,今日以監察茶時之意,敢啓。傳曰,知道。
傳于嚴璘曰,內局入侍儒臣,持警世問答同爲入侍。洪樂仁啓曰,臣依定式,今日進詣崇政殿月臺,入直禁軍等戎器·服色點考,則皆無頉。仍以傳敎內辭意,依例勞問,則亦皆好在云矣,敢啓。傳曰,知道。
以承傳色口傳下敎曰,待下敎詣閤。
又下敎曰,有下敎者,領左相·備局有司堂上入侍之意,招備郞卽爲,分付。
又下敎曰,入直內三廳能麼兒講,當爲之,而守門將除之,堂郞依例入來,而訓鍊中軍,置之。
洪樂仁啓曰,大臣備局有司堂上,依下敎來待矣。
傳于金光國曰,騎馬二匹立之。
備忘記,今日處暑,丑時已秋,今年之暑,今日已過,其於暮年,庶可休矣。然沁都雖得雨,嶺南若何?此心憧憧,得雨形止其聞,然後此心少舒。雖營下得雨,見狀聞然後,可便矣。政院卽爲下諭于嶺伯。
傳于洪晟曰,先正致祭,其已過行,致祭承旨入來,使之入侍。
洪晟啓曰,致祭承旨入侍事,命下矣。左副承旨金光國,所當牌招,而拘於廳規,不得請牌,何以爲之?敢稟。傳曰,牌招。
又啓曰,高靈縣監金獻柱,參禮察訪洪日恒,依下敎來待矣。傳曰,內三廳同爲入侍。
傳于洪樂仁曰,承旨入侍。
嚴璘,以侍講院言啓曰,本院司書尹養厚,自鄕上來云,卽爲牌招察任,何如?傳曰,允。
正言李師曾疏曰,伏以,邦慶無前,縟儀載擧,臣民慶忭,曷有其極?仍竊伏念,臣猥以庸陋,濫通仕籍,屢叨言地,未效涓埃,居常懍惕,若隕淵谷。不料玆者,薇垣特除之命,忽下於待罪天曹郞之日,顧此已試蔑效之地,夫豈有抗顔冒進之念,而省鞫有命?天牌儼臨,繼以辭敎截嚴,臣怵分畏義,他不暇顧,章皇出肅。仍隨諸臣之後,獲登賓筵之末,昵近耿光,仰承天語,一身之榮幸雖極,私心之媿懼罙切。噫,言責之任,非比尋常,朝家所以其難其愼,果何如,而今迺以如臣無似者,亦得冒玷於其間,其爲淸朝之累,孰有大於此者哉?臣自知甚明,自劃有素,僥倖一出,因仍蹲冒,非臣義分之所敢出也。且臣於此際,得接家信,則臣之七耋老母,重患暑感。嘔洩竝作,眞元澌鑠,委頓牀席,轉側須人,家僮急至,促臣歸護,臣自聞此報,心神飛越,按住不得。玆敢忙陳短章,徑尋鄕路。伏乞聖慈,俯賜諒察,亟命鐫遞臣所帶之職,以便救護。仍治臣擅行之罪,以昭法綱,千萬幸甚。答曰,省疏具悉。爾其勿辭往護焉。
戊子七月十二日巳時,上御集慶堂。藥房入診,儒臣同爲入侍時,都提調徐志修,提調韓光會,副提調洪名漢,假注書李羽逵,記事官金致九·柳德申,醫官方泰輿·許礈·李以楷·慶絢·吳道炯·鄭允悅·徐命緯·崔觀泰,校理金致恭,修撰趙載俊,以次進伏訖。志修曰,夜來聖體調攝,若何,寢睡·水刺,亦何如?上曰,氣候勝於再昨,而寢睡·水刺,亦一樣矣。上進湯劑訖,命醫診候。泰輿曰,脈候左右三部調均,而滑體勝於再昨矣。其餘諸醫所達皆略同。上曰,今日藥房批答中,庶可踰此歲五字,更以亦是誰之賜五字。出榻敎上曰,坐直承旨入侍時,大臣·備局堂上入侍,首宣傳官一員入侍,高靈縣監·參禮察訪竝入侍。出榻敎上曰,藥房三提調持湯劑,更爲入侍。出榻敎諸臣遂退出。
戊子七月十二日巳時,上御集慶堂。儒臣持警世問答入侍時,校理金致恭,修撰趙載俊,同副承旨洪晟,假注書崔景岳,記事官金致九·柳德申,以次進伏訖。上命儒生·承史輪講問答訖,命儒臣先退。上曰,注書出去,大臣使之入侍。賤臣景岳,承命退出,與領議政金致仁,左議政韓翼謩,有司堂上金時默,偕入進伏。致仁·翼謩曰,俄見內局批答,下敎以夬愈,凡節若何?上曰,再昨之餘,毒猶難矣。上曰,西伯狀聞中,大有爲之言,何如?致仁曰,此句非但復雪,亦可用於至治。翼謩曰,孟子曰,將大有爲之君,亦有所不召之臣,此非關係之言矣。上曰,其經綸,好矣。致仁曰,臣未知形便,而置鎭留屯一節,可謂陰雨之備,而其中亦有難事矣。二千石所捧,營用爲八百石,以其營用,區劃於留屯矣。上蹶然起坐曰,賢矣。予爲民起坐矣。上命兵房入侍。晟曰,兵房以先正臣致祭事出去矣。上曰,主家何在?致仁曰,在於門外矣。上曰,卿等亦往參乎?致仁曰,欲往之際,有入侍之命,故直爲入來,退出後當往參。上命注書曰,以從容徐緩行祭之意,馳傳于致祭所承旨,可也。致仁曰,沁都之雨霈然云矣。翼謩曰,兩南差員,皆言雨澤洽足云矣。上曰,兩道差員使之入侍。上曰,百姓之不得雨,猶予之渴矣。今夏淸川江之水,高於二丈云矣。致仁曰,臣等不知,而堤高則與水亢故易壞,低卑則順理故無弊矣。時默曰,今年之役,與昨年有異,前則高而薄,今則低而厚云矣。上曰,是矣。上曰,注書出去,入直中首宣傳官,使之入侍。臣景岳奉命出來,與宣傳官尹載大進伏。上命宣傳官曰,汝馳往安州,看審水行形止,且諭兵使秋巡時,審視東西林形便,狀聞之意,分付,可也。上曰,此行異於凡行,紅衣羽笠,先文下往,可也。上曰,同副承旨之父,眼彩不白乎?晟曰,不白矣。上曰,難矣。予則不辨人之姸媸,但知人與獸之別而已。頃往關王廟,能知塑像之大小,亦知面帳之渝色矣。翼謩曰,聖上眼視,必當復明矣。上曰,寧有是理?左相緩予而爲德談矣。志修曰,左相言是矣。臣等,私處酬酢時,左相亦爲此言矣。上曰,昨日昏昏,今夜則穩睡,以老人而如是難矣。致仁曰,非聖上筋力,則豈如是乎?上曰,淸川江事,洪領府事常以爲慨矣。致仁曰,此相卽主人矣。上曰,箕伯之八百石事,都提以爲如何?志修曰,難矣。上曰,奚啻難也?以戶曹言之,則八百石剩餘,亦似難矣。以此觀之,西藩之富,可知矣。今聞領相所奏,屯軍欲裹糧而來云,顧何如?志修曰,禁·御上番軍給保人,納米於京,爲上番時料,故禁·御軍自願者多矣。一自減布之後,自願者小云,此正類於關西事,今雖願罷納米,欲爲裹糧,而日後安知其又不以裹糧爲弊乎?上曰,此言是矣。上曰,左相之意,何如?翼謩曰,臣未詳見,而裹糧而來云者,臣以爲,寧欲裹糧而來之意也。致仁曰,此則不然矣。皆其本意矣。分付道臣,從便作定,更爲狀聞則好矣。時默曰,當初則騎步兵裹糧而來矣。均役後,以資裝係而上來,下去時給錢一兩錢以爲便矣。自備糧之事,事體似涉,如何矣?上曰,守平壤·安州之言,何如?致仁曰,此正論矣。有此然後爲輔車之勢矣。翼謩曰,臣以爲寧邊不可廢者也。脫有緩急,勝負之勢,可以時刻而判矣。置兵營於寧邊,關坊之大者也。致仁曰,徐判府以爲,將帥豈可深處爲言?曾以此事,與左相相爭矣。上曰,爭之乎?如此好矣。上曰,摠戎使或慮其寬矣。其後觀其奏語,凡百皆詳矣。乃父之子也。致仁曰,其可用之狀,今不必更達,而臣與之同事知事,而凡干事務,多細密矣。命退,諸臣以次退出。
同月同日午時,上御集慶堂。藥房入診,領·左相·坐直承旨追後入侍時,都提調徐志修,提調韓光會,副提調洪名漢,假注書李羽逵,記事官金致九·柳德申,醫官方泰輿·許礈·李以楷·慶絢·金季良·吳道炯·鄭允悅·徐命緯·崔觀泰,領議政金致仁,左議政韓翼謩,同副承旨洪晟,以次進伏訖。上曰,湯劑溫耶?志修曰,溫之矣。上曰,明日亦依前煎入,可也。志修曰,今日三貼進御,何如?上曰,甚厭矣。得效建功,亦已多矣。上曰,眼力近耗,不辨人之姸媸,瞻望園中,則但辨人獸之別,而不辨其餘,甚矣吾衰也。翼謩曰,必有可瘳之時矣。上曰,左相之言,是德談也。至於寢睡,初更後始交睫,夜分則又覺矣。上進湯劑訖。諸臣遂退出。
戊子七月十二日申時,上御集慶堂。親臨能麼兒講,高靈縣監·參禮察訪同爲入侍時,試官能麼兒廳堂上李國賢·李潤德,郞廳李思景·李格,右副承旨洪樂仁,假注書崔景岳,記事官金致九·柳德申,以次進伏訖。上曰,兩道差員以次進前。高靈縣監金獻柱進伏。上曰,嶺南之悶矣。汝來時旱乾,何如?對曰,臣來時,果雨來矣。道內均霑則好矣,而來後未聞消息矣。命退出,參禮察訪洪日恒進伏。上曰,汝何處逢雨?對曰,初三日發程,初四日至礪山則雨多來矣。上曰,汝以何職而爲郵官?對曰,以成均館司藝而爲之矣。樂仁曰,故勳臣洪可信之孫矣。上曰,似年多矣。命出。上曰,試官使之入來,可也。樂仁曰,謝恩後使之入來乎?上曰,依試官行四拜禮。命讀畿伯·北伯·關東伯狀聞。上曰,雨則來而三道亦有蟲災,觸處皆然矣。上曰,頃者松都·海西蟲蝕之故,酺祭香祝,其令下送矣。今覽關東·關北狀聞,其旱之中,又有蟲蝕之報,畿甸且報,今則八道幾同然,其悶曷諭?京畿·江原·咸鏡三道酺祭香祝下送,其令道臣卽爲擧行。出傳敎左承旨金光國進伏。上曰,左副乎?光國曰,然矣。上曰,爲軍士房乎?對曰,然矣。上曰,然則代房退去,可也。樂仁先退,能麼兒堂郞進伏。上曰,始講,可也。上曰,大臣進參乎?光國曰,來矣。上曰,以何待之?對曰,不能接待矣。上曰,只接待承旨乎?對曰,只有紙巻而已。宣傳官朴龍煥講訖。上曰,汝知號令乎?龍煥不能對。上曰,此正默默,粗也。至宣傳官李俊爀。上曰,汝何人?對曰,故參判臣李端錫曾孫也。上曰,兩班矣。講畢後,上曰,重臣亦多會乎?對曰,若干來矣。上曰,奉祀孫,何如?對曰,年少而爲人精矣。上曰,有大祝乎?對曰,有之矣。上曰,誰爲之?對曰,奉常判官呂龜周也。上曰,太學守僕來乎?對曰,泮儒來故守僕例隨矣。上曰,大臣卽還乎?對曰,行祭後皆瞻拜而來矣。光國曰,道路百姓,皆稱先正之賢曰,大哉榮光,賢故如此云矣。上曰,奇異矣。常漢皆知之,壯矣。以此觀之,先正之賢,可知矣。命讀李師曾疏。上曰,此疏有條理矣。光國曰,雖辭職,有次序矣。上曰,雖辭職,有可觀者矣。命退,諸臣以次退出。
戊子七月十二日酉時,上御集慶堂。同副承旨入侍時,同副承旨洪晟,假注書崔景岳,記事官金致九·柳德申,以次進伏訖。上命承旨讀嶺伯狀啓訖。上曰,近朔之旱誠是料表沁都得雨形止雖纔聞,嶺南若何?方切焦悶,謂中官,雨澤狀聞,隨卽以奏,今日聞兩道差員之所奏,知中道得雨,諸郡若何?其望彌深,嶺南狀聞之到,不覺蹶然而起,卽召承旨,命讀監營與近營之郡,旣有得雨之報,以此觀之,其他可知。嶺南之民庶幾,而可惜者,雜穀代種者,且北關暵乾亦甚,亦聞北伯狀聞,亦與南伯之聞同,猶望兩道諸郡之均霑與否,而此際又有蟲蝕之報,其蟲大小雖不同,何異於旱?況被旱者則得雨,猶可及也,蟲食之類,其何望也?或旱或蟲,使一人焦悶則勝言。噫,一人焦悶,良由否德,其勢然。吁嗟,元元,其何辜哉?昔之唐宗拾蟲蝗蟲,而其雖難忍者,史記豈不云乎?以此觀之,唐宗難忍不忍,其心惟誠故有效,而否德又衰,旱蟲若此,是誰之愆?興惟及此,其蟲之樣,其蟲之蝕,若覩若見,蚊蝱之苦,吮血則能飛,人亦不過一時之苦,而蟲之蝕穀,奚比吮血?一吮之際,粒粒皆辛苦之穀,食穗食莖其將無遺。噫,因予否德,穀何辜也,因予否德,民何辜也?蟲猶止息,餘者庶幾,不然其酷甚於旱。嗚呼,此蟲何不吮予肥,而食民之穀,酺祭其雖命焉,嗚呼,蒼蒼,惟恤元元,旱餘得雨,其若有誠,蟲何若此?聞北伯狀聞,拾蟲埋坎云,蟲非自來,一人所召,其若誠也。虎猶渡河,蟲豈不息?噫,涼德何望,誠淺何望?旣不自來,因予致此,而予敢望息?此何異於勸人殺人,以殺人之法繩之乎?皆予之否德,皆予之否德。聞蟲止息,然後此心始可弛。漢之劉寵,不過一令,而其效若此,漢帝褒之。近者凡事,旱則祈雨,蟲則設酺,外面雖美,裏面不一,日設酺祭,無誠何益?況悶旱祈雨,不誠無益。吁嗟,酺祭,祭中歇者也。中央設祭,莫知祭官何人,祭物何樣。吁嗟,居留之臣與道臣守宰,莫云其君之否德,必致其誠。今予否德且衰,所望專在於此,欲令望八其君,憊苶中心紓,必誠必誠,以補涼德事,自政院直爲下諭酺祭設行處道與都。出傳敎上曰,此傳敎急速謄書,今日內下送于設酺諸道,可也。命退,諸臣以次退出。
上在慶熙宮。停常參·經筵。
藥房都提調臣徐志修,提調臣韓光會,副提調臣洪名漢啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答藥房曰,知道。氣則一樣矣。中宮殿·惠嬪宮,樂房口傳問安。答曰,知道。
洪樂仁啓曰,憲府連日監察茶時,事甚未安,除在外外,未肅拜不爲行公人員,竝卽牌招,何如,傳曰,允。
又啓曰,大司憲未差,執義李敬玉,持平呂善亨牌不進,掌令李秀逸·韓鏶在外,持平一員未差,今日以監察茶時之意,敢啓。傳曰,知道。
傳于嚴璘曰,禮房承旨持祭報府同爲入侍。
以承傳色口傳下敎曰,入直漢學文臣,當爲殿講,試官以內局三提調爲之。成均館·奉常寺·學敎授入直中年限內,皆以待令。禮房入侍,以時服擧行,呼唱,置之。
又下敎曰,齊會後時刻隨時,只入正時,侍衛繖扇,置之。
嚴璘以漢學文臣入直人,只有一人之意,微稟。
傳于嚴璘曰,然則以漢學文臣殿講例爲之,而除年在京文臣,皆以待令,當下敎矣
以備忘記,傳于嚴璘曰,漢學文殿講試官左相禮判李重祜·韓必壽·李海重,入直兩儒臣爲之。
又傳于曰,試官謝恩,除之,只講官行禮,呼唱爲之。
金光國啓曰,試官韓必壽,時無職名,令該曹口傳付軍職,何如?傳曰,允。
兵曹口傳政事,以韓必壽爲副司直。
傳于嚴璘曰,內局入侍。
又傳于曰,禮房承旨與試官,待下敎入侍。
嚴璘以侍講院言啓曰,本院兼文學金文淳,自鄕上來云,卽爲牌招察任,何如?傳曰,允。
又以吏曹言啓曰,今者宗廟望祭大祝,前持平李秉鼎塡差,而時無職名,令該曹口傳付軍職?何如?傳曰,允。
兵曹口傳政事,以李秉鼎爲副司果。
金光國以兵曹言啓曰,內禁衛將沈釋之,昌德宮衛將元夢得·權德寬,病難供職,俱爲呈狀乞遞,竝令姑改差,何如?傳曰,允。
洪晟以兵曹言啓曰,忠翊衛將田光羽,景福宮衛將崔昌基,俱以病難供職,呈狀乞遞,竝今姑改差,何如?傳曰,允。
戊子七月十三日辰時,上御集慶堂。藥房入診,右承旨追後入侍時,都提調徐志修,提調韓光會,副提調洪名漢,假注書李羽逵,記事官金致九·柳德申,醫官方泰輿·許礈·李以楷·慶絢·金季良·吳道炯·鄭允悅·李益臣·李文載,右承旨嚴璘,以次進伏訖。志修曰,夜間聖體調攝,若何,寢睡·水刺之節,亦何如?上曰,一樣矣。上命嚴璘讀祭報府訖。上進湯劑,命醫診候。泰輿曰,脈候左右三部調均,而滑體亦勝矣。季良曰,滑體今日則益多矣。諸醫所達皆同。上曰,昨日日氣甚熱,頗有暑氣,大便稍滑,非建功之力而何?予得蔘精深矣。上曰,左承旨許遞,其代前承旨李性源除授,牌招察任,房順房。出傳敎上曰,試官左相代,徐判府事爲之。出傳敎諸臣遂退出。
戊子七月十三日未時,上御集慶堂。漢學文臣殿講入侍時,試官判府事徐志修,行禮曹判書申晦,兵曹參判李重祜,吏曹參議李海重,副司直韓必壽,校理金致恭,修撰趙載俊,右承旨嚴璘·假注書李羽逵·崔景岳,記事金致九·柳德申,以次進伏訖。上曰,講官盡來乎?璘曰,未及來者多矣。上曰,幾人未及來乎?璘曰,九人矣。上曰,不及者置之,設講,可也,李中權講栍,五通二略,而注書呼以五通一略。璘曰,注書呼栍做錯,宜推考矣。上曰置之。上曰,今則漢學講,皆善爲之矣。晦曰,臣曾爲此講試官時,一員僅通,而其餘不能成樣矣。今番則皆善爲之矣。禮曹郞金光岳進講。上曰,禮曹堂郞入之矣。畢講後,上曰,漢學純通,學課金健修,軍資正申大脩,各半熟馬一匹賜給。出傳敎上曰,再明次對,進定於明日。出傳敎上曰,試官以下皆爲退出,講榜修定以入,可也。諸臣以次退出。同月同日未時,上御集慶堂。藥房入診入侍時,都提調徐志修,提調韓光會,副提調洪名漢,假注書李羽逵,記事官金致九·柳德申,醫官方泰輿,以次進伏訖。志修曰,俄間聖體,若何,而水刺之節,亦何如?上曰,一樣矣。上進湯劑訖,命診候。志修曰,首醫獨待令矣。上曰,廢診,可也。志修曰,昨日自上有大便滑下之敎,今日則何如?上曰,今日則如常矣。諸臣遂退出。
上在慶熙宮。停常參·經筵。
仰時有霧氣,辰時日暈。
藥房都提調臣徐志修,提調臣韓光會,副提調臣洪名漢啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。一樣矣。中宮殿·惠嬪宮,藥房口傳問安。答曰,知道。
洪樂仁啓曰,大司憲未差,執義李敬玉傳旨未下,掌令李秀逸·韓鏶在外,持平呂善亨傳旨未下,一員未差,今日以監察茶時之意,敢啓。傳曰,知道。
李性源啓曰,左副承旨金光國,右副承旨洪樂仁,今日不爲仕進,竝卽牌招,何如?傳曰,允。
李在簡啓曰,大臣·備局堂上依下敎來待矣,傳于洪名漢曰,內局次對,同爲入侍。
李性源啓曰,假注書李羽逵身病猝重,勢難察任,今姑改差,何如?傳曰,允。
假注書望李羽逵改差代,以尹勉升爲假注書。
洪樂仁啓曰,假注書尹勉升,時無職名,令該曹付軍職,冠帶常仕,何如?傳曰,允。
傳于嚴璘曰,有下詢事,領相禮判·秋判·備局有司堂上入侍事,使備郞傳之。
韓必壽啓曰,領議政金致仁,禮曹判書申晦,刑曹判書洪重孝,備局有司堂上金時默,依下敎來待矣。傳曰,引見。
京畿監司狀啓,朔寧等官保人芮尙巡母金召史等燒死·嚂死事,傳于李性源曰,令本道恤典擧行。
嚴璘以吏曹言啓曰,今此徽寧殿望祭獻官行副司直南泰著·李心源,實預差,啓下矣。俱有身病,不得受香,不得已雲南君榗,改付標以入之意,敢啓。傳曰,知道。洪樂仁以兵曹言啓曰,廣坪權管洪九範,老母今年八十歲,法不當遠離赴任,呈狀乞遞,邊將之親年七十五歲以上者,許遞其任,已有定式,依例改差,何如?傳曰,允。
又以兵曹言啓曰,今七月十四日,京居典醫監官生鄭允集稱名人,自興化門入來。差備門外擊錚,依例令攸司囚禁科治,當該守門將朴重佐,依定式推考,何如?傳曰,允。
以承傳色口傳下敎曰,今日傳番後,禮房馳往,只進排官摘奸以來。
禮曹參判徐命膺疏曰,伏以,高穹默佑,陟降垂隲。縟儀載擧於繁祉,聖候遄復於天和。歡忭之忱,朝野惟均。仍念臣以材則樗散也,以力則駑駘也。以其去來則江湖之一鳧雁也。乃聖心未忍捨棄,先之以霜雪,次之以雨露。籌司儀曹之除,申飭入城之命。聯翩相續,聞者亦榮。噫,臣雖至愚,亦知含恩畏義。乃人臣之常分,逢時贊猷。又人臣之至願,何苦而因無謂之人言,甘自疏於聖明之世哉?此其志有不得已者存焉。臣每讀前史,見其被人媒孼者,不知所以引去。徒以常情,厚望於人。辨明不止,至於爭詰,以隳壞朝象者有之。臣於此,未嘗不掩卷長歎。以爲媒孼之人,固無足道,而其欲免媒孼者,謂之國耳忘私則亦未也。向臣所値,適不幸類此,故誠不欲以所嘅恨於前代者,自貽後人之嘅恨,衷情激昂,不能自己,聯章苦懇,仰瀆崇聽,蓋不啻其丁寧申複矣。夫言而無實,雖於敵以下,尙有所不敢,臣若以纔經邊補,謂已彌縫,而乃敢揚揚于于,復爲進取之計,則人必指點議後,以爲夫夫也。內無是心,外爲大言上以欺君,下以欺世云爾,則臣雖百喙,將何辭以自解也哉?此臣所以戀主微忱,雖不忘於一飯,守分初心,亦不渝於至今,追思自傷,其去就無當,俯仰不得,而區處之恩,不能不有望於陶甄之澤也。今玆入城爲便,承候何幸,翌瘳有慶,廷班旣撤,乃敢留章徑歸,顒俟嚴命,檀便之罪,尤無所逃。伏乞亟遞臣職,仍治臣罪,以靖私義,以存國綱,千萬幸甚。抑臣之爲此者,蓋不欲隨人傾軋,以負聖恩而已。若其報效一念,炳然如丹,豈敢以其身之不行,而有所二致哉?臣於向者北路往來,見有兩件事,不可不釐正,抱此耿耿,欲一陳聞,而縣道疏有禁,無由導此衷曲,今因控籲,遂敢尾附,以冀聖明之裁察。蓋臣待罪甲山時,聞白頭山祭閣,在于境內,躬往相視,則經始之初,道臣先設壇壝,次建閣宇,凡其布置,暗合禮意,旋因禮曹關移,一依鼻白之文,而撤已成之壇,起新創之閣,且道臣始得白頭相望之地,稱名綠礬峙者,以其斗截高峻而捨之,復得望山坪,喜其平夷,遂定爲今所建祭閣之基云,臣以爲,是二者,皆當以道臣之初見爲心也。何者?宋儒張栻不云乎?山川之祭,必爲壇壝,所以致禱祀之實,孚隱微之際,後世人其神而宇其地,則其失也久矣。夫山川之祭,壇壝爲正,徒閣非禮,先儒所論辨,若是明白,則可知鼻白之制,必因當時草創,姑爲一時權宜之法,而初非爲例於後,今當儀文更新,宜講求損益,務合於古,豈容屈其當然之制,反從權宜之法乎?至於望山坪,介雲寵·惠山二十里之間,一望荒野,未有人居,孤建祭閣,貯以位板禮器,有非愼重之道,今雖募民入處,然井泉頗遠,要非成聚長久之地,而若綠礬峙則斗截高峻,雖如道臣所見,然據黔川之咽喉,爲雲寵之前山,人煙絡續相望。又自綠礬,橫出一峯,高可尋仞,與白頭對峙,雖謂之天施地設,爲望祭準備,可也,而特道臣從山脊行過,不及見此耳。今若卽此綠礬橫出之峯,而上設壇壝,下建神室齋廳,仍令雲寵萬戶守之,則其於崇報之典,愼邊之道,亦庶幾乎情文咸備矣。議者必以設置之後,數數更改爲難,然以皇明高皇帝之聖,而處圓丘祭昊天之禮,初爲南北二壇,數年之後,因風雨不時,更採古制,合祀六宗,誠以得禮之正,上合天心,乃所以爲昭事之大,而區區改作之疏數,不足恤也。伏乞,分付禮曹,商確便否,以爲萬代不刋之章焉。曾在乙亥七月間,臣以試官入侍也,因大臣陳達,自上俯詢交濟便否,仍命南關交濟穀,一依北關之例,分儲沿海諸倉,而皆扁之以交濟倉,甚大惠也。臣意謂成命一下,其行如春,南關之民,必至今歌詠仁澤矣。及臣自甲山,蒙恩還歸,纔踰厚峙,則民莫不曰,交濟糶糴,遠或三百里,近或二百里,往來旣艱,糜費亦多云,而往往有涕隨言下者,臣卽以我聖上察民於千里之外,已有乙亥下敎爲言,則民以爲備局關文,果多巡營謄布,今已十有三年,尙未有變通之實,臣於是,竊疑之,及到巡營,與道臣語此,取考謄錄,則蓋因其後,又有新須節目,毋得分置他倉,而前命寢格不行矣。交濟穀者,昔在肅廟朝,軫念北關內奴減布收米,以爲南北備荒之資,樂利遺澤,至今嗚呼不忘,而或至當宁,又推廣德政,以遍之于南關,始有元山交濟倉設置之命,維時臣父以道伯,實掌經始,故此事顚末,臣得之頗詳,蓋其爲倉,本欲廣設,要之以久,錯落棊布,故臣父經始之後,又有咸興之雲田倉,又有利城之者外倉焉,如是而猶不足也。續大典中,以初無交濟倉之高原,而註之於交濟倉者,蓋欲於此復設之也。及至乙亥,則與其曠歲經營,未有實效,無寧因舊寓新之爲近功,故乃有此分儲海倉之擧,而南關諸海倉,分置交濟倉,每百里相望,從其附近,以爲斂散,則昔之三倉,今爲許多倉,而南關幾萬生靈,逐年往來二三百里之費,無慮數千石者,一朝除之,在朝廷爲增益倉舍,在北民爲省減糜費,不露痕跡,爲惠甚廣,策之善者,無踰於此,而今不得加築倉舍,又不得變通分置,不惟南關,莫識朝家辛勤經紀之意,而大哉王言,徒爲紙上之文,此又臣之所慨惜也。亦乞,分付備局,商確便否,以爲北民無窮之惠焉。答曰,省疏具悉,首件所陳,意雖在矣,旣設行祭,而旣不能本山行祭,則錄礬望山,予則曰不甚相關,其時道臣狀聞,已知從便之道,今定處最宜,何更商量?第二件事,今覽卿章,取來乙亥。備局謄錄令讀,若此之後,新須節目,莫知何年分付,令備局得考後,大臣·備堂消詳,日後次對以奏。幾次申飭,尙今在外,因卿章知,卿頃日霎時入城,而留章徑歸,亦涉過矣。今日憶舊,有一諭,噫,卿父熙政入侍,怳若今日,其時爲卿父先令退休,仍作故人,戊申春,自西關以儒臣,入侍帳前,尙今思焉,九原難作。伊後卿兄弟次第登科,位至宰列,豈云卿?卿子靑衿熟見,其且登科,今爲玉署每見卿父子,若卿父之在,今卿承此批,其君雖盛壯,不忍若此,況不思惜懼之義。若云咫尺東郊,其將便寢乎?今諭此批,何煩敦勉,且職在小宗伯,今番赦班不參,分義不然,況此批乎?卿須自諒焉。
戊子七月十四日辰時,上御集慶堂。藥房入診入侍時,都提調徐志修,提調韓光會,副提調洪名漢,假注書李羽逵,記事官金致九·柳德申,醫官方泰輿·許礈·李以楷·慶絢·金季良·吳道炯·崔宗衡·許溫,以次進伏訖。志修曰,夜來日氣稍涼,聖體調攝,若何?上曰,夜氣頗有淸涼之漸,氣候亦安泰矣。上進湯劑,志修請診候。泰輿曰,脈候左右三部度數調均,而滑體一樣矣。諸醫所達皆同。志修曰,臣未承藥房批旨,明日亦依例煎進乎?上曰,藥房提調持湯劑更爲入侍。出傳敎諸臣遂退出。
戊子七月十四日辰時,上御集慶堂。大臣·備局堂上引見入侍時,領議政金致仁,行禮曹判書申晦,綾恩君具允明,右參贊趙明鼎,刑曹判書洪重孝,判尹李景祜,副護軍李章吾,戶曹參判金時默,吏曹參判金鍾正,副司直鄭存謙,校理金致恭,右副承旨洪樂仁,假注書崔景岳,事變假注書李師濂,記事官金致九·柳德申,以次進伏訖。致仁曰,今則夬爲涼生,聖體,若何?上曰,差勝矣。寢睡·水刺之節,亦何如?上曰,一樣矣。致仁曰,憊苶之症候,何如?上曰,前者之症愈矣。致仁曰,昨日雨澤好矣。上曰,不足矣。致仁曰,非不足也。過反爲害矣。上曰,彼蟲將何爲之?致仁曰,再昨下敎,字字懇惻,臣等感泣矣。以一傳敎而足以弭災矣。上曰,唐宗呑蝗難矣。致仁曰,貞觀之治,雖有初晚之異,大體難矣。上曰,備堂幾許入來,而吏參入來乎?致仁曰,入來矣。上曰,左相不參乎?致仁曰,左相以病不參,右相之病,亦未瘳云矣。都提調徐志修曰,小臣筋力不逮矣。上曰,以都提擧之任而言乎?對曰,臣惶悚而不敢請矣。上曰,辭免爲難,故予斟酌而爲之,當許副矣。上曰,徐判府事內局都提調許副代,判府事金陽澤爲之。出傳敎上命禮判入侍,右承旨嚴璘進伏曰,臣馳往摘奸則無頉矣。上曰,有擧案乎?對曰,有之矣。命讀奏訖,璘先退。上曰,金鍾正進前讀奏,回啓,可也。鍾正進伏讀奏,至軍兵守直事。上曰,難矣。一哨官輪回防守,則豈無戎衣何日定之怨乎?此則防啓,可也。至僧軍事,上曰,無等爲之矣。義州則可以設料,而其他殘鎭僉萬戶,豈不難支乎?致仁曰,不然矣。只指山城所在處而言矣。上曰,或無尾大難棹之弊乎?不至爲南·北漢之張大乎?致仁曰,必無是理矣。至東西林,上曰,東西林非左右雙對乎?致仁曰,聯在上下矣。上曰,以此觀之,我國可謂昇平矣。致仁曰,丙子以前則不能生意矣。志修曰,此則知其爲斥和臣之功也。上曰,何也?志修曰,雖殘敗之中,斥和諸臣,能爲抗義之論,故天下皆薙髮,而我國則獨免,彼亦知其不服,而其時事,只思制彼之方而然矣。上曰,我國事誠板蕩迂闊矣。恨不以一技兵馬抵搪也。致仁曰,靑石谷不能守奈何?志修曰,其時廟謨之不善周旋,誠爲後悔矣。上曰,名公碩輔,非不多矣,而不爲防禦之道,實爲慨然矣。上曰,昇平已久,而鄭宲爲陰雨之備,誠是矣。其人甚雅詳而有才矣。致仁曰,有吏才矣。至平壤築城,致仁曰,此則有土城形止而已。經屢百年,道臣自當以築,則豈不省煩乎?旣始之後,不可稽緩,此後道臣亦繼此修築,則足爲重門扃鐍之道矣。上曰,此不爲不緊乎?致仁曰,此故相閔鎭遠之所請也。至字孤事,上曰,好矣。盡用之,可也。上曰,前北伯金器大有所言矣,予忘之矣。卿聞之乎?對曰,未聞矣。上曰,前北伯金器大入侍。出傳敎上曰,其人任使而知之矣,爲人果詳密而難矣。致仁曰,知事而簡精矣。志修曰,爲人確矣。上曰,慈母城,平壤乎?致仁曰,慈山也。至糴糶置之句,上曰,此回啓頗有精神矣。致仁曰,此南兵使金範魯,南關前中後三營別中營別·中司秋操與不行操邑鎭堡官門聚點,取稟狀啓,及慶尙左兵使李廷壽,今秋習操營將巡點,取稟狀啓,及全羅兵使李達海今秋巡操巡點,取稟狀啓,及慶尙右兵使黃寀,今秋習操營將節制使巡點,取稟狀啓也。竝爲依例擧行之意,分付,何如?上曰,依爲之。出擧條致仁曰,此忠淸監司李惟秀狀啓也。以爲,昨年年事,未免失稔,今年農形,又被旱災,民情十分遑汲,水操師期,定於八月,此時失農之民,齎粮赴操,實無其勢,今秋水操特許停止事,請令廟堂稟旨,分付矣。水操異於陸操,爲避風高,早定師期湖西水操之定於開月旬前,亦以此也。目今亢旱之餘,登歉未判,西成尙遠,民食正艱,十八邑鎭之前期動衆,褁糧遠赴,其勢實爲可悶,戎事雖重,民情宜顧,本道今秋水操,依狀請特許停止何如?上曰,依爲之。出擧條致仁曰,前後罪人處分時,有湖沿定配之命,則該曹擧行,或以湖南,或以湖西,遠近不一,未安莫甚,宜有一番明白稟承矣。上曰,湖沿,指湖南矣。出擧條致仁曰,端廟朝重臣權自愼,卽花山府院君之子也。旣復官之後,尙未有贈諡,而自愼死於六臣之事,人至今愍之,雖係百年之前,宜許易名之典,故敢達矣。上曰,依爲之。出擧條前北伯金器大進伏。上曰,卿有所達云矣,奏之,可也。器大曰,六鎭與三甲,皆接彼地,而慶源最近於彼人所居,而訓戎尤近矣。以有履歷之人,擇差以送,似好矣。上曰,金器大之意,欲以有閫帥履歷者送之乎?領議政金致仁曰,然矣。雖不必每以經閫帥者差送,大體另擇其人地履歷則好矣。上曰,諸臣之意何如?禮曹判書申晦曰,慶源自是淸差官乎?接待之處,今若以人地履歷者,擇差以送,稍存體貌則好矣。訓戎之緊重,果如宰臣所達,亦宜另擇矣。綾恩君具允明曰,在於得人,不在履歷,而擇送有履歷之人好矣。訓戎旣是緊重之地,則尤不可不另擇矣,右參贊趙明鼎曰,臣則與禮判之意同矣。上曰,訓戎何以爲之乎?金致仁曰,訓戎之緊重,無異慶源,亦宜一體另擇也。金器大曰,慶源依江界例爲之,而訓戎亦別擇以送,似好矣。上曰,依爲之。慶源一依江界例擇差,訓戎亦以將爲防禦使者擇差。出擧條上曰,噫,今日朝鮮,兩司可革耶?非徒事體寒心,不可使聞於隣國,只推之命,爲今次對,則尤焉敢若此?違牌臺臣,一竝施以永不敍用之典。出傳敎上曰,姜必履之爲國效勞,而況昔則其姓衆多,今則只有此人,心愈興愴者,金光國除授時,初呼,此人卽已故之人,且昨日殿講時,憶昔亦有下敎者,一人今存,一人已故,噫,曾經銀臺玉署之人,旣興愴而無其實乎,其子待闋服,令該曹懸註調用,噫,若是下敎之後,於姜必履,若今復有矣。出傳敎諸臣遂退出。
戊子七月十四日申時,上御集慶堂。領相禮判秋判備局有司堂上入侍時,領議政金致仁,行禮曹判書申晦,刑曹判書洪重孝,備局有司堂上金時默,同副承旨洪晟,假注書崔景岳,記事官金致九·柳德申,以次進伏訖。致仁曰,晚後聖體,若何?上曰,一樣矣。上命承旨讀奏徐命膺疏。致仁曰,臣初不知此疏之入,出外聞金器大之言,則器大與命膺,以此事相爭矣。上曰,先讀奏所懷,可也。上曰,同敦寧金器大入侍。出榻敎上曰,旣有之倉,難運矣。致仁曰,定·平間一二邑,程道似遠矣。旣設之後,自今移置則體不嚴,似難成矣。臣與徐判府言之矣。上曰,徐判府見此疏乎?致仁曰,徐判府曰,曾所稔聞於命膺者,而今則不見云矣。上曰,徐判府以爲非乎?致仁曰,謂以不緊,知其難行而然矣。上曰,諸臣之意何如?晦曰,臣曾以依鼻白山一體爲之之意仰達,而交濟倉事,加役之論猶,可也,旣役之倉,豈可輕移乎?時默曰,壇壝未知形便,臣不敢臆對,而至於交濟倉,非但北民,三南歉則亦皆濟活之倉,雖或貽害於數郡,豈可輕罷乎?臣意則以爲不可成矣。重孝曰,壇壝之說,北爲最寒之地,設壇于平地,然後可以行祀,高則二月風雪,實難行祀,交濟倉事,已作之倉,何可毁罷?臣之淺見,以爲俱不可成矣。上曰,北倉爲北民,亦爲嶺民之倉,然則邑邑往而船運乎?致仁曰,北關之穀,非所擅移,移于三南時,則以南關穀不用矣。金器大進伏。上曰,卿意與徐命膺何爲相反?器大曰,徐命膺在甲山時,祭閣事有言,臣對以所見人各不同,所見果如此,則以陳章奏達爲言矣。蓋北道,雖二三月,凍三尺,萬無穿穴設帳之理。豆滿江,有度祖大王行祭處所而有祭閣,鼻白山祭所,亦有閣者,北路風雪異常,自古以是而然矣。徐命膺所言處,雖稍下於斗截處,而祭官初不能發容矣。臣之意,則以白頭山祭,卽單設之祭,設祭於有山名處,似爲非便,其時先設壇矣。禮曹關下以閣,故使地坊官李道燮,卽築祭閣矣。上曰,所見了了矣。器大曰,所見人各不同,徐命膺亦爲入侍,則未知所奏如何矣。上曰,風雪果難矣。卿意如何?仍舊貫好矣。致仁曰,然矣。器大曰,命膺之高上行祭之言,有所見而言之矣,致仁曰,執禮之言也,且欲淸潔之意也。器大曰,命膺之言以爲,綠礬去彼地稍間,以此言之,豈不爲好云矣?上曰,此豈關係乎?此則徐命膺之設辭耳。致仁曰,然矣。上曰,交濟倉事,徐命膺之言如何,前北伯知之矣。器大曰,永興至孟山,陽德爲四五日程。臣意則於高原·永興二邑,置倉則,似好矣。上曰,倉穀,幾何?器大曰,三倉所藏,爲八萬石,合北關則爲二十萬石餘矣。上曰,徐命膺欲邑邑置倉,前北伯欲於高·永二邑,各設倉之意乎?致仁曰,然矣。器大曰,北路小民皆曰,若値凶年,雖遠不憚,爲日後凶年之備,年年受苦,果難云矣。上曰,北道道里與三南遠近如何?對曰,別無遠近之異矣。上曰,磨天嶺最高乎?對曰,我國中最高之嶺,其下從海邊之路若塞嶺,通海邊路,增城堡于城津,以爲關防,則此爲北路第一關坊矣。臣聞於洪啓禧,巡路視之矣,上曰,洪啓禧見之乎?對曰,爲御史時見之矣。上曰,其人周密矣。致仁曰,廢磨路作路城津,仍爲往來之路,則城津以死守之,實爲防守之鎭矣。磨天之路羊腸乎?晦曰,登眷相望,則言路相通,而陟降則爲五里許矣。致仁曰,聞北伯之言,則穀物比他頗精矣。今猝遷移,則體不重而事難成矣。上曰,昔則北關雖儒生,皆着戰笠矣。今則不然乎?器大曰,南關不然,而北關則習操時着戰笠矣。器大曰,鄭文孚能逐淸正,而到處勝戰矣。致仁曰,李廷馣能守孤城,此皆在人而不在城池之險矣。上曰,卿見姜必履下敎乎?致仁曰,見之矣。上曰,姜必履逐倭之事,可嘉矣。致仁曰,大體爲菜伯善治矣。上命有司堂上,入備局節目,上曰,承旨眼昏,注書讀之,可也。臣景岳讀奏訖,命書徐命膺疏批。上曰,徐浩修爲人難矣。致仁曰,精明而難矣。上命大臣·備局有司堂上先退,上命禮判進前,下問酺祭規例。又命秋判進前,下問囚徒後,命退出。上命承旨讀奏完伯春夏等褒貶啓本。上曰,禮房承旨使之入侍。臣景岳還奏曰,禮房申退矣。上曰,坐直承旨入侍。出榻敎右副承旨洪樂仁進伏,上命樂仁讀奏全羅左水使尹僖泰褒貶啓本訖。樂仁曰,卽伏見全羅左水使尹僖泰今春夏等褒貶啓本,則邊將無一人居下者,殊無嚴明殿最之意,推考警責,何如?上曰,依爲之。出擧條上曰,今覽道臣狀聞,鎭安縣監金順柱,曠官可知,其若在京,令該曹,申飭下送。出傳敎上曰,其雖除授,已量矣。承旨洪晟,非特其年望九,其父夙夜,誠難許遞,仍授前職,其代韓必壽除授,牌招入直,房順房。出傳敎諸臣以次退出。
上在慶熙宮。停常參·經筵。
李在簡啓曰,大司憲執義未差,掌令李秀逸·韓鏶在外,持平二員未差,今日監察茶時之意,敢啓。傳曰,知道。
藥房都提調金陽澤,提調韓光會,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮口傳問安。答曰,知道。
嚴璘啓曰,部將崔忠國,肅拜單子入啓之後,不爲待令,依定式推考警責,何如?傳曰,允。
韓必壽以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,副摠管李潤德,以禁衛中軍,軍兵等中日試放事,南別營晝仕出去之意,敢啓。傳曰,知道。
又以兵曹言啓曰,今七月十五日忠淸道沔川居幼學李性祿稱名人,自興化門入來,差備門外擊錚,依例令攸司囚禁科治,當該守門將朴重佐,依定式推考,何如?傳曰,允。
傳于李性源曰,承旨入侍。
戊子七月十五日辰時,上御集慶堂。藥房入診入侍時,都提調金陽澤,提調韓光會,副提調洪名漢,假注書崔景岳,記事官金致九·柳德申,醫官方泰輿·許礈·李以楷·慶絢·吳道炯·鄭允說,以次進伏訖。陽澤曰,聖體若何?上曰,一樣矣。寢睡·水刺之節,亦何如?上曰,一樣矣。中宮殿氣候,何如?上曰,安矣。惠嬪宮氣候,何如?上曰,無事矣。王世孫氣候,何如?上曰,無事矣。上進御湯劑訖。陽澤曰,仍爲診候乎?上曰,唯泰輿診候。退伏奏曰,脈候左右三部度數調均,而滑體一向矣。諸醫所奏與泰輿同。上曰,提調監煎以八,可也。光會承命退出。上曰,儒臣持警世問答入侍。出榻敎校理金致恭,修撰趙載俊進伏。上命儒臣·承史輪講問答訖。上曰,藥房提調持湯劑更爲入侍。出榻敎光會持湯劑更爲進伏,上進御訖。陽澤曰,明日湯劑亦依例乎?上曰,惟。命退,諸臣遂退出。
戊子七月十五日酉時,上御集慶堂。承旨入侍時,同副承旨李在簡,假注書尹勉升,記事官金致九·柳德申,以次進伏訖。上命在簡讀京畿監司南泰齊,江原監司李彦衡雨澤蟲災狀啓。上默然,良久,命退出。
上在慶熙宮。停常參·經筵。
李在簡啓曰,大司憲執義未差,掌令李秀逸·韓鏶在外,持平二員未差,今日監察茶時之意,敢啓。傳曰知道。
藥房都提調金陽澤,提調韓光會,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道,氣則一樣。明日入侍,宜矣。中宮殿·惠嬪宮,口傳問安。答曰,知道。
以承傳色口傳下敎曰,湯劑入之。
韓必壽以兵曹言啓曰,今此冬至兼謝恩使一行赴燕時,所把驛馬,必須前期分定,可無窘急之弊,應把驛馬四十五匹內,忠淸道八匹,全羅道九匹,慶尙道二十匹,今九月十五日京中逢點。江原道四匹,咸鏡道四匹,同月二十日直送安州,逢點之意,五道監司處,分付,何如?傳曰,允。
上在慶熙宮。停常參·經筵。
藥房都提調臣金陽澤,提調臣韓光會,副提調臣洪名漢啓曰,伏未審夜間,聖體調攝,若何,痰候,何如?寢睡·水刺之節,亦何如?臣等依下敎,率諸御醫,趁早入診,詳察聖候爲宜,臣等不任區區憂慮,敢來間安,竝此仰稟。答曰,知道,氣則一樣矣。中宮殿·惠嬪宮,藥房口傳問安。答曰,知道。
洪樂純啓曰,大司憲未差,執義未差,掌令李秀逸在外,韓鏶在外,持平二員未差,今日以監察茶時之意,敢啓。傳曰,知道。
以承傳色口傳下敎曰,坐直承旨與儒臣同爲入侍。
嚴璘啓曰,兼弼善洪檍,今日省言入啓之後,身病猝重,陳疏到院,原疏纔已退却,而旣已省記,不爲入來,其在事體,誠極未安,推考警責,何如?傳曰,允。
韓必壽以刑曹言啓曰,頃因平安監司鄭宲啓本,陽德縣殺獄罪人全東伊文案判付內,爲檢律於外方,若是低仰,其弊勝言,勿爲徵贖,決杖一百,亦令該曹,永除律官事,判下矣。卽接該道移文,則當該律官韓宗禎,旣已遞歸云,自臣曹依判付,決杖一百後,永除律官之意,敢啓。傳曰,知道。
司諫姜潤疏曰,伏以,臣於前月二十六日,祗受其月十二日敎旨,二十九日,祗受十七日有旨,以臣爲司諫院司諫,又命臣乘馹上來者,臣四拜以辭,九頓以稽,而竊伏惟念無狀賤臣,久涵煦濡之聖澤,無效涓埃之微答,而屢玷天墨,貽勤召命,自顧循省,負犯已夥,苟有一能之可展,詎甘自廢而無用,而顧臣前後難冒之狀,實出衷赤,非涉矯虛,才薄寵踰,震懍益切,身世愍凶,榮華念絶,所以從前之未一進身,正坐如是,而迷滯之見,終無所回。嗚呼,上之使下,必以隨才授任爲務,苟失其當,則有濫匪人之譏矣。臣之事君,必以量能度分爲守,苟冒以進,則興曠天職之刺矣。所以古昔哲王,舊起事功,致世登平,上有則哲之明,下無向隅之耻者,率由是道也。臣雖至愚,粗明於此,且今伏熱正熾,舊疾越劇,暑暍嘔癨,乘時而作,叫伏席次,末由進途,玆因縣道,少暴危衷,瞻望象魏,只切戀闕之忱,自分樗散,永絶榮寵之望。伏乞聖慈,俯垂鑑諒,臣所有職名,亟賜鐫削仍命攸司,勿使檢擬,且治臣前後逋慢之罪,以肅朝綱,以安私分。答曰,省疏具悉,一欲見焉,爾勿過辭,其令登途。
戊子七月十七日辰時,上御集慶堂。藥房入診,坐直承旨儒臣同爲入侍時,都提調金陽澤,提調韓光會,副提調洪名漢,假注書崔景岳,記事官金致九·柳德申,同副承旨李在簡,校理金致恭,修撰趙載俊,醫官方泰輿·李以楷·吳道炯·金季良·秦興白·鄭允說·李益臣,以次進伏訖。陽澤曰,日氣淸涼,聖體若何?上曰,一樣矣。寢睡·水刺之節,亦何如?上曰,一樣矣。上進御湯劑訖。陽澤曰,仍爲診候乎?上曰,唯。泰輿診候,退伏奏曰,脈候左右三部度數調均,而滑體一向矣。諸醫所奏,與泰輿同。陽澤曰,臣等不得入侍,昨日只入湯劑,下情缺然矣。上曰,何爲其然乎?上曰,金季良有老母,拔去直宿則好矣。陽澤曰,於渠則惶感,而醫官金季良,可與議藥者,雖出直,入侍則不可拔之矣。上曰,待下敎入侍,三提調退出,可也。陽澤·光會先爲退出。名漢曰,承旨洪樂仁受由矣。上曰,予所消日者,惟承旨而已,不可闕矣。仍命書之,上曰,受由承旨許遞,其代洪樂純除授,牌招察任,房順房。出傳敎名漢曰,有長陵·寧陵陵官入侍之命,而昨不得入侍,故今方來待矣。上曰,長陵參奉朴基正,寧陵參奉趙好彦入侍。出榻敎朴基正進伏,上曰,居在何地?對曰,居在慶尙道大丘矣,命退出。趙好彦進伏,上曰,居在何地?對曰,居忠淸道洪州矣,命退出。上命儒臣承史輪讀問答訖,名漢先退。上曰,噫,幾十年臨御,治不徯志,而國無可爲。雖然一片此心,惟在乎先,近年以來,夏禴秋嘗,俱闕焉,霜露興感,丹門展謁,亦不能焉。噫,當今年遙望國初,此心難耐之中,應行展謁,昨歲行一次,今年尙未果,此豈孝哉?予雖不孝,豈敢自便而然?其若只爲乘輦往來者,以頃日觀稼觀之,豈難也,而然以其時事推之,欲觀稼而去,留小次而來,卽此一事,予衰可知,予衰可知。且庭中只拜而來,庶可謂行祀,尙今不爲者,其意在焉,只拜而來。雖逐月行禮,其何益哉?只拜而不能奉審,此心何抑,故欲行不能,究其心則可謂苦矣。初定之日已過,月初之定,亦逾半月,而以此益爲用心,大抵以予之氣,先諭可乎?曾見老翁自歎回文詩,可謂於予準備者,而予則比此有異,何則?老翁則十件之歎,俱是常事,予則以年計之,七十五歲,誠是千千萬萬料表,莫知老翁之年,比予逾乎否乎?若此而人皆曰不衰,予亦自知,以外面觀之,不衰二字,雖非爲予而言,此豈他哉?日令讀問答,此以予之自奉,恒日淡薄而然也。生於膏粱,自奉若過,豈云今年?且以二十五歲之後,世念,盛夏若氷,噫,以至於丁丑乎?過一年自以爲異,過二年亦以爲異,一二年猶然,況幾十年,然於予若苞桑之戒,今至此年,亦由乎此。且問答亦諭,深得鄒書中莫非命訓三字寬心,此正問答中頂門一針之語也。其況今年用心,非比前年,過一月隕一心,過二月隕二心,今至孟秋,心一倍慕百倍,若此而五朔何耐云。曾已諭,非今番靜攝,誠難誠難。仰感玉成,筵中旣諭,此後其心少抑,然五十一年慕先之懷,當今年追慕之心,豈可因此而少弛乎?先盡予氣而諭,且諭悶心之由,以視諭之,人皆曰,精彩若前,豈不異哉,而予亦云異常者,緣衰而視若此,其豈有淺深之時,而或能見字之細,亦有異者,自幼能近視,不能遠視,而近者入侍之人,緋綠之外,莫辨其人,而臥而視之,十餘步往來之人,猶辨其體,以此觀之,其何若此?嗚呼,雖然,書數行書時,能辨字樣,書後復見,卽白文也。若此之故,親押未能,亦何以奉審,此予所以冞切薰心者也,以步諭之,昔則其步之强,不後於人,而雖七旬之後,問答旣諭,能行夏禴,亦行展謁,豈意二三年內,一何衰乎?雖然亦有異者,傍觀者其步勝焉,予自笑焉。氣果衰而然,則朝暮何異?雖霎時,亦何能步,而臥內雖不須人,自起自步,若習步幼兒之步,亦因謹身而然。若此而何能攝齊升堂,亦何能周旋奉審,期日雖定,此予所以一倍憧憧者也。以食諭之,昔之諸葛,猶有一日數升之食,而予則一日所食,不過數小匙,而若是支撑,人皆曰勝於昨年,誠非爲予之言也。予亦自知肌膚則果非特不減而已。此心便而然乎?凡事相襯,然後可謂常也。予則若此,其誠異哉,其誠異哉。況今年況今年乎?此先畫予者,而抑有一倍亘中者,何則?今月過半,來月朔朝,其將指日,而靜而思之,其日卽謁陵稟日也。其日將何答而行此謁乎?此一也。頃年咫尺望敦化門,必爲入拜,況過道乎?其宜拜也,而十五日何日?其將展禮,若此朔望之內,於京雖伸禮焉,於陵亦復何也?以予之氣,二猶誠難,況三乎?此二也。且近者昔之無睡,幾乎昏睡,而因予不肖,昨年以前,夢拜者多,此心氣穩專而然也。近者夢見者不過臣也,而皆舊臣也,此豈他哉?衰益而氣益昏,夢亦亂者也。此等之際,建功於予奏效者,而今則一服,口味難狀,其少之食,因此而亦難。視若此,步若此,食若此,加以欲拜用心之際,建功有頉,豈不云蔘茋亦性偏乎?其不爲當用而用,不當用而止,此亦孔聖過猶不及之訓,雖欲諭,無異投石,此則其猶强飮而已。來月三禮,何行何否?思之及此,憧憧亦歇後語也。以此用心,以此用心,今年用心,荷眷顧而少弛。來月用心,亦將何弛?嗚呼,此中,年若有秋,望八庶依,嶺南雨澤之狀亦到,而未均霑者多,心切悶焉。若蠶之蟲,何時聞息?畿伯取見,其心可嘉,而東伯之狀,其何束手而待息?昔唐姚崇之事,北伯拾蟲之飭,東伯莫見莫聞乎?何待取見?觀其狀聞,其蟲之形,其蝕之狀,若在眼前。昔之唐宗,呑蝗而蝗止。今予誠淺,渴悶之諭,亦無其效。學有爲己爲人,曾與故相,以此酬酢,今予此敎,豈此意乎?深歎無誠,豈忍爲人?人君爲期,其當三代,何謂漢唐,而予之誠淺若此,深自恧乎昔之唐宗矣。嗚呼,爲先之誠若此,爲民之誠若此,幾十年臨御,年又至望八,內省自恧之外,其復何諭,其復何諭?出傳敎上曰,一件書入,可也,在簡先退。上曰,藥房三提調持湯劑更爲進伏,上進御訖,上更命致九讀之。陽澤曰,傳敎以謄書之意下敎。憂禴秋嘗,俱闕焉,不爲親行之意乎?上曰,然矣。禴嘗予俱闕矣。上曰,此永昏之眼矣。在前魚肉不辨矣。陽澤曰,往來之候矣。上曰,豈其然乎?眼昏有徵已久矣。於燭下則尤難矣。以步而言,則祗迎時或難或勝,今則痰入於腰腿間矣。陽澤曰,行步則頗勝矣。上曰,何其然乎?以寢睡而言,則初無所覆矣。陽澤曰,夏秋之交難矣。以一日而言之,則曉朝之間難矣。以匹庶而言,老人自奉,不宜如是淡薄,況至重玉體,豈可如是乎?各別留念焉。上曰,建功則或有辛味矣。陽澤曰,與醫官而言之,痰是逆行之症,故有時而然,此言似有理矣。陽澤曰,明日湯劑亦依例乎?上曰,依爲之。命退,諸臣遂退出。
上在慶熙宮。停常參·經筵。
洪樂純啓曰,大司憲·執義未差,掌令李秀逸·韓鏶在外,持平二員未差,今日以監察茶時之意,敢啓。傳曰,知道。
藥房都提調金陽澤,提調韓光會,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,氣則一樣,明日入侍,宜矣。中宮殿·惠嬪宮,口傳問安,答曰,知道。
以承傳色口傳下敎曰,試才爲之,建功湯入之。
韓必壽以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
備忘記,傳于韓必壽曰,故將趙儆之子,前將吳爀之子,宣傳官趙心泰,宣傳官吳載光,今日秋等試射時,柳葉箭皆逾十晝,居一居二,竝直赴殿試。
嚴璘以侍講院言啓曰,本院司書尹養厚連日入直矣。以親病陳疏徑出,下番闕直,事甚未安,說書權禛,卽爲牌招入直,何如?傳曰,允。
嚴璘啓曰,卽者司書尹養厚,以其親病,陳疏徑出,原疏纔已捧入矣。所當直捧禁推傳旨,而此與徑出有異,推考警責,何如?傳曰,允。
司書尹養厚上疏,伏以,高穹默祐,聖候不日康復,臣民慶忭,曷有其極?仍伏念臣之八耋老母,疾病沈綿,居常委頓,轉側須人,臣之情理,實無離舍供職之望,前後除旨之下,每煩陳懇,輒蒙恩許,雖恃體下之仁,難逭瀆擾之罪,見今本病之外,又添泄痢,首尾浹旬,症涉不輕,而向値聖候愆和,不敢言私,章皇出肅,黽勉就直,今已累日,卽聞病勢添劇,私心煎灼,冒死仰籲,徑出禁扃。伏乞天地父母,察臣至懇,將臣本兼諸任,竝賜遞改,仍治臣擅離之罪,以嚴朝綱,俾便救護焉。答曰,爾其勿辭護焉。
上在慶熙宮。停常參·經筵。
洪樂純啓曰,大司憲·執義未差,掌令李秀逸·韓鏶在外,持平二員未差,今日以監察茶時之意,敢啓。傳曰,知道。
藥房都提調金陽澤,提調韓光會,副提調洪名漢啓曰,伏未審夜間,聖體調攝,若何,痰候,何如?寢睡·水刺之節,亦何如?臣等依下敎,率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,氣則一樣矣。中宮殿·惠嬪宮,口傳問安。答曰,知道。
傳于韓必壽曰,明日次對,進定於今日。
以承傳色口傳下敎曰,次對同爲入侍。
韓必壽啓曰,大臣·備局堂上,依下敎來待矣。
以承傳色口傳下敎曰,此後違牌二字勿稟,文臣朔試射試官望單濃墨,改書以入。
備忘記,傳于嚴璘曰,今日下敎之後,便是初授,只推,更爲牌招入直,謝恩後兩儒臣,持心鑑同爲入侍。
韓必壽以都摠府言啓曰,副摠管鄭運維,以漢城府右尹,本府坐起,晝仕出去,而逐日副望,煩稟未安,入番間除草記往來之意,敢啓。傳曰,知道。
嚴璘以奉常寺言啓曰,東籍親耕田所種皮黍,今七月念後,方爲成熟之意,敢啓。傳曰,攝刈。
韓必壽以兵曹言啓曰,本曹正郞沈鏶,素患身病,近益添劇,無路供職,累度呈狀,宿衛之任,不可久曠,今姑改差何如,傳曰,允。
又以兵曹言啓曰,宣傳官吳載光·趙心泰,日昨內試射時,猥蒙直赴之恩命,所帶之職,係是南行窠,不可仍帶,俱爲呈狀乞遞,竝依例改差,何如,傳曰,允。
戊子七月十九日辰時,上御集慶堂。藥房入診入侍時,都提調金陽澤,提調韓光會,副提調洪名漢,假注書崔景岳,記事官金致九·柳德申,醫官方泰輿·李以楷·慶絢·吳道炯·鄭允說,以次進伏訖。陽澤曰,聖體,若何,寢睡·水刺之節,亦何如?上曰,俱一樣矣。上湯劑進御訖。陽澤曰,仍爲診候乎?上曰,唯。泰輿診候,退伏奏曰,脈候左右三部度數調均,而滑體亦一向矣。諸醫所奏,與泰輿同。上曰,提調監煎以入,可也。名漢曰,臣亦同退乎?上曰,唯。光會·名漢先退,上曰,藥房提調·副提調持湯劑更爲入侍。出榻敎光會·名漢持湯劑更爲進伏,上進御訖。陽澤曰,明日湯劑亦依例乎?上曰,依爲之。藥院諸臣先爲退出。
戊子七月十九日辰時,上御集慶堂。大臣·備局堂上引見入侍時,領議政金致仁,左議政韓翼謩,綾恩君具允明,判尹李景祜,行副護軍李章吾,行副司直鄭存謙,左副承旨韓必壽,假注書尹勉升,事變假注書李師濂,記事官金致九·柳德申,校理金致恭,以次進伏訖。致仁曰,昨日午間甚熱,今日頗有涼意,聖體調攝,若何?上曰,一樣矣。致仁曰,寢睡·水刺之節,亦何如。上曰,亦一樣矣。上曰,今此之雨,好消東風矣。翼謩曰,然矣。致仁曰,臣等伏見向者下敎,千百言懇惻,曷勝欽歎,而第以蟲災之故,聖心過用煩惱,實爲可悶矣。上曰,予心安得不然?致仁曰,今以畿伯之狀推之,頗有向息之望,稍寬聖慮,千萬伏望。必壽讀開城留守元仁孫,平安監司鄭宲,忠淸監司李惟秀,京畿監司南泰齊狀。上曰,予以唐太宗之呑蝗,爲忍而難爲之事,而吮予肌之敎,不覺掩抑矣。果川縣一夜蟲息事,上曰,此則過矣。申光健誰也?致仁曰,申光履之兄也。上曰,怪矣。前所未有者,燕雀得生涯矣。上曰,今覽湖西道臣狀聞,湖西又若此,此悶曷喩?令該曹酺祭香祝卽日下送。頃者,下諭,自政院亦爲,下諭于本道道臣。出傳敎上曰,湖西亦行酺祭,禮判入侍乎?致仁曰,禮判有實恙,酺祭香祝,則臣入來時,言于本曹下吏矣。必壽曰,今日次對兩司或在外或未差,不得入侍矣。上曰,知道。致仁曰,頃日禮曹參判徐命膺,疏論交濟倉事,而旣承大臣備堂消詳以奏之敎矣。取考前後謄錄,則乙亥年,果有交濟穀分儲各海倉之成命矣。旋因道臣,備陳不便狀,仍爲寢止,而其後元山·雲田者外三本倉。穀物漸多,五年一改色之際,民弊滋深,故甲申年,廟堂陳稟此狀,改爲定式。交濟物元數二十四萬石內,留置於三本倉,三分一糶糴,只捧半耗十二萬石,分置於南關十一邑。北關九邑各倉,使之半留半分,其餘六萬石,移作元會穀。自此以後,曾前三本倉。恒留十五萬石之數,減爲六萬石,五年一改色之規,變爲三年一改色。比癸酉以前遠民轉輸之弊,獲減三分之一,而雖有三南接濟之事,當於三本倉留穀中,隨宜取用,其於軫民弊儲穀物之道,酌量措置,兩得其宜,可爲永久遵行之法,臣則以爲,無容更議,莫如仍舊矣。上曰,無容更議矣。致仁曰,雲田倉則定平·咸興·洪原三邑屬焉者,外倉則北靑·利城·端川三邑屬焉而獨元山倉所屬,爲安邊·德源·文川·高原·永興五邑,故道里遠近,視兩倉不均,糶糴之際,民尤病之云。若於高·永之間,更設一倉,以高·永兩邑,別爲屬焉,則庶可以稍除遠輸之弊,而此非遙度而指揮者,令道臣詳量形便利害,論理狀聞後,更爲,稟處,何如?上曰,初意亦然,今聞所奏誠是,竝依爲之。出擧條勉升書畢讀奏。上曰,此注書誰也?致仁曰,尹勉升也。上曰,尹勉升來乎?汝簪筆入侍,貴矣。汝與尹勉憲爲幾寸?對曰,六寸也。上曰,於故判書,爲幾寸?對曰,四寸孫也。上曰,故參判尹錫來爲幾寸?對曰,亦四寸孫也。致仁曰,故判書兄弟中注書之祖,蔭官也。致仁曰,此北兵使李邦燁,今年親騎衛都試本營富寧以南各衛軍兵巡操,取稟狀啓,及吉州前防禦使趙圭鎭,本營方次秋操,取稟狀啓也。詰戎之政,北關尤重,竝依例擧行之意,分付,何如?上曰,依爲之。致仁曰,臣常有慨然者,而言端適及,故敢達矣。鍾城處於六鎭,作爲文窠,法意有在,尤不容頻數遞易,以貽邊民之害,而近年以來,絶無準瓜之人,十朔纔過,輒以中考遞來,遞來者固無論,其在按法之地者,何可曲循如此乎?此後則各別申飭,俾防謬弊,何如?上曰,所奏是矣,豈特申飭,以本府陞資非十分難强者外,所謂居中,乃謀遞也。若此者,當該道臣,付諸耳目,雖施制書有違之律,未爲過也,當該守令,亦施謀免之律,卽其地投畀。翼謩曰,此固六鎭通弊,而雖內地諸邑,或厭其官薄,未準朔圖遞者,間多有之,亦爲申飭,似好矣。上曰,所奏亦是一體嚴飭。致仁曰,備堂之未還差者多矣。戶曹判書趙雲逵,行司直洪樂性,行副司直蔡濟恭·徐命臣·趙曮,漢城左尹閔百興,竝還差,而趙曮北道句管,閔百興仍察有司之任。同敦寧金器大,行副司直李潭,俱合與聞廟議,亦爲差下備堂,使之察任,何如?上曰,依爲之。致仁曰,趙曮旣已內遷,惠廳堂上,亦爲還差,何如?上曰,依爲之。以上竝出擧條上曰,戶曹判書趙雲逵,行司直洪樂性,行副司直蔡濟恭·徐命臣·趙曮,漢城左尹閔百興,竝還差備堂。趙曮北關句管,閔百興仍察有司,同敦寧金器大,行副司直李潭,亦爲差下,趙曮還差惠堂。出榻敎翼謩曰,有國所需,莫如人才,我朝用人,專以科目,科目外抱才者何限,一任其空老,寧不可惜?三代尙矣,降及兩漢,至有孝悌力田,可使絶國之擧,其永之之勤,取之之廣,豈非後世之可法者乎?今若嚴保擧之法,廣搜訪之路,雖一才一藝,皆得薦聞,則庶有得人之效矣。上曰,所奏可謂方今實際語,卿未消詳,以可行之道,成節目以奏。出擧條勉升書畢讀奏。上曰,受書傳敎,每每精明,音響洪亮,聽之好矣。此注書久置,可也。上曰,李憲默予以爲陞資,向者欲除承旨而未果,若果除授,幾乎如李得福矣。李得福何以處置?致仁曰,今復除授,促令行公,則何敢不出?上曰,初雖做錯,今乃覺之,別爲除授,可以行公乎?翼謩曰,人若不似,不必如此,而其爲人好。且李得宗之弟,豈不可爲玉堂乎?上曰,頃者之事,業已下敎,其後旣遞,今無可論,而然人君用人,豈可苟且?今日已下敎,李得宗之弟,其沈可惜,特除修撰,牌招察任,今者之敎,於得福,可謂一初之政,何敢撕捱?以此,申飭膺命。出傳敎上曰,今番兩儒臣可嘉,當有以償之,命承旨書之曰,今只有上下番,弼善申光履,校理除授,卽爲牌招入直。出傳敎上曰,予欲其登科者,果皆爲之矣。致仁曰,外人亦以早登科期待,而皆能爲之矣。兵曹判書韓光會曰,臣有稟定事,敢達矣。今此太廟展謁時,隨駕馬步軍,何以爲之乎?上曰,今番動駕時,隨駕馬步軍,皆以二哨擧行。禁軍扈衛軍,只一番擧行,留營置之。出傳敎上曰,大臣備堂先退。上曰,儒臣持警世問答入侍。出榻敎上曰,校理申光履,肅謝後卽爲入侍。出榻敎校理金致恭,副修撰趙載俊進伏,上命讀問答。次命承旨注書翰林上下番輪讀。上命注書,申光履謝恩後,卽爲入侍事,及李得福牌去來,申飭追入省記事,分付。申光履入侍。上笑曰,上番替直。仍命光履讀問答。上曰,汝與閔右相爲娚妹,而釋褐後初見矣。汝自春坊來,世孫方講何書?光履曰,書筵則詩傳閟宮章,而召對則綱目漢敬帝卷也。上曰,講官誰某入也?光履曰,小臣及說書權禛也。上曰,賓客則不入乎?光履曰,皆頉稟矣。上曰,今因儒臣之自春坊來聞之,近者賓客無入侍事云。噫,悠悠今日之事,莫先於輔導元良,禮判已知入侍,而黃景源則其雖撕捱於此職,豈可若此?況尹汲,莫云耆舊,不衰已知,且往者之事,其燭無餘,於予一向撕捱,其猶過矣。爲耆舊賓客,輔導元良,豈忍若此?申飭,相見禮,其卽行焉,仍令着意勸。出傳敎上曰,詩傳畢後,當繼講何書?光履曰,師傳以孟子爲定矣。諸臣以次退出。
戊子七月十九日申時,上御集慶堂。儒臣入侍時,校理申光履,修撰李得福,右副承旨洪樂純,假注書尹勉升,記事金致九·柳德申,以次進伏訖。上命光履讀心鑑。上曰,此於前於後,皆可用之文字也。又命得福·樂純·勉升·致九·德申,次次輪讀,更命光履·得福復讀。上太息曰,今使儒臣讀此者,誠爲世孫,而究其本則不覺掩抑矣。上問曰,聖人無浮念乎?光履曰,聖人盡操存涵養之工,似無浮念矣。上曰,聖人無浮念,而子曰,鄙夫可與事君也哉?聖人之曲盡人情物態,若此之明者,何也?光履曰,聖人一心,酬酢萬變,涵養操存,卽是未發之前,而浮念是已發之後,故知之也。得福曰,本體虛明,而天理人慾,同行異情,聖人每於克己之工,慥慥不忘,欲無浮念,而浮念常從人慾中出來,故知之也。上曰,承旨之意,何如?樂純曰,聖人之心,本體如明鏡止水,無所不通,故自然善揣人情,而爲此言矣。上曰,儒臣覺得浮念乎?光履曰,聖上學問高明,故知其爲浮念,浮念覺處,便是去浮念之本也。如臣等,雖有浮念,何以覺得也?上曰,人不知浮念乎?樂純曰,人豈不知?但不能眞知,故有出入矣。上曰,孟子言,人少則慕父母,知好色則慕小艾,有妻子則慕妻子,仕則慕君,此爲中人以下而言也。聖人豈有此事,而揣知小人之情狀如是耶?光履曰,孟子是學知之聖,則此孟子經歷中出來也。上曰,人浮念分數,多乎,少乎?先問承旨,何時浮念小乎?樂純曰,無時無之,而侍尊前時,浮念無之矣。上曰,儒臣何如?光履曰,當寢而寢,當食而食,自是正理,而食時思寢,寢時思食,便是浮念,臣安得無乎,而與人酬酢之時無之矣。上曰,精矣。得福曰,聖上則無浮念,而臣等豈無浮念?但覺之難矣。上曰,史官各言之,何如是浮念?勉升曰,心之本體渾然,天理人慾動處,便是浮念。上曰,汝言大矣。聖人亦有浮念乎?勉升曰,天體流行,人慾淨盡,則聖人豈有浮念?上曰,聖人何以知小人之浮念也?勉升曰,聖人之心,動必中節,小人反是,聖人以自家心學,推忖他人,無幽不燭,卽所謂裁物情之道也。致九曰,聖人之心,如明鏡,無物不照,故知之矣。德中曰,孟子云,我知言詖辭知其所蔽,淫辭知其所陷,聖人豈有不知之理乎?上曰,汝等亦有浮念乎?勉升曰,如臣駑下之資,何敢言浮念之有無乎?上曰,浮念與浮囂躁競有間,而汝則何事爲浮念也?勉升曰,臣時未通籍,浮囂躁競,姑無可論,而至於食色之間,或有不中節者,則此似浮念也。致九曰,心屬火,火主動,聖人則心常靜,故無浮念,衆人則常動,以小臣言之,一日十二時,皆浮念也。上曰,此非過謙之言,乃直對也。上曰,汝覺得浮念乎?致九曰,若覺得,可以改之,而不能覺得,故浮念常存矣。德申曰,臣不知心學,故不知有浮念矣。上曰,言雖木强,可謂樸質矣。上曰,昏闒之人似無浮念,如晉惠帝之何不食肉糜,華林蛙爲公爲私之問者,亦有浮念乎?樂純曰,此與蠶蟲有異,亦有食色之心,則豈曰無浮念乎?上曰,裸薦而思敬,予則曰此亦浮念,無乃過乎?樂純曰,先儒言,行一步,心在一步上,此敬工夫也,豈云過乎?上曰,孔子有吾衰之歎,聖人亦衰乎?光履曰,聖人血氣,有時而衰,不復夢見周公,亦可謂衰矣。樂純曰,此非衰而然,歎道之不行也。上曰,鳳鳥之應,河圖之驗則有之,而魯野之麟,爲入所傷。千載之下,不覺掩抑,若非夫子刪詩·書,後世何以知之?予則以爲,孔子之功,過於三代也。光履曰,古人云,堯·舜之功,止於一世,夫子之功,垂於萬世云矣。上曰,孟子亦好矣。樂純曰,明天理正人心,自任之重如彼矣。上曰,文王之鷄鳴問寢,武王之一飯再飯,孔聖稱之,蓋有深意矣。王祥之孝,而不足於忠,嵇紹之忠,而不足於孝,五倫之俱全,自古難矣。漢唐以來,忠孝俱全者誰歟?光履曰,忠孝本無二致,能孝於親,而未有不忠於君者,臣恐王祥之孝,猶有未能盡者也。上曰,以此言之,王祥豈不冤乎?光履曰,此所謂一節之孝也。上曰,諸葛亮難矣。光履曰,有三代氣像矣。上曰,岳飛身兼忠,而至於武侯則不但忠孝,其知如神,亦知有宋曹彬事矣。光履曰,其在南陽時,壁上掛荊益圖,預知三十年後事矣。上曰,龐士元不及孔明也。光履曰,然矣。上曰,東西林,箕伯狀請守護,而予則曰在德不在險,義州有城乎?樂純曰,有之而異於中原城,殊不堅固矣。上曰,蜀有劍閣之險,而鄧艾亦自陰平入來矣。樂純曰,在人不在險,誠如聖敎矣。臣向在灣上,問諸父老,則皆指白馬山城,以爲丙丁所保處,凡有緩急,如將走入,而以臣所見,亦非可守之所矣。上曰,鐵羌,何如?樂純曰,眞是鐵羌矣。上曰,入此而能過數年乎?樂純曰,足過矣。上曰,卽今國無一事,人心皆狃,予用悶焉,有夏則有秋矣。樂純曰,承列聖生成之澤,荷聖上陶甄之恩,邦內無事,人皆乂安矣。上曰,卽今人才不可恃,軍政不可恃,糧餉不可恃,小有緩急,當瓦解矣。皇朝之末,忠臣甚多,此則高皇帝扶植之力,而弘光則實無中興之理也。樂純曰,宋高宗亦能中興,而明則難矣。上曰,宋高宗亦不足,於中興矣。當思延英三奏,不復聞天語,足令千載掩抑,而所以中興者,此天運也。樂純曰,然矣。上曰,司馬懿能譎,而非惡人,師與昭,眞惡人也。晉之東渡而中興,宋之南遷而中興,何也?光履曰,此氣數也。上曰,唐明宗之焚香祝聖,可謂善矣,而宋太祖適生於其時,此果開宋之兆乎?光履曰,無往不復之意也。儒臣先退,上命樂純讀全羅右水使梁世絢及兵使李達海褒貶狀啓。又命注書持入御製序童蒙先習,又命中官·儒臣更爲入侍。勉升入奏曰,御製序童蒙先習,在於下闕,故只入本板矣。光履·得福進伏。上曰,儒臣有在外者乎?光履曰,皆有闕矣。上曰,見存者誰也?光履曰,金致恭·趙載俊小臣與李得福也。上曰,儒臣先退。命樂純讀童蒙先習有義章訖,命退出。
上在慶熙宮。停常參·經筵。
徐有大啓曰,大司憲·執義未差,掌令李秀逸。韓鏶在外,持平二員未差,今日以監察茶時之意,敢啓。傳曰,知道。
藥房都提調金陽澤,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?小臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,氣則一樣矣。中宮殿·惠嬪宮,口傳問安。答曰,知道。
洪名漢啓曰,左承旨李性源,同副承旨李在簡,今日俱不仕進,竝卽牌招。傳曰,允。
以承傳色口傳下敎曰,今日隆武堂,當爲文臣朔試射,試官,以其試官爲之。郞廳試官,騎曹摠府入直郞廳爲之。繖扇侍衛,置之,只同副承旨入侍。
以承傳色口傳下敎曰,此處地狹九十步內射者,拔於擧案中。
以承傳色口傳下敎曰,文臣朔試射後,宗臣以帿箭爲之,以此擧行。
韓必壽以兵曹言啓曰,今七月二十一日,武臣賓廳講書日次,而親臨望拜禮相値,不得爲之之意,敢啓。傳曰,知道。
右副承旨洪樂純上疏,伏以,陟降垂隲,邦慶無疆。縟儀載擧於坤極,聖候乃瘳於翌日。臣民忭祝,曷有其已?仍伏念,臣孤遠疏賤之蹤也,緦功之內,無立朝之人,墻壁之外,乏倚身之地。惟我聖上,抆拭而拔擢之,周旋於淸塗邇列,沐浴於恩波德海,而性本怯懶,才又庸愚,無一言一事少效涓埃,每自內省,惶汗浹背。噫,涯分已溢,志願已足,寧復一毫他念?只是烏鳥私情,有不能自己者,每欲瀝血哀籲,而分義是懼,囁嚅至今。竊伏念聖上,臣之父母也,子有至切之懇者,不赴愬於父母,而更於何地乎?臣之老母,自少食貧善病,備經百艱,一自臣父母見背之後,于今二紀,淚無晞時,病不離身。又緣臣不肖,一衣一食一言一行,皆貽老母之憂,而臣則不能致一日之養,每念古人體無完衣,親極滋味之語,未嘗不中夜涕泣也。曾於六七年前待罪玉署時,猥陳微懇,特蒙矜許,出宰關西,喜深奉檄,養洽專城,孝理之作,與天無極,纔過半載,因事遞還,其後又蒙恩擢,爲尹龍灣,臣之榮耀,非不至矣。千里窮塞,法禁將往,使老母不得嘗君之食,而徒切思子之勞,區區私情,至荷慈覆之矜憐,周歲之間,許其歸覲,凡今朝紳,孰不沾被渥恩,而天地洪私,若遍臣身,母子相對,感泣攢祝,居然之頃,母年倏已七十二歲矣。疾病日益沈痼,肥膚日益消鑠,長淹床席,懍有餘憂,臣又拙於謀生,生事益落,甘旨之供,不能盡誠,藥餌之補,不能及時,此因臣之不孝,而反哺之情,日急一日,便養之願,愈往愈切。在前朝臣中,情理之如臣切急者,雖歷典州藩,位至卿宰,尙且陳情蒙恩。臣之無似,何敢比數於人,而若其貌迫之私,亦無異同,懼夕照之如飛,怵焉自警,念此日之可愛,若將不及,今復嚴畏遲回,不一陳於仁覆之天,而更待何時?伏乞聖慈,憐臣至情,許臣一邑,使老母滋以脆甘,補以藥物,賴天之靈,病源稍減,則從今以後,臣母之年,卽我聖上之所賜,生死隕結,猶是歇後語也。顧今寶算彌隆,晚政益勵,此非臣子遠遊之時,況臣受恩深厚,圖報無地,依近京闕,時承起居,卽臣之所願,而情私所迫,妄有干瀆,臣於是乎尤不勝罪悚萬萬。答曰,省疏具悉,所陳者令該曹依施。
戊子七月二十日巳時,上御集慶堂。藥房入診入侍時,都提調金陽澤,副提調洪名漢,假注書崔景岳,記事官金致九·柳德申,醫官方泰輿·李以楷·慶絢·吳道炯·鄭允說,以次進伏訖。陽澤曰,聖體若何?上曰,一樣矣,寢睡·水刺之節,亦何如?上曰,一樣矣。進湯劑,上進御訖,陽澤曰,仍爲診候乎?上曰,唯。泰輿診候,退伏奏曰,脈候左右三部調均,而滑體亦一向矣。諸醫所奏與泰輿同。陽澤曰,提調以病不入來,臣退出監煎乎?上曰,唯。陽澤先退。上曰,戶曹參判代,鄭運維除授,牌招察任。出傳敎上曰,藥房都提調持湯劑更爲入侍。出榻敎陽澤持湯劑更爲入侍。出榻敎陽澤持湯劑更爲進伏,上進御訖,陽澤曰,明日湯劑亦依例乎?上曰,依爲之。上曰,內局提調許遞,其代前判書洪樂性除授。出傳敎上曰,藥房提調則可以行矣。陽澤曰,可以行矣。上曰,李憲默,李彦迪之後孫乎?陽澤·名漢曰,然矣。上曰,承旨洪樂純式暇云,行禮時若何?許遞,其代司果李憲默除授,牌招察任,房順房。出傳敎上曰,明日崇政殿月臺,當行望拜禮,儀注置之,時刻,待下敎只入正時。出傳敎上曰,五賢中文純之後李世澤,已至下大夫,文元公之後李憲默,今日陞資,文正之後,亦已錄用,使行致祭,而先正金宏弼·鄭汝昌之後,無立朝者,令該曹卽爲廣問,奉祀人懸註調用。出傳敎上曰,文成公子孫殘微矣。名漢曰,無嫡傳矣。上曰,承嫡矣。上曰,曾者予以李憲默爲弼善矣。名漢曰,撕捱於玉署,故除春坊矣。命退,諸臣遂退出。
戊子七月二十日申時,上御隆武堂。親臨文臣朔試射入侍時,同副承旨李在簡,假注書尹勉升,記事官金致九·柳德申,試官行副司直具允鈺,行副護軍李國賢,兵曹佐郎韓民敎,都摠都事鄭忠達·金養晦,以次進伏訖。上曰,注書出去,繖扇持入。上曰,試射本以五巡,而今則以十巡爲定,宰樞執鼓,尺量除之,矢數執鼓,貫五邊三,一貫革三人入射,三巡後拾箭。在簡曰,射員呼名。上曰,封箭,申飭。在簡曰,朴命球以帿箭射中,何以爲之?,上曰,矢記拔之,文臣試射畢。上曰,宗臣持帿箭乎,柳葉箭乎?在簡曰,竝爲持來云矣。上曰,先射柳葉箭,次射帿箭。上曰,鶴城中乎?老者能中,難矣。河淸又中乎?上曰,注書鶴城君招來,楡進伏。上曰貴矣。少輩中作頭以來,亦能一中,勝於綾昌君,而亦可憎矣。楡曰,爲盛擧而來矣。殿下殿坐臣安敢不中?上曰,欲見步履,趨出,可也。宗臣柳葉箭射畢。上曰,貫革拔置,帿布應鼓。上御楹前繩床,東宮侍坐。在簡曰,地形不及帿布,步數何以爲之?,上曰,因其地爲之,執五鼓,射員仍爲呼名。在簡曰,宗臣一人,追到擧案矣。上曰,誰也?在簡曰,茂林君也。上曰,仍射帿布。上曰,鶴城入侍,楡進前立。上曰,貫革小而能中,帿布大而不中,今日夕飯,依法不食,可也。楡曰,箭皆越矣。宗臣帿箭射畢,上曰,貫革當中立之,帿布仍立。上曰,今日宗臣試射時,安昌君燝,帿箭五中,加資。出傳敎上曰,試官先退。在簡曰,明日望拜禮時,承旨不可不備員,而同副承旨李憲默在外,何以爲之?上曰,在外承旨許遞,徐有大除授,牌招察任。徐有大爲軍士房。出傳敎上曰,鶴城呼入,熟馬一匹面給。諸宗臣序立,各馬帖面給。上曰,馬帖不書宗臣爵號,太僕官員,從重推考,改書以給,在簡曰,文臣射員,旣已退去,面給賞典,何以爲之乎?上曰,置之,仍命退出。
上在慶熙宮,停常參·經筵。
韓必壽啓曰,大司憲·執義未差,掌令李秀逸·韓鏶在外,持平二員未差,今日以監察茶時之意,敢啓。傳曰,知道。
藥房都提調金陽澤,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,氣則一樣,明日入侍,宜矣。中宮殿·惠嬪宮,口傳問安,答曰,知道。
嚴璘以內醫院言啓曰,提調洪樂性,謂有身病,今日問安,不爲仕進,事體未安,卽爲牌招,以爲備員入侍之地,何如?傳曰,允。
韓必嘉以都摠府言啓曰,今日入直內三廳武兼禁軍及軍兵等,當爲中日習射,而親臨望拜禮相値,不得爲之之意,敢啓。傳曰,知道。
徐有大,以兵曹言啓曰,昨日建明門南棟,有諺文小紙粘付之事,故取來看審,則乃是入直禁衛軍,怨其頭目旗摠輩收斂之事也,移送該營,使之嚴査,而當該哨官,初不檢率,莫重闕內,有此驚駭之事,爲先汰去,大將不可無警,從重推考,何如?啓下休紙又以禁衛營言啓曰,昨日闕門,以三折白紙,書以諺文,有所粘付,而其所爲說,卽谷山上番軍上來時,旗摠書記輩收斂事也。聞極萬萬驚駭,今方各別嚴査,而事係軍摠,臣有不能檢飭之罪,惶恐待罪,而當該哨官,爲先依軍律重繩,何如?啓下休紙又以禁衛營言啓曰,昨日闕門諺粘付之人,各別嚴査之意,纔已草記矣。多般詳覈,則谷山上番軍中金廷郁爲名者,以該哨收斂事,欲害旗摠書記輩,有此粘付之狀,旣已直招自服,渠雖愚蠢無識之鄕軍,莫重至嚴之地,敢爲此萬萬驚駭之擧,其在嚴師律懲後弊之道,決不當尋常處之,直施以軍律,何如?啓下休紙。
兵曹口傳政事,同知單李薰。
傳于李在簡曰,中官金時輝敍用。
望拜禮罷後,政院·玉堂·藥房口傳問安,答曰,知道。
以承傳色口傳下敎曰,旣示飭勵,其何受供,李章吾特放,仍卽牌招,復授命召,明日擧行,以禁將爲之。
傳于徐有大曰,淸川江摘奸宣傳官,使之入侍。
戊子七月二十一日辰時,上詣崇政殿月臺。望拜禮入侍時,行都承旨洪名漢,左承旨李性源,右承旨嚴璘,左副承旨韓必壽,右副承旨徐有大,同副承旨李在簡,假注書崔景岳·尹勉升,記事官金致九·柳德申侍立。上具翼善冠·黑團領袍,乘輿出通陽門,詣崇政殿月臺,俯伏行四拜禮,司香香官,上殿焚香,上又行四拜禮,西向立,香亭子出。上命禮房承旨,馳往皇壇,奉審以來。上仍坐東月臺,藥房都提調金陽澤進伏曰,昨日終夕酬應,聖體若何?寢睡·水刺之節,亦何如?上曰,一樣矣。上曰,藥房提調持湯劑入侍。出榻敎陽澤持湯劑以進,上進御。上曰,提調洪樂性,其有實恙云,許遞,其代判尹李景祜除授。出傳敎上曰,兵判入來乎?排立軍解嚴,東·西郊禁軍及砲手中,八道人各一名待令。必壽讀京畿監司南泰齊,黃海監司尹得養狀啓,上曰,畿伯入侍。出榻敎必壽讀兵曹草記。上曰,此前古所無之事,又讀禁衛營草記。上曰,得體矣。上曰,今覽騎曹該營草記,師律若嚴,闕中豈有此等之事?此前所未聞者,不可尋常處之,禁衛大將李章吾,下義禁府推考。禁將令訓將兼察,過今日後,訓將詣沙場張軍儀,金廷郁,回示三軍後,決棍五十度。以此觀之,旗摠書記之無形可知,事當從重決棍,而因其睚眦之怨,訐訴若此,後弊勝言。此則勿問,當該入直哨官,常時若有師律,豈有此萬萬可駭之事?來朝沙場,決棍二十度汰去。出傳敎必壽曰,禁將奪符,何以爲之乎?上曰,自來納符,可也。兵曹判書韓光會曰,東·西郊禁軍傳令矣,上問西郊軍曰,農形,何如?對曰,三十里外則不知,而其內則豐登矣。上曰,晚穀何時當食?對曰,晦間當刈矣。上曰,有蟲災乎?對曰,無之矣。上曰,市直幾何?對曰,米則三斗三升,太則三斗五升矣,上問東郊軍曰,農形何如?對曰,好矣。木花何如?對曰,亦好矣。上曰,市直何如?對曰,一斗四升矣。上曰,禁衛鄕軍,立於中堦。上曰,汝是何處人?對曰,新溪人也。上曰,海西農形何如?對曰,臣五月離家,其時善爲付種,六月聞之則頗好云矣。上曰,市直何如?對曰,來時二斗,今則三斗五升云矣。名漢曰,畿伯來待矣。上曰,入侍。上曰,今玆之雨,差可乎?泰齊曰,今則民不望雨矣。上曰,卿見蟲云,其狀何如?泰齊曰,黑而似蠶無毛矣。上曰,其長幾何?泰齊曰,始生如蟻,大者如三眠蠶而不螫矣。臣捉來一箇,坐前燒火,其臭怪異矣。近來連得各邑報狀,風冷後次次寢息,而今日喬桐之狀,蟲又新生云,似是起滅無常,而偏害於峽田矣。卽見果川縣監報狀,則一夜之間,蟲盡消滅云,蓋燕雀食之,又入地爲蠐螬矣。唐時有姚崇之言,而近見唐版小說,捕蝗之法,至爲纖悉,我國則諉之於天之所生,民不肯捕,故連爲嚴飭矣。上曰,其無沛公乎?在德不在險。泰齊曰,姚崇欲捕蝗蟲,而盧懷愼難之。崇曰,殺蝗有禍,請自當之,今亦嚴飭捕捉則猶勝矣。上曰,關東伯效此矣。畿伯先退,陞尹砲手待令。上曰,汝等是何邑人?對曰,金川·長連·聞慶人也。上曰,金川·長連何如?對曰,本邑田畓相半,且有水根,故雖旱亦大豐矣。上曰,市直何如?對曰,上年三斗,而今年三斗二升,金川則三斗矣,麥農何如?對曰,勝於上年矣。上曰,聞慶何如?對曰,田畓相半,山谷水多,善爲移種,以今觀之,大豐矣。上曰,儒臣持明史入侍。出榻敎李薰入侍,上曰,李如松之孫乎?薰曰,臣如松之五代孫,成樑之六代孫也。上曰,寧遠伯配食皇壇乎?薰曰,然矣。上曰,汝入直乎?薰曰,自外入來矣。上曰,薰治郡善,爲人實矣。同中樞作窠,今日內擧行。出榻敎上曰,皇朝之弊,實由我國矣。名漢曰,然矣。上曰,成天柱爲江華御史,率來李葂,貴矣。因呼寫傳敎。薰曰,葂今已作故矣。上曰,噫,今年過三皇忌辰,誠是料表,而嗚呼,朝鮮之再造,卽神皇之恩。此政海東一毛一髮,莫非皇恩,禮曰,父母之所愛亦愛之,父母之所敬亦敬之,況君臣大義,亘乎宇宙者乎?月臺行禮,坐待奉審之回,問入侍軍職,卽李薰也。渠非入直而來待,其心可嘉,況第二室配食者誰?卽寧遠伯李成樑也。今日無他洩懷,而李薰卽寧遠伯六代孫也。亦非偶然,特除同中樞,因此靜思,故同知李勉,以沁都之人,每於歲首,來拜拱北門云,故曾已嘉奬,今作故人,惻然,其孫令該曹待闋服,卽爲懸註調用。出傳敎上曰,年前慕華館決棍者誰也?薰曰,李萱也,今爲泰安郡守矣。上曰,相允,少貴人氣而過甚,故快棍而悔之矣。上曰,李薰爲邊地乎?薰曰,今番都政,首擬滿浦,而未蒙點矣。上曰,待窠卽爲調用。光會曰,李薰之子光錫,臣之赴政,差除五衛將矣。奉審承旨復命入奏曰,三室平安,祭器無頉矣。上曰,中官及守軍將無闕乎?璘曰,俱在矣。校理申光履,修撰李得福,追後入侍,上命光履讀神皇紀。上曰,事關東國者,盡讀之,至親勞東征將士,上曰,此亦皇恩。上曰,來東者多,而宣武祠,只享楊經理·邢軍門,何也?名漢曰,此丁酉年來者也。上曰,宣武祠位次,洪啓禧當言之,未知何事。璘曰,楊鎬南原之戰,邢玠實以總督指揮,鎬之功,卽玠之力也。玠之官,又在鎬上,而卽今宣武祠,以鎬主辟,玠則祔左,不免倒置。且再造藩邦志曰,宣廟爲玠立大祠於太平館之西云,故洪啓禧之意以爲,宣武卽玠之祠,而位次誤換,今若以主壁之猝改爲難,則移玠於祠右,爲勝云矣。上曰,然而我國必先楊鎬矣。上曰,偏論亦自神皇時始矣。名漢曰,東西林始分矣。上曰,儒臣先退。上曰,藥房提調持湯劑更爲入侍。出榻敎上曰,訓將入來聽傳敎,兼佩密符。訓鍊大將鄭汝稷至前,疏受密符,上曰,傳敎已諭之,五十度可謂藥果,雖百度無惜,而有未可知,知而爲之,可也。汝稷曰,下敎至當矣。汝稷趨出,上目之曰,訓將爲人好矣。上曰,噫,當今日憶庚申,此心萬倍,而今日乃知受俘之事,奚特字小之恩?嗚呼,因此兵弱勢弱,思之及此,不覺隕心,若此而莫大之恩,豈敢夙宵忘也?因此取覽正史。嗚呼,東西標榜,起於此際。噫,五十載臨御,綱擧目張,乃有此黨,至於末年忼慨之詔,此正忠臣志士掩抑者也。吁嗟,海東大小臣僚,今日朝鮮,其曰無黨乎,有黨乎?其無黨則已,若有黨,其流之弊,亡乎,不亡乎?雖粤昔東西黨人,其心豈敢弛也,而嗚呼黨習,甚於食色,曰食,過飽則猶悔也,曰色,色衰愛弛,古人亦云,而甚矣黨習也。其無衰意,日亦熾盛,而建極二字,予雖自恧,以喬木世臣之人,獨不愧乎乃祖乃父乎?今日聞此,予心感慨,卽其席而呼書,此亦以石投水,予何費氣,但其亡其亡繫乎苞桑八字,可謂今日廷臣八字符,其欲不亡,宜戒苞桑,其欲戒也,宜悛舊習,嗚呼,望八白首,爲諸臣浪言,莫云否德,各自勉焉。吾國其庶幾,吾國其庶幾哉?出傳敎上曰,今日三忌辰俱過,此心何抑?宣武祠遣承旨,卽日致祭,祭文製下矣。出傳敎上曰,征東官軍一體擧行。陽澤持湯劑以進,上進御。上曰,明日湯劑依例爲之。陽澤曰,久坐烈陽之下,聖體若何?上曰,秋陽不難矣。命諸臣退出。
戊子七月二十一日申時,上御集慶堂。摘奸宣傳官尹載大,右副承旨徐有大,假注書尹勉升,記事官金致九·柳德申,以次進伏訖。上曰,汝見淸川江築堤處乎?載大曰,前則高築以防之,今則稍低,一任水勢之踰越,臣入去之日,以雨多水濫之故,待水落往見,而今番之役,猝無破壞之慮矣。上曰,水旣踰越,則或易洗破乎?載大曰,自遠周旋,其廣殆五十步,未易洗破矣,上曰,堤高乎,低乎?載大曰,低故水多則踰二丈云矣。上曰,二丈之水,當立幾日?載大曰,臣初到日,水踰二丈,明日堤出一尺矣。上曰,李章吾欲全塞故決矣。有大曰,此非全塞,以種樹事觀之,有欲踰之意,而所築似高,昨年水多,所以決也。上曰,東西林之敎,傳之否?載大曰,帥臣云,東西林有甲乙之論,秋巡後狀聞爲計云矣。上曰,帥臣何以出待?載大曰,五里程,張軍幕以待矣。上曰,防築處沙積乎?載大曰,此非人力可爲,而沙自然多積矣。上曰,今則有效矣。有大曰,然矣。上曰,或不無衝激營邑之患乎?有大曰,無此患矣。上曰,卽今水勢向何處?有大曰,水之故途,卽百祥樓下,而決而注諸楓橋,故防之使歸故途矣。上曰,水踰二丈,則向安州邊乎,向楓橋邊乎?有大曰,向楓橋矣。上曰,不無害民田之慮乎?載大曰,民田或見沈矣。上曰,水復故途,則民必以舊江作畓。載大先退。上命出給,書啓於備局。上曰,儒臣持警世問答入侍。出榻敎又命注書,宋史帝王卷持入。上曰,其人似從容矣。有大曰,此尹勉升族,而以取才居首爲之矣。上曰,身手何如?有大曰,好矣。上曰,宣傳官速還矣。校理申光履,修撰李得福進伏。上命光履,讀宋史帝王贊,又命注書,漢書·史記評林·高麗史持入。光履讀至英宗贊,上曰,英宗時事,與予相類,故予以謹守吾舍之說,言于故相宋寅明矣。至神宗,上曰,安石,偏見執持,而其君亦不能無過矣。光履曰,然矣。至哲宗,上曰,宣仁之德也。至徽宗,上曰,何德而壽乎?光履曰,所謂玩物喪志者,指花石綱等事也。至高宗,光履曰,盛稱中興之功,而末稍忘親之語,未免後世之誚矣。至孝宗,上曰,善矣。光履曰,贊有息兵之意,無鐵杖木馬之語,以實蹟而言歟,以功未遂而然歟?至高麗太祖贊,上曰,此下下番讀之。得福讀至文宗贊,上命勉升讀漢書帝王贊。至文帝,致九讀至昭帝,德申讀至平帝。上曰,儒臣先退。有大讀慶尙監司李溵,京畿監司南泰齊狀啓訖,退出。
上在慶熙宮。停常參·經筵。
徐有大啓曰,大司憲·執義未差,掌令李秀逸·韓鏶在外,持平二員未差,今日以監察茶時之意,敢啓。傳曰,知道。
藥房都提調金陽澤,提調李景祜,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等依下敎,率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣。明日入侍,宜矣。中宮殿·惠嬪宮,口傳問安。答曰,知道。
徐有大以兵曹言啓曰,今七月二十二日忠淸道公州居幼學趙思齊稱名人,自興化門入來,差備門外擊錚,依例令攸司囚禁科治,當該守門將姜廷一,依定式推考,何如?傳曰,允。
徐有大以禁衛營言啓曰,依傳敎,今日露梁沙場本營上番軍金廷郁,回示三軍後,決棍五十度,當該哨官崔宗憲,決棍二十度,汰去之意,敢啓。傳曰,知道。
上在慶熙宮。停常參·經筵。
徐有大啓曰,大司憲·執義·持平二員未差,掌令李秀逸·韓鏶在外,今日以監察茶時之意,敢啓。傳曰,知道。
藥房都提調金陽澤,提調李景祜,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等依下敎,率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
備忘記,傳于徐有大曰,今日資政殿文臣製述試官,左相·秋判洪重孝,戶曹參判鄭運維,趙台祥·金光國·李在協·李仁培爲之。承旨只左承旨入侍,禁軍殿庭列立,置之,時刻待下敎,只入正時。
李性源啓曰,試官李在協,時無職名,令該曹卽爲口傳付軍職,何如?傳曰,允。
兵曹口傳政事,副司直李在協。
傳于洪名漢曰,試官金光國代,李海重爲之
傳于李性源曰,持先捧軸,試官先爲入侍。
傳于徐有大曰,再明日次對,進定於明日。
傳于徐有大曰,新除守令中在京人知入。
徐有大以兵曹言啓曰,今七月二十三日京居良女卞召史,自興化門入來,差備門外擊錚,依例令攸司收禁科治,當該守門將鄭晹臣,依定式推考,如何?傳曰,允。
以忠淸兵使狀啓,淸安等官南面居幼學梁淑女等,爲虎噉死事,傳于李在簡曰,令本道恤典擧行。
戊子七月二十三日辰時,上御集慶堂。藥房入診入侍時,都提調金陽澤,提調李景祜,副提調洪名漢,假注書崔景岳,記事官金致九·柳德申,醫官方泰輿·李以楷·慶絢·金季良·吳道炯·金光國·李長周,以次進伏訖。陽澤曰,聖體若何?寢睡·水刺之節,亦何如?上曰,俱一樣矣。進湯劑,上進御訖。陽澤曰,仍爲診候乎?上曰,唯。泰輿診候,退伏奏曰,脈候左右三部度數調均,而滑體一向矣。諸醫所奏與泰輿同。陽澤曰,兩日不得入侍,下情缺然。醫官亦不得入診,不勝焦鬱矣。上曰,脈候之均,滑體之一向,予亦知之矣。陽澤曰,此後則雖或不爲診候,湯劑則臣等當奉入矣。上曰,支離故然矣。上曰,提調監煎以入,可也。景祜先退。上曰,卿見麗史乎?陽澤曰,見之矣。上曰,鳳凰,群鳥逐之云,予則曰此非鳳凰,雖鳳鳳,不知時而來矣。陽澤曰,然矣。命讀湖南伯狀,上曰,湖南亦有蟲災矣,陽澤曰,然矣。上曰,今覽湖南伯狀聞,湖南亦有蟲蝕之報,言念民事,予心曷諭?酺祭香祝,令該曹卽爲下送,其令道臣,中央設壇致祭,止息與否,令道臣隨卽狀聞。噫,全州卽豐沛之鄕,而又聞此報,頃者他道,下諭,何不吮予膚之敎?可謂預敎此蟲止息,然後心可少弛,因此予有思焉。頃者畿伯之報,已引姚崇事,再昨入侍亦聞,而其亦有量,盧懷愼之言,不無意見,蟲猶拾坎,其早其雨,亦將何爲?以此推之,此亦末節,姚崇之言,不過目下事,盧懷愼之言,予則曰見理,豈比近者懶蠶之類,不欲烹繭而不爲乎?此理之常也,豈可諭此?若此,蠶道可息歟?此不然。蟲之生,卽由一人,昔之王賀,謂之活千,其蟲豈公然而生乎?問其本卽一人,由一人而致萬蟲,一號令而炙百蟲,頃已諭此,何異於勸人殺人,而以法繩之者乎?此後拾蟲而只坎之,禁其炙,再昨聽麗史,七十五歲,今乃初聞,問答旣諭,東國通鑑·麗史提綱,予已聞矣。至於前朝事,靜攝之中,欲知儀節而聽之,因正史命讀宋史之贊,一贊有曰,鳳鳥之來,衆雀逐之,故麗民射雀,其鳥無類云。岐山鳴鳳,周文世雖有,其豈復有?此正若漢時鶡雀,其已孟浪,而鳳若靈異,衆鳥何逐?且因此而射其鳥,以至無類,亦是理外,李齊賢以前朝之臣,譏此而不錄,可見識深。予於望八,初見此文,亦是料表,以此推之,其蟲之蝕穀,良由否德,爲其臣者,坎猶不足,從以炙之,渠雖微物,由我而生,從何炙之,此後一坎之後,其何復動?只坎勿炙事,申飭諸道。出傳敎上曰,藥房提調持湯劑更爲入侍。出榻敎景祜持湯劑,更爲進伏,上進御訖。上曰,齒齦浮氣易生,故前則受針出血矣。近來雖有浮氣,服建功卽差,又無泄瀉,予心得蔘精而然矣。連爲進御,有筋氣,故上候卽差耳。上曰,㭪元氣則自然漸勝,果如學問工夫矣。陽澤曰,然矣。上曰,具善行事,好矣,今則完固矣。陽澤曰,然矣。上曰,李章吾高築,使不踰水矣。陽澤曰,水性流下,初使不逾則難矣,不可以此而止,自今以後,年年堅築則好矣。上田下流之被害於民田,予或慮之矣。陽澤曰,此弊則無之矣。陽澤曰,明日湯劑亦依例乎?上曰,依爲之。陽澤曰,酬應終日,以茶煎進則,似好矣。上曰,置之。景祜曰,茶則似無妨矣。上曰,置之。命退,陽澤·景祜先退,命讀北伯狀。上曰,北道甚矣,名漢曰,北道與關東尤甚矣。又讀箕伯狀,上曰,關西則蟲災漸息矣。又讀畿伯狀聞訖,退出。
戊子七月二十三日午時,上御資政殿。文臣製述入侍時,試官左議政韓翼謩,刑曹判書洪重孝,戶曹參判鄭運維,吏曹參議李海重,副司直李仁培·李在協,兵曹參知趙台祥,左承旨李性源,假注書尹勉升,記事官金致九·柳德申,以次進伏訖。海重·仁培奉紙筆進前,上呼寫御題,擬高麗李齊賢進本朝史箋,懸題後,翼謩曰,日氣乍涼,聖體若何?寢睡·水刺之節,亦何如?上曰,一樣矣,上命頒紙。上曰,收券後便殿入試科次。出榻敎試官先退,上還入大內。上曰,承史留在,捧券以來,先捧十七張後微稟,上曰,持入。
戊子七月二十三日酉時,上御集慶堂。科次入侍時,試官左議政韓翼謩,刑曹判書洪重孝,戶曹參判鄭運維,吏曹參議李海重,副司直李仁培·李在協,兵曹參知趙台祥,左承旨李性源,右副承旨徐有大,假注書尹勉升,記事官金致九·柳德申,以次進伏訖。上曰,初軸以下,他試官輪讀。翼謩曰,蓮花詩,文字怪異矣。上曰,何也?翼謩曰,此其時事而妄發也。上曰,八關會,何如文字?翼謩曰,此崇佛之說,亦妄發也。上曰,戶參之父,嘗與予講東國通鑑,而今其子入侍於高麗史題,其亦異矣。畢考後,上命性源拆名,鄭來謙以三中爲壯元。上曰,居首鄭來謙半熟馬一匹賜給。出傳敎上曰,再昨講麗史之玉堂,皆落乎?性源曰,原任一人爲之矣。性源曰,白文呈券及曳白人,何以爲之乎?上曰,分揀。試官先退,性源讀全羅監司金相翊狀啓。上曰,頃者下敎,今已久矣,而其指日以待者,卽到泊本州狀聞也。今覽湖南道臣狀聞,裝運今乃報焉,其涉稽滯,且三隻船,初九初十載送,而二隻船過四日後載運,稽滯之中,尤爲稽滯。噫,其君爲耽羅之民,靜攝之中,心猶不解,而羅里鋪所在之穀,何若是遲滯?況頃者狀聞,已載運云,今番狀聞,亦何前後矛盾乎?當該道臣從重推考,當該地方官當拿處,而爲其運穀,參酌捧授狀聞,雖在道臣,載船之無事卸下,回來與否,地方官其宜先報,觀其勤慢,當處分,令備局卽爲步撥,分付於道臣,亦令道臣依此擧行,小解望八其君,白首望耽羅之心事,一體,分付。出傳敎性源讀刑曹啓目,上曰,秋判登對時,稟處。諸臣退出。
上在慶熙宮。停常參·經筵
夜五更,月暈。
徐有大啓曰,大司憲·執義·持平二員未差,掌令李秀逸·韓鏶在外,今日以監察茶時之意,敢啓。傳曰,知道。
藥房都提調金陽澤,提調李景祜,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
徐有大以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
徐有大啓曰,大臣·備局堂上,依下敎來待矣,傳曰,藥房同爲入侍。
以承傳色口傳下敎曰,俄命只戶房入侍矣,在院承旨,其令竝入侍。
洪名漢啓曰,今日殿坐時,承旨不可不備員,右承旨嚴璘,以式暇不爲仕進,同副承旨李在簡,纔已出去,竝卽牌招,何如。傳曰,允。
徐有大以都摠府言啓曰,入直軍兵等中日習射事,標信,命下矣。殿座相値,不得爲之之意,敢啓。傳曰,知道。
以承傳色口傳下敎曰,單子先爲書入,而以本部各各懸入。士夫一件,庶人一件,各爲書入。
以承傳色口傳下敎曰,玉堂有闕,問啓。
以承傳色口傳下敎曰,洪檍爲副校理,洪相簡爲副修撰,牌招察任。
傳于徐有大曰,新除授儒臣承牌後,追省記入直。
韓必壽,以義禁府言啓曰,忠淸監司狀啓據刑曹粘目內,洪州前營將鄭宅洙,移本府處之事,允下矣,鄭宅洙時在任所,依例發遣府書吏,交代後拿來,何如?傳曰,允。
咸鏡監司狀啓,利城等官居趙召史等爲虎噉死·渰死事,傳于李性源曰,令本道恤典擧行。
殿座罷後,政院·玉堂·藥房口傳問安。答曰,知道。
掌令韓鏶上疏,伏以,天休滋至,寶算彌隆,邦慶無前,縟儀載擧,臣民懽忭,曷有其極,臣於病伏鄕廬之中,忽伏承柏府除命,繼而馹召遠辱,榮生蓬蓽,瞻聆動色。如臣無似,何以獲此?驚惶感激,固當竭蹶趨承之不暇,而第伏念臣素患伏暑之症,當此元炎,益肆危篤,食飮全廢,氣息茶縷,委頓床席,忱誠莫效於嵩呼之班,沈淹時月,罪戾尤重於逋慢之科,怵分畏義,益覺措躬之無所,扶曳病軀,寸寸前進,日昨來抵于振威地,而所苦諸症,越添於冒炎跋涉之餘,頭疼胸痞,肺虛胃敗,重以泄痢,登溷無算,眞元澌綴,精神昏涔,以此病情,萬無强疾趲程之望,玆因縣道,略暴危悃,臣罪至此,萬隕難贖。伏乞聖慈,俯垂諒察,亟賜威罰,以安私分,以昭法綱,千萬幸甚。踏啓字。
戊子七月二十四日辰時,上御集慶堂。藥房入診入侍時,都提調金陽澤,提調李景祜,副提調洪名漢,假注書崔景岳,記事官金致九·柳德申,醫官方泰輿·李以楷·慶絢·李世玉·金季良·吳道炯·鄭允說·許溫,以次進伏訖。陽澤曰,聖體若何?上曰,一樣矣。寢睡·水刺之節,亦何如?上曰,一樣矣。進劑,上進御訖。陽澤曰,仍爲診候乎?上曰,唯。泰輿診候,退伏奏曰,脈候度數調均,而滑體一向矣。諸醫所奏與泰輿同。上曰,提調退出,監煎以入,可也。名漢曰,該房入來,臣亦退出矣。上曰,唯,景祜·名漢先爲退出。上曰,藥房提調·副提調,持湯劑更爲入侍。出榻敎景祜·名漢持湯劑更爲進伏,上進御訖,上曰,明日湯劑依例爲之。都提調仍爲入侍,提調副提調退出,可也。景祜·名漢仍爲退出。
戊子七月二十四日辰時,上御集慶堂。大臣·備局堂上引見入侍時,領議政金致仁,左議政韓翼謩,兵曹判書韓光會,行副護軍李章吾,漢城左尹閔百興,副司直鄭存謙,校理金致恭,右副承旨徐有大,假注書尹勉升,事變假注書李師濂,記事官金致九·柳德申,以次進伏訖。致仁曰,昨日竟夕酬應,聖體若何?寢睡·水刺之節,亦何如?上曰,一樣,寢則寢矣,而覺後尙餘一更,今則夜永尤難矣。致仁曰,前已仰請,旣承觀日氣爲之之敎矣,太廟展謁,雖已退定,卽今日熱如此,初一則甚難,姑觀前頭爲之,何如?翼謩曰,差退一望則好矣。上曰,予欲提醒,而卿等先發之矣。以予之氣,非但着衣之難,用心亦難矣。致仁曰,裝束爲難,而臣等累次陪扈,有以知與他擧動,用心自別矣。上曰,予亦自量,其將何爲?且向者已諭,難處者二焉。以此悶心,今日大臣亦若是懇請,秋展謁以十五日定行,意亦深矣,不先不後,此難處中一事也。嗚呼,其日何日?其朝先行展謁,次行展禮,於廟於殿,將竝行矣。此時秋涼已生,世孫依例隨駕,當於同牌中隨駕,只挾輿磨鍊事,分付。出傳敎上曰,戶房承旨入侍。出榻敎上曰,噫,若云今年前二三年,豈云今日而然?再昨昨年,其猶展謁謁陵,今年則春謁行乎?秋謁其亦復定日期,以此觀之,再昨昨年,其猶由靜攝而然矣。今年千千萬萬夢想之外,年至七十五歲,初則追慕而已。再則氣果衰而然矣。嗚呼,若是氣衰,建功何補,黑髮何益?今日因大臣之請,秋謁後定日期,此亦衰矣,此亦衰矣。其於昨年,亦拜奉室。嗚呼,今年其不能焉,其曰孝乎,亦云何乎?以予之氣,以予之衰,一刻三秋,何耐十五餘日,今日此心一倍,吁嗟,恤四民,文王其亦不踰日,況今日予懷乎?士庶八十二歲人,八十九歲人,今日當御崇政月臺,士人則賜帛,庶人則賜米,少伸此懷,入侍時,皆令扶杖,其若篤老者,令其子弟入來替受。出傳敎上曰,今因下敎,追慕一倍,一百八歲之人,今何有之?於此年豈云先後,頃者各道狀聞已聞,本道亦必有記焉。其狀聞中年百歲以上之人,其中李墣已故,今將何施,而其餘生存者,令各其道勿論士庶,特賜帛一丁,肉五斤。嗚呼,堯·舜之道,孝悌而已。憶其歲顧予年。嗚呼,得無寒得無飢,其何能焉?八十一歲人,亦令京兆,一體待令。出傳敎今日殿座時,只戶房承旨入侍,侍衛以入直擧行,禁軍排立,置之。出榻敎上曰,近來黑鬚漸長,至於可辮,實是怪事。致仁曰,網巾外亦多黑髮,實由血氣好而然也,而建功湯適中於聖候,無往不效矣。上曰,人蔘有效,予以爲得其精矣。翼謩曰,亦當有益於眼昏矣,若更進八味元則尤好矣。上曰,枯楊豈能生華乎?翼謩曰,故桐李宜顯,常服六味元而得其效矣。上曰,朴乃貞之古庵心腎,果何益乎?上曰,尹勉升入侍乎?此則熟知其面,故認而知之。卽今兩翰林皆不知矣。翼謩曰,丸劑若進御,則不但聖候差勝,眼視亦當重,明矣。上曰,差勝何爲,而重明之說,眞是怪談。上曰,奉朝賀能知其姪乎?性源曰,或知或不知。上曰,承旨之父何如?性源曰,今夏善過矣。性源先退,上曰,鄭亨復爲提調事乎?名漢曰,然,而以其老病,朝家別出二提調,以代其勞矣。上曰,摠戎使入乎?致仁曰,以未付軍職,不得入來矣。上曰,昔唐太宗欲見史,而其時臣下,以不得見爲對,大凡史記,作於革代之後,方可精矣。漢史則成於當代,豈能嚴公?致仁曰,然矣。上曰,彼中有十七代史而甚秘之,東平尉艱辛持來矣。宋史出於脫脫,明史出於張廷玉,皆是正史法否?致仁曰,非也。上曰,史評則是史體耶?致仁曰,亦是列傳,與正史異矣。上曰,漢書與宋史·明史及我國寶鑑異乎?致仁曰,然矣。上曰,唐朝無史乎?翼謩曰,宋人爲之矣。上曰,注書出去,晉書·唐書持來,儒臣使之入侍。上曰,孔子曰,乘殷之輅,服周之冕,吾當從宋,明矣。致仁曰,此統制使李漢膺今秋三南水操,依定式各其前洋,擇日設行,而本營屬右道舟師,則來八月十九日閑山前洋設行事狀啓也,諸道水陸操,旣命竝停,此亦當在一體停止之中,以此,分付,何如?上曰,依爲之。致仁曰,此京畿監司南泰齊今秋喬桐·永宗水操請停狀啓,及黃海監司尹得養今秋本道水操請停狀啓,而竝令廟堂,稟處矣。兩道旱蝗,爲災非細,此時農民赴操之可悶,誠如道臣狀辭,竝依其請,特許停止,何如?上曰,依爲之。致仁曰,此全羅監司金相翊狀啓也。備陳今年年事被災孔酷,已判失稔之狀,仍請今秋水陸操及營城將巡點竝爲停止事,令廟堂稟旨,分付矣。秋成尙遠,姑未知前頭登歉之如何,而以目下言,則旱乾蟲損,種種爲災,此時徵發赴操,恐非軫恤民情之道,依道臣狀請,水陸兩操,竝許停止,何如?上曰,依爲之。湖南若此,他道水陸操,豈可異同?今年諸道水陸操一竝停止事,一體,分付。致仁曰,日昨以禁衛鄕軍事,特下處分,而獨於旗摠書記,命以勿問,有以仰聖意所在矣。然軍門收斂,其罪至重,旗摠輩果有所犯,則何可嫌其訐訴,而仍置之乎?此則爲大將者,不可不明査而嚴治之矣。翼謩曰,今此禁衛軍頭目勿問之命,臣固知聖意之有在,而軍中收斂,自是一罪,法非不嚴,似聞各軍門亦不無是弊云,初不現發則已,旣發之後,何可不依律重繩乎?此不但京軍門爲然,外方尤甚,兵水使習操營城將巡點,亦有收斂,此不嚴防而重繩,貧殘軍卒,將無以支堪,爲先嚴飭京外,隨其現覺,一依軍律,切勿饒貸,似宜矣。上曰,所奏誠是,依爲之。以此嚴飭諸路,聞領相與卿所奏,各司此弊,其猶申飭,況軍門乎?且鄕任爭權之弊,其亦嚴飭,況軍兵乎,況軍兵乎?今乃聞之,其所駭擧,專由乎旗隊摠云,若不嚴禁,其弊將至於將官,今番初度,雖略略申飭,後復此弊,繩以軍律事,令諸軍門曉諭外,亦以此一體申飭。致仁曰,訓將鄭汝稷,昔疾今愈,而一向引入,賓對籌坐,久不進參,將臣事體,極爲未安,從重推考,申飭行公,何如?上曰,依爲之,以上竝出擧條訓鍊大將鄭汝稷從重推考,申飭行公。出榻敎頃年李命勳處分,出於飭勵之聖意,而命勳異於無情勢之人,則一番違召,容或無怪,以此遠配,未免過重,且聞有可矜之情理云,合有分揀之道矣。上曰,飭已行,特爲放送。致仁曰,向來吏郞權極,以祭官不善擧行事,特有援施其律之敎,而刋名侍從,例不入於歲抄,故今番赦典,亦不得擧論,且其被罪已久,宜有分揀之道矣。上曰,特爲分揀之道矣,上曰,特爲分揀。上曰,趙思齊擊錚事,卿其知之乎?致仁曰,未及聞之矣。上曰,卽德普伸冤事也。致仁曰,聞德普則以其時湖邑守令,往來日子,與賊招相左,道臣査啓,皆有可據,故特被酌處之典,渠似以此訟冤矣。上曰,考見日記則可詳矣。致仁曰,詳載日記,旣未可必,關係鞫獄,事體亦重,令禁堂考文案以奏,宜矣。上曰,判義禁文案詳考,後日登對時以奏。以上竝出擧條致仁曰,徐命膺以交濟倉事,爲非其本意云,故取而見之,則以爲,三本倉不足,故欲廣設於南北關,以除民弊,而非欲革罷見在之倉也。大體與臣所奏,爲五十百步之間矣。上曰,然矣。致仁曰,吏判一向引入,非矣。上曰,何過撕捱?致仁曰,遭彈後初入銓地,故不得不然。上曰,然則難矣。上曰,翰林誰某入侍?致仁曰,金致九·柳德申也。上曰,予每思朴胤東事,卽誌文乎?致仁曰,挽詞一句之誤,而人事不足之致也。上曰,然則歇也。與有心無心者異矣。其時有怪文,言之何爲,而有心無心者,自有主人,然予不欲擧其名矣。誌文事誰也?其時處分嚴故然,而亦非敢擬於莫重處也。致仁曰,朴長胤也。其時臺閣,請正一律,而先臣以大諫,言其過矣。上曰,不知人事而然矣,而不知人事,則誌與挽同矣。致仁曰,不知人事者,常陷於罪戾,而罪大則豈可以不知人事,不繩而重律乎?翼謩曰,此不知人事則過矣。致恭曰,唐書·晉書待令矣。上命讀唐太宗贊,止玄宗贊,又命讀晉惠帝贊及高麗太祖贊及尊號訖,儒臣先退。上曰,見宣傳官書啓乎?致仁曰,見之矣。上曰,予誤以尹爲金事,恐不能擧,昨日聞之,乃尹勉升之族也。今番善往來矣。啓中偶然一節,長者之言也。致仁曰,必兵使爲之矣。上曰,禁將進前,章吾進伏。上曰,卿則不欲使水勢越去乎?章吾曰,懷襄之水,何以不越?大抵此江四十里源遠,不可全塞,而第高築以防之,果然,昨年之雨,陸地人家所住處,盡被刮掘,以爲江心矣。上曰,水入民田則奈何?章吾曰,築提處皆是磈磊積石,猝無潰決之患矣。致仁曰,前兵使始役而爲基址,故今兵使因而完功矣。致仁曰,守令多窠矣。上曰,幾何?致仁曰,貶窠外亦多有闕矣。上曰,道臣下去,皆不久乎?致仁曰,然矣。上曰,前已下敎,曾經道臣,不得爲守令,則李思觀之忠淸水使,何也?致仁曰,與守令異矣。大臣趨出,上召至前問曰,羅里鋪裝載之狀來到,而昨日發送之狀又到,可怪。致仁曰,屢百里候風,故如此無怪也。翼謩曰,凡裝載之船,或有先後離發者矣。諸臣退出。
戊子七月二十四日未時,上御崇政殿東月臺。殿座入侍時,行都承旨洪名漢,左承旨李性源,右承旨嚴璘,左副承旨韓必壽,右副承旨徐有大,同副承旨李在簡,假注書崔景岳·尹勉升,記事官金致九·柳德申侍立。上以平服乘輿,出資政門,詣崇政殿東月臺殿座。上曰,老人之多,非所料矣。士夫幾何?性源曰,前同知李普寅·申慶普,前僉知姜壽奎也。上命扶杖以入,或不能步,則使其子挾掖以來,未及到者,部官次次率入,普寅·慶普·壽奎相繼入侍,上起立板位。上曰,彼老人常時不杖而行乎?名漢曰,然矣。在簡曰,普寅筋力强健,行不用杖矣。上曰,此在五禮儀,用杖何妨?上曰,初則士夫賜帛,庶民賜米,而不可異同,庶民一體賜帛,上問,普寅曰,何時加資?對曰,臣以前報恩縣監,丙子堂上,癸未嘉善矣。慶普曰,臣以前綾州牧使,加資矣。上曰,姜壽奎誰也?必壽曰,故正言履相之親侄,故判書尹陽來之甥侄也。上曰,尹勉升之族乎?必壽曰,異姓五寸間也。上曰何時加資?壽奎曰,丙戌堂上矣。上曰,三老人太精精矣。洪履元追到入侍。上曰,其欲洩懷而有此擧,丁卯戊辰生,若是其多?嗚呼,此人子弟,其何八字?呼寫于此,不覺涕沾。其中洪履元,年過八十,鬂猶角圈,特授僉中樞,今日下批,其令殿庭謝恩。出傳敎上曰,老人能作小詩否?仍以望九爲題,使之各賦以進。壽奎先製讀奏曰,生逢皥熙世,幸得恩資加。聖壽千千歲,君臣喜色多。慶普奏曰,今歲倏過八十秋,九旬延命更何求。主恩未報身虛老,歸去重泉未瞑眸。普寅奏曰,幸生壽域內,偏荷聖恩多。八十已可怪,九旬其奈何?履元奏曰,幸逢聖代樂太平,密邇威顔感恩重。小臣今日無限祝,聖壽康寧是所望。上親寫諭懷二字以答之,仍命書諸策。上曰,洪履元官敎催促,尙瑞院官員,至前安寶,庶民老亦令扶杖,上階至前,奏姓名年甲居住,或有聾不能聽者,注書一一引進,提耳諭之,士夫老人則久伏爲難,令戶曹郞宣賜帛,使之榻前謝恩而退,庶民老人奏對訖。上命,賜米,又命承旨書之曰,漢文云,非肉不飽,非帛不煖,庶民老人,旣加賜帛,士夫老人,一體加賜米。又命五衛將申鏶進前,賜帛,減其內巡。性源曰,辛最良病不得入,其子替來待令矣。上命賜帛米如例,命承旨書之曰,于今召見日前僉知辛最良,以丁卯生,獨不起居,不爲待令,予心慘然,其子辛命聖,令該曹卽爲懸註調用。出傳敎履元呈謝恩單子。上曰,懸玉圈乎?名漢曰,未也。上曰,依重試例,剪紙爲之。李寅瑞追到,招入須賜訖。必壽讀江原監司李彦衡,咸鏡監司沈鏽,忠淸監司李惟秀狀啓。上曰,金弘得年幾何?鏶曰,癸酉生矣。上曰,今日下敎九十九歲以八十九歲錯傳,旣到不過數人,故賜帛賜米,一體擧行,而今朝百歲人下敎,予意深矣。九十九歲人,其若在焉,予心何抑?其令五部詳問,若有,其令戶曹·惠廳,一體賜帛賜米以奏。出傳敎上還入大內,命承旨,今日內來到者,延和門外一體賜帛米。諸臣退出。
上在慶熙宮。停常參·經筵。
徐有大啓曰,大司憲·執義未差,掌令李秀逸在外,掌令一員,持平二員未差,今日以監察茶時之意,敢啓。傳曰,知道。
藥房都提調金陽澤,提調李景祜,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。昨見耆舊士庶,此心一倍,氣何喩乎?中宮殿·惠嬪宮,口傳問安。答曰,知道。
傳于洪名漢曰,坐直承旨入侍。
徐有大以兵曹言啓曰,今日將官朔試射時,闕內入直訓鍊都監·把摠·哨官及禁衛營哨官等,依例以先射人員,代直出射之意,敢啓。傳曰,知道。
又以兵曹言啓曰,今七月二十五日果川居幼學權德範稱名人,自興化門入來,差備門外擊錚,依例令攸司囚禁科治,當該守門將金河翼,依定式推考,何如?傳曰,允。
又以司僕寺言啓曰,咸興監牧官李德楠,除拜屢月,身病許久沈篤,勢難强令赴任,而馬政·田政等事,全然拋置,極爲可悶。李德楠牧官之任,今姑改差,何如?傳曰,允。
戊子七月二十五日辰時,上御集慶堂。藥房入診入侍時,都提調金陽宅,提調李景祜,副提調洪名漢,假注書崔景岳,記事官金致九·柳德申,醫官方泰輿·李以楷·慶絢·鄭允說·金季良·吳道炯·李世玉,以次進伏訖。陽澤曰,聖體若何?上曰,一樣矣。寢睡·水刺之節,亦何如?上曰,一樣矣。進湯劑,上進御訖。陽澤曰,仍爲診候乎?上曰,唯。泰輿診候,退伏奏曰,脈候度數調均,而滑體一向矣。諸醫所奏與泰輿同。上曰,提調退出,監煎以入,可也。景祜先退,上曰,戶房承旨入侍。出榻敎左承旨李性源進伏,上曰,得九十九歲乎?性源曰,無之矣。上曰,八十九歲亦難矣,今則無憾矣。鄕則多有之矣。陽澤曰,鄕則有之矣。上曰,鄭亨復精精矣。過八十乎?陽澤曰,八十三矣。上曰,昨日若來則爲行首矣。上曰,徐判府之病,如何?名漢曰,未差云矣。上曰,徐判府事家,遣御醫持藥物看病。出傳敎上曰,藥房提調持湯劑更爲入侍。出榻敎景祜持湯劑更爲進伏,上進御訖。陽澤曰,明日湯劑亦依例乎?上曰,依爲之。藥院諸臣先退,上曰,各道抄啓推恩文案,持入,可也。臣景岳奉命持入,又下敎曰,各道歲饌文案,持入,可也。臣景岳奉命持入,上又命坐直承旨廳注書入侍,右副承旨徐有大,假注書尹勉升進伏。上曰,承史考見文案,而百歲以上人打點,九十九歲人畫貫,可也。盡考後,上曰,噫,昨日興懷,召見耆舊,而意謂庶僅成樣,將近五十人,其中八十二歲者最多。嗚呼,昨已諭此人等之子與弟,有何八字,爲其子爲其弟,供甘旨問寒飢,興惟及此,此心何耐,此心何抑?百十歲之人,稀有中稀有,只年過百歲者,今賜帛賜米,今日取覽各道推恩啓本,慶尙道三嘉嘉善具進萬,折衝洪遇平,江原道平昌折衝申慶昌,以其時年計之,則年皆百八歲。嗚呼,此人,何以到此?心若隕墜,令本道問于本官,若有當今生存者,各表裏各一匹,肉十斤題給。其餘百歲人生存者,一依八十一二歲例擧行。若有九十九歲人,亦依八十二歲例擧行。噫,雖婦人,有此年者,一依歲饌例擧行而賜帛肉,此與歲饌有異,一依昨日下敎,只賜帛肉,噫,人生七十古來稀,其八十況九十·百歲乎?其若一日遲滯,今者下敎,將無所施,卽爲擧行事,分付八道及兩都,昨日賜帛賜米時,其或有不參者,豈特向隅之歎?今日所取覽今年京兆歲饌單子,其果遺漏者多,而外方旣下敎,京中何異?八十二歲者,與昨日遺漏者點下,令京兆相考,疊受者置之。皆令度支·惠廳,今日內擧行,而此與歲饌亦異,士庶勿爲差等,依昨日下敎擧行事,一體,分付京外。故判官李世聃,卽慈聖至親,而其妻金氏,年過八十,故府使金得大妻洪氏,年亦八十五,此二人,何齡計之?特爲各賜紬一匹,米十斗,以表予意,而百歲以上八十一歲二歲士庶,依例擧行,至於婦人,只八十二歲,九十九歲擧行事,一體分付諸道。京兆單子點下中人,分付本道,令所居官擧行。出傳敎命退,諸臣遂退出。
上在慶熙宮。停常參·經筵。
徐有良啓曰,大司憲·執義未差,掌令李秀逸在外,掌令一員,持平二員未差,今日以監察茶時之意,敢啓。傳曰,知道。
藥房都提調金陽澤,提調李景祜,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,氣則明日入侍,宜矣。中宮殿·惠嬪宮,口傳問安。答曰,知道。
以承傳色口傳下敎曰,建功湯入之。
徐有大啓曰,守禦使申晦,以禮曹判書,昭寧園莎草修改事,今日下直出去,所佩密符,來請還納,何以爲之?敢稟。傳曰,仍佩往來。
備忘記,傳于徐有大曰,昔年軍門五日射會,畫紙取來施賞,近者皆等畫故闕焉,豈體昔之意乎?明日隆武堂,五軍門中軍至敎鍊官,柳葉箭一巡,片箭一巡試射,試官,御將訓將禁,入直騎郞,摠郞爲之。承旨,只該房入侍,待下敎只入正時。
備忘記,傳于徐有大曰,中軍以下旣射,大將何闕?五軍門大將,只射柳葉箭,試官以試官服色入射。
以承傳色口傳下敎曰,五軍門中軍騎判,亦令參射事,分付。
以承傳色口傳下敎曰,試射,明日莎草畢修補後,當爲之,差晩待令事,分付。
徐有大啓曰,明日試射時,五軍門大將,亦爲參射事,命下矣。摠戎使金時默,時無職名,令該曹口傳付軍職,何如?傳曰,允。
兵曹口傳政事,副司直金時默。
徐有大以兵曹言啓曰,今日各廳堂下武臣等朔試射時,武臣兼宣傳官康世茂,柳葉箭應射之際,潛佩七矢,以致發覺,極涉駭然,汰去,以懲其罪何如?傳曰,允。
又以兵曹言啓曰,今七月二十五日各廳堂下武臣等朔試射時,訓鍊院奉事金國熙,主簿宋漢鼎,訓鍊都監把摠李漢五,哨官鄭彦猷,武臣兼宣傳官吳祖協·申敬弘等,俱未滿四中,竝依法典汰去。都摠府都事鄭伯曾騎芻二中,武臣兼宣傳官朴埴,部將金聲九等柳葉箭二中,騎芻一中,以矢數計之,則雖未滿四中,騎芻例有倍畫之規,依前例勿爲汰去,而至於身病之類,試所旣知其實病,竝與呈辭受由人等退試,姑爲懸頉以入之意,敢啓。啓下休紙。
又以兵曹言啓曰,南行部將洪儆,未滿十朔,依前例成才間姑爲停試之意,敢啓。傳曰,知道。
又以禁衛營言啓曰,來八月當三番左部前司屬忠淸道五哨軍兵,逢點實數六百五十二名,已爲點閱整齊,來八月初一日,與內外各處入直軍兵等,依例替代後,舊軍放送之意,敢啓。傳曰,知道。
又以禁衛營言啓曰,來十月當四番左司屬忠淸道五哨軍兵。來九月二十五日京中逢點,依例準二朔立番之意,本道監兵使處,預爲知委,何如?傳曰,允。
又以御營廳言啓曰,今此下番別破陣步軍試才賞格,從分數多寡,以本廳所儲木綿分給後,別單書入之意,敢啓。傳曰,知道。
又以御營廳言啓曰,本廳來八月九月兩朔應立左部右司屬全羅左道五哨軍兵六百七十名,已爲逢點整濟矣。八月初一日,與中司軍兵替代後,舊軍放送之意,敢啓。傳曰,知道。
又以御營廳言啓曰,本廳來十月十一月兩朔應立左部後司屬全羅左道二哨,右道三哨,合五哨軍兵。九月二十五日京中逢點,十月初一日,與右司軍兵,當爲替代立番,趁期調送事,本道監兵使處,依例知會之意,敢啓。傳曰,知道。
韓必壽,以義禁府言啓曰,咸鏡道甲山府投畀罪人李命勳,特爲放送,承傳啓下矣。放送事,分付道臣之意,敢啓。傳曰,知道。
以承傳色口傳下敎曰,宣傳官已聽下敎,騎馬二匹立之,守令多窠,政官待開門牌招開政。
上在慶熙宮。停常參·經筵。
韓必壽啓曰,大司憲·執義未差,掌令李秀逸在外,一員未差,持平二員未差,今日以監察茶時之意,敢啓。傳曰,知道。
藥房都提調金陽澤,提調李景祜,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等依下敎,率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。八十二歲之人旣多,是豈曰孝?八十一歲之人亦多,亦曰悌乎?推恩單子取覽九十九歲之人在焉,心已隕,一百八歲之人有焉,尙今在焉,幾年侍湯,何敢曰孝?噫,人世豈有若予者乎?氣何諭乎?建功湯更名曰務勝湯矣。中宮殿·惠嬪宮,口傳問安。答曰,知道。
以承傳色口傳下敎曰,禮房承旨持今日祭報府同爲入侍。
傳于徐有大曰,儒臣持問答,同爲入侍。
以承傳色口傳下敎曰,知爲之而後爲之,故日已晩,五軍門大將及中軍待令,其餘待明日爲之,而有日力則當開弦,如是待令。
以承傳色口傳下敎曰,俄者懸註,令政院査實矣。政院則如何?只申飭,拔朝報。
嚴璘啓曰,吏曹判書鄭弘淳,參判金鍾正,參議李海重牌不進,推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書參判,更卽牌招開政,何如?傳曰,允。
徐有大,以都摠府言啓曰,今日入直內三廳武兼禁軍及軍兵等,當爲中日習射,而親臨試射相値,不得爲之之意,敢啓。傳曰,知道。
傳于徐有大曰,騎馬一匹立之。
傳于徐有大曰,宣傳官禁軍,雖不及入來,酉時則旣入,承旨入侍,先爲開場。
嚴璘以奉常寺言啓曰,東籍親耕田所種皮黍打作,則所出爲二石十斗之意,敢啓。傳曰,知道。
又以奉常寺言啓曰,東籍親耕田所種皮稷,來八月初旬前,當爲成熟之意,敢啓。傳曰,攝刈。
嚴璘啓曰,卽者兼司書金鍾秀,以其親病,陳疏徑出,原疏纔已捧入矣,所當直捧禁推傳旨,而此與無端徑出有異,推考警責,何如?傳曰,允。
兼司書金鍾秀上疏,伏以,臣於直卽接家信,臣之八耋老母,宿病沈綿之中,猝添痢症,度數無算,腹痛身熱,食飮全阻,神氣一倍凜綴,臣自聞此報,心神飛越,竝不得不陳章徑出,直尋鄕路。伏乞聖明,亟降威罰,以爲擅行者之戒焉。答曰,省疏具悉,爾其勿辭護焉。
同副承旨李在簡上疏,伏以,臣猥以無似,偏荷洪造,出入近密,殆無虛月,榮光所被,闔門感祝,每念恩深報蔑,夙宵懍惕,惟以殫竭筋力,爲一分自效之圖,而第念臣母重患毒痁,爲日已久,寢啖全減,元氣漸敗,昨今以來,諸症越添,目下情理,實無離舍供職之勢,出納之地,有不容一日虛縻,玆敢疾聲仰籲於仁覆之下。伏乞聖慈,俯賜矜諒,亟遞臣職,以便救護,仍戡臣罪,以昭法紀,不勝幸甚,啓下無批答處分傳敎,在筵說中
戊子七月二十七日辰時,上御集慶堂。藥房入診,禮房承旨同爲入侍時,都提調金陽澤,提調李景祜,副提調洪名漢,假注書崔景岳,記事官金致九·柳德申,右承旨嚴璘,醫官方泰輿·李以楷·慶絢·金季良·吳道炯·鄭允說·方孝民·李長周,以次進伏訖。陽澤曰,聖體若何?上曰,一樣矣。寢睡·水刺之節,亦何如?上曰,一樣矣。陽澤曰,伏承俄下批答,追感倍切矣。進湯劑,上進御訖,陽澤曰,湯劑更名,伏不勝訝菀矣。上曰,非疑訝之言矣。務勝之名,何傷乎?景祜曰,非如此下敎矣。上曰,此一時之敎矣。雖然以建功於其時,不可改名乎?陽澤·景祜曰,建功非但其時,雖此後,將至無限建功矣。陽澤曰,岡陵之壽,蓋其功也,非所自謙之事也。仍請診候,上曰,唯。泰輿診候,退伏奏曰,脈候度數調均,而滑體一向矣。諸醫所奏與泰輿同。上曰,提調退出,監煎以入,可也。景祜先退,名漢曰,禮房待令矣。上曰,入讀,可也。璘讀奏訖,命退出,上曰,注書出去,摘奸宣傳官入來,卽爲來稟事,分付,可也。又下敎曰,儒臣持問答使之入侍,臣景岳承命退出,與校理申光履,修撰李得福,偕入進伏。上曰,儒臣誰耶?名漢曰,申光履·李得福也。上曰,彼儒臣及尹勉升之登科奇特矣。命儒臣·承史,輪講問答訖,命儒臣先退。上曰,同副承旨許遞,其代李仁培除授,牌招察任,房。依前下敎擧行。出傳敎上曰,藥房提調持湯劑更爲入侍。出榻敎景祜持湯劑,更爲進伏,上進御訖,名漢曰,旣建功之湯則何必易名?還收好矣。上曰,今日藥房批答中,建功湯更名務勝湯八字,刪去。出榻敎陽澤曰,明日湯劑,亦依例乎?上曰,依爲之,陽澤曰,伏承下敎,衣襨淺薄云,換節之時,易致損傷,乞留聖念焉。陽澤曰,御座轎子,大端傷破矣。上曰,傷處,何如?對曰,漆盡脫落,木多傷處矣。上曰,改造,可也。陽澤曰,然則日子似爲遲滯矣。上曰,然矣。命讀嶺伯狀,上曰,今覽嶺伯狀聞,且有蟲蝕之報,酺祭香祝,依狀請其令卽爲下送,其拾亦爲申飭,俾無蔓延他郡之弊事,下諭于道臣。出傳敎命退,諸臣遂退出。
戊子七月二十七日申時,上御隆武堂。五軍門大將中軍敎鍊官親臨試射入侍時,同副承旨徐有大,假注書尹勉升,記事官金致九·柳德申,試官御營大將金漢耉,訓鍊大將鄭汝稷,禁衛大將李章吾,兵曹佐郞慶再觀,都摠都事許·鄭伯曾,以次進伏訖。上曰,宰樞執鼓,尺量除之,矢數執鼓,貫五邊三,昭寧園役所進去禁軍,前伏奏曰,方以申時始役,故先爲入來矣。上曰,中官無據矣。前年則親往看審,而今年則未能,身雖在此,心實在彼,而若是誤奏,極爲無據矣。此輩雖曰螟蛉,亦有所生父母,豈可忘之耶?申時誤奏以辰時,使予終日懸待,此古今所無之事也。望八其君爲先之事,何可如是?此後中官掃墳親呈辭,勿爲呼望,大凡此等役事,必以卯辰時爲之,然後當日將行慰祭,而今果申時,莎草何以盡爲之,而慰安祭何時行之乎?禮判從重推考。上曰,注書出去,擇日禁漏官招入,勉升還奏曰,擇日則非禁漏官所掌,卽觀象監官員云,故使之卽刻招來待令矣。上曰,今日已暮,五軍門大將及中軍入射。有大曰,射員呼名。上曰,日勢尙早,都監將官,亦令待令,其餘退出待令,宣傳官李周赫入來。上曰,其間幾盡爲之乎?周赫曰,禮判畢役後,明日朝前當入來,而莎草長一尺,廣一尺八寸,厚三寸矣。觀象監官員進伏,上曰,汝命課學乎?對曰,然矣。上曰,姓名爲誰?對曰,崔景說也。上曰,擇日者誰?良久對曰,似是安思行也。上曰,不知同官之名乎?對曰,新入故不能詳知矣。勉升曰,擇日者李守謙云矣。上曰,觀象監不成貌樣矣,使如此輩擇日,豈能善爲乎?當該提調從重推考,以醒其睡。俄又下敎曰,置之。只禮判推考,命承旨書之曰,噫,視昏若此,而專問中官,則尹載大姓誤奏,昨日乃知,以今日時刻之申時,誤奏辰時,故初意此亦晩也。欲爲下敎而未果,今日宣傳官禁軍回來,竟夕以待酉牌報,然後入來,其涉可駭,欲爲下敎,乃聞果申時,此等之事,時若是晩,七十五初見,寅時後五時,豈無一時?若是駭然,當該禮判,從重推考。大抵陰陽科,雜科中最精,故恃之,陰陽科人報時,任自低仰,更點爲其欲睡,一點未下,建明門,又報一點,此爲其取便,故嚴飭。近者頗有其精,而高麗三日,古人已云,亦何恃哉?今番擇日,事體何等重也,而一人口乳臭,若是駭然,以召見觀象監官員推之,擇日官卽渠交替者,而身爲同官,莫知其姓,曰金曰李,姓猶不知,況命課乎?事之寒心,莫此爲甚,此後此等擇日,禮判召有識命課學類擇入,勿復若前汎忽事,申飭禮曹。出傳敎上曰,莫重殿坐,何如是喧譁?郞廳入門內,申飭。上曰,告箭聲微,此武兼汰去,又下敎曰,此武兼入仕近久,問啓。兵曹判書韓光會曰,今二月初,入仕云矣。上曰,分揀。上曰,明日則守禦使入來,當爲試官,御將休焉。元重會,橫射中他貫,洪若水,老病,不能射片箭,竝伏地,宣傳官以不能射混奏,上厲聲曰,洪若水老病,無怪也。元重會用謀於淸川江,又用謀於試射,何以馬革褁尸,其令退去。有大曰,重會則以橫射伏地矣。上曰,勿施。上曰,守禦使申晦,其令明日入射,御將代,仍爲試官。出傳敎上曰,革底暗乎?有大曰,然矣。上曰,射員中必有閑良,渠輩可謂千載一時,其令退去,明日食後待令。上曰,熟馬一匹待令,李章吾親授。上曰,其授冢宰,意蓋深矣。若追思其父,思君望八,豈可徒守雅志,尙不申飭,故違牌爲事,此何分義?此何事體,吏曹判書鄭弘淳從重推考,待朝牌招察任。參議只推,與參判一體牌招開政。出傳敎上曰,中官所爲無據矣。此輩稱以孼三寸同生,或爲受由,或爲式暇,此夷狄禽獸之行也。其祖所不生之三寸,其父所不生之同生,任自作名,如此輩,豈可着紗帽乎?此後如有孼字懸錄者,永刋朝官之案。昔趙光祖爲都憲,使男女異路,爲其君,不能禁此習乎?有大將退,上召至前下敎曰,昔朱壽昌,愛其同母弟,朱子稱之,三父八母,禮經所載,而非其父與祖所生者,强稱以三寸同生,欲爲圖便之計,若不禁此等弊習,何以爲君乎?各別申飭,諸臣退出。
上在慶熙宮。停常參·經筵。
韓必壽啓曰,大司憲·執義未差,掌令李秀逸在外,一員未差,持平二員未差,今日以監察茶時之意,敢啓。傳曰,知道。
藥房都提調金陽澤,提調李景祜,副提調洪名漢啓曰,伏未審夜間,聖體調攝,若何,痰候,何如?,寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。昔則親審,今遣宗伯,是豈曰孝乎?先建功湯煎入,再次建功湯,入侍時持入。中宮殿·惠嬪宮,口傳問安。答曰,知道。
以承傳色口傳下敎曰,湯劑一貼,先爲煎入,一貼,禮判入來後,同爲持入。
傳于嚴璘曰,禮判先爲入侍。
傳于鄭彦忠曰,試官以下入侍。
嚴璘以侍講院言啓曰,王世孫詩傳,今已畢講,因傳敎,以孟子重講之意,敢啓。傳曰,知道。
有政。吏批,判書趙明鼎牌不進,參判金鍾正,參議李海重,行都承旨洪名漢進,以趙明鼎爲吏曹判書,黃柙爲大司憲,安潗爲大司諫,李壽勛爲執義,鄭彦暹爲掌令,李宗榮爲持平,鄭煥猷爲獻納,安聖彬爲正言,李得臣爲副校理,李致中爲副校理,趙宗鉉·洪錀爲副修撰,洪檍爲輔德,南玄老爲弼善,金載順爲兼輔德,金熤爲兼弼善,洪樂信爲兼文學,徐命臣爲右尹,李商芝爲戶曹參議,鄭光漢爲同義禁,李亨元爲吏曹正郞,尹正烈·韓民敎爲兵曹正郞,黃槃爲禁府都事,李敬一爲北部都事,金斗熙爲南部都事,尹啓宗爲順懷墓守衛官,兪漢葛爲南原府使,徐日修爲金堤郡守,金聖休爲信川郡守,金季良爲麻田郡守,吳濬根爲興德縣監,張志謙爲光陽縣監,洪九瑞爲康翎縣監,趙慶進爲高敞縣監,尹長烈爲注書,行副護軍李章吾今加嘉義,金夢華爲吏曹佐郞,承文博士單金宗九,兼春秋單韓錫大,成均博士單康文祥,河南君垙,漢城左尹徐命臣,右尹閔百興。
兵批,判書韓光會進,參判李重祜,參議李宜老病,參知趙台祥入直進,右副承旨徐有大進,以吳學儉爲咸興監牧官,池日賓爲蔚山監牧官,恩彦君䄄爲都摠管,柳鎭夏·鄭忠達·尹文淵·南志博爲宣傳官,朴聖浹爲兼內禁將,李愼默爲忠翊將,趙榮儉爲洪州營將,李普沃爲景福將,金晟爲昌德將,鄭道興爲昌德將,洪和輔爲都摠都事,白東毅爲訓鍊主簿,徐有和·南志默·白師俊爲武兼,金鼎澤爲彌助項僉使,安珽爲兔城僉使,金福起爲黔毛浦萬戶,金九器爲玉江萬戶,廣坪權管單鄭國良,同知單李普大,副護軍趙圭鎭·李柱海·邊鎭一·尹光鼎·金得煋·李杞齡·韓鏶·張聚五·閔洙集,副司直具善復·趙德成·柳脩·金光國·洪樂純·洪樂仁·尹蓍東·李憲默·魚錫定·宋文載·李在簡·李仁培·申光緝·李秉鼎·李思祚,副司果趙宗鉉·沈頤之·盧聖中·李致中·具㢞·申大孫·洪樂信,副司正尹勉升。
以吏曹參議李海重牌不進罷職傳旨,傳于韓必壽曰,只推。
韓必壽啓曰,明日次對,兩司當爲進參,今日政新除授臺諫,竝待開門牌招,以爲推移入侍之地,何如?,傳曰,允。
嚴璘以內醫院言啓曰,本院御藥所用唐材中犀角·朱砂·黃連·肉桂·琥珀·使君子等種,皆是緊要多用之材,雖有年例貿易,元數尠少,每患不足,至使戶曹貿納,自前御醫入往時,多令別貿,以省地部之弊矣。今此冬至兼謝恩正使隨往御醫處,關西管餉銀子中,限三百兩,依例出給,此等藥材,使之精擇貿來,而本銀則還後會減爲宜,以此分付于平安監兵營·義州府尹,何如?傳曰,允。
戊子七月二十八日辰時,上御集慶堂。藥房入診入侍時,都提調金陽澤,提調李景祜,副提調洪名漢,假注書崔景岳,記事官金致九·柳德申,醫官方泰輿·李以楷·慶絢·金季良·吳道炯·鄭允說·方孝民·李長周,以次進伏訖。陽澤曰,聖體若何?上曰,一樣矣。寢睡·水刺之節,亦何如?上曰,善寢而水刺亦善進矣。進湯劑,上進御訖,陽澤曰,仍爲診候乎?上曰,唯。泰輿診候曰,脈候度數調均,而滑體一向矣。諸醫所奏與泰輿同。上曰,松茸·生鰒·兒雉·苦椒醬,能有四味,以此善食,以此觀之,口味非永老矣。陽澤曰,然則生鰒當納之矣。上曰,置之。三嗅而作,時或想像郷黨篇,畫聖人氣像矣。予言非納之之意也,摘鰒多功矣。領相爲御史時,以一大鰒,示之於予,爲民弊之意也。方今蟲災,民間孔劇,惟正之外,非時之物,何必索之?陽澤曰,此數物,皆時物,各有當納者,無弊於農民之事,臣出外,以無弊之道,納之矣。上曰,置之。上曰,老人所食之物,無味矣。景祜·名漢曰,然矣。上曰,予則有味矣。陽澤曰,胃氣好而然矣。上曰,七十五歲君,爲開胃而索於殘民乎?景祜曰,各有所主者,何難之有?上曰,建功異常矣。於咳嗽亦有效矣。泰輿曰,咳嗽外氣矣。陽澤曰,寢睡之時脫覆乎?上曰,初無所覆,故曉間則冷矣。數三年間,初不覆之矣。陽澤曰,盛壯之時,或無所傷,而聖算隆高之時,何爲如是乎?伏望愼攝焉,陽澤曰,湯劑當待令於隆武堂矣。上曰,置之。雉鰒須勿索之,拾蟲之民,何暇貢進?陽澤·景祜曰,皆在京畿地,無難矣。上曰,孔子三嗅而起,予必不受矣。陽澤曰,何爲此下敎乎?上曰,予豈爲口腹而爲此乎?當納之外,予不受之矣。陽澤曰,靜攝中開胃饌品,臣等知而不納乎?更勿下敎也。上曰,開胃之言,予不善爲之矣。陽澤曰,人臣之奉君,人子之養親,一也。若有開胃之物,則豈不得納乎?上曰,魚膾於胃好矣。似腥而不然,異矣。陽澤曰,水魚膾,廉淡而好矣。陽澤曰,醫官徐命緯,御醫勤仕,今至十年,曾有差備待令之特敎,而有故不入矣。其術業旣精,勤勞亦久,筵中亦有記念之敎矣。命緯之沈屈可惜,宜有收用之道,故敢達矣。上曰,分付該曹,調用實職。陽澤曰,醫官李翊臣,術業亦精,而曾亦有下敎矣。一體付職,何如。上曰,依爲之。出擧條陽澤曰,醫官事,旣有言端,故敢達矣。醫官金季良·吳道炯,皆以差備待令。逐日奔走,此是渠輩職分內事,而曾爲守令,俱皆徑遞,家有老母,情理可矜,若蒙朝家之軫念,許畀一邑則好矣。上曰,前已下敎,待窠調用,而鄭允說,似亦徑遞矣。陽澤曰,果徑遞,而若以徑遞之最甚者言之,方泰輿曾爲朔寧倅,未滿十日而遞歸矣。上曰,方泰輿·金季良·吳道炯·鄭允說,隨其資級,待當窠次第調用,而金季良·吳道炯,皆有老母,先爲調用。出擧條上曰,今日政官,又復違牌事之寒心,莫此爲甚,雖三牌,牌招開政而後已,卽爲牌招,使兵批,隆武堂入侍開政。出傳敎上曰,右副承旨許遞,其代鄭彦忠除授,牌招察任,房順房。出傳敎諸臣遂退出。
戊子七月二十八日辰時,上御集慶堂。禮判入侍時,禮曹判書申晦,左承旨李性源,假注書尹勉升,記事官金致九·柳德申,以次進伏訖。上索笠起坐曰,遍爲之乎?晦曰,枯損處,與前奉審時同,而稀疏處則頗勝矣。已爲若干播種,申時始役,役後以水澆之,亦爲分付於守奉官矣。上曰,今則園官知其法矣。仍命禮判先退。性源曰,藥房提調持湯劑來待矣。上曰,注書出去,使之入侍。命承旨書之曰,噫,望八今年,猶不若再昨昨年,其衰可知,可謂孝耶?宗伯復命,臥席索笠而坐,可笑建功,其名飽得,自曰奏功,予雖過奬,自不歉然。以此之故,月朔展謁更命,亦豈孝哉,亦豈孝哉?何以瀉懷,再明當香祗迎於延和門,禮房知悉擧行,儀注時刻,置之。以近者觀之,祭官多不擇,事體寒心,若無二品宗臣獻官,何以成樣?今番朔祭獻官另擇事,申飭銓曹,其若不擇,該堂當嚴處,以此一體,分付,各司井間之法,其能遵行乎?禮房詳察,其若懈弛,當該郞官卽稟,施以制書有違之律,謀免該官,限五年禁錮,以示使渠少知莫重祭享之意。噫,謀免此等重事,何心束帶仕朝鮮?皆令知悉。出傳敎性源退出。
戊子七月二十八日午時,上御隆武堂。五軍門大將中軍敎鍊官親臨試射入侍時,同副承旨徐有大,假注書尹勉升,記事官金致九·柳德申,試官守禦使申晦,訓鍊大將鄭汝稷,禁衛大將李章吾,兵曹佐郞慶再觀,都摠都事鄭忠達·許,以次進伏訖。上曰,矢數執鼓,昨已爲之,只宰樞執鼓。有大曰,射員呼名。吏曹參判金鍾正啓曰,南原府使,今方差出,而本府物衆地大,素稱難治,不可不各別擇差,他道有聲績未準朔守令,竝擬,何如?上曰,依爲之。又啓曰玉堂多窠,今當差出,而曾經之人,多在違牌坐罷中,無以推移備擬,合有變通之道,何以爲之?,敢稟。上曰,竝敍用。又啓曰,臺諫及玉堂·春坊闕員,今當差出,而擬望之人乏少,相避外任,竝擬,何如?上曰,依爲之。上曰,東西銓換坐。名漢曰,湖南貶窠,大臣以爲,次堂則不可差出云,故敢稟。上曰,親政體重,出之,可也。命承旨書之曰,湖南殿最之窠,以前日大臣之意,不爲擧行云,守令多窠,領相旣奏,況親政乎?若此,君之親政,反輕乎,事體寒心,銓堂從重推考,今日政擧行。出傳敎又命承旨書之曰,今朝已諭,雖三牌,開政下敎之後違牌,分義寒心,吏曹判書鄭弘淳,羅州牧使除授,當日辭朝。出傳敎又命承旨書之曰,吏曹判書有闕,今日政一體擧行。出傳敎名漢曰,吏判差出事,銓官當同議於大臣矣。上曰,親政則郞廳亦可爲之,出問前例以奏。名漢曰,若有特敎,則亦有郞廳問議之規云矣。上曰,郞廳往問,可也。上曰,依親政例,不納筒中,次次上之。晦曰,龍虎將七番將,皆不得入射,何以爲之乎?上曰,使之入射。晦曰,敎鍊官亦令入射,何如?上曰,依爲之。晦曰,當射片箭,訓將出去,具體器以入,何如?上曰,依爲之。柳葉箭射畢。上曰,訓將禁將呼名時,龍虎將及中軍,一體呼名。有大曰,洪若水何以爲之乎?上曰,年老分揀。上曰,義州久勤,頃者下敎,使之塡差矣,何以爲之乎?兵曹判書韓光會曰,方欲差玉江萬戶矣。上曰,承傳懸入。上曰,兵批望盡書,則先奏,可也。上曰,大興中軍瓜滿乎?光會曰,李愼默雖非瓜滿,月數已多,渠欲入來云,故內擬矣。上曰,騎郞出去,速入官敎。尙瑞院官員,入來安寶。上曰,拾箭貫革退立。有大曰,矢數執鼓。上曰,尺量除之,貫十五邊七,射員呼名。上曰,李章吾中矣。柳·片皆中,多氣者必然矜大。仍命承旨書之曰,片箭例二中加資,而將臣體重,且昔年觀武才時,摠戎使金重器,片箭一中,十三歲觀光,今幾十年後初見,可謂稀有。禁衛大將李章吾特爲加資。出傳敎上曰,尹載大,以金載大知之。今者內禁將崔東岳,以崔朝岳知之矣。有大曰,自上以其年少,自中和移除矣。名漢曰,吏判議薦來矣。上命讀之,付標於趙明鼎。鍾正曰,新判書牌招,同參政事,何如。上曰,允。新除授吏曹判書牌招,參政事下敎。出榻敎上曰,吏判牌去來催促。上曰,羅州牧使入侍。出榻敎上曰,吏房承旨出去,宣諭帖持入。上曰,洪道明欲爲敎鍊官乎?或望道路事知乎?光會曰,道明欲爲道路事知云矣。上曰,禁將肅拜單子,斯速進呈,卽爲謝恩。又下敎曰,吏曹郞廳斯速親授,章吾謝恩而退,弘淳進伏。上曰,悵然。名漢讀宣諭帖。上曰,好去。上曰,吏判牌去來,吏爲催促。名漢曰,吏判爲見人返魂,方在東郊,故遲滯云矣。上曰,柳葉箭矢記,斯速修正,有大前讀奏,上曰,禁將熟馬一匹面給。上曰,馬帖書置,片箭流音催促,片箭射畢。上曰,退錚,射員須賞親授。名漢曰,吏判牌不進矣。上曰,仍爲開政。上曰,今番閑良皆闕乎?有大曰,片箭二中沈義鎭,似是閑良也。上命入侍,賜直赴帖,令訓將呼新來,墨面而退。上曰,有一名乎?有大曰,然矣。上曰,侍衛退立。上曰,下敎之下,凝然不動,事極駭然,右邊侍衛,竝知名以奏。有大曰,彼簇立者,非侍衛,乃射員也。上曰,置之。命承旨書之曰,今番試射,豈比他試射?且邊將承傳只一人,今問已經邊將云,此後僉使有窠,卽爲懸註調用。出傳敎上曰,親臨頒賞,將校金潤章,呼不,事極駭然。常時若能檢飭,豈如是乎?訓鍊大將鄭汝稷,從重推考。上曰,莫重頒賞,將校李行仁,申飭呼名之時,不答而入,事之可駭,莫此爲甚,摠戎使金時默,從重推考。竝出擧條上曰,事當決棍,而十分參酌,賞典中竝拔去。上曰,吏批政望,幾盡書乎?名漢曰,望筒多,故未及書云矣。上曰,日已暮,速速書之。上曰,吏批望筒遲滯郞廳,從重推考。出擧條上曰,吏判請來,幾爲三時,望筒之書,又多時,其君豈不苦乎?若復遲滯,當禁推矣。有大曰,兵批下直。上曰,知道。命承旨書之曰,守令久滯,今日政新除守令,皆令明日辭朝。內局入侍未署經者,待署經下送。出傳敎又命承旨書之曰,再明次對,明日進定事,分付。出傳敎上曰,注書尹勉升耶?名漢曰,非也,崔景岳也。上曰,門鑰待下敎下之。上曰,尙瑞院官員誰也?有大曰,李球也。上曰,兩吏郞書之,隨書安寶。上曰,吏曹書寫幾人問啓?君父終日勞動,雖非政色,豈可不書乎?,遲滯則當決棍矣。上曰,日已暮,官敎姑勿頒布,吏郞持去,與承旨相對校正後頒布。上曰,吏郞出去云,所書官敎,誰當持入。注書問之,勉升還奏曰,尙瑞院官員,持入云矣。上命承旨書之曰,近者百隷怠慢,前判書牌招過幾時,新判書命招亦過幾時,今日以此消日,參政郞廳二人,莫知去處,事之可駭,莫此爲甚,郞廳李世孝·趙錫穆,竝汰去。出傳敎上曰,守廳承旨卽捧傳旨。名漢曰,吏批下直。上曰,知道。諸臣以次退出。
上在慶熙宮。停常參·經筵。
藥房都提調金陽澤,提調李景祜,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮口傳問安。答曰,知道。
備忘記,傳于洪名漢曰,自省編旣云,一尾之魚,一握之菜,皆民也,昨日誠心諭矣。因此其令畿民採貢,亦令貢人,方長之物,洗精以貢,今旣望八,其亦料表,豈爲御供,令民受困,亦令方長之物取食乎?御供其精其精,豈爲此也,豈爲此也?畿營封進,京營代封,卽爲停止。噫,予豈忍七十五歲,豈爲膳之滋味,爲民困食其生乎?以此卽爲分付,內局廚院,其若復進,予何對膳?
以大司諫安,掌令鄭彦暹牌不進罷職傳旨,傳于徐有大曰,只鄭煥猷,朝鮮臣子乎?竝只推,更爲牌招,而如違牌,則入侍時以奏。
徐有大啓曰,大臣·備局堂上,依下敎來待矣,傳曰入侍。
以承傳色口傳下敎曰,雖申時,皆牌招,入來後當入侍,此傳旨,只推,更爲牌招,洪錀一體牌招。
以承傳色口傳下敎曰,如此則次對夜而爲之乎?駭然,當該承旨推考,牌去來,申飭,隨從政院懸之。
以承傳色口傳下敎曰,今日次對,豈可苟且爲之?都憲牌招入來後詣閤。
以承傳色口傳下敎曰,同爲入侍。
以承傳色口傳下敎曰,君命召,凝然不動,入闕中後,乃敢行喝道乎?今日兩司喝道之聲,禁之,喝道人懸之。
以承傳色口傳下敎曰,莫知君召,何敢唱喝道,喝道人懸之。
洪名漢啓曰,新除授注書尹長烈,時在京畿長湍地,斯速乘馹上來事,下諭,何如?傳曰,允。
尹長烈在外,代以李遠爲假注書。
嚴璘啓曰,假注書李遠,時無職名,令該曹依例付軍職,冠帶常仕,何如?傳曰,允。
備忘記,傳于洪名漢曰,仁壽宮古內人崔氏·曺氏爲尙正。
以吏曹郞廳李世孝,趙錫穆汰去傳旨,傳于嚴璘曰,旣示飭,置之。
備忘記,傳于洪名漢曰,此人其勢固然,豈可循例勉飭?其在國體,已示飭勵,特寢羅州牧使鄭弘淳補外之命,仍任備堂·惠堂,此暮年之意也。
備忘記,傳于洪名漢曰,噫,望八其君,曰有耳目,若此視昏,其豈異哉?趙宗鉉承牌,其何遲滯?特推該房,申飭在外儒臣,一倂許遞,其代李秉鼎副修撰除授,卽爲牌招與趙宗鉉入直,羅牧代,令該曹卽爲口傳擧行,當日一體入侍。
嚴璘啓曰,羅州牧使·麻田郡守口傳差出事,命下,而吏曹判書趙明鼎未肅拜,參判金鍾正,參議李海重陳疏未承批,不得擧行云,判書趙明鼎,卽爲牌招,以爲擧行之地,何如?傳曰,允。
吏曹口傳政事,以趙德洙爲羅州牧使,吳道炯爲麻田郡守。
嚴璘,以弘文館言啓曰,新除授副修撰洪錀,時在京畿楊州地,經筵入番事緊,請斯速乘馹上來事,下諭,副校理李致中·李得臣,副修撰趙宗鉉,竝卽牌招察任,何如?傳曰,允。
又以侍講院言啓曰,本院文學洪九瑞入直矣。移拜康翎縣監出去,上番闕直,事甚未安,新除授輔德洪檍,弼善南玄老,兼文學洪樂信牌招。兼輔德金載順,兼弼善金熤,時無職名,令該曹口傳付軍職,一體牌招,推移入直之地,何如?傳曰,允。
兵曹口傳政事,副司果金載順·金熤。
嚴璘,以吏曹言啓曰,來八月初一日,行宗廟朔祭大祝,前校理鄭昌順塡差,而時無職名,令該曹口傳付軍職,何如?傳曰,允。
兵曹口傳政事,副司果鄭昌順。
以平安監司狀啓,殷山等官居李光杓母李氏等爛死渰死事,傳于李性源曰,令本道恤典擧行。
正言安聖彬上疏,伏以,臣本以庸陋,累忝臺省,辜負職責,居常愧懼,今玆新命,尤增驚感,而第臣父且拜本院長官,揆以法例,臣不可冒據,玆敢略陳短章,仰瀆崇聽。伏乞聖明,亟賜遞改,以存公格,以安私分,不勝幸甚。給之。
吏曹參判金鍾正,參議李海重等上疏,伏以,臣等於昨日政注,臨夕忙急,有失照檢,持平一望,誤書以吏曹佐郞,而矇然入啓,致勤下批,遂使持平闕一,而銓郞疊出,昏謬不察之罪,實無所逃,玆敢聯章請譴。伏乞聖明,俯賜照察,銓郞宋濟魯一望,亟命爻周,仍治臣等之罪,以爲不職者之戒,不勝幸甚。
戊子七月二十九日午時,上御集慶堂,藥房入診入侍時,都提調金陽澤,提調李景祜,副提調洪名漢,假注書尹勉升,記事官金致九·柳德申,醫官方泰輿·李以楷·慶絢·金季良·吳道炯·玄處明·鄭允說·李長周,以次進伏訖。陽澤曰,涼風漸生而日熱難堪,聖體若何?上曰,甚悶矣。寢睡·水刺之節,何如?上曰,一樣矣。咳嗽,亦何如?上曰,一樣尙然矣。上曰,大臣誰也?陽澤曰,右相也。陽澤持湯劑進前,上進御,陽澤請診候。上曰,金季良善爲之,可以奉養其母矣。名漢曰,然矣,而有難處之端,前任砥平時,解由未出,而銓曹矇然備擬,則有不審之失,銓官當推考,季良之遽然肅謝入侍,不可無警責之道矣。上曰,遞差。仍命承旨書之曰,今聞麻田郡守金季良解由拘礙云,而循例備擬,不察銓官推考。金季良,今聞解由已報云,事雖差間,莫重解由,卽金石之典也。遞其職,與羅州牧使,卽爲口傳擧行,其令來朝辭朝,旣報解由,若是遲滯,有此掣肘,該堂亦爲推考。出傳敎上曰,羅牧已去乎?昌誼曰,出宿於門外,待朝將發云矣。上曰,羅牧之無端撕捱,怪異矣。昌誼曰,聖敎誠然,而遭彈後初入銓地。重臣處義,似當如此,朝家用人之道,一向棄置乎?補外後卽命召還,渠亦感激云矣。泰輿·以楷·絢以次診候,退伏奏曰,脈候左右三部度數調均,滑體一樣矣,藥房先退。上曰,藥房提調·副提調持湯劑更爲入侍。出榻敎景祜持湯劑進伏,上進御。陽澤曰,明日湯劑依例煎進乎?上曰,依爲之,仍命退出。
戊子七月二十九日午時,上御集慶堂。大臣·備局堂上引見,守令同爲入侍時,右議政李昌誼,刑曹判書洪重孝,兵曹判書韓光會,行副護軍鄭汝稷·李章吾,行副司直金時默,左尹閔百興,大司憲黃柙,大司諫安,校理申光履,南原府使兪漢葛,金堤郡守徐日修,信川郡守金聖休,麻田郡守金季良,高敞縣監趙慶進,康翎縣監洪九瑞,興德縣監吳濬根,右副承旨徐有大,假注書李遠,事變假注書李師廉,記事官金致九·柳德申,以次進伏訖。昌誼曰,近來涼意乍生,午則秋炎猶酷,聖候若何?上曰,今夜最困矣。昌誼曰,今日次對有命,而領相自三四日前有癨氣,故不得入來矣。上曰,領相此氣頗數矣。昌誼曰,左相亦以食滯有病云矣。上曰,左相善食故然矣,然不爲衰白矣。昌誼曰,素確矣。昌誼曰,此乃江原監司李彦衡請停三鎭合操狀啓也。諸道水陸操,纔因特敎,一倂停止,合操一款,今無可論,都事覆審之行,亦有廚傳之弊,道臣巡過時,使之兼行,至於選武軍官都試,雖値災年,停操之時,自前亦多設行之例,依狀請施行,恐好矣。上曰,依爲之。出擧條上曰,蟲蝕亦云息矣。昌誼曰,日氣涼故然矣。上曰,不如初無也。昌誼曰,今年穡事,便同穴農,雖以諸道狀報觀之,有水根膏沃之地,則登熟無異常年,而第近峽高燥之田,最受蟲蝕,沿海斥鹵之處,酷被旱災,統而言之,未免失稔,固已可悶,而關東·關北,被災尤甚,故無常産之類,未西成之前,間不無流散之患云。近來愚民之罔念,朝家德音,不俟前頭處分,徑先騷動,固爲謬習,而果若如流聞,則其慰諭安集之責,專係於道臣與守令,預爲嚴飭,使之着意擧行,何如?上曰,所奏誠是,諸道一體嚴飭。昌誼曰,北關之民,專以田穀爲生,而旱蟲之災,比諸路尤甚云,此道臣自當有料量措處之方,而若其京外往復,預爲相濟之道,則多在於句管堂上矣。宰臣趙曮,熟諳本道事情,而一向引入,卽爲申飭行公,何如?上曰,其涉太過,從重推考,牌招察任。以上出擧條上曰,北道句管堂上趙曮牌招察任事。出榻敎昌誼曰,備堂金器大·李潭,差下已久,尙不仕進,事體殊涉未安,竝申飭行公,何如?上曰,依爲之。又曰,昨日東銓之政,諫長及正言兩望,以父子備擬,至於竝受天點,此雖出於悤遽不察之致,而亦不可無警,從重推考,何如?上曰,依爲之。又曰,昨日兵批之政,參上復職先後,或失其序,其他注擬亦有一二不察處,當該政官,推考警責,何如。上曰,依爲之。以上出擧條上曰,羅牧與無端撕捱有異矣。昌誼曰,朝家用人之道,不可一向棄置矣。此後則豈不復用?旣爲反汗,轉環之量,臣實欽仰矣。今番新銓長,誠得人而甚公平矣。上曰,有撕捱之事乎?昌誼曰,無撕捱之端矣。上曰,聾病則何妨於銓官乎?想前有臺言矣,誰耶?都提調金陽澤曰,向來林鼎遠有疏,而此非撕捱者矣。昌誼曰,一次遭彈之後,仍爲自廢,則朝廷殆無人矣。兩銓,國之重任,伏乞深留聖意,迫不得已之事外,必思久任之道,誠是區區之望矣,非但爲卽今冢宰地也。上曰,是矣。當留念矣。上命有大,讀吏曹參判金鍾正疏訖。上曰,今覽銓官陳章,誤呼吏郞,咎在銓官,宋濟魯望,勿施,銓官從重推考,其章給之,出傳敎上曰,豈特大臣請推銓官?其所不察,誤點甚矣。一院父子,古豈有之,何待其章?關係政格,正言安聖彬,遞差。出傳敎時默曰,諸道水陸操,旣命停止,則水原·南陽巡操,當爲一體停止矣。水原以五千兵馬,四年停操,其在詰戎之政,極爲疏漏,待穡事之畢,使其官門聚點,則似有勝於全然廢棄。水原及南陽所屬諸邑束伍牙兵之今番停操者,竝令自其官,待農隙聚點,何如?上曰,依爲之。時默曰,又有區區所懷,敢此仰達矣。諸道習操,旣有停止之命,則營將巡點,自當依例擧行,而巡點之弊,無異於行操,臣意則諸道巡點,亦令停止,使其各該邑,待農隙聚點於官門,則可除民弊,在戎政,亦無疏漏之慮,下詢大臣而處之,何如?上曰,右相之意,何如?右議政李昌誼曰,營城將巡點,亦多軍民之弊,自前災歲,輒有停止之例,依宰臣所達,只令各邑,輪回聚點於官門,似好矣。上曰,依爲之。出擧條柙曰,請還寢東呂·址淳等還配之命,更令王府嚴鞫得情。上曰,勿煩。條辭見上又曰,請還寢定配罪人金柱泰減等之命。上曰,其勿復煩。條辭見上又曰,新除授執義李壽勛,時在京畿水原地,持平李宗榮,時在忠淸道牙山地,請竝斯速乘馹上來事,下諭。上曰,依啓。又曰,臣以衰朽賤品,本不合於淸朝耳目之任,而連承嚴命,黽勉出肅,及到闕中,誨責截嚴,臣惶汗沾背,何可一刻晏然於臺次乎?請命遞斥臣職。上曰,近者耳目之官,逡巡爲事,至於長官,尤爲特甚,故雖命次對,兩司俱闕,可勝寒心,其所申飭,焉可無也,而無他深意,其過撕捱耶?勿辭,亦勿退待。以上出擧條曰,請還寢鍾府爲奴罪人天大酌處之命,依律處斷。上曰,勿煩。條辭見上又曰,飭敎鄭重,召命再降,義分是懼,他不假顧,雖不得不冒沒入肅,而第臣子聖彬,亦帶諫銜,父子之竝據一院,不但私義兢惶,揆以事面,亦涉未安。且於俄者院隷嚴飭之下,尤極惶悚,以此以彼不可晏然仍冒,請遞斥臣職。上曰,旣有都憲之答,做錯在政,何可撕捱?若此而先爲承命,予則曰是,勿辭,亦勿退待。以上出擧條上曰,守令進伏誦七事,慶進進誦七事,聽兩諭先退,漢葛進誦七事,聽兩諭先退,日修·聖休·九瑞·濬根,以次進誦七事,聽兩諭後退出。上曰,羅里浦穀,尙無消息,何也?昌誼曰,秋來船運甚勝,況且王令所及,豈有他慮乎?上曰,備堂先退。上曰,儒臣持警世問答入侍。出榻敎校理申光履,副修撰李秉鼎,持問答進伏。上曰,儒臣輪讀,讀訖。上曰,承史輪讀,讀訖。命退,諸臣以次退出。
上在慶熙宮。停常參·經筵。
徐有大啓曰,大司憲黃柙呈辭,執義李壽勛,掌令李秀逸,持平李宗榮在外,掌令鄭彦暹呈辭,持平一員未差,今日以監察茶時之意,敢啓。傳曰,知道。
藥房都提調金陽澤,提調李景祜,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。明欲展謁而今只行乎祗迎。噫,步詣闕門,豈比入丹門登阼階,今日此心,一倍于中,氣何諭哉?中宮殿·惠嬪宮口傳問安。答曰,知道。
徐有大以都摠府言啓曰,今日入直內三廳武兼禁軍及軍兵等,當爲中日習射,而香祗迎相値,不得爲之之意,敢啓。傳曰,知道。
洪名漢以吏曹言啓曰,新除授羅州牧使趙德洙,前任忠州牧使時,解由未及成出云。揆以格例,不可仍置,依例改差,何如?啓下休紙香祗迎罷後,政院·玉堂·藥房口傳問安。答曰,知道。
以承傳色口傳下敎曰,典設司依例使之入處。
傳于徐有大曰,儒臣持警世問答入侍。
戊子七月三十日辰時,上詣延和門外。香祗迎入侍時,行都承旨洪名漢,左承旨李性源,右承旨嚴璘,左副承旨韓必壽,右副承旨徐有大,同副承旨鄭彦忠,假注書尹勉升·李遠,記事官金致九·柳德申,以次侍立。上具翼善冠·袞龍袍,乘輿出通陽門,詣延和門外降輿,詣板位祗迎後,仍詣興化門祗送,還詣御典設司。上曰,禮房承旨馳往太廟奉審後,諸執事進排官,摘奸以來事下敎。出榻敎上曰,藥房三提調持湯劑入侍。出榻敎都提調金陽澤,提調李景祜持湯劑進伏,進湯劑,上進御訖。陽澤曰,夜間聖體調攝,若何?上曰,以明日將展拜而未果,在昔年爲不孝子,於上室爲不孝孫矣。陽澤曰,日氣尙熱,停止甚幸矣。上曰,予之隨香步往步來,有意矣,而前後殿奉審,難矣。上曰,於卿等爲萬幸,而於予豈不悶乎?陽澤曰,聖孝雖冞篤,而何必如是下敎乎?上曰,昨日予能步,不羡黃柙,今日羡之矣,與拱手行步有間矣。陽澤曰,杖之則好矣。上曰,故奉朝賀崔奎瑞,着眼鏡還去之,杖亦有礙云矣。陽澤曰,寢睡之節,何如?上曰,夜永矣,陽澤請診候,上許之。方泰輿·李以楷以次診脈候,退伏奏曰,左右三部調均,活體亦一樣矣。上曰,脈候調均云者,便同疑心板矣。上曰,藥房三提調持湯劑更爲入侍。出榻敎提調持湯劑進伏,進湯劑,上進御訖。上曰,昨日金季良,爲金石之典,其雖下敎,家有望九其母,予甚嗟惜。此後畿甸待窠,卽爲調用事,分付。出傳敎上曰,前郡守金季良口傳付軍職,還屬本院事。出榻敎上曰,吳道炯旣差,金季良亦下敎,若此,吳道炯雖在該廳,陞資者只一人,而若復備擬,其將闕焉。曾有其例,該廳乏人,於人於術,捨此誰先?徐命緯特爲加資。出傳敎上曰,服湯劑而不爲展拜,豈曰孝乎?陽澤曰,非如此下敎者也。上曰,三世之稱,孔聖旣云,今者許溫兄弟,可謂三世,而今日湯劑,是誰之功?卽許錭也,兄弟中許激,頃者入侍時,旣聞此人,豈循常例?令該曹時爲陞六調用。出傳敎上曰,八字好者,內局醫官,守令在其掌握矣。名漢曰,最得近侍,又有守令之路矣。上曰,下直守令待令乎?名漢曰,羅州牧使亦拘解由,呈草記矣。上曰,羅州牧使,其亦解由拘礙云,今朝有思,欲爲下問其爲人而然乎?羅州牧使望,置之,其代爲守令,豈惜近侍?同副承旨鄭彦忠羅州牧使除授,其令當日辭朝。承旨有闕代,前通禮具庠除授,牌招察任,房依前。出傳敎上曰,羅州得人矣。名漢曰,弊邑矣。上曰,羅州多島嶼矣。名漢曰,紅衣島絶遠,與羅州不相關矣。上曰,廉探之道,宣傳官與御史孰勝?陽澤曰,御史似勝矣。上曰,御史則事面如何?以備郞,爲牧場摘奸樣送之,似好矣。上曰,備邊郞具以謙入侍。出榻敎上曰,以謙,善復之子也,得人矣。紅衣島,何以訪之?歲歉而飢,誰能救之,島中有官長乎?名漢曰,彈丸小島豈有官長乎?上曰,田橫島有之乎?名漢曰,在洪州,名曰嗚呼島矣。上曰,范蠡載西施而去乎?名漢曰,然矣。上曰,何故?名漢曰,西施旣亡吳國,蠡恐復亡越故載去矣。上曰,西門豹沈巫,范蠡何不沈而載去也?爲其色也。古詩云,家國興亡自有時,吳人枉了怨西施,西施若解亡吳國,越國亡時又是誰?此言是也。璘進伏,臣馳往太廟,奉審前後殿則皆無頉,諸執事擧案,亦爲持來矣。上曰,擧案讀之,讀訖。上曰,大祝申光緝,誰也?璘曰,前玉堂也。上曰,然矣。上曰,噫,明欲展謁,而今行祗迎,此心何抑?太室大祝,可謂擇差,而至於宮闈令,當爲太室大祝者,而其敢取便塡差,事之可駭,莫此爲甚,當該府有司,令該曹施以準期之律。出傳敎上曰,同副得人矣。以前通禮書之,然後爲準職法矣。上曰,羅州牧使·麻田郡守入侍。出榻敎羅州牧使鄭彦忠進伏,上曰,以近侍爲之,七事除之,羅州無憂矣。今遣備郞往諸島,亦照管,可也。藥房先退,上曰,秋曹,京兆劇務,豈可一刻曠職,年亦深,提調李景祜,許遞內局,其令專意本職?其代綾恩君具允明除授。出傳敎上乘輿時,上召司僕內乘,問此小輿何時所用者乎?金徽柱曰,昔時所用者也。備邊郞具以謙,進伏駕前。上曰,今因羅州牧使,曾雖聞矣,而噫,九重蔀屋,便若霄壤,而曾雖聞矣。前牧使以知申,適爲入侍,故下詢諸島之布列,莫若本州,以此起感,何則?曾亦問矣,而噫,九重蔀屋,便若霄壤,而於本州民,欲訴未訴,若見焉。興懷及此,暮年此心何耐?備邊郞具以謙,卽勳臣之孫,將臣之子,且曾經宣傳,故特召駕前下敎,其令慰諭諸島之民。噫,此等之島,奚特彈丸,卽海中一粟,莫知九重之深邃,若見爾君欲訴者,無隱,從今以後,雖在島中,若爾君之臨焉,皆令安堵嗚呼寫于此,不覺掩抑,至愚而神者民也。爾等亦豈泛忽?體予駐輿呼寫之意事,令政院,下諭,一張諭于道臣,一張令具以謙持去布諭。出傳敎上曰,欲遍見諸島則難矣。有大曰,候風則自然久矣,上曰,承旨曾爲東萊,大小島,幾何?璘曰,無島矣。上曰,見彼地乎?璘曰,水路四百里,望見山形矣。上曰,一帆風可入乎?有大曰,然矣。上曰,曾見日本故知矣。上曰,羅州屬島畫一本,以謙先退。上還詣通陽門駐輿。上曰,因羅州牧使,思窮島民人之何以支堪,旣思而亦何忍逾日?本州亦有牧場,名曰牧場摘奸,特遣備郞中曾見宣傳者,今下諭,令政院書給。出傳敎上還入大內,諸臣退出。
戊子七月三十日申時,上御集慶堂。儒臣持警世問答入侍時,校理金致恭,副修撰李秉鼎,同副承旨具庠,假注書李遠,記事官朴道仁·柳德申,以次進伏訖。上曰,儒臣輪讀,讀訖。上曰,承史讀之,庠讀訖,至賤臣。上曰,注書誰也?庠曰,李遠也。上曰,李遠誰也?庠曰,密陽君之孫也。上曰,然矣。方入侍而未詳其面,可愴然也,其貌何如?庠曰,豐碩矣。上曰,多髥乎?庠曰,髥小矣。上曰,眼大乎?庠曰,眼大矣。上曰,想如其父矣。其父亦如其祖矣。其祖予甚親熟矣。初讀乎?賤臣對曰,昨日入侍讀之矣。上曰,讀之。讀訖,上曰,翰林輪讀。讀訖,上曰,注書持入麗史儀註卷,遠承命出來,持入進伏。上命致恭讀之,至祭儀。上曰,亞終獻飮福等說,甚煩雜矣。問答亦云矣。上曰,協律郞之堂上堂下竝用,亦可爲之事,然三韓大朴未散,而麗朝之禮能如此,前史亦有之乎?庠曰,然矣。開元禮政和禮,亦有之矣。上曰,玉堂有此冊乎?庠曰,無之矣。上曰,事知守僕金處安,以著樽爲着樽,今若有此法則甚太煩矣。庠曰,字音兩出矣。秉鼎曰,□旣灌以後吾不欲觀,煩瑣旣如是,則誠意,易怠矣。上曰,□□酒亦□庠曰,□□□異矣。□□王之竝兼三獻,誠怪矣。庠曰,以周禮觀之,□三獻之□后爲亞獻,世子爲終獻。上曰,后亞獻之際,臣下避之乎?承旨及玉堂齊聲對曰,君臣之間,想不避之矣。讀至王太子,上曰,高皇帝定鼎後,高麗始改太子爲世子,善矣。秉鼎曰,洗牲鬱鬯,此亦文勝,鬯是屬於酒者,豈屬於牲乎?上曰,明水玄酒,何以分而言之?致恭曰,醴稱玄酒,酒稱明水,名雖異而實則同也。上曰,太室陵所果品,□洞金奉朝賀所定矣。上曰,麗禮之行再拜,以拜數之多故也。秉鼎曰,然矣。上曰,以西爲上之位次,倒置矣。秉鼎曰,此則不取神道之尙右,而取男左女右而然矣。□□曰,男左女右生時事也。用於神道則非矣。上曰,予以高□貿貿矣,甚詳備矣。上曰,司空何職?庠曰,古□公,亦謂之司空矣。上曰,盥洗□□怪矣。東西拜亦不怪乎?庠曰,周禮後有開元禮,政和禮,大明禮,皆是依據周禮者,而此則多無於禮之禮矣。致恭曰,廟庭設軒架,王之出入升降奏,此亦非禮也。上曰,□矣。命退去,諸臣以次退出。
上在慶熙宮。停常參·經筵。
藥房都提調臣金陽澤,提調臣具允明,副提調臣洪名漢啓曰,伏未審夜間聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。幾次定日,其皆中止,雖因衰而然,是豈孝哉?其雖常着,乘小輿誠難誠難,裝束行禮,何敢望之?若此之故,若是稽滯,亦由孝哉?初秋昨日仲秋今日,卽再次欲行之日一也。憧憧二字,於予可謂歇後之語也。只行而已也□□何難而若此者?氣衰而然矣,若此者,誠淺而然矣。昨日軍號誠敬二字,心切恧焉,其若誠也,若是衰也。莊敬日彊,其若敬也,若是氣苶,何能誠也,何能敬也?昨夜因此,未能睫目,理中其若建功,豈使予若此?今日□拜,建功,若飮冷水,亦曰孝哉孝哉?今日建功置之,待下敎只入侍。噫,今日禮稟,予將答何?一猶沓沓,況再乎?
中宮殿·惠嬪宮,藥房口傳問安。答曰,知道。
具庠啓曰,大司憲黃柙,掌令鄭彦暹呈辭,執義李壽勛,掌令李秀逸,持平李宗榮在外,一員未差,今日以監察茶時之意,敢啓。傳曰,知道。
以備忘記,傳于具庠曰,今日何日?再定展謁之日也。噫,今予之氣,豈比再昨昨年,再昨昨年?其猶靜攝,今年其氣衰而然矣。然再昨昨年,其猶謁陵拜園,而今年,咫尺展謁,若是遲滯,呼寫禮曹草記,予之心膽已隕,身雖在於九重,心則懸於西郊,昨日撤漏後少宿,今朝其欲强起,氣則誠難。嗚呼,今月何月?十五日何日?興懷及此,此心何耐,此心何抑?且今月,卽辛丑陞儲之月也。欲幸舊邸,今日闕初,何況一步,若此而頹臥集慶堂,爲先之心虧矣。惟昔之心缺矣,況今朝下雨,此心少紓,呼寫及此,太陽照窓,是豈曰孝,亦豈曰孝?心若隕矣。一行纔寫,雨聲且聞,此正風雅中誰識乾坤造化工者也。此亦爲小子之心者乎?一倍此心,不拜乎先,國事爲民,何敢忽也?欲行常參,其雖資政,何着衮衣?當臥酬應,使諸臣,曉然知予之意,初五次對,今日爲之。
以備忘記,又傳于具庠曰,予何能耐乎?今年而且當今月乎,此豈孝哉,此豈孝哉?雖逢今月,昔年若前世,樂雖藏,今至八朔,其餘者,其唯一秋三冬,此豈慕先,此豈惟昔?一則不孝,二則不肖,若此心頹臥殿中,若是度日,此心不孝,亦以不肖,氣若能耐,一何至此?臥欲酬應,今日海東臣子,何敢逡巡?
以承傳色口傳下敎曰,觀此下敎後,若闕一人,豈曰朝鮮臣子乎?申飭卽爲入來,蔡濟恭上來云,復差備堂,其令同爲入侍。
又下敎曰,次對盡爲入來後,內局同爲入侍,建功湯置之。
具庠啓曰,大臣·備局堂上,依下敎來待矣。傳曰,引見,內局提調同爲入侍。
嚴璘,以侍講院言啓曰,本院兼文學洪樂信,自鄕上來云,卽爲牌招察任,何如?傳曰,允。
又以禮曹言啓曰,各陵秋展謁,每於仲朔,取稟事,曾已定式矣。今秋展謁,所當依前稟定,而自上方在靜攝中,臣曹不敢循例擧行,何以爲之?敢稟。傳曰,以待下敎。
又以禮曹言啓曰,五禮儀,大臣之喪,自上有擧哀之節,而取考謄錄,則或因特敎擧行矣。今此行判中樞府事徐志修之喪,擧哀一節,所當稟定,而聖候方在靜攝中,不敢循例取稟,何以爲之?敢稟。傳曰,勿爲。
又以禮曹言啓曰,行判中樞府事徐志修曾經世孫師矣。王世孫,當有擧哀臨弔之節,而不敢循例磨鍊,何以爲之?敢稟。傳曰,勿爲。
又以內醫院官員,以都提調·提調意啓曰,鍼醫前蔚山監牧官崔源,旣遞外任,依例還屬本院,令該曹,口傳付軍職,冠帶常仕,何如?傳曰,允。
兵曹口傳政事,副司果崔源。
領議政金致仁箚曰,伏以,臣以積瘁之餘,當換節之際,種種不健,心固自危,果於日前,重患宿症關格,大寒戰大吐瀉,中氣暴虛,一晝夜在人鬼路頭,幸賴王靈,得復回陽,而多少證形,尙屬彌苦,膈氣少開,而頭疼不止,腹中恒痛,而精神昏憒,宛轉床玆,無計蠢動,再昨次對,旣未得進參,今日初五次對進定之命,有以仰爲民之聖意,亦無由自力趨詣,癏職旣多,臣罪自知,玆將兢惶之忱,仰陳請譴之章。伏乞亟降威罰,以安賤心焉,取進止。答曰,省箚具悉卿懇,頃者次對,卿不入侍,意謂一時微恙,今日冀于登筵,尙今彌留,爲卿悶焉。今雖若此,自爲勿藥,其所不參,何傷之有?卿須安心勿辭,益加善攝焉。仍傳曰,遣史官傳諭。
左議政韓翼謩箚曰,伏以,卽日次對之進定,實出聖心之興感,臣固當聞命卽趨,臣於日昨,傷食病癨,頃刻之間,大吐大瀉,方其劇時,決知無幸,自昨日,症勢稍減,氣力大脫,殆不能收拾,荐敎申飭,何等嚴重,而欲起還仆,末由入參,義分都虧,尤增悚懍,惟願亟賜威譴,以礪臣分焉。仍伏念展謁退期,亶出於體陟降眷顧之意,盡聖躬保嗇之方,則群情欣欣,孰不仰聖孝之有光,而今乃轉輾興懷,至有湯劑置之之敎,此與當初退行之意,不已左乎?臣愚死罪,極知其萬萬過當,收還備忘,卽許進御,千萬幸甚,取進止。答曰,省箚具悉,頃者微恙,冀于快復,今日次對,待卿入侍,尙今若此,爲卿悶焉。不參何傷?卿須安心勿辭,其須善攝焉。仍傳曰,遣史官傳諭,
戊子八月初一日午時,上御集慶堂。藥房入診入侍時,都提調金陽澤,提調李景祜,副提調洪名漢,假注書尹勉升,記事官金致九·柳德申,醫官方泰輿·慶絢·金季良·金光國·鄭允說·李翊臣·李長周以次進伏訖。陽澤曰,日氣蒸熱,聖候若何?寢睡·水刺之節,亦何如?上曰,一樣矣。陽澤曰,湯劑有止之之敎,而日氣如此,又當換節之時,不可不進矣。上曰,持入。陽澤,持湯劑進前,上進御。陽澤曰,昨日亦不診候,今日則使兩廳首醫診察,何如?上曰,依爲之。泰輿·季良診候後,退伏奏曰,脈候左右三部度數調均,滑體一樣矣,藥房先退。上曰,藥房提調·副提調,持湯劑更爲入侍。出榻敎景祜持湯劑進伏,上進御。陽澤曰,明日湯劑依前製進乎?上曰,依爲之。仍命退出,諸臣以次退出。
戊子八月初一日午時,上御集慶堂。大臣·備局堂上引見入侍時,右議政李昌誼,行禮曹判書申晦,刑曹判書洪重孝,判尹李景祜,行副護軍鄭汝稷·李章吾,行司直金時默,同敦寧金器大,行司直李潭·鄭存謙,吏曹參判金鍾正,左尹閔百興,大司憲黃柙,大司諫安,校理金致恭,同副承旨具庠,假注書李遠,事變假注書李師濂,記事官金致九·柳德申以次進伏訖。昌誼曰,今日乃仲秋也,聖體若何?俄者藥院之批,有寢睡不如前之敎,都提之言,甚要切,宜從藥院之請。今日次對,領左相,俱以病陳箚,不爲入來矣。上曰,領相之病,何至今彌留耶?左相甚確,無慮矣。昌誼曰,臣等聞昨日香祗迎時,步往步來云,臣等不勝慶幸,而但不瑕有損節,此後勿爲如是勞動,臣區區之望也。上曰,怪矣,汗不出矣。諸臣對曰,元氣實故如此也。昌誼曰,朝下備忘中四字,請還收。上命持入,改以此心少紓四字。陽澤曰,旣有言端,故,仰達矣。生世之敎,亦爲改之,好矣。上許之。上曰,內草,自內當改之矣。昌誼曰,藏樂一節,自前已爲陳白,而此是禮經之所重,雖出於聖孝之純篤,去月則猶有可言,而今日則尤無義,臣已與僚相有言,故月朔,首先仰稟,不入來大臣之意皆然矣。詢于備堂而處之,何如?陽澤曰,今日則異於他日矣。昌誼曰,樂之用大矣。遠則陰陽鳥獸,近則節宣聖躬,皆由於樂也。晦曰,臣待罪禮官,欲陳曰,而大臣先發矣。上曰,禮樂,不可斯須去身,卽古之樂也。樂之一字,置之,可也。備堂,皆請復樂。上曰,今年藏樂,予亦知過矣。柙所懷,臣有區區所懷,敢此仰達矣。今年藏樂之命,雖出於我聖上追遠之誠,而旣是古禮所無,則前後諸臣之力請復樂,一向牢拒,殊非聖人用其中之道,而況今歲律過半,仲秋已屆。伏願亟回聖聽,特降復樂之命,以循擧國之群情焉。上曰,方今耳目媕婀之時,職在都憲,年亦七耋,而今朝引對之命,能草所懷,若是無隱,深嘉其誠,而於本事。噫,此事古豈有之?追慕二字,其亦歇後語也,八朔固執,今若弛張,一國風動,其雖美也,噫,欲謁太室,而若是遲滯,追慕方切之中,且聞此奏,遙望第一室,此心尤若何?豈可以爲風動,而虧八朔追慕之懷耶?諒予心,諒予心,所懷,國之爲政,莫先於禮樂。夫禮樂者,相須而行也。惟我殿下政令事爲,動法三代之制作,凡在臣隣,莫不欽頌,而至於今年藏樂之命,此實無於禮之禮也。揆之以天理人事,攷之以歷代史牒,俱無所襯當者,諸臣皆以五月之於七月爲過矣,而臣則竊以爲當初五月藏樂,此已過矣。況以天道言之,三月則小變,今此藏樂,亦已久矣。伏願亟面聖思,還收前命。上曰,爲其重,不待牌招入侍,而所奏勁直,深用嘉之,而予意旣諭都憲所懷,此豈訑訑,此豈訑訑?須諒予心,須諒予心。以上出擧條昌誼曰,憲長,朴直如山野人,諫長,勁直矣。致恭曰,八月以後,尤無所據矣。上笑曰,初何有據乎?考於麗史,如有如予之事,則當命復樂矣。晦曰,豈可以勝國爲準乎?書諸史冊,則大有光矣。上曰,予亦知其有光,且後世,必以大臣諸臣之無一言請復爲咎,而今年只餘四朔,予執,何可撓也?昌誼曰,臺體甚重,若不允從,則非來諫之道,更加深思,是臣區區之望,臣退後當與僚相更議矣。上曰,卿等退後忘之,可也。上曰,兩臺處義是矣。昌誼曰,勝於草草傳啓也。昌誼所啓,此乃平安監司鄭宲狀啓,而請停今秋淸北巡操事也。各道習操,旣有一倂停止之命,則巡操行否,今無可論,而都試,自該防營試取後,自兵營合試已有定式,依狀請施行之意,分付,何如?上曰,依爲之。昌誼所啓,此乃慶尙監司李溵狀啓,而備陳本道山沿諸邑被災之狀,請停今秋習操事也。諸道水陸操及營城將巡點,才因特敎,一竝停止,則本營牙兵操鍊,架山城操,自在竝停之中,以此分付,何如?上曰,依爲之。昌誼所啓,雖在常年,不可擾民,況今歲乎?前後朝家,申飭,非不嚴明,而或不無解弛之患,自今限明秋,凡係侵擾之事,一切嚴防,如是之後,若循謬弊,則犯科之守令,不檢之道臣,隨聞論責,何如?上曰,所奏誠是,依爲之。昌誼所啓,朝下傳敎,有蔡濟恭,復差備堂,同爲入侍之命,而濟恭,頃已還差矣。屢勤飭敎,且經邊補,而迄今撕捱,殊涉太過,推考警責,俾卽行公,何如?上曰,依爲之。柙所啓,請還寢東呂·址淳等還配之命,更令王府,嚴鞫得情。上曰,勿煩。又所啓,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。又所啓,請還寢定配罪人金柱泰減等之命。上曰,其勿復煩。所啓,請還寢鍾城府爲奴罪人天大酌處之命,依律處斷。上曰,勿煩。以上出擧條備堂先退,上曰,奉朝賀洪啓禧入侍事。出榻敎遠承命出來,與奉朝賀洪啓禧進伏。上曰,欲見未果矣。啓禧曰,方往省臣父母墳山,故欲爲仰瞻天顔而來矣。上曰,見貴事矣。耳目之官,不待請牌而來,以復樂事,陳所懷矣。啓禧曰,春間因下詢,有所仰達,而今承有臺臣所懷之敎,臣非所與聞於國事之人,然旣有言端,敢達矣。當初藏樂,已無義意,何必待五月而後復樂哉?臣則以爲殿下三月覺其非,則改之可也。四月覺其非,則改之亦可也,八月前後之說,尤無所義意也。上曰,卿言是矣。庠曰,溯本之言也。啓禧曰,向有御筆賜人之事乎?上曰,大書矣。啓禧曰,眼視不昏乎?上起坐,命進伏瞻望眼彩,啓禧因命仰視曰,精彩有光矣。上曰,太不昏乎?啓禧曰,然矣,啓禧先退。上曰,光陽縣監張志謙入侍事。出榻敎遠承命出來,與張志謙進伏,庠讀宣諭。上曰,欲爲能吏乎,欲爲良吏乎?志謙不能善對,命誦七事。上曰,故相宋寅明言,守令,觀其爲入退之云。故予以申飭銓官爲答矣,今者志謙語訥何妨,而但所對似不分明,儒臣之意,何如?致恭曰,甚未瑩矣。庠曰,咫尺前席故然也,而不可以語訥,棄其人也。上命退出。上曰,光陽縣監張志謙,一司除署經下送。上曰,儒臣持警世問答入侍事。出榻敎遠承命出來,與副修撰李秉鼎進伏。上命上下番儒臣承旨上下番翰林輪讀,庠讀未訖,上曰,注書出去,持入高麗史儀註卷,開元禮·政和禮。遠承命出來,持入進伏。上曰,上下番儒臣上番翰林讀之,讀訖。庠曰,以此等禮觀之,樂不可無也。上曰,此則有用之樂也。上曰,噫,徐判府事三代爲相,古豈有之?況父子事予,悃愊無華,純然忠心,予嘗欽歎,幾次拜相,斷斷赤心,豈意免相屬耳。頃聞原任所奏,雖命太醫,冀于勿藥,禮單遽到,却疑匪眞,豈意暮年,聞此之報,愴悼,其可謂歇後語也。祭文製下,成服日,遣承旨致祭,柩材,令該曹擇送,而凡諸等事,一依他相例,卽爲擧行,祿俸,限三年仍給,以表此意。上曰,徐判府事有子乎?庠曰,有二子矣。上曰,爲小科乎?庠曰,不爲矣。諸臣退出,
上在慶熙宮。停常參·經筵。
藥房都提調臣金陽澤,提調臣具允明,副提調臣洪名漢啓曰,伏未審夜間聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道,氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,待下敎詣閤。
具庠啓曰,大司憲黃柙呈辭,執義李壽勛,掌令李秀逸在外,掌令鄭彦暹呈辭,持平李宗榮在外,一員未差,今日以監察茶時之意,敢啓。傳曰,知道。
傳于洪名漢曰,內局入侍。
傳于嚴璘曰,禮房承旨持昨今日祭報府同爲入侍。
嚴璘以禮曹啓曰,卽接思陵參奉所報,則本陵陵上莎草近旱氣,間多枯損處,故以木尺尺量,則自丑方至寅方,枯損處高六尺廣四尺,卯方高廣四尺,巽方高七尺廣五尺,已方高二尺廣三尺,自丁方至申方,高二尺廣三尺,自庚方至辛方,高四尺廣三尺云。陵上莎草枯損處至於此多,依例政府以下進去奉審後,稟處,何如?傳曰,允。
嚴璘以禮曹啓曰,卽接繕工監所報,則今此思陵陵上莎草枯損處奉審時,本監提調一員,當爲進去,而提調行司直李昌壽,行戶曹判書趙雲逵,俱有身病,不得進去,依例工曹堂上代行云,本監提調有故,則工曹堂上代行,已有規例,今亦依所報施行事,分付,何如?傳曰,允。
以承傳色口傳下敎曰,三相於致潔,似如何?前有原任前例,內局都提調金判府事進去奉審,卽爲擧行。
徐有大啓曰,守禦使申晦,以禮曹判書思陵奉審事,今方下直出去,而所佩密符,來請還納,何以爲之?敢稟。傳曰,仍佩往來。
傳于具庠曰,儒臣持警世問答入侍。
吏曹判書趙明鼎疏曰,伏以,臣一身,都是滓穢,兩耳便成聾聵,其登筵惝怳赴班恧蹙之狀,不但通朝之所共悉,亦我聖明之所俯燭,而屢垂憫念之音者也。將此情病,理宜還納告身,退塡丘壑,而只緣聖算方高,明時難訣,遲回眷顧,以至於今矣。雖職在閑漫,尙懼其不能稱,況天官之長,是何等重任,而又有此誤恩之加也。臣手奉除旨,戰灼罔措,荐違嚴召,益增惶隕。鳴呼。臣之得有今日,是誰之賜也?蒙被譖誣,而殿下昭釋之,墮落阱坎,而殿下拯拔之,其默運造化曲費調護者,實與天地而同功,生死肉骨之恩。臣方銘鏤心曲,隕結爲期,雖使之赴湯蹈火,其何敢辭?第伏念臣身之狼狽僇辱,細究厥由,太半是名塗爲祟,而眼釘懷璧,無往非罪,有時追思,魂夢猶悸,人言之是非眞妄,固不足追提,而在臣自靖之道,宜不敢重理敗轍,更入睢肝之場。惟殿下全保之德,亦何忍復置於必無幸之地,俾不得卒其惠耶?此臣所以寧伏違逋之誅,不敢出冒進之計者也。且夫人之所以運用而做事者,專在於五官之便利,今臣年纔六旬,精力俱愆,累經危疾,形貌都脫,尸居餘氣,殆無異篤老之人,最是聽瑩之症,逐歲轉甚,已分難醫。顧此銓選之地,大有事在,非如古驛丞之只行拜跪而已,則人雖曰重聽,何傷其齟齬苟艱之態,獨不愧於嗤笑之來乎?情勢旣如此衰病又如此,端居永思,萬念都灰,瞻依象魏,少慰犬馬之戀,將護病母,粗伸烏鳥之私,是臣之區區至願,至於一切銓注間事,若隔前生,都屬別人,實非臣夢寐之所擬議,天日在上,焉敢誣也?玆敢披瀝肝血,仰首嗚呼於閔覆之下。伏乞聖慈,天地父母,俯賜鑑燭,深垂矜諒,特許臣本兼諸任,竝行鐫免,勿復檢擬,俾臣得以優游歌詠,以終餘生,千萬幸甚。答曰,省疏具悉,頃者之斥,其涉過矣。其小語亦涉鄕闇,況事已往,亦若浮雲,本已過矣。況隨事撕捱,今者冢宰,意亦深焉。卿勿過辭,從速行公。
戶曹判書趙雲逵疏曰,伏以,邦慶無前,縟儀載擧,陟降垂祐,聖候翌瘳,臣民忭祝,曷有其極?曩臣適忝嘗藥之任,叨陪省農之駕,而猝中暑癨,昏仆路次,至煩大僚之筵稟,獲蒙許解之殊私,臣於其時,便一僵尸,擔歸私次,多般調治,經宿而稍有省識,始聞曲諒之恩旨,益覺感泣之無地,今因一疾之沈頓,以致曾務之瘝曠,宜卽申暴情實,仰請體下之仁,而只緣氣息奄奄,無以締成文字,迄玆未遑,如添一病,今則不幸而症勢日就危劇,凜然有朝夕之憂,玆不得不倩人搆草,冒死略陳焉。念臣蒲質早衰,血氣已耗,一自昨年海島重經毒痁之後,瘴濕流注,寒痰膠結,平居未嘗有一日之安,而每奉恩除,不敢言私,拚死趨走,少效陳力之忱矣。惟其積勞爲祟,眞元日鑠,以一時傷暑之癨,轉成寒熱之病,前秋諸症,今復如期而發,寒至而如抱凝永,熱升而如握焦火,通宵而不能交一睫,盡日而不能吞勺飮。又從以痰眩作而仍成頭疼,其痛如劈,其重如壓,昏瞀轉甚,言語多錯,若將卽地垂盡,而如縷之喘,未能抵敵病氣,前之間日而發者,今則逐日而作,首尾數旬餘,少無一分減意,日夜叫苦之狀,不但見臣者莫不危之,臣亦自知其必無幸矣,時月之內,決不可責之以生人事,而惟是重擔,尙在身上,迄未蒙鐫遞之恩,目下時急之務,雖欲强以應之,忘前遺後,全沒頭緖,若是而何可暫時冒據於管錢穀之劇務乎?不特此耳,秋成不遠,年分事目,不容少緩,而以臣綿綴之氣力,迷瞀之神精,萬無可爲之勢,久縻虛銜,徒病國事,則臣之罪又當如何也?耿結一念,惟在必遞,雖於昏頓不省之中,寢夢譫囈,只願速卸重任,少安此心,其情誠亦慼矣。倘蒙聖明之俯燭,則鞶帶之褫,必不待臣言之畢矣。噫,臣固無他才能,區區報效,惟在筋力奔走,而今爲疾病之所奪,終未能殫竭駑鈍,少酬洪私,徒以私懇,仰溷崇聽,辜恩之罪,萬殞難贖,撫躬悼歎,尙何言哉?伏乞天地父母,曲垂矜憐,亟賜遞改,使職務無曠,殘喘少延,公私不勝萬幸,臣於治疏將上之際,賓對有命,飭敎截嚴,而顧此床簀危喘,欲起還仆,末由進參,尤增死罪,亦願亟降威罰,以肅朝綱焉。答曰,省疏具悉。尙今若此,爲卿悶焉。卿勿過辭,調理行公。
副修撰趙宗鉉疏曰,伏以臣於昨政,伏奉館職除旨,固宜顚倒入肅,而情私煎迫,坐犯違傲,方切兢惶,冀被重誅,不意聖度天大,不惟不加之罪,至有申飭更召之命,臣於是益不勝感霣戰悚之至。念臣父病,重添於向者陪扈之班,初以一時暑癨,轉成寒熱之症,寢啖全廢,藥餌無效,前之間日而發者,今則逐日而作,形貌幻脫,神氣凜綴,委身牀笫,轉側須人,于今數旬餘,少無一分減意,臣方左右扶將,實無頃刻離捨之勢,欲進則方寸煼灼,欲不進則義分是懼,以公以私,臣之情勢,其亦焦迫之極矣。伏念我聖上錫類之仁,曲察下情,凡有近臣陳懇,以親病爲辭者,無不例蒙準許,若臣至切之情懇,宜蒙矜憐,玆敢冒萬死仰籲。伏乞聖慈,特賜諒察,先削臣職,以便救護,仍治臣煩瀆之罪,以肅朝綱,千萬至祝。答曰,省疏具悉。爾其勿辭護焉。
戊子八月初二日巳時,上御集慶堂。藥房入診,禮房承旨同爲入侍時,都提調金陽澤,提調具允明,副提調洪名漢,假注書尹勉升,記事官金致九·柳德申,右承旨嚴璘,醫官方泰輿·慶絢·金季良·金宗壽·鄭允說·李翊臣·李長周,以次進伏訖。上曰,承旨先入祭報府。璘讀奏,上命書之曰,孔聖,稱仲由知禮,近者祀典欠誠,況大祭疊差乎?司成南彦彧,昨爲獻官,今爲執禮,渠不稱頉雖嘉,許多文臣,若是苟差,該郞,從重推考。出傳敎又命書之曰,聖殿,古則曰聖位分獻,頃者下敎皆親行,故以此攝行時,東西從享,皆依親行時例塡差,今聞該房所奏,可謂擧職,今乃覺焉。攝行時,四聖爲三獻,則以此觀之,東西從享,勝於正位,事體不然,此後依前,以堂下塡差事,分付。出傳敎又命書之曰,莫重奉審乏人,工曹參判代行,副司直具允鈺除授,牌招察任。出傳敎上曰,分付獻官,進排官,申飭。陽澤曰,夜間聖體,若何?上曰,一樣矣。寢睡·水刺之節,亦何如?上曰,今夜則全失矣。咳嗽差勝乎?上曰,一樣矣。陽澤持湯劑以進,上進御。泰輿·絢·季良診候後,退伏奏曰,脈候左右三部度數調均,滑體一樣矣。上曰,徐判府事,一片赤心,而已作故人矣。陽澤曰,其爲國之誠,淸名雅望,實爲可惜矣。上命承旨書之曰,噫,徐判府事三代,予於昔於今,皆見俱登台席,可謂稀有,況三代事?昔事予爲國丹忠,可謂世傳節惠之典,豈可稽滯?令該曹申飭本家,卽呈諡狀,到弘文館後,卽爲議諡,亦令三月內擧行,以表予眷眷之意,因此以聞故徐左相諡號,尙未爲之云,今先乎此,於幽明之心何?諡狀,一體申飭,同爲擧行,而亦有前事,尙今稽滯,其若遺意,故左相議諡,不待諡狀,特爲一體擧行,噫,事予兩相,暮年一體議諡,亦豈偶然。心不覺愴然。出傳敎又命書之曰,徐判府事之子,昨欲下敎而未果,今聞大臣所奏,位至台席,淸寒可尙,聞此而曉頭,有思乎徐判府事,先相淸寒,予已知,故今亦若何云?聞此心亦愴然,令該曹元致賻外,加給祭需,以表予意,其子,待闋服,卽爲懸註調用。出傳敎又命書之曰,參判徐命膺,更欲申飭而未果,今朝忽思之,此時其果來否云,今聞不來,有服之親,其若此乎?噫,思故相,況七寸親乎?其令申飭,卽爲入城。出傳敎上曰,藥房提調,持湯劑更爲入侍。出榻敎陽澤,持湯劑以進,上進御。陽澤曰,明日湯劑,依例煎進乎?上曰,依爲之。陽澤曰,臣待罪太僕提擧,以本寺事,有所仰達矣。太僕馬,內外寺,俱無可用者,內寺有御乘馬十匹,而御坐實差馬三望中副末望,今皆生病,臣連爲申飭內乘及馬醫,着意救療,而終難醫治,實爲可悶,至於外寺駕轎馬,步品種類大不如前,臣聞外間物議,則昔則好馬求則得之,而今則雖重價厚賞,可用者,絶難得之,此專由義州開市之廢却不行云,而開市之不行,元非朝家之設禁,七八年前開市時,私貿馬極其紛雜,故鳳凰城將,馳通于義州,使之禁斷,義州以私書,往復於備局,而至於此境云,彼國之馬,彼國則固當禁防,而我國則其在楚材晉用之道,不必然矣,況御乘之馬,尙未得定,東宮坐馬一匹,亦且未合,似不可拘於謬例,而不爲交易矣。北道開市,雖有貿得之馬,其種類步才,比之義州開市馬匹,優劣懸殊,設有些少弊端,今此御乘,若是苟簡難得,則不當膠守灣府近事,以致本寺難支之弊,開市一節,禁其紛雜,從便疏通,而平安兵營及灣府封進之馬,亦爲如前卜定似好,臣與領左相相議,則領左相所見,與臣亦同,皆以爲一番稟旨爲宜云,故敢達矣。上曰,依前擧行。出擧條諸臣退出。
戊子八月初二日申時,上御集慶堂。儒臣持警世問答入侍時,校理金致恭,副修撰李秉鼎,同副承旨具庠,假注書李遠,記事官金致九·柳德申,以次進伏訖。上命致恭,讀問答。至問曰四皓,上曰,假四皓之說,予不信矣。秉鼎曰,此說有之矣。諸臣以次輪讀訖,秉鼎起伏曰,臣有區區所懷,敢此仰達矣。今年藏樂,孰不仰聖孝之出尋常萬萬,而以臺臣批答見之,自上亦有如何之敎,而終不允兪,臣民甚抑鬱矣。禮曰,無於禮之禮,其動也中,今若復樂,則可謂中矣。致恭曰,八月以後,則尤無可論矣。上曰,予之所惜者,過半年而改之也。上曰,予觀諸臣之意,必有所爲,然物來順應之外,無他道,此予苦心也,向來徐判府擧措,以此事耶?庠曰,非此事,自上不御章奏之事也。上曰,然矣,洪啓禧之言,極是矣,當初群下爭之可也云者,予亦謂之然矣。致恭曰,臣道如子道,惟當引納於無過之地矣。庠曰,五月,雖有所據,而五月以後,尤無義矣。上曰,已過八朔,今豈改之?予於昨日,欲行常參,而難於裝束,只行次對召諸臣,而逢此豐豫之事矣,諸臣之心,豈同予之心耶?庠曰,上下之心,豈有異同?諸臣之心,若異於殿下之心,則非臣分矣。上曰,予之所惜者,過半年而改之也,諸臣,豈如予之所惜耶?庠曰,復樂如果可惜,則諸臣,亦爲殿下惜之,而今則藏樂爲可惜,故不爲復樂,深爲殿下惜之也。上命持入文廟從享錄及麗史泮宮卷。遠承命出來,持入進伏。上命承旨讀訖。至吏判書批,上曰,吏判見辱於誰也?庠曰,林鼎遠也。上曰,是勸人休致非辱也,豈可以此,勒令人自廢乎?庠曰,昨日左相箚批答時,臣不聞卿懇二字,而此異於傳諭,下敎之落漏,故不敢稟矣。上曰,昔則無卿懇者多,只曰卿其勿辭者有之,承旨不敢稟是也,今則不如是,予果遺之矣。仍命書之曰,左相批答卿懇二字遺焉,添書以下。上曰,徐判府事致祭承旨,左副承旨進去事。出榻敎仍命注書出去,知入徐有臣子行名字,遠承命起立。上曰,注書子行名字亦云何?仍伏對曰,九字矣。上曰,全山君,爲徐命九之姑母夫矣,於汝爲至親尊行,九字似涉如何?徐有臣之臣字,與徐命臣之臣字相同,亦甚未安矣。庠曰,此則似非未安者矣。遠出來,問徐有臣子行名字知奏。諸臣退出。
上在慶熙宮。停常參·經筵。
藥房提調臣具允明,副提調臣洪名漢啓曰,伏未審夜間聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣,建功入之,明日入侍,宜矣。
中宮殿·惠嬪宮,藥房口傳問安。答曰,知道。
洪名漢啓曰,吏曹判書趙明鼎,陳疏承批之後,不卽出肅,事甚未安,卽爲牌招察任,何如?傳曰,允。
徐有大,以都摠府言啓曰,今日入直內三廳,武兼禁及軍兵等,當爲中日習射,而停朝市相値,不得爲之之意,敢啓。傳曰,知道。
以承傳色口傳下敎曰,左副承旨以次入直乎?以明日奉命而入直乎?此則體面過矣,解見任,其代,明日當下敎矣。
又下敎曰,今日雜公事勿入。
以備忘記,傳于徐有大曰,今下弓矢,玉江萬戶金九器處給之。
以備忘記,又傳曰,國君守社稷,其重若何?予常隨更自覺,故正時將報,坐於集慶堂北,磬聲果聞,若詣壇壝,此心何耐?今日其若親行,竟夕德游堂,何謂德游?稍近而然也,人君動止,雖自內宜諭,政院知悉。
以備忘記,又傳曰,昔聞癸亥下敎,中官之多,豈若近日?況欲宿德游,此堂,昔年宣醞中官之處也。其時卽十人之內,而猶今大小院,其幾十人,其雖多年深之人,其猶酌矣,年少之人,其亦效焉,以家爲內班院,可勝寒心,故相李浚慶之言,已有古例,況君乎?大小院掌務,以牌招來立庭,申飭。
以備忘記,又傳曰,古今中官,若是其多,一日謀免,至於八人之多,事之寒心,莫此爲甚,其謀免孫效忠·安國來·金好大·李夢良·金景佑,卽鄕村餘豎,放恣莫甚,一竝內侍府刊名,而若是放恣,而各承傳色,視若尋常,當該掌務中官,皆僅具人形者,行首承傳色洪碩海,大小院掌務中官,來朝當下敎,皆令開陽門外待令。
徐有大,以兵曹言啓曰,本曹堂上軍官禁軍遞兒窠,今方有闕矣,依節目,禁軍別將,與各番將,眼同試取,以其居首者,塡差之意,敢啓。傳曰,知道。
行判中樞府事金陽澤書啓,臣等,進詣思陵陵上,莎草枯損處,一一奉審後,以木尺尺量,則自丑方至寅方,高七尺廣五尺,卯方高廣各四尺,巽方高七尺廣五尺,丙方高二尺廣三尺,自丁方至坤方,高七尺廣八尺,庚方高四尺廣三尺等處,果如本陵官所報,竝爲圖形以進,而或有土色露出處,此外亦多有稀疏處,所見極爲未安,修改之節,不容少緩,卽令該曹擇日修改,何如?傳曰,允。
上在慶熙宮。停常參·經筵。
藥房都提調臣金陽澤,提調臣具允明,副提調臣洪名漢啓曰,伏未審夜間聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,待下敎詣閤。
徐有大啓曰,大司憲黃柙呈辭,執義李壽勛陳疏入啓,掌令李秀逸在外,掌令鄭彦暹呈辭,持平李宗榮在外,一員未差,今日以監察茶時之意,敢啓。傳曰,知道。
洪名漢啓曰,左承旨李性源,今日不爲仕進,卽爲牌招,何如?傳曰,允。
又啓曰,吏曹判書趙明鼎,昨違召命,尙不出肅,事極未安,卽爲牌招察任,何如?傳曰,允。
以承傳色下敎曰,左副承旨韓必壽,解見任傳旨置之,牌招使之進去。
又下敎曰,耽羅貢人上來,見船等何處知之,今年年事,何如?亦爲知之,入侍時以奏。
以備忘記,傳于韓必壽曰,昔年,以德游堂宣醞圖觀之,豈過十人,而今者謀其祿而充位者多,若此而民受困也,豈省費也。汰冗官三字,綱目特書,使內豎重來,至于各司,而今日,先講內豎沙汰講,翌日,當講守令講,試官,只銓官,吏房承旨·戶房承旨入直,兩儒臣入侍,侍衛時刻,置之。
以備忘記,傳于洪名漢曰,身爲行首承傳色,資至正二品,若是駭然,聾耶暗耶?此等中官,雖百何益陋矣,金時徽,何足道哉,暗劣金相澤,亦何足道哉?此庸官,漢書旣思諸葛之表,宜先內豎,此三人,令該曹施不敍之典,自內府高品之人,知之焉,當該行首,其殘特甚,何敢看帽?越俸一等。
傳于嚴璘曰,內局入侍。
傳于李性源曰,坐直承旨與儒臣入侍。
以備忘記,傳于徐有大曰,噫,近者衰徵特甚,以目下事觀之,下番翰林未讀而其令退去,諸臣未下陛而乃覺,甚矣,其衰也,其衰也,此等之事,隨事先諭,此亦表衰之意也,況今日此擧,衰耗特甚,豈可一刻泯默?卽席呼寫以諭。
洪名漢啓曰,假注書尹勉升,身病猝重,執難察任,今姑改差,何如?傳曰,允。
尹勉升改差,代以蔡弘履爲假注書。
傳于徐有大曰,儒臣持高麗儀註入侍。
蔡弘履在外,代以具修溫爲假注書。
平安監司鄭宲狀啓,价川等官良人金昌右等壓死渰死事,傳于李性源曰,令本道恤典擧行。
嚴璘,以弘文館言啓曰,修撰李得福·趙載俊,連呈辭單,不爲行公,卽爲牌招察任,何如?傳曰,允。
又以侍講院言啓曰,本院新除授兼弼善金熤,自鄕上來云,卽爲牌招察任,何如?傳曰,允。
洪名漢,以吏曹言啓曰,今八月十五日,行宗廟各陵·殿·宮·園·廟秋夕祭,典祀官兼大祝,當以侍從塡差,而在京無故人員數少,將無以推移分排,在前如此之時,有在外侍從催促上來之規,今亦依前例,預爲申飭,俾無臨時苟艱之弊,何如?傳曰,允。
徐有大,以兵曹言啓曰,兼司僕將閔範洙病難供職,呈狀乞遞,宿衛輪番之任,不可久曠,今姑改差,何如?傳曰,允。
具庠,以刑曹言啓曰,去六月二十七日,因幼學權德範擊錚,自臣曹覆啓,移送于京兆,自京兆,至請令本道査處矣,不待處決,又有此闌入禁門恣意擊鼓之擧,猥越莫甚,紀綱攸在,不可勿施而止,嚴懲礪,何如?傳曰,允。
執義李壽勛疏曰,伏以臣自來情勢,不以言責自處,前後除拜,輒犯違傲,居常惶懍,若隕淵谷,迺者柏府新除,忽下於往省先壟之日,繼以馹召有命,臣驚惶悚惕,靡所用措,揆以義分,不敢久淹鄕廬,昨始來伏私次,固當叩謝天陛,以伸區區之忱,而素患關格之症,越添於冒雨驅馳之餘,委頓狀簀,達宵叫痛,以此病情,萬無蠢動之望,玆陳短章,仰暴苦懇。伏乞聖慈,俯垂諒察,亟賜鐫削,以安私分,以肅朝綱焉。臣方乞免,不宜贅及,而第於藏樂一事,不可泯默者,敢此附陳焉,夫有國所重,莫過於禮與樂也,禮非樂則禮不得其正,樂非禮則樂不得其成,如車兩輪,不可廢一也明矣。今此藏樂之擧,雖出於我聖上追慕無窮之孝思,而求之經傳,無可稽之文,考之史牒,無可據之例,此實無於禮之禮也。向來諸臣之筵陳箚請,非不切矣,而兪音尙靳,群心轉鬱,是豈大聖人導達中和之德乎?噫,創前古不行之禮,爲半年無樂之國,庭賀之設,法駕之動,俱欠儀節,其在不可斯須去之義,乖舛大矣。臣不必廣引拖說,而只以宋眞宗時事言之,適當用樂之時,以懿德皇后忌辰,詔撤鼓吹,其時禮官,援禮爭之,至於畢竟作樂而乃已,眞宗,不過宋之中主,而尙且知所重,而許其禮臣之請,則以我殿下動法三代之聖,豈可因循過中之擧,不念用樂之重,以致上下相持,徒損國體耶?日前憲諫長官之所懷,旣賜優渥之批,又示開悟之端,則殿下固已知之矣,而終無採用之實,臣愚未知殿下或忽臺閣之言,不欲屈聖意而俯從其請者乎,然則置臺閣,固無益,而亦非貽燕之謨矣,臣竊憂慨也,今則當朔過已久矣,秋序且將深矣。太廟展謁,涓日已近,吾王管籥之音,鍾鼓之聲,一國臣民,擧側耳而俟,則駕前軒架,其宜快許振作,以慰群心,斷不可已也。伏願殿下,勿復持難,亟降明命,千萬幸甚。答曰,省疏具悉。古人云,非堯·舜,不陳於君,予已涼德,年雖望八,然今日臣子,以堯·舜之事,勉於君可耶?以唐,宋之事,陳於君可乎?懿德皇后事,決非比擬於今日,爾言其何率爾,至於我朝?禮制大備,今於弘陵忌辰,其猶軒懸,鼓吹不作,況今年乎?無可稽之文,無可據之例云,職在學士,一何昧也,豈特·漢唐?三代以後,比國初,爲其後,若予者其誰?其雖有焉,予心則倍焉,況其無者乎?予則不孝誠淺,藏樂之月,只有餘五月,所謂沓沓,其猶歇後語也,遙望東郊,心隕心隕,他尙何說?爾勿辭察職。
戊子八月初四日巳時,上御集慶堂。藥房入診入侍時,都提調金陽澤,提調具允明,副提調洪名漢,假注書李遠,記事官金致九·柳德申,醫官方泰輿·李以楷·慶絢·金季良·鄭允說·崔觀泰·李翊臣·李長周,以次進伏訖。陽澤曰,日氣稍涼,聖體若何,而寢睡亦勝乎?上曰,今夜亦早覺矣。陽澤曰,水刺之節,亦何如?上曰,一樣矣。上進御湯劑,兩廳首醫仍診候退伏曰,脈候左右三部調均,滑體一樣矣。上曰,思陵莎草,如何?陽澤曰,自午方至巽方,自壬方至申方,多枯損處,所見甚悶矣。上曰,無欄干石乎?陽澤曰,無欗干石,古事貴矣。名漢曰,聞島中人言,則來自靈巖,故羅里堡米所載船不逢,而來到陸地,聞發船消息,年事則頗有登熟之望云矣。上曰,多幸矣。名漢曰,內侍沙汰講時承史待令乎?上曰,置之。名漢曰,守令講時,過守令者,亦爲應講乎,只未經守令者待令乎?上曰,曾經守令者,拔之。名漢曰,進士者,同爲待令乎?上曰,其亦拔之。上曰,徐判府深入矣。陽澤曰,親製祭文,字字句句有眷戀之意矣。上曰,徐判府八字,好矣,謂之盛世,則於予怪矣,謂之無事之時則可矣。命儒臣持問答入侍,他承旨徐有大隨入。命讀李壽勛疏,讀至無可稽之文,上笑曰,迂闊矣。讀至畢竟作樂之句,上曰,人事怪矣。讀至駕前軒架,上曰,鄕䦣矣,殿庭軒架則有之,駕前則無軒架矣。仍賜批答。陽澤曰,過去之事,已無可及,未來之事,豈可斷定下敎乎?上曰,卿等欲困予乎?陽澤曰,李壽勛之疏,雖粗率,復樂一事,擧國同情,豈可如是下敎乎?上曰,予聞諸昔年,以勿煩之外,無他所敎爲敎,予亦以固執二字答之外,無他事矣。有大讀濟牧狀啓,讀關東伯狀啓,上曰,其狀聞則李彦衡,有精神矣。讀湖西伯·湖南伯狀啓。上曰,藥房提調,持湯劑更爲入侍,陽澤奉進湯劑,上進御後,內局先退,儒臣進伏。秉鼎曰,臺批,以非堯·舜不陳爲敎,而堯·舜之時,豈藏樂乎?上曰,堯·舜之時無之矣。光履曰,藏樂之後,大臣·諸臣,固請而不許,頃者兩司長陳所懷,可見群情所同,五月以後,則尤無義意,當遵堯·舜用中之道,復樂焉。上曰,洪啓禧則以五月以後之說,爲非云矣。光履曰,臺疏之比喩,雖不襯着,允從則不勝幸甚矣。上曰,已過八朔,今豈許之乎?秉鼎曰,不遠而復,則我太祖在天之靈,悅豫矣。上曰,雖如此,予將守矣。命上下番儒臣及承旨·注書·上番翰林,輪讀訖。諸臣退出。
戊子八月初四日申時,上御集慶堂。儒臣持高麗儀註入侍時,校理申光履,副修撰李秉鼎,同副承旨具庠,假注書李遠,記事官金致九·柳德申,以次進伏訖。上命光履,讀目錄卷。上曰,八關會,則佛家事,除之,只讀儀註,光履讀儀註,至呼萬歲。上曰,此亦僭禮矣。秉鼎曰,爲君頌祝,豈有僭乎?光履曰,雖如下番之言,引君當道之義,自有等節矣。上曰,上番之言,是矣。上曰,見李成樑畫像,號牌垂纓,太長矣。庠曰,大明則皆書牙牌故長矣。命庠讀一月三朝會儀註。上曰,兩班之名,以東西兩班職,始之矣。諸臣對曰,然矣。上曰,聞洪啓禧之言,我國市上,亦或有漢音云矣。庠讀慶尙監司農形狀啓,上曰,比湖南勝矣。上曰,近者儒臣苟簡,徐有寧副校理,洪樂信·洪纘海修撰除授,待開門牌招察任。出傳敎諸臣退出。
上在慶熙宮。停常參·經筵。
藥房都提調金陽澤,提調具允明,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。仲秋旣報,今是幾日?惟望丹門,冞切此心,今夜夢裏,整戎衣將謁亞郊,欠伸而起,此豈孝哉,此豈孝哉?心則憧憧,氣則昏昏,心雖若此,氣何能,建功建功,何功何功?遙瞻暮雲,此心欲隕,今朝夢覺,心欲墜矣,氣何諭乎?此際蟋蟀之聲,唯聞房中,此特歐陽子秋聲賦,昏睡中官,甚於其童矣,以此心,五朔之內,軒懸鼓吹何云?小大臣工,諒予諒予。
中宮殿·惠嬪宮,藥房口傳問安。答曰,知道。
以承傳色口傳下敎曰,昨日下敎中洪碩海拔之。又下敎曰,待下敎詣閤。
洪名漢啓曰,今日開政事,命下,而吏曹判書趙明鼎未肅拜,參判金鍾正病不來,參議李海重,以試官入闕,而不爲開政,陳疏出去,事甚未安,原疏纔已退却矣,參議李海重推考警責,與判書參判,一體牌招開政,何如?傳曰,允。
嚴璘啓曰,卽者司書尹養厚,以其親病,陳疏徑出,原疏纔已捧入矣,所當直捧禁推傳旨,而此與無端徑出有異,推考警責,何如?傳曰,允。
傳于嚴璘曰,藥房入侍。
嚴璘,以弘文館言啓曰,新除授修撰洪纘海,時在全羅道高山地,經筵入番事緊,請斯速乘馹上來事,下諭。副修撰趙宗鉉,由限已過,卽爲牌招察任,何如?傳曰,允。
嚴璘,又以侍講院言啓曰,本院司書尹養厚入直矣,以親病,陳疏徑出,兼司書金鍾秀,說書權禛受由在外,兼說書未差,下番闕直,事甚未安,不得已以上番姑降入直之意,敢啓。傳曰,知道。
洪名漢啓曰,吏曹判書趙明鼎,連日違召,終不出肅,試官命下之後,亦不入來,事體誠極未安,卽爲牌招察任,何如?傳曰,允。
徐有大啓曰,都摠府郞廳來,闕內各處入直軍兵,夜巡檢云矣,敢啓。傳曰,知道。
戊子八月初五日辰時,上御集慶堂。藥房入診入侍時,都提調金陽澤,提調具允明,副提調洪名漢,假注書李遠,記事官金致九·柳德申,醫官方泰輿·李以楷·慶絢·金季良·鄭允說·崔觀泰·李翊臣·李長周,以次進伏訖。陽澤曰,日氣稍涼,聖體若何,而寢睡亦勝乎,水刺之節,亦何如?上曰,一樣矣。上曰,俄者下敎有遺漏者,建功何功之下,當入松節何輔之句矣。陽澤曰,孝思雖無窮,餘日尙多矣,夜間痰候,如何?上曰,立秋以後眩氣甚,此莫非衰矣。陽澤曰,以凡人言之,此時不可拜家廟,而聖上則寶算彌高,孝思無窮,故將欲展拜,而奉審則難矣。上曰,騎馬則雖二三日無憂矣,再昨年則猶不如今日矣。陽澤曰,其時臣以藥院隨駕,展拜時瞻仰,則使挾侍扶掖,今則步蹀諸節勝矣。陽澤曰,饌品進御時,咀嚼之節一向乎?上曰,今則似勝之。名漢曰,今日守令講試官,三銓官爲之事,命下,而吏曹判書趙明鼎,參判金鍾正,累度催促,尙不入來,事甚未安,竝推考警責,何如?上曰,依爲之。出擧條上曰,守令講,試官以下入侍。上曰,藥房提調持湯劑更爲入侍。出榻敎上曰,政事,當日爲之。出傳敎陽澤奉進湯劑,上進御後,諸臣退出。
戊子八月初五日辰時,上御集慶堂。守令殿講入侍時,行都承旨洪名漢,左承旨李性源,吏曹參議李海重,校理申光履,副修撰李秉鼎,假注書李遠·具修溫,記事官金致九·柳德申入侍,諸臣進伏訖。上曰,講生二十八乎?性源對曰,二十一人矣。上曰,三經中一冊,四書中一冊,皆從自願抽栍。以次進講時,上曰,鄭涑四書不通,洪錫基,莫重殿上,敢陳猥屑之言,殊可駭也。傳曰,今日守令講時,二人外,其工可嘉,雖二人,來頭本曹宜講,而今日此擧,非求其汰,勿論,主簿李灌,以曾經侍直,以今講觀之,讀書可尙,若此而百里何言,自可有裄,令該曹階梯之窠,卽爲調用,隨其用,親民之官,亦卽懸註錄用。出傳敎畢講後下敎出榜,而二人則拔榜,知申及吏曹參議與兩儒臣先退後,諸臣以次退出。
上在慶熙宮。停常參·經筵。
藥房都提調金陽澤,提調具允明,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣,明日入侍,宜矣。
中宮殿·惠嬪宮,藥房口傳問安。答曰,知道。
以承傳色口傳下敎曰,建功湯入之。
徐有大,以都摠府言啓曰,今日入直內三廳,武兼禁軍及軍兵等,中日習射,請出標信。答曰,知道。
李性源啓曰,戶曹判書趙雲逵,陳疏承批之後,連呈辭單,不爲行公,卽爲牌招,何如?傳曰,允。
徐有大,以兵曹言啓曰,新除授北評事李世演呈狀內,所患宿病,近復添劇,飮啖全廢,症情危惡,轉側須人,以此病勢,時月之內,萬無差復登程之望云,病旣如是,則不可强令赴任,今故改差,何如?傳曰,允。
具庠,以兵曹言啓曰,今八月初六日,東萊居鄭召史稱名女人,自興元門入來,差備門外擊錚,依例令攸司,囚禁治罪,當該守門將洪致復,依定式推考,何如?傳曰,允。
嚴璘啓曰,假注書李遠,身病猝重,勢難察任,今姑改差,何如?傳曰,允。
假注書李遠改差,代李萬軾爲之。
以承傳色口傳下敎曰,此試射,當於隆武堂爲之,以此分付,前亦進定次對,明日進定,而先行次對後,當行試射,時刻,待下敎,只入正時。
備忘記,明日武臣堂下朔試射,柳葉箭五巡·片箭一巡,試官,騎判李殷春·李柱國,入直,騎郞一·摠郞二爲之,只該房承旨入侍,侍衛置之。
上在慶熙宮。停常參·經筵。
下直,黔毛浦萬戶金福起。
藥房都提調金陽澤,提調具允明,左承旨李性源啓曰,伏未審夜間聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣,次對同爲入侍。
中宮殿·惠嬪宮,藥房口傳問安。答曰,知道。
以承傳色口傳下敎曰,開陽門,注書門也。近來其亦稽後不去云,此後申飭。
又下敎曰,頃者五軍門將校中參射人,今番拔之。
徐有大啓曰,大臣·備局堂上,依下敎來待矣。
傳于韓必壽曰,來詣只入正時。
李性源啓曰,戶曹判書趙雲逵,昨違召命,今日又不行公,度支重務委屬可慮,卽爲牌招察任,何如?傳曰,允。
司書尹養厚疏曰,伏以臣向陳至懇,未蒙恩遞,由限已過,直次且曠,離捨病母,黽勉持被,私情煎悶,寧有其極,而每每瀆撓,亦涉悚蹙,抑情在直,今已浹旬,每當闕門下鑰,心神靡定,徊徨憂迫,殆不成寐,卽接家信,母病添劇,積敗之餘,一倍凜綴,委頓床笫,促臣歸視,臣於此方寸煼灼,接住不得,玆不得不疾聲仰籲,徑出禁扃。伏乞天地父母,俯垂矜察,將臣本兼諸任,竝賜遞改,俾便救護,仍治臣擅離之罪,以存朝綱,千萬幸甚云云。踏啓字無批答。
徐有大啓曰,持試記依下敎來待矣。傳曰,待下敎,與坐直承旨,同爲入侍。
傳于徐有大曰,入侍。
副司直蔡濟恭疏曰,伏以邦慶無前,賀儀已擧,陟降垂佑,聖候勿藥,歡忭蹈舞,八域惟均,仍念臣自經僇辱以來,杜門息跡,念絶名塗,自分爲聖世棄物,聖恩愈摯,終始記存,䬶臺特除至三至四,而乃於月前昌德回鑾之目親御前殿,昭晢備至,恩數夐越,至敎以知申不入,予不還內,院隷踵接,無異臨軒之召,而區區難進之義,迷不知變,席藁金吾,終未承命,噫,爲人臣而受恩如天,豈有如臣,而畢竟負恩,亦未有如臣者,揆以邦憲,斧鉞惟輕,而邊州黜補,匪譴伊榮,曾生一望。又命還寢,臣於嶺海嚴程,得奉恩敎,北望雲天,感淚沾臆,馬首言還,重入國門,從玆以往,庶幾瞻依象魏,畢命圭竇,日昨入侍之命,忽下宣對之際,而顧臣廉防,與前無異,飭敎之下,竟闕趨承,臣分缺矣,常禮虧矣,有臣如此,生不如死。伏願亟降威罰,以勵臣工,以安私分焉,臣僇人也,旣不可以身進於殿下之前,而竝與言而廢之,則是此生,終無可以自效涓埃者,臣豈忍爲是,而況其所欲者,事係民情,不可一日少緩,則顧安敢以踪跡之危臲,職名之有無,爲曲謹小嫌之態,而不一陳之乎?惟我殿下,德合仁天,一念元元,凡係民隱,若恫在己,寰海民生,孰不曰父母孔邇,而惟其憧憧二字,誠如述編所錄,一聞民愚,過費聖念,宵肝所瘁,實不無貽損聖躬之慮,故臣子秉彝之情,以是爲懼,近年以來,凡係災荒,外而狀奏,內而筵白,委曲宛轉者多,明白直切者少,未知殿下亦果徵察於此乎,仄聞近者畿邑一守宰,至以半夜之間,蟲無去處,事涉奇異等語,張皇論報,至達上聽,以臣觀之,事未必奇異,其所遣辭,恐涉奇異,此豈聖民之所宜尙者?北路凶荒,道臣連續狀聞,大僚亦已陳白,臣不必更煩,而第百聞不如一見,臣之所言,卽所目擊,玆依宋臣鄭俠例,以文圖替,惟殿下,試垂崇聽焉。臣於六月望間,踰鐵嶺北以路界,所過諸縣,田疇盡坼,粟莖短短,已無有秋之望,而民人輩皆言,自四月初一經浥塵以後,三朔之內,未見雨澤,臣固已爲北民憂之,行到北靑府,祗奉寢補之敎,留數日復路則毒蟲,以其間熾發,漫山蔽野,至遍行路,人馬所躙,惡臭盈鼻,食粟而盡,傍及於黍,食黍而盡,傍及於豆菽,甚至於無可食,則迤食莎葉。嗚呼,古之害苗之蟲,不過曰蟊賊,螟則食心,螣則食葉,蟊則食根,賊則食節,其所爲害,只居其一,而今之爲蟲,以一蟲而兼蟊賊·螟螣,根葉心節,俱無所擇。蓋自北靑至安邊,六百餘里之間,少有靑色者,只咸興·德源府治之傍,水田若干頃而已,其餘則高而山田,低而平疇,赤地茫然,未見有可熟之穀,此蓋據臣所目擊而言,而若其深北之不在此數者,推之以道路所傳,蓋與之無甚異同矣。北路昨歲失稔,民生之菜色,尙今未蘇,以其著於外者言之,驛人飢乏,不能續勸馬之聲,嶺峙輿卒,往往有不能作氣,十步一顚,此已可哀之甚,今又重之以無前災荒,列郡民人,已多流散,雖未及流散,率皆有欲不謀夕之意,田畝之間,啜泣相連,適聞臣行過去,十百爲群,在在遮馬,攢手以祝曰,只願歸奏吾王,活我億萬之命,其形絶慘,其言絶悲,臣於馬上,掩淚溫諭,使之安頓舊居,以俟朝家德意而已,臣固知道臣之待秋巡覆審,可以從實狀請,期盡懷保之策,而但念如是之際,寒事日迫,風勢日高,朝家雖有轉粟之意,其勢似不及周旋,而百萬生靈,已索之枯魚肆矣。朱子曰,天下之事,最爲當急而不可緩者,卽荒政,臣愚死罪,竊望殿下,亟降溫綸,使道臣,頒示一路,俾知殿下之意決不使一夫,有顚仆溝壑之患,亦願急飭廟堂,講究蠲恤拯濟之策,無失事幾,使豐沛舊民,得蒙再生之澤焉。北關緩急之用,朝家專靠交濟穀物,而民人輩,或言交濟所儲爲監色幻弄,在庫無多,廟堂,若按其虛簿,以此爲賑民之劃,則民無以得生,此則不過道聽,其言之虛實眞妄,臣未的知,而亦不可使廟堂不知,玆敢竝陳焉,臣無任戰恐屛營之地云云。答曰,省疏具悉。噫噫,暮年一心,追先爲民,今歲過半,此心冞切,而近日爲民,夙宵憧憧,今覽卿章,苦恫在己,可謂歇後語也。北關景象,若在眼前,噫,今年年事,其旱其蟲,其幾遍諸道,嗟我元元,何以賴活?吁嗟,禾穀,將無遺矣,思之及此,何耐何耐?頃者何不吮予肌之敎,豈予之心,卽仰體昔年何惜之敎矣,頃聞領相,聞卿傳言所奏,此心已動矣,今覽卿章,北民景象,其若親覩,況今年何年,而此道何道,聞此豈忍尋常稟處?當召三公及句管堂上下詢,往事撕捱,予則曰過矣,今者復召,不過知申,況身帶內局,一猶過矣,況再乎?且以此亦有下周者,卿須卽爲膺命同入焉。
戊子八月初七日未時,上御隆武堂。武臣堂下朔試射入侍時,右副承旨徐有大,假注書具修溫,記事官金致九·柳德申,兵曹判書韓光會,副護軍李殷春·李柱國,兵曹佐郞韓錫大,都摠都事洪和輔·許入侍,諸臣進伏訖,光會以下皆四拜。上曰,呼宣傳官,宰樞執鼓,除尺量,貫五邊三,而一隊六員呼名,頃日軍門試射人皆還出去,宣傳官皆帽帶入射,每三巡後拾箭,邊中貫中皆知入,初巡平衡箭輕重,其後置之,柳葉箭二巡後,上曰,日已暮矣,片箭待令,頃者射幾巡乎?光會對曰,柳葉箭一巡·片箭一巡矣。上曰,貫革退立於片箭之基,宰樞執鼓,除尺量,貫十五邊七而射一巡,試記修整後承旨持而入侍事。出榻敎諸臣以次退出。
戊子八月初七日初更四點,上御集慶堂。坐直承旨入侍時,右副承旨徐有大,同副承旨具庠,假注書具修溫,記事官金致九·柳德申入侍,諸臣進伏訖。上命有大讀試記。上曰,貫三中者,一巡所中乎?對曰,二巡所中矣。上曰,片箭二中,亦二巡所中乎?對曰,然矣。傳曰,講與射非求汰,意在勸奬於講,旣不前期而其猶若此,此已料表,而至於武臣堂下朔試射,可謂於渠最悶者,故曾前雖騎判定期者多,其亦罕有,故雖名武,懶射特甚,心常慨然,其或親臨,意蓋此也,而然定其五巡者,非求汰之意可見,今日開場最晩,故初定五巡,竝與片箭而只取三巡,而頃者有飭勵之敎,二巡無異一巡,而非徒成樣,三中二中者多,以分數計之,過五分者亦有,其涉可嘉,不過數巡而已,比諸五巡懸異,分數與否何計?今番一竝分揀,此後以此樣,另加熟習,追射一款,亦勿論。出傳敎有大先退。上謂庠曰,承旨不讀漢學乎?對曰,三十登科,故不讀矣。上命庠讀蔡濟恭疏。上曰,果川倅蟲無去處之報狀,誠怪矣,果川倅誰也。對曰,申光健也。上曰,此疏下於備局,可也。北道句管堂上誰也?對曰,趙曮也。上曰,儒臣入番者誰也?對曰,申光履·洪樂信也。下番儒臣洪樂信入侍事。出榻敎賤臣承命趨出,與樂信偕入。上曰,儒臣見濟恭疏果川蟲災句語。對曰,見之矣。上曰,開陽門,持標信留門後,持三馬牌入來,賤臣承命趨出,奉標信留門後,持三馬牌而趨進。上曰,御史卽今渡江,明日內必爲果川往還也。御史出去後閉門。上曰,此疏次對罷後入乎?庠對曰,然矣。傳曰,待開門,三公·北道句管堂上入侍。出傳敎傳曰,知申批下,待城門開牌招,闕門開後,其令入謝焉。出傳敎傳曰,昔年盛時,紀綱立禁令行,以一事言之,昔年禁其笠帽之低,禁其角帽,今則雖無此,其不駭眼,其時初禁,故蒙裳之下無此物,各自不便,其代以行筐覆之而蒙裳,此雖一事,禁令之下若此,此昔日仰聞于慈聖,此以所覩下敎者也。頃年三臺僧頭,因金奉朝賀所奏禁之,尙有已涉,慨然,近者巧風日盛,昨歲之所未見者,今年亦有,甚至於扇之錫粧,翰林扇·魚頭扇,昔則角粧,今則其皆錫粧,曾聞中朝爲其錢,禁銅錫器,尙今遵行云,器猶若此,況一時爲什物用錫乎?雖欲巧,反不若角粧,況爲便執?昔之翰林扇頭今皆無隅,欲取其便,以錫粧焉。袖中傷其衣,執之若銲焉,予則曰,若此不已,來頭僧頭扇,其亦粧錫矣,其習漸長,則豈不玉粧乎?此正箕聖之言也,物雖微,可惡者其巧,亦時體也,昔之翰林扇,近世之人,何能知?古昔則以全竹付邊,今則雖翰林扇,亦以角帖連,甚至於華竹付邊,此亦侈風之一端也,與戴竹筐之事觀之,此等浮文,豈不抑乎?莫云一巧何傷,究其本,亦吾民之膏血也。此後三臺扇與常扇之連角付竹者,昔角粧而今錫粧者,一體禁焉,若此,匠手之功可省,巧奢之弊可禁,萬云微物焉,今予之敎,卽遵古之意也。出擧條庠曰,頃年臣往見北道,則北評事雖若不緊,而彼人,多畏憚評事云矣。上曰,李潭下去時,能使彼人,大有所畏矣。庠曰,監市御史兼北評事,而下往監市時爲御史,其後爲評事,則可除廚傳兩次迎送之弊矣。上曰,將下詢大臣處之矣,三·甲異於他邑耶?對曰,咫尺之地,風氣大相不同矣。上曰,六鎭好云乎?對曰,曠漠之野矣。上曰,北道多黃由紙乎?對曰,臣適見擣紙之狀,則其工夫甚難,正所謂粒粒皆辛苦也。上曰,戴筐蒙裳者,古亦有之,今則戴筐者多耶,蒙裳者多耶?對曰,蒙裳者多矣。上曰,軟巾襴衫,愈於古之服色乎?對曰,然矣。上曰,我東尙靑而服色,皆好矣。夜已三更五點矣,諸臣以次退出。
上在慶熙宮。停常參·經筵。
藥房都提調金陽澤,提調具允明,副提調蔡濟恭啓曰,伏未審夜間聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣,竝入侍。
中宮殿·惠嬪宮,藥房口傳問安。答曰,知道。
李性源啓曰,右承旨嚴璘,今日不爲仕進,卽爲牌招,何如?傳曰,允。
李性源又啓曰,戶曹判書趙雲逵連違召命,尙不行公,度支重任,不可久曠,卽爲牌招察任,何如?傳曰,允。
具庠啓曰,領議政金致仁,左議政韓翼謩,右議政李昌誼,北道句管堂上趙曮,依下敎來待矣。傳于具庠曰,前北伯同爲入侍。
假注書李萬軾服制,代尹在醇爲之。
以承傳色口傳下敎曰,李致中牌招,使之來待,勿出朝報。
又下敎曰,十二日十三日,當爲香祗迎,儀注置之。
又下敎曰,前北伯·有司堂上入侍事,分付,以果川縣監報狀,畿伯農形狀聞及北伯前後農形狀聞,皆持入,而南北關交濟穀文書,必有持來,備局者竝持而入侍。
傳于具庠曰,今年北道誕日冬至物膳,置之。
具庠,以奉常寺言啓曰,東籍親耕田所種皮稷打作,則所出爲三石之意,敢啓。傳曰,知道。
以承傳色口傳下敎曰,童蒙敎官,率童蒙,使之來待。
又下敎曰,御史入來,使之卽爲入侍,今旣入秋,陞補爲幾,抄問于太學,入侍時以奏。
傳于具庠曰,童蒙有入來者,卽率入侍。
吏曹口傳政事,以洪益喆爲果川縣監。
戊子八月初八日辰時,上御集慶堂。藥房入診,三大臣·北道句管堂上,同爲入侍時,都提調金陽澤,提調具允明,副提調蔡濟恭,領議政金致仁,左議政韓翼謩,右議政李昌誼,右尹閔百興,有司堂上金時默,前北伯金器大,句管堂上趙曮,假注書具修溫,記事官金致九·柳德申,醫官方泰輿·李以楷·鄭允說·吳道炯·金季良·李長周入侍,諸臣進伏訖。上進御湯劑後,泰輿進前診候。退伏奏曰,左右三部滑體如前,而脾胃脈度一樣矣。以楷等,皆如泰輿所奏。藥房提調持湯劑,更爲入侍事。出榻敎上曰,飮食則近來稍能知味,而東風之餘,日氣甚不好矣。上曰,砂糖性味淸淸矣。上曰,半夜間蟲無去處之言,誠麥浪矣,果川倅,上番之兄耶?致仁對曰,然矣。上曰,以北關事悶矣,吾民必欲告於主上云否。濟恭對曰,北道畓小田多,以田爲主,而臣六月十五,過安过,其時似或免凶矣,意外蟲災大熾,遍田所食之蟲,盈疇塡畔,其景象,慘不忍見矣。傳曰,頃者相臣所奏,不無心動,一則領相所奏中北關最甚事也,一則右相所奏中豫飭安頓事也。昨覽宰臣之章,令承宣讀奏,嗚呼,此年何年,此道何道?先旱後蟲,民事岡涯,聽至歸奏予之句語,不覺聞隨涕沾,噫,初者之旱,已由否德,末梢之蟲,何異予召。予有德焉,旱豈至也,予有德焉,蟲何生乎?一則予,二則予,民若是求活,而予若泛忽,一則負蒼蒼,二則負陟降,特召三公·備堂,下詢來頭,欲濟元元,捨南北交濟倉而何?傳曰,豫則立,備豫之道卽此,故特遣御史,抽栍樀奸于三本倉與海倉,往來之道,宣諭予意,德雖涼氣雖衰,吁嗟,北關之民,其當竭心濟活,若不先諭,爾等,其或流散他鄕,欲濟何濟?嗚呼,雖衰,爲民之心不衰,聽其章,若聞爾聲,顧北關,若恫在己,爾等囑備堂而求活,聞此敎爾心若見,莫云千里,遙灑其涕,代以旱雨,吁嗟,北民,少諒其君之心,安居以待,守土之臣,若或不體,予當嚴處,予雖衰矣,此心豈衰?誠之所到,金石可透,道臣豈忍負予,予何忍負民?亦莫云其諭心隨此諭,呼寫及此,臥席涕沾,決不負爾等,諒予諒予。出傳敎致仁曰,北關災荒,若是孔酷,毋論巨細,凡係爲害於民邑者,尤宜亟加省減,每年監市御史差遣,蓋出於嚴邊禁戢殊俗之意,而行之旣久,已成規式,今則雖無御史,亦可按例遵行,而廚傳往來,貽弊不貲云,如此之年,不必別爲下送,本道評事,令該曹另擇差送,待監市,臨時仍以爲御史,使之暫往監市,竣事後還爲減下御史之號,則事甚便好,故敢達矣。上曰,依爲之。出擧條致仁曰,咫尺備堂班行,有私酬酢之語,其在筵體,殊涉未安,諸備堂,竝推考,何如?上曰,依爲之。出擧條傳曰,副校理李致中,爲北民爲慰諭御史,三本倉海倉中,仍令抽栍摘奸,其使當日辭朝。出傳敎上再進湯劑。上曰,其蟲異於螟螣乎?濟恭對曰,如蟻之散亂無數,而其臭雖在馬上,亦掩鼻而過,與螟螣異焉,而先人於粟田,盡食無餘矣。上曰,海西亦然否?致仁對曰,北道尤甚,海西其次,關東又其次,嶺南又其次也。濟恭曰,咸興少愈,而尤食火粟矣,以臣所見,秋冬生活誠難矣。上曰,具庠亦言之,北道本無他穀移入之處,民何以生乎?致仁曰,今聞嶺伯禁貿穀,故不得貰賣云,大賈外小賈別無害矣。上曰,交濟倉,何如?濟恭對曰,上來時聞之,則一空云矣,窮民欲使臣上京,告于主上,其景像目擊,則實愍然矣。上曰,前北伯來時亦然乎?器大對曰,前年亦然,再昨年尤甚矣,小臣待罪北道時,踰安邊則民皆以生活爲言矣,今年若非蟲災,則可以少愈,而以蟲災尤爲慘凶,甚於前年矣。上曰,慘矣,思今可救之道,何以則好耶?致仁對曰,臣等,以濟民之道,雖在外思之,實爲難處矣,道臣必狀聞,待其狀聞,徐徐救濟之外,無他策矣。上曰,窮民或有冬前資生之道乎?濟恭對曰,以臣所見,冬前亦難支撑矣。致仁曰,民欲免捧還穀矣。上曰,前北伯達之。器大對曰,稍實之民則捧還,將死之民則停還,待道臣巡審狀聞後,詳量處置,似好矣。曮曰,待其狀聞,朝家適中慰諭,好矣。上曰,俄書傳敎,先爲下送,爲民憂慮,藥則止之,藥房諸臣,先爲退出。時默曰,前道臣之言,好矣。百興曰,大體無論豐凶,民習亦詐,察其吏民之巧詐與否,的定停捧,似好矣。昌誼曰,兩臣之言,皆是矣。上曰,察其貧富而善爲之,好矣。上曰,果川御史今日入來乎?致仁對曰,今日似入來矣。上曰,李致中爲人,最可愛也。昌誼曰,能綜核事務矣。上曰,北關之民,必信此傳敎矣。昌誼曰,今此御史與道臣相議狀聞,則自朝家,當有處分,而御史與道臣有異,若有所見,先爲狀聞,亦好矣。翼謩曰,敢望復樂。致仁曰,一年藏樂,古豈有之?上曰,予有所守,此等說,不欲聞焉。昌誼曰,臣等,必承殿下復樂之敎,然後可以退出也。上飮涕嗚咽曰,卿等忘之,以南北關民事,予方勞心焦思焉,念何及於復樂也?卿等退去焉。諸臣以次退出。
戊子八月初八日申時,上御集慶堂。童蒙敎官,率童蒙入侍時,童蒙敎官宋繼相·沈念祖·成雲柱,同副承旨具庠,假注書尹在醇,記事官金致九·柳德申,進伏訖。上曰,承旨嚴璘許遞,其代,前府使朴弼逵除授,牌招入直,房順房。出傳敎童蒙,各誦其讀小學,進文義。上曰,童蒙安龜彬·權夢喜純通,紙二卷·筆三枝·墨二笏,徐希文·金性源通,紙一卷·筆二枝·墨一笏賜給。出傳敎敎官,率童蒙先退。庠曰,御史似入來矣。上曰,注書出去,御史入侍,賤臣在醇趨而出。上曰,注書誰也?庠曰,尹在醇而尹勤之子也。上曰,曾經翰林尹勤乎?庠曰,然矣。果川御史洪樂信進伏,上曰,御史讀書啓。讀畢,上曰,往果川,何以爲之耶?樂信曰,坐店舍問農形,次問蟲災,店人所答,果一夜間盡無云,而又往村舍一處而問之,則所答如出一口矣。上曰,蟲之所災穀,見之否,好食粟乎菽乎?樂信曰,莖長者矣。上曰,燕與雀吞而無之乎?樂信曰,盡非燕雀之所吞者,燕雀食其餘矣。上曰,注書出去,持畿營狀啓·果川報狀以來。賤臣在醇復命。上曰,狀啓承旨讀之。報狀御史讀之,讀至半夜之間蟲無去處,上曰,此則面任之所報,而道臣撤報狀矣,無則無之,而不浮夸則好矣。庠曰,數日之內云云,則都無弊矣。上曰,不省文字矣。上曰,有昔宋李沆之言,予雖否德,豈待其奏而動心,亦豈鶡雀稱鳳鳥而心滿乎?今日北關,下諭時,欲諭未果,恒云曰以穴農非大歉云,此則予嘗非之,通八道有秋,吾民果庶幾,而雖一郡有歉,此吾民之赤子也,豈忍恝視,此正有庳之民何辜也?所謂穴農中登熟處,於渠之心雖紓,不登熟處,其心若何?爲其君,視宜同也,而所謂穴農,恒切憫焉,譬喩則有二子,而一人富一人貧,爲親之心,若何?正若此矣。果川縣監報狀,予亦殊常,而究其心,因特諭而若此,不無觀過知心,故不爲提論,予豈忍甘諂諛默默乎?予雖衰也,此則決不可,然直言嘉奬則不可,依前泯默,故曉漏不撤,命入直儒臣往視,意蓋深矣,雖然未經事,謂何如?旣許探而,書啓簡精,予庸嘉之,人君擧措,豈可碌碌?旣若此之後,一夜猶過,半夜之間,蟲無去處云者,觀其跡,爲人君,飭乎奬乎?以報狀觀之,則亦非守令之誇張,卽面任之報,而此與日就月將無異,面任此報,其令之所召,予之汎忽,亦非裕昆之道,以誠心下敎,面任之報,其已過矣,爲守令者,何不抑而直謄以報乎?不治不問則已,旣問之後,何不治也?果川縣監申光健,特施不敍之典,御史其雖嘉尙,若此結語之間,其宜淸飭,而只聞本事,雖由於未經事致,豈無其飭?從重推考,更覽狀聞結語,非予所望於耆舊畿伯者,亦豈無飭?越廩一等,以示予暮年抑浮之意。出傳敎上曰,此時守令,豈可曠官?果川縣監代,以不爲署經者,口傳擇差,其令明朝辭朝。出傳敎樂信先退。庠曰,殿下旣送御史,則當信御史之言,而御史之所探來者,果以申光健爲瞞報,則詐不以實,罷職不敍之典,固所甘心,御史書啓與果川報狀,別無大段參差,不過一日一夜小遲速之分而已,則以此爲瞞報而罪守令,無或有欠於聖人不避嫌之道乎?上曰,守令推考則輕矣。庠曰,律名則非臣所可知也。上曰,然則洪樂信解見任,改以從重推考。上曰,北道御史只到明川·吉州,則明·吉以北,不無向隅之歎矣,北道向管堂上誰也?庠曰,趙曮。上曰,明日內局入侍,三公·北道句管堂上,同爲入侍。出榻敎庠曰,朴弼逵尙未敍用矣。上曰,前府使朴弼逵,承旨除授,傳敎中敍用二字添書。出榻敎諸臣退出。
上在慶熙宮。停常參·經筵。
藥房都提調臣金陽澤,提調臣具允明,右承旨臣韓必壽啓曰,伏未審夜間聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
傳于徐有大曰,守令中有在京者,入侍。
以承傳色口傳下敎曰,江原道句管堂上,持本道農形狀聞與北道農形狀聞入侍,果川縣監謝恩後入侍。
又下敎曰,御史同爲入侍,承旨持三馬牌入侍。
又下敎曰,同爲入侍。
徐有大,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
李性源啓曰,戶曹判書趙雲逵,連違召命,尙不行公,度支重任,不宜久曠,卽爲牌招察任,何如?傳曰,允。
具庠啓曰,憲府連日監察茶時,諫院闕啓,事甚未安,除在外外,未肅拜不爲行公人員,竝卽牌招,何如?傳曰,允。
徐有大,以內醫院官員,以都提調·提調意啓曰,副提調蔡濟恭,昨日出肅之後,今日問安,不爲入來,事體極爲未安,卽爲牌招,以爲備員入侍之地,何如?傳曰,允。
以備忘記,傳于朴弼逵曰,靜而思之,人君之令,信於若時,果川之蟲,果半夜消乎?雨霧而然乎?御史書奏之中,其有意思,此予嘉之者,其若下敎末梢句語,其何果盡意乎?此予聞知者,半夜之說,其雖面報,予則曰承令之者然也,守令之報,雖因悶予心,奚特巽也?況道臣結辭,有甚於此,其欠李沆意,望八暮年,以今之氣,豈爲彌縫之政?儒臣金致恭,特除果川御史,入侍聽下敎,噫,儒臣其誰?卽金判府事子也,請禁三臺者也,亦幾年君臣同志者也,予方更思,則燕雀雨露也以相之,子聞此敎,欲默豈默?
徐有大,以弘文館言啓曰,本館上番闕直,事甚未安,修撰洪樂信,卽爲牌招,姑陞入直,何如?傳曰,允。
又以弘文館言啓曰,本館上番闕直,事甚未安,校理申光履,副校理徐有寧,竝卽牌招,以爲推移入直之地,何如?傳曰,允。
又以吏曹言啓曰,今此宗廟·永寧殿告祭大祝,前修撰洪檢·徐浩修·李命彬塡差,而時無職名,令該曹口傳付軍職,何如?傳曰,允。
兵曹口傳政事,副司果洪檢·徐浩修·李命彬。
具庠,以吏曹言啓曰,新除授章陵參奉李喬年,除拜後過限未肅拜,依例改差,何如?傳曰,允。
又以兵曹言啓曰,本曹正郞尹正烈,身病沈重,累度呈狀乞遞,宿衛之任,不可久曠,今姑改差,何如?傳曰,允。
以吏曹參議李海重牌不進罷職傳旨,傳于徐有大曰,推考傳旨捧入。
以承傳色口傳下敎曰,特敎之下,豈如是乎?今日政事,必爲乃已,政官牌去來勿稟,卽爲牌招開政。
傳于具庠曰,儒臣持警世問答入侍。
有政。吏批,判書趙明鼎進,參判金鍾正病,參議李海重式暇,右副承旨具庠進,吏批啓曰,今日政廳,考見全羅道褒貶啓本,則興陽縣監吳載衡,以衙坐,雖勤海貿,宜察爲目,勤無可者之實,貿有不察之失,則宜置下考,而置諸中考,殊無嚴明殿最之意,吳載衡,依例罷黜,何如?傳曰,允。又啓曰,今日政廳,考見典設司褒貶啓本,則別檢蔡命千,以三十朔窠,兩次居中,依例改差,何如?傳曰,允。以金敍九爲持平,李祉承爲正言,李潭爲副提學,李養遂爲副修撰,李商岳爲文學,洪景顔爲司書,宋志淵爲兼弼善,鄭弘淳爲右參贊,金光遇爲兵曹佐郞,洪相聖爲兵曹正郞,崔重璡爲軍資主簿,洪忠海爲司僕主簿,申光蘊爲廣興主簿,許溵·金守儉爲引儀,李普徽爲假監役,沈觀之爲副校理,朴師崙爲修撰,朴左源爲章陵參奉,柳潗爲旌義縣監,洪檍爲執義,閔鍾烈爲校理,嚴璘爲大司諫,鄭存謙爲兵曹參判,趙爲刑曹參議,兼漢學敎授二單洪樂信·閔鍾烈,學正單柳楦,校書博士單宋德鼎,淑陵參奉單崔汝顯,兪彦悌爲惠陵參奉,純陵參奉二單韓宗達·朱宅夏,義陵參奉單朱重洙,慶基殿參奉李齊鵬,恭陵參奉具宗燁相換。
兵批,判書韓光會進,參判鄭存謙未肅拜,參議李宜老入直,參知趙台祥式暇,同副承旨朴弼逵進,以密春君焌爲都摠管,權伋爲兼司僕將,申潚爲五衛將,李普祥爲曹司衛將,李晟爲忠壯衛將,林世茂爲大興中軍,李潤禧爲訓鍊副正,申大億爲訓鍊主簿,李命彬爲北評事,韓師浹爲同知,李守鎭爲司禦,副護軍趙德常·禹宗績·曺德輝,副司直鄭弘淳·洪名漢·安·李瀰·嚴璘·徐有寧·洪景信·蔡濟恭,副司果洪錀·尹養厚·安聖彬·趙德洙,同知單李晉沃,僉知單金晟,朴道元爲長山別將。
朴弼逵,以弘文館言啓曰,本館上番闕直,事甚未安,今日政新除授玉堂,待下批,仍卽牌招,以爲推移入直之地,何如?傳曰,允。
又以侍講院言啓曰,本院連日姑降入直,事甚未安,今日政新除授,待下批,牌招推移入直,何如?傳曰,允。
傳于具庠曰,京畿監司金華鎭,解由勿拘。
具庠,以兵曹言啓曰,今八月初九日安山居幼學崔魯稱名人,自興化門入來,差備門外擊錚,依例令該司囚禁科治,當該守門將朴載謙,依定式推考,何如?傳曰,允。
副校理徐有寧疏曰,伏以臣之顓愚蒙陋,最居人下,濫蒙洪造,歷敡淸顯,每自循省,只切惶恧,至於經幄論思之任,尤非臣所可玷冒者,雖以臣愚迷,自知則明,向者一出,只緣荐違之懼旣深,一觀之誠且切,不得不爲一謝恩命,少伸義分之計,而廉隅之放倒,處義之章皇,至今追思,愧汗浹背。不意日前特授,又降於違逋譴免之餘,除旨纔出,召牌踵臨,惶感冞極,迫阨轉甚,又不得不冒沒祗肅,以爲先謝後辭之圖矣。仍竊伏念臣學識謏淺,不足以備顧問,志氣巽軟,不足以補闕失,持被瀛閣,挾冊文陛,直不過備員而已,曾不能以一言一事,少效職責,辜負之罪,尸素之譏,固當自訟之不暇,其不宜憑恃寵靈,再辱名器,枉作淸朝之羞也,較然明甚。且臣目下情私,實有萬萬懇迫者,臣之所生父年迫七耋,素抱奇疾,適當換節,宿疾復發,痰癖風痺,一時竝劇,又自數昨以來,添得外感,廢飮啖而氣息如縷,貼床席而轉側須人,多試藥餌,有加無減。臣方左右扶將,日夜焦灼,實無蹔時離捨之勢,至於就直供仕,非所可論,玆敢略控至懇,仰瀆崇聽。伏乞聖慈,天地父母,俯垂鑑憐,亟遞臣所帶職名,俾得以安意救護,仍命選部,勿復注擬,使華貫無忝,微分粗安,不勝幸甚。踏啓字。
戊子八月初九日辰時,上御集慶堂。藥房入診,三大臣·北道句管堂上,同爲入侍時,都提調金陽澤,提調具允明,右承旨韓必壽,領議政金致仁,左議政韓翼謩,右議政李昌誼,判尹李景祜,句管堂上趙曮,假注書具修溫,記事官金致九·柳德申,御史金致恭,醫官方泰輿·李以楷·鄭允說·吳道炯·金季良·李長周入侍,諸臣進伏訖。陽澤曰,聖體若何?上曰,一樣矣。上進御湯劑。上曰,前日則如飮冷水,而今則差勝矣,望日,當展謁於太廟矣。致仁曰,臣等已奏,何如是固執乎?上飮泣嗚咽。致仁曰,如此寶算,不必爲太廟展謁,豈可如是過用慮也?只謁昌德宮亦難矣,況太廟乎?上曰,予之道理,豈可如是乎?翼謩曰,前已陳達,殿下何如是過用心也?陽澤曰,以閭閻老人言之,六十七十則不能行禮矣。上曰,前則自內展拜,今則不得如意,爲之痛矣,仍飮泣嗚咽。致仁曰,今則異於前矣。上曰,每念丁丑事,必飮涕焉。致仁曰,左右扶將,暫爲行禮於昌德宮,而還御則好矣。泰輿進前診候,退伏奏曰,左右三部滑體如前,而脾胃脈度一樣矣。上曰,其亦怪矣,脈豈日日如一乎?致仁曰,每如一則豈不祝手乎?陽澤曰,醫官輩渠何敢欺罔以奏乎?以楷等,皆如泰輿所奏,提調先爲退出。致仁曰,以復樂事敢請焉。上曰,非以復樂事請卿等,而卿等,何如是困予乎?上曰,果川御史書啓,何如?致仁對曰,書啓無異於狀聞也。上曰,其中有意存焉,半夜蟲無去處之說,極怪矣。洪樂信,於此少有意焉,推考,可也。致仁曰,推考似或過矣,但以探其蟲之有無爲敎,豈可論罪乎?上曰,謂之諂諛其君,則予不忍聽焉。致仁對曰,大體下敎誠好,而都是面任·守令,不能善用文字之致也。上曰,若使臺臣言之,則面任微賤,而道臣·守令則體重,必爲論啓矣。致仁對曰,似然,而實狀則都是不察文字之致也。上曰,凡事貴乎無隱詳覈,然後可止,白首暮年,豈可汎忽也?御史必爲刑推面任,然後可止也。翼謩曰,面任輩以蟲之盡食田穀,晝夜沓沓,不能安接矣,十七雨後,往見田野,則果若盡無,故不勝驚喜,以無去處爲言,豈可謂之諂諛乎?上起坐叩扇曰,以予爲諂乎?致仁曰,面任所報,出於欣幸,而決非諂諛之言也。上曰,問于面任曰,以汝意思爲此言乎,㤼於守令之威而如是乎?以此刑推得情,可也。致仁曰,文字間暫過用句語,不大段之事,豈可如是過爲刑推乎?上曰,然則止刑推而杖問曰,汝見之而爲此言乎,不見之而爲此言乎,㤼守令之威而然乎?如是問目,可也。致恭對曰,直往官家而問之乎?上曰,然矣。翼謩曰,致恭履歷甚多矣。上曰,然乎?昌誼曰,以半夜之說,罪其浮虛,則聖敎誠是,而或恐此後,愚氓畏此,而雖某事,不敢直告也。致仁曰,罪其官長,似好矣。上曰,瞞告者,予欲知之,聞此敎而不感動者,非臣子也,望八其君之言,豈無感動者乎?致仁曰,畿伯似有所失也,面任,若瞞告守令,而守令仍此報狀於道臣,則道臣,豈不曉其委折,而直以此狀聞乎?雖然實非朝廷之大事也。上高聲曰,何謂其然乎?致仁曰,若遠面則今日內,似難回還矣。上曰,此則必近矣。上曰,北關事悶矣。致仁曰,臣等亦以此憂慮矣。陽澤曰,都承旨蔡濟恭,今日不爲仕進,更卽牌招,何如?致仁曰,昨以北關事來待,而今則不來云矣。上曰,其人有所執乎?致仁曰,昨已出仕,更何有所執也?藥房提調持湯劑,更爲入侍事。出榻敎上再進湯劑。上曰,朴弼逵爲人可奇矣,承旨有闕代除授。上曰,朴弼逵,承旨好爲之矣,必大好矣,其年亦多乎?致仁對曰,五十五矣,弼逵之至親,亦多蔭官,而皆廉簡矣。上曰,笑矣。具庠之知安陰事也,此人,非但用於䬶臺者也。洪領相,大贊具庠,而洪啓禧亦大贊矣。傳曰,都承旨蔡濟恭,今日不爲仕進云,分義所在,其涉過矣,此後牌去來不奏,嚴飭入侍。出傳敎傳曰,靜夜思之,南關與明·吉等邑慰諭,意雖在矣,同是豐沛之道,而其餘北關與三·甲之民,御史莫見而來,民豈無向隅之歎,予心亦不缺然乎?令御史一體往見,年事雖不至南關,廈氈蔀屋,便若霄壤,吁嗟遐民,雖有民隱,其何訴乎?御史一體見來,然後雖臥攝之中,若見其民,以此宣諭於北關與三·甲,今年農事,若何?亦爲慰問以來事,令政院卽爲下諭于御史。出傳敎詣臺臺臣入侍事及在京守令入侍事。出榻敎掌令鄭彦暹,獻納鄭煥猷,坡州牧使李昌運,安東府使金華鎭,楊根郡守尹光裕,果川縣監洪益喆追後入侍。彦暹曰,請還寢東呂·址淳等還配之命,更令王府,嚴鞫得情。上曰,勿煩。出擧條彦暹曰,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。出擧條彦暹又曰,請還寢定配罪人金柱泰減等之命。上曰,其勿復煩。出擧條彦暹所懷,今此藏樂之命,亶出於我聖上追慕之至意,而考之經傳,旣無可據,稽之國典,亦無其例,臣謂復樂一節,斷不可已也。上曰,難矣。出擧條煥猷曰,請還寢鍾城府爲奴罪人天大的處之命,依律處斷。上曰,勿煩。出擧條煥猷所懷,今此藏樂之命,實是無於禮之禮,雖以殿下追遠之誠,有此義起之擧,而此是三代聖王所未有之事,殿下聖學高明,豈不知其過於禮意乎?禮樂不可斯須去,而大廷之撤懸,今已八箇月矣。前後諸臣之力請復樂,實採擧國之群情,而天聽猶靳,須欠大聖人執中之義。伏願亟回聖思,還收前命,以光聖德,以慰輿情焉。上曰,旣諭憲臣一難字而已。出擧條益喆進伏,上曰,汝亦聞果川蟲災乎?對曰,未及見官隷,故姑未知蟲之有無矣。上曰,除七事先退。昌運進伏,上曰,晩種禾穀,何時可食乎?對曰,九月旬望間可食,而臣遍觀境內,則枯田蟲災尤甚矣。上笑曰,此乃半夜無去處之蟲乎?對曰,臣躬往見之,則皆入石底與草間,而今果無矣。上曰,先退。華鎭進伏,上曰,卿來矣,安東如何?對曰,農事不調矣。上曰,蟲災如何?對曰,今則止息矣。上曰,先退。光裕進伏,上曰,楊根亦有蟲災否?對曰,果有蟲災,而狀如無毛松蟲,入於粟田,盡食其穗,而又食其葉,雨後忽然若盡無,故蟲無去處之說,出於果川矣。上笑曰,爾言是矣,聲音,髣髴厥父而最好,將來必大貴矣。昌誼曰,能善文,人皆稱登科之才士也。上曰,登科自有其時,早亦時也,晩亦時也,光裕分數甚分明矣。昌誼曰,曾前入侍時,殿下大褒矣。光裕先退。傳曰,開政若是遲滯,薇垣長,今遞已久,其代,府使金華鎭除授,今者此敎,卽悶其曠官之意,其代,令該曹卽爲口傳擇差,明朝辭朝,內局診筵時,同爲入侍。出傳敎上曰,華鎭眷率來乎?其人最精明矣。致仁對曰,然矣。翼謩曰,旌義縣監題目,固是下考,而不書中下,請下考施行,何如?傳曰,旌義縣監,以殿最題目觀之,則是下等,而不書題目,故尙今非中非下,當該道臣推考,下考施行。出傳敎傳曰,望八暮年,朝鮮其無開政之日乎?吏判撕捱,其無義意,以諫臣無前例鄕闇之言,隨官撕捱,豈有是理?官職一也,而他職皆入侍,其於冢宰,若是撕捱,正所謂無義者也,吏判趙明鼎,從重推考。以大臣所奏觀之,耽羅新迎之民久滯,亦涉可矜,與頃者有異,旣有長官殿最之窠,宜循舊例,參議只推,三堂一體牌招,今日必也開政。出傳敎致仁曰,頃日兩銓官入侍開政時,因承宣誤奏,致勤聖敎,臣甚惶悚。大抵初仕瓜滿貶遞等窠,非長官則不得差出,而有次堂擧行之命,然後次堂,始爲擧行者,卽流來政例也,而近來次堂之政,間或有直差貶窠之事,故臣於銓官之私問,果以有下敎則差出之意,酬酢矣。銓法甚嚴,舊規宜守,此後貶窠,一依初仕瓜滿例,次堂則必待下敎差出之意,分付該曹,何如?上曰,所奏然矣,依爲之。出擧條諸臣以次退出。
戊子八月初九日酉時,上御集慶堂。儒臣持警世問答入侍時,副修撰李秉鼎,右承旨韓必壽,假注書尹在醇,記事官金致九·柳德申,進伏訖。上曰,儒臣誰也?必壽曰,李秉鼎。上曰,坐直誰也?必壽曰,具庠也,仍曰,蔡濟恭有實病云矣。上曰,都承旨蔡濟恭許遞,其代參判李重祜除授,三院副提調例兼。出傳敎上曰,承旨曾經何倅?必壽曰,綾州矣。上曰,其時擬望而爲之乎?必壽曰,然矣。上曰,注書出去,右副承旨,使之入侍,具庠進伏,必壽先退。上曰,頃者所奏無隱,可知於外任,其豈負耶?承旨韓必壽,安東府使除授。出傳敎上曰,鄭昌聖承旨除授。方順房。出傳敎上曰,御史似遲矣,必問而後來矣。庠曰,似然矣。上曰,守令旣已處分,則況道臣乎?其在國體,不可强令行公,畿伯,特解見任。出傳敎上曰,金華鎭曾經二品乎?庠曰然矣。上曰,金華鎭經二品,乞郡而出安東,欲令入來,而未及思矣,予則以堂上知之矣。上曰,曾已下敎,今適有窠,此時畿伯,豈可稽滯?解見任代,以薇垣長金華鎭除授。出傳敎上曰,玉署之乏人,徐有寧之章,一體踏下,今日政擧行,洪樂信,復命御史,勢難行公,許遞。出傳敎上曰,禮房代其宜在直之人,何拘其房?明日以右副,替行同副承旨,牌招入直。出傳敎上曰,注書誰也?庠曰,尹在醇而勤之子也。上曰,年少者乎?庠曰,年今三十九矣。上曰,尹勤年多矣,以老故翰林卽出六矣。儒臣進前,秉鼎進伏,讀問答,庠次讀,在醇次讀,致九次讀,德申次讀,退出。
上在慶熙宮。停常參·經筵。
藥房都提調臣金陽澤,提調臣具允明,副提調臣李重祜啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
左議政韓翼謩,京畿廣州地父母墳加土呈辭,傳曰,給由馬,澆奠床備給。
下直,安東府使韓必壽。
朴弼逵啓曰,戶曹判書趙雲逵連日違召,終不行公,度支重務,不宜久曠,卽爲牌招察任,何如?傳曰,允。
徐有大啓曰,卽者副修撰李秉鼎,以其親病,陳疏徑出,原疏纔已捧入矣,所當直捧禁推傳旨,而此與無端徑出有異,推考警責,何如?傳曰,允。
以備忘記,傳于徐有大曰,十一日十三日祗迎事下敎,而承傳色中官,以十二日誤傳,入侍時當下敎,以十一日十三日擧行。
徐有大,以弘文館言啓曰,新除授校理閔鍾烈,時在京畿驪州地,經筵入番事緊,請斯速乘馹上來事,下諭。依啓。
戊子八月初十日巳時,上御集慶堂。藥房入診,安東府使同爲入侍時,都提調金陽澤,提調具允明,副提調李重祜,假注書具修溫,記事官金致九·柳德申,安東府使韓必壽,醫官方泰輿·李以楷·鄭允說·吳道炯·金季良入侍,諸臣進伏訖。陽澤曰,聖體若何?上曰,一樣矣。上進御湯劑後,泰輿進前診脈候,退伏奏曰,脾胃脈候度數調均,而左右三部滑體亦一樣矣。以楷等,皆如泰輿所奏,藥房提調持湯劑更爲入侍,果川御史入侍事。出榻敎賤臣承命趨出,與御史偕入。上曰,嶺南酺祭香祝封,發於何日耶?注書出問而來,賤臣復命曰,七月二十七日封官云矣。上曰,爲民下敎之後,今覽嶺伯狀聞,尙今未下云,事之寒心,莫此爲甚,此專由該房不能檢飭之致,當該承旨,特施不敍之典,遲滯下吏,令攸司科治。出傳敎上曰,御史書啓善爲之矣,望八其君曰,蟲何不吮予膚,而雨後蟲乃少歇云,其果然矣?致恭對曰,十七日夜雨下後蟲似盡無,而農民等,夜不能出見,翌朝出見則果似盡無,故以半夜之間蟲無去處爲言矣。上曰,御史之言,果精明矣。陽澤對曰,時任大臣,其已陳達,不必更達,而申光健之報狀,不是異常矣。上曰,洪樂信則蟲之盡無之緣由,不能詳達,而此御史之言,甚分明矣,守令若如是報狀,則予豈不快知乎?陽澤對曰,用文暫過矣。上曰,果然矣,聞此御史之言,然後予心少弛矣。陽澤對曰,自外間聞之,則今年徒是穴農云,自廟堂面分等,然後可活窮民矣。允明曰,峽中尤甚矣。傳曰,今覽果川御史書啓若此,予何更問?結語未暢故也。今覽此啓,無去處之蟲,在於田中,其已爽誤,面報雖若此,不更詳審,徑先謄報,爲道臣者,雖因心憫中聞此報,不細究而狀聞,意雖可諒,覽此豈可無飭?雖然究其心無他飭已得中,今復何諭,而本心雖不然,予懲諛,飭後京外諸臣,豈不因此而懲創乎哉?出傳敎上曰,再昨年,左右扶將而行矣,今則雖少愈,而予年則扶將之年,行禮時則予決不爲扶將矣,詣太廟,不能盡禮而來,則予心當如何?卿等必悚然,而予其日,豈可食肉乎?自期盡禮,而思將來事,則正所謂心亂者也。陽澤對曰,豈如是下敎乎?以閭閻言之,非肉不飽之年也。重祜曰,六十亦廢禮,聖上八耋之年,豈可行禮乎?心與血氣異焉,心雖若行,而何以盡禮乎?上曰,行素則果難矣。重祜曰,素乃是末節,豈可拘於末節而不願聖體乎?上再進湯劑。上曰,小學亦以食肉爲言矣。允明曰,司馬光之言曰,食肉飮酒可也云矣。上曰,爲親飮食則可爲之矣。陽澤曰,建功湯則常時扶氣,而丸劑,敢請更進焉。上曰,其何更進?陽澤對曰,伏望連進丸劑,以觀來年之氣焉。都提調·提調先退後,上曰,坐直承旨入侍,儒臣持警世問答入侍。出榻敎賤臣承命趨出,仍坐直承旨及儒臣偕入後,重祜及賤臣,先爲退出。
戊子八月初十日午時,上御集慶堂。儒臣持警世問答入侍時,校理金致恭,副修撰李養遂,同副承旨朴弼逵,假注書尹在醇,記事官金致九·柳德申,進伏訖。上命讀警世問答,致恭先讀,養遂次讀。上曰,下番儒臣,初登筵席乎?初聞其讀書聲矣。弼逵次讀,在醇次讀,致九次讀,德申次讀訖,諸臣以次退出。
上在慶熙宮。停常參·經筵。
藥房都提調臣金陽澤,提調臣具允明,副提調臣李重祜啓曰,伏未審夜間聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。大享莫能伸禮,享禮只行祗迎,是豈孝哉,亦豈曰孝?悠悠此心,惟在秋夕,氣何諭哉?旣入侍,診筵置之。
中宮殿·惠嬪宮,藥房口傳問安。答曰,知道。
朴弼逵啓曰,戶曹判書趙雲逵連日違召,終不幸公,事甚未安,卽爲牌招察任,何如?傳曰,允。
李重祜,以吏曹言啓曰,今此毓祥宮·孝章廟秋享祭,執禮·大祝,時無職名人員,令該曹口傳付軍職,何如?傳曰,允。
兵曹口傳政事,副司果三單,李顯祚·李東泰·鄭文柱。
秋享祭香祗迎罷後,政院·玉堂·藥房口傳問安。答曰,知道。
徐有大啓曰,今日次對,憲府無進參之員,除在外外,未肅拜不爲行公人員,卽爲牌招,以爲推移入侍之地,何如?傳曰,允。
以承傳色口傳下敎曰,爲先以工曹觀之,宜有之而以無之爲稟,其敢欺君乎?取見祭報府,卽爲現告差代以入。
徐有大啓曰,大臣·備局堂上,依下敎來待矣。傳曰,引見。
又啓曰,訓將兼帶捕將許遞,其代,姑令左大將兼察事,命下矣,左邊捕盜大將李殷春,卽爲牌招,以爲聽傳敎之地,何如?傳曰,允。
兵曹口傳政事,以具善復爲右邊捕盜大將。
傳于徐有大曰,新除授捕盜大將具善復,卽爲牌招,傳授命召。
副授撰李秉鼎疏曰,伏以臣母昨秋,重經痁疾,尙未完復,近當換節之際,殆無寧日,區區情理,實無離捨供職之勢,而特除之下,嚴畏義分,不得不顚倒承命,黽勉持被矣。卽接家信,母病自昨夕,挾感添發,寒熱交劇,一如前患云,臣聞此報,方寸煼灼,不能按住,玆敢忙控短章,徑出禁門。伏乞聖慈,曲垂鑑諒,亟許鐫遞臣職,俾便救護,仍治臣瀆擾之罪,以昭法紀,不勝幸甚。以承傳色口傳答曰,省疏具悉。爾其勿辭護焉。
左尹徐命臣疏曰,伏以惟天惟祖宗,篤祐我邦家,聖壽無疆,縟儀載擧,臣民慶忭,曷有其極?念臣罪有丘山之積,而恩同河海之涵,赴配未久,特令宥釋,給牒之敎,甄敍之旨,未及周歲,次第下宣,備堂之差,京兆之除,綰銜如故,眷顧惟新,臣屛伏郊荒,血泣追愆之中,每一聞命,以首頓地,不啻若黍谷之回暖,枯楊之生華也。臣於昨秋,文任新命,遽降於千萬夢想之外,感惶交極,愧恧尤深,嚴命之下,未卽承膺,雖緣廉防之難越,其逋慢之誅,誠無所逃矣。乃蒙聖慈曲加原恕,乘障薄補,匪罪伊榮,含恩戴德,攢祝而已,至於騎曹時事,囚人供辭中阻格云者,全非實狀,臣於其時,只以聖候方在靜攝,此時驚動未安之意,答人轉問,不過以周愼之慮,欲其盡詳審之道而已,何曾沮遏而防塞之,如彼所供耶?今其爲言,有若臣在直,而阻之於入門之日,格之於持錚之時者然,渠雖急於嗚冤,告君之辭,何等嚴重,乃敢若是其譸張乎?噫,臣本以魯拙之性,常存悔吝之戒,每於奉公臨事之際,未嘗不兢兢自持,而卒乃陷於壅蔽之科,論以常典,萬戮猶輕,過被聖上仁覆之澤,至今全保亦辜耳。特以山藪之量,不忘簪履之舊,收錄而抆拭之,有此誤恩,臣感激之餘,懍惕冞切,追思罪名,驚汗浹背,何可諉之以隔歲事久,而彈冠束帶,自同無故之人乎?反覆揣量,遽然冒進,終有所不敢,玆將短疏,略暴微悃,從縣道陳聞。伏乞聖明,察臣肝膈之懇,念臣危苦之私,亟許鐫遞,以安賤分,不勝萬幸。以承傳色口傳答曰,省疏具悉。卿其勿辭,從速行公。
戊子八月十一日辰時,上詣延和門外。香祗迎入侍時,行都承旨李重祜,左承旨李性源,右承旨徐有大,左副承旨鄭昌聖,右副承旨具庠,同副承旨朴弼逵,假注書具修溫·尹在醇,記事官金致九·柳德申,以次侍立訖。上具翼善冠·袞龍袍,乘輿出通陽門,詣延和門外,降輿詣板位,祗迎,仍詣興化門祗送。上曰,只承史隨入,侍衛留待延光門外。上御長樂殿,使致九讀揭板殿記。仍登龍飛樓,奉審揭板,還至暎月門前駐輿,使致九謄慶善堂揭板以奏曰,御題御筆慶善堂述懷,慶善緝熙在後前,宛然昔日感懷先,延康暎月古門號,追憶向時卄五年,昔年侍奉此堂中,何幸今辰眷邸宮,一國重光前牒罕,懽欣邦慶八方同,夏五初旬擇吉辰,乃令堂裏接宮臣,正方必也幼沖始,左右賢良德日新,歲丙辰夏題。又命致九,謄魚藻堂揭板以奏曰,遙望嶙峋錦席鋪,長安萬戶似棊布,漢都天作眞無雙,佳氣蟠蔥永拱護,風來水殿納微涼,波撼紅衣送晩香,滌煩玩賞渾閑事,願施淸陰普八方。歲在癸酉林鍾朔朝題,緝熙堂揭板以奏曰,聖門千萬語,放處欲求知,天性明全德,人心暗鑠移,百邪將剋去,一敬必堅持,春邸閑居日,恒如對,傳時,癸酉仲夏下院題。上曰,十五日只有三日,今逢秋享香祗迎,此心何抑。今因整衣,仍詣長樂殿奉審,令翰林讀其殿記。又駐輿於此,亦令翰林謄書揭板令讀,嗚呼,此殿何殿,此堂何堂?予心一倍,其宜表意,噫,丙辰年,卽予卽祚十二年,于今四十四年,且其時予年四十三,今則七十五歲,今聞此記,予心若隕,噫,逢今年,且逢昔年誕彌之月,而欲拜殿若干日到此,予心何抑,予心何抑?今日隨入承宣,各賜兒馬一匹,中官與入侍翰·注·司謁以下,各賜弦弓一張,昔年御製謄奏,長樂殿御製誦奏,翰林金致九,特賜貌皮笠·耳掩一部,轎子差備人,令該曹各賜木綿一匹。出傳敎上曰,左承旨馳詣儲慶宮,右承旨馳詣毓祥宮,諸執事進排官摘奸。出駕敎上曰,十五日前無暇日,雖値淸齋,次對進定於今日。出傳敎仍御典設司。上曰,藥房三提調持湯劑入侍。出榻敎藥房都提調金陽澤,提調具允明,副提調李重祜,持湯劑入侍,上進湯劑後,上曰,藥房三提調持湯劑,更爲入侍。出榻敎上曰,騎馬四匹立之。上曰,騎馬三匹立之。上曰,宣傳官二員,往東·西郊,看審農形,中官往懿昭廟摘奸。上曰,農民上來者,招入。竝出榻敎性源·有大復命,讀各色擧案祭物單子,中官復命,讀擧案單子中假官。上曰,睡者宜醒,此等處慢忽其易,故特遣中官摘奸,廣興倉外,皆以假官進排,事之可駭,莫此爲甚,雖兼進,旣有具三獻之處,則焉敢若此?不進者,一倂汰去,其卽現告,汰去代,卽爲口傳擧行。上曰,若是放恣之時,廣興副奉事李胄永,其能進參,豈特鐵中錚錚?下問,卽李顯重之子云,頃年所奏,其子可踐,令該曹今日口傳擧行時,特爲陞六調用。上曰,噫,年今望八,豈云其高?謂其下其幾,以傳香時觀之,不覺心酸,況爲朝鮮臣子者乎?其君雖差等,爲臣子者,焉敢差等?今日知者若此,其前可知,事之寒心,莫此爲甚,雖以渠之道言之,在家不爲抱子弄孫乎?以此心憶君心,焉敢若此?更以思之,現告之際,不無張三李四之相雜,不然,必也無勢之人現告,今日以假官現告,各司官員,勿論多少,在京者,一倂汰去。竝出傳敎農民入庭,各奏農形後退出。上曰,動駕在近,右承旨爲軍士房。左副承旨爲禮房。出傳敎還入大內,諸臣以次退出。
戊子八月十一日午時,上御集慶堂。大臣·備局堂上引見入侍時,領議故金致仁,左議政韓翼謩,右議政李昌誼,禮曹判書申晦,綾恩君具允明,吏曹判書趙明鼎,漢城判尹李景祜,兵曹判書韓光會,行副護軍鄭汝稷·李章吾,行副司直金時默,漢城右尹閔百興,獻納鄭煥猷,校理金致恭,右承旨徐有大,假注書尹在醇,事變假注書李師濂,記事官金致九·柳德申,以次進伏訖。致仁曰,聖體今日若何?上曰,一樣矣。致仁曰,今日祗迎,至於外門,不勝慶幸,頃已仰達,而太廟展謁停止下敎,必下於今日。上曰,十五日則予已定矣。致仁曰,只昌德宮行禮,而太廟則更擇吉日,亦似無妨矣。上曰,長樂殿·龍飛樓,予亦登之矣。翼謩曰,十五日詣太廟,又臨昌德宮,則一日展拜兩處豈不悶乎?昌誼曰,願察群情焉。上曰,今番只往昌德宮,更以他日拜太室,則其時亦豈不歷臨昌德宮乎?晦等齊聲仰奏曰,聖體康寧則有何所妨,而今番則不可一日臨兩處矣。上曰,此則然矣。上曰,大臣·諸臣,至誠懇請,予亦靜而思之,其日何日?雖晨朝行禮,若此之際,其將過午,秋展謁,今年之內,猶有其日,是日晩拜,亦曰孝乎,昌德宮,當以晨朝展禮,若此行禮之後,秋展謁先後若何?秋展謁,當觀勢下敎,十五日只昌德行禮時,挾輦軍八十名,以內入直擧行,前後廂軍一百名,以禁·御兩營外營入直軍,分半前後廂,訓將,只率新營標下軍,都領禁軍一百名,亦以內入直擧行,回駕後復入直,局將與扈衛廳有廳軍隨駕,置之,留營·留陣,亦置之,世孫祗迎·隨駕,亦安徐。出傳敎有大曰,各司進排官假官者,一倂汰去事,命下,而皆有實故,今無現告之人矣。上曰,今聞承宣所奏,各司官員,無無端不參者,朝者下敎置之。出傳敎東·西郊摘奸農形宣傳官,復命曰,蟲已無矣。上曰,申光健之半夜之間蟲無去處,怪矣,監司之奇幸字,亦不免其罰矣,而皆亦觀過知仁矣。昌誼曰,焦悶之餘,不勝喜幸,不覺而有此矣。致仁曰,此咸鏡監司沈鏽賑資請得狀啓也,交濟倉債貸外錢七千一百兩,木二十八同許貸,存本取利,官船稅餘錢一千兩,大同用餘貿置䬶五千四百三十三兩,未及作銀錢一千三百兩,白給補賑,各等別備䬶八千四十四兩,亦爲姑先取用,畢賑後量宜備償事,請令廟堂稟處矣。本道分等狀聞之前,先請賑貸,有違常例,而於此,亦可見民情之遑急矣。固當量宜區劃,而但大同貿銀,事面有異,各等別備,宜念嗣歲,俱非可以輕議者,此外交濟錢七千一百兩零,木二十八同零及船稅餘錢一千兩,大同丁亥條錢一千三百兩,爲先依請許劃,從便貿穀,可以存本者存本,可以白給者白給,俾得以趁時拮据爲宜,以此分付,何如?上曰,依爲之。出擧條上曰,今日次對,可謂善爲之矣,北道狀聞入來矣。品官案入之,有大讀至尹師國。上曰,有才操人矣。致仁曰,非才操也,有老母乞郡而三年被罪矣。上曰,三年被罪,則非才操而何?百興曰,以洪檍事矣。昌誼曰,洪檍則今已蒙宥經外任,而師國則尙在罪中矣。景祜曰,尙未給牒敍用矣。上曰,飭已行,非大臣所奏,幾乎忘也,前掌令尹師國,除侍從案之命,特爲分揀,給牒敍用。出傳敎上曰,徐浩修牌招入侍。勿出朝報致仁曰,頃以訓將·捕將許遞事,仰達,而捕將許遞則,似好矣。上曰,訓將兼帶捕將許遞,其代,姑令左大將兼察。出傳敎上曰,動駕時刻,三嚴,以卯初三刻,單嚴。出傳敎上曰,十七日當香祗迎,儀注置之,一體學行,懿陵香祗迎,亦當爲之,禮房預爲知悉。出傳敎上曰,坐直承旨與儒臣,持警世問答入侍。出榻敎次對先退,左副承旨鄭昌聖,修撰朴師崙,御史徐浩修進伏。上曰,進前,以一封書授之,敎曰沿路亦看。上曰,注書出去,持三馬牌以來,賤臣在醇復命後,浩修退出。致恭讀問答,師崙次讀,昌聖次讀,在醇次讀,致九次讀,德申次讀訖,諸臣以次退出。
上在慶熙宮。停常參·經筵。
神德王后忌辰齋戒。
夜五更,電光。
藥房都提調臣金陽澤,提調臣具允明,副提調臣李重祜啓曰,伏未審夜來聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。明日入侍,宜矣。
中宮殿·惠嬪宮,藥房口傳問安,答曰,知道。
朴弼逵啓曰,戶曹判書趙雲逵連日違召,終不行公,事甚未安,卽爲牌招察任,何如?傳曰,允。
徐有大,以都摠府言啓曰,今日入直內三廳,武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
鄭昌聖啓曰,明日聖節望闕禮,依例爲之之意,敢啓。傳曰,知道。
傳于徐有大曰,十五日動駕時,副輦置之。
傳于鄭昌聖曰,中官中古中官置之,雖前銜,皆令待令。
鄭昌聖,以侍講院言啓曰,本院新除授兼弼善宋志淵,時在慶尙道密陽地,文學李商岳,時在京畿廣州地,書筵入番事緊,竝斯速乘馹上來事,下諭,何如?傳曰,允。
以承傳色口傳下敎曰,建功湯入之。
鄭昌聖啓曰,右參贊鄭弘淳,除拜後過三日不爲出肅,依定式推考警責,仍卽牌招察任,何如?傳曰,允。
上在慶熙宮。停常參·經筵。
神德王后忌辰。
仁顯王后忌辰齋戒。
藥房都提調臣金陽澤,提調臣具允明,副提調臣李重祜啓曰,伏未審夜間聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。今年逢此年,是豈孝哉,是豈孝哉?遙望景春殿,今雖復呼,何可得也,氣何諭哉?心猶在於再明矣。
中宮殿·惠嬪宮,藥房口傳問安。答曰,知道。
以承傳色口傳下敎曰,奉審承旨入來後入侍。
香祗迎罷後,政院·玉堂·藥房口傳問安。答曰,知道。
傳于具庠曰,奉審承旨入侍,內局同爲入侍。
李性源啓曰,戶曹判書趙雲逵連違召命,終不行公,事甚未安,卽爲牌招察任,何如?傳曰,允。
以備忘記,傳于朴弼逵曰,欲謁復止,此心憧憧,明日當香祗迎,儀注置之。
李重祜,以吏曹言啓曰,今此宗廟各陵殿·秋夕祭獻官,今方分排,而老病公故外,實無推移之路,在前如此之時,有刑官塡差之例,今亦依此例,刑官通融塡差之意,敢啓。傳曰,知道。
朴弼逵,以訓鍊都監言啓曰,都監從事官洪獻輔,昭顯廟祭官塡差,朴師範,昭寧園祭官塡差,李敬天受由在外,沈觀之,以本職牌不進傳旨未下,故本局省記,無以推移,依例以把摠代直之意,敢啓。傳曰,知道。
戊子八月十三日辰時,上詣延和門外。香祗迎入侍時,行都承旨李重祜,左承旨李性源,右承旨徐有大,左副承旨鄭昌聖,右副承旨具庠,同副承旨朴弼逵,記事官尹長烈,假注書尹在醇,記事官金致九·柳德申,以次侍立訖。上具翼善冠·黑圓領袍,乘輿出通陽門,詣延和門外,降輿詣板位祗迎,仍詣興化門祗送。上曰,左承旨馳詣追慕洞,碑閣奉審以來。出榻敎上命昌聖,讀秋夕祭報府,至綾城尉具敏和,靑城尉沈能建名。上曰,差祭矣,綾·靑求差乎?擧手指曰,吏曹差祭乎,求差乎?敏和·能建曰,吏曹差之矣。上曰,汝爲何事而不求差乎?上曰,今日祭報府,有二都尉之名,故其涉奇之,下問,非求差也。噫,此何獻官,身爲予壻,何待吏曹之强忍塡差?噫,以予心氣,夙夜一念,惟在慕先,其豈若此?以此觀之,今日若此,其雖百壻,予何望也?予雖衰矣,苟且之事,爲先決不爲,兩處實差置之,以孫壻代塡。出傳敎性源復命,上曰,速往還矣,近則近矣。上曰,侍衛軍兵雨具。出榻敎上曰,禮房承旨馳詣明陵,奉審以來。出榻敎還入大內,諸臣以次退出。
戊子八月十三日未時,上御集慶堂。藥房入診,奉審承旨同爲入侍時,都提調金陽澤,提調具允明,副提調李重祜,左副承旨鄭昌聖,記事官尹長烈·金致九·柳德申,醫官方泰輿·李以楷·慶絢·金季說·徐命緯·李文載·李翊臣,以次進伏訖。上曰,奉審承旨先奏之。昌聖曰,各陵陵上俱無頉,而敬陵莎草,少有枯損處,纔報該曹,明陵祭物,至爲精潔矣。上仍命讀祭物單子及執事擧案,昌聖讀奏訖。命禮房先退。陽澤曰,午間聖體調攝,若何?上曰,一樣矣。進湯劑,上進御。請診候,上曰,依。泰輿以下診脈候曰,脈候三部一向調均矣。上曰,更煎以來。允明退出,持湯劑進伏,上進御。陽澤曰,俄伏承明日祗迎之敎,而連日勞動之餘,行步之節,恐難如禮,伏望體念焉。上曰,承旨書之。上曰,明日服色果難便,曾已下敎,秋謁未能,此以憧憧下敎,都提調若是勸止,其令攝行。陽澤曰,再明日動駕時刻尙早,藥房問安,何以爲之乎?上曰,承旨書之。上曰,再明日內局,其令口傳問安。諸臣以次退出。
上在慶熙宮。停常參·經筵。
仁顯王后忌辰。
夜自二更至五更,月暈。
藥房都提調臣金陽澤,提調臣具允明,副提調臣李重祜啓曰,伏未審夜間聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。鳴呼,此日何日?憶昔重光,怳若昨日,年今七十五歲,復逢八歲之年,是豈孝哉?千千萬萬夢想之外八字,於予可謂例談,況明日展禮,此心何抑,此心何抑,氣何諭哉?旣入侍,勿復入診,
中宮殿·惠嬪宮,藥房口傳問安。答曰,知道。
李性源啓曰,戶曹判書趙雲逵連違召命,終不行公,事甚未安,卽爲牌招察任,何如?傳曰,允。
傳于李性源曰,入直承旨,以時服,待令崇政殿東庭。
傳于鄭昌聖曰,此意當下敎于入侍矣。
殿座罷後,政院·玉堂·藥房口傳問安。答曰,知道。
以備忘記,傳于徐有大曰,今日予志,少伸微忱,而爲名日,晩後强抑此心,此豈孝哉?若此而豈便臥集慶堂?以步輿,詣敦義門小次,望西郊而待中官復命,仍詣內局,奉審辛丑八月産室廳日記,服建功入來,挾輦軍二十名,禁軍二十名,以內入直軍隨駕,禁·御兩營軍各二十名,以御營入直軍,興化門作門,回駕後復入直,世孫百官祗迎置之,侍衛只入直擧行,時刻,待下敎,只入正時。
傳于鄭昌聖曰,待令于延和門。
傳于具庠曰,副輦置之。
李重祜,以吏曹言啓曰,今此秋夕祭,宗廟各陵·殿·宮·園·墓大祝·典祀官,皆以侍從塡差,而時無職名人員,令該曹口傳付軍職,何如?傳曰,允。
兵曹口傳政事,副司果柳善養·李東泰·李鎭恒·徐秉德·李堉·李蓍廷·姜始顯·宋濟魯·權極·宋聚行·李東顯·宋霮·李溎·柳義養。
傳于具庠曰,旣命作門,領軍之將何稟?當該承旨遞差。
傳于鄭昌聖曰,侍衛承旨雨具。
大駕詣敦義門外,入小次後,王世孫遣宮官問安。答曰,知道。
敦義門外擧動罷後,政院·玉堂·藥房·朝廷二品以上六曹堂上口傳問安。答曰,知道。
有政。吏批,判書趙明鼎進,參判金鍾正差祭,參議李海重差祭,同副承旨朴弼逵進,以李景祜爲戶曹判書,都監提調李景祜。
兵批,判書韓光會進,參判鄭存謙病,參議李宜老病,參知趙台祥病,右副承旨具庠進,以洪纘海爲北評事。
兵曹口傳政事,以李福源爲副摠管。
戊子八月十四日巳時,上御崇政殿東庭。殿座入侍時,左承旨李性源,右副承旨具庠,記事官尹長烈,假注書尹在醇,記事官金致九·柳德申,以次侍立訖。上具翼善冠·黑圓領袍,乘輿出資政門,殿座崇政殿東庭。上曰,諸承旨皆不入來乎?諸承旨竝入侍。出榻敎都承旨李重祜,右承旨徐有大,左副承旨鄭昌聖,同副承旨朴弼逵進伏。上命昌聖,讀秋夕祭報府。上曰,禮房承旨馳詣太廟奉審,同副承旨馳詣毓祥宮,進排官摘奸以來。出榻敎上曰,宣傳官三員待令,騎馬九匹立之。上曰,宣傳官一員待令,騎馬三匹立之。竝出傳敎命中官及宣傳官,東·西陵摘奸以來。上曰,宣傳官二員待令,騎馬六匹立。出傳敎命中官及宣傳官,泰陵·康陵·禧陵·孝陵摘奸以來。上曰,今者宣傳官武兼中咳唾者汰去,予雖如此,耳則不聾。上曰,雖遐方武弁,事君之道不若此,況南志默,卽古忠臣之後,予雖視昏,聽則若前,則下問之後,其敢欺隱,此等武弁,何望裹革?事之無嚴,莫此爲甚,過三日後,令兵曹決棍二十度汰去。出傳敎上曰,噫,今日何日?明日何日,今日服色誠難,而有此祗迎之命,都提調懇請故雖止,心則憧憧,今朝難抑心懷之中,忽聞承旨前導之聲,必也傳香而然,故心不能耐,蹶然起坐。問于禮房曰,尙未傳香乎?其若不爲,以待下敎事,下敎,召承傳色之際,已過時刻,問奏之際,亦爲過刻,而曰不傳云,故祗迎事,下敎。又奏曰,傳香中止云,卽命仍爲傳香,而予心,諸臣知之,此等之際,少伸微忱,然後此心可紓也。却其交牀,特坐殿東月臺,命承旨奉審摘奸,而來後當入,而東·西郊陵,特命中官奉審,雖若此,又逢今日,是豈孝也?明雖展禮,昔年若前世事,亦豈孝也?出傳敎重祜曰,藥房待令於外矣。上曰,入侍。藥房都提調金陽澤,提調具允明進伏。陽澤曰,夜間聖體,若何?上曰,一樣矣。陽澤曰,寢睡·水刺之節,亦何如?上曰,亦一樣矣。陽澤請進湯劑,上曰,今日則茶飮且不服,而況湯劑乎?允明曰,湯劑誠保護聖躬矣。上曰,保護憎矣。戶判牌不進呼望,上曰,果有病乎?諸承旨以實病仰對,上曰,欲求遞乎?其子陳疏請遞矣,年幾何?庠曰,五十五矣,爲國可用之人悶矣。上曰,戶判牌招置之。出榻敎上曰,中官之放恣,莫甚於近日,嗚呼,其君此心憧憧,而身爲近侍,以食爲事,莫知其君,事之無據,莫此爲甚,中官申德龍,越廩五等,差備中官崔信行·池通海·林鳳休·金尙彦,施以不敍之典,其中許貺,頃年所遭若何,而着帽着帶,於渠過分,則若是放恣乎?其令內府特施刊名,大體諸承傳色,偃便爲事,一倂越俸一等。出傳敎弼逵復命,讀奏擧案,上曰,好矣,不用謀矣。朝鮮之人皆如此,則好矣,讀至李胄永,上曰,李顯重之子也,予有下敎而爲之乎?庠曰,臣於伊日,寫傳旨矣,旣又有朝者下敎置之之命,則李胄永事,何以爲之乎?上曰,不可入於置之之中矣。昌聖復命,讀擧案。性源曰,湖西狀啓濟州事已來入啓矣。上曰,持來。性源讀之,上曰,今則濟州人可活矣。兵曹判書韓光會曰,動駕在明,摠管,不可不備員,而副摠管鄭運維差祭,李潤德受由在外,何以爲之?上曰,副摠管鄭運維自當來矣,李潤德遞差,其代,令該曹口傳擧行。出傳敎,還入大內,諸臣以次退出。
戊子八月十四日申時,上詣敦義門外,擧動入侍時,行都承旨李重祜,左承旨李性源,右承旨徐有大,左副承旨鄭昌聖,右副承旨具庠,同副承旨朴弼逵,記事官尹長烈,假注書尹在醇,記事官金致九·柳德申,以次侍立訖。上具翼善冠·黑圓領袍,乘輿出通陽門。藥房三提調請對,上曰,今日求對三提調,竝解見任。出傳敎上曰,軍士房遞差。出榻敎上曰,內局都提調,領相爲之,提調以騎判爲之,副提調閔百興爲之,三院副提調例兼,房順房。出傳敎,上御敦義門外畿營前,詣板位,上俯伏,命昌聖進前曰,昨日承旨往來乎?昌聖曰,然矣,上曰,何時入來乎?昌聖曰,未時入來矣。上曰,春秋館堂上誰也?昌聖曰,趙雲逵·閔百興矣。中官金命佑,宣傳官趙升鉉復命,上曰,汝奉審祭物而來乎?升鉉曰,中官不奉審,故未及奉審而來矣。上曰,當該中官金命佑,施以不敍之典。出傳敎,上曰,都承旨閔百興牌招。出榻敎上曰,昨日承旨奉審齋室而來乎?昌聖曰,臣初往明陵,故奉審齋室而來矣。上曰,奉審承旨不過香大廳往來而已,故齋室意謂何見,問其來否,悤悤之際,能靈而其盡詳備,今日中官怠慢觀之,其涉可嘉,特賜大鹿皮一令,出傳敎上還入御宗親府問安廳,命注書,三公·國舅入侍,領議政金致仁,左議政韓翼謩,右議政李昌誼,府院君金漢耉進伏曰,此時豈可行素乎?上曰,欲食肉而惡心矣。致仁請進湯劑,上曰,建功不測矣。翼謩曰,湯劑進御,然後明日行禮,自可如禮矣。進御湯劑。上曰,年事如此而何?湖西成霖矣。致仁曰,旱餘則雨,而他道則無之矣。上曰,在外春秋館堂上遞差,其代金時默除授,卽爲牌招。出傳敎上曰,注書出去,預備翰林入侍。上曰,戶判欲必遞乎?徒損國體故置之矣。致仁曰,有實病矣。上曰,旣已下敎,此時年分豈可稽滯?判書趙雲逵許遞,其代政官牌招,只此備擬。出傳敎都承旨閔百興牌不進呼望。上曰,都承旨許遞,其代趙榮進除授,牌招察任,房順房,三院副提調例兼。出傳敎東·西陵摘奸宣傳官復命,命昌聖讀擧案祭物單子。上曰,預備翰林,與堂上,往春秋館,考出辛丑八月産室廳日記以來。上曰,今日處分中官金命佑,非特稽滯,不知祭物之何在,束手以來,事之可駭,莫此爲甚,不可不敍而止,事當拿處,而莫重奉審以來,令該府特施準期不敍之律。出傳敎漢耉曰,湯劑更進一貼,似好矣。上曰,難矣。致仁曰,今日動駕,明日又將動駕,豈可如是乎?翼謩曰,節宣之道,不宜如是。昌誼曰,明日將動駕,必爲進御。上曰,文王夢與九齡於武王,武王豈受之乎?致仁曰,此非以手授受者。翼謩曰,安知武王辭讓於夢中乎?上曰,左相之言憎矣。上進御湯劑。致仁曰,明日動駕時,當先進一貼矣。上曰,諾。致仁曰,明日還宮時,又當進御一貼矣。上曰,先服一貼,好矣。上曰,所稟雖鄕闇,一時不察,不是異事,承旨徐有大勿遞,房依前,牌招察任。出傳敎上曰,北評事誰也?致仁曰,李命彬也。上曰,北評事旣以來頭爲監市御史稟定,則今差評事新進,予意若此,故旣問遞差,其代今日政擇差。出傳敎乘輿御延和門內。上曰,注書往春秋館,知考出實錄與否以來。賤臣在醇復命曰,考出而方修書啓矣。上曰,斯速書入之意,更爲分付。在醇復命。上曰,此誰也?性源曰,傳命注書也。上曰,注書誰也?性源·庠曰,尹在醇也。上曰,故翰林之子也,尹勤以老經出六矣。春秋館堂上,讀奏實錄,書啓後,還入大內。諸臣以次退出。
上在慶熙宮。停常參·經筵。
敦義門外擧動翌日,大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。大殿·中宮殿·惠嬪宮,藥房口傳問安。答曰,知道。
傳于徐有大曰,百官三軍雨具。
大駕詣昌德宮,入眞殿後,王世孫遣宮官問安。答曰,知道。政院·玉堂·藥房口傳問安。答曰,知道。
以承傳色口傳下敎曰,判尹有闕,代綾恩君具允明除授,右尹有闕,代前都承旨李重祜除授,一體牌招察任。
又下敎曰,有擧行之事,政院書吏儒臣以下各書吏一人·正一品錄事一人·書吏一人式入之。
又下敎曰,今日來此,心尤一倍,戊辰年御容本欲奉審,領相其時都提調之子,國舅·都尉入侍,承旨亦欲入侍,諸承旨一體入侍。
又下敎曰,朝鮮臣子,今日其君之心,豈不知也?禁漏官員,連速奏嚴,過今日後,令駭曹決棍。
又下敎曰,旣奏,毓祥宮當展拜而還宮,前後廂軍,道上留住,百官行禮置之。
又下敎曰,詣毓祥宮後,單子置之,待下敎擧行。
大駕詣毓祥宮後,政院·玉堂·藥房口傳問安。答曰,知道。
傳于徐有大曰,宣傳官一員待令。
以承傳色口傳下敎曰,今日都承旨,儒臣除授有意,軍職崔景岳參上,宣傳官如有窠,卽爲口傳擧行,使之謝恩。
兵曹口傳政事,以崔景岳爲宣傳官。
以承傳色口傳下敎曰,旣伸禮,中官越俸下敎,竝置之。
傳于李性源曰,此處守僕,亦令該曹米布題給。
傳于徐有大曰,諸司預備。
大駕還宮後,政院·玉堂·藥房口傳問安。答曰,知道。
戊子八月十五日卯時,上詣昌德宮,擧動入侍時,行都承旨趙榮進,左承旨李性源,右承旨徐有大,左副承旨鄭昌聖,右副承旨具庠,同副承旨朴弼逵,記事官尹長烈,假注書尹在醇,記事官金致九·柳德申侍立訖,上具翼善冠·袞龍袍,乘輿出通陽門,詣延和門外,降輿乘輦,出興化門·詣作門,上曰,禁喧郞廳,作門哨官記過,回駕時待令,出駕敎上曰,騎判亦爲記過。出駕敎,詣昌德宮進善門外。上曰,記過一倂置之。出駕敎命兵曹判書韓光會,別監特爲調用。上曰,玉堂有窠乎?昌聖曰,有修撰窠矣。上曰,閔弘烈修撰除授,牌招隨駕。出傳敎降輦乘輿,入萬安門。上曰,領相·國舅·諸都尉·諸承旨,入侍眞殿,領議政金致仁,府院君金漢耉,錦城尉朴明源,昌城尉黃仁點,靑城尉沈能建,綾城尉具敏和,光恩副尉金斗性,興恩副尉鄭在和進前。上曰,一倂升殿,瞻仰御容新舊本。致仁曰,新舊本相似矣。榮進曰,臣於御容摸本時爲郞廳,其時以小本入之矣。上曰,然乎?還御詣萬安門外乘輿。上曰,此處守僕,令該曹米布題給。出傳敎詣進善門外。上曰,藥房三提調,持湯劑入侍。出駕敎進湯劑後,降輿乘輦,出敦化門外。上曰,侍衛百官軍兵雨具。出駕敎詣毓祥宮,還至遞輦所。上曰,噫,過昨日逢今日,深歎冥然,噫,展禮展拜,只爲行禮,此豈孝哉,此豈孝哉,何以瀉懷?洞口內民人,大隱巖民人,司宰契民人,只輦過處,令惠廳明日各給米三斗,以示予意。出傳敎上曰,今日隨駕挾輦將軍職堂上二人,各柳葉箭一巡,挾輦軍各鳥銃三放,明日騎曹摠府,中日廳眼同試取後書入,內吹近仗軍扈輦隊,一體試取書入。出傳敎命有大,入前排中官申德龍,禁漏官拿入,巡邏牌將拿入。宣傳官尹文淵拿入,上曰,以今日之故置之,汝其戒之。上曰,禁將李章吾記過。出駕敎降輿乘輦,上曰,只正輦軍試放。上曰,不無向隅之歎,今日隨駕武藝廳,一體試放。竝出駕敎上曰,藥房三提調,持湯劑更爲入待。出駕敎進湯劑,還宮,降輦乘輿,御廣達門前,拿入李章吾,申德龍拿出。還入大內,諸臣以次退出。
上在慶熙宮。停常參·經筵。
自初昏至夜一更,電光。五更,雷動電光。
藥房都提調臣金致仁,提調臣韓光會,左副承旨臣鄭昌聖啓曰,昨日晨朝駕詣,祗謁璿源殿,仍拜毓祥宮,情禮克伸,勞動旣多,伏未審夜間聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。雖伸情禮,此心冞切,而傳香秋謁,其何望乎?是豈孝也,是豈孝也,氣何諭乎?
中宮殿·惠嬪宮,藥房口傳問安。答曰,知道。
以承傳色口傳下敎曰,待下敎入侍。
徐有大啓曰,捕將有闕,代擬望前姑令左捕將兼察事,命下矣。左邊捕盜大將李殷春,卽爲牌招,以爲聽傳敎之地,何如?傳曰,允。
徐有大,以都摠府言啓曰,因傳敎,今番隨駕挾輦將軍職堂上,及武藝別監·正輦軍·挾輦軍·內吹近仗軍士等,試射放之意,敢啓。傳曰,知道。
以承傳色口傳下敎曰,試射放,觀勢爲之,而或有未畢,亦觀勢爲之事,分付,隨駕軍兵,招敎鍊官,勞問以奏。
徐有大,以兵曹言啓曰,今八月十七日,武臣堂上朔試射日次,而國忌齋戒相値,不得爲之之意,敢啓。傳曰,知道。
傳于鄭昌聖曰,內局入侍。
徐有大,以兵曹言啓曰,傳曰,雖遐方武弁,事君之道不若此,況南志默,卽古忠臣之後,予雖視昏,聽則若前,則下問之後,其敢欺隱,此等武弁,何望裹革?事之無嚴,莫此爲甚,過三日後,令兵曹決棍二十度汰去事,命下矣。依傳敎,武臣兼宣傳官南志默,決棍二十度後汰去之意,敢啓。傳曰,知道。
以承傳色口傳下敎曰,昨日禁漏官員,雖萬萬駭然,而昨日之日竝分揀,巡邏牌將,一體分揀。
又下敎曰,日已晩矣,屢日待令如何?銃六貫革立之,盡放後,德游堂,當頒賞,該房知悉擧行。
又下敎曰,如有貫三中,則書直赴帖待令。
徐有大,以兵曹言啓曰,今八月十六日,星州居私奴世九稱名人,自興化門入來,差備門外擊錚,依例令攸司,囚禁科治,當該守門將金河翼,依定式推考,何如?傳曰,允。
又以兵曹言啓曰,昌德宮衛將廉夏柱病難供職,呈狀乞遞,今姑改差,何如?傳曰,允。
又以兵曹言啓曰,新除授彌助項僉使金鼎澤,素患風痺之症,每當換節之時,輙復發作,多般調治,一向沈篤,時月之內,萬無差復赴任之望,呈狀乞遞,實病旣如是,則不可强令赴任,今姑改差,何如?傳曰,允。
具庠,以賑恤廳言啓曰,傳敎據洞口內民人一百七十八人,大隱巖民人二十一人,司宰監契民人六十七人等,各給米三斗之意,敢啓。傳曰,知道。
又以刑曹言啓曰,出身金錫挺,兩次乘夜突入於隣居寡女申召史家,强奸未成節次,渠旣自服於兩造査問之時,所當依律勘處,而係是出身,移義禁府處之,何如?傳曰,允。
傳于徐有大曰,試記修正後,該房承旨持而入侍。
傳于鄭昌聖曰,內局入侍。
行都承旨趙榮進上疏,伏以邦慶無前,縟儀旣擧,玉候彌康,展禮載伸,臣民慶幸,曷有其極?仍念臣情地危臲,豈有束帶就列之勢,而匪意知申特除之命,忽下於昨日殿座之時,恩旨出常,天牌繼辱,適値齋戒,疏籲路阻,動駕在曉,陪扈爲重,不得不冒沒承膺,而去就卽當,廉義虧損,反顧私心,徒增愧汗,噫,向來徐浩修之疏,肆口噴薄,有識者,莫不爲駭,而況該營之文簿昭在,銓部之諸堂俱存,則自有擧世公議,臣何必呶呶,以增其疲惱也哉?人則謂其所醜詬,專出於怒子移父,而在臣自處之義,亦豈可諉以誣辱而晏然而已乎?抑臣之所自傷者,以臣無似,偏荷洪造,致位宰列,而跡畸世路,念絶榮塗,惟以聖算齊岡,國恩如天,未忍便訣,尙此遲徊,竟遭橫逆,莫非臣有子不能戒,挑人怨怒,致此惡言,撫躬悼歎,尙誰尤哉?爲今之計,惟有斂跡朝端,粗守拙分而已。伏乞聖慈,俯賜諒察,亟命鐫削,以謝人怒,以安微分,千萬幸甚,臣無任屛營祈懇之至。答曰,省疏具悉。今授此任,予意在焉,卿勿過辭察職。
京畿觀察使金華鎭上疏,伏以臣日昨登筵,獲覲耿光,經歲戀闕之餘,曷勝下情之榮幸?仍念臣遠自下邑,受暇入洛,情急歸護,罪積瘝曠,日夕悚息,郵罰是俟,夫何諫省移除之命,畿闑特授之恩,不出半日之內,實非夢想之所到,臣誠驚惶感激,莫省其何爲而致此也。如臣無似,偏被洪造,久許專城之養,俾伸反哺之情,母子相對,頌祝冞切,唯其才力不逮,孤負實多,雖在百里之寄,莫效一日之責,則矧玆按察重任,何等難愼,而以臣之迂疏謭劣,百無一可者,猝然畀之於常格之外,豈不累聖簡而駭物情乎?噫,邦畿最重,非比他藩,民業素艱,有甚諸道,今又秋事不登,聖心貽勞,若其紓一路之急,寬九重之憂者,惟在承宣之得其人,則此時此任,尤豈臣所可彷彿也哉?噫,臣之家世受恩,與天無極,每伏承念舊之恩言,自不覺方寸之靡定,欲報之德,糜粉難酬,於內於外,燥濕敢擇,而適當災荒之時,猥受方面之托,區區願忠之誠,豈不欲殫智竭慮,爲萬一圖報之計,其奈才器之不襯,稱塞之無路何哉?反復揣究,末由承膺,而連値淸齋,疏籲路阻,今始冒入文字,仰暴情實。伏乞聖慈,天地父母,俯垂鑑諒,亟卽收還臣新命,以重藩寄,以安私分,千萬不勝幸甚,臣無任激切屛營之至。答曰,省疏具悉。豈特曾已下敎?卿以乃祖之孫,乃父之子,況卿父未經方面,予庸嗟惜,故有此命,此時畿藩,豈可曠職?卿勿過辭,卽爲察任。
戶曹判書李景祜上疏,伏以臣於日昨,忽伏承地部新命,臣誠惝怳驚惑,莫省所以也。夫是職,卽古之度支三司,使一國財賦之所管轄,一國民命之所係關,其爲委寄之重,有如是,故歷數前後,膺是任者,苟非才猷績用,蔚爲當世所推,則未或冒居,遴揀之嚴,槪可見矣。雖在平常,固當如此,顧今府庫之蓄積罄竭,閭里之杼柚空虛,殆至於着手無地,雖使周通諳鍊者當之,尙患難濟,況臣醜差,平居疏迂,尋常事爲之間,都不省察,重以衰邁,精力已耗,簿書期會之末,無以酬接,其雖欲不量才分,唐突冒膺,實無異蚊䖟之負山,其爲僨事孤恩,理所必至,在聖朝綜核之政,恐不當若是其乖舛也。噫,錢穀甲兵,有國重務,固非人人所可濫竽,臣之本末長短,莫逃於淵鑑之下,絲毫無補,恩寵徒竊,前後踐歷罔非踰涯,冥升之愧,寤寐在心,而今又纔遞本兵,旋叨是職,一歲之中,周流樞要之地,兠攬機務之重,其爲駭物情而羞當世,爲如何哉?私心懔惕,益無所容,不稱之實,亦不暇言,左右揣量,冒膺無路,曠日虛縻,一向泯伏,亦所不敢,玆不得不冒入文字,略暴至懇。伏乞聖慈,俯察臣言之非出餙讓,少垂矜憐,亟許鐫免,俾重務無曠,私心粗安,千萬幸甚,臣無任屛營祈懇之至。答曰,省疏具悉。今者度支,大臣所薦,予亦欲試,卿之此任,予則曰得人,年分事緊,卿勿過辭,從速行公。
戊子八月十六日巳時,上御集慶堂。藥房入診入侍時,都提調金致仁,提調韓光會,左副承旨鄭昌聖,記事官尹長烈·金致九·柳德申,醫官方泰輿·李以楷·慶絢·金季良·吳道炯·玄處明·鄭允說·徐命緯·李翊臣,以次進伏訖。致仁曰,昨日克伸情禮,侵夜還宮,聖體調攝,若何?上曰,難矣。致仁曰,寢睡之節,亦何如?上曰,一樣矣。進湯劑,上進御。診候,泰輿以下曰,脈候左右三部一向調均,而滑體亦一樣矣。致仁曰,左右相,方爲承候,來待閤外矣。上曰,左右相入侍。左議政韓翼謩,右議政李昌誼進伏。翼謩·昌誼齊聲仰陳曰,連日勞動之餘,聖體調攝,若何?上曰,一樣矣。翼謩曰,昨日晨朝動駕,克伸聖孝,實不勝慶幸矣。上曰,卿等今亦必有所陳者矣。致仁曰,復樂一節,頃旣仰奏,而昨値動駕,有難更請,今則月已半矣,禮不可斯須去身,伏望特賜兪音。上曰,禮則自在,而樂則非古攸存矣。翼謩·昌誼曰,此非特一時不可廢,而斯須二字,可見深意也。上曰,予於此事,非不知過也,而半道而廢,豈不惜哉?致仁·翼謩·昌誼齊聲仰籲曰,殿下旣知其過矣,則何不卽賜允音也。上曰,難矣。致仁更進湯劑,上進御。致仁曰,副提調今日陳章,不爲入來矣。上曰,都承旨批下,牌招察任。出榻敎昌誼曰,近來夜禁漸弛,故臣因捕將具善復之來見,以嚴飭之意,有所言及矣,數昨善復,以臣所帶下人之被捉,依例送捕校來告,臣以痛治之意答之,而伊時日早,臣未及睡起,以致回報之差遲,善復以爲傔人,不卽通告,橫生恚怒,多發捕校卒,傔人之父經實職者及其年少正妻,以治盜之索,竝爲結縛而去云,設令傔人,未卽通告,初不關於夜禁之事,則善復之移怒其父,作此駭擧,實是常理之外,閭里侵擾,有關後弊,將臣驕妄,不可無飭,捕將具善復罷職,何如?上曰,極爲駭然,依爲之。出擧條上曰,右邊捕將具善復罷職。出榻敎上曰,捕將有闕,代擬望前姑令左捕將兼察。上曰,頃者,申飭之時,夜禁甚嚴,近者懈弛,直提學以下,其皆夜禁,則況他人乎?下敎中雖中官,其命以聞者,意蓋深焉,何則,以疲癃,必遂徵戒者也,此後勿論有職與否,中間之夜禁潛行者,其令先聞,三相先退。昌聖曰,俄者大臣旣奏復樂事,臣亦有所陳者矣。上曰,纔已諭矣。諸臣以次退出。
戊子八月十六日申時,上御德游堂。隨駕軍兵親臨頒賞入侍時,右承旨徐有大,假注書尹在醇,記事官金致九·柳德申,以次進伏訖。上命有大讀試記。上曰,摠管騎堂誰也?有大曰,摠管安,騎堂趙台祥。上曰,又試牽馬陪以來。仍命軍兵進前曰,汝等二日隨駕,得無病乎?陵幸似不爲之,故特命試取矣。有朴致岳者曰,當受三疋木,而加受一疋,一疋則還納矣。上曰,奇特矣。畢賞後,命注書,持祭報府以來。賤臣在醇復命,命有大讀之,獻官以宋文載塡差。上曰,人子以親心爲己心,噫,予年十九,爲本陵獻官,今於七十五歲,逢此日,豈可付諸宋文載?頃者旣諭,今有幾都尉,而此陵無一人求差者乎?予甚慨然,昌城尉黃仁點,明日獻官塡差,大祝,以玉堂李養遂塡差。出傳敎上曰,明日香祗迎處所,以延和門爲之。出榻敎上曰,祗迎在明,受由承旨許遞,其代李在簡除授,牌招察任,房依前。上曰,戶判批下,待明朝牌招察任。竝出傳敎諸臣退出。
上在慶熙宮。停常參·經筵。
顯宗大王忌辰齋戒。
卯時,日有右珥。
藥房都提調臣金致仁,提調臣韓光會,左承旨臣徐有大啓曰,伏未審夜間聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰禀。〈答曰,知道〉
中宮殿·惠嬪宮,藥房口傳問安。答曰,知道。
鄭昌聖啓曰,大司憲黃柙呈辭,執義洪檢傳旨未下,掌令鄭彦暹呈辭,李秀逸在外,持平李宗永·金敍九在外,今日以監察茶時之意,敢啓。傳曰,知道。
鄭昌聖,以內醫院官員,以都提調·提調意啓曰,副提調趙榮進,昨日承批之後,今日問安,又不入來,事體殊甚未安,卽爲牌招,以爲備員入侍之地,何如?傳曰,允。
兵曹口傳政事,以李章吾爲右邊捕盜大將。
傳于具庠曰,新除捕將牌招,傳授命召。
傳于鄭昌聖曰,同春秋金時默牌招。
傳于徐有大曰,奉審承旨入侍。
傳于李在簡曰,坐直與儒臣,持問答入侍。
香祗迎罷後,政院·玉堂·藥房口傳問安。答曰,知道。
李在簡,以兵曹言啓曰,本曹入直佐郞韓錫大,因玉堂推治近仗軍土之事,仍爲徑出,莫重宿衛之地,旣入省記之後,雖曰引義,決不可徑出之意,據理責論,而終不回聽,蒼黃出去,宿衛重地,不可一刻曠闕,他郞廳,今方別省記以入,而郞官徑出,前所未有,本曹請推之外,無他可施之罰,何以爲之?敢稟。傳曰,近仗軍,不敢任自推治,曾已定式,果有是事,言于其堂,草記可也。宿衛之地,事體何等,而有此駭擧,不可循例申飭,韓錫大汰去,今問馬牌所持書吏禁之,則身兼儒臣,草記申飭,可也。乃犯禁令,以致葛籐,近仗二字其名重,故禁其推治此也,若此不已,何事令行?後弊所關,亦不可不飭,此專由於身帶儒臣之故也。特施解見任之飭,使君令其行,若此韓錫大,宜草記違令之事,亦宜措辭,而緘默不言,不可無飭,該堂,從重推考。
傳曰,奉審承旨入侍。
文學李商岳上疏,伏以惟天惟祖宗,篤佑我邦家,聖壽無疆,縟儀載擧,臣民慶抃,曷有其極?念臣以孑然孤蒙,通籍濫矣。前後除旨,又莫非榮顯,則雖是無故之人,固不敢晏然承當,臣有至痛在心,尙何官職之可論。伏惟我殿下,天地於臣,父母於臣,冤憫之切,自不覺其號呼,罪犯無嚴,情有可悲。伏願聖慈,少垂察焉,嗚呼,臣之亡父臣存中,事殿下無幾矣。守正之操,不讓古人,愛君之誠,可質神明,官以諫名,有懷無隱,不過爲忠之一事,而四涉鯨濤,戹窮困苦,九死而靡所悔,嗚呼,願忠如亡父,不少見知於明時,豈非命也。亡父以是隱痛,臨歿,指心而語臣曰,我則已矣。汝其勉之,父子死生之際,其言竊悲,臣得有今日,蓋欲追亡父未卒之志,或有一半分報效之道矣。及夫釋褐之初,撫恤之德意,藹然於辭敎,陞六之時,剪拂之恩言,鄭重於前席,臣自不禁感淚之被面,九原有知,亦當隕結,第伏念伊日傳敎有曰,忘昔滌用,臣愚死罪,顧以亡父之往事,本無可滌之端,而臣之得用,以是之媒,則實非人理之所可安。嗚呼,亡父之抱枉於生前者,雖或見白於身後,在臣私心,尙有不洎之痛,況以已冷之跡,而不忍棄其孤,特垂存錄之典,臣若不思先志之闡揚,徒感恩數之曠絶,揚揚冒進,自同平人,則臣雖不肖,人謂斯何?屛伏松楸,分甘廢棄,馹召之下,迷不知動,揆以義分,萬戮猶輕,情窮勢蹙,玆從縣道,瀝血陳籲。伏乞聖明,俯諒臣悲苦之懇,亟賜斥退,仍令銓曹,勿復檢擬,俾得沒齒田間,以遂生成之澤焉,臣無任涕泣祈懇之至。無批答傳敎在筵設中
戊子八月十七日辰時,上詣延和門外。香祗迎入侍時,行都承旨趙榮進,左承旨徐有大,右承旨李在簡,左副承旨鄭昌聖,右副承旨具庠,同副承旨朴弼逵,記事官尹長烈,假注書尹在醇,記事官金致九·柳德申侍立訖。上具翼善冠·黑圎領袍,乘輿出通陽門,詣延和門外,降輿詣板位祗迎,仍詣建明門祗送。藥房都提調金致仁,提調韓光會進前奏曰,夜間聖體,若何?上曰,一樣矣。進湯劑。上曰,世之爲先者,無過於予矣,三日二日一日齋,皆次第爲之。上曰,頃者下敎之後,靑城尉·綾城尉,無一人求差於今日,其涉駭然,其欲申飭,宜先于近,竝越俸一等,此後若是祗迎日,必也以二尉塡差。出傳敎上曰,禮房奉審崇陵以來。出榻敎上曰,春秋館堂上金時默牌招。出榻敎上曰,仁獻王后誕降海州乎?致仁曰,海州矣。上曰,昨日下敎時,二十歲,以十九歲下敎,此亦衰矣,非十九也,果二十也,雖然自祭已計,今年五十六年也,豈意今日?復行香祗迎,此誠千千料表,萬萬料表,追憶昔年,此心何抑?特遣宣傳官,奉審芙容堂與碑閣而來奏。出傳敎在簡曰,顯廟誕降,明是瀋館也。上曰,注書考譜略及春坊·龍灣日記以奏。時默進伏,上曰,實錄考來,春坊日記入之。上御典設司,命庠讀龍灣日記,至汗字。上曰,其筆法難矣,不稱帝而稱汗矣,予則每稱大國,不若其時春坊官員矣。上曰,今覽春坊日記,其嘉直也,以此推量,頃者西北道狀聞下敎,不覺歉然,依前書聞事,分付。勿出朝報庠曰,芙蓉堂誕降,卽是仁廟,非仁獻王后。上曰,然矣。又命讀顯廟誌狀,至各司奴婢貢,上曰,今則奴婢貢,全無矣。上曰,噫,不孝不肖七十五歲,復逢此日,五內若隕,卽歇後語也。鳴呼,昔年,雖有一歉,恤民若此,況鹽稅寺奴婢除貢,今乃初聞,于今此日,奉聞誌狀,若其不仰體,尤爲不孝,尤爲不肖,先言先志,次言下敎,次行故事,秋事雖未了,其於北關,何待其了?卽豐沛之鄕,而若此若此,北道大小貢膳,甲山貢皮,限今年一倂停捧,其中冞切仰慕者,所謂願堂,非有益於京中,而不過僧徒憑依之道,諸道願堂,予先言之,私邸時亦有有宗親府行關者,先自此勿論新舊,願堂一字,一切革之,而噫,豈云願堂?無刹則已,浮雲緇徒,只接于此,而一自咸布之後,孰肯願入?其涉可矜,百般之侵,唯在諸刹,游客侵漁,甚於俗人,嗚呼,緇徒,其亦吾民,豈又願堂,而願籍無勢,而偏受其弊,此後八道諸刹,勿論大小科外徵捧者,游客侵漁者,一切嚴禁,不飭守令,道臣,隨現狀聞,禁錮其身,若此三百六十州之刹,其雖抑揚,皆爲願堂,願堂雖禁,僧弊一飭,白首暮年,豈可因苟且,而不飭衆弊乎?令備局以此嚴飭,孝廉節義,令八道兩都,搜訪以聞,昔呂尙,謂四民於周文,文王,不踰日而恤四民,若踰今日,亦豈孝乎?今日當殿座興化門,金吾·秋曹捕廳輕囚,一倂放釋,該房承旨,將此意,下諭于八道兩都,非所重者,下諭到日,卽爲放送以聞,噫,此非予施惠,卽昔年之惠也,其令以此知悉。出傳敎榮進曰,聖德事也。庠曰,願堂之革,實有益於民間矣。上曰,今日政好,不忘聖祖矣。上曰,興化門殿座時,入直兩營軍各二十名排立。出榻敎上曰,軍土房,讀輕囚囚徒,又讀秋曹啓本,讀至洪彦喆。上曰,翰林補外而如是,則儒臣補外,眞殺人乎?洪彦喆定配,至李明會事,上曰,豈微硬而成獄乎?道臣,推官,罷職不敍。仍御興化門,招飢民二人,一則順天人,而一則光州人矣。上曰,汝等何事上京乎?光州人曰,無父母故無所依,而乞食流離而來矣。順天人曰,父沒而母適他夫上京,故尋母而來,則母饋一飯,而使之還鄕,故乞食矣。上曰,殘忍矣。命惠廳郞申大孫·崔景興,各自率畜。又命招輕囚罪人,面諭後放送。致仁曰,日已過午,湯劑進御,似好矣。上曰,藥房三提調持湯劑入侍。出榻敎上曰,藥房三提調持湯劑,更爲入侍。出榻敎招農民,各問農形後,還入大內,諸臣以次退出。
戊子八月十七日未時,上御集慶堂。奉審承旨入侍時,左副承旨鄭昌聖,假注書尹在醇,記事官金致九·柳德申,以次進伏訖。上曰,承旨讀奏祭物單子及擧案。昌聖讀畢,上曰,旣下敎勿書某殿某號事者,恐或褺慢故也,今番擧案時,書塡者多,至於陵軍,皆稱某陵,事之䙝慢,莫此爲甚,此後另加申飭。出傳敎上曰,曾因唐陽城之言,凡諸覲親呈辭,已爲申飭,而一月聽政之後,其法蕩然,問于中官,皆遵舊例,覲親二字,政院不捧云,皆有定式,一年再呈稱此,可也。頃者下敎之後,雖中官,以覲親下直,今無其例,此後依頃年下敎擧行事,申飭。出傳敎上曰,注書出去,坐直承旨及儒臣,持警世問答入侍。上曰,兵·戶房相換,其外順房。出榻敎右承旨李在簡,校理金致恭,修撰朴師崙進伏。上曰,昔之朱壽昌,謂之孝子,紫陽豈不書乎?以同母弟,爲一同氣故也,子猶若此,况其母乎?今日臨門時欲爲下敎,而泯默靜以思之,人君以風敎爲本,事雖異焉。古東平尉直摠府時,聞金虎門外,有其聲曰,此必其子不孝,故其母有此聲云,而開門後捉其子決棍云,一象譯輩爲心制,其欲華服,故曰朝鮮此法猶在,此漢其果若此云,其人聞其言,不敢華服,伊後此誦,尙今稱之,今乞兒旣非渠子,則雖適他夫,見其孑孑,其宜率來,而置諸鄕中,京中得夫,五倫缺一,而其子流丐,來尋于京,則若有人心,思前夫,今其夫雖逐,其宜分一飯而同在,而今聞饋一飯,其令下鄕云,此有甚於蘆花,噫,渠若此,彼兒更何依乎?因此爲鍾閣乞兒,而其母莫知去處,今日尋來門外,分付惠郞,其令育焉,此意焉在?昔之伊尹一相,以一夫不獲所爲恥,張子西銘,亦不云民吾同胞,況爲民父母者,幾回來之後,爲彼兒不覺涕潛,以此觀之,五倫之中,其亦缺一,其在正風俗之道,豈聞而不治。過二日後,令秋曹於門外決杖,使中外之民,曉然知予心。出傳敎昌聖先退,致恭讀問答,師崙次讀,在簡次讀,在醇次讀,致九次讀,德申次讀,致恭·師崙先退。上曰,出去,知韓錫大徑出事以來。賤臣在醇復命曰,果川入來,入來時近仗軍,不使入持馬牌書吏,故御史治罪近仗軍,而兵曹入直郞徑出云矣。命書兵曹草記下,命讀文學李商岳上疏。上曰,今覽文學李商岳陳章,此非被斥於人者,因其父之章卽處分者,則爲其子心,雖異於他人,何敢以此,更提撕捱?況忘昔滌用四字,不過筵中爲小官曲軫之意,滌瑕甄用,卽人君包涵之意,則渠何敢擧四字而自訟乎?若此滌瑕之人,其子不知感祝,作爲撕捱之欛柄乎?予雖衰矣,年少新進之輩,不可增其氣,且其在無不是底之義,循例說去稱冤,可也,何敢以一忠字,特書於其章?有若鳴冤者然,事之放恣莫此爲甚,李商岳,特施不敍之典,以抑此輩之氣,其章給之。出傳敎諸臣以次退出。
上在慶熙宮。只常參,停經筵。
顯宗大王忌辰。
自初昏至夜一更,雷動電光。二更三更,電光。五更,電光。
藥房都提調臣金致仁,提調臣韓光會,副提調臣趙榮進啓曰,昨日臨門酬應,向晚還內,伏未審夜間聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣,明日入侍,宜矣。
中宮殿·惠嬪宮,藥房口傳問安。答曰,知道。
以承傳色口傳下敎曰,建功湯竝入之,午茶亦入之。
徐有大,以都摠府言啓曰,今日入直內三廳,武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
以承傳色口傳下敎曰,昌城尉今日復命可嘉,特賜虎皮一令。
以備忘記,傳于朴弼逵曰,過昨日逢今日,陋矣中官,其雖螟蛉,若是稽留,今日予心,豈爲便身若此,而中官,其皆尋食,咸臥其家,內班院行首,承傳色行首,內班院掌務,竝越俸一等。
傳于徐有大曰,宣傳官二員待令,騎馬六匹立之。
傳于徐有大曰,再明月次對,進定於明日。
具庠啓曰,大司憲黃柙牌不進,執義未差,掌令李秀逸在外,鄭彦暹牌不進,持平金敍九·李宗榮在外,今日以監察茶時之意,敢啓。傳曰,知道。
以備忘記,傳于李在簡曰,噫,今日爲常參日乎?昨日之後,此心一倍故也,其令知悉勳戚儀賓之臣勿參,備局諸宰皆參。
徐有大啓曰,今日常參爲之事,命下矣,承旨當爲備員,而左副承旨鄭昌聖,今日不爲仕進,卽爲牌招,都承旨趙榮進,不爲仕進,所當牌招,而拘於廳規,不得請牌,何以爲之?敢稟,傳曰,牌招。
以承傳色口傳下敎曰,今日常參,予豈偶然?其令卽爲擧行,盡來後卽入正時。
又下敎曰,今日常參,盡爲整齊後只入正時。
以備忘記,傳于李在簡曰,今日此心,何耐過今日,其曰孝哉?明日次對,今日常參爲之,此亦惟先意。
傳于李在簡曰,詣閤卽入正時。
傳于李在簡曰,金器大與有勳臣職號人,其令勿參,耳目儒臣,盡爲入參。
傳于李在簡曰,椎鼓卽爲之,未及入來者,以不參施行。
以承傳色口傳下敎曰,今日常參,予豈樂爲,禮房承旨,爲先推考,正時卽爲入之。
又下敎曰,夜鼓雖如此,晝鼓豈如此乎?禁漏官員,明日令騎曹決棍。
又下敎今日當詣私第,內局問安置之。
傳于金光國曰,今日私第傳敎置之,承旨入侍。傳于金光國曰,承旨入侍。
以承傳色口傳下敎曰,其勢固然,免相下敎置之,遣史官,傳授命召,今日之心,在於昔年,三相若不入來,當臥於私第之外,無他道矣,卽爲入來,以待下敎事,亦爲傳諭。
李師濂啓曰,臣敬奉聖諭,馳往傳諭于議政府領議政金致仁,左議政韓翼謩,右議政李昌誼所住處,則以爲臣等罪在稽命,罰止免相,逬出城外,恭俟重何,千萬匪意,特寢前旨,仍又史官儼臨,傳授命召,且諭以事勢固然,入侍聽諭,臣等,惶隕感激,莫省攸措,其中一段下敎,有不敢承聞者,固當竭蹶承詣,而罪負甚重,終難自恕,恩諭至此,未由轉動,罪上添罪,求死不得,如不卽被刑章,則謹當以文字,仰請處分云矣之意,敢啓。
徐有大,以義禁府言啓曰,閔弘烈,嶺沿投畀,當日倍道押送事,命下矣,閔弘烈,慶尙道金海府投畀,而以傳敎內辭意具罪目,卽爲發遣府羅將,當日倍道押送配所,何如?傳曰,允。
以承傳色口傳下敎曰,近者中官放恣特甚,下敎之後,其若稽帶,明朝當殿座建明門,以此嚴飭。
又下敎曰,直提學以下夜禁申飭,則無一人呈課,事極駭然,勿論朝儒,雖差備所屬年少中官,今夜內若不呈課,則左右大將記過,左右巡將監軍,令該曹當爲決棍,左右廳從事官走馬進來,使之廳傳敎,嚴飭。
又下敎曰,大官旣已下敎,況宰臣乎?一傡置之,牌招,傳授命召。
趙台命啓曰,領議政金致仁,左議政韓翼謩,右議政李昌誼,依下敎來待矣。
傳于趙台命曰,大臣入侍。
以韓德厚爲假注書。
金光國啓曰,玉堂上下番闕直,事甚未安,三司下敎,旣有勿施之敎,修撰朴師崙,副修撰李東鼎,竝爲牌招入直,何如?傳曰,允。
又啓曰,明日次對,兩司當爲進參,在外陳疏留院外,不爲行公人員,竝待開門牌招,以爲推移入侍之地,何如?傳曰,允。
戊子八月十八日午時,上御資政殿。常參入侍時,吏曹判書趙明鼎,禮曹判書申晦,修撰閔弘烈·朴師崙,副修撰李秉鼎,掌令鄭彦暹,獻納鄭煥猷,行都承旨趙榮進,左承旨徐有大,右承旨李在簡,左副承旨鄭昌聖,右副承旨具庠,記事官尹長烈,假注書尹在醇,記事官金致九·柳德申進伏訖。榮進曰,同副承旨朴弼逵方在直中,而以實病,不得進參矣。上曰,同副承旨朴弼逵·許遞,其代,金光國除授,卽爲牌招察任,房依前。出傳敎上曰,禮貌官,爲先推考。上曰,通禮院官員,令該府處之,書員,令攸司科治。竝出榻敎上曰,當該禮貌官,爲先汰去,事過後令該府處之。上曰,不唱鞠躬,先唱四拜,事過後,當該贊儀汰去。引儀亦汰去。竝出榻敎上曰,呼聲政院使令,明日令兵曹決棍十度。出榻敎昌聖曰,有勳臣職號而兼備堂者,何以爲之?上曰,九卿備堂中有勳臣職號人,一體勿參。竝出榻敎上曰,該房承旨遞差。出榻敎在簡趨出。上曰,在直而不進人,卽是慢君命,明日建明門待令。出榻敎長烈,呼有啓辭官陞殿。上曰,今日注書善爲之矣,兩司及儒臣誰也?昌聖曰,掌令鄭彦暹,獻納鄭煥猷,修撰閔弘烈·朴師崙,副修撰李秉鼎。上曰,今日爲此服常參,意豈偶然?都憲不爲入參,事之寒心,莫此爲甚,先遞差,下義禁府推考。出傳敎上曰,今日臣子,焉敢抱子弄孫,臥其家乎?備堂入來者誰也?昌聖曰,趙明鼎·申晦也。上曰,次對雖命當日,而爲備局諸宰,其敢闕焉,今日不參備堂,情勢實故外,一傡下義禁府推考。出傳敎上曰,大臣入來乎?榮進曰,俱未及來矣。上曰,今日擧措,極爲寒心,不入侍三公,皆免相。出傳敎命晦進前曰,明日次對,今日進定,而無一人入來者,豈不慨然哉?晦曰,令未及頒布,在遠者姑未及來矣。上曰,故重臣朴弼周云,泰耉·鳳輝,天生逆賊,而泰耉之孫榮得,載於丹書,此則可謂終之,而鳳輝則思之,不覺心寒骨冷,若非我皇兄,豈有今日?李光佐則猛刑白時耉而殺之,又殺洪啓迪非矣,崔錫恒則壬寅作故,故予往其家而吊之,趙泰億則半夜二字怪矣,而以尹鳳五之心所拔者,予豈不拔?仍厲聲曰,若非李光佐,孰敢排闥於閉閤却膳之時乎?又以手拍案曰,李光佐·崔錫恒置之趙泰億之律,趙泰億則敍用,可矣,予今日思此事,不進朝水刺矣。顧謂世孫曰,世孫當思其祖之心,體行之矣,若非李光佐,則予豈有今日?如是而臣下欲食李光佐,此知其君乎,知其黨乎?命榮進書李光佐·崔錫恒給牒,趙泰億給牒敍用傳敎。傳敎不爲頒布故不錄上曰,此敎後則李昌壽知愧矣。秉鼎趨而出。上曰,出去者,無乃其子乎?其出去當然,雖似太晚而是矣,知人事矣,渠何敢久伏乎?榮進畢書傳敎,奏曰,下敎之下,臣豈敢有黨習,而此處分,則義理所關非細,下詢大臣,然後可以處之矣。上曰,其止之。晦曰,所關何等重大,而如是下敎乎?明鼎曰,豈可輕易處分耶?上曰,於此能耳不聾也。煥猷曰,此輩罪犯至重,豈可與數三承旨,處分乎?榮進曰,以臣外祖言之,臣之地處當爲黨習,而臣則不然,豈敢以黨習,事殿下哉?逆之一字,罪名何等重大,而今者遽然俯諭於一承旨乎,待三公而處分焉。上曰,大臣雖不來,重臣亦不來乎?榮進曰,數三重臣,何足輕重也?下敎若令頒布,則外議以爲如何哉?且以先正引諭,尤極未安,臣雖被誅戮,不敢奉令矣。上曰,過矣。師崙曰,乙亥處分,極其嚴正,今何可變改乎?上曰,嚴正云何?弘烈曰,臣之祖爲合啓,臣之曾祖,亦嘗嚴斥光佐,此實義理大關頭,不得不如是也,臣豈敢以黨習,仰事殿下哉?昌聖曰,人臣逆實,自是朝家大刑政,而一朝何可輕易改之乎?弘烈曰,義理已定,此非上下相持之事矣。上厲聲拍案曰,世孫聽之乎?戊申年,非李光佐之功耶?弘烈曰,光佐拔擢一鏡,釀成戊申之亂,此可謂光佐之斷案矣,雖以藥院,語未畢。上厲聲拍案,仍嗚咽曰,爲先削去仕版,汝豈忍發雲賊之言乎?弘烈趨出。昌聖·庠曰,閔弘烈家與他自別,所奏亦有所執,而雖或言未槪意,豈可下如此之敎乎?上曰,鼎衍·致雲之外,豈可以藥院二字提說乎?此後當不復進湯,請討弘烈然後可以進之矣。晦曰,此不過辭不達意之致也。韓光會以侍衛進伏曰,何可如是下敎乎?鄭存謙亦以侍衛進伏曰,儒臣所達,是昭鑑所載之語,而辭未達意矣。上曰,爲弘烈分疏者,一傡罷職,皆令退出。上曰,承旨兩司罷職。上曰,兵曹參判鄭存謙罷職。竝出榻敎上曰,予當鞫問閔弘烈矣,昔以沈檀,其猶親鞫,今雖無大臣,豈不鞫問一弘烈哉?榮進·昌聖·庠·晦·明鼎·光會·存謙·彦暹·煥猷·師崙趨而出。上曰,親鞫爲之,金吾兩司捕將牌招,宮城扈衛置之。出傳敎上曰,太僕殿座。出榻敎上曰,尹領府事爲內局都提調。出傳敎上曰,參判鄭運維·李在協·洪樂仁·趙台命,承旨除授,牌招察任,房依前,都承旨,三院副提調例兼。出傳敎上曰,閔弘烈所奏,其雖萬萬可駭,旣過三昨日,豈忍帳前親問?親鞫置之,嶺沿投畀,當日倍道押送,朴師崙所爲,其涉苟艱,刊名仕版,李秉鼎所爲,非徒苟且,不卽去就,其涉可駭,勢難行公,特解見任。出傳敎上曰,小論事苟且矣,小論則豈作苟且事乎?人雖飢死,豈生某條拔出計乎?李秉鼎之氣爲其父挫矣,諸臣以次退出。
戊子八月十八日申時,上御集慶堂。承旨入侍時,左副承旨金光國,假注書尹在醇,記事官金致九·柳德申進伏訖。上曰,當該中官,不知輕重,擧措可駭,令該府以不能爲公律施行。出傳敎上曰,閔弘烈非矣。若非閔弘烈,予往太僕矣。上曰,今聞閔弘烈所奏,此致雲之言,今日臣子何敢復提?身雖在於此,中心則在於懿陵,今日未及入侍,事勢固然,嗚呼,此時爲三公,何忍逡巡?卽爲入侍,聽我面諭事,遣史官傳諭于三相。出傳敎上曰,李昌壽請拔趙泰億之璿源譜略跋文,予則曰怯矣,渠之子初則入來,終未退去,仍誦清江清兮白鷗邊,白鷗長在清江前,沙白鷗白兩白白,何者爲沙何者鷗,漁笛一聲忽飛去,然後沙沙鷗自鷗。又誦世上爲爲事,爲爲不盡爲,爲爲人去後,來者復爲爲。又誦弑義帝於江中,江中奚罪,夜奸人於冶間,冶間奚罪,數次曰,此雖常談,極竗極竗。命光國,讀北道御史狀聞。上曰,殊忍矣,狀啓則精爲之矣。光國曰,逐條啓聞甚精矣。上曰,安邊尤甚矣。光國曰,泰嶺之下則甚,而其外則少勝矣。上曰,今覽慰諭御史啓聞,安邊景像,無異目覩,若此而爲道臣者,豈忍立視,而爲守令者,食豈下咽乎?聞此而涕沾臥席,況道伯況守令乎?昨覽誌狀,何敢忽也?安邊·京上納寺奴婢貢布,爲先一倂蠲減,以此觀之,文川以北,庶可推之,御史與道臣,十分商量,着意救濟,使我北道元元,小知予意。出傳敎上曰,注書出去,知何注書傳諭以來。賤臣在醇復命曰,事變假注書李師濂,爲傳諭去矣。上曰,今日守廳注書誰也?光國曰,尹長烈。上曰,實注書乎?光國曰,然矣。上曰,今者傳諭史官,其涉矇矓,而其復,下諭若何,而使初傳注書傳諭,守廳注書凝然不動,事之可駭,莫此爲甚,先汰去,令該府處之,聞是實注書云,此後注書說書望除望,不能檢飭當該承旨遞差。出傳敎上曰,備局傳命,其已知之,而今日數三諸臣入侍,大臣莫知,若此而軍務何傳?當該備郞,令兵曹,從重決棍汰去。出傳敎上曰,當該傳命稽滯中官,令該府以不能爲私律施行。出榻敎仍命少退還入命讀傳諭史官書啓。上曰,今日擧措,卽備郞之可駭,卿等何咎焉?今因北道御史狀聞,予有下詢者,今日何心酬應?只爲民事,朝不進常饍,臥而待卿,其何尋箚,其何尋箚,其何尋箚?臥而待焉,其卽入來事,更爲傳諭,期於偕入,爾雖小臣,卽一臣子,焉敢若是偃蹇?着實傳諭,心切可駭。出傳敎上曰,注書出去,三大臣入侍,領議政金致仁,左議政韓翼謩,右議政李昌誼進伏。致仁曰,聖體若何?上曰,予食豆泡而有嘔氣矣。翼謩曰,無時擧動,而不平之候,乘時而發作矣。昌誼曰,强進則氣逆,故有此嘔氣矣。致仁·翼謩·昌誼起伏曰,此莫非臣等之罪,其罪豈止於免相薄罰而已哉?上曰,俄見北道御史狀聞,予心一倍不如前,卿等見狀聞否?致仁等曰,未也。上曰,注書持北道御史狀聞以來。賤臣在醇復命。上曰,御史仔詳矣。昌誼曰,然矣。致仁曰,與蔡濟恭上疏無異矣。上曰,安邊甚矣。致仁曰,德源似勝矣,北靑·利城則稍勝矣。上曰,內局入侍。出榻敎藥房都提調尹東度,副提調鄭運維進伏。東度曰,聖候今日若何?上曰,俄者承旨入侍時,則氣少勝,而虛嘔數次後,氣甚不平。東度曰,寢睡,何如?上曰,寢則善睡矣。東度曰,醫官入來,敢請診候。上曰,依。李以楷曰,脈候左右三部少不均,左三部沈,右三部有滯氣矣。慶絢曰,脾胃脈候有滯氣,而右三部沈矣。金季良曰,左右三部度數不均,右脈候則沈矣。上曰,三人之言,皆虛言矣,飮食而吐則不關而虛嘔則實難矣,今則少勝矣。吳道炯曰,左右三部度數不調,而右三部脾胃脈候,似有滯候矣。徐命緯曰,左右三部不調,右脈候有滯氣沈遲矣。上曰,藥房副提調持湯劑入侍。出榻敎上曰,北道事誠可悶矣。致仁曰,監司與守令,自當自備賑恤,且向日有萬餘兩錢劃給之事,自今貿穀,則來春亦可賑救矣。昌誼曰,北路事誠十分切悶矣,端川以北災荒之慘,不下於安邊等邑,道臣不可不速往親審,然後始可爲分等之狀接濟之策,今此道臣之卽發北巡,實出於萬不獲已,況其日前請貸交濟詳定銀錢之狀本,詳明懇焉。可見其爲民切至之誠意,且聞已多有設施措置,今若以發巡事而徑罷,則事將萬萬狼狽矣。上曰,事勢誠如卿言。致仁曰,臣等,俄已被罪事,仰達,而備郞則認以明日次對,而今日常參爲之矣。上曰,今聞此乃下敎之誤看,備郞汰去傳敎置之。出傳敎進湯劑。上曰,藥房副提調,持湯劑更爲入侍。出榻敎致仁曰,俄者傳敎,不爲領布,故臣等不得見,而大處分矣。上曰,何事?致仁曰,光佐等事矣。上曰,當出朝紙矣。致仁曰,以承旨之盡爲被罪退出,故傳敎初不出外矣,乙亥以後處分,極其嚴正,國是大定十數年,朝像之保合者,誠由此輩之大懲討,而今若猝然變改,則後日將爲無限禍根,故年前臣亦有所仰達,而閔弘烈事,則不過年少人率易之致,豈可以此爲罪乎?上曰,何言也?致仁曰,內局之說也。上曰,藥院云云,是雲賊之言也。致仁曰,弘烈之言,則與此有異矣,習於所聞,率口而發也。上曰,閔弘烈非矣。致仁曰,此則臣等初聞,弘烈何以知之?上曰,然則閔弘烈之言,乃不設議藥廳乎?致仁曰,然矣,乙亥以後,渾然一色,以致和平之域者,今已十數年矣,今若如此,則此後更生一鬧,且其罪名所關,何等重大,而今者便同蕩然者乎?臣若以黨習事殿下,則明燭在前,神明殛之矣。上曰,李光佐之功多矣,戊申年,非李光佐功乎?致仁曰,雖有若干功,不足以償其罪矣。翼謩曰,若如是則堤防壞矣。上命中官,出示傳敎,使光國讀之,讀至一重臣之句。致仁曰,重臣指李昌壽乎?上笑曰,然矣。昌誼曰,玆事乃義理大關頭,乙亥大處分後,旣告太廟,又著昭鑑,已成鐵案於千百世矣。臣於伊時,以判尹,上獨箚痛陳之,聖聰想或記有矣。懲討一事,卽臣家計,今若提防一壞,則宗國之憂,實爲懍然,首相所奏中禍根等語,誠有深遠之慮矣。上曰,於此可見卿等之苦心矣。東度曰,領相之言,果遠慮矣,臣亦與徐判府事,聯名請討矣。致仁曰,右相旣爲獨箚,其弟之意,豈有異乎?今此下敎誠冤矣。上曰,三相之言如此,其下敎勿施。致仁等起伏曰,爲國事萬幸矣,深仰殿下轉環之量矣。上曰,李光佐爲堤防乎?致仁曰,堤防矣。上曰,李光佐何必爲根本乎?致仁曰,若究其本,則非光佐而誰也?上曰,今日常參,下敎予雖諭,今諸大臣所奏,其忱可諒,予何固執?其下敎置之,今聞閔弘烈所奏一句語,雖非今日更提者而未料,故莫諒其斥李光佐本意,非特霄壤,以罔測逆雲之招引諭,決非本心也。特寢嶺沿投畀之命,諭大臣之敎,此一句語,卽爲拔去,本事旣已若此,承旨三司下敎,竝勿施。出傳敎翼謩曰,俄下臣等之敎,有歸臥私邸之敎,請還收焉。上曰,大臣傳諭中歸臥私邸以下等句,抹去。出傳敎上曰,明日次對,依前下敎擧行。出傳敎上曰,今日常參入侍諸儒臣,一傡遞差,洪樂信校理除授與副修撰李養遂,一體牌招入直。出傳敎上曰,公胤自南來乎,自北來乎?翼謩曰,臣實不知,而坡州人云矣。致仁·翼謩·昌誼先退,上曰,李領府若在,則與卿等之言同耶?東度曰,必然矣。光國曰,臣曾以臺諫,論斥李領府師表光佐之事矣,乙亥以後,果洞然云矣。東度曰,故相一朝大覺,常言以吾心見之,聖上當受聖功神化矣。上曰,故相賢矣,有樹立矣,可謂乃父之子矣,少時有說事矣,到老則減却矣。東度曰,此皆聖上陶甄之化矣。上曰,卿與三公,仰奏爲世道遠慮矣。以此見之,李領府之心,亦可見矣。東度曰,嚴堤坊處則不可不固守矣。上曰,堤坊之言,予嘗笑矣,卿之堤坊則,是矣。前都承旨之畢書後奏之者,是矣。再進湯劑。上曰,今則少鎭定矣。東度曰,醫官更請診候。上曰,只李以楷·金季良診候。以楷曰,左三部沈遲之候尙存,而右三部滯候則少勝矣。季良曰,左右三部不均者少勝,而滯候差勝矣。東度曰,明日湯劑,以三貼稟定。上曰,依。諸臣以次退出。
上在慶熙宮。停常參·經筵。
夜二更三更,電光。
趙台命啓曰,大司憲黃柙,掌令鄭彦暹牌不進,執義未差,掌令李秀逸,持平金敍九·李宗榮在外,今日以監察茶時之意,敢啓。傳曰,知道。
藥房都提調尹東度,提調韓光會,副提調鄭運維啓曰,伏未審夜間聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。入侍時當下敎矣。
中宮殿·惠嬪宮,口傳問安。答曰,知道。
鄭運維啓曰,新除授右副承旨洪樂仁,時在京畿高陽地,斯速乘馹上來事,下諭,何如?傳曰,允。
金光國啓曰,玉堂上下番俱空,事甚未安,副提學李潭,卽爲牌招入直,何如?傳曰,允。
以備忘記,傳于趙台命曰,前有此習,欲免決棍,一夜之中,至於三十餘人之多,昨日前,其果寥寥而然耶?事之可駭,孰甚於此?凡夜巡之法,自初更三點至五更三點而例也,而此則必是初更三點前五更三點後求得,豈特欲免決棍?必有希功之心,此兩廳草記勿施,左右巡將監軍,令該曹決棍十度。
以備忘記,傳于趙台命曰,此後漏籌通義所載初更一點五更五點,更鼓未下,報漏旣撤,則一遵舊例,勿以犯夜施行,凡草記皆塡其更,以初更三點前犯夜,五更之點後犯夜,而俱充更內者,一切嚴飭,使都民庶展手足,況其中若有爲親者乎?諸軍門與兩廳,一體申飭,此後限內限外俱充者,以犯夜律,施行於此輩。
以備忘記,傳于趙台命曰,初更三點以前,五更三點以後,皆曰犯夜,民何措手足?各營廳皆無,曾已知,昨日下敎,意欲無犯,若有耳目者,於昨夜,其孰犯之,一何多也?以數多觀之,限外可知,亦涉可駭,究其心,希功,其雖十度,從重決棍,若此巡將往來時,亦執捉耶?其心可駭。
以承傳色口傳下敎曰,此則不擇巡將之致,此後巡將擇差,去夜巡將監軍不待點下,限今朔仍,旣下敎之後,捉納實犯夜者,而雖直提學以下及內侍,執捉則皆草記。
以承傳色口傳下敎曰,諸軍門敎鍊官兩廳從事官,發牌聽傳敎。
以承傳色口傳下敎曰,今日巡將監軍,限今月仍番之敎,分揀以今日付標者爲之。
趙台命啓曰,大臣·備局堂上,依下敎來待矣。傳曰,引見。
以承傳色口傳下敎曰,同爲入侍。
傳于金光國曰,內局入侍,畿伯同爲入侍。
金光國啓曰,副提學李潭牌不進推考傳旨,今方捧入,而玉堂闕直,事甚未安,更卽牌招入直,何如?傳曰,允。
趙台命啓曰,守禦使申晦,以禮曹判書思陵莎草修改事,今方下直出去,而所受密符來請還納,何以爲之?敢稟。傳曰,仍佩往來。
吏曹口傳政事,以尹選東爲鎭安縣監。
鄭運維,以吏曹言啓曰,尙衣院別提李瀚,受由過限,未上來,依例改差,何如?傳曰,允。
金光國,以禮曹言啓曰,莊陵奉審,五年一次擧行事,定式矣。今年當次本曹堂上一員,依例進去,而奉使印信一顆,亦爲齎去之意,敢啓。傳曰,知道。
趙台命,以兵曹言啓曰,今八月二十日,文臣朔試射日次,而思陵修改相値,不得爲之之意,敢啓。傳曰,知道。
趙台命,以兵曹言啓曰,備局傳命,其已去之,而今日數三諸臣入侍,大臣莫知,若此而軍務何傳?當該備邊郞,令兵曹從重決棍汰去事,命下矣。依傳敎,備邊司郞廳鄭世柱,決棍十五度之意,敢啓。傳曰,知道。
趙台命,以兵曹言啓曰,左右巡將監軍,令騎曹決棍事,命下矣。依傳敎,左邊巡將李徵聖,監軍許俊,右邊巡將張再澄,監軍李元萬,從重決棍各十度之意,敢啓。傳曰,知道。
趙台命,以兵曹言啓曰,禁漏官員及呼聲政院使令,明日令兵曹決棍事,命下矣。依傳敎,當該禁漏官員黃載中,承政院使令朱得成等二十名,各決棍十度之意,敢啓。傳曰,知道。
趙台命,以兵曹言啓曰,卽接昌德宮衛將牒報,則永肅門外松木一株,氷庫近處柳木一株,因風折落云,令該所依例斫去之意,敢啓。傳曰,知道。
趙台命,以刑曹言啓曰,噫,渠若此,彼兒更何依乎?因此爲鍾閣乞兒,而其母莫知去處,其在正風俗之道,豈聞而不治?過二日後,令秋曹於門外決杖,使中外之民,曉然知予心事,命下矣。乞兒母私婢時禮,依傳敎,於門外象民所會之中,決杖八十放送之意,敢啓。傳曰,知道。
趙台命,以義禁府言啓曰,稽滯中官安彩翼·劉漢聖·金長壽·鄭尙熙·金夢來·崔德崙等,施以不應爲公律事,傳旨啓下,而特敎定律名者,勿捧原情,直爲草記勘處事,魯有定式矣。安彩翼·劉漢聖·金長壽·鄭尙熙·金夢來·崔德崙等,旣已拿囚,以不應爲私律,杖八十收贖奪告身三等,將良臣,以不應爲公律,杖八十收贖,而依承傳,竝功減一等放送,何如?傳曰,允。
趙台命,以義禁府言啓曰,刑曹啓辭內,出身金錫挺,移本府處之事,允下矣。金錫挺,今方待命於本府,卽爲拿囚之意,敢啓。傳曰,知道。
趙台命,以義禁府言啓曰,特寢閔弘烈嶺沿投畀事,命下矣。閔弘烈昨日押送,所到處放送事,分付道臣之意,敢啓。傳曰,知道。
敎京畿監司金華鎭書,臣若曰,許便養於下邑,暫借嶺麾,托重寄於上都,庸畀畿臬,奚待僉擧?惟簡予心,睠玆千里邦畿,非比諸路方岳,五陵佳氣,肅汛掃於春秋,三部重防,控襟帶於左右,況今歲急撫摩之策,而來旬須綜鍊之材,環顧周行,疇膺是責,惟卿故家蟬奕,妙歲蜚英,持身端詳,分寸不越繩墨,臨事明透,毛髮無非精神,自乃祖而受知,忠亮不忝於傳世,用先卿而未究,嗟惜屢發於臨朝,所以盛金閨而擢銀臺,皆出特達之眷,至若辭西塞而典南邑,尙限未盡其才,固履歷之咸宜,盍盤錯之歷試?玆授卿以京畿觀察使兼兵馬水軍節度使·開城府留守·江華府留守巡察使,卿其懋恢良圖,祗服寵命,寬能容象,恩能濟物,是予攸期,簡以制煩,廉以戢貪,於卿何有?自餘裁稟,厥有典常,於戲,澄清素心,慨然攬孟博之轡,甘旨榮養,行矣奉潘岳之輿,故玆敎示,想宜知悉。左承旨李在協製進
判府事金陽澤箚曰,伏以臣自承向來嚴旨,蹙伏私次,恭俟譴何,今過數日,迨未蒙重勘,惶霣之極,靡所容措,頃日動駕有命,寒雨適下,臣職在保護,不勝憂悶,略奏數語,忱誠未孚,而嚴敎洊降,有非臣子所敢聞者,五內如沸,歷日靡定,臣雖愚迷,豈不仰體聖孝之攸在,而意切憂愛,言自疏妄,造次之間,遽陷重戾,論以邦憲,合被嚴何,安敢以解任薄罰,自謂已經勘律,晏然抗冒,不思訟愆之道乎?踪地危臲,日昨陪班,旣未敢冒進,今朝求對,亦末由趨參,誠禮俱虧,罪戾層積。玆敢冒入文字,仰暴危悰,乞降威罰,以昭法紀焉。取進止。答曰,省箚具悉卿懇。卿之所請愛君,予之下敎所重往事勿說,正謂此也,予無介意,卿何自阻?卿其安心勿辭,亦勿過自引咎焉。仍傳曰,遣史官傳諭。
正言李祉承疏曰,伏以臣適於湖邑,省祖祖母之日,伏奉諫院除旨,私心惶感,不敢久淹,謹此來伏私次,而念臣跡孤性拙,才蔑識短,雖嘗偏荷洪造,間廁臺列,而不稱之愧,含默之罪,恒切于中,豈宜每事謬膺,久玷名器,重自陷於放縱之科哉?伏乞聖明,俯垂諒察,特許遞改,以幸公私焉,抑臣犬馬之忱,耿耿有素,雖於乞免之章,而有不容泯默者,玆敢附陳其一二,惟聖明,試垂察焉。近以復樂一事,大臣諸臣,相繼力請,而天聽愈邈,兪音尙靳,臣竊惑焉。夫先王制禮,貴在得中,賢者之過,與不肖者之不及,同歸於非禮,故子張免喪而見,彈琴而不成聲,可謂孝之至也,而聖人不許,今此我聖上藏樂之擧,亦豈非過之過者乎?古人云,有忌日無忌月,況有忌年乎?君無故不撤琴瑟。又曰,禮樂不可斯須去身,今乃徒遂無窮之聖慕,不顧有限之禮節,使古昔聖王所以治神人和上下之用,廢而不擧,今至八朔,不亦過乎?今日廷臣,雖無狀,其君行禮,而決不敢以非禮之事,反導之也。伏願殿下,俯循群情,勉從禮制,特降復樂之命焉。今年蟲旱之災,東北尤甚,而蓋聞諸路所傳,無不可憫,特有淺深之別耳。伏想殿下,受祖宗付畀,爲生民父母,中夜惻怛,若恫在己,思所以懷保之者,庸有極哉?德意之所存,神明可泣,恩言之所被,疲癃皆起,則畢竟拯濟之仁,民庶幾望之,而第臣聞本朝魚無迹流民詩曰,九重雖下憂民詔,州縣傳看一虛紙,不如扶起汲淮陽,未死孑遺猶可救,此誠實際語也。然則荒年救民之政,擇守令爲第一,賑濟蠲減,猶屬第二件事耳,然而郡罪之多,豈可一一盡擇其人哉?惟在懲貪以畏之,奬廉以勵之,使爲守令者,守法奉公,一意保民而已,近年以來,繡衣廉擇之行,亦頗稀闊,道臣殿最之法,多循顔私,臣恐不肖守令,放糴牟利,無所顧忌,而懲貪之法,因而漸解也。若夫奬廉之政,則國朝以來,最重是擧,生者寵其身,死者錄其後,以爲一世觀感之地者,其法至美而廢閣已久,勸勵無方,此實聖世之欠典,臣謂亟令廟堂,博採衆議,公選其人,使一生廉白功存生民者,得受其報,則庶幾風聲所及,習俗一變,而民蒙其澤矣,此實荒年救民之最先務也。臣言雖迂,其效有必然者,惟聖明留神焉。國之治亂,係於用人之得失,而我朝用人之道,惟在科擧一路,其視三代鄕擧里選之制,誠有愧矣,而其紛亂雜錯,最不可得人者,當日放榜之科是已,蓋以寸晷之頃,欲考近萬之軸,不能精擇,其勢固然,而畢竟拆號,其不如趙潤玉者幾希,向者庭試初試,頗得變通之宜,不無掄擇之效,而其後復設一經講,大要言之,則其亦益多而害少耳。行之未久,持之不固,不過爲趙重瞻輩一二人稱冤之端而止,臣竊惜之,且親臨試士之際,掖隷分軸,已非尊事體之道,而士習不古,奸竇難防,每經一榜,辭說紛然,噫,今日浮囂之說,臣何敢盡信,而其在嚴科塲杜奸弊之道,不可不大加釐革,臣謂臨科前一日,令該曹別定分軸官十數人,而以四館所官員,受點擧行,則庶可爲一半分救得之方,而事係變通,亟令廟堂,講究節目,自今秋慶科而始遵焉,抑臣竊有所區區欲言者,身忝言地,事在目下,而囁嚅趑趄,終不一陳,則是負殿下平日之聖恩也。臣豈忍爲此?臣聞故贊善臣宋明欽逝單上聞,而尙無隱卒之音,至於該曹應行之典,亦不擧焉,臣實慨然也。昔在顯廟朝,明欽之先祖先正臣宋浚吉,嘗因事忤旨,天怒未解,及其訃聞之後,特降悼惜之敎,亟擧吊祭之典,官爲庀葬,恩禮罔愆,幽明無憾,此非殿下今日之所當法者乎?噫,明欽之向來恩譴,雖因一言之未槪,而其初招來之慇懃,契合之昭融,實同符於聖祖盛際,及今其人云亡,萬事已冷之後,豈可無一言之恩澤,以慰多士之望,而俾全終始之義耶?夫天道舒慘以時而變化無常,疾風雷雨,雖若可畏於暫時,而景星慶雲,施復開霽於一日,此天之所以廣大高明,生萬物而成造化者也?今殿下亦一天也,臣之所以望殿下者,亦豈不以天道期之乎?伏乞殿下,深留聖意焉。答曰,省疏具悉。首件事,意雖在矣,八朔固執之心,不翅半途豈可弛乎?頃者都憲所懷,其雖深嘉,終不許之,今覽爾章,其亦嘉之,而大臣亦請從爾請聳一世,而今予一心所執重爲,豈可爲聳動而虧此心乎?爾須諒其君之心焉。簡選廉吏之請,纔下擧孝廉之命,而此古有是事,特從爾請,令備局抄啓,科場,申飭事爾言亦是,分軸官之請,爾必有意丑,而予則曰正若矢到處立的,亦豈無弊?嚴其揚中,申飭試官,若衛士傳餐,雖場中鄕軍分軸,焉無其弊?來頭庭試,另加嚴飭,宋明欽事,爾言其公,聞甚慘焉。其人己故,予何介意?頃於尹鳳九,予心可見,致賻等事,其令該曹卽爲擧行,爾勿過辭,從速察職。
戊子八月十九日辰時,上御集慶堂。藥房入診入侍時,都提調尹東度,提調韓光會,副提調鄭運維,假注書尹在醇,記事官金致九·柳德申,醫官李以楷·慶絢·金季良·吳道炯·金宗壽·鄭允說·徐命緯·李翊臣·李長周進伏訖。東度曰,夜間聖體,若何?上曰,向時如此,今亦如此。東度曰,寢睡·水刺之節,亦何如?上曰,寢則如前,水刺則尙有嘔氣矣。進湯劑,診候。以楷曰,脈候左右三部沈遲之候,比昨夕小勝,而脈候猶未調均,滑體亦似不足矣。絢曰,脈候左右三部沈則少勝,滑體似不差勝,而度數亦似不勝矣。季良曰,脈候左右三部度數之均,比昨夕小勝,滑體少勝而猶不足矣。道炯曰,脈候左右三部度數,比昨夕少差,而猶有不調之意,雖有滑體,亦有未紓之意矣。東度曰,今日必以三貼進御焉。上曰,向時則卽時無之,而今則不然,茹藿湯,何如?以楷等曰,不必茹霍湯,藿香正氣散,加人蔘三錢重而進御,宜矣。季良曰,蔘苓茶人蔘三錢重,其後卽當進御矣。上曰,正氣散幾貼當進乎?以楷等曰,今日當以二貼進御矣。上曰,一日二貼正氣散,得無過乎?以楷曰,不過矣。上曰,建功湯,今姑停止,藿香正氣散,加人蔘三錢,二貼前入,蔘苓茶人蔘三錢重煎入。出榻敎光會進藿香正氣散,上進御。東度曰,再貼何時當進御乎?上曰,待下敎入之。出榻敎諸臣以次退出。
戊子八月十九日巳時,上御集慶堂。大臣·備局堂上引見,判府事同爲入侍時,領議政金致仁,左議政韓翼謩,右議政李昌誼,判府事金尙喆,行禮曹判書申晦,漢城判尹具允明,吏曹判書趙明鼎,戶曹判書李景祜,行副護軍鄭汝稷,行副司直金時默,同副承旨趙台命,假注書韓德厚,事變假注書李師濂,記事官金致九·柳德申,以次進伏訖。致仁曰,竟夜酬應,聖候若何?上曰,時有虛嘔症矣。致仁曰,寢睡·水刺之節,何如?上曰,善睡而食則難矣。致仁曰,胃氣不實,故似出虛嘔矣。上曰,欲吐而不吐矣。翼謩曰,如癨氣則宜吐而不可吐矣。上曰,常時食豆泡,而行素時則難矣。致仁曰,以孝思過中,聖候以致欠安,實爲伏悶,而行素一節,尤是疏節矣。昌誼曰,强進豆泡,易致滯矣。尙喆曰,行素則食滯,食滯則氣滯,勿復行素伏望。上曰,一時行素而猶愧矣。致仁曰,雖閭巷間人,年老則難於行素,聖上寶算彌高,豈可行素乎?翼謩曰,非肉不飽之言,亦有之矣。上曰,不甚難於行素矣。致仁曰,以復樂事,屢次仰達,而一日二日,今月已滿仲旬,乞賜允從。翼謩曰,臣等誠意未孚,尙未回聽,只切焦悶矣。昌誼曰,此一節大事也,旣知過中,則宜卽允許矣。上曰,日雖西上,而此請不可許矣。致仁曰,不當如是下敎矣。翼謩曰,當初藏樂已過中,不當至今靳許矣。昌誼曰,有禮則有樂矣。尙喆曰,過又過之敎,臣子不敢奉承矣。晦曰,臣以禮官,前後陳控,今日時·原任入侍,乞卽允許。上曰,掌樂院樂工伏地則或聽耶?致仁曰,他民心豈不如樂工乎?昌誼曰,臣以掌樂提調,不能感回天聽,尤惶恐矣。上曰,卿等以五月後過三朔,必謂許乎?予則守如鐵石矣。致仁曰,頃以知過中爲敎,今以固守爲敎實爲抑鬱矣。翼謩曰,此實不當守之事矣。昌誼曰,知過而不許尤過矣。藥房都提調尹東度曰,禮樂不可斯須去身,復樂後無有體無用之患矣,此乃有國所重,聲音與政通,宜加三思,俯循群請矣。明鼎曰,一國上下大同之論,速爲回聽伏望。允明曰,大臣禮官旣奏,殿下許伸臣子之情,萬幸矣。景祜曰,屈從群情,有光聖德矣。台命曰,擧國群情,至今相持,亟賜兪音,則臣亦在遐鄕,聽管籥而歡忭,當如何?昌誼曰,此言古朴而誠好矣,聖算彌高,一擧動,民人之心,自別,聽管籥則人孰不歡欣?致仁曰,鍾鼓管籥,常時猶歡欣,況此時郡情乎?晦曰,聞其樂而知其德矣。昌誼曰,臣將奉命出去,得請而去則樂矣。上曰,卿有事退去,可也。昌誼曰,禮戶判先去,臣則乞見準請而退矣。晦·景祜先退。致仁曰,今日與原任同入,必欲準請矣,更加三思焉。昌誼曰,臣下去後,將肅拜於陵寢,若得準請而去,則此心何如耶?曾有聽於無聲之敎,伏乞回聽焉。尙喆曰,在下人不得感回天聽,則臣下所執,引君當道之意也,先王制禮,不可過也。翼謩曰,殿下不加罪臣等,而只以守之爲敎,不能無憾矣。昌誼曰,臣等之言如不是,則顯斥爲宜矣。致仁曰,臣等㥽㥽,忝居相席,莫非臣等之罪矣,而聖學高明,宜體禮樂所重之義,俾伸群下之情矣。上曰,光武禁聖字,予不知聖學矣。昌誼曰,今日則必謂得請矣,聖敎一向靳持,臣等悶迫,而日勢今已向晚,不得已先退矣。上曰,思陵爲幾里?致仁曰,四十里矣。上命右相退出,昌誼先退。上曰,立春今年入乎?台命曰,臘月入矣。上曰,立春前不可許樂矣。致仁曰,天理人情同然,八路生靈,皆望復樂矣。上曰,廟謨爲之,致仁曰,此國家大謨矣。翼謩曰,廟謨莫大於此矣。上曰,見濟州狀聞,穀船皆入去矣。致仁曰,無事渡泊誠幸矣。上曰,然矣。致仁曰,此咸鏡監司沈鏽狀啓也,以爲各邑軍兵官門聚點,固當依朝令擧行,而此亦有多日留連之弊,以此目下民勢,決不可依例擧行,竝與今秋三營親騎衛都試,臣營燭鎭輪操而一體停止事,請令廟堂稟旨分付矣。今年本道災荒,殆近未有,自上至遣御史慰諭,此時不宜有一毫擾氏之政,官門聚點親騎衛都試,獨鎭輪操,竝依狀請,特令停止爲宜,以此分付,何如?上曰,依爲之。昨欲下敎而未果,其雖分等之前,北道推奴徵債,爲先禁焉。出擧條致仁曰,分等事急,畿伯速令辭朝好矣。上曰,畿伯,其令今日辭朝,晚入侍同爲入侍。出傳敎上曰,松禾縣監崔星鎭仍任。出榻敎致仁曰,松禾縣監崔星鎭,以火藥庫失火事,本道兵使至於狀罷,而考見法文,則軍器失火守令,元無罷職之規,只勘律後公罪收贖而已,當此災年,被拿曠官,亦貽民弊,且有曾前已行之例,當該守令勿罷,從重推考,何如?上曰,依爲之。出擧條致仁曰,頃日政出旌義縣監,而尙未署經,遠地夫馬留滯可悶矣。上曰,旌義縣監,催促署經。出榻敎上曰,鎭安縣監金頤柱遞差,其代令該曹,口傳差出。出榻敎致仁曰,頃以鎭安縣監金頤柱事,有所下詢,而臣未有聞,故不敢仰對矣,追聞之則頤柱向承飭敎,卽爲發程,而淹病中路,尙未還任云,災邑事誠可悶矣。上曰,許遞其代,口傳捧差,可也。出擧條致仁曰,再作刑曹文案判下時,有雙清前權管洪彦喆嶺沿定配之命,而取見文案,則當初土兵輩誣告之時,彦喆査問覈實,痛治其誣告之習,與其後權管所爲一切相反,則到今彦喆之以首犯被遠配,恐非其罪,故敢達矣。上曰,今聞所奏乃覺,洪彦喆分揀。出擧條翼謩曰,各邑之設置還穀,朝家本意,專爲惠民,而今反爲厲民之具,民不願受,至於愁怨,此無他,斂以大斛,分以小斗,捧則精穀,給則荒租,一任監色庫直輩幻弄,而爲守令者,初不致察,道臣亦不申飭,當此災歲,貧民稱冤,莫此爲甚,目今秋序向深,開倉不遠,以此意分付各道道臣,另飭列邑,官耗外俾不得一毫濫捧,如有慢不擧行者,使之摘發論罪,以爲嚴處之地,何如?上曰,所奏誠是,依爲之。予則曰豈特今年?此後一體嚴飭。出擧條上曰,贊儀引儀,分揀。出榻敎翼謩曰,昨日處分諸臣,皆蒙還收,而贊引官微之故,未免見漏矣。上曰,一體分揀。致仁曰,兵曹參判鄭荐謙,亦當同入於諸卿宰分揀之中乎?上曰,然矣。出擧條上命讀李祉承疏,台命讀之。上曰,其疏讀書之士矣。致仁曰,善文而復樂之請精矣。上曰,科場事,誠難防奸矣。翼謩曰,臺疏善作,而科弊亦詳陳矣。上曰,選廉吏事,行之久矣。致仁曰,李后定時爲之矣。翼謩曰,兪奉朝賀時爲之,而未及畢矣。致仁曰,臺疏中首件復樂事,諸大臣,雖未得請,而因一臺言,頓然回聽,則可以風動四方,大開言路矣。上曰,難矣。分軸事,臺臣慮其納軸時奸弊矣。致仁曰,分軸時,以別定官員爲請矣。上曰,分軸等事,請令廟堂論處,其言從容矣。致仁曰,果精詳,知有學識矣。翼謩曰,其疏大體善爲矣。上曰,宋明欽事惻然矣,尙未擧賻儀乎?致仁曰,尙未爲矣。上曰,贊善爲二品乎?致仁曰,三品矣,上曰,然則自禮曹擧行賻儀乎?致仁曰,然矣。上命承旨書疏批訖。致仁曰,昨春自上特寢,故贊善宋明欽等頃年處分,臣則認以其所被罪名,自應竝入於特寢之中矣。近或以爲拔去抄選之敎,則不當竝入云,蓋以其時傳敎各張書下,故有此疑眩也。今於臺臣之批,辭旨惻然,深示聖意,臣不勝欽仰,而當初還寢,旣出特敎,則抄選下敎,似亦同在其中矣。上曰,依爲之。出擧條翼謩曰,聞甚慘爲之敎,臣等實欽仰矣,頃日筵中,以選人才事,仰達,自上盛節目以稟爲敎,領·右相,當同會朝堂論定,而自然遷就,故敢達矣。上曰,置之,若濫則有弊矣。上命大臣·備堂先退,仍命承旨,書金判府暘澤箚批。又命讀全羅監司狀啓及兵曹草記訖。上曰,中官李秀采以有謂無,其涉可駭,施以不敍之典。出傳敎上命諸臣退出,諸臣以次退出。
戊子八月十九日申時,上御集慶堂。藥房入診,京畿監司同爲入侍時,都提調尹東度,提調韓光會,副提調鄭運維,京畿監司金華鎭,假注書尹在醇,記事官金致九·柳德申,醫官李以楷·慶絢·金季良·吳道炯·金宗壽·鄭允說·徐命緯·李翊臣·李長周進伏訖。東度曰,午間聖體,若何?上曰,與朝一樣矣。進御藿香正氣散,診候。以楷等曰,與朝無異矣。東度曰,蔘苓茶,何時進御乎?上曰,乘夕入之,藥房先退。上曰,畿伯進前,華鎭進伏。上曰,每欲一試於方面,而今於畿輔,特試之矣,今日當將母而往乎?華鎭曰,今日則日暮,從後將將往計矣。上曰,有所懷乎?華鎭曰,未及到界,故不能詳知,日後當狀聞矣。上曰,宣論別諭,賜弓箭胡椒,華鎭先退。運維曰,承旨洪樂仁,掃墳於高陽地而轉往黃州地云矣。上曰,何爲而往黃州?運維曰,與牧使結姻云矣。上曰,在外承旨許遞,尹學東·洪樂純,承旨除授,牌招察任,房順房。出傳敎運維讀湖西農形狀啓。上曰,玉堂爲誰?今日踏下者多,注書知入。賤臣在醇復命曰,校理閔鍾烈在外,副校理李致中奉命在外,修撰閔弘烈,昨以嶺沿投畀,未及還來云矣。上曰,儒臣盡無,然後副學牌招矣。上曰,諡狀若到,當爲擧行,況玉署無人,通禮朴取源應敎除授,前執義洪檢敍用校理除授,鄭昌順副校理除授,洪樂信敍用修撰除授,徐有寧敍用副修撰除授,一體牌招入直。出傳敎退出。
上在慶熙宮。停常參·經筵。
申時酉時,雷動。夜一更二更,電光。
趙台命啓曰,大司憲黃柙呈辭入啓,執義·掌令二員未差,掌令李秀逸,持平金敍九·李宗榮在外,今日以監察茶時之意,敢啓。傳曰,知道。
藥房都提調尹東度,提調韓光會,副提調鄭運維啓曰,伏未審夜間聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。予之候,一則心,一則擧,曾已試焉,今夏有效,正氣湯再次進御之後,夕則氣候通,而夜則思食而進御頓勝,是亦異事,然此一時偶然有效,益銷之心,益衰之氣,於此時,使予寬心靜攝,然後可耐,隨更以覺,窓曙之後心舒,一日猶然,況三百六十日乎?正氣陽,欲爲加進,入侍時持入。
中宮殿·惠嬪宮,口傳問安。答曰,知道。
以承傳色口傳下敎曰,待下敎詣閤。
應敎朴取源,校理洪檢,副修撰徐有寧牌不進罷職傳旨,以承傳色口傳下敎曰,其君服三湯,朝鮮臣子,豈不知而如是耶?極爲駭然,當該承旨,從重推考,盡爲牌招入直,若違牌則直捧湖沿投畀傳旨。
傳于鄭運維曰,儒臣何如是稽滯?政院申飭。
傳于趙台命曰,內局入侍,守令同爲入侍。
傳于鄭運維曰,內局入侍。
備忘記,朝批已諭,滯愈進食,心誠異之,聞此擧措,予心若合符節,觀勢當服正氣,建功湯再次煎入,置之。
藥房口傳啓曰,卽伏見所下傳敎,有建功湯置之之命,臣等,誠不勝憂悶焦迫之至,聖候纔雖差復,而此時補益之劑,尤不容少緩,聖敎雖如此,臣等,職在保護,顧何敢伈然而退去乎?至於擧措之敎,此非過煩聖慮者,而縷縷飭敎,今又諄切,倘蒙卽賜召見臣等,則湯劑繼進,固爲萬幸,而諸大臣,今方同入亦豈無仰寬聖心之道乎?日勢漸晩,暫許入侍,千萬伏望,惶恐敢啓。
鄭運維啓曰,領議政金致仁,左議政韓翼謩,嶺南句管堂上鄭存謙,依下敎來待矣。
傳于趙台命曰,入侍。
傳于金光國曰,宣傳管二員待命,騎馬三匹立之。
有政。吏批,判書趙明鼎進,參判金鍾正牌不進,參議李海重牌不進,左副承旨金光國進,吏批啓曰,玉堂闕員,今當差出,而曾經之人,多在違牌坐罷中,無以推移備擬,合有變通之道,何以爲之?敢稟。傳曰,竝敍用。又啓曰,玉堂及春防闕員,今當差出,而擬望之人乏少,相避外任,竝擬,何如?傳曰,允。又啓曰,清州牧使今當差出,而本州以營下劇邑,物衆地大,素稱難治,不可不各別擇差,他道有聲績未準限守令,竝擬,何如?傳曰,允。以李性源爲大司諫,以李顯祚爲執義,以李堉爲司諫,以趙重明·洪秀輔爲掌令,以李東顯爲持平,以洪相聖爲正言,以朴大有爲持平,以具㢞爲獻納,以趙昌逵爲副修撰,以金基大爲文學,以金載順爲兼輔德,以尹師國爲兼文學,以具允鈺爲戶曹參判,以李壽勛爲右通禮,以金性天爲兵曹佐郞,以崔宗謙爲禮曹佐郞,以兪彦民爲同經筵,以洪相文爲司宰直長,以金致誠爲軍資直長,以洪啓瑞爲宗廟直長,以金相愼爲典設別檢,以金東覽爲兼引儀,以金基大爲中學敎授,以沈頤之爲南學敎授,以李得臣爲西學敎授,以權浩性爲尙衣別提,以金思澤爲內資主簿,以柳光翼爲司僕主簿,以金履遠爲清州牧使,以林德躋爲長連縣監,以朴敦行爲興陽縣監,奉常參奉單李陽普,學生康時文贈戶參,例兼折衝,康成選贈左承旨,郡守康汝楫贈執義,以上同知康弘濟三代追贈,松禾縣監崔星鎭仍任事,承傳,兼春秋單金養根。
兵批,判書韓光會病,參判鄭存謙病,參議李宜老入直進,參知趙台祥病,左副承旨金光國進,同知單鄭道興,副護軍姜潤·李秀逸·徐命緯,副司直趙雲逵·閔百興·趙榮進·洪樂仁·尹學東·李性源·洪樂純·鄭昌聖·李在簡·朴弼逵·金敍九·李宗榮,副司果李師曾·權拭。
金光國,以弘文館言啓曰,本館下番,無他推移之員,不得已以上番,姑降入直之意,敢啓。傳曰,知道。
金光國啓曰,玉堂上下番俱空,事甚未安,新除授副修撰趙昌逵,卽爲牌招入直,何如?傳曰,允。
趙台命啓曰,新除授弘文館副校理鄭昌順,時在京畿高陽地,乘馹上來事,下諭,何如?傳曰,允。
備忘記,近五十年固守之心,況今年況今年乎?循例草記下敎,豈曰孝哉?誕日陳賀草記,爲先置之,冬至賀亦爲權停。
以承傳色口傳下敎曰,開陽門留門,入直禮卽卽爲發牌聽傳敎。
趙台命,以兵曹言啓曰,今八月二十日,內需司別提李恒元,差備門外擊錚,所當囚禁科罪,而係是朝官,令攸司稟處,何如?休紙還下
金光國,以兵曹言啓曰,僉知中樞府事韓重興,忠翊衛將尹勉矩,景福宮衛將李普沃,俱以病難供職,呈狀乞遞,竝今姑改差,何如?傳曰,允。
趙台命,以義禁府言啓曰,慶尙道東萊府定配罪人洪彦喆分揀,承傳啓下矣,放送事,分付道臣之意,敢啓。傳曰,知道。
副修撰徐有寧疏曰,伏以臣曩以臣所生父病,猥陳微懇,幸蒙恩遞,得以不離親側,安意將護,臣仰載洪私,頌祝方深,曾未幾何特除又降,召牌踵臨,臣且感且惶,莫省攸措,怵分畏義,固當竭蹶趨承,而第臣父病,迄未有減,近又添得外感,氣力益下,臣之懇迫之私,與前無異,實無頃刻離捨束帶供仕之勢。玆不得不更入文字,疾聲鳴號,違逋之誠,已難自解,而瀆擾之罪,尤切兢惶,且念臣之私義,與副校理臣鄭昌順,決不可共作僚寀,與同周旋,而副提學臣李潭,亦有世所共知之嫌,倘使臣,迫於嚴命,冒沒承膺,則將不免爲貪榮戀寵匿怨忘嫌之一鄙夫矣。臣之一身狼狽,雖不足恤,而其於辱朝廷而羞當世何哉?伏乞聖慈,俯垂鑑諒,亟遞臣職,仍治臣罪,以嚴朝綱,以靖私義,不勝幸甚。無批答傳敎在筵說中
戊子八月二十日巳時,上御集慶堂。藥房入診,守令同爲入侍時,都提調尹東度,提調韓光會,副提調鄭運維,假注書尹在醇,記事官金致九·柳德申,醫官李以楷·慶絢·金季良·吳道炯·金宗壽·鄭允說·徐命緯·李翊臣·李長周·許溵,鎭安縣監尹選東,旌義縣監柳準,以次進伏訖。東度曰,夜間聖體,若何?上曰,一樣矣。東度曰,滯候,何如?上曰,此亦一時矣。進湯劑診候,以楷曰,沈遲與滑體少勝矣。絢曰,沈遲滑體調均之候,勝於昨日矣。季良曰,脈候度數之調均,滑體之差勝,幾如常矣。道炯曰,今日則差勝於昨日矣。允說曰,脾胃脈候滑體好矣。命緯曰,沈遲之候亦勝,而滑體益勝矣。溵曰,度數調均,渭體沈遲之候少差矣。上曰,進二貼後始就寢矣。東度曰,晚後則當進御建功湯矣。上曰,午後請進建功,予亦知之矣。上曰,藿香正氣散停止,建功湯依前煎入。出傳敎選東進前。上曰,汝往鎭安善爲之。潗進前。上曰,將爲署經,而耽羅一縣之民,付之汝身。守令先退。上曰,此時耽羅守令,不可一刻遲滯,兩司在外人許遞,其代政官牌招開政,以在京無故人備擬,待下批牌招署經,其令待朝辭朝。出傳敎東度曰,臣等言辭拙訥,誠意淺薄,不能回聖心,明日將會議矣。上曰,若庭請則當詣私邸而臥,史官筆法則予不見,而必書吾君固執矣,予執則固矣。仍敎曰,注書出去,知奉審大臣何時入來以奏?賤臣在醇復命曰,今日入來云矣。上曰,明日將爲擧措,而今日可不復命乎?藥房先退。命運維讀嶺南狀聞。上曰,今覽嶺伯狀聞,玆事不可不及今知委,領左相及嶺南句管堂上同爲入侍事,分付備局。出傳敎上曰,頃年有金光漢爲熊川時,予有所言矣,近來政目間無之,注書出去,知金光漢生死以奏。賤臣在醇復命曰,已作故云矣。上曰,思賢閤。熊川縣令金光漢辭朝時面飭曰,若能其勤,擢用事下敎,此以沈滯武弁之故也,下敎後其於卽席,手書其名於戶前矣。今在此殿,墨雖未乾,心則忘却,今日忽思而下問,今已作故云,噫,彼光漢之耳,尙記此敎而若此,噫,虞獵不可欺,況其臣乎?聞甚慘然,往者雖不可進,來者豈忍恝?其欲調用其子弟,令兵判詳問,晚後登對時以奏。出傳敎運維曰,明日傳香承旨不備矣。上曰,承旨尹學東·洪樂純許遞,其代,前承旨徐有大·具庠,承旨除授,牌招察任,房順房,徐有大爲軍士房。出傳敎上曰,前校理金致恭牌招來待出朝報上曰,今日干支爲甲戌乎?運維曰,今日則乙亥矣。上曰,然矣,都承旨何以知今日干支之爲乙亥?運維曰,臣於秋夕,差寧陵獻官,讀祝時聞十五日干支則爲庚午,以此計之,今日爲乙亥。上曰,聰明矣,予則昨日適問中官,中官答曰,甲戌故知之矣。上曰,噫,今年何年?今至八朔,寔予不肖,雖然頃者旋愈,實荷陰佑,故於其後,予心少抑之意,已諭諸大臣,故心雖難耐,此心少抑,觀其景像,不無意思,今聞都提擧所奏,不覺蹶然而坐,意若此,故內局之批已諭,是何意也,是何意也?噫,服正氣散後,滯氣愈,能進食,心不可欺,雖諭,其末端益銷之心益衰之氣何益云者,意亦在矣,予心靈矣,今日聞此,批旨亦不諭乎?今予一則心,一則氣也,聞此通其道之氣,將欲復凝矣,以此觀之,復樂,君氣輕重若何?諸臣皆見甲戌,且復見昨歲私邸,一何不諒予意?詳諭原任大臣,此敎,雖不先泄,二句之中,其意備矣。於此坐而呼寫,吁嗟,此心,蒼蒼可欺,陟降可欺,且目下有興懷者,興懷者何,每諭干支,不知予心者矣,特謂過必也笑矣,而予心不然,卽暮年一端進慕之心也。昨日干支何?卽甲戌也,今日干支何?卽乙亥也。鳴呼,今年夙宵追慕,卽乙亥戊子也,豈意乙亥日聞此奏乎?鳴呼,日干支今年只有二,嗚呼,戊子此歲未盡日干支,懷猶難抑,況此歲何心復樂乎?以今至八月爲伸懷,雖凡事不可半止,況此乎況此乎?角可磋也,玉可磨也,心不可磋,心不可磨,今日大小臣工,咸知予心。出傳敎諸臣以次退出。
戊子八月二十日未時,上御集慶堂。領·左相·嶺南句管堂上同爲入侍時,領議政金致仁,左議政韓翼謩,嶺南句管堂上鄭存謙,右副承旨趙台命,假注書韓德厚,記事官金致九·柳德申,以次進伏訖。致仁曰,聖候比昨,何如?上曰,他則愈而氣猶眩矣。致仁曰,寢睡·水刺之節,何如?上曰,食不顯勝而睡則如前矣。致仁曰,藥院提調未承口傳啓批答,持湯劑待令閤外矣。上曰,內局入侍。出下敎台命曰,徐有寧陳疏,而謂與李潭·鄭昌順有嫌云矣。上曰,今聞特敎,申飭之下,副修撰徐有寧,循例違牌則,可也,何敢違禁令而措辭乎?其章給之,施以不敍之典。出傳敎上曰,新除承旨入來乎?台命曰,同副承旨具庠違牌矣。致仁曰,以復樂事,屢次仰達,而伏聞都提調之言,下敎轉益嚴截,臣等,尤惶恐矣。上曰,予方起坐,實難許矣。致仁曰,臣等,前後仰請,辭窮意竭,故欲以文字仰控矣。臣等,有罪則宜爲從容誨責,而欲往私邸敎,尤過矣。翼謩曰,如有秋毫所妨於聖孝者,臣等豈如是屢控乎?知過卽改,則聖孝有光矣。上曰,不知予心矣。致仁曰,臣等雖愚迷,豈不知聖意所在乎?難以拙辭得請,故欲進文字矣。上曰,頃亦以文字爲之矣。致仁曰,頃則以許覽章奏爲請,今則事件異矣,傳敎中蒼蒼可欺角可磋等句語,不可不改書出矣。上曰,難改矣。致仁曰,頃者賀儀無樂,故不成儀節矣。上曰,古有陳而不作矣。致仁曰,向來賀儀初不陳,豈不悶乎?上曰,以歲歉言之,不當作樂矣。致仁曰,此則有國所重,況來月不遠矣。上驚曰,蓋以來月事,預請縷縷,太酸入矣,今始覺之矣。藥房都提調尹東度曰,天理人情所在矣。翼謩曰,在五禮儀,不可不用樂矣。上曰,雖夢裏受之,誕日賀,決不受矣。致仁曰,下敎何如是迫切也?上曰,不敢直請,故都提調先奏,示影此先聞也,此事當付諸度外,嶺伯狀聞,何如?致仁曰,此乃綿農失稔,故及今變通,俾蒙實惠於民之意也。上曰,綿田秋夕前亦摘花耶?致仁曰,秋夕前少摘矣。翼謩曰,霜後綿田白矣。嶺南尤重此農,故稱綿鄕矣。致仁曰,十餘年綿豐矣,今年則失稔云矣。存謙曰,以狀啓觀之,綿農果失稔矣。上曰,道臣狀啓太過乎?存謙曰,將爲大無之年,故道伯以民願,似啓聞矣,臣亦待罪嶺營時,有失稔處,則從民願爲之矣。上曰,右議政入侍。出榻敎右議政李昌誼進伏。上着笠起坐曰,改莎處不多乎?昌誼曰,自丑至庚酉方,間有稀疏處,猶難全改矣。上曰,然矣。昌誼曰,改莎後雨來,誠幸矣。上曰,果喜雨矣。昌誼曰,昨者臣退去時,聖候欠安,不勝焦悶矣。伏見藥院批答,知玉候差復,喜忭萬萬,卽今聖體調攝諸節,何如?上曰,時有嘔氣,食則難而善寢矣。昌誼曰,胃氣未開,故恐有嘔氣矣。上曰,少差矣。昌誼曰,臣纔爲自遠入來,故未敢詳知,而聖心過於追慕矣。上曰,自外來,似不知所下傳敎,注書持而傳之,嶺伯狀啓。亦使右相見之,可也。賤臣德厚承命奉入傳敎,昌誼奉見。上曰,各庫之孟浪,嶺南勝乎?存謙曰,頃聞備邊郞言,則嶺南勝於他道矣。翼謩曰,嶺南還穀,精租少而荒租多云矣。致仁曰,嶺伯狀啓,待後次對,稟處乎?上曰,今日卽爲之,可也。致仁曰,此慶尙監司李溵狀啓也,以爲本道綿農失稔,各樣身貢布,實無本色措辦之勢,三軍門及各衙門所納身布身貢,從民願,錢·木間隨捧上納事,請令廟堂稟旨,分付矣。本道綿農,大體失稔,道臣狀請,實採民情,則京衙門事勢,雖有些少難便之端,民事所關,何可拘此?三軍門及各衙門所納今年身貢布,由論錢木,從民願捧納事,卽爲分付,何如?上曰,依爲之。稍實邑,以木錢參半。出擧條藥房提調韓光會曰,一二軍色,皆願錢而不願木矣。上曰,然乎?雖此事,南民苦望中卽爲之,幸矣。致仁曰,向來典設司春防日記事,更飭備局狀啓中,何如?上曰,置之乎?致仁曰,置之,無妨矣。翼謩曰,置之,誠好矣。上曰,然矣。致仁曰,俄已悉陳,而臣等道理,決不可不更請復樂矣,乞卽允許。上曰,決難從矣。致仁曰,聖敎連爲嚴截,臣等明日當停止,所下傳敎還收,伏望。上曰,今日必出賓啓令矣。致仁曰,果早出令矣。逢此太平聖世,來月豈又虛過乎?年老父兄,許子弟宴樂,宜體此事矣。翼謩曰,不但臣等之心,世孫抑鬱之懷,當如何哉?上曰,予已嚴飭,使世孫不復言矣。昌誼曰,臣盡見此傳敎,臆塞不知所言,臣下情志未孚,不能感回而俾臣等得伸微忱,千萬伏望。上曰,予心固矣,休請焉。翼謩曰,導揚和氣之道,豈不念乎?昌誼曰,此則典禮來月事,臣子愛日之心矣。上曰,此言則是矣,而今月許樂,明朔作樂,是豈予心哉?苟許樂則其未當,如何?致仁曰,一番允從,則都無事矣。上曰,前校理金致恭入侍。出榻敎金致恭進伏。上命進前,賜手書曰,無相避邑乎?致恭出外奉見還奏曰,無相避矣。上曰,注書持入三馬牌。賤臣德厚承命持入,上命致恭授馬牌曰,暗行時,守令治不治詳察,官倉穀,精爲摘奸,綿農豐凶等事,善探以來,可也。致恭承命退出。上曰,暗行一邑後摘奸倉穀,又暗行他邑,則隣邑必畏戢充庫矣。致仁曰,廉探之法,見一郡則知他郡,而慣於守令者,亦必屢出反庫令云矣。上曰,御史當善爲之矣。昌誼曰,屢典牧淑,質實綜核矣。上曰,徐浩修分數,明矣。昌誼曰,不但文字,於此等事,亦留意,料量事務云矣。上曰,浩修幾入境乎?致仁曰,幾乎到境矣。上曰,李致中靜而潔矣。致仁曰,然矣。上曰,昨甲戌今乙亥之敎,予亦甚矣。致仁曰,追慕時,如此下敎悶矣。上曰,予謂今日乃甲戌,聞鄭運維言,知爲乙亥也。翼謩曰,如此用聖念,誠伏悶,忘情則好矣。昌誼曰,此言,切實矣。上命大臣先退。提調韓光會曰,朝承金光漢事考奏之敎,故敢達矣。光漢已故,其子白彬居憂,光漢之弟光遇,方爲慈山倅矣。上曰,光漢兄弟曾爲宣薦而已,經宣傳官與否,注書知奏。德厚承命出去還奏曰,光漢只宣薦而武兼出六,光遇則宣薦及宣傳官,皆曾經云矣。上曰,光漢曾爲宣薦,則與宣傳官無異矣。光會曰,承旨金光國之族,而家閥,好矣。上曰,今聞金光漢有子而登科云,令該曹着實記付,待闋服,卽爲懸注調用。出傳敎,上命退出。諸臣退至閤門外。上復命入侍,仍命承旨書之曰,今日騎曹草記司官員李恒元登聞云,故其涉怪駭,問于承傳色,渠以謂咸永興官員時事若此,渠在彼時,其宜報使,遞來後,何敢若此?事之浮浪,莫此爲甚,此人受供,國體其輕,若何?直爲勿施事,分付,此草記勿施。上命諸臣退出,諸臣以次退出。
戊子八月二十日申時,上御集慶堂。藥房入診,領左相·嶺南句管堂上·御史同爲入侍時,都提調尹東度,提調韓光會,副提調鄭運維,假注書尹在醇,記事官金致九·柳德申,領議政金致仁,左議政韓翼謩,嶺南句管堂上鄭存謙,御史金致恭,醫官李以楷·慶絢·金季良·吳道炯·鄭允說·崔觀泰·徐命緯·李翊臣·李長周進伏訖。東度曰,午間,聖體若何?上曰,一樣矣。東度曰,水刺之節,何如?上曰,亦一樣矣。進湯劑,致仁·翼謩起伏曰,聖候夜間,何如?上曰,一樣矣。東度曰,敢請診候。上曰,依。以楷等曰,脈候左·右三部度數調均,滑體有之,而不足之候與朝,一樣矣。上曰,時任進前。致仁·翼謩進伏,上曰,嶺南狀聞入來,故使之讀之,則無雨澤,怪矣。致仁曰,似應從速入來矣。上曰,湖南,何如?致仁曰,湖南亦皆免凶云矣。上曰,句管聞嶺南消息乎?存謙曰,或有免歉處,或有告歉處,大體右道,似勝矣。上曰,御史進前。致恭進伏,上曰,注書持馬牌以來。賤臣在醇復命,上曰,御史愼旃。致恭先退,上曰,注書出去,右相入侍。右議政李昌誼進伏,上曰,卯時改莎乎?昌誼曰,然矣。上曰,思陵之路便矣,東道五陵路則坦矣,而遠則甚於西道五陵矣。致仁曰,然矣。昌誼曰,夜間,聖體若何?上曰,無可謂矣。致仁曰,孝之禮經,無藏樂之事,而終年藏樂過矣。上曰,始初而終末,何以爲之耶?東度曰,此是人情天理。上曰,夢中若承下敎,則予當復樂,而誕日則不受賀矣,此則盟于心矣。翼謩曰,下敎豈如是迫切哉?昌誼曰,群情願察焉。上曰,若是可爲之事,則卿等雖不請,予當許之矣。退出。
上在慶熙宮。停常參·經筵。
貞顯王后忌辰齋戒。
午時,日暈。自初昏至夜二更,電光。三更,流星出天中淡雲間,入坤方天際,狀如拳,尾長三四尺許,色赤。
趙台命啓曰,大司憲黃柙呈辭留院,執義李顯祚,掌令趙重明·洪秀輔,持平朴大有·李東顯在外,今日以監察茶時之意,敢啓。傳曰,知道。
藥房都提調尹東度,提調韓光會,副提調鄭運維啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。噫,今日何日?卽辛丑此月命儲之日也,噫,逢今年在此堂,懿陵忌辰,只在若干日,此心何抑?非我皇兄。今予七十五歲,豈服建功湯,興惟及此,心若隕矣,氣何諭乎?中宮殿·惠嬪宮,口傳問安。答曰,知道。
以承傳色口傳下敎曰,批答入侍時當下敎,先爲入侍。
徐有大,以都摠府言啓曰,今日入直內三廳武兼禁軍及草兵等,當爲中日習射,而國忌齋戒相値,不得爲之之意,敢啓。傳曰,知道。
傳于金光國曰,左相·內局同爲入侍。
傳于金光國曰,儒臣持問答,坐直承旨同爲入侍。
以備忘記,傳于鄭運維曰,噫,予年卄八時,辛丑八月十五日拜陵,仍爲詣園留宿,二十日回京,拜慈聖,詣彰義休宿,翌朝承建儲之命。今日則七十五歲是日也,以予本心,是豈攸料,而今日廷臣,誰量予意?視若繼體之君,莫體予謹守吾舍之意,若是悠泛,是豈朝鮮臣子,是豈朝鮮臣子?慷慨諭意,何心三服?內局知悉,爲予支撑,蔘苓茶煎入。
備忘記。雖在靜攝,夙宵,惟卿忠心,夜夢見卿二次,卿若在側,見惠嬪而慰懷,其於五朔,予若五年,其欲手書而文多代諭,卿須體此意之意,令史官傳諭于前洪領府事。
趙台命啓曰,修撰洪樂信,依下敎來待矣。
傳于趙台命曰,洪樂信仍爲入直。
趙台命啓曰,卽者修撰洪樂信,承有入侍之命,隨牌入來矣。旋承入直之敎,謂有情勢,不敢入直,陳疏徑出,原疏以國忌齊戒,纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?
備忘記。昨夜下敎時遺焉,明年正朝其稟,其雖明年,名在臘月,坐今年,令明朝賀,其豈孝乎?與冬至權停之意,特召禮節,聽傳敎。
備忘記。昔聞元景夏之奏,皇朝之法,煎兩貼,一貼提調知味,一貼封進云,此法是矣。今則以正傳法言,水二盞煎一盞,一貼五合,知味,將縮一合,於茶其猶餘茶,自可充矣。數合湯劑,況明法外,豈有餘合?諺云此則有餘則可服,有縮則莫效,常時縮乎有餘乎?問奏。
備忘記。初下敎苓茶旣入,命傳都承旨,今仍此敎,乃知副提調亦闕云,若此而勸進三貼,而況申前乎?其涉駭然,當該都承旨,特解見任。
備忘記。都承旨有闕代,副提學李潭代授,房依前,三院副提調例兼,牌招察任。
修撰洪樂信疏曰,伏以臣以情以病,理難供職,乍能旋仍,尤切惶悚,玆隨天牌,敢暴微懇。伏乞亟賜鐫解,以安微分,臣於目下事,有區區微見,敢此附陳焉。復樂之請,前後諸臣,已悉無餘,噫,彼諸臣,豈不知我聖上追慕之孝思,而今月以後,尤異於前月以前,群情之冀望抑鬱,日甚一日。伏願殿下,勉回聖志,亟降兪音,以副與情焉。昨日處分,未及頒布,旋卽反汗,大聖人轉環之美,臣實欽仰,仍伏念人君絲綸之間,所貴審度其必可行者,而至於昨者之敎,以殿下至聖至明,何其有欠於三思耶?義理之大頭腦也,彝則之大闕棙也。上而或忽於堅持,則昭鑑昜眩,旣懲之亂源,無以杜矣。下以或昧於確守,則國是昜撓,旣立之臣分,無以嚴矣。今此旣命還寢,專由睿算之獨運,則何待群下之爭難,而雖以群下之道言之,苟有一分秉彝之心,則其孰不以死力事也哉?事已過矣,何必追提,而臣愚以爲金可銷石可泐,而惟此已勘之案,決不可議到。惟聖明,穆然遠覽,持之益固,使四十餘年勒苦之志光明之義,斯須不弛,浩次不替焉。昨筵傳敎,實是非常之擧,則執筆承旨,其或宛轉導達,亦或激切覆難,以期感回,而不此之爲,伈伈奉寫,雖出於遑遽罔措,而其失職之咎,無以自解,臣謂譴責示警,斷不可已也。臣知識蒙淺,言議巽軟,前後臺端館銜,俱不敢以職名自居,而至於此事,闕係至重,有難循嘿,玆控短章,仰陳愚衷,惟願殿下,曲恕僣妄,俯賜察納,千萬幸甚。傳曰,頃者之事,雖由年少,大體已嘉,何敢撕捱?洪樂信此章給之,牌招入侍。
戊子八月二十一日巳時,上御集慶堂。藥房入診,左相·坐直承旨·儒臣同爲入侍時,都提調尹東度,提調韓光會,副提調鄭運維,假注書尹在醇,記事官金致九·柳德申,左議政韓翼謩,右承旨徐有大,應敎朴志源,校理洪檢,醫官李以楷·慶絢·金季良·吳道炯·李文載·鄭允說·徐命緯·李翊臣·李長周進伏訖。東度曰,夜間,聖體若何?上曰,一樣矣。東度曰,寢睡·水刺之節,亦何如?上曰,今日則愈矣。翼謩曰,聖候今日,若何?上曰,俄下下敎,卿等必悶矣。東度請進湯劑,上曰,建功憎矣。進御湯劑後診候,以楷曰,脈候左右三部度數調均,滑體與昨一樣,而比前則暫似不勝矣。絢曰,度數調均之候誠好矣,似不如常矣。季良曰,脈候調均,滑體有之,而不足則一樣矣。道炯曰,脈候猶有不足,決未復常矣。命緯曰,暫不如前矣。上曰,用暫字矣。東度曰,今日三貼,不可不進御矣。上曰,置之。翼謩曰,豈下如此下敎乎?上曰,藥房提調·副提調,持湯劑更爲入侍。出榻敎上曰,予曉來以門隙,召禮郞廳傳敎,誠有意焉。東度曰,禮是天理人情之節文。翼謩曰,殿下豈自輕乎?上曰,儒臣考來行素餘事之文蹟,則予心快矣。光會·運維再進湯劑,東度曰,晚後復當入侍矣。上曰,蔘苓茶追之。東度曰,臣願暫許入侍。光會曰,蔘苓與建功異焉,必以建功進御焉。上曰,只今日三貼乎?東度曰,此後則連進三貼,豈只今日乎?以楷曰,不可不進御矣。上曰,藥房晚後持湯劑,待下敎入侍。出榻敎藥房先退,翼謩曰,領相以嶺南純錢事覆奏矣,昨聞御將之言,若捧純錢,則營門所用木綿不足云,此亦不可不念。嶺邑木綿稍實邑,則使之錢木參半似好,而此是首相之所奏,更爲下詢,何如?上曰,今聞左相所奏,軍門一也,以此觀之,他軍門可知,昨日擧條中,上曰,依爲之下,稍實邑,以木錢參半事,添書啓下。出傳敎翼謩退出,志源讀警世問答,檢次讀,有大次讀,在醇次讀,致九次讀,德申次讀,退出。
上在慶熙宮。停常參·經筵。
貞顯王后忌辰。
昧爽,電光。夜四更,月入東井星。
趙台命啓曰,大司憲黃柙呈辭留院,執義李顯祚,掌令趙重明·洪秀輔,持平朴大有·李東顯在外,今日以監察茶時之意,敢啓。傳曰,知道。
藥房都提調尹東度,提調韓光會,副提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。噫,今日干支則丁丑也,丁丑之年,已十二,今已卄二,逢此干支,而秋謁尙稽,此豈孝哉,此豈孝哉?且二十五日,其有若干日,孝乎忠乎?今予則於孝於悌,莫能伸焉,建功若浮雲,蔘苓若片氷,氣何諭乎?中宮殿·惠嬪宮,口傳問安。答曰,知道。
以承傳色口傳下敎曰,批答入侍時,當爲下敎,先爲入侍。
傳于徐有大曰,奉審宣傳官,內局同爲入侍。
傳于趙台命曰,前北伯金器大,若省慶恩國舅墓,澆奠床備給,給由馬。
傳于徐有大曰,二十五日次對,進定於明日。
金光國啓曰,玉堂上下番俱空,事甚未安,校理洪檢,卽爲牌招入直,何如?傳曰,允。
戊子八月二十二日辰時,上御集慶堂。藥房入診入侍時,都提調尹東度,提調韓光會,副提調李潭,假注書尹在醇,記事官金致九·柳德申,醫官李以楷·慶絢·金季良·吳道炯·鄭允說·徐命緯·崔宗衡·李翊臣·李長周進伏訖。東度曰,夜間,聖體若何?上曰,一樣矣。東度曰,寢睡·水刺之節,亦何如?上曰,寢則少睡,而食則不甘矣。東度曰,昨日夕水刺,亦爲進御乎?上曰,然矣。東度曰,氣則今已快愈乎?上曰,今番則卽差矣。東度曰,醫官入來,診候敢請。上曰,依。東度曰,入侍醫官,盡爲入診乎?上曰,今番則診察後自下達之。以楷等曰,脈候左右三部度數調均,滑體則有而似不足矣。命潭請月食咨文,上曰,注書出去,觀象監月食單,以其善算行首官,持而待令事,分付。上曰,藥房提調,持湯劑更爲入侍。出榻敎上曰,徐有寧與都承旨有何嫌乎?潭曰,臣於嶺南御史時,徐仁修爲善山倅矣。上曰,然乎?鄭昌順則與有寧有何嫌乎?潭曰,以其父鄭光殷事也。上曰,世所共知之嫌,誠奇怪矣。東度曰,昨日所下藥房備忘中,五倫之中三莫能伸之句,有不敢奉承者矣。上曰,注書持入備忘。賤臣在醇復命。命潭讀之,五倫以下八字,改以於孝於悌莫能伸焉。東度曰,謹守吾舍之句,何爲而下敎乎?上曰,以昨日之故耳。上曰,具庠何以爲之乎?潭曰,傳旨未下矣,上曰,有情勢乎?潭曰,無他情勢,而以常參時事,似違牌矣。上曰,其時人,皆將違牌乎?東度曰,一次牌不進而後,似出仕矣。上曰,洪樂仁之徑出,何事也?潭曰,以常參日執筆承旨譴責事及復樂事陳章,而昨又以入侍之命故謝恩矣,更有入直之敎,陳疏而出矣。上曰,人事怪矣,少輩事每如此矣。上曰,傳諭注書入來乎?潭曰,以草土之故,不得書啓而感泣云矣。上曰,是矣。上曰,昨日何日?噫,七十五歲,復逢此日,心不能耐,然而都提調以此爲奏,故若傳字誤書煎字,命入令讀,其無做錯,其中謹守之句,懿陵忌辰不遠,故亦由追慕之意,而觀今廷臣乃心王室之心者,其皆然乎?不然,悠泛之目,焉可辭也?聞其章,莫知某事,領相之意亦然,今問徐有寧之撕捱,尤涉駭也,其於鄭昌順,違牌,可也。尤何敢以往事更提乎?具庠之違牌,分義寒心,今問果若予料,若此其時,承旨·儒臣·臺臣,其將一齊承命乎?此等事體,非徒悠泛,不可長其習,只推,卽爲牌招察任。洪樂信則其初所召,意謂其父在京,代諭予意,旣已宣諭,故只命入直,聞其宣諭,何敢尋章?不爲就直,有此更稟之擧,事之駭然,莫此爲甚,今問復樂之請,何敢若此?執筆承旨書敎之後,覆難,可也。其何不書?況旣書復難處分之後,置其敎而去,以此爲非,由於年少不解事之致,不思其君夢見其父之敎,不就直而尋章,少輩此氣,不可不抑,洪樂信,特解見職。出傳敎東度曰,軍色郞今以臺臣牌不進矣。上曰,臺臣洪相聖傳旨踏下,今聞軍色郞聽云,敍用仍任本職。出傳敎上曰,鄭來謙何如人也?光會曰,曾經翰林矣。上曰,再昨年翰林,予豈知之?卽今翰注之面,亦不能見,而只以讀書聲知之矣。再進湯劑,東度曰,晚後復當入侍矣。上曰,其止之。東度曰,昨伏承所下傳敎,不勝惶悚,所當以建功一貼仰請,而聖敎如此,以蔘苓茶進之乎?上曰,昨日則果不服,而卿言如此,今日則當服蔘苓矣。上曰,蔘苓茶一貼煎入。出榻敎東度曰,當診候乎?上曰,診察則置之。藥房先退,命觀象監官員進前,下問月食,退出。
上在慶熙宮。停常參·經筵。
昧爽,月暈廻土星。
下直,旌義縣監柳潗。
趙台命啓曰,大司憲黃柙呈辭留院,執義李顯祚,掌令趙重明·洪秀輔,持平朴大有·李東顯在外,今月以監察茶時之意,敢啓。傳曰,知道。
藥房都提調尹東度,提調韓光會,副提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
以承傳色口傳下敎曰,次對同爲入侍。
徐有大啓曰,大臣·備局堂上,依下敎來待矣。傳曰,引見。
金光國啓曰,玉堂上下番俱空,今日政新除授玉堂,待下批,卽爲牌招入直,何如?傳曰,允。
有政。吏批,判書趙明鼎進,參判金鍾正牌不進,參議李海重傳旨未下,左副承旨金光國進,以南泰著爲大司憲,以安杓爲大司諫,以李正吾爲執義,以申景濬爲司諫,以尹錫周爲掌令,以金鈍爲持平,以洪景顔爲獻南,以宋濟魯爲正言,以趙㻐爲修撰,以朴師崙爲副修撰,以黃景源爲工曹參判,以李得華爲禮曹佐郞,以沈鏞爲司僕僉正,以成德朝爲典籍,以李堯仁爲北部奉事,以黃橚爲南部奉事,以閔憲爲假引儀,以金浤爲典獄參奉,兼春秋單金光岳,兵曹正郞洪相聖,仍任事承傳。
兵批,判書韓光會病,參判鄭存謙病,參議李宜老入直進,參知趙台祥病,左副承旨金光國進,副護軍金載順,副司直黃柙·李性源·具㢞·金致恭·李得臣·尹師國。
金光國,以禮曹言啓曰,卽接懿陵參奉所報,則本陵忌辰祭兩官,不可不備員參祀,而同任參奉洪相格,親病猝重,萬無進參之勢,卽速變通云。參奉洪相格,今姑許遞,其代令該曹卽爲口傳差出,以爲備員將事之他,何如?傳曰,允。
吏曹口傳政事,以金履溫爲懿陵參奉。
慶尙監司李溵狀啓,進上七八月令藥材中山藥段節序差早,限內不得封進,惶恐待罪事,傳于金光國曰,勿待罪事,回諭。
獻納具㢞疏曰,伏以惟天惟祖宗,篤佑我邦家,聖算無疆縟儀載擧,臣民慶忭,曷有其極?仍念臣於言職,自知不稱,間嘗呈身,只爲副急,迺於昨者,忽又伏承納言除命,臣且警且惶,靡所容措,署坐有命,召牌踵臨,黽勉一出,終非盤礴之計。伏乞俯賜諒察,亟許鐫改焉,臣方乞免,不宜贅及他說,第念日前之擧,何幸轉環,而餘驚靡定,儒臣之疏,至於還給,而訝惑尤切,玆敢一陳於黈纊之下,以冀澄省而遠覽焉。夫討有罪,人君之所不得自私者,惟此嚴懲之典,卽倫綱攸係,大義所關,刊之金石,垂之千億,而忽於一朝,出自震斷,黑白復變,予奪無常,群情安得不驚且惑哉?噫,凶國害家,未有甚於黨論,豈有爲人臣而欲自歸於背君護黨之科者哉?特以義理不明,國是未定,駸駸然自不覺其入於非僻者,正坐不得脫科臼耳。一自大處分之後,人始得以洞知趨向,大論無歧異之歎,同朝有寅協之望者,于今十數年矣。苟或守之不固,致使提防大壞,則臣恐已靖之朝象,粗安之世道,將不知歇泊於何處,此亦豈不懍然可憂也哉?儒臣之章,亦出於防嶶之義深遠之慮,而無批還給非但事未前聞,抑亦關係非細。伏願殿下,念及於此,勿復留之於心,發之於辭,至於堂疏,亟宜追批嘉納,使一世曉然知不日還寢,非在於諸臣之請,而由於宸心之幡然,則此實國家之幸也。抑臣又有所慨然者,義在沐浴,而或有不嚴,則人不爲人,國不爲國,此卽君臣之大義,秉彝之常性。雖以日昨事言之,殿下豈不知其決不奉承,而諸臣之進言覆難者,殿下或以黨代而責之,或以容悅而斥之,是諸臣之於大論,混然同歸,而殿下不能一視之䏨然一心,而殿下反復區別之,安在其我聖上禁色目祛黨習之苦心也哉?亦願殿下,深加聖意焉。答曰,省疏具悉。本事旣諭相臣而寢命,今不可更提,洪樂信則首件事聞蒼蒼陟降之敎,爲臣子者,亦何敢復提?趙榮進事,業已下敎,可謂率着,況爲其父而招之,渠何敢不直,而旣行署坐,不體悠泛之飭,提已消之事,扶輕率之人,良可異也。
戊子八月二十三日辰時,上御集慶堂。大臣·備局堂上引見入侍時,右議政李昌誼,行禮曹判書申晦,漢城判尹具允明,戶曹判書李景祜,行副護軍鄭汝稷,行副護軍李章吾,同敦寧金器大,行副司直金時默,行副司直趙曮,兵曹參判鄭存謙,右承旨徐有大,假注書韓德厚,事變假注書李師濂,記事官金致九·柳德申,以次進伏訖。昌誼曰,朝晝異候,早涼晚熱,聖候若何?上曰,夜則氣差勝矣。昌誼曰,寢睡·水刺之節,何如?上曰,一樣矣。昌誼曰,間有思食之敎,胃氣似開矣。上曰,口味則如前矣。昌誼曰,首相有病,不得入侍,廟謨別無覆奏者,而日昨謹守吾舍之下敎,臣等,惶恐萬萬矣,絲綸之間,不可傳示八方,四字還收,伏望。上曰,不然矣,今日廷臣以予之少愈爲言,謂已愈可乎,謂加攝可乎?非但悠泛,誠野俗矣。昌誼曰,莫非臣等之罪也。上曰,國豈無事?須爲廟謨焉。三日內難以酬應,故次對,進定於今日,意蓋深矣。昌誼曰,臣等豈不知聖心乎?但每事必欲極盡,過爲憂勤,以致聖候之種種愆和,有乖節宣之方,不勝焦悶矣。上曰,雖不至極,七十五歲,何不如是耶?昌誼曰,寶算彌高,尤加保護焉,曾有聽於無聲之敎,宜加體念矣。上曰,無聲無臭,堯·舜大聖之德,何敢望也?昌誼曰,殿下自期何如,而臣等仰望,亦何如乎?臣等,則期望於堯·舜矣。上曰,國事爲之,可也。昌誼曰,京外料販,近成痼弊,此專由於遊手牟利之徒,寅緣憑托於內外營邑,多出貨財,藉公㰌利,厲害民生,千百其端,當此災歲,固宜痛禁,而畢竟所營,多歸虛地,則渠輩敗亡,固不足恤,而莫重公貨,漸至耗縮。此後則如此之類,隨現重繩,亦卽逐送,俾不得接留於境內之意,另加嚴飭於諸道,何如?上曰,所奏誠是,料販之弊,予則曰甚於貪吏,先端其本,京中外方牟利之類,一切嚴禁。此後此等輩憑公營私侵漁鄕民之事,先刑推三次,令道臣狀聞,令前若有此輩,勿論京外,一竝刷還狀聞事,分付。出擧條昌誼曰,外營門放債之弊,近益滋多,最爲民生難支之端,蓋願受者,爲其目前救急,惟以多得爲事。監色輩,利其所謂口錢,亦以多給爲主,各營閫則除用利條,減給元數,因此而所受之物,自歸無實,畢竟徵捧之時,輒至族里之徵,而亦末由準捧,則每年只捧利條,元數則轉成虛錄,以致公貨之日耗,窮民之日困。此後利條口錢之先除者,痛加禁戢,隨聞重勘,散債之路,一切嚴防,而京軍門·各衙門,亦一體申飭,何如?上曰,所奏誠是,此弊知之熟矣,關西特甚,故頃因孟嘗君馮驩故事,特遣宰臣李日躋,焚券而來,然歲已久,此效尙今行焉否,予莫知也。若問此弊,外方錢兩有裕之致,因此公儲蕩竭,民受其弊,甚至於隣徵·族徵,可勝寒心。予亦有一聞,故將金聖應,謂其郞金漢喆曰,台則遵祖志謹守而已,若或有不逮之處,君其助余云。其言尙今在耳,況外方雄閫,此弊尤甚,爲一褊裨之肥已,忍割一道生靈乎?依所達,京外一體嚴飭。出擧條昌誼曰,故將臣,將幕間果嚴矣。上曰,然矣。昌誼曰,今年穡事大體失稔,嗣歲之憂,不可不念,而每於稍登之歲,則公私需用之際,輒賤米穀而貴錢布,已成通患,可勝歎哉?古人之言曰,雖有珠玉,飢不可食,又曰有備無患。況當災歲者乎?自今爲始,凡係穀物費用之處,十分節損,而或以木錢從便代下,以爲廣儲蓄補賑資之意,另加申飭於京外衙門,何如?上曰,所奏誠是,依爲之。所謂關西,卽裕銀之道,嶺南卽裕穀之道,其銀,飢不可食,而故相海恩,爲關西伯時,有蓄銀之事,以此其後度支亦有效,況穀物乎?頃於爲湖南運米時,其時視不昏,故特圖八道,計其海運,誠可謂運籌掌握,況三南有濟民倉者乎?來頭他道,若有交濟之事,當用濟民倉,有備無患,可謂此也。豈特北道?今年年事可悶,濟民倉,一體申飭三道,奚謂他道?此亦本道濟民之倉也。至於嶺南,比諸關西,意亦深焉,申飭嶺南道臣,其令粒米如金,切勿濫費。噫,若是下敎之後,其或蕩然,予有繡衣,莫云道臣,其君之飭,奚特守令,以此嚴飭,各倉留儲,三道一體嚴飭,至於浦頃倉,依節目準數捧留事,亦爲嚴飭。出擧條曮曰,浦項倉穀三萬石,布在列邑,準數捧留,則來頭可爲急時要用矣。昌誼曰,宰臣之言,誠是矣。上曰,儒臣旣入,則予有可問者矣。有大曰,玉堂俱空,不得入侍矣。上曰,何也?有大曰,朴取源禁推傳旨未下,洪檢牌不進矣。上曰,儒臣朴取源,聞咳嗽難堪之聲,其令下番替讀,予意諒矣,無替直之人,則陳章請由,其猶,可也,何敢爲此擧?洪檢則洪樂信有替直之命,則事勢雖然,望八其君,玉署無人,則違牌可駭,一竝下義禁府,制書有違公律勘處,勿解見任,此等自行自止慢蹇儒臣,予豈牌招?悠泛之目,可謂此二人而準備,勘律後皆令卽爲就直。出傳敎上曰,噫,今年穡事,初期若此,水旱蟲兼焉,霜猶未也,其雖退霜,被旱被水被蟲者,烏可及也?思之及此,玉食奚甘?若此而凡諸浮文乎?禮記豈不云厩馬減蒭?忱羅貢馬,旣命停止,北道貢饍,亦令特減,況什物乎?明年節扇,特爲減半,油芚等物,限明年停捧,諸道饋遺,一切嚴禁,以示予暮年爲民之意。出傳敎上曰,凶年馬不食芻云者異矣,所以欲同儒臣也。昌誼曰,諸道臣民,見此下敎,孰不欽仰感泣乎?上曰,所把角粧扇已碎,雖知角粧之不如錫粧,而爲省費而禁錫粧者也。昌誼曰,臣於日昨夜筵,有耿耿餘懷,仰達矣。伊日處分,旋卽反汗,轉環之美,擧國欽仰,臣雖愚迷,決知聖心堅定,必無更撓之理,而廢族餘孼必將因此,而生心覬覦,實有深憂矣。爲今之道,亟降絲綸,明示聖意,俾一國臣民,咸知鐵案之不容復撓,以折奸萌,申嚴國是,實宗社萬世之幸也。故相臣鄭羽良壬申草上時一疏,純忠炯識,臣常欽歎,聖上亦嘗屢垂嘉奬,今日若使此故相在者,又爲國家深憂永慮當如何哉?上曰,今日所奏,可諒卿之苦忱矣,此後當堅守,卿勿過慮。昌誼曰,聖敎至此,臣當奉持若金石矣,閔弘烈之奏世馬忠貞,大體嚴正,洪樂信之疏,有懷無隱,辭理精的,而一則催折太過,一則至今還給,實有欠於大聖人明義理容讜直之道,伏乞自今深加聖意焉。上曰,謂之國是大定則好,而何敢稱藥院字耶?閔弘烈非矣,洪樂信則夢其父二番,見惠嬪在傍勸麪,故欲見樂信,有此意矣。旣遣史官傳諭,洪領府則不必入侍,故仍命入直,似當入直,而乃敢陳章而去,以一儒臣欲請復樂耶?見蒼蒼可欺之下敎,焉敢若是?頗無嚴矣,卿言亦過矣。趙榮進則書後覆難,可也,其君命書,何敢不書?昌誼曰,洪樂信則將欲入侍而來,旋命入直,其疏旣未承批,情勢難安故如是矣。趙榮進則書傳敎而不爲持出,留於殿陛,差可矣。上曰,榮進屢被人言,而今番事則是矣。上曰,往事旣已帖然,雖閔弘烈·洪樂信,不敢以此撕捱,況諸人乎?以此事復爲撕捱者,豈特此也?更提此事者,政院切勿呼望,以安望八其君之心。出傳敎景祜曰,年分事目,今將磨鍊以入,而敬差官下送與否,一番稟定後可以擧行,下詢大臣處之,何如?上曰,不必下詢,勿送敬差官,令道臣擧行此摠,可也。昌誼曰,近年以來,災實巡審,則道臣兼行,年分比摠,則自戶曹爲之,今亦似當依此擧行矣。上曰,依爲之。出擧條晦曰,慶科庭試,期目不遠,武科初試則在於來月初三日,科名頭辭稟定,然後可以頒布,右以聖算望八毋臨十載云云,則似好故敢達。上曰,今番陳賀時箋文起頭考奏。晦考奏曰,天休滋至,寶算彌隆,此意當入內隻矣。上曰,以寶算望八舟梁十年,慶科庭試云云,可也。仍命承旨書下,有大書畢,上曰,武擧子或來乎?晦曰,念後當來矣。上曰,北道繡衣消息,何無也?交濟倉穀摘奸,故如是遲滯耶?曮曰,似然矣。上曰,德源稍近於咸興乎?曮曰,咸興比德源,尤逮數日程矣。上曰,大臣·備局堂上先退。仍命承旨讀具㢞疏,上曰,疏中有閔弘烈語乎?有大曰,無矣。上曰,昨日次對,令前陳章乎?有大曰,令前到院矣。上賜批訖,下敎曰,金器大不爲省掃慶恩墓耶?有大曰,只親山掃墳云矣。上曰,臺臣已署經守令乎?有大曰,一司昨必爲之矣。上曰,旌義縣監,旣已一司署經云,一司除署經,今日下送。出傳敎上曰,洪秀輔本江原道人也,李東顯京人乎?有大曰,似京人矣。上曰,朴大有京人乎?有大曰,鄕人矣。上曰,李祉承,爲見其父而往南中乎?有大曰,似然矣。上曰,今日投章下鄕乎?有大曰,數日前陳章而去矣。上曰,然乎?有大曰,李性源則爲承旨時已呈辭,必在外矣。上曰,今番下敎中悠泛二字,卽謂此輩而望八爲耳目,其君憊臥問名,强以呼籤,而爲人臣,揚揚違牌。予則曰,今之朝鮮,因此輩而亡也,洪秀輔·朴大有·李趾光呈辭都憲外,一竝先遞差,下義禁府處之,待下敎,捧供勘律。獻納具㢞之章,亦涉苟簡,遞差,李性源與無故有間,與他在外人,仍與都憲,只遞其職,其代政官牌招擧行。出擧條上命承旨,讀江源監司李彦衡狀啓,有大讀畢,上曰,噫,一晴一雨,雖因人事之未盡,皆是高穹,則客雨之說,豈修人事敬謹之意乎?當該道臣,越俸一等,仰謝高穹。出傳敎上命諸臣退出,諸臣以次退出。
戊子八月二十三日巳時,上御集慶堂。藥房入診入侍時,都提調尹東度,提調韓光會,副提調李潭,假注書尹在醇,記事官金致九·柳德申,醫官李以楷·慶絢·金季良·吳道炯·鄭允說·徐命緯·方孝民·許溵進伏訖。東度曰,夜間,聖體若何?上曰,與昨一樣矣。東度曰,寢睡·水刺之節,亦何如?上曰,寢則少睡,而食則思念有時生矣。東度曰,脾胃開而然矣。請診候,上曰,依自下達之。溵曰,脈候左右三部,度數調均,滑體有之,而猶不如前矣。命緯曰,脾胃脈候不足矣。道炯·以楷等曰,與昨一樣矣。上曰,自外符同乎?結辭雖異,究其本則同矣。進湯劑,上曰,建功湯前方中,乾薑·桂枝各加五分煎入。出榻敎上曰,七十五歲,復見今年來月。東度曰,下情宜爲俯循矣,上曰,實無聲樂受賀之心矣,一亦爲幸,況再乎?向來受賀,只爲陟降之所賜,非爲十年而受也。東度曰,非但臣等之心爲歡悅,實萬民之心也。上曰,予精言之矣,卿等之心則苦心矣,幾年臣使而予豈不知?再進湯劑,上曰,藥房三提調,持陽劑待下敎入侍。出榻敎退出。
戊子八月二十三日未時,上御集慶堂。藥房入診入侍時,都提調尹東度,提調韓光會,副提調李潭,假注書尹在醇,記事官金致九·柳德申,醫官李以楷·慶絢·金季良·吳道炯·鄭允說·徐命緯·方孝民·許溵進伏訖。東度曰,午間,聖體若何?上曰,一樣矣。東度曰,水刺之節,何如?上曰,小進矣。上曰,注書持明日及初一日祭報府來。賤臣在醇復命。命潭讀之,進湯劑。東度曰,醫官爲診候而來矣。上曰,只首醫診察。以楷曰,與朝一樣。上曰,今日則滑而謂之同者何也?上曰,藥房提調,持湯劑更爲入侍。出榻敎上曰,注書持春坊辛丑日記以來。賤臣在醇復命,命潭讀日記。至擇日八月二十四日九月初六日,上曰,來日乎?潭曰,然矣。上曰,聞益心酸,冊禮儀注,陳而不作矣。東度曰,冊禮大禮,儀文當備,此可見樂之爲大節也。命讀十二月日記,上曰,司禦洪禹賢誰也,洪啓禧之族乎?東度曰,洪啓禧之三寸矣。上曰,金東弼之文,可見爲國之心,而益寬怪異之心,亦可見矣。伊時則其言是,而何爲戊申之逆乎?至說書宋寅明陳達,上曰,予其日初見矣。東度曰,初見而感動矣。上曰,李世瑍大杖之說,可見其苦心矣。數月之內,世色之異可知矣。東度曰,然矣。上謂東度曰,卿父爲兼司書,予再次辭位時,謂予曰臣卿人也,建儲之後,民情莫不歡忻抃幸,邸下何爲而作如此之擧云云。予至今思其言,常嘉其心矣,宋相所達,亦有深意矣。東度·潭曰,然矣。上曰,非我皇兄,予豈有今日哉?伊日擧措,恃皇兄而爲之者也。仍敎曰,史官記之也。東度曰,今承下敎,不勝欽仰矣。潭曰,殿下非覺得於今日,乃曉諭於今日也。上曰,知予心矣。東度曰,湯劑已煎待令,進御好矣。上曰,否,懿陵忌辰隔日,是予不孝不悌。東度曰,宗社萬世之福,豈有如此下敎乎?上曰,宋相見幾矣。東度曰,宋左相所奏如此,若無平日素蓄,則造次之際,豈能如是哉?潭曰,心中必有深量而然矣。上曰,其時大臣安在。東度曰,其時已竄配,故世色如此矣。潭曰,三四朔之內也。上曰,今日則展布予心矣,都承旨則或知其時事,而史官,豈知其時事也?命讀日記之故言之矣。光會曰,臣奉湯劑在窓外,故略聞而未達矣,逆順之卞,辨於此際,昭鑑以後,義理大明,一或變改,則國不爲國矣。上曰,今番處分之卽爲還收者,爲昭鑑而然也。東度曰,國是大定,有何更議?卽爲收還,實是萬幸。上曰,今日則可以歸拜皇兄矣。東度曰,湯劑待令久矣。上曰,初何心而後何心?今日則初欲試三貼矣,俄聞日記,追慕益甚,予豈忍服湯哉?東度曰,如此而於追慕有光矣。潭曰,追慕自追慕,湯劑自湯劑矣。東度曰,都承旨之言,是也。上曰,藥於追慕,豈相當哉?東度固請,上進湯劑,退出。
上在慶熙宮。停常參·經筵。
景宗大王忌辰齋戒。
趙台命啓曰,大司憲南泰著未肅拜,執義李正吾,掌令尹錫周,持平金鈍在外,掌令一員持平一員未差,今日以監察茶時之意,敢啓。傳曰,知道。
藥房都提調尹東度,提調韓光會,副提調李潭啓曰,伏未審夜間聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。三昨逢承儲之日,今日望東郊而祗迎,此心何抑,此心何耐?氣則一樣,祗迎時入侍。中宮殿·惠嬪宮,口傳問安。答曰,知道。香祗迎罷後,政院·玉堂·藥房口傳問安。答曰,知道。
傳于李潭曰,內局入侍。
徐有大,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
金光國啓曰,新除授修撰趙㻐,時在京畿永平地,副修撰朴師崙,時在黃海道載寧地,竝斯速乘馹事,下諭,何如?傳曰,允。
金光國啓曰,應敎朴取源,特敎申飭之下,謂有身病,累度催促,終不就直,上番未免闕直,誠極未安,推考警責,何如?傳曰,允。
傳于李潭曰,都承旨勿爲申退,待下敎入待。
以承傳色口傳下敎曰,瀋陽日記·春防日記,自乙酉年至己丑年,自壬寅年至甲辰年日記,都承旨持而入侍。
備忘記。昨覽春防日記,有洪錫輔之名,而今有其子,其見久矣,若能入侍,再明內局入侍,其令同入。
備忘記。甲戌年受賜內人,則尙宮金氏,年踰八十,令該曹綿紬二疋·木綿二疋·米一石·太一石題給。
以承傳色口傳下敎曰,此下敎勿出朝報,該曹郞廳,發牌聽傳敎。
吏曹口傳政事,以尹晦東爲齊陵參奉,以朴相圭爲順陵參奉。
傳于李潭曰,欲見之,兩參奉,再明日使之謝恩。
兵曹口傳政事,以尹鳳五爲知事。
趙台命,以義禁府言啓曰,應敎朴取源,校理洪檢等,一竝下義禁府,制書有違公律勘處,勿解見任事,傳旨啓下矣。朴取源·洪檢,今已拿囚,以制書有違公律,杖一百收贖放送之意,敢啓。傳曰,知道。
戊子八月二十四日辰時,上詣延和門外。香祗迎入侍時,行都承旨李潭,左承旨李在協,右承旨徐有大,左副承旨金光國,右副承旨趙台命,同副承旨具庠,假注書尹在醇·韓德厚,記事官金致九·柳德申,以次侍立訖。上具翼善冠·黑圓領袍,乘輿出通陽門,延和門外降輿,就板位香祗迎訖,上曰,禮房承旨,馳往懿陵,奉審來奏。出下敎光國承命出去,上隨香詣建明門乘輿,上曰,昨覽春坊日記,予則逢此日,其時春坊人,皆作故矣。曾見都提調之父少時,而都提調今已老矣,昌城尉之祖,予冠禮時爲賓矣,錦原君有子孫乎?在協曰,其子零替而有孫矣。上曰,辛丑四疏,以延礽君書之,其後始書銅闈之號,春坊日記,以此改書爲宜矣。上曰,趙載得曾經準職乎?在協曰,方爲沔川倅而未準職矣。上曰,尹淳有子孫乎?在協曰,以尹游之子得輿爲後,得輿以尹得霖之子爲後矣。上曰,尹得載之子調用乎?在協曰,尹耆東爲蔭仕矣。上曰,宋左相子翼彦爲何職?藥房提調韓光會曰,爲掌樂僉正矣。上曰,其時桂坊皆無乎?藥房都提調尹東度曰,尹鳳五在矣。上驚曰,然乎?先書傳敎,可矣。上曰,尹鳳五老矣,而貌尙少矣,頃下祭文於尹鳳九,可以知予心矣,尹鳳五知中樞作窠,口傳擧行。韓光會曰,知中樞有窠矣。上曰,今因追憶昔事,嗟古人之一無,今日乃問,乃覺前知事尹鳳五尙今存焉,隨予入闕,卽自小學立敎篇初講時,以桂坊,連爲入侍者。噫,其兄卽故師傅,其弟卽前桂坊舊儒臣也,其兄旣已親製而賜祭,其弟聞此而亦豈不陞擢。噫,昔之二十四人之中,今只有此人,予豈無表意?前知事尹鳳五,特陞一資,令該曹知中樞,當日口傳擧行。出傳敎上曰,春桂坊官員數,果爲二十四人乎?在協曰,春坊·桂坊合爲二十四人矣。上曰,鳴呼,遙憶重光,今幾五十年,追惟昔年,內局批旨已諭,而三昨逢建儲日,諱日在明,此心其何堪乎?昨日取覽春坊日記,不過欲知故事,隨讀隨涕,罙切此心。噫,五十年之間,人事一何異哉?予則逢此日,而其時春坊之人,皆作古人,尤可異者,伊時春坊中二人之子,一人卽錦城,一人卽昌城也。二十八歲承儲,七十五歲過三昨,而其中二人之爲予壻而今侍,可謂料表,非爲此人,追思其父,錦城尉·昌城尉,特賜廐馬一匹,以示思先之意,以春坊入直,舊邸門外,爲予而寫其章者,卽故錦原君朴師益也。誦宋史有書數廚行李蕭然之句,贊予者,卽故相豐原也,此二人直宿私邸故也。豈無示意?今問錦原其子已故有孫云,令該曹待窠,卽爲懸注調用,豐原子趙載得,噫,趙門之零替,莫若近日,亦令該曹,準職除授調用,旣聞同歲日記,入闕之日,宣仁門外辭輿時,師進前勸輿,故判書尹淳爲司書,謂予曰師來請立,謂其師曰,相見禮前若何云,師亦退去,雖造次之間,非此人,豈能爲此?況予初入闕之日乎?其宜勸一聳百,命讀其冬日記,至於故相宋寅明,自嗣服後同志者也,而昨聞日記,令人感歎,若其相之復生,予之眷注,寔由於此也。今聞尹淳其有孫云,依朴師益例,其孫懸注錄用,宋翼彦,亦依趙載得例,準職調用。嗚呼,其雖呼寫此敎,追憶昔年,怳若夢焉,其雖謂此,已故之人何起?昔日盛事,復何覩?予不覺愴然,況爲其子,爲其孫,爲其姪者乎?駐輿呼寫,回瞻東郊,心若隕矣。出傳敎上曰,昔漢諸葛之表曰,宮中府中,俱爲一體,朝臣只有尹鳳五一人,而於中官,尙有三人,二則承慈敎,建儲日爲予長番者,一卽李世泰,今年七十七,一李國恒,今年六十八,一卽許有章,建儲時以陵進止壬寅也,承皇兄之命,爲予長番者。噫,此人,辛丑以前,已陞資,昔年承傳色,而年今八十有二,可謂稀有,令該曹比諸歲饌加數,衣資食物,當日內題給,許有章亦加給。出傳敎上曰,藥房三提調,持湯劑入侍。出下敎都提調尹東度,提調韓光會持湯劑進伏。東度曰,夜間,聖體若何?上曰,過今夜則心可紓矣。東度曰,寢睡·水刺之節,何如?上曰,四更後始寢,而食則一樣矣。東度曰,行步稍遠而如常,下情慶幸矣。上曰,步則勝矣。東度曰,湯劑持入矣,進御伏望。上曰,今日不可服湯矣。東度曰,陟降眷佑,寶算彌隆,追慕雖極,進御湯劑,宜加節宜矣。上抆涕曰,曾於集慶堂,拜皇兄·皇嫂矣,今在此堂,心何抑乎?湯則當强服矣。仍爲進御訖,東度曰,診候當爲之矣。上曰,雖服湯而豈出臂診脈乎?置之。東度·光會先退。上曰,當坐典設司,廐馬二匹待令,仍御典設司,諸臣侍立廳下。上曰,內乘傳二匹馬於錦城尉·昌城尉,可也。朴明源·黃仁點,奉馬轡四拜後退出。上曰,戶曹食物單子,斯速入之,兵曹口傳政,卽刻擧行。上曰,藥房三提調,持湯劑更爲入侍。出下敎都提調尹東度,提調韓光會,副提調李潭持湯劑進伏。上進御訖,東度曰,一貼更當進之矣。上曰,置之。東度曰,然則蔘苓茶入之乎?上曰,蔘苓茶一貼,今日煎入。出下敎東度曰,兩日診筵之闕,誠爲悶迫,明日不可不入診矣。上曰,明日不可許診矣。東度曰,明日當入蔘苓茶三次矣。上曰,三次多矣。東度曰,聖上若不行素,則當以二貼仰達,而今則不可不進三次矣。上曰,蔘苓茶三貼,明日煎入。出下敎上命注書,持入春坊壬寅日記,仍命都承旨讀之,潭奉讀訖。上曰,奉審承旨入侍。光國進伏,上命讀祭物單子及陵官·祭官·守僕擧案,光國報無頉,上命內局·禮房先退,乘輿至延和門外。上曰,準職及齋郞有窠乎?潭曰,無牧使窠,而有二齋郞窠矣。上曰,今日下敎,非他之比,豈可踰日?故判書朴師益孫尹淳孫,初入仕今適有窠,令該曹卽爲口傳擧行。出傳敎上曰,趙載得方爲郡守,則準職代當爲牧使乎?潭曰,然矣。上還入大內。諸臣問安後退出。
戊子八月二十四日申時,上御集慶堂。都承旨入侍時,行都承旨李潭,假注書韓德厚,記事官金致九·柳德申,以次進伏訖。上着笠起坐,命承旨書之曰,噫,人子以親心爲己心,問答已載,昔年龍飛樓御製奉慈闈獻玉卮之句,卽慈懿大妃殿也。嗚呼,徽陵受三朝之誠孝,尙今欽誦,況予之忌辰日此服,昔聞東平尉之言,昔之崇樂,於此陵忌辰,服此服云。故十月忌辰日稟著者也,況暮年乎?明日當香祗迎,以此分付儀曹,儀註置之。上曰,此傳敎先爲出傳。賤臣德厚承命奉傳。潭曰,春坊日記,依下敎持入,而瀋陽日記,乙酉八月以後則無之矣。上曰,注書持入瀋陽日記乙酉以前卷及春坊日記乙酉至己丑日記。賤臣德厚承命持入。上曰,注書慣習矣。仍命承旨,讀迎勅送勅時日記及入學時日記,潭奉讀訖。上曰,西行日記讀之。致九語承旨曰,西行日記在第八卷矣。上曰,上番已經春坊乎?潭曰,未及爲之矣。潭讀西行日記訖,上曰,其時艱辛之狀如見矣。潭曰,果然矣。上曰,注書出去,開陽門留門事,分付。賤臣德厚傳命還入。上起坐,命承旨,讀孝廟書筵講大學日記。潭讀訖,上曰,前有講大學之例,而予之辛丑書筵時,不依此例,先講小學異矣,孝廟講大學時,麟坪大君,以摠管入侍,澤堂爲博士矣。潭曰,二子端夏冕夏,俱以執事進參,其時臣家榮寵大矣。上命諸臣退出,諸臣以次退出。
上在慶熙宮。停常參·經筵。
莊烈王后忌辰齋戒。
景宗大王忌辰。
午時未時,日暈,夜五更,電光。
具庠啓曰,大司憲南泰著未肅拜,執義李正吾,掌令尹錫周,持平金鈍在外,掌令一員·持平一員未差,今日以監察茶時之意,敢啓。傳曰,知道。
藥房都提調尹東度,提調韓光會,副提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?昨日臣等,雖伏承下敎,而此時兩日之不得診候,誠爲悶迫。今日臣等,率諸御醫,謹奉稟定茶飮,暫時入侍,有不可已,臣等,不任區區憂慮,敢來問安,竝此仰稟。答曰,知道。憶昔心隕,氣何諭乎?明日入待宜矣。中宮殿·惠嬪宮,口傳問安。答曰,知道。香祗迎罷後,政院·玉堂·藥房,口傳問安。答曰,知道。
戊子八月二十五辰時,上詣延和門外。香祗迎入侍時,行都承旨李潭,左承旨李在協,右承旨徐有大,左副承旨金光國,右副承旨趙台命,同副承旨具庠,假注書尹在醇·韓德厚,記事官金致九·柳德申,以次侍立訖。上具翼善冠·黑圓領袍,乘輿出通陽門,延和門外降輿,詣板位香祗迎訖,隨香步詣建明門,仍爲乘輿,命軍士房進前下敎曰,近者非但下人之攔入挾方席者多,君父若此之時,焉敢喧譁?上曰,入直騎堂,越俸一等,入直騎郞汰去,政院書吏·使令等,令攸司科治。竝出下敎上曰,政院下人,不能檢飭,諸承旨從重推孝。出擧條上曰,藥房都提調尹東度進伏曰,夜間,聖候若何?上曰,一樣矣。東度曰,寢睡·水刺之節,何如?上曰,亦一樣矣。東度曰,連日香祗迎,行步如常,下情不勝慶幸,而勞動之餘,茶飮不可不進御矣。上曰,今年逢此日,豈進茶飮乎?俄者粥水刺行素時,食松茸,似肉味故哇之矣。東度曰,粥水刺行素,已展聖慕,此後勿復行素,伏望。提調韓光會曰,一時行素與二時行素無異,伏乞更勿行素焉。東度曰,蔘苓茶,今方待令,乞卽進御矣。上曰,今日卽昔年用蔘茶之日,建功猶可服,而蔘茶決不可服矣。東度曰,非蔘茶,乃蔘苓茶矣。府院君金漢耉曰,材料異矣,旣煎茶以入,何可牢拒乎?上曰,旣入人蔘,則便是蔘茶,何謂異也?今日則雖沙蔘,決不服之,苓字刪草頭添二水爲冷茶,則予當服之矣,爲消長日,日昨命讀春坊日記·瀋陽日記,心尤難抑矣。諺云,茶名雀舌僧疑飮,山號蛾眉女亦妬,此言雖淺近,亦有理矣。予在內則無此事,而爲祗迎而來,以勸茶,見困於卿等,當歸臥集慶堂矣。東度曰,臣等誠淺,不能盡保護之責,請被譴罰而退。上曰,過矣。光會曰,昨有三貼茶明日煎入之敎,何至此却之乎?臣等不敢遽退矣。上曰,嗚呼,人世之人,或有八十者,或有九十者,甚至於百歲者,今予卽七十五歲也,豈云過矣,而予則曰七十,於予七百五歲,於予五十,若無甲戌乙亥之年,予心豈若此?曾雖諭意,予於至廾五歲,莫知世間事,只承歡度日,戊戌後至于庚子,已是不孝,庚子後至于甲辰,尤是不孝,甲辰後逮于丁丑,此誠萬萬不孝。雖以年言之,今年何年?其能忍過,三月過春,六月過夏,今秋且逢此日,今年亦將過矣。嗚呼,世間,豈無永感者?且以此用心,人豈有繼其祖·繼其父·繼其兄?予雖學淺,粗知此理,而於予則非此常人,非比常人,今年之內,卽過三箇日,況總而言之,今年何年,而若過五箇月,求諸古牒,予自當焉,是豈孝哉,亦豈孝哉?今日香祗迎,意雖追慕,其亦儀文,蒼蒼陟降,雖照予心,吁嗟,朝鮮人,果能知予心乎?駐輿呼寫,其雖若水投石,決不踰今日,心益衰,氣益憊,及今不諭,更待何時?惜惧之心,自知當然。仰覩穆陵寶鑑,承明廟之下問,以忠孝本無二致仰對,此誠萬古不當之聖言,以此觀之,惜惧之義,只施於子,不施於臣乎?惜惧之敎,無異常茶飯,今日諸臣,其果動念否?予則日念雖在心,動則在人,公然違牌,公然撕捱,使望八其君,日事酬應,忍耐申飭,其亦惜惧而然乎?予莫知也,予莫知也。見今日其亦異事,此正不踰今日之意也,雖諭輿中,蒼蒼照臨,陟降已聞,豈特夫子在座,顔·曾後先,噫,陟降已聞之時,今日耳目,雖聾雖瞽,其乃祖乃父,其豈若此,而思今日望八之君,若是悠泛,莫云聾瞽,目見耳聽,以何心歸見乃祖乃父,雖見乃祖乃父,獨不愧於中乎?呼寫及此,予亦愴然,況當之者乎?視紙呼寫,不覺掩抑,吁嗟,海東臣子,決非鐵心石腸,豈不感動?予不復諭,予不復諭。出傳敎上曰,騎馬三匹立之。出下敎上曰,入直注書,馳往徽陵奉審後,祭物諸執事摘奸,東五陵,一體奉審以來。賤臣德厚承命出去,事變假注書李師濂進伏。上曰,玉堂入直乎?光國曰,洪檢則入直,而朴取源則以實病不就直矣。上曰,不入直儒臣,予何强迫?宜存前職,應敎朴取源左通禮除授,在外儒臣趙㻐許遞,其代左通禮任希敎除授,任希敎牌招入直。因此以聞,趙㻐之在外,雖非異事,前者入直之朴師崙之在外,其涉可駭,先遞差,令該府禁推,九月新榜翰林圈點後勘律,其代申光緝除授,一體牌招察任。出傳敎上曰,旣示飭礪,騎堂越捧,騎郞汰去置之,政院下吏科冶,亦爲分揀。出傳敎命潭讀關西伯狀聞,至冷雨句,上曰,少勝於關東伯客雨矣。又至朔州霜降,上曰,早矣。東度曰,非早矣。潭曰,邊地則每於八月霜下矣。還入大內,諸臣問安後退出。
上在慶熙宮。停常參·經筵。
莊烈王后忌辰。
午時,日暈。
具庠啓曰,大司憲南泰著未肅拜,執義李正吾,掌令尹錫周,持平金鈍在外,掌令一員持平一員未差,今日以監察茶時之意,敢啓。傳曰,知道。
藥房都提調尹東度,提調韓光會,副提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候房宜,臣等,不任區區憂慮,敢來問安,竝此仰稟。答曰,知道。昨日已過,此心一倍,氣何諭乎?待下敎入侍宜矣。中宮殿·惠嬪宮,口傳問安。答曰,知道。
備忘記。其欲許筵,忽憶夜夢,何心服湯?今日蔘苓茶,再次煎入,明日入侍。
藥房口傳啓曰,臣等,伏承問安批旨,顒俟賜對,傳敎卽下,有明日入侍之命,臣等,竊不勝抑鬱之至。蔘苓茶,謹依聖敎,今方煎入,而第伏念湯劑不宜間斷,而昨旣停進,診候此時難曠,而今又靳許,區區下忱,尤切悶迫,玆敢不避煩猥,冒陳微悃,暫許臣等入侍,俾得診察聖候,千萬伏望,惶恐敢啓。答曰,今日何可服建功?欲進苓茶,其止之。
以承傳色口傳下敎曰,次對進定於明日,兩齋郞,內局次對,同爲入侍。
具庠啓曰,明日次對,兩司當爲進參,除在外外,未肅拜人員,竝待開門牌招,以爲入侍之地,何如?傳曰,允。
備忘記。洪道明,旣付軍門,日後道路差備,頃者進善門下敎李益福·李胤芳·朴世福,備三望,此三人中有受點,其代,騎判以差備可合人備望。
備忘記。自庚子至丁丑,在闕內人尙宮李氏年過七十,徐氏·朴氏·崔氏年皆過六十,而一人年近七十,隨事興懷,內外何異?令該曹衣資食物題給。
備忘記。憶建儲時下敎,則況庚子以前甲辰前長番者乎?其中三人,以建儲時下敎,而以庚子年長番,仍爲三年進止長番,李景禧庚寅年近侍,金壽百甲辰以前長番,朴好榮·李景聃·鄭商佑·朴梓元·金鳳來·田一來,一人年近八十,其中二人年皆七十五,一人今已七十,其餘皆過六十,衣資食物,一體題給事,分付該曹。
傳于金光國曰,前長番內官金時輝·朴梓元,竝敍用。
以承傳色口傳下敎曰,此備忘,明日內盡爲擧行。
全羅監司金相翊狀啓,九月令薦新進上石榴,節候尙早,限內不得封進,惶恐待罪事,傳于金光國曰,勿待罪事,回諭。
上在慶熙宮。停常參·經筵。
時爽有霜氣。
下直,長連縣監林德躋,兔城僉使安珽。
藥房都提調尹東度,提調韓光會,副提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。今歲何年,而季春·季夏·仲秋已過,初度之月在近,生我鞠我,只誦蓼莪,若過數箇月,今加一歲,此心欲隕,將何以奏?此際頃者以聞,必有意思,迂矣迂矣,幾十年固執,今何廻也?雖復樂於誕賀,何可道也,而況此年,況此心,況此禮乎?以此興懷,夢何靜乎?況再昨,令讀日記,追憶其時,八年風寒泉冷,中夜掩抑,其猶服湯。噫,今有二焉,孝耶悌耶?强忍次對,意在宗國,氣何諭哉,氣何諭哉?寢睡能睡數更,今年中最勝矣。中宮殿·惠嬪宮,口傳問安。答曰,知道。
以承傳色口傳下敎曰,待下敎,次對同爲入侍,晚後茶亦爲入之。
備忘記。今下弓矢,兔城僉使安珽處給送。
徐有大,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
徐有大啓曰,大臣·備局堂上,依下敎來待矣。傳曰,入侍。
傳于具庠曰,內局入侍。
傳于具庠曰,儒臣持問答入侍。
傳于趙台命曰,摘奸承旨入侍。
李師濂汰去代,以具修溫爲事變假注書。
以吏曹參議李海重,牌不進罷職傳旨,傳于李潭曰,只推。
傳于具庠曰,今日內盡爲擧行。
金光國,以弘文館言啓曰,副校理鄭昌順,自鄕上來,卽爲牌招察任,何如?傳曰,允。
金光國,以侍講院言啓曰,本院兼輔德金載順,除拜多日,尙不出肅,卽爲牌招察任,何如?傳曰,允。
金光國,以禮曹言啓曰,江原道封進來九月令薦新獼猴桃,臣晦看品,則太半腐爛,有欠精潔,不得已退送,以待京畿封進,而莫重薦進之物,有此不謹之患,該道道臣,推考警責,當該封進官罷黜,何如?傳曰,近者百隷怠慢,昔年銀口魚敎飭,曾已仰覩,獼猴桃體軟之中,日氣甚暖,其勢似然,當該封進官,十分參酌,緘辭重推,雖不知本道封進時若何,而今聞雖都會官所爲,常時此等之事,其若嚴飭,豈有是哉?當該道臣,從重推考。
金光國,以禮曹言啓曰,麗王諸陵,三年一次摘奸矣,今年當次,依前例發遣本曹郞廳,摘奸書啓,何如?傳曰,允。
金光國,以奉常寺官負,以都提調·提調意啓曰,東籍親耕田所種稻皮·粘粟·皮唐·黍·豆太等五種穀,來九月初旬間當爲成熟之意,敢啓。傳曰,攝刈。
徐有大,以訓諫都監言啓曰,新造旗麾祭,今月二十八日子時,放砲大吹打,設行於三清洞之意,敢啓。傳曰,知道。
以承傳色口傳下敎曰,今日爲之如何,他日擧行事,分付都監。
以承傳色口傳下敎曰,如向時盡爲捧來事,分付當直。
趙台命,以義禁府言啓曰,弑父罪人種同,旣已承服正刑,依法典,妻子女爲奴婢,破家瀦澤,降其邑號,罷其守令等事,令各該司,捧承傳擧行,何如?傳曰,允。
趙台命,以義禁府言啓曰,前副修撰朴師崙,禁推九月,新榜翰林圈點後勘律事,傳旨啓下矣。朴師崙,時在黃海道載寧地云,依例發遣府羅將拿來,何如?傳曰,允。
黃海監司尹得養狀啓,長淵縣等官居張聖瑞等渰死事,傳于李在協曰,令本道恤典擧行。
司直洪象漢疏曰,伏以臣犬馬之齒,已迫七旬,蒲柳之質,便成篤老,數年以來,疾病沈淹,疏斷周行,念絶人事。乃於日昨,伏承下政院之敎,追記先臣,念及不肖,至有入待之命。臣伏枕擎讀,感涕無從,顧於逖違之餘,蒙此宣召之恩,豈不欲顚倒扶曳,瞻覲耿光,以伸區區戀結之忱,而目下病形,已成床第間癃廢之物,氣息凜然,痰眩頻作,神精昏瞀,如在烟霧,至於脚部,則全不運用,房闥之間,雖須人扶將,亦難起居,則尙何望出入深嚴,登躡文陛乎?欲起還仆,無計蠢動,虛辱恩命,仰孤隆眷,病裏惶隕,無所措躬,瞻望雲天,有隕如瀉,玆敢倩人搆疏,仰暴微悃。伏乞聖慈,俯垂矜諒,仍降威罰,以爲辜恩慢命者之戒焉。答曰,省疏具悉。鄕衰雖知,頃者之敎,意蓋深矣,今覽卿章,若見卿焉,心亦悵然,未赴召命,其亦諒焉,卿勿過辭,從容調理焉。
副司直李仁培疏曰,伏以臣姿性迂拙,知識愚迷,屢叨法從,亦未嘗出一言論一事,每自循省,辜負實多,方帶軍銜,妄有論列,固知犯出位之戒,而事關民憂,耿耿在心,不忍終默,敢暴愚見,惟聖明試垂察焉。往在壬午,三南告饑,惟我聖上,大加警動,授臣以北穀督運之命,自冬徂春,首尾轉運之數,乃至十一萬石,而船價雜費又至數萬石,此是三本倉當年所捧之穀,而莫非北民口吻中物也。交濟穀之精實者,於是乎殆盡矣,遠近百餘里之地,男負女戴,六朔收載,北路農商,幾皆廢業,他道移粟之若是夥多,近古所未有也。臣於其時,親語北民曰,天災流行,諸路之所不免,北道之逐年豐登,有未可必,後或値凶歉之時,則此穀又將自南而來,以濟北民,爾等勿以一時之勞苦爲怨,必以他日之報施爲念云爾,則雖愚夫愚婦,亦知南北交濟之義,故樂聞其言,爭先趨事,其時酬酢之言,至于今歷歷在耳。臣自聞北路災荒之報,其所傷念,有倍他人,而被災之淺深,民情之緩急,旣未目覩,有難質言矣。臣於日前,適見前北伯臣金器大,得聞近日北來消息,則或有結頃而自死者,又有埋子而流散者,方秋如此,冬春可知,哀彼北民,其將盡劉。思之及此,令人氣短,歸家而食不下咽者,殆數日矣。噫,今之距壬午,不過六七年矣,顧今日庚癸之民人,卽當時轉輸之男女,彼必相顧而語曰,壬午督運之御史,旣與我,成說,及此之時,何不一言上徹,轉南粟而活我命云,則臣雖不聞,獨不愧於心乎?臣旣必知其如此,而嚴畏不陳,則非但欺北民也,是豈體我聖上無間南北一視同仁之德意哉?今我聖明,洞察荒年民隱,先命御史,慰諭一方,更蠲方物,俾除民弊,凡於軫恤之方,靡不用極,惟彼批㒧之民,庶幾安集,而竊念荒歲保民之策,莫如急究實惠,以議賑貸,而北路穀簿元數不敷之中,昨年穡事亦未免告歉,會付穀物之歸於分糶者,已過半矣。今年糴政,旣難責其準捧,則一路舊儲之枵然,蓋可知矣。交濟三本倉五分四之如數實留,旣未可必,其外北關穀物,本自不實,亦多奸弊,鼠屎塵土,混淆充號,稱掃厙穀,以爲每年營禆摘奸時逢點之資,此不足恃也。朝家若以本道之穀物,徒按虛簿,專責賑事,則必無可救之道,及今區劃者,只有移粟一路,而三南濟民倉所儲其本,乃壬午北穀也。雖在他邦,尙有泛舟之役,況於一國之內乎?南民之曾受北穀,賴以全活者,至今稱之,則當此北民危急之時,亦豈無報施之道哉?議者以爲,今年三南,亦不無失稔處,南粟之移,未可輕議,臣意則不然,南土今年之失稔,旣非北農之比,則前日北穀之南運者,及今不移,更待何時?且念南人則多食昜脆,北人則少食耐飢,南運之穀物,雖不盡還,北人之賴活,功可倍蓰矣。議者又以爲姑觀北路事勢,如以本道所在之穀,不足於賑救,則徐議移轉,亦爲未晚云,而臣旣督運北穀,穩知其海路之往來矣。東海水勢,濤瀧壯猛,若値風高,輒致臭載,所經水路,實非朝發而夕濟,則許多穀物之移運,及今商確,先有定算,然後方可以趁期裝發,無弊移泊,目今北路民情,便同涸轍,逐待明春,始議移粟,則其將求之於枯魚之肆矣。誠宜汲汲如救焚拯溺,其不可玩愒而度日也明矣。噫,凶歲騷動之言,或不無過實之弊,而臣之前日與北民相約者,旣如彼丁寧,今日北路所聞者,又如是慘惻,則關北民事,吁亦急矣。臣安得默然而已乎?玆敢不避煩猥,干冒至此,若使緣臣一言而有實效於塡壑之北民,則臣雖退伏鈇鉞,亦無所恨。伏乞亟令廟堂,預講移粟之政,俾無後時之歎焉。答曰,省疏具悉。已聞北道穡事之大歉,食息奚弛?旣命御史,今覽爾章,結項埋子之說,聞甚慘惻,雨䁑不調,使民至此,寔予否德,其若依恃其君,亦豈有此境?此無異於驅吾民於溝壑也。頃聞難耐,聞此食豈下咽?雖然北道設三倉,豈特爲南民?爲本道而設,命御史摘奸,意蓋此也,命御史摘奸,亦此也。本道有三倉,庶可濟矣,況嶺南其亦豐乎?若有用處,其用浦項穀,若此何可交濟?以北穀濟北,以南穀濟南,其亦順其道順用之意,爾雖言北民,此不過朝廷之偏矣。爾若誦其言而宣其事,無乃意偏乎?至於不風高而欲運之言,意雖是,予亦有諒矣。
副修撰趙昌逵疏曰,伏以聖算彌隆,縟儀載擧,臣民慶忭,曷有其極?仍念臣爲臣不忠,爲子不孝,蕘言妄陳,獲嚴敎於聖明,駴機自觸,貽誣辱於家庭,俯仰跼蹐,無以自立於世。噫,被論而反詈言者,猶爲明朝之羞,況白地構誣,反辱言者之父乎?徐命膺之縱其子誣臣父,實是三百年所未有之變怪,臣誠駭痛崩迫,直欲卽地滅死而不可得也。固當碎首闕門,以鳴至冤,歸身司敗,以伏嚴誅,而臣父屢戒,以彼所醜辱,專出報復,汝之對辨,不宜汲汲,姑待職名,亦不爲晚,故臣不得不隱忍至今,而子道則虧矣。何幸恩旨遽降,一暴有路,玆敢涕泣陳章,以冀天地父母之諒察焉。臣父之按海藩,不過數朔,席不暇暖,旋卽遞歸,而猶且撙節日用,留補前前道臣之記縮,居官約已,此可見矣。且況公門財用,出入有數,文簿甚明,可按而覆,則命膺雖欲誣,得乎?至於枳通之說,伊時銓官,不獨一命膺而已,他堂之所不言不聞者,命膺誰與酬酢,何從枳之耶?銓僚俱在,擧世皆知,虛實有無,奚待臣辨,抑臣所傷痛者,臣父平日規模,一味講厚,交承之間,亦無一言之及其過惡,則宜無所取怨於彼,而祗緣有子如臣,反致橫逆之誣,崩心痛骨,尙誰咎哉?臣於命膺,本無恩怨,向來一疏,豈有他哉?惟其暗設機鋒,次第排擊,銓柄文衡,必欲承乏而驟占,誠爲世道之深憂,故臣實採輿誦,略有論列,而情狀畢露,辨明無術,則强托無辨,以爲目前漫漶之地,及其乞骸干恩之計未售,則搆揑虛無,欲爲熒惑天聽,掉脫罪臼,其心則誠巧且憯矣,而旣曰挾憾,又曰受嗾,首尾橫決,手脚慌亂,人孰不覷其肝肺也?況於臣疏中所聲罪者,終不敢以一辭自明,乃作此無倫悖理之擧者,其意以爲辱臣之身,不足泄憤,辱臣之父,方可快意,而其中世道等語,有若無故之人擧劾他人者然。苟有一分嚴畏朝綱顧恤公議之心,則何敢乃爾?此臣所以憂其無忌憚,而慮其無不爲者也。鳴呼,受言責而糾官邪者何限,而豈有如臣所遭哉?愚憤所激,直舌莫捫,畢竟無補於國,徒自貽辱於親,銜冤抱痛,生不如死,至若非分之職不稱之實,有不暇論。伏乞聖慈,俯察臣父被誣之冤,亟加昭晣,仍治臣妄言之罪,以爲不忠不孝者之戒焉。無批答傳敎在筵說中。
平安監司鄭宲疏曰,伏以天休滋至,邦慶無疆,縟儀已過,率土同抃,臣獨跡滯關河,未參呼嵩之列,祗自瞻望北宸,以效頌祝之忱。仍念臣所叨之任,萬萬不襯,非但臣自知者明,人亦不以是期之,狀迫嚴命,黽勉赴任,逃遁不得,因循不得,因循迄今,一日居職,則宜效一日之責,夏初陳章,猥論江蔘之弊,自列封啓,繼瀆關防之策,何幸蒭蕘之說?有槪於聖心,特推如傷之念,至減御供之蔘,辭敎惻怛,藹然於十行之間,臣敬承德意,宣諭于江界之民,愚夫愚婦莫不含恩飽德,蹈舞歡抃。臣與地方官,往復商確,成出節目,爲永久遵行之計,此實出於我聖上體先朝恤邊氓之意,不但賤臣之與有榮焉,此試西土生靈之幸。至若平壤中城改築之事,前輩之講論已多,一路之與議同然,向者啓聞,旣蒙兪音,成命之下,不敢延拖,鳩聚財力,今方經始,他日緩急,庶有賴焉。如臣愚迷,有何知識,而聖心虛佇,前後所陳幾盡蒙允,臣雖無狀豈無感激圖報之心,而顧臣情病,有不得不冒昧呼籲者。臣本來脆弱,自少善病,及其年迫乘楡,神精消亡,陳力就列,已無可望,自涖是任以後,病勢沈淹,廢務度日,夙夜所祈,惟在於早解重任,歸尋田里,以了此殘生。向來仍任之命,固知聖意以敎遞爲悶,而顧臣因病癏官之害,殆有甚於數遞之弊,此固私心之惶悶不自安者。且臣疾病之外,又有私心之恧縮者,臣之釋褐登朝,殆將三十年,生長鄕里,頹懶成習,束帶從宦,蓋無幾矣,間或情勢迫隘,冒沒承膺,而未嘗經數年淹也。此臣所以自處以已退之蹤,實無當世之念,今忽畀之以雄籓,責之以重務,乃反揚揚冒當,委蛇監礴,不思遜避之道,則心事矛盾,首尾橫決,眞所謂不識人間有羞恥事也。臣雖無似,豈忍爲此?以病以情,實狀如許,必遞之義,較然明甚,矧今蟲災以後,本道農形,已違初料,前頭民事,誠爲渴悶,宜卽發巡,以察災傷,而素患風痰之疾,逢秋益深,咳症苦劇,晝夜咆哮,藥餌爲事,飮啖全却。以此症形,實無强策起動之勢,災年巡審,所不可已者,而亦將廢閣不行,則病裏悚蹙,當復如何?顧今已始之役,役甚浩大,非時月間所可了當,臣雖東歸,繼臣而來,亦當擧行,若其財力之所入者,則豈以臣之將歸,而不思添補之道也?臣之情病,若有一分可强之路,則臣何敢避事於目前,而遽出此徑歸之計哉?蓋其勢出不可得已也。伏乞聖明,特察重任之不可曠廢,俯諒苦懇之非出矯餙,亟遞臣藩臬之任,仍治臣瀆擾之罪,不勝幸甚。無批答傳敎在筵說中。
戊子八月二十七日辰時,上御集慶堂。大臣·備局堂上引見入侍時,右議政李昌誼,行禮曹判書申晦,漢城判尹具允明,刑曹判書洪重孝,戶曹判書李景祜,行副護軍李章吾,行司直金時默,行司直閔百興,大司憲南泰著,獻納洪景顔,校理洪檢,右承旨徐有大,假注書韓德厚,事變假注書李師濂,記事官金致九·柳德申,以次進伏訖。上命右承旨,懿陵木根摘奸。有大承命出去,右副承旨趙台命入侍。昌誼曰,日昨行素,不進湯劑,臣追後聞之,不勝焦迫,夜間聖候諸節,若何?上曰,不知難而寢食一樣矣。昌誼曰,兩齋郞依下敎來待矣。上曰,入侍。齊陵參奉尹晦東進伏,上曰,思汝祖愴然,着實守護。晦東退出,上曰,能文乎?昌誼曰,善文而爲人精,明矣。順陵參奉朴相圭進伏,上曰,思汝祖除齊郞,勉爲之。相圭退出,上曰,有鬚乎?昌誼曰,小鬚矣。重孝進伏曰,小臣則於本曹事,有時急擧行者,敢請先退矣。上驚曰,有何事也?重孝曰,今二十日,有足踢其父之罪人,三堂合坐取服,卽入啓目矣。二十一日,循例踏下,所當卽爲考覆入啓,而連値清齊,不得聞坐,故以待無故日矣。二十二日,其父竟不救云,係是弑父罪人,所踢傷處,旣已親審,今無檢驗之事,而考覆甚急,故敢達矣。上曰,弼郁之後,又有此事乎?文案持入。重孝承命持入,上曰,秋判讀奏。重孝讀訖,上曰,其妹發告,誠賢矣,其母在乎?重孝曰,在云矣。上曰,其母不發告,非矣,其父之名誰也?重孝曰,晚質云矣。上曰,幾次刑訊承服乎?重孝曰,第二度承款矣。上曰,傷處,何如?重孝曰,蹴胸間,傷處大如掌矣。上曰,弼郁之母尙生乎?晦曰,生存云矣。昌誼曰,自外聞之驚心矣,近來禁令解弛,故有如此變矣。上曰,雖飮酒,豈有如此漢乎,金吾堂上備乎?晦曰,臣與具允明,方入侍矣。上曰,今者種同,一依弼郁例,結案後仍爲照律擧行。出傳敎晦曰,委官當稟定矣。上曰,以右相爲之,如此罪人,何待考覆乎?泰著進伏曰,臣待罪法官,敢此仰達,省鞫罪人,必自刑曹考覆取招,然後獄體始爲完備,今此勿爲考覆之下敎,宜爲反汗也。上曰,是矣,誠得體矣。仍命承旨書之曰,噫,人之所以爲人,以其有五倫也,大舜之命契曰,五品不遜,問答,已諭五品不遜,予已爲駭,況關係綱常者乎?頃者弼郁,尙今不忍思焉,不多月而有此種同乎?當有下敎,而中官混踏,當該袖手傍觀承傳色中官韓聖揆,亟施不敍之典,混踏中官,特刊仕版。今聞與弼郁有異,萬質已物故云,不可一刻稽滯於覆載之間,考覆卽爲擧行,卽送該府,仍行省鞫,委官右相進去。晦曰,臣等與秋判,先爲出去,當爲擧行矣。上曰,連値齋戒,尙未開坐,今日則必速爲擧行,可也。仍命金吾堂上·秋判先退,又下敎曰,委官則從當出去矣。晦·允明·重孝承命先退,上曰,此不可暫時遲滯者,卽爲擧行之意,分付當直。師濂承命出來,上曰,事變注書汰去。出榻敎上曰,注書不善擧行,他注書出去,分付當直。賤臣德厚傳命還入,上曰,夫爲妻綱,爲其妻,不卽告官,給酒之給乃至於此,使其子陷於綱常,其夫亦至於此,事之無倫,莫此爲甚。萬質之妻,令該曹杖配黑山島,而倫常重焉,杖配則過四日後擧行。出傳敎事變注書未差代,假注書尹在醇入侍。上曰,今番罪人種同自服,可也,而遊辭納供,尤無狀矣,此何許漢也?昌誼曰,私奴云而似是着毛笠類矣。上命承旨,讀江華留守鄭尙淳狀啓。台命讀訖,上曰,江華幾面?昌誼曰,十七面而被災處有淺深矣。上曰,何爲則好也?昌誼曰,此是農形狀啓,霜降尙遠,未及秋成,今則領左相,以病未得入侍,差待日後議定好矣。上曰,今聞江華留守狀啓,十七面中七面景像,其若目覩,雖然霜降早晚莫知,其餘晚穀,雖不可謂判斷,而其中尤甚面尤甚里民人,尤涉矜惻,撫摩之道,先爲着實擧行事,下諭于留守。出傳敎上命讀禮曹獼猴桃草記,台命讀訖,上曰,禮曹更爲入來。判書申晦進伏。上曰,獼候桃多爛乎?晦曰,江原·京畿兩道例爲此桃進上,而江原道所來者,遠來故多腐,曾以京畿物用之矣。上曰,道伯進上乎?晦曰,江原道則都會於春川五六邑封上矣,封進時,必精擇,而中間日猶暖,故多腐傷矣。上曰,春川倅誰也?晦日,金和澤也。上曰,如此事曾有乎?昌誼曰,曾見咸鏡道有此等事,而以特敎分揀矣。上命承旨,書傳敎於草記未,台命書畢,更命讀之。晦日,此桃日暖則昜腐矣。昌誼曰,戶曹年分事目,今幾修整,諸道分等,趁早封啓之意,另如申飭,俾卽擧行,何如?上曰,依爲之。出擧條昌誼曰,部官,卽古之洛陽令也,都事變通之後,擧行比前稍勝,而第聞近來各部吏隷,不無憑藉侵撓之弊,無勢殘民,偏受其苦,糾察禁戢,責在京兆,此後若有如前犯科之事,則當該部官,隨現重勘之意。出擧條另飭於漢城府,何如?上曰,依爲之。出擧條昌誼曰,臣尙未焚黃,而近以左相受由,未敢竝請辭陛矣,今則左相入來,一旬許可以往返矣,乞得恩暇。上曰,依爲之。昌誼曰,金吾多滯囚矣。上曰,幾何?昌誼曰,李顯祚·李堉·李東顯·朴師崙·尹長烈云,而李堉則原左外矣。上厲聲曰,予於此等事,當固守,置之,朴師崙之不爲膺命非矣,卿亦過矣。昌誼曰,臣非爲朴師崙而,仰達矣。上曰,今日入來臺臣是矣,而長官尤是矣。因爲下敎曰,綱常罪人,何可一刻容置於覆載之間?且當清道,判金吾卽爲擧行,今日畢之,可也。泰著曰,請還寢東呂·址淳等還配之命,更令王府,嚴鞫得情。措辭見上上曰,勿煩。泰著曰,請還寢定配罪人者斤萬酌處之命,更令王府,嚴鞫得情,快伸王章。措辭見上上曰,勿煩。泰著曰,請還寢定配罪人金柱泰減等之命。措辭見上上曰,其勿復煩。泰著曰,新除授執義李正吾,時在京畿抱川地,掌令尹錫周,時在忠清道天安地,持平金鈍,時在洪州地,請竝斯速乘馹上來事,下諭。上曰,依啓。泰著曰,中廟廟庭配享諸臣中,有與章陵廟號相同者,事極未安,闕名勳號,以其犯於尊號而追改之,則雖是古大臣名字,其在事面,所當釐改者,尤爲較然,況古之人臣,以其犯諱,雖是前代之人,亦有追改其稱者。顧今冬享配食之期不遠,請命有司,亟改當該配享臣神位之題。上曰,近者寥寥之時,能擧百餘年故事,乃有此請,其心雖嘉,果有若此,癸亥以後,人皆嘿嘿,況人君雖尊,本事有重,已故之臣,君何更名?一啓二啓,反近䙝越,此非連啓者,亟停勿煩。泰著曰,每年年分時,守令之勸耕如起,當初法意,非不甚美,而第行之年年,未免有弊,可墾之陳田,本自有限,勸耕之名色,遂歲無窮,地部督責道臣,道臣督責守令,守令督責面任,虛張充報,苟冀無事實無勸耕之效,徒有加起之名,積小成多,虛結歲增。臣謂自今以後,實有而隱漏者,重其罪,實無而闕報者,寬其責,則庶可存其法而捄其弊矣。方今聖明在上,凡係傷農厲民之事,莫不痛革而亟祛之,適當年分,事目將頒之時,旣有區區所懷,故敢此仰陳,伏願俯詢廟堂而善處之。上曰,意雖是也,於此於彼,不無掣礙之端,亦有直僞難辨者,其何詢問?泰著曰,今此種同,綱常之變,卽古之邾婁,定公瞿然失席者也。王化密邇之地,前有弼郁,今有此變,三省罪人,連出於兩月之間,梟獍之類,屢干大化,人妖之作,甚於天災,聖心憂惕,當如何哉?伏願聖上,恒自加勉曰,五品猶不遜歟,治化猶未孚歟?益加警惕,以盡輔翼振德之道,是臣區區之望。上曰,聞極寒心,所奏切實,奚特四境之不治?吁嗟,大舜,以五品不遜,其猶飭契,俄者下敎,豈比五品不遜?此正若漢之丙吉,不問殺人,問牛喘者也。節候若是,況五敎乎?使海東群庶若有君君臣臣父父子子,則豈有此事?其欲端本,宜先樹其政,所奏雖是,其於結語,予不知穩當也。泰著曰,臣以草草新啓,區區所懷,粗效一日之責,而及承批旨,有曰反近䙝越,亟停勿煩。且臣之所請,在於俯詢廟當,而至有其何詢問之敎,末端所懷,又承結語未知穩當之批,臣不勝瞿然慙悚之至,此莫非臣所言陳腐,未槪聖心之致,其何可晏然仍冒於臺次乎?請命遞斥臣職。上曰,曰可曰否三代盛事,二三之批,不過此意,其皆無隱,有何引嫌?勿辭亦勿退待。景顔曰,請還寢鍾城府爲奴罪人天大酌處之命,依律處斷。措辭見上上曰,勿煩。景顔曰,新除授大司諫安杓,時在京畿楊州地,司諫申景濬,時在全羅道淳昌地,正言宋濟魯,時在京畿利川地,請竝斯速乘馹上來事,下諭。上曰,依啓。上曰,日前命奉審徽陵,漢原府院君,有奉祀孫乎?景祜曰,趙台鉉以主簿在喪,今已免喪矣。上曰,漢原府院君奉祀孫聞今作散云,令該曹待窠懸註調用。出傳敎上命大臣·備局堂上先退,上曰,罪人正法單子置之。出榻敎上命承旨,讀平安監司鄭宲疏,台命讀訖,上曰,頃已下敎,本道年事若此之時,雖遞宜仍,豈若是尋章?此章下送。出傳敎又命讀司直洪象漢,副司直李仁培疏,各爲下批訖,上曰,注書出去,省鞫開坐與否知入。賤臣德厚承命,還奏曰,方欲開聖而該房承旨入侍,故尙未擧行云矣。上曰,他承旨入侍。出榻敎同副承旨具庠進伏,上曰,刑房承旨除下直,卽爲進去擧行。台命承命先退,上曰,曾已諭,今臣之心,豈不若此,而人或恐漏而然,聖算二字等句語無章無矣,其涉屑越,此後依頃日例禁之。出傳敎上命讀副修撰趙昌逵疏,庠讀訖,上曰,何事?庠曰,曾前趙昌逵論徐命膺,其後徐浩修對擧陳疏矣,此疏則又對擧徐浩修矣。上曰,頃者陳章,已涉怪駭,則今章復提,亦涉寒心,徐浩修之章,渠自辱昌逵,無昌逵挾雜之章,雖有百浩修,豈有對章?況復辱不足,若父囑子而爲此云。其言之悖,一至於此乎?此正反乎爾者也。予於此等事,心常爲駭者,說去說來,關係風化者也。若此徐命膺·趙昌逵,其將問於廷尉査實,然後爲其子者,亦將快心乎?其雖快心,此豈爲親之道乎?予雖衰矣,此等關係風化者嚴斥而已,趙昌逵,特解見任,其章給之。出傳敎上命諸臣退出。諸臣以次退出。
戊子八月二十七日巳時,上御集慶堂。藥房入診入侍時,都提調尹東度,提調韓光會,副提調李潭,假注書尹在醇,記事官金致九·柳德申,醫官李以楷·慶絢·金季良·吳道炯·鄭允說·徐命緯·玄處明·許溵進伏訖。上曰,嗚呼,忍遇今年,初秋仲秋將盡,寔是料表,寔是料表,遙望健元陵,此心若隕,今朝雖諭,何增一歲?過季春過季夏,是豈孝哉,而朝者亦諭,八年二字,諸臣其能記,得否,予莫知也。以風寒泉冷四字,不知乎,知乎?尤莫知也。欲報生我,怳若夢中,欲報鞫我,怳若前世,嗟,我子,嗟,我季,欲聞何能?嗚呼,常誦毛詩,且誦寶鑑,仰答瞻彼一尺,其曰可報,其於再昨,孰無兄弟,而於予心隕瞻墜,亦歇後語也。逢今歲過再昨,是豈孝也,是豈悌也?烏呼,三昨一句之敎,吁嗟,今日史氏,其果詳記乎?意雖爲宗國,强服建功,亦予不肖,其於徽陵,憶昔卽高,於小子卽玄,情雖無限,禮豈無差等,而體三朝之孝,心尙冥然,於今日命秪迎之敎,以親心爲己心者,卽此也。嗚呼,生我鞠我,雖人子當然之心,須看古牒,世間至難言者此位也,而憶宋雖應體之代,亦有愀然之色。烏呼,不肖,至于此日,卽皇允之攸賜,雖誦蓼莪,雖誦常棣,其何益哉,其何補哉?雖爲世道而作昭鑑一編,伊後不忍開覽,況聞春坊日記,憶其八年,心隕卽歇後語,瞻墜亦歇後語。逢今月過幾日,若以親心爲己心,於予亦一年六日,興惟及此,建功何心下咽?雖因祗迎而起動,亦何心,漫事酬應?今日遵禮,知有節之義,爲宗國之苦心,見內局召備局,此亦冥然,此亦冥然。再昨命中官,五陵奉審也,懿陵在於咫尺,豈不欲命審而其忍?惟恐瀆䙝而然矣,心則耿耿,況此陵京城咫尺,斧斤之弊,必有甚於諸陵,比初草樹茂密,而若此之際,其弊想必隨焉。入侍承旨,卽該房也,卽爲馳詣懿陵,只紅箭門外行禮,遍審摘奸木根來奏,而勿拘新舊,一體書來,此乃從近先飭,日後申飭,奚特此陵,其令諸陵官,一體知悉,今日聞都監草記,今夜旗幟之祭將設云,予不覺自笑,日雖新備,其效果有,太公九功,諸葛八陳,李靖六花,我朝五行之法,知糟粕乎,果知竗處乎?予亦莫知,此正自省編所云裏石綾羅,其本卽石也。吁嗟,訓局,卽首軍門也,以續將圖說觀之,卽中營也,自今礪新,莫曰方內安謐心若對陳焉。雖非今日之敎,已見訓營草記,適値備局次對,其營何營,備邊何名?若爲宗國,捨此何先?以予今日之心,若是竝諭,領三千兵馬之將,焉敢忽也,焉敢忽也?出傳敎命軍士房徐有大,摘奸懿陵木根,有大承命而出。東度曰,夜間,聖體若何?上曰一樣矣。東度曰,寢睡·水刺之節,何如?上曰,水刺則少進,而寢則自二更至五更穩睡,近來則初矣。進湯劑,東度曰,敢請診候。上曰,依。今日亦自下而達,作稧同辭也。東度曰,各以所見仰奏,而豈敢如是乎?上曰,今日亦勸三貼乎?東度曰,二日停止矣,今日三貼,烏可已乎?上曰,何不勸四貼?以楷等曰,脈候左·右三部度數調均,而脾胃脈候不足矣。上曰,藥房提調,持湯劑更爲入侍。出榻敎東度曰,今日則當進三貼矣。上曰,過矣。東度曰,湯劑二日停止,苓茶亦不進御,今日則必進三貼,千萬伏望。上曰,依,再進湯劑。上曰,藥房三提調待下敎入侍。出榻敎藥房退出。
戊子八月二十七日申時,上御集慶堂。藥房入診,儒臣持警世問答,同爲入侍時,都提調尹東度,提調韓光會,副提調李潭,假注書尹在醇,記事官金致九·柳德申,校理洪檢,修撰任希敎,醫官李以楷·慶絢·金季良·吳道炯·鄭允說·金致儉·許溵進伏訖。東度曰,午間,聖體若何?上曰,一樣矣。東度曰,水刺進御乎?上曰,然矣。進陽劑,東度曰,醫官爲診候而來矣。上曰,依。以楷曰,脈候左三部沈,滑體不足,與朝一樣矣。絢等曰,左三部沈,右三部重安則不足矣。東度曰,醫官以不足,仰達矣,明日湯劑,以三貼稟定。上曰,依。藥房先退。檢讀警世問答,希敎次讀,潭次讀,在醇次讀,致九次讀,德申次讀,儒臣先退。上曰,注書持癸卯·甲辰觀武才,丙午謁聖日記以來。賤臣在醇復命曰,癸卯觀武才日記及丙午謁聖日記則取來,而甲辰年則無觀武才日記矣。上曰,置之。命潭讀之,懿陵木根摘奸承旨徐有大復命命潭之之,有大先退。上曰,注書探右相之明日辭朝,左相之肅拜與否以來。賤臣在醇復命曰,兩大臣去就,姑無消息矣。退出。
上在慶熙宮。停常參·經筵。
下直,清州牧使金履遠。
趙台命啓曰,大司憲南泰著呈辭,執義李正吾,掌令尹錫周,持平金鈍在外,掌令一員,持平一員未差,今日以監察茶時之意,敢啓。傳曰,知道。
藥房都提調尹東度,提調韓光會,副提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
傳于金光國曰,內局入侍。
徐有大,以兵曹言啓曰,守禦廳敎鍊官禁軍遞兒窠,今方有闕矣,依節目禁軍別將,與該營中軍,服同試取後,以其居首者,塡差之意,分付,何如?傳曰,允。
右議政李昌誼焚黃呈辭,傳于金光國曰,給由鳥澆奠床,備給。
備忘記,其君夜來,連爲風緊,此心憧憧,而中官擧皆昏睡,開門後令入直禁軍,詣東郊看審田野以來,度支惠廳稅船,其皆來乎?問奏。今夜風勢若此,有爲民下敎者,時任與諸道句管堂上入侍,君則以待開門,而承旨亦睡宿,其涉駭也,當該承旨,特解見任,其代朴弼逵爲承旨,牌招入直,房依前。
戊子八月二十八日辰時,上御集慶堂。藥房入診入侍時,都提調尹東度,提調韓光會,副提調李潭,假注書尹在醇,記事官金致九·柳德申,醫官李以楷·慶絢·金季良·吳道炯·鄭允說·玄處明·許溵進伏訖。東度曰,夜間,聖體若何?上曰,一樣矣。東度曰,寢睡·水刺之節,何如?上曰,亦一樣矣。進湯劑,東度曰,敢請診候。上曰,依。以楷曰,脈候與昨一樣,而今日亦不足矣。上曰,無三貼之敎矣。絢曰,脈候不足,與昨無異矣。季良等曰,左三部沈,右三部不足,與昨夕同矣。東度曰,脈候復常之前,每以三貼稟定。上曰,難矣,近來夜則覺飢,必飮醬湯而愈矣。以楷曰,此是脈候不足之致也。上曰,藥房提調持湯劑,更爲入侍。出榻敎上曰,注書出去,儒臣持警世問答入侍。出榻敎上曰,昨日處分中官,分揀。出榻敎校理洪檢,副修撰申光緝進伏,檢讀問答。至安劉必勃,上曰,此語神奇矣,非劉共滅亦奇矣,而無識矣。潭曰,非無識人矣。上曰,非謂無知識也,乃無文也。讀至上官桀,上曰,漢高則必不用上官桀矣,昭帝賢君,大將軍冠神奇矣。仍敎曰,儒臣進奏文義。檢曰,以安劉必勃之語觀之,漢高必不用上官桀矣。上曰,上番言是矣。光緝曰,臣與上番之意同矣。上曰,漢高·光武同矣,予豈追漢唐中主,而愧高·光者多矣。上曰,濬川則料外爲之,而均役廳則可謂有志者事竟成,減布與濬川孰難?東度曰,減布難矣。潭曰,臣爲濬川科矣,救弊以勇斷爲之,而以二事言之,減布惠及八方,濬川,不過勇斷,減布誠難矣。上曰,故相沈壽賢每減半疋,惠猶及民,況一疋乎?皇朝安得不亡?每思之,不覺臆塞,若無償一疋之費,則恐有加斂之弊。東度曰,聖慮除遠矣。上曰,如此則聚斂,李奉朝賀喆輔,爲戶判時,以爲均廳多有之,蓋羡其不遷動矣。再進湯劑,上曰,前日則服建功尋常,而今則惡心矣。東度曰,伏承下敎,有惡心之症,何時如此乎?進御湯劑時如此乎?上曰,時時惡心矣。醫官皆以氣虛痰滯,勿用聖心仰達。東度曰,醫官之所奏如此,三貼不可不進御矣。上曰,藥房提調持湯劑,待下敎入侍。出榻敎上曰,注書昨已出代乎?潭曰,然矣。上曰,宣傳官一員入侍,騎馬一匹立之。出榻敎宣傳官鄭忠達進伏。上曰,汝往至高陽,摘奸豆太·晚稻·木花以來,藥房及宣傳官先退。上曰,摘奸宣傳官,夕入侍同爲入侍。出榻敎退出。
戊子八月二十八日申時,上御集慶堂。藥房入診,宣傳官同爲入侍時,都提調尹東度,提調韓光會,副提調李潭,假注書尹在醇,記事官金致九·柳德申,宣傳官鄭忠達,醫官李以楷·慶絢·金季良·吳道炯·鄭允說·玄處明·許溵進伏訖。東度曰,午間,聖體若何?上曰,一樣矣。東度曰,水刺之節,何如?上曰,亦一樣矣。進湯劑,東度曰,敢請診候。上曰,依。以楷等曰,脈候左·右三部度數調均,滑體有之,而不足之候,大體與朝一樣矣。東度曰,明日以三貼稟定。上曰,依。藥房先退,忠達進前奏曰,臣往至高陽,詳細看審,則豆太幾盡成熟,中稻已刈,晚稻幾盡熟,而最晚者,亦退霜四五日,則可無慮,而木花或有三次摘者,或有四次摘者矣。退出。
上在慶熙宮。停常參·經筵。
夜五更,流星出天中淡雲間,入南方天際,狀如奉,尾長三四尺許,色赤。
金光國啓曰,大司憲南泰著呈辭,執義李正吾,掌令尹錫周,持平金鈍在外,掌令一員,持平一員未差,今日以監察茶時之意,敢啓。傳曰,知道。
藥房都提調尹東度,提調韓光會,副提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。若予者自古有之,而予則曰惟予一人,逾予年者幾人,而予則曰惟予一人,此際旱雨蟲,兼有昨晝夜之風,一風且兼,其誰召乎?則予也。噫,今秋已仲,而於郊能拜乎?秋謁尙稽,循例服湯,循例酬應,俯仰自訟,其豈孝哉,其豈誠耶昨晝夜之風,此心益銷矣,氣何諭哉,氣何諭哉?中宮殿·惠嬪宮口傳問安。答曰,知道。
以承傳色口傳下敎曰,待下敎,與時任同爲入侍。
以備忘記,傳于李在協曰,一晝夜之風,心憧憧,木花餘房,其能堅也,諸道稅船,亦皆來乎?雨下風止,今予之望也,自省編旣云,此予一風一雨用心也,秋謁尙稽,夙宵悶心,予雖欲誠難,近者罙切此心,此際亦此何心建功歟?
李在協啓曰,大臣·諸道句管堂上,依下敎來待矣。
傳于李潭曰,入侍。
備忘記,一年之中旱雨蟲與風且兼焉,今年所望,卽大有,其誰召之?卽一人也,一人其誰?亦望八涼德也,雨後風雖止,而昨晝前夜,予心益銷,今番庭試,意雖繼述,浮文宜省,況尙稽秋謁,何臨春塘?今番庭試,當御此闕爲之,而且在藏樂,其亦宜略,崇賢門殿座懸題,詣中日廳,武科試取後,入景賢堂科次,唱榜時復座崇賢門爲之,依此擧行,致辭賜酒,置之。
傳于金光國曰,內局入侍,儒臣持問答,同爲入侍。
吏曹口傳政事,以鄭啓周爲求禮縣監,以鄭奎祥爲靑陽縣監,以柳春馣爲樂安郡守。
兵曹口傳政事,都摠管單李思觀,以徐有大爲忠清水使。
金光國,以吏曹言啓曰,奉常寺奉事元修良,因一私事,且發怒於差祭本曹書吏,多發徒隷,縛致本寺,恣意亂打,本曹旣是統管百司衙門,則以該司一微官,因其私憾,不爲關由,任自推治,作此駭妄之擧者,事未前聞,大關體統。奉常寺奉事元修良,姑先汰去,以爲懲礪之地,何如?傳曰,允。
金光國,以義禁府言啓曰,卽接漢城府牒報及當部成冊,則弑父罪人種同妻聘伊査出以來矣。聘伊,黃海道長淵縣,依法典爲婢,而發遣府羅將,押送配所,何如?傳曰,允。
戊子八月二十九日巳時,上御集慶堂。藥房入診,大臣·諸道句管堂上同爲入侍時,都提調尹東度,提調韓光會,副提調李潭,假注書尹在醇,記事官金致九·柳德申,領議政金致仁,右議政李昌誼,平安道句管堂上申晦,江原道句管堂上李景祜,京畿句管堂上金時默,咸鏡道句管堂上趙曮,慶尙道句管堂上鄭存謙,醫官李以楷·慶絢·金季良·吳道炯·鄭允說·徐命緯·李翊臣進伏訖。東度曰,夜間,聖體若何?上曰,一樣矣。東度曰,寢睡·水刺之節,何如?上曰,亦一樣矣。進湯劑,致仁曰,夜間,聖體若何?上曰,一樣矣。昌誼曰,夜間,聖體若何?上曰,一樣矣。東度曰,敢請診候。上曰,依。以楷等曰,左三部沈,右三部不足,與昨一樣矣。上曰,重安則何如?以楷曰,右邊尤勝大體脈候沈滑,故以不足,仰達矣。上曰,藥房提調更爲入侍。出榻敎致仁曰,此喬桐水使李仁康狀啓也,備陳本島災荒民事罔措之狀,仍以爲若得折米三千二百石,竝與留庫條八百五十石零,恰滿四千石之數,然後庶可爲還賑種資。沿海附近邑穀物,限折米三千二百石,特令移轉,而其中米六百石,以折米例租一千二百五十石及太二百石代劃,以爲明春種還事,竝請令廟堂稟處。喬桐,本是海中斥鹵之地,故少被旱乾,輒致失稔,前後自朝家,移粟賑救亦已屢矣。帥臣歷擧民情,有此馳聞,固當從便區劃,而但其所請穀物,較諸境內戶摠,未免過多,況畿海沿邑,亦皆告歉,雖欲優劃,其勢末由。京畿折米一千三百石,海西折米七百石,以其附近邑所在某樣穀,推移劃給,俾作還賑之資,而大抵抄飢之法,宜精而不宜濫,此則惟在帥臣之親執詳覈,以此一體,分付,何如?上曰,頃者遣御史濟活,噫,彼喬桐,昔年命御史濟活者,而今年又爲若此,雖比請耽羅,卽一彈丸小島,何以賴生?今聞狀聞,若見島民,先爲下問,所奏許施中,海西管餉穀五百石加給,以示予意。出擧條上曰,江華尤殊常矣。致仁曰,其淺深則未知如何矣。上曰,其狀聞精矣。致仁曰,關西忘憂,海西延,白最甚,而其餘優爲成篇。景祜曰,嶺東則得雨後頓勝矣。存謙曰,嶺南或有勝處,而大軆失稔矣。命潭讀年分事目,京畿災五千四百四十結,湖西災七千四百結,湖南一萬二千三百結,嶺南一萬九千三百結,海西一千八百結,嶺東一千八十結,北道比庚午,關西比丙戌。上曰,湖西給災小矣。致仁曰,只以此磨勘,則可謂小矣,而此後道臣,狀聞請之,則有加給之道矣。曮曰,臣於平日,以田災不給,竊有所區區所懷,適値年分事目之俯詢,敢此仰達矣。大體田與畓,莫非王土,而耕之者,亦莫非王民也,何爲而畓不耕則給災,田不獲而有稅乎?此決非古聖王定田制之本意,而溯考歷代,未有田不給災之木文矣。季世以來,雖以旱田則一年再耕爲言,而如食一根則徵稅,可也。若其初不起墾,而沙石推積樹木叢鬱處,猶爲徵稅者,豈有如許事理乎?至於綿田,則以其一根之故,國朝以來亦爲給矣。後因有司之徒恤經費,竝與綿田災而不給者,誠爲生民白徵之至冤矣。臣於年前待罪嶺伯時,以旱田之隨起隨稅,一如畓稅之意,狀請蒙允矣。其後因循不行,臣嘗慨恨于中矣,今復因事仰陳,下詢大臣而處之,何如?上曰,大臣之意,何如?致仁曰,宰臣所達,大體是矣。至於綿田,間嘗給災,而卽今嶺南綿農告歉,該曹事目俵災頗優,令道臣各別精覈,取其全災處,從實分給,似宜矣。上曰,依爲之。出擧條曮曰,纔有稅船未及來者下問之敎矣,以惠廳言之,或有各邑零數之未收者,而至於靑陽,則如干塞責之外,其所未納米太,恰過五百餘石,實爲各邑未收中最多處。有違事目,誠甚未安,靑陽縣監李仁林拿處,何如?上曰,夜爲之。本事若此,臨民可知,先遞差後擧行,其代,令該曹以不爲署經者,口傳擇差,其令明日辭朝。出擧條上曰,戶曹則田稅盡來乎?景祜曰,樂安·求禮,有若干未來者,而樂安,則五百餘石矣。上曰,因昨風勢下敎者,非特爲稅穀,寔爲重人命,而戶曹田稅,有未納者云,故目今未納,稽慢可知,下問,樂安半千石,求禮數雖少,此等穀物,若是稽滯,若此守令,他事可知,旣聞之後,不可不懲一礪百,況莫重田稅乎?二守令,依李仁林例擧行,其代,今日內一體口傳,以不爲署經者擇差,亦令明日辭朝。出傳敎上曰,李思觀,何時下去乎?致仁曰,六月矣。上曰,正卿有窠乎?致仁曰,無矣。光會曰,有副摠管一窠矣。上曰,其雖爲國體,亦內局體重故也,究其心則其宜參酌,目今卿宰乏人,忠清水使李思觀,遞付摠管,其代,令該曹卽爲口傳擧行。出傳敎致仁·昌誼起伏曰,頃以賓啓之姑停,仰白矣,臣等出去之後,竝與誕日冬至正朝而停之,此皆臣等之罪也,而預爲防塞,下情悶矣。恐非體群臣之道,其下敎還收伏望。東度曰,國之典禮。昌誼曰,當今年,此是莫大之慶,僚相·都提調之言,體念行之,臣所望也。致仁曰,試士時,崇賢門殿座,決不可爲。上曰,朝者下敎意在,今聞大臣所奏,事勢固然,今番庭試,崇政殿擧行,武科殿試,中日廳命官擧行,而崇政殿庭挾窄,勢難周旋,當通建明門內外,依泮水堂例,崇政門外,建明門外,各懸題,承旨二人捧券,朝者下敎,置之。出傳敎再進湯劑,上曰,藥房提調持湯劑,待下敎入侍。出榻敎藥房先退,潭曰,徐有大·朴弼逵有實病矣。上曰,承旨徐有大·朴弼逵許遞,其代,行副司直鄭昌聖·洪樂純除授,牌招察任,房順房。出傳敎大臣·各道句管堂上及諸臣退出。
戊子八月二十九日申時,上御集慶堂。藥房入診入侍時,都提調尹東度,提調韓光會,副提調李潭,假注書尹在醇,記事官金致九·柳德申,醫官李以楷·慶絢·金季良·吳道炯·鄭允說·徐命緯·李翊臣進伏訖。東度曰,午間,聖體若何?上曰,日氣如此,故有惡心之症矣。東度曰,水刺之節,何如?上曰,進之矣。進湯劑,東度曰,敢請診候。上曰,只四人診察。以楷曰,脈候左右三部調均,滑體有之,而朝者沈遲之候,今則少勝矣。絢曰,左右三部度數調均,滑體有之,而不足與沈遲之候,與朝一樣矣。季良曰,左·右三部度數調均,滑體與朝無異矣。道炯曰,左右三部度數調均,滑體有之,大體不足矣。藥房先退,上曰,坐直承旨入侍。出榻敎上曰,宣傳一員入侍,騎馬一匹立之。出榻敎宣傳趙升鉉進伏,上曰,往武試所,知錄名單子以來。諸臣以次退出。
戊子八月二十九日酉時,上御集慶堂。坐直承旨·儒臣入侍時,左承旨李在協,校理洪檢,修撰申光緝,假注書韓德厚,記事官金致九·柳德申,以次進伏訖。上命儒臣·承史,輪讀警世問答,諸臣讀畢,上曰,儒臣先退。檢·光緝退出,上曰,摘奸宣傳官入侍。出下敎上曰,門已閉矣,注書傳標信,使之開門入來。賤臣德厚承命出去,與摘奸宣傳官趙升鉉偕入。上曰,武試所單子幾何?升鉉曰,慕華館二百三十字,訓鍊院一百八字矣。上曰,慕華館單子多矣。在協曰,比訓鍊院果多矣。上命承旨,讀老人單子,在協讀畢,上曰,京畿·海西老人,如是其多,三南必尤多矣。在協曰,似然矣。上命諸臣退出,諸臣以次退出。
上在慶熙宮。停常參·經筵。
下直,樂安郡守柳春馣,求禮縣監鄭啓周,靑陽縣監鄭奎祥。
鄭昌聖啓曰,憲府連日監察茶時,諫院闕啓,俱涉未安,除在外外,大司憲南泰著,獻納洪景顔,傡卽牌招,何如?傳曰,允。
鄭昌聖啓曰,大司憲南泰著呈辭,執義李正吾,掌令尹錫周,持平金鈍在外,掌令一員,持平一員未差,今日以監察茶時之意,敢啓。傳曰,知道。
藥房都提調尹東度,提調鄭弘淳,副提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。風止雨歇,心少靜,而氣則一樣矣。中宮殿·惠嬪宮,口傳問安。答曰,知道。
以承傳色口傳下敎曰,待下敎詣閤,晚後茶亦入之,蜜棗尙有餘,待下敎入之。
洪樂純,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
備忘記,今年予心,比前一倍,豈特年也,而日也。昔漢光武謂南都之民,其雖弄語,予則曰至理存焉,況予乎?忽憶干支,則乙酉也,予年十二初次陳章之年也,遣史官傳諭,此年初承,且明日干支,則予十三歲初奉爵之年。昨聞兩都狀聞,八十二歲一歲之人,一何多乎?至於百歲之人亦多,此人若此,予自冥然,且有八十歲俱存者,其子之八字,,昨聞此今憶昔,此心若何,?興惟及此,於酬應內局,此心弛焉,建功乎,理中乎?問于予,其何建功?問于心,其何理中?此時興惟憧憧,其當定心酬應矣。
傳于金光國曰,守令·內局同爲入侍。
傳于李潭曰,內局入侍,儒臣持問答,同爲入侍。
備忘記,知時者萬物,冥然者人也,此豈萬物之中,惟人最貴乎?仲秋今日,季秋在明,而予則莫知秋也。今見墻內,見紅色問之,其果秋色也,此色春則綠,秋則紅,自隨其時而已,有昔人之詩,一衰而能少乎?此於貴於賤一也,於君於臣亦一也。今日朝鮮之臣,有望八其君,若知此道,宿食何如?於宿弛此心,是豈忠也,於食弛此心,亦豈忠也?以予心謂諸臣朝起先問內局之報,聞若昨,心可弛也。夕後復問其若朝,此心可弛,豈特謂一日?三百六十日,宜皆然也。若此浮囂之臣,何時闖生,躁競之類,何刻闖起?此正同寅協恭之樞也,乃心公室之本也,因干支而起懷,飭群工乎?一世謂君則可謂迂矣,謂臣則可謂箴矣。
傳于具庠曰,宣傳官一員待令,騎馬三匹立之。
以承傳色口傳下敎曰,當休息爲之,乙酉年陳章承批日記,丙戌年奉爵日記,持而待下敎入侍。
鄭昌聖,以兵曹言啓曰,今八月三十日,海州居幼學李勉儒稱名人,自興化門入來,差備門外擊錚,依例令攸司囚禁科治,當該守門將黃益弼,依定式推考,何如?傳曰,允。
鄭昌聖,以兵曹言啓曰,今八月三十日,報恩居幼學姜璉稱名人,自興化門入來,差備門外擊錚,依例令攸司囚禁科治,當該守門將申匡緖,依定式推考,何如?傳曰,允。
戊子八月三十日午時,上御集慶堂。藥房入診,儒臣·守令同爲入侍時,都提調尹東度,副提調李潭,假注書尹在醇,記事官金致九·柳德申,醫官李以楷·慶絢·金季良·吳道炯·鄭允說·徐命緯·許溵,校理洪檢,副修撰申光緝,樂安郡守柳春馣,靑陽縣監鄭奎祥,求禮縣監鄭啓周進伏訖。東度曰,日記陰濕,聖體若何?上曰,難矣。東度曰,寢睡·水刺之節,何如?上曰,一樣矣。東度曰,思食之症,夜間,何如?上曰,如前而滯矣。東度曰,敢請診候。上曰,依。以楷曰,脈候左·右三部度數調均,滑體有之,沈遲之候則少勝,而不足則與昨一樣矣。絢等曰,左·右三部度數調均,滑體有之,而脾胃脈候不足,則少無顯勝矣。進湯劑,上曰,藥房都提調,持湯劑更爲入侍。出榻敎上曰,提調不入來乎?潭曰,病未入來矣。上曰,內局提調許遞,其代鄭弘淳除授。出傳敎上曰,予講中庸,中庸二字,紫陽釋之曰,中字謂以不偏不倚,至於庸字,平常也,人皆知此道,其皆可以爲聖。予以庸字先諭,此乃泛言之中,有至理也,人或泛看,豈紫陽之意乎?此乃爲人當行故謂此也。予雖讀此,書自我自,故年今七十五,卽一人也,可勝歎哉?且中字先言時弊,次言予意,其若不偏,豈有浮囂?其若不倚,亦何躁競?浮囂躁競,予心常曰甚於洪水猛獸,其於躁競,予雖白首,若將浼焉。吁嗟,世人,抑何心浮囂,抑何心躁競?浮囂故莫體幾十年若心,躁競故日事百怪,日事萬駭,是誰之過?過在一人,此則在彼,本則在我,若問其由,學問之淺也,此卽予之過,亦予之過,而先擧過二字者,意亦深焉。子曰,過猶不及,過豈美也,而予則一過字亘中,亘中者由何?卽追慕也。嗚呼,暮年,此一字或忽,其曰,孝乎,其曰,悌乎?此非比群下之過,惟在於予,世間孰無其親,而其或過也,雖非中也,古人云,觀過知仁,予則曰予非仁也,卽心也。鳴呼,世間,敦無永感者,其若予焉,世豈有人?孰無兄弟者,而皆若予心,其亦世豈有人?雖然人孰無親,而豈若予者乎?尙今冥然,寔予不孝,若此而無此心,不孝之中尤爲不孝,孰無兄弟而謂予所經,亦予不悌,以夫子之聖,豈有不能者,而稱不能者,非聖過謙也,聖心誠然故也。孔聖若此,況下聖人豈等者乎?今予洞諭稱古孝子,孝之一字,大舜·文·武其當也,而況中人以下乎?故鄒聖謂曾子曰,可也,曾子猶然,況凡人乎?閔損之單衣,王祥之得鯉,孟宗之生筍,仲由之負米。雖稱三綱,予則云一事,自省編旣云王祥嵇紹其於忠孝,雖不索言,予猶若此,仲由推百里負米之心,且列鼎而歎,謂其孝也。奚特一鯉一荀,而予則常曰百里運米之時,豈有謂師迂也之心?以此觀之,可畏者氣偏,以孔聖問强之答,聞對而哂,可見氣質之偏,豈笑古人?於予之偏,其何刪也,而追慕之心,人皆曰過也,予則恐其過之或踰弛也。今日亦諭,豈有隨干支追慕之人?雖然計干支憶昔,近年甚焉,靜臥憶昔,十干十二支,無日不思,予雖知過,此諸思食思色,庶幾不愈。於漢史,豈不云乎?男子猶五十,色心不衰,故稱大舜以五十之慕,卽此也。烏呼,以此心,年益深,氣益衰,況萬念已冷久矣,且千千萬萬夢想之外,七旬復政,以予辛丑承儲時謹守吾舍之心,夢裏猶愕,臥思而不覺呻吟,以此心以此氣,復政後尋常次對,無一闕焉,予豈樂爲,予豈樂爲?一則宗國,一則元元。以淺近者言之,師之敎弟子,先讀其文,弟子受讀,其於幼者,一讀再讀,慣習乃止。以周禮言之,木鐸循于道而國人咸從,亦以微末言之,凡役人,一人唱聲,萬人應之,功成乃已,君雖否德,君雖無能,豈不勝於一木鐸一唱聲乎?古聖曰,風行草偃,風君也,草臣也,雖然其君涼德,故不若木鐸唱聲,其故何?木鐸耳聞故能從,唱聲從役故亦然,而若蕫子所云旣不能正心,又何正朝廷?旣不能正朝廷,又何能正百官?旣不能正百官,其於正萬民,何望何望?莫云其君之言□□孔子對季康子之言,尙今誦焉。吁嗟,今日大小臣工,君雖涼德,其誦卽聖訓也,君雖涼德,其飭卽爲國,予以單辭諭之,皆以世祿之臣,其君日服三湯,年今七十有五,若少有惜惧之心戀君之意,豈忍爲此,豈忍爲此?建功三服,若飮冷水,自顧其氣,自顧其衰,夙宵奚弛?動靜奚弛?憶干支晚後,乃召內局之臣,而若不先諭,湯雖下咽,其將凝結,臥而呼寫,咸須靜聽,予雖衰矣,予雖衰矣,臣皆精白一心,民若安頓蔀屋,他日予將以奏,我陟降,予雖無誠,猶有悃愊,咸須知悉。出傳敎再進湯劑,上曰,守令進前。春馣進伏,上曰,樂安消息聞之否?春馣曰,未及聞之矣。上曰,樂安一郡之民,付之汝身,汝須勉旗。誦七事後先退,奎祥進伏,上曰,汝爲良吏乎,爲能吏乎?奎祥曰,良吏則非人人之所可爲,能吏則自有其人,臣則當盡心爲之。誦七事,宣諭後先退。啓周進伏,上曰,居在何處?啓周曰,居龍仁矣。上曰,汝爲良吏乎能吏乎?啓周曰,良吏則非臣所敢當,而能吏則有弊矣,臣謹當一心奉公矣。誦七事,宣諭後先退。命潭讀樂安漕船致敗狀啓,上曰,作隊船爲民除弊,依前擧行,則此乃令初,其宜恪勤擧行,而晚時已涉無據,違法加載,亦涉可駭,此等新定之後,不以實色吏登船,監官之陸路以來,萬萬可駭。以此之故,幾朔逗留,使粒粒皆辛苦之穀,任自偸食,千石之不知去處,一則稽令,二則稽令,其在懲一礪百之道,無據之狀,自爾綻露,何必拿問。該郡守,卽其地,勿限年充軍,雖値赦典,不爲擧論事,分付。出傳敎上曰,藥房都提調·提調,持湯劑更爲入侍。出榻敎上曰,注書考癸丑視學庚申釋菜日記以來。賤臣在醇復命,命潭讀之,藥房三進湯劑。上曰,今日則惡心之氣頻作矣。東度曰,日氣如此,故有此症矣。上曰,注書持乙酉陳章日記·丙戌奉爵日記·初一日祭報府以來。賤臣在醇復命,命潭讀之,藥房先退。檢讀警世問答,光緝次讀,潭次讀,在醇次讀,致九次讀,德申次讀,退出。
天聽愈邈,臣等誠不勝抑鬱悶塞之至。噫,今年藏樂之命,寔出我殿下追遠寓慕之至誠,臣等雖甚愚迷,亦豈昧聖意之攸在,而是禮也無於禮之禮也。臣等之爲殿下所期勉者,豈不在於堯·舜三代,而是禮也,唐虞夏殷之所未有也。周公制禮,儀文大備,是以夫子有郁郁從周之訓,而是禮也,文·武·成·康之所不行也。考之歷代,亦無可稽,以殿下學問之高明,典禮之博洽,豈不知是禮之萬萬過中,而特以慕先之孝,度越前古,一時義起,以至於徑情而行,臣等言不有槪,誠未見孚,未能回聽,以至于今,此莫非臣等之罪也。聖王制作,貴在得中,過與不及,均之爲失,無窮者情,有節者禮,殿下若以謂復樂,非所以盡永思之道,則是有不然者。傳不云乎?踐其位行其禮奏其樂,今殿下踐先王之位,行先王之禮,奏先王之樂者,乃所以光祖烈而追前休,然則大舜·文王善繼述之孝,在此而不在彼也。臣等尤有所慨然者,殿下以予亦知過矣爲敎,又不以臣等之言爲非,然而猶夫牢拒群情者,豈不以行過半年,餘朔無幾,姑且挨過,以準一歲之意歟?臣等於此,竊恐爲聖慮一失也。樂記云,禮樂不可斯須去身,旣曰不可去,而必曰斯須者,極言其不可暫時間斷之意也。今玆藏樂,五月以前,已失其中,五月以後,尤無可據,殿下亦嘗御龍衮而臨門,以示終其朔之意,則五月以後,樂之當復,尤宜不俟終日,而今殿下至降絲綸,辭旨非常,俾群下更不得開口仰請者,是豈大聖人悅繹從改之道乎?噫,大庭擧賀,旣廢祝敔之設,鑾輅載戒,不聞管籥之音者,今幾月矣。邦禮不備,輿情愈鬱,上下相持,國體徒損,苟非然者,臣等固當將順之不暇,豈敢以非禮導殿下哉?此不但臣等之言,亦三司之言也,不但三司之言,實擧國之言也。伏願聖明,穆然而思,幡然而改,亟降復樂之命,仰答天心,俯循群情焉,臣等又有所不得請則不敢止者,誕日陳賀,五禮之所載,列聖之攸行,至若今年瑞節,國朝四百年初有之慶,戴髮含齒,擧切同慶之忱,天理人情,顧安得不然乎?國無典禮則已,苟有典禮,則今者誕辰之賀,其可已乎?殿下每當誕彌之月,輒停當行之禮者,固知出於追感之至孝,撝謙之盛德,而臣等有一言之可以同聖意者,羹墻之慕切矣,而未聞虞庭之撤韶,繼序之思至矣,而不廢洛都之受賀。況今寶算彌隆,第祿是遒,驗大德之符,膺無疆之福者,是誰之賜?承祖宗積累之仁,受陟降眷顧之佑,式至今休,于前有光,則遵列朝受賀之禮,答群下獻忭之誠者,是乃闡祖宗之休也,揚陟降之賜也。追慕撝謙之德,特殿下一已事耳,時有不同,事有所重,殿下雖欲竝與今年之賀,而一例停止,烏可得乎?噫,聖人之應萬事,語其要則不過曰,循天理順人心而已,天理所在,循乎其所不得不循,人心所同,順乎其所不得不順,聖人夫豈有一毫固我之心哉?知其天理之所當然,人心之所同然,則沛然行之而已。今者臣等之所請,皆出於天理人情之所不容已,則以殿下察理之明,體下之仁,宜無不燭,若以臣等之言,爲有違於天理人情,則乞賜罪斥,不然則殿下亦豈不思允從之道乎?臣等計窮情迫,玆不得不冒死齊籲,亟加三思,竝賜兪允焉。
傳于李在協曰,都承旨入侍。答曰,是何擧也,是何擧也?大臣重宰,不過數十人,而輿儓傔從,將至幾百,有此心詣闕門,雖輿儓之賤,若曰能回君心云,則卽予不孝,其不聽而公然退去,則至愚而神者民也,輿儓亦人也,笑予乎,笑卿等乎?只諭其略,嗚呼,今予忍過今年半餘朔,忍逢今日,生我鞠我之月,此心若何,此心若何?身雖在於集慶,心則懸於西郊,況逢今年而至季秋,冥然甚而逢此月,呼親呼兄,欲爲何爲?呼祖呼先,欲爲何爲?興懷及此,萬念已隕,百思已冷,雖常年,其志固矣,況今年況此月乎?右相雖請受由,尙不辭焉,三昨領相之奏,予雖衰,諒不衰矣。況今曉有夢,亦涉異常,朝者問于內局,傳批中官曰,傳批之際,只有都提擧而房內無人乎?答曰,無矣,意猶未解,其令尋問,豈特時原任二品以上已會云,聞此心隕十層,繼聞呼承傳色之聲,心亦隕百丈。曾見春秋請王免胄,今予聞此,不覺起而免帽,免帽之人,豈着免服而臨崇政?以此意復樂,其何請賀,亦何今只有三朔,而此月復樂,將何顔拜健元陵?昨者令都承旨,取讀癸卯年日記,意已深矣,予爲世弟時,請皇兄而辭其賀,今至五十年,無一歲受賀,莫云頃者受賀,非先非後,其亦當日也。以近五十年苦心,況今年而受賀,陟降雖臨,曰有其孫,頃日建明門亦諭,世間豈有若予者?惟予一人,呼親而不應,呼兄而不應,呼弟而亦無,以此心雖恒年,不忍受賀,況今年。噫,今雖勉群情而許之,嗚呼,二十九日,將賀于何?月臺致詞,今作夢焉,子曰將順其美,其若將順,捨此誰先?今日聞此,對案數匙而止,特召知申宣諭。嗚呼,大小臣工,使七十五歲其君,小休少靜,且爲卿等一慨一笑者,卿等有此請,其君能勉許,日雖升於西,決無此理,此一慨也。若作二事,則欠於其誠,故先請復樂,後請其賀,雖思其誠,卿等之思迂矣,此一笑者也。曾已諭,金可銷也,石可磨也,悠悠此心,蒼蒼臨照,陟降俯臨,誰欺誰欺?寫心腹之懷,諭股肱之臣,少諒少諒,予不復諭,予不復諭矣。噫,予意未盡,復諭可乎?嗚呼,此月豈特生我鞠我之月,雖有先後,以日言之,今日卽甲辰年,受國寶於資政,臨群臣於資政門者,初六日,予與貞聖,自私邸詣闕之日也,二十六日,借冕服恤宅皇兄於崇政殿之日也。豈特百懷交集,誠萬懷交中也,纔已諭,豈不使其君靜而過此,其何孔聖朝服朝之吉月,若是挑我?爲卿等慨然,爲卿等慨然,莫云贅說,予心則一也,豈特今日二品諸臣,朝解海東臣子,咸聽此諭。
備忘記,今日卽甲辰嗣服之日,初六日卽詣闕之日也,十三日卽鞠我之日也。觀今氣像,仲冬辰拜,亦難必也,今不拜,更待何時?今日當拜毓祥宮,三嚴辰正三刻,單嚴。世孫祗迎安徐,當由夜晝介作行,隨駕二品以上爲之,挾輦軍八十名,以入直擧行,前後廂軍,禁御兩營各五十名作一哨,訓將標下軍都領,其餘留營留陳,凡諸軍隨駕,皆置之。
傳于洪樂純曰,以駕轎待令。
傳于洪樂純曰,閤門喧譁特甚,禁喧郞廳,騎判,延和門外,決棍以奏。
以承傳色口傳下敎曰,以入直軍擧行,而若是乎駭然,訓將記過。
傳于洪樂純曰,當該中官,莫重奏時駭然,中官金完碩,禁漏官三人,一體記過待令。
傳于洪樂純曰,二品以上行禮,置之。
以承傳色口傳下敎曰,兵曹使令不敢擧行該郞軍士房入龍虎營前排延和外,決棍十度。
以承傳色口傳下敎曰,只對答而慢擧行,此慢君命,該房置之,都監前排,延和門外待令,殿座後擧行,騎判亦爲記過。
以承傳色口傳下敎曰,此則萬古所無,推諉騎郞,竝記過待今。
以承傳色口傳下敎曰,今日作門,若有喧譁,則雖大臣傔從·政院下人,皆奪戶牌,授置都監而決棍。
以承傳色口傳下敎曰,俄已下敎,而雖大臣傔從·政院下人,差備所屬,如有喧譁,結束色,摘其戶牌,付之訓將,使之決棍,往詣之後,政院書吏各房各一人外,勿入之,如加入則騎郞當決棍。
洪樂純,以兵曹言啓曰,今日大駕詣毓祥宮敎是時,入直禁軍,當爲隨駕,故節目中,依例磨鍊以入之意,敢啓。傳曰,知道。
洪樂純啓曰,卽者議政府錄事來言,領議政金致仁,右議政李昌誼,伏見內局都提調處分傳敎,不勝萬萬悚凜,走伏金吾門外待命,仍納命召,何以爲之?敢稟。
洪樂純啓曰,卽者中樞府錄事來言,判府事金陽澤·金尙喆,伏見內局都提調處分傳敎,不勝萬萬悚凜,走伏金吾門外待命云,係是大臣去就,敢啓。
以承傳色口傳下敎曰,身爲惟允之職,無下敎而煩稟,當該承旨,爲先遞差。
以承傳色口傳下敎曰,兩相處勿胥命事,遣史官傳諭,命召仍爲傳授,遞差承旨,此傳旨置之,卽爲牌招,仍爲隨駕。
傳于金光國曰,時刻單子置之,待諸司預備擧行。
傳于洪樂純曰,國舅勿待命入侍事,遣史官傳諭。
傳干金光國曰,大臣·國舅自別,皆勿待命,領敦寧入侍。
傳于金光國曰,領府事下敎,亦置之,原任大臣,亦一體勿胥命,時·原任皆入來,然後當回駕,竝遣史官傳諭,政院知悉。
金光國啓曰,時·原任大臣入來矣。
李在協啓曰,諸承旨有稟達事,來詣請對矣。
金光國啓曰,請玉堂有稟達事,來詣請對矣。
金光國啓曰,時·原任大臣,冒萬死來詣請對矣。
傳于洪樂純曰,諸司預備。
藥房口傳啓曰,臣等俄以湯劑,屢煩陳請,而誠意淺薄,未蒙兪音,繼以瀆擾,亦涉兢惶,姑且泯縮矣。今則日勢已晩,衷情轉迫,不得不奉湯劑,來詣閤外,冒死齊籲,暫許入侍,千萬伏望,惶恐敢啓。
以承傳色口傳下敎曰,領相爲內局都提擧,雖令諸司預備,撤夜無所進,故作氣難,建功湯入之。
藥房口傳再啓曰,伏承口傳下敎,有撤夜無所進作氣難之敎,此時下情之焦悶,尤當如何?臣等,與侍衛醫官,暫爲入侍,詳察聖候,有不可已,惶恐敢啓。
以承傳色口傳下敎曰,一貼又已爲之則封入。
以承傳色口傳下敎曰,一貼進御小勝,二貼爲之後,欲動作,入之。
鄭昌聖,以刑曹言啓曰,萬質妻杖配黑山島,而過四日後擧行事,命下矣。萬質妻私奴成節,決杖一百後,依傳敎黑山島發配之意,敢啓。傳曰,知道。
鄭昌聖,以義禁府言啓曰,靑陽前縣監李仁林,求禮前縣監李廷爀等拿處事,傳旨啓下矣。李仁林·李廷爀,俱在任所云,依例發遣府羅將,竝拿來,何如?傳曰,允。
鄭昌聖,以義禁府言啓曰,樂安前郡守趙重選,卽其地勿限年充軍事承傳,啓下矣。趙重選自任所未及上來云,以承傳內辭意,具罪目卽爲發遣府羅將,仍其地勿限年充軍之意,敢啓。傳曰,知道。
戊子九月初一日辰時,上御集慶堂。都承旨入侍時,行都承旨李潭,假注書尹在醇,記事官金致九·柳德申進伏訖。上曰,都承旨讀賓啓。潭讀畢,命書批答,上曰,輿儓愧矣,必笑曰,吾大監何事入來云矣?潭曰,輿儓亦皆有人情矣。上曰,注書取癸卯日記以來。賤臣在醇復命。命潭讀之,上曰,憶二十六日庭試,奚比明倫·泮水堂乎?崇政門外儒生,無異外人,若過建明門,亦何異於遐方?興惟及此,中夜何耐,昔之楚莊,其猶慰三軍,今予況近千多士,於其日懸題前,當以小轝,慰諸生於入門所而來懸題,以此令諸生知悉。莫云裹糧而來,莫見其君而去,勿憚內外庭,旣見其君,亦有承旨,紓意呈券之意,爲先布諭,更思之,文武一也,古稱徯我后來,吁嗟,諸道武士,當此窮歲,亦裹糧而來,只見朝官而去,亦豈無向隅之歎?懸題後,自崇政西門,詣中日廳親臨試取而來,一體分付。出傳敎上曰,賓啓批答,都承旨面諭于大臣。潭曰,諸臣啓辭,而臣則往諭大臣,亦非人情矣。諸臣以次退出。
戊子九月初一日午時,上詣毓祥宮。擧動入侍時,行都承旨李潭,左承旨李在協,右承旨金光國,左副承旨洪樂純,右副承旨鄭昌聖,同副承旨具庠,假注書尹在醇·韓德厚,記事官金致九·柳德申,以次侍立訖。上具翼善冠·袞龍袍,乘輿出通陽門,延和門外降輿乘轎,命拿入記過騎郞決棍,洪相聖·金養根,各杖三度後。上曰,不待該房承旨勸杖,宣傳官先爲勸杖,宣傳官趙升鉉記過,俄者騎郞之推諉,誠駭然矣。樂純曰,洪相聖則今始以禁喧郞入來,而非闕內禁喧郞矣。庠曰,洪相聖初未承下敎矣。上曰,闕內禁喧,非入直之責耶?爲侍從則違牌,爲騎郞則違令,所當嚴處,而白面書生,故十分參酌。金養根則加杖二度,因爲禁喧,洪相聖則初不入來云,決棍三度亦過矣,先爲拿出。上曰,不飭勸杖該房承旨推考,金養根準杖五度後,命拿出。仍爲下敎曰,此後如有喧譁,則當於慕華館,用軍律矣。藥房都提調尹東度進前,上厲聲曰,卿等野俗矣,卿以行首,豈可如是乎?諸臣之必欲復樂,請賀於今月者,心則是矣,而知予心則宜停矣。東度曰,臣欲暫時問候而來矣。上曰,身爲內局都提調,一邊一日勸三湯,一朝率二品賓啓,都提調尹東度,特施削黜之典,使朝鮮臣子,知其君之心。出傳敎藥房提調鄭弘淳曰,俄間,聖候若何?上曰,氣何諭乎?弘淳曰,湯劑方待令矣。上曰,置之。弘淳曰,詣毓祥官後,卽當待令矣。上曰,置之。上曰,中官禁漏官員記過置之。出駕前下敎上曰,兵判記過置之,從重推考。出駕前下敎大駕出興化門,命拿入作門哨官及禁喧郞廳,仍爲下敎曰,哨官是何營哨官,而姓名誰也?對曰,御營左部右司哨官申泰河也。上曰,纔已下敎,而又復喧譁,禁喧郞,除算杖勸杖,俄者五度後,今番五度,汝自求矣。上曰,禁喧郞廳汰去。出駕前下敎因命竝拿出,大駕詣毓祥宮大門外,降轎乘輿,入門內,上曰,人若誠也,輿儓感悟,況大臣·重臣·諸宰乎?嗚呼,今年何年,豈特此乎?一歲藏樂,不過伸微忱,一朔淡服,亦予參酌。噫,今日藏樂,爲五朔乎?今年則進襲無據,金若行之說,以五朔爲期者,知予心乎,否乎?噫,初雖不諒,近者之敎,其曰文具,予何顔拜陟降,若曰誠心,曰以誠而有伸縮者乎?噫,諸臣之心,予豈不知?今則非特月衰,卽日衰,豈特日衰?誠時衰也,欲復樂於今年,其心予豈不知?況値此月,於此年欲賀,亦豈不知耶?究諸臣之心,予不覺慽,而其守者,所重深焉,其言者決非謙語。予以一事言之,昔我慈聖寶算七耋之歲,一欲稱觴,人子當然之道,而猶不敢請者,卽養志也。然尙今追思,五內欲隕,予旣不以養口體事,昔年則諸臣抑何心,以儀文慰君之心乎?此猶一節,曾已諭予則一心字也,一氣字也。以保護之道言之,順其心可乎,違其意可乎?頃者旣聞雖或請,復樂則不必請,其雖苟且,將以賀爲請,予心靈矣,予夢靈矣。孔于夢見周公,莊周夢見蝴蝶,其雖聖狂之分,亦有所思而然矣。古人云,晝有所思,夜必夢焉,夜夢以今月誕辰,有跪問者,覺而心異,此何夢也?其昏而然也,朝有是事,其夢果靈,右相尙不下直,今日此月,況兩日風雨,予則曰殊常,其於唐詩風雨,只云花落知多少,予則曰必有應,果有是事,其欲拜也。曰氣果淸,予則曰決非偶然,晩後不若朝,予自謂曰無乃何等怪擧,尙有凝結而然。吁嗟,諸臣,春風則曰春,夏雨則曰夏,雖視若尋常,予則自省編旣云,一風一雨,皆予用心處,何不願察其影,而有此過擧乎?其若諒予意感予心,其雖滿腔抑鬱,若抑之,此第一義,其雖請,凡人求見先名銜,何意從容開陳?其若浼浼有此擧,事體孟浪,亦第二義,而此不然,今日誕日乎,明將行禮乎?不憚輿儓之苦,來請決不從之事,何云二品?其雖十品,予何從也?何云百官?其雖千官,決不從矣。以決不可從之事,挑日復一日之君心,可乎?其尤慨然者,保護之臣,滑脈乍復,而今日已請三貼,作領袖而爲此擧,莫云時任,賓啓首書者誰?雖微細之事,於是於非,狀頭皆稱,況國之賓啓乎?噫,此今日何日?纔以干支追憶,此豈特干支,此日卽甲辰,是日受國寶於宣政殿中者也。且奚特今月?今日之心膽自隕墜,何以心靈?一相之尙不下直,此辰且當季秋,意或有甚麽擧措,賓啓之批已諭,先問中官,次命知來,其意則領府事曾已諭,予恐請無樂之賀。鄙諺云,夢則睡而得,而今日此擧,千千萬萬夢想之外,其迂其笑者,事近弄談,予自恧爲。金可銷三字,諸臣若曰,文具,此予不誠,玉可磨三字,諸臣亦曰文具,亦予不誠。吁嗟,不誠,事爲猶恧,況爲先況爲親況爲兄者乎?予雖萬事不誠,其於三事,決不負也,決不負也。因此生我育我之月,料表來拜,復何餘憾?其於予心,其豈不諭?蒼蒼臨照,陟降俯察,曰金曰玉,亦歇後語也。旣諭無效,何謂今臣,駐輿呼寫,只仰籲蒼蒼與陟降,蒼蒼旣照,陟降下察,今予則惟恃我蒼蒼與我陟降也。出傳敎樂純曰,領右相納命召,何以爲之乎?上笑曰,承旨姑持之,非予責大臣,而公然致此矣,徐請則猶可,而如是急迫爲之,諸臣已非,而注書亦過,甚矣,豈有如是速書乎?弘淳曰,聖候猶未承復,一進三貼之餘,今已何夕?不進湯齊,下情焦迫,請進湯劑矣。上曰,昨日滑脈勝於前,而醫亦差愈云矣,今有是事,此亦造物,不可服湯矣。弘淳曰,不當如是下敎矣。潭曰,此處服湯,尤光聖孝矣。上曰,勸予服湯,兼請賀樂,此何道理?弘淳曰,群情無限,故務積誠意,敢入文字,天理人情,隨處皆同,日月之明,不能無憾,以大臣言之,序談便是情外之敎矣。上曰,追憶昔年,此心如何?決不可許矣。弘淳曰,聖敎至此,諸臣豈敢固請乎?上曰,鄭錫三子誠賢矣。弘淳曰,賓啓批答,辭氣和平,今者動駕,非爲諸臣,激惱實出於追慕矣。上曰,知予心者卿矣,大臣亦殘忍,每於此月,不得快伸情理矣。昌聖曰,若失駕前方寸之地,則臣等無進謁之路,還宮時刻,今日內不可不入之,敢此預達矣。上曰,任意爲之。光國曰,今日下敎中,無行禮置之之敎,故敢達矣。上曰,二品以上行禮,置之。上還入齋室,諸臣問安後退出。
上在慶熙宮。停常參·經筵。
夜五更,有霧氣。
翌日,王世孫遣宮官問安。答曰,知道。
政院·玉堂·藥房·朝廷二品以上·六曹堂上,口傳問安。答曰,知道。大駕還宮後,政院·玉堂·藥房,口傳問安。答曰,知道。
王世孫遣宮官啓曰,靜攝之中,移次經宿,尙未回鑾,且伏聞曉下藥院傳敎,有徹夜無所進作氣難之敎,下情尤不勝焦迫,敢請暫來承候矣。答曰,今當還宮,其止之。
以承傳色口傳下敎曰,昨今日過門,禮房承旨,孝章廟·懿昭廟入瞻後,請承傳色以奏。
傳于李潭曰,都承旨入侍。
傳于金光國曰,時·原任大臣·內局同爲入侍。
以承傳色口傳下敎曰,待下敎詣閤。
傳于具庠曰,持湯劑入侍。
傳于金光國曰,騎馬二匹立之。
備忘記,軍職秋等中日試射時,軍職金九重,片箭二中,依例加資。
有政。吏批,判書趙明鼎進,參判金鍾正牌不進,參議李海重式暇,右承旨金光國進,以李仁培爲大司諫,以沈觀之爲掌令,以宋霮爲持平,以李得臣爲正言,以趙載俊爲副校理,以李養遂爲副修撰,以李顯永爲司書,以任希簡爲說書,以李福源爲左尹,以趙榮曾爲戶曹參議,以閔潤洙爲兵曹佐郞,以宋述孫爲奉常判官,以朴師文爲司藝,以金晩耉爲典籍,以尹顯基爲司饔奉事,贊善單金元行,進善單洪啓能,奉常奉事單崔命麟,兼春秋單慶再觀,監市御史單洪纘海,奉敎單朴道仁,承文副正字單成彦檝,以南玄老爲司諫,以南彦彧爲掌令,以權極爲持平,以李思祚爲正言。
兵批,判書韓光會進,參判鄭存謙病,參議李宜老入直,參知趙台祥病,同副承旨具庠進,以徐命緯爲僉知,以鄭錫百爲五衛將,以鄭徵世爲忠翊將,以李得福·安鼎大·金基正爲文兼,以宋興錫爲武兼,以徐命託爲彌助項僉使,以朴昌廉爲重下僉使,以李潚爲翊衛,以金應秋爲景福將,以宋啓翼爲昌慶將,以李夢觀爲忠翊將,前縣令姜百能,前縣監李再煥,閑良韓禹謙,及第千起聖,以上今加折衝賞加,副護軍洪秀輔,副司直李思觀·徐命臣·鄭運維·安杓·李商芝·朴弼逵·朴大有,副司果洪樂信·趙㻐·李祉承·李翼鎭·宋志淵,副司果任德臣,副司正崔敏行。
左議政韓翼謩箚曰,伏以,臣頃受恩暇,往省先壠,榮被松楸,感結幽明。乃於旋歸之路,忽遇霧露之疾,表感寢劇,勞火竝熾,肢體疼痛,神識昏瞀,擔舁還次,殆不省人事,最是咽喉之症,自初忒重,而飮不下嗌,痰涎橫塞,眞元虛脫。醫治屢日,有加無減,咫尺象魏,尙稽反面之儀,下情惶蹙,靡所容措。卽者諸大臣,齊會賓廳,以復樂受賀兩事,有所陳請,微忱耿耿,實不在人後,而床笫危喘,萬無自致之望,臣尤死罪,臣尤死罪,惟願亟被威譴,以安賤心焉。仍伏念,法譜之閑藏,時三嬗而歲且暮矣,敦復之請,迭發於筵席,交騰於章奏,區區賤臣前後所獻愚者,亦旣殫竭而無餘蘊,竊想聖心,庶或默諒,而忱誠淺薄,尙靳一兪,群情之抑鬱,邦禮之虧缺爲如何哉?至於誕辰陳賀之禮,實是有國之常典,列朝之攸行,伏況我殿下大德必得,寶算郅隆,當千秋誕彌之節,頌四百始有之慶,人情所同,一年深於一年,而乃者停賀之命,又出顒望之外,臣固知不匱之聖孝,愈摯愈隆,一不覺其過自挹損,而獨不念仰體陟降之心,思殫揄揚繼述之道,俯循臣子之情,俾伸攢忭祈祝之誠乎?夫禮樂之節,固非淺陋如臣所敢議,而凡係人情之所同然,而非出於私者,天理之公,則亦不外於是,從古聖王,蓋未嘗終拂也。今玆兩事同聲之請,實是擧朝之情,輿人之願也,樂固不可不復也,賀亦不可不受也。復樂自今,受賀伊始,則正所謂兩得其宜也,苟其事在可已,則臣雖無似,其何敢强聒而不知止乎?臣竊願亟回淵衷,特允賓啓,以廣聖德,以慰輿望焉。取進止。答曰,省箚具悉卿懇。賓啓卿箚適到,昨日下敎,昨日擧措,與都憲異,不聞不覩,故觀其箚,可謂無事世界,循例所請,卿雖若此,昨日屢千言,幾年一段心,蒼蒼陟降臨察,今則氣茶忒甚,復何多諭焉?卿須諒卿須諒,受由已久,卿之入侍,指日而待,雖聞不知若此,爲卿悶焉,一時之恙,自可勿藥,卿勿過辭,安心善攝,竢少間而視事焉。仍傳曰,遣史官傳諭,遣御醫看病。
大司憲南泰著箚曰,伏以,今日群下,豈敢以非禮不經之說,導殿下也哉?誠以人情天理,所不容自已也。群下上奉高年聖君,欲少伸忱誠者,惟在於千秋之節,克擧縟儀,而聖孝愈隆,謙德太過,應行之典禮,歲歲權停,此群情之抑鬱,久而罙積,去益難遏者也。至於復樂一事,聖心追慕,一時義起,而軒懸庭奏之無端不擧者,今至八箇月,禮貴中節,賢者過之,其爲失中則一也。賓廳之啓,實循擧國公共之情,而聖上不惟不賜兪音,不時行幸之命,與批旨俱下。闕中會集之諸臣,惶遽逬散,大僚至於胥命,景色不佳,臣竊爲聖朝惜之,臣雖無似,忝在言官,此事苟有一毫稍涉於豫大,則臣豈敢從而爲言,而天理之所當然,人情之所同得,不能囁嚅而終默。伏乞回鑾之後,引接諸臣,從容可否,果是群情之難咈,則幡然而允許之,設有未槪於聖心,亦須委曲而開諭之,一以禮待臣僚,一以慰藉群情,千萬幸甚。取進止。答曰,省箚具悉。旣諭賓啓,亦諭相箚,奚特縉紳?于今擧國輿儓,不許則抑鬱,其許則皆雖崔躍,豈回苦心?從容可否之請,名雖都憲,言則迂矣。予之目下悶一事者,噫,一欲下敎,卿箚適到,卽頃日新啓也,玆事不可輕言者,亦不可曠日者,待次對詣臺亟停,毋使中外大駭小怪焉。
戊子九月初二日辰時,上還御淸商門內,都承旨入侍時,行都承旨李潭,假注書尹在醇,記事官金致九·柳德申進伏訖。上曰,噫,予之恙,一則心,二則氣,況今年況此月,近者脈沈,可謂惑甚,而日三服湯,庶其少愈,此正雪上加霜,湯鼎加灼。諸臣之心,予知其豈不諒,而但今日自恧者,幾巡下敎,如水投石,問其本卽誠淺也。幾巡下敎,徒爲文具,若問其由,卽予誠淺,卽予誠淺,因此誕月初吉,乃拜經宿而來,其何餘憾?然堇爲行禮,臥於枕席,莫知秋色,一晝一夜,枕邊度日,此豈孝哉,此豈誠乎?雖乘駕轎而回,予心若乘浮雲而往來,此誠七十五歲衰君之例事,何不悶我,何不悶我?今雖少息,明日差愈,再明必然,再明差愈,三明必然。興惟及此,乘浮雲而回,心亦若如片氷,復樂重乎,保護重乎,文具之賀重乎?誠心體君重乎,旣仰籲於蒼蒼,亦仰籲於陟降,水中投石,一猶過矣,況再乎?雖然爲元輔一諭,甲戌春到此地頭一句語,是誰之語?卽領相先元輔之言也。於前於後,皆爲元輔,而其當者卽一人,此予愴然者,予心若此,領相之心若何?於回甲年猶然,況今日文具末節乎?駐轎呼寫,非謂今日大小臣子也。須令左·右史,錄於時政記,使百世後人,知予心焉。出傳敎上曰,武科試官望,先爲擧行,政官牌招開政。出榻敎上曰,時·原任大臣,內局同爲入侍。出榻敎諸臣以次退出。
戊子九月初二日辰時,上還宮擧動入侍時,行都承旨李潭,左承旨李在協,右承旨金光國,左副承旨洪樂純,右副承旨鄭昌聖,同副承旨具庠,假注書尹在醇·韓德厚,記事官金致九·柳德申,以次侍立訖。上具翼善冠·袞龍袍,出齋室門乘轎,藥房都提調金致仁,提調鄭弘淳進伏。致仁曰,伏承口傳下敎,有無所進之敎,聖體欠安而然乎?下情焦迫,湯齊今方待令,進御伏望。上曰,有嘔氣,置之,還宮後當服之矣。致仁曰,還宮後待下敎入侍乎?上曰,依爲之。仍命召挾輦將李壽弘等二人,下敎曰,今日當遞直,還宮後軍兵卽爲解送,可也。朝食已盡食乎?壽弘曰,盡食矣。上曰,以駕轎當入崇政門,都承旨持昨日下敎,先爲入侍,可也。上入建明門,命左副進前。樂純趨進,上曰,傳標信軍兵,使之卽爲解去。上入資政門,命都承旨入侍,罷後。諸臣問安後退出。
戊子九月初二日巳時,上御集慶堂。藥房入診,時·原任大臣同爲入侍時,都提調金致仁,提調鄭弘淳,副提調李潭,假注書尹在醇,記事官金致九·柳德申,判府事金陽澤·金尙喆,右議政李昌誼,醫官李以楷·慶絢·金季良·吳道炯·鄭允說·徐命緯·許溵·金宗洙·李翊臣進伏訖。致仁曰,勞動之餘,聖體若何?上曰,一樣矣。致仁曰,寢睡·水刺之節,亦何如?上曰,亦一樣矣。進湯劑,致仁曰,敢請診候。上曰,依。以楷曰,脈候左·右三部度數調均,滑體有之,而脾胃脈候不足,與再昨同矣。絢曰,脾胃脈候不足矣。季良曰,不足之候,與再昨無異矣。道炯曰,不足之候,少無愈矣。允說曰,脾胃脈候不足,與再昨尤不足矣。命偉曰,一樣不足矣。溵曰,不足之候不差矣。致仁曰,今日亦當三貼矣。上曰,提調持湯劑,更爲入侍。出榻敎陽澤曰,聖候夜間,若何?上曰,一樣矣。尙喆曰,聖體若何?上曰,一樣矣。昌誼曰,夜間,聖候若何?上曰,一樣矣。尙喆曰,朝者有心字氣字之下敎矣,勿用聖念焉。致仁曰,臣等負犯至重,以致聖心之煩惱,雖萬被誅戮,固不敢辭,而窮天地亘萬古,而臣等之所執是矣,殿下雖不聽,臣等退去,則是豈臣分乎?昌誼曰,臣等昨日事,實出於天理人情之所不容已者,而其瀆撓之罪,懍蹙之忱,首相旣備陳之矣。賓會出令,時任實主之,而以座次首題,獨使原任,替被重譴,其爲悚恧尤如何?此莫非臣不忠不誠之罪,乞賜重勘,以警百僚焉。上曰,予於卿等,慨咄矣。陽澤曰,時·原任本無異同,而原任之中,有此間隔,臣實不安。尙喆曰,殿下俯燭群情焉,殿下以故相之到此之頭一句語爲敎,而時各不同矣。上曰,甲戌以後,無紓情之事,卿等之心則是矣,而予則有執矣。致仁曰,自昨年冬而所達者也,此是人情之所不容已者,殿下豈防塞至此也,此非臣等之創初也,乃三代之所無矣。陽澤曰,乃史牒所無之事也。尙喆曰,殿下每以非常之敎下之,臣等不勝悶迫之忱,群下之情俯察焉。本宮邸下之心思之,宮中之情又燭焉。昌誼曰,臣等生逢堯·舜之聖世,躬値千一之慶會,欲效臣分,重速嚴敎,當此無前吉慶之際,慼慼與窮人無所歸,以聖上慈覆之德,豈無矜悶之心乎?上曰,此則卿等之言是矣。昌誼曰,聖上之所以固拒群情者,專由於不匱之孝思,而仰念寶算之彌隆,邦慶之無前,實是皇穹陟降之所眷佑。聖上若思所以報盡之道,則其宜幡然而開悟,必不待臣等之區區陳情矣。傳曰,民之所欲,天必從之,更乞俯諒焉,再進湯劑。上曰,藥房提調待下敎入侍。出榻敎上曰,今雖開政,監試官無以備員,莫重慶科初試,其何苟且?雖不然,在京無故人擧行,將欲下敎,兩司在外人,一竝許遞,其代以在京人備擬,而近者兩司駭然者,其望將入,踰江郊,稱以在外,其雖不在外,違牌爲一妙計。若此不已,誠若故重臣朴師洙之言,革臺閣然後,其君無酬應之苦,其臣得偃便之計,若此而其國亡乎,否乎?予之所惜者,非爲臺閣,實爲國也。今番下批後,復有若此者,身雖憊苶,手中太阿不釋,另加嚴飭,俾無此弊。噫,慶科監試若此,以此心敢稱其慶,君臣猶父子,於此若此,予則曰一隅朝鮮,將至於無倫之域矣,待下批牌招察任。出傳敎上曰,宣傳官入侍。出榻敎宣傳官進伏,奏事後先退。上曰,今番二所文試官三人皆違牌,事體寒心,一倂從重推考。出傳敎三進湯劑,上曰,藥房提調持湯劑,待下敎入侍。出榻敎諸臣以次退出。
戊子九月初二日申時,上御集慶堂。藥房入診入侍時,都提調金致仁,提調鄭弘淳,副提調李潭,假注書尹在醇,記事官金致九·柳德申,醫官李以楷·慶絢·金季良·吳道炯·鄭允說·許激進伏訖。致仁曰,午間,聖體若何?上曰,一樣矣。進湯劑,致仁曰,敢請診候。上曰,依。以楷曰,大體不足之候,與午一樣矣。絢曰,不足之候,與午同矣。季良曰,脾胃大體不足矣。道炯曰,不足之候,與午一樣矣。允說曰,右三部脾胃脈候不足,與午同矣。溵曰,少不足之候,與午無異矣。命潭讀北道老人賜紬肉啓本,上曰,坐直承旨與儒臣,持問答入侍。出榻敎諸臣以次退出。
戊子九月初二日酉時,上御集慶堂。坐直承旨·儒臣同爲入侍時,右副承旨鄭昌聖,校理洪檢,修撰任希敎,假注書韓德厚,記事官金致九·柳德申,以次進伏訖。上命讀警世問答,檢·希敎·昌聖·德厚·致九·德申以次輪讀訖,上曰,開陽門仍留,武試所監試臺諫進去後下鑰。上命退出,諸臣以次退出。
上在慶熙宮。停常參·經筵。
自昩爽至辰時,有霧氣。
鄭昌聖啓曰,大司憲南泰著,掌令南彦彧,持平權極·宋湛呈辭,執義李正吾武一所進,掌令沈觀之武二所進,今日以監察茶時之意,敢啓。傳曰,知道。
藥房都提調金致仁,提調鄭弘淳,副提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
以承傳色口傳下敎曰,待下敎詣閤,晩後茶亦入之。
洪樂純,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
傳于具庠曰,內局入侍。
具庠啓曰,新除授藝文館奉敎朴道仁,時在京畿楊州地,斯速乘馹上來事,下諭,何如?傳曰,允。
傳于洪樂純曰,騎馬二匹立之。
李潭,以弘文館言啓曰,新除授副修撰李養遂,時在江原道原州地,經筵入番事緊,請斯速乘馹上來事,下諭,副校理趙載俊,卽爲牌招察任,何如?傳曰,允。
李潭,以侍講院言啓曰,本院新除授司書李顯永,說書任希簡,卽爲牌招察任,贊善金元行,進善洪啓能,時在京畿楊州地,書筵入番事緊,竝斯速乘馹上來事,下諭,何如?傳曰,允。
備忘記,近者精神,類皆若此,今番庭試,意謂親䘉慶科下敎,靜而思之,其科已昨年三百年初有云者,心切悚然,兩處草記,夕入侍時,都承旨持入校正後,頒布朝報。
傳于洪樂純曰,再明日次對,進定於明日。
洪樂純啓曰,明日次對,兩司當爲進參,除在外·傳旨未下·試所進去外,大司憲南泰著,大司諫李仁培,掌令南彦彧,持平權極·宋霮,竝待開門牌招,以爲推移入侍之地,何如?傳曰,允。
傳于李潭曰,內局入侍。
李潭,以武一所差備官,以試官意啓曰,臣等,來詣試所今方開場,以柳葉箭先爲試取,而會試迫近,在前如此之時,或有四貫革啓請之例,今亦依近例爲之之意,敢啓。傳曰,當此窮歲,遐方擧子之裹粮留京可悶,故欲爲下敎,覽草記,誠若予意,而爲遐方擧子,加設二貫革,予則曰不足,令宣傳官已下敎,更加合設六貫革。噫,以予之心,當此之年,爲此科,一則追慕,一爲武士,鄙諺,我國卽人情之國,若問人情之甚,莫踰於此,曾聞錄名時,苛一字而有操縱者,若是操縱之際,有錢者能貫,無錢者束手,其將抱弓矢而回,中夜興思,此心不耐。昨日特遣宣傳官,微服摘奸而來奏曰,無數千擧子,略問數人,其果然乎?若無其效,奚比子産之見欺校人,尙有追單,若有此輩,其令入門官自現以錄,當免充軍,其或隱諱。以宋太祖之寬仁,軍務不赦,予雖愛恤武士,入門官其亦武士,於此決難赦之,以昨日文試官下敎觀之,以監試官,猶稱太阿。噫,今番之科,卽仰體陟降而然,所重豈比凡科,愛錢用奸,〈太〉阿雖不磨,於此不鈍,以此嚴飭,入門官若或有此,其須自現,自現可貴,予當不問,以此亦爲,分付。人之異於禽獸。以其有五倫也,爲人換其四祖,此甚於禽獸,今番代射,先爲嚴飭,俾無此弊,周之木鐸,令民不犯,今者此敎,爲近萬擧子之深意,以此皆令知悉,監試官講四祖時,人有聰䤞。以一事言之,守令七事,其何多也,而亦有工夫,況四祖外祖職與名做錯,不是異事,以此執言,謂以代射,豈不悶乎?此宜深察處,亦令監試官知悉,其於六兩,奸弊甚多,此則監的人若明其眼,豈有此弊,一體嚴飭。監的官,其令莫重慶科,無稱冤無苟艱,以此謄書,傳于二所。
李潭,以武二所差備官,以試官意啓曰,凡諸科場,六兩當爲先試,而數多擧子之累日留滯可悶。在前如此之時,有柳葉箭先試之例,今亦依此例,以四貫章柳葉箭,先試之意,敢啓。傳曰,旣諭一所,先取柳葉箭,若予意,而況其二所,兩西之人多來,必倍一所,六貫革,令宣傳官已爲下敎,依此敎擧行,一所亦有申飭者,待其謄來擧行。噫,七十五歲,仰體昔年而然,所重豈比凡科?若有一擧子抱冤,或有用奸之事,不若不設白首暮年,豈忍爲此?復諭于此所,此一款,亦爲謄傳於一所,使望八其君,臨御四十年後,行公正之科。
洪樂純,以武二所差備官,以試官意啓曰,今日柳葉箭開場後,五貫革監的差備官典牲署主簿李東三,使拾箭軍往復於同鄕擧子趙尙玉處,奸狀旣已綻露,其在嚴科場之道,不可置之。擧子趙尙玉與拾箭軍,移送秋曹,當該監的官李東三,令該府從重勘處,何如?休紙還下
以備忘記,傳于洪樂純曰,下敎若何,而開場之時若此,此比諸前日,萬萬可駭,君命當信,訓將待開門,領軍儀詣慕華館石橋東邊,東三何年壯元人,尙玉何道何縣人,何以作此擧乎?詳細嚴問後,仍置軍儀,其令拘留,以待訓將以來,次對時以奏。
以承傳色口傳下敎曰,聽今日下敎,焉敢若此?明日使差備官,問于試官,何以現捉而捧侤音乎?若捧侤音,則侤音持來,李東三,何年登科,而何鄕居生?此擧子,亦何鄕居生?李東三·趙尙玉,試所拘留,該房知而明日入侍以奏。
領議政金致仁箚曰,伏以,臣智慮昏短,誠意淺薄,觸事憒憒,無往非罪。噫,軒懸之復,誕辰之賀,俱是國體邦禮,天理人情之所不容已,而或自春陳請,未效回天之力,或遂歲控籲,莫表愛日之誠者,皆臣之罪也。及夫再昨藥院都提調處分不,而臣之罪尤無所逃矣,夫賓廳之啓,時任主之,原任則雖以職次先後,名在前列,而玆事之終始主張者臣也。噫,事君不誠,公法至重,有罪移人,私義可愧,逬退胥命,亶非獲已,而適値移蹕停藥之時,至承入來後還宮之敎,仍之以藥院新命,雖不得不冒沒趨承,蹲據至今,而去就顚倒,處義郞當,自顧慙恧,人謂斯何?伊日傳敎,雖幸旋收,非罪被譴之原任,尙今棲遑郊外,而臣乃幸其移罪,晏然於百僚之首,則其於事理之乖舛,廉防之毁倒,何如也?惟有速被重勘,庶可少贖前愆,玆敢略控短箚,仰暴惶愧之實。伏乞聖明,俯賜照察,亟降威命,以爲具僚之警焉。取進止。答曰,省箚具悉卿懇。噫,玆事,卿等之心,爲國苦心,而予之固執,一則追慕國初,一則誦程子之言。慕昔年難抑者,昨年以前,一不受矣。況冥然到今,寔予不孝,前雖許矣,今年決不許,以此心受賀一節,豈特予心浮雲?再昨已諭,蒼蒼臨照,陟降俯察,予雖益衰,其欲强而行之,蒼蒼可欺,陟降可欺,夢裏人雖謂予其將吞聲嗚咽而覺,當却食却湯,以此心豈不若此?此非不諒卿等之心而然,其重在矣,其執固矣。事已帖然,心亦少定,今者卿箚,予則曰過矣,豈忍一字提起,豈忍一字提起?且其於原任,雖因慨而下敎,旣寢其敎,予亦自知過中,而欲諭未諭,今至一日二日,其將勉諭,於卿何關焉?卿須體小子由中之意,安心勿辭,勿復引咎,方帶保護,卽視事而問候焉。仍傳曰,遣史官傳諭。
右議政李昌誼箚曰,伏以,臣屢月相職,了無善狀,一日賓啓,遽速大戾,驚懍震薄,靡所措躬,走伏金吾,恭竢顯戮,不意史官儼臨,還授命召,特敎繼降,促令入來,區區私義,實無趨承之勢,而移蹕將致經宿,下情罙切焦遑,急於求對,他不暇顧,遂乃章皇詣闕,陪扈還宮,去就郞當,不成事理,自顧靦面,人謂斯何?噫,臣罪臣自知之矣。非敢昧追慕之聖孝,而邦禮爲重,雖屢承牢拒之筵敎,而群情難遏,此固天理民彝之所不容已者,而唯其忱辭淺拙,未能仰格淵衷,擧措顚錯,以致俯勤責諭,苟究厥由,罔非臣故,而猶且威罰不加,官秩自如,獨令原任大僚,替被重譴。勿論臣私心之萬萬惶恧,揆以朝家刑政,亦豈非乖舛之甚者乎?縱幸天鑑垂諒,處分特寢,而顧臣不忠之罪,尙在未勘之中,循省慙悚,歷日靡定,唯有遄被嚴誅,庶可少安賤分,其何敢幸其苟免,自壞廉防,厭然爲仍冒之計哉?伏乞聖明,亟命削臣職秩,勘臣負犯,以昭法紀,以存國體,不勝大願。取進止。答曰,省箚具悉卿懇。已諭元輔,卿等之心,予豈不諒,而追先莫逮之心,固執難回之意,每聞此等也。心若隕意若墜,心隕膽墜,謂予之語,予則曰若有可下之文,此亦歇後語,若再昨之敎,事已定矣。待卿今朝下直,其猶寥寥,心竊訝之,而此非昨日下敎之比,卿等之請,於卿等可謂苦心。此等事,君館拒之,臣何自阻,何以若此云,而果不覺矣,卿等之箚齊到,此過矣。此過矣,爲親請由,卿不欲稽滯,其雖辭陛,予欲見焉,況來朝次對有命,卿須體小子之此意,安心勿辭,亦勿引咎,其卽視事,尹領府事事,業諭于領相,今方敦勉矣。仍傳曰,遣史官傳諭。
戊子九月初三日辰時,上御集慶堂。藥房入診入侍時,都提調金致仁,提調鄭弘淳,副提調李潭,假注書尹在醇,記事官金致九·柳德申,醫官李以楷·慶絢·金季良·吳道炯·鄭允說·徐命緯·崔觀泰·許溵進伏訖。致仁曰,夜間,聖體若何?上曰,一樣矣。致仁曰,困憊之候,何如?上曰,差愈矣。致仁曰,寢睡·水刺之節,亦何如?上曰,一樣矣。進湯劑,致仁曰,敢請診候。上曰,依。以楷曰,脈候左·右三部度數調均,滑體有之,而弱與不足之候,大體一樣矣。絢曰,不足之候,與昨同矣。上曰,專主氣矣。致仁曰,心與氣行,聖心不用,則氣亦差勝矣。季良曰,脾胃脈候,不足一樣矣。道炯曰,今日則滑體少勝,而猶有不足之候矣。允說曰,滑體與昨差勝,少不足則一樣矣。命緯曰,脾胃脈候少勝矣。上曰,夜長故輒思食,而曉亦食之,是亦異事矣。致仁曰,胃開故思食,此則好症矣。上曰,其日悶矣。致仁曰,此是臣子莫大之慶,聖心何可過用,而尙餘十日,勿復用心焉。上曰,藥房提調持湯劑更爲入侍。出榻敎命潭讀武一二所草記,上曰,權以鎭木强,而民亦思之,蓋見爲國公心矣。致仁曰,權以鎭以不聽囑故爲戶判居首矣。上曰,李喆輔亦善爲之矣。致仁曰,然矣。再進湯劑,上曰,鄭汝稷爲訓將,予高枕而臥矣,綾城尉有將略矣,爲予壻,故予則失一訓將矣。今番監試官之承牌,七十五歲初見矣,南彦彧賢矣,權極則其後初也,豈以一事而永枳乎?上曰,宣傳官入侍。出榻敎宣傳官李周赫·朴龍煥進伏,上曰,李周赫往一所,朴龍煥往二所摘奸,某字試射而來。周赫·龍煥先退,上曰,藥房提調持湯劑,待下敎入侍。出榻敎上曰,摘奸宣傳官入侍。出榻敎宣傳官李周赫進伏曰,臣往一所,則方試洪字擧子矣。朴龍煥曰,臣往二所,則方試天字擧子矣。上曰,子曰過猶不及,一所至於洪字,二所未至地字,雖云朝霧,東西之異,不無勤不勤之事,以學問言之,不及者宜勸,其過者宜抑。以此觀之,一所之促射,非今番慶科之意,二所之稽射,無異乎觀光,兩所試官,一倂從重推考,過者抑,不及者飭。出傳敎諸臣以次退出。
戊子九月初三日申時,上御集慶堂。藥房入診入侍時,都提調金致仁,提調鄭弘淳,副提調李潭,假注書尹在醇,記事官金致九·柳德申,醫官李以楷·慶絢·金季良·吳道炯·鄭允說·徐命緯·崔觀泰·許激進伏訖。致仁曰,午間,聖體若何?上曰,一樣矣。進湯劑,致仁曰,敢請診候。上曰,依。以楷曰,脈候左·右三部度數調均,滑體有之,而不足之候,與朝一樣矣。絢曰,滑體與朝少勝矣。季良曰,脾胃不足則一樣矣。道炯曰,不足之候,與朝無異矣。允說曰,重安則不足之候同矣。命緯曰,滑體差勝,而重安則不足之候似一樣矣。許溵曰,脾胃脈候差勝矣,致仁曰,明日亦當以三貼,稟定焉。上曰,今已差勝,復何三貼之有?致仁曰,快復之前,三貼之進御,烏可已乎?上曰,依。致仁·弘淳·以楷等先退,上曰,坐直承旨誰也?潭曰,具庠。上曰,坐直承旨與儒臣,持問答入侍。出榻敎同副承旨具庠,校理洪檢,副修撰任希敎進伏,潭先退。上曰,注書出去,使守廳承旨,招米廛行首,問市直入侍事,分付。檢讀問答,希敎次讀,庠次讀,在醇次讀,致九次讀,德申次讀。檢·希敎先退,左副承旨洪樂純進伏曰,臣進來平市官員,招米廛行首問市直,則錢一兩,米一斗一升,比前減一升云矣。上曰,爲擧子而減乎?樂純曰,似然矣。樂純先退,上曰,逢此年抑何心,聞此請,幾番下敎,幾次面諭,吁嗟,海東之臣,意謂決不復請,決不復請,萬萬料表,睦眼未洗,賓啓到焉。予雖衰矣,此心不衰,故中官來奏,不覺愕然,亦歇後語也。粥二匙輟匙,召知申而呼批,於時旣衰之氣,莫知幾丈之墜,此際卿名先讀,方帶內局,於此心莫知大官卿宰,其可忍也。其雖因慨而然,其中一句語,其欠敬大臣,予自覺辭敎之不諒,雖不寢之,其令刪改,旣寢之後,不可復提,故仍默,靜思之。其雖寢之,其雖以下十字,敬大臣之道,不可不剛,特命剛下,於卿更無引咎之端,予因此有自嗟者,何則,先卿恒日之心,心常歎服。辛丑冬兼說書,卽先卿也,令讀亦有下敎,曾未幾何,卿何爲領袖,亦何爲內局?予之敎若卿獨爲者然,其雖心慨而然,豈特其言之過中,大欠九經之義,欲諭未果者,蓋自恧而然也。旣諭領右相之批,命承宣而敦勉,卿須體小子慇懃之意,亦體予思先卿嗟惜之心,安心入城事,遣承旨傳諭于尹領府事。出傳敎庠曰,臣以執藝之義,有可達者矣。大臣解見任,古無其律,近有之矣,此非爲法者矣。上曰,近來事矣,此後予當勿爲之矣。庠曰,頃者金器大掃墳呈辭後,有給由馬之敎矣,大臣外元無給馬之事矣,何以爲之乎?上曰,頃者金器大呈辭,傳于政院曰,其若同拜,慶恩墓,澆奠床備給,以承旨意奏曰,無省拜之事云,故聞之而已。今聞承旨所奏,其時兼以給由馬傳云,事之駭然,莫此爲甚,給由馬之命,置之,當該中官,越俸一等。出傳敎上曰,尹領府事傳諭,同副承旨爲之,其代右副承旨牌招入直。出傳敎諸臣以次退出。
上在慶熙宮。停常參·經筵。
藥房都提調金致仁,提調鄭弘淳,副提調李潭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
以承傳色口傳下敎曰,次對同爲入侍。
洪樂純啓曰,大臣·備局堂上,依下敎來待矣。
洪樂純啓曰,北評事洪纘海,依下敎來待矣。
傳于洪樂純曰,次對來會人,大臣外,竝書名以入。
以承傳色口傳下敎曰,近者下敎若何,而今日備堂入來者知之,書進者小如此,而初一日惱其君乎?雖衰,非二品,雖正卿入侍,當下敎政院,其令,申飭,實病外,皆知而入侍。
傳于洪樂純曰,騎馬二匹立之。
傳于具庠曰,內局入侍,坐直承旨與儒臣,持警世問答入侍。
傳于具庠曰,訓將·內局同爲入侍。
傳于洪樂純曰,丹鳳門,待下敎下鑰。
洪樂純,以訓鍊都監言啓曰,依傳敎,科場弄奸差備官李東三,回示三匝,決棍五十度,出付義禁府,擧子趙尙玉,回示三匝後,決棍二十五度,出付秋曹之意,敢啓。傳曰,知道。
鄭昌聖,以刑曹言啓曰,李東三承棍五十度,黑山島勿限年充軍,趙尙玉年少,若無東三,何能爲此?十分參酌決棍其半,熊川縣充軍,當日押送事,命下矣,罪人擧子趙尙玉,依傳敎,慶尙道熊川縣充軍卽刻發配之意,敢啓。傳曰,知道。
鄭昌聖,以義禁府言啓曰,武二所差備官李東三,令訓將決棍五十度後,黑山島勿限年充軍事,命下矣。李東三旣已決棍,以傳敎內辭意,具罪目,依例發遣府羅將,卽爲押送配所之意,敢啓。傳曰,知道。
同副承旨具庠書啓,臣敬奉聖敎,馳往傳諭于西部黑石里領中樞府事尹東度所住處,則以爲,臣誠切愛日,而反陷瀆聒之誅,罰止黜削,而旋蒙還寢之恩,震霣驚惑,歷日靡措。近密之臣,半夜儼臨,擎宣聖旨,慰勉備至,刪下匪怒之敎,曲亦敷心之眷,追念先臣,至以歎服爲諭,臣奉讀未半,涕淚被面。日前纔承筵褒,恩言今又曠絶,區區銘刻之私,實不知死所,開釋之溫綸至此,感激之微衰倍切。雖在惶懷愧悚之中,推當竭蹶趨承之不暇,而臣於伊日,蒼黃出郭,猝遘關格之疾,一宵之間,屢經急境,多灌藥物,堇有省覺,負罪之身,不敢乃淹近城之地,寸寸擔曳,來棲江郊,撼頓之餘,一倍添劇,僵臥叫苦,若將昏窒,承宣之所目覩也。以此危喘,無望自力,恩命之下,頑不轉動,辜負之罪,又添萬死,稍費調治,若得回甦,則謹當先入文字,仰請鈇鉞之加云矣,敢啓。傳曰,知道。
持平宋露疏曰,伏以,邦慶無前,誕辰載屆,區區忭祝之忱,曷有其極?仍伏念,臣性旣庸懦,識又淺短,耳目之任,自知不稱,屢叨見職,一味逡巡,則今此新除,亦豈有一分堪承之望哉?日昨試牌之儼臨,義重往役,他不暇顧,冒沒出肅,而因仍蹲據,斷無是理,玆於嚴召之下,末由承膺,隨詣闕外,拜章徑歸。伏乞聖慈,亟令遞改,以安賤分,不勝幸甚,臣於乞免之章,不宜贊及他說,而有得於輿論者,略此附陳,惟聖明垂察焉。夫筵席奏對,事體嚴重或不以實,則將不免欺隱壅蔽之歸,其漸誠不可長也。向來校理閔鍾烈之疏,旣係言事,而未及登徹之前,適當殿座之時,有一承宣,乃於詢問之下,謂以辭免之章,漫漶以對,致有還給之命。噫,經幄論事,何等重也,而職在惟允之地,肆然欺蔽,竟未上達,此路一開,後弊無窮,事雖旣往,關係不輕,臣謂當該承旨亟命刊改,以警具僚焉。八座之班,六官之長,地望自別,責任甚重,其不可人人冒居也決矣。兵曹判書韓光會,本以庸駭,全無知識,前後居職,輒露醜拙,畿藩試藝,惟意循私,則大僚至請譴罷,燕市貿貨,親自呼價,則象譯猶且唾鄙,至於銓衡之地,初不近似,而及居佐貳,則一政一望,不能自辦。左·右承令,奉行不暇,而小違人意,或致怒罵,則恐怯奔走,摧謝不已,動受蹴踏,爲世笑囮,卿月崇班,已極濫矣,而況此本兵重任,尤何可擬議於此等之人哉?公議之拂鬱,有識之憂歎,久而未已,其在重官方惜名器之道,不可置而不論,臣謂兵曹判書韓光會,宜施刊正之典也。刑曹判書洪重孝,素乏人望,驟躋卿列,物情之駭,固已久矣,而及長秋曹,大小獄訟,一任已私,請囑紛紜,貨賂公行,諉以風聞,侵漁小民,甚至於恐嚇富胥,而旣受重賄,移罪其妻,而勒加刑配,旋卽贖放,擧措眩怳,醜跡益露,萬口喧傳,怨聲載路。堂堂司寇之地,作一網利之場,流害都民,殆無紀極,貽羞朝廷,誠非細故,臣謂刑曹判書洪重孝,亦施譴削之典,斷不可已也。答曰,省疏具悉。看陳事,以一時循例泛奏,雖欲規警,律何過重?兵判心無黨氣亦靜,以今之人,譏以無稜則,可也。予知其人,故陞擢意在,而古人云,人誰無過?若或不逮者,隨事規勉,可也。目之庸駭,其何迫切?莫知其事,而大僚之請,不過事體,作一奇貨,揑合于此,不能自辦,左·右承令之斥,決非謂此人者,其斥不襯,其他句語,目之鄙野,其言之過中,一至於此,秋曹謂以執滯則,可也。今者斥,自與其人判異,莫云無吐此言,予則曰次非公也,與承宣三層請勘,其雖三層,問其心,予則曰一挾雜,承宣問名,亦韓必壽,此人謂以躁戇則,可也。目之以壅蔽欺隱,則決非謂此人者,其若欺隱,亦若壅蔽,其於私邸,人皆不言者,此人獨奏乎?其時此奏,予已謂早晩必也受鋒云矣,今幾月托閔鍾烈而有此擧,雖由浮囂,予則曰心則非正,予之深慨者,傾戞成風,左斥右吃,重宰幾乎無,今爾無依之韓光會,憫其君之衰,不思原州黽勉供職之洪重孝,一筆其欲逬遂,其若此,予則曰,今之朝廷,將無重臣,與誰爲國乎?尤切非之,公旣不公,予何假借,所辭特許焉
司書李顯永疏曰,伏以,臣愚駭謭劣,最居人下,猥沐恩私,濫通朝籍,自惟無可以藉手之資,由是不敢爲進身之計,前後除命之下,輒犯逋慢之誅,居恒競畏,無地自容。忽於千萬料想之外,又伏奉春坊除旨,臣聞命感溵,宜卽竭蹶,而第念胄筵勸課,責任甚重,固非如臣空疏所敢叨冒。且臣備母,素抱奇疾,床笫爲命,已多年所,春夏以來,荐遭喪慽,悲哀添病,症形益痼。又自數日,重患泄痢,度數無算,氣息奄奄,臣方右右扶將,晝宵焦泣。目下情理,實無頃刻離捨之勢,天牌儼臨而不免違傲,臣罪至此,萬殞猶輕,玆敢略入文字,仰瀆宸聽。伏乞天地父母,俯賜矜諒,亟命遞臣之罪,俾便救護,治臣之罪,以嚴法紀,不勝幸甚。答曰,省疏具悉。爾其勿辭護焉。
戊子九月初四日辰時,上御集慶堂。藥房入診入侍時,都提調金致仁,提調鄭弘淳,副提調李潭,假注書尹在醇,記事官金致九·柳德申,醫官李以楷·慶絢·金季良·吳道炯·鄭允說·徐命緯·崔觀泰·李長周進伏訖。致仁曰,夜間,聖體若何?上曰,必爲卿等之所困矣。致仁曰,殿下勿以困字下敎焉,臣子豈有困君父之道乎?寢睡·水刺之節,何如?上曰,一樣,而每夜則思食矣。致仁曰,好矣。進湯劑,致仁曰,敢請診候。上曰,依。以楷曰,脈候左右三部度數調均,滑體有之,而大體不足之候,與昨一樣,無顯差矣。上曰,今日則謂以與昨一樣矣。致仁曰,昨日以少勝仰奏,故今日亦以與昨一樣,仰達矣。絢曰,滑體益勝,而不足則一樣矣。季良曰,脾胃脈候猶不足矣。道炯曰,與昨別無顯差矣。允說曰,滑體比昨日稍勝,而尙有不足之候矣。命緯曰,滑體差勝,而猶有不足矣。長周曰,猶未如常和平矣。上曰,藥房提調持湯劑更爲入侍。出榻敎上曰,卿等頃有勿爲之言,而又有賓啓,爲卿等慨然也。致仁曰,臣等,以姑勿之意仰達,豈有永勿之事哉?上曰,提調慨然矣,謂予何辭?致仁曰,提調則退出後謂臣曰,其時焦迫,故有所仰達,而臣子之忱,安有永永置之之心哉云矣。上曰,到此地頭,卿必思焉。致仁曰,頃者亦以時各不同仰奏矣。再進湯劑,上曰,以二貼爲之則好矣。致仁曰,脈候復常之前,不可不進御三貼矣。上曰,藥房提調持湯劑,待下敎入侍。出榻敎諸臣以次退出。
戊子九月初四日辰時,上御集慶堂。大臣·備局堂上引見入侍時,領議政金致仁,右議致李昌誼,行禮曹判書申晦,漢城判尹具允明,戶曹判書李景祜,兵曹判書韓光會,行副護軍鄭汝稷,摠戎使金時默,兵曹參判鄭存謙,掌令南彦彧,副校理趙載俊,左副承旨洪樂純,假注書韓德厚,事變假注書具修溫,記事官金致九·柳德申,以次進伏訖。上曰,右相尙不下直,今日入侍,必有餘懷矣。昌誼曰,夜間聖候,若何?上曰,一樣矣。昌誼曰,寢睡·水刺之節,何如?上曰,善寢而夜則頻食,異矣。致仁曰,夜長故尤宜頻道矣。上曰,廟謨爲之。致仁曰,此全羅右水使梁世絢狀啓,而備陳本營軍器公廨修建之勞,仍請虞候以下監董人褒賞矣。此等論賞,自有所管衙門,則請令廟堂稟處,事體未安,當該水使從重推考,此狀啓移送該曹,使之覆奏,何如?上曰,依爲之。出擧條致仁曰,從前災邑未及設賑之前,如有飢口之一時爲急者,則不待開春,自該邑先爲方便接濟者,例也。卽今北關,已判大歉,嶺南·關東又似有若而邑設賑處,申飭三道道臣守令,詳察緩急,及時賙捄,傳無春賑前一民猶瘠之患,何如?上曰,所達誠是,依爲之。出擧條致仁曰,頃日筵中,以北詳事,待開市臨時移差御史,使之監市之意稟定者,蓋出於荒歲省弊之意,而該曹不詳擧條本意,評事未下去之前,徑以御史啓下,殊涉不察,銓堂推考,御史望單子,勿施,何如?上曰,依爲之。出擧條上曰,監市御史望單子勿施,當該政官推考。出榻敎上曰,北評事速去好矣。致仁曰,過誕日後卽當往矣。上曰,北評事其令今日辭朝後入侍。出傳敎上曰,北道御史何當入來?致仁曰,遍行至三·甲而來則尙遠矣。上曰,洪纘海爲人好矣。致仁曰,少年中最難矣。上曰,訓將進前。汝稷進伏,上曰,昨日下敎後,場中似懲戢矣,李東三何年壯元?汝稷曰,丙戌年壯元矣,兩人捧招持來矣。上命承旨讀之,樂純讀畢,上曰,何處人也?汝稷曰,平壤人矣。上曰,李東三差備官乎?汝稷曰,監的官矣。上曰,其奸狀,何如?汝稷曰,以相避樣換其父名,而爲他人祖現捉矣。上曰,眞所謂張三李四矣。仍命入二所草記,修溫持入,上命承旨讀之,樂純讀畢。上曰,何以現捉?汝稷曰,臥於平地,似有相應之事,故疑而捉之矣。上曰,摘奸宣傳官入侍。出榻敎李周赫進伏,上曰,幾何?周赫曰,一所四千七百九十四人,追單六十四人矣。上曰,北道擧子來乎?周赫曰,數十人來,而六鎭人五六人來矣。上曰,粮資何以得來,昌誼曰,六鎭人有草料矣。朴龍煥進伏曰,二所五千六十四人,追單二十一人矣。上曰,近萬矣,京擧子最强,如有作亂者,嚴處事,分付,先射柳葉箭則不中者下去乎?致仁曰,似下去矣。上曰,鄕人先射,可矣。致仁曰,有單子,似難先射矣。汝稷曰,以道類聚射之矣。上曰,以道類聚中,其道最遠人,先射可矣。命宣傳官傳諭試前,上曰,二所進去,宣傳聞李東三發覺事乎?龍煥曰,速來故未及聞矣。上曰,兩宣傳官先退。周赫·龍煥退出,上曰,初聞草記,已云萬萬可駭,今覽供辭,監的官與差備官,事體異焉,渠雖遐方武夫,今爲正職之官,有此叵測之擧,國無法則已。此等之人,今番下敎之後,擧子所爲,已涉無狀,身爲朝官,煥父易祖,常時已無倫理,況今科何科?其飭纔下,日未逾而乃致若此,此帽帶下,禽獸事當懸首,慕華館旗竿,懲一勵百,趙尙玉科慾亘中,不辯其外祖之張三爲李四,有此相應,雖與李東三差間,用奸則一也。噫,今番之科,爲此輩用奸而設乎?若此之際,莫云同鄕,右人云,錢可通神,若無通神,許多本鄕武士,豈獨只有尙玉?以此觀之,乾道之昭昭可知,初命訓將,意蓋此也。其雖差等,可謂難兄難弟,慕華館臺下,有二旗竿,東三宜懸首於左旗竿,相玉宜懸有於右旗竿,其令數千擧子,知有國法,而噫,今科何科?渠雖無倫無狀,亦勝招螻蟻,若懸兩首於兩竿,噫,豈望八設科之意乎?特貸兩無倫之首,令訓將數千擧子齊會中,回示三匝後,李東三決棍五十度,黑山島勿限年充軍,趙尙玉年少,若無東三,何能爲此?十分參酌,決根其半,熊川縣充軍,當日押送,今則令前雖若此,噫,今番下敎之後,今番慶科,此後若此者,一雖可恕,二難容恕。噫,此中亦有爲親者,擧子之心雖無狀,換祖代射之人與差備官用奸者,予則曰無狀不測,可謂有倍,旣無代射,渠何接足?若不用奸,初何生意?今科又復若此者,及若是用奸,差備官當懸有於沙場,此乃木鐸循道之意。予雖衰矣,於此等處,心不衰爲,且謂慶設科,若取無倫不測之人,此豈望八設科之意?木鐸可無聲,此令決不欺,將此下敎,令兩所曉諭場中,此亦愛武士重其科也,況六兩特甚,亦爲嚴飭,前見多矣。豈特一時科場?曾聞前者,差備官中無狀者過科之後,其尋本郷,或托稱代射,或謂犯冒科,恕喝鄕里,莫甚於此。今科若有此弊,決不可循例査問而處之,所犯人當捉送本道,令道臣梟首一道,亦爲懲一勵百,以此亦爲一體嚴飭,令此輩少知國法,予不可欺,予不可欺,咸令知悉。出傳敎汝稷曰,東三以特敎,除典性主夫,則負國恩而作此事無狀矣。昌誼曰,東三決棍五十度,則相玉減半數太小矣。上曰,東三年五十,相玉年二十五故減半,而從其年數耳,東三輩雖不足惜,旣是慶科,訓將知此意,勿使杖斃於慕華館好矣。上曰,崇政門試士時,或有蹂躪之弊,則豈慶科設行之意乎?致仁曰,時御所法殿近處,累萬人入之,則誠未安矣,而狹窄實難容矣。昌誼曰,擧子之心,必欲入內庭懸題板下,實多蹂躪之慮矣。上曰,異於自日,雖持燭,難以容接,予所以慮也,諸臣之意,何如?晦曰,明倫堂丕闡堂通之,而雖前日午,入之猶難,崇政門不可經宿,故儒生方以爲悶云矣。時默曰,層階旣多,地且狹,實難容接矣。景祜曰,若顚仆則他人未暇救,而自相躪矣。允明曰,遠近咸聚,實難以容矣。存謙曰,多士爭先,地狹難容,誠爲悶矣。樂純曰,雖節製,猶爲狹窄,八方多士咸聚,實難容於此闕矣。載俊曰,地狹人象,則必有蹂躪之患矣。上曰,雖命承旨捧券,不見殿座處,則諸生必缺然矣,爭先入來時,其聲壯矣。致仁曰,爭入之際,自然有聲矣,近於懸題板則早呈,遠則晩呈,其勢必爭先入內庭矣。晦曰,禮曹門小石,猶有掣礙顚仆之患,崇政門層階必難矣。上曰,禮判慣於場中,詳知矣。昌誼曰,或有蹂躪之弊,則如此慶科,豈不悶乎?上曰,初命春塘,復命此闕,意雖在矣。靜而思之,昔之明倫堂,猶有蹂躪之弊,掇場而復命春塘。今者崇政門,實比明倫堂,夜深之中,幾層階級,蹂躪必易,若或有此弊,今番此科,豈設之意哉?多士有父兄者,不過爲子弟用心,於予爲幾萬擧子父兄,幾萬擧子,爲予子弟乎?靜夜興思,此心難耐。今日問大臣諸臣,正若予意,豈特此也?誠不若初無弊,豈云此闕彼闕?親臨一也,其前一日,先請昌德展拜,自內詣春塘經宿,多士入場,依前擧行,唱榜後,予則仍留春塘經宿,由敦化門回駕,文東武西隨駕,非今日言者,若如此闕唱榜,不過爲多士除弊,世孫依例隨駕,前後廂軍步軍二哨,馬軍二哨,禁軍一百擧行,有廳軍局將扈衛廳隨駕,置之,留營留陣,亦置之,世孫隨駕,同牌中擧行,文武擧子,旣不隨駕,必也抑鬱,翌朝回駕時,興化門外秪迎,隨予到崇政月臺謝恩,三嚴辰正三刻,單嚴擧行。出傳敎上曰,見此敎爲士子父兄者必弛心矣。致仁曰,聖意實曲諒矣。昌誼曰,其爲父兄之心,必感泣矣。上曰,鼓吹而插花前行,則予心如何?回駕時,新恩秪迎可矣。致仁曰,文武新恩不得陪駕,則必缺然矣。可爲之事皆爲,則文東武西,雖置之,何妨也?上笑曰,雖元輔,其言憎矣,作樂則果好乎?昌誼曰,如此好科,不得備儀,則有欠於天理人情矣,上曰,世孫與予同行,必爲好矣。致仁曰,今番異於他擧動,而軍兵太小,且連日勞動,不可兩日離次,其日還宮,伏望。上曰,穩宿而來,則勝於夜還矣。樂純曰,今科異於前,不可不備儀矣。上曰,卿等誕日前,須勿困我焉,右相省掃甚急,而遲留殊常矣。致仁曰,臣等又將作罪矣。上驚曰,勿復言也。晦曰,臣分之所不可已也。上笑曰,此非宗伯之所當言也。昌誼曰,事係儀節,宗伯尤當言矣。汝稷先退,上曰,速爲擧行,可也。晦曰,頃日所下傳敎中,有明年節扇特爲減半,油芚等物限明年停封之敎矣。各道眩於奉行,或有文移探問之事,自臣曹只以限明年端午進上依傳敎擧行之意,更爲知委,何如?上曰,只謂來年端午進上,依爲之。出擧條景祜曰,今番慶科,移設春塘臺事,命下矣。暎花堂當爲修理故敢達。上曰,只鋪陳次入。出擧條彦彧曰,請還寢東呂·址淳等還配之命,更令王府嚴鞫得情。措辭見上上曰,勿煩。彦彧曰,請還寢定配罪人者斤萬酌處之命,更令王府嚴鞫得情,快伸王章。措辭見上上曰,勿煩。彦彧曰,請還寢定配罪人金柱泰減等之命。措辭見上上曰,勿煩。彦彧曰,新除授司諫院正言李思祚,時在全羅道咸平地,請斯速乘馹上來事,下諭。上曰,依啓。上命承旨讀留疏,樂純讀李顯永疏,上曰,誰也?致仁曰,故右尹李秉淵之孫,而秉淵以詩名世矣。上曰,其詩膾灸乎?致仁曰,別號槎川而有盛名矣。昌誼曰,文名果盛矣。上曰,李秉常族乎?致仁曰,然矣。上賜批訖,樂純讀宋霮疏,上曰,承宣誰當也?知入。修溫還奏曰,其時承旨韓必壽也。上曰,臺言過矣。致仁曰,伊時閔鍾烈之疏,首則辭免,而尾附所懷,承宣之猝承下詢,未敢長達,勢似然矣。上曰,果然矣。至韓光會事,上曰刊正之請,今始初聞,佐貳使行時事,皆入之難矣。致仁曰,兵判之心最善,近來政事,亦善爲之,目以太庸,臺言過矣。昌誼曰,首相旣以善仰達,臣別無可奏,而其一段向國之誠可尙,且有樹立之外,似善而內實確矣。上曰,然矣,曾前大僚論斥事,何謂也?致仁曰,臣曾以畿伯時事相規矣,此疏亦及之矣。上曰,甚矣。至洪重孝事,上曰,惜矣,爲其君不往原州而行公矣,今見彈矣。致仁曰,秋判善爲之,而行公頗久,不能每人悅之,每請下去,亦欲遞職,而臣等挽止矣,今至於此矣。上曰,以執滯言之則猶可,而臺言過中矣。致仁曰,有執滯處,故善爲國事矣。上曰,兩韓一洪,一筆論斷,近來殆無完人,可悶矣。昌誼曰,誠悶矣。上曰,三貼湯姑不欲服之,卿等必困我矣。致仁曰,下敎如此,臣等乞被譴罰。昌誼曰,脈候以醫官之言觀之,猶云不足,卽今三貼,何可不進乎?上曰,惱心則難服矣。致仁曰,臣等,何敢惱聖心乎?醫官提調方待令若晩,更許進湯診候,伏望。上曰,依爲之。大臣,備堂先退,上曰,臺臣幾何行公。樂純曰,或陳疏,或違牌,或往試所矣。上曰,訓將想已擧行,承旨取讀草記。樂純讀草記訖,上命退出,諸臣以次退出。
戊子九月初四日申時,上御集慶堂。藥房入診入侍時,都提調金致仁,提調鄭弘淳,副提調李潭,假注書尹在醇,記事官金致九·柳德申,醫官李以楷·慶絢·吳道炯·鄭允說·徐命緯·崔觀泰·李長周進伏訖。致仁曰,午間,聖體若何?上曰,一樣矣。進湯劑,致仁曰,敢請診候。上曰,依。以楷曰,脈候左·右三部度數調均,滑體與脾胃脈候不足,與朝一樣矣。絢曰,滑體則存,而不足則與朝一樣矣。道炯曰,脾胃脈候不足,大體一樣矣。允說曰,渭體與朝一樣,而少不足之候亦同矣。命緯曰,不足之候,與朝一樣矣。長周曰,脾胃脈候,與朝一樣矣,致仁曰,水刺加意進御,然後於氣有益矣。上曰,坐直承旨入侍。出榻敎上曰,北評事洪纘海入侍。出榻敎諸臣以次退出。
戊子九月初四酉時,上御集慶堂,都承旨·坐直承旨·儒臣·北評事·訓將同爲入侍時,行都承旨李潭,同副承旨具庠,副校理趙載俊,修撰任希敎,北評事洪纘海,訓鍊大將鄭汝稷,假注書韓德厚,記事官金致九·柳德申,以次進伏訖。上曰,有人然後法行北評事差遣有意,勉爲之。纘海曰,己卯以後,有定例,嚴守之則好矣,謹當盡心爲之矣。上曰,北評事之威令,不行於南關乎?潭曰,如南兵使之於北兵使之間,便同別皇矣。纘海曰,北兵營則將幕守,而南兵營則果如別星官,敎書以北道兵馬評事矣。上曰,評事行時,迎接壯乎?潭曰,大軍務矣。上曰,評事何日除拜?纘海曰,去月十四日矣。上曰,聞北道消息乎?纘海曰,因北來人聞之,則北關勝於南關,而三申最勝云矣。上曰,六鎭形勝,何如?潭曰,山川秀麗,如畿內山川矣。庠曰,訓戒形勝亦好矣。北道可信者,親騎衛也,崇將則將來當得力矣。上曰,幾何?潭曰,斤千名而精悍矣。上曰,定例持入,可也。汝稷曰,自石橋邊,李東三等兩人,回示至越邊矣。上曰,觀光者多乎?汝稷曰,多矣。上曰,代射者,必生怯矣。仍命訓將評事先退,汝稷·纘海先退,賤臣德厚持入定例。上曰,承旨讀之。潭讀訖,上曰,從略爲之乎?潭曰,然矣。庠曰,減之又減矣。上曰,此外尺布分錢,彼人不敢犯乎?庠曰,留位時,任其遲速,法亦妙矣,留二十日外,雖留百日,不給矣。潭曰,前則渠之留時,長給矣,今則定二十日而給之矣。上曰,北道開市定例,非特兩國不刊之典,於北民除弊不貲,凡刊行之法,歲久莫知其法在何,況書本乎?其雖詳置,歲月稍久,不無字畫不辨者,其時令本道刊印,而今無擧行之事云,此等之事若此,況他乎?令備局前道臣金器大,其時評事李潭·趙曮·洪樂仁·具庠,就議大臣校正,而此等之事,若求盛水不漏之人,卽奉朝賀洪啓禧是也。令洪纘海一體往問校正,北評事今雖下直,更思之,南關北評事所知御史,復命之前,自可周旋,辭朝置之,此事畢後,令下直,畢校正後,令洪樂仁多數監印,若有質問處,亦令洪樂仁問于洪領府事,俾無做錯之弊。出傳敎上曰,儒臣持問答,明日內局,同爲入侍。出下敎上曰,今已夜深,儒臣退去,明日內局入侍,可也。潭·載俊·希敎先退。庠曰,臺言本自體重,奏語尤宜審懼,憲疏中所論承宣原章,初不指名,日記猶有未詳,而注書之直爲仰對,殊涉未安,當該注書,推考,何如?上曰,依爲之。出擧條上命退出,諸臣以次退出。
上在慶熙宮。停常參·經筵。
申時,日暈。
鄭昌聖啓曰,大司憲南泰著,掌令南彦彧,持平權極呈辭,執義李正吾武一所進,掌令沈觀之武二所進,持平一員未差,今日以監察茶時之意,敢啓。傳曰,知道。
藥房都提調金致仁,提調鄭弘淳,副提調李潭啓曰,伏未審夜問,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。明日則辛丑年詣闕之日也,再明干支則壬辰就邸日也,瞻東郊望西郊,進慕萬倍,氣何諭乎?中宮殿·惠嬪宮,口傳問安。答曰,知道。
以承傳色口傳下敎曰,待下敎詣閤。
傳于具庠曰,內局入侍。
以承傳色口傳下敎曰,學於騎郞,互相推諉,袖手傍觀諸承傳色,一體擧行。
傳于金光國曰,藥房入侍。
領府事尹東度疏曰,伏以,臣愚迷之性,動速罪戾,譴黜之典,曷足懲償,而曾不移日,遽命置之。臣始也震懍戰悸,撫躬增恧,終焉惝怳感激,戴罪含恩,逬出城外,轉尋江郊,遘疾奄奄,與死爲隣,不意昨者,近侍遠臨,荒村半夜,德音渙宣,諄諄累百言,開誨無餘,有非釁負如臣所當得者,至於追想先臣恒日之心,復申前席勤諭之敎。嗚呼,先臣平生,受知明主,身後三十年,每蒙記念嘉奬之意,屢形絲綸,從古人臣,得此有幾,九原有知,唯應感泣。況臣不肖,躬承殊眷,銘鏤隕結之心,尤當如何?莊誦恩言只自有隕如瀉而已。仍伏念,天申用休,第祿無疆,幸逢誕彌之月,倍切慶祝之情,請賀請樂,亶出臣子之常節,固亦邦禮之應行,而微誠未克仰孚,聖志莫能格回,惟其陳請之擧,群情攸同,而若夫瀆聒之罪,臣實爲首,忱信無素,義分莫效,轉陷罔赦之科,冞切自訟之悃,罪名旣重,釁尤畢彰,咫尺微諒。只期屛伏郊坰,沒齒省愆,所被隆渥,若是曠絶,前下嚴旨,至命刪去。區區感頌之私,曷敢不顚倒入城?仰副德意,而狗馬危疾,適會增劇,時日之內,蠢動無路,終至於坐犯逋傲,罪添辜負。唯俟斧鉞,玆敢仰首哀籲於仁覆之下。伏乞聖慈,俯垂諒燭,申降威命,劃賜重勘,以靖私義,以嚴國綱,千萬幸甚。答曰,省疏具悉卿懇。承宣宣諭,已悉予意,豈卿之過?寔予之過,況擧先卿而敦勉,今何多諭?卿須體君臣之大義,顧小子之自悔,安心勿辭,亦勿引咎。秋涼頓生於江郊,何便調攝?先卽入來,其須善攝焉。聞卿入來,然後自恧之心少舒,卿須諒爲。卿須諒焉,仍傳曰,遣史官傳諭。
戊子九月初五日巳時,上御集慶堂。藥房入診,儒臣同爲入侍時,都提調金致仁,提調鄭弘淳,副提調李潭,假注書尹在醇,記事官金致九·柳德申,副校理趙載俊,副修撰申光緝,醫官方泰輿·李以楷·吳道炯·鄭允說·徐命緯·鄭興祥·李翊臣·李長周進伏訖。致仁曰,夜間,聖體若何?上曰,一樣矣。致仁曰,寢睡·水刺之節,何如?上曰,亦一樣矣,進湯劑,致仁曰,敢請診候。上曰,依。泰輿曰,脈候左·右三部度數調均,滑體如前,而脾胃脈候不足矣。以楷曰,滑體有之,而大體不足之候則無顯勝者矣。道炯曰,滑體則頗有之,而不足則一樣矣。允說曰,脾胃脈候不足一樣矣。命緯曰,不足之候,與昨一樣矣。長周曰,不足之候,無異於昨日矣。上曰,藥房提調持湯劑,更爲入侍。出榻敎上曰,北道開市定例,注書持入,賤臣在醇復命,潭讀之。上曰,晝則厭食,而夜則思之怪矣。致仁曰,好矣。上曰,何好之有,不過爲飮食之人矣。予之氣如此而卿等則每欲困予,卿等所欲爲,賀乎,樂乎?致仁曰,二件事皆仰望矣。上曰,然則予往他處矣。致仁曰,臣等,有罪則罪之,而勿以此等事下敎焉。再進湯劑,弘淳曰,以賑廳事,有所仰達者矣。自前羅里餔穀物,入送濟州貿遷也。一涼臺之價,在濟州則給米一斗,在羅舖則捧錢二錢矣。甲申年濟州御史李壽鳳別單以爲濟州之涼,賣於私商,不過捧錢一錢餘,而陸地二錢之價甚高。至有勒授準捧之弊,在島則太厚,在陸則太薄。陸地之價,減定以一錢六分,爲請而啓下,改節目行會,蓋羅餔貿米之價,小不減二兩五六錢,多不加三兩二錢之錢。旣減爲一錢六分,則一斗之米,亦減爲八升,然後可無落本之患,而不失貿遷本意矣。羅餔則一依改節目擧行,而濟州則不知錢減則米當隨減之理,如前計減,以致兩處米簿之大段相左,互相論報,數年相持。羅餔則無容更有知委,濟州則不可不別爲,分付,俾明知變通本意。故敢此仰達,而甲申以後,每涼二升加給之米,合爲一千五百餘石矣。上曰,依爲之。今日令前事,勿論。弘淳曰,今此定價,比其私賣。不啻過多,而島民或以比前有減爲難,則由寧以藿代送,爲便於島陸。一從其所願爲之事,一體,分付,何如?上曰,所奏是,勿論涼藿,從願輸送,可也。出擧條弘淳曰,外邑上納米臭載,專是守令不能事事之致,而最是京江游手之輩,圖得請簡,空手下去,受出上納之米。買得破退之船,略略修葺,以此駕海,大則致敗,小則故敗。雖其幸而得達,耗費已多,斥賣其船,猶不能補其欠縮,從前國穀之耗失,太半此輩之故。作隊船變通後,爲慮此弊,別關申飭,而猶不警惕,至有今番樂安稅船致敗而極矣。此後守令,如或犯此,則決不可循例勘斷之意。出擧條分付於兩湖道臣,俾爲嚴飭各邑,何如?上曰,依爲之。弘淳曰,樂安前郡守旣爲被罪,今無可論,而船漢之無船下往,依接於三千權管,買船裝發之狀,旣發其供,權管雖與守令有異,自是王人,而旣有與知拮据之迹,不可無罪矣。上曰,令該府處之。出擧條載俊讀問答,光緝次讀,載俊·光緝先退。上曰,藥房提調持湯劑待下敎,入侍。出榻敎諸臣以次退出。
戊子九月初五日申時,上御集慶堂。藥房入診入侍時,都提調金致仁,提調鄭弘淳,副提調李潭,假注書韓德厚,記事官金致九·柳德申,醫官方泰輿·李以楷·吳道炯·鄭允說·徐命緯·鄭興祥·李翊臣,以次進伏訖。致仁曰,午間,聖體調攝,何如?上曰,一樣矣。致仁進湯劑,上進御訖,致仁請診候。上曰,診候,可也。泰輿曰,脈候左·右三部調均,有滑體而不足如朝矣。以楷曰,脈候度數滑體如朝,而脾胃脈候,猶不足矣。道炯曰,脈候度數滑體如朝而似小勝矣。允說曰,脈候度數滑體如朝,脾胃脈候少勝而猶未快矣。命緯曰,脈候度數滑體如朝,而脾胃脈候,猶未快矣。興祥曰,脈候度數滑體如朝,而脾胃脈候少勝矣。翊臣曰,脈候度數滑體如朝而脾胃脈俟少勝矣。致仁曰,明日湯劑依例待令乎?上曰,依爲之。致仁曰,夜間,頻進水刺伏望。上曰,卿等,先退。致仁·弘淳先退,上命承旨書尹領府批答,潭書畢。上曰,開市定例,勿書某年,以乾隆第幾年書之,可也。上命退出,諸臣以次退出。
上在慶熙宮。停常參·經筵。
辰時巳時,日暈。夜一更,月暈。
下直,興陽縣監朴敦行。
鄭昌聖啓曰,大司憲南泰著,掌令南彦彧,持平權極呈辭,執義李正吾武一所進,掌令沈觀之武二所進,持平一員未差,今日以監察茶時之意,敢啓。傳曰,知道。
藥房都提調金致仁,提調鄭弘淳,副提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
以承傳色口傳下敎曰,下敎時詣閤,晩後茶亦入之。
以備忘記,傳于李潭曰,噫,七十五歲,逢辛丑年入闕日,干支其何?卽辛卯年奉慈聖逢邦慶也。噫,憶皇兄舊堂,每憶昔年,自會祥殿至隆福問寢時,予亦隨後於憶昔月廊,而怳若昨日。且明日干支其何?卽壬辰也。卽此年二月十二就第日也。誦其時御詩,年來十九在宮闈,自此那堪得見稀,忙登北苑家何遠,使我增思欲奮飛句,翌日詣闕,將歸私第,執手之敎,尙今思之,五內若隕。追憶國初,抑予心,予心金乎?予腸鐵乎?此際大官重宰,猶有餘意,其意在何?猶在十三日然也。此予淺孝,此予淺誠,今臥集慶堂,仰呼彼蒼矣。
傳于金光國曰,內局入侍。
鄭昌聖,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金光國啓曰,預備兼春秋金光岳,身病猝重,勢難察任,今姑減下,其代,令該曹口傳差出,何如?傳曰,允。
吏曹口傳政事,兼春秋單金東稷。
以備忘記,傳于具庠曰,近者統營全鰒,大抵若此,而今番尤爲無形,臭難近鼻,此等之物,何敢封進?當該統制使,令該府處之,身爲本廳行首,若此而不稟提調,循例捧入,無異統制使,一體令該府處之,再昨關東鰱魚若此,此皆紀綱解弛之致,當該封進官,令該府處之,道臣緘辭重推。
以內醫院行首醫官方泰輿拿處傳旨,傳于具庠曰,從重推考傳旨,捧入。
以承傳色口傳下敎曰,入侍之晩,由於此,知悉。
傳于李潭曰,內局入侍。
具庠,以武一所差備官,以試官意啓曰,今此庭試初試柳葉箭,今幾畢射,而取考謄錄,則在前兩技試取時,多有單技陞付之事,故雖未入格柳枼箭者,一體許赴六兩,或因傳敎,或因試所草記,擧行矣。今番柳葉箭未入格者,依例一竝許射六兩之意,敢啓。傳曰,事勢則雖然,予意則以爲京中擧子之作備,纔已申飭,豈爲人換父易祖,而二所皆是西北武士六兩長技,而至於一所,雖遐方擧子,不若二所京武多。今者草記,勢固然矣。曾聞秦應會之弟,京中有勢武士,必抑乃已。以六兩箭打臂,不能射云。若此而嶺南之人,亦有遠射者,監的官若李東三,與拾箭軍符同,減其步數而打錚。且一二步之間,偃紅旗立白旗而打錚,場中何以知之,於京武得矣。今予之意,豈特八道,若有豆滿鴨綠之內,有朝鮮擧子,語雖抑揚,必也先取。雖依草記擧行,此宜深察處,抑此扶彼,雖與代射用奸有異,其心無狀。予則曰一倍于此矣。試所宜審,有欲諭者而未果,因此下敎。場中用奸,雖代射借射竝稱,予則曰亦宜端本,若無代射之人,借射之人,其雖有滿腔科慾,亦有懷抱萬金,旣無代射,自可無矣。今後則科場用奸之律,冒其他祖,受賂代射者,比諸借射者,定其配所,加二等勘律。其雖蒙放,勿許內三廳事,定式施行。亦爲分付秋曹,亦令試所知悉,而此一款,書送二所,一體擧行。
具庠,以武二所差備官,以試官意啓曰,今此庭試初試試取,先試柳葉箭,今幾畢射,而取考謄錄,則多有單枝稟旨陞付之例,故雖柳葉箭不中者,一傡許射六兩,而或因傳敎,或因試所草記擧行矣。今番試取規矩,旣與前相同,柳葉箭未入格者,一竝許射六兩之意,敢啓。傳曰,已諭於一所,依此擧行,而西北武士遠射者多。豈有六兩一技不足,取柳葉箭之理乎?二所若有用奸者,當該監的官與差備官及受賂用情擧子,何往慕華館,亦何付訓將?當坐南門梟示飭京外,噫,今此科有此弊,則此豈特沐猴而冠,着人服而心禽獸也。以此一體曉諭。
以備忘記,傳于具庠曰,更而思之,六兩雖未充,柳葉箭一中之人,其令更射乎?六兩畢射之前,兩所此草記輕先試官,推考。
具庠,以備邊司言啓曰,北兵使李邦曄以其親病,屢呈辭狀,而連以抑情察任之意,題送矣。今又呈伏,母病轉益危重云,情理旣難强令察任。且其法典應遞,只有數朔,今姑許遞,何如?傳曰,允。
鄭昌聖,以內乘,以一二提調意啓曰,兼內乘白東毅,身病沈重,勢難供職,今姑改差。其代令該曹卽爲口傳差出,以爲推移入直之地,何如?傳曰,允。
以江原監司李彦衡上疏,傳于李在協曰,極爲寒心,還爲下送。
戊子九月初六日午時。上御集慶堂。藥房入診入侍時,都提調金致仁,提調鄭弘淳,副提調李潭,假注書尹在醇,記事官金致九·柳德申,醫官方泰輿·李以楷·慶絢·吳道炯·徐命緯·鄭允說·李長周進伏訖。致仁曰,夜間,聖體若何?上曰,一樣,而其日漸近,悶矣。致仁曰,何爲而過用聖心如此乎?寢睡·水刺之節,何如?上曰,一樣矣。進湯劑,致仁曰,敢請診候。上曰,依。泰輿曰,脈候左右三部,度數調均,滑體有之,而脾胃脈候差勝矣。上曰,邦慶矣。致仁曰,果邦慶矣。上曰,合慶則邦慶無數矣。以楷曰,滑體與脾胃差勝矣。絢曰,脾胃脈候,益勝矣。道炯曰,今日則脾胃脈候,顯勝矣。命緯曰,滑體差勝,脾冒脈候,亦勝矣。允說曰,今日則差勝矣。長周曰,比數三日之內,尤益差勝矣。致仁曰,不間斷而進御湯劑好矣。弘淳曰,頃日連爲進御,則業已復常矣。上曰,藥房提調持湯劑,更爲入侍。出榻敎命潭讀武一二所草記。上曰,今者庭試,以崇政門爲春塘臺者,誠爲多士。若曰,地勢廣闊,有亂雜之事,則予雖衰矣。今者之科,決不取此輩,場中軍幕,以奴着儒中者,一竝嚴禁。殿座後,當遣宣傳官,軍幕若有無賴雜焉。當該犯者,限已身充軍,其雖登科,勿許成均館,禁亂官勿限年充軍,此豈他意?白首暮年,欲行精科也。其雖下敎,卽是木鐸,令禮曹先爲嚴飭,其無犯焉。且呈券之後,不卽下去逗遛臺下者,不無奸弊,其無奸弊,李祉承頃何陳章,分付四館,所呈券逗遛者,一竝停擧,雖貫勿施,出傳敎,再進湯劑。上曰,藥房提調,待下敎入侍。出榻敎諸臣以次退出。
戊子九月初六日申時,上御集慶堂。藥房入診入侍時,都提調金致仁,提調鄭弘淳,副提調李潭,假注書尹在醇,記事官金致九·柳德申,醫官方泰輿·李以楷·慶絢·吳道炯·鄭允說·徐命緯·李長周進伏訖。致仁曰,午間,聖體若何?上曰,一樣矣。進陽劑,致仁曰,敢請診候。上曰,依。泰輿曰,脈候左右三部度數調均,滑體好矣。以楷曰,脾胃脈候差勝,與午一樣矣。絢曰,滑體益勝,脾胃脈候亦好矣。道炯曰,右三部滑體與午一樣矣。允說曰,滑體一樣,脾胃脈候益勝矣。命緯曰,脾胃脈候差勝,與午一樣矣。長周曰,滑體好矣。而脾胃脈候一樣差勝矣。致仁曰,俄下備忘中半乾全蝮事,臣等,萬萬惶悚矣。上曰,大體怪矣。卿等,只見其外,不知其味矣。昨日食傷鰱魚,今日又食腐㦨全蝮,予有惡心矣。皮狄栗,亦然矣。致仁曰,近來則皆非皮狄栗矣。上曰,兵判事,何以爲之?,致仁曰,全無知識等說,不成說矣。上曰,兵判如是,則李邦曄似悶切矣。致仁曰,應似然矣。上曰,洪重孝則殘忍矣。致仁曰,爲秋判確而精,明矣。上曰,摘奸宣傳官二員入侍。出榻敎宣傳官李周赫·朴龍煥進伏曰,一所則六兩多付之,二所則柳葉箭多付矣。周赫·龍煥先退,命潭讀嶺伯老人衣資食物狀啓。上曰,有歲者爲二十四人乎?潭曰,然矣。上曰,壯矣。若以八十爲限,則將過萬人矣。潭曰,壽域之化行矣。諸臣以次退出。
上在慶熙宮。停常參·經筵。
世祖大王忌辰齋戒。
藥房都提調金致仁,提調鄭弘淳,副提調李潭啓曰,伏未審夜間,聖體調攝,若何?痰候,何如?寢睡·水刺之節,亦如何?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。逢今干支,特召雲官,予自知其誰知乎?氣則一樣矣。中宮殿·惠嬪宮,口傳問安。答曰,知道。
以承傳色口傳下敎曰,晩後茶入之,入侍。
傳于李潭曰,觀象監官員,持壬辰·辛丑百中書,待令。
洪樂純啓曰,兵曹判書鄭弘淳牌不進推考傳旨,今方捧入,而本兵重任,不可暫曠,更卽牌招,傳授命召,何如?傳曰,允。
傳于李潭曰,內局入侍。
以承傳色口傳下敎曰,俄者傳敎中,該曹改以賑廳。
戊子九月初七日辰時。上御集慶堂。藥房入診入侍時,都提調金致仁,提調鄭弘淳,副提調李潭,假注書尹在醇,記事官金致九·柳德申,醫官方泰輿·李以楷·慶絢·金季良·吳道炯·鄭允說·徐命緯·崔宗衡·李長周進伏訖。致仁曰,夜間,聖體若何?上曰,一樣矣。致仁曰,寢睡·水刺之節,何如?上曰,亦一樣矣。進湯劑。致仁曰,敢請診候。上曰,依。泰輿等曰,脈候左右三部度數調均,滑體一樣好矣,而脾胃脈一樣差勝矣。上曰,藥房提調持湯劑,更爲入侍。出榻敎上曰,李漢膺,於李鳳祥爲誰。潭曰,李鳳祥之至親,而李彦祥子也。上曰,昨日晩後入北室,傷蝮之臭擁鼻,至今猶在矣。皮狄栗亦怪矣。致仁曰,蝮則臣未知其如何,而栗則怪矣。上曰,予嘗雖自內凡飮食之節,一醎一淡,不是異事,故於醎食於淡食,一不諭焉。昨日之敎,非爲口體之奉,實爲國體也。頃年統蝮,比兵營稍勝,近者駭然,至於今番,人雖强食,其臭難堪,故下敎,此豈一時之敎,晩後診筵酬應,後入北室,其臭猶在。噫,自省編旣云一魚一菜,卽吾民弊。況頃年靈城爲御史時,以其該令之貪一鰒,藏於囊中,陳於筵中,尙今記之。噫,採其鰒亦見,故御史沈聖希圖進,尙今在眼,以此心何忍其飭,而此無他,非特紀綱解弛。噫,望八其君,命內局求來,爲其臣者,雖不能自貿以進,豈敢忽應?封之物此無他,衙中弄色,不思其君之致,豈特問答旣諭,此正因其慾而誠衰者,況此人何人?忠武公之孫。故忠臣李鳳祥之至親,莫重供獻若此,思其祖乎?此予所以,申飭者,因此諭予餘蘊一朔,左兵營,統營輪同封進,自古有之,而其回則除弊也。昔年生鰒生鰒,熟鰒熟鰒,近者名雖生熟,實則一也。欲食生鰒卽熟鰒,欲食熟鰒卽生鰒,昔年至內局,熟鰒則更熟以入,近年因碧海水之說,內局循例捧入,外方則其果碧海水,不過浴鰒而進,問其弊則此也。此後復其舊例,所謂皮狄栗,其名意在,而今則無異常栗,此與貢鰒有異,人豈爲之?予則曰,物性異於初故也,而雖然名雖皮狄栗,不無常栗代封者,或然。爲道臣者,豈無不謹之飭,一體,申飭。不曰嚴而曰申者,意亦深焉。噫,白首暮年,豈因一鰒一栗而謂此哉。此爲紀綱也。卽臣分也,以此分付。出傳敎上曰,予於凡事,由論巨細,視而不問者多,而至於玆事,予則曰,關係倫紀,故自潛邸時,心常惡之,頃年旣諭。噫,其所爲此,不過爲一便息,稱其叔稱其兄稱其弟,假稱以庶呈服制,此弊由於鄕武,而中官效之,予之所知,卽中官也,於祖於父,假稱其子,果其父之子乎?果其祖之孫乎,蔑倫亂義,莫甚於此。已爲嚴飭,蓋此也。以此之故,愛其金科場,至有換父易祖之事,昔先正文正公趙光祖,一爲都憲,男女異路,況爲其君者乎?此關係甚重,豈特大舜所云不親不遜乎?靜而思之,郷武中官雖飭,曾聞爲其陳試,此弊亦有云。比諸欲息,輕重懸殊,辱其祖辱其父,一也。此後爲陳試而爲此者,勿論文武科小科,爲便息而爲此者,勿論京郷,竝坎坷終身,以彝倫外人置之。中官其亦有此,內府草記,永除中官之名,分付本道,不齒人類。噫,今此下敎,白首暮年,效先正文正之意,卽予夙宵深惡者,故有此下敎,其中陳試者,昔李君行云。欲求事君而先欺君可乎?況此欲事其君,而先爲無倫者,而巾儒巾衣儒衣,豈忍爲此?以此嚴飭京外,令勿陷於無倫悖俗之科。出傳敎上曰,宋霮傾軋者,不可謂之臺臣提調曾經兵判乎?致仁曰,未經矣。上曰,韓光會潛處乎?洪重孝則歸臥原州,可謂好八字矣。致仁曰,連値齋戒,俱未陳章矣。上曰,大科當前,司馬被斥,其豈細故?噫,兵判所遭,曾諭宋霮之批,亦諭筵中而深慨者,隨人欲遂,非謂一事,其言巧密者,而當者勢難行公,國事日益泮煥。雖惜雖惜,勢難相持,兵判今姑許遞,君有造命。今於望八,豈無闊狹,其代右參贊鄭弘淳除授牌招,傳授命召。右參贊代,前兵判韓光會除授,亦爲牌招察任。出傳敎再進湯劑,弘淳趨出。上曰,兵判之處事善矣。進湯後出去矣。上曰,注書出去,觀象監官員入侍,觀象監官員進伏,上問壬辰九月朔干支,初六日干支後,觀象監官員先退,命潭讀統制使狀啓,東萊府使狀啓,慶尙水使狀啓。上曰,今覽東萊府使狀聞,渡海譯官李昌基之因王事而渡海,載屍身而還來,聞甚慘然,令賑廳顧恤妻孥。砲手使令之物故異域,亦涉殘忍,令本道恤典擧行。出傳敎致仁曰,今日湯劑,亦不可不進御三貼矣。上曰,藥房提調持湯劑,待下敎。出榻敎諸臣以次退出。
戊子九月初七日申時。上御集慶堂。樂房入診入侍時,都提調金致仁,提調鄭弘淳,副提調李潭,假注書韓德厚,記事官金致九·柳德申,醫官方泰輿·李以楷·慶絢·金季良·吳道炯·鄭允說·徐命緯·崔宗衡·李長周,以次進伏訖。致仁曰,午間,聖體調攝,何如?上曰,一樣矣。致仁進湯劑,上進御訖,致仁請診候。上曰,診候,可也。泰輿曰,脈候左右三部度數調均有滑體,而脾胃脈候不勝於朝矣。以楷曰,脈候度數滑體如朝,而脾胃脈候不勝矣。絢曰,脈候度數,滑體如朝,而脾胃脈候頗勝矣。季良曰,脈候度數,滑體如朝,而脾胃脈候頗勝矣。道炯曰,脈候度數滑體如朝,脾胃脈候亦勝矣。允說曰,脈候度數滑體如朝,牌胃脈候頗勝矣。命緯曰,脈候度數,滑體如朝,而脾胃脈候頗勝矣。宗衡曰,脈候度數,滑體如前,而脾胃脈候頗勝矣。長周曰,脈候度數滑體如前,而脾胃脈候頗勝矣。致仁曰,明日湯劑三貼,亦依前待令乎?上曰,依爲之。上曰,渡海譯官,前已漂沒,而今又物故,矜惻矣。渡海時則譯官自願去,莫非慾也。致仁曰,彼人諱玄字,故玄悌綱之孫啓淳,欲往而未果矣。上曰,玄悌綱善矣。啓淳後入侍,率入,可也。潭曰,啓淳方以常務官,待令於外矣。上曰,入侍,啓淳進伏。上曰,診脈,可也。啓淳診候訖,退伏曰,脈候左右三部度數調均,有滑體而脾胃脈候亦好矣。上笑曰,聞他醫官言而必如是矣。其聲如渠祖,而不辨其面矣。仍命內局先退,上曰,注書出去,庚申年薺陵擧動日記持入。賤臣德厚承命奉入,上命承旨讀之,潭讀訖。上曰,其時設科題則感故都矣。溫陽回駕時,由仁政門入,此時回駕時,由明政門而入矣。上命退出,諸臣以次退出。
上在慶熙宮。停常參·經筵。
世祖大王忌辰。
藥房都提調金致仁,副提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
金光國,以內醫院官員,以都提調副提調意啓曰,提調鄭弘淳,昨承新命,仍卽出去,今日問安,亦不仕進,事體未安,卽爲牌招,以爲備員入侍之地,何如?傳曰,允。
鄭昌聖啓曰,兵曹判書鄭弘淳,昨日違召,今日又不出肅,事甚未安,卽爲牌招,傳授命召,何如?傳曰,允。
以備忘記,傳于金光國曰,圓點之功宜諒,且曾欲爲焉。今九日製庭試欲爲之,崇政殿月臺,當親臨,試官,右相吏判鄭存謙·洪樂仁·趙重晦入直兩儒臣爲之,禮房爲該房承旨,懸題後,當爲集慶堂試取,侍衛只入直擧行,殿座時刻隨時,只入正時。
以備忘記,傳于李潭曰,旣諭領相,諸臣之心,勢固然矣。予之所執,自曰其雖當時當然之理,垂諸百世,亦應執之道,今予之心,惟在于先。只知于昔,朔中干支,其猶興懷,況此年況是月,諸臣其雖謂今有若此,予之心若此故執固也。聞頃領相所奏,心千墜意萬隕,其復此請,其何困衛士而動駕?今日諸臣,奚特却湯,頃者閉閤,頃者却膳,將復見乎?今日閤一閑,於國事何?膳一却,於衰君何?將此時雖達功何益,觀脈何勝?噫,今年雖若昔年,仰籲慈聖,予當以甲戌春當垂涕,陳知子之心者,親也。必也從予意,興懷及此,只恨冥然,今日諸臣聞此,欲遂其心,豈特拜謁,予何顔望東西郊?其將合眼臥此堂而已,其令大小臣僚,體予瀉心腹之意。
以承傳色口傳下敎曰,圓點科與他庭試有異,試官中有子弟者,知而入侍時以奏。
以承傳色口傳下敎曰,內局入侍儒臣,持問答,同爲入侍。
鄭昌聖,以武一所差備官,以試官意啓曰,今此庭試初試兩所,各取一百五十人事,命下矣。柳葉箭六兩,今已畢射,而兩技入格,僅爲八人,元額未充之數,至於一百四十二人之多,取考謄錄,則在前如此之時,依傳敎六兩三矢入格,與柳葉箭三中四分,比劃先付後,柳葉箭入格之類,一從矢數陞付矣。今亦依前例,以單技入格人,次次陞付之意,敢啓。傳曰,知道。
戊子九月初八日辰時,上御集慶堂。樂房入診入侍時,都提調金致仁,提調鄭弘淳,副提調李潭,假注書尹在醇,記事官金致九·柳德申,醫官方泰輿·李以楷·慶絢·金季良·吳道炯·玄處明·鄭允說·徐命緯·李長周進伏訖。致仁曰,夜間,聖體若何?上曰,一樣矣。致仁曰,寢睡·水刺之節,何如?上曰,寢則善而水刺則一樣矣。進湯劑。致仁曰,敢請診候。泰輿等曰,脈候左右三部度數調均,滑體一樣,脾胃脈候一樣差勝矣。上曰,今日爲二貼,可矣。致仁曰,脈候猶未堅固,三貼不可不進御矣。上曰,藥房提調持湯劑,更爲入侍。出榻敎致仁日,再明則將犯瀆撓之罪矣。上曰,求對乎,文字乎?致仁曰,頃以擧動中止,其間連以問安,不敢仰請,再明之所欲陳者,乃是繼前日賓啓而發也。此非一番承批而止之者也。上曰,求對則當召見,而文字則決不,可也。致仁曰,臣等,言辭拙訥,尙未得下敎之俯循,而思窮意渴,故必欲以文字仰達。古語云,詞感帝王尊,殿下豈無感動於臣等之忱誠哉?上曰,至十二日不聽則其將庭請乎?雖率八道坊民而請之,予亦不許矣。致仁曰,受蒼蒼陟降之眷佑,逢此國初所未有之慶,以此仰答於聖孝有光矣。上曰,有何光哉?士庶之年高者,亦有賀乎?致仁曰,詩人頌禱,以爲萬壽無疆,眉壽萬年,此皆賀也。上曰,所禱者黃髮兒齒,而今予則非黃髮而乃黑髮,誕日當召見卿等,賀代見諸臣,亦不好哉?至於復樂,矢于心矣。致仁曰,臣退與僚相相議爲之。上曰,於卿等請之,必勿爲之。潭曰,俄有試官子弟知入之敎矣。命官之子圓點矣。上曰,圓點之科,卽予復舊,昔則準百點,今爲五十點,時或爲圓點科者,意蓋在矣。諸生之所不爲圓點者,能爲二食堂爲一點,豈無其切?前前月欲爲,而爲多士泯默,故今者命此意,蓋此也,而試官下敎之後,靜思之,此與庭謁聖有異,其中應赴者,若或有不參人,豈特設之意乎。然命官文任外,無拘礙之端,故下問兩提學,其子無圓點之人,可謂無事,命官則果有子而圓點云。其所入格,雖在擧子不過百餘人中,公然停擧一人,非予命此之意,命官以領相爲之。出傳敎上曰,藥房提調,持湯劑,待下敎入侍。出榻敎諸臣以次退出。
戊子九月初八日申時,上御集慶堂。藥房入診,儒臣同爲入侍時,都提調金致仁,提調鄭弘淳,副提調李潭,假注書尹在醇,記事官金致九·柳德申,校理洪檢,副修撰申光緝,醫官方泰輿·李以楷·慶絢·金季良·吳道炯·玄處明·鄭允說·徐命緯·李長周進伏訖。致仁曰,午間,聖體若何?上曰,一樣矣。進湯劑,致仁曰,蜜棗待令矣。上曰,來乎?致仁曰,敢請診候。上曰,依。泰輿等曰,脈候左右三部度數調均,滑體與脾胃脈候,一樣差勝矣。致仁·弘淳及諸醫官先退。上曰,注書出去,持圓點擧案以來,賤臣在醇趨而出。上曰,注書誰也。潭曰,尹在醇也。賤臣在醇復命,潭讀之。上曰,儒臣進前讀問答,檢先讀,光緝次讀,潭次讀,在醇次讀。上曰,注書圓點擧案,如有繼來者,持入,開陽門仍留,持問答初卷以來。上曰,坐直承旨,入侍。出榻敎右副承旨鄭昌聖進伏,潭先退,上命昌聖讀問答,致九次讀,德申次讀。上曰,注書出去,持圓點擧案繼來者以入,賤臣在醇復命曰,門已閉,夜向深,今無所來者矣。昌聖曰,明朝似當畢來矣。諸臣以次退出。
上在慶熙宮。停常參·經筵。
下直,鎭安縣監尹選東。
鄭昌聖啓曰,大司憲南泰著,掌令南彦彧,持平權極呈辭,執義李正吾武一所進,掌令沈觀之武二所進,持平一員未差,今日以監察茶時之意,敢啓。傳曰,知道。
藥房都提調金致仁,提調鄭弘淳,副提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。九日製罷後,政院·玉堂·藥房口傳問安。答曰,知道。
以承傳色口傳下敎曰,入侍旣下敎,殿座時入侍。
鄭昌聖,以都摠府言啓曰,今日入直內三廳武兼禁軍及軍兵等,當爲中日習射,而親臨九日製相値,不得爲之之意,敢啓。傳曰,知道。
傳于金光國曰,試官趙重晦,代柳脩爲之。
傳于金光國曰,試官承旨,持試券入侍。
金光國,以侍講院言啓曰,本院司書李顯永,由限已過,卽爲牌招察任,何如?傳曰,允。
鄭昌聖啓曰,明日次對,兩司當爲進參,除在外傳旨未下外,不爲行公人員,竝待開門牌招,以爲推移入侍之地,何如?傳曰,允。
鄭昌聖,以義禁府言啓曰,統制使李漢膺,原州兼任保安察訪李光鉉等,令該府處之事,傳旨啓下矣。李漢膺時在任所,依例發遣府都事,交龜後拿來,李光鉉亦在任所,發遣府羅將拿來,何如?傳曰,允。
鄭昌聖,以義禁府言啓曰,鰱魚封進官保安察訪李光鉉,緘辭重推事,命下矣。李光鉉拿來羅將,旣已發送,而勿爲拿來,還爲上送事,分付該道道臣之意,敢啓。傳曰,知道。
鄭昌聖,以訓鍊都監言啓曰,新造旗麾祭,今月初十日子時,放砲大吹打,設行於三淸洞之意,敢啓。傳曰,知道。
鄭昌聖,以武二所差備官,以試官意啓曰,本所柳葉箭六兩,今已畢射,而兩技入格,三十二人矣。元額未充之數,以單技從分數,依例次次陞付之意,敢啓。傳曰,知道。
光恩副尉金斗性覲親呈辭,傳于鄭昌聖曰,給由馬。
執義李正吾啓曰,請還寢東呂·址淳等還配之命,更令王府嚴鞫得情,請還寢定配罪人者斤萬酌處之命,更令王府嚴鞫得情,快伸王章,請還寢定配罪人金柱泰減等之命,司諫南玄老所啓,請還寢鍾城府爲奴罪人天大酌處之命,依律處斷。措辭竝見上答府院曰,勿煩。
刑曹判書洪重孝疏曰,伏以臣跡本齟齬,材又樗散,屛伏鄕盧分甘終棄,蓋釋禍三十年,而內外供職,不滿十考,頃年赴召,只爲逖違承候之計,今春入城,亦緣伊時對吏之行而來,則寵命輒加,進則奬諭每下,聖眷雖摯於不遺,人心何止於未快,況此蔑效之地,再叨匪據,臣豈不知國事之不可爲,世道之不可行哉。誠以知遇之恩,與天無極,涓埃之報,秉彝同得,由是承命以來,六朔于玆,旣居其職,不可苟焉。故凡市里之罔利籠貨者,一切禁戢,閭巷之受嗾誣人者,痛加繩治。臣雖信心不疑,而仇怨之來,勢所固然。早晩顚沛,料量已熟,故決意還鄕,已蒙恩暇,而適値廟謁有命,亦爲誕辰在近,不得不忍耐遲回,而衙坐罕進,賓對稀參,度日猶年,心如集木矣。果然持憲之疏出,而乃以臣平日所惡於人者,反以加臣,誠可異也。至若恐嚇移怒等說,文案俱在,初未嘗有一毫髣髴者,又不滿一哂也。蓋有夫出,而妻潛賣財産田舍,以供巫神之費者,臣聞而駭之,捕而繩之,夫本無罪,何有嚇之,妻實可怒,何所移之。臣則痛其習而刑治之,彼則慕其富而報復之,以已忖人,至謂鬻獄賣訟,猶可爲也。臣雖疲劣,何可與之呶呶以重傷事面也哉?噫,臣之近年私義,實有所不忍自果於去留之際者,而人乃加之僇辱,唯恐其不去,則臣於是乎?可以不辭文陛,浩然而行矣。因得以歸身田里,脫粟以忘饑,煖堗以養疴,則其與官京師,病寒不汗死者,得失較然。臺臣所以構臣以禍者,安知非餉之以福也。且伏見臺疏批旨,以憫其君之衰,不思原州,黽勉供職爲敎。臣之心事,亦足暴於天下,生臣者父母,知臣者聖明。聖明則知臣,而臣則負聖明,行己無素,醜謗至此。不唯辱及其身,亦以貽辱朝紳,此臣所以撫躬自悼,無面可顯者也。玆敢冒入文字,仰控危懇。伏乞聖慈,亟命州臣職名,以謝臺議,千萬幸甚。答曰,省疏具悉。近者浮囂傾軋,日益甚焉。心切爲世道悶之,豈意其鋒,亦及於棲身關東,爲君今年,黽勉來京,齟齬數月者乎?爲卿憐焉,爲世道深慨。噫,予雖衰矣,卿之爲國苦心,業已諒矣。傾軋之無倫,其亦知矣。何以謂無倫,不有望八其君,必欲用之,而若是傾軋,豈持爲卿,無思其君之心,此所謂無倫也。惜乎?擢八座而欲用,有此被斥也,予已察矣,亦不捨卿。卿勿過辭,卽速行公。
戊子九月初九日辰時,上御崇政殿月臺。親臨圓點儒生九日製入侍時,行都承旨李潭,左承旨李在協,右承旨金光國,左副承旨洪樂純,右副承旨鄭昌聖,同副承旨具庠,假注書尹在醇·韓德厚,記事官金致九·柳德申,以次侍立訖。上具翼善冠·袞龍袍,乘輿出資政門,殿座於崇政殿月臺試官領議政金致仁,吏曹判書趙明鼎,兵曹參判鄭存謙,行副司直柳脩,副司直洪樂仁,校理洪檢,修撰任希敎,先四拜於殿庭。上曰,今日當正士習,如有晩到者,停擧之意,預爲,分付,儒生擧案幾何?光國曰,一百二十餘人矣。上曰,知申讀擧案,可也。潭讀畢,上曰,右相不爲命官,故李養鼎入來,而魚必溟·李明吾,老而能見此科矣。儒生幾滿東庭乎?光國曰,然矣。上曰,新除試官來乎?致仁曰,柳脩來而堂上試官則只一人矣。上笑曰,予以柳脩,錯謂堂上而除之矣。上曰,藥房提調·副提調持湯劑,入侍。提調鄭弘淳,持湯劑進伏,上進御訖。致仁曰,二貼則科次時當待令矣。上曰,依爲之。致仁請診候,上曰,置之。致仁曰,兩廳首醫診候好矣。上曰,兩廳首醫入來,方泰輿診候訖。退伏曰,脈候左右三部度數調均,滑體好而脾胃脈候,亦勝於昨日矣。吳道炯曰,脈候度數滑體皆好,而脾胃脈候亦勝矣。醫官先退。樂純曰,司僕內乘口傳差出事,允下已至多日,而兵曹判書鄭弘淳,旣已肅謝,尙不擧行,事體未安,推考警責,使之卽爲擧行,何如?上曰,依爲之。出擧條上曰,統制使何時去乎?致仁曰,今年去矣。上曰進上全鰒臭甚惡,而或有不然者矣。致仁曰,堅封遠來,故有臭而未必皆然也。上曰,鰱則勝矣。江原道封進官,誰也?致仁曰,原州兼任保安察訪李光鉉矣。上曰,內乘尙稽擧行,承旨請推,騎判依允,而因此晩後,欲爲下敎,旣開其端,李漢膺,事體雖寒心,赴任屬耳,其宜爲民,參酌前下敎,置之。緘辭重推,鰱魚封進官,其後更食他尾。不然,亦爲緘辭重推。出傳敎上命魚必溟,立於階下曰,年幾何?必溟曰,八十一矣。上曰,頗精而善步矣。退休善作焉。仍命諸試官進前,書題近侍小退。光國曰,下番翰林柳德申,不當退而退,推考,何如?上曰,隨衆而退,不必推考矣。懸題後近侍,還爲侍立,通禮告禮畢。上曰,左通禮乎?光國曰,假通禮矣。上曰,人君擧措,其宜闊狹,旣示狹,宜示闊,左通禮朴取源,應敎除授,牌招察任。出傳敎上曰,武一所榜來乎?潭曰,來矣。上曰,知申讀之,潭讀至李彦弘名。上曰,宗班矣。其父職銜,何也?潭曰,只書摠管,不書實職矣。上曰,不分,明矣。潭曰,武一所榜目中,擧子父職銜,不書實職,只書摠管,事係不察,試官竝推考,何如?上曰,依爲之。出擧條光國請領紙。上曰,須紙時儒生若紛挐,停擧,可也。二所榜今日出乎。潭曰,武擧子二所最多,明間似可出矣。上還入大內,諸臣問安後退出。
戊子九月初九日申時,上御集慶堂。藥房入診入侍時,都提調金致仁,提調鄭弘淳,副提調李潭,假注書尹在醇,記事官金致九·柳德申,醫官方泰輿·李以楷·慶絢·金季良·吳道炯·鄭允說·徐命緯·許溵進伏訖。致仁曰,午間,聖候若何?上曰,一樣矣。進湯劑,致仁曰,敢請診候,上曰,置之。諸臣以次退出。
戊子九月初九日申時,上御集慶堂。科次入侍時,領議政金致仁,吏曹判書趙明鼎,兵曹參判鄭存謙,行副司直柳脩,副司直洪樂仁,校理洪檢,修撰任希敎,右承旨金光國,假注書韓德厚,記事官金致九·柳德申,以次進伏訖。致仁曰,午間,聖體調攝,若何?上曰,朝者所食,不爲順下矣。致仁曰,似或有滯氣而然矣。上曰,藥房提調·副提調持湯劑,入侍。出榻敎提調鄭弘淳,副提調李潭,持湯劑,進伏,上進御訖。下敎曰,此後則進湯時,閩薑一片入之,可也。致仁曰,一貼臣知時而當仰稟矣。上曰,衣爲之。仍命內局先退,弘淳·潭退出。上曰,命題中益勉自强之意,卿等知之乎?致仁曰,益勉自强之意,大矣。上曰,今科兩提學爲試官,壯矣。樂仁讀試券,上曰,不以進題作之乎?存謙曰,進近於請,而皆以請題作之,不可以此落之矣。上命承旨書府院啓批答,使守廳承旨傳于臺臣,又命讀月食咨文,光國讀畢。上曰,豈獨盛京食之乎?致仁曰,一邊食七鈔,諸處不見,惟盛京見之云矣。上曰,其言難信矣。又命讀狀啓,光國讀北道狀啓訖。上曰,今覽北道道臣狀聞,洪原前縣監吳道炯當初差遣時,意謂若何。有此駭擧,其涉可駭。令該府處之以本律勘處,分付該曹,勿爲檢擬守令。吉州前牧使趙圭鎭,此人非比吳道炯,當此窮歲,若有爲國之心,豈忍爲此?雖曰例用,今於北關,粒米若金,則雖不能減月廩而濟民,以數百穀物,許賣於商人乎?此時此穀,其運於端川時。噫,無意者北海,何不臭載於洋中,令私商放恣運船乎?若不嚴懲,方當御史宣諭之日,何以謝北民,況今御史摘奸,卽交濟穀,則用乎此穀,尤爲無狀,而海倉亦非此物乎?本律則自有,而聞此豈可嘿嘿,其亦無狀者,人非昏闒,方爲履歷之窠,豈特曰愛民,其宜愛身。尤爲萬萬可駭,尤爲萬萬可駭,何待循例伏罪,爲先禁錮終身。當該私商,令道臣嚴刑定配,以勵他人。出傳敎光國讀武所草記及洪重孝疏,上賜批後下敎曰,秋判欲往原州乎。致仁曰,未過誕日,故不得下去云矣。上曰,其心善矣。仍下敎曰,試官承史小退,不待下敎,入來科次,可也。諸臣小退,還爲入侍。上曰,用五紀者,落之,可也。合爲幾軸。致仁曰,十二軸矣。上曰,合考幾張。致仁曰,九張。上曰,多得矣。致仁曰,今已夜深,湯劑更爲進御,何如。上曰,藥房提調·副提調持湯劑,入侍。出榻敎鄭弘淳·李潭持湯劑進伏,上進御訖,致仁曰,明日湯劑,亦三貼乎?上曰,依爲之。內局先退,上曰,出標信開門。致仁曰,以三下一爲壯元乎?上曰,依爲之。親爲拆封曰,李正薰誰也。致仁曰,李光溥之孫而能文云矣。光國曰,一門七人登科云矣。上曰,年幾何?致仁曰,二十九矣。上曰,黃益大,誰也?致仁曰,居郷云矣。上曰,鄭益祚,誰也?存謙曰,鄭述祚弟也。上曰,尹琰,誰也?致仁曰,尹集旁孫也。上曰,居首進士李正薰,直赴殿試,之次生員黃益大,進士鄭益祚,進士尹琰,各給二分。出傳敎諸試官先退,上曰,入格人明日來待。出榻敎上曰,明日次對爲之。出傳敎上曰,圓點科最精矣。光國曰,然矣。上命退出,諸臣退出。
上在慶熙宮。停常參·經筵。
自初昏至夜一更,電光。
藥房都提調金致仁,提調鄭弘淳,副提調李潭啓曰,昨日親臨試士,夜深酬應,伏未審,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。職在保護,宜諒君心,而予本晩學,豈知經傳之深意,年今七十五,只小學童子也。今日令承旨,先讀小學紫陽題辭,予自房內誦一篇,此何意乎?噫,子能食食,敎以右手,止至於成童,其敎俱在,豈特三月懷中,三年受恩?噫,幾年固執之心,今年七十五歲,爲此於藏樂之前,令承宣取讀二品以上來者,其意正若召儒生,聞此朝粥兩匙而止。比諸文武之賀,孰重孰輕,旣已諭亦聞名,諸臣逾開陽門,然後予當酬應,氣何諭乎。其休問候焉。中宮殿·惠嬪宮,口傳問安。答曰,知道。
以承傳色口傳下敎曰,今日當爲文臣製述,一件書入,試官從當下敎矣。
以備忘記,傳于金光國曰,今日集慶堂文臣製述時刻,待下敎只入正時,侍衛置之,試官,金判府事,弘文提學閔百興·趙德成·趙台祥·洪樂仁·李性源爲之,承旨只左副入侍。
傳于金光國曰,左副承旨率入格儒生,先爲入侍
傳于洪樂純曰,次對,左相,同爲入侍。
傳于洪樂純曰,左副承旨持二品以上座目,入侍。
傳于洪樂純曰,次對,誕日後爲之。
藥房口傳啓曰,伏承批旨,有其休問候之敎,臣等,誠不勝惶悶之至,前後聖敎之下,又犯瀆擾,是固臣等之罪,惟當以罪罪之而已。當此湯劑日三進之時,豈可以臣等之罪,遽有此非常之敎乎?診候漸晩,悶迫轉甚,諸宰進退,不足上煩聖慮。伏乞亟許召見臣等,俾得以趁時診候焉,敢啓。
以承傳色口傳下敎曰,誕日問安,今日先爲之乎?夫子謂宰予,今予言欲行其止之。
藥房口傳再啓曰,臣等,半日閤外,顒俟兪音,伏承口傳下敎,有非臣等所敢承聞者,惶懍之極,繼以焦迫。今臣等,所以求對者,非敢有他意也。誠以診候之過時也。湯劑之未進也。此時入侍,晷刻爲急,而只緣臣等之故,以致莫重診筵之尙今未成,一則臣等之罪。二則臣等之罪,惟願暫許召見,俾得診察,仍降威譴,少贖其罪,千萬幸甚。惶恐敢啓。
以備忘記,傳于李潭曰,人之所以爲人,以其有五倫也。五倫之中,惟孝爲先,今予此豈云孝也。卽當然心也。噫,今日憶甲戌此月,卽尙在矇然陽世之時也。雖逢誕日,嗟予子嗟予季,將何承問,興惟及此,望八暮年,萬倍此心。今者雖靜而調攝,心何抑,心何耐,而只在三明日,而若此若此,予何堪,予何堪?令予抑心,便過誕日,此百倍於賀。於卿等,將順其君之心,過三日,亦體暮年衰君之意,若此。予其日,豈有對人之心,而顧今時原任,當召見矣。卿等,若是困我,誕辰之前,從容閑其閤却其食而已,卿等諒焉。卿等,諒焉。再昨下敎之後,莫體夫子謂宰予之訓,此豈特負先,寔負孔聖,予豈爲此,予豈爲此?使卿等至此者,寔由誠淺,何顔對臣庶,豈特臣庶,呼寫于此,對內豎亦羞矣。
藥房口傳三啓曰,今日臣等之屢犯瀆聒而不知止者,惟在於診聖候進湯劑,而及伏見卽下備忘,於臣等所請,不小提答,縷縷辭敎,無非臣子所不敢承聞者,聚首懍悸,罔知攸措。卽今悠悠萬事,莫急於持湯劑,入侍。倘蒙俯諒,特借方寸之地,則臣等,雖甚愚迷,豈無所仰對之道乎?伏乞亟回聖心,暫許引接,千萬伏望,惶恐敢啓。
傳于李潭曰,摠管望已下敎,而尙今不爲,駭然矣。
金光國啓曰,藥房三提調,俄者口傳啓辭,雖未承批,日勢已晩,下情轉益悶迫,冒罪詣閤,更爲求對矣。
金光國啓曰,判府事金陽澤,左議政韓翼謩,判府事金尙喆,右議政李昌誼,臣等,求對,尙未承下答,而日勢向暮,湯劑未進,尤不勝萬萬焦迫,玆敢冒萬死,詣閤請對矣。
傳于李潭曰,入侍。
備忘記,只施予意,誕辰問安在近,宗臣其誰,今日宗臣,下敎置之。
備忘記,旣聞相臣之奏,六摠管仍任。
備邊司,以趙濟泰爲北兵使。
以承傳色口傳下敎曰,文臣製述,停。
傳于具庠曰,明日文臣製述當爲之早爲待令。
以承傳色口傳下敎曰,明日平壤武士試射,置之。待下敎擧行。
吏曹口傳政事,以李河述爲金海府使,以朴師海爲靈光郡守,以李弘稷爲舒川郡守。
李潭,以吏曹言啓曰,本曹正郞李世孝呈狀內,身病猝重,勢難察任云。依例改差,何如?傳曰,允。
持平權極啓曰,請還寢東呂·址淳等還配之命,更令王府嚴鞫得情,請還寢定配罪人者斤萬酌處之命,更令王府嚴鞫得情快伸王章,請還寢定配罪人金柱泰減等之命。措辭竝見上答曰,勿煩。
平安監司鄭宲狀啓,朔州等居幼學朴東顯等渰死事。傳于鄭昌聖曰,令本道恤典擧行。
右參贊韓光會疏曰,伏以臣疏賤之蹤,荷特達之知,職秩過隆,涯分已溢,居恒懍惕,如集于木,早晩顚沛,固已料得,果然憲疏出,而僇辱無餘地矣。乃蒙聖鑑洞晣,如日中天,本兵之曲許鞶褫,政府之繼有除旨尤是格外恩數,以首頓地,感極涕逬。念臣立朝事殿下,今已三十餘年,內外敡歷,罔非恩造,本末長短,庶幾俯燭,而猥以菲才,遽叨中權,誠有由此僨敗之憂。今臺臣之揑誣醜詆,皆係臣前任時事。臣誠駭異,莫曉其所以然也。臣之參佐銓部,首尾十年只欲精白一心,克祛偏私,以少補平明之化,而反謀睢盱,轉成媢嫉,其所斷斷於去銓周歲之後者,抑有不能自己者耶?至若畿藩已勘之事,不必更辨,燕行無理之說,尤何可汚口也。噫,臣論其跡,則至孤畸也。語其官則至要顯也。一遭危辱,自知無幸,祗緣隆恩未酬,明時難訣,遲回偪側,迄至于今,不覺舁穀之旁伺,竟致危阱之自陷,莫非臣不早引退之故,尙誰咎哉。惟有斂跡韜影,避遠機鋒,以爲息補之圖,而一出脩門,便隔象魏,瞻望雲天,有淚如瀉,玆敢刳瀝肝血之懇,仰瀆崇嚴之聽。伏乞聖慈,俯賜鑑諒,亟命刊削臣本兼諸任,以快人心,仍令勿復檢擬,以卒生成之澤,千萬幸甚。答曰,省疏具悉。噫,卿之本末,予知熟矣。頃年莫曉卿心,有過敎,而伊後追悔,業已洞諭,領相可貴之奏,知卿本心而然,今者之斥,挾雜自露,暗地傾軋,予燭無餘,卿何介滯?況巧擧亞銓之事,雖心懷舊習者,可知不公,予雖衰矣。此等之計,何售於今日,雖然若此不已,人孰肯銓地,朝傾一人,暮軋一人,此習不戢。吁嗟銓地,奚特其席之不暖,予將用何?中夜思之,爲國事爲世道,不覺深歎。予知卿,予不捨卿,解本職授此任,一則爲世道,一則抑浮囂,卿勿過辭,從速行公。
掌令南彦彧疏曰,伏以臺端宿趼,卽臣自劃之地,而乃者柏府除命,下於夢想之外,試事日迫,往役義重,他不暇顧。章皇出肅,而繼以賓牌押臨。又不免冒沒登筵積違天陛之餘獲近耿光疏冷之蹤,榮幸極矣。而知識淺短,聞見謏寡,不能出一言論一事,只傳故紙,伈伈而退,溺職之罪,臣所自知,而不稱之狀,人亦嗤點。顧臣自處之義,惟在不能者止耳。因仍蹲據,斷無是理,玆於天牌之下,不敢爲祗承之計,隨詣闕外,拜章徑歸。伏乞遞臣之職,治臣之罪,以肅朝綱,以安賤分,千萬幸甚。臣於乞免之章,不宜拖引他說,而目下事有不容泯默,玆陳一言,以祈乙覽焉。向日領府事臣尹東度,湯劑之勸進,賀儀之請行,亶出於臣分之固然者,而威怒遽震,譴罰太重,致令白首大臣,蒼黃逬出。顧不瑕有歉於九經之義,而何幸天心遄悟,溫旨旋降。日月之更,人孰不欽仰,而臣愚死罪,竊恐我聖上涵養之功,有所未至。喜怒之發,時或失中,前後辭敎之間,致不免於頻復纔差,失便能知,庸詎非聖德事,而又曷若中和蘊於內,忿絶於外,初無一事之可,以追改者耶。自今以往,益懋周文不大聲之德,無致衛武莫捫舌之悔,則顔氏之不貳過,不獨專美於古昔,臣竊爲殿下勉焉。夫居臺閣者,心無挾雜,言出公正,然後上之可以動天聽,下之可以服群情,近來輕銳之輩,惟以銓地傾軋,作一機關,以故從前歷試之臣,方來貯望之人。擧皆罹於摶擊之鋒至使滿朝卿宰,迫阨於去就之際。朝著之氣像,已甚不韙,而今又宋霮之疏,一踵時態,所以爲言者,無非第五之撾婦翁耳。惟彼重臣,持心而無偏倚之私,行己而有簡默之操,自居本兵以來,武士誦其公平,朝廷賀其得人,而忽地臺言,凌踏無餘,按政注而無失,則揑往事而誣之,聽輿論而無毁,則設虛辭而眩之,究厥排布,必欲阻搪其前頭進塗,殆同懷璧爲匹夫之罪,畵眉被宮人之妬耳。臺疏批旨,雖燭其不公之心,而末梢薄勘,適中其解職之願。臣固知聖度天大,包容言者,而竊恐臺閣漸長此習,位著將無完人。臣謂前持平宋霮,宜亟施刊削之典也。金海府使尹冕東,承其父狂妄之命,杖殺窮班之賣紬者,無辜枉死,其冤可憐,守令濫殺,當律自在。臣謂宜亟令本道査實狀聞,斷不可已也。靈光郡守黃榦,曾在湖邑,已被貪汚之名,及到本郡,猶弄濫滑之手。海倉糴穀,都歸於年利之資。農時城役,厚招夫掊克之謗。凡所以病民肥已者,惟日孜孜,而尤可駭者,誘脅邑子之參鄕解者,安作渠子會圍之指南,及其不肯從也。大畜憾恨,落榜而去者,年囚重杖,至充選武之賤役,捷科而歸者,百船侵困,杜塞鄕里之周行,是豈侍從作宰者所忍爲者耶。臣謂靈光郡守黃榦罷職之典,斷不可已也。舒川郡守柳鎭說,邊邑下考,已著不治,本郡爲政,無一善狀。此已不合於荒年字牧之任,而與本道水閫,旣有世所其知之嫌,則及其未到界之前。宜卽自處決,歸而貪戀淟涊,不忍捨棄,四朔曠官,徘徊京鄕,以覬重臣之召還,其忘恥觀望之狀。令人代羞,臣謂舒川郡守柳鎭說亟施罷職之典也。答曰,省疏具悉。首陳事,豈徒自悔?欠九經之義,心竊恧焉。而雖然往事斑斑,爲相疏陳被斥,爾豈不知勉予之意,雖是臺臣之體,果然重臣事,四十年若心,治效邈然,吁嗟暮年,浮囂之習。傾軋之態,無月無之,是誰之過。卽予不能建極之致,功化二字,心常靦然?爾何不溯其源而公斥,而泛以輕銳起頭,首尾不襯乎?況古人有有口保之之言,今予之心,覽爾章,豈不開服,而予則曰斥,不復,可也。代其人鳴冤,亦果臺體乎?今日爲君,其誠難,斥浮囂則杜臺言,若薄勘則譏中願,此所以難者也。斥心不公,所辭特許擧直措枉之意竝施,予則曰比爾所請,可謂勝矣。尹冕東事,聞甚可駭。人命甚重,不可循例行査,先罷後拿。令道臣嚴査啓聞。黃榦事,遠外風聞,雖難盡信。以法從之臣,行不公之政,果若爾章,萬萬無據,觀供辭其可知矣。爲先令該府嚴處。柳鎭說事,雖莫知果若何?擧措不美,所請是矣。依施。爾其勿辭察職。
戊子九月初十日辰時,上御集慶堂。左副承旨入格儒生入侍時,左副承旨洪樂純,假注書韓德厚,記事官金致九·柳德申,入格人李正薰·黃益大·鄭益祚·尹琰,以次進伏訖。上曰,如虞人期獵,次對前召見矣。以次進誦所作文,可也。正薰進誦,上曰,一門七人登科云,壯哉。年少而善誦矣。益大進誦,上曰,年幾何?益大曰,五十九矣。上曰,明年將六十矣。益祚進誦,上曰,年幾何?益祚曰,四十五矣。上曰,鄭述祚之弟則貌相似乎?樂純曰,頗彷彿矣。琰進誦,上曰,年幾何?琰曰六十矣。上曰,尹學士之子孫乎?琰曰,支孫矣。上曰,宗親府典簿尹泓之族乎?琰曰,臣祖也。上曰,汝曾爲南行乎?琰曰,曾經郡守矣。上曰,故宗親府典簿尹泓,卽尹學士之孫也。予曾得三學士,傳於此人,于今七十五年,見其孫之節製入格,年已六十,其亦異也。以小科之人,年至于此,亦涉異也。令該曹特爲牧使,懸註調用。出傳敎入格人先退。上曰,承史已爲呼新來乎?樂純曰,俄已爲之,而今番入格人,皆實才矣。上曰,今科善選矣。武二所榜,讀之。樂純讀訖,上曰,關西卽武鄕,而平壤入格者,近者多矣。今番三百初試,五十餘人入格,予深嘉之。庭試後入格人外,其皆下鄕,豈深嘉之意,明日隆武堂當召,先試柳葉箭一巡。試官,依中日例,騎判摠府騎堂三人郞廳,亦依中日例,摠府騎郞入直三人入之侍,衛置之。只該房承旨,入侍,出傳官。上曰,注書持入小學初卷,賤臣德厚承命,持入。上曰,承旨讀題辭,樂純讀訖,上親誦題辭。仍下敎曰,末章更讀有意,承旨傳此言於大臣,諸臣退出,未及閤外,上復命入侍,諸臣還爲進伏。上曰,二品以上座目讀之。樂純曰,未及修座目,故以擧案持來矣。上曰,擧案讀之,樂純讀至摠府擧案。上曰,宗班求對初見矣。樂純曰,宗班則陳疏矣。上曰,文武求對,宗班插入,今乃初聞,事之寒心,莫此爲甚。摠府擧案中,宗臣聯名,文乎武乎。亦涉駭然,一皆摠管解見任,其代令該曹口傳擧行。出傳敎樂純曰,宗臣旣陳疏,摠府擧案,不必更書,而混入於諸擧案中矣。上曰,置之。此時陳疏,雖宗臣,決不許矣。樂純曰,宗臣則不請復樂,而只請賀矣。上曰,旣諭,豈云宗臣·朝臣?海東之內,雖輿儓,庶知君心,今日二品求對,再昨下敎前,其猶可也。下敎之後,其豈若此,若虞人期獵,昨日入格儒生,雖召臥內聽讀,而正若再昨下敎,欲爲靜臥之處也。承史已見,予則但當守其意而已,至於宗臣,今聞陳章,先乎後乎?其涉駭然,於國初,豈特予也?諸臣皆後裔,豈忍隨諸臣而爲此擧乎?其會諸宗,今聞只請賀云。賀與復樂,一而二,二而一也。豈可作爲二件,亦涉苟且。噫,我宗零替,其豈爲此,此所重在爲,今日來會諸宗,其皆免職。出傳敎上曰退出,諸臣以欠退出。
戊子九月初十日戌時,上御集慶堂。藥房入診入侍,時原任大臣同爲入侍時,都提調金致仁,提調鄭弘淳,副提調李潭,假注書尹在醇,記事官金致九·柳德申,判府事金陽澤,左議政韓翼謩,判府事金尙喆,右議政李昌誼,醫官方泰輿·李以楷·慶絢·金季良·秦興白·鄭允說·徐命緯·許溵進伏訖。致仁曰,夜間,聖體若何?上曰,一樣矣。致仁曰,寢睡·水刺之節,何如?上曰,亦一樣矣。致仁曰,當此日三貼進御之辰,尙未進一貼,一則臣等之罪,二則臣等之罪。上曰,何關乎?致湯劑,致仁曰,敢請診候。上曰,依。泰輿曰,脈候左三部似沈,而滑體則一樣矣。以楷曰,左三部小沈,滑體有之,而比昨不足矣。絢曰,左三部小沈,右三部不足於昨日矣。季良曰,左三部度數不調,右三部滑體不紓矣。允說曰,左三部小沈,右三部度數似不調矣。興白曰,左三部沈,右三部少不足矣。命緯曰,左三部少沈,右三部與昨不足矣。溵曰,左右三部度數不足矣。上曰,藥房提調持湯劑,更爲入侍。出榻敎陽澤·翼謩·尙喆·昌誼起伏曰,聖候夜間,若何?上曰,無可言者。致仁曰,今日之擧,在臣子當然之道,而聖心過用,日已昏而今始入診,此莫非臣等之罪也。上曰,卿等之心則似然,而予則所守存焉,與甲戌異矣。致仁曰,伏聞下敎,臣等之心,俯燭無餘。臣等之感泣,倘如何,而宮府一體。臣等之情,雖不俯從,獨不念宮中之至情哉?陽澤曰,閭巷匹庶,猶有從子之願,而殿下獨不察臣等之忱,臣等之抑菀,尙復如何?翼謩曰,聖心之不許,臣等之所請者,出於至誠,而臣等之心,亦出於至誠,爲人子當勸其孝,爲人臣當勸其忠矣。尙喆曰,孝思無窮無盡,三百六十日,無非追慕之日,聖心豈有可紓之時乎?心和則氣和,不用聖心,臣所望也。昌誼曰,程子出天之孝,載之方冊。陳同甫送賀詩禮幣,而程子受之,親友之賀,猶尙受之。而況我聖上受蒼蒼陟降之所賜,前後仰瀆,不啻幾次,而終靳允許,此莫非臣等之罪也。上曰,卿等之言過矣。致仁曰,堯何人也,舜何人也。必以堯·舜自期焉。翼謩曰,堯·舜享年俱過百歲,豈無諱歲之重逢,而未聞有如此之事矣。上曰,予何能以堯·舜之事爲期也。昌誼曰,聖上之所自期,豈不在於堯·舜三代,群下之所仰望,亦豈不在於堯·舜三代乎?堯·舜之世,未聞有此云者,儘如僚相所陳,臣亦敢以非堯·舜不陳之義,仰勉矣。致仁曰,臣等之情,雖不俯燭,而宗臣之請,獨不下諒哉。上曰,宗親之陳章則是,而公然投託於外朝矣。命潭讀南彦彧上疏,上曰,尹冕東之父誰也?潭曰,尹澤顯。上曰,黃榦誰也?致仁曰,黃仁儉之至親。上曰,尹冕東之父殺人乎?致仁曰,査實則可知矣。上曰,黃榦怪矣。與渠子同接,而爲如此之事乎?上曰,金海以尤甚邑作窠,令該曹口傳擇差。靈光觀供辭而宜處,前有李興宗,今有黃榦,另擇之意焉在。雖莫知本事之若何,其若洗私心恢公道,豈有是事。勢難仍任,爲先遞差,亦是拿問之,代令該曹與舒川代,一體口傳極擇,皆令待朝辭朝入侍。出傳敎再進湯劑。致仁曰,明日以三貼稟定。上曰,依。致仁曰,今日夜已深矣。不得盡達矣。上曰,速過其日好矣。致仁曰,俄已診候而夜又深,敢請更診焉。上曰,只兩廳首醫診察。泰輿曰,左三部沈,與俄一樣,右三部牌胃脈候,比數日前尤不足矣。絢曰,左三部沈,右三部滑體,與俄少紓矣。諸臣以次退出。
上在慶熙宮。停常參·經筵。
自初更夜二更,月暈。四更五更,月暈。
下直,靈光郡守朴師海,金海府事李河述,舒川郡守李弘稷。
鄭昌聖啓曰,大司憲南泰著,掌令南彦彧,持平權極呈辭,執義李正吾,掌令沈觀之傳旨未下,持平一員未差,今日以監察茶時之意,敢啓。傳曰,知道。
藥房都提調金致仁,提調鄭弘淳,副提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。誕日在再明,此心益萬倍,氣何諭乎?惟望西郊,中宮殿·惠嬪宮,口傳問安。答曰,知道。
以承傳色口傳下敎曰,晩後茶入之,下敎時詣閤。
以承傳色口傳下敎曰,明日平壤初試擧子六十餘人,當爲試射,遐方之人,雖殿試,諸具難,故插羽除之,食後差晩待令,試官時服待令。
以承傳色口傳下敎曰,內局入侍時,文臣製述仍爲之,知悉擧行。
傳于李潭曰,內局入侍。
傳于金光國曰,試官趙德成,代崔台衡爲之。
傳于李潭曰,內局入侍,靈光郡守,同爲入侍。
金光國,以吏曹言啓曰,今此親臨文臣製述時,通禮不可不備員,左通禮有闕之,代口傳備擬以入之意,敢啓。傳曰,知道。
吏曹口傳政事,以申光履爲左通禮。
具庠,以弘文館言啓曰,副修撰李養遂自鄕上來,卽爲牌招察任,何如?傳曰,允。
具庠,以義禁府言啓曰,東萊府使狀啓據刑曹粘目內,譯官張璘維,移本府處之事,允下矣。張璘維時未上來,依例發遣府書吏,所到處拿來,何如?傳曰,允。
具庠,以義禁府言啓曰,金海前府使尹冕東,靈光郡守黃榦拿處事,傳旨啓下矣。尹冕東兼營將,時在任所,依例發遣府書吏,交代後拿來,黃榦時在任所云。發遣府羅將,拿來何如?傳曰,允。
兵曹判書鄭弘淳疏曰,伏以,語曰,傷弓之烏,曲木猶驚,權要一步,卽臣之曲木也。今玆之命,奚爲而及於臣也。臣之驚懷,亦奚啻曲木如也。以臣情踪,前後除旨,一例撕捱,而惟於嘗藥之任,義不敢復辭,故見帶保護。身入闕中,則間或不免於本職之冒肅,顧此新命之承膺,蓋爲監煎體重,亦豈出於苟然蹲據之計哉?世旣視臣以戮人,臣亦自處於滓穢,雖係閑漫之職,尙不敢因仍而盤礴,矧玆中椎之任,尤豈可夤緣而兠攬。昨歲以來,幸無要膴之銜,久縻身上,慈覆曲保之恩。實有望於終始,而今忽授之以不可强之重任,承命爲恭。委蛇低回,則其駭機之重觸,災咎之復召,必無幸矣。臣固不足言,豈不有傷於天地父母之仁乎?伏惟日月之明,不待臣辭之畢,而已有所務諒者矣。若其職務之緊重,人器之不稱,猶屬餘事,不敢覼縷。伏乞聖慈,俯察危苦之情,曲施生成之澤,許臣鞶帶之褫,俾得優游散秩,治臣瀆擾之罪,以振頹綱,千萬至祝。答曰,省疏其悉。今是此任,意蓋深矣。卿勿過辭,從速行公。
海運君槤等疏曰,伏以節屆流虹,賀騰呼嵩,五禮之所載,列聖之攸行,而至若今年誕日,乃是國朝四百年初有之大慶也。日昨賓啓筵奏,不啻屢懇,而未蒙允兪。臣等,竊不勝抑塞悶鬱之忱也。嗚呼,我聖上,德配堯·舜,行篤文·武,寶算彌高,孝思愈廣,誠禮所至,可以風八域而感婦孺。矧今在廷之大小臣工,其所以躬覩親承,欽仰感歎者,幾年于玆。凡殿下一事一爲之有光於聖孝者,孰不敢贊揚,而伏祝聖躬之克享高年誕膺多福,卽我祖宗陟降積累之慶。春佑之休,則群情久而彌積,去益難過者,誠以仰念祖宗陟降之意,而下伸慶祝應行之禮也。殿下雖欲撝謙,獨不體祖宗陟降之意,終不許慶祝應行之禮乎?聖心所在,非不仰認,而今此受賀,誠無損於大聖入繼述,而有光於我祖宗眷休,則上不可以固辭靳許,下不可以闕禮虛度也,明矣。雖以閭巷匹庶言之,父母壽考,爲其子者志喜相賀,天理人情之所固然,則今我殿下,爲一國臣民之父母,而獨不許一國臣民天理人情之所固然乎?臣等,猥忝璿籍,當此無前之大慶,倍切秉彝之微忱,玆敢相率齊籲。伏乞聖上,穆然三思,特賜允許,以廣聖德,以慰輿望,千萬顒祝。答曰,省卿等之章,愧恧亘中。朝廷之臣,只思愛日之忱,雖忽予心,其於宗臣,抑何不諒。且此章挑予心者萬倍,昔之乙酉癸巳,諸宗繁盛,故予亦爲其首而陳章,今則便若一夢,諸宗之零替,莫若近日,豈特賜批,一靦一恧,追惟昔年。顧今零宗,誠可謂一批一涕,予志固矣。惟願多宗須諒須諒,疏錄,鶴城君楡,全恩君墩,咸溪君櫄,花平君橃,順義君烜,全春君堦,慶興君栴,恩彦君栶,安豐君,原溪君,樂林君埏,茂林君塘,安春君烿,密春君焌,靈川君壄,河南君垙,河淸君壕,安恩君,花溪君檔,安昌君燝,西淸君煋,西春君爗,行廣陵副守烻,行凝善副守爔,行安原副令烠。
戊子九月初十一日巳時,上御集慶堂。藥房入診入侍時,都提調金致仁,提調鄭弘淳,副提調李潭,假注書尹在醇,記事官金致九·柳德申,醫官方泰輿·李以楷·慶絢·金季良·吳道炯·金光國·秦興白·鄭允說·柳光翼·許溵進伏訖。致仁曰,昨夜侵夜酬應,聖候若何?上曰,一樣矣。致仁曰,寢睡·水刺之節,亦何如?上曰,亦一樣矣。致仁曰,往來之氣,更不發作乎?上曰,差勝矣。進湯劑。致仁曰,敢講診候。上曰,依。泰輿曰,脈候左三部沈,右三部滑體,比昨差勝矣。以楷曰,左三部沈,右三部少有不足之候矣。絢曰,左右三部與昨少勝矣。季良曰,左三部沈,右三部脾胃脈候不足矣。道炯曰,左三部沈,右三部滑體,比昨差勝矣。光國曰,左三部沈,右三部滑體有之而不足矣。允說曰,左右三部度數調均,滑體差勝矣。溵曰,左右三部度數調均,滑體比昨少勝矣。上曰,藥房提調持湯劑,更爲入侍。出榻敎致仁曰,金海卽文武交差窠也。今番當以武臣差出,而大臣旣未覺察,而公擧銓曹,亦不據例而往復,以致疊差文官,殊非法典本意。近年或以特敎,連送武臣,而不可援而爲例,故敢達矣。上曰,何旣以武臣連差矣?文臣連差,雖違法意,旣已差出,今番則置之,可也。出擧條上曰,辭朝兩守令,入侍。出榻敎金海府使李河述,舒川郡守李弘稷進伏。上曰,近侍除七事宣諭,河述·弘稷先退。潭曰,靈光郡守朴師海,方在郊外,今日入來辭朝云矣。上曰,當善爲之,朴師海從兄弟皆淸簡矣。上曰,注書出去,洪錀使之入侍,錀進伏。上曰,沿路則只大不法封庫,而直爲狀啓也。錀先退。命潭讀海運君槤聯名上疏。上曰,愚矣。致仁曰,與在廷臣僚,有何異同哉?上曰,飭自飭,敦自敦,昨日諸宗之章尙在,而不卽提奏,事之可駭,莫此爲甚。當該中官,越俸十等,今則其命旣寢,其章尙留,而初則只命給之,相臣勸焉。靜思乙酉癸巳年率諸宗而陳章,怳若今日,其時旣受批,今日只命給,則豈體昔年敦宗之聖德乎?雖賜其批,一字靦然,一行恧焉。出傳敎再進湯劑。上曰,藥房提調持湯劑,待下敎入侍。出榻敎諸臣以次退出。
戊子九月十一日巳時,上御集慶堂。親臨文臣製述入侍時,判府事金陽澤,弘文提學鄭存謙,行副司直閔百興,副司直洪樂仁,副司直李性源,兵曹參知趙台祥,副司直崔台衡,左副承旨洪樂純,假注書韓德厚,記事官金致九·柳德申,以次進伏訖。上曰,文臣擧子擧案讀之,樂純讀畢。陽澤曰,日氣頗冷,聖候若何?上曰,一樣矣。陽澤曰,寢睡·水刺之節,何如?上曰,一樣矣。仍命書題,台衡書畢。上曰,錢叔詩云,五鼓鼕鼕起着衣,午門朝會尙嫌遲,何時得遂田園樂,睡到人間飯熟時,帶得睡意,善作難矣。謝題尤難乎?陽澤曰,謝表善作,難矣。樂純請頒紙,上曰,各給書吏乎?樂純曰,然矣。試官承史退出。上曰,科次時,更爲入侍,可矣。科次時諸臣更爲進伏,上曰,收劵幾何。樂純曰,呈劵爲二十張,而白文十四張矣。上曰,堂上四試官,各讀五張,可矣。樂純曰,掌令南彦彧,爲避嫌而來待矣。上曰,詣臺臺臣,入侍。出榻敎掌令南彦彧進伏曰,請還寢東呂·址淳等還配之命,更令王府嚴鞫得情。措辭見上上曰勿煩。彦彧曰,請還寢定配罪人者斤萬酌處之命,更令王府嚴鞫得情,快伸王章。措辭見上上曰,勿煩。彦彧曰,請還寢定配罪人金柱泰減等之命。措辭見上上曰,其勿復煩。彦彧曰,臣猥以無以,冒居言地,爲效一日之責,敢陳狂瞽之說,及承聖批,多所採納。臣不勝感激之至,第十行絲綸,誨責備至,至於代人鳴冤之敎。臣瞿然惶恧,繼之訝惑也。臺閣論事,是則是之,非則非之。豈以扶抑爲嫌,不敢措一語哉。愚臣斷斷之忱,只欲打破傾軋之習,不使掊擊,及於無恙自在之人而已。豈專爲重臣分疏者,而聖明乃以非臺體爲敎,莫非臣誠意淺薄。不能見孚於君父之致,其何敢晏然於臺次乎?淸命遞斥臣職。上曰,臺閣寥寥之時,有懷無隱,予庸嘉之,吁咈之敎,其何介嫌,勿辭,亦勿退待,彦彧退出。陽澤曰,題好而差可者三四人矣。上曰,承旨拆封,可也。樂純拆封讀之。上曰,李得華,誰也?存謙曰,曾爲召試壯元矣。諸翰林陳疏,故自上特敎陞六矣。上曰,何處居也?存謙曰,居抱川云矣。上曰,有批點乎?陽澤曰,有二句批點而三中矣。上曰,金鍾秀誰子也?存謙曰,金致萬之子,領相五寸姪矣。陽澤曰,文識有餘矣。上曰,文製三次居首則加資乎?陽澤曰,月課三次居首則加資矣。上曰,卿曾爲月課乎?陽澤曰,一次爲之矣。上曰,居首禮曹佐郞李得華半熟馬一疋賜給。出傳敎試官先退。上曰,開陽門仍留。又下敎曰,入庭不作人禁推乎?樂純曰,入庭不作及外等人,似皆禁推,當出去擧行矣。上命退出,諸臣以次退出。
戊子九月十一日申時,上御集慶堂。藥房入診靈光郡守同爲入侍時,都提調金致仁,提調鄭弘淳,副提調李潭,假注書尹在醇,記事官金致九·柳德申,靈光郡守朴師海,醫官方泰輿·李以楷·慶絢·金季良·吳道炯·金光國·秦興白·鄭允說·柳光翼·許溵進伏訖。致仁曰,午間,聖體若何?上曰,一樣矣。進湯劑,致仁曰,敢請診候。上曰,依。泰輿曰,脈候左三部沈,右三部滑體,與朝一樣差勝矣。以楷曰,左右三部度數調均,滑體與朝無異矣。絢曰,左三部沈,右三部滑體,與朝同承。季良曰,左右三部度數調均,滑體一樣矣。道炯曰,左三部沈,右三部滑體,與朝無異矣。光國曰,左右三部滑體,無異於朝矣。允說曰,左三部沈,右三部滑體好矣。溵曰,左右三部,滑體差勝矣。命潭讀北伯狀聞。上曰,北道空名帖無益矣。致仁曰,賣之於外處矣。上曰,甲山貢皮,頃已除之矣。致仁曰,皮物則已作京貢物,故今則無外方貢皮矣。上曰,噫,予於北關,氣益衰心雖苶,夙宵奚弛,分等狀聞,日夜企待,狀聞纔到,而分等詳備。爲北民庶有措置之道,其令備局卽速消詳,稟處。俾無過濫後時之弊,至於名帖,已載續大典,而今年北關,無異一道設賑。旣問入侍大臣,八百張,特爲許給,而加設同知僉知帖,令備局詳量下送,進俸吏停行,爲先許施。內奴婢貢未,讀狀聞時,已有意焉。道臣亦請,此一條特爲施行,頃者李仁培疏請,事涉輕先,南關年事,亦涉可悶。旣有交濟穀泯默,元狀啓中,不無意恩,而後錄條列中,不擧不請乎?旣請,何不言數爻?至於名帖,泛曰,一二千張,若請一千張,二千宜不竝擧。若請二千張,一千其何贅錄?行到安邊,卽先狀聞,爲民之誠雖嘉,其於二件事,不無糢糊,道臣推考,頃者甲山皮貢停捧事下敎。今聞大臣所奏,乃覺詳定後今爲作貢,皮物雖不可論,其價宜推,本道貢皮旣減,此正毛將焉。傳者作貢邑皮價,今年蕩滌。出傳敎致仁曰,前監司南泰齊,前大司憲兪漢蕭,坐罷已久,誕辰隔日,竝爲敍用,口傳付軍職,使之入參之候班之地,何如?上曰,依爲之。出擧條上曰,前監司南泰齊,前大司憲兪漢蕭,竝敍用,口傳付軍職。出榻敎上曰,靈光郡守進前,師海進伏上曰,近侍除七事宣諭,諸臣以次退出。
上在慶熙宮。停常參·經筵。
昧爽,下霜。
鄭昌聖啓曰,大司憲南泰著,掌令南彦彧,持平權極呈辭,執義李正吾,掌令沈觀之傳旨未下,持平一員未差,今日以監察茶時之意,敢啓。傳曰,知道。
藥房都提調金致仁,提調鄭弘淳,副提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。近日予心一倍一日,氣何諭乎?中宮殿·惠嬪宮,口傳問安。答曰,知道。
以承傳色口傳下敎曰,下敎時詣閤。
洪樂純,以都摠府言啓曰,今日入直內三廳武兼禁軍及軍兵等,當爲中日習射,而親臨試射相値,不得爲之之意,敢啓。傳曰,知道。
以承傳色口傳下敎曰,昨已諭,而平壤武士輩,雖有差晩待令之下敎,渠輩必果來,使之朝食,徐徐來待事,分付。
傳于金光國曰,內局入侍。
以承傳色口傳下敎曰,其日受之,如何?方物物膳箋文,盡爲今日入之事,分付禮曹,必有封進人,招致政院,知而午後入侍以奏。
兵曹口傳政事,以趙嵃爲兼內乘,知事作闕一望,李吉輔·南泰會作闕,李山斗·尹鳳五,行副司直單兪漢蕭。
傳于具庠曰,知事作闕,代卽爲擧行。
以承傳色口傳下敎曰,政事,當日爲之,北道空名帖八百張,今日亦爲安寶。
金光國啓曰,卽者吏曹郞廳來言,今日爲政事,命下,而判書趙明鼎,參判金鍾正,參議李海重,俱以病不來,不得開政云。判書·參判·參議,竝卽牌招開政,何如?傳曰,允。
有政。吏批,判書趙明鼎,參判金鍾正牌不進,參議李海重進,右承旨金光國進。吏批啓曰,判書趙明鼎,參判金鍾正,竝牌招不進,小臣獨政未安,何以爲之?敢稟。傳曰,只出緊任,以李溎爲持平,以宋聚行爲正言,以尹養厚爲弼善,以金夢華爲吏曹正郞,以成德朝爲刑曹佐郞,待敎單金致九。
兵批,判書鄭弘淳進,參判鄭存謙病,參議李宜老病,參知趙台祥入直,右承旨金光國進,以柳脩爲同知,以金尙麟·高益擎爲大兼,以吳日升·張成漢爲武兼,以全世益爲部將,以朴光翰爲宣傳官,以李烒爲守門將,以李薰爲阿耳僉使,以趙守誼爲五衛將,以閔趾烈爲忠淸兵使,都摠管恩彦君栶·樂林君埏·靈川君壄·安春君烿·密春君煥,副摠管西春君燁,以上仍任事承傳。別軍職金九重今加折衝,中日試射時,片箭二中加資事承傳,副護軍姜百能·李再煥·具善復·李邦曄·鄭徵世·申景濬·尹錫周,副司直趙台命·金鈍·宋霮,副司果趙昌逵·宋濟魯·李得臣·李得福·安鼎大·金基正,副司正崔雲翮,知事單南泰齊。
金光國,以侍講院言啓曰,本院新除授兼文學尹師國,自鄕上來云。卽爲牌招察任,何如?傳曰,允。
金光國,以禮曹言啓曰,今正月初五日藥房入診,次對同爲入侍時。傳曰,關西兵營三名日方物停封事下敎,今聞作京貢者有之云。貢人受弊不少,此則自該曹,以京貢封進事,草記捧入事,命下矣。今此大殿誕日,平安兵營方物中鹿皮一張,自宣惠廳作貢封進,故依例看品捧入之意,敢啓。傳曰,知道。
鄭昌聖,以兵曹言啓曰,前監司南泰齊,口傳付軍職事,命下矣。南泰齊資級,係是輔國,當付知中樞,而今無見窠,依例作闕下批之意,敢啓。傳曰,知道。
傳于金光國曰,承旨來請。
以承傳色口傳下敎曰,入侍。
以承傳色口傳下敎曰,禮房有知,而待令之事,同爲入侍。
禮曹參判徐命膺疏曰,伏以寶算彌高於八旬,慶節益重於前時。雖以撝謙之聖德,不許舞蹈之常儀,然凡在廷臣工,濟濟曉班。各效誠禮,或登文陛。獲覲耿光,而臣獨跧伏郊野。進身無路,殆若絆縶之馬。踡顧至恩,長鳴於草樹之間。徊徨不自己,則竊自念成周盛際,卿士庶尹。凡有懽忻祈祝之情,必發于詠歌。旣發于詠歌,又必自達于其上。且如三百篇之天保·假樂,固爲定樂時擬作,而至若風之淇奥。雅之卷阿,頌之泮水,皆其臣下之所自作。降及唐·宋,如韓愈·歐陽脩諸人,亦往往模擬其體。以導達情志,而下不以頌美爲容悅。上不以論述爲僭率者,蓋曰,詩所以被樂,樂所以濟禮之謹嚴也。使古今無此義則已,果有之則若臣之當盛會滯野外者,以是導達衷悃。用代其身之趨覲,亦其情宜然也。故敢述雅詩一篇,名曰天佑。進伏城外,隨疏以上。非敢曰賁飾,昭代之觀美,蓋所以自寓其誠禮而已。維天佑德,維德得壽。赫赫彼日,穆穆其斗。展也剛健,式是悠久。設而不御,有杖左右。維天佑德,維德得祿。皇哉匹休,覃及一國。于于逵道,半其垂白。古聞壽域。今見壽域,維天佑德,維德得名。造我髦士,迄于老成。尙憶乃祖,鬢髮其蒼。允矣作人,壽考周王。之德之原,孝思無垠。舜以五十,后今八旬。天監在下,保佑申申。申申伊何,眉壽千春。維南有極,照我東方。載臨彤庭,載揚之光。郁郁惶煌,昭厥禎祥。禎祥伊何,萬壽無疆。天佑五章章八句。無批答傳敎在筵說中
正言李得臣疏曰,伏以,臣猥以無似,濫通朝籍,前後歷敡,莫非踰分,至於耳目之任,尤非如臣鹵莽所可一日堪承者也。頃因試牌有命,嚴敎繼降,臣義重往役,他不暇顧,黽勉承膺,亶出副急,而何嘗有仍因蹲冒之意哉?何幸試事已準,今當反面,而臣母素患痰癖之症,又添毒感,食飮全却,症形危劇,臣方左右扶將,方寸煎灼,臣旣早孤,且無兄弟藥餌調將,臣外無人。此際賓對有命,召牌儼臨,臣豈不知復命之攸重,義分之是惶,而以此情理,實無一時離側之望,玆敢隨詣闕外,疾聲呼籲,臣罪至此,萬殞猶輕。伏乞聖慈,俯垂鑑諒,特遞臣職,以便救護,仍治臣罪,以昭法紀,千萬幸甚。踏啓字
戊子九月十二日巳時,上御集慶堂。藥房入診入侍時,都提調金致仁,提調鄭弘淳,副提調李潭,假注書尹在醇,記事官金致九·柳德申,醫官方泰輿·李以楷·慶絢·金季良·吳道炯·金宗壽·秦興白·鄭允說·柳光翼·李長周進伏訖。致仁曰,夜間聖體,若何?上曰,一樣矣。致仁曰,寢睡·水刺之節,何如?上曰,亦一樣矣,進湯劑。致仁曰,敢請診候,上曰,依。泰輿曰,脈候左右三部度數調均,滑體與昨差勝矣。以楷曰,左三部沈,右三部脾胃脈候,一樣差勝矣。絢曰,左右三部度數調均,滑體與昨同矣。季良曰,左三部沈,右三部滑體,差勝矣。道炯曰,左右三部度數調均,滑體無異於昨日矣。興白曰,左右三部度數調均,滑體好矣。允說曰,左右三部度數調均,滑體與昨無異矣。長周曰,左右三部度數調均,滑體與昨同矣。上曰,明日速過則好矣。致仁曰,誕辰隔宵,臣等之心,不勝慶幸矣。上曰,藥房提調持湯劑,更爲入侍。出榻敎上曰,注書持去甲戌·今甲戌日記以來,賤臣在醇復命,命潭讀日記。致仁曰,俄有北道穀物知奏之敎矣。北關與南關,雖云一道,無異各道,且運穀之難,甚於嶺南,而州倉入上之穀,名雖五千,其實難知矣。上曰,昨日下敎,指北關州倉入上此穀,何州倉入上之穀,卽備不虞者,用此云者,豈特北關,意在南關。且北關之於南關,比諸三南轉運,不啻宵壤,故其運可便云。今聞領相所奏,名雖南·北關,運穀之難,甚於嶺運云,且州倉之穀,意謂多不過近千,有此敎。且聞近五千石云,運南關旣難,他日有用北關之事,則除南米之運,捨此何用?此中令備局參酌,許北關而用賑資,至於南關,以南關三倉穀酌量濟民事。亦令回啓,豈特道臣之狀請。噫,思南關之民雖遠,其欲減玉食而恤民,豈擇其布之升,南關八六布,紅花之貢,明年特爲許劃,以示予爲民之意,以趙圭鎭事觀之,海倉之穀猶然,況州倉入上者乎?予則曰,名雖五千,莫知幾百,令御史李致中,摘奸後回奏。出傳敎上曰,耳邊懸金玉,何擇加設納粟?昨日則爲民下敎,此亦侈風。曾聞近者士夫家墓奴,皆着笠云,不願納粟帖,亦類此也。此習不抑,着笠者其將求帽,加設者將求追贈,昨日下敎誤矣。加設二字,勿施永除。道臣所請,其亦啓奢侈之一端,越俸一等。出傳敎上曰,漢文曰,老者非肉不飽,非帛不煖。漢文則爲民而言,今予則民之君也。所着乃木綿,而不下於帛,亦云侈矣。致仁曰,常人猶着帛,而豈以我殿下而御木綿哉。上曰,木綿亦好矣。致仁曰,昨日請敍中,有武臣落漏者矣。上曰,誰也?致仁曰,具善復也。上曰,前捕將具善復敍用。出傳敎上曰,藥房提調持湯劑,待下敎入侍。出榻敎諸臣以次退出。
戊子九月十二日午時,上御隆武堂。親臨平壤初試入格人試射入侍時,左副承旨洪樂純,假注書尹在醇·韓德厚,記事官金致九·柳德申,以次進伏訖。上曰,行首宣傳官,誰也?樂純曰,柳鎭夏也。上曰,宰樞執鼓,試官擧子皆入來,可也。都摠管安春君烿,兵曹判書鄭弘淳,兵曹參知趙台祥,兵曹佐郞全性天,都摠都事洪和輔,都摠都事林永老,先四拜就班,擧子亦四拜。上曰,除尺量矢數執鼓,貫五邊三。樂純曰,一貫革帶數,幾何爲之乎?上曰,一貫革三人式,六人爲之,可也。上曰,擧子呼名,一隊盡射後,來告居住姓名,諸擧子射後進前,上各詢居住姓名訖。下敎曰,以初試榜次入射乎?弘淳曰,然矣。上曰,六十二人乎?弘淳曰,然矣。朴昌赫·高益祥皆五中。上曰,壯哉?此輩常時必射五十矣。樂純曰,然矣。桂德周進前,告居住姓名。上曰,身長壯哉?汝常時射幾何?德周曰,射六兩百八十步矣。上曰,有何所任?德周曰,方爲監營軍官矣。上曰,何以爲軍官?德周曰,取才而爲之矣。上曰,與桂德海·桂德新幾寸?德周曰,遠族矣。上曰,以尺量其身長,可也。宣傳官以尺量之曰,四尺而以周尺量之,則八尺矣。上曰,龍虎營執事有窠乎?弘淳曰,無之云矣。上曰,未及第而亦爲哨官乎?弘淳曰,然矣。上曰,別武士亦加設乎?弘淳曰,然矣。上曰,平壤武士桂德周,身手壯健,遠射可嘉,雖在遐方,其宜調用,況咫尺應射乎?宜差軍門敎鍊官,而今無見窠,先差都監武士,都監則執事以行伍塡差,其餘軍門中及龍虎營中敎鍊官,待闕卽付事,分付。出傳敎上曰,傳敎中辭意,兵判,分付德周,可也。仍命出內弓房大弓,令德周彎之,德周不能彎。上笑曰,此弓則誠難以彎矣,命德周立於墻底。上曰,其長幾何?樂純曰,冠則上於墻矣。金尙儉告居住姓名,樂純曰,其名怪矣。上曰,會試則改名,可也。弘淳曰,呈於兵曹則當改名矣。上曰,平壤首擧子進前,仍爲下詢曰,初試時,平壤擧子幾何來也?對曰,七百五十人來,而皆來則近二千矣。上曰,今番初試六十餘人,而曾或多於此數乎?對曰,己卯年式年初試,四百餘人爲之矣。上曰,今番李東三事後,召見汝輩,意蓋深矣,汝輩惕念,可也。樂純曰,諸道封進人處,有知奏之敎,故差員及諸道下人,方待令矣。上曰,當從容問之,其令退去。上曰,當用於會試,精拾箭以給,命承旨讀試記。樂純讀畢,上曰,三中以上入直赴殿試,二中人布一疋·木二疋賜給,一中人布二疋·木一疋當賜給,分付太僕,木布待令。弘淳曰,司僕元無木布所給矣。上曰,自戶曹給之好矣。二中者給木二疋,一中者給弦弓一張,可也。仍命直赴人呼新來。上曰,呼新來時,內吹不卽整待,常務宣傳官,推考,可也。命直赴人進前,給直赴帖,其餘施賞訖。上曰,初試人外,汝輩留京,則徒踊市直,速還,可矣,仍命出梨杮鰒賜給。弘淳曰,以宣醞樣,此處均給乎?上曰,甚紛擾,通陽門外給之。仍命退出,諸臣以次退。
戊子九月十二日申時,上御集慶堂。藥房入診入侍時,都提調金致仁,提調鄭弘淳,副提調李潭,假注書韓德厚,記事官金致九·柳德申,醫官方泰輿·李以楷·慶絢·金季良·吳道炯·柳光翼·金宗壽·鄭允說·徐命緯·李長周,以次進伏訖。致仁曰,午間,聖體調攝,若何?上曰,一樣矣。致仁進湯劑,上進御訖,致仁請診候,上曰,只兩廳首醫入診。泰輿曰,脈候左右三部度數調均,有滑體,脾胃脈候亦勝矣。道炯曰,脈候度數,滑體如前,而脾胃脈候,亦好矣。致仁曰,明日湯劑,何以爲之乎?上曰,建功湯明日姑停,蔘苓茶再次煎入。出榻敎致仁曰,明日蔘苓茶煎入爲敎,當知時入之矣。上曰,依爲之。致仁曰,明日後湯劑三貼,當進御矣。上曰,過明日心尤倍矣。致仁曰,不當如是下敎矣。潭曰,有禮房入侍之命,而禮房已爲申退,故方牌招矣。上曰,右承旨牌招,置之。出下敎上曰,欲問諸道年事於封進人矣,其果知入乎?潭曰,臣方謄來,大體京畿·湖西·關西頗勝云,而嶺東·關北方物停捧,故無封進人矣。上曰,平壤武士,俄見其善射矣。致仁曰,五中者二人矣。上曰,關西道臣武技,申飭乎?致仁曰,每月試射矣。弘淳曰,上技給粟米,中技小靑布,下技帽子施賞,而道臣巡歷時,都會試才白木二十餘馱施賞矣。致仁曰,同僉加設難矣。上曰,加設誠無益矣。上曰,徐命膺職名,禮曹參判乎?致仁曰,然矣。上曰,其疏辭職乎?潭曰,非辭職也。以頌禱之意陳章,而疏末進詩矣。上笑曰,古談矣。致仁曰,詩人有頌禱之事,不是異事矣。上命承旨讀疏,潭讀至天佑五章章八句。上曰,倣詩傳矣。致仁曰,其疏善作,而詩亦好矣。上命入疏親覽,還爲出給曰,若有見則欲猛打矣。莫辨字故還下承旨,更讀之,可也。潭更讀,上曰,有杖在右云者,何意也?致仁曰,行步康健,不用杖故謂在右矣。上曰,幾番申飭,入城漠然,追慕冞切之中,遽到料表之章,初則不拆封而直下。承宣提奏曰,以獻詩乃命展讀,一紙古談,愛日之臣,以章彌縫,若在頃年,其猶,可也。于今此章,予曰,非時,何謂非時,藏樂之年,雖無其聲,無異樂章,予若答焉,此聞樂也。舜慕五十,詩中旣稱,今予誠淺,何望大舜,若能追慕,賀字至耳。吁嗟大舜,五十猶慕。吁嗟涼德,望八未能。誕辰在明,五內若殞。今者此敎,雖近例答,其心維何?欲抑古談,爲其君德而有此,予當謄書座側,聽詩靦然。奚云今日,咫尺修門,一章以代,國體分義,豈可無飭,禮曹參判徐命膺,其解本職,送其章。出傳敎致仁曰,不賜批答,已極過矣,而至於遞職則尤過矣。上曰,非過矣。致仁曰,當此問安懽忭之時,身獨在外,以文頌禱,安得不然也。上曰,其心則是矣。內局先退。上曰,入侍中官金興燁,有不敬謹之事,事體寒心,特解其職。出傳敎上命退出,諸臣以次退出。
上在慶熙宮。停常參·經筵。
鄭昌聖啓曰,大司憲南泰著,掌令南彦彧,持平權極呈辭,執義李正吾,掌令沈觀之傳旨未下,持平李溎未肅拜,今日以監察茶時之意,敢啓。傳曰,知道。
藥房都提調金致仁,提調鄭弘淳,副提調李潭啓曰,玆當誕彌之日,益切崗陵之祝,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。大殿,政院·玉堂·朝廷二品以上·六曹堂上·大司憲·奉朝賀單子問安。答曰,知道。中宮殿·惠嬪宮·世孫宮·嬪宮,政院·玉堂,口傳問安。答曰,知道。
以承傳色口傳下敎曰,二品以上·宗班正二品以上待令。
傳于李潭曰,大臣·二品以上·宗班正二品竝入侍。
傳于金光國曰,明日當爲香秪迎,依前擧行。
戊子九月十三日辰時,上御德游堂。諸承旨·時·原任大臣·朝廷二品以上·六曹堂上·奉朝賀·宗班正二品以上,同爲入侍時,行都承旨李潭,左承旨李在協,右承旨金光國,左副承旨洪樂純,右副承旨鄭昌聖,同副承旨具庠,記事官李翼運,假注書韓德厚,記事官金致九·柳德申,領府事尹東度,領議政金致仁,判府事金陽澤,左議政韓翼謩,判府事金尙喆,右議政李昌誼,判敦寧李益炡,奉朝賀洪啓禧,行司直李昌壽,行禮曹判書申晦,行司直趙雲逵,知敦寧沈星鎭,奉朝賀金尙翼,工曹判書李之億,漢城判尹具允明,知中樞李吉輔,戶曹判書李景祜,吏曹判書趙明鼎,兵曹判書鄭弘淳,行司直李光溥,行司直安允行,行副司直鄭光忠,行副司直李應協,行副司直蔡濟恭,完恩君李殷春,訓鍊都正尹泰淵,行副護軍鄭汝稷,行副護軍李章吾,行副護軍具善復,行副司直金時默,戶曹參判具允鈺,行副司直洪名漢,刑曹參判李得宗,行副司直金尙重,開城留守元仁孫,工曹參判黃景源,行副司直兪漢蕭,行副司直沈墢,行副司直李長夏,行副司直李心源,行副司直沈殼,吏曹參判金鍾正,行副司直趙曮,行副司直宋瑩中,行副司直閔百興,行副司直李燮元,行副護軍李泰祥,行副護軍元重會,行副護軍趙啓泰,行副護軍洪若水,行副護軍李柱國,行副護軍李觀祥,行副護軍李國賢,行副護軍李潤德,行副護軍許瑬,行副司直兪彦民,行副護軍鄭光漢,行副司直成天柱,江華留守鄭尙淳,行副司直鄭運維,漢城左尹李福源,漢城右尹李重祜,兵曹參判鄭存謙,同中樞柳脩,行副司直安,禮曹參議朴道源,吏曹參議李海重,兵曹參議李宜老,兵曹參知趙台祥,工曹參議洪晟,刑曹參議趙,戶曹參議趙榮曾,海運君槤,鶴城君楡,全恩君墩,咸溪君櫄,花平君橃,順義君烜,全春君堦,慶興君栴,安豐君,原溪君,樂林君埏,新溪君,茂林君塘,靈川君壄,河南君垙,銀溪君楔,安春君烿,河淸君壕,密春君焌,以次進伏訖。上曰,尹領府來乎?致仁曰,來矣。上曰,喜矣。向日,豈憎卿乎?致仁曰,逢此慶忭之日,不得伸下情,喜中缺然矣。翼謩曰,殿下出天之孝,萬壽無疆矣。昌誼曰,一堂諸臣,如是歡忭,而不得備禮,是所欠也。上笑曰,卿等之心,猶不足乎?耆社臣幾人入來?致仁曰,六七人入侍矣。上曰,入直儒臣,持小學入侍。出榻敎副校理趙載俊,副修撰李養遂,持小學進伏,上笑曰,今日與耆社諸臣,爲文會,可乎?仍爲親誦小學題辭曰,耆社臣,以次進讀,可也。益炡進讀,上曰,嗟嗟小子之義,何也?益炡曰,小子,似是弟子矣。上笑曰,謂衆人則,可也。奚但弟子乎?不過略矣。星鎭進讀,上曰,非我言耄,惟聖之謨,何義也?星鎭曰,勉戒之辭也。上笑曰,此則略而雜,通之略矣。允行進讀,上曰,善讀而聲不老,純通。光溥進讀,上曰,今番及第之祖年幾何?致仁曰,甲戌生矣。上驚曰,甲戌生,只此乎?致仁曰,金始煐,亦甲戌生矣。上曰,李光溥,少時讀書聲而老而不衰,純通矣。尙翼進讀,上曰,其聲似老而亦難矣,純通。之億進讀,上曰,善讀,貴矣,純通。吉輔進讀,上曰,聲猶不老,通矣。致仁曰,純通多出矣。上曰,此足當賀乎?更親誦題辭,致仁曰,玉音無減於春秋富盛時,實爲慶忭矣。翼謩曰,如此盛擧,實爲稀貴矣。昌誼曰,臣侍經幄三十餘年,而玉音如前無減,不勝慶幸矣。東度曰,果是仁壽之域矣。陽澤曰,此實無前之慶矣。尙喆曰,以聖上寶算,與耆老同講,考諸史牒,豈有是哉?漢之伏生,八十誦經,而今則君臣一堂,所講者小學,尤爲貴矣。上曰,七十五歲初度日,此事誠料表矣。益炡曰,耆社諸臣,誰有在家讀書者乎?今被壽域之化,不勝感祝矣。星鎭曰,四十年陪侍,天顔不減昔日,下情慶忭矣。上曰,安允行·李光溥誦七事,可也。允行誦訖。光溥誦七事,上曰,李光溥,善誦矣。致仁曰,廉簡善爲守令,故如是矣。昌誼曰,奉朝賀洪啓禧來矣。上曰,卿來,甚欣慰矣。啓禧曰,臣於去時,旣以趁今日候班上來爲達,故强病疾行而來矣。上曰,可見其誠矣,仍命讀小學題辭。啓禧曰,入侍諸臣中,只令耆社諸堂讀題辭,臣之參於其間,恐爲濫竽矣。上曰,卿與耆社異乎?須讀之。東度曰,亦豈無司馬光故事乎?啓禧誦題辭,上曰,善誦矣。啓禧曰,殿下以望八之年,値誕彌之辰,親誦小學題辭,玉音洪亮,一如春秋富盛之時,又令耆社諸臣,進讀於前,此誠往牒之所罕有,然不過爲一堂之盛事。殿下誠效衛武公九十五作抑戒,箴儆於國之事,出治敎民。一以小學之道,使東方千里之內,皆知愛親敬兄忠君悌長之義,以至於化民而成俗,則豈不爲東方百代休祥乎?臣於慶祝之中,竊有所區區顒望也。上曰,此眞卿之言矣,予甚嘉之。致仁曰,讀書博覽,今世第一人矣。上曰,爲一品乎?致仁曰,輔國矣。上曰,致仕人,同參耆社臣講會好矣。翼謩曰,耆英會,年雖不足,右亦參矣。上曰,今番諸臣召見,其意有在,而望八君臣,一堂之中,同講紫陽之小學題辭,亦爲稀有。今日請,耆老之純通者,大豹皮一令,通者,中豹皮一令,其略者,小豹皮一令賜給。奉朝賀洪啓禧,君臣一堂能誦,誠可奇也,亦賜大豹皮一令。出傳敎尙喆曰,今日君臣同講,又得皐比之賜,在諸臣,實爲子孫之恩榮也。上曰,賜皐比諸臣,各獻一箴,可矣,仍爲下敎曰,世孫今日自內行獻禮,諸臣之心豈異乎?大臣及曾經藥院提調者,取內局茶,行獻禮,可矣。仍命大臣耆社臣小退,潭曰,聖上旣許藥院提調獻壽,臣則卽今副提調也,伏願同獻一爵。上笑曰,依爲之。仍命宗臣及文武二品以上·六曹參議,各告姓名而退。至金鍾正名,上曰,與金鍾秀幾寸?鍾正曰十四寸矣。至鄭存謙名,上曰,入來矣。至金時默名,上曰,予豈不知。至具善復名,上曰,久後見矣。至鄭光忠名,上曰,年幾何?光忠曰,六十六矣。至蔡濟恭名,上曰,意謂來矣。至李福源名,上曰,卿父筋力,何如?福源曰,食飮減而筋力無餘地矣。至李殷春名,上曰,見卿則思卿父矣。至洪若水名,上曰,戊申年宣傳官,今已老矣。至趙曮名,上曰,雙童盡見之矣。至洪晟名,上曰,竝厥父來京乎?昌聖曰,然矣。上曰,知申讀壁上御製舊堂記及記懷懸板,可也。潭讀訖,上曰,日氣淸明好矣。潭曰,臣等,今日不勝慶幸矣。昌聖曰,臣等,猥不敢請獻爵,而今日得以觀光,誠幸矣。大臣重臣,持松節茶更爲進伏,東度獻壽曰,斟北斗之觴,獻南山之壽。致仁獻壽曰,臣惶恐而此萬年之危也。陽澤獻壽曰,小臣拜獻南山壽。翼謩獻壽曰,酌以大斗,以祈萬壽。尙喆獻壽曰,五福一曰壽。臣以此獻壽。昌誼獻壽曰,君子萬年,介以景福。上曰,此似獻壽矣。致仁曰,臣等,以獻壽之心,奉獻矣。鎭口之物,自內出來,伏望。上曰,密棗入之。致仁曰,諸臣則猥濫,只時原任大臣獻壽辭,好矣。上曰,依爲之。晦獻爵訖。昌壽獻爵,上曰,今有可爲之事矣。仍停杯,下敎曰,卿以不爲撕捱陳達,然後予可以進此杯矣。昌壽曰,聖敎如此,臣豈有仰達之辭乎?上曰,予不可受如此之說,必以臣敢不承命五字,明誦以達,然後予可進此杯矣。昌壽曰,聖敎至此,臣敢不承命。上曰,今日事好矣。今則予受重臣之言矣。遂進爵雲逵·允明·弘淳·明鼎·景祜獻爵訖。上曰,入侍承旨皆獻之,潭獻爵,在協獻爵。尙喆曰,李在協父子同爲獻爵,貴矣。上曰,然矣。光國獻爵,上曰,曾爲禁錮矣。致仁曰,金光國初無禁錮之事,自上臨門時,取覽其供辭,下燭其無罪,只罷職矣。上曰,然矣。樂純·昌聖·庠獻爵,致仁曰,具庠亦父子獻爵,誠貴矣。上曰,然矣。致仁曰,餘酒臣等當分食,今日紅顔而出,不妨矣。上曰,外人慮或謂宴矣。致仁曰,不得進一器饌,豈可謂宴乎?昌誼曰,今番雖略設,後日備禮則幸矣,翼謩曰,此日不得備禮,實缺然矣。上笑曰,其言憎矣。此擧措無乃豫大乎?致仁曰,此非一毫豫大之事也。尙喆曰,若使史氏書之,猶可曰獻壽,而豈可曰備禮乎?上曰,予已受爵,此擧措猶恐張大矣。致仁曰,有擧措則豈不樂乎?尙喆曰,可謂不成擧措矣?潭曰,無異常時入侍矣。昌聖曰,臣等,遇盛會,儀文猶非盛擧也。上曰,諸臣多飮可矣。致仁曰,臣等比平時過飮矣。上曰,趙明鼎則欲使耳明,尤爲多飮,可也。致仁曰,李在協·具庠善飮矣。上曰,加飮數杯可矣。耆社臣更爲進伏,啓禧獻箴曰,昔聞衛公,老作抑詩。今瞻吾王,誦晦翁辭,以此勤政,成俗是期,敢陳微忱,仍復獻規。尙翼獻箴曰,慶曠四百,節逢千一,上誦下隨,紫陽所述,衛武·周文,與我后匹,勉哉無斁,歲歲此日。星鎭獻箴曰,一堂風雲,千秋令節,君臣同講,紫陽小學,玉音弘暢,崗陵之祝,益勉德隅,匹休衛抑。允行獻箴曰,小學一部,非特訓蒙,推及治平,厥效則同,臣願我后,益勉晩工。身敎大行,如草尙風。益炡獻箴曰,文公之書,百行其源,臨筵親誦,誕彌令辰,三復聖訓,八耋孺慕,耆臣賡讀,金鑑效古。吉輔獻箴曰,天福我后,眉壽無極。千齡之節,尙念小學。玉音猶昔,一堂抃躍。勿替引之,以永厥德。之億獻箴曰,天晴日朗,誕彌之辰。千古盛際,一堂君臣。恭惟聖學,挈維提綱。孜孜用工,小學之方。臨筵講數,玉音琅琅,如臣魯莽。講讀揄揚,天褒遽下。頒以樂比,雙擎百拜。感涕交頤,從玆海東。忠敎丕興,猗歟功化,勖哉勉强。念玆在玆,千歲爲期。臣拜獻箴,敢警丹扆。光溥獻箴曰,大德敦化,普天同休。千歲爲秋,又値虹流。一堂講讀,玉音洋洋。如臣疏賤,幸叨榮光。恩頒皐比,夐出尋常。百拜祗受,曷勝感惶。區區微祝,益勵宸衷。愛推是敎,俾洽海東。上曰,各賜酒讀其箴,潭讀畢。上手書八字御製,各賜時原大臣,耆社諸臣及承史。其賜東度曰,先卿之子,憶昔興愴。賜致仁曰,三世爲相,予見于今。賜陽澤曰,嗚呼惟卿。追憶先卿,賜翼謩曰,忠質爲相,予心有依。賜尙喆曰,忠質剛直,父子相傳。賜昌誼曰,今卿輔相,予嗟其晩。賜益炡曰,每惟卿父,見卿一倍。賜星鎭曰,若問廉澹,捨卿誰先。賜光溥曰,一門七科,其豈偶然。賜尙翼曰,五人耆社,爲吾同伴。賜之億曰,吁嗟惟卿,卽予心腹。賜吉輔曰,兄弟事予,每憶卿兄。賜允行曰,外雖澹然,內則確實。賜啓禧曰,奉身自靖,今世寬樂。賜潭曰,自卿翰試,深知其公。賜在協曰,父子同侍,同飮可貴。賜光國曰,豈意今日,益勉事君。賜樂純曰,一門輸忠,爾其念哉?賜昌聖曰,叔姪兄弟,古亦罕有。賜庠曰,父已知遇,豈云昆弟。賜致九曰,面飭左史,宜勉審勳。賜德申曰,右史記言,宜審其言。賜翼運曰,莫云記注,一字宜審。賜賤臣德厚曰,其況廳注,一字奚忽。諸臣拜受訖,上曰,耆堂親受豹皮,可也?諸耆社臣,下庭拜受。上曰,卿等其退去,大臣重臣先退。上曰,噫,今者此擧,雖爲諸臣是豈予料,或恐豫大,其雖然矣。意則深焉,四紀臨御,亦豈無此,意爲交泰,心則靦然,吁嗟記注,諒予錄實。出傳敎上曰,退出,諸臣以次退出。
上在慶熙宮。停常參·經筵。
鄭昌聖啓曰,大司憲南泰著,掌令南彦彧,持平權極呈辭,執義李正吾,掌令沈觀之傳旨未下,持平李溎未肅拜,今日以監察茶時之意,敢啓。傳曰,知道。
藥房都提調金致仁,提調鄭弘淳,副提調李潭啓曰,伏未審夜間,聖體調攝,若何。痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。今年過初度日,誠是萬萬料表,誠是萬萬料表。遙望東郊,此年何年。遙瞻西郊,此月何月。其欲舊飛,松溪何涉。心懸象設,一拜尙稽。是豈孝哉,是豈孝哉,氣何諭乎?中宮殿·惠嬪宮,口傳問安。答曰,知道。
以承傳色口傳下敎曰,祗迎後,入侍于崇政東庭。
以承傳色口傳下敎曰,祗迎後當招見于崇政東庭,鄕民來待于延和門,旣問而知之,進封人若在,則同爲招待,箋文差使員,亦令來待。
以承傳色口傳下敎曰,平壤擧子軍門中敎鍊官差定後,草記事,分付。
以承傳色口傳下敎曰,次對今日爲之。
洪樂純啓曰,今日次對,兩司當爲進參,除在外,傳旨未下外,未肅拜,不爲行公人員,竝卽牌招,以爲推移進參之地,何如?傳曰,允。
洪樂純啓曰,大臣·備局堂上,依下敎,來待矣。
傳干具庠曰,內局入侍。
傳于李在協曰,中官越俸下敎,一竝置之。
吏曹口傳政事,高山察訪望李壽勛·李普觀·申景濬,不用。
吏曹口傳政事,以洪檍爲高山察訪。
傳于具庠曰,坐直承旨與儒臣,同爲入侍。
以承傳色口傳下敎曰,次對再明日爲之。
洪樂純啓曰,禮曹判書申晦,莊陵奉審事,今方出去矣,所佩守禦使密符,來請還納,何以爲之?敢稟,傳曰,仍佩往來。
鄭昌聖,以義禁府言啓曰,高山前察訪李長老先汰後拿,制書有違私律勘處事,傳旨啓下矣。李長老下去廣州地云,依例發遣府羅將,拿來何如?傳曰,允。
吏曹判書趙明鼎疏曰,伏以臣情地危蹙,疾病沈痼,其於銓選之任,實無一分堪承之望,而洊犯違逋,轉入迫隘,嚴畏分義。不得不黽勉承膺,數次行政。瘡疣百出,自顧多慙。人謂斯何,雖以今日事言之,北郵擇差,親承特敎,而鑑識不明。排擬失當,以致重推之命,辭敎截嚴。臣誠慙悚震薄,靡所容措,及其改擬以入也。亦有大段不察之失,蓋新除授洪檍,與本曹參判臣金鍾正。有姻婭應避之嫌,而倉卒披案。矇然擬差,臣又不勝戰恐之至。噫,一督郵差除,是何等微細,而乃有此多少做錯,則尙可論激揚進退之政乎?臣之不堪其職之實,於是益著,玆敢露章自引,仰請嚴誅。伏乞聖明,俯加鑑燭,先治臣罪,以昭法紀,洪檍則特令改差。仍命口傳出代,公私不勝幸甚。答曰,省疏具悉。一時做錯,其何若此,卿勿辭行公。
持平權極疏曰,伏以邦慶益懋,誕辰載過。臣民忭祝,曷有其極。伏念臣性騃跡畸,恩深寵極,前後所叨,罔非踰涯,感激之忱。惟期盡分,向來草草數語。亶出無隱之懷,欲效一日之責矣。輒遭反噬,戮辱備至,莫非滄浪,尙誰怨尤。撫躬自悼,不欲追提,而臣之當初一疏,不過嚴提防之意,而仇敵之來,實堦於此。其後一啓,只論大釀,欲振頹綱,而令前九淵。先被其律,末乃事端層生,罪戾轉深,逞感之言。乘釁輒發,遭際明時,逖違天陛,于今七年。幸賴聖明在上,憐臣於誣揑之場,拔臣於坑坎之塗,恩言罔極。迥出格外。雖使臣自解,顧何以加此?臣闔門頌祝,感淚成血,生雖無報於斯世,死則願效於結草,而屢除見職,一未冒出者,非不知分義之虧缺而誠以廉防在前,亦不敢由臣壞了也。迺者新命,又降於杜門訟愆之日,聖敎截嚴,試牌繼降。臣聞命驚惶,蒼皇出肅,仍承賓對之命,爲伸覲光之忱。他不暇顧,趨詣臺班,而適値湯劑不進,群情焦迫之時,私義未暇自陳,故紙只爲謄傳,有若自來無故者然臣之損體,於斯益著。今於召牌之下,承膺無路。來詣禁扃之外,拜章徑歸。瞻望雲天,尤增耿結。伏乞天地父母,俯垂矜諒,亟遞臣職,仍治臣罪,以安私分,以昭法紀,千萬幸甚。臣方自訟,則豈暇也說,而當今急務,莫過於保嗇聖體。敎導東宮,而保嗇之方,惟在於頻接診筵,頣養精神,施措之際。惟理是循,絲綸之間,惟和是貴,盡其節宣之道。致涵養之工,與天同德,如日中正,則豈不休哉?而竊瞷比來,威怒或過,辭敎頻復,所恃者藥餌,而湯劑有時停止,最妨者勞動,而警蹕不時頻作,皆欠於靜攝之節。伏願殿下,益加愛護,以爲祈永之圖焉。敎導之術,惟在於招延宿德,左右胄筵,勉其孝悌之誼。講其理亂之原,動容折旋,無不合度,禮樂刑政,曉然瀜解,以資其進修之業,以責其將就之功,則豈不盛矣。而顧今王世孫玉質天成,令聞日彰,誘掖之責。尤不容少緩,而讀書之士多遺草野,勸講之規未免文具。伏願殿下,益勉敦諭之方,以盡貽謨之道焉。臣之憂愛之忱,不以官職去就,有所泯默,敢此尾陳。伏願殿下採納焉。答曰,省疏具悉。疏末勉戒,意則是矣。其於爲元良所陳,其陟切實,而予則曰此亦老生常談,然其若請,其意焉在,而若是泛說乎?此予所以常談者也,往事其何過辭。爾其勿辭,從速察職。
持平李溎疏曰,伏以天佑宗枋,寶算彌隆。節屆千秋,景命維新。率土含生,忭蹈惟均。仍念臣識甚淺鹵,性又巽脆。前後居臺,一任逡巡。夏初恩除,遠降於待罪南邑之日,才承馹召,旋蒙鞶褫。半年投間,私分粗安。乃於杜門跧蟄之中,又伏奉柏府除旨,繼以召牌儼臨,臣之積違天陛。今已三載,狗馬戀主之誠。豈不欲聞命卽趨,少伸微忱。而第臣受氣虛薄,素嬰疢疾。入秋以來,長委床席。束帶供職,斷無其望。玆隨天牌,略控微懇。伏乞聖明,俯垂諒察,特賜鐫遞,俾得安意調治,實天地生成之澤也。臣方急於祈免寧容贅陳,而第於目下一事,有不容泯默者,噫噫,世道日下,百怪層出。至如掌令南彦彧之疏,自有臺閣以來所未有之變也。夫言事之臣,論斥重宰,而聖批溫淳,不加深罪,則此固爲治世之美事。其在同臺之列者,固當與榮之不暇,而今此彦彧之疏,分疏被斥之重臣。語極癡濫,脅持論人之言官,全無倫脊,渠若有一分羞惡之天,則其何忍爲此,亦何敢如是耶?惟彼重臣,本無輕重於世,而如彦彧者,猶且甘爲鷹大,效其瓜牙,若有眞箇權奸,熾張勢焰,則又未知幾箇彦彧,挺身應募,雖有敢言之士,將莫敢誰何,其爲世道之憂,容有極乎?何幸聖鑑照燭,代人鳴冤之敎,覻破情狀,而伊後避辭之批。乃反雍容假借,不小譴責,至使謟附宰相,詆斥言官之一鄙夫,晏然逶迤於耳目之列。是豈大聖人如惡惡臭之意,而彼蠢騃無恥之徒,顧何所懲畏哉?至於尹冕東事,若有風聞,必欲論覈,則何患無辭,而插入狂妄二字,辱人之父,無所難愼,人孰無父子之倫,而其爲言至此。豈聖明之世,乃有此傷風敗俗之事也。此亦不可置而不論臣謂掌令南彦彧,改正臺望,可也。臣又於一重臣之疏,切有所慨然,臺臣之言,有可以辨理,則逐段辨理,夫孰曰不可,而至以慕富報復之說,勒加於論已之言官,亦未前聞,臺言一出,而假手反詈,紛然相攻,官師之規,亦將自此而絶矣,此豈細故哉?臣謂刑曹判書洪重孝,亦可無譴罷之罰也。無批答傳敎在筵說中
戊子九月十四日辰時,上詣崇政殿庭。香祗迎入侍時,行都承旨李潭,左承旨李在協,右承旨金光國,左副承旨洪樂純,右副承旨鄭昌聖,同副承旨具庠,記事官李翼運,假注書韓德厚,記事官金致九·柳德申,以次侍立訖。上具翼善冠·袞龍袍,乘輿出資政門降輿,命知申讀祭報府,潭讀訖。上詣崇政殿東庭板位,香祗迎訖。隨香步詣崇政門,仍爲乘輿,還御崇政殿東月臺。上曰,禮房承旨馳詣太室,奉審來奏。出榻敎光國承命出去,上曰,藥房都提調持湯劑,入侍。藥房都提調金致仁,提調鄭弘淳持湯劑進伏,致仁曰,夜間,聖體調攝,若何?上曰,一樣矣。致仁曰,寢睡·水刺之節,何如?上曰,一樣矣。致仁進湯,上進御記,致仁曰,診候當爲之矣。上曰,置之。致仁曰,全不爲之,可悶矣。上曰,只兩廳首醫入診,可也。方泰輿進候曰,脈候左右三部度數調均,有滑體,脾胃脈候亦好矣。金季良診候曰,脈候左右三部度數調均,有滑體,脾胃脈候亦好矣。致仁曰,昨日慶忭之餘懷,至今日猶未已矣。上曰,卿等之心,似展矣。致仁曰,不得備禮,猶未足矣。上笑曰,予則過矣。李昌壽昨捧侤音,此後豈不行公乎。致仁曰,必行公矣。上曰,諸道差員以次進來,平海郡守王漢楨進伏,上命誦七事,漢楨誦訖。上曰,年事何如?漢楨曰,不至失稔矣。上曰,卽爲下去,可也。草芝僉使柳光翼進伏,上曰,兼監牧乎。弘淳曰,古則萬戶,而今陞僉使矣。上曰,善衣食,容貌頗豐矣。弘淳曰,莫非國恩矣。上曰,柳光翼入診,可也。光翼診候曰,脈候左右三部度數調均,滑體亦有矣。致仁曰,連日酬應,今日三貼,不可不進御矣。上曰藥房提調持湯劑,待下敎入侍。仍下敎曰,蔘苓茶太烈矣。致仁曰,乾薑入故然,此後乾薑少入矣。上曰,閩干入之可矣。大興郡守尹得弘進伏,上曰,前已入侍則除七事,年事何如。得弘曰,稍實矣。上曰,早歸,可也。載寧郡守李龍中進伏,上曰,姓名慣矣。潭曰,李剛中弟也。上命誦七事,龍中誦畢,上曰,年事,何如?龍中曰,禾則善成,粟有蟲災,而不至,甚矣。上曰,山郡粟,食之無餘云,而載寧蟲善矣。潭曰載寧比延安,海州則大勝云矣。熙川郡守李徽遠進伏。上曰,先誦七事,次奏農形。徽遠誦七事訖,奏曰,農事善成矣。上曰,旣見狀啓,有蟲霜災云矣。徽遠曰,蟲霜災,略及於晩粟,早中粟善成矣。上曰,纔見東西林狀啓,汝亦見東西林乎?徽遠曰,道里差遠故未見矣。新寧縣監李克敬進伏,上曰,誦七事。克敬誦畢,上曰,農形可如?克敬曰,稍實矣。弘淳曰,監司送差員時,擇稍實守令矣。上曰,然矣。居山察訪徐命亮進伏,上曰,居山何地?命亮曰,利城地也。上曰,馬數幾何?命亮曰,上等三十三匹,中等一百五十三匹,下等二百十三匹矣。慶安察訪閔膺世進伏,上曰,無可問事矣。弘淳曰,在京城近處,故多責應事矣。景陽察訪鄭必忠進伏,上曰,景陽何地?弘淳曰,光州地矣。上曰,馬數幾何?必忠曰,上等十匹,中等三十匹,下等二十七匹矣。上曰,差員鄕民,旣命來待,差員先退,鄕民進前。咸興民進伏,上曰,何以來也?對曰,以三使臣求請來矣。上曰,年事何如?對曰,失稔矣。平壤民進伏,上曰,年事何如?對曰,不如前年矣。安岳民進伏,上曰,年事何如?對曰,有蟲災而不至失稔矣。潭陽民進伏,上曰,年事何如?對曰,僅免凶矣。淮陽民進伏,上曰,何以來也。對曰,爲救荒,欲賣老牛而來矣。上曰,齊宣王易牛,豈可以老斥賣?旣食其力,欲殺其身,誠不測矣。速爲持牛下去事,分付,不然則令營門決棍,可也。此後持牛入城者,必懲戢矣。加平民進伏,上曰,市直與前年,何如?對曰,一兩錢,前年則給十一斗皮粟矣。今年則給七斗皮粟矣。恩津民進伏,上曰,年事何如?對曰,免凶矣。上曰,忠淸道稍勝矣。命諸道民人退出,仍命知申讀北道狀啓。潭讀訖,上曰,見御史故民訴尤多殘忍,而謂所經免凶者精矣,致仁曰,太爲騷動則難,故御史如是狀聞矣。光國復命曰,奉審則無頉矣。上下榻而聽之曰,先讀祭物單子,次讀進排官擧案,光國讀訖。上還御坐榻曰,擧案中金致誠,誰也?致仁曰,臣之族也。上曰,申光蘊,誰也?致仁曰,故參判申思建孫也。上曰,當於此處,爲次對矣。致仁曰,此處頗冷,勞動酬應伏悶。上曰,無傷矣。致仁曰,備堂已待令矣。上曰,大臣·備局堂上入侍。出傳敎左議政韓翼謩,右議政李昌誼,漢城判尹具允明,戶曹判書李景祜,吏曹判書趙明鼎,行副護軍鄭汝稷,行副護軍李章吾,行副司直金時默,兵曹參判鄭存謙,行副司直趙曮,行副司直閔有興,副校理趙載俊,事變假注書具修溫,追後進伏。上曰,廟謨爲之。致仁曰,北關事難以盡達,故書以文字待令矣。上曰,左副讀之,樂純讀奏,至三本倉事。致仁曰,六萬石內二萬石,已散給矣。上曰,白給乎?致仁曰,然矣。至空名帖事,上曰,日前政盡爲之乎?宜愼此事矣。庠曰,已爲之矣。致仁曰,加設則不當爲矣。上曰,同副必善爲矣。至於僞造,則無可奈何?致仁曰,僞造者,非所可論矣。上曰,昨年北農,亦未登乎?致仁曰,前年僅免凶,故今年尤難矣。但畓穀勝於前年云矣。上曰,何以勝也?翼謩曰,北關沓,小而槪聞善成云矣。至還上事,上曰,何以處之?致仁曰,不可輕議矣。道臣亦愁亂,而北民觀望蕩減矣。翼謩曰,果觀望矣。昌誼曰,雖稍實邑民,必觀望矣。上曰,官吏土豪,必觀望而不納矣。致仁曰,道臣當量爲之,而朝家則不必輕議矣。上曰,侍衛禁軍退去食代事,兵判,分付,可也。至移粟事,上曰,李仁培所論雖迂矣。如不可不許,則毋寧早爲之乎?致仁曰,今年賑資,北關穀足矣。不必移粟矣。昌誼曰,歲前足當賑枚矣。上曰,待春則慮或太晩,而以何船載之。致仁曰,本土船不可特,當以兵船輸送矣。臣等,卽今所慮,還上等事,而非移粟事也。冬間,道臣當預爲狀啓,區劃處之,不必及今爲之矣。昌誼曰,首相所達誠是,終當更議矣。上曰,請停還上御吏狀啓非矣。頃已越俸道臣,而狀聞時,北民必知矣。致仁曰,下段非直爲請停矣。上曰,欲免催捧,是停捧之請,一段闊狹矣。致仁曰,監司已所覆奏者,從當議處矣。至升合勺事,上曰,平律度量衡有之,而合勺何以知之。致仁曰,以算解則毫釐自分,以易解者言之,米一斗,耗一刀,以此漸長矣。翼謩曰,不徵推於民,而元數解出,合勺亦當嚴矣。至反庫無欠縮事,上曰多幸矣。致仁曰,交濟至嚴故如是矣。上曰,藥房都提調持湯劑,更爲入侍。出榻敎致仁進湯劑,上進御訖。致仁曰,一貼更待下敎乎?上曰,藥房提調待湯劑,待下敎入侍。出榻敎翼謩曰,昨日酬應,今日勞動,聖候若何?上曰,一樣矣。翼謩曰,頃有夜勝之敎,近來凡節,何如?上曰,今夜少食而善寢矣。翼謩曰,昨不得備禮,臣等缺然矣。上曰,予則猶爲豫大矣。翼謩曰,雖以撝謙之聖德,昨日之擧,何云張大乎?昌誼曰,受賀張樂,則臣等之心,豈如是缺然乎?上曰,左右相憎矣。致仁曰,無一饌品,只以松節茶行禮,何論張大乎?上曰,頃日景福宮,亦以飮福酒行禮矣。翼謩曰,頃於景福宮,猶有數器饌,而今則無饌矣。上曰,備堂多來矣。致仁曰,多來而李昌壽亦來矣。上曰,果來矣。致仁曰,纔因北道狀啓,有內奴婢貢特減傳敎,而端川貢銀事,前後劃給已多,而本邑貢銀,卽他道貢布之代,事面有異,今姑置之。三色奴婢貢布,其於賑資,所補不貲,內奴婢旣有復戶貢,則不可偏減矣。上曰,特許特減異矣。大臣諸宰各奏,可也。翼謩曰,內奴婢有復戶,寺奴婢無復戶,俄與首相有所議,不可異同矣。昌誼曰,不當差等矣。景祜曰,內奴婢給復而又減貢,則寺奴婢,宜施一視之典矣。昌壽曰,小臣昨承特敎,不得已入來,一伸叩謝之忱,而廟謨則難以與議矣。上曰,過矣。推考,可也。右相則兄也。當勸之而領左相明言之。致仁曰,質言於君父之前,旣已入參,何可不與廟謨乎?翼謩曰,以敢不承命爲言,則行公後當爲廟謨矣。昌壽曰,屢達惶恐,而區區迷執廟謨則實爲難矣。致仁曰,重臣李昌壽,特推下詢之下,復陳私義,不卽仰對,事體殊涉未安,從重推考何如?上曰,依爲之。出擧條昌誼曰,此事似未詳知矣。致仁曰,然則雖以不知仰對可矣。上曰,特許特減之間,當有可否矣。昌壽曰,戶判所奏似精,而實未詳其本事矣。允明曰,戶判所奏好矣。弘淳曰,俄與首相相議,一如首相之議矣。汝稷曰,利害形便,雖未詳知,首相所達好矣。章吾曰,首相旣已仰達,臣別無他見矣。上曰,北道句管堂上,詳奏,可也。曮曰,三色奴婢,不可斑駁,一體依狀請施行好矣。存謙曰,不必分而二之,一體爲之好矣。致仁曰,前下傳敎中,特減之減字,改以許字則好矣,上曰,依爲之,致仁曰,傳敎中,一字當改書出矣,上曰,所給結數詳錄矣。致仁曰,欲詳御覽故如是矣。昌誼曰,北道屢結,非比三南,入於原結矣。上曰,關西之銀,何如?致仁曰,銀解有弊矣。昌誼曰,端川産銀故貢之矣。近來銀穴盡矣,詳定事目後,物種之一年用餘,皆作銀矣。致仁曰,今作數千重而不可輕用矣。昌誼曰,有頉處當補用矣。致仁曰,高山察訪李長老,當此災年,留京久不去,嚴飭論罪,何如?上曰,今聞領相所奏,高山察訪李長老所爲,其涉駭然。先馱後拿,亦令制書有違私律勘處。其代三司中有風力人,卽爲口傳擇差,今日辭朝,夕入侍,入侍。出傳敎致仁曰,曾經玉堂者差送,畢賑前使之嚴束,則必有效矣。古則直伏啓,蓋以朝廷遠,故依評事例而爲之云矣。今則不然矣。昌誼曰,果如首相所奏矣。潭曰,北路要衝,故道伯以下官,則高山皆申察矣。致仁曰,水原試才御史,曾有待秋擧行之敎,而本邑十餘面,被災甚酷,設場試藝,恐非其時,故敢達矣。上曰,待明秋擧行。出擧條翼謩曰,待明秋誠好矣。致仁曰,忠淸兵使方爲北兵使,李邦曄,交龜後似當歸覲,新兵使閔趾烈,催促下送,似好矣。上曰,邦曄必欲速覲,人君道理,豈不憫念乎?趙濟泰爲北兵使乎?致仁曰,然矣。上曰,徐有大何時下去乎?致仁曰,過誕日後欲去云矣。數日內必辭朝矣。上曰,忠淸兵使閔趾烈,水使徐有大,皆令今日辭朝。出傳敎上曰,李思觀亦當速來矣。翼謩曰,左參贊尹汲,當初情勢,旣經屢次開釋,則尙今引入,已涉太過。昨日起居,亦不入參,揆以事體,殊涉不當,不可無,申飭矣。上曰,所奏誠是,罷職。出擧條上曰,左參贊尹汲罷職。出榻敎翼謩曰,副提調趙榮順,前後,申飭之下,尙不上來行公,事體所在,極爲非矣。各別嚴飭,何如?上曰,趙榮順所爲,其涉可駭,拿處。出擧條上曰,備局副提調趙榮順拿處。出榻敎致仁曰,趙榮順,不行公備堂,而參議行公矣。上曰,人則可用矣。致仁曰,才識文華多矣。允明曰,朝家所以變通部官,蓋出於稍尊體貌之意,而行之數十年,少無實效,諸上司各衙門各軍門之毋得推提部隷,前後事目及擧條申飭,不啻嚴明,而終不遵行,侵責部屬,無所不至。少或遲延,輒加杖罰,疲殘部隷,不能夫堪。凡有,分付之事,移文本府,自本府捧甘施行,事體當然,而各司之不有事目,直爲推捉,豈不慨然也哉?今不必別爲變通,只以前下事目,更爲,申飭。凡不爲關由本府,直自,分付各部者,雖上司,分付。當部勿爲擧行,論報本府,自本府草記,或報備局,以爲各別痛禁之地,而部官如或掩置不報,則亦隨現發,入啓處置。俾無如前寢閣之患,何如?上曰,依爲之。出擧條上曰,部屬酒禁,時有生涯,今則無矣,多釀者禁乎?允明曰,雖小釀,見則禁矣。宜用於祭,勿禁小釀可矣。允明曰,朝家之,申飭坐更,非不嚴明,而稍有勢力者,百般規避,部隷及洞任輩,亦不無受賂幻弄之弊。當宿之戶,漸至減縮,輪次之數,比前頻數,實爲坊民之痼弊。故臣府於日前,捧甘五部,各別,申飭,而曾於己未間,因傳敎,以合洞守直事。有節目啓下者,而其後數十年,漸就紊亂。各處坐更之古無而今創者,前少而後增者,此類甚多。其爲民弊,尤不可勝言。卽今通五部坐更處所成冊,收捧憑准於前下節目,可合者合之,可革者革之,可創者創之,成節目啓下,以爲永久遵行之地,何如?上曰,依爲之。出擧條致仁曰,坐更或有捧價之弊云矣。上曰,似然矣。汝稷曰,平壤桂德周,依下敎先差別武士,而敎鍊官則待窠差定好矣。上曰,依爲之。仍下敎曰,兩班武弁,不知邊事,故送部坊矣。今則監司以軍官傳令云矣。汝稷曰,武弁多不願部坊矣。上曰,今番與常年有異,庭試唱榜後除防,其中自願者許之。出傳敎上曰,東西林形便,禁將知之乎?章吾曰,曾見矣。上曰,左峴當築乎?章吾曰,北道山勢,自三水平地,過峽而來,左峴項卑,北宜築城,故有狀請矣。上曰,右相亦見東西林乎?昌誼曰,以遠接使曾見之矣。致仁曰,移邑事,鐵山則猶可,而宣川則決不可矣。卽今淸川江未畢役,中城又築,雖不費朝家財力,大役連爲之難矣。上曰,方築中城云,何時畢役?致仁曰,極寒前欲畢云矣。翼謩曰,任之勿疑,具善行則分數分,明矣。致仁曰,慣於兵書,善於此等事云矣。上曰,欲仍任西伯,使之竣事,而大役猶持難矣。章吾曰,西林則空城,築之無意矣。上曰,臺諫誰入。樂純曰,或有傳旨未下者,或有在外者,或有陳疏者矣。上曰,臺疏讀之,樂純讀權極疏。上曰,曾爲策文科而久無職矣。致仁曰,其間亦爲守令矣。上曰,高山察訪望讀之。潭讀訖,上厲聲曰,吏判果衰矣。李壽勛·李普觀太善,而申景濬則不知何狀人矣。致仁曰,俄者下敎聽瑩,放似未詳聞矣。上曰,今者高山察訪,三司擇差之命,意益深矣。則今覽望單,噫近者益衰而然乎?氣雖衰,心則不衰,可謂擇差乎?若此而其何風動一道,亦何暮年礪世,此望勿施,吏曹判書趙明鼎,從重推考,更爲另擇以入。出傳敎樂純讀李溎疏,上曰,誰也。潭曰,李敏坤姪也。上曰,近者耳目,百怪層生,前有宋霮,今有李溎,雖斥南彦彧,其嚆矢何處在矣。洪重孝之一句語,雖欠重臣之體,此等卿宰,若此之時,忽略何傷,而今覽其章,與宋霮,一而二,二而一者,再昨望單付籤時,意謂必也有事。今者李溎,若渠之章,亦一百怪中一也。噫,尤爲無狀者,强稱邦慶,不思望八其君,有此心何云稱慶,渠章之請,其亦自請,其章給之,永刊侍從之案,使白省其君小休焉。出傳敎潭讀奏高山察訪改望,上曰,洪檍好矣。致仁曰,解事矣。上曰,三望應敎已行乎?樂純曰,朴志源·金載順,亦經應敎矣。致仁曰,明日次對有命,而連爲酬應,悶矣。上曰,恐負債矣。大臣備堂先退,上曰,洪重孝慕其□之言,非老成矣。其間已下去乎?潭曰,今明必下去矣。上還入大內,諸臣問安後退出。
戊子九月十四日申時,上御集慶堂。樂房入診,坐直承旨·儒臣同爲入侍時,都提調金致仁,提調鄭弘淳,副提調李潭,記事官李翼運·金致九·柳德申,同副承旨具庠,校理趙載俊,修撰李養遂,醫官方泰輿·李以楷·慶絢·金季良·吳道炯·鄭允說·許礈,以次進伏訖。致仁曰,今日勞動之餘,聖候若何?上曰,一樣矣。請進湯劑。上進御後,致仁曰,診候何如?上曰,兩廳首醫則已爲之,只慶絢·吳道炯,入診,可也。致仁曰,許礈近來久未承候,使之入診好矣。上曰,依。慶絢診候訖,退伏奏曰,脈候左右三部度數調均,滑體亦一樣矣。諸醫所達,與慶絢同矣。上曰,洪檍入來乎。潭曰,吏判方以做錯陳疏矣。致仁曰,固不如新玉堂生風矣。此人則玉堂久勤也。上曰,然乎。予亦惜其遠出矣。仍命書傳敎曰,今問吏判陳章,高山察訪洪檍,自在應遞之中,遞差外任,猶惜,副應敎除授,牌招入直,其代以朴志源除授,其令當日辭朝。上曰,明日湯劑,亦依前爲之,卿等先退,藥院諸臣退出,儒臣進前,問答輪讀訖,儒臣先退。上曰,噫,今年此月,予心若何?初度雖過,嗚呼來頭二十九日,心何抑哉,心何抑哉?遙望西郊,暮雲漠漠,憶昔盛時,心猶憧憧,此日何以瀉懷?依今日例,當爲香祗迎,少伸此忱,禮房知悉。出傳敎上曰,注書出去,持入追慕錄,賤臣翼運承命出來,與假注書韓德厚偕入,復命後,先爲退出。
戊子九月十四日酉時,上御集慶堂。坐直承旨入侍時,同副承旨具庠,假注書韓德厚,記事官金致九·柳德申,以次進伏訖。上曰,承旨讀御製追慕錄。庠奉讀,上起坐曰,與承宣父編次者矣。庠曰,大文字矣。上曰,慈聖誕日御製致詞,注書持入,賤臣德厚承命奉入。上曰,承旨讀之。庠讀訖,上曰,御製留置藝文館乎?致九曰,所下御製,皆奉安于藝文館矣。上曰,朴志源已來,而開陽門不閉乎?注書知入,賤臣德厚曰,俄者傳命時聞之,則朴志源未及來,開陽門已閉矣。上曰,高山察訪朴志源,明日辭朝。出下敎上曰退出,諸臣以次退出。
上在慶熙宮。停常參·經筵。
昧爽,有霧氣。
下直,高山察訪朴志源,彌助項僉使徐命託。
鄭昌聖啓曰,大司憲南泰著,特平權極呈辭,執義李正吾,掌令南彦彧·沈觀之傳旨未下,持平李溎未肅拜,今日以監察茶時之意,敢啓。傳曰,知道。
藥房都提調金致仁,提調鄭弘淳,副提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
以承傳色口傳下敎曰,下敎時入侍。
傳于具庠曰,右相內局入侍,同爲入侍。
傳于具庠曰,內局入侍。
洪樂純,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
具庠啓曰,檢閱權槇,自鄕上來云,卽爲牌招入直,何如?傳曰,允。
以承傳色口傳下敎曰,光恩副尉下去時,內局知名人隨往。
備忘記,今日卽予七十六歲前甲戌第三日也。今日干支卽庚子,此日逢此干支,予心一倍,朝臣年七十以上人,德游堂賜帛,其令待令。
傳于鄭昌聖曰,蔭官堂上以上曾經閫帥年七十,今日竝待令。
傳于洪樂純曰,入直宣傳官,武兼訓局將官,禁營將官,今日當爲能麽兒講,堂上待令,而李泰祥前旣拔之,今番亦爲拔之。
具庠啓曰,卽者待敎金致九,檢閱柳德申,因檢閱權禛不卽入肅,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招,奉敎朴道仁,一體牌招,以爲推移入直之地,何如?傳曰,允。
傳于具庠曰,今日入來老人中未付軍職者,付軍職
以承傳色口傳下敎曰,承旨竝入侍,時服爲之。
李在協啓曰,今日承旨竝入侍事,命下矣。右承旨金光國式暇,不爲仕進,同副承旨纔已出去,竝卽牌招,何如?傳曰,允。
傳于李在協曰,諸承旨與來待人入侍。
洪樂純,以都摠府言啓曰,軍兵等中日習射事,標信,命下矣。親臨能麽兒講相値,不得爲之之意,敢啓。傳曰,知道。
知事李山斗作闕,代兵曹口傳政事,知中樞單洪命源。
鄭昌聖啓曰,明日次對,兩司當爲進參,除在外傳旨未下外,大司憲南泰著,持平權極,竝待開門牌招,以爲推移入侍之地,何如?傳曰,允。
洪樂純,以兵曹言啓曰,五衛將李文燮,昌德宮衛將鄭道興,俱以病難供職,呈狀乞遞,竝今姑改差,何如?傳曰,允。
戊子九月十五日辰時,上御集慶堂。藥房入診,右相同爲入侍時,都提調金致仁,提調鄭弘淳,副提調李潭,記事官李翼運·金致九·柳德申,右議政李昌誼,醫官方泰輿·許礈·李以楷·慶絢·金季良·吳道炯·鄭允說·徐命緯·許溫·鄭允弼,以次進伏訖。上先索草紙筆墨。致仁等曰,夜間,聖體調攝,若何?上曰,一樣矣。請進湯劑,上進御訖,仍請診候,上許之。泰輿診候訖,退伏奏曰,脈候左右三部度數調均,滑體亦一樣矣。諸醫所達,與泰輿同矣。上以御題御筆,書下二句曰,昔年庚辰,今日庚子,七十五年,此誠料表。仍下敎曰,予之誕辰卽戊寅,故十五日干支爲庚辰矣。今番則誕日爲戊戌,故今日卽庚子也,日干巧符矣。命大臣以下,各做二句以進,大臣承旨史官,以次賡進,上命以次列題讀之。泰輿潭書訖讀奏,上曰,是可以代賀也,過矣。致仁曰,是何足以當賀乎?聖敎萬萬過矣。上曰,一件書入于予,一件書入東宮,世孫亦當抑鬱也。上曰,藥房提調持湯劑,更爲入侍。出榻敎上再進湯劑訖,致仁曰,湯劑使醫官,更爲稟定,似好矣。上曰,止之。致仁曰,脈候平復,纔過數日,加進三貼宜矣。上曰,苦矣。使黑髮復白也。昌誼曰,此非靳允之事也。旣有效之湯劑,何不念及也。上曰,有何效耶?具止之,可也。致仁曰,日昨內奴婢貢布劃補賑資之敎,實出於我聖上矜恤北民之至意,而但其中八升布一同零與紅花,係是衣襨所需,事面有異,當不混入於許劃之中,此則置之,何如?上曰,依爲之。出擧條致仁曰,提調鄭弘淳,連日仕進,行公已久矣。上曰,止之,當下敎矣。上笑曰,其代有好人矣。右相亦知眼次矣。命書傳敎曰,提調鄭弘淳·許礈,行司直李昌壽除授。上曰,右相何當還朝乎?昌誼曰,臣當遄歸矣。臣誠惶恐,而聖心過用,下情焦悶,伏願和泰心氣,使聖體康寧焉。上曰,卿心可感矣,須好往來焉。雖旬日之間,予心悵然矣。諸臣以次退出。
戊子九月十五日未時,上御德游堂。七十以上人賜帛入侍時,行都承旨李潭,左承旨李在協,右承旨金光國,左副承旨洪樂純,右副承旨鄭昌聖,同副承旨具庠,記事官李翼運,假注書韓德厚,記事官金東稷·慶再觀,判敦寧李益炡,知敦寧沈星鎭,知中樞李吉輔,工曹判書李之億,行司直安允行,行司直李光溥,行副護軍洪命源,行副護軍柳發,行副司直李長夏,行副司直沈殼,行副護軍申慶普,行副護軍安鍇,行副護軍柳東茂,行副護軍洪若水,戶曹參議趙榮胄,兵曹參知趙台祥,副司直李光溭,副司直李鉉玉,副司直申一淸,副司直高夢星,副護軍尹昌東,副護軍金弘得,副護軍沈廷觀,副護軍林養浩,副護軍尹彝遜,副護軍鄭九寧,五衛將郭聖濟,五衛將申鏶,五衛將李普祥,以次進伏訖。上曰,七十非帛不煖,故今日召見而賜帛矣。益炡曰,再昨被曠絶之恩,今日又奉恩賜,臣等不勝感惶矣。星鎭曰,惶恐感激,不知死所矣。上曰,以次告姓名後退去,戶郞傳帛於庭,今番入侍,宗臣見漏,可惜矣。潭曰,洪晟父方曲拜,而未能踰閾矣。上驚曰,中官往扶之,其子來則上殿扶將,可也。命源進伏,上曰,入來之心貴矣。速爲出去,洪晟受帛,可也。命源退出,上曰,趙榮曾來時,匍匐乎?樂純曰,上殿時匍匐矣。潭曰,洪命源則能爲曲拜,其子扶則拂之矣。趙榮曾之衰,甚於洪命源矣。上曰,趙榮曾有子乎?光國曰,趙亨逵兄弟來矣。上曰,七十人在外者誰也。潭曰,李正中·愼爾復·李奎徽·鄭景瑞·安復駿等,而未能盡記矣。上曰,李喆輔不能入侍,甚悵然矣。昌聖曰,其子福源,來待闕外云矣。上曰,藥房都提調·提調持湯劑,入侍。出榻敎都提調金致仁,提調鄭弘淳進伏,致仁曰,午間,聖候何如?上曰,一樣矣。致仁曰,連日酬應,伏悶,上曰,洪命源能入來,貴矣。趙榮曾之筋力,不及洪命源矣。致仁曰,俄見其負去,篤老而猶難矣。上曰,洪命源能爲曲拜矣。致仁曰,診候何以爲之乎?上曰,置之。致仁曰,□□□以三貼依前乎。上曰,依爲之。七十以上人,各告姓名,受帛四拜而退。上曰,傳云上老老而□興孝□□□千千萬萬夢想之外,逢此年過兩昨予心何?抑,□□□德游堂其中七十五歲人亦多,可謂異事。其中洪命源,今日□復見視昏□□自嗟勝言,此中年最高而近九十,亦涉可嘉,特加一資,今日口傳下批,奉朝賀李喆輔,其子門外來云。予心悵然,與李喆輔,耆社諸臣中不參者,一體賜帛,堯典豈不云以親九族乎?宗臣之零替,未有若近日,宗臣中年七十以上人,一體賜帛,以表予意。出傳敎上曰,洪命源旣命陞資,令該曹知中樞作闕單付。出傳敎上曰,嶺南老人單子多矣。昌聖曰,一百歲以上,二十四人矣。庠曰,七十以上,千餘人矣。內局及諸承旨先退,上曰,能麽兒試官擧子入來,試官擧子入庭四拜訖。上曰,差備官進前,木禿除之,試官上廳,可也。能麽兒堂上李柱國·李國賢·李潤德,郞廳李道徽·李思景·金宗漢進伏,上曰,給冊呼名,開講,可也。宣傳官趙升鉉進講,兩次粗。宣傳官李周赫進講,初不後略。宣傳官尹文淵進講,初略後粗。宣傳官南志博進講,兩次不。武兼洪致亨進講,初粗後略。武兼李榮逵進講,兩次粗。武兼李廷麟進講,初粗後不。武兼白師俊進講,兩次不。武兼李興錫進講,初不後粗。武兼李秉三進講,兩次不。訓局把摠沈禧鎭進講,初粗後略。訓局哨官金光垕進講,初不後粗。訓局哨官尹進五進講,初略後通。上曰,有氣而善講矣。樂純曰,然矣。禁衛哨官吳熙績進講,兩次略。上曰,純通人,弓矢賜給。不通人,其令直處能誦後,替直。出傳敎上曰,退出,諸臣以次退出。
上在慶熙宮。停常參·經筵。
下直,參禮察訪李顯永,訓戒僉使李仁培,玉江萬戶沈觀之,溫萬戶南玄老。
藥房都提調金致仁,提調李昌壽,副提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安,答曰,知道。
以承傳色口傳下敎曰,下敎時,次對,同爲入侍。
洪樂純啓曰,大臣·備局堂上,依下敎,來待矣。傳曰,引見。
傳于具庠曰,禮房承旨,率童蒙敎官,來待。
傳于具庠曰,童蒙敎官率童蒙,食後來待。
傳于具庠曰,內局入侍儒臣,持警世問答,同爲入侍。
兵曹口傳政事,副司直尹汲。
以承傳色口傳下敎曰,軍職任重,動駕在近,皆當隨駕,方帶內三廳人則皆遞,其代卽爲口傳擧行。
兵曹口傳政事,以具世仁爲內禁將,以李邦五,尹勉矩爲羽林將。
以承傳色口傳下敎曰,朝鮮有君,則豈如是乎。此傳旨捧入承旨,爲先推考,傳旨置之,牌招,使之卽爲入來。
以承傳色口傳下敎曰,何時下敎,而尙今遲遲,承旨推考。
洪樂純,以兵曹言啓曰,昌德宮·昌慶宮差備內窓戶,令戶·兵曹郞廳春秋摘奸事。曾已下敎矣。發遣本曹郞廳與戶曹郞廳,眼同摘奸之意,敢啓。傳曰,知道。
李潭,以奉常寺官員,以都提調·提調意啓曰,東籍親耕田所種稻打作,則所出爲二石,皮唐黍打作,則所出爲二石,皮粘粟打作,則所出爲一石,豆打作,則所出爲一石十斗,太打作則所出爲三石之意,敢啓。傳曰,知道。
鄭昌聖,以義禁府言啓曰,副提調趙榮順拿處事,傳旨啓下矣。趙榮順時在京畿長湍地云,依例發遣府書吏,拿來何如?傳曰,允。
順義君烜疏曰,伏以臣忝在宗籍,受國厚恩,秩躋崇品,居常懍惕之中,迺者特授恩資,亦踰涯分,寵命所及,惶隕冞切。且臣猥膺專對之命,義重往役,不敢祈免,將迫出疆之期,而臣之父母墳山,在於果川地,曾祖綾原大君臣俌,高祖義安君臣珹墳山,在於楊州地。撫時霜露之感,益切於萬里去國之際。玆將短疏,仰暴微懇於孝理之下。伏乞特賜恩暇,得於未辭陛之前,一往省掃,小伸至情,千萬祈祝。答曰,省疏具悉。卿其依請,往來焉。仍傳曰,綾原大君·義安君墓省拜時,澆奠床,備給。
吏曹參議李海重疏曰,伏以天佑宗祊,寶算無疆八域群臣,欣逢聖節,況臣忝在朝列,曷勝頌禱之忱。仍伏念,臣母年近八旬,素抱風痺之疾,已成沈痼之症。不離床笫,積有年所,而方在臣兄山重咸興任所,宿患挾感添劇,症情非細。老人心弱,病裏思臣,專伻委到,促臣來護,臣聞此報,心神飛越不能按住頃刻,不得不冒死陳懇,徑尋郷路。伏乞聖明,俯垂鑑諒,亟解臣職,仍治臣擅行之罪,以肅朝綱,千萬幸甚。答曰,省疏具悉。今覽爾章,以孝爲治之道,其何不從,本職許遞焉。
刑曹判書洪重孝疏曰,伏以節屆虹流,慶祥川至,八域含生,蹈抃惟均,念臣頃遭醜辱,冒控危悃。伏蒙天日之明,照燭無餘,十行恩批,開釋備至,不知疏逖賤臣,何以得此於聖明之下哉?感極而悲,不覺涕泗之交頤也。臣是戮辱之人耳,不宜一日淹於京輦之側。而第以螻議受性之偏,適値崗陵祝聖之辰,不忍徑情作行,未免抑心少留,雖跡阻起居之班,而庶寓慶祝之忱矣。及至昨日,俶裝將發之祭,又有新臺之參,乃以反詈,爲臣罪案,臣誠瞿然。繼之以訝惑也。臣之前疏,不過分拆事實,未嘗盛氣詬詈,今忽抉摘字句,張皇聲罪,誠可異也。噫,臣之前後按秋曹,斷斷一心,只是懲惡人以安良民而已,果然仇怨之伏,如蝟斯集,茅慮迭起,拳踢夾加,疲惱極矣。危怕甚矣。然而一遭人言,可以無臣身於朝著矣,何其斷斷至再,必欲甘心至此也。數日遲徊,亦是臣罪,玆敢更入文字,徑尋鄕路,重入脩門,此生已矣。瞻望雲天,有隕如瀉。伏乞聖明,亟命有司,治臣擅行之罪,以快人心,以昭法紀,不勝萬幸。答曰,省疏具悉。卿無宦心,予已知矣。挾雜傾軌,尙不止息,左辱右斥,一朔之內,嗟世道之奇怪,悶重臣之被困。雖然予不捨卿,卿何決歸?其雖萬萬可駭,本職,以禮使臣之道,難以强迫。況秋曹,關係都下,雖惜許遞。卿勿過辭,卽速回途。噫,今日惜懼之辰,諸臣一樣,況位在卿列者乎?承此批何忍邁邁,分義亦重,卿須體此敎。
檢閱權禛疏曰,伏以天休滋至,慶節纔過,臣民歡祝,曷有其極?念臣本以鹵莽,猥竊科第,初登筵席,恩言縷縷,至及於臣先祖臣忭,奬之以忠臣,褒之以名節,臣愚衷激感,不覺淚下被面。在臣分義,惟當糜臣粉骨,其以先祖之思,圖報殿下者,寤寐耿耿。而第臣品質庸陋,學識空疎,曾已再叨春坊,未有少補,不過備員逐隊,徒玷名器而止。臣誠慙惶踧踖,至今靡弛。乃者藝苑新除,又下於歸覲病母之日,而馹召繼至,臣聞命隕越,益無所措。噫,簪筆之職,不輕而重,固非如臣鈍劣所可堪任,則臣何敢不自揣量,唐突冒膺哉?抑臣又有區區所守,不得不一暴,惟聖明俯垂省察焉。嗚呼,臣祖文貞公臣忭之所樹立,肅宗大王,以苦心淸節四字,盛加褒奬。曁我殿下嗣服之初,因其辭章,許伸其一生所守,而特諭以百世名節,及其沒也,贈職宣諡,益加褒崇。噫,聖上之所以特取臣先祖者,蓋爲其名節而然也。顧臣不肖,不足以嗣守其萬一。而第平日所自勉者,惟在於毋忝其所生而已。今若不顧私義,只貪榮進,冥行而不知恥,則是上而負國家,下而辱家聲也。臣雖不肖,豈敢爲此哉?今此僚席之居右者朴道仁,卽胤東之孫也。胤東之所負犯,非比尋常,而臣於立身之初,若與其人之孫,聯武比肩,苟然冒據,則將不免爲先祖之罪人,而殿下亦將奚取於臣哉?臣母病彌篤,不忍遽然離捨,今始來伏私次,而惟此匪分之職,重以難進之義,反復思惟,承膺無路,召牌之下,敢陳短章,略暴微悃。伏乞聖慈,亟削臣職,仍治臣罪,以肅朝綱,以安私分,不勝幸甚。無批答傳敎在筵說中
咸鏡監司沈鏽疏曰,伏以臣本以疎鈍之賤品,冒膺藩宣之重寄,一味戶素者,居然爲半年矣。屢次祈免,實出於自量之爛熟,不專以私義之兢蹙,而始也聖批之靳許,終焉喉院之退疏,迄未蒙鞶帶之褫,而有若恬然盤礴者然,區區愧惶之情,固有不可勝言者。況今災荒無前,憂責倍殷,其所以設施賙濟,宜如枚焚極溺,而臣識慮淺短,姿性迂緩,茫然無所猷爲,只自夙宵焦憂而已,苟不趁今卸解,回授可堪之人,則前頭賑事,決無就緖之望,而一路民命,必有塡壑之患。且臣內外奉職,無一善狀,數朔之間,自速譴罷者已再次,而輒蒙恩貸。又至還寢,臣心之悚懷,已無餘地。國體之虧損,誠非細故。臣若幸其苟免,不早自處,則釁疣層積,將不知至於何境,雖以聖度之如天,亦不可每每寬貸,及其罪負轉深,荒政大誤,則臣雖萬被誅戮,亦將何補哉?在途控籲,跡涉煩猥,巡審纔畢,始敢自列,伏乞聖明,俯察臣辜犯之不可終逭,亟賜鐫削,仍降威罰,以幸公私焉。無批答還爲下送
戊子九月十六日辰時,上御集慶堂。藥房入診入侍時,都提調金致仁,提調李昌壽,副提調李潭,記事官李翼運·金東稷·慶再觀,醫官方泰輿·許礈·李以楷·慶絢·金季良·吳道炯·鄭允說·李文載,以次進伏訖。致仁曰,昨日酬應甚多,夜間,聖體調攝,若何?上曰,悶矣。氣則一樣矣。寢睡·水刺之節,亦何如?上曰,亦一樣矣。致仁曰,湯劑進御乎?上進御訖,下敎曰,診候只兩廳首醫爲之,可也。泰輿診候訖,退伏奏曰,脈候左右三部度數調均,滑體亦一樣矣。季良所達同矣。上曰,藥房提調·副提調持湯劑,更爲入侍。出榻敎上曰,副應敎洪檍達牌,頃者違牌,已涉過矣。雖過誕辰,登筵已久,聞牌招之命,豈不一直於誕辰翌日乎?其雖過矣,不無參酌,而春坊則膺命,玉堂則違牌,爲臣子者,其曰大朝·小朝,而輕重倒置,當此紀綱解弛,臣分大虧之時,不可無飭,與朴師崙一體禁推。此則過今朔後勘律,而勿爲月吉。出傳敎再進湯劑,上進御訖,上曰,藥房提調持湯劑,待下敎入侍。出榻敎藥院諸臣,以次退出。
戊子九月十六日辰時,上御集慶堂。大臣·備局堂上引見入侍時,領議政金致仁,左議政韓翼謩,漢城判尹具允明,兵曹判書鄭弘淳,戶曹判書李景祜,行副護軍鄭汝稷,行副護軍李章吾,行副司直趙曮,兵曹參判鄭存謙,校理洪檢,持平權極,左副承旨洪樂純,假注書韓德厚,事變假注書具修溫,記事官金東稷·慶再觀,以次進伏訖。上曰,昨見洪命源·趙榮曾,皆篤老矣,草紙入之。翼謩曰,日氣連爲淸和,聖候若何?上曰,一樣矣。翼謩曰,寢睡·水刺之節,何如?上曰,如前矣。仍書下老老幼幼,聞於經傳八字於左相曰,昨賜領右相,故今日追製以下,卽爲賡進,而諸臣皆爲賡進,可也。翼謩曰,昨日領右相奉宸章時,下敎及臣云矣。又此書下,不勝惶感矣。致仁曰,臣則昨已製進,同爲作帖乎。上曰,各帖亦好矣。三年後,左相當入耆社,四年後,右相亦當入耆社,耆堂漸多矣。左相則健實如兪奉朝賀矣。致仁曰,左相筋力果好矣。翼謩賡進曰,悠久萬齡,與天合德,誕彌令月,倍切祈祝。上笑曰,欲受卿德談乎?日昨事,思之張大矣。致仁曰,何事張大乎?翼謩曰,實非張大之事矣。上曰,正月必請賀矣。翼謩曰,此當然之事也。上曰,正月請賀,則儀節當定奪於冬間,豈於今年,稱賀字乎?致仁曰,今年雖成節目,賀在明年則分此下敎,實爲過矣。翼謩曰,天開於子,至月已新年矣。樂純賡進曰,節屆千秋,聖逢五百,如崗如陵,小臣拜祝。上曰,先登矣。曮賡進曰,壽考作人,老幼囿仁,小臣祈祝,於萬千春,上曰,實題作而壽考作人,何可望也。存謙賡進曰,流虹之節,齊崗之祝,周王壽考,髦士是作。允明賡進曰,誕彌令節,文陛復登,岡陵餘祝,日升月恒。景祜賡進曰,大德必壽,今逢壽域,誕彌之節,岡陵之祝。汝稷賡進曰,德配堯·舜,壽齊崗陵,今逢是節,倍切忱誠。章吾賡進曰,吾王大德,化行壽域,太平今日,萬年斯祝。上曰,李章吾能作,而鄭汝稷亦好矣。玉堂誰入,致仁曰,洪檢也。檢賡進曰,天賜純嘏,壽考維祺,常切華祝,矧玆誕彌。上曰,翰注昨已製乎?致仁曰,今日則他人皆入來矣。上曰,有事乎?致仁曰,下番徑出,故上番亦徑出矣。上曰,注書誰也。致仁曰,韓德厚也。上曰,善文而慣於注書矣。事變假注書,誰也。致仁曰,具修溫也。上曰,明經乎?致仁曰,然矣。上曰,判尹同姓乎?致仁曰,然矣。東稷賡進曰,聖算望八,壽考康寧,化被八域,臣民同慶。再觀賡進曰,維南有極,照我東方,天佑景福,聖壽無疆。賤臣德厚賡進曰,北斗南山,慶溢流虹,春臺壽域,化洽吾東。修溫賡進曰,天佑聖上,萬年眉壽,誕彌令辰,八域蹈舞。上曰,編次人,以爵秩次序,讀奏。命題曰御製便殿。命賡允明讀訖,上曰,諸臣過爲贊揚矣,廟謨爲之。致仁曰,此慰諭御史李致中狀啓也。其一,卽嶺穀移運事,而纔因道臣狀聞,賑資劃給,其數夥然,似有餘而無不足,至於來頭還民種粮,姑未知當入幾許。須計道內民口與穀數,詳知其相當與否,然後方可,稟處。其一,卽續布蠲減事,而已令道臣申飭各邑,從實執災,關西木劃給,使之給代,以此意一體,分付於御史,俾災邑之民,咸知朝家德意,何如?上曰,依爲之。出擧條致仁曰,年前以譯院雲觀寫官等,永付司果之太濫,特命減下者多矣。至於知事,尤非永付之窠,而倭譯崔鶴齡,至今仍付,已經多年,揆以事面,實爲未安,減下何如?上曰,依爲之。而自本院高品付祿。出擧條致仁曰,紅花貢,依日昨傳敎,當爲許劃矣。上曰,依爲之。致仁曰,湖南句管堂上方有窠,以行司直李昌壽差下,使之察任,何如?上曰,依爲之。出擧條上曰,行司直李昌壽,湖南句管堂上差下。出榻敎翼謩曰,居中居下之遇赦蕩滌,例也。而近來該曹,謂以考績事重,不無見拘者云。旣曰蕩滌,又何拘礙,此宜有一番稟定,敢達。上曰,赦典最輕者,卽居中居下也。拘於文法,難以蕩滌云。今乃初聞,此必是非下吏操縱,眩於奉行而然矣。旣曰居中居下,皆命蕩滌,則此豈敢操縱者,亦豈眩亂乎?其涉駭然,前後此敎後,沈滯者一竝湯滌,官爲首吏爲尾也,則爲其首拘於尾,此冠屨倒置,往者雖不可飭,來者其宜勵,以此,申飭兩銓。出擧條上曰,吏兵曹書吏,以顔面操縱,無狀矣。予雖柔,此等事,每嚴處矣。致仁曰,臣與洪領府,定二十四朔法,經二年始可敍用矣。上曰,今臘來春,其間不遠,而謂經二年矣。兪奉朝賀曾定十五朔法,武弁難矣。致仁曰,營將數遞,以此稍勝矣。上曰,中下者用人情操縱,中官亦締結下吏,左相今番所奏,善爲之矣。致仁曰,徐判府曾亦,申飭矣。弘淳曰,今番經宿擧動時,昌德宮·昌慶宮入直軍兵,當爲磨鍊,而再昨年春塘臺庭試及昨年謁聖時,皆以隨駕軍仍爲入直矣。今番亦依此擧行乎?敢稟。上曰,依爲之。出擧條弘淳曰,今番經宿動駕時,外營入直巡邏等事,一依時御所例擧行之意,分付各軍門,何如。上曰,依爲之。出擧條弘淳曰,在前經宿擧動時,因傳敎,御將率新營入直軍兵,留營矣。今番則何以爲之?敢稟。上曰,依爲之。出擧條弘淳曰,在前經宿擧動時,昌德宮各門,依例開閉,而還宮後如前還閉矣。今番亦依前擧行乎?敢稟。上曰,依爲之。出擧條致仁曰,日前左相以重臣事仰達,而今宜有參酌之道矣。上曰,大臣所奏,國體固然,故雖許重臣之心,心切慽矣。飭已行,前左參贊尹汲敍用,今番耆社諸臣召見時不參,心用戀戀,口傳付軍職,明日內局,其令同爲入侍。出傳敎翼謩曰,臣以體例事陳達而已。上曰,尹汲已衰乎?致仁曰,雖衰而尙强確矣。翼謩曰,筋力好而頃有所遭,以是不行公矣。上曰,無意仕宦故如是,而明日則必來矣。居何洞。致仁曰,居龍洞矣。上曰,鄭弘淳,今則快行公矣。致仁曰,徐命膺·金善行·蔡濟恭尙餘矣。上曰,不行公而坐矣。致仁曰,金善行則已作故矣。上驚曰,年幾何?致仁曰,五十三矣。上曰,思賢閤揚板事,思之愴然矣。致仁曰,解事而可用矣。今至於此,惜矣。上曰,嗚呼,前留守金善用,予用久矣。乙亥帳殿陞資者,而一自所遭,遞來未復命,予雖謂異諸臣,若此之日,已作故人,追憶思賢閤承命書揚之事,文雖在矣。人作古人,愴悼易喩,凡諸等事,旣曰擧行,何以慰其靈,豈云重宰,祭文製下,其令禮官致祭,其子待闋服調用。出傳敎上命書金善行祭文。致仁曰,爲其子弟者當感泣矣。上曰,故忠臣金尙容子孫乎?致仁曰,旁孫矣。樂純書祭文畢,上曰,元景濂子,使之調用矣,未及脫服乎?致仁曰,闋服似在明年矣。上曰,家貧乎?致仁曰,元斗杓奉祀孫故家不貧,而元景濂曾以善治有名矣。上曰,元景淳爲人從容矣。致仁曰,然矣。翼謩曰,誠實爲國事矣。上曰,家貧乎?致仁曰,然矣。上曰,今因金善行子調用,乃問故參判元景濂其子雖命調用,今問明年當甄錄云,於予其亦遼焉,然此人故相奉祀孫,其猶可依。噫,故判書元景淳,爲國用心,已作故人,今問筵中,家本淸寒云,憶古人心愴然。家在驪州,其令本州祭需題給,其母亦何人,亦令本州存問,輸送衣資食物。出傳敎致仁曰,中宮殿至親,不當與他下敎竝書,別爲書下好矣。上笑曰,予豈以妻家至親然乎?極曰,臣見識鹵莽,言議巽軟,淸朝耳目之任,自知不稱,而日昨辭疏之末,略陳憂愛之忱,及承聖批,辭旨溫粹,誨責備至。乃以常譔泛說爲敎。臣奉讀未半,不勝惶愧,而莫非臣辭不達意,忱誠未孚之致,適緣病勢難强,今始來避,所失尤大,以此以後,臣何敢仍冒於臺次乎?請命遞斥臣職,上曰,臺閣寥寥之時,其能匡救,予庸嘉之,交勉之敎,淇何過嫌,勿辭,亦勿退待。極曰,請還寢東呂·址淳等還配之命,更令王府嚴鞫得情。措辭見上上曰,勿煩。極曰,請還寢定配罪人者斤萬酌處之命,更令王府嚴鞫得情,快伸王章。措辭見上上曰,勿煩。極曰,請還寢定配罪人金柱泰減下之命。措辭見上上曰,其勿更煩。極曰,新除授司諫院正言宋聚行,時在京畿交河地,請斯速乘馹上來事,下諭。上曰,依啓。極曰,夫官師相規,自是淸朝之美事,而比來論人,有多刻迫,殊欠聖朝忠厚之風,仰負聖上陶勻之化,臣竊憂歎。日前臺臣,互相論事,其言之公否,臣不欲追提,以生葛藤,而凡臺閣古規,言事之人獲罪,則爲之相敎,非爲其人,欲尊臺風也。李溎之請罪南彦彧,深得臺體,而其章,初則辭不達意,未則且近已甚,致勤聖敎,然而處分之際,百怪中一也。五字有欠於待臺閣包容之道,因此微事,過加摧折,不無憾於大聖人開言路之方。臣謂五字之敎,永刊之律,還寢,可也。上曰,所謂二字,非我創諭,李溎之言,而今者所懷,臺體則然,依啓。翼謩曰,臣有至切私情,不敢自阻君父之前,故敢達矣。如臣庸鈍,雖蒙殿下之殊遇,而公議嗤點久矣。一年二年,三年于玆,決非一味謭涊做去之地也。以狗馬之疾,至有遣醫之擧,臣感激恩私,陳力趨班,亦久矣。今則俯諒疾病難强之狀,特解此職伏望。上曰,至切二字過矣。翼謩曰,特許判府事臣金尙喆免解,臣以金判府之事,仰望於殿下矣。臣非久退之計,更當承命供職矣。上曰,不可許矣。領相之意,何如?致仁曰,小臣所欲奏者,左相奏之矣。七八月以後,筋力病情,實無餘地,奔走內局,欲效微勞,而恐難如誠,乞解臣職。上曰,左相旣過,卿又竝請,所恃者卿等,七十五歲誕日,緩過三日,許解卿等,則國體無矣,筋力所及處,補我不逮,今歲且暮,須置之安心焉。卿等之請過矣。致仁曰,臣小休,則夷險燥濕,不敢辭矣。翼謩曰,首相所奏,臣實慨然,下詢者臣之事,而竝爲乞解,皆未得請,臣則泣而更請矣。上曰,雖算而請,難許矣。原任非久當入矣。洪領府冬間無故,金判府春間無故乎?致仁次第當來,公私幸矣。上曰,左相與尹領府,年誰多。致仁曰,左相癸未生,而尹領府丁亥生矣。上曰,左相年高而最實矣。翼謩曰,聖敎至此,不敢强聒,而雖以年齒言之,臣年尤多,伏乞矜念焉。上曰,勿復言也,決難許矣。大臣備堂先退,上曰,童蒙敎官率童蒙,入侍。出榻敎宋繼相·沈念祖·成雲柱·洪文漢,率訓下進伏,上曰,童蒙,以次讀小學,可也。李昌甲進讀,上曰,通矣。今番初入侍乎?繼相曰,再次率入矣。李明胤進讀,上曰,不矣。誰之子也。繼相曰,安春君子也。李達胤進讀,上曰,略矣。與明胤族乎?繼相曰,明胤之弟也。上曰,安春君多福矣。金性源進讀,上曰,通矣。誰也?念祖曰,金善行族也。權夢喜進讀,上曰,通矣。誰也?念祖曰,權禛子也。趙文彦進讀,上曰,不矣。誰也?雲柱曰,趙相愚玄孫也。徐希文進讀,上曰,略矣。誰也?雲柱曰,徐迪修子也。趙喜慶進讀,上曰,純通矣。誰也?文漢曰,趙正萬曾孫也?李度兼進讀,上曰,粗矣。誰也,文漢曰,李命坤孫也。李琜之子也,趙學彬進讀,上曰,通矣。誰也。文漢曰喜慶從弟也。上曰,通童蒙紙三卷·筆三枝·墨三笏,略童蒙紙二卷·筆二枝·墨一笏,粗童蒙紙一卷·筆一枝·墨一笏賜給。其中純通人,筆三枝加給。出傳敎上曰,退出,諸臣以次退出。
戊子九月十六日申時,上御集慶堂。藥房入診入侍時,都提調金致仁,提調李昌壽,副提調李潭,記事官李翼運·金東稷·慶再觀,醫官方泰輿·許礈·李以楷·慶絢·吳道炯·鄭允說·金季良·徐命緯·李文載·鄭允弼以次進伏訖。致仁曰,夕間,聖體若何?上曰,一樣矣。請進湯劑,上進御訖。仍請診候,上曰,之次二醫入診,可也。許礈診候訖,退伏奏曰,脈候左右三部度數調均,滑體一向好矣。命緯所奏,與礈同矣。致仁曰,明日,湯劑亦當依前三貼乎?上曰,依爲之。藥院先退,潭落後,命讀北伯疏及權禛疏,潭以次讀奏訖。上曰,今者北道,予謂得人,玉成之敎,何敢撕捱,縣道封章,萬萬過矣。此章下送,且雖未及聞,纔有越俸之敎,又以此撕捱,分義不然,酬應亦苦,況此敎不過國體,其不敢撕捱,卽速察任之意,分付。上曰,噫,彼曩時,此等句語,何提起於己冷之骨,而過撕捱於館職乎?況此則非渠擔當,若此者其果然,予何忘也。抉摘文字,述編旣云,以渠祖之忠,互對人之祖,其祖雖知,必曰過矣。渠則其曰效其祖而輸忠,其君豈不覽其章而傷心乎?此非更提於卽予望八之時,此章給之。以上出傳敎上命讀奏諸傳旨。潭讀奏訖,上曰,諸臺臣用謀矣。望入人君誕辰之月,坐在囹圄,心不惕然乎?甚非矣。上又曰,諸儒臣撕捱之端何也?潭曰,臣則未詳也。上曰,頃以三臺一儒臣禁推時,下敎若何?而噫,予雖固執,卿宰過擧,此則由於惜懼之心,帽下懸角圈者堂下,故無惜懼之意乎?洪景顔違牌,已涉過矣,而此非今朔循例踏下,而李仁培則身爲薇垣長,與角圈有異,況賀雖不爲,庭倏豈停,而無端爲首,違牌於月初,事體萬萬寒心。不可循例處之,沈觀之·南玄老,無他撕捱之端,而雖無賀議,誕日只隔三日,而若是違牌,此豈曾經儒臣之所爲,曰有臣分?李正吾雖與二人有異,違牌則寒心,亦不可循例踏下,李仁培訓戒僉使,沈觀之玉江萬戶,南玄老溫萬戶,李正吾文山萬戶除授,其令當日辭朝,時任僉使萬戶,遞付京職。上曰,今日補外僉使萬戶,察訪到任日子,令該道道臣帥臣,卽爲狀聞,自今日計之,其有過限者,雖到勿爲狀聞,以卿其地投畀啓本,以上。出傳敎上曰,宣傳官入侍。出榻敎退出。
戊子九月十六日酉時,上御集慶堂。儒臣入侍時,校理洪檢,副校理申光緝,行都承旨李潭,假注書韓德厚,記事官金東稷·慶再觀,以次進伏訖。上曰,注書出去,東萊·釜山萬戶窠知入,賤臣德厚還奏曰,豆毛浦·開雲浦·包伊浦·西平浦矣。上曰,豆毛浦何許人去乎?潭曰,有實職武弁似去矣。上曰,下敎時遺漏,況朴取源,誕日不遠,而爲儒臣違牌,此非徒違牌,爲問安也。事之,寒心,其尤萬萬。豆毛浦萬戶閔弘烈,與初九日違牌雖有異,月初儒臣違牌,豈其父隨卿宰請過中事之意乎?越松萬戶除授,亦令當日辭朝,時任萬戶,遞付京職,因六文臣補外,六武臣公然作窠,遞付京職之敎,卽爲擧行,而其中遐方之人久勤者先爲擧行事,分付該曹。出傳敎上曰,司書李顯永,雖與儒臣有異,春坊亦有起居之節,則初九日違牌,其涉可駭,參禮察訪除授,亦令當日辭朝時任察訪遞付京職。出傳敎上曰,宣傳官入侍。尹文淵進伏,上曰,持標信,開西小門,補外諸臣,出送,可也。文淵先退。上曰,玉堂有幾闕。檢曰,李致中·閔鍾烈在外,朴取源等俄已處分矣。上曰,在外儒臣許遞,李秉鼎校理除授,洪樂信副校理除授,李得臣修撰除授,卽爲牌招,今將留門,皆令追省記入直。出傳敎上曰,儒臣承史讀警世問答,諸臣以次輪讀訖,上曰,儒臣先退,檢·光緝退出。上曰,補外單子稽滯,吏兵曹該吏決棍事,分付。賤臣德厚傳命後,還爲進伏。上曰,吏曹單子,違例書入,更令書入,可也。賤臣復爲傳命,上曰,吏曹單子,今乃初聞,此等之輩,苟充書吏,有此駭擧,吏判從重推考,今日擧行,郞廳汰去。出傳敎上更命標信,宣傳官入侍。尹文淵進伏,上曰,已開門乎。文淵曰,然矣。潭曰,閔弘烈方在東門外云,而城門已閉,不得今夜辭朝矣。上曰,待城門開,使之來待闕外而奏之,文淵先退。上曰,補外諸臣出去後,西小門還閉,可也。上命退出,諸臣以次退出。
上在慶熙宮。停常參·經筵。
下直,銀溪察訪朴取源,黃山察訪閔弘烈。
鄭昌聖啓曰,大司憲南泰著,持平權極呈辭,持平李溎未肅拜,執義·掌令二員未差,今日以監察茶時之意,敢啓。傳曰,知道。
藥房都提調金致仁,提調李昌壽,副提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
以承傳色口傳下敎曰,待下敎入侍。
李潭啓曰,左承旨李在協,右副承旨鄭昌聖,今日俱不仕進,竝卽牌招,何如?傳曰,允。
以承傳色口傳下敎曰,大司成率應講儒生五六人來待,如無大司成,本館堂上,率儒生五六人,入侍。
傳于金光國曰,內局入侍,下敎儒生,亦令待令。
金光國啓曰,大司成李徽之率應講儒生,依下敎,來待矣。傳曰入侍。
金光國啓曰,檢閱權禛,卽爲牌招入直,何如?傳曰,允。
傳于洪樂純曰,有下敎事,武臣堂上祿試射,姑爲停止。
以備忘記,傳于洪樂純曰,今日武臣堂上祿試射,當隆武堂爲之,試官,騎判與兩試官爲之,堂下試官騎郞入直摠府宣傳官行首爲之,侍衛只入直,擧行時刻,隨時以入。
以備忘記,傳于洪樂純曰,文山萬戶李正吾,月松萬戶閔弘烈,豆毛浦萬戶朴取源,今日入侍,當下敎,補外之命安徐,前任萬戶,皆仍任。
傳于鄭昌聖曰,只該房入侍,侍衛依例爲之。
傳于洪樂純曰,入侍。
以承傳色口傳下敎曰,內局爲入侍之時,提調持建功湯,入侍。
李潭,以吏曹言啓曰,本曹郞廳,只是四員,而正郞李亨元呈辭在外。正郞金夢華汰去,佐郞趙錫穆受由在外,佐郞一員未差,無省記郞廳正郞佐郞有闕之,代口傳備擬以入,而待下批使之出肅,以爲呈省記之地,何如?傳曰,允。
吏曹口傳政事,以李世孝爲吏曹正郞,以李仁默爲吏曹佐郞。
傳于具庠曰,明日中日廳試射,早爲之。
傳于具庠曰,明日內試射,食後爲之事,分付騎曹。
傳于具庠曰,闕門已閉,則新除承旨,使之明日謝恩。
金光國,以兵曹言啓曰,依傳敎,吏曹政色執吏書吏李有綱,兵曹政色執吏書吏安道規等,各決棍十度之意,敢啓。傳曰,知道。
金光國,以兵曹言啓曰,依傳敎,吏曹政色書吏李文泰,兵曹政色書吏金選秋,各決棍十度之意,敢啓。傳曰,知道。
金光國,以刑曹言啓曰,以鄕民,何敢授賂,來京司而還推,此正與受同者,雖然與內吏有間,令本道勿爲徵贖,決杖一百,當該書員徒年太輕,因其所定配事,命下矣,鄕民金相彬等,勿爲徵贖,決杖一百事,分付海西道臣,當該書員崔相麟,初旣以徒年,發配於忠淸道沔川郡矣,依傳敎因其所定配施行事,亦爲分付,該道道臣之意,敢啓。傳曰,知道。
金光國,以義禁府言啓曰,高山前察訪李長老先汰後拿,亦令制書有違私律勘處事,傳旨啓下,而特敎定律名者,勿捧原情,草記勘處事,曾有定式矣,李長老今已拿囚,以制書有違私律,杖一百收贖,盡奪告身,而依承傳,功減一等,放送何如,傳曰,允。
戊子九月十七日辰時,上御集慶堂。藥房入診,左參贊同爲入侍時,都提調金致仁,提調李昌壽,副提調李潭,記事官李翼運·金東稷·慶再觀,左參贊尹汲,醫官方泰輿·許礈·李以楷·慶絢·金季良·吳道炯·鄭允說·徐命緯·崔宗衡·鄭允弼,以次進伏訖。致仁曰,夜間,聖體調攝,若何?上曰,一樣矣。寢睡·水刺之節,亦何如?上曰,亦一樣矣。請進陽劑,上進御訖。仍請診候,上許之。泰輿診候訖,退伏奏曰,脈候左右三部度數調均,滑體亦一向好矣。諸醫所奏,與泰輿同矣。致仁曰,重臣尹汲,依昨日下敎,今方入來矣。上曰,然乎?提調退去,重臣進前。汲進伏訖,上曰,今年幾何?致仁曰,今爲七十二歲矣。臣亦久未相見矣。今亦健矣。上曰,左相所奏得國體,故其時予許之,而非憎卿而然也。卿須退休焉。致仁曰,今見入來,閑仕漫職,足可以行公矣。上曰,於予爲三年下矣。汲曰,臣持身無常,情地惶懍,庭候之班,亦不得進參矣。獲荷恩譴,私心少安矣,意外特敍,繼承召命,臣不勝萬萬惶蹙矣。上曰,聞其聲,亦覺老衰矣。賜帛時遺漏乎?致仁曰,其時不參耆老,亦有下敎,一體擧行矣。上曰,然乎?仍命重臣先退,汲退出。上曰,大司成,率儒生入侍。出榻敎上曰,昨日下敎中李正吾,與兩臺有異,而其在國體,不可循例置之,奉常判官除授,閔弘烈則昨已下敎,與李正吾有異,越松萬戶不過勝景,黃山察訪除授,朴取源,兄弟南北,予心若何?銀溪察訪除授,其令除辭朝赴任,時任察訪遞付京職。出傳敎上曰,大司成率能講儒生,如已來待,注書出去,使之入來,賤臣翼運承命出來,與大司成李徽之,偕入道伏訖,上曰,儒生進前,誦夙夜箴,朴弼東·南宮澈·李寬·李恕·金履祚·尹命履以次講訖,命儒生先退。上曰,陞補設幾抄乎?徽之曰,設行三抄矣。致仁曰,今日方設四抄,有入侍之命,故掇場入來云矣。上命大司成退出,上因權禛罷職傳旨,命踏啓字。下敎曰,翰林無行公之時矣。朴道仁處置則皆行公乎?致仁曰,此則不然,朴道仁是右位,故竝與權禛處分,然後他翰林無撕捱之端矣。上曰,然矣。上曰,藥房提調持湯劑,更爲入侍。出榻敎再進湯劑,上進御訖。致仁曰,三貼當於殿座時持入乎?上曰,待下敎入來,可也。上命書傳敎曰,噫,故副提學權忭樹立,予嘗深歎,其孫登科,翰林召試入格,秉筆入侍,指待昨日,擧措萬萬過矣。萬萬駭也。其章中稱昔年,可也。臥而命讀,不覺自起,爲祖可也。何敢擧筆直書,此人事未瑩,以其祖之事,不同列於其孫。此往牒所無。朴胤東其若名在丹書,則予何調用其孫,人何比肩,而此則不然,欲揚其祖之忠,陷其孫於坑穽。此正若昨日之敎,其祖必曰不然矣。其祖必曰不然之事,欲行於望八其君。此道一開,吁嗟朝解,豈有完人?擧措可駭,其習宜悛。前翰林權禛,特削其職。令其孫紓其心,而事望八其君。朴道仁,旣已一奉敎,勢難供仕。其雖小官,人君體下之道,豈可强迫陞六。上曰,旣已處分,違牌輸林,更無撕捱之端,前待敎金致九,前檢閱柳德申敍用。令該曹口傳付職,牌招察任。出傳敎上曰,昨聞今番海西推刷書員,有受賂之事,秋曹勘律,亦云輕矣。而外方人心,予則曰不美,以鄕民,何敢授賂?來京司而還推,此正與受同者,雖然,與內吏有間,令本道勿爲徵贖,決杖一百,以礪末世人心。推刷官吏皆啓下,下直之人,非特此也。此輩異於各司吏胥,自古皆啓下之人,則不爲草記,徑先勘處,有關後弊,亦非頃年,申飭之意。該堂罷職,當該書員,徒年太輕,因其所定配。出傳敎諸臣以次退出。
戊子九月十七日午時,上御隆武堂。親臨武臣堂上祿試射入侍時,左副承旨洪樂純,記事官李翼運,假注書韓德厚,記事官金東稷·慶再觀,以次進伏訖。上曰,宣傳官進前,宰樞執鼓,試官擧子入來,可也。兵曹判書鄭弘淳,同中樞柳脩,副護軍許瑬,都摠都事洪和輔,兵曹佐郞閔潤洙,宣傳官趙升鉉,先四拜就班,擧子亦四拜。上曰,矢數執鼔,貫五邊三。樂純曰,尺量,何以爲之乎?上曰,除尺量一貫革,六人式作隊,擧子呼名。弘淳曰,祿試射規例,柳葉箭八巡,片箭一巡,騎蒭一巡矣。在前此處試射時,以地狹,騎蒭則不得爲之,今番,何以爲之乎?上曰,依前擧行,柳葉箭五巡可矣。樂純曰,旣射屢巡,拾箭一節,何以爲之乎?上曰,隊隊拾箭秤箭,只初巡爲之,呼名低微,申飭五衛將,郭聖濟前過。上命進前曰,已老矣,蔭官乎?樂純曰,文官矣。聖濟退就侍衛班。上曰,兼軍門者取便,只書嘉善試擧案,更爲修入。親臨試射,異於慕華館。不書職銜者,雖將官得中,以不中施行,宣傳官姜柱箕告箭。弘淳曰,不書職銜於試記者,雖中勿施事,旣有下敎,而宣傳官循例告箭,推考何如?上曰,依爲之。出擧條上曰,監的官速爲拾箭,入門官呼名記,斯速修入,如遲延則當令駭曹決棍矣。西北付料堂上亦射乎?弘淳曰,未也。上曰,自渠廳必射矣。弘淳曰,今番射者十隊,七人有餘,何以爲之乎?上曰,末隊東邊四人,西邊三人添入。弘淳曰,擧案則以加資爲重,故似書加資矣。上曰,似然矣。弘淳曰,試記禁軍別將載給乎?上曰,依爲之。仍命兩宣傳分遣東·西郊,刈禾多小,木花已摘與否省審,而東至東溪,西至黔巖,可也。分付兵曹給馬,金養厚·韓命祥承命出去,上命左右忠衛進前,各詢姓名訖,各就班,記事官金致九·柳德申追後進伏,金東稷·慶再觀退出。弘淳曰,射記旣命改修入,御覽件當爲修入乎?上曰,置之。弘淳曰,修試記後,有二人追來者,何以爲之乎?上曰,拔之,分揀。以承傳色口傳下敎,內局入侍。藥房都提調金致仁,提調李昌壽,副提調李潭,持湯劑進伏,上曰,武臣善射矣。致仁曰,以此食料,故習之無異扈衛軍官矣。上曰,付料人幾何?弘淳曰,四十餘矣。致仁進湯劑,上進御曰,此湯劑亦隨予來隆武堂矣。致仁曰,曾於此堂,內局入侍矣。終日勞動誠悶,巡數減之,何如?上曰,以五巡定之矣。致仁曰,明日湯劑,以三貼依前乎?上曰,依爲之。潭曰,吏曹郞廳無省記者,故草記及口傳望筒,已入而未下矣。上曰,草記及望筒,讀之。潭讀訖,上曰,李世孝居京,而李仁默居鄕乎?潭曰,然矣。上曰,新除郞廳速爲謝恩,追省記入之,內局先退。上曰,吏曹郞廳受由下去者,不爲檢飭,吏判推考。出擧條上曰,李漢豐來射,則其父好在與否,問而奏之。樂純曰,問於漢豐,則其父好在而善食云矣,上曰,辛錫箕誰也,樂純曰,宣廟朝名臣辛應時子孫也。上曰,時帶何職?樂純曰,扈衛別將,而曾經守令營將矣。上曰,履歷,僉使或邊地調用事,分付該曹。弘淳曰,姑無相當窠,待窠擧行乎?上曰,依爲之。今帶扈衛職,則何廳別職?樂純曰,一廳云矣。上曰,祿都目,何日爲之乎?樂純曰,例於二十日後爲之矣。上曰,應食祿者,勿射無妨矣。兵判知奏,弘淳曰,應射者一百二十六人內,除各軍門食料人四十,應射實數八十六人矣。上曰,宜有闊狹,柳葉箭二巡後,當試片箭一巡,諸將官及擧子,勿爲散去留待事,預爲分付。柳葉箭五巡定限,所餘三巡,明日當畢試矣,樂純曰,末隊數入餘矣。上曰,入於西貫革,可矣。柳葉箭二巡射畢。上曰,當試片箭,貫革退立,除尺量,矢數執鼓。貫十五邊七,擧子呼名,畢射後拾箭,可也。弘淳曰,柳葉箭今雖停射,片箭畢射前,似無罷錚矣。上曰,片箭畢射後,罷錚,可也。摘奸宣傳官進伏,上曰,何如?養厚曰,東郊禾則幾盡刈,木花所餘無多矣。命祥曰,西郊花則過半刈取,木花隨開隨摘矣。上曰,多有未開者乎?命祥曰,略有之矣。上曰,片箭中軍亦射乎?弘淳曰,中軍等皆去矣。上曰,諸中軍當試片箭之意,俄謂承旨矣。誤爲擧行矣。中軍等或有闕內留在者,知入。弘淳曰,四十餘人皆出去,只有柳鎭夏·李應赫二人云矣。上曰,坐承旨,入侍。出榻敎同副承旨具庠進伏,上曰,莫重親臨試射,做錯,當該承旨,遞差。出傳敎樂純退出,上曰,承旨有闕,代前承旨金龜柱除授,牌招察任,房順房。出傳敎片箭畢試後。弘淳曰,明日當試柳葉箭三巡,今日試記,封置政院,明日畢射後,竝爲修入,何如?上曰,依爲之。試官擧于先退。上曰,此乃祿試射,故只令祿付人擧行,而片箭親臨時,自有取二中之例。故祿試射人,其令明日,中日廳試官爲之,今日皆待令,承旨做錯。當該承旨,其雖下敎。暮年此擧,意豈偶然?其亦應參不參人,令騎曹書入,明日當於隆武堂內試射,以此,分付,祿試射類,依常時例,明日中日廳,柳脩·許瑬,仍爲試官試取,與今日試射人合算書入。出傳敎上曰,庭試未滿十日儒生多來與否,問于泮中,明日內局知申知奏,上曰,退出。諸臣以次退出。
上在慶熙宮。停常參·經筵。
鄭昌聖啓曰,大司憲南泰著,持平權極呈辭,持平李溎未肅拜,執義·掌令二員未差,今日以監察茶時之意,敢啓。傳曰,知道。
藥房都提調金致仁,提調李昌壽,副提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
以承傳色口傳下敎曰,待下敎,入侍。
傳于李潭曰,內局入侍儒臣,持警世問答,同爲入侍。
金光國,以都摠府言啓曰,今日入直內三廳武兼禁軍及軍兵等,當爲中日習射,而中日廳武臣堂上祿試射相値,不得爲之之意,敢啓。傳曰,知道。
傳于金光國曰,祿試射只應射人擧行。
傳于具庠曰,內局入侍。
以承傳色口傳下敎曰,再明日次對,進定於明日。
鄭昌聖啓曰,明日次對,兩司當爲進參,除在外外。未肅拜不爲行公人員,竝待開門牌招,以爲推移入侍之地,何如?傳曰,允。
金光國,以司僕寺官員,以提調意啓曰,濟州判官愼基慶遞任進上馬三匹,今纔上來,禾毛色別單書入,依例內厩立養之意,敢啓。傳曰,知道。
戊子九月十八日辰時,上御集慶堂。藥房入診,儒臣同爲入侍時,都提調金致仁,提調李昌壽,副提調李潭,記事官李翼運·金致九·柳德臣,校理李秉鼎,修撰李得臣,醫官方泰輿·許礈·李以楷·慶絢·金季良·玄處明·鄭允說·徐命緯,以次進伏訖。致仁曰,連日酬應,夜間,聖體調攝,若何?上曰,一樣矣。寢睡·水刺之節,亦何如?上曰,亦一樣矣。請進湯劑,上進御後,仍請診候。上曰,只三人入診,可也。泰輿診候訖。退伏奏曰,脈候左右三部度數調均,滑體亦一向好矣。諸醫所達,與泰輿同矣。上曰,提調退去監煎,儒臣進前讀問答,秉鼎·得臣進伏讀奏,諸臣以次輪讀訖。上曰,藥房提調持湯劑,更爲入侍。出榻敎上再進湯劑後,命儒臣先退。致仁曰,夕湯劑當待下敎入之乎?上曰,藥房提調持湯劑,待下敎入侍。出榻敎藥院先退,潭落後讀奏諸公事訖。上命注書,持入鼎足山城形止案。賤臣翼運承命持入,上命讀奏。潭讀奏訖,上曰曝曬明年爲之乎?致九曰,以明年爲之事,何者有下敎矣?諸臣以次退出。
戊子九月十八日申時,上御集慶堂。藥房入診入侍時,都提調金致仁,提調李昌壽,副提調李潭,假注書韓德厚,記事官金致九·柳德申,醫官方泰輿·許礈·李以楷·慶絢·金季良·玄處明·鄭允說·徐命緯,以次進伏訖。致仁曰,晩後,聖體調攝,若何?上曰,一樣矣。致仁進湯劑,上進御曰,半乾全鰒,其止之。致仁曰,蜜棗待令矣。上曰,入之。致仁請診候。上曰,入診可矣。泰輿曰,脈候左右三部度數調均,滑體有之而如朝矣。礈曰,脈候度數,滑體如常矣。以楷曰,脈候度數,滑體如常矣。慶絢曰,脈候度數滑體,如前好矣。季良曰,脈候度數滑體,如前好矣。處明曰,脈候度數調均,滑體亦好矣。允說曰,脈候度數調均,滑體亦有矣。命緯曰,脈候度數調均,滑體亦好矣。上曰,昨今片箭二中朴慶獜·李春馨,依例加資。出傳敎上曰,李春馨何廳。致仁曰,二廳而善射,曾前亦屢次居看,加資猶未下矣。上曰,此傳敎速爲,分付。賤臣德厚傳命,還入侍。上曰,眉稜牽痛矣。致仁曰,前有眩候,時有此症矣。泰輿曰,此是痰候矣。致仁曰,明日湯劑,亦依前三貼乎?上曰,依爲之。而雖不服三貼,來頭服腎瀝湯則,似好矣。致仁曰,補脾胃,莫如建功湯矣。昌壽曰,誠然矣。上曰,今番事,思之張大矣。致仁曰,不得備禮,有何張大之事乎?上曰,誕日後心尤難矣。致仁曰,寬泰聖心伏望。上曰,退出,諸臣以次退出。
上在慶熙宮。停常參·經筵。
藥房都提調金致仁,提調李昌壽,副提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
以承傳色口傳下敎曰,下敎時同爲入侍。
以備忘記,傳于金光國曰,今日干支其何,卽予嗣服之年也,遙望懿陵,一倍此心昔年誕辰,只有九日,孝耶悌耶,身雖在集慶,心則懸於東·西郊矣,且其況今歲若過三月,軒懸將復,是豈孝哉,是豈孝哉,今日次對,予豈樂爲,入侍諸臣,若有默默者,其雖重宰,予將嚴飭,爲先,申飭備局。
以承傳色口傳下敎曰,次對非樂爲者,復政後不欲負債而然雖重宰,今日若默默,則明日當爲常參,明日又如是,則再明當爲朝參,以此申飭。
金光國啓曰,大臣·備局堂上,依下敎來待矣,傳曰,引見。
以備忘記,傳于李潭曰,旨年內人柳氏·李氏·嚴氏·洪氏爲尙正。
以文臣朔試射試官望筒,傳于金光國曰,庭試在近,停。
傳于李潭曰,入侍。
傳于金光國曰,承傳色一人偃臥,一人睡熟,駭然,內侍府郞廳,政院招致,申飭。
金龜柱啓曰,卽者副校理洪樂信,謂有情勢,陳疏徑出,原疏纔已退却矣,所當直捧禁推傳旨,而此與無端徑出有異,推考警責,何如?傳曰,允。
金龜柱,以弘文館言啓曰,副校理洪樂信,謂有情勢,陳疏徑出,原疏自政院退却矣,本館上番闕直,事甚未安,校理洪檢·李秉鼎,副校理趙載俊,竝卽牌招,以爲推移入直之地,何如?傳曰,允。
以承傳色口傳下敎曰,酬應爲難明日常參,停。
以備忘記,傳于金光國曰,昔年陶潛與其子書,昔年有,申飭者下敎中官,宜有柴水之軍,諸處守直中官雇立,依例復古。
金龜柱,以禮曹言啓曰,今九月二十二日王世孫生辰,當有百官賀,而不敢循例仰請,何以爲之?敢稟。傳曰,權停。
金龜柱,以內醫院官員,以都提調·提調意啓曰,駝酪粥,自十月初一日當爲封進,依前例擧行事,預爲,分付司僕寺之意,敢啓。傳曰,知道。
金光國,以兵曹言啓曰,今番庭試武科初試入格擧子平壤居金尙儉,因其呈訴,以應萬改名,元榜目中,付標以入之意,敢啓。傳曰,知道。
戊子九月十九日巳時,上御集慶堂。藥房入診入侍時,都提調金致仁,提調李昌壽,副提調李潭,記事官李翼運·金致九·柳德申,醫官方泰輿·許礈·李以楷·慶絢·金季良·秦興白·鄭允說·徐命緯·鄭允弼以次進伏訖。致仁曰,夜間風寒頗緊,聖體調攝,若何?上曰,一樣矣。致仁曰,昨日眉稜眩疼之氣,何如?上曰,差勝矣。寢睡·水刺之節,亦何如?上曰,一樣矣。請進湯劑,上進御後,仍請診候。上曰,只二人入診,可也。泰輿診訖,退伏奏曰,脈候左右三部度數調均,滑體亦一向好矣。季良所達,亦與泰輿同矣。上曰,脈候則何以爲之?一向好云耶。致仁曰,昨日其氣不過一時之症,故脈候則一向好矣。上曰,藥房提調·副提調持湯劑更爲入侍。出榻敎上再進湯劑後,上曰,藥房提調持湯劑待下敎入侍。出榻敎諸臣以次退出。
戊子九月十九日巳時,上御集慶堂。藥房入診,大臣·備局堂上引見同爲入侍時,都提調金致仁,提調李昌壽,副提調李潭,假注書韓德厚,記事官金致九·柳德申,醫官方泰輿·許礈·李以楷·慶絢·金季良·鄭允說以次進伏訖。上曰,備局同爲入侍,左議政韓翼謩,漢城判尹具允明,兵曹判書鄭弘淳,戶曹判書李景祜,行副護軍李章吾,行副司直金時默,兵曹參判鄭存謙,副校理洪樂信,持平權極,左副承旨金光國,事變假注書具修溫進伏,致仁曰,夜間聖候若何?上曰,一樣矣。致仁曰,寢睡·水刺之節,何如?上曰,如前矣,致仁進湯劑。上進御訖,致仁曰,眉稜牽痛之症,何如?上曰,差矣。致仁曰,診候當爲之矣。上曰,只兩廳首醫入診焉。泰輿曰,脈候左右三部度數調均,有滑體,脾胃脈候亦差矣。季良曰,脈候左右度數滑體如前,脾胃脈候亦勝矣。翼謩曰,連日勞動酬應,聖候何如?上曰,一樣矣。翼謩曰,寢睡·水刺之節,何如?上曰,睡穩而食難矣。翼謩曰,眉稜牽痛之症,果差復乎?上曰,頓差矣。翼謩曰,聖心寬泰,則氣必勝矣。上曰,今日又爲干支下敎矣。致仁曰,勿覽干支,則聖心亦可寬泰矣。翼謩曰,俄者飭諸臣下敎,實仰察邇言,俯詢蒭蕘之聖意,而負債之敎,誠如何矣。上曰,次對若闕一,則無異負債矣,近來備局公事無滯乎,諸宰則別無所奏,故今日飭敎矣。致仁曰,諸宰雖無所奏,前則一月或一次,而今則六次,故大體無滯矣。上起坐曰,予雖謩年,豈欲負債乎?致仁曰,應行之事,不可謂債矣。上曰,今年尙餘三朔,樂則厭矣。致仁曰,應行之禮,何可廢也,上曰,卿等欲無限爲之,不但樂也,必有加請者矣。致仁曰,此是當然之事,何可用聖心乎?上曰,頃日受爵,今日賓對,皆張大矣。翼謩曰,周之文王,享年長久,日仄不遑暇食,此亦張大乎?上笑曰,卿言過矣。光國曰,都憲牌不進,持平權極入侍矣。上曰,予知權極來矣,廟謨爲之。致仁曰,朝臣省歸之規,父母墳外,不得請由者,卽法典也,自前出疆宗臣,以其父母以上墳之或在同邑,或在局內,請其歷掃,間固有之,而至於日昨宗臣疏,則列擧他邑所在之祖曾墓而竝請省掃,有若循例應行者然,事係法外,跡近徼恩,而政院之遽然捧入,亦涉不察,當該宗臣,當該承旨,竝推考警責,何如?上曰,予亦以爲如何,依爲之。翼謩曰,不但警責,承宣從今以後,切勿遵用謬例之意,另加,申飭何如?上曰,所奏誠是,依爲之。出擧條上曰,宗臣請往何地。致仁曰,楊州·果川等地矣。上曰,諸道災荒,似勝於初所聞乎?致仁曰,日氣連好,晩農差勝矣。上曰,木花何如?致仁曰,大體歉年矣。上曰,稅船皆來乎?景祜曰,求禮尙未來也。上曰,求禮倅誰也。致仁曰,鄭啓周也。弘淳曰,靑陽亦未來矣。上曰,靑陽幾石,弘淳曰,五百石矣。致仁曰,今年稅船,大體濟濟來矣。上曰,然矣。致仁曰,臣於槐院事,常以爲悶矣,提調非不多,而主管無人,凡係擧行之事,一委之吏胥,目下雖幸無事,國體寧容若是,兵曹參判鄭存謙,依近例有司堂上差下,使之察任,而雁官勸奬之外,如表咨書契等事,皆令留意檢飭,傳有實效,何如?上曰,儘好,依爲之。翼謩曰,雖以昨年査對時所見言之,表紙生毛,雁字不精,臣於其時,推治下吏,而此專由於檢飭之無人矣。本院舊有副提調,以堂上中有文望者爲之使之專意主管,故無此等之弊,而近來則雖有其人,久不差下矣。上曰,其人爲誰?翼謩曰,以臣所聞,以李徽之之文華地閥,實可合,而與首相有親嫌之故,尙不得差下矣。上曰,李徽之差下副提調。出擧條致仁曰,臣忝居首席,左相有所陳達,臣甚不安矣。上曰,過矣。何嫌?致仁曰,李徽之臣之妻娚也。上曰,其文善爲之云矣。致仁曰,忠愍公李鳳祥妻,今已作故,其祿似當減下矣。上曰,年幾何?致仁曰,踰八十矣。上曰,今聞相臣所奏,忠愍公李鳳祥妻,已作故人云,愴心曷踰,凡諸等事,從其夫品題給事,分付。出傳敎上曰,夫人喪顧助,有前例乎?致仁曰,勳臣與宰臣妻,似隨其夫品秩而爲之矣。上曰,然矣。致仁曰,洪檍處分傳敎,有輕重倒置之敎,當之者,豈不惶恐乎?此句語以當政下矣。上曰,此則不然矣。人君一時飭勵,臣敢以三司自劃耶,春坊則行公,玉堂則不行公,此非矣。翼謩曰,驟看則其下敎實惶恐矣。上曰,予豈謂無臣分耶?卿等深見矣。翼謩曰,臣以趙榮順事,有所仰達,而今已有日矣。上曰,爲人則好矣。此後果行公乎?致仁曰,申飭之下,豈不行公乎?上曰,副提調之任難乎?致仁曰,如春坊之說書,政院之同副,都任公事矣。上曰,不行公則老君何以種種,申飭乎?致仁曰,他職已行公,豈不行公於備局副提調乎?上曰,飭已行,備局副提調趙榮順,分揀放送,牌招察任。出傳敎上曰,老人單子,何道不來?注書知入。修溫還奏曰,全羅道·忠淸道·平安道單子未來矣。上曰,今番賜帛,事體若何,而五都兩都皆來,湖南·湖西·關西未到,七十二州已到之時,歲將暮宜飭三道道臣,從重推考,申飭。出傳敎翼謩曰,今年穡事,大違始料,東北尤甚,勢將設賑,嶺南一邊,亦多告饑者矣。按贓之法,何時可弛?當此荒歲,尤不可不申嚴,朱子論荒政之要,亦以覈贓吏爲急務,蓋賑民之責,專在守令,守令非其人,則或乾沒賑資,或乘時射利,使朝家德意,不得下究,哀我生民,至於顚連者往往有之,臣未知卽今列邑,果皆仰體聖心,能無如上之弊否,外邑雖遠,朝廷自有聞知之道,臣等固將隨現摘發,如法請勘,而先以此意,分付諸道道臣,嚴飭列邑,使之惕念奉公,無自抵罪,如是之後,爲守令者,如有一毫犯科,而道臣未能摘發,則亦難免重責,一體嚴飭,何如?上曰,所奏誠是,自卿等隨聞以請之言,其亦是也。以此嚴飭諸道,憑其濟民,若有料理不法之事,則此正大學傳十章所云者,京中猶聞,而道臣豈不聞乎?其若掩置不奏。予則曰,此有倍於守令,事現之後,當該道臣,當施同律,以此嚴飭,噫,白首暮年,豈有此擧,而嗚呼?三百六十州民,皆是昔年遺民,于今望八,若不嚴飭,何顔拜陟降?且一民顚連,卽負昔年一民也。下敎及此,不覺掩抑,且今日備局飭敎,若何?以此一體另飭諸道。出擧條翼謩曰,科場,申飭,前後非一,而日者飭敎,至爲嚴截,從今以往,必當知戢,而前此兩臺疏,亦有條陳科弊者,聖批旣示嘉納矣。科期已迫,政好施行,令政院取考兩疏,其中可行者,使之條列稟旨,申飭,似好矣。上曰,其若端本,先飭試官,予雖衰矣。國綱不衰,昔皇朝試官之皮,獨掛於昔之場中乎?若有犯者,予欲見此皮嚴飭。出擧條上敎中初命書以劉三吾之皮,獨掛於皇朝場中乎?光國曰,其時剝皮者,非劉三吾矣。上曰,考出其時剝皮者可矣。三吾果非耶?光國曰,三吾以他事直言,穿舌而死矣。弘淳曰,前宣傳官李烒,曾有調用事承傳,故日前檢擬於守門將蒙點,而追聞因大臣所奏,還寢調用之命矣。旣爲還寢,則不當懸註,而至於懸註,臣之昏錯不審之失大矣。誠不勝惶恐待罪,而望筒則勿施何如?上曰,依爲之,勿待罪。出擧條上曰,其時徐判府所達何事?致仁曰,以李烒出使時事,至請勿施承傳矣。景祜曰,親功臣嫡長付祿,乃是朝家優待功臣之意,非親功臣則減下,自是法例,保社功臣嫡長祿自在當減之科,而因循至今,故敢達矣。上曰,依爲之。出擧條時默曰,北漢軍餉移轉之散在京畿各邑,當此災年,收捧極難,少爲緩督,則民皆觀望稽遲,及至嚴冬,石角氷程,輸納之際,事多難便,移轉各邑,預爲,申飭,俾無愆期之弊,似好矣。上曰,依爲之。出擧條存謙曰,今年穡事,大體失稔,至有議賑處,而朱子之論荒政,每言嗣歲之憂,近聞外方場市,牛隻甚賤云,蓋爲目下殺荒之計,斥賣者多而然矣。民無終日之慮,豈能念及嗣歲乎?申嚴屠禁,然後明春耕作,可以得力,臣待罪嶺營時,沿邑被災頻數,蓋洛江塡塞,沿江田畓,每被浸汎之災,究其本則松禁不嚴,山根童濯,一經雨水,沙鑠流下之致也。至於市直高下,最關荒政,如禁醞釀所耗,則米直常平,近來以來,已見其效,如今之歲,尤宜着意於平市直之政,惟此三禁,固是各道應行之事,而或値歉歲議賑之時,則撫摩之意常勝,故易致法禁之解弛,臣意則以爲,雖設賑之邑,益嚴其三禁,然後非但有目下之效,實有益於嗣歲農作之道,更以此,申飭諸道,似好矣。上曰,所奏是,嚴飭。出學條上曰,藥房提調持湯劑入侍。昌壽持湯劑更爲進伏,上進御訖,下敎曰,三貼雖難,晩後服則似虛矣。致仁曰,如此則尤宜進御矣。上曰,痰最難矣。致仁曰,服湯則亦有益於痰矣。翼謩曰,善攝好矣。上曰,今亦待下敎,入三貼可矣。昌壽先退,上曰,今年楓好矣。致仁曰,見禁林楓果好矣。上曰,予嘗誦陌上桑,孔雀詩矣。今年則藏樂故不誦,日昨欲以五字製下而近於詩,故以四字製下矣。諸臣十六字之頌,予心亦如何矣?昨因箴銘講儒生,聞商均乃女英子云,然否?致仁曰,史記評林堯舜本紀,果有其言矣。上命入史記評林讀奏,光國讀奏曰,娥皇無子,女英生商均,封於商於,故稱商均云矣。上曰,丹朱之母誰也?考見評林,可也。光國曰,散宜氏女而曰女皇云矣。致仁曰,見於文字而亦不可信矣。允明曰,爲官長而侵擾部內之民,則其弊尤不可勝言矣。西部奉事李奎應,聽其所親人之言,欲奪給所賣田券,拘留該部民人,其民不勝其困,不得已納其已買得之券,又復給錢於其人,然後始乃放釋,日前因其民之呈狀本府,詳覈則果然,故田券還爲推給,部隷亦已治罪,而部官事誠可駭矣。事係民隱,旣已發露,則不可懲治其下隷而止,該部官宜有譴罰,敢此,仰達矣。上曰,萬萬無據,汰去。出擧條致仁曰,此部官不但此事,多不美之所聞矣。上曰,誰也?致仁曰,曾以泮儒,特旨爲參奉矣。翼謩曰,部民之呈訴京兆則可駭矣。海西民呈狀刑曹,亦以無據矣。上曰,部民之越訴京兆,鄕民之不呈本道,呈備局者,皆無據矣。致仁曰,推刷官已下敎,則此等事亦當,申飭矣。上曰,今因言端,聞大臣所奏,頃者上言,亦已下敎,不過呈道臣之事,來訴故旣飭勵,道有宣化承流之方伯,則來呈備局,以此觀之,民習雖駭,道臣之不職可知,此後若此者,令備局,隨現,申飭道臣,可也。出傳敎極曰,請還寢東呂·址淳還配之命,更令王府嚴鞫得情。措辭見上上曰,勿煩。極曰,請還寢定配罪人者斤萬酌處之命,更令王府嚴鞫得情,快伸王章。措辭見上上曰,勿煩。極曰,請還寢定配罪人金柱泰減等之命。措辭見上上曰,其勿復煩。極將退,上曰,今日下敎,無異懸法,其令毋犯,而諸臣其皆所奏,復政後初聞也,予之下敎,今番雖然,其豈望其皆然?凡次對,雖一二人有奏,勝於無言,而今日則可謂令初,而諸臣皆奏,禁將獨漏,方帶軍門,豈無所奏?纔經外閫,不飭之前,無異乾木水生,而旣飭之後若此,不可無飭,禁衛大將李章吾,從重推考,欲求蹇諤,捨臺誰先,況幾月喑啞之餘?亦豈無官師相規?臺臣雖默,予當提醒,相規之事,予豈知之,而特敎之下,備堂不參者多,予亦以知者下敎,莫重次對,噫,彼家宰,卽周禮六官之長而不參,其宜請推而猶此默默,傳啓之時,予則刮目以待,而不過謄傳故紙而退,若是而諸臣其各所奏,予則曰視昏之中,其猶開眼,持平權極,從重推考,三司一也,而儒臣雖無所奏之事,一將一臺,或祗伏或謄傳,而視若尋常,不過觀望,亦豈無飭?一體從重推考,夫子謂宰予曰,聽其言而信其行,言行猶然,況朝廷政令乎?今予則觀其行而自信言,明日常參爲之,只備堂三司入侍,亦以夫子繪事後素之意,此外諸官,置之,殿座時刻辰正三刻。出傳敎極曰,臣根植孤弱,言議巽軟,本不合於淸朝耳目之任,而自釋褐初日,受恩如天,報答無地,只以不有其身,隨事盡分八字,仰答下詢,退而自誓,惟以直道,思報國家矣。及叨言地,一言脫口,象鏑叢身,臣之一身僇辱,置之度外,及親之誣,至痛在心,再除見職,一未承膺者,誠以此也,而今於臺地,冒沒出肅,數次登筵者,非但聖敎之截嚴,爲覲逖違之耿光,而不敢以言官自處,雖推考之啓,誓不更發,今日以後,亦難以言官入侍,故只傳故紙,默默而退,自顧慙悚,聖敎乃以不言誨責,十分嚴正,此莫非臣忱誠未孚之致,以此以彼,臣何敢一刻晏然於臺次乎?請命遞斥臣職。上曰,臺臣往事,業已俯燭,其後幾年,一不登筵,心自悵然,今於望八,數登筵席,果非予料,他人雖飭,今臺宜恕,而今日下敎,異於前日,特爲問備,爲臺玉成,予無深意,其何自阻?末稍句語,萬萬過矣。非人臣惜懼之意,問備行公,亦有定式,勿辭,亦勿退待。致仁曰,聖上連爲勞動酬應,明日常參之敎,實爲悶迫矣。上曰,不知難矣。玉堂誰爲入侍,致仁曰,洪樂信也。上曰,臺臣避嫌過矣。致仁曰,然矣。翼謩曰,以今日事,不當避嫌矣。上曰,退出。諸臣以次退出。
戊子九月十九日酉時,上御集慶堂。藥房入診入侍時,都提調金致仁,提調李昌壽,副提調李潭,記事官李翼運·金致九·柳德申,醫官方泰輿·許礈·李以楷·慶絢·金季良·秦興百·鄭允說·徐命緯·鄭九弼以次進伏訖。致仁曰,晩後,聖體若何?上曰,一樣矣。請診湯劑,上進御後,仍請診候,上曰,置之,可也。致仁曰,明日湯劑,亦依前爲之乎?上曰,唯。藥院退出,都提調先退。潭落後,上曰,注書出去,持入戊子日記。賤臣翼運承命持入,上命讀承旨座目及有事時入侍座目,潭以次讀奏,上又命其前戊子日記及壬辰一年日記,盡爲持入,翼運承命,再次輸入,潭以次讀奏訖,諸臣退出。
上在慶熙宮。停常參·經筵。
具庠啓曰,大司憲南泰著,持平權極呈辭,持平李溎傳旨未下,執義·掌令二員未差,今日以監察茶時之意,敢啓。傳曰,知道。
藥房都提調金致仁,提調李昌壽,副提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮口傳問安。答曰,知道。
以承傳色口傳下敎曰,下敎時入侍。
傳于金龜柱曰,藥房入侍。
傳于李潭曰,御史留待入侍。
以備忘記,傳于具庠曰,玆以下敎,更聞中官金景佑,果是式暇云,元傳旨中付標。
金光國,以都摠府言啓曰,副摠管安,以戎,器點考坐起事,慕華館晝仕出去之意,敢啓。傳曰,知道。
以承傳色口傳下敎曰,庭試後回駕時,當於熙政堂乘轎,以此擧行。
以承傳色口傳下敎曰,動駕時崇賢門乘輦,回駕時由崇政門入,依此擧行。
以承傳色口傳下敎曰,入侍。
具庠,以兵曹言啓曰,今九月二十一日,武臣賓廳講書日次,而中日相値,不得爲之之意,敢啓。傳曰,知道。
具庠,以兵曹言啓曰,忠翊衛將李愼默,病難供職,呈狀乞遞,不可等待其差復,今姑改差,何如?傳曰,允。
領敦寧金漢耉疏曰,伏以臣之五代祖贈參判臣積,高祖文貞公臣弘郁墳山,在於忠淸道瑞山地,而蓋同岡而異穴也。臣是後生,未諳故事,而臣之再從叔故奉朝賀臣興慶,以文貞公遺戎,每對宗中少年而言曰,先祖文貞公,卜得新阡,窆我贈參判公,而其後遭姪婦喪,以局內狹窄,始頗持難於繼葬,而末乃不得已許其最下之穴,又慮日後漸次更近,故仍留戒後孫,使之勿復入葬,遺敎如是丁寧,後孫固當遵守云,此乃臣家五六世相傳之家訓,而凡在後孫,雖爲親營葬者,不敢生繼窆之計矣。今年春間,臣之族孫魯一,不告諸宗,毁破臣五代祖墳階砌,而移葬其五代祖母,此卽上所陳臣高祖所許最下穴入葬之墳也,而又移其五代祖與其繼五代祖母而合葬焉。葬近祖墳,山家所忌,而驚動先靈,無復餘地,思之及此,心瞻隕墜,蓋臣五代祖,於魯一爲七代祖,臣之高祖,於魯一爲傍祖也。以其代遠也,故任毁塋域,少無難愼,以其傍孫也。故背棄遺敎,亦無顧忌,此豈有人理者之所可爲哉?渠輩之所以爲說者,輒稱以孫繼祖,有何不可云,而此尤無識之甚者也。以孫繼祖,無關於穴之高下,則初葬之地,亦足爲繼祖之葬,而今乃捨其舊壙,必也偪祖墳政葬,然後方可謂之以孫繼祖耶?噫噫,違諸宗世守之戒,毁先塋至近之階者,此何擧措,此何道理?渠亦自知其駭妄,不敢通告於諸宗,以孫繼祖,事若當然,則何其若是隱諱?有如偸葬者然哉,臣晩始得聞,不勝驚心痛骨,卽當請暇往省,呈官掘移,而渠雖無伏,同是五代祖子孫,故初欲開諭移葬,不失其忠厚之道,京鄕諸宗,或會面而責之,或貽書而諭之,則毁砌之罪,非不自知,而移窆之議,終始牢拒,相持屢月,頑不知變,今則節序屢更,霜露且降,而旣毁之先塋,不能復完,世傳之先敎,不能復遵,則爲子孫者,安得不痛冤次骨乎?以臣私懇,瀆擾靜攝,極知惶悚,而事係祖先,終難泯默,敢陳痛迫之私,仰干崇高之聽。伏乞聖明,亟令本道,摘奸査實,若不以臣之疏辭爲過,卽賜處分,不日掘移,俾臣得保先塋,則幽明感結,當復如何?噫,此是先瑩莫大之變怪,則在臣私情,不可不馳往躬省,而且臣母墳,亦在同郡,曠闕省掃,今至六年,瞻望松楸,感懷冞切,若蒙旬餘之暇,得以往來,庶可兼伸情理,感祝私恩,亦願竝垂諒察,亟賜矜許,千萬幸甚。答曰,省疏具悉卿懇。此何事也?予於此等事,心常駭憤者,他人不可,況七代孫乎?不遵遺訓,已涉無倫,而手犯七代祖之階砌,此何倫理,此則猶以大體言之,己卯以後,雖卿等之後,違祖訓犯階砌,宜不敢也。況魯一乎,此豈可以相爭謂之耶?關係重焉。不可一刻遲滯,覽其章尤無狀者,瑞山金門,世稱敦宗,而今者魯一所爲,可謂門中化外之族也。不然,豈特今日事體?渠何萌此心而有此事乎?問答旣諭,舜之命契,卽五品不孫,故予以堯·舜盛時,豈有此事云?觀此,自恧敎化之不霑,昔舜之世,若有此等之人,不睦之律,焉可逭也聞甚節節無狀?事當先命法曹,嚴訊一次後處分,而渠雖無狀,所惜者,卿等金門之睦族也。今姑十分參酌,令本道,分付本官,令到之後,不踰日卽爲刻期擧行狀聞,而傷鑿處,亦令本郡,勿煩農民,卽爲補築後狀聞,今卿之心,豈不若此,而處分嚴快,本事帖然,方帶將任,豈可躬往?雖然非特此也,至懇可諒,來頭從容往省焉。仍傳曰,遣史官傳諭。
前茂朱府使金漢房等疏曰,伏以窮而呼天,疾痛而呼父母,人情之常也。今臣等之所遭,不止於窮與疾痛而已,而若徒懷僭越之懼,不一陳暴於崇嚴之聽,則臣等崩迫之情,終無可伸之日,乃敢相率諸宗,齋沐具疏,涕泣呼籲於天地父母之前,惟聖明少垂察焉。臣之五代祖贈參判臣積之墳山,在於忠情道端山地,蓋臣之從高祖文貞公弘郁,點得此山,爲親營窆,嘗慮其穴高且短,辛勤補土,以成除節,其後臣之父故奉朝賀臣有慶,族叔故領議政臣興慶,猶患其年久不完,更加堅築,親蕫其役,累土疊石,幾至丈餘,其何先之誠?慮後之圖,可謂靡不用極,則雖一坏土一拳石,豈後承所宜容易犯手者哉?領議政臣興慶,每對宗中後生而言曰,昔文貞公之從子,遭其妻喪,將欲附葬於階下,則公始甚持難,未乃許其最下之穴,仍戒後孫,勿復繼葬,丁寧遺敎,已成一家世傳之訓,不但文貞公後孫耳。熟於家庭,凡爲五代祖子孫者,莫不參聞而稔知,故逮至五六世,一體處奉,毋敢弁髦矣。不幸今者,文貞公從子之五代孫魯一輩,於今月二月間,移遷其五代祖及繼祖妣墳山,倡言合定於前,所謂最下穴許葬之墳,而不爲安厝於舊壙,忽生罔測之計,上侵先墓之塋域,鏟其旣封之土石,斬其至近之階砌,剗破穴體,穿作大壙,而惟恐諸宗之禁斷,不相通告,巧擇冷節之日,使不得會葬,暗地經營,隨意裁割,無所顧忌,其爲計誠亦陰且狡矣。噫,魯一輩不有世守之家訓,計較祖先之近遠,毁去久完之瑩砌,震驚已安之先靈,地脈被傷破之患,石儀有頹倒之憂,此人情之所不忍也。況其移窆之新墳?實是舊墓之親孫也。祖父之體魄,久藏於此,方寸之除,咫尺之庭,莫非其所自安者,今於百餘年之後,爲親孫者,乃毁其除而掘其庭,進而偪之,據而居之,則非但祖父之靈,震怒靡寧,抑親孫之心,亦必瑟縮憂遑於冥冥之中矣。此神道之所不安也。至於堪輿之理,幽深玄遠,固難究詰,然葬近祖墳,乃地家之大禁也。朱子亦嘗曰,先瑩之側,數興土功,亦能挻災,顧此祖墓,自古以來,稱爲吉地,而名於湖右,粤自己卯以後,事體尤別,則所當謹守敬護,倍於前日,豈可輕易穿鑿,傷其穴脈,而少無顧慮耶?此地理之所不宜也。噫,揆之人情,旣非可忍,推之神道,又非所安,參之地理,尤有所不宜者,而魯一輩欲冒而爲之,恬以爲常,及其宗議之紛起,則惟以角勝爲務,抵死而不知變者,抑何意哉?渠輩之藉以爲說者,輒曰以孫祔祖,何害事理乎?此又無識之甚者也。夫以孫祔祖之禮,當議於廟中,未聞古人用之於墓所也,況其當初所窆之穴?旣是繼葬之地,則何必毁削除節?侵迫祖墳,然後方可謂之以孫繼祖耶?嗚呼,文貞公爲先長遠之計,先父臣末年辛勤之築,今無形跡之可尋,非止一簀之功虧,則爲子孫者,安得不泚顙痛骨,思有以復完乎哉?臣等自聞此報,不勝驚痛,非不欲卽地呈宦,刻期掘移,而臣等雖甚不肖,亦嘗見父兄敦宗之風矣。念九世同居之義,推一家忠厚之道,不忍爲迫切之擧,聯名發書,先責以義理,一席會面,復諭以事體,反復開陳,非至一再,或冀有一分悔悟之道矣。不謂渠輩頑迷轉深,悍然不動,遷厝之議,聽若褒耳。游辭粧撰,專出延拖之計,奔走京鄕,惟務緩頰之道,一日二日,居然半年于玆矣。今若徒循厚誼,一任所爲,則彼之移窆,將無其期,而先墓已毁之砌,永不復完,諸宗世守之訓,都歸荒墜,俯仰慙痛,尙何言哉?臣等跡旣微賤,事係私懇,則瀆擾靜攝,極知僭猥,而痛迫之情,終難泯默,玆敢不避鈇鉞之誅,冒陳嚴威之下。伏乞聖明,俯賜鑑燭,亟命本道,摘奸掘移,俾臣等得完先瑩,以伸至痛,千萬幸甚。答曰,省疏具悉。詳諭於國舅之批,雖然噫彼金門,豈有是事?此亦觀世道處也,于今處分嚴正,旣命補築,此非特爲爾等也。所重在焉。爾等之中,其往省護焉。疏錄,生員金漢亮,生員金漢述,幼學金漢汲,前縣令金漢佑,幼學金漢謙,幼學金漢祿,幼學金漢訥,幼學金漢卨,廣州府尹金漢耆,前參奉金漢老,漢城府主簿金泰柱,幼學金胤柱,前縣監金恒柱,幼學金鼎柱,幼學金尙柱,幼學金顯柱,幼學金景柱,幼學金東柱,幼學金一柱,前參奉金文柱,幼學金復柱,幼學金嵩柱,前縣監金頤柱,幼學金命柱,幼學金國柱,進士金謙柱,幼學金晉柱,幼學金師柱,進士金重柱,幼學金錫柱,幼學金祥柱,幼學金健柱,幼學金學柱,幼學金定柱,兼內乘金徽柱,幼學金應柱,幼學金勉柱,承政院右承旨金龜柱,幼學金華柱,副司果金觀柱,幼學金昌柱,幼學金章柱,幼學金日柱,幼學金麟往,幼學金晦柱,幼學金仁柱,幼學金益柱,幼學金履柱,幼學金彙柱,幼學金魯直,進士金魯正,幼學金魯恭,幼學金魯翼,進士金魯永,幼學金魯學,幼學金魯性,幼學金魯聖,幼學金魯讓,幼學金魯中,幼學金魯瞻。
戊子九月二十日巳時,上御集慶堂。藥房入診入侍時,都提調金致仁,提調李昌壽,副提調李潭,記事官李翼運·金致九·柳德申,醫官方泰輿·許礈·李以楷·慶絢·金季良·鄭允說·徐命緯·金宗壽·鄭允弼,以次進伏訖。致仁曰,夜間,聖體調攝,若何?上曰,一樣矣。寢睡·水刺之節,若何?上曰,寢睡則頗勝矣。致仁曰,日昨其氣亦一向快勝乎?上曰,快勝矣。請進湯劑,上進御後,仍請診候,上曰,只二人入診,可也。泰輿診候訖,退伏奏曰,脈候左右三部度數調均,滑體亦一向好矣。季良所達,與泰輿同矣。上曰,提調退去,金氏聯名疏入之,同宗相較,可駭也。潭讀奏訖,上命書批答訖,上曰,藥房提調持湯劑更爲入侍。出榻敎上再進湯劑後,上曰,藥房提調持湯劑待下敎入侍。出榻敎諸臣以次退出。
戊子九月二十日申時,上御集慶堂。藥房入診,坐直承旨,湖南御史追後入侍時,都提調金致仁,提調李昌壽,副提調李潭,假注書韓德厚,訖事官金致九·柳德申,醫官方泰輿·李以楷·許礈·金季良,以次進伏訖。致仁曰,晩後,聖體調攝,若何,上曰,一樣矣。致仁進湯劑,上進御訖,致仁請診候,上曰,置之。致仁曰,明日湯劑依前三貼乎?上曰,依爲之。卿聞金魯一家山訟事乎?致仁曰,聞之矣。上曰,朝者下敎,卽未諭者,於此等之事,其默誠難,關係倫理,他人若此,當者宜懲,世稱同高祖八寸,以此觀之,五代六代,其孫同也。今番此擧,卽予初聞,雖無識者類,其宜嚴處,況本郡同族乎?孫祔於祖,果若其章,家廟則有矣。地形狹窄,當用龍尾乎?且祖先之墓,犯除節用之,雖他人宜有其律,況爲其孫者乎?人君以風敎爲重,爲其本郡之敦宗,朝已下敎,雖不加訊,王者守法,不可循例下敎,令本道考其律以參酌之意,雖不依法徵贖,以勵風敎,世豈有此律?其若無法,十分末減,除配杖一百,徵贖。出傳敎上曰,此呈以愧其心矣。致仁曰,然矣。上曰,坐直承旨與御史入侍。出榻敎賤臣傳命,左承旨李在協,湖南御史徐浩修進伏,上曰,御史讀,書啓,可也。浩修讀,書啓,上曰,提調·副提調先退。浩修讀未半,上曰,湖南伯老成矣。致仁曰,亦從容矣。讀至交龍山城,上曰,何地?浩修曰,南原地也。讀至古阜,上曰,韓煜,何如?浩修曰,人善而未解事,見欺於吏輩矣。讀至淳昌,上曰,申景祖,誰也?浩修曰,未詳知矣。致仁曰,申欽五代孫也。讀至昌平,上曰,尹光絢,誰也?致仁曰,尹東浚子也。上曰,抄撰人尹東遠同生乎?在協曰,弟矣。上曰,逋欠事,尹光絢濁矣。致仁曰,春後已爲備置云,非濁矣。讀至長城,上曰,故相子乎?致仁曰,洪益弼,故相孫矣。讀至農形,上曰,果穴農矣。致仁曰,書啓中末端所請,乃改邑事,而用舊充新,此法誠難矣。不可輕議,惠廳從當闊狹矣。上曰,似然矣。栍邑,幾何?致仁曰,四矣。上曰,長城栍邑乎?浩修曰,歷路守令治不治,廉察爲敎,故臣方褒啓而非栍邑矣。上曰,洪益弼年,幾何?致仁曰,未滿四十矣。上曰,容貌,何如?致仁曰,美矣。上曰,下去,幾何?浩修曰,二年而束吏矣。上曰,光州李宗德爲人難矣。致仁曰,在戶郞時,已以律已稱矣。上曰,給馬與準職同乎?在協曰,給馬乃加資代矣。致仁曰,此人旣經準職,則宜賜表裏矣。上曰,淳昌無逋欠乎?浩修曰,始有而今捧矣。致仁曰,以文稱而爲人難矣。上曰,百事可做,貌亦美矣。曾爲何守令?致仁曰,爲利川倅矣,相換爲淳昌矣。上曰,昌平逋欠,至千餘石,則壯矣。浩修曰,外倉邑吏韓宗蕃,自乙酉彌縫,多奸狀矣。上曰,幾何捧之?浩修曰,徵於族近,五百石捧之矣。上曰,多捧矣。浩修曰,囚治後可捧,故數次刑推而來矣。上曰,是矣。浩修曰,本倅則前年八月下去,二月已報矣。致仁曰,速報矣。上曰,今年內當捧乎?致仁曰,免罪爲幸,嚴飭督捧好矣。上曰,聞此則諸邑充入所欠乎?致仁曰,今則新穀旣於盡登,從當充納矣。上曰,求禮新官,誰也?浩修曰,鄭啓周也。上曰,古阜穀物太縮矣。致仁曰,此則自有當律矣。浩修曰,所當封庫,而非其手犯,故不爲封庫矣。上曰,今覽湖南御史,書啓,若無此擧,其弊何禁?雖然栍邑不過略干,四十九州,此弊勝言,長城府使洪益弼,曾聞故豐原所奏,字牧之任,可謂恢恢,而今聞,書啓,其亦可嘉,右職待窠懸註調用,光州牧使李宗德,自京郞已知其人,而今於此任,果若前知,表裏賜給,栍邑中淳昌郡守申景祖,無一石欠縮且預備其縮,以此觀之,何牧何難?右職調用,昌平縣令尹光絢,其他雖無欠,千三百石穀,爲邑吏逋欠,比諸申景祖曰,以擧職,雖然渠到任後,報巡營徵捧云,可謂功過相準者,今年內其若準捧,勿問。不然,歲末令道臣狀聞,先罷後拿,求禮前縣監李廷赫,晩載臭載,今才拿問,而今者此事,尤爲無狀,以此添問目,嚴問口招,古阜郡守韓煋,不爲封庫,予欲下敎,而旣非手犯故參酌,亦爲先拿後罷,一體口招,登對以奏,雖勤勤命御史,御史亦申申條列,而一番供辭,若捉蠏而放水,可勝慨然,嚴問後依本律施行,守令旣皆處分,無銓曹稟劇者,此單下備局,浦詳登對時,稟處。噫,湖南餘州守令湖西五十餘州,今若云御史已過,無戒嚴,若不一新,予豈有只一御史,繡衣亦豈乏人,況亦莫云栍邑?爲知其時,到左道到右道乎?且其宜審者,亦在於歲末,今者此敎,一則歲初懸法之意,一則期於無刑之意,吁嗟,諸守令,體予暮年此意,其各自新事,下諭于諸道。出傳敎致仁曰,今番御史條列甚明,廉察亦詳,而末端事,非無所見,姑難輕議改邑矣。上曰,然矣。有別單乎?浩修曰,只見栍邑,故無別單矣。上曰,蟲災,何如?浩修曰,湖南蟲,乍有而卽無矣。上曰,北伯狀啓讀奏。在協讀奏訖,致仁曰,代捧則文書雜亂,甚悶矣。上曰,卿旣入來,回啓可矣。致仁曰,此咸鏡監司沈鏽狀啓,而以今年粟農之被災尤酷,請交濟三本倉粟,還從民顩,以租代捧,待明秋還作本色事也。租粟俱係正穀,民情若是切急,則有難以本倉事面之異他,而獨爲靳持,依狀請許其代捧,何如?上曰,依爲之。出擧條在協讀狀啓,至頭山倉,上曰,頭山倉有乎?致仁曰,然矣。上曰,此狀啓,何如?致仁曰,代捧狀啓,不必廣詢,故有所仰達而此狀啓則當與曾經道臣者,相議而奏之矣。上曰,開陽門開閉與否。注書知入,賤臣德厚還奏曰,已閉矣。上出開門標信,傳于李在協,諸臣以次退出。
上在慶熙宮。停常參·經筵。
鄭昌聖啓曰,大司憲南泰著,持平權極呈辭,持平李溎傳旨未下,執義·掌令二員未差,今日以監察茶時之意,敢啓。傳曰,知道。
藥房都提調金致仁,提調李昌壽,副提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
以承傳色口傳下敎曰,待下敎入侍。
金光國,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
傳于金龜柱曰,藥房入侍,禮房承旨同爲入侍。
傳于金龜柱曰,禮房承旨先爲入侍。
傳于金龜柱曰,藥房入侍。
金光國,以都摠府言啓曰,入直軍兵等中日習射事,標信,命下矣。雨勢如此,不得爲之之意,敢啓。傳曰,知道。
以備忘記,傳于李潭曰,朴氏爲尙食。
以承傳色口傳下敎曰,宋楷呈於畿營者,夕入侍持入。
傳于李潭曰,內局入侍。
鄭昌聖,以兵曹言啓曰,禁軍別將尹泰淵,久患身病,轉輾增加,旬月之內,差復無期,黑度呈狀,實病旣如是,則動駕在近之時,領軍重任,不宜瘝曠,今姑改差,何如?傳曰,允。
兵曹口傳政事,以李殷春爲禁軍別將。
鄭昌聖,以刑曹言啓曰,今此春塘臺庭試親臨放榜時,天童軍,例自本曹各司貢人等處,分排待令,而在前謁聖及庭試放榜時,文科則全數定給,武科則只給甲乙科事,曾已啓稟定式,今亦依此擧行之意,敢啓。傳曰,知道。
金光國,以司僕寺官員,以提調意啓曰,今此親臨庭試時,新恩所騎,當以本寺馬給之,而直赴之數,極其夥然,勢難盡數排把,依昨年例,文科全一榜,武科只元榜入格者,給馬何如?傳曰,允。
吏曹判書趙明鼎疏曰,伏以臣夏間危疾,幾殊童生?屢月調息,外而雖若粗完,而少有動作,餘症輒致闖發,迺於十四日賓筵罷退之後,忽添寒感,頭臚如碎,喘氣兼作,失睡廢食,委頓不省事者,今已七八箇日矣。日昨賓對之不能進參,實由於此,而以臣之故,重推之罰,至及於臺臣儒臣,臣雖在床簀喘喘之中,亦有一分知覺,其爲惶懍愧忸,當復如何?目今諸般症形,藥餌所須,略似有減歇之勢,而源委甚重,斷不可以時日責效,僚堂差擬一日爲急,祿都目擧行,亦不免遷就過時,悚悶之極,又添一病,然此猶是臣之情病私事,臣以不才無能,猥荷聖主不世之恩,叨竊之濫,至於大冢宰而極矣。激揚進退,固非如臣迂愚者所敢擬議,而前後居此任,曾不能以一訐謨一致注,仰贊達極之治,在近日則奔走期會,亦不能疾病自力,上煩聖念,重速飭敎,眞所謂公私,兩無所當,堂堂聖明之朝,焉用此衰朽聾聵之一銓長哉?嗚呼,以臣危臲卼之蹤,强其難忍,拚棄廉隅,冒承恩命者,豈有他哉?區區所自矢而自勉者,擺脫許多情面,惟以一公字,做去聖朝涓埃之酬,賤臣桑楡之補,謂或在是矣。寸忱如丹,神鬼可質,而不幸疾病之爲孼,殆甚於譖誣之媒罪,臣於此,亦無奈何。仍伏念銓衡之重,本非假借之地,目前擧行,俱是緊急不可緩者,而非身自列,則無由導達其罔措之狀,玆不得不冒陳短章,略暴微懇,意長言縮,益增悶鬱。伏乞聖慈,天地父母,俯賜矜諒,亟命鐫遞臣本兼諸任,回授可堪之人,仍治臣瀆擾之罪,以昭法紀,以安微分,公私不勝萬幸。無批答傳敎在筵說中
戊子九月二十一日辰時,上御集慶堂。禮房承旨入侍時,右承旨金龜柱,假注書韓德厚,記事官金致九·柳德申以次進伏訖。上曰,今年春秋之謁,皆關東·西之郊,向禮且忍過,今年只有三朔,此豈孝哉,此豈孝哉?已知諸臣之心,昨已下敎,明年復樂,卽是例事,伊後靜而思之,七十五歲,已是料表,況明年乎?一年藏樂之餘,元朝展謁回駕時,丹門外鼓吹之聲,徹於廟庭,一年苦心,庶可伸於陟降,仍詣昌德展謁,次詣毓祥展謁,豈特仰助於陟降?此亦人子以親心爲己心之意,旣伸其禮,樂已復復,今日海東臣子之心,其亦伸矣。此可勝於應文賀禮,正朝展謁時,先後廂軍牢二哨,禁軍二番,馬軍二哨,隨賀展謁,禮畢入昌德時,禁軍馬軍解甲,世孫祗迎行禮,百官行禮與留營留陣,依例擧行,噫,庭試在近,昌德其雖行禮,只望丹門,近日予心,惟結于此矣。此故其先下敎,元朝旣禮,賀禮何言?正朝賀,其令置之,今二十五日動駕三嚴,辰正三刻單嚴,正朝展謁三嚴,亦以卯正三刻單嚴擧行事,預爲儀曹知悉。出傳敎上曰,退出,諸臣以次退出。
戊子九月二十一日巳時,上御集慶堂。藥房入診入侍時,都提調金致仁,提調李昌壽,副提調李潭,記事官李翼運·金致九·柳德申,醫官方泰輿·許礈·李以楷·慶絢·金季良·鄭允說·徐命緯·鄭允弼·崔觀泰以次進伏訖。致仁曰,夜間聖體調攝,若何?上曰,一樣矣。寢睡·水刺之節,若何?上曰,亦一樣矣。請進湯劑,上進御訖,仍請診候,上許之,泰輿診候訖,退伏奏曰,脈候左右三部度數調均,滑體亦一樣好矣。諸醫所奏,與泰輿同矣。上曰,儒臣持警世問答入侍。出榻敎上曰,今朝下敎,意蓋深矣。其雖衰矣,豈特暮年?中年亦有此心,欲爲有所授之人,其於復樂,欲自丹門始者也。噫,今予之氣,豈特月異而時不同?卽日異而時不同也,此意已諭於丁丑初春,於慈聖猶然,予豈諱哉?今已謝文,無他諭者,因敎以諭,曾已諭,數十年前若此,況今乎?仲春杜鵑,三月杏花,人皆見之,而近年以來,予莫見焉。唐詩云,霜葉紅於二月花,豈特此也?濂溪愛蓮,此已載於愛蓮亭御製記,而予亦嘗慕淵明採菊,今則雖置堂中,只辨紅白而已,茂叔賞蓮,非今謂予,栗里賞菊,抑亦古事,今年比前年差勝而然耶?紅者紅,黃者黃,綠者綠,三色相照,而近者集慶北欄,倚柱而見,數層之階,紅者紅,黃者黃,綠者緣,以予之眼,能辨三色,以此可知稍勝於前年,稍勝者何?謂今秋色也,鄙語云,今秋楓色,占春年事,以此觀之,庶幾來農,而莫云楓色,惟在一人,一人其誰,卽予也。予若政令能修,百度咸擧,董子所云,正朝廷正百官正萬民,其可指待,而予本涼德,年亦衰暮,其何以正朝廷,亦何以正百官,又何以正萬民?興惟及此,靦然赧然,今之所望,卽股肱也,卿宰也,耳目也,而股肱雖勤協贊,其君已衰,將何有效?於卿於宰,可謂慽矣。左被其斥,右受其辱,雖欲展布,焉可得也?其於耳目,予無他諭,只望彼蒼而仰籲,國綱之解弛,專由此弊,左右顧瞻,媕婀聾瞽,專由此弊,互相傾軋,日事挾雜,專由此弊,媕婀聾瞽,其國何?傾軋挾雜,其國何?一則國亡之兆,二則國亡之兆,卿宰無人,予雖不衰,將何爲君?頃者已諭,甚矣。角圈,其欲巧避,一隅靑兵,將無侍從乎?噫,今年將暮,只有三箇月,來月卽陽月,再來月卽一陽將復,三來月卽二陽復也。其過數月,三陽皆復,嗚呼,無私者乾坤,春爲春,秋爲秋,其時不忒,而爲人君,奉三無私,若此若此,是誰之愆,是誰之愆?此則其猶政令間事,昨春已過,今春復見,昨秋已過,今秋復見,以予之眼,三色猶辨,而昔年侍奉賞景,今何復得?興惟及此,一倍此心,雖命謁拜,將何覿也,將何聞也?心隕膽墜,歇後語也。吁嗟,今日臣僚,諒予意感予敎,滌浮囂抑操競,輔我三百年邦國,保我三百年世臣。出傳敎上曰,藥房提調持湯劑更爲入侍。出榻敎上再進湯劑後,命儒臣進前,讀問答,校理洪檢,修撰申光緝,以次進伏訖。讀問答,諸臣輪讀訖,藥院諸臣先退,潭落後,命書傳敎曰,今覽寧嬪房手本,乃問頃者親臨時有御製,故往來其前之人禁之云,其若䙝慢則奚特禁之,手本嚴處,可也。以過門禁之,其涉過矣。以此呈本道,至令刑推之擧云因近處士夫之豪强墓直,至於若此,則其流之弊勝言,此弊一開,非徒事體,豪强之類,其將恣意,道臣推考,其訐訴豪强之奴,令楊州牧勿爲徵贖,決杖六十,以礪他人。上曰,藥房提調持湯劑,待下敎入侍。出榻敎諸臣以次退出。
戊子九月二十一日酉時,上御集慶堂。藥房入診入侍時,都提調金致仁,提調李昌壽,副提調李潭,假注書韓德厚,記事官金致九·柳德申,醫官方泰輿·許礈·李以楷·慶絢·金季良·鄭允說·徐命緯·鄭允弼·崔觀泰以次進伏訖。致仁曰,晚後,聖體調攝,若何?上曰,一樣矣。致仁進湯劑,上進御訖,致仁曰,當爲診候矣。上曰,置之。致仁曰,明日亦依前三貼乎?上曰,支離,置之。昌壽曰,動駕前進三貼似宜矣。上曰,難矣。致仁曰,然則蔘苓茶入之乎?上曰,建功湯一貼,自明日停止,蔘苓茶煎入。出榻敎上曰,內局先退。潭曰,有宋楷事知奏之敎,而監營使楊州本官査實,故未詳其本事,而急急送人云矣。上曰,楊州所去入還來與否。注書知入,賤臣德厚還奏曰,楊州道里旣遠,今日內必難回還云矣。上曰,然矣。往書出去,第問其本事以奏,潭曰,臣詳聞矣。上曰,然則承旨奏之。潭曰,宋楷騎馬過寧嬪房大門,宮奴捉其奴相詰,則宋楷謂以見辱,呈于營門,監司使本官査報矣。厥漢逃入京中,以致此境云矣。上曰,以走爲上,故逃來京中,而大門外過去人禁之,似酸矣。潭曰,御製奉安處則當下馬矣。上曰,以御製奉安言之,則稱以兩班,敢曰見辱,尤非矣,宋楷已經守令乎?潭曰,曾經禮山倅矣。上曰,下公門式路馬,所以廣敬也。往者臨時旣揭御詩,道過其門,禁則,可也。今番此擧,其雖過矣。宋楷之道,初雖不知,旣知之後,其宜悚然,而其禁何事?敢曰見辱,呈道臣,無識無嚴,甚矣。此何人乎?頃者順康園,見其祗迎,特除守奉官者,與他有異,則尤何敢若此?關係國體,擧措可駭,前縣監宋楷,以不應爲私律勘處,小抑此類不思其君之習,以此觀之,道臣非無端此擧也。推考之命,置之,大抵,此等之類,其守重焉,事體在焉。公卿家墓奴,守令孰敢刑推乎?輕先刑推,非徒此人,其宜嚴禁,申飭道臣守令,俾無此弊。出傳敎上曰,吏判疏誰爲捧入。潭曰,同副具庠捧入矣。上曰,再昨次對時下敎,不過,申飭耳目之意,則今者陳章,其涉太過,若此冢宰,申飭,耳目其將撕捱,耳目,申飭,冢宰亦將撕捱,此何道理?暮年酬應,豈不困哉?吏曹判書趙明鼎,從重推考,捧納承旨,亦爲推考,此章給之。出傳敎潭曰,再昨日科弊擧條上敎中,有劉三吾考奏之命,而遍閱明史,終未得矣。其時科場用情,人皆磔于市,剝皮人,似入於磔市中,而未詳其名矣。上曰,此事曾聞於元景夏矣。潭曰,該房承旨,不得入侍奏之,而擧條尙未入啓矣。上曰,持入乎?潭曰,注書持入其時草冊矣。上曰,承旨讀之。潭讀奏,上曰,以昔皇朝試官之皮,獨掛於昔之場中,改書,可也。潭書畢,上曰,退出。諸臣以次退出。
上在慶熙宮。停常參·經筵。
神懿王后忌辰齋戒。
鄭昌聖啓曰,大司憲南泰著呈辭,執義·掌令二員未差,持平李溎傳旨未下,權極式暇,今日以監察茶時之意,敢啓。傳曰,知道。
藥房都提調金致仁,提調李昌壽,副提調李潭啓曰,伏未審夜間,聖體調提,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
以承傳色口傳下敎曰,待下敎入侍。
傳于李潭曰,藥房入侍。
以別雲劍寶劍望筒,傳于金光國曰,騎曹摠府仍。
戊子九月二十二日巳時,上御集慶堂。藥房入診入侍時,都提調金致仁,提調李昌壽,副提調李潭,記事官李翼運·金致九·柳德申,醫官方泰輿·許礈·李以楷·慶絢·金季良·鄭允說·徐命緯·李文載·李長周,以次進伏訖。致仁曰,夜間,聖體調攝,若何?上曰,風入戶隙,觸寒之故,氣甚憊矣。致仁曰,寢睡·水刺之節,亦若何?上曰,甚憫矣。致仁曰,湯劑卽爲進御焉。上進御訖,仍請診候,上曰,只三人入診,可也。泰輿診候訖,退伏奏曰,脈候左右三部度數調均,滑體亦一樣好矣。礈·季良所達,與泰輿同矣。上曰,噫,去春事,於予若前生事,莫料下敎,昨聞領相所奏,知昨年初三行禮矣。因此思之,初三行禮,意蓋在矣。雖然其於明年,其行何料,而不可不歲初矣。其於隨駕諸臣,其宜晨拜而來,其於三軍,異於他,在江郊者多,三嚴非晚,其待必也曉前,若此之時,有父有兄者,其父其兄,豈能睡起乎?興惟及此,以予不能,豈强人不能?雖然元朝展禮,意在三焉。一則復樂之意,奏於太室,一則今年春秋之謁皆闕,因此强行,一則其自丹門,昌德辰謁,至於展拜,欲徹其聲之意也。究其心則慽,歲初不爲,更待何日?雖然以予之心,以予之氣,其將復樂於歲首,豈特料表,豈特料表?此誠不肖,此誠不肖。去春雖退定,來春決不可退,雖然三軍之中,有其祖有其親,此類自謂平生一度,而竟夕隨駕,夜深歸家,年老祖與父,孰能爲子爲孫,而倚門以待乎?以此思之,此輩初二日,可謂歲首,狹輦·挾輿軍,皆以內入直軍擧行,禁軍一番,馬軍一哨,步軍二哨,亦以內·外營入直軍擧行,扈衛廳局將有廳軍隨駕留營留陣,皆置之,其餘初下敎禁軍一番,馬軍一哨莫重展謁後入直外,除標信解嚴,訓局七色軍,此解嚴時,新營入直外,皆解嚴,以示予意,噫,此豈予意?卽體昔年愛恤三軍之盛意也。入昌德時,當以此奏殿,其令諸軍兵知悉,莫云予恤,皆令仰頌昔年。出傳敎上曰,藥房提調持湯劑更爲入侍。出榻敎上再進湯劑後,上曰,儒臣持孟子於陵仲子卷入侍,賤臣翼運,承命出來,與校理洪檢修撰任希敎,偕入進伏訖。上命承旨讀之,潭讀奏訖,上曰,鶃鶃之肉,旣食之後,吐出誠難矣。致仁曰,萬萬過矣。上曰,今見其文,過則過矣,而出而哇之,豈不難乎?命儒臣先退,致仁曰,蔘苓茶待下敎持入乎?上曰,煎入之,可也。致仁曰,北兵使催促下送,似宜矣。上曰,北兵使旣來,其令待朝辭朝。出傳敎諸臣以次退出。
上在慶熙宮。停常參·經筵。
神懿王后忌辰。
藥房提調李昌壽,副提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮口傳問安。答曰,知道。
傳于金光國曰,再明日次對,今日爲之。
以承傳色口傳下敎曰,次對同爲入侍。
金光國啓曰,今日次對,兩司當爲進參,除在外傳旨未下外,大司憲南泰著,持平權極,待開門牌招,以爲推移入侍之地,何如?傳曰,允。
金光國啓曰,大臣·備局堂上,依下敎來待矣。傳曰,引見。
以承傳色口傳下敎曰,領相都提擧許副,判府事金陽澤爲之。
以承傳色口傳下敎曰,食堂儒生,某某處人乎?知而入侍。
吏曹口傳政事,以趙啓泰爲會寧府使。
兵曹口傳政事,以鄭趾新爲五衛將,以李爀爲內禁將,以李宜柱爲忠翊將。
傳于金光國曰,儒臣持書傳·鳳洲綱鑑·史記評林初卷入侍。
李在協,以吏曹言啓曰,新除授會寧府使趙啓泰戶奴呈狀內,矣上典今年六十八歲,法不當冒赴云,其矇然備擬之失,臣不勝惶恐待罪,而年限旣過,則法不當仍置,趙啓泰依法典改差,其代更爲口傳備擬以入之意,敢啓。傳曰,知道。勿待罪。
吏曹口傳政事,以李明運爲會寧府使。
領議政金致仁箚曰,伏以臣自經向來再次關格,元氣見奪,常度未復,而嘗藥事重,盡力奔走,早晚顚仆,臣固自慮,果於昨日筵退之後,宿症挾感復發,頭疼惡寒,膈痞成泄,全夜辛苦,神息昏綴,今日藥院問安,無由自力進參,虧分闕禮,爲罪實大,伏枕兢惶,如添一病。伏乞亟降威譴,以嚴國體,以安私分焉。取進止。答曰,省箚具悉卿懇。勞瘁之餘,覽卿箚,爲卿悶焉。一時之恙,自可勿藥,卿勿過辭,亦勿引咎,其須善攝。仍傳曰,遣史官傳諭,遣御醫看病。
戊子九月二十三日,上御集慶堂。藥房入診入侍時,都提調金陽澤,提調李昌壽,副提調李潭,記事官李翼運·金致九·柳德申,醫官方泰輿·許礈·李以楷·慶絢·金季良·鄭允說·徐命緯以次進伏訖。陽澤曰,近日日氣頗寒涼,聖體調攝,若何?上曰,一樣矣。寢睡·水刺之節,亦何如?上曰,一樣矣。請進湯劑,上進御訖,因請診候,上許之,泰輿診候訖,退伏奏曰,脈候左右三部度數調均,闊體亦一樣好矣。上曰,藥房提調,副提調,持湯劑更爲入侍。出榻敎上再,進湯劑後,藥院諸臣退出。
戊子九月二十三日巳時,上御集慶堂。大臣·備局堂上引見入侍時,左議政韓翼謩,漢城判尹具允明,兵曹判書鄭弘淳,行副護軍鄭汝稷,行副護軍李章吾,行副司直金時默,兵曹參判鄭存謙,校理洪檢,持平權極,左副承旨金光國,假注書韓德厚,事變假注書具修溫,記事官金致九·柳德申以次進伏訖。上曰,子依於親,理之常也,況於予?已有古例,三處設置,予意不然,豈特予也?德興已依於恭嬪,今者此擧,亦非偶矣。靑城之第,兼付昭媛房,亦屬一體,其宜同付,而勢難周旋,予之彰義宮,亦有十字閣例,下屬其亦仍留餘舍。出傳敎翼謩曰,都尉家失火誠異矣。上曰,此傳敎不如是,則買舍作舍,爲此者,爲國深意,而於戶判,爲扶助矣。翼謩曰,節候當然,而雨餘風冷,此時聖候,若何?上曰,不知勝矣。翼謩曰,寢睡·水刺之節,何如?上曰,一樣矣。元朝欲徹樂於丹門矣。翼謩曰,當初藏樂,不可爲之事也。上曰,過云則可,而豈可不爲乎?翼謩曰,正朝賀雖退行,不可不爲之矣。上笑曰,予知有此言矣。藥房都提調金陽澤曰,應行之事矣。翼謩曰,當樂則樂,當賀則賀,物來順應好矣。上曰,難矣。於陵仲子出哇之事,予嘗謂異矣,而心則有執矣。陽澤曰,昨見展謁傳敎,下情誠幸矣。上曰,北道消息,猶勝於前矣。翼謩曰,北道蟲災方盛時甚悶矣。間有雨澤,霜信差退,晚穀善成,六鎭快免凶,三·甲尤勝,人心少緩云矣。上曰,退霜則畿內亦幸矣。翼謩曰,至於木麥晚禾,皆當食矣。陽澤曰,豆太亦勝矣。上曰,今科若設於崇政門則必難容矣。地狹入多可悶,陽澤曰,必難容而多傷矣。此事每與領相相議矣,今則不入來矣。翼謩曰,有緊切憂患矣。上曰,誰病?陽澤曰,室憂矣。翼謩曰,無子女,情境可悶矣。上曰,夫妻相依,殘忍矣。其妻家誰也?陽澤曰,後娶於徐氏矣。上曰,廟謨爲之。翼謩曰,此平安監司鄭宲狀啓也。備陳沿邑山郡被災之狀,而以平壤等十三邑,置之稍實,安州等十九邑,置之之次,義州等十邑,置之尤甚,而忝粟,尤甚邑三分二,之次邑折半,稍實邑三分一,以相當數分數,折米代捧,舊還上數,厥數不多,毋論尤甚之次稍實,竝許停退,推奴徵債,限明秋防塞事,請令廟堂稟旨,分付矣。常年代捧,雖不可輕許,如此災歲,宜有闊狹,而所請則過矣。尤甚邑折半,之次邑三分一,許以相當精實穀,分數代捧,使之待明秋還作本邑,稍實邑則無論舊還,雖云小數,尤甚邑外,不可全數停捧,之次邑三分二,稍實邑三分一,許其停退,推奴徵債,依狀請限明秋防塞,以此分付,如何?上曰,依爲之。出擧條翼謩曰,推奴徵債,災年尤難矣。上曰,雖豐年,推奴徵債,禁之,可也。翼謩曰,二十一日下敎中,此類之類字,恐欠待臺閣之王言矣。上曰,是矣。下敎中類字,以弊字改之,翼謩曰,宋楷處分傳敎中,飽則颺飛四字,亦涉如何矣?上曰,飽則颺飛四字,以不思其君,改書,可也。仍下敎曰,藥房提調·副提調持湯劑入侍,提調李昌壽,副提調李潭,持湯劑進伏。上進御訖,潭曰,有諸道儒生知奏之敎,故問泮中,則諸道皆來,獨北道儒生不來云矣。上曰,以凶年未來耶?翼謩曰,凶年遠來難矣。上曰,濟州馬能駕轎乎?陽澤曰,難以駕轎矣。上曰,馬重矣。古有騋牝三千數馬對之言,我國亦多馬矣。翼謩曰,濟州房星照之云矣。上曰,然乎?翼謩曰,前注書尹長烈,以守廳不爲傳諭事,有注說望拔去之敎,而追聞事實,蓋出無情,合有參恕之道矣。上曰,敍用。翼謩曰,拔望之敎,何以爲之乎?上曰,其下敎蕩滌。出擧條上曰,前注書尹長烈敍用。出榻敎翼謩曰,北兵使趙濟泰,今日辭朝事,命下,而不爲下直,拿問何如?上曰,驕習尙未悛,如此而能裹馬革乎?翼謩曰,有情勢云,而臣未詳知,故不敢遠矣。上曰,兵判奏之。弘淳曰,聞於禁將,李章吾有情勢云矣。上曰,禁將奏之。章吾曰,臣聞諸備郞,備局副提調趙榮順,以趙濟泰江界時事,不合北閫云矣。上曰,然則不無撕捱之端矣。翼謩曰,異於托病矣。上曰,趙觀彬曾見一武弁,謂之可畏,武弁何可畏也?翼謩曰,見人之道不同矣。上曰,曾見纘新之目,怪矣。觀其貌則可知矣。趙濟泰·尹泰淵,近頗淳熟,趙濟泰年,幾何?章吾曰,五十矣。上曰,昨已下敎而忘之,今聞大臣所奏,乃知不爲辭朝,初則其在國體,不可不嚴處,欲爲嶺沿投畀,更聞下問,事體雖寒心,不無所據,特施準期不敍之律,其代初望,其欲末擬點下,爲趙濟泰不爲,自有其人,李敬懋除授,其令除朝辭赴任,會寧府使,令該曹卽爲口傳擧行,今日內下送。出傳敎上曰,噫,武弁黨習,專由文宰,頃者一武弁,一備堂,以可畏抹樧,尙今慨然,故金奉朝賀之眷眷金洸,一段爲國公心,亦嘗歎服,今於北閫,大臣備堂其中一人,豈不知江界事,而首薦以入,此正爲國用人滌舊之意,予亦此人,初則深斥,近者見其人非舊趙濟泰,頃於水原之特除,亦知心已屬矣。前後特敎,猶尙逡巡,其於趙濟泰,擧江界事,而若此難化者氣質,趙榮順知矣。此習不抑,今者武臣,其何措手足?昔之武黨,其將復見,備苟副提調趙榮順,特施不敍之典,以懲其習,何以謂其習不然?今方撕捱,備局對備郞而謂此言,其誠非矣。予雖衰矣,此等之習,決不售於白首暮年矣。出傳敎翼謩曰,下敎如此,而趙榮順實可用矣。上曰,予當用之矣,吏判不入來乎?翼謩曰,有實病云矣。弘淳曰,凡科場軍士,必以鄕軍定送,法意有在,而國綱漸弛,人不畏法,或有以京軍借窠代入者,是豈無所爲而然哉?事之寒心,莫甚於此,此後如或有犯,則冒入之京軍,從重嚴棍,不察之部將,施以定配之律事,預爲出擧條,申飭何如?上曰,聞甚駭然,此等鄕軍代借入之類,隨現令軍門施以軍律,分軍部將·禁亂官,亦施黑山島充軍之律。出擧條弘淳曰,今番動駕時,五衛將入直,當兩處分排,而間有受由在外者,恐似苟艱矣。方有未差之代,何以爲之乎?上曰,口傳擧行。弘淳曰,內禁將·忠翊將,亦有闕矣。上曰,一體擧行。出擧條上曰,內禁衛將·五衛將·忠翊將口傳差出。出榻敎章吾曰,外方軍政,朝家前後,申飭,非不嚴明,而團東軍丁,自是緩急所特,而近來籍法不嚴,人心不古,冒稱幼學,圖入鄕案,免役多岐,有根着可合軍伍者,擧皆遺漏,只以無勢家孤奴貧殘傭賃之類,苟然充數,事極駭然,今年則巡操巡點竝停止,如此之時,尤宜另飭,故敢達。上曰,所奏誠是,另加嚴飭。出擧條章吾曰,臣待罪捕將,故昨夜往失火處,雖値夜深,連呼隣洞,汲水來枚者絶小,事極寒心,敢達矣。上曰,聞甚寒心,該部官員汰去,該部下人,令京兆從重決杖。章吾曰,部官則來而,申飭,洞里人不卽動念,汲水救火矣。上曰,部官,誰也?章吾曰,西部都事李得老也。翼謩曰,部官旣來,則汰去似過矣。上曰,若然則勿汰,以不應爲公律施行。出擧條上曰,臺臣誰入來?光國曰,持平權極入來矣,而以國忌齋戒,故不得傳啓矣。上曰,大臣·備堂先退。仍命讀領相箚子,光國讀訖,上賜批曰,必難强故如是矣。上曰,退出。諸臣以次退出。
戊子九月二十三日酉時,上御集慶堂。儒臣入侍時,校理洪檢,修撰任希敎,右副承旨鄭昌聖,假注書韓德厚,記事官金致九·柳德申以次進伏訖。上曰,諸冊持入乎?昌聖曰,史記評林·書傳持入,而鳳洲綱鑑無矣。上曰,儒臣讀堯典。檢讀訖,上曰,朱子註乎?檢曰,然矣。上曰,儒臣承史輪讀史記評林,可也。檢·希敎·昌聖·德厚·致九·德申,各以次讀之。上曰,朞三百註,洪啓禧眞知矣。昌聖曰,然矣。上曰,洪奉朝賀明日入診,同爲入侍。出榻敎上曰,入侍時,書傳初卷待令。讀至西陵氏,上曰,今已幾年,而受祭於東方,昨年親蠶後,尤知其功矣。讀至黃龍負舟,上曰,夏禹氏見困矣。檢曰,非負也,乃護也。上曰,龍是神物,必試禹矣。史記評林誰作,希敎曰,司馬談作矣。上曰,唐晉書不如漢矣。檢曰,文章隨世級秦漢後漸下矣。上曰,皇朝末年奢侈,甚矣。檢曰,自正德初年,已如此矣。上曰,明末多忠臣義士矣。檢曰,可見高皇帝培養之功矣。上曰,退出。諸臣以次退出。
上在慶熙宮。停常參·經筵。
鄭昌聖啓曰,大司憲南泰著呈辭,執義·掌令二員未差,持平李溎傳旨未下,權極呈辭,今日以監察茶時之意,敢啓。傳曰,知道。
藥房都提調金陽澤,提調李昌壽,副提調李潭啓曰,伏未審夜間,聖體調攝,若何,痰候,何如?寢睡·水刺之節,何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮口傳問安。答曰,知道。
以承傳色口傳下敎曰,待下敎入侍。
金光國,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
傳于金龜柱曰,內局入侍。
以備忘記,傳于具庠曰,曾以下敎,故軍職陳弼祚子喆輝,今已闋服云,軍職差下。
金龜柱啓曰,明日擧動,侍臣諫院無進參之員,除在外外,正言李思祚,待開門牌招,以爲進參之地,何如?傳曰,允。
以承傳色口傳下敎曰,今番規矩,依昨年例擧行。
金光國,以內乘,以一二提調意啓曰,今此動駕時,本寺正例爲進輿差備,而正朴志源移拜外任,其代令該曹口傳差出,何如?傳曰,允。
吏曹口傳政事,以金熤爲司僕寺正。
金光國,以禁衛營言啓曰,今九月二十五日昌德宮擧動時,哨官宋泰運,領率鄕軍一百十四名,建陽門入直,哨官徐在淵,領率鄕軍四十名,西營入直,巡邏等事,依例擧行,而還宮後撤罷之意,敢啓。傳曰,知道。
具庠,以訓鍊都監言啓曰,今此昌德宮擧動時,內·外營入直,依時御所例擧行事,命下矣。金虎門軍一百名,把摠郭禎垕,哨官文必燁,弘化門軍一百名,哨官鄭百源,永肅門局出身四十五人,局別將李光台,南營馬軍五十名,哨官張志濟,廣智營軍五十名,哨官金興澤,集春營軍五十名,哨官吳道熿,率領入直,而還宮後撤罷之意,敢啓。傳曰,知道。
具庠,以漢城府言啓曰,失火處,汲水來救者絶少,該部下人,令京兆從重決杖事,命下矣。依傳敎,西部當該書員,從重決枚後,放送之意,敢啓。傳曰,知道。
鄭昌聖,以義禁府言啓曰,前縣監宋楷,以不應爲私律勘處事,傳旨啓下矣。宋楷時在京畿楊州地云,依例發遣府羅將,拿來,何如?傳曰,允。
具庠,以義禁府言啓曰,前縣監宋楷,以不應爲私律勘處事,傳旨啓下,而特敎定律名者,勿捧原情,直爲草記勘處,曾有定式矣。宋楷今已拿囚,以不應爲私律杖八十收贖,奪告身三等,放送,何如?傳曰,允。
具庠,以義禁府言啓曰,再明日春塘臺庭試時,本府都事,隨駕後,皆爲赴擧,武都事一員,本府入直,而靑陽門及呈券作軸處,禁亂都事各一員當直,入直公事,回公都事各一員,無以推移,假都事四員,卽令該曹,依例差出,何如?傳曰,允。
具庠,以義禁府言啓曰,慶尙監司狀啓據刑曹粘目內,仁同前府使李世澤,移本府處之事,允下矣。李世澤時在任所云,依例發遣府書吏,拿來,何如?傳曰,允。
知事尹鳳五疏曰,伏以唯天惟祖宗,默佑我邦家,向者賀儀吉成,臣民歡慶,久愈靡極,仍念臣年踰八耋,喪病呻囈,而得囿於壽域陶甄之中,以至于今矣。忽伏聞前月二十四日筵中,聖上以臣辛丑時僚屬尙今生存,特命加資,仍又卽命付職,此出念舊之恩,臣惝怳感激,莫省所喩,顧此螻蟻微臣,得蒙淵衷之記存於四十八年之久者,榮耀之大,爲如何哉?噫,臣家今年,屢蒙天恩,春間臣兄之喪,聖上親製誄文,遣臣賜祭,而提及臣身,今於臣擢資傳旨,又擧臣兄,辭敎鄭重,存歿之間,前後恩言,眷眷出常,臣之闔門大小,且悲且感,不知所以仰報其萬一,從古人臣,得此於君父,有幾人哉?臣卽欲竭蹶趨詣,以效分義者,微悃已切切,況伏念聖上誕辰迫臨?百僚擧將蹈舞頌祝,則區區忭戴之誠,尤宜卽日造朝,以伸叩謝之忱,仍參呼嵩之列,而臣於衰疾之外,兼得毒痢,已數朔矣,腹部絞痛,食路全阻,如縷眞元,益無餘地,欲起還仆,實無蠢動之勢,竟不得祗詣輦轂之下,恩命之辜負大矣。臣分之虧缺極矣。瞻望雲天,但有涕淚,有臣如此,不如無生,敢以短章,遙控宸嚴。伏乞聖慈,特垂鑑諒,臣之所被恩資,亟命還收,西樞職名,亦賜鐫遞,仍治臣罪名,以便私分,得以安意就盡,千萬幸甚。答曰,省疏具悉。吁嗟,今年,此心難抑,故取讀政院日記,春坊日記,又命讀之,遙憶辛丑,在世者唯卿,心懷冞切,有此下敎,其豈私卿?意實深焉。因此其欲見焉,今覽卿章,亦不過應文而止,深歎曷諭,須諒此意,其若愈焉。卽日登途,庸答予意,噫,七十五歲之君,起感昔年,今年復見八十一歲之舊臣,此豈古有?卿須體此,莫負此心焉。
戊子九月二十四日未時,上御集慶堂。藥房入診奉朝賀同爲入侍時,都提調金陽澤,提調李昌壽,副提調李潭,記事官李翼運·金致九·柳德申,奉朝賀洪啓禧,醫官方泰輿·許礈·李以楷·慶絢·金季良·鄭允說·徐命緯,以次進伏訖。陽澤曰,夜間,聖體調攝,若何?上曰,一樣矣。寢睡·水刺之節,亦何如?上曰,亦一樣矣。請進湯劑,上進御訖,因諸診候,上許之,泰輿診候訖,退伏奏曰,脈候左右三部度數調均,闊體亦一樣好矣。諸醫所達,與泰輿同矣。上曰,奉朝賀入來,書傳持來乎?潭曰,注書依下敎持入矣。上命承旨讀奏朞三有章,潭讀奏訖,上曰,當先問之,閏月必均排,而或久或近,何也?仍命注書,持入問答閏月條,賤臣翼運承命持入,上命承旨讀之,潭讀奏訖,上曰,閏月疏數不一,何也?啓禧曰,朔則每十二朔,三百五十四日及三百四十八分,氣則每二十四氣,三百六十五日及二百三十五分,十二朔之閏,十日八百二十七分,三十朔餘則當得一閏朔,然氣朔錯互,自不能均排,蓋中氣所在之月,不得爲閏,必中氣在朔末而後,朔有節氣,無中氣然後,始得爲閏,是故閏有遲速,且某月多閏,某月小閏,亦由於此,而閏五月之或疏或數,或多或小者,亦以此也。上曰,藥房提調持湯劑更爲入侍。出榻敎上再進湯劑訖,上曰,正月則未見有閏月何也?啓禧曰,冬至後春分前合朔則數稍短,故十二月正月之閏,甚罕矣。上曰,日食咨文來,而日不食,何也?啓禧曰,天地之間,日月所在之天,去地稍近,故有如燈火之在近,在東北者不見,而在西北者或見之,在西北者不見,而在東南者或見之矣。上曰,日月星辰,從地之四面廻旋,則此大地在空中,豈不危乎?啓禧曰,地球在天球之內,所謂天者,是氣也,地之上空虛處,皆氣也。上下四方,皆以積氣包之,此氣充滿而大有力,地在其內,豈有危乎?天球,亦豈有形體?二十八宿布列處謂之天,所謂三百六十五四分度之一云者,亦二十八宿之天也。天無可見之形體,以二十八宿之形,測天之遠近也,日月五緯,又在其內矣。上曰,然矣。命承旨讀朞三有註,潭讀奏,上逐條俯詢,至九百四分日之二百三十五,下詢曰,日之云者,何謂也?啓禧曰,分一日作九百四十分之內,此爲二百三十五分,故曰九百四十分,日之二百三十五也。上曰,終末了然矣。啓禧畫冊面作四分曰,若言此冊四分內一分,則當曰,四分冊之一也。上曰,今始了然矣,日之之句,元非不難處也。潭曰,然矣。進讀訖,藥院諸臣及奉朝賀先退,潭落後,上曰,奉朝賀理通矣。伈伈時,與之消日則好矣,無不知之事也。潭曰,然矣,其該博難矣。上命讀尹鳳五疏,潭讀奏訖,上曰,今年八十幾?潭曰,八十一矣而甚精矣。上曰,向見入來狀,難矣。八十一則爲房堗蓋者多矣,此人則不然矣。命書批答訖,諸臣退出。
上在昌慶宮。停常參·經筵。
大殿·中宮殿·惠嬪宮,藥房口傳問安。答曰,知道。大駕詣昌德宮入眞殿後,政院·玉堂·藥房口傳問安。答曰,知道。世孫宮,政院·玉堂口傳問安。答曰,知道。
以承傳色口傳下敎曰,試官如已牌招,使之膺命於昌德宮,試望亦於昌德宮入之。
金龜柱啓曰,試官望中,時無職名人員,令該曹口傳付軍職,何如?傳曰,允。
傳于金龜柱曰,今番試官違牌人,當下敎,傳旨置之。
以承傳色口傳下敎曰,靑陽門禁喧官首差備東西監的官待令。
傳于金龜柱曰,今番儒生入場時,軍幕及童車竝嚴禁。
傳于金光國曰,御所至近之地,喧譁特甚,當該禁喧郞廳記過。
傳于金光國曰,左副承旨率前排來待。
傳于金光國曰,中官申德龍·金完碩記過。
傳于金光國曰,騎判點考鄕軍,今日入闕中待令。
傳于金光國曰,蔭都事雖入場中,而武都事及監察,不爲待令乎?盡爲汰去,卽爲改入。
傳于金光國曰,日勢早,故未及待令都事監察,竝勿汰。
金光國,以兵曹言啓曰,前後直赴殿試捧承傳入敎鍊官尹得範等一百五十二人,直赴會試,陳試人選武軍官林遇仲,竝依例許赴於明日殿試之意,敢啓。傳曰,知道。
金光國,以兵曹言啓曰,來十月十一月當上番騎兵二百五十名所着襦衣,依定式本曹點考後,仍令該曹題給之意,敢啓。傳曰,知道。
金光國,以兵曹言啓曰,在前經宿擧動時,闕內巡檢使入直兵曹都摠府堂上,申飭事,例爲啓稟,分付矣。今亦依此擧行之意,敢啓。傳曰,知道。
鄭昌聖,以義禁府言啓曰,禁推人竝放事,命下矣。時囚罪人朴師崙·洪檍,竝依傳敎卽爲放送之意,敢啓。傳曰,知道。
鄭昌聖,以義禁府言啓曰,西部都事李得老,以不應爲公律勘處事,傳旨啓下,而特敎定律名者,勿捧原情,直爲草記勘處,曾有定式矣。李得老旣已拿囚,以不應爲公律,杖八十收贖,而依承傳功減,一等,放送,何如?傳曰,允。
戊子九月二十五日辰時,上詣昌德宮。擧動入侍時,行都承旨李潭,左承旨李在協,右承旨金龜柱,左副承旨金光國,右副承旨鄭昌聖,同副承旨具庠,記事官李翼運,假注書韓德厚,記事官金致九·柳德申,以次侍立訖。上具翼善冠·袞龍袍,出崇賢門乘轎,上曰,藥房三提調持湯劑入侍。出下敎都提調金陽澤,提調李昌壽,持湯劑進伏,陽澤曰,夜間,聖體調攝,若何?上曰,一樣矣。陽澤曰,寢睡·水刺之節,何如?上曰,一樣矣。陽澤曰,湯劑方待令矣。上曰,入之。陽澤進湯劑,上進御訖,下敎曰,龍虎營前排入之。中官申德龍,金完碩拿入,申德龍·金完碩拿入後,上曰,非獨爲庭試爲拜禮心促,而初嚴入後,捲簾遲滯,所當決棍,而今日異於他日,姑爲分揀,一竝拿出,申德龍纔入來,而又請受由,必厭冷處矣。前排退出後,上曰,五衛將進前。郭聖濟進前,上曰,召見同甲而尙精矣。潭曰,然矣。李普祥進前,上曰,入番乎?普祥曰,侍衛矣。上曰,勝於洪命源·趙榮曾乎?龜柱曰,大勝矣。上曰,曹司衛將,誰也?普祥曰,鄭夏彦也。上曰,脚病難矣。年老衛將,勿爲隨駕,可也。柳翼星,誰也?普祥曰,柳徵龜子也。上曰,今番科,欲精爲之,京鄕軍若換戶牌入場,則當宣仁門施軍律,分軍部將,着實檢飭,可也。大駕出興化門下敎曰,申德龍受由,勿施,內侍府郞廳,聽傳敎,此後若有驕蹇者,當逐送本鄕矣。大駕至鍾樓前路,上曰,禁推人竝放。出傳敎仍下敎曰,過路見禁府門,故有此敎矣。大駕由敦化門,入進善門外乘輿,上曰,靑陽門內,雖內侍府下人,雜人一切嚴禁。出駕前下敎上曰,藥房三提調持湯劑更爲入侍。出下敎都提調金陽澤,提調李昌壽持湯劑進伏,上進御訖,陽澤曰,蔘苓茶知時入之乎?上曰,依爲之。上至萬安門外,降輿入齊室,諸臣問安後退出。
上在昌慶宮。停常參·經筵。
卯時,日有左珥。自辰時至申時,日暈。
大殿,藥房口傳問安。答曰,知道。
以承傳色口傳下敎曰,直赴人當第次,雖一中,封箭以上。
以承傳色口傳下敎曰,守宮承旨守門將竝記過。又下敎曰,先入外辦之通禮,記過。
以承傳色口傳下敎曰,中官金完碩記過。
以承傳色口傳下敎曰,成均館作軸書吏,初定者抹去,卽爲改定事,分付大司成。
以承傳色口傳下敎曰,今審呈券時,各司下人及差備人,如有窺見者,使騎郞直爲決棍。
以承傳色口傳下敎曰,今番登科者,若有脫衣者,則騎郞當決棍,士子呈券後逗留者,直摘其戶牌事,曉諭場中。
以承傳色口傳下敎曰,呈券後望見作軸者,直摘戶牌。
以承傳色口傳下敎曰,何時開門?取稟,而今始來告乎?當該摠府郞廳,知名以入。
以承傳色口傳下敎曰,御饌定數,下敎矣。薛里中官,過爲之,記過。
金光國啓曰,今番庭試時,直赴人炮手車時才,御營軍韓萬昌,馬兵裵昌龜·李宗泰,扈輦隊張得信·薛昌元·崔聖仁,布帳軍金良澤,步軍丁啓廈·曺重漢,御營軍金世柱·成順才·金晉弘,扈衛軍李弼龍,別武士金守三·張暉圭·金麗潭·鄭尙德·李光遏·宋益輝·金鼎郁·金起西,壯旅哨官宋弼興,砲手金成玉等,錄名單子,無緣不呈,依例陳試之意,敢啓。傳曰,知道。
兵曹口傳政事,以李漢昌爲宣傳官。
兵曹口傳政事,以權炡爲守門將。
有政。吏批,判書趙明鼎進,參判金鍾正在外,參議未差,都承旨李潭進,以金勉行爲大司諫,以姜潤爲執義,以韓宗濟·韓鏶爲掌令,以李行源爲司諫,以李得福爲獻納,以李東泰爲輔德,以徐逈修爲司書,以尹鳳五爲左參贊,以李思觀爲刑曹判書,以李福源爲禮曹參判,以李憲默爲刑曹參議,以鄭弘淳爲軍器提調,以金光遇爲禮曹正郞,以李文燮爲仁同府使,以趙世逑爲古阜郡守,以沈履之爲吏曹參議。注書單尹長烈,典籍單申思贊,文科壯元,典牲主夫單高翼相,武科壯元,承文副提調單李徽之,典籍單洪宗藎。
兵批,判書鄭弘淳進,參判鄭存謙試官,參議李宜老守宮,參知趙台祥陪衛,左副承旨金光國進。以李山斗爲知事,以許瑬爲副摠管,以劉道明爲昌德衛將,以曺命楫爲守門將,部將單陳喆輝,副司直李山斗·洪重孝·徐命膺·李海重·閔鍾烈·李致中,副司果朴師崙·郭鎭純·洪日恒·鄭觀由·吳正朝·金尙麟·高益擎,同知單金兌齡,僉知單鄭夏彦·李普祥·洪以謹,知中樞崔鶴齡減下事承傳,文山萬戶李繼興,越松萬戶金成澤,豆毛浦萬戶裵壽天,以上仍任事承傳。
金光國,以兵曹言啓曰,依下敎,明日入場鄕軍點考後,令分軍部將領率,入闕中待令之意,敢啓。傳曰,知道。
鄭昌聖,以刑曹言啓曰,莫重親臨庭試,着保冒入元犯金尙珍,黑山島充軍事,命下矣。罪人金尙珍,依傳敎黑山島充軍,卽爲發配之意,敢啓。傳曰,知道。
鄭昌聖,以刑曹言啓曰,庭試闌入趙毅鎭,聞其書意,謂狂人嚴問,不過雜流希功之類也。雖無不道之說,當此世道,不可不嚴懲,其書令秋曹付丙,當日開坐,嚴刑一次後,黑山島爲奴事,命下矣。罪人趙毅鎭,嚴刑一次,其書付丙後,全羅道羅州牧黑山島鎭,卽爲發配之意,敢啓。傳曰,知道。
鄭昌聖,以義禁府言啓曰,擧子金尙珍懸保人金世徵·周命昌·金成周,楸子島·智島·薪智島,竝充軍事,命下矣。金世徵全羅道靈巖郡楸子島,周命昌羅州牧智島鎭,金成周康津縣薪智島充軍,而以傳敎內辭意,具罪目,依例發遣府羅將,卽爲押送各其配所之意,敢啓。傳曰,知道。
戊子九月二十六日寅時,上御春塘臺。親臨庭試入侍時,行都承旨李潭,左承旨李在協,右承旨金龜柱,左副承旨金光國,右副承旨鄭昌聖,同副承旨具庠,記事官李翼運,假注書韓德厚,記事官金致九·柳德申,讀券官判府事金尙喆,戶曹判書李景祜,漢城判尹具允明,知中樞府事南泰會,兵曹參判鄭存謙,行副司直趙曮,行副司直金時默,行副司直閔百興,行副司直兪彦民,漢城左尹李福源,對讀官行副司直洪樂仁,大司成李徽之,行副司直洪趾海,禮曹參議朴道源,行副司直朴盛源,敦寧都正鄭厚謙,行副司直李在簡,行副司直趙德成,行副司直李聖圭,行副司直朴弼逵,弼善尹養厚,副護軍金載順,副修撰申光緝,左通禮申光履,前修撰趙宗鉉,副修撰李養遂,前執義李普觀,前評事李世演,校理洪檢,修撰趙載俊,武所參試官兵曹判書鄭弘淳,行副護軍鄭汝稷,行副護軍李章吾,參考官副司果安聖彬,訓鍊副正李潤禧,訓鍊副正趙嶸,以次侍立訖。上具翼善冠·袞龍袍,殿座後,下敎曰,宰樞執鼓,宣傳官擊鼓聲低。上曰,執鼓宣傳官汰去,其代卽爲擬望以入。出傳敎上曰,宣傳官臂傷乎?鼓聲如此,駭然矣。柳哥亦驕矣。上曰,矢數執鼓。光國曰,尺量何以爲之乎?上曰,除尺量貫五邊三,可也。光國曰,隊數當稟矣。上曰,一貫革六人式作隊,可也。光國曰,秤箭何以爲之乎?上曰,依前爲之,可也。訓鍊正,誰也?潭曰,申大謙也。上曰,今番科擧,旣示嚴飭之意,李東三事後,武擧子必懲戢矣。光國曰,聖敎旣諄複,擧子豈不惕念乎?上曰,入場鄕軍,旣命點考,果已爲之乎?光國曰,俄已點考,聞其居住姓名,憑準於戶牌,則果無頉矣。上曰,儒生幾何入來?龜柱曰,自夜彌漫於靑陽門,争先入來矣。入場人似近萬,未及入場者不多矣。上曰,儒生必欲占壯元峯,爭先入來矣。龜柱曰,壯元峯已皆圖占,似無餘地矣。上曰,今日日好,爲擧子誠幸矣。光國曰,無雨意,果幸矣。上曰,雨則武擧子難以射之,尤難於作文矣。光國曰,風雨場中,製述猶或可爲,而至於射則難以成樣矣。上曰,貫革邊雖設炬,猶未分明,必難射而中之矣。光國曰,然矣。上曰,今已開東乎?光國曰,何明矣。上曰,藥房都提調·提調持湯劑入侍。出下敎都提調金陽澤,提調李昌壽,持湯劑進伏,陽澤曰,昨日勞動,夜間,聖體調攝,若何?上曰,古來處今來留,猶貴矣,氣則如前矣。陽澤曰,寢睡·水刺之節,何如?上曰,一樣矣。陽澤曰,王世孫氣候,何如?上曰,好過矣。陽澤曰,診候何以爲之乎?上曰,置之。陽澤曰,夕湯劑何時持入乎?上曰,申後當下敎矣。潭曰,城隍祭傳香,禮房當往,而方以試所承旨,不可離次,同副承旨代往,以爲傳香之地,何如?上曰,依爲之。內局先退,上曰,今番塲中儒生,比前頗小乎?燈燭似稀疏矣。潭曰,今已向明,燭光似微,而儒生不減於前矣。上曰,李祉承疏後,今科必欲精爲之,凡節各別申飭,俾無紛雜之弊好矣。仍命試官,持懸題紙進前,諸試官進前,侍臣少退,懸題後,更進侍立,尙喆曰,書題出時,承史雖承命小退,所去地差遠,以致入侍遲延,推考何如?上曰,依爲之。出擧條尙喆曰,聖上深軫科場不嚴之弊,今番飭敎,若是縷縷,苟有一分人心者,豈不思所以對揚之道乎?但未及畢考之前,或於落幅之中,不無先割皮封之事云,誠如所聞,亦甚駭惑,此後各別嚴飭,果有如此之弊,則隨其現發,當該收券官,繩以重律,以爲嚴試場,懲日後之地,何如?上曰,此是初聞,依爲之。出學條上曰,差備人政院所屬,若有雜亂紛挐之事,當施重律矣。尙喆曰,昨今日飭敎之下,文武擧子,必當小心惕念矣。上曰,莫重親臨,事體駭然,首差備記過,出榻敎光國讀宣傳望單子。上曰,柳赫亦多氣矣。龜柱讀試官分排記,上曰,命官對讀堂上一人乎?龜柱曰,然矣。上曰,宣傳官出去,儒生或有未及來者,看審以奏。尹文淵還奏曰,無矣。上曰,汝往宣仁門外見之乎?文淵曰,至門而不見儒,故還爲入來矣。上曰,前排入之。尹文淵拿入,仍爲下敎曰,今番慶科,意在同慶,慮有儒生落漏者,特令摘奸,則堇至門而還奏曰無矣。極爲無狀,他宣傳官,更爲摘奸以來,若得來一儒,則當用重律矣。朴光漢還奏曰,遍搜門外,果無一人矣。上曰,靑陽門守門將拿入。又下敎曰,徑先閉門,以致傳命稽滯,所當猛治,而姑爲安徐,一竝拿出。又下敎曰,入門數斯速知入。入門官奏曰,九千七百人矣。上笑曰,不曰萬而乃言九千餘人?不當如是質言,可謂孟浪之甚者也。弘淳曰,門外有武擧子,追後來者云,故敢達矣。上曰,事雖駭然,入之,可也。弘淳曰,門已閉矣,何以爲之乎?上曰,以標信開門。弘淳曰,雲劍差備,以傳命出去,合有變通之道,故敢達矣。上曰,以之次擧行。尙喆曰,今此御題春塘秋色古今同之意,無乃去年花今年同之意乎?上曰,古今卽當今前後,而儒生如或謂予興感矣。存謙曰,古字必難矣。上曰,懸解題,布諭塲中好矣。弘淳曰,在前設科時,靑陽挾門,則許其朝臣及下隷傳食往來,今亦依此爲之,何如?上曰,依爲之。上曰,靑陽門守門將汰去,其代卽爲口傳擧行。出榻敎上曰,靑陽門守門將,以徐漢修爲之。出傳敎上曰,申飭之下,禁府羅將,雜亂莫甚,羅將作俑,至於三人,事之駭然,莫此爲甚,禁府堂上越俸一等,當該都事汰去。出傳敎上曰,鄭忠達,善爲傳命矣。光國曰,然矣。上曰,近者宣傳官傳命,其涉駭然,宣傳官鄭忠達,昨今傳命,俱涉了然,其涉可嘉,且思其祖,準職調用。出傳敎上曰,武入格人進前,告居住姓名。又下敎曰,俄已下敎,而不卽擧行,首差備,令兵判決棍,弘淳將退。上曰,分付騎判,東西監的官相換,拾箭軍又令相換。出傳敎上曰,入格人之弓奪取者,兵判決棍可矣。上曰,注書出去,書題摘來,捧幾軸與否知入。賤臣德厚還奏曰,卽今所捧二十七軸矣。上曰,諸試官始考,可也。昌聖曰,有一武擧子,折弓伏地矣。上曰,使之得弓射之。仍命知申,進讀合考一張,潭讀訖,上曰,午鼓聲盡後,掩帳傳標信,開靑陽門,舞童及蓋入之。弘淳曰,有懸保冒入者現捉,故敢達矣。上曰,知入其姓名,弘淳仰奏四人名。上曰,莫重親臨庭試,着保冒入元犯金尙珍,黑山島充軍,懸保人金世徵·周命昌·金成周,楸子島·智島·薪智島,竝充軍事,分付該曹該府。出傳敎上曰,直赴幾人?弘淳曰,一百五十餘人矣。上曰,告箭而不納單子,極爲駭然,次知官員拿入,論罪可矣。上曰,任世才子見漏乎?潭曰,射而見落矣。上曰,武試如已畢射,則罷錚單子入之。上曰,武試中高翼祥,隆武堂內試射壯元,春塘臺壯元,而皆以五中居魁,關西素稱武鄕,而至於平壤,尤壯矣。尹奎文初會試皆四中,武才可謂莫盛於今科矣。龜柱曰,忠淸道鴻山居趙敎鎭,以行文呈券,而語涉荒妄,故敢達矣。上驚曰,廷衍後初也。龜柱曰,別無不道之說矣。上曰,右副讀其文,可也。昌聖讀曰,此是二張,而一則呈于命官云矣。上曰,捕將入侍。出榻敎章吾進伏,上曰,金吾堂上誰入來。昌聖曰,知義禁具允明入來矣。上曰,知義禁入侍。出榻敎允明進伏,上曰,有呈怪書者,將欲捉得,義禁府都事·羅將·捕廳校卒,傳標信使之入來。允明曰,本府蔭都事皆入場中,只有武都事一人,無以推移,合有變通之道,故敢達矣。上曰,以武兼差定假都事。龜柱曰,多士中捉得誠難,呼名以召則似可捉來矣。上曰,然乎?允明曰,如此則不必搔擾場中,而必卽捉來矣。章吾曰,此計好矣。上曰,第招之,捉得則結縛以來,可也。毅鎭果就捕,上曰,罪人自蓮池傍蒙頭,如法拿入,分付結束色書吏,罪人戶牌及囊摘來。仍命右副考奏,昌聖曰,囊中所存,一則戶籍,一則上言草,論酒禁等事,暗草字難卞矣。上曰,罪人直告,可也。罪人毅鎭曰,多有所達,而遠不能詳達矣。上曰,尤放恣矣。罪人毅鎭曰,甲戌乙亥丙子年間,三次夢見白頭人,其言曰,景福宮重建,酒禁則利於國家云矣。上曰,汝兩班乎?罪人毅鎭曰,貪不能爲兩班矣。上曰,八刑,造言居一,所當正法,而言非不道之說而荒亂,着枷下秋曹,當杖配島中矣。其狀貌,何如?庠曰,猶不如隨從而可怪矣。上曰,庭試闌入趙毅鎭,聞其書意,謂狂人嚴問,不過雜流希功之類也。雖無不道之說,當此世道,不可不嚴懲,其書令秋曹付丙,當日開坐嚴刑一次後,黑山島爲奴。出傳敎龜柱曰,希功之類,不可不嚴懲,一次刑太小矣。昌聖曰,傳敎書以一次,誠小矣。上曰,此不足深治矣。仍命入宋鑑目錄卷,賤臣德厚承命持入,上曰,右副讀之。昌聖讀畢,上曰,平壤五中登科人進前。高翼祥進前,上曰,慶科一也。文武元榜人,令太僕給馬。出傳敎上曰,高翼祥,分付濟用監,給紅衣,幞頭亦給之。翼祥退出,上曰,慶科一也,取十人。出傳敎潭曰,新恩政事,何以爲之乎?上曰,當日爲之,考券幾畢乎?尙喆曰,然矣。上曰,賜饌於試官,承史,食後放榜。又下敎曰,軍號濃墨改書入,各門待下敎下鑰。上曰,藥房都提調·提調,持湯劑更爲入侍。出下敎陽澤·昌壽持湯劑更爲進伏,陽澤曰,日氣頗寒,終日酬應,聖候若何?上曰,一樣矣。陽澤進湯劑,上進御訖,陽澤曰,茶知時持入乎?上曰,封入,可也。陽澤曰,明日湯劑,何以爲之乎?上曰,乘輦時入之。內局先退,上曰,試官持合考軸,進前第次。尙喆曰,文無高等者,以三下一,當爲壯元矣。上曰,依爲之。一張式書等入之。上親爲拆封,命右承旨讀之,龜柱讀券,上曰,申思贊居何處?龜柱曰,居牙山矣。上曰,其父,誰也?龜柱曰,申鏷矣。龜柱讀洪宗藎父名,上曰,洪晟子爲矣。讀至洪愼猷,上曰,誰子?龜柱曰,洪聖龜子也。讀至李德師,上曰,其父誰也?龜柱曰,徵澤而無實職,只書朝奉大夫矣。潭曰,前例漏職銜則拔去矣。上曰,似誤書矣。讀至金東淵,上曰,誰子,而居何處?龜柱曰,洪錫子也,居木川矣。讀至李春輔,上曰,誰子?龜柱曰,世臣子也,生父礪臣也。潭曰,李益輔至親也。上曰,然乎?讀至韓光近,上曰,誰子?龜柱曰,師說子也。昌聖曰,韓光會族而才士矣。讀至李祖源,上曰,誰子?龜柱曰,鎭輔子也。讀至宋樂,上曰,誰子?龜柱曰,濟魯子也。讀至金處坤,上曰,誰子,而居何處?龜柱曰,養默子,而居平壤矣。上曰,史官出去,呼新來,禮房拆合考榜以奏。龜柱讀至李守鎭,上曰,誰子,龜柱曰,埉子也。讀至金麟柱,上曰,不偶然矣。在協曰,連入合考矣。上曰,其兄讀其券,可也。龜柱讀畢,上曰,何以見落?尙喆曰,鋪敍外隻,荷九月而垂紅,未穩故見落矣。上笑曰,九月荷,或謂非時耶?龜柱讀徐直修·丁載遠·尹愭等名訖,在協曰,李德師拔去,則以九人放榜乎?上曰,依爲之。潭曰,有通德郞原堦,而老職加一堦,則似爲朝奉大夫矣。上曰,書以通德郞則可,而豈可只書朝奉大夫乎?此初見矣。又下敎曰,西班放榜官,不善擧行,知名以入。光國曰,假引儀閔憲也。上曰,西班放榜官閔憲汰去。出榻敎上曰,新恩賜酒賜肴賜花,無或雜亂,可也。不然則摘其戶牌,今番以醴酒賜之乎?潭曰,然矣。上曰,凡加一堦者,皆有等級,則將仕郞,啓功郞,視若楚越,皆以通德郞爲之,故以今觀之,豈有加一堦朝奉大夫?以此下敎,此後嚴飭當該政色書吏,不計郞堦,皆以通德郞塡差者,令該曹施以制書有違之律,中官尤爲駭然,自鄕入來,亦無百官加,而皆以通德郞稱號,一番着帽,腰着銀帶,事之無謂,莫此爲甚。此後若此者,當該加者,施以制書有違之律,其雖初入,若非通德,以參下施行,過一年後,追許通訓,內侍擬望,亦依此爲之。出傳敎上還入小次,諸臣小退,換着金冠朝服,以班次入而序立,有頃,上具遠遊冠·絳紗袍,御坐榻下敎曰,唱榜速矣。光國曰,然矣。上曰,賜花賜童時,不雜亂乎?光國曰,曾前武出身,有攫花之弊,故優作矣。今科最精,故尙有餘花百餘件,而賜童一節,亦已均爲矣。上曰,呼唱後文科九人,武科三人進前,各告姓名,可也。閔憲雖不善擧行,今番庭試,可以參酌矣。上曰,閔憲勿汰。出榻敎上曰,夫子旣云,人有信然後當立,今日慶科,與昨年同,而十人命下,九人入格,此以朝奉書封,渠雖迂闊,於予欺多士也。明日崇政殿新恩受謝後,當爲製述,京鄕中取一人,以信其令,正草紙以大好紙擧行,仍爲殿座設場,以此分付。出傳敎龜柱曰,明日試官,自外擬入乎?上曰,明日試官,左相·吏判·李重祜·崔台衡·鄭夏彦入直兩儒臣爲之,試所承旨,都承旨爲之。出傳敎上曰,金完碩記過。出榻敎上曰,文榜人先爲進前,可也,以榜次當見之矣。申思贊進前告姓名,上曰,今科當嚴,先誦書題,可也。思贊不能誦,上厲聲曰,原榜中拔去。思贊將退,上曰,當充軍,賜花紅牌還納,速爲出送,可也。洪宗藎進前告姓名,上曰,誦題,仍誦所作,可也。宗藎誦題後,誦首句,上曰,其止之,善誦矣。宋樂進告姓名,上曰,誦題及所作,可也。樂誦題後,誦首句,上曰,快誦矣。李春輔進前告姓名,上曰,誦題及所作,可也。春輔將誦,上曰,汝則無憂,其止之。洪愼猷進前告姓名,上曰誦題及所作,可也。愼猷誦題後,誦首句,上曰,其正之。韓光近進前告姓名,上曰,誦題及所作,可也。光近誦題後,誦首句,上曰,善誦矣。金東淵進前告姓名,上曰,誦題及所作可矣。東淵誦題後,誦首句,上曰,慣誦矣。李祖源進前告姓名,上曰,誦題及所作可矣。祖源誦題後,誦首句,上曰,善誦矣。金處坤進前告姓名,上曰,誦題及所作可矣。處坤誦題而不能誦所作,上曰,直告則當參酌矣。處坤曰,換手矣。上曰,原榜目拔去,特爲參酌,勿爲充軍,可也。試官少無如何之事,而擧子誠寒心矣。處坤退出,上曰,下敎之後,料表榜中二人拔去,豈云未充?頃年後庭試,不過取一人,今番滿其三人充其數,以此皆令知悉,命官,判府事金陽澤爲之。出榻敎上曰,武甲乙科進前。高翼祥進前告姓名,上曰,武甲科高翼祥,隆武堂內侍射壯元,春塘臺壯元,而皆以五中,其涉可嘉,特爲加資。出傳敎上曰,兵判玉圈刻付可矣。特除僉中樞,何如?弘淳曰,於渠加資足矣。尹奎文進前告姓名,上曰,乙科第二人尹奎文,初會試皆四中,武技可嘉,令軍門調用。出傳敎上曰,今番庭試,昨慶同也。頃聞臺臣陳章,亂雜可知,其於武科,擧措可駭,故自初嚴懲,今日入庭儒生,若有一分人心,豈有此弊,而壯元則莫知御題之某字,孟浪可知,此與遐方無識儒生有異,豈特拔榜?申思贊旌義縣限已身充軍,金處坤以換手自服,雖換手自服,遐方之人,其何深治?只拔去今榜中,以乙科爲甲科,其餘次次升付,原榜紅牌,卽爲付標安寶。出傳敎上曰,知申令洪宗藎持入松節茶。宗藎奉進,上曰,思汝祖年服之矣。又命進之,宗藎奉進,上曰,念汝父功服之矣。今雖不設軒架,而汝則歸見老祖老父,作樂好遊可矣。宗藎先退,上曰,洪宗藎似其父而面廣乎?洪晟家聖恩罔極矣。上曰,郞署有闕乎?潭曰,只有兵曹正郞闕矣。兵曹佐郞金光遇,方入首望矣。上曰,望筒入之。仍命知申讀之,潭讀至知事望,上曰,李山斗貴矣。讀至司書望,上曰,徐逈修久後今用矣。仍顧世孫下敎曰,汝當用之矣。讀至兵曹正郞望,上曰,首望今命付籤,佐郞有闕矣。潭曰,然矣。上曰,兵曹佐郞陞差,代以文甲科壯元典籍洪宗藎除授。出傳敎上曰,以賢俊登庸致詞,則予當不受矣。龜柱曰,拔去人已處分,無致詞則不成禮矣。在協曰,典禮所在,不可廢矣。光國曰,禮之所在不當如是下敎矣。上曰,命官何去?光國曰,以科事不安,出去云矣。上曰,此是試官之過耶?潭曰,時原任大臣求對矣。上曰,入來焉。領議政金致仁,左議政韓翼謩,判府事金陽澤進伏,致仁曰,連日勞動,聖候何如?上曰,一樣矣。今科欲精爲,而拔去者多,怪矣。致仁曰,內不足之類,生劫則不能誦矣。上曰,明日庭,此輩不入乎?致仁曰,人情,昨日狼狽,今敢入乎?上曰,賢俊登庸致詞,今不可受矣。致仁曰,不肖者拔之,賢者餘則可以致詞矣。龜柱曰,三百年典禮,全榜未必皆賢,而已受致詞矣。上曰,當許致詞,而讀賢俊登庸時,予當掩耳矣。大臣少退,引儀讀致詞,至賢俊登庸,上以手掩耳。引儀讀致詞訖,上曰,守宮假注書,守門將,竝記過。出榻敎上曰,先入外辨,通禮記過。出榻敎上曰,中官誤奏,金完碩記過,通禮記過,置之。出傳敎上曰,明日還宮時刻,待初嚴下單嚴擧行。出榻敎唱榜罷後,命入龍虎營前排,上曰,大殿世孫宮水刺間所屬,竝決棍。出傳敎上曰,御供太侈,水刺間所屬,所當嚴治,而今姑參酌,一竝拿出,可也。上還入暎花堂,諸臣以次退出。
上在慶熙宮。停常參·經筵。
大殿,藥房口傳問安。答曰,知道。大駕·王世孫還宮後,政院·玉堂口傳問安。答曰,知道。大殿,藥房口傳問安。答曰,知道。
傳于金龜柱曰,三嚴爲之,承旨侍衛來詣春塘。
以承傳色口傳下敎曰,新恩當祗迎於興化門外,文東武西,隨入崇政殿,而儒生仍爲隨後入場事,分付。
金光國啓曰,監兵水使遞來後,密符親納,例也,而前忠淸水使李思觀,謂有情勢,使其褊裨替納,依定式推考傳旨捧入之意,敢啓。傳曰,知道。
傳于金光國曰,左副承旨與試官先爲入侍,都承旨盡爲收軸後入侍。
金光國,以兵曹言啓曰,傳曰,大殿·世孫宮·水刺間所屬,竝決棍事,命下矣。大殿庫城上尹泰成,茶色姜億齡,各色掌車德乭·姜四萬,世孫宮飯監陸道亨,庫城上申厚相,茶色李泰興,各色掌柳漢明·金成泰等,依下敎各決棍十度之意,敢啓。傳曰,知道。
鄭昌聖,以刑曹言啓曰,申思贊,旌義縣限已身充軍事,命下矣。罪人申思贊,依傳敎,全羅道濟州牧旌義縣充軍,卽爲發配之意,敢啓。傳曰,知道。
鄭昌聖,以義禁府言啓曰,今日崇政殿親臨儒生製述時,本府都事皆爲赴擧,武都事一員,本府入直,而崇政門·麗春門·宜秋門禁亂都事三員及當直入直公事回公都事,無以備數,假都事五員,卽令該曹差出,以爲分排之地,何如?傳曰,允。
戊子九月二十七日辰時,上還宮。擧動入侍時,行都承旨李潭,左承旨李在協,右承旨金龜柱,左副承旨金光國,右副承旨鄭昌聖,同副承旨具庠,記事官李翼運,假注書韓德厚,記事官金致九·柳德申,以次進伏訖。上具翼善冠·袞龍袍,乘輿出進善門,降輿乘轎,上曰,藥房都提調·提調持湯劑入侍。出下敎都提調金陽澤,提調李昌壽進伏,陽澤曰,勞動之餘,聖體調攝,若何?上曰,不知難矣。陽澤曰,寢睡·水刺之節,何如?上曰,如前矣。陽澤曰,王世孫氣候,何如?上曰,一樣矣。兵曹判書鄭弘淳曰,以崇政殿月廊禁軍還出事,昨呈單子,未及啓下,何以爲之乎?上曰,依例擧行。弘淳曰,然則先出標信,以爲擧行之地,何如?上曰,依爲之。上曰,中官申德龍·金完碩,薛里宋來泰記過。出傳敎潭曰,試官趙明鼎,有實病不進矣。上曰,試官趙明鼎,代具允明爲之。出傳敎大駕出敦化門命拿入申德龍·金完碩·宋來泰,下敎曰,昨今日下敎,若何,而事多稽忽,所當科治,而將有所爲,姑爲參酌,徒步隨後,一竝拿出。大駕至興化門外,下敎曰,文東武西,祗迎不整齊,通禮院官員,訓鍊院官員記過,通禮院書吏,令騎曹決棍。上御東所幕次,拿入通禮院訓鍊院官員,下敎曰,文武祗迎,不善擧行,極爲非矣。今則文東武西,預爲整待,又命禮房曰,文武榜率天童入崇政殿庭,文東武西排立,而殿座後謝恩,可也。龜柱曰,六行單子遲入通禮院官員,推考,何如?上曰,催促爲之。大駕入崇政殿,御南月臺,命新恩各殿謝恩,仍爲宣醞訖,上曰,軍兵解嚴。標信出給,潭曰,上番翰林金致九,無端移班次,推考何如?上曰,勿推。上番翰林及行首宣傳官,往東月廊,呼文武新來,又下敎曰,知申亦往,翰林及行首宣傳官呼新來,亦呼同副可矣。少頃,上命文武新恩進前,各告姓名而退,上曰,試官入就位,擧子入來,可也。判府事金陽澤,漢城判尹具允明,行副司直李重祜,曹司衛將鄭夏彦,副司直崔台衡,校理李秉鼎,修撰任希敎先四拜,光國曰,有二新恩伏地矣。上曰,猥濫出送擧子入庭。上曰,壯矣。昌聖曰,俄者出去二出身,被驅而還入矣。上移御榻於月臺邊,命宣傳官摘奸儒生多少,鄭忠達還奏曰,彌漫闕外矣,上曰,藥房都提調·提調持湯劑入侍。出下敎陽澤·昌壽持湯劑更爲進伏,上進御訖。陽澤曰,蔘苓茶知時持入乎?上曰,封入,可也。昌壽先退,上曰,宣傳官更爲看審以奏。元綮鎭還奏曰,至建明門充滿矣。上曰,內外庭當懸題矣。命試官書題,諸臣少退,懸題後還爲入侍。昌聖曰,御坐之時,寶劍差備,徑先離次,事體極涉未安,竝推考何如?上曰,依爲之。出擧條上曰,昨已諭,不實才,退出,可也,入門數,幾何?入門官曰,比昨日數,減四百矣。上入崇政殿後幕次,少間,還御南月臺,下敎曰,知申捧券時,勿阻外庭人納券內庭者可矣。鄕儒極多,米貴都下,榜出後卽爲下鄕事傳諭,上還入大內,諸臣問安後退出。
戊子九月二十七日酉時,上御集慶堂。科次入侍時,判府事金陽澤,漢城判尹具允明,行副司直李重祜,曹司衛將鄭夏彦,副司直崔台衡,校理李秉鼎,修撰任希敎,左副承旨金光國,假注書韓德厚,記事官金致九·柳德申,以次進伏訖。上曰,試官考券,可也。都承旨李潭,收券後進伏,上曰,內外庭爲幾軸?潭曰,合爲二千三十三丈矣。上曰,今已夜深,試官承史退去,明早入考,可也。潭曰,臣等皆別省記乎?上曰,試官·試所承旨別省記。出榻敎諸臣以次退出。
上在慶熙宮。停常參·經筵。
藥房提調臣李昌壽,右承旨臣金龜柱啓曰,兩夜移蹕,冒寒還宮,連日試士,酬應多勞,伏未審此時,聖體調攝,若何,痰候何如?寢睡·水刺之節,亦何如?臣等久未診候,今日率諸御醫,趁早入診,詳察聖候爲宜,王世孫隨駕之餘,氣候何如?臣等不任區區憂慮,敢來問安,竝此仰稟。答曰,知道。氣則一樣,王世孫氣候亦一樣,明日入侍宜矣。
中宮殿·惠嬪宮,藥房口傳問安。答曰,知道。
具庠啓曰,明日次對,兩司當爲進參,除在外,傳旨未下,疏批未下外,未肅拜,不爲行公人員,竝待開門牌招,以爲推移入侍之地,何如?傳曰,允。
金龜柱,以侍講院言啓曰,本院新除授輔德李東泰,卽爲牌招察任,何如?傳曰,允。
鄭昌聖啓曰,事變假注書具修溫,身病猝重,勢難察任,今姑改差,何如?傳曰,允。
以承傳色口傳下敎曰,問安提調,代房爲之,與醫官卽爲詣閤。又下敎曰,建功湯,待下敎提調持而入侍。
以平安監司狀啓,本道應參老人賜帛,未及修啓,惶恐待罪事。傳于金龜柱曰,勿待罪事,回諭。
以全羅監司狀啓,十月令薦新進上物種中乾杮·柚子,節候尙早,未及産出,限內不得封進,惶恐待罪事。傳于金龜柱曰,勿待罪事,回諭。
戊子九月二十八日卯時,上御集慶堂。科次入侍時,試官判府事金陽澤,判尹具允明,右尹李重祜,副司直鄭夏彦·崔台衡,副校理任希敎,修撰李秉鼎,行都承旨李潭,記事官尹長烈·金致九·柳德申,以次進伏。上曰,雖終日精選,好矣。諸試官曰,聖敎至此,敢不精取乎?考之未半。陽澤曰,今以科作事,有所稟達者矣。上曰,何爲以然乎,陽澤曰,詩傳中有三夙夜詩矣。上曰,頃年出題,長樂宮表矣。陽澤曰,其時則取其三項表矣。上曰,然矣。勿論彼此,竝取善作,好矣。陽澤曰,彼之僮僮,夙夜在公,可謂當題,而以魯頌所作,摠不過數十張矣。上曰,詩傳夙夜在公所在詩,承旨持奏。潭讀奏采蘩有駜二章,上曰,予則只知夙夜在公而命題矣。此有駜作,尤爲根據,必取一張,好矣。考畢,上曰,試官更讀合考試券。陽澤曰,午間聖體調攝,若何?上曰,一樣矣。陽澤仍請進湯,上曰,止之。諸試官更讀合考訖,上曰,多士之不稟而作,雖誤矣,予豈欺多士哉?須各取焉。陽澤以下曰,召南所作,五分之四,而魯頌則摠不過五分之一矣。上曰,魯頌所作,聞是燕飮詩云,拔之,可也。僉曰,非若是下敎事也。仍取魯頌作一張,合三張進之,上親拆訖,仍命書傳敎曰,製述入格進士洪樂遠,幼學金致信,幼學李普天,竝直赴殿試。又命書曰,直赴三人,明日竝來待,今番製述榜目,以後庭試書入。上曰,蔘苓茶二貼煎入。出榻敎又命書曰,旣已下敎,只有左右史,翰林圈點,其令卽爲擧行,分館亦爲,申飭。試官先退,承史亦以次退出。
上在慶熙宮。停常參·經筵。
下直,仁同府使李文燮,古阜郡守趙世逑,乶下僉使朴昌廉。
藥房都提調臣金陽澤,提調李昌壽,左承旨李在協啓曰,伏未審夜間,聖體調攝,若何,痰候何如?寢睡·水刺之節,亦何如?臣等依下敎,率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。雖逢此日,何拜月臺?氣何諭乎?
中宮殿·惠嬪宮,藥房口傳問安。答曰,知道。
以承傳色口傳下敎曰,香祗迎後,次對同爲入侍。
金龜柱,以內醫院官員,以都提調·提調意啓曰,副提調李潭,謂有身病,今日問安,不爲仕進,事體未安,卽爲牌招,以爲備員入侍之地,何如?傳曰,允。
李在協啓曰,今日香祗迎時,承旨不可不備員,而都承旨李潭,今日不爲仕進,所當牌招,而拘於廳規,不得請牌,何以爲之?敢稟。傳曰,牌招。
傳于金光國曰,引見。
傳于金光國曰,今下弓矢,乶下僉使朴昌廉處給送。
備忘記,傳于金龜柱曰,追憶昔年,此心何抑。月臺奉展,怳若今日,其臺何在?昌德·仁政,臺雖在矣。予則孑孑,只爲祗迎,旋爲入來,以此觀之,其氣可知?復政之後,次對恐遺,其爲民國,雖命引見,咫尺南室,欲起復臥,其心維何?惟在西郊,禮房承旨進詣景福殿,與戶判依奉審例,詳細奉審後以來,其當酬應次對矣。
備忘記,傳于黃景源曰,今予之心,予亦知過,爲親爲先,其過,子則曰其惟慊然,今日大臣臣工,少予之心,輔我沖子,吾國其庶幾乎?
傳于金龜柱曰,禮房承旨與戶判先爲入侍。
傳于金龜柱曰,禮判入侍。
注書李翼運病,代以李春輔爲假注書。
注書尹長烈病,代以李祖源爲假注書。
事變假注書具修溫改差,代以韓光近爲事變假注書。
金龜柱,以吏曹言啓曰,今此宗廟各享大祭及朔祭大祝,前修撰李世演,前副修撰洪相簡·趙宗鉉·李命彬,前持平李鎭復,皆以塡差,而時無職名,令該曹口傳付軍職,何如?傳曰,允。
兵曹口傳政事,以李世演·洪相簡·趙宗鉉·李命彬·李鎭復,副司果單付。
傳于具庠曰,中官金興燁敍用。
吏曹口傳政事,以鄭來謙別兼春秋單付。
李在協,以戶曹言啓曰,盤松坊碑閣,以戶郞春秋奉審,有頉處卽爲修補事,曾有傳敎矣。發遣本曹郞廳奉審,則墻垣女防草四張折傷,卽令修補之意,敢啓。答曰,知道。
金光國,以御營廳言啓曰,本廳來十月十一月兩朔應立左部後司屬全羅左道二哨,右道三哨合五哨軍兵六百七十名,已爲逢點整齊矣。十月初一日,與右司軍兵替代後,舊軍放送之意,敢啓。答曰,知道。
金光國,又以御營廳言啓曰,本廳來十二月己丑年正月兩朔應立中部前司屬全羅右道五哨軍兵,十一月二十五日,京中逢點,十二月初一日,與左部後司軍矣。當爲替代立番,趁期調送事,本道監兵使處,依前知會之意,敢啓。答曰,知道。
金光國,又以禁衛營言啓曰,四番左部左司屬忠淸道五哨軍兵逢點實數六百五十二名,已爲點閱整齊,來十月初一日,與內外各處入直軍兵等,依例替代後,舊軍放送之意,敢啓。答曰,知道。
金光國,又以禁衛營言啓曰,來十二月當四番左部中司屬五哨內,忠淸道六百四十四名,京畿八名,來十一月二十五日,京中逢點,依例準十二朔立番之意,兩道監兵使處預爲知委,何如?傳曰,允。
行判中樞府事金尙喆箚曰,伏以動駕經日,回鑾萬吉,下情欣忭,曷有形喩?念臣有至切之情私,而前月以來,連値有事,今始冒陳焉。臣之父母墳墓,在於畿內長湍地,而自經夏旱秋潦,瑩域莎草,多致圮損,將以來初擇日修補,而非臣躬往,無以幹事,玆不得不冒死仰籲於孝理之下,特許恩暇,以伸人子至情,無任云云。答曰,省箚具悉卿懇。卿其依請往來焉。仍傳曰,遣史官傳諭,給由馬,澆奠床備給。
刑曹判書李思觀疏曰,伏以臣向來所遭,情地危甈,孤負曲遂之仁,自犯逋慢之誅,罪關國體,自有常憲,而天地涵濡,薄示譴補,假節分閫,匪罪伊榮,重以深夜賜對,寶墨寵宣,隆私異渥,荐加於負罪之身,生隕死結,何足爲報?尸居官次,銜恩訟愆,但覺雲天之係戀,不意聖明,復滌瑕垢,至煩收錄,摠府內移,旣出特旨,司寇新命,今又繼辱,臣是何人?迺爾得此於君父,手奉除書,以惶以感,自不覺淸淚之成血,念臣薄材弱植,孤立無與,立朝三十餘年,絶意榮進,而歷職內外,已踰涯分,濫躋卿班,歷長諸曹,實非夢想之所及,至於度支重任,尤豈一分堪承,而屢辭不獲,終至勉膺,雖求解一念,寤寐不忘,而事會維縶決去未早,淟涊癏素,臣自知愧官謗之來,亦云晚矣。噫,過福必災,小器易溢,以臣空疏,犯造物之忌,涉要劇之塗,畢竟顚沛,理固無幸,彼唯意句斷,雖似疲惱而匪才冒濫,實多箚着,況仍其糾切之言?成臣歛退之願,則豈非厚幸?臣雖無似,職列九卿,其去就辭受,亦關朝廷大體,今迺殫墨未乾,官秩自如,揚揚縹結,自同無故,則其傷四維而咈公議,豈不有傷於淸明之治乎?唯,有杜門息跡,還臣本色,避遠機要,涵浗聖澤,以爲塵刹之報者,卽臣晚暮息補之圖,區區衷懇,庶或見諒於仁覆之下矣。在塗疾作,擔舁寸進,今始來伏於城闉之外,屢朔逖違,雖切瞻天之願,而一切官職,已無進身之路,咫尺文陛,未由入肅,玆敢替裨納符,拜章徑歸,臣罪至此,益無所逃。伏乞聖慈,俯賜矜照,亟命刊臣職秩,許臣屛退,以全終始之澤,仍勘臣前後辜犯,以勵朝紀,不勝萬幸,臣無任云云。答曰,省疏具悉。頃者所遭,誠是意外?豈謂意外,挾雜已燭,一命外閫,申卿廉隅,今者復命,意亦深矣。予不捨卿,卿何自阻,卿勿過辭,從速行公。
持平權極疏曰,伏以慶科順成,法駕穩旋,欣欣喜色,中外攸均,如臣疏賤,猥叨通列,獲瞻盛擧,區區攢祝,有倍於人,臣本癃病,積痰爲祟,少觸寒冷,必致衝刺,頃刻之間,便作籧篨,迺者陪扈之班,忽又疼痛,堇歸私次,而舊症一倍添劇,殘喘若將隕絶,今於天牌之下,末由祗承,坐犯違傲,臣罪至此,萬殞猶輕。伏乞天地父母,俯垂矜諒,亟遞臣職,仍治臣罪,俾尋生路,以肅朝綱,不勝萬幸,臣於乞免之章,不宜攙及他說,而日前伏見下敎中,以耳目媕婀聾瞽,致勤聖慮,誨責備至,臣亦忝居耳目之列,媕婀聾瞽,受以爲罪,而聖上虛襟之誠,闢門之德,藹然於絲綸之間,臣若只爲緘金之戒,不效補衮之責,則是孤負聖意也。臣不忍爲此,第念自古致治之要,無過於開言路,唐虞之盛,嘉言罔伏,邇言好察,都兪吁咈,上下交孚,以做雍熙之治,唯,我殿下卽祚以來,動法堯·舜,宜其言路之大開,而近日居臺閣者,惟以違牌速免爲妙計,臺閣便作無用之冗窠,間有一二進言者,語逼卿宰,則疑以挾雜,歸之傾軋,在下者若純然一出於公心,則豈不有槪於聖心哉?然而以臺閣爲名,以言事獲罪,則此非聖世美事也。臣謂前後以言獲罪之人,竝施曠蕩之典,三年居臺,一不言事,依阿顧瞻,苟且彌縫者,亦令摘發,施以刊改之律,則求言之盛德益光,結舌之俗習可革也。又伏見下敎,則登科十人中,三人見拔,更取三人,以示信於多士,大哉?王言,從今以往,擧斯世可以措之信義之域矣。仰惟聖上,一心爲治,五紀殫誠,覆蓋容護,與天同德,無物不遂,無幽不燭,而向者講經之設,初以翌年三製爲始,刊行節目,須示中外,京鄕士子,莫不以是爲的,歲初人製,徑行講令,以製居首,以講見黜,恐非所以示信也。至於酒禁,當初立法,京城限一望,外方限一朔,此是臣親承聖敎,則宜有令前令後之可以區別者,臣謂該講令前,以講見拔者,酒禁令前,以酒被律者,其在必信令之道,不可無參酌原恕之論也。噫,朝體之不嚴,專由於紀綱之解弛,朝體不嚴,而欲立紀綱於八路,烏可得乎?日昨春塘親臨放榜時,夜漏已深,班行漸疏,至於後四拜時,則見存者不滿十之二三,當此平常無事之時,望八君父,親御寒殿,而不待禮畢,徑歸取便者,其心安乎?臣於其時,嚴飭東西押班監察,一一糾覈,受置擧案,而朝體之不嚴如此,誠不可更聞於八路,臣謂禮畢前徑出百官,一竝見發,嚴示警責,以振紀綱,當該監察,亦有不善檢飭之失,一番拿治,斷不可已也,夫監兵營,亦一外朝,而帶率軍官,雖爲啓請,所謂名式,遷轉無常,市賈藥儈,雜亂其間,腰帶將牌,橫行道內,賄賂掊克,專由此輩,有識竊歎,固已久矣。況且文武科之年年積滯者?或一斥不復,或寸祿不霑,抱牌乾沒,冤氣傷和,臣謂監兵水防等啓請軍官名號,一切沿革,令廟堂講究,一半則以國子藝閣差遣,依唐宋之推官例,定其職名,兼以外史,專管文簿,一半則以內三廳薦,未付職已付職中,從榜次差送,參論戒務,則可以革猥雜之弊,而亦足以疏通其湮鬱矣。昇平日久,邊防疏虞,甚至猾譯奸商,射利肆慾,無識褊裨,飾詐潤槖,交隣之道,專不以誠,釁隙易生,後患難遏,而廟堂則恬不知懼,帥臣則徒事玩惕,不爲陰雨之備,誠非細憂,臣謂一依北評事例,別置評事官,三司中擇送,與灣尹·萊伯相議參謀,如有不法之事,交相規警,兩邊軍官窠,則自廟堂擇送名武,考其能否勤慢,以爲陞黜,則庶不爲取侮於彼人,而邊禦得宜矣。噫,言路可開也,令甲可信也,紀綱可立也。以至革外弊嚴邊防,莫非今日之急務,雖以臣之病苦情危,而不得不爲殿下一陳之,如不以人廢言,倘賜採納,則國家幸甚,世道幸甚,臣無任云云。答曰,省疏具悉。飭勵耳目之日,難以泯默,若是條列,其誠可嘉,而趙重瞻事,予亦尙今嗟惜,而久遠之事,其可更議,若然則今者之請,趙·宋皆請乎?其在嚴科場之道,非臺臣所請也。頃者酒禁事,爾言無乃予盾乎?酒禁未弛之時,只請一律,酒禁旣解之後,乃有此請,無乃兼弦韋而然耶?予則曰不然,莫云私與公,掌鉞邊帥,可信者帶率,事勢固然,文官其雖滯鬱,幕下武帥,國朝所未有,且兼請武臣擇送,若此,一閫帥之幕下,半文半武乎?予未曉也,豈特今番班行落漏?心常爲駭,今番百官,若有此弊,其請果是,而深夜之中,擧人冒入,嚴科場査處,微末百官,雖有此弊,其何深治?當該押班監察,從重推考,北道評事,其猶難差,請雖是,亦何可設?其勿辭察職。
正言李思祚疏曰,伏以天休滋至,聖體益康,臨臺策士,盛儀載擧,臣民慶忭,曷有其極。臣於夏間,爲覲臣父,下往臣兄咸平縣監臣惠祚任所,臣父素患血瘀之症,遇署添劇,重以不服水土,調治失宜,閱月沈頓,離捨無計,俟其小間,扶將上來之際。伏奉今月初六日諭音,以臣爲司諫院正言者,臣聞命惝怳,進退維谷,義重竭蹶,情急扶護,玆不得不寸寸前來,直向臣通津鄕廬,而適値動駕在邇,一向偃伏。尤有所不敢者,數昨入城,章皇出肅,槪爲一時陪扈,粗伸微分之計,而卽自班行退歸,又接鄕信,則臣父宿病,挾感猝劇,添以路憊,症形彌篤,病裏思想,促臣歸視,臣得聞此報,方寸煎灼,按住不得,玆敢忙投短章,徑尋鄕路。伏乞天地父母,憐臣至懇,特命削臣所帶職名,仍治臣擅行之罪,以肅朝綱,俾便救護,千萬幸甚,無任云云。答曰,省疏具悉。纔謝其職,旋尋辭章,事體不然,其旣爲親,特許其由,勿辭往護,竢小間上來察職。
大司諫金勉行疏曰,伏以臣滓穢賤踪,杜門訟愆,卽於料表,除旨忽降,諫議責重,固非老醜所叨,理難冒沒,震蹙靡措,蓋臣待罪驪牧時,所遭非常,橫見搆揑,無以自白,而嚴旨繼下,至蒙罪罷,此是尹·洪兩家之山訟也。初無兩造相卞之事,而當直上言之辭,隱然置臣於狀抑循私之科,婦女奚咎,直是其族人之妄乎?何其誣人欺天之,甚也,方其族人之始告也。嚴題以禁其徑葬,今聞其不遵官令之狀,先囚洪奴,嚴刑懲礪,要待尹哥之來,以爲依法理處決計矣。殆過旬望,香無聲息,至於本官親審摘奸之時,其近居諸族中,無一人未見者,而猝有此誣辭呼籲之擧,噫嘻,旣無彼此接訟之事,則雖欲扶抑,尙可施於何地,而當禁不當禁之說,亦將何誰而發耶?伊時道臣有在,臣不欲呶呶,而近密垂老之臣,不能事事於一州分憂之地,致有嚴敎鄭重,惶隕懍惕,殆欲攢地而入也。況且向來臺?疏,混斥喉院之失,臣亦伊時備員之人,尸素悠泛之愧,不可以時移事往自諉,反復思惟,恧縮冞切臣之種種情勢,非比他人,而又遭同氣之慽,悲悴之餘,宿病添劇,沈淹床玆,無以自振,積盡文陛之餘,得近耿光,少伸犬馬之忱,固是秉彝之當然,而以情則實無冒膺之理,以病則亦無蠢動之勢,玆不得不披瀝衷悃,仰籲於宸嚴之下。伏乞聖明,俯諒臣至款,亟遞臣職名,以存公格,以安賤分,不勝幸甚,臣搆疏陳暴,見阻喉院,豈意聖明之世,抱冤枉而終不得一伸耶?實未可曉也,臣無任云云。答曰,省疏具悉。今覽爾章,尹哥之事,其涉駭然,旣有其族,而只令婦人上言,亦未知也。於此於彼,不過,申飭,其於臺章,尤非過嫌者,爾其勿辭,從速察職。
副修撰李養遂疏曰,伏以臣母方往臣父任所,而素抱貞疾,藥餌爲命,臣之情理,夫豈遠離供職之勢,而第當聖節載近,不敢退處,竭蹶登途,祗肅恩命,已有日矣。卽接營信,則臣母之病,近因霜寒猝緊,將攝失宜,宿祟之外,又添毒感,飮啖全却,氣息益綴云,臣旣在遠,居常憂戀,有倍於煎,況聞此報?煎灼之私,當如何哉?玆敢冒私陳章,直尋鄕路。伏乞聖慈,亟遞臣所帶之職,以便救護仍治臣擅行之罪,以昭法紀,千萬幸甚云云。答曰,省疏具悉。爾其勿辭往護焉。
文學尹師國疏曰,伏以臣老母閱月患痢,尙未差復區區情理,實無離捨供仕之勢,而適値移蹕經宿,不敢言私,黽勉參班矣。昨朝得聞母病有加方寸飛越,按住不得,忙急歸視,則諸症一倍添劇,氣息益復澌綴,臣方左右扶護,煎迫罔措,官職去就,非所可論,當此兩筵勤講之時,虛帶宮銜,尤爲惶恐,玆敢冒陳衷懇,仰請譴何?伏乞聖慈,俯垂矜諒,亟賜鐫削臣職名,仍命重勘臣辜犯,以昭法紀,以便救護,不勝幸甚云云。答曰,省疏具悉。爾其勿辭護焉。
副修撰申光緝疏曰,伏以臣老母素有貞疾,劇歇無常,臣之情理,實無離捨在公之勢,而動駕有期,不敢言私,黽勉供職,亦已久矣。忽自日昨,重添寒感,舊痾新恙,一時竝劇,蓋緣近者日候猝冷,將攝失宜,積敗元氣,受傷最易,連試藥餌,少無分效,臣方左右扶將,焦煎度日,竊念錫類之仁,無物不體,公私緩急,理或相奪,而番次苟艱,就直無路,臣若徒懷嚴畏,不卽控籲,則是自阻於孝理之下,玆敢不避煩猥,仰干崇聽。伏乞聖慈,特賜憐察,亟命鐫削臣職名,俾便枚護,仍治臣瀆擾之罪,以嚴朝綱,不勝幸甚,無任云云。答曰,省疏具悉。爾其勿辭護焉。
戊子九月二十九日辰時,上御延和門外。香祗迎入侍時,左承旨李在協,右承旨金龜柱,左副承旨金光國,右副承旨鄭昌聖,同副承旨具庠,記事官李翼運·尹長烈·金致九·柳德申,以次侍立,上具翼善冠·袞龍袍,以步輿出延和門外,詣板位祗迎訖。還乘步與,入延和門內駐輿,命書傳敎曰,初冬將至,尙稽秋謁,是豈孝哉?今雖祗迎,此忱何伸?今前則命禮房,今番小宗伯詣太室祭物幄幄奉審進排官點考次對時以奏,而小宗伯旣已受香,參判鄭存謙代行,仍詣集慶堂西月廊,命禮房承旨,率入格儒生入侍,洪樂遠·金致信·李晉天進伏,上曰,各讀科作,樂遠以下,以次讀奏。上曰,洪樂遠小科時入侍乎?樂遠曰,壬午榜小科時入侍矣。上曰,思汝父心耿耿矣。翰林率去,大呼新來之後,送之,可也。命兵曹參議李宜老入侍,宜老進伏,上曰,參議子弟中有參奉矣。宜老曰,臣之第三弟李宜老,往者都政,孝陵參奉受點矣。龜柱曰,李宜老,外間稱以福人矣。上曰,參議祖玉堂特敎時,予已熟覩而常不忘矣。須率子而歸,可也。三儒生先退,命書曰,垂恩廟中官擧措可駭,令該府處之,如此者苟然充數,府有司從重,推考。又命書曰,都承旨李潭許遞,其代工曹參判黃景源除授,牌招察任,房順房,三院副提調例兼。上還入大內,諸臣問安訖,以次退出。
戊子九月二十九日午時,上御集慶堂。戶判禮房承旨先爲入侍時,戶曹判書李景祜,右承旨金龜柱,記事官尹長烈·金致九·柳德申進伏,上曰,奉審乎?景祜·龜柱曰,無頉矣。上曰,禮房承旨先退,次對內局入侍。龜柱先退,大臣·備局堂上引見入侍時,領議政金致仁,左議政韓翼謩,右議政李昌誼,兵曹判書鄭弘淳,戶曹判書李景祜,同敦寧金器大,兵曹參判鄭存謙,修撰李秉鼎,左副承旨金光國,事變假注書具修溫,以次進伏訖。致仁曰,日間聖體調攝,若何,寢睡·水刺之節,亦何如?上曰,豈意逢今日乎?翼謩·昌誼曰,何若是下敎之至此乎?上曰,今日進湯,豈非過乎?逢今日心憧憧矣。致仁曰,此黃海監司尹得養災實分等狀啓也。延安等九邑,置之尤甚,金川等七邑,置之之次,豐川等七邑,置之稍實,仍以爲本道蟲災,挽近所無,地部給災一千八百結外,加許七千結,毋論田畓全災處,査實均俵尤甚邑,延·白兩邑,全不掛鎌,其勢遑急,而曾有軍米布身貢蕩減,田稅·詳定米·還上·軍餉折半停捧之例,宜有別般軫恤之擧,新還準捧,而尤甚邑還上,以相當穀代捧,待明秋還作本色,延·白兩邑歲後賙賑,斷不可已,營賑耗穀,限二千石劃給,舊逋,尤甚邑停捧,之次邑折半,停捧牙兵入防,依近例特令停止,白川大興山城軍餉,捧留本邑,內司漏現奴婢三年身貢,有難一時竝督,丙戌丁亥兩年條勿論,三等邑限明秋停退,推奴徵債限明秋防塞事,竝請令廟堂稟旨,分付矣。分等雖似太過,道臣旣以親審,依狀講施行,本道年事,亦未免被歉,則該曹所劃一千八百結,果似不足,二千五百結,特爲加劃,使之勿論某樣災,而査實均俵則好矣。上曰,道臣加請太多,而二千五百結則似不足,予欲於卿所覆奏之外,加給五百結,卿以爲如何?致仁曰,特命加給,實仰恤民之德意,有司之臣,必以爲悶,而臣何敢不奉承乎?上曰,左右相之意,何如?翼謩曰,海西畓結,延·白最多,而被災如彼,無怪道臣之加請,有司惜費之心,雖以爲悶,聖上恤民之德,實出尋常,今於加給之敎,臣豈容異議也?昌誼曰,延·白畓結最多,而其所被災尤酷,道臣之加請災結,似不獲已,以有司惜費之心,雖或覆難,在聖朝益下之政,合施特惠矣。上曰,依初下敎,五百結加給,可也。致仁曰,雖以傳聞推之,延·白兩邑,尤甚中尤,甚也。不可無各別顧恤之道,各樣軍米布身貢,限明秋折半停退,田稅詳定米,還上軍餉,不但事面甚重,亦係明春還賑之資,使之另飭準捧,尤甚邑代捧,事勢似然,折半許施,待明秋還作本色,營賑耗一千石,特爲許劃,俾補兩邑賑資,舊逋尤甚邑停捧,之次邑折半停捧事,牙兵入防停止事,內司漏現奴婢丙戌丁亥兩年身貢限明秋停退事,推奴徵債限明秋防塞事,竝請施行,城餉捧留,極涉重難,而事係民隱,有難靳持,亦合準數精捧,姑留本邑爲宜,以此,分付何如?上曰,其皆依爲之。延·白一千石不足營賑穀,加給二百石。出擧條致仁曰,此江原監司李彦衡災實分等狀啓也。原州等五邑置之稍實,洪川等十三邑置之之次,麟蹄等八邑置之尤甚,仍以爲新還準捧,萬無其路,尤甚邑新還三分內,一分停捧,一分本色,一分代捧,之次邑新還四分內,一分停捧,一分半本色,一分半代捧,稍實邑新還,折半本色,折半代捧,舊還一竝停捧,而只稍實邑,折半收捧,各樣身布,似有軫恤之邑,而法例所在,不敢仰請,年分給災一千八十結,決無以此分俵之勢,量宜加劃,各衙門·各軍門,各宮房折受屯稅,自備局嚴飭,使之從實給災賑穀,以帖別備一萬石及今年常賑耗,全數劃給,嶺南浦項穀一萬石,湖西可興·楊津穀一萬石移劃,而竝使該道定差員船運,空名帖一千張,特許頒下,京師及諸道流配罪人,限明秋勿配本道,推徵債限明秋嚴防事,竝請令廟堂稟旨,分付矣。本道年事,非不被歉,而今此分等,未免太過矣,然道臣旣已親審分等,依請施行,新還係是飢民還賑之資,則不念嗣歲,遽請減捧,殊涉未案,至於代捧,事勢似然,尤甚邑折半,之次稍實邑三分一,依準折以相當穀,許其代捧,舊逋停捧事,癸未條舊還稍實邑折半收捧事,竝許施,各樣身米布,均役以後,有難輕議,而此時民情,亦不可不恤,只於尤甚邑,限明秋折半停退,各衙門·各軍門·各宮房折受屯稅,今年蟲災,炭田最酷,差人輩亦人也。渠何敢不體朝家德意,惟以準捧爲期乎?各別嚴飭,與本官眼同執災,使之從實收稅,來頭設賑,姑未知爲幾邑,而所請賑穀,極其過多,且不計本道飢口穀數之相當與否,輕請他道穀移轉,殊未得當,只就帖別備皮各穀中一萬五千石,小米一千石,特爲劃給,使之方便賑救,空名帖雖其重難,旣許北關,亦以五百張成送事,分寸該曹,流配罪人,只尤甚邑,限明秋勿爲定配,推奴徵債,亦限明秋防塞事,京外一體,分付,而災結加請,雖是近來謬規,如果不足,則固當從實仰請,而今此量宜加劃之請,泛忽莫甚,朝家雖欲許施,其何遙度不足之爲幾何而加劃乎?道臣推考,使之擧實數更爲狀聞,何如?上曰,依爲之。出擧條昌誼曰,臣方欲以關東民事仰達之際,本道分等狀聞,適入來矣。臣之今行所到,雖是嶺西初境,參以見聞,則道內各邑失稔,殆不下於北關,蓋以東西壤界相接,俱以田農爲生,而黍粟豆太等穀,酷被旱蝗兩災之故也。民間景色,十分遑急,實有目下流散之形,所見誠極憂悶矣,凡係蠲恤賑救之策,今方就其狀請,欲爲商確覆奏,而至於慰諭安集之方,尤不容少緩矣。上曰,所奏誠是,先爲,申飭于道臣,可也。出擧條致仁曰,新除守今,尙未辭朝,曠官可悶,使之催促下送,何如?上曰,仁同府使李文燮,古阜郡守趙世逑,當日辭朝。出榻敎致仁曰,翰圈卽爲擧行事,命下矣。翰林須備三員,方可會圈,而卽今只有行公之左右史,權禛則方在削職中,必以曾經無故人,付別備員,然後可以擧行云矣。上曰,無故者,誰也?致仁曰,鄭來謙無故云矣。上曰,以鄭來謙差下別兼,明日擧行,可也。出擧條命書傳敎曰,鄭來謙別兼春秋啓下,其令明日擧行,禮曹判書申晦復命曰,已盡於,書啓,今無可更達者,而道臣之明春巡歷時,修補,似好矣。致仁曰,海西句管堂上方有窠,前都承旨李潭差下,使之察任,何如?上曰,依爲之。出擧條致仁曰,今番庭試放榜時,致詞與新恩賜酒,初命置之,因臣等陳請,改下傳敎,而該曹全不致察,啓下儀註,不爲磨鍊,雖幸旋覺,如例擧行,揆以事面,不可以事過而不論,當該禮堂罷職,循例捧入之承旨,亦爲推考,何如?上曰,依爲之。出擧條致仁曰,前有禁推人一竝放送之命,而只儒臣見放,三臺臣則尙在云,恐有違於下敎本意,宜有一體分揀之道矣。上曰,依爲之。出擧條致仁曰,北評事洪纘海,頃有開市定例,相議刊行後下送之命,而聞諸堂之言,則會·慶兩邑定例與備局及監營所在者,不無差殊,姑待監市御史詳知上來,釐正入刊爲宜云,其言似然,市期已迫,北評事洪纘海,使之當日辭朝,及時下往,何如?上曰,依爲之。出擧條上曰,海西句管堂上李潭差下,拿處諸臺,一體放送,禮曹當該堂上,罷職,北評事洪纘海,當日辭朝。竝出榻敎致仁曰,坡州牧使瓜期已迫,今方差出,當以武臣更差,似好矣。上曰,依。致仁曰,臣於今番庭試拔榜人李德師事,以爲不然矣。德師之父徵澤,以其叔父與妻父之代加,曾出通德郞階,而今年恰滿八十,故其家上言,該曹覆奏,依元有階者加一階之法文,成給朝奉官敎,則其子秘封,以朝家所賜之朝奉大夫書之,道理當然,藉使朝奉之階,不當許而許之,此非擧子之罪,而況有階無職者老職,通政·嘉善皆然,何獨於朝奉疑之乎?朝家旣賜其銜,反以書其銜罪之,則其於事理何如也。臣非爲一德師也。知其非違格,而仍爲拔榜,恐非綜核之政,諸大臣今方入侍,更爲下詢而處之,何如?上曰,予以有階無職疑之,方欲定式,今聞卿言,老職通政·嘉善,果爲明證矣。諸大臣之意,何如?判府事金陽澤曰,此事臣追後詳聞委折,則該曹依上言覆啓,成給朝奉官敎,而法例所在,且多明證,則今以其成給官敎之書于秘封,反爲執頉,拔去科名,亦甚冤矜,朝家似當有俯諒之道矣。翼謩曰,通德郞徑出,事雖無謂,旣在今番定式前,則今不可退理,元有階者加一階,載在法典,亦因該曹覆奏而施行,則書之秘封,不可謂違格,而復科事重,惟在處分矣。昌誼曰,此乃法典所載,而旣自該曹成給官敎,則以此書之秘封者,恐非擧子之罪,而復科事重,惟在處分矣。上曰,其勿拔去。致仁曰,然則賜花紅牌,當令該曹追後成給矣。上曰,依爲之。出擧條晦曰,李德師旣有復科之命,本榜目丙科末端,當爲付標以入,而紅牌賜花,自政院擧行,何如?上曰,依爲之。出擧條上曰,李德師榜目,末端付標以入。出榻敎上曰,復科人李德師入來,受牌時戴花,差備門下謝恩,仍爲入侍。出榻敎翼謩曰,常平糶糴,國之大政,而豪鄕猾吏,全不備納,下戶疲氓,先被徵督,朝家歲末,軫念窮蔀,特下停退之令,而哀此㷀獨,未蒙實惠,惟彼豪猾,橫占其利,事理乖舛,莫此爲甚,故守令中少知政務者,每當捧糴,必先徵捧於豪强鄕品及邑內居民,蓋吏奴官屬輩,皆居邑村故也。目今冬序已屆,開倉在卽,嚴飭諸道道臣,此後捧糴,必自豪右及邑內始,俾無如前之弊,何如?上曰,所奏誠是,其得相體,依爲之。若是,申飭之後,慢不擧行之守令,當隨現重繩,爲先嚴飭道臣。致仁曰,僚相旣以糶糴事仰陳,臣亦有可達矣。出糶入糴,法意甚重,而近聞外邑土豪官屬輩,受糶於邑庫,納糴於外倉,年年如是,視若常事,國穀之耗失,村民之受害,太半在此云,事之可駭,莫此爲甚,爲道臣者,苟然嚴加察飭,豈有此弊?此後如前任置,不爲禁戢之守令,令道臣隨聞論罪,以爲嚴勘之地,何如?上曰,所奏其亦誠是,以此嚴飭,此後若此守令,予有繡衣,當施禁錮之律,一體嚴飭。昌誼曰,近畿各邑所納北漢還米,每當災年,多有本邑捧留之例,蓋所以軫念窮民氷坂轉輸之勞故也。第軍餉體重,亦難全數許留,今年旣有面分等之朝令,只以被災面民人所納捧留本邑之意,分付於本道,何如?上曰,所奏誠是,依爲之。昌誼曰,災面區別一事,令道臣着意擧行,恐好矣。上曰,依爲之。以上出擧條命承旨讀奏諸疏及傳旨呈辭。光國讀訖,命書傳敎曰,秋曹劇務,其曠久矣。旣已批下,刑曹判書李思觀,待開門牌招察任。又命書曰,違牌,申飭之時,儒臣二人雖過門,特放,臺臣其放時遺漏,今日乃放,則飭勵之墨未乾,禁推之人纔放,他無撕捱之端,而莫重次對,其敢違牌,此何分義,此何事體?其涉寒心,不可循例踏下而止,獻納李得福,特施不敍之典。又命書曰,興恩副尉覲親□□時李德海□□□往到江西□先來,仍命書曰給由馬,諸臣以次退出。
戊子九月二十九日未時,上御集慶堂。藥房入診入侍時,都提調金陽澤,提調李昌壽,副提調黃景源,記事官李翼運·金致九·柳德申,醫官方泰輿·許礈·李以楷·慶絢·金季良·秦興白·鄭允說,以次進伏訖。陽澤曰,連日勞動之餘,夜間聖體調攝,若何?上曰,予心一倍難抑,氣何諭乎?寢睡·水刺二節,亦何如?上曰,一樣矣。請進湯劑,上曰,其止之。予不當進御矣。陽澤曰,聖躬康寧,然後百事可做,亦能繼述也。上曰,大庭□稽拜,服湯何爲?陽澤曰,聖敎所當若是也。雖以仰體之道言之,保護聖躬,益廣聖孝焉。上强進湯劑,陽澤曰,實不勝喜幸矣,因請診候。上曰,置之。昌壽曰,自春塘臺至于今,已過五日,火未得診候,必許入診焉。上曰,今日診候,予必不爲矣。提調·副提調·率醫官退去,可也。上曰,藥房提調·副提調持湯劑更爲入侍。出榻敎上再進湯劑後,藥院諸臣,以次退出。
上在慶熙宮。停常參·經筵。
午時未時,日暈。
藥房都提調金陽澤,提調李昌壽,副提調黃景源啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,待下敎入侍。
以承傳色口傳下敎曰,翰林,代兼春秋爲之,翰林早爲之後入侍。又下敎曰,設科人□□謝恩後禮房承旨□之入侍。
又下敎曰,禮房承旨,率新恩□□□。
□□□三廳武兼禁軍及軍兵等,中日習射,請出標信。傳曰,知道。
李在協啓曰,假注書李祖源,事變假注書韓光近,時無職名,令該曹依例付軍職,冠帶常仕,何如?傳曰,允。
備忘記,今予今年,今至十朔,兩朔之後,鼓吹將聞,是豈孝哉,是豈孝哉?今將陽月,予猶陰月,且今日,皇兄皇嫂誕辰,連在一日,此心何耐,此心何耐?今予此心,惟在東郊·西郊矣。
具庠,以弘文館言啓曰,副應敎洪檍,旣已帶職蒙宥,卽爲牌招察任,何如?傳曰,允。
金龜柱,以侍講院言啓曰,本院新除授司書徐迥修,除拜累日,尙不出肅,卽爲牌招察任,何如?傳曰,允。
傳于金龜柱曰,明日集慶堂,當行翰林召試,繖扇侍衛置之,儀注入之,時刻隨時。
假注書李春輔在外,代以宋樂爲假注書。
金龜柱啓曰,左副承旨金光國,西郊奉審後,依下敎來待矣。傳曰,東郊奉審承旨入來後,同爲詣閤。
傳于具庠曰,內局入侍,奉審先來承旨,同爲入侍。
傳于金光國曰,奉審承旨,先爲入侍。
又以兵曹言啓曰,去九月朔各廳堂下武臣等試射,連因有故,今已踰月,不得爲之之意,敢啓。傳曰,知道。又以兵曹言啓曰,卽接武兼廳牒報,則去九月十五日,親臨能磨兒講時,武臣兼宣傳官李廷麟·李秉三·白師俊·宋興錫,以不通因傳敎入直矣。晝夜熟讀,今已能誦云,依例替直,何如?傳曰,允。
具庠啓曰,明日翰林召試事,命下矣。領監事春秋館堂上□閣堂上,竝待明朝牌招,何如?傳曰,允。
持平權極啓曰,臣本以無似,濫叨言地,耳目之任,自知不稱,而自來情勢,非皆尋常,豈有一分仍冒之理哉?只緣前後恩諭,迥出格外,驚惶感激,不顧廉防,略陳無隱之忱,欲效一日之□□及承聖批,十行絲綸,反復誨諭,無異慈父之敎幼子,臣奉讀未半,不覺涕泗之被面,然而於講經事,則乃以非臺臣所請爲敎,於酒禁事,則又以矛盾弦韋爲敎,惟彼令前之以講見拔者,尙今嗟惜,誠如聖敎,公議久而未已,惟彼令前之以酒被律者,初非臣所料,禁令旣弛,一世尤悲之,兩件所論,非有一毫私意,實採輿論,仰體聖上弛張之法,必欲令甲之可信也。至於營閫幕下之半文半武,不但爲疏通之計,欲革帶率之雜亂,而亦出於時措之意,雖曰文官,旣定職名則北閫之評事,京衙之郞廳,三司猶且不避,況國子藝閣之沈滯者,作幕武閫,其可厭乎?臣於三字下敎,不勝悚懷,繼以訝惑也。若其兩邊之加設評事者,臣於重邊防之意,而言議拙陋,未蒙採納,莫非臣忱誠未孚之致,昨因門限,今始來避,所失尤大,以此以彼,臣何敢蹲冒於臺次乎?請命遞斥臣職。批答在於筵說副應敎洪檍疏曰,伏以臣,自頃僨誤以來,不敢以三司自居,一切言議之地,鐵限在前,姑不但私心之所自矢,抑亦同朝之所共諒,館職寵除,前後聯翩,而一味昧然,不敢爲承膺之計,恩渥冞隆而罪戾冞積,此豈臣樂爲而然哉?向於春坊待罪之餘,復有玉署特除之命,臣旣□帶供職矣。外面模索,似無可辭之義,而中心怵惕,實有難冒之勢,遂不得不冒犯違傲,自速置對之罰,何幸聖度寬做?旋命宥釋,無狀賤臣,何以得此。第念可被嚴命,辭旨非常,有非臣子所敢聞者,惶悸戰懍?歷日靡定,區區情實,不一□□則雖以天日之明,何以俯燭也哉?噫,今臣所叨,卽臣宿趼,旣非永後之跡,亦無飾讓之理,一例退縮,誠似無義,而卽臣危苦之情,終有煩悶之私,參前倚衡者,只是言職之不復玷耳,官銜之一再冒膺,蓋以職名稍別,散地與同,目下叩謝之忱,平日自處之義,謂或兩行而不悖,臣誠愚昧,不料其自陷於罔赦之科也。夫人臣處義,只是行與止耳,謂臣以行也,則論思之地屢辜特恩,殆若木石之無知,謂臣以止也,則外內之除,時或冒承,有異燥濕之不擇,去就之際,卽當無據,臣實自取,尙何及哉?圖扉纔脫,庚牌踵臨,而難冒之義,祖前無間,唯有速被金木之誅而已,玆敢短章哀籲,畢罄肝血。伏乞聖慈,天地父母,念臣罪釁之不可終赦,察臣情勢之不可復冒,亟賜勘斥,仍命選部,勿復檢擧,以警俱僚,以全微諒,千萬幸甚。答曰,省疏具悉。往事一向撕捱,此何分義?頃者特敎,亦不過飭勵,則又焉敢若此?爾勿過辭,從速察職。
司書徐迥修疏曰,伏以天休滋至,慶節纔過,臣民懽忭,曷有其極,仍伏念臣,罪名至重,萬殞猶輕,而過蒙聖上終始曲貸之恩,二年海島,不死宥還,復與老母,共對生顔,喜出於望,稽首祝聖,臣雖卽日滅死,更何所恨?及至昨年,特解籤錮,仍許甄用,則是又臣夢想之所未到也。名脫罪籍,已極萬幸,淸朝官爵,非可擬議於臣身,而乃者春坊新命,遽降於杜門訟愆之際,負罪賤臣,何以得此於君父也?臣且驚且惶,不覺涕淚之交逬也。揆以分義,固當竭蹶趨承,以伸叩謝之忱,而反復揣量,實無抗顔冒進之勢,玆敢仰暴血懇,以冀聖明之垂察焉。嗚呼,臣□□可勝道哉?臣本至愚極劣,最居人下,應擧覓官,只爲家貧親老,急於升斗之祿而已,至於言責重任,初非臣意望之所及,而旣在其職,則目下有事,亦不敢全默,蓋尹蓍東之言事被罪,已至經年,時當大霈,獨靳恩宥,區區妄意,或恐有妨於聖朝言路,而臣亦以言爲官,言官之救言官,自是臺閣之例規,不復深量,敢以此附陳辭書之末,是豈有一毫私意於其間哉?只緣臣誠意淺薄,不能見孚於明主,前後致勤聖敎,極其嚴截,此固臣死罪也,自是以來,上而負辜於明時,下而貽慼於老慈者,首尾十餘年矣。爲人臣子,不忠不孝,豈有如臣之甚者哉?臣以此,跼天蹐地,若無所容,自分爲聖朝之棄物,而不復有望於當世矣。于今霈澤旁流,舊愆新疵,無不次第蕩滌,信乎霜雪雨露,無非至敎,而如臣所坐,終有難赦,比他自別,今若憑藉一時之寵命,彈冠束帶,揚揚自同於平人,則是豈臣義分之所敢出,而況□侍從之職,尤何可一刻冒居也哉?召牌之下,末由承膺,隨詣禁局,自外徑歸。伏乞聖慈,俯察危懇,將臣職名,亟行改正,俾靖私義,千萬幸甚。答曰,省疏具悉。頃者處分,欲懲舊習,今者蕩滌,意亦在焉。與他有異,欲一陳章,事勢固然,其何支蔓?分義事體,決不然矣。爾勿辭,從速察職。
戊子十月初一日辰時,上御德游堂。禮房承旨,率新恩入侍時,右承旨金龜柱,新恩李德師,假注書李祖源,記事官慶再觀·金東稷,以次進伏訖。上曰,新恩,與故判書李德壽,爲幾寸乎?龜柱曰,十寸,而故吏參李廷謙之從孫矣。上問新恩曰,汝之親年,幾何?德師曰,父年八十,母年八十二矣。上曰,已過回婚禮乎?德師曰,將待明春爲之矣。上命新恩誦試券,上曰,文甚好矣。上曰,汝年,幾何?德師曰,四十八矣。上仍下手書,因命書傳敎曰,頃者賜米帛已下敎,今者李德師下問,父年八十,母年八十二,而明年月正,當爲曰婚云,莫曉其例,初拔復授,此等之事,諺所云卽其人數,今者此事,可謂稀有,其雖藏樂,下則宜許,故旣命賜樂,樂旣有闕羞,故其令該曹,時賜未肉,令德師,甘旨其親。命書傳敎曰,才已下敎,而今年春夏秋已過,値此陽月,雖在此堂,追憶皇兄,追思皇嫂,身雖在於堂,心則懸於象設,今年集慶爲何事?於夜於晝,惟靜攝,季夏旣行,仲冬何闕?來月初五日,依六月初七日例,當詣毓祥宮經宿,其夜當行冬享祭而來,今年大事皆闕,其宜節約,依三月例,自內爲之,世孫祗迎,百官行禮置之,挾輦軍八十名,以訓局軍擧行,前後廂軍一百名,禁營五哨,外營五哨隨駕,訓將都領禁軍馬軍只一百名隨駕,局將有廳軍留營,留陣置之,當以夜調介駕轎作行,副駕轎亦置之,時刻辰正三刻三嚴單嚴,然自內爲之,奉常寺祭物,依例進排,獻官以錦城尉·永城尉擧行,大祝執禮,亦以有敦寧者,當自內塡差,該曹擧行安徐。上曰,左承旨李在協,東郊奉審,左副承旨金光國,西邦奉審,入侍以奏事。出榻敎諸臣以次退出。
戊子十月初一日酉時,上御集慶堂。奉審承旨,先爲入侍時,左副承旨金光國,假注書李祖源,記事官金致九·柳德申,以次進伏訖。光國曰,諸陵皆無頉,而敬陵莎草,有浮傷處,弘陵丁字閣堦砌,間間有傾圮處,順義墓丁字閣東邊簾一浮有傷處,道臣奉審時,果已執頉云矣。上命讀入直官擧案,上曰,東郊奉審承旨入侍。賤臣祖源承命出來,與李在協偕入進伏訖,在協曰,諸陵皆無頉。上又命讀入直官擧案,上曰,奉審承旨先退,藥房三提調入侍。賤臣承命出來,與都提調金陽澤,提調李昌壽,副提調黃景源,醫官方泰輿·許礈·李以楷·慶絢·金季良·鄭允說,偕入進伏訖。陽澤曰,夜間,聖候若何?上曰,一樣矣。寢睡·水刺之節,若何?上曰,寢則頗穩,而水刺則尤厭矣。因請進湯劑,上進御後,因請診候,上許之,泰輿診候後,退伏奏曰,左右三部,脈候度數一樣調均,滑體亦一樣矣。諸醫以次診候後所奏,與泰輿同矣。上曰,藥房提調,持湯劑更爲入侍。出榻敎上曰,翰林召試分館,明日爲之。提調李昌壽,持湯劑進伏,上進御後,上曰,如李德師者,古今罕有矣。陽澤曰,曠絶之恩數矣。上曰,大夫之只書加資,大典無之矣。陽澤曰,有例矣。藥院先退,上命承旨,讀嶺伯金海査狀狀啓,景源讀奏,上曰,尹冕東之以拔劍踰墻,先報監營,必欲先發制人也,切痛怪惡矣。又命他承旨入侍,賤臣承命出來,與同副承旨具庠偕入進伏,命書傳敎曰,今覽嶺伯狀啓,尹冕東無狀者非一,因一買紬,徑殺人命,一也,不遵禁令,用棍一也,其使衙客,若是恣行,一也。兼施棍笞,以紬揮身,其果何法乎?若此之故貽累其父,一也。欲匿本事,踰墻拔劍,報巡營請刑,一也。濫刑濫笞,非刑吏所爲,而旣已物故之後,爲官長而欲私和,以錢掩棍,以未掩笞,其弟之不卽告官,蓋由於此,一也。噫,身爲法從之臣,不思報效之義,駭擧若此,其雖就理,末稍應査,其査旣到,復何爲査,予之深駭者?不體擇差之意,輕銳怪狀,莫此爲甚,道臣結語,可謂得體,而直驅之於償命,事涉過矣。雖貸一律,亦何輕處?巨濟府勿限年定配,以雪其妻之冤,曺命煥若問鬧端,卽渠也。衙客作俑,亦有禁令,則尤焉敢若是放恣,噫,以渠之故,枉淸道之人,其宜懲一勵百,令秋曹,當日嚴刑一次後,南海縣定配,待開門押送,金光昱·光禮之妻,因滿朔,雖不能起動,噫,難得者,兄弟也。目覩其兄之若是殘忍,以二貫錢三斗米,劫於官威,敢稱過畏,倫理滅矣。令本道,嚴刑一次後,珍島郡定配,其餘,道臣旣云待結末處之云,今已結末,則輕重卽爲處決事,分付。上曰,尹冕東已歸來耶?景源曰,以兼營將,姑未還京矣。上曰,新金海倅,誰也?景源曰,李河述矣。上命承旨,讀持平權極避嫌,景源讀奏,上曰,其章條列,苟且矛盾,業已下敎,而兩人雖惜其拔幾年,雖大官重宰難請,況執法耳目之臣乎?其於酒禁,予則曰,前後見二人,幕下文武通用,卽三百年所未有之事,文宰方伯不可,況武師乎?若非評事問郞,其何只請國子藝閣,而獨漏槐院乎?評事等引諭之說,其涉苟且,爾初策問,以文官之多譏嘲,無乃欲處此等之人而然乎?爾未曉也。請旣苟艱,嫌復若此,何待處置?依啓。出傳敎上曰,洪檍批下,卽爲牌招,追省記入直。上命都承旨先退,又命承旨,讀東伯老人賜米肉狀啓,庠讀奏,上曰,原州多老人矣。又命書傳敎曰,以道臣狀聞觀之,金光禮之妻情狀,必也矜惻,他官長橫殺其夫,金光昱不顧兄弟之義,受賄掩匿,有此呈狀,其涉可矜,今本官特爲顧恤,又命書傳敎曰,明日翰林召試試官,自有本館領監事諸堂,兩館提學,其皆應參者,對讀官二員,以入直兩儒臣擧行,試所承旨,只同副承旨入侍,諸臣以次退出。
上在慶熙宮。停常參·經筵。
夜四更五更,電光。
藥房都提調金陽澤,提調李昌壽,副提調黃景源啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
大司憲南泰著呈辭,執義姜潤,掌令韓宗濟·韓,三員在外,持平二員未差,今日監察茶時之意,敢啓。傳曰,知道。
以承傳色口傳下敎曰,承文院分館爲之,則卽爲入之。又下敎曰,待下敎入侍。
傳于李在協曰,金判府事肅拜後,內局同爲入侍。
傳于李在協曰,內局先爲入侍。
傳于具庠曰,當先爲懸題,召見內局,卽爲來詣,正時入之。
李祖源有頉,代金泓哲爲假注書。
宋樂有頉,代康文祥爲假注書。
具庠啓曰,知春秋趙雲逵·洪樂性,藝文提學趙明鼎,弘文提學鄭存謙,牌不進推考傳旨今方捧入,而春秋館堂上,館閣堂上,無以備員,竝更卽牌招,何如?傳曰,允。
金龜柱啓曰,假注書宋樂,時無職名,令該曹依例付軍職,冠帶常仕,何如?傳曰,允。
傳于金龜柱曰,同副承旨,先爲入侍。
傳于黃景源曰,禮房承旨入侍。
以備忘記,傳于具庠曰,此歲今已十朔,仲冬臘冬,只有二月,夙宵此心,惟在西郊,仲冬春謁渺然,于以舟梁慶科,古豈有哉?意豈張大?心則在焉。
吏曹口傳政事,以李潤德爲坡州牧使。
吏曹口傳政事,檢閱單李德師。
黃景源啓曰,假注書金泓哲,時無職名,令該曹依例付軍職,冠帶常仕,何如?傳曰,允。
鄭昌聖,以兵曹言啓曰,卽接宣傳廳牒報,則去九月十五日,親臨能磨兒講時,宣傳官李周爀·南志博,以不通,因傳敎罰直矣。晝夜熱讀,今則能誦云,依例替直,何如?傳曰,允。
金光國,以義禁府言啓曰,金海前府使尹冕東,慶尙道巨濟府,勿限年定配事,命下矣。尹冕東前已拿來,而未及上來,以傳敎內辭意,具罪目,依例發遣府書吏,所到處執捉,仍令押送配所之意,敢啓。傳曰,知道。
鄭昌聖,以刑曹言啓曰,曺命煥嚴刑一次後,南海縣定配,待開門押送事,命下矣。罪人曺命煥,依傳敎,嚴刑一次後,慶尙道南海縣,卽爲發送之意,敢啓。傳曰,知道。
戊子十月初二日巳時,上御集慶堂。藥房入診入侍時,都提調金陽澤,提調李昌壽,副提調黃景源,假注書金泓哲,記事官金致九·柳德申,醫官方泰輿·李以楷·許礈·慶絢·金季良·鄭允說·徐命綽·崔觀泰·李長周,以次進伏訖。陽澤曰,夜間,聖體調攝,若何?上曰,一樣矣。請進湯劑,上進御後,昌壽先退監煎,再進湯劑後,仍請診候,上許之,泰輿入診,退伏奏曰,左右三部脈候調均,滑體亦一樣矣。以楷·礈入診退伏,而與泰輿之奏同,承旨具庠,以召試人意入奏曰,題解未詳,敢達矣。上命試官入侍,藥房退出。
戊子十月初二日巳時,上御集慶堂。翰林召試入侍時,兼春秋韓翼謩·李昌誼,同知事金時默,弘文提學鄭存謙,玉堂洪檍·任希敎,同副承旨具庠,假注書康文祥,記事官金致九·柳德申,以次進伏訖。翼謩曰,日間,聖體若何?上曰,一樣矣。寢睡·水刺之節,亦何如?上曰,一樣矣。命書表題,擬皇朝利瑀竇進自鳴鍾進呈畫像,使之懸,上曰,近來數思穀氣矣。翼謩曰,斯最好矣。上曰,飮酪甚難,作酪以何乳耶?洪檍曰,人乳最好矣。上曰,夜長甚難,連服湯劑亦難。昌誼曰,服藥不減常時所服之限,進水刺亦不少減其常時所進之限,是臣區區之望也。上曰,夏服五味茶,冬服雀舌茶,故不數飮熟冷矣。昌誼曰,雀舌不宜長服矣。上曰,尹冕東父何人耶?翼謩曰,士人也。上曰,予嘗以尹冕東謂精明,而爲一疋紬,決杖施刑,極無狀,予曾以柳脩爲不及於尹冕東,而以頃者事觀之,所操頗確矣。昌誼曰,冕東爲人,曾所飽聞,而今番事,實難知矣。上曰,分館旣行,政府揀擇坐起,其今明日爲之。出傳敎試官退,命賤臣,使之藥房入侍,都提調金陽澤,提調李昌壽,副提調黃景源,判府事金尙喆,假注書康文祥,記事官金致九·柳德申,醫官方泰輿·許礈·李以楷·慶絢·金季良·金宗壽·鄭允說·徐命緯·許溵,以次進伏訖。陽澤曰,夜間聖體若何?上曰,一樣矣。寢睡·水刺之節,亦何如?上曰,一樣矣。上曰,思食稍勝,面似有肥氣,此無乃長臥,不能宣鬱,外動浮氣耶?陽澤曰,此實肥氣,而非浮氣矣。以閭巷匹庶言之,雖或有年老肥氣者,色無滋潤,而仰瞻玉色,潤氣流動,此藥力所致矣。昌壽曰,潤幸滿面,非浮氣矣。進御湯劑後,方泰輿診候退伏奏曰,脈候左右三部調均,而滑體亦一樣矣。許礈診候退伏奏曰,脈候,與泰輿所達同矣。李以楷診候退伏奏曰,脈候,與許礈所達同矣。上曰,雀舌茶似有效矣。陽澤曰,脾胃有不好底氣則服之,不然則不宜長服矣。尙喆曰,頃者壯元科處分,有勝於用重律,自今以後,無才妄想之類,自當永杜矣。臣主試無狀,致有此弊,固當惶恐待罪而未及矣。上曰,過矣。其人不能讀書題,何其太無狀?陽澤曰,自是內不足,故似必驚懼而然矣。上曰,拜表何日?景源曰,二十一日矣。陽澤曰,日氣頗寒,當進溫劑矣。上曰,江原道有百歲者十二人,何其多壽人耶?景源曰,其道本來多壽人矣。陽澤曰,詩云周王壽考,何不作人?八域生靈,咸被作人之化,則壽考之多,固其宜矣。昌壽曰,昌運方熙,群生咸寧,遐齡之人,由此多矣。上曰,昌運,豈其然耶?上曰,後科有前例耶?陽澤曰,有之矣。上曰,平壤人以換手自服難矣。陽澤曰,誠難矣。上曰,日候當寒不寒,可㦖,昔者慈聖敎曰,冬日則今人叩齒然後,可以不乖節候,予對曰,何必如此,而到今思之,不勝感愴矣。判府事先退,上曰,具庠人與文最善,與其父同耶?景源曰,然矣。其父亦善文矣。上曰,場中其能解書題耶?陽澤曰,李德師以博洽見稱,似能解矣。上曰,藥房提調,持湯劑更爲入侍。出榻敎上進御,上曰,南朝只有李侍郞,而皇朝亦有立節人耶?陽澤曰,望朝專尙名節,故其時多立節之人矣。景源曰,試所承旨,有稟達事來待矣。上曰,何也?具庠曰,應試諸臣,未解書題,各持正草來納矣。上命入懸題紙,仍命賤臣,使之試官更入侍,藥房退,命書表題,擬唐李泌謝賜兩顆梨,使之懸試官退,上入大內,承史少退科次,少頃,命禮房承旨入侍,上曰,大享皆闕禮,故昨日下敎,而更思之,享禮重,而其涉苟且,冬享祭,依前定式,十三日爲之,初六日其朝躬詣,自內行禮而來,世孫祗迎,百官行禮留營留陣置之,挾輦軍八十名,元內入砲手擧行,前後廂軍,禁御兩營各五十名作一哨,訓將只率新營標下軍都項禁軍,亦以內入直人隨駕,苟將扈衛廳隨駕置之,依初下敎,當以駕轎,夜晝介往,三嚴辰正三刻單嚴,冬至冬享祭,依禮攝行事,分付儀曹,其日當爲祗迎,禮房知悉。出傳敎禮房退,夜一更,具庠以畢捧試券之意稟達,命賤臣出去,使之試官入侍,試官以下進伏訖。命入試券,以次考試,畢考後,命具庠坼榜,仰達曰李德師矣。上曰,昨日復科人李德師耶?昌誼曰,然矣。十三人中,文最善矣。翼謩曰,頃者被抄時,出於提學軸矣,提學果善抄矣。存謙曰,鋪舒以春臺秋色善形容,故臣果抄之,今又此文善綴矣。命具庠讀赴試擧案,至李春輔,上曰,誰耶?今番榜耶?翼謩曰,李益輔之四寸矣。上曰,召試入參人李德師,令該曹口傳付職,待關門牌招入直,在外人,令本館,申飭,卽爲上來,齊到後,政院稟旨定日。出傳敎諸臣以次退出。
上在慶熙宮。停常參·經筵。
藥房都提調金陽澤,提調李昌壽,副提調黃景源啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
大司憲南泰著呈辭,執義姜潤,掌令韓宗濟·韓鏶,三員在外,持平二員未差,今日監察茶時之意,敢啓。傳曰,知道。
以承傳色口傳下敎曰,侍下敎入侍。
傳于黃景源曰,內局入侍。
黃景源啓曰,左承旨李在協,右副承旨鄭昌聖,今日不爲仕進,竝卽牌招,何如?傳曰,允。
吏曹口傳政事,以洪晟爲仁川府使。
具庠,以弘文館言啓曰,副修撰申光緝,由限已過,卽爲牌招察任,何如?傳曰,允。
具庠,以侍講院言啓曰,兼文學尹師國,由限已過,司書徐迥修,疏批已下,竝卽牌招察任,何如?傳曰,允。
傳于具庠曰,果川縣監下敎時,待令。
具庠,以承文院官員,以都提調意啓曰,製述官趙相宅有頉,代前別提韓光宇差下,付軍職冠帶常仕,何如?傳曰,允。
具庠,以兵曹言啓曰,昌德宮衛將金晟,病難供職,呈狀乞遞,不可等待其差復,今姑改差,何如?傳曰,允。
金光國,以訓鍊都監言啓曰,都監哨官金光垕,兵書能讀間,依傳敎使之入直矣,今已畢讀之意,敢啓。傳曰,替直。
金龜柱疏曰,伏以臣,伏聞日昨筵中,大僚以儀注之不審,請罷該堂,而臣亦被問備之罰矣。蓋臣之除拜屬耳,前後傳敎,茫未照管,故其該曹儀注之入也。敎詞賜酒一節,果爲落漏,臣則只知其因傳敎不爲擧行,而不知其竝入於前後下敎置之之中,故不責該曹之不察,循例捧入,溺職之罪,固無所逃,而莫重典禮,致此做錯,私心惶悚,當復如何?不番之失,臣與該堂,少無異同,而彼旣以此至被譴罷,則臣何可倖其薄勘,而晏然蹲冒也哉?玆敢據實首罪,仰瀆崇聽,伏乞聖慈。亟降威罰,以安微分,千萬幸甚。
以承傳色口傳下敎曰,其嫌太過,此章給之,牌招。
以承傳色口傳下敎曰,洪晟將老而去,再明日使之辭朝,李潤德出去後閉門。
具庠啓曰,卽者檢閱柳德申,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招,何如?傳曰,允。
戊子十月初三日巳時,上御集慶堂。藥房入診入侍時,都提調金陽澤,提調李昌壽,副提調黃景源,假注書金泓哲,記事官柳德申·李德師,醫官方泰輿·李以楷·許礈·慶絢·金季良·鄭允說·徐命綽·崔觀泰·李長周,以次進伏訖。上曰,李德師入來乎?陽澤曰,入來矣。夜間,聖體調攝,若何,寢睡·水刺之節,亦何如?上曰,一樣矣。近來基物,皆欲進御,而及其方進,則亦無味矣。陽澤曰,思食之慮,蓋出於冒氣之漸好矣。進湯劑後,昌壽先退監煎,陽澤請診候,上許之,泰輿入診退伏奏曰,左右三部脈候調均,滑體亦一樣矣。以楷·礈入診退伏,而與泰輿之奏同,再進湯劑後,上曰,李德師食物,何以爲之,而其已榮親耶?德師曰,臣家在楊根,故姑未還家矣。上曰,食物何物也?德師曰,白米二石,猪肉五斤,活鷄五首,自京已受矣。上曰,優厚也。再進湯劑後,命景源書傳敎曰,人子喜懼之心,貴賤一也。家有兩老,年皆八十,賜樂食物,爲其親也。予意在於江郊,今問在於近畿云,特爲給暇,其令當日下直,持食物下鄕榮親,初旣賜樂,亦令送臣給樂,以示予意。上曰,揀擇坐起時,進參大臣入侍。出榻敎上曰,京畿監司及京畿句管堂上,坐直承旨入侍。出榻敎上曰,藥房提調,持湯劑入侍。出榻敎上曰,藥房入診時,蔘苓茶停止事。出榻敎諸臣以次退出。
戊子十月初三日申時,上御集慶堂。大臣·京畿句管堂上·畿伯入侍時,左議政韓翼謩,右議政李昌誼,句管堂上金時默,京畿監司金華鎭,承旨金光國,假注書康文祥,記注官李章吾,記事官柳德申,以次進伏訖。上命光國,讀畿伯災邑減結狀啓,至數行,上曰,大體年事,何如?華鎭曰,臣頃於陵園奉審之路,農形豐凶,躬自檢審,而臣所未到處則別遣軍官,詳細摘奸,則凶歉邑各不同,面各不同,尤甚之邑,有稍實之面,稍實之邑,有尤甚之面,近於穴農,而大體通一道內論之,則似不免大歉矣。上曰,曾見交河有大野,其野,何如?華鎭曰,其野則尤,甚矣。上曰,甚殘忍矣。華鎭曰,衿川·果川·高陽等邑,初無未立種處,而有本源水根則稍登,無水根則大歉,有稍實之次尤甚之等,故臣果以分等二字,入於狀請矣。上曰,予欲竝許之,大臣之意,何如?翼謩曰,道臣所達然矣,而軍需米災減,則無前規矣。昌誼曰,尤甚邑,則似當減給,而之次稍實邑則難矣。翼謩·昌誼進前問候,上曰,風氣差寒,氣亦愈矣。又達曰,節序遽換,王世孫氣候,何如?上曰,亦一樣矣。上曰,前日炙肉臭甚苦,而近來則肉臭入鼻,多有好意思,甚可怪矣。翼謩·昌誼迭奏曰,此則胃氣調和之致,實是無疆之休矣。上曰,豈其然乎?過矣過矣。今日使李德師覲親,而回憶昔年,予懷難抑矣。仍命讀狀啓,至稍實二字,上曰,如此之年,有稍實之名,何耶?華鎭曰,濱海之邑,有水根處,則稍登故也。翼謩曰,壬子年則道臣所請頗夥,而今番狀請則精矣。上曰,只減給尤甚面耶?大臣之意,何如?翼謩曰,此本首揆起端事,而首揆不入,當與首揆消詳,而後日次對,仰達矣。上曰,好矣。今日畿伯入侍,一場講確,勝於他道之只上狀啓矣。昌誼曰,以故,他道道臣,每羡仰畿伯矣。上曰,詩云,邦畿千里,惟民所止,顧不重歟,畿甸分等狀聞今到,故特召左右相,畿伯仍令入侍,逐條講確,此乃爲民之意也。獨領相未入侍,左右揆旣承下敎,消詳,初五日次對時,入侍以奏,其中拯考米事,予之矜惻者此也。依狀請施行,推奴徵債,頃年已諭,予則曰雖値豐年宜禁,況此等之時乎?亦依狀請施行事,令備局分付。出傳敎翼謩曰,山城及他營餉穀,民皆稱冤,輒請捧留者,不但以道里之遠,亦以耗費之多端故也。事目內,必令守令領納,蓋慮此弊如是,則遠民若有依倚,倉屬不敢侵漁,雖不捧留,民弊大省,自今申明舊規,餉穀糶糴之際,必令各其守令,領民受納則,似好矣。上曰,句管堂上,亦陳所見。時默曰,北漢則石角氷路,輸運雖有弊端,而至於長山·臨津·平倉,地平路順,無轉輸之難便,且近年以來,每多捧留之歲,故留庫之朱,不無陳腐之慮,甚可悶矣。昌誼曰,畿邑被災面民人之所受食城還,姑徐捧留邑倉事,臣旣援例仰奏而蒙允矣。至於糶糴時,各其守令之領率一款,此乃定式所載,則自朝家若是,申飭之後,爲守令者,何敢憚於往來,而不爲擧行乎?上曰,所奏誠是,豈特今年依此擧行?若此之後,雖不若今年,爲守令者,求譽於民,若値動駕,雖或賜對,其請皆施,以此先請,心常慨然者,此定式之後,豈徒求譽?欲免其苦,其請蜂起,身爲守令,此等之事,其皆求免,豈有國綱?此後若此者,奚特先飭道臣,當該守令,令該府拿處,其侍從之臣,施以準期不敍之律,不然者,勿爲徵贖,決杖下送事,定式施行。出擧條上曰,今覽畿伯狀聞,下詢入侍大臣,有待後日次對之奏,而予意,今者南·北漢軍餉,非前日劃給之比,雖不可論,所請大興軍餉於兩府皆便,以此施行事,分付。出傳敎華鎭曰,公務方緊,守令多闕,可悶矣。上曰,何邑耶?華鎭曰,仁川·坡州矣。上曰,仁川府使,代令該曹口傳擇差,其令當日辭朝,坡州牧使,亦令一體當日辭朝。出傳敎大臣·句管堂上·畿伯先退,上曰,右副承旨鄭昌聖,與受由承旨,一體許遞,其代參議李宜老,前承旨李在簡除授,牌招察任,房順房。出傳敎承史以次退出。
上在慶熙宮。停常參·經筵。
藥房都提調金陽澤,提調李昌壽,副提調黃景源啓曰,伏未審夜間,聖體調攝,若何,痰候,何如?寢睡·水刺之節,何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣,明日入侍宜矣。
以承傳色口傳下敎曰,建功湯入之,大司憲南泰著呈辭,執義姜潤,掌令韓宗濟·韓,三員在外,持平二員未差,今日監察茶時之意,敢啓。傳曰,知道。
李宜老,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。傳于李宜老曰,明日次對摘奸,備郞同爲入侍。
李宜老啓曰,明日次對,兩司當爲進參,除在外外,大司憲南泰著,大司諫金勉行,竝待開門牌招,以爲入侍之地,何如?傳曰,允。
李在簡啓曰,假注書康文祥·金弘哲,身病猝重,勢難察任,今姑改差,何如?傳曰,允。
李宜老,以兵曹言啓曰,景福宮衛將金應秋,除授在外,過限未上來,依法典改差,何如?傳曰,允。
李宜老,以兵曹言啓曰,昌慶宮衛將梁厚澤,病難供職,呈狀乞遞,不可等待其差復,今姑改差,何如?傳曰,允。
李宜老,以司僕寺官員,以一二提調意啓曰,旌義前縣監全柏齡遞任,進上馬二匹,山馬監牧官金錫謙,丁亥·戊子兩年條封進馬二匹上來,禾毛色別單書入,竝依例內廐立養之意,敢啓。傳曰,知道。
上在慶熙宮。停常參·經筵。
藥房都提調臣金陽澤,提調臣李昌壽,副提調臣黃景源啓曰,伏未審夜間,聖體調攝,若何,痰候何如?寢睡·水刺之節,亦何如?臣等依下敎,率諸御醫,趁早入診,詳察聖候爲宜臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
傳于金光國曰,今日次對,內局同爲入侍。
以李師濂爲假注書。
以金東淵爲假注書。
以承傳色口傳下敎曰,明日當爲祗迎於延和門,依前擧行,儀注置之,禮房持祭報府,同爲入侍。
金光國啓曰,假注書金東淵,時無職名,令該曹口傳付軍職,冠帶常仕,何如?傳曰,允。
傳于金光國曰,書題書入,應製人亦爲書入。
以承傳色口傳下敎曰,儒臣,持問答入侍。
金光國,以吏曹言啓曰,翰林父年七十以上人,依侍從例,抄啓加資事,命下矣。翰林父年八十人,別單書入之意,敢啓。傳曰,知道。
李在簡,以義禁府言啓曰,檢閱柳德申,方待命於本府,卽爲拿囚之意,敢啓。傳曰,知道。
大司成李徽之上疏曰,伏以臣於國子之任,遞而旋除,至再至三,夤緣苟居,已近一年,羞愧懍惕,如獲罪戾,豈不欲卽披肝膈?冀蒙矜察,而始感恩批之鄭重,申以特除之勤摯,畏分怵義,黽勉冒膺,久居皐比,未贊菁莪之化,累掌泮製,難卞燕石之僞,黔驢技窮,病怠負重,徒妨賢路,必招愆殃,且臣素患痰症,近又添苦,背腹牽痛,胸臆橫塞,坐臥俱妨,神氣昏瞀,講製課試,無望趁期,此宜有朝家之軫念者,乃敢疾痛之哀呼,庶冀聖明之俯諒,仍伏念承文副提調,主管一院之事務,與論兩國之辭命,其任也重,其選也艱,任之重而選之艱,故望隨而別,苟非文學才識,爲世所推,不可苟充也,明矣。是以官不恒備,必惟其人,自前當之者,雖望實俱隆,輒皆逡巡而退讓,如臣最下,敢或冒據,臣姿本鹵桊,而學又蔑裂,前後踐歷,罔非踰涯,臣以是兢懼,居常履薄,料外此任,尤不近似,大僚何所聞,而有此誤薦,殿下何所取而輕畀耶?竊恐淸朝極選,緣臣而反賤,則上下於斯,俱失其宜,私心愧蹙,縱不足恤,名器玷汚,是豈細故?且伏聞領揆,以其提奏之不由首席,引嫌於筵中云,此亦難安之一端。伏乞天地父母,少察危苦之懇,遞臣本兼二職,以幸公私,不勝大願,臣無任云云。答曰,省疏具悉。爾其勿過辭,從速察職。
以李萬軾爲假注書。
吏曹口傳政事,以鄭錫保爲尼山縣監。
戊子十月初五日辰時,上御集慶堂。樂房入診入侍時,都提調金陽澤,提調李昌壽,副提調黃景源,假注書康文祥,記事官李章五,記事官柳德申,醫官方泰輿·許礈·李以楷·慶絢·金季良·金宗壽·鄭允說·徐命緯·許溵,以次進伏訖。陽澤曰,日氣漸寒,聖體若何?上曰,一樣矣。寢睡·水刺之節,何如?上曰,亦一樣矣。仍進湯劑後,泰輿診候,退伏奏曰,脈候左右三部度數調均,而滑體亦一樣矣。上曰,上番兼史誰也?景源曰,工曹正郞李章吾矣。以楷診候退伏奏曰,脈候左右三部度數調均,而滑體稍勝於前矣。上曰,豈其然耶?須更詳問,以楷曰,果勝於前矣。上曰,然則喜矣。慶絢診候退伏奏曰,脈候,與以楷所達同矣。命景源,書應製策文題,王若曰,渾沌之時,宇宙不過一團氣,天開於子,地闢於丑,人生於寅,開天者誰,闢地者誰,而其開其闢然後,初生之人,其何以生?雖非衰年,予莫知也。今當衰年,尤爲茫然,大抵,天雖開也。不過一天,地雖闢也,不過一地,以此觀之,子會丑會,宇宙之間,卽天與地而已,曾先之史略曰,天皇氏,曰地皇氏者,其猶可疑,曾見鳳洲綱鑑,二皇之前,有一盤古氏,盤古氏鴻荒未判之前,其何以生。或曰其所開闢,盤古爲之,一團宇宙之中,何有盤古。其雖有之,盤古一人,亦能開天闢地乎?其說,予則曰荒唐,且人之年,其各不同,設有天皇氏,皆能爲一萬八千歲乎?予亦曰此不過子會處置之言,人或以傳會子會,八千歲曰以八百歲,其亦巧中又巧,曾先之史略,亦非創設,因古人之言言之者,而猶不言盤古氏,其意可知,果有盤古,果有三皇歟?予衰惑甚,年少博覽之士,必有商量融會者,願聞其槪,且三皇·五帝之時,大撲未散,結繩爲政書猶未具,畫豈言也,而五帝之像,予則曰未曉,三皇之像,人孰見之,人孰畫之?甚至於盤古像,其果然否,十二會之說,卽邵康節之言也。當今算之,午會未過,而世之汚隆,一何判異?以此推之,奚待酉會申會也。將有渾沌之期,思之及此,中夜無寐之中,若將遊渾沌之中,世雖不衰,予衰而然乎?生今之世,立今之世,有識士夫,必有漆室永歎者,願聞其由,今將餘意,復問可乎?浮囂自何而起,躁競自何而起,君導之歟?一世勸成歟,旣問于此,慷慨亘中,其對諸臣,卽惟允之臣,卽經幄之官,卽耳目之人,近者已喑已啞者久,願因打起,其各悉著于篇,提調少退。上曰,同副博解,與其父同,而能解深奧矣。陽澤曰,其子則以博解見稱矣。上曰,洪奉朝賀多博解矣。陽澤曰,然矣。上曰,題下,諸承旨·儒臣·春坊·翰注兼春秋·入直騎省堂郞,一體製進。出傳敎上曰,藥房提調,持湯劑更爲入侍。出榻敎上進御,諸臣退出。
戊子十月初五日巳時,上御集慶堂。次對入侍,領議政金致仁,左議政韓翼謩,右議政李昌誼,禮曹判書申晦,兵曹判書鄭弘淳,戶曹判書李景祜,同敦寧金器大,行司直金時默·閔百興·李章吾,大司諫金勉行,副校理趙載俊,左副承旨李在簡,假注書金東淵,事變假注書韓光近,記注官李章五·申燿進伏訖。致仁曰,夜來,聖體何如?上曰,一向差勝矣。翼謩·昌誼等,相繼問候,上曰,一樣矣。上曰,今者備邊郞,巡審諸島,豈特諸島形便,王化旣遠,軍民若殊鄕,雖有民隱,何聞九重?意專在於此,今覽手本,其弊果多,備郞復命,諸島海民之北望趾待,若在眼前,旣入侍,其令卽席回啓,自備局,分付道臣,使六十餘島海民,勿論有弊無弊,咸知予意。出傳敎致仁曰,羅州諸島牧場摘奸郞廳具以謙手本中,條列民瘼,而其一,大黑山·小黑山·紅衣·苔士等四島,俱是粮餉廳折受之地,自前以南草稅納,而近來土性隨變,種而不茂,貿納於陸地,爲弊甚大,島民之願,專在於以穀代草事也。所謂南草之稅,不知創自何時,而旣知爲弊,宜有變通,況以穀代草,在餉廳無損而有益乎?自今革罷草稅,依願代穀事,該廳該道,一體,分付,何如?上曰,聞甚可駭,所奏誠是,依爲之。此後差人輩,復踵前習,令道臣隨現重繩,致仁曰,其一,四島元無水田,只業山田,而一年糶糴,殆近千石,每年納還之時,出陸貿入,實爲巨弊事也。近來還穀,多處偏多,在陸猶爲弊,況於島中乎?分付道臣,商量民戶典穀數,移轉減分間,從長變通,毋令更爲島民之弊,何如?上曰,依爲之。致仁曰,其一,諸島樹木茂密,獐鹿成群,故在前則官用皮張本物,令島民責應,而近來山麓童濯,出處無路,收給其價於島主人而擔當,新牧使鄭彦忠,今方釐正事也。皮張木物,旣無出處,則固當不捧而已,以價責應,殊甚可駭,而該牧使鄭彦忠,被特簡新赴,欲祛此弊云,自當善爲釐正矣。上曰,物雖小,民弊則大,今者牧使,予則曰得人,膰肉致敬,況有民弊之皮木乎?令道臣分付本牧,必也祛弊。致仁曰,其一,都草島,乃耆老所折受之地,導掌輩,稱以宦納租,九十八石除給民間,去校三百五十斤,勒捧以去,而官納不過百斤,其餘盡歸私橐,此後則原官納百斤外,絶勿徵捧事也。導掌之弊,何處不然,而旣聞之後,不可不嚴飭,此後如前濫捧之導掌,令本道重治,俾除一分民弊,何如?上曰,依爲之。此後過濫者,道臣狀聞,卽其島定配。致仁曰,其一,荷衣島及上下苔島,俱是貞明公主房折受之地,當初賜與,不過爲二十結,其後島民,私備物力,築堰作畓,而今則勿論宮田民田,一例徵稅,至於每結米四十斗,又納田稅大同二十三斗,於本官一地兩稅,極爲冤枉事也。折受自折受,民田自民田,況有賜與之結數,則宮田民田,豈難卞別,而宮任官差,一例徵捧,至使島民,兩應其稅,事之可駭,莫此爲甚,亟令本道,從實打量定界,毋更有疊稅稱冤之弊,何如?上曰,所奏誠是,以此嚴飭。致仁曰,其一,羅將之領去罪人,自有直路,而逶迤諸島,其所徵索,不一其端,實爲民弊事也。羅將之弊,可勝言哉?一出外邑,官民如逢亂離,其所禁飭,惟在於該府與該道矣。上曰,依爲之。此弊,其予熟知,奚特海也,水陸異耶?此後迂路作行貽弊者,令道臣狀聞,刑推嚴懲,有都事處,當該都事,迂路作行處投畀,不飭該堂,隨現從重嚴處。致仁曰,其一,黑山·智島兩島定配罪人,比他最多,罪犯之關係甚重者,固無可論,而其他京外發配者,實爲島民難支之弊事也。黑山島,曾有特敎外,毋得發配之朝令,而京外衙門,何敢不遵乎?果有此弊,則不可不更加嚴飭矣。上曰,依爲之。非下敎,則勿配此島事,嗣服初,旣曰定式,則其涉駭然,當該秋堂與道臣,事當嚴處,而往事宜恕,今番十分參酌,非下敎外,輕者仍放,重者,當日內,卽爲更定配所,臺臣所請,於此可用,其中若有仍酒禁定配者,勿論特敎,與該堂該道,一倂特放事,卽爲,分付。出擧條上曰,具以謙,以年少武夫,今番之行,能善爲之,甚爲可嘉,手本文字,亦能了了矣。致仁曰,自朝廷雖別遣御史於島中,習俗之遍審,手本之該備,亦何以加此乎?上曰,以一欲巡審海島之意下敎,遍覽諸道而來,往來亦太速,其涉可嘉,備邊郞具以謙,令銓曹準職除授。出傳敎昌誼曰,方以具以謙事,有言端故敢達矣。臣之向來請罷其父善復者,不過事體間事,而以謙身爲備郞,島行入來,已有日矣,而尙無見臣之事,事體所在,不可仍置,故如是,仰達矣。上曰,具以謙誠非矣,試非矣。渠以少年名武,方帶備郞,何敢若是乎?致仁曰,以謙事,誠駭然矣。僚相雖不仰達,臣方欲仰請其罪矣。上曰,國之懲勸,王政之大者,勤者示嘉,而今聞此,何爲嫌者,而近者此道太甚,道臣殿最守令,其皆爲嫌,曾已申飭,玆事不過事射間事,渠焉敢若此?若不飭勵,後弊難防,國綱大虧,具以謙,令該府處之。出傳敎致仁曰,此京畿監司金華鎭災實分等狀啓也。喬桐等十邑,置之尤甚,驪州等十三邑,置之之次,廣州等十四邑,置之稍實,面分等分,三等開錄,而該曹之給災,五千四百四十結外,又請九百結加劃,仍有民事之條列仰請者矣。分等依請施行,該曹給災,本自從優,而道臣加請,若是勤懇,六百結特爲加劃,勿論其樣矣,使之一一均俵,何如?上曰,依爲之。致仁曰,民事中,其一,卽各邑舊軍餉舊還上,勿論尤甚之次稍實,限明秋停退事也。此時舊還餉,誠難一倂督捧,尤甚邑之尤甚面之次面,特許停捧,尤甚邑之稍實面及之次邑之尤甚面之次面,稍實邑之尤甚面,折半停捧,何如?上曰,依爲之。致仁曰,其一,卽舊拯米,勿論尤甚之次稍實,限明秋停退,船人無面移囚,原籍官督捧者,一體停退事也。今此拯米事,推奴徵債防塞事,已有特敎許施,而至於船人移囚,在渠實幸,無面徵捧,非關歉歲,則一例請停,殊未得當,此則置之,何如?上曰,依爲之。致仁曰,其一,卽新還上準捧,而至於豆太無本色可捧之勢,毋論尤甚之次稍實,特許分數代捧事也,今年豆太,被災尤甚,本色徵捧,其勢似難,尤甚邑則使之商量闊狹,從便代捧,之次邑折半,稍實邑三分一,亦以相當穀,依準折許其代捧,何如?上曰,依爲之。致仁曰,其一,卽各邑所受平倉·北漢·大興·臨津·長山等餉穀,尤甚邑及之次邑,尤甚之次面,稍實邑尤甚面,姑令捧留本邑事也。平倉以下諸處餉穀,尤爲體重,依頃日筵中稟定,尤甚邑之尤甚之次面及之次邑,稍實邑之尤甚面所納者,姑令捧留本邑,而臨津·長山,異於山城,往來輸納,不至甚難,惟於其中最遠邑,許其捧留,何如?上曰,依爲之。致仁曰,其一,卽各軍門保未及守摠兩營矛兵收米軍需保米,毋論尤甚之次稍實,一倂以錢代納事也。各軍門保米守摠兩營收保米軍門需用,非不爲緊,而民隱所係,曾亦屢許代捧矣。今亦尤甚之次邑之稍實面,稍實邑之之次稍實面外,倂令以錢代納,何如?上曰,依爲之。致仁曰,其一,卽各樣軍米布及奴婢身貢,尤甚邑之尤甚之次面及之次邑之尤甚面,特許分數停退,待明秋徵捧事也。軍米布奴婢貢,均役以後,固不可輕議停減,而其於民情,最遑急處,宜有別般軫恤之道,只就尤甚邑尤甚面,特許折半停退,可如?上曰,依爲之。致仁曰,其一,卽稍實之次邑中,如楊州之北三面,長湍之上下道面,水原·陽川之尤甚面,無異於尤甚邑尤甚面,其所救恤之道,不可不與尤甚邑尤甚面,一體施行事也。今此所請,雖異常規,道臣親審,論列如此,民情切急,可以想知,楊州三面,長湍之二面,水原之十一面,陽川之二面,依狀請,與尤甚邑九甚面,一體施行爲宜,以此分付,何如?上曰,依爲之。昌誼曰,楊州等四邑,旣不入於尤甚分等中,而道臣以被災諸面,別爲附陳於狀末,故朝家之特許以尤甚邑尤甚面,一體施行者,實出於軫念窮民之特惠也。第念有異常規,且關後弊,此後則勿以此爲例之意,另加申飭,何如?上曰,所奏誠是,依爲之。致仁曰,日昨因畿伯金華鎭狀請,大興軍餉大小米豆太一千五百石,許貸喬桐之命矣。城餉本自體重,不可輕議於賑貸,則道臣此請,甚未得當矣。當初畿水請穀,太無稱量,且不計論新還,所捧於還賑穀數之中者,亦未可知,臣意則大興軍餉,只以米豆太五百石許貸,使之待豐還報,其餘則本道營賑穀三百石,江華所在三軍門司僕屯穀合二百石,湖西元山倉穀五百石,依甲申例劃給,以充元數爲宜,故敢達矣。上曰,予意便當,故下敎,今聞所奏,事勢固然,許給穀數自如,依爲之。出擧條晦曰,卽仍畿伯狀,聞各營門收保米,列邑尤甚面,皆今以錢代納矣。守摠雨營,則元數本不多,而軍校行下放料,專靠於此,雖常年準捧之時,每患不足,故保米,雖或有一二代納之事,收米則代納,曾無前例,蓋爲軍需體重故也。今若一倂許之,則營門事,誠可悶矣。上曰,旣許代錢,置之,可也。晦曰,聖敎如此,臣不敢更達,而尤甚面代納之際,不無混雜之弊,嚴飭好矣。上曰,守禦使非矣,從重推考,可也。出擧條晦曰,頃仍定配身死,未蒙放罪人趙德普子思齊,擊錚原情,有供辭若此,何不錄酌處之事,而只以百孝誣招載錄耶?詳考本事,若有擧條亦何遺漏乎?一體考案以稟之命矣。取考鞫案,則逆賊百孝招內,逢見德普兄弟於龍仁,而德普兄弟,聞安城敗報,仰天太息曰,天亡之秋云,而此乃三月十五日也。德普招內,本月十八日,始自京下往龍仁,二十二日發龍仁,十三日到稷山,聞安城敗報,翌日見監司云云,故今本道行査,則道臣査狀內,諸官人之招,一辭同然,其時左議政洪致中,判義禁金興慶,仰請下詢後酌處。上敎曰,仰天太息,分明是百孝所爲也。二節旣脫,則德普似當分揀,而渠以先正子孫,乃與昌道結婚,持身不謹,參酌定配事下敎,發配泗川地,而初仍承傳擧行而已,元無所錄罪名,故其後以無罪目定配之類,皆以當初問目,追定罪目,至今傳書,故擧條累爲遺漏不錄,今以思齊供辭觀之,結婚於昌道,非德普,乃其六寸親文普,則以此稱冤,似或然矣。上曰,然則只昭雪丹書之事耶?致仁曰,當初定配卽文普之結婚昌道事,而其後罪目,則輒以賊招,傳書,此其所以稱冤者也。上曰,非但趙德普也。將蜂起,置之,可也。出擧條景祜曰,歲幣方物例送,剩餘準納後,庫員通官等處例給之外,作銀還納,而一任譯官輩所爲,只曰其色幾何蕩減之,故不知例給幾何,作銀幾何?事之無實如此矣。旣令還作以納,則不當如是疏漏,自今番使行,另加,申飭,例給與作銀數爻,使臣句檢,作爲文書,移送本曹,以爲憑考之地,何如?上曰,依爲之。出擧條弘淳曰,非臣職掌所管,而事有涉於武士稱冤,故敢達矣。春塘臺殿座時,以禁府所屬之奪取擧子弓子事,有當該都事決棍後汰去之命,決棍則都事金履準,而汰去則以假都事李萬績現告矣。萬績以橫入現告,來訴於臣,其所稱冤,亦不爲無據,稱冤旣如此,則宜有更加査實處之之道矣。致仁曰,假都事果爲稱冤云,而俄聞禁堂之言,則事實差異,一番査實則可知矣。上曰,勿論實都事假都事,武臣則一也。飭已行,竝分揀,可也。出擧條致仁曰,向來徐有鄰湖沿放逐,出於一時匪怒之敎,而行將反於半年矣。渠有老祖母與病母,情理可矜,合有分揀之道矣。上曰,旣曰放逐,則何云湖沿,人君以孝爲治,湖沿二字,特爲勿施。出擧條上曰,閔弘烈補外耶,投畀耶?致仁曰,補外黃山察訪矣。上曰,飭勵之意,已有下敎,而予意亦不無輕重,今因徐有隣事,乃覺人君以孝爲治一也。況閔弘烈家?已有生文,嗚呼,故相之奉祀,只有此人,而亦有其母者乎?思之及此,予心愴然,閔弘烈外補,特爲勿施,黃山前察訪郭鎭純,仍任事,分付。出傳敎致仁曰,前備局提調趙榮順,頃被特罷之命,而追聞之,則元無送備郞往復之事,不過私室酬酢也。大抵,趙濟泰頃年事,未詳其事實,而至今爲言者多,豈獨榮順之言乎?榮順非喜黨之人,而乃以將見武堂爲敎,恐非渠本情,是宜自上而俯察也。上曰,意雖飭勵,卿奏若此,旣示予意,特爲敍用。致仁曰,敍命旣下,趙榮順備局仍爲差下,使之察任,何如?上曰,依爲之。出擧條致仁曰,秋曹無長官久矣。詞訟劇地,委屬可悶,頃日秋判牌招,出於特敎,則政院不更請牌,仍爲忘置,殊非隨事擧職之道,當該承旨推考,刑曹判書李思觀,卽令牌招察任,何如?上曰,依爲之。出擧條勉行曰,臣向來所被責敎,至爲嚴截,杜門訟愆,悚仄冞切,及承辭疏之批,庶蒙俯燭,惶感無地,召牌之下,不敢違傲,謹此冒沒承膺,而第批旨中,彼此,申飭之敎,終有所萬萬悚蹙者,旣有飭敎,則臣之不職之罪自在矣。以此情地,何可晏然仍冒於臺次乎?請命遞斥臣職。上曰,頃者批旨,旣無深意,以此撕捱,其涉太過,勿辭,亦勿退待。勉行曰,罪人天大之窮凶情節,昭載於乙亥鞫案,至今全保首領,終是失刑之大者,旣拿旋配,雖出於聖上好生之德,此等凶徒,決不可一向涵貸,請還寢鍾城府爲奴罪人天大酌處之命,依律處斷。上曰,勿煩。勉行曰,新除授司諫李行源,時在京畿楊州地,司憲府執義姜潤,時在慶尙道安東地,掌令韓宗濟,時在咸鏡道咸興地,掌令韓鏶,時在忠淸道淸州地,請竝斯速乘馹上來事,下諭。上曰,依啓。出擧條勉行先退,在簡持湖西老人狀啓,讀奏訖,上曰,老人多矣。致仁曰,壽域矣。上命都承旨黃景源入侍,書策題,以混沌元會發問,使玉堂·春坊·承史·入直騎曹堂郞製進,致仁,以病勢難强之意,榻前辭免,翼謩曰,賤臣犬馬之齒,視首揆亦加十數年,精力之不逮,疾病之難强,抑亦聖慈之所俯燭,乞垂矜憐。昌誼曰,臣之冒據不敢當之職,今已四個月矣。犬馬之齒,不敢言,而蒲柳之質,實難强策,乞賜哀憐。上曰,卿等毋求予之哀憐,思所以哀憐我也。諸臣以次退出。
戊子十月初五日酉時,上御集慶堂。儒臣入侍時,副校理趙載俊,修撰任希敎,左副承旨李在簡,假注書金東淵,記注官李章五·申熤,以次進伏訖。上命兩儒臣,讀問答,載俊先讀,希敎次讀,上命承史輪讀,在簡先讀,東淵次讀,章五次讀,熤次讀,載俊·希敎先退,在簡讀奏全羅監司金相翊待罪狀啓,上曰,卿其勿待命事,回諭。出榻敎在簡曰,上番柳德申,陳疏徑出,原疏纔已退却矣。上曰,何故徑出耶?在簡曰,下番李德師,以覲親出去,拘於館規,而徑出云矣。上曰,下番以覲親出去,而上番徑出,果是館規耶?注書出去知入。賤臣復命曰,問于藝文館,則以病親出去,則右位無徑出之規,若以覲親出去,則左位之徑出,乃館規云矣。上曰,凡翰苑古規,卽操切下位之意,而雖或有過者,此亦仰下位之古風也。雖然,今者李德師,與他異焉。噫,人君以孝爲治,國朝三百年,亦有若李德師者乎?且曾有定式,今者之事,奚比於循例覲親?且覲親掃墳,輕重亦異,其今覲親,唐陽城之言,亦不是乎?今觀此擧,若柳德申者,決難行陽城之事,奚特人君之導率?以西銘推之,其義可謂貴賤一也。噫,予則以予之心,爲此擧,樹風一世,豈可細也,亦豈特樹風?以夫子忠恕之道言之,爲人子者,庶可代感興感,爲第二件事,憑古風而此擧,事之寒心,莫此爲甚,一宿其家,孝理之道大虧,亦非循例禁推者,予雖衰,豈不抑此等小官之怪擧?檢閱柳德申,卽爲拿處,其供,待下敎捧入。出傳敎上曰,李德師之父與母,年過八十,其回婚禮,在明春云,誠希貴矣。上曰,李德師之父,以翰林,應爲加資乎?在簡·愼認明父,以翰林父加資,此出於特恩矣。上曰,雖値齋戒,政事則爲之,前例也,明日爲之,人間七十古來稀,況八十乎?翰林父年七十加資,一依注書例擧行事,旣有定式,愼認明已行檢閱,李德師旣被召試,亦至謝恩,依定式,明日政下批事,分付銓曹。出傳敎上曰,都承旨黃景源,亦當應製耶?在簡曰,當應製矣。上曰,凡製述雖命,文任一體製進,事體異焉,故自有御前科次,今者都承旨,以前文衡,圈點之前,其名自在,與製述科次時一體命題有異,勿爲應製事,分付。出傳敎上曰,入直騎曹堂上入侍。騎堂趙台祥,入來進伏。上曰,今日軍號,以存陽出之者,何意耶?台祥曰,今月卽十月,坤陰之月也,易之坤封,嫌其無陽,有稱龍之言,稱龍卽存陽之意也,臣之以存陽二字,爲此月之軍號者,亦此意也。上曰,好矣。台祥先退,上曰,此時守令,不可暫曠,尼山縣監有闕代,今日內,口傳擇差,其令明日辭朝事,分付該曹。出榻敎諸臣以次退出。
上在慶熙宮。停常參·經筵。
下直,尼山縣監鄭錫保。
中宮殿·惠嬪宮,藥房口傳問安。答曰,知道。
藥房都提調金陽澤,提調李昌壽,副提調黃景源啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。已諭禮房,奉審之時,春夏秋冬皆闕享禮,身雖在於九重,心則在於丹門,氣何暇諭?明日入侍。
李宜老啓曰,憲府連日監察茶時,事甚未安,除在外外,大司憲南泰著,卽爲牌招,何如?傳曰,允。
又啓曰,刑曹判書李思觀,特敎申飭之下,頃者違召,尙不出肅,其在事體,極爲未安,卽爲牌招察任,何如?傳曰,允。
黃景源啓曰,卽者吏曹郞廳來言,今日爲政事,命下,而判書趙明鼎病不來,參判未差,參議沈履之在外,不得開政云,判書趙明鼎,卽爲牌招開政,何如?傳曰,允。
冬享大祭香祗迎罷後,政院·玉堂,藥房口傳問安。答曰,知道。
李潭啓曰,耆老文武科人,依下敎來待矣。傳曰,入侍。
傳于具庠曰,都承旨一體製進。
有政。吏批,判書趙明鼎牌不進,參判黃景源,參議洪樂純,右承旨金光國進。吏批啓曰,前奉敎朴道仁,陞六事,命下矣。依例陞六,而方在罷散中,何以爲之?敢稟。傳曰,敍用,以朴師崙·洪相簡爲持平,金樂洙爲獻納,閔鍾烈爲副校理,申光履爲修撰,金鍾正爲工曹參判,安爲左尹,沈履之爲禮曹參議,李海重爲兵曹參議,洪樂仁爲工曹參議,尹汲爲左賓客,趙明鼎爲左副賓客,鄭存中爲宗廟令,金浤爲西部奉事,李秉鼎爲西學敎授,尹汲爲尙衣提調,趙明鼎爲觀象監提調,李潭爲內贍提調,校書正字李陽普單付,朝奉李徵澤,今加通政,檢閱李德師父,加資事承傳,左賓客申晦,右賓客尹汲,左尹李重祜,右尹安。
兵批,判書鄭弘淳侍衛進,參判鄭存謙受香進,參議未差,參知趙台祥入直進,同副承旨具庠進,以高繼允爲臨津別將,宋啓翼同知單付,申潚·朴聖浹僉知單付,副護軍李顯祚·李堉·趙重明單付,副司直沈履之·鄭昌聖·李在協·李東顯·權極單付,副司果韓光宇單付,副司正金東淵單付。
戊子十月初六日巳時,上詣延和門外。香祗迎入侍時,行都承旨黃景源,左承旨金龜柱,右承旨金光國,左副承旨李在簡,右副承旨李宜老,同副承旨具庠,假注書金東淵·李萬軾,記注官李章五·申熤,以次侍立訖。上具翼善冠·袞龍袍,乘輿出通陽門,詣延和門外降輿,詣版位祗迎後,隨香步詣興化門瞻望,命金龜柱書之曰,太室大享,幾年闕禮,其況春秋展謁俱闕,是豈孝哉,是豈孝哉?今日香祗迎後,隨到興化門,吁嗟,視昏,莫知何人獻官,何人執事,而依俙望道,只聞隨從之喧鬧,孔聖豈不云乎?如不祭之歎,正謂予也。獻官,股肱大臣,予何致慮?其雖親祭,許多執事,其皆一心,誠難望也,況攝事乎?吁嗟,諸執事,須諒望八其君此心,莫若初冬,塡差駿奔,少體予視於無形,聽於無聲之道,其誠其恪,豈徒此心之少伸?亦諸執事,不墜乃祖乃父之心也。凡大享與陵祭,大君·王子大臣,有攝行之事,則其無內摘奸,而雖內摘奸,今皆爲文具奉審無事,祭物精潔,祭井精潔,不過口誦而書,頃者一中官之以不爲奉審,推之可知,雖此人來,則書啓中,必曰奉審無事,噫,彼中官,食君之祿,昵侍其君,而猶尙如此,他尙何說?故近者則必也禮房奉審,蓋此意也。禮房承旨,將此敎進詣太室,大臣攝行,而已廟殿皆奉審,犧牲,未後,大臣當省牲,禮房只祭物奉審,堂下執事以下進排官,摘奸以來。出傳敎上曰,昔年予以肅陵獻官,受香詣陵,則陵官先問內摘奸消息,其畏愼,昔則如此矣,禮房必須親審,而古人云,忙後錯了,亦必從容爲之,仍命藥房提調,持湯劑入侍。出榻敎藥房都提調金陽澤,提調李昌壽進前。陽澤曰,夜間,聖體若何,寢睡·水刺之節,亦若何?俄者瞻望,天步如常,伏不勝萬幸之至。上曰,憧憧用心之故,凡節似勝,而步亦差矣。咸曰,誠感之致也。進湯劑訖,上曰,欲留典設司齋宿,而調攝之節,不如煥室,將欲還內,益深氣衰之歎也。咸曰,當此寒節,益愼調攝之節然後,庶答陟降之眷也。上曰,今番考策,都承旨以前大提學當爲之,故不使應製矣。陽澤曰,臣欲以文苑故事,仰達之矣,聖敎如此,誠得體也。上曰,予又思區處之道矣。命金龜柱書之曰,昨日下敎,一循文苑故事而特命,則例製,都承旨·諸臣製進後,自有科次,大臣隨後呈券。出傳敎陽澤曰,前大提學之作,自上親考,則似有光矣。上曰,旣有卿,予何考?仍問已呈券者幾耶?龜柱曰,只一丈矣。上命持入,讀訖。上曰,沕淪說去,太孟浪也。仍還詣典設司,國舅都尉承候罷,上命承旨入侍,李宜老進伏。上曰,吏參·吏議望持入,讀奏訖,命宜老書之曰,雖値齋日,特敎開政,意蓋在矣,在外參議,爲先許遞,承旨黃景源,參判除授,前承旨洪樂純,參議除授,參判·參議,卽爲牌招開政。出傳敎又命書之曰,承旨有闕,代前承旨李潭除授,三院副提調例兼,房順房,牌招察任。上同上曰,黃景源行公耶?宜老曰,累次行公矣。上曰,藥房提調持湯劑更爲入侍。出榻敎奉審承旨入侍。上同金陽澤·李昌壽·金光國進伏,上曰,凡節果爲精潔耶?光國曰,擧皆無頉,祭井亦善修治矣。命讀祭擧案訖,陽澤請進湯劑,進訖。上曰,黃景源久矣。陽澤曰,臣爲左承旨時,景源已爲都承旨,于今十六年也。上曰,然乎?陽澤曰,靑城尉沈能建之覲行,隨往醫官,聞以李長周差定云,此是差備待令之醫官,勢難遠離,而本家未及省覺,醫官輩,亦不能覺察,將至率往之境,當此逐日問安之時,差備待令之醫官,不當暫時出去,三廳中,以他無故之醫官,改定以送,何如?上曰,依爲之,此是首醫不善周旋之致,首醫從重推考,可也。出擧條吏參牌望,上曰,來矣。陽澤曰,無故之人,豈不膺命乎?上曰,耆老文武科,在京無故人,食後使之來待。出榻敎仍爲還內,諸臣以次退出。
戊子十月初六日申時,上御德游堂。耆老文武科人,同爲入侍時,同副承旨具庠,假注書李萬軾,記注官李章五·申熤,副司直李廷喆·高夢聖,折衝尹衡宇·金天益·朴萬甲·玉鐵斤·河光潤·方守坤·孫泰輝·金時柱·金興澤·吳時昌·任世昌·皮世昌·金京常,以次進伏訖。上曰,文臣只李廷喆·高夢聖來耶?具庠曰,然矣。上曰,兩人皆精老矣,武科中八十一歲者誰耶?庠曰,皮世昌也。上曰,文臣階左右分坐,武人使之列坐庭中,賜麪及羹。仍命承旨書之曰,耆老科人李廷喆·高夢聖,武耆老科中八十一歲人,綿紬一疋賜給。出榻敎頒麪訖,以次退出。
上在慶熙宮。停常參·經筵。
下直,阿耳僉使李薰。
中宮殿·惠嬪宮,藥房口傳問安。答曰,知道。
藥房都提調金陽澤,提調李昌壽,提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
李在簡,以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
李在簡啓曰,憲府連日監察茶時,事甚未安,除在外外,大司憲南泰著,卽爲牌招,何如?傳曰,允。
又啓曰,大司憲南泰著牌不進,執義姜潤,掌令韓宗濟·韓鏶,持平朴師崙·洪相簡在外,今日〈以〉監察茶時之意,敢啓。傳曰,知道。
又啓曰,刑曹判書李思觀,昨日違召,今日又不出肅,事甚未安,卽爲牌招察任,何如?傳曰,允。
魚錫定,以弘文館言啓曰,新除授副校理閔鍾烈,時在京畿驪州地,經筵入番事緊,請斯速乘馹上來事,下諭。傳曰,依啓。
魚錫定,以司譯院官員,以都提調·提調意啓曰,倭學堂上譯官崔鶴齡,知中樞減下,令本院高品付祿事,命下矣。本院祿窠中,副司直最爲高品,而當初崔鶴齡之特拜知中樞,以其有勞於國事,則致令減下之後,宜有別般酬賞之道,本院常仕堂上輪付之,副司直一窠,移授鶴齡,仍令永付,何如?傳曰,允。
李在簡,以刑曹言啓曰,黑山島定配罪人中,非下敎外,輕者仍放,重者卽爲更定配所,其中若有因酒禁定配者,勿論特敎,與該堂·該道,一倂放送事,命下矣。取考徒流案,則黑山島時存定配罪人,合爲十六名,而俱是因特敎定配者,初無本曹與諸道發配之人,而至於因酒禁定配者,前後赦典,皆已蒙放,今無擧行之意,敢啓。傳曰,知道。
以承傳色口傳下敎曰,下敎時入侍。
以承傳色口傳下敎曰,前者三日謝恩,其猶申飭,近則雖郞官,亦欲稽滯,申飭,使之今日內謝恩者,承旨入侍時知奏。
傳于李潭曰,內局入侍。
以承傳色口傳下敎曰,飭已行,下敎置之,柳德申牌招入直。
議政府領議政金致仁箚曰,伏以臣,以綿力薄材,忝叨匪據,釋負一念,如縛求解,而係戀遲回,數歲于玆,今則病情日痼,神氣日耗,譬如弱馬重擔,筋力已傷,强加鞭策,必致踣斃,若不及今丐恩,誠恐仰累聖上好生之德,臣何敢徒懷嚴畏,不一早自鳴號,以冀天地父母之垂憐也哉?念臣不才,最居人下,其於輔相重任,自知千萬不襯,而此則業已冒據之久矣。今雖悉暴本末,安敢望見諒於君父,而惟是臣受氣脆弱,未老先衰,尋常筋力,本不逮人,關格一症,又爲臣必死之疾,心勞則發,身疲則發,中氣稍虛則發,外感乍乘則發,飮食衣服之少失其宜則發,前之歲一發,而今則幾乎月一發,發輒濱危,隔死如紙,加以吐血·腹痛·泄痢等症,左右交攻,無一日安,而猶且忍痛奔走,不敢自恤,軀命雖在危域,纔經喘息未定之時,有事則起,有召則赴,其長時嚬呻,若將顚仆之狀,卽天鑑之所俯燭,同朝之所共見也。心腹危疾,根蔕深固,眞元旣鑠,神精先奪,往往昏瞀,如墮煙霧,失前忘後,東倒西錯,雖欲自效於簿書之末,其勢亦未由也。噫,臣命途奇窮,六十之年,末有一介子女,每公退昏倒,對壁呤楚,形影相弔,無人顧問,時或於枕席宛轉之際,竊自傷,眇福濫升,理不久長,而疾病又已到極,萬一於夙夜公庭,溘先朝露,永不免爲決性命饕當貴之人,則上貽朝廷之羞,下爲家門之辱,目將不瞑於泉下,人情到此,寧不悲哉?唯有早解重務,從容將攝,或可以少延年歲之命,苟非然者,如臣不肖,謬蒙知遇,受恩無極,致位至此,常願殫精畢力,以效尺寸之報,況當寶算彌隆,喜懼情切之日,臣雖無狀,其何忍爲占自便,敢萌求退之念哉?伏惟聖明,在上曲體下情,若臣窮急之呼,合蒙閔覆之仁,倘殿下惻然垂念,特軫全保微命之道,毋循羈縻之文,亟許鞶帶之裭,使臣得以安意調病,漸向蘇安,則臣年非篤老,又豈無備任使,竭股肱之日哉?筵席血懇,未獲上孚,敢將文字,輒犯瀆擾,斷斷衷曲,天日照臨,惟殿下哀之矜之,情窮勢迫,言不知裁,惶恐死罪。取進止。答曰,省箚具悉卿懇。卿之前席陳懇,予豈曰過讓,而思先卿爲國事,勸勉冞篤,今覽卿箚,雖爲卿悶焉,諒卿心惻然,前席旣諭,豈特爲卿勉焉?今予日衰,國之攸恃,惟在元輔,誠不忍而然也。今則昔之首揆,造朝在近,卿須諒此意,今予何以筋力望卿?卿須安心,體小子之意而勿辭,從容善攝,俟其氣,時或入參,用副慇懃之意。仍傳曰,遣史官傳諭。
同副承旨具庠上疏曰,伏以臣父,於日昨筵退之後,忽添寒感,于今五六日彌留矣。臣之情理,有難供劇,而祗是瀆擾,有所不敢,如有可强,則姑欲黽勉,卽者家僮來傳,臣父之病,自昨有加,夜又委頓,促臣來視,臣情到此,按住不得,玆敢略入文字,徑出禁扄。伏乞聖慈,俯賜矜諒,亟命鐫削臣職,以便救護,仍治臣罪,以肅綱紀,千萬幸甚。踏啓字。
戊子十月初七日卯時,上御集慶堂。藥房入診,左副承旨追後入侍時,都提調金陽澤,提調李昌壽,副提調李潭,假注書李萬軾,記注官李章五·申熤,醫官方泰輿·許礈·李以楷·慶絢·金季良·鄭允說·徐命緯·李文載·李翊臣,以次進伏訖。金陽澤曰,夜間,聖候若何,寢睡·水刺之節,亦若何?上曰,夜又思食,症頗怪也。陽澤曰,如此之際,幸伏望頻頻進御也。李昌壽曰,此是胃氣善消下之致,誠是奇幸事矣。陽澤請進湯劑,進訖。上曰,比前年可謂稍勝,而長作臥人,豈不悶也?陽澤曰,以昨日仰瞻論之,行步頓勝,而玉色敷腴,顯加於前矣。上曰,今年勝前年,明年勝今年,則其將爲改少年乎?陽澤曰,前年愆候,今年復常,今之勝昔,豈是異事乎?命讀應製策問,第一張讀畢。上曰,精矣,然篇終復樂之請,可憎也。第二張讀,至士習躁競,上曰,躁競之習,歸罪於士林,誠冤矣,其作拔之。第六張讀,至一治一亂,上曰,此文字,豈敢書之乎?拔去,拆奏姓名。李潭拆奏兼春秋李章五之作矣。上曰,非矣,兼春秋退去,預備替入。仍命承旨書之曰,述編旣云扶摘文字,非予欲爲,而其於此文字,徵夏處分之時,旣諭,朝鮮之人,其孰不知?其文浩大,命題意在,故先令讀之一張有此,泛以治亂則,可也,何可以各加一字乎?命拔而心不耐,拆封卽兼春秋李章五也,雖由於無識,今不懲,何礪他?工曹郞廳李章五汰去。出傳敎第七張讀,至落乎七萬,上曰,怪矣,拔之。第十張讀,至穿窬,上曰,拔去,拆名以奏。潭拆奏金光國也。上曰,光國善文,而所作之如此,亦怪矣。仍入內次,少頃,出御下詢曰,金光國何年科耶?潭曰,乙卯增廣矣。上曰,李章五製述科耶?陽澤曰,講經矣。上曰,金光國,久矣,黃景源,亦久矣。陽澤曰,黃景源都承旨十六年,則其久可知也。上曰,坐直承旨入侍。出榻敎仍命承旨書之曰,予於此等文字,夢裏雖聞,心隕,故有此下敎,更思之,遐方之人,莫曉本事,只用例文,其宜參酌,雖與章奏有異,命題命拔,豈述編之意乎?且今者下敎之後,雖愚夫,必也懲創,李章五特爲勿汰。出傳敎坐直承旨李在簡入侍,應製讀訖。上曰,都提調仍爲科次。陽澤曰,臣於外間,聞知爲誰某之作者,幾爲數張,嫌不敢科次也。上曰,何妨之有?陽澤曰,終是如何矣?上曰,然則卿所聞知者拔之,指名以奏。陽澤奏曰,李潭·康文祥也。上曰,都承旨所作讀之。讀訖,上曰,善作而見拔,誠可惜也。科次畢,上曰,壯元誰耶?陽澤曰,洪檍也。上命在簡書之曰,居首應敎洪檍,大鹿皮一令,之次說書任希簡,修撰任希敎,文學金基大,副校理趙載俊,各紙二卷·筆三枝·黑二笏賜給。出傳敎前大提學所作,命持入,李潭讀訖。上曰,善作矣。御筆書三,上仍命在簡書之曰,前大提學黃景源,虎皮一領賜給。出傳敎又命藥房提調,持湯劑更爲入侍。出榻敎李昌壽進湯劑進訖。上曰,勿爲診候,藥房先退。命讀領議政箚子,至無一子女,上曰,悲絶矣。在簡曰,情境誠然矣。上曰,有養子耶?在簡曰,臣未詳知矣。命書批答訖。上曰,洪領府聞此答,必先生劫也,十二月吉服耶?在簡曰,然矣。上曰,封庫御史消息,注書知入。賤臣知奏以姑無消息,在簡讀平安監司殺獄啓本訖,上命承旨書之曰,今覽關西道臣啓本,田德秀·金仲景等事,條列詳備,田德秀則前道臣之題辭,可謂相符,金仲景其雖令該曹稟處,以皐陶之意,必請加刑,大抵金仲景卽將校,太右卽軍也,因一鞋而有此擧措,其雖無狀,八年滯囚,百餘次刑訊,庶可懲也。況田德秀事,尤極孟浪,非徒星奉之招,金尙麗·孫思義之招亦然,則渠之不言德秀之名者,雖涉巧詐,欲活其弟而爲此,德秀亦無恩怨,則星奉之聽其囑,誣告知名之人,不是異事,兩漢勿論於此於彼,此正惟輕者,方當大霈,況遐外之民乎?其亦帝曰宥者,今問皐陶,特減一律定配,星奉則決非因敎誘而爲此,必有通神之弊,因此誣陷無辜之人,萬萬叵測,極邊定配,思仁之兄,其雖爲弟,用意無狀,刑推一次後放送,金尙麗則非其親而爲其人,何敢蔑視國法,作此擧措耶?若不嚴懲,遐外風俗,何以懲勵?刑推一次後,亦令本道定配事,下諭。出傳敎讀具庠上疏訖,上命承旨書之曰,承旨具庠許遞,代前承旨魚錫定除授,牌招入直,房順房。出傳敎讀北道慰諭御史李致中狀啓訖。上曰,關北事,誠悶矣。仍命承旨書之曰,今覽慰諭御史狀聞,慶興雖不若南關,聞甚矜惻,令道臣另加顧恤事,回諭。出傳敎上曰,太學幾抄耶?注書知奏。賤臣以五抄已過之意知奏,上命承旨書之曰,申飭之下,只行五抄云,其涉怠慢,大司成李徽之,從重推考,其令深冬前準抄。出傳敎以次退出。
上在慶熙宮。停常參·經筵。
申時,日有兩珥。
中宮殿·惠嬪宮,藥房口傳問安。答曰,知道。
藥房都提調金陽澤,提調李昌壽,副提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
李宜老啓曰,憲府連日監察茶時,諫院闕啓,俱涉未安,兩司除在外外,大司憲南泰著,正言宋聚行,竝爲牌招,何如?傳曰,允。
又啓曰,大司憲南泰著牌不進,執義姜潤,掌令韓宗濟·韓鏶,持平朴師崙·洪相簡在外,今日以監察茶時之意,敢啓。傳曰,知道。
又啓曰,刑曹判書李思觀,連違召命,不爲出肅,事甚未安,卽爲牌招察任,何如?傳曰,允。
李在簡,以兵曹言啓曰,守門將權炡,身病孔劇,時月之內,勢難起動供職,呈狀乞遞,不可等待其差復,今姑改差,何如?傳曰,允。
以承傳色口傳下敎曰,待下敎入侍。
傳于魚錫定曰,內局入侍。
魚錫定啓曰,左議政韓翼謩,右議政李昌誼,依下敎來待矣。傳曰,入侍。
傳于魚錫定曰,御史留待,待下敎入侍。
假注書金東淵有頉,代以尹在醇爲假注書。
假注書尹在醇在外,代以崔景岳爲假注書。
以承傳色口傳下敎曰,黃榦御史入來之時,欺君過甚,侍從案墨削,金吾郞押待西小門,待開門使之倍三道。
傳于魚錫定曰,右副承旨,持御史書啓入侍。
魚錫定,以兵曹言啓曰,今日入侍時,傳曰,擧措雖駭然,可謂功過相準,何觀供辭?飭已行,方欲下敎而放送,今覽供辭,是欺君也,不體君飭,不受父命。何謂不體?其敢若此也,此不體也,何謂不受?旣有其飭,復命之後,翌日入侍,則何敢不見,此乃不受也,況武弁此習乎?不可循例直放,該府則放送,令兵曹決棍,以懲他人事,命下矣。依傳敎,備邊司郞廳具以謙,決棍十度之意,敢啓。傳曰,知道。
魚錫定,以義禁府言啓曰,時囚罪人黃榦,永刊侍從案,卽其地投畀,而金吾郞押待西小門,待開門使之倍三道事,命下矣。罪人黃榦,卽令都事,押待西小門,待開門押送,而以傳敎內辭意,具罪日,依例發遣府羅將,卽爲倍三道,押送于靈光郡配所之意,敢啓。傳曰,知道。
祭酒金元行疏曰,伏以臣,比年以來,情病危苦,杜門深蟄,與死爲鄰,忽於玆者,伏奉恩旨,以臣爲兼世孫贊善,令臣乘馹上來,臣聞命震悸,惝怳如癡,莫知所以措躬。噫,此又奚爲而至哉?臣本庸愚最下,非有山林自修之素,而徒藉先蔭,猥竊榮顯,辱聖朝招來之恩,其已久矣。欺天罔人,無甚於此,每一念至,未嘗不汗出沾衣,曩自故贊善臣宋明欽被譴以來,嚴旨累下,慨然於抄選之太濫,凡在一時旌招之列者,莫不次第刊黜,苟論其僭,臣實爲首,而顧乃獨免者,豈以人微跡賤,偶未及照察歟?不然,彼以其言,而此以無言歟?夫人之出處語默,各有其義,臣之不言,無他,直緣情事悲冤,不敢隨衆進身,身旣不出,言不敢獨出而然耳。若其區區願忠,臣與言者何殊?臣嘗愛故相臣李恒福之言曰,臣特未言之德馨,德馨卽已言之臣,今臣與明欽,殆類於此,明欽等被削之日,卽臣被削之日耳,雖聖上,曲加寬貸,臣安敢以此自異?臣之始終泯縮,俟勘累歲,至於引義辭免之不可已者,而亦皆闕然者,此耳,乃者天心至仁,無物終棄,曠蕩之恩,竝及生死,中外相告,感誦聖德,而臣之愧恧,於是益甚,何也?彼諸臣者,殿下嘗罪之矣,罪之久,而又宥之,固宜耳,若臣則初旣倖漏於應被之罰,今反首先收召,而臣又抗顔揚揚,則是終自處以無罪之人也,臣豈敢爲此哉?況念明欽所進之言,其斷斷血忱,只欲報聖上不世之遇,以效忠愛耳,豈或有一毫他意,而容光莫照,齎限長逝,及今宸情追悼,隱典旣擧,而獨於此,猶未蒙一言洞釋,以慰泉下之魂,而臣則受恩獨偏,榮寵自如,旣此所叨,又是明欽當日之職名,則臣於此,其俯仰怵惕,悚蹙不安者,又當如何哉?此尤臣本來私義之外,不敢承命之一端也。伏惟殿下,俯垂鑑諒,亟遞臣本兼兩任,永刊臣名於抄選之籍,申命有司,重勘前後罪負,使公法嚴而私分安,不勝大幸。答曰,省疏具悉爾懇。頃者處分,今者招爾,外面雖不同,裏面卽苦心,爾勿過辭,卽速上來,輔我沖子。
戊子十月初八日巳時,上御集慶堂。藥房入診入侍時,都提調金陽澤,提調李昌壽,副提調李潭,假注書李萬軾,記注官申熤,記事官柳德申,醫官方泰輿·許礈·李以楷·慶絢·金季良·鄭允說·徐命緯·金致儉·許溵,以次進伏訖。金陽澤曰,日氣如此,夜間,聖體調攝,若何,寢睡·水刺之節,亦何如?上曰,一樣矣。請進湯劑,進訖,陽澤請診,上許之。方泰輿診訖達曰,脈候左右三部,度數調均,滑體一樣矣。許礈·李以楷,次次診訖,所達與方泰輿同。上曰,提調先退監煎,醫官退去。陽澤曰,本瓜煎,雖未及時,京市多出木瓜,使之煎進,何如?上曰,姑置之。潭曰,昨有七十六歲人問啓之命,故出外聞之,則有二人云矣。上命書之曰,昨日八十一歲人,旣已賜帛,而猶有七十六歲二人遺漏,令該曹一體賜帛。出傳敎潭讀全羅監司金相翊分等狀啓訖,上命潭書之曰,噫,王者視民,八道奚異,而至於湖南,朝鮮府庫之道,予雖涼德,爲經費而謂此哉?所謂府庫者,豈特度支·惠廳?其本道貢市人,亦民也,其所仰依,此道其先,以此推之,度支·惠廳之本,卽本道,故有此敎也,其雖狀聞之前,予心爲本道切悶,今覽狀聞,此心一倍,雖中年,旣許二萬結,況今年不若乎此,若此而何以分俵於一道乎?且凡事,預先指揮然後,土豪奸吏,莫能操縱,小民其蒙實惠,其令備局卽日入侍稟處,而首相旣許調理,其可入侍,三相同入,不然,詳問首揆,左右相入侍。噫,此乃爲民,雖領相,自量入侍,是予之願,其中拯劣米停退,推奴徵債之禁,其前先下敎,莫云畿輔重地,湖南卽豐沛之道,亦豈恝然?又此下敎,而予莫能記,今聞原任大臣所奏,海西亦有此例云,此二條先許,其餘,依下敎擧行。噫,若問豐沛,咸興·全州一也,然歲歉,亦有此等,湖南三名日方物·物膳·朔膳,竝減半封進事,分付,以示予意。出傳敎上曰,領相見此傳敎,雖在調理,必入來,予心甚矜者,領相也,精神索漠,不得記,領相之無養子,昨見其箚而始知之矣。領相只有夫人而病且劇,不能護領相之身,反爲領相之憂,誠可憐也,然領相之筋力甚好,相貌與步趨凡節,恰似先相,貴矣。陽澤曰,領相之情理,誠如聖敎,實爲矜悶,而十分愼攝之,故筋力果好矣。潭曰,爲民德意,雖極藹然,方物物膳,關係至重,實難輕減矣。上曰,半減何妨耶?陽澤曰,湖南之凶,異於北關,雖是半減,決難爲之也。上曰,卿其止之,予已定矣。仍命承旨書之曰,今年穡事,北關爲一,關東其次,而北關爲民皆減,湖南若是量減,而朔膳之數,貢獻之多,比他道最重,況今年乎?關東朔膳,限明秋減半,以示同視之意,令備局分付本道,噫,有民然後有君,予何惜多少物膳,不顧元元乎?況今年何年,而歲將暮矣,予心一倍,此非予之惠也,卽仰體國初與昔年之恩也。出傳敎上曰,藥房提調,持湯劑更爲入侍。出榻敎昌壽進湯劑進訖。上曰,前此長臥,環跳逼席,皮穿有慮,今無此苦,無乃肌膚稍勝而然耶?咸曰,此則肥膚顯勝之致也,前年以聖候之未寧,肌膚猝減,而今則幾乎復常,豈不如是乎?上曰,洪命源·趙榮曾,皆有目前顚仆之慮,而予則不至此境矣。昌壽曰,夫日之儀,近來瞻望,肩背竦直,無異昔時也。上曰,用意伸直之致也,雖然,心地若是衰苶,奈何?潭曰,聖人志氣,本無衰時,伏願一味寧泰,以養天和也。上曰,近雖衰甚,而日昃不食,氣無餒,是何故也?咸曰,中氣堅實之致也。上曰,樂房先退。陽澤·昌壽退出,潭讀平安監司鄭宲狀啓訖,命潭書之曰,今覽關西道臣狀聞,安克諴之孫壽五,車禮亮之子萬轉,爲人可用云,令銓曹軍門,隨窠懸註,卽爲調用。出傳敎潭讀祭酒金元行疏訖,上曰,此人甚善云矣。潭曰,山林宿德也。上曰,金鍾秀,曾稱其人之忠質矣。命書批答,潭曰,正言宋聚行,牌不進傳旨捧入矣。上曰,踏下。以次退出。
戊子十月初八日酉時,上御集慶堂。左右相入侍,御史進後入侍時,左議政韓翼謩,右議政李昌誼,同副承旨魚錫定,假注書李萬軾,記注官申熤,記事官柳德申,以次進伏訖。韓翼謩曰,近日,聖候若何,寢睡·水刺之節,亦何如?上笑曰,夜夢見卿,悶卿之老,今見卿,亦異事也。李昌誼曰,小臣在外,久未承候,伏未知近日凡節若何。上曰,左右皆以爲比前稍勝,予心不信也,然頻頻思食,肌膚亦有稍勝之漸,誠可怪也。翼謩曰,思食之際,必爲進御某物,無或過時,雖以凡人言之,老奉肌膚之勝,實是好兆也。上曰,今年餘二朔,復樂不遠,亦非心也。上曰,靜夜思之,以予心燥,能此靜臥,長時無苦,豈非異耶?翼謩曰,心舒氣泰然後,靜臥無苦矣。上曰,予氣姑置,民事當爲,湖南分等,問于領相耶?翼謩曰,領相伏見傳敎,必欲入侍,而家有切緊憂故,不得遂誠,惶恐待罪云矣。上曰,悵然矣,領相甚矜惻矣。昌誼曰,聖上曲軫下情,臣等代感矣。上曰,湖南其亦穴農也。翼謩曰,此全羅監司金相翊災實分等狀啓也,龍安等十五邑,置之尤甚,求禮等十九邑,置之之次,茂朱等十九邑,置之稍實,面分等,亦依朝令擧行,而仍以爲該曹給災一萬二千三百結,萬無塗排之望,加請一萬七千結,京外各司各樣舊逋,奴婢身貢,敗船拯劣米,一竝停退,新還準捧,而至於舊還,實無準捧之勢,尤甚邑·之次邑之稍實面,三分一停捧,尤甚邑之尤甚面·之次面,之次邑之尤甚面,一倂停捧,之次邑之之次面,稍實邑之尤甚面,三分二停捧,稍實邑之之次面,三分一停捧,稍實邑之稍實面準奉,推奴徵債,限明秋防塞事,竝請令廟堂稟處矣。今年湖穡,雖未豐登,似聞左峽及嶺下,不無稍登邑,而大抵未免穴農矣。該曹元給災外,至請一萬七千結,道臣於此,必有商量,而終似過濫,今若加許一萬結,則合該曹元給,當爲二萬二千三百結,以此分表,宜無不足之慮,各司所管,各樣舊逋,奴婢身貢,只許尤甚邑及之次邑尤甚面之停退,拯劣米及推奴徵債,旣有停退防塞之特敎,今不必擧論,至於舊還,湖南自經壬午大歉,穀簿大縮,今不可過許停退,就其所請,尤甚邑之尤甚面,之次邑之尤甚面,一竝停捧,尤甚邑·之次邑之稍實面,之次邑之之次面,稍實邑之尤甚面,三分一停捧,稍實邑之之次面·稍實面,使之準捧爲宜,以此分付道臣,何如?上曰,依爲之。上曰,嶺南姑不來耶?昌壽曰,嶺南地廣,本來晩到矣。翼謩曰,湖南事,甚仰德意之藹然,而三節日物膳,關係至重,減半之敎,還收,何如?上曰,北關全減,而湖南半減矣。翼謩曰,關東詳定之後,雖停捧,無益於民也。昌誼曰,此承宣,亦經關東守令,下詢則可知其實狀也。上曰,停捧,果無益於小民耶?錫定曰,然矣。上曰,然則以減半之意,關東傳敎改書出。翼謩曰,日前仰奏,忱誠未格,臣實惶恧,而天地之仁,曲遂萬物,今臣所辭,實有至懇,伏願矜諒焉。上曰,右相亦欲爲之耶?昌誼曰,雖非聖敎,臣有血懇,方欲仰陳,下敎如此,臣誠感泣矣。翼謩曰,右相之請非矣,數朔承膺,安敢爲辭免之計乎?上曰,大臣豈可以朔數之久近論之耶?昌誼曰,金判府勉副之時,臣誠感歎,而日前元輔之批,臣不能無撼於天地之大矣。上曰,予不爲孟浪卜相矣,雖吏兵判亦難之,況大官耶?左相已以鎭定政府之意,申申下敎,則今日此請,誠無益矣。昌誼曰,左相之鎭壓,誠如聖敎矣。上曰,左相予實信之,而領相則不但感動,箚語亦有可代之人故耳,此所謂非成則璜也。翼謩曰,仍臣誠淺,累次陳懇,輒被恩敎,感泣之外,不勝悚惶。上曰,氣苶矣,卿等休請。命承旨書之曰,秋曹劇務,豈可若此?往事亦已浮雲,則一違牌,分義事體,俱涉寒心,秋判從重推考,待開門牌招察任。出傳敎此後則秋判牌去來,勿爲呼望。出榻敎仍命御史入侍。出榻敎御史洪錀,讀奏書啓。上曰,黃榦無狀矣,御史下去時,路逢南儒,亦問之耶?錀曰,自果川逢,必問之矣。上曰,善爲之矣,榦之爲其子同接之說,極爲非矣,而米事渠不犯耶?錀曰,吏房之所爲也,海倉之於邑底,爲三十里,如是幻反,都是不察之失也。上曰,同接事,不但無狀,亦甚陋矣,而大抵迂闊之故,實犯則無也。錀曰,法聖倉事,雖欲犯之,趙曮爲僉使,渠安敢爲之乎?上曰,趙曮在時,果似難犯矣,李黃中事,亦甚奇怪矣,無一石留庫,曾所未聞矣。錀曰,只餘租三石矣。上笑曰,若使黃中,更留一年,儲置未亦將無餘,此所謂秋毫不犯,官庫板蕩者也。左右相咸曰,聖敎至當矣。上命承旨書之曰,命御史,意或風聞,難以盡信,而果若此,此非侍從臣,宰百里之所爲,故特命御史廉問,今覽御史書啓,南彦彧所啓,可謂得臺體,令讀聞其諸供,自不覺面赤,黃榦豈忍爲此?海倉事,庶免不法,不廉問則已,其在勵廉恥正風俗之道,不可不嚴懲,不檢束奸吏,其雖無狀,玆事已昏,何足深治?以臥中特書題目廉問者處之,況今番庭試嚴飭之時,査狀適到此時,噫,李君行豈不云乎?貫開封籍,猶曰欺君,爲其子,作此駭擧於郡儒,昨之儒巾儒衣者,今日決笞不足,勒定官軍官,其雖無識者,決不爲此,身爲法從之臣,不思累次擇差之意,家有八耋其父,而作此駭擧,乃負其先,應施當律,外邑若此,掌試何謂?此正予謂適到此時者也。永刊仕版,卽其地投畀,海倉幻弄監邑等,令道臣嚴刑二次後遠配,以此觀之,漕倉所在邑,此弊可知,其本卽料理,今者黃榦,雖幸免,此則非特本道三南,令備局一體嚴飭,此乃偸國穀也,以此等穀,京鄕民受弊,偸之一字,豈云過乎?此後若此者,予有繡衣,其當廉問,守令隨現禁錮,終身監色,嚴刑三次後,永屬殘邑奴婢事,奉承傳施行,李黃中事,不可多費處分,黃中可謂秋毫不犯,官庫板蕩者也。若無此擧,儲置之米,亦將至于三石矣,今旣諭年限,守令禁錮,雖不可爲,禁錮京職,使儱侗之輩,觀此懲勵,有逋欠奸吏,令道臣捉來監營,各別嚴刑一次後,下送本縣,令新縣監刻期準捧後,報巡營狀聞,若是下敎,更思之,加今之律嚴,不可禁錮而止,令該府拿囚依法勘律。出傳敎上曰,御史詳明矣。翼謩曰,書啓善修,而各有條理矣。上曰,初命之日,予或慮之,今見書啓,果善爲也。李趾光以年少之人,善治劇邑,入於褒啓,豈不非常乎?咸曰,趾光以治名也。上曰,金壽鼎奇矣。錀曰,親捉稅船,竭力奉公也。上曰,實不偶然矣。翼謩曰,誠之所到,無事不做也。上曰,靈光·尼山之代,誰耶?承旨曰,靈光朴師海,尼山鄭錫保也。上曰,此二人必善爲矣,彼御吏,可謂神速往返,而金致恭·李致中,何無消息也?翼謩曰,湖南近於兩道之致也。上曰,御史退去。上曰,黃運河年過八十,而榦遭此境,不李,甚矣。翼謩曰,然矣。諸臣退出之際,上復命承旨入來,錫定進伏。上曰,讀諸囚供。讀奏黃榦供,上曰,切痛也,渠欲欺君矣。又奏具以謙供,上命書之曰,擧措雖駭然,可謂功過相準,何觀供辭?飭已行,方欲下敎而放送,今覽供辭,是欺君也,不體君飭,不受父命。何謂不體?其敢若此也,此不體也,何謂不受?旣有其飭,復命之後,翌日入侍,則何敢不見,此乃不受也,況武弁此習乎?不可循例直放,該府則放送,令兵曹決棍,以懲他人。出傳敎又奏李世澤供,命書丹陽郡投畀,判府仍命持入,囚徒輕囚放釋後,退出。
戊子十月初八日三更四點,上御集慶堂。右副承旨入侍時,右副承旨李宜老,假注書李萬軾,記注官申熤,記事官柳德申,以次進伏訖。上命承旨,更讀御吏書啓,仍聞曰,初場終場旣畢,則何相關涉,而榦爲此擧乎?宜老曰,爲知舊圖之也。上曰,尤無狀矣。宜老曰,金喜則誠爲巧惡,故許諾於榦,而及夫上京,則稱以筆拙見退者,可見人心矣。上曰,筆拙之說,果是巧惡矣。上曰,俄者傳敎讀之。宜老讀訖,上曰,如是書之,下吏何以知得耶?誠可悶也。宜老曰,然則改書出,好矣。上曰,改書出宜也,彼注書誰也?宜老曰,李萬軾矣。上曰,李之億之族耶?宜老曰,殿下年前特敎賜第者也。上曰,然乎?以次退出。
上在慶熙宮。停常參·經筵。
藥房都提調臣金陽澤,提調臣李昌壽,副提調臣李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣,中宮殿·惠嬪宮,藥房口傳問安。答曰,知道。
李宜老啓曰,憲府連日監察茶時,事甚未安,除在外外,大司憲南泰著,卽爲牌招,何如?傳曰,允。
又啓曰,大司憲南泰著牌不進,執義姜潤在外,掌令韓宗濟在外,韓鏶在外,持平朴師崙·洪相簡在外,今日以監察茶時之意,敢啓。傳曰,知道。
以承傳色口傳下敎曰,待下敎入侍。
李宜老啓曰,時囚罪人三千浦前權管金益鍊,杖一百收贖,施以準期不敍之律,仁同前府使李世澤,丹陽郡定配,待城門開押送事,判下矣。金益鍊杖一百收贖,施以準期不敍放送,而李世澤,以判付內辭意,具罪目,依例發遣府書吏,侍城門開,押送于忠淸道丹陽郡配所之意,敢啓。傳曰,知道。
傳于金光國曰,內局入侍。
事變假注書韓光近有頉,代以吳壽民爲事變假注書。
吳壽民在外,代以曺命業爲事變假注書。
魚錫定啓曰,明日次對,兩司當爲進參,除在外外,大司憲南泰著,大司諫金勉行,竝待開門牌招,以爲入侍之地,何如?傳曰,允。
金光國啓曰,新除授修撰洪樂信,方在罷散中,何以爲之?敢稟。傳曰,敍用。
以承傳色口傳下敎曰,開陽門旣留,則儒臣應爲入來,而尙不入來,極爲駭然,申飭。
又下敎曰,今日朝鮮知有望八其君,豈若是乎?申光履·洪檢,傳旨捧入,其所陳達者置之,在京儒臣,皆爲入直於弘文館然後,可以就寢,知悉,申飭。
又下敎曰,申光履·洪檢傳旨捧入,徐浩修·趙昌逵,擧條捧入,其他置之。
又下敎曰,慢蹇儒臣,申飭然後當就寢,而聞已閉門,申飭,使之門外待令,開門後,使之入來。
又下敎曰,只捧傳旨而已,已處分申光履之擧條,豈敢捧入?極爲駭然,傳旨卽爲捧入推托追到儒臣,開門使之替直,限今朔使之入直,省記卽爲修入。
又下敎曰,徐浩修·趙昌逵,捧傳旨擧措置之。
又下敎曰,洪檢代趙宗鉉除授,申光履代洪樂信除授,牌招察任。
戊子十月初九日未時,上御集慶堂。藥房入診,儒臣追後入侍時,都提調金陽澤,提調李昌壽,副提調李潭,假注書李萬軾,記注官申熤,記事官柳德申,醫官方泰輿·許礈·李以楷·慶絢·金季良·鄭允說·徐命緯·金致儉·許溵,以次進伏訖。都提調曰,日氣頗寒,氣候若何,寢睡·水刺之節,亦何如?中宮殿·世孫宮氣候,亦何如?上曰,予則一樣,中宮殿·世孫宮,亦安過矣。仍進湯劑,進御訖,請診,上許之。泰輿診奏曰,脈候三部調均,而滑體亦一樣矣。礈·以楷,次第診奏,所見與泰輿同,上命提調,監煎先退,醫官先退。上曰,藥房提調,持湯劑更爲入侍。出榻敎藥房再進湯劑,進訖。上曰,都提調·提調先退。上曰,儒臣持問答入侍。出榻敎校理洪檢,修撰申光履進伏,上命讀問答,檢讀訖,光履讀之。上曰,承旨·史官,次次讀之。承史讀訖,上曰,陞補幾抄,知入,榜目亦持來。賤臣以五抄已過之意知奏。上曰,小學指南入之。檢·光履讀訖,上曰,兩漢詞命入之。命讀御評,檢讀上卷,光履讀下卷訖。光履起伏曰,臣有所達矣,近來縉紳之間,風習不美,有識之憂歎,久矣,頃於趙昌逵之疏,措辭下敎,深示飭勵之意,則彼此雖有可訟之冤,告君之辭,宜顧事面,而徐浩修未徹之章,詬辱之說備至,趙昌逵今日到院之疏,亦多有語不擇發者,此豈淸朝之美風?臣謂徐浩修·趙昌逵,宜施譴罷之典矣。上曰,曾已下敎,今聞其涉怪駭,儒臣所奏,誠得其體,前校理徐浩修,前修撰趙昌逵,竝施不敍之典。出榻敎光履曰,月前補外諸臣之一時譴斥,處分過重,且其中已有分揀者,則宜有一視之道矣。上曰,閔弘烈,下敎之後,予意其亦諸人中,若有若此者云,今者儒臣所奏,非爲營護,意實無隱,飭已行矣,一倂分揀,公然因此補外,久勤武士,其遞可惜,分付銓曹,竝令仍任前職。光履曰,向者徐有隣,湖沿放逐,譴罰大重,日前因大臣陳達,雖有湖沿二字還收之命,而放逐則自在,竝命宥釋,何如?上曰,所奏之中,此則猶有持難者,湖沿分揀,意蓋在矣,湖沿分揀,卽以孝爲治之意,莫知其母之在京,今聞所奏,政若召其人而閉其門,亦無分揀之意,亦許所請焉。光履曰,金尙默·宋載經,放逐之罰,已過半年,今夏邦慶無前,在罪諸人,傡蒙沛澤,而惟此兩人,獨漏於曠蕩之典,臣謂宜有疏釋之道矣。上曰,子曰,擧直措諸枉,能使枉者直,頃者徐有隣處分,豈云丁丑前後,其意見信,而擧措亦輕先,故雖處分,意在警飭,今雖許之,噫,彼尙默,是誰之後?且金門謹愼,予已知矣,頃者無端違牌,其雖駭也,業亦飭勵,而頃者之事,意甚不美。雖不體乃祖,豈不思老親乎?此正商書所謂怙終者,且有尙默,故有宋載經,此正執鉦執鼓者?何以謂鉦與鼓,鉦則其或不審者,而何以謂鼓,鼓則聲深而遠聞也,何可輕議?噫,儒臣釋褐前已見,故相爲娚妹,見其爲人,故相今無,儒臣尙有,卽予暮年,登科,予心自以爲得人,數條所奏,非徒得儒臣之體,亦無適莫,而若故相之頃者爲申鏶之事,其涉嘉之,至徐有隣,皆許凡事,予意雖深,一開其端,蕩然將易若此,擧直措諸枉,將施於何?非徒此也。噫,數昨命題中,深慨者何?一則浮囂,一則躁競,而不應製而然乎?嘉者宜嘉,飭者宜飭,豈乎深非,而隄防不嚴,後弊難勝,修撰申光履,特施不敍之典,以勵他人。出榻敎洪檢曰,小臣惶恐敢達矣,申光履所達,出於無隱,宜有所包容之道矣。上曰,出於營護之意矣。命承旨書之曰,今日下敎,若何,而咫尺前席,豈敢營護?事之寒心,莫此爲甚,洪檢特遞其職。出傳敎以次退出。
上在慶熙宮。停常參·經筵。
藥房都提調臣金陽澤,提調臣李昌壽,副提調臣李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
李宜老啓曰,大司憲南泰著牌不進,執義姜潤,掌令韓宗濟·韓鏶,持平朴師崙·洪相簡在外,今日以監察茶時之意,敢啓。傳曰,知道。
李在簡,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又啓曰,事變假注書曺命業,時無職名,令該曹依例付軍職,冠帶常仕,何如?傳曰,允。
以承傳色口傳下敎曰,次對,同爲入侍。
又下敎曰,今日有意焉,各司諸堂皆置之,爲備堂爲儒臣者,皆令入參,兼行次對。
又下敎曰,今觀之,晩後行月令,今日政下批之人,皆令卽爲謝恩不爲官汰去傳旨,捧入。
又下敎曰,內局如欲持湯劑入侍,則卽爲來會。
又下敎曰,左副承旨下敎後,備堂幾人入來乎?皆爲書入。
以備忘記,傳于李在簡曰,今年將暮,明歲其樂將復,是豈孝哉,是豈孝哉?此際冬暖若春,曉聞雨聲,其氣若此,寔由一人,奚特其影?君猶忍耐,爲儒臣者,視定式若楚越耳。絆金圈人,偃便爲事,若此之故,股肱大臣,莫量望八暮君之一年藏樂,必欲避免,吁嗟,七十五歲之君,於大於小,其將誰依?堯之倦勤之時,其臣亦若此乎?追慕一倍,慷慨亘中之中,日氣又若此,紀綱亦若此,卿宰小官,其皆自便,特命常參,朝來其欲强作,予之氣則心,故强爲誠難,且嶺南分等狀聞到,當從容爲之,常參停,仍行次對爲,文宰今日稱頉者,豈朝鮮之臣乎?另飭齊到,嶺南狀聞先下,從容講究,領相若未到,備局有司堂上,其詣問議,來到後,同爲入侍,以此觀之,金光國之對策,非過矣,非過矣,惜拔惜拔,特賜鹿皮一領,以勵百僚。
以備忘記,傳于金光國曰,望八其君,其猶强爲,備局設置,若何,而若是夥然懸註,文臣驕蹇,卿宰偃便,今日資政殿,當行常參,宗蔭武置之,其爲備堂者,爲儒臣者,皆入參,侍衛入直擧行,殿庭禁軍排立,砲手守門置之,時刻待下敎,只入正時。
以備忘記,傳于李潭曰,楚越定式,已涉駭然,而其中一儒臣,比諸二人,卽當次也,而使望八其君徹宵,予將代其父而飭其臣,當次逡巡者,加十日入直,少抑年少氣銳之輩。
又以備忘記,傳于曰,今日朝鮮有君乎,有臣乎?予則曰,只有望八衰君,昔之李奉朝,勸其子,謝弘文正字,今則父莫能勉其子,君何能飭其臣乎?徐浩修·趙昌逵,卽其中三也。
李潭啓曰,今日常參時,承旨不可不備員,而右副承旨李宜老,不爲仕進,卽爲牌招,何如?傳曰,允。
金光國啓曰,今日常參爲之事,命下矣。憲府無進參之員,大司憲南泰著,卽爲牌招,何如?傳曰,允。
以備忘記,傳于李潭曰,儒臣初請,可謂得體,遵定式請裁,意亦是矣。諺云食猶量量,一席恣心頓加,其復請焉,而甚至於金尙默等,此正若敎婦初來者,纔釋褐猶若此,此予所以皆命置之者也。此臣不飭,其將下手於大訓裕昆錄,處分太輕,申光履特施刊版之典,使今日廷臣,知予心之金石焉。
以承傳色口傳下敎曰,父不敎子,何顔見監煎?李昌壽特遞內局。
以備忘記,傳于李潭曰,今日此擧,予豈過乎?職在監煎之任,使其子當次,而公然拒番,使望八其君徹宵,其曰飭子歟?
又以備忘記,傳于曰,提調有闕,代前判書洪樂性除授,牌招監煎。
又以備忘記,傳于曰,其父旣不敎,臣何能體君?靜而思之,徐浩修·趙昌逵之各擧其父辱其子,是豈思其父?子雖若此,其父其若禁之,豈有是事?此心若勝,將至辱其祖乎?其父若思,何心傍觀?此關係倫理者,知而若不飭,其曰有父,飭而不遵,亦豈曰有子?重臣旣已下敎,則況此乎?徐命膺·趙榮進,其令詮曹勿復檢擬,使二人從容敎子,李昌壽旣已下敎,則其子何敢帶職?遞其職,其代用卓茂之意,李世演除授,此後特敎之外,雖大官重宰,更提補外,諸人豈曰有君?噫,今者下敎,紀綱日墜,太阿投地而然,此不過暮年一飭之意也。
傳于李在簡曰,引見。
傳于金光國曰,今日政官牌招開政。
有政。吏批,判書趙明鼎進,參判黃景源進,參議洪樂純式暇,右承旨金光國進,以趙錫穆爲正言,洪錀爲副修撰,李澤遂爲司書,趙㻐爲兼文學,柳脩爲兼知義禁,李普觀爲左通禮,姜始顯爲司成,趙雲逵爲觀象監提調,鄭汝稷爲軍資提調,鄭觀由爲典籍,李胄永爲尙衣主簿,元繼孫爲戶曹正郞,尹正烈爲京畿都事,李光國爲平山府使,趙德濬爲長端府使,金東晩爲典獄主簿,趙重國爲典獄參奉,李昌宇爲愍懷墓守衛官,西部奉事金,典牲奉事崔守謙,相授。
兵批,判書鄭弘淳進,參判未差,參議李晦重在外未肅拜,參知趙台祥入直,同副承旨魚錫定進,以慶絢爲知事,柳顯章爲同知,李徵澤爲僉知,金舜民爲景福將,金振聲爲昌德將,朴道貫爲昌慶將,趙時謙爲文兼,鄭鍊爲武兼,崔命守爲守門將,柳鎭行爲全羅兵虞候,安泰恒爲助泥萬戶,趙啓泰·金永緩爲副護軍,趙榮順·具庠·洪檢爲副司直,朴道仁爲副司果。
吏批,再政,以文命龜爲刑曹佐郞,尹㬘爲廣興副奉事,金最儉爲兼引儀,北道監市御史單洪纘海,黃山察訪郭鎭純,仍任事承傳。
吏批啓曰,刑曹判書,以從二品,問于大臣擬入事,命下矣。問議于領議政金致仁,則以爲,方引疾乞免,不當與聞廟議云,左議政韓翼謩,右議政李昌誼以爲,六卿薦擬,何等關係,而不敢遽越首席而代行云,故刑曹判書望,不得擧行,何以爲之?敢稟。
以承傳色口傳下敎曰,政官似入來,而尙今寂寂,今日亦欲致夜深,政官從重推考,卽爲擧行。
又下敎曰,俄已申飭矣,尙今寥寥,從重推考,卽爲擧行。
又下敎曰,下敎以留門而閉之云,二品問議,何等重也,而以片紙往復云,有前例乎?知入。
又下敎曰,前則爲政事,而差出秋判矣,今則簡問云,果有前例而然乎?其所知入曚曨,更爲知入。
備忘記,判書加望,何等重也,而若値親政,則郞廳問議,其有前例,何時下敎,而不爲親問,三堂入來後,令書吏書問云。曾聞郞廳政稟之時,其雖相之妻娚,莫知其妹,古之國體若此,而今則若是偃便,事之可駭,莫此爲甚,若此何不臥問?判書趙明鼎罷職。
備忘記,監司鄭宲吏判除授,鄭存謙參判除授,李瀰參議除授,參判·參議,待開門牌招察任。
備忘記,吏曹參議洪樂純,忠淸監司除授。
備忘記,吏曹參判黃景源,刑曹判書除授。
李在簡,以都摠府言啓曰,入直軍兵等,中日習射事,標信,命下矣。常參相値,不得爲之之意,敢啓。傳曰,知道。
李潭,以吏曹言啓曰,刑曹佐郞成德朝,奉常寺奉事崔命麟呈狀內,俱以身病猝重,勢難察任云,竝依例改差,何如?傳曰,允。
傳于金光國曰,今日下批之人,卽爲謝恩,少知朝鮮之君。
金光國,以弘文館言啓曰,旣有追後儒臣替直之敎,臣秉鼎臣載俊,今方入直,而俱是上番,臣載俊姑降入直之意,敢啓。傳曰,知道。
兵曹口傳政事,以李思觀爲副司直。
備忘記,贊善金元行,頃者嘉其心,今番之章,稱李恒福·李德馨,其心自綻,營護諸臣,心亦苟且,何望贊沖子?特許解本職。
以承傳色口傳下敎曰,金元行之處分,參酌下敎,而大臣與儒臣承旨中,若有下手者,當奏于齋殿而臥,知悉。
戊子十月初十日巳時,上御集慶堂。大臣·備局堂上,引見入侍時,左議政韓翼謩,右議政李昌誼,行禮曹判書申晦,吏曹判書趙明鼎,兵曹判書鄭弘淳,戶曹判書李景祜,行副護軍李章吾,同敦寧金器大,行副司直金時默·閔百興,兵曹參判金鍾正,大司諫金勉行,校理趙載俊,左副承旨李在簡,假注書崔景岳,事變假注書曺命業,記注官申熤,記事官柳德申,以次進伏訖。翼謩·昌誼起伏曰,日氣漸寒,聖體若何?上曰,日寒如此,齒痛難矣。寢睡·水刺之節,何如?上曰,一樣矣。上曰,韓光會何在?翼謩曰,方在外矣。上曰,李思觀聞今日下敎,必爲入來,善矣。上曰,提調洪樂性許遞,其代,秋判李思觀除授,其代,令該官今日政,問于大臣,從二品備擬。出傳敎上曰,予年多,故黃景源更用之矣,都提調奏之矣。翼謩曰,久次則無右矣。上曰,右相之意,然乎?昌誼曰,然矣。上曰,久次中無右乎?翼謩曰,其無右,臣雖未的知,而蓋久次矣。上曰,此中有兩是者,鄭弘淳·李思觀矣。上曰,臺諫以李思觀爲何如?翼謩曰,空空云矣。上曰,李思觀進前,可也。思觀進伏,上曰,以卿爲提調,便休于內局。上曰,喬桐何如?思觀曰,營門閑暇無弊,而所難者,安民島爲國關重,而不可弛之處也。翼謩曰,李彦禧狀啓是矣。此島之六百餘戶入居者,皆隨木而入者也,自上不施,而狀啓則是矣。思觀曰,展居之民,雖難逐送,而新來之民,不使更居,好矣。上曰,是矣。昌誼曰,新來之民,不許入居之意,更爲嚴飭水使,好矣。上曰,水使誰耶?翼謩曰,徐有大矣。上曰,此善爲之矣。上曰,領相殘忍矣,無子而只有夫人,至於此境,人所難堪處,而領相猶爲晏然,難矣。翼謩曰,於國其誠難矣,國事則皆爲擔當矣。上曰,予有一思矣,於文於詩,雖皆謝之,而欲作夙夜課矣,無可爲之事,又得都承旨,多有意於夙夜課矣。翼謩曰,每以謝文而下敎,非如此之事矣,殿下四十年典學所得,便如溫繹工夫,自强不息,則何工不成?夙夜課,聖敎好矣。昌誼曰,便如夙夜箴,着于心力,事應旣至,我則如故,慰弛聖心之道,其爲觀感之道,俱爲好矣。上曰,雖聖人在座,必不觀感,況觀感於夙夜課乎?昌誼曰,臣伏見俄下傳敎中辭敎,有過中者,故敢達矣。自忸二字,非臣子之所敢承聞者,其下二字,尤非人臣之所敢奉承者矣。上曰,何字?昌誼曰,臣不敢仰達矣。上曰,左相言之。翼謩曰,右相不奏,臣亦不敢矣。昌誼曰,旣有絲綸文字,故敢此仰達,伏望還收焉。上曰,此右相之血忱矣。命入備忘還收。翼謩曰,徹夜酬應,屢下備忘,聖上上以對越上帝,下以俯臨萬民,豈如是過用聖慮乎?上曰,申光履之論斥趙昌逵·徐浩修之事,果是矣,昌逵·浩修之父,非矣。如此不已,一節深一節,不知及於何境,其父抑之可乎,不抑可乎?出悖來違,載於言箴矣。翼謩曰,臣不能營救金元行矣,趙昌逵·徐浩修,何必救護?第其言往言來之際,自爾不佳,而臣一無所奏者,臣忝居大臣之列,恐有扶抑之嫌故也。上曰,卿言果是矣,申光履,予每欲其釋褐者,非以故相之娚妹而然也,爲人精,故予果善觀矣。徐·趙請罪,則是矣,而終至於全尙默,分數豈不過乎?翼謩曰,此慶尙監司狀啓,問于首相而往復矣。上曰,孑孑之大臣,於事無心,而猶視國事,奇矣,領相爲三娶乎?翼謩曰,領相之勢,異於他矣。上曰,有七十而娶者,領相豈不娶乎?卿等齊勸,可也。都提調金陽澤曰,領相爲三娶然後,家道成矣。上曰,然矣,須力勸之也,於繼其先相,血屬之事,娶之,是也。翼謩曰,當以下敎,言于領相矣。上曰,京畿·湖南旣下敎,而嶺南則適値次對,故先下詢問,而推奴徵債卽一也,予則曰雖豐歲,宜可禁也,況此年乎?回啓前,先爲下敎,此一節,一切禁斷。出傳敎上曰,湖西分等狀不來乎?翼謩曰,不來矣。上曰,非矣,湖西道臣,若不處分,予衰矣。上曰,莫重分等,何等重也,而咫尺湖西,尙不擧行,事之寒心,莫此爲甚,頃者建明門其雖褒嘉,今者湖西,怠慢莫甚,當該道臣罷職,其雖處分,分等,數日內其令卽爲擧行,莫重道臣,不可稽滯,今予一心,惟在元元,其代,政官牌招,今日內擇擬。出傳敎上曰,旣有今日下敎,不敍之典,其涉輕,故申光履旣已下敎,況營護者乎?且其中一人,卽其妻族,嫌不可論者,若是肆然,遞差輕矣,洪檢,以申光履不敍之典,捧傳旨。出傳敎上曰,今覽嶺南道臣狀聞,仁同事,可謂萬萬寒心,依狀請,嚴刑準捧,前府使已故人外,竝令該府拿處口招,依律勘處。出傳敎上曰,雖云鄕綱,人命何等重也,況娚妹乎?五十人之作黨作此,無異於海西長淵事,噫,彼鄒·魯之鄕,豈有是事?問其本,卽李世澤也,而更思丹陽,其涉太寬,人命至重,若無世澤,何心致此而報巡營?推諉於座首供辭中五十餘人之說,亦涉無據,予則曰,若問戕殺娚妹,元犯卽世澤也,亦長淵作黨之領將也。須問古典,付諸鄕人,各自任打,其法以曾經喉院之臣,此等欽恤,庶可知也,而可駭若此,若配丹陽,無異於信一生踰囹圄,造意者卽世澤,何云加功?五十人特貸一律,於渠足矣。其日憊昏,處分太寬,李世澤鍾城府定配,卽日押送,當該座首,令道臣嚴刑三次後,巨濟府貸一律定配,其餘五十餘人,亦令監營,勿爲徵贖,各決杖一百。噫,飭何過也,而今者此敎,卽懲勵鄒·魯之鄕者也。出傳敎上曰,洪樂信在外,一何數也?國有望八其君,家有持衰其久,而是爲臣爲子之道乎?此不過推托,事之寒心,莫此爲甚,明日內不爲謝恩,再明日令該府處之。出傳敎翼謩曰,此慶尙監司李溵災實分等狀啓也。巨濟等二十三邑,置之尤甚,東萊等二十七邑,置之之次,大丘等二十一邑,置之稍實,而面分等,亦依朝令開錄,而仍以爲其中有不可不設賑邑,私賑備荒帖價等穀中,請劃七萬石矣,分等依狀請施行,賑資,則道臣於此,必有料量,而七萬石過多,姑先以四萬石劃給,何如?上曰,依爲之。出擧條翼謩曰,此外亦有數三條列者,其一,舊還停捧事,而尤甚邑中尤甚面全數,之次面折半,之次邑中尤甚面折半,之次面三分一,竝請停捧矣,本道被災如此,今此分數,頗似精詳,依此許施,何如?上曰,依爲之。出擧條翼謩曰,其次新還代捧事,而尤甚邑三分二,之次邑折半,稍實邑三分一爲請矣。分數稍過,所當差次遞減,而旣有依狀請施行之下敎,以此分付,必以相當精實穀代捧,待明秋還作本色之意,一體分付,何如?上曰,依爲之。出擧條翼謩曰,其次推奴徵債,依前防塞,京外徒流,限明秋勿配於尤甚邑事也,推奴徵債,則旣有覆奏前特敎,今不擧論,定配罪人之貽害災邑,亦關民隱,一體許施爲宜,以此分付,何如?上曰,其亦依狀請施行。出擧條翼謩曰,日前所下傳敎中,有會寧顧恤之敎,而慰諭御史狀本中,尤甚邑非會寧也,乃慶興也,會寧二字,改以慶興,何如?上曰,改付標,可也。出擧條翼謩曰,北道監市御史,首相前以臨時差出之意,筵奏蒙允矣,今則開市不遠,分付差下,何如?上曰,依爲之。口傳擧行。出擧條上曰,監市御史,令該曹口傳擧行。出榻敎晦曰,湖南三名日,方物物膳朔膳,減半封進事,命下矣。今年三名日中,正朝及誕日方物物膳,已爲封進,只有冬至,則三名日之敎,自下眩於擧行,故敢稟。上曰,只冬至擧行。晦曰,朔膳每朔封進,傳敎中無定限,當有稟定之道,故敢達。上曰,限麥秋擧行。出擧條晦曰,傳敎中,湖南以豐沛之鄕,方物,特命咸半,則監營方物,似當依傳敎,減半封進,而至於兵水營方物,何以爲之?敢稟。上曰,兵水營,亦一體擧行。出擧條晦曰,方物中皮物,乃是自惠廳作貢封進者,故曾前減封之時,自臣曹稟定後,依例捧入矣,今番湖南方物中皮物,亦依例封進,何如?上曰,依爲之。出擧條勉行曰,請還寢鍾城府爲奴罪人天大酌處之命,依律處斷。上曰,勿煩。措辭見上勉行曰,今日次對,異於常時,聖敎申飭之下,備局班行,猶爲稀疎,事體殊甚未安,耆社老病及諸宰中實病故,衆所共知之外,不參人員,請竝從重推考。上曰,依啓。勉行曰,新除授獻納金樂洙,時在江原道春川地,司憲府持平朴師崙,時在全羅道靈光地,持平洪相簡,時在京畿楊州地,竝斯速乘馹上來事,下諭。上曰,依啓。出擧條
戊子十月初十日未時,上御集慶堂。樂房入診入侍時,都提調金陽澤,提調李思觀,副提調李潭,記事官李翼運,記注官申熤,記事官柳德申,醫官方泰輿·許礈·李以楷·慶絢·金季良·鄭允說·秦興伯·徐命緯·許溵,以次進伏訖。陽澤曰,雨後風氣頗寒,夜間,聖體調攝,若何?上曰,日寒差勝矣。陽澤曰,寢睡·水刺之節,亦若何?上曰,一樣矣。請進湯劑,上進御後,仍請診候。上曰,只使兩廳首醫入診,可也。泰輿診候訖,退伏奏曰,脈候左右三部度數調均,滑體亦一向好矣,季良所達,與泰輿同矣。上曰,藥房提調李思觀,令該曹口傳付軍職。上曰,藥房提調·副提調,持湯劑更爲入侍。以上出榻敎上再進湯劑後,藥院諸臣,以次退出。
上在慶熙宮。停常參·經筵。
自初昏至夜一更,有霧氣。五更,洒雪。
藥房都提調臣金陽澤,提調臣李思觀,左副承旨臣李在簡啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
李在簡啓曰,憲府連日監察茶時,事甚未安,除在外外,呈告未肅拜人員,竝卽牌招,何如?傳曰,允。
李宜老啓曰,大司憲南泰著牌不進,執義姜潤,掌令韓宗濟·韓鏶,持平朴師崙在外,洪相簡牌不進,今日以監察茶時之意,敢啓。傳曰,知道。
魚錫定啓曰,新除授吏曹參議李瀰,方在罷散中,何以爲之?敢稟。傳曰,敍用。
又以弘文館言啓曰,新除授校理李世演,時在京畿龍仁地,經筵入番事緊,請斯速乘馹上來事,下諭。傳曰,依啓。
李在簡,以義禁府言啓曰,忠淸道丹陽郡定配罪人李世澤,咸鏡道鍾城府定配,卽日押送事,命下矣。李世澤丹陽郡旣已發配,以傳敎內辭意,具罪目,更爲發遣府書吏,所到處執捉,仍令押送于鍾城府配所之意,敢啓。傳曰,知道。
傳于魚錫定曰,內局入侍。
以賓廳講望筒,傳于魚錫定曰,今番置之。
又傳于曰,修撰洪樂信,旣已謝恩,追省記入直。
傳于李在簡曰,承旨入侍。
李在簡,以義禁府言啓曰,仁同府使,已故人外,竝令該府。拿處口招,依律勘處事,命下矣。前府使姜五成·李彦忠,道臣旣已指名狀聞,今方待命,竝拿囚之意,敢啓。傳曰,知道。
以承傳色口傳下敎曰,待下敎入侍。
又下敎曰,陞補六抄榜,今日當出云矣,如出則午後待令,不出則隨出待令。
行都承旨李潭疏曰,伏以臣,母年近七耋,素抱痼疾,昨因風寒猝嚴,將攝失宜,食飮全却,精神迷眩,諸般症形,俱屬危劇,而臣無他兄弟,非臣在側,藥餌凡節,無以及時,以此情理,夙夜供職,非所可議,今日問候之列,亦末由追參,惶隕之極,靡所容措,慈敢疾聲呼籲於孝理之下。伏乞聖明,亟遞臣職,俾便救護,仍治臣瀆擾之罪,以肅朝綱,千萬幸甚。答曰,省疏具悉。本職許遞焉。
戊子十月十一日午時,上御集慶堂。藥房入診入侍時,都提調金陽澤,提調李思觀,左副承旨李在簡,記事官李翼運,記注官申熤,記事官柳德申,醫官方泰輿·許礈·李以楷·慶絢·金季良·金光國·徐命緯·李長周,以次進伏訖。陽澤曰,夜間,聖體調攝,若何?上曰,一樣矣。寢睡·水刺之節,亦何如?上曰,亦一樣矣。請進湯劑,上進御訖,仍請診候,上許之。泰輿診候訖,退伏奏曰,脈候左右三部度數調均,滑體亦一向好矣。上曰,儒臣持問答入侍。出榻敎賤臣翼運,承命出來,與校理趙載俊,修撰任希敎,偕入進伏訖。上命提調,退去監煎,儒臣進前,讀問答,載俊·希敎讀奏,諸臣以次輪讀訖。上曰,藥房提調,持湯劑更爲入侍。出榻敎上再進湯劑後,上曰,行司直蔡濟恭,承旨除授,牌招察任,三院副提調例兼,房順房。上曰,左右承旨許遞,其代前參議洪趾海,前承旨尹蓍東除授,牌招察任,房順房。上曰,頃者之事,已作浮雲,若是撕捱,望八其君,何時行公乎?其涉太過,吏曹參議李瀰,只推,牌招察任。上曰,洪相簡其命只推,今聞史草,尙未修納云,遞差,何時翰林,而豈敢若是遲滯乎?不可一任怠慢,自今日直朝房修納。以上出傳敎藥院諸臣先退,承旨落後,上曰,注書出去,升輔榜已出乎?知入。在簡曰,俄已探問,薄暮當出云矣。上曰,六抄被抄儒生,明日晩後來待。出榻敎諸臣以次退出。
戊子十月十一日二更一點,上御集慶堂。同副承旨入侍時,同副承旨魚錫定,假注書崔景岳,記注官申熤,記事官柳德申,以次進伏訖。命讀關西伯訖。上曰,姜趾煥事,非特萬萬無據,業已照燭,則頃者撕捱,廉隅已伸,誕日問安入侍之後,意謂此後,可無復爲撕捱之端,今日又復違牌,噫,身帶莫重保護之任,若是撕捱,分義事體,俱涉寒心,若此其將無事我之日乎?都承旨蔡濟恭,從重推考,待開門牌招察任。出傳敎退出。
上在慶熙宮。停常參·經筵。
辰時,下雪。未時,雷動。
初昏,雨雹,狀如豆。
藥房都提調臣金陽澤,提調臣李思觀,右承旨臣尹蓍東啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
李在簡啓曰,憲府連日監察茶時,事甚未安,除在外外,大司憲南泰著,卽爲牌招,何如?傳曰,允。
魚錫定啓曰,大司憲南泰著牌不進,執義姜潤在外,掌令韓宗濟·韓鏶在外,持平朴師崙在外,一員未差,今日以監察茶時之意,敢啓。傳曰,知道。
尹蓍東,以侍講院言啓曰,本院兼司書金鍾秀,連呈辭單,不爲行公,卽爲牌招察任,何如?傳曰,允。
傳于尹蓍東曰,內局入侍。
尹蓍東,以侍講院言啓曰,本院兼輔德金載順入直矣。以親病陳疏徑出,上番闕直,事甚未安,輔德李東泰,弼善尹養厚,文學金基大,竝卽牌招,推移入直,何如?傳曰,允。
以備忘記,傳于李翼元曰,噫,明日干支何,再明干支何?其若泛泛,八十二歲八十一歲,顧恤之意焉在?且雖値初冬,日猶暖,只有雨意,此心憧憧,今朝雖微,見其灑雪,心可少舒,諸道分等狀聞皆到,而咫尺湖西,若是渺然,諸道老人,賜帛肉之狀,昨已畢到,故自鼓二更五點,而召承宣,特令讀之,讀畢入休,夜鼓三更五點。憶昔推恩之心皆紓,而其待者,卽湖西分等,故更更睡覺,則必聞其到,而吁嗟,望八其君,其恃者若干內豎,黃口中官,莫知君心,僅奏開門,莫知其處,內班院行首中官長睡,內班院豈有若此?當該行首中官,越俸一等,湖西分等,其涉駭然,特遣宣傳官,倍道馳問,道臣尙今淹滯,守令卽爲問名以來,使三百六十州之守令,少知望八其君之心。
傳于尹蓍東曰,率儒生來詣于通陽門。
兵曹口傳政事,以李潭爲副司直。
以承傳色口傳下敎曰,待下敎入侍。
又下敎曰,湖西守令,如有上京者,皆令入侍。
又下敎曰,君命何等重也,而況命宣傳官倍道,則申飭之後,始呼騎郞,下敎頒布承旨,遞差。
尹蓍東啓曰,卽者兼輔德金載順,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
以承傳色口傳下敎曰,曺命采之孫,筆五枝·紙二卷·墨三笏賜給。
戊子十月十二日辰時,上御集慶堂。藥房入診入侍時,都承旨金陽澤,提調李思觀,副提調蔡濟恭,記事官李翼運,記注官申熤,記事官柳德申,醫官方泰輿·許礈·李以楷·慶絢·金季良·鄭允說·徐命緯·李長周·吳道炯·金宗壽,以次進伏訖。陽澤曰,夜間,聖體調攝,若何?上曰,冬暖如春,甚悶矣,見雪予心少勝矣,寢睡·水刺之節,亦何如。上曰,數更穩寢,而水刺之節,亦一樣矣。請進湯劑,上進御訖,請診候,上許之。泰輿診候訖,退伏奏曰,脈候左右三部度數調均,滑體亦一向好矣。諸醫亦奏,與泰輿同矣。上曰,提調退去監煎?上曰,前者編輯冊名爲何?濟恭曰,集慶堂編集也。上曰,退而與李潭共爲之。仍命書傳敎曰,今則謝文更何遲?待命名亦有意,循例留置,必將添付於御製,豈予之意?且其中,有日後擧行者,集慶堂編輯,令編次人監寫,亦令藝閣,活印二件,內入一件。入于世孫宮,五處史庫,各藏一件,濟恭書訖,上曰,卿等先退擧行,坐直承旨入侍。賤臣翼運,承命出來,與同副承旨魚錫定,偕入進伏訖。上曰,禮房承旨在院乎?錫定曰,然矣。上曰,升輔被抄人幾何?錫定曰,百八十人矣。上曰,禮房承旨率儒生,待下敎入侍。出榻敎上曰,承旨有闕,代李翼元除授,牌招察任,房順房。出傳敎上曰,藥房提調,持湯劑更爲入侍。出榻敎上再進湯劑後,上曰,都承旨入來,同副承旨退去,可也。藥院亦退出,濟恭落後,上曰,付籤者幾何?濟恭曰,臣之付籤者,爲三卷半剩,具允明付籤者,已爲校整云矣。上曰,編次人具允明·李潭,明日同爲入侍。出榻敎上曰,編次人李潭,令該曹口傳付軍職。出傳敎諸臣以次退出。
戊子十月十二日午時,上御德游堂。禮房承旨,率儒生入侍時,右承旨尹蓍東,假注書崔景岳,記注官申熤,記事官柳德申,以次侍立。上曰,詩賦壯元先入後,以下儒生,次次進前,可也。儒生等,以次進前,上各問居住姓名,使誦試券一二句,至洪樂述,上曰,頃見汝兄,今又見汝矣,非久當見爾叔與爾父,爾以予眷戀之意,往傳于爾叔與爾父也。上曰,昨年參陞榜者,承旨知爲奏之也。蓍東曰,出去中多有之矣。上曰,彼儒生輩,有立揚之意,着儒巾如是矣,旣着紗帽,則難矣,今番文臣製述題及召試題,儒生輩,皆欽羡之矣。至金仁柱。蓍東曰,此金漢喆之子也。上曰,召見汝等,欲如此矣,思爾父愴然矣。至曺遠振,問其本,對曰,故參判曺命采之孫也。上曰,思爾祖,當賜紙筆墨,留待于政院,可也。至洪文海,上曰,此則年多矣。蓍東曰,此亦爲昨年陞補,今年又爲學製壯元矣。儒生等喧譁,上命承旨,禁之而猶不止,上出御退楹,下敎曰,爾等君父咫尺之前,不知肅敬之道,如是躁競,士習豈如是乎?當削今年陞補,而姑爲容恕,爾等皆退去,更觀後抄也。蓍東曰,其中十餘人作挐矣。上曰,我國之人躁,故然矣。命退出時,上曰,承旨出去,都承旨使之入侍于集慶堂,可也。以次退出。
戊子十月十二日未時,上御集慶堂。都承旨入侍時,行都承旨蔡濟恭,假注書崔景岳,記注官申熤,記事官柳德申,以次進伏訖。上曰,奏之也。濟恭以集慶編錄付籤處,一一奏達刪整後,上曰,以十八字活印,如何?濟恭曰,十八字好矣。上曰,以三卷作冊,何如?濟恭曰,三卷,好矣。上曰,於何公廨爲之乎?濟恭曰,開陽門外觀象監,好矣。上曰,好矣,自明日始役,可也。仍命退出。
上在慶熙宮。停常參·經筵。
藥房都提調臣金陽澤,提調臣李思觀,副提調臣蔡濟恭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。今日干支,一倍此心,氣何諭乎?中宮殿·惠嬪宮,藥房口傳問安。答曰,知道。
尹蓍東啓曰,憲府連日監察茶時,事甚未安,除在外外,大司憲南泰著,卽爲牌招,何如?傳曰,允。
魚錫定啓曰,大司憲南泰著牌不進,掌令韓宗濟·韓鏶,持平朴師崙在外,一員未差,今日以監察茶時之意,敢啓。傳曰,允。
尹蓍東,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
又啓曰,臣依定式,進詣崇政殿月臺,入直禁軍等,軍器服色點考,則皆無頉,故因以傳敎內辭意,依例勞問,則亦皆好在云矣,敢啓。傳曰,知道。
傳于蔡濟恭曰,內局則代房當入侍,都承旨先往監寫。
傳于趙德成曰,內局入侍。
以承傳色口傳下敎曰,待下敎入侍。
又下敎曰,再明日次對,進定於今日。
尹蓍東啓曰,假注書崔景岳,身病猝重,勢難察任,今姑改差,何如?傳曰,允。
假注書崔景岳改差,代以李春輔爲假注書。
趙德成,以內醫院官員,以都提調意啓曰,年例各殿進上臘藥所入牛黃九十九部八分內,加劑所減九部一分,甲申特減十二部三分除,實七十八部四分,麝香依定奪減三分一,實一百五十六部二分,令戶曹宣惠廳,依例進排,何如?傳曰,允。
李翼元啓曰,右副承旨李宜老,今日不爲仕進,卽爲牌招,何如?傳曰,允。
尹蓍東啓曰,次對今日爲之事,命下矣。兩司當爲進參,除在外外,大司憲南泰著,大司諫金勉行,竝卽牌招,以爲入侍之地,何如?傳曰,允。
又啓曰,大臣·備局堂上,依下敎來待矣。
江原監司狀啓,以襄陽等官邑內居幼學蔡必恭等,渰死·燒死·藍死事,傳于李翼元曰,令本道恤典擧行。
以院議啓辭及玉堂箚,以承傳色口傳下敎曰,入侍當下敎矣。
又下敎曰,明日當爲香祗迎,儀注置之,待下敎只入正時。
政院啓曰,昨日靑臺之報,何爲而至哉?月過收聲,節屆閉物,而微雪纔灑,淫雨旋注,又有轟轟之異,詩人不寧不令之歎,不幸近之,伏惟我聖上,宵旰憂勤,晩政益勵,嚴恭寅畏,天道奉若,宜其二氣順序,庶徵時協,而今此譴告,何若是丁寧也?臣等,竊嘗聞人主一心,與天相通,孚感之機,捷於影響,非可誣也。以臣等矇昧之見,雖不敢明言某事之必爲某應,而就以目下一二事言之,臣等死罪,亦自有不能無憾於天地之大者,動作不節,有乖節宣之方,淵哀易惱,輒失中和之體,公心或不勝私,甲怒有時移乙,凡於政令辭敎之間,率多過激而猝急,筵臣之一言不槪,宜加包荒,而竝與已允之事,盡行勿施,玉署之番次不備,只可嚴飭,而乃以其子之罰,延及其父,此已有欠於大聖人和平應物之道,而至若前祭酒金元行解職之命,遽下於賜批經宿之後,輔我沖子之敎,終歸虛地,群情莫不憂歎,而先下非常之敎,以杜群下進規之路,是不幾於設法而禁言者乎?卽此而聖心之猶未以已處分者,爲十分是當,雖以臣等之愚,亦有以仰揣之矣。噫,故贊善臣宋明欽,懷忠畢義,遽爾長逝,迺者宸心追悼,恩賻許施,轉圜之美,方切欽誦,曾未幾何,又有此意外嚴旨,其重累聖德,非細故也。崇儒重道,我祖家法,可否吁咈,淸時美事,倘殿下亟加三思,先命收還前後傳敎,仍將伊日處分,竝行反汗,則豈不有光於一念對越,隨事修省之道哉?繼自今一動一靜,一言一政,益加涵養之工,必務至當之極,使百度順軌,衆沴咸消,則轉災爲祥,不外是矣。臣等,職參近密,不勝通宵耿耿,敢將草草數語,仰瀆崇聽,惟聖明留意焉。惶恐敢啓。答曰,噫,否德無能,年益衰耗,而今歲何歲,冥然忍過,於先不肖,自謂愧恧,何待靑臺之報?因日氣之乖常,凜惕方深,果聞此報,此由否德,此由否德,況不誠者,其若憧憧之心能徹,非夜,亦開門殿座之時,而予則莫聞,雖由着揮項之故,耳則不聾,此亦不誠,若此之故,昨夜之氣難堪,其中耳聞風聲,尤何耐乎?此亦予,此亦予,而頃者幾行下敎之事,大小臣僚,其皆體認否?以此觀之,高高勉飭,其亦晚矣,其雖若此,豈敢以已衰無可爲,其不仰答彼蒼,職在喉院,其勉切實,予當猛省而自勉焉。
弘文館副應敎洪檍,校理趙宗鉉,修撰任希敎·洪樂信,副修撰洪錀等,聯名箚曰,伏以臣,靑臺之官,昨者又報雷異矣,夫何聖明之世,無歲而無此災也?天道玄遠,固莫測其何機之所召,何事之所致,而若其仁愛之心,警告之理,是必有灼然仰諦而不誣者矣。然則今日臣民,孰無危治世慮明主之意,而伏況臣等,人雖無似,職忝論恩,其何敢終無一言,以孤補拾之職也哉?洪惟我殿下,聰明睿智,高出百王,臨御四紀,治成制定,凡所以上答天心,下恤民隱者,垂之簡冊,豈不卓然,而粤我大小臣工,亦莫奔走率職,仰體勤勵之聖意,則宜無人事之闕失,而竊瞷朝廷之上,氣象泮渙,州閭之間,生業蕭條,紀綱愈下,財用愈竭,似此光景,殆有汲汲,苟使天與人,無相干涉則已,不然則於昭之天,日監在玆,亦豈不赫然示警,俾盡其修省之方乎?聖帝明王之祈天而誠民,惟在於克敬克勤,忠臣志士之責難而格非,不越乎正心正朝,則雖使古人,居今之世,藉手而仰陳者,恐不可以他求焉。帝舜大聖,而舍己從人,成湯哲后,而從諫弗咈,今日言路之閉塞,久矣。臣等之遇災進言,亦不過爲老生常談,而倘聖明遜志而虛受,慮而廣益,則忠言讜論,固當日進於前矣,斯豈非大聖人所當深念處耶?噫,天下之事維萬,而公私爲岐,人情之發有七,而喜怒爲大,公私之分,差之毫釐,謬以千里,喜怒之端,失其中正,害及百體,古昔聖人,罔不於此,慥慥兢兢,恢公而祛私,節喜而制怒焉,則以我殿下學問之高明,必已講磨,體認於這箇四字之工,而施措之際,或失於太偏,絲綸之間,或致於過當,甲怒乙移,間亦不免,則鑑空衡平,恐未盡善,臣等,雖不敢以某事某政,逐一傅會,而聖明苟於淵蜎濩蠖之中,惺然回照,則亦必有不勝其悔者矣。伏願殿下,廓大公至正之心,恢物來順應之量,公私而必審所擇,喜怒而務得其中,以之而開言路,以之而導治化,尊朝廷於日月之上,則應天以實,回災爲祥之道,恐不外是矣。雖以目下事言之,日前儒臣之一言,宜乎俯諒,而因此而聖心煩惱,至有前贊善臣金元行解職之命。夫儒賢之疏語,不過自引,而聖上旣賜溫批之後,旋下嚴命,殆同庶僚之斥退,處分之下,群情愕眙,當此警惕之辰,思所轉環之道,日昨傳敎之過中者,竝命收還,以光聖上崇儒之德,以開群下來諫之路焉。臣等,蒙學淺說,何足見槪於聖心,而憂愛之切,略貢其愚,伏惟聖明,少垂察焉。取進止。答曰,旣諭喉院之批,而究厥其由,卽在一人,高高勉勅,於否德,可謂晩矣,於否德,可謂晩矣。戒懼懍惕之心,雖無靑臺之報,何嘗少弛?職在經幄,其勉若此,心用嘉之,雖衰,可不猛省焉?
右副承旨李宜老疏曰,伏以臣老母,素抱奇疾,居常凜凜,自數昨以來,重得寒感,宿病復發,胸膈之症,肢體之痛,漸至危劇,食飮全廢,氣息如縷,臣方左右扶將,焦迫罔措,以此情勢,實無一刻離捨供劇之望,今於召牌之下。承膺無路,玆敢疾聲呼籲於孝理之下,伏乞天地父母,俯諒至懇,亟削臣職,俾便救護,仍治臣瀆擾之罪,以肅朝綱,千萬幸甚。答曰,省疏具悉。夙夜最緊,本職許遞焉。
傳于尹蓍東曰,承旨有闕,代趙德成除授,牌招察任,房順房。
兼輔德金載順疏曰,伏以臣,年來情理,實無離親側供職事之勢,在前請急,輒蒙恩許,錫類之化,若臣偏被,感祝洪私,不知爲喩,區區所自勉者,母病少間之時,不憚奔走之役,少效塵剎之報,若其自來懇迫之私,未或不切於方寸之內矣。臣母貞疾,長淹枕席,衰謝氣力,漸致落下,近緣日候猝冷,將攝失宜,寒感外襲,眞元內敓,頑痰用事,咳嗽達夜,種種症形,難悉名狀,臣本無他兄弟與姊妹,枰水之具,飮啖之節,臣不在側,無人看當,如臣情私,世罕其比,三日直廬,寢夢俱驚,今又家人踵至,促令歸視,臣雖欲按住淹處,而有不可得矣。玆敢忙陳短章,徑出禁扃。伏乞聖慈,天地父母,俯諒至情之終難强抑,且念職次之不可久曠,亟賜鐫免,傳得專意救護,仍勘擅離之罪,以昭法紀,不勝幸甚。答曰,省疏具悉。曾已知矣,爲其護焉,許遞焉。
忠淸監司洪樂純疏曰,伏以臣,素門平進,樗櫟散材,無所攀援,無所尙似,而偏蒙我聖上拔擢之恩,周旋邇列,歷揚華貫,恩重丘山,報蔑絲毫,居常愧懼,若隕淵谷。忽於千萬匪意,伏承湖臬特簡之命,如臣無狀,何以得此於聖主?驚惶感泣,不知所以爲心也,夫國家府庫,專倚三南,而湖西卽其一也。壤地幾七八百里,郡邑環五十餘數,田野荒而習俗健訟,人民貧而頻年告歉,旬宣之責,視他尤難,必以綜核事務,練達治體者,俾任基責然後,方可以彈壓列郡,撫摩生靈,無負我聖上托重之盛意,而臣性本愚魯,才又鈍滯,雖尋常事爲之間,尙有未了之歎,況此災歲按廉之任,其何敢徒恃寵靈,冒昧承當,恬然若固有之也哉?噫,臣之頂踵毛髮,無非殿下之所賜,而今玆在心之簡,別是曠絶之恩也。感激圖報之心,炳然如丹,不擇夷險,死生以之,庶幾萬一之報者,卽臣自誓者也。然臣之庸愚亦自知,揣量己分,實難堪承,今若不量而入,以致僨誤,則臣之狼狽,固不足恤,而其於上累則哲之明何哉?玆敢悉暴情實,仰瀆宸嚴。伏乞聖慈,俯察臣言之非出飾讓,亟軫方岳之不可濫授,將臣所叨新命,回授可堪之人,以幸公私,千萬幸甚。答曰,省疏具悉。欲試于卿,卿勿過辭,速往欽哉。
刑曹判書黃景源疏曰,伏以臣,伏奉敎命,以臣爲刑曹判書,臣誠惶隕,不知所以自措也。臣頃者悰地危蹙,違離闕庭者三年矣。特蒙天慈,曲垂愍錄,復廁邇列,獲瞻耿光,以少伸犬馬之誠,而不意聖恩頻繁,十日之中,三遷顯秩,以至於進長秋官,而尊榮亦已極矣,雖使才德兼備者,得此寵命,尙懼其不能稱也,況如臣愚陋孤拙,不足以塞一世之望乎?臣聞國家之有六卿者,所以亮天之功也,故書,曰六卿分職,各率其屬,此之謂也,六卿不得其人,則烏能亮天之功哉?臣謭劣最出人下,而一朝謬玷卿列,累聖上則哲之明,顧何敢冒昧承命,以辱名器乎?且臣於前吏曹判書趙明鼎罷職之命,竊有兢悚者,臣忝在佐貳之列,倖免於罪,其怵惕震慓之情,不敢自安,此又臣難進之一端也。伏惟殿下,特賜鑑諒,亟收臣新授資級職名,以重公器,以安私分,不勝幸甚。答曰,省疏具悉。旣登文衡,亦是久次,今者此命,意豈偶然?下款撕捱,其涉太過,卿勿過辭,從速行公。
戊子十月十三日巳時,上御集慶堂。大臣·備局堂上,引見入侍時,左議政韓翼謩,右議政李昌誼,禮曹判書申晦,兵曹判書鄭弘淳,戶曹判書李景祜,行副護軍金時默·閔百興·李章吾·鄭汝稷,左副承旨李在簡,假注書崔景岳,事變假注書曺命業,記事官柳德申·李德師,以次進伏訖。翼謩曰,聖體若何?上曰,一樣矣。寢睡·水刺之節,亦何如?上曰,亦一樣矣。上曰,滿堂誰某入來?在簡曰,某某入來矣。翼謩曰,收藏之月,有此雷異之變,聖心豈不驚動乎?莫非如臣無似,忝居大臣之列,無一報效之致,仁愛之天,有此示警,臣當蹙伏之不暇,而適仍賓對有命,冒沒入來,而惶恐無地矣。昌誼曰,以殿下之修省,皇天有何眎警,而尤如臣無似,忝居輔相之列,故有此雷異之變,臣當斥退然後,其於應天以實之道,爲宜矣。上曰,卿等皆過謙矣,皆予之過矣。翼謩曰,漢時則去三代不遠,故有災異,則策免三公,其於應災之道,果是矣。上曰,漢時此事,予不以爲之矣。翼謩曰,古人云,久無災異,則天其忘我耶?此修省之意也。殿下聖而益聖,自强不息,毋或以寶算望八,而有所退沮,以聖躬則益加保嗇,以聖學則益加省察,政令事爲,一誠做去,則豈無回怒爲豫之道乎?昌誼曰,殿下之自强不息,更無所達,而天道不息無言,萬物亨而歲功自成,伏願聖上,體天之道,以實心行實政,勤始有終,則自有轉災爲祥之道矣。上曰,最是矣,於予藥石矣,豈不體念焉?命在簡,讀奏關東分等狀。上曰,災結小矣。翼謩曰,關東統四千餘結,故今此所請,只爲二百餘結矣。上曰,此則當許之矣。翼謩曰,然矣。上曰,關東百姓,知此狀啓之入來,則皆爲觀望矣,關東甚於嶺南乎?翼謩曰,似然矣。嶺南則畓多,關東則田多,而今年蟲災慘矣。命入備局謄錄,使在簡讀奏。時默曰,關東有停捧之前例矣。翼謩曰,此江源監司李彦衡狀啓也,本道災結,今始定數加請,而仍以新還之代捧停捧,他道穀之移轉,復申前請,令廟堂稟旨分付矣。本道畓結,本自無多,今玆加請,不過二百二十七結零,可想道臣勘災之精約,依此數特許加劃,何如?上曰,依爲之。出擧條翼謩曰,至於新還,係是來歲貧民之種糧,固不當輕許停退,道臣此請,先播民間,則豪猾坐以觀望,細民先被催迫,今玆聖敎,洞察民隱,與其晩後停捧,無寧趁早許施,使之均被實惠,只尤甚邑,三分內一分停退,以牟還許施,得麥秋還捧,其餘代捧,已有前日覆奏,今姑置之,何如?上曰,依爲之。此擧條因傳敎勿施翼謩曰,至於賑穀,前日劃給一萬六千石,亦云不小,他道穀移轉,今復申請者,可知本道民事之切急,而浦項倉,專是接濟北路者,而北路失稔,有甚於嶺東,決難移送,可興·楊津,穀物無多,事到窮處,容可從略區劃,而今不可輕許,以此分付,何如?上曰,依爲之。出擧條翼謩曰,監市御史,今已差下,而開市之期不遠矣,令政院下諭,賚送印信,仍令該曹口傳付軍職,何如?上曰,依爲之。出擧條上曰,今日異於他日,諸宰各奏之也。昌誼曰,諸路罪囚之久滯囹圄,有足以感傷天和,況値寒節,尤宜軫念,可以啓聞者則啓聞,可以自本道決處者則決處,毋使一向稽滯之意,另飭諸道,何如?上曰,所奏誠是,況頃者輕囚放釋者乎?以此申飭諸道,可也。晦曰,臣與戶判,方待罪長生殿,提調敢此仰稟矣。黃膓板斫取年限,已過屢年,故昨秋果爲稟達,則有限今年置之之敎矣,今年則事當發遣郞廳,使之斫來,而關東·兩南,適値歉歲,有難循例擧行,何以爲之乎?上曰,更爲觀勢爲之,可也。出擧條景祜曰,臣待罪勳府堂上,故敢陳所懷矣,本府都事,以嫡長差出,若無嫡長之可差者,則枝孫中擬差,古例則然,甲戌年靈城君朴文秀,以嫡長差出事,陳達蒙允,而無擧條啓下事,該曹不爲擧行,事甚未安。今方有窠,依古例以嫡長差出之意,申飭銓曹,何如?上曰,依爲之。出擧條景祜曰,本曹奴婢貢,四月內上納,自是法例,而尙多未收,誠甚未安,冬前如未畢納,則該邑守令,直爲草記論罪事,出擧條,申飭,何如?上曰,依爲之。出擧條弘淳曰,日前大臣,以外邑穀物,出糶於邑庫,納糴於外倉事,請其禁戢,而有嚴飭之命矣。凡儲積,將以備不虞,則尤宜深存輕重緩急之慮,而不但一邑之爲弊如此,一道之爲弊,抑有甚焉,蓋外方經用,專視穀價貴賤,推移換用之,故沿邑所有,日就枵然,盡爲流入山邑僻處,一向如此,則沿海沿江之地,其將無穀乃已,誠非細憂,此後各道監司,如有爲民褎益之擧,則必令沿邑穀物,有增而無減,山邑所在,有減而無增,亦必先爲關由,句管衙門,毋得擅爲增減於會案事,嚴加申飭,何如?上曰,依爲之。出擧條汝稷曰,砲保價布,乃是輦下親兵所資之需,故十月內畢納,事目至嚴,而近來外邑,怠忽成習,遷就不納,甚至於延拖歲末,事之稽緩,莫此爲甚,今年則如或過限,當該守令,依事目,草記論罪之意,出擧條申飭,何如?上曰,依爲之。出擧條在簡曰,玉堂趙載俊,遭重制,未遞直矣。上曰,儒臣趙載俊替直。出榻敎在簡曰,然則推考勿施乎?上曰,唯。退出。
戊子十月十三日午時,上御集慶堂。藥房入診,編次人同爲入侍時,都提調金陽澤,提調李思觀,右承旨尹蓍東,記事官李翼運·柳德申·李德師,編次人具允明·李潭,醫官方泰輿·許礈·李以楷·慶絢·金季良·鄭允說·徐命緯·李長周·崔觀泰,以次進伏訖。陽澤曰,夜間,聖體調攝,若何?上曰,一樣矣。寢睡·水刺之節,亦何如?上曰,一樣矣。請進湯劑,上進御訖,仍請診候,上許之。泰輿診候訖,退伏奏曰,脈候左右三部度數調均,滑體亦一向好矣。上曰,提調退去監煎,編次人進前。允明·潭進伏訖,上曰,何以爲之?允明曰,臣等有入侍之命,故入來矣。上曰,然則退而爲之,可也。允明曰,原編五卷,續編三卷,尙未校整,而今此集慶編輯爲之,則其中八卷,仍爲遺漏矣。上曰,今已謝文,從當爲之無妨矣。編次人先退,上曰,次對進定,雖已下敎,關東狀聞,不可不下問者,今日爲之事,卽爲分付。上曰,噫,師道在下,漢唐以後蓋久矣,而至於我朝,自國初作成之方,非比尋常,而以予涼德,此亦莫能述事,士習日渝,人心日下,故明倫堂三條揭板,勉飭多士,泮水矯傍,亦有飭勵者,往者特臨明倫堂,以留宿觀之,庶可知矣,而雖然,誣一世,古人有戒,況爲君者乎?故今番應製之文,士習躁競等句,命承宣,皆命劃下,此予所以爲靑衿之意也。昨日近二百靑衿召見時,擧措駭然,故初則命拔當抄,更以思之,召見者,一則無異今番嚴科場之意,一則予已衰,欲見世臣子支之意,雖然,昨朝微雪,可謂其時,晚後以雪爲雨,殿座之際,雨下無異夏,述編旣云,其雖强行,心則憧憧,雖雨,爲諸生,命設油遮日,曾聞一中人,有讀書者,道中遇雨,擧止不忽忙云,此人猶然,旣設遮日,咫尺君前,固其雨聲,喧鬧忒甚,故一飭不止,而至再猶然,故其涉駭然,未升者特命中止,欲爲下敎,更以思之,此無他。小學之道,無蒙不端,長浮靡之致,若問其故,父兄之過,父兄不敎,而白首涼德,欲行師道,卽末節,故雖皆分揀,而三條揭板,今知者無,年少儒生,何足深非?且以此觀之,今番應製中,士習躁競云者,可云先見,昨已下敎,儒衣儒巾之時若此,角巾束帶之時,豈可云哉?噫,幾十年臨御,雖不能君師之道,所望者,卽師儒之長也。士習至此,若不檢飭,行升補而雖皆得其才,此豈祛文務實之意乎?實本文末也,師儒之長,豈不飭勵,而多士勿問,故雖參酌,頃聞大司成,於明倫堂,諸生之慢禮中止而來云,予常稱之,灑掃應對之道,初雖不敎,太學食堂,亦三代之風也,此後升補時,其若喧鬧者,擧措駭然者,若故相之殿試入參人,以揮項拔去之意,飭一人百人懲,以此,申飭大司成。以上出傳敎上曰,藥房提調,持湯劑更爲入侍。出榻敎上再進湯劑後,命藥院先退,蓍東落後,上曰,政院儒臣之箚,悉諭,而近者少息此報,予則曰,此無此,有道之國,豈無飭耶?此正若古君所云忘予者也。噫,彼藏樂,其若誠心,臣何敢望也?大小政令,其若誠心,紀何弛綱何墜乎?望八雖欲勵精,其若誠矣,臣何能慢蹇,君何能費心?迂矣,爲民之心,其若誠也,初則望秋,旱何致也,蟲何至也,風何起乎?初則望登,末則大歉,卽此一事,於予亦否德,於予亦不能,此予之過,此予之故,吾民何辜焉?國事若此,吾民若此,歲饉若此,而觀今擧措,卽一無事,世界若此,而仁愛示警,焉可無也?曾已諭,尤可懍惕者,近者其皆隱隱也。一則予,二則予,紀綱日墜,卽予也,世道偃便,卽予也,吾民困窶,卽予也。處岌嶪之世,若無事之界,是誰之愆,是誰之咎?文末也,事實也,只敎于此,無警惕之意,豈自咎自愆之意乎?靜而思之,心不能耐,自今日減饍十日,仰答彼蒼焉。出傳敎蓍東曰,左右吏本無出入之事,而下番翰林李德師,無常出入,推考,何如?上曰,依爲之。出擧條上曰,備局堂上入侍。出榻敎賤臣翼運承命出來,與之偕入後,命後退出。
上在慶熙宮。停常參·經筵。
藥房都提調臣金陽澤,提調臣李思觀,副提調臣蔡濟恭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
尹蓍東啓曰,憲府連日監察茶時,事甚未安,除在外外,大司憲南泰著,卽爲牌招,何如?傳曰,允。
又啓曰,大司憲南泰著牌不進,執義姜潤在外,掌令韓宗濟·韓鏶在外,持平朴師崙在外,一員未差,今日以監察茶時之意,敢啓。傳曰,知道。
又啓曰,刑曹判書黃景源,陳疏承批之後,不爲出肅,詞訟劇地,委屬可慮,卽爲牌招察任,何如?傳曰,允。
趙德成,以吏曹言啓曰,今十月十五日,行宗廟望祭大祝前修撰李鎭復,時無職名,令該曹口傳付軍職,何如?傳曰,允。
傳于趙德成曰,奉審承旨,先爲入侍。
又傳于曰,內局入侍。
假注書李春輔在外,代以全佐天爲假注書。
以承傳色口傳下敎曰,祗迎後入侍。
又下敎曰,宣傳官尙今寥寥,爲先記過,卽爲催促。
以左副承旨洪趾海牌不進傳旨,以承傳色口傳下敎曰,一時下敎,而如此,則望八人君,飭何臣乎?先遞差後禁推。
洪樂仁,以濬川司言啓曰,本司都廳趙德濬外任,代以御營廳千摠李邦鵬差下,使之察任,何如?傳曰,允。
趙德成啓曰,忠淸監營進去宣傳官來待矣。傳曰,入侍。
李翼元啓曰,左議政韓翼謩,右議政李昌誼,備局有司堂上鄭弘淳·金時默·閔百興,依下敎來待矣。傳曰,詣閤。
趙德成,以兵曹言啓曰,傳曰,宣傳官南志博,令該曹決棍事,命下矣。依下敎宣傳官南志博,決棍十度之意,敢啓。傳曰,知道。
兵曹口傳政事,以洪纘海爲副司果。
以承傳色口傳下敎曰,湖西狀聞,極爲殊常,斯速探知。
又下敎曰,以宣傳官往來觀之,背持三日程往來,極爲駭然,令該曹來到後從重決棍。
又下敎曰,大臣入侍時,各道分等狀聞,持而入侍。
領議政金致仁箚曰,伏以臣,情理窮急,冒瀆私懇,獲承思批,辭旨惻怛,有以見天地父母,愛欲其生之德意,雙擎九頓,感極涕零,宜卽續上辭本,以伸叩謝之忱,仍乞終朝之裭,而屬有門內之戚,神思昏耗,無以締成文字,以迄于今矣。狗馬賤疾,已悉前箚,更不必架疊,而喪戚以來,一倍添劇,寢食俱失,眞元益奪,呻吟困楚,萬念都灰,而惟以重任之尙係身邊,寤寐悶蹙,如添一病,仰惟聖上,敦尙實政,痛戒虛文,如臣情私,業已悉蒙俯燭,則又何必姑循例套,强事羈縻,以傷務實之化哉?玆敢出宿拜箚,以聞疾痛之號,不暇緩聲。懇乞聖慈,亟降兪音,以卒終始生成之澤焉。日昨靑臺之報,雷異又作矣,竊不勝驚懍之至。伏見減膳傳敎,警懼戒飭,十行懇惻,凡在聽聞,孰不感歎?顧臣職在應遞,雖不敢傍及於策免,故事若其區區,憂愛之誠,不以進退而有殊,尙願殿下,愼節宣審辭令,翕受讜言,扶崇儒敎,以盡修省消弭之方焉。院啓堂箚,亶出忠愛,批旨之下,雖仰容受之盛,而其所陳請,未有採擇之實,恐有欠於應天以誠之道,亦願更加三思,使一世之人,咸頌聖德焉。取進止。答曰,省箚具悉卿懇。今者靑臺之報,實由否德,方切懍惕,輔相何有勉戒之言?心庸感歎,可不猛省焉?卿其安心,勿爲過辭,視事焉。仍傳曰,遣史官傳諭。
左議政韓翼謩箚曰,伏以近日以來,時候乖常,雨暘失適,昨者靑臺,又報以雷動矣。伏惟我殿下,四紀圖理,一念對越,馨香之治,有足登聞,則今玆之異,何爲而作也?夫輔相,國之股肱也,古所謂調元贊化,論道經邦,無非其職,而如臣無似,忝叨匪據,三載于玆,至尊獨憂於上,而無一事仰寬,朝象轉乖於下,而無一策鎭安,又況年穀未登,諸路告飢,而臣無以拯濟,民彝斁敗,省獄再起,而臣無以化導,有相如此,天豈無警?卽今消弭之策,惟有斥退臣身,改卜賢德,噫,兩漢近古,政多靠實,而凡有災異,策免三公,應天以實,顧不當如是耶?伏願亟遞臣職,以彰其咎,更願殿下,聖而益聖,自强不息,無或以寶算望八,而有所退沮,以聖躬,則益加保嗇,務盡節宣之宜,以聖學,則益加省察,務盡中和之工,以之慮言路之不開,則益思所以開之之道,悶儒風之不振,則益思所以振之之方,長慮却顧,一誠做去,則視聽自我之天,決知其回怒爲豫,古語曰,陽感天不旋日,惟聖明留意焉。臣治箚將上之際,賓對進定,出於特敎民事爲急,冒沒入對,退歸繕寫,經宿始徹,尤不勝愧悚之至。取進止。答曰,省箚具悉卿懇。暮年歲將暮,有靑臺報,懍惕曷諭?箚中陳勉,心庸切實,可不猛惕?筵席旣諭,其辭過矣,卿須安心勿辭,視事焉。仍傳曰,遣史官傳諭。
右議政李昌誼箚曰,伏以再昨雷異遽作,天戒丁寧,靜思致此之田,皆臣竊位之罪,政擬投進短箚,仰請斥免,次對進定之命,忽下此際,遇災延訪之意,迥出常倫,臣遂不遑他顧,冒沒趨承。竊覸聖心大儆,德音渙發,院啓堂箚,竝賜嘉納,其所以責己從諫,上答譴告者,無容臣區區陳勉,臣不勝欽仰以退,而惟是祈免之懇,未蒙準許,臣恐聖明於此,偶有遺照也。夫夏禹之尊上帝,殷湯之釐耿命,俱不越乎迪九德而用三宅,則人主敬天之實,孰有大於置相,而仍使如臣無似,久玷匪據,以致曠天工而招災沴,倘復不卽斥退,一任盤礴,則惡在其警動飭礪之意也哉?懇乞將臣職名,亟行鐫免,改卜賢德,與圖國事,凡於言動施措之間,必求天意之所在,而懋盡修省,公好惡而毋徇一己,愼刑賞而罔咈輿議,勿以德業自多,益恢聽納之量,勿以治安自假,常存兢畏之念,而尤加意於中和之工,保嗇之方,無使昨日明旨,歸於一場文具,則應天以實之義,轉災爲祥之機,亶不外是矣,竝望深留聖意焉。取進止。答曰,省箚具悉卿懇。良由否德,有此靑臺之報,懍惕方深,其勉切實,可不猛省乎哉?業諭前席,卿勿過辭,視事焉。仍傳曰,遣史官傳諭。
同副承旨魚錫定疏曰,伏以臣,與新除授右承旨臣趙德成,有姻査應避之嫌,其於法例,自在當遞,冒控短章,伏乞聖明,俯垂諒察,遞改臣職名,以存公格焉。踏啓字。
戊子十月十四日辰時,上御廣達門外。香祗迎入侍時,行都承旨蔡濟恭,左承旨李翼元,右承旨趙德成,左副承旨尹蓍東,右副承旨李在簡,記事官李翼運,假注書崔景岳,記事官柳德申·李德師,以次侍立。上具翼善冠·袞龍袍,乘輿出興泰門,由顯謨門詣廣達門外版位,上祗迎訖。上曰,草紙入之。濟恭奉入,上親寫集慶編錄留示後孫一句,又寫上中下三卷一行曰,以此摹寫活印,初張前面,寫上中下三卷一行,後面寫八字一句,二件內入,一件入于世孫宮,五處史庫留置下敎,置之,可也。濟恭曰,政院·玉堂·春坊,不可不留置一件,五處史庫,亦不可不置矣。上曰,依爲之。藥房都提調金陽澤進前曰,日氣頗寒,聖體若何?上曰,日寒少勝矣。陽澤曰,湯劑旣已待令,伏望進御矣。上曰,昨今干支,予心難抑,此心小紓然後,可以進御,從容入侍,可也。陽澤先退,翼元曰,同副承旨魚錫定,以姻査陳疏出去矣。上曰,姻査誰也?翼元曰,趙德成也。上曰,李海重軍職乎?濟恭曰,方在外矣。上曰,然矣。上曰,同副承旨許遞,其代,前承旨洪趾海除授,牌招察任,房順房。出傳敎上曰,誰爲左承旨乎?濟恭曰,此左承旨似仍矣。上曰,然矣,此承旨已久矣。上曰,禮房承旨,馳往太廟奉審後,內局入侍,同爲入侍。出榻敎上曰,知申出而監印,內局差晩後,入侍宜矣。濟恭承命退出,上乘輿還內,諸臣遂退出。
戊子十月十四日午時,上御集慶堂。禮房承旨入侍時,右承旨趙德成,假注書崔景岳,記事官柳德申·李德師,以次進伏訖。上曰,奏之。德成曰,臣馳往奉審,則無頉,而進排官摘奸,則亦無頉矣。上曰,祭物單子奏之也。德成讀奏訖。上曰,進排官奏之。德成讀奏訖,命祭物單子內入。上曰,注書出去,內局使之入侍。臣景岳,承命退出,與藥院諸臣進伏。上曰,注書又爲出去,陞補六七抄榜持入,摘奸宣傳官,何時入來與否,知入,可也。臣景岳還奏曰,宣傳官尙無消息,故走馬馳送,午後似當有消息云矣,陞補七抄,昨日設行,明食後當出榜云,故只持入六抄榜矣。景岳先爲退出。
戊子十月十四日午時,上御集慶堂。藥房入診入侍時,都提調金陽澤,提調李思觀,右承旨趙德成,記事官李翼運·柳德申·李德師,醫官方泰輿·許礈·李以楷·慶絢·金季良·鄭允說·徐命緯·李世玉·許溵,以次進伏訖。陽澤曰,朝氣甚寒,不御揮項,俄間,聖候若何?上曰,昨日丁卯,今日戊辰,心猶憧憧,不進茶與粥,只有早祗迎之心矣,氣何暇諭乎?陽澤曰,每以干支,進暮冞切,下情焦悶矣,湯劑卽爲進御焉。上進御訖,仍請診候,泰輿診候訖,退伏奏曰,脈候左右三部度數調均,滑體亦一向好矣。諸醫所奏,與泰輿同矣。上曰,注書出去,儒臣持問答入侍。賤臣翼運,承命出來,與校理趙宗鉉,修撰洪錀,偕入進伏訖。上曰,提調退去監煎。儒臣進前,讀問答,宗鉉讀訖,諸臣以次輪讀。上曰,藥房提調,持湯劑更爲入侍。出榻敎上再進湯劑後,藥院先退,承旨落後,上曰,公州幾日程乎?德成曰,四日程三百餘里矣。上曰,注書出去,入直宣傳官入侍。賤臣翼運承命,偕入進伏訖。上曰,宣傳官倍道往還,而尙無消息,駭然矣,入來,卽爲待令事,分付,可也。上曰,都承旨出往監寫。出榻敎上命德成,讀大司諫金勉行牌不進罷職傳旨。上曰,只推。又明讀兼司書金鍾秀牌不進罷職傳旨。上曰,禁推。命退去,諸臣以次退出。
戊子十月十四日酉時,上御集慶堂。摘奸宣傳官入侍時,左承旨李翼元,假注書崔景岳,記事官柳德申·李德師,宣傳官南志博,以次進伏訖。上曰,何以而分等,尙不上送,守令慢報而然乎?曰,道臣以爲,守令則報於八月內,而民國重事,不可輕先爲之,故方欲摘奸之際,備局關下來,故別送裨將,方曲間詳審查實,故如是稽滯矣。上曰,然則道臣不爲秋巡乎?注書出去,兵曹郞廳,使之待令閤外,可也。臣景岳承命退出。上曰,忠淸監營進去宣傳官決掍。出榻敎上曰,左右相及備局有司堂上入侍。出榻敎上曰,待左右相入來,姑爲少退,可也。遂退出。
戊子十月十四日初更三點,上御集慶堂。大臣·備局有司堂上入侍時,左議政韓翼謩,右議政李昌誼,兵曹判書鄭弘淳,行副護軍金時默·閔百興,左承旨李翼元,假注書崔景岳,記事官柳德申·李德師,以次進伏訖。翼謩曰,日氣甚寒,聖體若何?上曰,一樣矣。寢睡·水刺之節,何如?上曰,水刺似勝矣。翼謩曰,伏幸矣。上曰,昨今干支,懷尤難抑。翼謩曰,以干支而聖心,何如是憧憧乎?過矣。上曰,宣傳官來言,八月各邑皆報,而方遣裨將摘奸云,今月初十日封狀,翌日發送云,而尙今不來,極爲怪矣。翼謩曰,背持之中間有故,或不怪矣。前則至月內封狀而今則災年,故聖心用慮而然矣。上曰,湖南·嶺南皆來,而近湖西不來矣。翼謩曰,最晩矣。上曰,關東伯回啓狀持來乎?翼謩曰,持入矣。上曰,關東先許停退,京畿北道,何以爲之,有庳之人奚罪?翼謩曰,京畿則異於北東,依狀請所奏者,麥秋前矣。上曰,諸堂之意,如何?皆奏之。翼謩曰,臣當先奏矣,聖心半夜隱憂,如是憧憧,臣等,豈不知乎?自上渙發德音,限年許停,則實爲民惠,豈不爲聖德事乎?昌誼曰,北甚東次,早爲停捧,則民受其惠,自上特許,好矣。弘淳曰,以三南言之,辛壬乙丙,猶難停捧者,蓋以還穀,爲來歲種糧故也,一番停捧,則遂爲前例,小歉之歲,民皆觀望,不可輕許,然而自上推如傷之心,時許停捧,則聖意攸在,在下何言?上曰,精矣,故重臣之子也。時默曰,今年年事,北東尤甚,關東旣許,則北道南關,亦似許之,慰諭御史復命後,許停何如?百興曰,還上至重,雖云災年,直請停捧,道臣非矣,而關東亦有前例,故請之矣。凡還穀,臨歲停捧,則自下有作奸之弊,預爲停捧,則民受實惠,故敢奏之矣。今年新還,實難準捧,預爲停捧,臣以爲好矣。翼謩曰,在前酬酢時,此宰臣常爲此言矣。上曰,此言果然矣,臨歲停捧,則守令之甚者,或有掩置之事矣。昌誼曰,兵判之言,大經大法,閔百興之所奏,周通之言矣,聖上酌量而處之焉。命入備局謄錄,考見前例。翼謩曰,以謄錄觀之,有待麥秋停捧之言矣。上曰,今番狀啓,有麥乎?對曰無矣,無穀名之指言,統言新還矣。上曰,卿等思之也。分等狀之晩來而處分,則今此新還請停之道臣,豈無處分乎?翼謩曰,李惟秀旣已處分,更無可達,而至於關東伯,又爲處分,付之生手,則事涉如何?從重推考,似好矣。上曰,國事罔涯矣。朝鮮前例之國,不可循例而止,承旨書之,新還請其闊狹,則可矣,豈可請停捧乎?今許之,則後年復請矣。翼謩曰,癸未年若不許之,則今果無此請矣。上曰,然矣,李惟秀於建明門,予有所讚矣,有讚則讚,有罪則罪之,此不處分,則後弊難防矣。洪麟漢之以御史請停,事面異矣。上曰,湖西狀,欲知其如何,早欲觀之,而尙無消息,怪異矣。翼謩曰,聖上遇災用心,道臣知其如前,故然矣。上曰,李溵勤爲之矣。昌誼曰,然矣。上曰,北伯亦善爲之矣。翼謩曰,沈鏞於國事,所任之事,則誠而勤矣。上曰,然矣,畿伯精矣。昌誼曰,綜密矣。上曰,前關東伯成天柱善矣,予勸而爲之,任使之果難,而安詳矣。爲人如此,則酸矣,而此則不然矣。昌誼曰,爲人難矣。上曰,承旨之年幾何?翼元曰,五十八矣。上曰,予以爲老尙少矣,承旨之兄年,幾何?翼元曰,六十八矣。上曰,大體禮時,以騎郞擧行,而其時判書,則徐宗玉矣。今日朝,以小輿,自興政往,見世孫而來,一日不見,予心不弛,有一孫而如此,祖亦如此,予心當如何?頃年彼承旨爭執不書,其時予有所仗而嚴飭矣,爲人極精强矣。上曰,李惟秀大汎矣,宣傳官下去,則將校當隨後上送,而不此之爲矣。爲人則精而實矣,雖如此,豈可以此而永枳乎?昌誼曰,聖上之言,是矣,豈可以此而終不爲國事乎?上曰,東伯善有子,兄弟登科矣。翼謩曰,然矣。上曰,有幾子?翼謩曰,似多,而壻則洪纘海矣。上曰,然乎?上曰,緘辭推考,則難於行公而入處乎?翼謩曰,公事則爲之矣。昌誼曰,重罰矣。上曰,當爲緘辭推考矣,此亦非予之心矣。翼謩曰,此則不然矣,殿下之如此者,亦造命之事也。上曰,國之典章,其若金石,一番撓攘,後弊勝言?今番江原監司狀聞中,新還停捧之請,其涉駭然,故召大臣之意,蓋此也。有壬午前例云,而本道雖兩澤狀聞,必循前例,無乃有規否?令備堂壬午前例與本道舊例,其令考來,壬午前例,卽安集使洪麟漢所請,此事體大異於此,今不可此論,而癸未年,則本道雖狀請,只擧麥還而已,今番之狀,泛稱新還,請以停退,事體萬萬寒心,昨日回啓,依癸未年例,以麥還分付,其時予意若何?更以思之,新還之捧,卽爲民也,無論其樣穀,非特敎,則通臣不敢請者,事體重故也。雖不若此,新還則一也,而癸未道臣之請,備局不爲嚴懲,以故今番甚至於混請停捧,若不嚴處,後弊勝言?因此有下敎者,故一則待湖西分等狀聞,分等狀聞,過限不來,故先問于此,初則當該道臣,爲先罷職,非徒此也,諸事旣已狀聞,回啓之後,付諸生乎?若左相所奏,無異臨陣易將,故其命雖然,其在嚴國體杜後弊之道,不可循例警飭,江原監司李彦衡,令該曹緘辭問備,到答後,卽爲粘目以奏,粘目來到,該房承旨持入,擧條中牟還一節,特爲勿施。出傳敎上曰,捧還後,報于備局乎?翼謩曰,或有報處,或無之矣。上曰,然乎?翼謩曰,關東無所報之事,故今番狀啓中措語,臣等,不能詳知矣。上曰,今聞諸道狀聞中,或有無謄報之處云,樞密司,豈有不知之事?此後令備邊司,申飭諸道。出傳敎上曰,湖西分等狀啓,啓下矣。大臣·備局有司堂上,依下敎來待。出榻敎翼謩曰,銓曹問議之規,若當入侍開政,則遣郞廳代行乎?非然者,堂上必躬往問議,而近年以來,議薦外,或有以書往復之謬例,所以有日前飭敎,而仰認聖念,亶出於尊國體之深意,則不可無一切之定式,從今伊始,無論議薦問議,該堂體往,無或以書贊問事,定式施行,何如?上曰,依爲之。出擧條諸臣以次退出。
上在慶熙宮。停常參·經筵。
夜一更,有霧氣。自三更至五更,月暈。
藥房都提調臣金陽澤,提調臣李思觀,副提調臣蔡濟恭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,下敎時入侍。
趙德成啓曰,憲府連日監察茶時,事甚未安,除在外外,大司憲南泰著,卽爲牌招,何如?傳曰,允。
下直,平山府使李光國。
趙德成啓曰,刑曹判書黃景源,連違召命,今日又不出肅,事甚未安,卽爲牌招察任,何如?傳曰,允。
傳于蔡濟恭曰,都承旨出往監寫。
以尹慶龍爲假注書。
傳于李在協曰,內局入侍。
傳于趙德成曰,兩相·備局有司堂上入侍。
趙德成啓曰,左議政韓翼謩,右議政李昌誼,備局有司堂上鄭弘淳·金時默·閔百興,依下敎來待矣。傳曰,入侍。
李在協啓曰,成歡察訪,另加擇差,今日辭朝事,命下矣。吏曹判書鄭宲在外,參議未差,參判鄭存謙方在未肅拜中,卽爲牌招,以爲擧行之地,何如?傳曰,允。
吏曹口傳政事,以李亨元爲成歡察訪。
趙德成,以兵曹言啓曰,以承傳色口傳下敎曰,以宣傳官往來觀之,背持三日程往來,極爲駭然,令騎曹來到後從重決棍事,命下矣。依傳敎背持金吾壯,從重決棍十五度之意,敢啓。傳曰,知道。
又以兵曹言啓曰,今十月十五日,慶州居幼學李成樑稱名人,自開陽門入來,差備門外擊錚,依例令攸司囚禁科治,當該守門將申必漢,依定式推考,何如?傳曰,允。
又以義禁府言啓曰,成歡察訪朴弼淳拿處,倍道捉來事,命下矣。朴弼淳時在任所云,卽爲發遣府羅將,倍道押來之意,敢啓。傳曰,知道。
同副承旨李在簡疏曰,伏以臣母,自經數朔毒痁以後,元氣積敗,居常凜綴,臣之情勢,實無離捨之勢,而怵分畏義,黽勉供職,亦已有日矣。又自日昨,偶因將攝失宜,寒感外襲,飮啖全減,痰眩兼作,夜來諸症,一倍越添,臣方左右扶將,末由仕進出納之地,不容一日虛縻,玆敢略控微懇,仰瀆崇聽。伏乞聖玆,俯賜鑑諒,亟遞,以便救護,仍勘臣瀆撓之罪,以昭法紀,不勝幸甚。答曰,省疏具悉。本職許遞焉。
大司諫金勉行疏曰,伏以臣,昨日次對召牌之下,理宜竭蹶趨承,而近以亡弟之旣夕漸迫,泉壤永隔,餘日不多,孔懷至情,日以撫柩哀哭,越添素患痰癖之疾,顚仆叫苦,此際嚴召特降,蠢動無路,惶隕震懍,罔知攸措,區區之忱,雖欲力疾承膺,身旣犯染,冒近耿光,有違古人宿齋適公之義,臣雖蒙違傲之罪,義所不敢,自引慢命之辜,敢陳實狀,冒死仰籲於天地父母之仁。伏乞聖明,俯諒臣至款,亟罷臣職名,仍治臣違慢之罪,以肅朝綱,以安賤分,不勝大願。臣於引罪之章,不宜贅及他設,而只以目下憂愛之忱,略陳區區,惟聖明俯察焉。惟我殿下,以帝堯倦勤之年,益勵周文不遑之治,凡於奉若天道之節,靡不用極,宜無乖戾之致,而乃於收藏之月,有此不寧之憂,臣未知也,此曷故焉?抑或於政爲咸擧之中,有所未盡者而然歟?刑賞辭敎,有欠中和而然歟?崇儒重道,亦未得其方而然歟?詩曰,敬天之怒,無敢戲豫,書曰,先王克勤天戒,百官修輔,厥后惟明明。伏願殿下,克思天變之必不徒然,靜觀於世道之否泰,曰愼曰一,以厚宗社萬年之慶,千萬幸甚。答曰,省疏具悉。今番之異,良由否德,亦歇後語,政院之啓,儒臣之箚,業已悉諭,爾章若此,可不益加猛省焉?爾〈其〉勿辭察職。
戊子十月十五日午時,上御集慶堂。藥房入診入侍時,都提調金陽澤,提調李思觀,右承旨趙德成,記事官李翼運·柳德申·李德師,醫官方泰輿·李以楷·慶絢·鄭允說·金季良·李翊身·李文載,以次進伏訖。陽澤曰,夜間,聖體調攝,若何?上曰,一樣矣。寢睡·水刺之節,亦何如?上曰,亦一樣矣。請進湯劑,上進御訖,仍請診候,上許之。泰輿診候訖,退伏奏曰,脈候左右三部度數調均,滑體亦一向好矣。上命提調,退去監煎,承旨讀湖西狀聞,德成讀奏訖。上曰,十三日入來云者,何如是遲滯乎?甚怪矣。陽澤曰,中間稽滯,三日始到成歡驛云矣。德成曰,三日始來于百餘里之地矣。上曰,稽滯人決棍乎?德成曰,成歡驛卒決棍矣。陽澤曰,其後稽滯人亦當決棍矣。上曰,噫,今番分等日夜企待,而三日程道,五日來到,事之寒心,莫此爲甚,雖道臣爲一道之民,其結若是加請,意必拯溺,而旣宣傳官申飭之命,則泛曰十三日當到京中云,而若有定將校申飭之事,則豈若是乎?雖然,道臣旣已處分,今無可論,此等狀聞,何必傳驛?當初負傳者,新道臣到任後嚴處,今聞遲滯成歡驛云,事之可駭,莫此爲甚,當該察訪,令該府卽爲拿處,以不應爲私律,施行若此,置郵傳命之意焉在?此後當該察訪,隨現禁錮五年事定式,自朴弼淳施行,其代,令該曹勿以如朴弼淳者苟充,加另擇差,今日內其令辭朝莫重民報,若是稽滯,拿問亦何遲滯?其令申飭該府,朴弼淳倍道押來。出傳敎上曰,藥房提調,指湯劑更爲入侍。出榻敎上再進湯劑後上曰,大臣·備堂入來,該房承旨入侍。賤臣承命,與該房承旨下注同入復命後,藥院諸臣,以次退出。
戊子十月十五日未時,上御集慶堂。大臣·備局有司堂上,同爲入侍時,左議政韓翼謩,右議政李昌誼,判書鄭弘淳,行副司直金時默·閔百興,同副承旨洪樂仁,假注書尹慶龍,記事官柳德申·李德師,以次進伏訖。命承旨讀奏湖西伯狀啓,翼謩曰,此忠淸監司李惟秀災實分等狀啓也。懷仁等十一邑,置之尤甚,丹陽等二十邑,置之之次,淸州等二十三邑,置之稍實,面分等,亦依朝令開錄,而仍以爲該曹給災七千四百結,萬無擧行之勢,畓災結七千結,木花災七百結加劃事爲請矣。湖西畓結,亞於湖南,以今者加請,只是此數,可見道臣勘災之精約,然七千結,終似太多,今年木花,雖云被災,諸道所無之災名,亦何獨創開於湖西乎?就所請七千結中,减二千結許給,則合計該曹元給,洽爲一萬二千餘結,厥數不爲不多,分俵之際,毋論某災,道臣自應有方便闊狹之道,以此數加劃,何如?上曰,卿等之意,何如?右議政李昌誼曰,湖西畓結與被災,比之湖南,雖曰有差等,當初該曹所劃,固爲稍簡,而今此本道加請,亦甚精約矣。至於綿災名色,結不可創開,而今若於所請之內,量减二千結而劃給,則道臣自當有推移均俵之道矣。兵曹判書鄭弘淳曰,湖西加請,或慮爲近萬結,今此所請,果爲精約,五千結參酌加劃之議,恐似得中矣。行副司直閔百興曰,七千結所請,减二千結而許施,果爲的當矣。上曰,依爲之,特爲加給一千結。翼謩曰,舊餉還,尤甚邑尤甚面,全數停退,尤甚邑之次面,之次邑尤甚面,三分二停退,尤甚邑稍實面,之次邑之次面,稍實邑尤甚面,折半停退,之次邑稍實面,稍實邑之次面,三分一停退,如懷仁·淸風等尤甚處,毋論尤甚·之次,稍實面,一倂停退事爲請矣。湖西各邑,間多被災,比兩南,則最勝,如此之歲,雖是舊還,何可全數停捧乎?尤甚邑尤甚面,三分二,尤甚邑之次面,之次邑尤甚面,折半,尤甚邑稍實面,之次邑之次面,稍實邑尤甚面,三分一,竝許停捧,其餘勿論,而至於懷仁·淸風,則依尤甚邑尤甚面例施行,何如?上曰,依爲之。翼謩曰,敗船拯劣米,當年條外,竝請停退矣,此則依所請許施,何如?上曰,此不待回啓,卽爲下敎者,勿論當年條與否,特爲停退。翼謩曰,江都移轉米仍留事,爲請矣,江都軍餉,事體甚重,決不可輕議仍留,癸未至今六年之間,旣不輸送,則何獨於此等災歲有所靳持乎?依所請施行,何如?上曰,依爲之。翼謩曰,各樣軍布,木錢間,徒民願收捧事,爲請矣,徒民願收捧,載在續典,今者道臣,據法仰請,頃日嶺南,已有所許,今亦依狀請許施之意,分付,何如?上曰,依嶺南例擧行。出擧條傳曰,右副承旨許遞,與同副承旨許遞,代前承旨李在協·金光國除授,牌招察任,房順房。諸臣以次退出。
上在慶熙宮。停常參·經筵。
夜一更,有霧氣。
藥房都提調臣金陽澤,提調臣李思觀,副提調臣蔡濟恭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,下敎時入侍,編次人三人,先爲入侍。
又下敎曰,都承旨及趙德成,以專意爲之,下敎竝許遞,口傳付軍職,其代,洪名漢·魚錫定,承旨除授,牌招察任,房順房,三院副提調例兼。
洪樂仁啓曰,憲府連日監察茶時,事甚未安,大司憲南泰著,卽爲牌招,何如?傳曰,允。
以承傳色口傳下敎曰,內局入侍先爲之,御史。下敎時,入侍。
又下敎曰,下敎已久,而尙今寥寥,備局郞廳,申飭,該府亦爲申飭。
又下敎曰,戶判待開門牌招察任,明日下直守令,內局同爲入侍。
李在協啓曰,注書李翼運病,代假注書尹慶龍,姑令仍察,何如?傳曰,允。
又啓曰,大司憲南泰著牌不進,執義姜潤,掌令韓宗濟·韓鏶,持平朴師崙在外,持平一員未差。傳曰,知道。
趙德成,以都摠府言啓曰,今日入直內三廳武兼禁軍及軍兵等,當爲中日習射,而自上方在減膳中,復膳間,依例姑停之意,敢啓。傳曰,知道。
李在協啓曰,左議政韓翼謩,右議政李昌誼,依下敎來待矣。傳曰,入侍。
又啓曰,判義禁申晦,持梁山前郡守金永燮口招公事,依下敎來待矣。傳曰,入侍。
兵曹口傳政事,蔡濟恭·趙德成爲副司直。
吏曹口傳政事,以朴弼逵爲靑松府使,朴師建爲智禮縣監,金喆行爲靈山郡守,徐廣修爲龍宮縣令,趙載福爲玄風縣監。
傳于洪樂仁曰,使備郞受薦以來,政事姑待。
傳于李在協曰,新除授守令,一倂辭朝後,帳殿入侍。
有政,吏批,判書鄭宲在外,參判鄭存謙進,參議未差,左承旨李翼元進。吏批啓曰,鄭宲在外未肅拜,參議未差,小臣獨政未安,何以爲之?敢稟。傳曰,仍爲之以李心源爲大司諫,趙鎭衡爲持平,金熤爲輔德,李潭爲兵曹參判,成天柱爲左尹,趙榮順爲兵曹參議,鄭宲爲左副賓客,鄭宲爲觀象監提調,李師曾爲吏曹正郞,安聖彬爲佐郞,李頤炳爲工曹正郞,尹琰爲忠勳都事,金鈍爲慈仁縣監,兼春秋單文命龜,戶判前望單子入之,以李昌壽爲戶判。
兵批,判書鄭弘淳病,參判未差,參議李海重在外,參知趙台祥入直進,左副承旨金光國進,同知單朴道貫,副司直李重祜·金龜柱·李宜老·尹蓍東·李在簡·洪趾海·金勉行·李基德·李秉鼎·洪相簡,副司果趙時謙,副司正曺命業。
以承傳色口傳下敎曰,編次·備堂入侍拔之,勿出朝報,只分付備局。
金光國,以兵曹言啓曰,今十月十七日,武臣堂上朔試射日次,而當此減膳之時,不敢循例擧行,今姑停止之意,敢啓。傳曰,知道。
又以義禁府言啓曰,梁山前郡守金永燮,拿問口招以奏事,命下矣。金永燮今方待命,卽爲拿囚之意,敢啓。傳曰,知道。
又以義禁府言啓曰,二千貫偸食貪吏金永燮,爲先南間具枷杻嚴囚事,命下矣。罪人金永燮,依傳敎具枷杻,嚴囚南間之意,敢啓。傳曰,知道。
又以義禁府言啓曰,玄風縣監洪一源,卽爲拿問口招以奏事,命下矣。洪一源時在任所云,卽爲發遣府羅將,拿來,何如?傳曰,允。
大司諫金勉行啓曰,臣本以無似,濫叨諫議,自顧不稱,愧恧恒切,昨於路次,忽逢大臣,倉卒回避,未及隱身,至有下隷之替囚,臺地失體,於斯大矣。昨緣疏批之未承,今始來避,尤損廉隅,何可一刻蹲冒於臺次乎?請命遞斥臣職。答曰,依啓。
戊子十月十六日午時,上御集慶堂。編次人入侍時,判尹具允明,行副司直李潭,行都承旨蔡濟恭,假注書尹慶龍,記事官柳德申·李德師,以次進伏訖。上曰,御製已爲刊印乎?允明曰,昨已校正,而更爲相準,一字一句,無欠然後,可以印出矣。上曰,儒臣任希敎,看印,可也。濟恭曰,生手難以校正矣。上曰,卿等三人,輪回看審,參考印出,何如?濟恭曰,趙德成以編次人,方在院不參,此事可惜矣。上曰,其父趙明履,卽編次主人,予當下敎矣。允明曰,韓斗樞方校字,而誠意亦可尙矣。諸臣以次退出。
戊子十月十六日未時,上御集慶堂。藥房入診入侍時,都提調金陽澤,提調李思觀,右承旨李在協,記事官尹長烈·柳德申·李德師,醫官方泰輿·許礈·李以楷·慶絢·金季良·鄭允說·徐命緯·崔宗衡·李翊臣,以次進伏訖。陽澤曰,連日酬應,夜來,聖體調攝,若何,寢睡·水刺之節,亦何如?上曰,一樣矣。進湯劑,上進御曰,診候置之,御史入侍。賤臣承命,偕入金致恭進伏。上曰,左右相入侍,臣承命傳諭于左右相,仍爲復命。上曰,藥房提調,持湯劑更爲入侍。思觀持湯劑進伏,上進御。命書傳敎曰,今覽嶺南御史書啓,彦陽縣監李得駿,御史書啓中,旣稱一道之最,而其所區處設施,俱涉可嘉,特施陞敍之典,大丘判官金魯,每於守令辭朝時,以循吏能吏下問,今覽書啓,雖無赫赫之聲,可謂循吏,漢之用吏,亦此也。特賜璽書表裏之典,其餘竝置之。梁山前郡守金永燮,先已下敎,而以淸白吏金斗南之孫,不體望八其君之心,乃墜其祖之淸白,其所不法,若是狼藉,烹鼎,我國雖無,計贓按律,何異其烹,況侍從之臣乎?此人若不嚴懲,貪吏其何懲畏?斗南若有知,亦豈不飮恨?文書旣命現納,其若欺隱,勿論些小曲折,俱以贓律施行。玄風縣監洪一源,比諸永燮,文蔭名殊,可謂難兄難弟,令該府卽爲拿問,口招以奏。知禮·靈山兩縣,時任守令,俱皆加分,自有當律,竝亦令拿問嚴處,龍宮縣監蔡道恭,今聞御史所奏,不無可矜,國法難赦,一體拿問,依律勘處,靑松府使李基德,覽書啓,長臥衙中,而儲置還穀,非徒無一石,欠縮猶有剩數,以此觀之,靑松官吏,人心可尙,雖然,吏爲官乎?不可一任其便,特遞其職,與處分四守令,其代,令該曹今日內,以不爲署經者,口傳擇差,皆令待朝辭朝。梁山時任郡守申尙權,到任雖屬耳,不爲摘發,此時數遞可憫,爲先緘辭,從重推考,其令今年內準捧。金永燮若是無狀,而置諸中考,若無點下,梁山之弊勝言?洪一源之殿最,亦涉不察,當該道臣,從重推考。又命書曰,梁山前郡守金永燮,爲先令該府拿問,卽爲口招以奏。若是不法文書持來云,亦令該府推尋以奏,又命書曰,箭竹,軍器緊用者,而三鄕竹,曾前最勝,只用御筒介箭,故凡諸箭竹賜給,卽興陽竹也。頃者幾番,申飭,而況此竹,昔則皆鈍矣,今番見之,卽一竹枝,事之寒心,莫此爲甚,問其馬,卽濟州馬,問其箭竹,只有我國,而有鹽田爲箭竹也,於馬則不若驢,箭竹則若是駭然,其不申飭,此後將用代木,往者雖難皆飭,昨今年所封道臣帥臣,一竝從重推考,予則因此,亦有申飭者,卽內局靑大竹也。昔年數十年前靑竹,卽用燔水之竹,故前則月廊古有者見之,皆體大,今則雖用遮陽竹,亦尖矣,若此而其瀝有何效乎?靑大竹田,自古有之,此不過封時不能。申飭,地方官亦不致勤之致,此後又有此弊,本院草記,當該地方官,令道臣決杖。噫,下敎于此,不覺涕潸,昔年禁士夫家濫求靑竹之事,而其時下敎懇憫,今不嚴飭,士夫爲親之人,雖得靑竹,一竹之瀝,無異於水,其不用此則已,豈不嚴飭乎?予則自幼時,心常惡之者,於今可謂無用之物,而以予不食不飭,豈體昔年之意乎?以此嚴飭。內局先退,御史隨退。上曰,左右相入侍。賤臣承命偕入訖,退出。
戊子十月十六日申時,上御集慶堂。左右相·御史,同爲入侍時,左議政韓翼謩,右議政李昌誼,右承旨李在協,假注書尹慶龍,記事官柳德申·李德師,以次進伏訖。命讀奏嶺伯狀啓。翼謩曰,此慶尙監司李溵狀啓也,備陳該曹給災一萬九千三百結不足之狀,仍請畓災一萬一千三百十五結,綿災二千六百八結,特許加劃事,亟令廟堂稟旨,分付矣,嶺南畓結,幾與湖南相等,被災則或過之,日前湖南加劃一萬結,今亦依此數加給,本道素稱木花鄕,木花被災,今年特甚,頃因宰臣所達,領相已有仰奏者矣。然事目所無之災名,今不可創開,通計元劃,加劃之災結,不爲不多,道臣就其中,量可闊狹,則無論某災,庶可均俵,以此分付,何如?昌誼曰,道臣前後狀啓,可見其極意査結,盡心奉公之狀矣。且以本道結摠及被災加請之數,亦頗精約,而至於綿災,名目果難創開,勿論某樣災,就其所請,參酌優劃,則道臣似必有推移均俵之道矣。上曰,依爲之,一萬結許施,加給一千結。出擧條翼謩曰,頃以嶺伯狀請賑穀事,有所下敎,而大抵賑穀自備,自非好題目,凡爲守令者,猶以自備爲嫌,則道臣何敢以自備仰奏乎?上曰,嶺伯請賑穀擧條中,依爲之以下下敎,爻周,可也。出擧條上曰,注書持入戶判前望單子,可也。上曰,鄭弘淳亦好,而騎曹亦難得人矣。翼謩曰,今年給災之數,意謂過多,而戶曹許給之災,統爲三萬餘石,可謂精約。昌誼曰,李溵請災,極其精簡,專爲國體,此爲可用之人矣。上曰,湖西伯,何當辭朝乎?舊伯分俵之政,姑未可當,則不可付之生手矣。昌誼曰,洪樂純亦勤榦可堪,何事不做乎?且聞年分,幾乎垂畢矣。上曰,舊伯姑留分俵,俾盡區劃之方,好矣。上曰,今覽御史民瘼書啓,相臣今方入侍,此則當下詢,而其中僧徒之最困,予已孰知,義僧旣禁之後,意謂僧徒其果息肩,今覽御史狀聞,尤爲無狀者,故宰臣李彝章,成節目,申飭已幾年,而不遵朝令若此,事之寒心,莫此爲甚,定式後,兩營兵使,一竝從重推考,時任兵使,令該曹緘辭重推,師臣雖若此,下吏其若畏法,兩營兵房軍官,焉敢若此?令道臣捉致監營,刑推一次懲後,度支捧巫布,意蓋禁焉。兵營爲此,其涉無據,亦令道臣。兵房軍官刑推時,一傡嚴飭。噫,今者下敎,僧徒雖於古有之,於巫,予之所期無一人,度支無可捧之人也。雖然,僧亦民也,此輩亦無辜之人,兵使若此之際,其棍當及於此輩,望八此心,朝鮮之人,無一受弊,況節目定式者,爲閫帥,焉敢違令?身爲外閫,巫布勒捧,尤涉鄙瑣,令備局嚴加申飭,此後若此者雖遞,閫望限十年除望,以示暮年爲民之意。出傳敎上曰,西門鎖鑰,不可稽滯,非徒此也。大政亦在近,薦望其欲申飭,曾於大司寇,已見言之無益,故泯默矣。今聞所奏,領相旣有已薦之人,噫,頃在批諭,可謂曲軫,以此凡諸等事,若不知,然豈體先相之意乎?其涉過矣。若是遲滯,甚事可做,今則不可泯默,雖百問,夜雖徹,了當然後止,政官卽爲牌招,先問議而來開,勿致夜深。出傳敎上曰,分等狀聞旣下,分俵不可付諸生手,知其畢分俵後,湖西新伯,其令辭朝事,分付。出傳敎諸臣退出。
戊子十月十六日酉時,上御集慶堂。判義禁入侍時,判義禁申晦,左副承旨金光國,假注書尹慶龍,記事官柳德申·李德師,以次進伏。上命讀金永燮供辭。上曰,何以處之?此輩善爲黨習,而困民,則甚矣,金永燮,則臺職時無所言乎?金光國曰,然矣。上曰,金養心則以武弁家人,所爲過甚,而鄭煥猷,則爲人可尙矣,武將之家,當世守其業,而具家連爲武將矣。上曰,淸川江導水,多有智略矣。光國曰,苟非此人爲國之誠,何以辦此?邊疆無事之時,尤宜不虞之備,故臣有區區所懷,敢此仰達矣。昨年臣以祭官,往來南漢,詳見城地,外則江漢周遭,內則山勢峻嶪,便同金城天府,緩急可恃,而但軍餉不足,故相臣區劃儲置,今爲六萬石,而一月軍餉,爲七千石,故判書李箕鎭,又創設西將臺,已盡備禦之策,而若又加置數萬石米,數千石鹽,則大有益於保障之策矣。上曰,江都最是金湯之地,而聞今則到處船泊,猶不可恃矣。上曰,判義禁持金永燮再招草供,更爲入侍。上曰,世間豈有此等不忠不孝之人?身爲法從之臣,不思報效之道,偸竊國穀,卽是御史題目,而其敢下手,若是嚴問,其敢欺隱,此不忠也,有九十偏母,則放恣不法,雖用於藥飮,昨秋到今,蔘雖極貴,千百兩之錢,豈盡入手於蔘價,而皆推於渠母,若是漫漶遲晚,此不孝也。旣不能忠,亦不能孝,節節無狀,而尤爲無狀,尤爲無狀者,以翟黑子·高允下敎者,意有在矣,而此人鬼立判云者,亦是一道,則雖用藥飮,渠自擔當,人子之道,而千百兩偸食,皆諉其母,無狀之中,尤爲無狀者,卽相五之所不爲,今雖置法,將爲不忠不孝之鬼,其雖參酌,亦爲不忠不孝無倫之人,世間豈有無倫無狀若此之人者乎?初讀之際,夜深乍睡未聞,睡覺令讀,予心其不能耐,到此地頭,其不爲刑訊,貪婪悖子,何以懲戢?依前判付,箇箇除尋常,嚴刑,期捧直招,聞此,其何睡乎?有九十老母,而千餘兩之穀價,推托其母,世豈有此等無狀無倫之人也。雖一次物故,可謂不惜,其雖諸堂,秉彝之心皆同,若不箇箇嚴訊,噫,白首暮年,豈曰有王府,亦豈曰有該府堂?卽爲擧行,持草供以奏。出傳敎判義禁持草供,更爲入侍。上曰,金永燮之不忠不孝,無狀叵測,下敎中旣諭,而今於刑推之下,千餘兩報債,其餘家屬之在京者,繼給日用之需,亦不無私用,合而計之,亦爲近千之數云,若此而歸之於九十歲之母,萬萬無狀,故有此嚴刑之命,凡貪吏或料辦,或用手私用者,莫重還穀,若用自己之物,於永燮初見,以計贓法言之,八百兩,故初下敎中,或有百計用謀,以不準八百兩爲期者,而此雖詐巧作文書,而二千八百兩還穀之價納官云,雖三頭六臂貪吏,所不爲者,而永燮爲之,此不可以謂猾,亦不可以謂詐,而白地倫食者,加分有律,擅用亦有律,則況金永燮之萬古所無之貪吏乎?以贓計之,雖在用一律,亦有於贓二百貫不足,若非三頭六臂之貪吏,律將何施?尤爲無狀叵測者,以報債給家屬與私用者,皆歸於九十其母,雖用蔘附,豈有二千二百兩用價?此予所聞供,心不能耐,而特命嚴訊者也。今覽其供,雖萬萬叵測,可謂直供,吁嗟,望八,有此貪吏,非徒一貪吏,卽兼二貪吏也,無法則已,計贓之律,不施此人,將施於何?雖然,問目旣示微意,相五尙在覆載,渠雖無狀不測,王令當信,噫,尤爲節節憤駭者,以渠之私用,不眷率之四人分給,渠亦有人之心腸,何忍稱托於九十偏母?設有是事,問目旣不闊狹,渠自當之,可乎,歸於其母,可乎?雖貸一律,決不可循例酌處。巨濟府限己身永爲鄕人,城門已開,卽刻倍二道押送,押去羅將,其亦倍道回來,而押貪吏,若有作弊於外方,此配一貪吏,貽弊窮民,若或稽滯,或迂路作行,侵漁土民之事,令道臣狀聞,嚴刑一次後,勿限年永屬殘邑奴婢,今者此敎,頃覽具以謙手本,纔已嚴飭,故有此下敎也。出傳敎上曰,二千貫偸食貪吏金永燮,爲先南間,具枷杻嚴囚。出傳敎上曰,噫,望八一心,惟在元元,故近者諸道之分等狀聞,無一刻遲滯,而噫,彼永燮當此等之時,還穀若是恣用,一源隱結,放恣擅用,隱而私用之時,面分等里分等,其誰爲之?此正有庳之民,奚辜者也。思之及此,若恫在己,唐有十人御史,予豈無八人御史乎?今覽金永燮事,雖徹宵,何心睡乎?頃者下敎未果,而方在減膳之中,明日當爲金商門內行常參,宗蔭武置之,只大臣·備堂,有米布衙門郞廳盡參,諸道民來京者,分付漢城府,亦爲待令,時刻隨時,待下敎只入正時。出傳敎上曰,玄風隱結作錢之數,爲幾何乎?晦曰,爲二千七百兩矣。上曰,此亦多食矣,何邑無此隱結乎?晦曰,臣亦曾經兩道道臣,一自申令之後,幾乎無隱結矣。山腰以上,朝家旣已許給,非爲隱結,而玄風小縣,如是多數,可怪矣。諸臣退出。
上在慶熙宮。停常參·經筵。
巳時,雷動。午時,雷動,電光雨雹,狀如小豆。
藥房都提調臣金陽澤,提調臣李思觀,副提調臣洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,三提調帳殿入侍。
金致恭啓曰,大司憲未差,執義姜潤,掌令韓鏶·韓宗濟,持平朴師崙·趙鎭衡在外。傳曰,知道。
洪樂仁啓曰,今日常參爲之事,命下矣。兩司無進參之員,除在外外,大司憲南泰著,大司諫李心源,卽爲牌招,何如?傳曰允。
以別雲劍望筒,傳于鄭昌聖曰,之次爲之。
傳于鄭昌聖曰,金判府事,常參同爲入侍。
傳于洪樂仁曰,來詣,直入正時,殿座後,若有不盡入來,該房承旨,當下敎矣。
以承傳色口傳下敎曰,望八其君,今方殿座而牌招諸人,豈如是耶?勿爲呼望,申飭。
又下敎曰,今日望八其君,下敎若何,而稽滯承旨解見任,殿座後入來者,當爲嶺沿投畀,以此申飭。
又下敎曰,朝鮮法從之臣黃榦,恣意用事,金永燮放恣大貪,此等之世,何用先四拜?置之。
又下敎曰,聽下敎,承旨解見任。
又下敎曰,承旨有闕,代前御史金致恭除授,牌招察任,房順房。
又下敎曰,侍從乞郡之人,傳旨捧入,今日政擧行。
又下敎曰,內局入侍,戶房承旨,同爲入侍,今日入侍備堂,竝知名以入。
傳于洪樂仁曰,牌去來連爲催促。
又傳于曰,儒臣持警世問答,同爲入侍。
洪樂仁啓曰,吏曹參議權噵,方在罷職中,何以爲之?敢稟。傳曰,敍用。
洪樂仁,以吏曹言啓曰,巨濟前府使李潤國,遞付京職事,命下矣,本曹無相當窠,依例送西之意,敢啓。傳曰,知道。
有政。吏批,判書鄭宲在外,參判金鍾正進,參議權噵未肅拜,左承旨李翼元進,以鄭光漢爲大司憲,尹錫烈爲副修撰,李堉爲司僕正,宋載中爲平市令,柳光翼爲知禮縣監,申睷爲雲山縣監,朴師欽爲玄風縣監,吳載純爲龍宮縣監,申昕爲慈仁縣監,安杓爲靑松府使。
兵批,判書鄭弘淳病,參判李潭病,參議李海重未肅拜,參知趙台祥入直進,左副承旨鄭昌聖進,同知單金振聲,副司直金光國·李在協,副司果李潤國。
洪樂仁,以侍講院言啓曰,本院新除授輔德金熤,卽爲牌招察任,何如?傳曰,允。
傳于洪樂仁曰,承旨入侍。
金致恭,以義禁府言啓曰,罪人金永燮,巨濟府限己身永爲鄕人,卽刻倍二道押送事,命下矣,以傳敎內辭意,具罪目,卽爲發遣府羅將,使之倍二道押送配所之意,敢啓。傳曰,知道。
又以義禁府言啓曰,靈山前縣監朴師厚,知禮縣監李應重,竝拿問嚴處事傳旨及龍宮前縣監蔡道恭,一體拿問勘處事,傳旨啓下矣。朴師厚·李應重·蔡道恭等,俱在任所云,依例發遣府羅將,竝令拿問,何如?傳曰,允。
以承傳色口傳下敎曰,金永燮方到何地?使驛卒知入。
又下敎曰,此時處置,豈可經宿?都憲牌招處置,卽爲之。
又下敎曰,諸守令,使之卽爲入來,開陽門仍留。
又下敎曰,守令卽爲謝恩事,申飭。
金致恭,以義禁府言啓曰,慶尙監司狀啓,據刑曹粘連內,前府使申璆,移本府處之事,允下矣。申璆時在慶尙道仁同地本家云,依例發遣府書吏拿來,何如?傳曰,允。
政院啓曰,近者冬雷之異,殆無歲無之,而日昨靑臺報,又發於閉藏之月,惟我聖上,益篤對越之誠,特下懇惻之敎,凡所以消弭之策,靡不用極,庶或天心底豫,轉災爲祥,而今者之警,又何爲而至也?始之隱隱,終焉轟轟,已無異於盛夏之聲,而亦可謂式日斯生,臣等,相顧愕貽,誠莫曉其所以也。未及雲觀之上聞,至勤駐輿而降綸,爲非我殿下兢惕之誠,造次不弛,則反躬而自責者,豈若是其丁寧勤懇也哉?然而以言弭災,不若以心,制煩以動,不若以靜,前後遇災之時,殿下之絲綸,非不至矣,而連紙累牘,實效徒然,則無或一心上格,治未得其要而然歟?每當警飭之際,殿下之振作,非不切矣,而朝誥夕諭,煩複徒爾,則毋或一靜字工夫,未盡其宜而然歟?臣等死罪,竊以爲我殿下,操心處之間,或不無察小而遺大,小實而多又,恩賞未免於過濫,威怒或近於偏係,以之而財用匱竭,民生困瘁,以之而僥倖漸啓,躁競成風,時象日就於汚下,元氣自底於銷鑠,凡此數者,皆足爲召異之端,而雖以目下事言之,數昨啓箚,竊附於振儒風之義,則雖下猛省之敎,而未聞採用之擧,今日處分,寔出於嚴頹綱之意,則雖近痺惡之政,而未見奬恬之效,施措云爲,或欠其誠,仁天示警,豈其異哉?伏願殿下,繼自今不以言以心,不以動以靜,惕然存警,淵然奉若,以至於一政一令,皆從誠實上做去,則虛僞之不期消而自消,偏私之習不期祛而自祛,然則應天以實,回怒爲喜,特一轉移問事耳。法座纔輟,鑾蹕還內,倉卒之頃,未盡所蘊,相率歸院,略貢愚悃,惟殿下懋哉懋哉?惶恐敢啓。答曰,其於頃口,只聞靑臺之報,心猶懍惕,其於今日,予先聞焉,奚異於耳提面命,此何諭乎?卽予否德,卽予無能,加以衰耗,强氣日墜,人心陷溺,甚至於永燮極矣,若是無狀,而不能治法,今後警飭,焉可無也?一則予,二則予,懍惕二字亦歇後語也。半晌涔涔,而召儒臣而講讀,懍惕之心,亦歇後語也。職在喉院,其勉若此,予庸嘉之,何敢曰衰,而不自猛省也?
副應敎臣洪檍,校理臣趙宗鉉,修撰臣任希敎·洪樂信等箚曰,伏以靑臺之報,又何爲而至?責躬之敎已切,減膳之命纔下,宸衷警畏,丙枕靡安,宜其一念上徹,感應不忒,丁寧譴告,又若是其諄諄,或者仁愛之天,其終不忘我而然耶?天人一理,脗合無間,召災致祥,如形之影,臣等,雖不敢廣引傳記,以爲傅會之說,而亦不敢不以爲人事之所召也。在昔明王之遇災也,必也側身而修行,導言以求助,日新其德,一反前規,戒懼之誠,貫徹動靜,修省之實,孚格上下,夫然後人事盡而天心悅,此所謂應天以實之道也。今也不然,上之所以求助者,非不至矣,而未有發一政行一令,以反前者之失,下之所以進規者,非曰無矣,而亦未聞論一失格一非,以開方來之善,只是伈伈泄泄,無所猷爲,外若警惕,而內實悠汎,臣等,未聞空言文具,可以回上天之怒,而致和氣之來也。噫,私意害事,而未見其克治,本源大公廓然,則是私意之行猶前也,官邪病政,而未見其辨別臧否,惟才是用,則是官邪之弊猶前也。宮禁所宜嚴,而紅袖之張樂通衢,有駭聽聞,則宮禁之不嚴,他可推知,紀綱所宜立,而內吏之橫挐被推,罰及法司,則紀綱之不立,無處不然,凡此數者,不免爲今日之疵失,則已不可以陶鑄太平,導迎和氣,又安可以無少振作,無少變改,而回已怒之天,消已至之災也哉?雖以向日事言之,臣等箚陳,極知陳腐,無足以當聖心,而苟欲恐懼而修省,則處分之過中者,不能無望於日月之更,而旣下猛省之敎,未聞翕受之實,此不過一轉移之幾,而尙靳採納之音,則得無幾於悅而不繹者耶?從違之間,誠實未孚,吁咈之際,壅閼已甚,恐非聖人求言自邇之意也。臣檍臣希敎,俄登前席,以實心行實政之意,略綽仰陳,而所謂實心實政,亦不外乎如右數者。伏願聖上,惕然而警,翻然而改,凡於政令施爲之間,大加振發,有日進而無退,以至祛私意而淸官邪,嚴禁防而立政紀,臣等前日之言,亦賜渙汗之施,則轉災爲祥,亶在是矣,惟殿下懋哉懋哉?取進止。答曰,已諭於政院之批,而若干日之間,警告若此,求其本,卽予也,卽予也,無對饌之心,冞切懍惕之,其勉若此,可不益加自勉焉?噫,十日加減饌,何敢仰謝?尤切悚懍矣。
吏曹參判金鍾正疏曰,卽伏見傳敎下者,侍從乞郡人,一竝遞差,今日政差出事,有命矣。臣固當卽爲擧行,而第念侍從奉老之人,爲養陳章,則輒垂特恩,許畀一邑,此固出於錫類之至仁,而亦是聖朝之美事也。今乃因一不法守令,凡係乞郡者,不問治績之如何,竝施遞改之罰,怒近移乙,事未前有,有關刑政,實恐非細,玆敢略陳短章,以效執藝之義。伏乞聖明,俯垂諒察,收還前命,不勝幸甚。答曰,省疏具悉。臣之乞郡,君之許施,一則爲親之心,一則孝理之道,而因一無狀永燮,豈可無端其遞,而大抵以古例言之,或有賜食物而不施者多,此爲內重外輕之意,而近者以外郡作一便處,其請紛紜,尋常慨然者,不可不因此下敎,今者陳章,嘉其執藝之義,覽其傳旨,其人皆遞可惜,而其代若不另擇,不若仍舊貫。且方當捧糴之時,民事可悶,特寢其命,今雖七人,若不申飭,將至於侍從無人之境,此後此等封章,申飭政院。
戶曹參判具允鈺疏曰,伏以臣,出疆之期,只隔若干日矣。臣之父母墳山,在於京畿長湍地,去道傍不過十餘里,遠離之時,益惹霜露之感,過去之際,尤切松楸之望,玆敢略控衷懇,仰瀆崇聽。伏乞聖明,俯賜諒察,暫許歷省,俾伸至情,千萬幸甚。答曰,省疏具悉。卿其依所請,往省焉,
戊子十月十七日巳時,上具翼善冠·服袞龍袍,乘輿出通陽門,御金商門內。常參入侍時,行都承旨洪名漢,左承旨李翼元,右承旨洪樂仁,左副承旨鄭昌聖,右副承旨金致恭,同副承旨洪錀,記事官尹長烈,假注書尹慶龍,記事官柳德申·李德師,以次進伏訖。上曰,國之還穀二百石,恣意擅用,予所初見,家屬所食之物,歸之老母,尤爲無狀不測矣。掌通不可不更飭矣。上曰,今者金永燮之無狀不測,趙鎭衡之苟充備擬,專由於掌通無嚴之致,掌通之禁一弛一,皆持正通,官方之淆雜,名器之紊亂,莫甚於此,此後持正通,依掌通例,一切嚴禁。出傳敎洪名漢曰,此後則無持正通乎?上曰,予欲禁之者,久矣,雖無持正通,權極所云許多文臣,豈無臺疏乎?上曰,昨日之政,若何,而京中侍從之臣林立,則以莫知何樣,趙鎭衡苟充備擬,事之可駭,莫此爲甚,當該銓官,罷職不敍,以懲曲循名士之弊,大司憲南泰著,其所遞牌,有何意義,而其君臨帳殿之時,懸牌不進,若有一分臣分,焉敢若此?兩司備員後,當酬應常參,納牌去來憲吏,令兵曹從重決棍,政院何敢煩稟?當該承旨遞差,其令卽爲入參,備員後呼唱。出傳敎洪名漢曰,該房李在協見遞矣。上曰,其父昨爲箕伯,其子今日遞職,此亦一飽食,有數而然耶?上曰,承旨有闕,代前御史金致恭除授,牌招察任,房順房。上曰,右副承旨金致恭,肅單親呈之際,有疎率之擧,從重推考,可也。出榻敎上曰,承旨有闕,代前御史洪錀除授,牌招察任,房順房。出傳敎左議政韓翼謩,右議政李昌誼進伏曰,因一不法之臣,達宵酬應,過費煩惱,寢睡·水刺之節,何如?上曰,豈爲金永燮而不御水刺乎?上曰,此爲侍從之羞恥矣。翼謩曰,臣職在三事,不能檢勅,莫非臣罪矣。昌誼曰,臣等,苟有導率之效,豈有是事乎?上曰,予所未能檢勅者,卿等,何以檢勅乎?昌誼曰,朝能褒奬廉吏,則自然感化矣。上曰,廉吏何以知之乎?在政官與卿等而已,不爲饋遺宰相者,爲廉吏,而或有免饋遺之名,而自爲貪婪者矣,雖金吾堂,不無曲護罪人,甚至於律官,按律輕重,專在金之有無,此所謂熟鹿皮大典也,上曰,昨夜已諭,效唐十御史,當八道廉問,今日內令備局,入御史抄啓。出傳敎上曰,予方殿座以侍,而新除守令,不卽入侍,今日新除守令,一竝罷職。上曰,此後侍從臣乞郡,一切嚴禁,曾已乞郡者,一倂遞差,其代,待政官下敎,今日政擧行。出傳敎大司憲南泰著進伏。上曰,不待避嫌,而予當先處分矣。上曰,旣已備儀行禮,非徒下敎,憲吏代棍,都憲其豈晏然?其在國體,不可待嫌,大司憲南泰著,巨濟府使除授,今日倍道赴任,到任日字,令道臣狀聞,時任府使,遞付京職。出傳敎上曰,承旨有闕代,前承旨鄭昌聖除授,牌招察任,房順房。右副承旨·同副承旨牌招,追省記入直。出傳敎大司諫李心源所啓,臣志氣風稜,本不合於淸朝耳目之任,而臣之從兄臣行源,方帶司諫,臣於此時,又忝長席,同堂兄弟之竝據一院,公格私義,俱極未安,臣何可一刻冒居於臺次乎?請命遞斥臣職。上曰,勿辭。右副承旨金致恭曰,大司諫李心源,再啓煩瀆,退待物論矣。傳曰,知道。出傳敎副應敎洪檍所啓,懲貪奬廉,王政之所先,而今者金永燮處分之下,大小臣工,莫不畏戢,則奬廉之政,不可不及此擧行,令廟堂採取公議,精抄啓聞,以爲,隨窠奬用,實合事宜矣。上曰,所奏誠是,當留念焉。檍曰,生民休戚,係於守令,腴邑雄府,多爲勢力之所占,殘郡弊縣,竟爲疎冷之差遣,守令數遞,生民憂困,職由於此,聖上雨露不擇之敎,果安在哉?伏願另飭銓曹,從今以後,勿爲人擇官,必爲官擇人,以爲官得其人,民安其生焉。上曰,所奏亦是,此爲今日之痼弊,嚴飭銓曹。檍曰,日候乖常,聖慮及於靑臺之報,此實出於畏天之聖德,而日昨雷異之後,十行絲綸,責躬之敎,藹然辭表,院啓堂箚,皆賜嘉納,而十日減膳之餘,爲民常參,亦避正殿,遇災警惕,靡不用極,在庭臣僚,孰不欽仰,而臣愚死罪,以爲避殿減膳,終不如行一實政,若不以實心行實政,則上下交修之義,徒歸虛文,豈不惜哉?伏望聖上,以一誠字,仰答天譴,愈久愈篤,則天道之自强不息,自當有體驗者矣,惶恐敢達。上曰,其所勉戒切實,其涉可嘉,益加自勉焉。出傳敎上曰,淸川君金鍾正,吏曹參判除授,行副司直權噵,參議除授,卽爲牌招開政。出傳敎上曰,今日此意,其若誠心,豈復聞此聲?今日日氣乖常,方切憫心,道中亦聞,懍惕何言?此亦否德,此亦否德,其令加減膳十日,仰謝彼蒼。出傳敎諸臣退出。
戊子十月十七日未時,上御集慶堂。藥房入診,左承旨同爲入侍時,都提調金陽澤,提調李思觀,副提調洪名漢,記事官尹長烈·柳德申·李德師,醫官方泰輿·許礈,左承旨李翼元,以次進伏訖。陽澤曰,移時殿座,聖體調攝,若何?上曰,一樣矣。進湯劑,上進御。陽澤曰,帳殿則只提調入侍,故不得診候,今於便殿,使首醫診候,何如?上許之。泰輿·礈診候曰,脈候一向調均,而滑體亦一樣矣。上曰,卿等退去。藥房先退,翼元曰,臣承命,詢問于各道民人,則各有高下,而京畿市直,稍勝矣。上曰,觀其年事,而市直則誠幸矣。翼元曰,然矣。上曰,注書出去,坐直承旨入侍。賤臣偕入復命訖,退出。
戊子十月十七日申時,上御集慶堂。坐直承旨儒臣,同爲入侍時,左副承旨魚錫定,副應敎洪檍,修撰任希敎,假注書尹慶龍,記事官柳德申·李德師,以次進伏訖。上命讀警世問答,兩儒臣進讀,承史以次進讀,讀訖,儒臣先退。上曰,金永燮所到處持來後,在院承旨,入侍以奏。出榻敎上曰,今日政新除守令,皆令卽爲辭朝入侍。出傳敎上曰,今覽北伯狀聞,事勢固然,況北道乎?依狀請施行,令備局卽爲,分付,上曰,他承旨入侍。出榻敎諸臣退出。
戊子十月十七日酉時,上御集慶堂。承旨入侍時,右承旨洪樂仁,假注書尹慶龍,記事官柳德申·李德師,以次進伏。上曰,昨日處分,何如。而新除守令,成命之下,猶不一齊來謝,事之可駭,莫此爲甚,先到二守令外,一倂施以不敍之典。仍命賤臣,入直行首宣傳官,廚院入直,典設司入直官員,使之入侍,可也。宣傳官金養厚,曲設別提張象元,司饔奉事柳山鎭,承命入侍。上曰,近來百隷怠慢,其君冬月臨帳殿,新除六守令,不爲待令,故處分復差,六人之來,二人式分三次謝恩,一人在外云,曾經侍從人,爲守令者,爲其妻孥,恣行不法,特除諸守令,眷戀妻孥,不體其君之連夜酬應,若是晚到,事之可該,莫此爲甚,況安杓曾經近密之臣,而若是怠慢乎?先到二守令吳載純·柳光翼,勿論,安杓·申睷·朴師欽,竝敍準期不敍之典,在外守令申昕遞差,一則曾有鄭彦忠,以時任承旨,爲羅牧之事,況今日爲官擇人之時乎?承旨魚錫定,靑松府使除授,前縣監金九重,方在入直,靈山縣監除授,入直宣傳官金養厚,慈仁縣監除授,入直典設司官員張象元,玄風縣監除授,與吳載純·柳光翼,其令當日辭朝,至於申昕,以奉常寺官員,雖在東田,其間自可來到,其雖不來,下吏宜卽報政院,而今乃以聞,事之無嚴,亦莫甚焉,當該政色書吏,令秋郞於開陽門外直房,從重決杖六十,其君尙今以待,而當該承傳色中官,互相推諉,偃便爲事,若此而何食其君之祿?承傳色中官全景佑·安國來,竝越俸一等,承傳色中官金興曄,今日再次政院下敎,佯若重聽,旣已申飭,則不無其羞,替當入侍,無廉莫甚。從重推考,出傳敎上曰,張象元何許人耶?注書知入。賤臣回奏曰,張象元,以禮賓參奉,出六云矣。上曰,更問世閥,可也。賤臣回奏曰,玉城府院君張晩之奉祀孫云矣。上曰,使之卽爲入謝,仍爲辭朝,可也。賤臣回奏曰,守令六人中張象元·金養厚,曾未署經,故下直單子,不得捧入矣。上曰,翊衛司入直誰也?注書知入。賤臣回奏曰,翊贊朴東最入直矣。上曰,誰也?賤臣曰,前承旨朴昌潤之子矣。上曰,予亦曾知其人矣。命承史退出。樂仁曰,旣有張象元知入之敎,而出外問之,則馬官猶可爲之,而守令,則有違格例矣。俄者處分人朴師欽,聞是故忠臣朴泰輔之孫矣。上曰,予不知爲何人,果是故忠臣之孫乎?上曰,朴東最曾經守令乎?賤臣對曰,曾經縣監矣。上曰,玄風縣監張象元下問,以張晩之孫,亦有承傳云故除授,今聞格例有掣肘者,勿施,仍任本職,其代,翊贊朴東最除授,其令當日謝恩,仍爲辭朝。出傳敎上曰,雖因格例而遞職,張象元特爲調用者,宜有階梯,令銓曹察訪待窠調用。出傳敎上曰,今聞前玄風縣監朴師欽,故忠臣朴泰輔之孫,飭自飭用自用,特寢准期不敍之命,今適有窠,翊贊除授,以示予追慕昔年之意。上曰,朴東最催促入謝,仍爲入侍,可也。朴東最承命進伏。上曰,承旨曾見此人乎?樂仁曰,曾未相見矣。上曰,爲人,何如?樂仁曰,爲人豐實可堪矣。上曰,汝須盡心奉公,毋孤特差之意,汝父予已熟知矣。城門將開,汝須速見汝父而下去,可也。上曰,輿誌勝覽靑松券,持入,可也。賤臣承命奉入,命承旨,讀奏靑松土産·人物·山川所錄。奏畢,諸臣退出。
上在慶熙宮。停常參·經筵。
藥房都提調臣金陽澤,提調臣李思觀,副提調臣洪名漢啓曰,伏未審夜間,聖體調攝,若何,痰候,何如?寢睡·水刺之節,亦如何?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣,明日入侍,宜矣。
中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之。
金致恭啓曰,大司憲鄭光漢,執義姜潤,掌令韓宗濟·韓鏶,持平趙鎭衡·朴師崙在外,今日以監察茶時之意,敢啓。傳曰,知道。
李翼元啓曰,戶曹判書李昌壽,特敎之下,昨違召命,今日又不出肅,事甚未安,卽爲牌招察任,何如?傳曰,允。
洪名漢啓曰假注書尹慶龍,身病卒重,勢難察任,今姑改差,何如?傳曰,允。
以柳岳柱爲假注書。
左議政韓翼謩箚曰,伏以日者靑臺之報異,我殿下大警動于心,旣減一旬之御膳,又下十行之絲綸,寅畏之誠,修省之意,藹然溢於辭表,仁愛之天,宜其底豫,昨日轟燁之災,又作於大庭視朝之餘,聲光所及,有倍於前,臣誠戰慓悸懼,歷宵靡定,噫,天道玄遠,固未易窺測,而孚應之妙,卽亦有不爽者,郞官庶僚也,尙云上應天象,況於輔相之重乎?曩使聖朝消弛之策,先從臣始,早賜斥退,則天之譴告,宜不至再,而至懇終歸飾讓,聖批輒賜優假,下之所以自處,上之所待下,俱未免爲文具,只此一事,已非應天以實之道,荐雷之異,又何足怪?噫,災異策免,藉令無故,事在古人請移相之義,寧欲自當其咎,以寬聖慮之萬一?矧此咎徵之作,又安知非臣所召,則臣雖欲更事蹲仍,其可得乎?玆瀝肝血,申控危懇。懇乞亟賜鐫改,改卜賢德,使天怒回而國事濟焉。取進止。答曰,省箚具悉卿懇。噫,今者致異,一則予,二則予,旣諭於政院承宣之批,輔相何有。卿須安心勿辭焉。仍傳曰,遣史官傳諭。
右議政李昌誼箚曰,伏以臣於昨日常參罷退之際,忽見雨雹交下,雷電洊至,轟燁之異,視前益甚,憂駴悸慓,不能言情。惟我聖上對越之誠,勵精之治,宜無召災之端,而陰陽錯行,譴告頻仍,以致靜攝之中,聖心獨憂,五日之內,常珍再貶,莫此非臣尸職妨賢之罪也。自臣冒膺非據,行且半年,伴食憒憒,全蔑報效,固宜感招災咎,而頃當殿下警惕飭厲之日,苟能仰效對揚之忱,俯守仍退之義,使聖德有日新之休,臣身免苟日月之譏,則庶幾上天孚格,威怒旋霽,豈復有今日之洊警乎?祗緣臣誠淺識闇,徒知趨命承敎之爲恭,全昧責難陳善之爲敬,曾無一言策,少贊消弛之謨,只有修省之名,而了沒施措之實,亦無怪於仁愛示警之丁寧諄複,不翅若耳提而面命也。臣之申控至懇,屢瀆崇聽,非敢苟飾虛辭,欲效故事而已,區區赤心,實出於爲國家計也。伏乞俯垂鑑諒,亟賜鐫免,以答天譴,以幸國事,不勝大願。取進止,答曰,省箚具悉卿懇。懍惕之心,已諭於左相之批,皆由否德,無能益衰,輔相何有?卿須安心勿辭焉。仍傳曰,遣史官傳諭。
金致恭,以兵曹言啓曰,今十月十八日,伊川居私奴雙男稱名漢,自興化門入來,差備門外擊錚,依例令攸司囚禁治罪,當該守門將丁昌宗,依定式推考,何如?傳曰,允。
又以刑曹言啓曰,當該政色書吏,令秋郞於開陽門外直房,從重決杖六十事,命下矣。當該政色書吏吳重煥,依傳敎從重決杖六十之意,敢啓。傳曰,知道。
上在慶熙宮。停常參·經筵。
藥房都提調臣金陽澤,提調臣李思觀,副提調臣洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮·藥房口傳問安。答曰,知道。
以承傳色口傳下敎曰,待下敎入侍,茶則先入之。
金致恭啓曰,大司憲鄭光漢,執義姜潤,掌令韓宗濟·韓鏶,持平趙鎭衡·朴師崙在外,今日以監察茶時之意,敢啓。傳曰,知道。
鄭昌聖,以都摠府言啓曰,今日入直內三廳武兼禁軍及軍兵等,當爲中日習射,而減膳相値,不得爲之之意,敢啓。傳曰,知道。
洪名漢啓曰,今日方物封裹,政府西壁,當爲進參,而左參贊尹鳳五疏批未下,右參贊韓光會未肅拜,無以備員,右參贊韓光會,卽爲牌招,以爲進參之地,何如?傳曰,允。
洪名漢啓曰,右參贊韓光會牌不進推考傳旨,今方捧入,而方物封裹,不可無政府西壁,更卽牌招,何如?傳曰,允。
洪錀啓曰,左尹成天柱除拜後,過三日不爲出肅,依定式推考警責,仍卽牌招察任,何如?傳曰,允。
備忘記,問今日干支,卽追惟生我鞠我之年,亦惟其後卽孝章孝婦懿昭,興惟及此,此心何耐?今日卽詣舊邸,見我子我婦我孫木主而來,此第亦昔年戊戌之舊邸也。少伸此忱然後,可做國事,當詣彰義宮,而以駕轎作行,副輿置之,駕轎馬只二雙待令,侍衛與禁軍挾輦八十名,只入直擧行,前後廂軍,以禁御兩營入直軍一百名,訓將只率新營標下領軍,只二品以上夜晝介祗迎,世孫祗迎,其餘隨駕軍·留營·留陣儀注,皆置之。
洪名漢啓曰,今日動駕時,承旨不可不備員,而左承旨李翼元,方物封裹進去,右承旨洪樂仁不爲仕進,竝卽牌招,何如?傳曰,允。
傳于鄭昌聖曰,侍衛仍。
以承傳色口傳下敎曰,王府道駕置之。
又下敎曰,三嚴待下敎直入,初嚴單嚴爲之。
又下敎曰,今番編次人,勿爲祗迎,俄者使知之,不無稽滯,申飭。
傳于洪名漢曰,編次人勿爲祗迎。
以承傳色口傳下敎曰,世孫祗迎隨駕,置之。
又下敎曰,中官金完碩記過。
大駕詣彰義宮後,王世孫遣宮官問安。答曰,知道。政院·玉堂·藥房口傳問安。答曰,知道。
大駕還宮後,政院·玉堂·藥房口傳問安。答曰,知道。
洪錀,以禮曹言啓曰,今日當爲冬至使方物封裹,而動駕相値,以明日退行之意,敢啓。傳曰,知道。
鄭昌聖,以兵曹言啓曰,今日動駕時,堂上郞廳侍衛及各差備,不可不備員,而參議李海重在外未肅拜,郞廳八員內,五員呈辭在外,他無推移之員,堂上及郞廳,一倂改差,其代,令該曹在京無故人,卽爲口傳差出,以爲侍衛備員之地,何如?批在傳敎吏曹口傳政事,以朴盛源爲兵曹參議,申熤·丁範祖爲正郞,柳宅夏·趙亨謙·姜翰爲佐郞。
傳于鄭昌聖曰,兵曹堂郞,卽爲隨駕,一或不備,當記過。
又傳于曰,諸司預備。
又傳于曰,別監李尹芳,令兵曹決棍五度。
又傳于曰,輦卒竝決棍。
鄭昌聖,以兵曹言啓曰,今十月二十日,文臣朔試射日次,而當此減膳之時,不敢循例擧行,今姑停止之意,敢啓。傳曰,知道。
金致恭,以兵曹言啓曰,依傳敎,別監李胤芳,決棍五度,輦卒姜五點等十二名,各決棍十度之意,敢啓。傳曰,知道。
又以義禁府言啓曰,成歡前察訪朴弼淳,卽爲拿處,以不應爲私律,禁錮五年施行事,傳旨啓下,而特敎定律名者,勿捧原情,直爲草記勘處,曾有定式矣。朴弼淳今已拿囚,以不應爲私律,杖八十收贖奪告身三等,五年禁錮放送之意,敢啓。傳曰,知道。
領議政金致仁箚曰,伏以臣,悉暴衷悃,再犯瀆擾,庶幾疾痛之呼,獲被仁覆之憐,及奉批旨,一槪視之以策免例讓,於臣所懇,略不提答,臣誠惝怳失圖,繼以抑鬱。顧臣疾病情私,萬萬不可復出之狀,聖鑑旣燭,同朝共諒,臣則自處以已遞之人,而猶且一向羈縻,上下相持,一日二日,奄及旬望,致使鼎席之重,便作瘝曠之地,不惟尸位病國,臣罪彌積,揆以國體,寧有是哉?噫,靑臺報異,疊在於數日之內,轟燁之象,比前益甚,以聖上警懼之切,修省之勤,宜其有底豫之休,而乃反譴告之不已者,是豈無所以而然哉?古人論遇災應天之道,必以實心實政,爲第一要,今以朝家所以處臣者言之,應遞不遞,徒拘虛文,卽此一事,已是不誠,洊雷之召,又何足怪?臣之前後申控,非出於循襲故事,備數飾讓,區區血懇,只欲其亟解職名,得延殘喘,臣情至此,其亦慽矣。伏乞聖慈,俯垂哀愍,快降兪音,副微臣釋負之願,光聖朝務實之化,千萬大幸。取進止。答曰,省箚具悉卿懇。此予否德,此予無能,此予衰耗,仁愛若是眷顧,何能仰謝?冞切懍惕,卿何若此?安心勿辭焉。仍傳曰,遣史官傳諭。
左參贊尹鳳五疏曰,伏以臣於月前,冒上縣道之章,乞收濫資之恩,及承聖批,旣隆且懇,諭之以復見舊臣,申之以莫負此心,臣口誦首稽,感激恩旨,欲進而仰承明命,則癃病澌頓,蠢動無望,欲退而徒守本分,則天眷曠絶,孤負爲罪,臣於是,徊徨悶惕,莫知所圖之中,千萬不意,又叨政府新命,除旨遠降,馹召踵至。臣是何人,獲蒙聖恩,若是之洊也?驚惶震越,益無措躬之地。仍又自念,臣以五十年簪履舊物,年深病痼,餘日無多,若於一息未泯之前,重登文陛,吏瞻天顔,則雖卽日就盡,願欲斯畢,今又天語丁寧,必欲來汝,臣於此疾病爲祟,終不能奉以周旋,則區區犬馬之誠,無地可暴,而辜恩慢命之罪,尤無所逃,臣惟是之懼,俟病少間,擔舁寸進,今始來伏京輦,而衝寒撼頓之餘疾添加,脩門咫尺,無計進身。且臣所帶之職,地望有別,決非如臣癃殘,所可濫冒,玆敢疾聲呼籲於宸嚴之下。伏乞聖慈,特垂矜察,將臣職名,亟行鐫免,以安私分,千萬幸甚。臣無任屛營祈懇之至。答曰,省疏具悉。今者此任,旣爲卿準備,卿勿過辭,封裹相値,從速行公。
戊子十月十九日申時,上詣彰義宮。擧動入侍時,行都承旨洪名漢,左承旨李翼元,右承旨洪樂仁,左副承旨鄭昌聖,右副承旨金致恭,同副承旨洪錀,記事官尹長烈,假注書兪岳柱,記事官柳德申·李德師,以次隨駕。上具翼善冠·袞龍袍,乘輿出通陽門,詣延和門外,降輿乘駕轎。上曰,俄者記過中官金完碩及諸承傳色,一倂拿入。上曰,汝等食君之祿,見今日下敎,而何不惕念?今日則動駕差備不足,故特爲參酌,此後則十分惕念,一倂拿出。上曰,藥房三提調,持湯劑入侍。出榻敎都提調金陽澤,提調李思觀,持湯劑進前。陽澤曰,夜間,聖體調攝,若何,寢睡·水刺之節,亦何如?上曰,一樣矣。進湯劑,上進御,仍詣彰義宮入宮時,上曰,在外兵曹堂郞竝遞差,其代,口傳差出。出駕敎入宮後,諸臣退出,少頃,上乘駕轎出宮門。上曰,藥房三提調,持湯劑入侍。出駕敎都提調金陽澤,提調李思觀,持湯劑進前。陽澤曰,暫時勞動,聖候若何?上曰,一樣矣。仍進湯劑,上進御。名漢曰,今日當爲方物封裹矣,擧動相値,明日爲之乎?上曰,尹鳳五上來乎?名漢曰,疏批未下矣。因命書疏批,上曰,明日方物封裹,政府爲之,其若不審,其雖大官,宜嚴飭,以此分付。出傳敎上曰,頃者被斥,予已斥矣,一向撕捱,分義若何?右參贊韓光會,待開門牌招察任。出傳敎還詣興化門內,上曰,龍虎營前陪入之。前陪持立入,上曰,前陪次知校鍊官,爲先拿入。上曰,汝大將隨駕,而汝敢遲滯,當依法矣,決棍三度後拿出。上曰,將令不嚴,騎判從重推考。出傳敎上曰,宣傳官尹文淵,不知傳命,拿入,決棍五度後拿出。上還入大內,諸臣以次退出。
上在慶熙宮。停常參·經筵。
藥房都提調臣金陽澤,提調臣李思觀,副提調臣洪名漢啓曰,昨日冒寒動駕,侵夜還宮,伏未審聖體調攝,若何,痰候何如?寢睡·水刺之節,亦何如?臣等,久未診候,今日率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
金致恭啓曰,大司憲鄭光漢,執義姜潤,掌令韓宗濟·韓鏶,持平趙鎭衡·朴師崙在外,今日以監察茶時之意,敢啓。傳曰,知道。
以承傳色口傳下敎曰,次對同爲入侍,茶則先入之。
又下敎曰,次對,封裹後爲之,封裹所去承旨,左右承旨進去。
又下敎曰,封裹盡爲之後,備堂入來,則卽稟。
以方物看稟單子,傳于洪名漢曰,置之。
以考覈承旨望單子,又傳于曰,以左承旨·右副承旨爲之。
洪名漢啓曰,考覈承旨,左承旨·右副承旨爲之事,命下矣。左承旨李翼元,因俄下傳敎,纔以方物封裹出去,卽爲牌招,何如?傳曰,允。
鄭昌聖啓曰,今日次對,兩司當爲進參,除在外引避退待外,司諫李行源,卽爲牌招,以爲入侍之地,何如?傳曰,允。
又啓曰,大臣·備局堂上,依下敎來待矣。傳曰,引見。
傳于洪錀曰,內局只提調,持湯劑入侍。
洪錀,以吏曹言啓曰,新除授靈山縣監金九重,方在解由未出中,何以爲之?敢稟。傳曰,遞差。令該曹卽爲口傳擇差,當日內辭朝。
吏曹口傳政事,以洪紳漢爲靈山縣監。
有政。吏批,判書鄭宲在外,參判金鍾正進,參議權噵傳旨未下,右副承旨金致恭進。吏批啓曰,判書鄭宲在外未肅拜,參議權噵傳旨未下,小臣獨政未安,何以爲之?敢稟。傳曰,仍爲之。以任希敎爲司諫,趙載俊爲獻納,李命彬·安聖彬爲持平,宋瑩中爲同義禁,金履信爲司僕主簿,徐命臣爲工曹參判,鄭宲爲弘文提學,李得華爲戶曹正郞,李胤恒爲禮曹正郞,任瓘爲宗廟令,李錫濟爲監察,李遇春爲崇寧殿參奉,兼春秋單姜翰,奉常主簿申昕,典設別提張象允,仍任事承傳。兵批,判書鄭弘淳病,參判李潭御製監印進,參議朴盛源病,參知趙台祥入直進,右副承旨金致恭進,副護軍李行源,副司直李海重·朴師崙·趙鎭衡·金樂洙,僉知單金九重。
傳于金致恭曰,待開門牌招。
又傳于曰,儒臣入來後下鑰。
鄭昌聖,以備邊司言啓曰,八御史抄啓事,命下矣。臣等相議,抄出可合人,別單書入之意,敢啓。傳曰,知道。
金致恭,以刑曹言啓曰,江原監司李彦衡,緘辭啓目判付內,功議除良,以不應爲公律斟處事,判下矣。依判下,以不應爲公律,杖八十收贖之意,敢啓。傳曰,知道。
戶曹判書李昌壽疏曰,伏以臣之於君,猶子之於父也。夷險易劇,惟命是從,固不敢自有其身。君之於臣,猶天之於物也,洪纖動植,隨宜各遂,亦未嘗少枉其性。夫如是,故上而盡陶甄之美,下而免違拒之誅矣。今我聖上之於父母也,天地也,拔諸坑穽而袵席之,噓其枯枿而華滋之,凡所以生成而庇保者,吁,其至矣,而乃者地部新命,何其與從前悶覆之聖意異也?臣誠惝怳驚惑,莫曉其故,豈以臣之筵席奏對,而謂可勉膺於斯職歟?噫,臣是僇人耳。區區去就,有何關係,而頃當瑞節之趨侍,猥勤玉音之俯質,親犯萬年之觴,屢促一言之對,于斯時也,木石豚魚,猶且感動,臣何可徒拘守株之諒,莫伸祝岡之誠乎?此臣所以遵依聖敎,輒有敢不承命之奏者也。翌日賓對之入參,數旬藥院之供仕,竊庶幾少答明旨,而至若淸要之任,卽臣危辱之祟,每一追思,心骨俱痛,今玆所叨,雖非世所稱淸華之職,而財賦之掌,利權之集,亦可謂要矣。在臣自靖之道,決不宜急於奉承,一例冒出,而以殿下曲遂之仁,必不强所難能,俾遽陷於方命之誅也,明矣。嗚呼,人而無信,不可以行,故古之君子,有一諾而終身不相負者,況威顔咫尺,成說何如,而顧敢負於俄頃之間耶?良而信之與義,實相表裏,而時或輕重,可受而受,可辭而辭,自有權度之素定,與其招喪廉之譏,無寧被辜恩之罪,古人所謂主於義,則信在其中者,政爲臣準備語也。雖然,臣豈終負殿下者哉?散局冗任,有除則膺,緩急燥濕,有事則赴,粗酬千古曠絶之渥,無隳前席仰對之語,此固臣夙宵之所耿耿,而獨不可投足於權要之地耳。倘蒙殿下,憐臣之志而許臣之請,則上下之際,兩得其宜,豈惟微臣一身之幸而已?伏乞聖慈,曲垂鑑諒,亟命鐫改,以卒終是之惠,不勝幸甚。答曰,省疏具悉。三曹有闕,予嘗用心,取覽前單,予曰,以爲得人,噫,於敵以下言可信,況君臣之問乎?頃日奏予若何,而除拜已久,辭章日到,已涉過矣。左揆旣已請推,批亦下,卿勿過辭,從速行公。
平安監司李景祜疏曰,伏以臣,忽伏承西藩寵除,臣誠驚駴震越,莫省攸措也。念臣無似,厚沐天地之大造,過蒙拂拭之洪私,冥升不已,致位至此,每自循省,惶愧交中,而惟其絲毫之報,只在筋力之禮,故毋論職務緊漫,徒以趨走爲恭,區區此心,庶蒙天日之俯鑑,而況復昨歲以來,屢叨樞要之地,一例承膺,有若眞有可堪之實者然,人雖譏之以貪榮饕寵,臣固無以自解,恧蹙之情,未嘗一日或忘。今玆新命,又奚爲而至哉?夫西門鎖鑰,其爲責任之重,視諸路尤有大焉。蓄積殷富,甲兵鍊精,實爲國家緩急之恃,燕貨之所輻奏,而邊門之事情難測,使价之所通涉,而商驓之人心益渝,不但爲一路旬宣之責而已,苟非威望足以鎭殊俗,才具足以綜庶務,則無以澄淸彈壓,故歷數後前,未有如臣之空疎譾劣,昧然承當者也。今若不自量己,唐突膺命,終至僨誤國事,則其爲貽累聖簡,當如何哉?反復揣量,堪承無望,引日泯伏,惶蹙轉深,玆敢不避煩猥之誅,冒申肝膈之懇。伏乞聖慈,少垂矜諒,亟許鐫遞,使重藩無曠,私分粗安,千萬幸甚。答曰,省疏具悉。今者此任,首揆所薦,予亦欲試西門重任,豈可過讓?卿其勿辭,速往欽哉。
文學趙㻐疏曰,伏以臣,負罪至重,受恩偏隆,名編謫案,惟殿下貸之,迹黜荒坰,惟殿下憐之,溫綸一降而宿玷全消,榮銜荐授而新渥冞深。臣雖含悚茹惕,追愆自訟,而顧其身,則依舊是淸朝之邇列耳,此豈臣夢想之所到也哉?噫,霜雪雨露,無非造化,則申提往事,上瀆崇聽,臣固不敢也,而第有私心之戚戚者,蓋臣自在秉筆之班,厚蒙不世之眷,咫尺前席,天語諄諄,戒臣固執之性,諭臣周通之道,仍又勉臣以家庭忠厚之緖餘,臣感誦恩言,銘在心肺,而前冬一疏,遽陷重戾,所被嚴旨,罔非死罪,孼由自作,累及從兄,闔門震懍,若無所措,孤恩負敎,於是爲大,而況臣偏母,年踰七耋,病淹牀笫,緣臣官讁,以貽憂悸,夫豈不能乞身歸養,少報劬勞之恩,而反使之惱其心熏其慮,以爲添疾之端,則是又臣不肖之罪也。忠孝俱缺,身名都虧,每一念之,輒覺中心如撞,淸淚無從,在今息補之道,惟有謝迹班聯,沒齒田野而已。官職去就,初無可論,而久縻虛銜,悚蹙愈切,曠離親側,情私尤悶,昔宋臣鄒浩,解謫上表曰,願與老母,共祝聖壽,區區之心,亦欲爲今世之鄒浩也。病伏松楸,無路趨命,不得不瀝血陳懇,從縣道上聞,臣罪至此,益無所逃。伏乞聖慈,俯垂矜諒,亟命鐫削臣職,仍令選部,勿復檢擬,千萬幸甚。答曰,省疏具悉。爾其勿辭護焉
副應敎洪檍,修撰任希敎等箚曰,伏以大司諫李心源,以臣志氣風稜,本不合於淸朝耳目之任,而臣之從兄臣行源,方帶司諫,臣於此時,又忝長席,同堂兄弟之竝授一院,公格私義,俱極未安,臣何可一刻冒據於臺次乎?引嫌而退,相避之法,在下當遞,則今雖先引,有違公格,請大司諫李心源出仕。取進止。以承傳色口傳下敎曰,依啓。
戊子十月二十日巳時,上御集慶堂。大臣·備局堂上引見入侍時,左議政韓翼謩,右議政李昌誼,行禮曹判書申晦,兵曹判書鄭弘淳,刑曹判書黃景源,行副護軍鄭汝稷·李章吾,行副司直金時默·趙曮,吏曹參判金鍾正,校理趙宗鉉,左副承旨鄭昌聖,假注書兪岳柱,事變假注書曺命業,記事官柳德申·李德師,以次進伏訖。翼謩曰,聖體調攝,若何?上曰,一樣矣。上曰,備堂幾人?翼謩曰,某也某也。上命昌聖,讀湖西伯敎文及龍川漂民咨文,讀訖。翼謩曰,今日封裹,臣等,謹奉飭敎,各別致察,而表咨紙品旣不好,書寫亦不精,紙署提調,從重推考,承文提調李徽之,以主張本院之人,亦不可無飭,推考,何如?上曰,依爲之。昌誼曰,臣亦有因言端仰達者矣。今番則因特敎嚴飭,表咨之外,諸物種,皆無欠頉,而難保其每每如此,此後凡係方物所進排者,必令先期看品於各該衙門堂上,俾無封裹時執頉致責之意,另加申飭,何如?上曰,依爲之。出擧條翼謩曰,此黃海水使申大顯狀啓也。以長淵吾叉鎭長山串松田失火事,論罪該鎭僉使地方官,以有勿罷事目,請令廟堂,稟處矣。松田失大,事目至嚴,雖曰中小松二十餘株,不至焦傷,常時不飭,難免其罪,該鎭僉使,令本營從重決棍,地方官勿罷,蓋慮奸民輩,嫉怨中傷之弊,而亦不可全然無罰,當該地方官,從重推考,何如?上曰,依爲之。出擧條翼謩曰,前慈仁縣監申昕,以奉常寺郞廳,爲捧糴,出往東籍,未卽肅謝,至於罷職,領府事尹東度,以本寺都提調,送言稱冤矣。事勢旣如此,則竝與前職而作散,誠可矜,故敢達。上曰,分揀,前職仍任。出擧條晦曰,卽接思陵官所報,則虎患特甚,紅箭門內,陵寢至近之處,蹤跡狼藉,且大巢內,嚂殺人命,至於三人之多,極爲驚駭,不可不及時捕捉,分付軍門,發遣軍校,期於獵捉,何如?上曰,分付軍門,可也。出擧條弘淳曰,本曹騎保布,排番上納,法意有在,近來外邑之過限不納,誠一痼弊甚多,於過當不納者多,決不可一任其慢忽,當番內未收滿一同者,自有當律,開月內,如未能畢納考還,則直爲依法典論罪事,各道監司處,爲先分付,俾爲嚴飭之地,何如?上曰,依爲之。此不過百隷怠慢之致,各別嚴飭,昔聞雖來京,遲滯莫甚云,來京遲滯者,兵判自本曹嚴懲。出擧條上曰,兩司在外幾何?昌聖讀其數。上曰,多矣。上曰,李心源可行矣。昌聖曰,批未下矣。上曰,已下矣。上曰,司諫李行源許遞,金樂洙·朴師崙,一體許遞,趙鎭衡銓官旣已處分,此正毛將焉附者也,亦爲遞差,守令有當爲署經者,政官牌招,以在京無故人備擬,待下批卽爲牌招署經,今日內,其令辭朝,一司雖未署經,一司除署經下送。出傳敎昌聖曰,今因言端,敢達矣。次對承旨,旣以擧條直宿,則當該注書,尤不可不直宿矣,此後注書,雖或推移替入,擧條未入啓之前,與承旨一體省記之意,定式施行,何如?上曰,注書尤緊,依爲之。出擧條備堂先退,上曰,該房承旨,持江原監司緘答入侍事。出榻敎岳柱承命趨出,與右副承旨金致恭進伏,上命致恭,讀緘答。上曰,稱東原君者,何事?致恭曰,以其寸近也。致恭曰,臣於日昨復命之時,有一二民情之不可不仰聞者,而未及畢陳,今始仰達矣,醴泉郡旣非大邑,而還穀都數,爲六萬五千餘石,分給之數,亦至四萬三千餘石之多,故一戶所受,幾至數十石,民不能支堪,到處呼訴,冀得變通,實爲矜憫矣,當此設賑之時,量宜移轉於沿邊尤甚邑,則似可爲一分救弊之道矣,下詢廟堂處之,何如?上曰,聞此,此亦民弊,令備局卽爲消詳,稟處。致恭曰,巨濟等五六邑,被災尤甚,目前民情,擧皆遑遑,實不無冬前渙散之慮,如此等處,似不當徒守常例,接濟之道,令道臣急速經紀,似宜矣。上曰,今年農事,若此者多,故雖不設賑,道臣守令,某條濟活事,頃者因大臣所奏,已許之,令備局,卽爲分付道臣。致恭曰,沿海各邑之畓穀被災,尤爲滋甚,故生穀無路,市直極高,實無支保之勢矣。軍作米,限數萬石,依壬午例,許令發賣沿邑,則市直必將頓勝,此是民間之所大顒望者,故敢此仰達,下詢廟堂處之,何如?上曰,道臣之不請,意固在也,予亦此弊熟知,而且爲市直爲此,意亦不然,而旣有壬午前例云,令備局消詳,登對時,稟處。竝出擧條上曰,戶判批下,卽爲牌招察任。出傳敎諸臣以次退出。
戊子十月二十日午時,上御集慶堂。藥房入診入侍時,都提調金陽澤,提調李思觀,副提調洪名漢,記事官尹長烈·柳德申·李德師,醫官方泰輿·許礈,以次進伏訖。陽澤曰,昨日動駕之餘,聖體調攝,若何?上曰,今夜少寢,而氣亦一樣矣。進湯劑,上進御。陽澤曰,只有提調入侍之敎,故諸醫則不敢待令,而久未診候,下情焦迫矣,亟使兩廳首醫,診候,何如?上許之。泰輿·礈診候曰,脈候左右三部,一向調均矣。上曰,一貼劑,徐徐煎來,可也。藥房及賤臣少退。日已向晩,上命藥房提調·副提調,持湯劑更爲入侍。思觀以下,承命進伏,進湯劑。上進御訖,退出。
上在慶熙宮。停常參·經筵。
藥房都提調臣金陽澤,提調臣李思觀,副提調臣洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮·藥房口傳問安。答曰,知道。
金致恭啓曰,大司憲鄭光漢,執義姜潤,掌令韓宗濟·韓鏶在外,持平安聖彬·李命彬牌不進,今日以監察茶時之意,敢啓。傳曰,知道。
以承傳色口傳下敎曰,待下敎入侍,晩後茶先入之。
洪樂仁,以弘文館言啓曰,新除授副修撰尹錫烈,時在京畿長湍地,經筵入番事緊,請斯速乘馹上來事,下諭。傳曰,依啓。
金致恭,以兵曹言啓曰,今十月二十一日矢人金光日稱名人,自興化門入來,差備門外擊錚,依例令攸司囚禁治罪,當該守門將鄭聖鵠,依定式推考,何如?傳曰,允。
鄭昌聖,以御營廳言啓曰,因禮曹判書申晦所啓,思陵陵內,虎患特甚,火巢內囕殺人命,至於三人之多,極爲驚駭,卽令軍門發遣軍校,期於捕捉事,命下矣。本廳將校,率領砲手五十名,今日出送之意,敢啓。傳曰,知道。
金致恭,以義禁府言啓曰,忠淸監司啓本內,鍾城府移配罪人李世澤,今月十三日,到配丹陽郡,十四日遭父喪,故依法典給由歸葬云。過葬後,更遣府書吏,仍令押送于鍾城配所之意,敢啓。傳曰,知道。
以承傳色口傳下敎曰,入侍爲之,儒臣持問答,同爲入侍。
又下敎曰,明日軒架鼓吹爲不爲,知入。勿出朝報
答領議政金致仁初度呈辭。王若曰,噫,此時何時,此擧何擧?其君日衰,懍惕日深,國事日下,吾民日困,三公其皆協贊,恐或後時,職在元輔,此何等時,初單遽造,此予誠淺,此予誠淺。今之日候,冞切用心,冬雨徹宵,其暖若春,日候若此,皆由涼德,其食何甘,其寢何便,卿之心事,予已矜惻,卿之辭懇,予亦量矣,此時何時,而卿何若此?循例批答,其亦文具,何待詞臣?況待元輔之道,豈可以文?噫,父子爲元輔,倚毗若何?雖不造朝,恃若盤石,小子豈捨卿,小子豈捨卿?所辭不允,卿須思先卿之爲國,顧小子之倚仗,安心勿辭,俟少間而詣朝堂,共濟國事,庸副其望。
以承傳色口傳下敎曰,不允批答,注書書之,待開門傳諭。
戊子十月二十一日午時,上御集慶堂。藥房入診入侍時,都提調金陽澤,提調李思觀,副提調洪名漢,記事官尹長烈·柳德申·李德師,醫官方泰輿·許礈·李以楷·慶絢·金季良·玄處明·鄭允說·徐命緯·許溵,以次進伏訖。陽澤曰,夜間,聖體調攝,若何,寢睡·水刺之節,亦何如?上曰,今日雪後,心少舒矣。進湯劑,上進御。泰輿以下診候曰,脈候左右三部,一向調均,而滑體亦一樣矣。上曰,上下番玉堂,持問答入侍。賤臣承命偕入,修撰趙宗鉉·洪樂信進伏。上曰,上番先讀,讀訖下番及承史輪讀。儒臣先退。命藥房持湯劑入侍。思觀持湯劑進伏,仍進湯劑,上進御。命書傳敎曰,曾已下敎,雖在臧膳之中,其本勸奬太學陞補,內外中日,依例爲之事,分付。諸臣以次退出。
上在慶熙宮。停常參·經筵。
藥房都提調臣金陽澤,提調臣李思觀,副提調臣洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。冬雨徹宵,心何弛乎?氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,待下敎入侍。
金致恭啓曰,大司憲鄭光漢,執義姜潤,掌令韓宗濟·韓鏶在外,持平安聖彬·李命彬,傳旨未下,今日以監察茶時之意,敢啓。傳曰,知道。
傳于洪樂仁曰,三使臣留待。
又傳于曰,內局入侍,三使臣同爲入侍。
金致恭,以都摠府言啓曰,今日入直內三廳武兼禁軍及軍兵等,當爲中日習射,而拜表相値,不得爲之之意,敢啓。傳曰,知道。
洪名漢,以司饔院官員,以監膳提調意啓曰,漁夫工人等,連日呼訴內,卽今冬節已屆,魚族隱入,設綱累日,終未捉得,闕供生事,迫在朝夕云。每年如此之時,以可合他魚及活鷄,有參半代封之規,而莫重御供,自下不敢擅便,惶恐敢啓。傳曰,參半代封。
金致恭,以兵曹言啓曰,禁軍來春夏等都試,因政府及本曹有故,不得設行,今已過時矣。在前如此之時,有仍停都試,代行祿試射之規,今亦依此擧行,何如?傳曰,一皆若此,何時行都試?今當暮年,必欲一行,今番依例擧行,該曹應文草記,其宜飭也,兵判從重推考。噫,若此,七百禁軍設置之意,焉在?
又以兵曹言啓曰,卽接內氷庫牒報,則本庫修理,今已畢役云,今十月二十二日爲始,曜金門如前還閉,守門將亦爲撤直之意,敢啓。傳曰,知道。
領議政金致仁箚曰,伏以臣,情窮辭竭,靡所因極,冒上長單,顒俟處分,迺於千萬夢想之外,王言誕宣,不用常規,深夜丙枕,親勞宸製,十行諄懇,慰勉備至,旣示矜惻之聖意,終又諭之以俟間共濟,事未前聞,恩出格外,臣是何人,乃敢當此?雙擎九頓,感惶無地。噫,如臣無似,受恩罔極,久叨匪據,縱蔑埍埃之酬,庶竭駑鈍,常懷盡瘁之義,況當寶算彌邵,晩政益勵之日,尙何敢圖占身便,遽生求退之念,而惟是蒲柳先衰,犬馬已疲,病在難醫,望絶陳力。若不及早丐免,專意調治,則誠恐一朝顚斃,仰累聖朝遂物之仁,今臣請急,蓋不獲已,而顧其情則良亦悲矣。雖以前後聖敎之俯及者觀之,若臣難强之實,業已照燭無餘,早晚恩遞,臣固仰恃,而臣之引疾,亦已久矣,輔相之重,不比庶僚,一日虛縻,尙有其害,況可使之從容養疴,一任其癏曠,而莫之恤乎?尸位之罪,已自難贖,國體所在,亦當如何?曲察之明,猶靳卽兪之音,疾痛之號,反徼非常之恩,跼蹙憫阨,不知所出,又不得不離次拜箚,仰瀆崇嚴。伏乞聖慈,更加三思,毋拘虛文,亟賜鐫免,以幸國事,以延殘喘,不勝大願。取進止。答曰,省箚具悉卿懇。昨夜敦勉,罄竭心腹,因予誠淺,卿箚纔到,愕然自恧,其復何諭?雖然,昨夜未果搆草,予意以待再單,卿箚至焉,予何諭焉?因寫搆草,其令傳諭,卿諒卿諒。昔宋王朝,爲相二帝,今卿父子,元輔一王,六十歲前,與先卿共理國事,七十歲後,復與卿爲政暮年,是古有哉,是古有哉?其於風儀,若見先卿,向國忱誠,父子一揆。吁嗟,晚年,夙宵倚卿,卿何不諒,巽讓至此?公平之心,先後一也,每事周通,古今同也,古豈有此?今予見卿,豈特此也,兩代三相,亦豈至此?一門五相,望八倚毗,惟在卿等。冬將盡矣,陽春三朔,一喜一懼,臣子奚異?予以衰耗,莫能順時,卿在此任,豈忍捨予?卿須邁邁,予則眷眷,噫,宣協其心,古今同焉,倚仗之望,前後亦一,噫,予豈若此?以卿體國之心,此等靜攝之時,一何困我?卿須體予慇懃之意,安心勿辭。予不迫卿,俟其少間,其與左右揆,共濟國事,問薦必應,問國事亦對,使望八其君,其無枕席用心焉。卿雖百單,予亦百答,豈非困我,豈非困我?卿諒卿諒。傳曰,遣史官傳諭。
戊子十月二十二日巳時,上御集慶堂,藥房入診,三使臣同爲入侍時,都提調金陽澤,提調李思觀,副提調洪名漢,記事官尹長烈·柳德申·李德師,醫官方泰輿·許礈·李以楷·慶絢·金季良·秦興白·鄭允說·李章周,正使順義君烜,副使具允鈺,書狀官李永中,以次進伏訖,陽澤曰,夜間聖體調攝,若何,寢睡·水刺之節,亦何如?上曰,日氣乖常,心甚悶焉,氣則一樣矣。進湯劑,上進御,陽澤請診候,上曰,拜表最急,徐爲之可也,三使臣進前,上曰,草紙三張上之,名漢敬進之,上各手書,以下于三使臣曰,善往哉,炟·允鈺曰,今當遠離,下情抑鬱,易可勝喩,上曰,注書出去,編次人具允明,往見厥弟事分付,賤臣承命傳諭,復命訖,命書傳敎曰,今當暮年,見今拜表,昨見饍儀,臥見使臣,予心何抑,推已及人,其卽聖訓,以親九族,堯典載焉,大赦猶靳,予意深焉,旣賜面書,予豈食言,昨今此敎,萬里心弛,猶逾此者,其皆復職,其況此人,前順悌君炟,特爲放送,三使臣先退,命診候,泰輿以下診候曰,脈候一向調均矣,陽澤曰,醫官出外,每云脈候頓勝云矣,命書傳敎曰,二十五日,當香祗迎,令儀曹擧行,儀注置之,命讀秋曹文案,名漢讀訖,命書傳敎曰,江原監司緘答,其下已久,則今番照律遺漏,宜有申飭,該堂從重推考,藥房再進湯劑,上進御訖,命書傳敎曰,噫,設置禁軍,古例若何,而近者以都試,爲祿試射,極涉寒心,故才於草記,特令設行,兵判問備矣,莫曰俄頉,更思之,六十七十之人,其冬馳驅勢難,此豈渠之過,政府一循其便,該曹一例文具之致,此何異於不敎之民,俄者下敎,特爲置之,其於兵判,於此於彼,問備其可,依下敎擧行,今亦都試,代以祿試射設行事分付,諸臣以次退出。
上在慶熙宮。停常參·經筵。
藥房提調臣李思觀,副提調臣洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。夜雖淸明,只悶冬令之猶靳,氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,都提調金判府事許副,其代尹領府事爲之。
又下敎曰,待都提調入侍。
金致恭啓曰,大司憲鄭光漢,執義姜潤,掌令韓宗濟·韓鏶在外,持平李命彬·安聖彬傳旨未下,今日以監茶時之意,敢啓。傳曰,知道。
以備忘記,傳于鄭昌聖曰,今者此心猶在軍國,次對進定於今日,頃者關西帥臣狀聞持入,備局與六曹諸司,有回啓尙滯者,其令一體持入。
鄭昌聖啓曰,今日次對,兩司當爲進參,除在外·傳旨未下外,大司諫李心源,司諫任希敎,竝卽牌招,以爲推移入侍之地,何如?傳曰,允。
以承傳色口傳下敎曰,翰圈圈點後,在外人,尙不上來,駭然,次對,承旨知而以奏。
又下敎曰,追召試應製之人,盡爲入來耶?如未及入來,卽爲催促。
又下敎曰,秋判持文書待令。
又下敎曰,洪樂仁,代李性源除授。
又下敎曰,新除授承旨,待開門牌招察任,房順房。
鄭昌聖啓曰,大臣·備局堂上,依下敎來待矣。傳曰,引見,內局同爲入侍。
金致恭啓曰,今日翰林召試事,命下矣,領監事命招,春秋館堂上竝牌招,何如?傳曰,允。
又啓曰,刑曹判書黃景源,持文案,依下敎來待矣。傳曰,入侍。
鄭昌聖,以兵曹言啓曰,今十月二十二日,公州居幼學金商礪稱名人,自興化門入來,差備門外擊錚,依例令攸司囚禁科治,當該守門將鄭聖鵠,依定式推考,何如?傳曰,允。
又以兵曹言啓曰,翊衛司衛率任邁,素患眩症,近又添劇,無望供職,呈狀乞遞,陪衛輪番之任,不可久曠,今姑改差,何如?傳曰,允。
又以兵曹言啓曰,昌德宮衛將金振聲,以冬至正使軍官赴燕,昌慶宮衛將朴道貫,以譯官赴燕,宋啓翼以其母病沈重,俱爲呈狀乞遞,輪番之任,不可久曠,竝今姑改差,何如?傳曰,允。
金致恭,以義禁府言啓曰,慶尙道南海縣減等徒三年定配罪人炟放送,承傳啓下矣,放送事,分付該道道臣之意,敢啓。傳曰,知道。
金致恭,以義禁府言啓曰,慶尙監司狀啓,刑曹粘目內,仁同府殺獄干連前府使申璆,係是朝官,移本府處之事,允下矣。申璆旣已拿囚,而日前李世澤處分傳敎中,有當該座首嚴刑三次後,巨濟府定配,其餘五十人,勿爲徵贖,各決杖一百之命,今此申璆,亦入於五十人中,所當依傳敎決杖,而年今七十三云。流罪以下,年七十者收贖,載在律文,申璆依律文,杖一百收贖,放送,何如?傳曰,噫,今者此事,卽四紀後初聞者,頃年海西屯民之生埋差人,卽萬古所無之事,故特遣御史嚴處,此猶萬萬可駭,而卽無識頑民所致,而此則皆本府士夫也。因一私怨,一人作俑,其難容赦,況五十人鄕會,以二百五十度之杖,戕殺官屬娚妹,此不嚴懲,復或有百人鄕會,有此萬萬叵測之事,則其將有五百度杖殺之事。若問造謀,卽文尙穆也,刑三次,巨濟府定配之命,意蓋一律則雖貸,不待物故之意也,乾道昭昭,物故姑未到。噫,本道卽鄒魯之鄕,宜聞絃歌之聲,而乃有殺人之擧,予雖不處分,本道士子,宜不比肩,此中申璆之同參,尤萬萬叵測。曾聞安東座首,雖曾經侍從,爲座首,而此則不然,以曾經防禦使之朝官,年過七十,有何其氣,而參坐於尙穆鄕會之中,甘心聽令,加功勸杖,是可忍也,孰不可忍也?其中五度杖,卽璆勸杖,以此觀之,尙穆座首,卽造謀者,申璆朝官,當爲加功者,其若準律,豈云七十?其雖八十,此律何逭?然尙穆旣施次律,璆之償命,雖不可論,其惜者,以其年,免一百之杖,莫重殺人,奚云金贖?決不可杖贖而白放,造謀旣物故而免配,加切其宜代配,首犯者座首卽一人,若問加功,四十九人中,前朝官卽璆一人,於此於彼,加功,渠何敢免?文尙穆,代巨濟府定配,待城門開押送。噫,因此決,更思之,雖人君,殺一不辜,鄒聖戒之,尙穆卽一座首,焉敢殺二無辜?尤爲慘忍者,卽娚妹也,起其事,瞞告本官者,尙穆也,惟令是從,自囹圄,付諸鄕廳,任其戕殺者,李世澤也,身爲朝官,年逾七十,隨從尙穆,加功殺人者,卽璆也。若不嚴懲,鄕會何懲,二魂何慰?法律可施,不可已物故,已處分而止。思之及此,雖衰,夜深,心不能耐,文尙穆永除鄕案,李世澤雖放,限十年禁錮,申璆勿限年禁錮。噫,四十八人,其宜一體竝施除案,而其不竝擧者,渠等雖萬萬無狀,於暮年爲一府半百之人,許開自新之意,令道臣,一竝捉致宣化堂前,以此,申飭嚴飭事,令該曹一體當日,分付。
判府事金陽澤箚曰,伏以臣,向當秋冬之交,素患流痰,凝滯腰腿,時多酸通,而此際適叨藥院之職,任重保護,未敢言私,强疾奔走,今亦久矣,殘軀易損,頑痰益肆,坐立而痛楚不禁,升降而步履甚艱,動輒牽引,狀若跛躄,而醫治愆時,證勢沈痼。且以日候乖宜,脫着不愼,昨夕筵退之後,渾身灑淅,重觸感冒,頭疼隔煩,食飮壅滯,達夜叫苦,昏瞀不省,今日問候,末由進參,病裏悚蹙,如負大河,敢將疾痛之籲,仰瀆崇高之聽。伏乞聖慈,俯垂鑑諒,亟賜處分,俾朝綱振肅,殘喘調息,不勝萬幸。取進止。答曰,省箚具悉。今覽卿箚,爲卿悶焉,都提擧旣命便,卿調攝,卿須體此意,安心勿辭。仍傳曰,遣史官傳諭,遣醫官看病。
領議政金致仁再度呈辭。以承傳色口傳下敎曰,不允。批答製進。
戶曹參判具允鈺疏曰,伏以臣,方到高陽地,行將前發矣,所帶地部貳亞之任,不容一日虛縻,玆敢封章仰控。伏乞聖明,卽命攸司,依例遞改,千萬幸甚。以承傳色口傳下敎曰,考例稟處。
又下敎曰,當直都事來,則卽爲開坐,待於城門,卽爲出送事,分付,
戊子十月二十三日午時,上御集慶堂。藥房入診入侍時,都提調尹東度,提調李思觀,副提調洪名漢,記事官尹長烈·柳德申·李德師,醫官方泰輿·李以楷·慶絢·金季良·玄處明·鄭允說·金光國·徐命緯·許溵,以次進伏訖。東度曰,近日日氣淸明,聖體調攝,若何,痰候何如?寢睡·水刺之節,亦何如?上曰,一樣矣。思觀更煎湯劑以進。上進御訖,退出。
戊子十月二十三日午時,上御集慶堂。大臣·備局堂上,引見入侍時,左議政韓翼謩,右議政李昌誼,行禮曹判書申晦,行戶曹判書李昌壽,兵曹判書鄭弘淳,刑曹判書黃景源,行副護軍鄭汝稷·李章吾,行副司直金時默·趙曮,吏曹參判金鍾正,行副司直閔百興,大司諫李心源,校理趙宗鉉,左副承旨鄭昌聖,假注書兪岳柱,記事官柳德申·李德師,以次進伏訖。翼謩曰,日氣淸明,聖候若何?上曰,一樣矣。翼謩曰,寢睡·水刺之節,亦何如?上曰,如前矣。上曰,具善行分數明,眞可謂西帥之得人,而所請東·西林築城事,今當蕩然之時,不可爲之矣,勢將仍舊貫矣。翼謩曰,具善行之論,自前有之,而領相所奏,固好矣。昌誼曰,依聖敎仍舊貫,姑無妨矣。上曰,經將任者,不可久居於邊,可使之還朝矣。翼謩曰,然則自今日,分付銓曹,有相當窠,用之無妨乎?上曰,予之初意,今者帥臣,分數明,得此人之時,築此城,靜而思之,東林·西林,各有意焉。況纔修淸川江,又築平壤內城,鐵瓮中城,今纔畢役,卽一道之內,三巨役也。噫,石自築城自城,今年關西亦若此,初冬已屆,巨役誠難,頃者特除,意雖在矣,今旣成焉,國之元戎,何可處外?關西師臣具善行,其令銓曹,軍職內擬,其代,大臣親承下敎,其在繫苞桑之義,其宜另擇。出傳敎上曰,平兵舊薦誰也?汝稷曰,李殷春也。上曰,好矣。翼謩曰,此嶺南暗行御史金致恭民瘼別單也,其一,咸陽等四邑大同,依前以純麻布上納事也。大同所捧,乃是上下於貢價者,布木爲用,輕重懸殊,己卯變通,自有其意,今若還作純麻,則經用必縮,勿施,何如?上曰,所奏誠是,依爲之。翼謩曰,其一,昌原等四邑鹽田疊稅,査正事也。旣八帳簿,則該曹固當準結收未,又設鹽盆,則均廳宜其計釜捧錢。備堂趙曮,曾經嶺伯,習知道內事,以爲各邑鹽盆,皆設空閑之地,故所以無結稅,而今此鹽盆,旣在於帳付田,則不可以疊稅稱冤,且鹽利頗厚,足可應稅兩處云,此亦置之,何如?上曰,依爲之。翼謩曰,其一,延日礪石別卜定,一切防塞事也。蓋聞年年掘取,皆成深坎,民或有覆壓之患云,可想其爲弊之大矣。從今以後,嚴飭軍器寺,各軍門應納外,別卜定,一切禁斷,何如?上曰,其涉無據,此後別卜定,一切嚴飭。翼謩曰,此外巫布僧弊,已有特敎嚴飭,今無可論,置之,何如?上曰,依爲之。翼謩曰,前又因金致恭筵奏,以醴泉郡還穀,移轉於沿邑事,及軍作米,發賣於沿海各邑事,有令備局消詳,稟處之敎矣,各道穀物之遍積於山郡,大是弊事,故前後以裒多益寡之意,申飭非一矣。今此所陳,儘有意見,分付道臣,量宜分排,從便移轉,俾無如右之弊,此非獨醴泉一邑,三南峽邑,無處不然,一體擧行,實合事宜,竝以此,分付三道道臣,何如?上曰,依爲之。翼謩曰,至於軍作未,事體甚重,不可以一時市直之騰踊,輕許發賣,此則置之,何如?上曰,予意亦然,勿施。軍作米設置,何等重也,而其爲市直,輕先請焉,爲守令者,望其料利,其皆企望,其在重其本祛末節之道。今若不飭,後必若此,當該御史,從重推考。竝出擧條翼謩曰,交易咨文,纔已出來,回咨撰出,必須提調之分定,而副提調李徽之,差下已久,尙不察任,從重推考,使之卽爲行公,何如?上曰,從重推考,卽爲牌招,分付政院牌去來,勿爲呼望,若違牌則直捧禁推傳旨。出擧條上曰,承文副提調李徽之牌去來,勿爲呼望。出榻敎翼謩曰,近來備堂行公者無多,而其中趙雲逵·徐命臣,雖承一時匪怒之敎,旣經開釋,況自上處分,在下不敢深引者,分義當然,而或稱身病,或稱在外,每每懸頉,無意行公。揆以事體,誠極未安,竝從重推考,申飭行公,何如?上曰,予今望八,又當歲暮,豈爲此苟且之政?趙雲逵緘辭問備,徐命臣若此不已,人君飭於誰乎?事之放恣,莫此爲甚,令該府處之。出擧條上曰,韓光會欲一向如是乎?翼謩曰,於臣爲八寸親矣。上曰,然乎?昌誼曰,然。名字異行,而至親矣。上曰,左相過矣,豈以八寸親而爲嫌耶?上曰,噫,今者卿宰,幾乎無人。趙雲逵·徐命臣,旣已下敎,則韓光會所遭,當之者,豈不若此,而一向撕捱,其涉太過。故下問,左揆所奏,予則曰過矣,爲大臣,何嫌此等末節?予當飭勵,右參贊韓光會,從重推考,牌招察任。出榻敎翼謩曰,荒唐船來泊于全羅道蝟島,本道監兵使,皆有狀聞,水營啓本最晩始到,水使專管海防,而時急邊情,若是稽滯,極爲駭然,當該水使梁世絢罷職,何如?上曰,依爲之。出擧條上曰,全羅右水使罷職事。出榻敎昌誼曰,伏見近日絲綸之間,每以躁競,深軫聖慮矣,抑躁競,莫如奬恬雅。重臣趙暾,向來辭冢宰一款,雖其所執太過,在朝家風勵之道,固宜可尙而不可罪,今若自上優假而飭勉,則重臣何敢不承膺乎?其被謫蒙放已久,而尙靳給牒收敍之典,故敢此,仰達矣。上曰,卿若不陳,予幾忘也,此非予之忘也,重臣亦然故至此。趙暾特爲給牒敍用。出擧條上曰,前判書趙暾,給牒敍用事。出榻敎昌誼曰,前參議李瀰,閉門讀書,操守甚確,言論才識,且多可取,而年來以不當引之事,過爲撕捱,前後除命,一不出膺,宜有督飭任用之道矣。上曰,所奏誠是,予豈因一怪駭之事,舍李瀰乎?噫,此人故相之孫,故判書之子,於此事,豈有一分可疑之端?雖然,當之者若此,勢固然,故不爲强迫,意蓋此也。二猶過矣,況後乎?予當申飭。出擧條上曰,前參議李瀰敍用。出榻敎昌誼曰,向者領相,以洪樂仁事,有所稟矣,堂上極選,已過四五年,曾爲湖南伯,且有聲績,自上留念收用,何如?上曰,頃者領相旣奏,秋曹佐貳,今適有窠,承旨洪樂仁除授。出榻敎晦曰,今春啓下上言,未回啓二張中,一則幼學許確妻張氏,爲其本家,立後事也,以爲其父震燁,卽新豐府院君維之奉祀孫也,不幸無子,取同生弟震燁之第二子至復爲嗣矣。至復只有一男,僅爲成長,而夫婦俱歿,又無血屬,故不計遠近,指擬昭穆,無他可嗣之人,以其堂叔震煜之第三子至冕,特立其父震燁之後事,請令拔例,稟處矣。國舅奉祀,事體與他自別,而此則不無難便之端,絶一代而用兄亡弟及之例,變禮之大者,臣曹不敢循例覆奏,下詢大臣處之,何如?上曰,大臣之意,何如?翼謩曰,兄亡弟及,猶是變禮,此則絶其子與孫兩代,別請立後,雖緣可繼之無人,尤是禮法之外,惟在自上處分矣。昌誼曰,此蓋變禮,臣意亦與僚相所見無異也,惟在自上處分矣。上曰,予嘗爲新豐嗟惜,今聞所奏,亦甚矜惻。噫,新豐誰國舅,旣無其人,班祔何拘?以至冕特許立後。出擧條晦曰,其一,幼學韓尙億上言,以爲其宗孫尙愈,卽靖國功臣西原君恂之九代孫也,其長子濬,不幸早夭無嗣,而元無昭穆可繼之人,以尙愈次子儼,用兄亡弟及之例,承重奉祀事,請令,稟處矣。勳臣奉祀,事體與他有異,而此是兄亡弟及之變禮,臣曹不敢循例覆奏,下詢大臣處之,何如?上曰,大臣之意,何如?翼謩曰,此係變禮,惟在自上處分矣。昌誼曰,臣意亦如左相之所達矣。上曰,旣有前例,特許立後。出擧條弘淳曰,平安監司鄭宲,枚擧兵使具善行所報,以寧邊北內城改築,門樓城倉新達時,監董將校張顯國等論賞事,爲請矣。其所修築,雖云巨役,論賞體重,不宜濫及,其中都廳,只是總察,所謂策應監官,不過以本府所辦財力策應者,左右牌將,亦是隨衆董役,則其在校實之政,不可無區別。浮石·成造虹霓監官李湜,施以加資之典,其餘竝施以相當職除授,恐爲得宜,故敢達矣。上曰,依爲之。出擧條弘淳曰,均役廳米條,本來不足,有貢米移納之例,行之已久矣。數年以來,奸細之徒,暗錄他人貢采,成冊以納,受出價錢之後,仍爲逃躱,通計其米,殆近四千石,而過千石者二人,八百石者一人,三百石者爲二人,合爲五人,而三人纔已就捕矣。雖以法典監守自盜之律言之,過八十貫者爲一律,今此各人所犯,俱不止爲八十貫,不可不嚴加勘斷,故敢達矣。上曰,郞廳誰也,豈有不知之理乎?弘淳曰,張澤卽最初被捉者,而査,問之際,果有寅緣圖囑之說云矣。郞廳二人,而其中有與臣有親嫌者,若有査現之命,則臣雖不敢奉行,僚堂亦可擧行矣。上曰,趙曮奏之。曮曰,當該郞廳,臣未的聞,如捧現告,可知矣。上曰,誰也?弘淳曰,屢承下問,臣何敢顧嫌而不爲陳達乎?以臣所聞於郞吏者言之,張澤之所擧似者,李聖模云矣。上曰,聞甚駭然,當該郞廳李聖模,關東定配,勿限年禁錮,下吏,令該曹嚴刑。雖施一律,豈可惜也?渠雖無狀,此亦人命,其中千餘石所犯者,勿拘日次,嚴刑三次後,海島終身爲奴,其餘亦勿拘日次,嚴刑二次後,極邊爲奴。翼謩曰,以臣所聞,其時郞廳宋淳明,招謗尤多,有甚於李聖模矣。上曰,聞奏,奚特李聖模?宋淳明一體勘律。弘淳曰,五人中未捕者二人,令捕廳從速捕送事,申飭,何如?上曰,依爲之。翼謩曰,聖上至仁,旣貸罪人之一律,其所負錢米,卽令一一督捧,何如?上曰,依爲之。出擧條心源曰,臣於引避之後,恭俟遞改之恩矣,畢竟臣兄則遞,臣則自在,公格今雖無拘,以弟遞兄,因仍行公,私義難安。且與大司憲鄭光漢,有親査應避之嫌,兩司通避,雖無格例,至於長官,則與他有別,一時竝據,尤爲私義之不安。以此以彼,臣何可晏然仍冒於臺次乎?請命遞斥臣職。上曰,兩司旣無前規,則以此爲嫌,其涉太過,而至於首件事,人君以倫理御下,心難强者,亦難督也,依啓。出擧條上曰,不過飭勵,前判書洪重孝敍用。出榻敎上曰,翰林追召試,當日擧行於此行也,侍衛繖扇,置之,只該房入侍,對讀官以入直儒臣爲之。出榻敎上曰,盡爲整待後,只入正時。出榻敎諸臣以次退出。
戊子十月二十三日申時,上御集慶堂。翰林召試入侍時,監春秋館事韓翼謩·李昌誼,同春秋金時默·金鍾正,校理趙宗鉉,修撰洪樂信,右副承旨金致恭,記事官尹長烈·柳德申·李德師,進伏訖。上曰,赴擧人爲誰?致恭曰,姑未盡赴矣。上曰,其未來者,催促入來。上曰,入侍兩儒臣誰也?致恭曰,趙宗鉉·洪樂信也。赴擧人盡來,仍命懸題,試官先退,秋判入侍。刑曹判書黃景源進伏。命致恭讀奏文案,致恭讀訖。命書傳敎曰,今覽翁主房手本,朴昌蕃與徐就成,符同作俑之狀,極爲無據,作奸次來京,今已被捉云,令秋曹嚴問以啓,徐就成其若來京,一體嚴問,登對時以奏。又命書傳敎曰,節屆初冬,故取覽囚徒,輕囚中三人,一則偸竊國穀,二則殺人辜限,置之,而登聞者二人議處,前已有放例,姑爲保放,過國忌後,開坐時推問,宗親府直囚,此等冬月,不過一放字,而豈若是稽滯?該堂推考,卽放。又命書傳敎曰,因領相所奏,有此令道臣審理之擧,今覽道臣啓聞,朴世尙事,其妻朴召史,淫奔諸處,彼此見逐,非一二,而懷孕之後,又思初夫,抵書初夫以招,旣非娼妓,則淫亂莫甚。其至此境,不足惜也,而世尙其果用意刺殺,何逭三章之律,而道臣結辭,儘有意見,被刃一寸,決非刺㾗,卽是誤觸,今若審理,非此漢誰?太公則匡憲,其雖無狀,見殺殘忍,元犯若存,加刑之外,復何酌處,而宋之商碩,觀元犯中,可謂造謀加功者,而其皆物故,甘金不可使喚之奴,而亦已物故,太公卽甘金之子,而三皆物故,渠自存焉。故無他議,三百餘次受刑,欲傅輕律,捨太公誰?申光禧,因一單衾,妻則追尋,夫則報憤,一衾推來,衣籠亂斫,思其景象,昏夜一團起鬧,若見其狀,以此乘憤,若有心而刺,豈兩處一寸而止?其無欲殺之心,灼然可知,而此外有萬萬殘忍者,元召史則其雖告狀猶矜,其壻有是官之擧,此不是異事,七歲子之每於加刑,門外呼父,不覺傷心,以此觀之,光禧若置法,七歲三歲之兒,將作爲孤兒,聞此而何忍置法?因此而有興感者,昔辛卯年覆啓時,有一婦與夫同謀,欲除前妻之子,誘以一飽,其令刈柴,而戕殺山中,若是一律,夫妻子皆殞命,故特施欽恤之典。今者申光禧,非比于此,今若置法,七歲三歲之兒,其將何依?予則曰申光禧,三人中甚焉者,興惟及此,抑何心仍命加刑,此予所以萬萬殘忍者也。元輔,因邦慶有此請,予亦重人命,特審理道臣,卽皐陶,皐陶曰曰殺,予當宥,皐陶旣傳宥,予何心置法?朴世尙奴太公,特傅惟輕之律,令本道遠配啓聞,申光禧亦貸一律遠配,使七歲三歲之兒,母作孤兒,以此卽爲分付道臣。致恭書訖,諸臣以次退出。
戊子十月二十三日四更,上御集慶堂。召試科次入侍時,監春秋館事韓翼謩·李昌誼,同春秋金時默·金鍾正,校理趙宗鉉,修撰洪樂信,右副承旨金致恭,假注書兪岳柱,記事官柳德申·李德師,以次進伏訖。上命宗鉉·樂信,分讀試券。讀訖,翼謩曰,旣盡課矣,將定等出榜乎?上曰,可矣。翼謩曰,當取一人乎?上曰,予欲取二人矣。翼謩曰,追試二人,不已多乎?上曰,不必然矣,可取二人。遂以李師濂居首,賤臣次之。上曰,李師濂何如人也?昌誼曰,居於交河,素有文名。上曰,其次亦誰也?翼謩曰,作年登科,方爲廳注矣。上曰,在此乎?賤臣起伏。上曰,以注書而爲之,亦異矣,試官先退。上問致恭曰,李世澤之事,何如?致恭曰,世澤固誤矣,而其本則由於座首文尙穆云矣。上又問李黃中·申璆之事。上曰,李黃中過國忌後,口招以奏,洪一源尙今稽滯,該府嚴飭拿來後,待過齋嚴問口招,登對以奏。若不直招,當爲刑推捧供事,添問目口招。出傳敎諸臣以次退出。
上在慶熙宮。停常參·經筵。
藥房都提調臣尹東度,提調臣李思觀,副提調臣洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,待下敎入侍。
又下敎曰,追惟甲午年,此心一倍,建功湯入之,明日香祗迎後入侍。
金致恭啓曰,大司憲鄭光漢,執義姜潤,掌令韓宗濟·韓鏶在外,持平安聖彬·李命彬傳旨未下,今日以監察茶時之意,敢啓。傳曰,知道。
洪名漢,以吏曹言啓曰,左通禮李普觀呈狀內,身病甚重,執難察任云,今姑改差,何如?傳曰,允。
李性源,以吏曹言啓曰,明日香祗迎時,通禮不可不備員,左通禮有闕代,口傳擬入之意,敢啓。傳曰,知道。
吏曹口傳政事,以尹師國爲左通禮。
金致恭,以義禁府言啓曰,時囚罪人申璆,勿限年禁錮,巨濟府定配事,命下矣。罪人申璆,以傳旨內辭意,具罪目,依例發遣府書吏,卽爲押送配所之意,敢啓。傳曰,知道。
以慶尙監司狀啓,薦新進上生靑魚,限內不得封進,惶恐待罪事,傳曰,勿待罪事,回諭。
領議政金致仁,身病再度呈辭。不允批答,王若曰,溫批纔宣,旣心腹之悉諭,辭單又徹,何情志之未孚?復此諄諄,毋或邁邁,方當國事多艱之日,實非元輔告退之時,天災式月斯生,消弭之方無術,世道如水益下,挽回之責有誰?左右揆輔予而彌綸,非乏推車於長路,大小事待卿而裁決,詎宜捨楫於巨川?惟卿,蔚抱華猷,夙著雅望,連三代而致中書之位,世推李贊皇名門,間一紀而踵上台之班,人稱王文正肖子。服襲家庭之聞見,所貴者愷悌公平,練達廊廟之訏謨,曲當乎設施注措,朝象泮渙,宜勉上下之共貞,民事饑荒,政急南北之交濟,豈意姚元之告病,冞堅裵晉公辭官?覽疏懇而暫許調治,不過憫勞之意,計年紀而未及遲暮,是豈釋負之時?嗟,寡躬望八之齡,若是動乎求助,而大臣總百之任,其可忍於乞休?玆庸援而止之,佇期幡然改也。於戲,推予勉先相之意而勉今相,予衰可知,移卿體親心之孝而體君心,卿衷必激,須諒至意,亟斷來章,所辭宜不允。故玆敎示,想宜知悉。
上在慶熙宮。停常參·經筵。
仁敬王后忌辰齋戒。
藥房都提調臣尹東度,提調臣李思觀,副提調臣洪名漢啓曰,伏未審夜間,聖體調攝,若何,寢睡·水刺之節,亦何如?臣等,依下敎,率諸御醫入診,詳察聖候爲宜,臣等,不任區區憂慮,敢來問安,竝此仰稟。答曰,知道。此心一倍,氣何諭乎?
中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,祗迎時入侍。
金致恭啓曰,大司憲鄭光漢,執義姜潤,掌令韓宗濟·韓鏶在外,持平安聖彬·李命彬傳旨未下,今日以監察茶時之意,敢啓。傳曰,知道。
鄭昌聖,以都摠副言啓曰,今日入直內三廳武兼禁軍及軍兵等,當爲中日習射,而國忌齊戒相値,不得爲之之意,敢啓。傳曰,知道。
傳于洪名漢曰,午後陪進,則請承傳色興泰門入之。
又傳于曰,編次人留待。
金致恭,以備邊司言啓曰,卽見全羅監司金相翊狀啓,則枚擧扶安縣監李得一牒報,以爲大國人十八名,漂到蝟島大猪項里前洋,而考其票文,見其問情,則乃是商船之漂流者,而渠輩情願,不過船上鴟木,鐵物修改與求得粮餽而已,則歸路之欲從水路,的無可疑云矣。渠輩情願,果欲從水路還歸,則當此風氣日高之時,不可使久滯,從其願,修補鴟木鐵物以給,依例捧手票後,從海路直爲還送,當此冬寒,衣薄可慮,以右水營休番木,造給衣袴,待風間,粮米及越海粮,竝以沿邑儲置米,從優計給,鹽醬魚藿等物,亦爲優給,以示朝家矜恤之意。此不容一刻遲滯,從速擧行之意,本道道帥臣處,竝爲嚴飭分付,待其還送狀聞之來,依例令槐院,撰出咨文,別定禁軍,給馬下送,以爲付送於節使之行,何如?傳曰,允。
以承傳色口傳下敎曰,俄者賞典中,寫字官則御筆摸寫,同入於高品付錄中,畫員弦弓一張。
領義政三度呈辭。以承傳色口傳下敎曰,不允批答。
又下敎曰,宣傳官四員待令,一則留門,二則闕內闕外入直禁軍以下,宿衛軍等處,日寒若此,竝爲勞問,一則馳往鍾樓,若有流丐,日寒若此,使之率付惠廳。
戊子十月二十五日巳時,上詣延和門外。香祗迎入侍時,行都承旨洪名漢,左承旨李翼元,右承旨李性源,左副承旨鄭昌聖,右副承旨金致恭,同副承旨洪錀,記事官尹長烈,假注書兪岳柱,記事官柳德申·李德師,以次侍立。上具翼善冠·黑圓領袍,乘輿出通陽門,詣延和門外,降輿就版位,祗迎後,步詣興化門祗送。上曰,藥房三提調,持湯劑入侍。出榻敎都提調尹東度,提調李思觀,持湯劑進前。東度曰,聖體調攝,若何?上曰,一樣矣。因進湯劑,上進御,藥房先退。上曰,右承旨馳往,奉審明陵·翼陵·敬陵後,入侍以奏,左承旨馳往奉審懿陵事。出榻敎上命昌聖,書興懷御製,仍命開刊,一件入于大殿,一件入于世孫宮,上還詣御典設司。上曰,藥房三提調,持湯劑更爲入侍。出榻敎都提調尹東度,提調李思觀,持湯劑進伏。進湯劑,上進御。上曰,奉審承旨入侍。翼元進伏曰,陵上無事矣。上曰,御製陪進後,編次人入侍。出榻敎編次人具允明·蔡濟恭·李潭·趙德成進伏。允明曰,晝夜董飭,而日氣極寒,故校正未及,惶悚矣。上曰,校書官員誰也?潭曰,呂龜周也。上曰,退去。上曰,御製校正堂上具允明·蔡濟恭·李潭·趙德成,各虎皮一令賜給,校正官呂龜周陞敍,算員唱準,令本衙門高品付料,寫字官·畫員,各弦弓一張賜給,員役工匠等,令該曹米布題給。出傳敎上曰,奉審承旨入來耶?來則入侍。性源進伏曰,臣敬奉聖敎,馳往明陵·翼陵·敬陵奉審,則陵上及祭器·祭物,皆無頉矣。上曰,進排官擧案及祭物單子讀之。性源讀訖,上還入大內,諸臣以次退出
上在慶熙宮。停常參·經筵。
仁敬王后忌辰。
夜五更,月暈。
藥房都提調臣尹東度,提調臣李思觀,副提調臣洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。追慕之中,冬令最緊,以此心倚然,飢民若何?興惟及此,何云廈氈,今日氣何諭乎?
中宮殿·惠嬪宮,藥房口傳問安。答曰,知道。
金致恭啓曰,大司憲鄭光漢,執義姜潤,掌令韓宗濟·韓鏶在外,持平李命彬·安聖彬傳旨未下,今日以監察茶時之意,敢啓。傳曰,知道。
以承傳色口傳下敎曰,待下敎入侍。
洪錀啓曰,刑曹參判洪樂仁,除拜後過三日,不爲出肅,依定式推考警責,仍卽牌招察任,何如?傳曰,允。
洪錀,以戶曹言啓曰,卽接廣興倉所報,則來十一月朔頒祿次,倉官進于領議政金致仁家,請受樣牌,則以爲方在呈告乞免中,不敢冒受常廩云,祿牌不爲出給,何以爲之?敢稟。傳曰,令倉官輸送。
傳于洪名漢曰,內局入侍。
以吏曹參議權噵牌不進罷職傳旨,傳于洪名漢曰,只推。
傳于鄭昌聖曰,洪奉賀入來。
以承傳色口傳下敎曰,御製作貼一件入之,一件入于東宮。
議政府領議政金致仁身病三度呈辭。不允批答,王若曰,渙誥申諭,已盡敷心,巽章又來,何堅引疾?念國憂之非一,慨卿辭之至三。惟卿,早襲訓於家庭,蔚有望於廊廟,子繼其父,孫繼其祖,爭稱漢代之袁·楊,國耳忘家,公耳忘私,早膺商宗之霖雨。隨事而鍊達通敏,自有乃家之規模,處物則樂易寬平,克副寡躬之倚注,邇來上台之重卜,尤期晚政之委毗,惟數年彌綸之誠,一如先卿之初政,當萬機倦勤之日,益望元輔之救前功,夫何屢困我之餘,終決力解任之計?箚陳筵奏之去益懃懇,非予不諒其衷,世道民憂之莫可挽回,捨卿誰與共理?諸路之災荒溢目,政急東北賙賑之方,式月之警告驚心,宜講上下消弭之策,須勉古人盡瘁之節,此豈大臣求退之時,筋力積憊於診筵,縱難責五日之頻接,治道可論於臥閣,豈過引一時之微痾?感予十行由衷之言,回卿六丁難奪之志。於戲,兩相之賢勞可憫,寧忽半姿之共推,首揆之責任不輕,尤宜鼎席之俱備,庸副多誥,亟斷來章,所辭宜不允。故玆敎示,想宜知悉。知製敎趙宗鉉製進
戊子十月二十六日未時,上御集慶堂。藥房入診入侍時,都提調尹東度,提調李思觀,副提調洪名漢,記事官李翼運·柳德申·李德師,醫官方泰輿·李以楷·慶絢·金季良·玄處明·鄭允說·徐命緯·許溵,以次進伏訖。東度曰,雪後日氣頗寒,聖體調攝,若何?上曰,一樣矣。寢睡·水刺之節,亦何如?上曰亦一樣矣。請進湯劑,上進御訖,仍請診候。上不許。仍下敎曰,今朝御製,卿見之乎?東度曰,直下政院,故臣在藥院,未得承見,而聞知矣。上曰,今日夢拜,是予無誠,故玉成之意也。東度曰,何爲如此下敎也?只是誠意仰格之致也。名漢曰,日日診察,所奏雖不免如前一樣,診筵旣入,則事體至重,不能診候,則不成診筵體段矣。東度曰,副提調所奏,誠得體矣。上曰,果精矣,而予雖服湯,而診候則今日決難許之矣。東度曰,聖敎若此,臣不敢更爲仰懇,而提調以尙未診候,不敢退出矣。上曰,提調出去,監煎,可也。上曰,藥房提調,持湯劑更爲入侍。出榻敎上再進湯劑後,上曰,洪領府事,尙未闋服,惠嬪宮若有入侍之事,秋曹勢難,洪樂仁戶曹參判除授,牌招察任。出傳敎藥院先退,名漢落後。上命入傳旨讀奏,名漢讀奏,持平李命彬·安聖彬,獻納趙載俊牌不進罷職傳旨訖。上曰,申飭之下,何敢若是紛然違牌乎?先遞差後禁推,過一朔後勘律。出傳敎諸臣以次退出。
上在慶熙宮。停常參·經筵。
辰時,日暈兩珥,未時,日有左珥。
藥房提調尹東度,提調李思觀,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣,明日入侍,宜矣。
以承傳色口傳下敎曰,建功湯入之。
中宮殿·惠嬪宮,藥房口傳問安。答曰,知道。
金致恭啓曰,大司憲鄭光漢,執義姜潤,掌令韓宗濟·韓鏶在外,持平二員未差,今日以監察茶時之意,敢啓。傳曰,知道。
備忘記,問答旣諭,此園展拜,一番而已,暮年逢此日,心何抑乎?明日延和門當祗迎,禮房知悉。
以承傳色口傳下敎曰,儀注置之,時刻隨時,只入正時。
以全羅監司狀啓,十月朔進上物種中,小海衣,節候尙早,限內不得封進,惶恐待罪事。
傳于洪錀曰,勿待罪事,回諭。
李性源,以弘文館言啓曰,校理李世演,副修撰尹錫烈,自鄕上來,竝卽牌招察任,何如?傳曰,允。
以京畿監司狀啓,以大司憲鄭光漢,病重上去不得事,踏啓字。
金致恭,以兵曹言啓曰,五衛將趙守誼,除授過限未肅拜,依法典改差,何如?傳曰,允。
金致恭,又以兵曹言啓曰,今十月二十七日,金浦居守護軍洪庚申稱名人,自興化門入來,差備門外擊錚,依例令攸司囚禁科治,當該守門將朴載謙,依定式推考,何如?傳曰,允。
金致恭,以義禁府言啓曰,蝟島鎭前僉使李東彪,移本府處之事,允下矣。李東彪時在任所云,依例發遣府書吏,交代後,拿來,何如?傳曰,允。
金致恭,以刑曹言啓曰,下吏,令該曹嚴刑,其中千餘石所犯者,勿拘日次,嚴刑三次後,海島終身爲奴,其餘亦不拘日次,嚴刑二次後,極邊爲奴事,命下矣。所當卽爲擧行,而減膳日限之內,不得用刑,待無故日擧行之意,敢啓。傳曰,知道。
領議政四度呈辭。以承傳色口傳下敎曰,承旨敦諭。
上在慶熙宮。停常參·經筵。
藥房都提調尹東度,提調李思觀,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。今日何日,明日何日?且以祗迎,此心一倍,氣何諭乎?
以承傳色口傳下敎曰,乘轎時入侍。
中宮殿·惠嬪宮,藥房口傳問安。答曰,知道。
鄭昌聖,以都摠府言啓曰,今日入直內三廳武兼禁軍及軍兵等,當爲中日習射,而儲慶宮忌辰祭齋戒相値,不得爲之之意,敢啓。傳曰,知道。
備忘記,傳于洪錀曰,噫,其君歲暮益衰,近者深夜經過之後,氣尤難堪,聞開門然後心少舒,故今朝已諭,而近年以來,國猶多事,相臣辭單,皆莫知之,故三度不允批答,四度特諭,五度承旨敦諭,其後安心調理,時或諭答,時或敦諭,渠輩焉能知之?今番領相初度,以手諭,代不允批答,此一答,兩事兼行,故只二三度,命不允批答,四度命承旨敦諭,昔之五答,今則減一,故今以五度,命中官以安心調理書下,而無形中官,莫知此例,大駭小怪曰,以其君尤衰,然默默不答,故再次下敎後,其猶黽勉擧行。以此觀之,政院意謂若此敦諭,草無啓下事,故其命直下,而政院無乃不踏啓微稟云。政院則循例擧行,近者所無之事,政院猶然,擧行於中官則若此,而行首承傳色洪碩海,頃者欲免此任,以重聽稱頉,渠豈若此?許多承傳色,自當此任,何意此等之事,莫知某事,便臥內班院,以食爲事,古豈有當該承傳色在內班院之事乎?事之放恣,莫此爲甚,越俸五等。
以領議政金致仁五度呈辭,傳于洪錀曰,安心調理。
金致恭,以義禁府言啓曰,時囚罪人李黃中,唐津縣徒二年定配,當日押送事,判下矣。以判付內辭意,具罪目,依例發遣府羅將,當日押送配所之意,敢啓。傳曰,知道。
金致恭,又以義禁府言啓曰,時囚罪人洪一源,楸子島勿限年定配,倍道押送,終身禁錮,其時道臣趙暾,南海縣投畀,當日押送事,判下矣。洪一源,以判付內辭意,具罪目,依例發遣府羅將,當日倍道,押送配所,趙暾,發遣府都事,當日押送配所之意,敢啓。傳曰,知道。
兵曹口傳政事,副司直具善行單付,李殷春爲平安兵使。
以承傳色口傳下敎曰,李殷春閫帥代,令右大將兼佩兼察,卽爲牌招,聽傳敎擧行。
兵曹口傳政事,具善行爲左邊捕盜大將,李泰祥爲禁軍別將。
以承傳色口傳下敎曰,再明次對,明日進定,承旨房,依前順房。
又下敎曰,前判書趙明鼎,前參判鄭存謙竝敍用,復差備堂。
香祗迎罷後,政院·玉堂·藥房口傳問安。答曰,知道。
金致恭啓曰,明日次對,兩司當爲進參,除在外外,掌令韓宗濟,司諫任希敎,竝待開門牌招,以爲入侍之地,何如?傳曰,允。
戶曹參判洪樂仁疏曰,伏以臣,性懦而不適於世,才魯而不逮於人,文質無當,鑿枘多礙,投閒置散,卽所甘心,歷淸揚要,罔非踰涯,居常憂愧,如集于木。千萬不意,伏承秋官佐貳之擢,曾未數日,又奉地部移授之命,恩數夐越,除旨聯翩,臣於是,惝怳震懍,莫省攸措。夫官爵者,乃奬有功而拔有能也,一或無功而奬,無能而拔,則上失嚬笑之愛,下招僥倖之譏,其所難愼,在庶僚猶然。況二品之職,以資則卿列也,以器則命德也,苟非望實俱隆,幹猷素著者,則莫可擬議,而今乃以如臣空空蔑蔑一新進,猝然晉擢於久次林立之時,其爲聖簡之貽累,四方之傳笑,當如何哉?噫,人臣之受恩於君上者,從古何限,未有若臣家之偏且厚,而臣又夤緣倖會,過蒙拂拭,自通籍而廁玉署,自玉署而躋銀臺,內外兜攬,又進而爲亞卿,前後超遷,皆出特旨,臣是何人,叨此,通朝所罕被之異渥也?鶢鶋之饗以鍾鼓,非不爲美,狙猴之被以衣冠,非不爲華,然而躑躅而號呼,不能須更自安者,蓋其中有所大難堪故也。必使臣,才可以勝任,識可以了事,則躬逢聖明,跡致華顯,豈不爲臣子之至榮極幸,而臣之本末,自知甚明,無似之狀,不稱之實,雖欲强之而不可得,則其悶鬱而迫阨者,迨有甚於鶢狙之鍾與冠矣,豈不難矣乎哉?臣雖愚騃,粗聞古訓,盛滿,造物之所忌,榮寵,人情之所惡,而臣之兄弟叔姪,後先聯武,爲世所指久矣。臣欲息影名塗,以避冥災,而際慶福無疆之會,未忍便訣於主恩,臣欲投身靜界,以守拙規,而處夷險不擇之地,未暇自恤於私計。俯仰戀係,踧踖低徊,有除輒膺,迹與心違,每一循省,徒積尤悔,而至於今日新命,尤非夢想所到,臣若視以倘來,晏然承當,則畢竟無益於國家,只自招損於臣身而已,臣豈忍爲此哉?荐違召命,罪戾山積,連値淸齋,呼籲路阻,今始略入文字,仰瀆崇嚴之聽。伏乞天地父母,俯察肝膈之懇,毋靳鞶帶之裭,將臣新授職秩,亟賜鐫改,以重官方,以安賤分,不勝千萬幸甚,臣無任云云。答曰,省疏具悉。今者陞擢,非爲卿也,何用過辭?卿其勿辭,從速察職。
戊子十月二十八日辰時,上御延和門。香祗迎入侍時,行都承旨洪名漢,左承旨李翼元,右承旨李性源,左副承旨鄭昌聖,右副承旨金致恭,同副承旨洪錀,記事官李翼運·尹長烈·柳德申·李德師,以次序立。上具翼善冠·黑團領,出通陽門,至延和門下輿。仍詣版位,祗迎訖,步詣建明門外,還御興化門內乘輿。仍敎曰,三日入直如三秋,工禮房換房。上曰,左承旨沈滯矣。命書傳敎曰,旣已諭,其何欺乎?秋曹佐貳,今適有窠,左承旨李翼元除授,牌招察任。名漢曰,藥房來待矣。上曰,入侍。都提調尹東度,提調李思觀,持湯劑進前。東度曰,夜間,聖體調攝,若何,寢睡·水刺之節,亦何如?上曰,逢今日予心憧憧矣。進湯劑,上進御訖。命書傳敎曰,承旨有闕,代前承旨具庠除授,牌招察任,房,依下敎擧行。仍詣廚院,命書傳敎曰,今日下敎,何敢納牌?李翼元從重推考,更爲牌招。又命書傳敎曰,戶曹參判洪樂仁批下,卽爲牌招察任。昌聖曰,莫重回鑾,通禮不卽待令,推考,何如?上曰,左右通禮竝汰去。名漢請進湯劑,上許之。東度·思觀更進湯劑,上進御,仍命兩廳首醫診候。醫官方泰輿·金季良診候曰,脈候一向調均矣。致恭曰,判義禁持草供來待矣。上曰,入侍。申晦進伏。上曰,該房讀奏供辭。致恭讀訖。上曰,李黃中尙在囚中乎?晦曰,姑未放矣。上曰,金吾又有時囚乎?晦曰,又有徐命臣矣。命書傳敎曰,曾已下敎,昔之周亞夫,羞恥對吏,況朝爲國之卿宰,暮爲虎閣對吏,予意若何?故徐命臣雖下敎,覽其單欲下敎,未及下敎,其供遽至,非予意也。何用供辭?特爲分揀,卽爲放送,此後卿宰若此人,以待下敎捧供。上曰,關西帥臣望,誰將入之乎?李殷春將入之乎?兵判鄭弘淳曰,姑未薦望,故未詳知矣。命書傳敎曰,關西帥臣,軍職內擬之命,意蓋在也,代望稽滯,故下問,此乃聽瑩之致,今日內口傳擧行,代單依例入之。上仍還入大內,諸臣問安後退出。
上在慶熙宮。停常參·經筵。
藥房都提調尹東度,提調李思觀,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則入侍時,已下敎矣。
中宮殿·惠嬪宮,藥房口傳問安。答曰,知道。
以承傳色口傳下敎曰,奉審承旨入侍,同爲入侍。
傳于李性源曰,奉審承旨入侍。
備忘記,傳于具庠曰,欲知備堂之來,命書來,趙曮在其中,此人意謂惶蹙之人,皆若徐命臣·趙曮,予何悶國事?其宜嘉其弟赦其兄,趙暾昨日下敎,特爲置之。
大臣·備局堂上,依下敎來待矣。傳于具庠曰,引見。
具庠啓曰,守御使申晦,以禮曹判書順康園石物奉審事,出去矣,所佩密符,來請還納,何以爲之?敢稟。傳曰,仍佩往來。
以領議政金致仁六度呈辭,傳于洪名漢曰,安心調理。
兵曹口傳政事,副司直韓光會單付。
傳于洪錀曰,儒臣持問答入侍。
洪錀,以戶曹言啓曰,依傳敎,領議政金致仁來十一月朔祿俸,輸納于本家則以爲,猥承令倉官輸送之命,不勝惶感,而身旣在告,不能供職,虛受常祿,義所不敢云,祿俸不爲領受,何以爲之?敢稟。傳曰,更爲輸送。
具庠,以義禁府言啓曰,南海縣投畀罪人趙暾,特爲置之事,命下矣。趙暾昨已發配,放送事,分付押去都事所到處之意,敢啓。傳曰,知道。
具庠,以刑曹言啓曰,出身白起文,突入閭家,打破器皿,敺打七十歲老人,至於落齒,揆以法律,其爲情狀,萬萬絶痛。所當依律勘處,而係是出身,移義禁府處之,何如?傳曰,輦轂之下,豈有若是事?令本府卽爲刑推究問,登對以奏。
具庠,又以刑曹言啓曰,近來編配罪人,逃還本土,誠一痼弊,而寶城郡定配罪人韓宸伯,以圖成僞帖罪,乙酉年發配矣,震伯稱以受由,肆然上京,作挐閭里之狀,萬萬絶痛。罪人震伯,依律文決杖還配,而定配罪人之遭父母喪外,不得給由,法意甚嚴,則該郡守之任自許由,誠極駭然,從重推考警責,何如?傳曰,依爲之。其涉可駭,郡守令營門決杖,以礪他縣,逃還人,自秋曹嚴刑加律定配。
具庠,又以刑曹言啓曰,卽接西部牒呈,則靑坡居姜兌貴,刺殺其妻與女云,故聞甚驚駭,卽爲初檢事,捧甘當部矣。該部所報內,初檢狀,實因傷處,依例擧行,而元犯罪人姜兌貴,不省人事,氣息奄奄,千呼萬喚,閉口不言,萬無捧招之路云。初檢狀中,無元犯招辭,有違獄體,不可無警責之道,當該初檢官西部奉事崔守謙,拿問處之,何如?傳曰,此非部官之慢忽,拿問置之,一手戕殺妻與息,世間豈有是哉?若是用謀,尤涉無狀,卽爲嚴刑捧招,登對以奏。
平安監司李景祜疏曰,伏以臣,冒膺新命,行將赴任,而臣之父母墳山,在於京畿加平地,緣臣久縻劇任,曠闕省掃,今當遠離,倍切霜露之感,敢將私懇,仰瀆崇聽。伏乞聖慈,俯賜諒察,特許往省,以伸至情,千萬幸甚,臣無任云云。答曰,省疏具悉。卿其依所請往省焉。
兵曹參判李潭疏曰,伏以臣父,爲省先壠,頃往京畿砥平地矣,回到半程,忽値風雪,感寒武忒重,症形非細,寄托旅舍,調護無人,須臣下去,可以將來。臣情到此,他未暇顧,冒陳短章,徑出都門,擅行之罪,無所逃矣。伏乞聖慈,俯垂矜諒,亟遞臣職,以便救護,仍治臣罪,以肅朝綱,千萬幸甚,臣無任云云。答曰,省疏具悉。卿其依所請往護,俟少間將來焉。
忠淸監司洪樂純疏曰,伏以臣,特蒙天地洪造,濫叨藩臬重寄,猥上辭章,反承欲試之恩批,感激攢祝,莫知所以稱塞也。今則俵災已畢,辭陛有期,而區區私情,竊有所不能自己者,臣之父墳,在於京畿坡州地,緣臣係官于朝,久曠省掃,今將遠離,益切霜露之感,玆敢援例陳懇。伏乞聖慈,俯垂矜諒,許臣數日之暇,俾得往來展省,以伸至情,千萬幸甚,臣不任云云。答曰,省疏具悉。卿其依所請往省焉。
掌令韓鏶疏曰,伏以臣,空疎謭劣,最居人下,而幸遭聖世,累叨言地,涓埃莫報,居常愧懼矣。卽者新除職名,忽下於病伏鄕廬之中,繼而馹召遠辱,諭臣以斯速上來,榮生蓬蓽,瞻聆動色,如臣無狀,何以獲此?驚惶感激,固當竭蹶趨承之不暇,而仍伏念臣,素患泄痢之症,當寒添劇,委頓牀席,食飮全廢,以此病情,萬無趲進之勢,而恩諭之下,不敢言私,扶曳病軀,寸寸前進。日昨來抵于竹山地,而所苦諸症,越添于冒寒跋涉之餘,寒熱互作,肢體疼痛,神昏氣短,苶然欲盡。倘或不顧病勢,强力登而實有生行死歸之慮,故玆因縣道,略暴危悃,臣罪至此,萬殞難贖。伏乞聖慈,俯垂諒察,亟賜重勘,以爲人臣慢命者之戒焉。臣於乞免之章,不宜贅及他說,而第有區區所懷,敢此仰瀆,伏願聖明,試垂察焉。有所重在於祀典,我聖上誕膺累祿,必篤誠,凡於享祀之節,儀文咸備,卓越千古,至矣盡矣,至於八路校祀,所用幣脯,曾有釐正之義,而尙今因循者,大爲聖世之欠典。夫苧用白,尙其潔也,脯用中,取其正也,先王朝饗神尊聖之制,猗歟盛哉。旣有成憲,則廟祀校院,宜無異同,而內而太學,一遵成憲,外而各邑則不然,所用苧幣,每因土産之不齊,隨處苟充,或代以綿木,或代以麻布,麤細長短,各自不同,至於享脯,亦由宰手之不備,猝辦條脯,常患其駁雜,或致其腐傷,厚薄尺度,全不成樣。春秋奠幣之時,每有儀不及之患,左右薦豆之際,實多割不正之歎,事體苟簡,殊欠敬謹,此豈爲聖朝精禋之本意哉?故大司成臣洪錫輔,筵稟定奪,改爲京貿,而乍行旋撤,故禮判臣李鼎輔,復以法意之顚倒,士論之嗟惜,陳達前席,卽蒙嘉納,將成節目之際,適値朝家之有事,尙不得擧行,此乃前日旣釐之事,已成之目也。外方弊苧與享脯,當自太學,分送泮隷於各道都議官,精備取用,而一遵京司所用所供規例,幣無不齊之患,脯無不潔之歎,而其於享祀,允合典禮,而其在經費,亦無所損。且今春大僚,以重祀之意,請改各邑祭器·祭服,旣蒙允許矣,器與服之渝弊,已許改新,而幣與脯之欠潔,尙靳釐改,臣竊爲未安。及今祀典修擧之日,此事爲當今第一急務,而朝廷之上,無一人言之者,臣不勝慨然,每欲一陳於黈纊之下者久矣,近在鄕曲,含意耿耿,今幸適當言責,是臣進言之秋,敢此附陳於疏末,以備聖上之裁擇。伏乞聖明,俯念享祀之至重,斷自宸衷,亟今各邑社稷校院,幣與脯,一依太學進排所用例,釐正節目,永久遵行,千萬幸甚,臣無任云云。答曰,省疏具悉。重祀典陳其懷,予雖嘉之,夫子云,禮云禮云玉帛云乎哉,夏禹作貢,其亦任土,況物之不齊,物之情也,其何同色然後,可謂事神?況至於脯,諸道皆有牛,祭脯不禁,爲守宰者,其若致精,其豈不潔?此不過飭諸道之事,若爾章,其依月課,京將作貢,予豈惜貢?惜其浮費也。爾勿辭,卽來察職。
禮曹參議沈履之疏曰,伏以臣,行己無狀,人言罔極,抱難洗之羞,齎不瞑之恨,時月愈久,蹤迹愈危,俯仰慙痛,無地措身,自分聖明之世,長爲僇廢之物。不料夢想之外,恩命渙降,旬日之間,除旨荐辱,人心未快於乃鋸,聖德不遺於簪履,臣誠感激惝怳,不覺汗淚俱逬也。嗚呼,從古縉紳之士,因疑似之迹,而被搆軋之手,大者誅戮,小則斥黜,終不能刎頸剚腹,自白其冤,今臣忝居邇列,偏蒙渥恩,已過十數年餘,畢竟遭罹,乃人臣之極罪,而其所以致此者,日月之明,亦無以盡燭,則臣之得不死,已幸耳。況批旨之下,旣諭以於爾何有,又敎以予已諒矣,仍復曲加抆拭,依舊甄用,惟此恩數之過隆,殆亦古今之罕有。臣雖滅死萬萬,亦復何憾,而第臣之前疏,不敢一言辨暴者,不但駭機再發,禍色愈怕,良以自明之恥,甚於覯辱,只得受而爲罪,甘自引伏,而若其窮覈虛實,則不在口舌,而惟在一番行査,申命摘奸也,故臣敢以是爲請,其痛迫危苦之情,亦可見矣。忱信微薄,未蒙允許,是則臣雖負犯罔赦,而倖逭刑章也,臣雖煩冤積中,而未盡伸白也,置身於有罪無罪之間,寄命於不生不滅之地,屛息畏影,泯泯待死,身名到此,官職何論?噫,坑塹袵席,縱荷天地之生全,枯木寒灰,難容造化之煦曜,臣之情迹,臣之去就,惟聖明必俯察,臣何敢猥煩支辭也?久縻虛銜,愧懍冞深,冒控哀懇,鈇鉞是竢。伏乞亟削臣所帶職名,仍令刊去朝籍,使臣得以沒齒自靖,少贖其孤恩負國之罪焉。臣無任云云。無批答,出傳敎
戊子十月二十九日辰時,上御集慶堂。藥房入診入侍時,都提調尹東度,提調李思觀,副提調洪名漢,記事官李翼運·柳德申·李德師,醫官方泰輿·李以楷·慶絢·鄭允說·李世玉·李翊臣,以次進伏訖。東度曰,夜間,聖體調攝,若何?上曰,曉來聞奉審承旨之來,予心少舒矣。寢睡·水刺之節,亦何如?上曰,亦一樣矣。請進湯劑。上進御訖,仍請診候,上許之。泰輿診候訖,退伏奏曰,脈候左右三部,度數調均,滑體一向好矣。諸醫所奏,與泰輿同矣。上曰,卿等退去再貼,次對入侍時,入侍,可也。諸臣以次退出。
戊子十月二十九日辰時,上御集慶堂。順康園奉審承旨入侍時,左承旨李性源,記事官尹長烈·柳德申·李德師,以次進伏訖。上曰,先奏奉審。性源曰,無頉矣。上曰,篆字亦無頉乎?性源曰,此則無頉,而東邊望柱石,少傾側矣。命書傳敎曰,今聞奉審承旨所奏,順康園東邊望柱石傾則云,禮官卽爲奉審,卽爲來奏。上曰,內局入侍。賤臣承命偕入。上曰,建功湯再貼,次對同爲持入。命奉審承旨先退,性源及賤臣長烈先退。
戊子十月二十九日巳時,上御集慶堂。藥房入診入侍時,都提調尹東度,提調李思觀,副提調洪名漢,記事官李翼運·柳德申·李德師,醫官方泰輿·李以楷·慶絢·鄭允說·李世玉·李翊臣,以次進伏訖。上曰,湯劑速入之。進御湯劑後,上曰,卿等退去。東度曰,明日湯劑,亦依前爲之乎?上曰,唯。藥院諸臣退出。
戊子十月二十九日巳時,上御集慶堂。大臣·備局堂上,引見入侍時,左議政韓翼謩,右議政李昌誼,行禮曹判書申晦,行戶曹判書李昌壽,判尹具允明,兵曹判書鄭弘淳,刑曹判書黃景源,行副護軍鄭汝稷·李章吾,工曹參判徐命臣,行副司直金時默,開城留守元仁孫,行副司直趙曮,校理趙宗鉉,司諫任希敎,掌令韓宗濟,左副承旨具庠,記事官尹長烈,事變假注書曺命業,記事官柳德申·李德師,以次進伏訖。翼謩曰,日間,聖體調攝,若何,寢睡·水刺之節,亦何如?上曰,一樣矣。昌誼曰,近日日氣甚淸明,日間,聖候若何?上曰,氣則一樣矣。上曰,趙曮善矣,意謂或不入來,纔聞入來貴矣。翼謩曰,安敢不來乎?上曰,承旨書之。命書傳敎曰,隱結自現,非所以富國也,卽所謂爲民也,爲守令囊橐,民何支堪?以玄風一小縣觀之,道臣掩置不報,守令自爲己物,豈有無官文書之結數乎?至於一源,萬萬無狀,故其雖嚴處,以此觀之,三百五十九州,遺漏者莫知幾數,其數自現,倂考官勿問,亦是寬典。三百五十九州,其若隱結,仲冬前皆今自現,予當以勿問,過仲冬隱漏,予有八道繡衣抄啓,巡編八道,若有犯者,豈特只前官處之?非徒終身,其子亦勿許調用,而莫云何及嗣,其父旣貪,其子何廉?此予意也,以此令備局,卽爲嚴飭。翼謩曰,大政在近,雖除關西伯,催促下送,而湖西道臣,亦令促送,好矣。命書傳敎曰,忠淸道臣拜掃,以來日其令仍爲辭朝,關西道臣,將命許由往來後,亦令卽爲辭朝。上曰,判敦寧誰乎?翼謩曰,李益炳也。上曰,注書出去,都承旨入侍。賤臣承命偕入。洪名漢進伏。上曰,知申書之。命書曰,今者崇品,耆社外,只有三人,望甚苟簡,其況久次,判尹具允明,特爲陞資。上曰,金應淳非棲遑於鄕里之人也,爲人甚精矣。翼謩曰,解事只質實矣。上曰,非予則何以爲嶺伯乎?命書傳敎曰,若問其人,予則曰,前參議,金應淳也。七十二州,其能經歲,恬雅之操,爲國之心,予已知矣,齟齬其鄕,心常嗟惜。其令銓曹,隨二品窠,卽爲調用,亦令金應淳,將父上來,副予此意。翼謩曰,賓客黃景源,方帶秋官之故,不得入參於書筵云,本職今姑許遞,何如?上曰,許遞,可也。出擧條上曰,秋官許遞,其代趙雲逵除授,牌招察任,三堂直宿本曹。出榻敎翼謩曰,向來審理之命,實出於我聖上欽恤之至意,而諸道中湖西·關東,尙不封啓,事甚穡緩,兩道道臣,從重推考,使之卽爲啓聞,何如?上曰,今番審理,下敎若何,而尙未擧行,忠淸道臣,臨遞未果,宜可恕也,關東幅員旣少,若是稽滯,事之寒心,莫此爲甚。爲今日臣子,莫重邦慶,焉敢若此?當該道臣,越俸一等,其令來月旬前封啓,畿甸·海西·北關皆無云,豈有是理?當該道臣,從重推考,其令來月內,更爲狀聞。傳不云乎?邦畿千里,惟民所止,邦畿猶然,況京中?京中杳然,此豈王者之道?秋判許遞,代以趙雲逵除授,牌招察任,三堂俱在,自今日直宿秋曹,若有可奏者,其令明日,登對以奏。翼謩曰,交易回咨,今旣撰出矣,正書安寶後,定禁軍騎撥下送於使行所到處,以爲齎去之地,何如?上曰,依爲之。翼謩曰,日者關西帥臣,東·西林狀聞,自上深軫大役之屢興,已有特下,傳敎矣。伊時臣,以聖敎如此,今姑置之之意,有所覆奏,事係關防,此宜有明白指揮,而尙不出擧條事甚疎漏,當該注書,從重推考,承旨亦有不察之失,推考,何如?上曰,注書不過記注,何以知之?承旨其涉不察,罷職。以上出擧條上曰,東·西林擧條遺漏,當該承旨罷職。出榻敎翼謩曰,判書韓光會,日昨遭彈後,凡於閑司,亦不出仕,宜有申飭之道矣。命書傳敎曰,歲已暮矣,年亦暮,此時卿宰,予豈捨也?參贊韓光會,其所違牌,殊涉過矣。以彼職來此職,古例不然,今世體下,本職許遞,令該曹口傳付軍職,卽爲牌招察任。弘淳曰,禁軍都試不行,殆近三十年矣,日前下敎,固出愛恤武士之德意,而一向遷延,殊非重戎務之意。明春則不可不設行,豫爲出令,使之極意鍊習爲好,故敢達矣。上曰,所奏誠是,依爲之。出擧條昌壽曰,各道年分狀,上來然後,收祖案,始可磨勘矣,今則災政,旣已了當,年分狀,卽速修啓之意,出擧條申飭,何如?上曰,依爲之。出擧條大臣·備堂先退。庠曰,奉朝賀洪啓禧,來詣闕外矣。上曰,入侍。洪啓禧進伏。上曰,承旨讀奏諸公事。庠先讀刑曹文案。上厲聲曰,此豈成說乎?仍命書傳敎曰,旣有是事,而昨日掩置不奏,當該中官金時輝,何問供辭?施以制書有違私律,勘處放送。庠讀沈履之上疏。命書曰,今覽禮曹參議沈履之章,與前單無間,而其何曲循捧納?當該承旨推考,此草給之。庠讀慶尙水使田得雨狀。命書傳敎曰,當此民窮財竭之時,凡係巨役,其舒,可也,故關西左峴之役,亦命寢止,況此乎?田得雨之當初狀聞,其涉非時,道臣旣知巨弊,勿請寢止,而循例狀聞,亦涉非矣。本事勿施,當初以移營之爲非,監司·水使,竝命推考矣。啓禧曰,臣是旣退之身,宜不與於朝廷事,而此則臣於在朝時,曾以不可不移營之意陳達,今適入侍,欲陳所見矣。上曰,雖是休退之人,豈有不陳之義乎?啓禧曰,此事與左峴事比論則有間矣。左峴事則爲之可,不爲亦可,而至於東萊水營,若不移營,則革罷可矣,凡爲水使者,若欲奉職,不可不言,不言者皆失職也。上曰,如卿言,則不請者爲非矣,因卿入來,嶺南道·師臣,免推考矣。命書傳敎曰,校理李世演,副修撰尹錫烈,只推,牌招察任。庠奉書畢。上曰,予有欲問於卿者,使之入來矣。仍以日月五緯行道·元會運世·天地開闢及西洋國天主學下問。啓禧仰對曰,臣隨見仰對。又下詢曰,天主學爲三敎外,一種異端耶?啓禧曰,道·釋二家,則幾與正學相頡頏,至於天主學,則皇朝末年,徐光啓·李之藻諸人,深信泰西人之曆學·算學,故竝與天主學而頗信之矣,然豈至於加道·釋之張旺也?上曰,地之上下四方,皆如此世界之說,卿亦信之,而予則不信矣。豈有倒立之理乎?啓禧曰,地球甚大,大體甚圓,以見在處見之,則高處爲山,平處爲陸,深處爲水,而大體則上下四方皆同,其圓有漸,以目所覩,不知其異,而極遠之後,則面勢漸異,以中原則北極出地三十六度,南極入地三十六度,行五萬里至海浪,山則南極出地三十六度,北極入地三十六度。以此言之,則在中國者,與在海浪者,竝若斜立,而皆未嘗斜立者,只以天爲上,以地爲下則同故也。上曰,天則動,而人所在之地,則不動耶?啓禧曰,土上有水,土水之上有氣,氣之積者爲天,積氣之力甚大,故地球撑在中問而不墜矣。上曰,卿所謂天則動,而世界不動云者是矣。啓禧將退出。上曰,眞多識前言之人也。庠曰,果然矣。命退出,諸臣以次退出。
戊子十月二十九日初更四點,上御集慶堂。儒臣持問答入侍時,同副承旨洪錀,記事官尹長烈·柳德申·李德師,校理趙宗鉉,修撰洪樂信,以次進伏訖。上曰,上番讀之。宗鉉讀三板,樂信讀三板訖。上曰,承史輪讀,可也。宗鉉·樂信,又讀各三板訖。上曰,竝退去。儒臣先退,承史繼退。
上在慶熙宮。停常參·經筵。
自辰時至午時,日暈,暈上有背,背上有冠,未時申時,日暈左珥。
藥房都提調尹東度,提調李思觀,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
以承傳色口傳下敎曰,下敎時入侍。
中宮殿·惠嬪宮,藥房口傳問安。答曰,知道。
傳于洪名漢曰,如未及傳香,則延和門外,當□祗迎,依前擧行。
金致恭啓曰,大司憲未差,執義姜潤,掌令韓鏶在外,韓宗濟呈辭,持平二員未差,今日以監察茶時之意,敢啓。傳曰,知道。
香祗迎罷後,政院·玉堂·藥房口傳問安。答曰,知道。
以領議政金致仁七度呈辭,傳于具庠曰,安心調理。
洪名漢,以吏曹言啓曰,來十一月初一日,行宗廟朔祭大祝,前校理徐有良,時無職名,令該曹口傳付軍職,何如?傳曰,允。
兵曹口傳政事,副司果徐有良單付。
鄭昌聖,以兵曹言啓曰,今十月二十九日,楊州居幼學李景義稱名人,自興化門入來,差備門外擊錚,依例令攸司囚禁科治,當該守門將朴載謙,依定式推考,何如?傳曰,允。
金致恭,以義禁府言啓曰,當該中官金時輝,何問供辭,以制書有違私律,勘處放送事,命下矣。金時輝今已拿囚,以制書有違私律,杖一百收贖,盡奪告身,而依承傳功減一等,放送,何如?傳曰,允。
戊子十月三十日巳時,上御延和門外。香祗迎入侍時,行都承旨洪名漢,左承旨李性源,左副承旨具庠,右副承旨金致恭,同副承旨洪錀,記事官李翼運·尹長烈·柳德申·李德師,以次序立。上具翼善冠·黑團領,延和門外祗迎訖,乘輿詣興化門內駐輿。命知申讀奏祭報府。名漢讀訖。藥房都提調尹東度,提調李思觀,持湯劑進前。東度曰,夜間,聖體調攝,若何,寢睡·水刺之節,亦何如?上曰,一樣矣。進湯劑。上進御訖,命洪錀,馳往太廟·社稷奉審以來。名漢曰,右承旨鄭昌聖,昨因大僚之筵奏,方在罷散矣。命書傳敎曰,承旨有闕,代敦寧都正鄭厚謙除授,牌招察任,房順房。還御典設司,命奉審禮堂入侍。禮曹判書申晦進伏。上曰,奉審則其處果何如乎?補土似毁傷矣。晦曰,非土木之役,少□補灰則好矣。命書傳敎曰,順康園望柱石傾側處,□□禮堂不奏,□灰塡補□□修補□其令禮曹卽爲□□□錀還奏曰,□□矣。命讀奏□擧案。讀訖,東度更進湯劑。上進御訖,乘輿。命具庠·鄭厚謙,駕前謝恩,還入大內。庠曰,昨以審理文書事,擧條批答中,有畿甸·海西·北關皆無云,當該道臣重推,來月內,更爲狀聞之敎矣。取考文案,則畿甸·北關,皆已來到,已經回啓,海西則以屢經審理,無容更議,亦已狀聞啓下,故敢達矣。上曰,然乎?置之。行都承旨洪名漢曰,京中赦後,自秋曹亦已審理矣。上曰,一竝置之。庠曰,然則秋堂直宿,亦爲置之乎?上曰,依爲之。出擧條上還入通陽門。命左副承旨入侍。厚謙進伏于集慶月廊。上曰,承旨書之。命書傳敎曰,正朝吉日,展謁展拜,已下敎,其日則歲初也,挾輦挾輿軍,皆以內入直擧行,禁軍扈衛軍官,亦內入直擧行,三營軍,皆以外入直,訓將只率新營標下軍,都領隨駕禁軍與駕前駕後,□昌德宮後,解甲頃者下敎乎?留營留陣置之。又命書傳敎曰,前□□□□入直□□饋當□月臺親臨,其令知悉。命退出。承史退出□□後竝退出。
以上缺知道。
中宮殿·嬪宮·王世孫,遣宮官口傳問安。答曰,知道。大駕還宮後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
備忘記,傳于洪錀曰,昔年以報時慢忽,申飭禁漏官□□□仰聞,近者百隷怠慢之中,禁漏太甚□今日午初三刻,卽初嚴,而午初三刻初嚴,二嚴疊入,故下敎,則渠輩何心膓?近者一點之間,其遲特甚,待甚苦,今日則自三間石橋入□報十五點,事之無據,莫此爲甚,招問爲前銜云故,雜科□□曾前何職,啓其非雜科,亦非前銜,生徒自服,此不過典涓司影職者,事之可駭,莫此爲甚。頃者,申飭之意焉在?此後本監實職者,入直禁漏,以此觀之,本監入直,孟浪可知,此豈尙書敬授人時之訓,本朝欽敬閣之意乎?另飭本監。
戊子十一月初一日巳時,上御集慶堂。右承旨·左副承旨入侍時,右承旨具庠,左副承旨鄭厚謙,記事官尹長烈·柳德申·李德師,以次進伏。上曰,擧行爲急,軍士房書之。命書曰,今年逢此月,此心何抑?觀今之氣,初六若六旬,今日當詣毓祥宮,少伸此忱。世孫祗迎,百官行禮置之,挾輦軍八十名,以內入直擧行,前後廂軍一百名以外,禁·御兩營軍隨駕,訓將只率新營入直標下軍隨駕,其將下敎沖子,其欲隨駕,世孫隨駕,依例擧行,而挾輿軍六十名,亦以內入直擧行,禁軍八十名,隨駕二十名,世孫陪衛,扈衛軍官有廳軍,皆置之,留營留陣,亦置之。道由夜晝介,以駕轎作行,而予與世孫副駕轎置之,駕轎馬大殿二雙,世孫宮只一雙待令事,分付。又命書曰,毓祥宮動駕旣下敎,百官行禮,亦令置之,只二品以上隨駕,時刻午正初刻爲單嚴,儀注亦置之。上曰,右承旨書之。命書曰,今番侍衛,只入直擧行。又命書曰,歲初犒饋,旣有命,其時殿座時刻,其當隨時,該房預爲知悉。庠曰,動駕有命,不備玉堂,宜有變通之路矣。上曰,置之。承史退出。
戊子十一月初一日午時,上詣毓祥宮擧動入侍時,行都承旨洪名漢,左承旨李性源,右承旨具庠,左副承旨鄭厚謙,右副承旨金致恭,同副承旨洪錀,記事官李翼運·尹長烈·柳德申·李德師,以次侍立訖。上具翼善冠·袞龍袍,以步輿出通陽門·延和門外乘轎,仍詣毓祥宮。侵夜還宮,駐輿建明門內。命左副書之曰,世孫過彰義宮,心憧憧,令弼善入審孝章·懿昭廟,請承傳色以聞。大駕仍還大內,諸臣問安後退出。
上在慶熙宮。停常參·經筵。
自辰時至申時,日暈。
藥房都提調臣尹東度,提調臣李思觀,副提調臣洪名漢啓曰,昨日動駕伸禮,侵夜還宮,伏未審聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜。王世孫隨駕之餘,氣候何如?臣等,不任區區憂慮,敢來問安,竝此仰稟。答曰,知道。雖伸此忱,追慕一倍。予與世孫,氣則一樣矣。中宮殿·惠嬪宮,藥房口傳問安。答曰,知道。
以承傳色口傳下敎曰,下敎時入侍,茶則先入之。
又下敎曰,中官有誤下,而該房亦有下敎者,推考房,次對入侍。
傳于鄭昌聖曰,伸情禮,氣雖勝,憶昔年,心一倍,何以寫懷?其惟宗國,備局次對,今日進定。
以承傳色口傳下敎曰,昨日本監提調月俸二等八字,刪去後頒布。
領議政金致仁九度呈辭。傳曰,安心調理。
傳于具庠曰,內局先爲入侍。
鄭昌聖啓曰,臣備局堂上,依下敎來待矣。
傳于鄭昌聖曰,右副承旨代,同副承旨入侍。
洪錀,以禮曹言啓曰,今十月十三日所下傳敎中,有減膳十日之命,十七日又有加減膳十日之命矣。二十日之限,止於今日,自明日,依例復舊封進之意,分付,何如?傳曰,允。
鄭昌聖,以兵曹言啓曰,翊衛司翊贊朴師欽,素患痰癖之症,當寒添劇,無望供職,呈伏乞遞。陪衛輪番之任,不可久曠,今姑改差,何如?傳曰,允。
鄭昌聖,以兵曹言啓曰,今十一月初二日,扈衛軍官出身閔聖祥·德祥兄弟等,自開陽門入來,差備門內午正鼓,無數擊之,極爲驚駭。令收司囚禁科治,當該守門將徐翰修,不能禁斷,以致闌入,亦難免其責,令該房拿處,何如?傳曰,此輩,公然若是闌入,當該守門將汰去,此前所未聞者,守門將,令本曹從重決棍。
洪錀啓曰,刑曹判書趙雲逵,持罪人草供,依下敎來待矣。無批答。
鄭昌聖,以兵曹言啓曰,守門軍,令本曹從重決棍事,命下矣,依傳敎守門軍海得等十三名,各決棍十五度之意,敢啓。傳曰,知道。
鄭昌聖,以義禁府言啓曰,報恩幼學姜璉擊錚回啓判付內,當該守令拿處,口招以奏事,判下矣,當該縣監,令本道指各狀聞後,拿來口招,何如?傳曰,允。
鄭昌聖,以義禁府言啓曰,因刑曹啓辭,出身白起文,卽爲刑推究問,登對以奏事,命下矣。白起文今方拿囚,所當卽爲擧行,而減膳日限之內,不得用刑,待無故日擧行之意,敢啓。傳曰,知道。
鄭昌聖,以刑曹言啓曰,閔聖祥·閔德祥,令該曹決杖定配事,命下矣,閔聖祥·閔德祥等,係是出身,移義禁府處之,何如?傳曰,卽令該府擧行,嶺西近配。
鄭昌聖,以御營廳言啓曰,因禮曹判書申晦所啓,思陵陵內捉虎事,本廳將校率領砲手出往矣。連接將校手本,則陵內外諸處山谷,遍踏窮搜者,已至旬日,竟無蹤跡云,旣無虎跡,則數多軍兵,屢日露處,誠甚可悶,今姑撤之意,敢啓。傳曰,初已下敎,公然貽弊,京軍卽陵官也,其虎若自關東來,亦爲推尋乎?卽令撤還,此後此等之事,申飭。
鄭昌聖,以刑曹言啓曰,寶城郡定配逃還罪人韓震伯,嚴刑加律定配事,命下矣。當卽擧行,而減膳日限之內,不得用刑,待無故日擧行之意,敢啓。傳曰,知道。
鄭昌聖,以刑曹言啓曰,一手戕殺妻與息,世間豈有是哉?卽爲嚴刑捧招,登對以奏事,命下矣。罪人姜兌貴,所當卽爲嚴刑捧招,而減膳日限之內,不得用刑,待無故日擧行之意,敢啓。傳曰,知道。
鄭昌聖,以刑曹言啓曰,李世玉,湖西遠配,當日押送事,命下矣。李世玉忠淸道庇仁縣定配所,當日押送之意,敢啓。傳曰,知道。
右議政李昌誼箚曰,伏以昨者冒寒動駕,侵夜還宮,靜攝諸節,不瑕有損,區區下情,不任憂慮之至。臣於日前,偶因傷食,猝患關格之病,膈痞筋攣,頃刻幾殊,多灌藥物,僅得回穌,而今至屢日,餘症未祛,痰火宿症,又從以挾感闖發,頭日暈眩,肢節刺疼,氣壅而寒熱交攻,胃敗而嘔泄不止,寢啖全廢,生意都盡。向來賓對,未克入參,癏曠之誅,固已難逃,昨日陪班,百僚咸造,而臣猥廁大臣之列,獨自息偃在牀,誠禮俱缺,罪戾層積,病裡惶悶,恭俟威譴。此際又有日次進定之命,而顧臣病形彌苦,轉動無路,尤增死罪。伏乞亟削臣職名,仍治臣辜犯,以警具僚,俾延危喘,不勝幸甚。取進止。答曰,省箚具悉卿懇。知卿不參,業已知矣,今覽卿箚爲悶焉。一時之,自可勿藥,卿其安心勿辭,亦勿引咎,其須善攝焉。仍傳曰,遣史官傳諭,遣御醫看病。
吏曹判書鄭宲疏曰,伏以臣,受任西出,倏爾經年,病狀越添,情勢亦苦,迺於月前,冒入文字,仰暴至懇,蒙矜許之恩矣,微誠未格,遽有還給之敎,臣於是,惶隕抑塞,不知所措,再籲路阻,一味蹙伏矣。乃於千萬不圖,忽伏承天官特授之命,私心惝怳,莫曉厥故,惶感交竝,憂喜難雙,今臣不待力辭,得缷重任,揆以人情,豈不幸甚,而顧此新銜,其付畀之重,責任之際比前任,不啻倍蓰,則臣何敢唐突承當,不思斂避之道哉?噫,臣之區區本情,若待早解藩任,納符而歸,則優游田里,以沒其世,是固臣本色,在臣得免夜行不息之譏,在上亦有以禮退人之休,早夜所望,惟在於此矣。今乃大違所料,遽遭此狼狽迫阨之境,抑鬱悶慼,當復如何?使臣從他笑罵,出而承膺,則前日之辭,出於例讓,而今日之受,壞盡廉防,眞箇無廉恥之一鄙夫。噫,藩任雖重,特一外官,而在臣私義,猶不敢晏然久冒,費盡撕捱,目今新叨之職,是一國重任,而貪饕不已,向前擔當則是誠辭萬而受十萬,臣雖無狀,豈忍爲此,而豈不有累於聖朝淸明之政乎?去就一節,今無可論,而第臣有一段至願,臣之逖違去,則退塡溝壑,小無餘恨矣。今此非分之任,作一魔障,實無冒沒出肅之望,彷徨於修門之外,畢竟爲逋播之蹤,而徑歸鄕里,則一瞻天顔之願,亦歸虛矣,臣情其亦慽矣。如蒙聖明,俯察臣苦懇,特允所請,亟解銓任,前頭東歸之時,得以軍銜,入謝恩命,以開一番入覲之路,千萬幸甚。答曰,省疏具悉。今者此命,一循卿欲廻之意,一欲牽已試之任,一自此任,持日待卿,暮年用心,卿何過讓?卿其勿辭,交龜後,卽爲上來行公。
弼善尹養厚疏曰,伏以臣之八耋老母,方在臣兄任所,疾病沈淹,轉側須人,近添寒感,諸症甚苦,專人來報,方寸煎灼,而昨緣動駕有命,不敢言私,今始冒死仰籲,徑尋鄕路。伏乞天地父母,俯賜鑑諒,特許遞改臣職名,仍治臣擅便之罪,以肅朝綱,俾便救護焉。答曰,省疏具悉。爾其勿辭護焉。
正言李思祚疏曰,伏以臣於月前陪班,得聞臣父宿病添劇之報,忙投短章,徑尋鄕路矣。及承聖批,不惟不罪,至有俟間上來之敎,臣誠惶隕感激,卽欲竭蹶趨簉,報答恩旨,而第臣父所患,當寒益痼,血瘀之症,乘間發作,轉側須人,飮啖專却,眞元澌敗,差完無期,臣之情私,誠萬萬迫阨矣。欲承命供職,則實無離捨之勢,欲專意扶護,則荐犯逋慢之誅,回徨踧踖,進退維谷。顧臣所帶,非比閑司慢職,而未有一日之效責,徒得閱月之虛縻,在臣分義,不但憫蹙悚惶,以公以私,其不可因循也決矣。玆敢更暴至懇,冒死控籲。伏乞天地父母,諒臣懇迫之忱,治臣癏曠之罪,亟命鐫削,俾便救護,千萬幸甚。答曰,省疏具悉。爾其勿辭,俟其間上來察職。
副校理閔鍾烈疏曰,伏以臣,猥被除命,無望趨承,敢入文字,略暴微懇,而疏呈喉司,以其下端言病之故,致有還送之擧。臣嘗見中庸,有體群臣之文,而朱子釋之曰,設以身處其地而察其心也,若是者,又何情勢疾病之可擇焉?臣竊觀近日朝家之待臣僚,似少優容寬假之意,而喉司所以奉行者,又如此,臣之憂歎,豈直爲目前悶蹙之私哉?雖然狗馬賤疾,何敢疊有煩瀆,而獨其區區情勢,有不可不畢其說者,則輒復冒死言之,以冀聖明之垂察焉。夫人臣辭受出處,所關不細,非特其身之事而已,若臣者,學旣空疎,年又稚昧,與其不量而入,徒取狼狽,寧退而自守,猶可爲一分報效之地。臣之始以讀書爲請,蓋由於此,而乃殿下所以加恩於臣者,亶出於念舊之至意,批辭筵敎,丁寧懇惻,至今莊誦,感涕交零。臣於伊時,續被恩召,義在竭蹶,而守株微見,亦難遽變,敢以臣家世本末,師友淵源,關國脈,而係私義者,冒陳於辭疏之中,自附以言代之義,而旋蒙還給之命,仍坐違牌之勘,雖緣臣誠淺意薄,無以致感動之效,而乃其心之惶懍抑鬱,則愈久而愈不能已。蓋臣之難進之狀,前後兩疏,具可覆按,而就其中,不無淺深輕重之可言,其始固量才揣分,自甘退處,而猶是臣一已去就也。至於向來一言,誠不足上槪淵衷,而顧其職則經幄也,語其事則斯文也,而未暴願忠之誠,又逭妄言之誅,情迹臲卼,進退維谷。原疏未經處分之前,無非臣縮伏俟罪之日,則臣雖欲貪戀恩私,晏然冒進,其如廉防之難壞,而公議之可畏,何哉?噫,臣以世祿餘裔,遭遇明時,通籍三載,榮寵赫然,而尙不克以職事,望淸光而備顧問之末,至若間者,仁愛譴告,變異洊臻,聖心惕然,宵旰憂勤,而臣身在外,又不能隨諸臣後,少效一日之責,是豈臣之所願哉?惟其忱誠莫徹,罪戾未勘,有不敢自處以無故之人耳,如是而猶且虛縻華銜,延引時月,則不但臣之踧踖惶悶,無所容措,亦豈不上累聖朝綜核之政哉?伏乞天地父母,諒臣偏滯之性,察臣苦切之懇,將臣所帶本兼兩任,亟許鐫削,仍治臣違傲干瀆之罪,以肅朝綱,以警具僚,不勝幸甚。答曰,省疏具悉。其勿過辭,上來察職。
掌令韓宗濟疏曰,伏以臣,逖居豐沛,濫登仕籍,前後踐歷,已極涯分,居常悚蹙,歌詠聖澤,以爲沒齒田畝之計矣。不自意,霜臺新命,遽下於千萬夢寐之外,臣聞命震越,不敢冥然退伏,竭蹶登途,今始來伏私次,而顧此風憲之職,責任甚重,豈如臣蓬第之賤,所可堪勝者,而日昨出肅,秪爲一伸義分,叩謝恩命而已,亦安敢因仍蹲冒,以貽淸朝之嗤點乎?伏乞聖慈,亟遞職名,以重官方,以安私分,不勝幸甚。臣於乞免之章,不宜贅及他說,而臣旣自北來,則歷路所見,亦不無可言者,敢此附陳焉,惟聖明之裁處焉。北路今年災荒,山野有異,野面則雖被旱蝗,而農形,間有稍實處,此則似無捧糴之慮,而山面則被災尤甚,目今民勢切急。頃奉聖上慰諭之懇惻,聚首感泣,姑皆安堵,然而當此督還之時,景像愁沮。臣愚以爲,各邑山面尤甚之民,則今年所輸還穀,使其守土之臣,詳審優劣,折定分數,曉諭收納,則惟彼窮民,益感朝家子惠之德,想必竭力轉換,充納其定數之不暇,而若無區別,混同竝督,則繹騷之弊,勢所必至,臣竊悶焉。臣固知今秋捧糴之未實,則明春賑救之資,便同無麪不托,實無措手處,而今雖日施鞭督,終難畢捧,反致流亡,則豈不可慮哉?臣謂卽今廟堂,商確指揮,以收邊民固結之心也。且臣積年屛伏之餘,忽入臺地,凡於朝家事爲,無異聾瞽,顧何敢有所論列,而卽伏聞頃者聖上,以都憲違牌,至有憲吏代棍之擧云。噫,今者都憲,卽古之御史大夫也,其時違牌,未知本事之如何,而大聖人辭令之間,殊失禮使之道,臣愚死罪,竊爲之慨然也。嗚呼,東北告飢,災沴疊臻,臣未知何樣憂虞,伏在冥冥,而仁愛之天,警告諄諄,我殿下憂勞對越之誠,宜無所不至,而必以推實心行實政,訏謨於廈氈之上,戒飭於廊廟之間,動靜合度,絲綸中規,永絶頻復之厲,克致中和之氣,則天心自可底豫,民生亦可濟活。伏乞聖慈,不以人微而廢言,千萬幸甚,臣不勝憂葵之忱,猥陳蒭蕘之說,無任悚懼戰慄懇祝俟罪之至。答曰,省疏具悉。首陳事,予意亦悶,而此吾民種糧,適値大臣入侍之時,故已下詢,而予當觀勢下敎矣。雖然,聞此敎,土豪官吏,觀望遲回,無勢小民,偏爲督捧,此諸道痼弊也,令備局嚴飭,而都憲事,國體所管,其雖因慨而然,隨事匡救,予用嘉之。噫,近者之異,良由否德,方切戒懼,其勉切實,可不自勉焉?爾其勿辭察職。
戊子十一月初二日未時,上御集慶堂。藥房入診,大臣·備局堂上引見入侍時,都提調尹東度,提調李思觀,副提調洪名漢,記事官李翼運·柳德申·李德師,左議政韓翼謩,行禮曹判書申晦,行戶曹判書李昌壽,行刑曹判書趙雲逵,兵曹判書鄭弘淳,行副護軍鄭汝稷·李章吾,工曹參判徐命臣,行副司直金時默·趙曮,吏曹參判金鍾正,司諫任希敎,校理趙宗鉉,同副承旨洪錀,事變假注書曺命業,醫官方泰輿·許礈·李以楷·慶絢·金季良·鄭允說·徐命緯·崔宗衡·許激,以次進伏訖。東度曰,勞動之餘,夜間,聖體調攝,若何?上曰,一樣矣。寢睡·水刺之節,亦何如?上曰,亦一樣矣。請進湯劑。上進御訖,仍請診候。泰輿診候訖,退伏奏曰,脈候左右三部,度數調均,滑體亦一向好矣。諸醫所達,與泰輿同矣。上曰,大臣·備局堂上入侍。出榻敎賤臣翼運,承命出來偕入進伏訖。藥院諸臣先退。翼謩曰,昨日動駕勞動之餘,聖體若何?上曰,一樣矣。仍下敎曰,予先言之,以予不孝,一年藏樂不足,今欲爲三歲藏樂也。翼謩曰,何如是下敎也?臣等,初不能以禮爭之,使殿下,一年藏樂,是亦臣等之罪也,堯·舜·文·武所不行之事也。上曰,堯·舜非受於祖先也。東度曰,下敎雖若此,必是行不得之事也。翼謩曰,不然矣。六十甲子,循環不已,而自昔,曾未聞有如此之事也。上曰,忽覺之是矣。翼謩曰,殿下忽覺,亦是過中矣。上曰,中官告以禮曹草記入來,予曾驚心矣。翼謩曰,誠若此則亦不免有違於律度矣。上笑曰,不違於律度矣。欲行慮外之事,卿等,亦以爲慮外矣。翼謩曰,臣曾亦仰達,而漢光武亦無此等事也。上笑曰,東漢·西漢故也。翼謩曰,都洛陽故爲東漢,有何東西之別乎?上曰,彼蒼開導予心也。翼謩曰,過矣過矣。東度曰,歲初拜丹門復樂,則豈不有光於聖孝乎?上曰,若子貢加服則過矣,而藏樂豈云過乎?翼謩曰,子貢元非加服也。上曰,予則以爲加服也。翼謩曰,何必子貢爲?以曾子之至孝,亦無此等過禮也。上曰,曾子服之故然矣。翼謩曰,殿下初無行服之基矣。東度曰,以禮制心,更勿如此下敎焉。上曰,世孫,昨日欲陪予留宿,貴矣。上曰,藥房提調·副提調持湯劑,更爲入侍。出榻敎上再進湯劑後,東度曰,明日湯劑,亦依前爲之乎?上曰,唯。藥院諸臣退出。上曰,秋曹草記,見甚怪駭,不狂則豈有是理乎?仍命書傳敎曰,今日秋曹草記,誠是料外,而中官誤聽混下,則當該承傳色中官,若聾瞽然,視若尋常,年少中官,何足治哉?當該手袖傍觀承傳色中官,從重推考。秋曹下敎若何,而尙無消息,噫,此漢犯五倫中二,一手兼殺,卽年亦六十者,以草記觀之,其狂可知。其若果狂,自有律文,心可弛也,不然,豈徒五品不遜?刑推捧供辭下敎此□觀其供,欲判狂不狂者也。凡秋曹用刑,晦朔不爲,以待今日,以減膳稱頉草記,況頃者日次,依例擧行事,已爲下敎,而不察,甚矣。秋堂一倂從重推考,其令卽爲擧行,持草供以奏。又命持入啓覆文書。雲逵承命退出。翼謩曰,此時畿邑,秋務方殷,廣州府尹金漢耆,水原府使李潤成,上京已久,尙不下去,不可一任其曠官,竝催促下送,何如?上曰,依爲之。出擧條上曰,秋判入侍。出榻敎雲逵進伏訖。上命讀奏草供,厥漢等,何許人耶?雲逵曰,一則陽川人也,一則中梁浦人也,家貧思良妻,鄭益河累次生得幾死之人故,予尙今念而不忘也。翼謩曰,聖上至仁,故亦多死中求生之類也。上曰,除他,高必先執捉然後,此獄可以完決矣。仍命書傳敎曰,今聞秋官所奏,光連殺人,十分無疑,而遽已物故,則二人償命,有欠法典,分持之物,亦與白奉得無異,則一人酌處,元犯物故之後,一人刑推,豈欽恤之意?非特此高聲殺人,卽起奉也,旣以高聲,則元犯物故之一向加刑,亦非審愼之道,特減一律,刑推一次後遠配。朴東燁則身爲吏胥,眼有國法,豈有是事?以秋官所奏觀之,渠已無辭自服,則尙未完決,此豈他哉?爲講書院吏,非士夫傔從,必所親者,本事無疑,不忍下筆,灼然可知,本事後,前秋堂,一倂從重推考。自當日嚴訊取服,此無狀之事,一不正法,故不勝其慾,此人亦若此,是豈刑期無刑之意哉?以所奏觀之,便一承服,此等不測之類,何充囹圄?今若不服,勿拘日次,嚴刑取服。全老味則比諸東燁,一體刑推,陋矣,以東燁推錢之語觀之,不無參酌,而此等之事,旣已參見,亦不可循例酌處,嚴刑一次後島配,其他奸連人,依本律,當日勘處。高必先以秋堂所奏觀之,元犯無疑,渠之逃躱,亦涉陰慘,令捕廳刻期譏捕,以償被殺人之命。介公之招,旣云必先,以其妻混稱之招一向滯囚,亦非欽恤之道,而鄙言云,其於殺人當逃,以其妻之招觀之,同在可知,其在重人命,嚴三尺之道,不可循例酌處,當日各刑推一次,自本曹勘律定配。書畢讀奏訖,上命諸臣少退。還入進伏訖。命騎判進前,弘淳進伏。上曰,擊鼓人之突入差備內,誠極駭然,兵判出去,其委折,詳細知入。弘淳承命退出。上命書草記,下判付訖。翼謩曰,不但守門將,重事體之道,當該兵曹堂上,不可不警責矣。上曰,當下敎矣。命書傳敎曰,今者閔聖祥等所爲,萬萬可駭,前所未聞者,當該入直堂上罷職。書訖,翼謩曰,聞是扈衛廳所屬,而差備之內,深入無疑,不勝驚駭矣。上曰,罷職堂上誰也?錀曰,似是趙台祥也。弘淳知而入來,進伏訖。上曰,何事也?弘淳曰,閔聖祥三兄弟,使其母欲推尋其婢,入送于洞內兩班家,而兩班結縛其母,故直爲入來擊鼓矣。上曰,所爲,其雖悶迫,而然此擧,曾所未聞,閔聖祥·閔德祥,令該曹決杖定配。上曰,今閔聖祥所告,李哥所爲,萬萬可駭,咫尺城外,豈有是事?該曹今方開坐,卽爲捉來,嚴問口招,以草供,登對以奏。以上出傳敎上曰,宣傳官入侍,傳標信西小門留門,兵判出去,斯速擧行。弘淳擧行後,還入進伏。上曰,秋判入來進前。雲逵進伏訖。上命姜兌貴納供,讀奏,雲逵讀奏訖。上曰,怪矣,此等事,初見矣,命備局諸堂,以次入奏。翼謩曰,高聲自殺之之狀,似是狂矣。晦曰,雖常漢,非狂則豈有殺其妻子之理乎?昌壽曰,觀其擧措,似狂矣,而見其供辭,亦有人事,非狂矣。弘淳曰,擧措決非常情,供辭則實非狂矣,眞僞難辨矣。上曰,是矣,怪異也。以下諸堂,亦皆奏。汝稷曰,狂不狂莫卞,而殺其妻與子者,何可生乎?翼謩曰,無他端而公然若此者,是狂矣。上曰,其時偶爲一時狂症乎?章吾曰,或領某物,而終是疑惑矣。命臣曰,初無常情,終有人理,似狂非狂,臣亦不可知也。時默曰,終乃了了,不可謂之全狂矣。曮曰,兇毒之類,間或有如是者矣,打殺妻與子,旣害二命,則難免一律矣。上曰,此則其言直如是矣。鍾正曰,似難論斷,而若觀貌察辭,則或可知也。希敎曰,旣非本狂,則如此悍毒之類,後弊難防,臣意則一律,斷不可已也。宗鉉曰,似狂非狂,而臣意則不可獨委之於狂也。錀曰,臣亦未可斷之矣。上,下詢秋判曰,吏參亦言之,而卿觀其貌樣,果如何?雲逵曰,終無說直曰犯此死罪,只願速死云云,此言則甚有人理,難可謂之狂也。上曰,怪矣。命書傳敎曰,姜兌貴事,今乃初聞,欲知狂與否,旣命刑推,今聞供辭,尤涉殊常,故今日次對,意蓋此也。問于大臣·諸臣·三司,其中可殺者多,而人命至重,其宜審愼處,遣郞問于未入侍諸大臣,稟處。翼謩曰,此全羅監司金相翊狀啓也,以今番所劃災摠,二萬二千三百結,萬無分俵之望,七千六十四結,特爲加劃事,請令廟堂稟旨,分付矣。聞道臣檢災甚勤,勘災甚約,而又有此請,可想民事之切急,雖不可準數許施,如以三四千結加劃則,似好矣。上曰,諸堂之意,何如?晦曰,朝家前後劃之災,如可分俵,則道臣何敢更有加請,而今以狀啓辭意觀之,出於不得,已可知也,所請七千結之數,似或太多,限折半加劃,則好矣。昌壽曰,今此加請,可想其不得已,而但所請之數,合前後已劃而計之,則所給元數當爲二萬九千餘結,除壬午大歉外,卽十數年來所未有者,此則太過。若以二千結,或三結加劃,則恐似適中矣。雲逵曰,本道民事,若不至切急,則道臣豈有再請之理?大臣旣以三四千結加劃之意仰達,依此數許給,似好矣。弘淳曰,加請至再,可想其出於不得已也,參酌劃給,似不可已。汝稷曰,未詳裏面,不敢仰對矣。章吾曰,道臣之災結,爲民加請,必是從實,給災之多寡,臣不可臆料仰達,俯詢大臣處之,似好矣。命臣曰,道臣之加請災結,旣由於民事之切急,則自朝家,不可不參酌加劃矣。時默曰,道臣再次加請,可想其民事之切急,而所請之數則太過,參酌加劃,似好矣。曮曰,臣於今夏,目見湖南農形矣,旱災孔酷,災頉宜其夥然。且湖南畓摠,固多於嶺南,而嶺南則尤甚邑旣多,今此給災,雖不若嶺南,而道臣所請中,量宜優劃爲宜矣。鍾正曰,當初所得災結,如不至大相懸絶,則道臣必不爲再請,民事切急,推此可知。臣意則略爲差等於嶺南給災之摠,而從優加劃,似宜矣。上曰,今覽道臣狀聞,若恫在已,故今者詢問所請者,非欲減也,欲準之矣。僉議亦若此,雖若此,有若,豈不云乎?百姓足,君誰與不足。噫,今年此擧,足不足,非所可論,前後請竝計,準二萬七千結加給,可也。晦曰,今番渡海譯官李昌基身故之由,順付於護送差倭,而書契辭意,則不過因便通寄而已,且無別幅,故萊伯之不請回答,良由於此,而近聞差倭欲受答書,不無逗遛之患云。然則必多有弊端矣,彼旣有書,循例修答,未爲不可,而此是無前例之事,亦關邊情,下詢大臣處之,何如?上曰,大臣之意,何如?翼謩曰,今此倭書答之,亦似無妨,交隣凡事,必守前例,而無前例之書契,初不却之而上送者,事涉疎忽矣。彼我國交隣,不過守例而已,則當該萊伯,初不能據例却之,捧納于朝,旣見之後,不可無答,依例擧行,當該藥伯,其在防後弊之道,不可循例而處之,拿處。以上出擧條晦曰,以減膳日限,呈草記矣,尙未承批矣。上曰,然乎?書允以下。仍命書傳敎曰,纔已下敎,則人君復膳,何等重也,而當該承傳色中官,袖手傍觀,掩置不奏,事之無據,莫此爲甚,當該中官罷職。晦曰,中宮殿誕日陳賀儀注稟定後,可以擧行矣。上曰,權停,可也。晦曰,應行典禮,一竝防之,群情不勝抑鬱矣。翼謩曰,無一勉許,臣下情理,實用抑菀矣。上又命讀朴東燁問目及承款,下敎曰,卿等,依三覆例,各奏僉議。翼謩曰,嚴威之下,似或如是,而渠若無犯,則豈有若此之理乎?晦曰,近來外方,亦有其弊,而供辭甚純全矣。昌壽曰,似無疑矣。上曰,彼若拒逆於決案,則反爲刑推矣,或緣於驅迫,而若是承款乎?弘淳曰,卽今如是,而結案時,不爲拒逆,何可知也?上曰,戶外諸堂輪見後,皆一體入奏。汝稷曰,例多如彼漢矣,欲其免杖,故如是矣。章吾曰,直爲承款,尤爲巧惡矣。命臣曰,初爲加資,終爲紅牌,其所情犯,萬萬狼藉,辭證俱備,如是奸惡之人,情窮勢盡,或有直爲承款之事,而此亦奸猾之計也。時默曰,狼藉承款,似用一律矣。曮曰,供辭似是無疑,干犯狼藉矣。鍾正曰,旣已承款,更無可疑矣。希敎曰,所犯至重,承款狼藉,今無可論矣。宗鉉曰,似無可疑也。上曰,刑判更爲進前,仍下敎曰,此非盡爲承款也,科擧寶則承款,政事寶則非承款也,啓目下,命書判付。又命讀閔聖祥文書。雲逵讀奏訖,上曰,此等類,此等事,尋常爲駭,雖欲推尋其婢,有三兄弟,則豈使其母使喚乎?語不成說,若無此擧,則其兄弟,作此所無之擧乎?問其亂本,卽李世玉也,況其子皆登科之人,而與常漢有異,則私門作此擧,尤萬萬無狀。特敎査問之下,敢生荷杖之計,粧撰欺隱,身爲士子,敢作駭擧,踵又欺罔,亦涉無狀。閔聖祥等,卽命定配,況亂本乎?李世玉湖西遠配,當日押送,使此等之配,少知國綱。出傳敎命秋判退出。翼謩曰,向來閔弘烈外補蒙宥之後,其時同罪人,如李仁培·沈觀之·南玄老·朴取源·李顯永,亦宜有一體分揀之道,故敢達。上曰,一體遞付京職。翼謩曰,今日次對,有診筵同入之命,而注書不卽來傳,以致遲滯,當該注書,從重推考,何如?上曰,依爲之。已上出擧條上命臺臣進前。希敎曰,請還寢鍾城府爲奴罪人天大酌處之命,依律處斷。上曰,勿煩。措辭見上希敎曰,新除授正言趙錫穆,時在慶尙道尙州地,請斯速乘馹上來事,下諭。上曰,依啓。凡於啓覆,其雖酌處,臺臣爭執,例也,頃者聽政之時,無臺臣入侍之事,故雖放無爭,頃者審理時,卽令擧行者,使其人,卽踰囹圄之意也。今日亦此意,三囚酌處,其間不無輕重者,而一倂泛過,直請下諭,若此,皐陶曰殺,帝曰宥之意焉在?目下可爭者猶然,予甚慨然,況他乎?希敎曰,臣言議巽軟,本不合於淸朝耳目之任,而分義是懼,黽勉隨行,畢竟溺職,臣固自知。適參次對,又値審理之擧,固宜隨事可否,以盡其責,而班次稍遠,只傳故紙矣,及承聖批,當論不論之大矣。臺體旣虧,致勤嚴敎,則其何敢一刻晏然於臺次乎?請命遞斥臣職。上曰,旣損臺體,依啓。以上出擧條諸臣以次退出。
上在慶熙宮。停常參·經筵。
下直,助萬戶安泰恒。
巳時,日暈兩珥,暈上有冠,冠上有背,白虹貫日,暈下有左戟,自午時至申時,日暈兩珥,暈上有冠。
夜四更,流星出參星下,入南方天際,狀如鉢,尾長三四尺許,色赤,光照地。
藥房都提調尹東度,提調李思觀,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
以承傳色口傳下敎曰,下敎時入侍。
中宮殿·惠嬪宮,藥房口傳問安。答曰,知道。
傳于洪名漢曰,內局入侍。
以領議政金致仁十度呈辭,傳于洪名漢曰,安心調理。
鄭昌聖啓曰,刑曹判書趙雲逵,依下敎來待矣。
本院啓曰,卽者靑臺之官,來告虹貫之變,臣等,驚懍愕眙,不能自定。向者轟燁之災,荐發於純陰閉藏之月,今此陰沴之氣,又干於穉陽將萌之時,未知何樣禍機,伏在冥冥,而仁天之警告,若是其諄切也。傳曰,警予之天,猶可爲也,忘予之天,不可爲也,今天之警告我聖上,安知非轉災爲祥之幾乎?災不虛生,必有所召,臣等,不敢以某事之爲其應,傅會仰陳,而惟我殿下對越之誠,克篤於宵旰,寅畏之念,不弛於造次,則當此災沴荐疊之時,豈不思所以益加修省,底豫天心之道耶?噫,崇儒重道,卽我朝家法,而巖穴之下,未見旌招之擧,則士氣有不振之歎歟,恢公祛私,卽帝王盛節,而用舍之間,不無偏係之憂,則公道有不張之患歟。災荒極濟之方,非不至矣,而實惠尙未下究,則民生之困悴,固也,刑獄欽恤之意,非不切矣,而一罪每傅寬典,則紀綱之解紐,宜矣。絲綸或欠於簡重,政令間傷於煩複,群下以趨走爲恭,有司以免罪爲幸,廈氈之間,吁咈雖勤,而朝廷之上,讜諤無聞。凡此數者,何莫非召災之端,而顧消弭之道,惟在我殿下,穆然深思,惕然遠圖,士氣之不振則思所以振之,公道之不張則思所以張之,施惠則必究實惠,恤刑則必期無刑,以至於發號施令之間,御下使臣之際,務求至當之道,益懋寬大之治,則將見災異自消,天休荐臻,此不過我殿下轉移之間耳。臣等,忝居近密,不勝憂愛之忱,敢貢瞽說,仰效芹曝之誠,伏願殿下澄省焉。惶恐敢啓。答曰,復膳之日,雲觀報異,是何由乎?卽否德,亦否德也。況復膳之日,有此異,何異於耳提面命?懍惕二字,亦歇後語也,戒懼方深,職在唯允,其勉若此,深庸嘉之,宜以猛省焉。
備忘記,傳于洪錀曰,自古有此異,雲觀之官,非特報于政院·春坊,走告差備,亦非特大殿,此則各殿皆報,而今番只報政院,此單不逾時而入啓,亦是舊例,而申後乃呈,此等雲觀,其何恃乎?禁漏官奏時,怠慢莫甚,本監之官,此等報異,若是稽忽,事之寒心,莫此爲甚。該監提調,特施不敍之典,不奏差官員,單子稽滯官員,令攸司科治。
備忘記,傳于洪錀曰,政院奏雲監之報,卽午牌前,而其不奏焉,此等木偶承傳色,其何謂哉?入侍外承傳色,越俸二等。
備忘記,傳于洪錀曰,噫,否德無能,年且衰耗,何待雲觀之報?心常懍惕,復膳之日,有此報異,復膳之草,中官不卽以奏,其雖駭然,予則曰先見,何以謝心於高高?自明日減膳五日,復樂在春,而有此異,此亦不孝,歉歲藏樂,亦是先王之禮,限麥秋,仍爲撤樂事,分付儀曹。
鄭昌聖啓曰,卽者吏曹郞廳來言,今日爲政事,命下,而判書鄭宲在外,參判金鍾正病不進,參議權噵未肅拜,不得開政云,參判·參議,竝卽牌招,何如?傳曰,允。
洪錀,以弘文館言啓曰,今日政,新除玉堂,待下批,竝卽牌招察任,何如?傳曰,允。
有政。吏批,判書鄭宲在外未肅拜,參判金鍾正進,參議權噵進,右副承旨金致恭進。啓曰,領議政金致仁許免事,命下矣,當爲置處,而本曹無相當窠,依例送西之意,敢啓。傳曰,知道。
又啓曰,銀溪道察訪朴取源,參禮道察訪李顯永,遞付京職事,命下矣,本曹時無相當窠,依例送西之意,敢啓。傳曰,知道。以李得宗爲大司憲,李得培爲大司諫,李顯祚爲司諫,李致中·李顯永爲持平,沈觀之爲獻納,朴取源爲應敎,洪龍漢·金熤爲副校理,閔弘烈爲修撰,南玄老爲輔德,南泰齊爲工曹判書,趙明鼎爲右參贊,李瀰爲都正,鄭存謙爲典醫提調,洪麟漢爲掌苑提調,趙明鼎爲校書提調,洪益弼爲普州牧使,韓栐爲禮曹佐郞,李中權爲參禮察訪,李性坤爲銀溪察訪,李景華爲崇寧殿參奉,領議政洪鳳漢,承文都提調洪鳳漢單付,兼春秋李得華,承文正字成彦檝單付,判尹具允明今加崇政,特爲陞資事承傳。
兵批,判書鄭弘淳進,參判李潭受由在外,參議朴盛源入直,參知趙台祥病,右副承旨金致恭進。啓曰,前領議政金致仁,許免送西事,命下矣,當爲隨品置處,而領中樞一窠,判中樞二窠,他大臣今方見帶,依例從座目,加設判中樞下批之意,敢啓。傳曰,知道。
又啓曰,訓戎僉使李仁培,溫萬戶南玄老,玉江萬戶沈觀之,遞付京職事,命下矣,時無相當窠,依例付軍職之意,敢啓。傳曰,知道。以具善復爲都摠管,洪樂仁爲副摠管,李鼎秀爲五衛將,安佑·李景七爲昌慶將,卞興瑞爲昌德將,李熤爲宣傳官,洪和輔爲都摠經歷,李商進爲翊贊,趙德章爲衛率,李永輔爲全羅右水使,禹夏績爲全羅虞候,鄭世興爲南虞候,金相取爲赤梁僉使,徐命緯爲草芝僉使,孫景胤爲蝟島僉使,雙靑權管權大衡單付,行判府事金致仁單付,僉知李邦五·禹道明單付,副司直趙明鼎·趙暾·洪重孝·李之億·黃景源·鄭存謙·鄭光漢·李心源·具允鈺·李得宗·洪麟漢·李瀰·李仁培單付,副司果南玄老·沈觀之·朴取源·李顯永·李普觀單付,以具允鈺爲同知。
校理趙宗鉉,修撰洪樂信,副修撰尹錫烈箚曰,伏以仁愛之警告,殆無虛歲,而未有若今之甚焉,冬雷之報,曾未數旬,虹貫之變,又極非常,臣等,相顧愕眙,繼以憂歎。嗚呼,殿下恐懼之敎,非不切矣,而上天之怒,猶如是荐疊,殿下修省之方,非不勤矣,而上天之誡復,若是丁寧,災不虛生,必有所召,則臣不敢以今日之災,歸之偶然,卽以爲殿下所以恐懼修省者,未得其實而然也。天人本自一理,況人君之代天理物乎?董子所謂形和氣和,詩人所戒,畏威時保者,可見脗然之妙,如響斯應,殿下試察淵蠖隱微之際,施注云爲之間,一動一靜,皆能得畏威之道,而不失和平之體乎?人君之尊,何欲不遂,而必有難愼者,卽畏天命也,而挽近以來,絶未見殿下之所欲爲而不得行者,則是不可謂得畏天之道也。人君之威,何物不摧,而必有容忍者,卽畏人言也,而挽近以來,亦未見殿下之所厭聞,而能免罪戾者,則是不可謂得畏人之道也。刑賞所以視大公也,而率多有偏着私係之歎,則殿下馭世之具,已失其和平矣,辭敎所以昭大信也,而未免有急遽顚倒之患,則殿下如綸之體,亦失其和平矣。至於法殿將臨,威儀宜整,而令出臨急,百隷每患其不及,鑾蹕載戎,節奏宜備,而命不先期,有司未暇於淸道,此亦擧措失宜,體貌不嚴之一端也。雖以目下事言之,方其災異之作也,聖心奮發,綸綍渙宣,若將有朝夕振勵之意,而伊後政令,旋復如前。被抄儒生之全數召見,事異常例,而終歸煩屑之科,在闕守令之未及入侍,情非故犯,而亦被準期之罰,如此而尙何望天心之回豫,災沴之自消乎?伏願殿下,穆然深思,惕然反省,益懋致中和之道,使本原之地,虛明洞徹,曠然無偏,則天地位而萬物育者,特在一念之間耳,惟殿下,懋哉懋哉。取進止。答曰,復膳之日,復樂且近,而有此報異,此誠玉成于否德。已諭於喉院之批,亦諭特諭,其勉若此,何敢曰衰而不猛省焉?
洪錀,以禮曹言啓曰,圖畫署,有別遞兒裨窠,而畫員中,曾經東班職仕滿遞職後,還屬本署者,及勤勞國役者,使之次次許付矣。付裨中,畫員金有聲有頉,代畫員金德夏,前後國役,多有功勞,依例許付,何如?傳曰,允。
鄭昌聖,以兵曹言啓曰,守門將,令本曹決棍事,命下矣。依傳敎,守門將徐翰修,決棍十度之意,敢啓。傳曰,知道。
金致恭,以義禁府言啓曰,因刑曹啓辭,出身閔聖祥·閔德祥等,卽令該府決杖,定配嶺西事,命下矣。閔聖祥·閔德祥等拿囚本府,而依傳敎,各決杖一百後,閔聖祥江原道鐵原府,閔德祥平康縣竝定配,而以傳敎內辭意,具罪目,依例發遣府羅將,押送于各其配所,何如?傳曰,允。
行判府事金尙喆箚曰,伏以昨日扈衛軍官之擊鼓於差備門外,聞極萬萬驚駭,渠雖急於登聞,天聽咫尺,安敢爲此無前之擧,而臣之平日不能管飭之罪,誠大矣。義難晏然,短箚自列,乞被威罰,以安私分焉。取進止。答曰,省箚具悉卿懇。卿箚得體,於卿何諭?卿其安心勿辭。仍傳曰,遣史官傳諭。
金致恭啓曰,臣敬奉手書,馳往傳諭于議政府領議政洪鳳漢處,則以爲,臣行負神明,奄罹巨創,頑如木石,忍闋禮制,情私廓然,如窮無歸,而臣之所仰恃,惟我君父,臣旣苟活,獲覲有期,瞻望雲闕,一倍耿耿。千萬意外,近侍來臨,先宣于十六字手書,臣伏地祗受,感淚交逬,繼伏聞有議政特拜之命,聖眷冞隆,臣情益激,實不知所以爲喩也。仍念臣遭艱以來,所被恩數,實前古所未有者,近臣致弔,已是優異之典,而史官之所臨傳者,特勤愛欲生之旨,中使之所齎勸者,俾開懷不滅之路,便殿溫音,屢垂記存,荒郊遠諭,爲示繾綣。臣之一介微命,生死有無,何足仰煩於聖念,而矜憫之憂憐之者,殆有過於慈父之於赤子,臣雖在荒迷之中,亦切銘鏤之忱,至若前秋之賜祭於先臣,別是曠絶之恩眷,賤臣之思所隕結者,尤當如何?自惟臣之鹵下賤質,從前陳力,旣乏絲毫之補,則荐叨殊渥,何至此極?況草土餘喘,今已衰朽無餘,則雖或自力而圖酬,有不可得,反顧惶恧,重以悼歎。且臣之事殿下,凡幾年所,除非出外與告病,則未有數日之不近尺五,而逖違耿光,三歲于玆,夙宵耿結,未敢暫弛,或因縉紳之公退,或因絲綸之下布,輒承節宣之勝昔,愈仰勤勵之猶前,擧國同慶,臣心自倍。差過今朔,始可進身,少伸賀抃之忱,而前後殊眷,有不容一日稽謝,玆敢附陳於書啓,至於職名去就,禫月未終之前,姑不敢煩陳,只自惶憫隕越云矣,敢啓。傳曰,知道。
李性源啓曰,臣敬奉手書及聖諭,馳往傳諭于前領議政金致仁處,則以爲臣,日上長單,顒俟一兪,卽者近密之臣,意外儼臨,傳宣十六字宸翰,特許所請,寶墨璀璨,異香襲體。又以餘意,別爲提諭,十行德音,委曲諄懇,至以心則悵然爲敎,噫,從古人臣進退之際,得此於君父者,更有幾人?天地全成之澤,生死骨肉之恩,未足以喩臣,今日所被,臣雖隕首結草,何能仰報萬一?感祝銘鏤,自不覺涕淚之被面也。重擔快缷,煩心少安,如得從容調理,病勢可强,則謹當趨謝天陛,以贖積逋之罪云矣,敢啓。傳曰,知道。
同副承旨洪錀疏曰,伏以臣,百無一能,最居人下,榮塗進取,意想不到,乃於銀臺寵擢之命,忽下於待罪玉署之日。夫晉秩特恩也,喉司,重任也,固宜難愼,而如臣者,旣無資歷之可言,又乏勞勩之可紀,而拔之於人望之外,遽陞緋玉之列,在臣私分,豈有一分堪承之望,而含恩畏義,不暇他顧,顚倒膺命,黽勉持被,惶隕懍惕,若無所容。昨伏見校理閔鍾烈疏本,則以其前日辭疏之退却,侵斥喉司,誤意甚緊,臣於是,誠不勝瞿然而繼之以訝惑也。凡章疏之或捧或退,自有商量,而今其爲言至此,此莫非臣誠信未孚之致,區區自處之義,有難仍冒於職次,玆敢略陳短章,徑出禁扄。伏乞聖慈,亟命鐫遞臣職,以安私分,不勝幸甚,臣無任云云。答曰,省疏具悉。我則擧職,被斥何嫌?爾其勿辭察職。
以承傳色口傳下敎曰,昨年則兩昨來矣,今年尙今寥寥,欲使知之,袖子亦尙不來,況柑橘乎?界首主人處,卽爲問知。
戊子十一月初三日巳時,上御集慶堂。藥房入診入侍時,都提調尹東度,提調李思觀,副提調洪名漢,記事官李翼運·柳德申·李德師,醫官方泰輿·李以楷·許礈·慶絢·金季良·鄭允說·徐命緯·許溵·金致儉,以次進伏訖。上曰,今見政稟,歲月易矣。洪領府已經終制乎?名漢曰,今日行禫祀矣。東度曰,夜間,聖體調攝,若何?上曰,六日,只隔數日,予懷一倍難抑。寢睡·水刺之節,亦何如?上曰,所進者,只粥與麪,而略進數匙餘矣,量亦如此減矣。請進湯劑。上曰,飮此而支撑,使予更拜於數日後矣。仍進御湯劑訖,東度曰,敢請診候。上曰,只三人入診,可也。泰輿診候訖,退伏奏曰,左右三部度數調勻,滑體亦一向好矣。諸醫所奏,與泰輿同矣。上曰,提調退去,監煎入來時,只與泰輿偕入,可也。上曰,儒臣入來乎?名漢曰,無入侍之命也。上曰,俄以同爲入侍爲敎矣,未聞乎?注書出去,入直儒臣,持問答入侍。賤臣翼運,承命上來,與校理趙宗鉉,修撰尹錫烈,偕入進伏訖。上索草紙,手書于洪領府處曰,今聞政稟,若見卿焉,開月朔朝,予惟指日。又手書于金領相處曰,孔聖旣云,予豈食言?安心有命,許勉其請。書訖,上曰,前領相傳諭,左承旨擧行,洪領相傳諭,右副承旨擧行。上曰,旣諭手書,前領府事洪鳳漢拜領相。上曰,旣已手書于兩相,予豈食言?今方下敎,拜相置處政事,當日擧行。上曰,手書諭略,追惟先卿,予心何抑,豈以此止?承宣傳諭,諒予此心,諒予此心。今日予心,因此而然乎?一副一拜,雖由誠心,心則悵然,予懷何喩?只望三淸,卿亦戀予,卿則便矣,代卿者困,特解相職,卿須體諒事,承旨傳諭于前領相。以上出傳敎上曰,藥房提調持湯劑,更爲入侍。出榻敎上再進湯劑後,東度曰,明日湯劑,亦依前爲之乎?上曰,唯。命藥院退。上命書諭沖子御製。名漢書訖,上命傳給,左副正書以入,而勿使書寫,左副親書一件,入于東宮,一件入之。賤臣翼運,承命出來。上曰,彼注書爲人可用矣。名漢曰,然矣。上命儒臣進前,讀問答。宗鉉·錫烈進伏讀訖,諸臣以次輪讀訖。宗鉉曰,昨日擊鼓處分時,職在言官,旣登筵席,不能以法爭之,揆以臺體,所失不細,不可以已遞而止,前司諫任希敎罷職,何如?上曰,所奏得體,依爲之。宗鉉曰,纔以擊鼓人事,仍俯詢,有所陳達,而今番事,旣是曾所未有之變,論以國法,難以容貸,嶺西近配,失之太輕。如此之類,若不嚴繩,無以勵後,故敢達矣。上曰,所奏誠得體,以嶺東擧行。已上出擧條上曰,此正曾所無之事,故雖下敎,更以思之,此軍官也,非闌入之人,人君處置,其宜得中,該曹堂上,從重推考,守門將,令本曹決棍,昨日下敎,置之。出傳敎上曰,刑曹判書持文案入侍事。出榻敎諸臣以次退出。
戊子十一月初三日巳時,上御集慶堂。秋判持草供入侍時,行刑曹判書趙雲逵,行都承旨洪名漢,記事官尹長烈·柳德申·李德師,以次進伏訖。上命名漢讀秋曹文案讀訖。又命讀諸道狀。至寧邊巡操事,上曰,申暐年幾何?名漢曰,六十二矣。上曰,此事是矣。命書曰,今覽關西道臣狀聞,寧邊府使申暐,以近侍,爲宰之臣,乃有此請,而亦是不費之事,依狀請,自今冬施行事,令備局卽爲,分付。若是措置之後,當遣宣傳官,軍裝什物巡檢,以此一體,令備局,分付。命秋判先退,雲逵先退。名漢又讀帥臣問情狀。上命書曰,取覽成冊,張文福之母,年六十一,隨子漂風,其涉矜惻,綿衣肉味,特爲加給,以示予意,擧行形止,亦令帥臣狀聞。又命書曰,今覽全羅道帥臣狀聞,李斗煥之所報,比諸李得一所報,其頗詳悉,李斗煥報辭中,雖稱風勢,得一之不卽到,亦可知也。今雖邊虞無事,若此而焉能繫苞桑?水使狀聞,可謂得體,則身爲兵馬水軍節度使,若是顧護,又守令,其可謂一心扶安乎?當該道臣金相翊從重推考,李得一依帥臣狀聞施行,其代遲回儒臣,侵斥喉院者,其宜可補,校理閔鍾烈,扶安縣監除授,當日上來辭朝。因其狀聞,漂人之心可矜,凡事其題給,船裝修裝,令帥臣遣虞候看審擧行,其糧膳,特爲加給,使漂人知我國之意。上仍賜洪錀疏批訖。又命書曰,同副承旨批下,卽爲牌招入直。諸臣以次退出。
上在彰義宮。停常參·經筵。
辰時,日暈兩珥,申時,日有右珥。
藥房都提調尹東度,提調李思觀,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
以承傳色口傳下敎曰,下敎時入侍。
中宮殿·惠嬪宮,藥房口傳問安。答曰,知道。
傳于李性源曰,忠淸監司,內局同爲入侍。
鄭厚謙,以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
金致恭啓曰,憲府連日監察茶時,諫院闕啓,俱涉未安,兩司除在外外,未肅拜不爲行公人員,竝卽牌招,何如?傳曰,允。
具庠,以弘文館言啓曰,新徐授應敎朴取源,時在江原道銀溪察訪任所,修撰閔弘烈,時在慶尙道梁山地,經筵入番事緊,請竝斯速乘馹上來事,下諭。答曰,依啓。
具庠,以侍講院言啓曰,本院新除授輔德南玄老,時在咸鏡道溫任所,書筵入番事緊,斯速乘馹上來事,下諭,何如?傳曰,允。
具庠啓曰,預備兼春秋姜翰,身病猝重,勢難察任,今姑減下,其代令該曹口傳差出,何如?傳曰,允。
備忘記,傳于具庠曰,廣州府尹因左相所奏,下敎更思之,此人豈可處外?其志可尙,許遞。
備忘記,傳于具庠曰,此豈淸職?其命書諭,三日入直,其志可嘉,左副承旨特解見任,動駕在近,令該府口傳付軍職。
兵曹口傳政事,副司果鄭厚謙單付。
備忘記,傳于洪錀曰,此心憧憧,怳若頃年幾日齋宿者,今日干支,卽戊,予二十五歲干支戊同。今日當詣舊第,挾輦軍八十名,前後廂一百名,以禁·御兩營外營軍擧行,訓將其領標下軍都領,以夜晝介作行。世孫隨駕置之,備堂祗迎,時刻隨時,只入三嚴,留營留陣置之,扈衛軍官將,亦置之。
備忘記,傳于洪錀曰,下敎之後,何拘首堂,擧行渺然?其餘該堂,特施不敍之典。
備忘記,傳于洪錀曰,噫,今者此擧,予豈好勝?麥秋撤樂之中,今日廷臣,其果動色乎?其諭時原任何異?予則一心警惕,一心意在今日,開門後,廳坐諸承旨,入侍儒臣,一竝解職。
備忘記,傳于洪錀曰,承旨有闕,代金光國除授,牌招察任,房順房。
備忘記,傳于洪錀曰,參判洪樂仁,前承旨李在協·尹蓍東·李海重,內乘李漢豐,承旨除授,牌招察任,金光國卽是此外,其令承牌,房順房,李漢豐爲軍士房,三院副提調例兼。
傳于金光國曰,以駕轎待令。
傳于金光國曰,駕轎豈有捲三面乎?取稟內乘,記過待令。
藥房三提調,有稟達事,求對矣。
吏曹口傳政事,以李普觀爲右通禮,閔塾爲兵曹參議。
朴盛源,以兵曹言啓曰,依傳敎,入直禁軍隨駕代,以一羽將李邦五,領率他禁軍替直之意,敢啓。傳曰,知道。
大駕詣彰義宮後,王世孫,遣宮官問安。答曰,知道。
政院·藥房口傳問安。答曰,知道。
以承傳色口傳下敎曰,昨夜減膳下敎,只大殿擧行事,分付廚院。
又以承傳色口傳下敎曰,前陪入之守宮中官拿入,以單裙,從重決棍。
朴盛源,以訓鍊都監言啓曰,依傳敎,內入直挾輦軍八十名代,以他軍入直之意,敢啓。傳曰,知道。
朴盛源,以禁衛營言啓曰,依傳敎,南營入直軍兵隨駕代,以他軍哨官徐在淵,領率替直之意,敢啓。傳曰,知道。
朴盛源,以御營廳言啓曰,依傳敎,北二營入直軍隨駕代,以他軍五十名代直之意,敢啓。傳曰,知道。
朴盛源,以兵曹言啓曰,在前經宿擧動時,闕內巡檢,使入直兵曹,都摠府堂上,申飭事,例爲啓稟,分付矣,今亦依此擧行之意,敢啓。傳曰,知道。
朴盛源,以兵曹言啓曰,今此彰義宮經宿擧動時,斥候伏兵,令御營廳次知擧行,而晝則擧旗,夜則擧火爲準事,分付,何如?傳曰,允。
傳于朴盛源曰,隨駕回營軍,依例饋粥。
黃海監司狀啓,載寧居閑良金明道等渰死事。傳于李在協曰,令本道恤典擧行。
以承傳色口傳下敎曰,二一更點,古豈有哉?事之可駭,莫此爲甚,禁漏官員,令該堂決棍十度,奏時官,令騎郞決棍十度。
敎忠淸監司洪樂純書。王若曰,四岳,任旬宣保釐之責而人才是憑,三南,爲膏腴府庫之鄕而湖右尤近,去京洛三百里之內,風敎所先,環山海五十州之間,凋弊轉劇。是以而難其任,所恃共理惟良,荊楊上田,屢荒而室如懸罄,鄒魯美俗,漸漓而人多競錐,矧玆送舊迎新之告頻,尤急承流宣化之得重。予素注眷,卿實通才,追都尉與共休之蓋忠,期爾贊我晩政,以乃父情不究之才調,喜爾彰厥家聲,前席橫經講論,淵乎其博識,中書落筆詞翰,蔚然於煥猷,蓋展布將招於器庸,故遷除屢勤於心簡。近日三銓之新授,縱爲世道之彌綸,向來二邑之不咸,要試劇地之剸理。玆授卿以守忠淸道觀察使兼兵馬水軍節度使巡察使公州牧使,卿其毋孤予簡,往愼乃司,一變其澆漓浮囂,必使之有恥且格,專意於撫摩字恤,毋至於將胥及淪。已試之綜核剛明,何待加勉?新到之號令約束,宜有可觀。於戲,丙枕旰宵,常如聞暑雨祁寒之咨怨,北樓煙月,毋徒效輕裘緩帶之風流。故玆敎示,想宜知悉。知製敎副應敎洪檍製進
戊子十一月初四日午時,上詣彰義宮。擧動入侍時,行都承旨洪樂仁,左承旨李在協,左副承旨金光國同副承旨李漢豐,記事官李翼運·尹長烈·柳德申·李德師,以次侍立,上具翼善冠·袞龍袍,以步輿出通陽門,延和門外乘轎。命入龍虎營前陪中官朱弘仁拿入,又命拿入中官金興燁。上曰,半年撤樂下敎之下,汝亦默默乎?參酌拿出。樂仁曰,藥房提調來待矣。提調李思觀曰,夜間,聖體調攝,若何?上曰,都提·副提皆非矣。一歲藏樂,半年又藏樂,則爲今日臣子,其敢默默乎?樂仁曰,李海重在外云矣。命書曰,承旨李海重許遞,其代參議朴盛源,承旨除授,牌招察任。樂仁曰,湖西伯,今方留待矣。上曰,忠淸監司駕前入侍。洪樂純進伏。上曰,往欽哉。樂純曰,臣受恩罔極,今當遠離,不勝感泣矣。上曰,宣諭帖,使之讀聞。承旨相顧尋冊,未卽讀之。上曰,當該承旨遞差。命書傳敎曰旣已下敎,其在堂堂千乘之國,豈可苟且?時任二相,一竝免相。樂純先退。上曰,諸承旨中不及者誰也?樂仁曰,尹蓍東未及來,而聞有實云矣。命書曰,今日下敎若何,而除授已久,尙未謝恩,事體寒心,承旨尹蓍東施以不敍之典,都承旨分疏,亦涉非矣,特遞其職。大駕詣夜晝介,駐轎路。上命入前陪禁喧郞拿入。上曰,宮所不遠之地,安敢使之喧嘩?仍詢姓名。在協曰,姜翰也。上曰,嶺人矣。命拿出。上曰,新除承旨,先隨駕,後謝恩。又敎曰,兵曹參議有闕,代口傳差出。出駕敎仍詣彰義宮臨門駐轎。命書傳敎曰,副摠管安,承旨除授,牌招察任,房順房,三院副提調例兼。兵曹判書鄭弘淳仰達曰,今者動駕軍兵替代,何以爲之乎?上曰,內外入直軍兵隨駕代,以他軍替代入直。又命書曰,究厥其由,卽由否德,爲子而何能孝?爲弟而不能悌,君不君,臣不臣。今者之異,良由涼德,敢有此意,而先示予意,萬古七十五歲之君,往牒豈有?一歲藏樂,臣子所不堪,況加半歲乎?噫,與藏樂有異,遵先王之制,撤樂,而職在唯允,何敢拒止?其若拒之,此違命也,而一會之後,其雖頒布,宜卽求對,而宜有一請,而其晩惟寥寥,故諸承宣,旣命解任,而莫云儒臣,亦一朝鮮臣子,而聞此,其豈低頭?入直儒臣,旣已下敎,靑臺報異,可見今日,以此觀之,顧察其影,古人豈欺我哉?奚特影也,其意則深矣,雲觀之報,雖尋例箚,望八其君,今年若何,況麥秋乎?日已高矣,各臥其家,尙無動色,違牌雖忍,君何不忍?入直外諸儒臣,一體遞差,以示君君臣臣之意。來時若諭,臣必爭執,默默而來,今到舊第,吾心遂矣,頃年幾日宿昌德之敎,已示予意,不過二三日,仍留經宿,初六日曉頭,當詣毓祥宮行禮,其日當回駕,嗚呼,頃年昌德,已伸微忱,今於舊第,亦伸此意,予何堪言?噫,此則儀文間事,而近者入侍,仍子貢之意,欲加藏樂之意,今者之敎,莫云過矣。歉歲撤樂,卽先王之古例,故有此敎,而藏樂撤樂,事面異焉,亦云異乎?雖然,莫云藏樂撤樂,此忱一也,豈拘其名?噫,況至於麥秋,國初練月已過,固心畢矣,朞年足矣。又命書曰,李漢昌內乘除授。大駕仍詣宮內,諸臣問安後退出。
上在毓祥宮。停常參·經筵。
大駕彰義宮經宿後,王世孫,遣宮官朝問安。答曰,知道。
朴盛源,以禁衛營言啓曰,依傳敎,本營軍兵五十名加定環衛之意,敢啓。答曰,知道。
朴盛源,以御營廳言啓曰,依傳敎,加出軍兵五十名環衛之意,敢啓。傳曰,知道。
傳于李漢豐曰,內外入直軍,依例饋粥。
以承傳色口傳下敎曰,日寒若此,取溫詣毓祥宮,諸司預備。
以兵曹,都摠府望,以承傳色口傳下敎曰,望筒捧入承旨推考。
朴盛源,以兵曹言啓曰,依傳敎,隨駕禁軍,駕後禁軍與標下軍兵等處,設粥以饋之意,敢啓。傳曰,知道。
朴盛源,以訓鍊都監言啓曰,依傳敎,隨駕將校·軍兵等處,設粥分饋之意,敢啓。傳曰,知道。
朴盛源,以禁衛營言啓曰,依傳敎,軍兵等處,設粥以饋之意,敢啓。傳曰,知道,大駕詣毓祥宮後,王世孫,遣宮官口傳問安。答曰,知道。
政院·藥房口傳問安。答曰,知道。
大殿,王世孫,遣宮官口傳夕問安。答曰,知道。
朴盛源,以御營廳言啓曰,依傳敎,隨駕將校·軍兵等處,設粥分饋之意,敢啓。傳曰,知道。
朴盛源,以義禁府言啓曰,東萊府使李命植拿處傳旨,啓下矣,李命植時在任所,依例發遣府書吏,交代後拿來,何如?傳曰,允。
朴盛源,又以義禁府言啓曰,擊鼓人,嶺西近配,失之太輕,以嶺東擧行事,擧條啓下矣。江原道鐵原府定配罪人閔聖祥,杆城郡平康縣定配罪人閔德祥,襄陽府竝嶺東定配,而更爲發遣府羅將,仍令押送于各其配所,何如?傳曰,允。
朴盛源,以兵曹言啓曰,依傳敎,禁漏官李載雄,奏時官朴致赫,各決棍十度之意,敢啓。傳曰,知道。
戊子十一月初五日辰時,上詣毓祥宮,擧動入侍時,行都承旨安,左副承旨李在協,右副承旨朴盛源,同副承旨李漢豐,記事官李翼運·尹長烈·柳德申·李德師,以次侍立,藥房提調李思觀,副提調安仰達曰,湯劑久未進御,臣情焦迫矣。請進御,上許之。進御一貼。曰,夕湯劑,何以爲之乎?上曰,入之。兵曹判書鄭弘淳曰,經宿擧動時,環衛軍兵數少,極爲未安,加數擧行,何如?上曰,兩營各五十名爲之。出擧條大駕詣毓祥宮後,諸臣退出。
上在慶熙宮。停常參·經筵。
大駕毓祥宮經宿後,王世孫,遣宮官口傳問安。答曰,知道。政院·藥房口傳問安。答曰,知道。朝廷二品以上單子問安。答曰,知道。
以承傳色口傳下敎曰,回駕時刻單子置之,以諸司預備擧行。
朴盛源,以兵曹言啓曰,依傳敎,隨駕禁軍及駕後禁軍與標下軍兵等處,設粥以饋之意,敢啓。傳曰,知道。
朴盛源,以訓鍊都監言啓曰,依傳敎,將校·軍兵等處,設粥分饋之意,敢啓。傳曰,知道。
朴盛源,以御營廳言啓曰,依傳敎,隨駕將校·軍兵等處,設粥分饋之意,敢啓。傳曰,知道。
朴盛源,以禁衛營言啓曰,依傳敎,本營軍兵等處,設粥以饋之意,敢啓。傳曰,知道。
傳于李漢豐曰,諸司預備。
傳于安曰,自申牌之前,至今日,朝鮮矣,備忘還收。
備忘記,傳于李漢豐曰,申牌之前,悤悤回駕,其雖爲軍,予豈孝哉?回臥此堂,此心一倍,此心一倍,其曰孝乎,其曰孝乎?悠悠此心,螟蛉何知?屋宇知心,臥而長呼,心若隕矣。今日廷臣,其若望八君心乎?若問今日,只惟苟且一君矣。欲下此敎,國舅之箚,都尉之章,繼上,可知有今日朝鮮矣。
大駕還宮後,政院·藥房口傳問安。答曰,知道。
備忘記,傳于朴盛源曰,世孫若是陳章,當該中官下問之際,其對無形,何異帽帶禽獸?當該中官,越捧二等。
李漢豐啓曰,敦寧都正李瀰除拜後,過三日不爲出肅,依定式推考警責,仍卽牌招察任,何如?傳曰,允。
安啓曰,禮曹判書申晦,參判李福,有稟達事,來詣請對矣。
備忘記,傳于李漢豐曰,禮堂之今日求對,可謂睡中夢醒,一倂遞差。
朴盛源啓曰,坐直承旨有稟達事,來詣閤外請對矣。
備忘記,傳于朴盛源曰,前者廳坐之人,旣已申飭,則回駕何時?只有坐直,嗚呼,今日,其有臣子,諸承旨一倂遞差,前承旨蔡濟恭,李在簡承旨除授,牌招入直,房順房,三院副提調例兼。
都承旨蔡濟恭,左承旨李在簡,有稟達事,來詣閤外請對矣。
備忘記,傳于李在簡曰,惟我沖子,若是陳章,而身爲中官,聽而偃臥,可謂無據。況李維新,猶若此,田一成·車德中,特施不敍之典,李維新,當日內,逐鄕里。車德中陞資若何,而以年少無狀若此,固刊內府。
備忘記,傳于李在簡曰,世孫陳章,若是稽奏,當該承傳色中官洪碩海,令內府刊名。
李在簡啓曰,玉堂上下番俱空,事甚未安,今日政新除授玉堂,待下批牌招入直,何如?傳曰,允。
有政。吏批,判書鄭宲在外未肅拜,參判金鍾正進,參議權噵式暇,同副承旨李漢豐進。啓曰,判書鄭宲在外未肅拜,參議權噵式暇,小臣獨政未安,何以爲之?敢稟。傳曰,仍爲之。
吏批啓曰,玉堂多窠,今當差出,而曾經之人,多在違牌坐罷中,無以推移備擬,合有變通之道,何以爲之?敢稟。傳曰,敍用。
又啓曰,前參議金應淳,隨二品窠,卽爲調用事,前已命下矣,今日政,當爲擧行,而二品職,自銓曹陞擬,殊無前例,何以爲之?敢稟。傳曰,依例備擬入之。以洪秀輔·金觀柱爲校理,趙宗鉉·朴取源爲副校理,鄭昌順·李得臣爲修撰,李養遂·洪龍漢爲副修撰,洪樂性爲刑曹判書,鄭存謙爲戶曹參判,洪麟漢爲刑曹參判,李在協爲參議,尹鳳五爲同經筵,南泰齊爲觀象提調,徐懋修爲長城府使,洪相聖爲吏曹佐郞,左議政韓翼謩,右議政李昌誼單付,韓翼謩爲世孫傅,承文都提調韓翼謩·李昌誼,以趙明鼎爲禮曹判書,閔百興爲參判,李灌爲禁府都事,金應淳爲右尹,贈吏參具夢奎,贈左贊成例兼判尹具允明考,依法典追贈,知經筵尹鳳五,同經筵鄭弘淳。
兵批,判書鄭弘淳進,參判李潭受由在外,參議閔塾病,參知趙台祥入直,同副承旨李漢豐進。以西淸君煋·具東勳爲副摠管,白東毅爲都摠都事,朴弼漢爲僉知,姜重齊爲全羅左水虞候,李彦邦爲訓戎僉使,金逵爲玉江萬戶,金漢文爲朱乙溫萬戶,金遵爲訓鍊判官,尹世英爲僉正,全羅左水虞候黃筞,前虞候盧弼相,以上今加折衝賞加,中嶺別將李遇春單付,副護軍韓師淡·朴取源·洪檍單付,副司直洪名漢·洪樂仁·李海重·李在簡·金致恭·洪錀·李世演·洪龍漢·金熤·趙宗鉉單付,副司果洪樂信·閔弘烈·李養遂·尹錫烈單付。
戊子十一月初六日午時,上詣還宮入侍時,行都承旨安,左承旨李在協,右副承旨朴盛源,同副承旨李漢豐,記事官李翼運·尹長烈·柳德申·李德師,以次侍立。上出宮門乘轎。命書曰,身爲望八,挾侍擧措可駭,可謂木偶人,越俸一等。又命書曰,今年今日,此心若何?抑情回駕,意有在焉。于今回駕,予心遂矣,若問其志,彼蒼照心,其雖回駕,心在門內。今日朝鮮,有君有臣,若問于予,予曰無臣,太陽高照,丹衷炳然悠悠此心,可質彼蒼,左右挾輦,能知予心,不知此心,寔予不肖。吁嗟,今日,角巾腰帶者,少知此心,將此慷慨,示予沖子,莫云祖耄,其宜益勉,留奏呼寫,予豈偶然?藥房提調李思觀,副提調安曰,昨朝以來,湯劑尙未進御,臣等,不勝焦迫矣。今於展禮,克伸聖孝,湯劑安得不進乎?上曰,知申所奏,擧職矣。仍許之。進御訖,仍詣建明門內。命入前陪導駕都事拿入。上曰,姓名奏之。對曰,金履準也。上曰,二人竝拿入。仍命書傳敎曰,莫重動駕,若是不嚴,不能檢飭該府堂上,從重推考,此是左禁喧,右邊都事,其宜分揀,只左邊都事汰去,左邊羅將,令騎曹從重決棍。上命兩都事拿出,仍詣延和門外降轎乘輿。命書曰,噫,今者三日經宿,予豈樂爲?其心在矣,而日猶未寒,予心少紓,其豈悤悤回駕?心在爲軍,回駕復膳後,挾輦軍·隨駕軍,予旣爲先,其何顧勞?親臨試射試放,以此分付。前日應射應放人,一體擧行,武藝廳一體試放,試官·騎判·訓將·龍虎將,入直騎郞摠郞爲之。曰,承旨不備矣。命書曰,前承旨金光國·具庠承旨除授,房順房,軍士房,依前。兵曹判書鄭弘淳曰,試射,非一日所可畢,且日寒如此,伏願體念焉。上曰,何難之有?仍下敎曰,初八日中日廳親臨試射放。上曰,承旨書之。命書曰,已示飭勵,予何深意?前左相韓翼謩,前右相李昌誼,復拜相職,政官牌招開政。又命書曰,尹領府事,金判府事,金判府事,金判府事處,遣史官勿待罪事。回駕大駕,還入大內。命左承旨隨輿。上御集慶堂月廊。在協進伏。命書傳敎曰,今者行禮,寔是料表,悤悤回駕,予豈孝哉?意蓋深焉,再昨下敎,今日大小臣子,其皆體念焉。仍命承史退出。諸臣以次退出。
上在慶熙宮。停常參·經筵。
藥房都提調尹東度,提調李思觀,副提調蔡濟恭啓曰,動駕伸禮,聖孝克伸,歷日回鑾,勞動旣多,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。雖伸情禮,爲三軍,悤悤回身,雖在於此堂,心則若乎昨朝,徹宵憧憧,氣何暇諭?從容便處然後,庶可少弛,明日入侍宜矣。
中宮殿·惠嬪宮,藥房口傳問安。答曰,知道。
備忘記,傳于蔡濟恭曰,前承旨李性源·鄭昌聖·洪知海·趙德成,承旨除授,牌招察任,房順房。
蔡濟恭啓曰,新除授同副承旨鄭昌聖,方在罷散中,何以爲之?敢稟,傳曰,敍用。
李在簡啓曰,憲府連日監察茶時,事甚未安,除在外疏批未下外,大司憲李得宗,卽爲牌招,何如?傳曰,允。
李在簡啓曰,大司憲李得宗牌不進,執義姜潤,掌令韓鏶在外,韓宗濟疏批未下,持平李致中奉命在外,李顯永任所在外,今日以監察茶時之意,敢啓。傳曰,知道。
洪趾海,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道
以承傳色口傳下敎曰,次對進定於明日。
洪趾海啓曰,明日次對,兩司當爲進參,除在外傳旨及疏批未下外,大司憲李得宗,待開門牌招,以爲入侍之地,何如?傳曰,允。
洪趾海,以吏曹言啓曰,今此擧動時,左右通禮,不可不備員,左通禮有闕之代,口傳備擬以入之意,敢啓。傳曰,知道。
蔡濟恭啓曰,領府事尹東度,行判府事金致仁·金陽澤·金尙喆有稟達事,來詣請對矣。
以承傳色口傳下敎曰,原任求對,此心憧憧,酬應爲難,世孫之章,已許之,其止之。
又下敎曰,金應淳禮曹參判除授。又下敎曰,左右相所帶,竝仍前。
又下敎曰,今曉還入,備忘還收,所請亦允許,諸承旨入侍,置之。
備忘記,傳于蔡濟恭曰,今年只仲冬季冬在近,一年藏樂,微忱其靜乎?三昨舊第,怳若昔年,而孝章·懿昭,守予舊第,予則晝夜數刻,悤悤以來,仍詣咫尺,若昔侍奉之,其亦悤悤,名雖三日,實則二日,雖來此堂,經夕憧憧,今年餘懷,欲靜舊邸,悤悤若此,欲伸微忱,莫覿莫聞,此豈孝哉?十二月藏樂,亦曰伸忱,五朔加撤,欲伸餘忱,沖子强請,有志莫遂,五十三日之後,軒懸將復設,鼓吹將復聞,餘懷憧憧之中,興惟及此,此心何抑?咫尺更鼓,莫知何鼓何錚,開東以後,心少弛焉。今日大小臣工,諒予此心,張大之擧,其倘念頭,今予之心,將歉歲而大有,望黎民而安堵,歲色將暮,濟民保民之政,另加着意事,自政院,下諭于八道道臣兩都留守。吾民安然後,今予之心,庶可靜矣。
備忘記,傳于李性源曰,今日中官,無形罔測,其君不交睫而徹臥,而若南龍翼巡將時,處處以睡,呼而不應,因政院之稟,初則旣有敎,依下敎擧行云,命置其敎,以禮曹亞堂,特除之命,特寢之敎仍傳,特除之敎亦傳,亞尹之望擬入,仍精神索莫,特除下敎其忘,不批已久,有特除,何以處之,稟中官所爲,萬萬無狀,聽下敎承傳色,與郞廳中官,越俸一等,旣爲亞尹,禮堂特除,下敎置之,世孫傳單,以不稟混下,有此更稟,混入中官,事之駭然,莫此爲甚,當該中官,越俸三等。
傳于洪趾海曰,明日試射,異於中日,依例爲之,明日試官訓將代,禁衛大將爲之。
以承傳色口傳下敎曰,欲爲親臨試射,心憧憧,試官監試爲之,盡爲之後頒賞,當於隆武堂,親臨爲之,該房知悉。
又下敎曰,中官安國來·孫效忠敍用。
趙德成,以弘文館言啓曰,新除授校理洪秀輔,副修撰李養遂,時在江原道原州地,副校理朴取源,時在江原道銀溪察訪任所,修撰李得臣,時在京畿高陽地,經筵入番事緊,請竝斯速乘馹上來事,下諭。答曰,依啓。
李在簡,以義禁府言啓曰,中官李維新,當日內逐鄕里事,命下矣,待城門開,卽爲逐鄕里之意,敢啓。傳曰,知道。
洪趾海,以兵曹言啓曰,依傳敎,左邊羅將金敬大等五名,各決棍五十度之意,敢啓。傳曰,知道。
洪趾海,又以兵曹言啓曰,本曹堂上軍官禁軍遞兒窠,今方有闕矣,依節目,禁軍別將與各番將,眼同試取後,以其居首者塡差之意,敢啓。傳曰,知道。
王世孫疏曰,伏以臣,昨伏見所下傳敎,則有限明年麥秋撤樂之敎,臣不勝驚惶悶迫之至。夫今年藏樂之命,實出於聖心之追慕,故臣雖不敢仰請復樂之,中情抑鬱則極矣,猶以今年將改,明歲不遠,法樂之復,其將有期,竊以爲私心之幸矣。今又有此命,從古撤樂之制,雖或有五日十日之限,而豈至於五朔之久也?臣以今年數月之遲待,猶爲悶菀,況明年麥秋之前年,臣方在調理之中,而衷情所迫,不避煩瀆,猥陳至懇。伏乞聖慈,俯垂諒察,亟賜允許千萬,臣無任顒祝祈懇之至,謹拜疏以聞。答曰,省爾之章。予意深矣,今於望八,見沖子之至誠,徹宵自諒,與今歲藏樂有異,特許其請焉。傳曰,都承旨傳諭。
領敦寧金漢耉箚曰,伏以樂者,卽有國之不可一時無者,而惟我聖上,以出天之誠孝,追慕國初,乃有藏樂之擧,此是典禮之所未載,往牒之所未有也。大小臣僚,前後陳請,不止一再,而聖孝無窮,兪音終靳,下情之抑塞悶菀,殆一年如一日。鍾鼓管籥之音,惟來歲,屈指以俟,不意日昨,又下限麥秋撤樂之命,我殿下何爲而又有此擧也?傳敎一播,擧條失色,噫,今年五月以前,猶或有可據,而五月以後,猶爲過中,況明年麥秋之前乎?禮貴中節,過則非禮,此則殿下雖欲行之而不可爲矣,群下雖欲將順而不可得矣。見今大臣胥命,庶僚罔措,臣不避僭越,敢此煩籲。伏乞聖明,亟加三思,收還成命,以存國體,以循群情,不勝幸甚。取進止。答曰,省箚具悉卿懇。箚意嘉得體,沖子之章,其誠若徹,百諒强回,雖恧勉循焉,卿須安心焉。仍傳曰,遣史官傳諭。
左議政韓翼謩疏曰,伏以當寒動駕,信宿回鑾,誠禮克伸,聖體萬康,下誠慶幸,有不勝言。念臣罪在難赦,罰至免官,泥首郭外,恭族大何,曾未數日,恩旨誕宣,復授臣議政之任,罪負未勘,官秩如舊,臣誠驚惶感激,殆不省所措。臣本資性庸愚,重以鈍滯,見事每患遲緩,做事必致淹延,不但人以是病之,臣亦自知甚明。只就日昨事言之,限麥秋撤樂之命,決非在下所敢奉承者,固當登時求對,力請反汗,而展拜隔日,瀆擾爲懼,則輒因遇災祈免之章,附陳及時收還之請,文思拙訥,未能副急,以致登徹之不早,莫非臣罪,尙誰咎哉?噫,新歲復樂,纔有成命,擧國含生之倫,方將傾耳於鍾鼓之聲,凝情於管籥之音,忽此非常之敎,遽出顒望之外,無論人心之抑塞,朝象之愁沮,其違典禮而傷和氣,爲如何哉?我殿下孝思無窮,始則追慕國初創行,無於禮之禮,終又輾轉興懷,有此決難承之命,職在大官,不卽爭執,竟自陷於大戾,顧其罪,萬殞猶輕,而專荷包荒之聖度,遄紆甄復之新命,聖恩雖隆,臣罪自知,尙未還收,陳請少緩。王世孫邸下至於陳章,下及諸臣,亦皆求對,臣獨何人,限以都門,蠢動無路,臣分都虧,罪戾層積,又不敢以前箚之留院,一味泯伏,玆敢披瀝肝血,冒死哀籲。伏乞聖明,亟降處分,先遞臣相秩,仍勘臣罪負,以爲人臣不忠者之戒,千萬幸甚。取進止。答曰,省箚具悉卿懇。所陳已下敎,何過撕捱?卿其安心勿辭焉。仍傳曰,遣史官傳諭。
海運君槤等疏曰,伏以今年藏樂,雖出於聖孝不匱,而禮節則有限,故前後筵奏箚請,不啻懇懇,而終靳兪音,儀文之欠缺,群情之抑鬱,愈久而愈切,惟玆歲初,屈指以俟矣。不意日昨,又下限麥秋撤樂之命,噫,我殿下,何爲而有此擧措也?臣等,雖未諳經禮之奧旨,而嘗聞禮樂,不可斯須去身,以殿下聖學之高明,何不念及於玆,而乃有此過中之擧耶?臣等,名忝璿籍,不於此時而一言,則是負殿下敦敍之盛意也,玆敢相率齊籲於紸纊之下。伏乞聖明,穆然三思,特允群請,以光聖德,千萬幸甚。臣無任云云。答曰,省卿等之章。已下敎矣。
右議政李昌誼疏曰,伏以臣罪,可勝誅哉?一疾阽危,觸事昏錯,遽自陷於罔赦之科,律以邦憲,萬戮猶輕,而大度包容,罰至遞免,感戴雖深,惶蹙冞切,舁出城外,席藁族勘,復授相職之命,遽降於千萬匪意,臣誠震隕抑塞,莫省攸措。噫,今年藏樂,固出於不匱之孝思,而邦禮久曠,群情轉鬱,只以冬序垂窮,新正不遠,軒懸之設,指日顒企,而限麥秋仍撤之命,忽下此際,苟使臣,少有憂愛之誠,則雖在牀席奄奄之中,縷喘猶延,省覺未泯,豈不能登時爭執,期於反汗乎?其不忠無狀,卽此而彰露無餘,顧何敢以薄勘之已經,寵命之維新,而厭然爲抗顔復入之計哉?伏乞聖明,亟命下〈臣〉司敗,勘以當律,以爲辜恩虧分者之戒焉。抑臣區區耿結之忱,有不可以拘於引罪,而終自泯默者。夫歲饑不懸,雖見於戴氏之記,竊稽歷代史牒,未聞有講斯禮者。況我聖朝制作具備,實參三代之禮,永垂百王之則,而歉歲撤樂之規,旣不載之於國典,亦未行之於列朝,則今玆之敎,是豈我聖上監成憲遵舊制之意乎?自有此敎以來,擧國憂遑,靡所止屆,人心攸同,天意可見。倘蒙穆然深思,亟許收還,則導和消沴之方,亶在於是矣,竝願留神察納,以副八域臣民之望焉。臣無任云云。答曰,省疏具悉卿懇。所陳已下敎,何過撕捱?卿其安心勿辭焉。仍傳曰,遣史官傳諭。
錦城尉朴明源,永城尉申光綏,昌城尉黃仁點,綾城尉具敏和等疏曰,伏以臣等,伏見再昨所下傳敎,有限麥秋撤樂之命,臣等,竊以爲過矣。伏念今年藏樂,典禮之所不載,而堅拒群請,斷以行之,我聖上追遠之孝思,度越百王,凡在臣隣,孰不欽誦,而輿情之鬱不伸,凡幾月矣。冬序向深,春陽將回,元朝動駕之日,庶復聞管籥之音,臣等,欣欣然計日以俟,今此傳敎,雖出於遇災修省之盛意,而群心之悶迫,當復如何?臣等,忝居儀賓之列,有不容默,玆敢相率陳籲。伏乞特寢前日之命,以副八域顒祝之情,千萬幸甚。臣無任云云。答曰,省覽聯章。此擧國同請者,已許請焉。
上在慶熙宮。停常參·經筵。
藥房都提調尹東度,提調李思觀,副提調蔡濟恭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
以承傳色口傳下敎曰,下敎時入侍。
中宮殿·惠嬪宮,藥房口傳問安。答曰,知道。
傳于李在簡曰,日勢如此,試射明日爲之。
以承傳色口傳下敎曰,安心入來事,令郞廳傳諭。
鄭昌聖啓曰,卽者備邊司郞廳來言,左議政韓翼謩罪犯甚大,不敢以恩批開釋,有所自恕,泥首郭外,惟大何是竢。日次進定,出於特敎,卽者聖諭又宣,敎臣安心入來,晏然趨承,決非義分之所敢出,蠢動無計,伏地涕泣,惟望鈇鉞之遄加云,係是大臣去就,敢啓。
以承傳色口傳下敎曰,此皆予之過也,其止而入來事傳之。
李在簡啓曰,卽者備邊司郞廳來言,右議政李昌誼罪負至重,恭竢鈇鉞,病狀彌篤,昏倒牀玆,特召之下,末由趨承,泥首戰慓,不知所達云,係是大臣去就,敢啓。
備忘記,傳于李在簡曰,君臣之義,何逃於霄壤?其雖初未及周旋,本事帖然,旣已承批,其初趑趄,已謂過矣,宣諭之下,尙今渺然,今日爲君,可謂難矣。悤悤憧憧之餘,其猶徹宵,而今日海東臣子,莫知益衰君心乎?
備忘記,傳于鄭昌聖曰,當該內豎復膳,視若尋常,今日朝臣,却湯視若例事,此正一體者也,可勝寒心。
備忘記,傳于李性源曰,噫,人君復膳,何等重也,而頃者旣已下敎,則朝者入啓草記,今乃以奏,年少新進中官,何足道哉?金圈金帶,朝夕宣飯,猶恐或後,此正昨日下敎無形者類,當該承傳色中官金興燁,越俸十等。
備忘記,傳于蔡濟恭曰,嗚呼,悤悤之心,其猶抑焉,次對有命,而臥而自慨,無誠之君,何心服湯?下敎日入侍。
藥房口傳啓曰,臣等,旣承問安之批,顒俟賜對,卽伏見所下傳敎,有下敎日入侍之命,竊不勝區區憂悶之至。臣等之未得入侍診候,今已多日,湯劑之此時間斷,尤爲焦迫,敢此煩籲。伏乞暫許入侍,千萬幸甚。答曰,內局其止之。
鄭昌聖啓曰,卽者議政府錄事來言,左議政韓翼謩,伏承俄下傳敎及下藥院之批,惶懍戰懷,求死不得,走伏金吾門外,席藁胥命云,係是大臣去就,敢啓。
傳于鄭昌聖曰,勿待命事,遣史官傳諭。
鄭昌聖啓曰,卽者議政府錄事來言,右議政李昌誼嚴敎之下,不勝萬萬震懍,今方舁疾胥命於金吾門外,係是大臣去就,敢啓。
傳于鄭昌聖曰,勿待命事,遣史官傳諭。
以承傳色口傳下敎曰,其君之心,日衰,于嗟,股肱大臣,因此解免爲心,靦然靦然。
又下敎曰,望八其君,今日欲爲次對,而何時下敎,而注書消息尙無,如此承旨,其何恃乎?該房承旨,爲先遞差。
又下敎曰,使史官傳之,當稟而不稟,誤矣。
備忘記,傳于鄭昌聖曰,夜而不睡,晝亦困矣。傳諭史官,尙無消息,當該史官,一竝汰去,此後注書望,勿爲檢擬。
以承傳色口傳下敎曰,前承旨李宜老,承旨除授,牌招察任,房順房。
事變假注書曺命業汰去,代以金景行爲事變假注書。
李在簡啓曰,大臣·備局堂上,依下敎來待矣。
以承傳色口傳下敎曰,承旨坐次單子何難,而怠慢吏曹郞廳,知名以入。
又下敎曰,俄者下敎,盡爲頒布乎?
又下敎曰,當該吏曹郞廳汰去。
坐直承旨有稟達事,來詣閤外請對矣。
藥房三提調有稟達事,來詣閤外請對矣。
鄭昌聖啓曰,玉堂上下番有稟達事,來詣閤外請對矣。
藥房口傳再啓曰,臣等,不避瀆擾,敢陳許診之請,及奉聖批,不賜開允,日已過午,湯劑尙未進御,區區下忱,益不勝抑菀焦悶。臣等,雖承下敎,職在保護,顧何敢遽爾退去乎?輒復申控微悃,特許暫時召見,千萬惶恐敢啓。
以承傳色口傳下敎曰,輿儓苦矣,其止之之意,傳之。
鄭昌聖啓曰,左議政韓翼謩有稟達事,率備局諸宰,來詣閤外請對矣。
又啓曰,判府事金陽澤有稟達事,來詣閤外請對矣。
又啓曰,判府事金尙喆,有稟達事,來詣閤外求對矣。
又啓曰,右議政李昌誼,有稟達事,來詣閤外求對矣。
藥房口傳三啓曰,臣等,詣閤求對,恭俟兪音,卽伏見所下口傳下敎,實不勝萬萬悶菀之至。日候如此,湯劑之進,不容暫緩,而更鼓已動,尙未入侍,莫非臣等誠意淺薄,不能仰格之致。臣等,方此惶恐俟罪,而區區微悃,終不敢已,敢復冒昧更瀆特賜俯諒,暫許臣等持湯劑入侍,千萬幸甚。
以承傳色口傳下敎曰,內局則當知予心,今年以予之心,悤悤而廻,不欲過也,予心悤悤憧憧,而群下若是其過,以何心服湯乎?其止之。
鄭昌聖啓曰,左議政韓翼謩,右議政李昌誼,以爲今日之貽惱聖衷,莫非臣等之罪,雖伏承止之之下敎,決不敢晏然退去,更此冒萬死求對矣。
又啓曰,判府事金陽澤,判府事金尙喆,以爲雖伏承止之之下敎,不敢退去,更此求對云矣。
備忘記,元在外耆耉人,職在二品不來者,卽爲問啓。
備忘記,三軍可欺,惟恃者軍民,作門內柳葉箭試射人,明日當隆武堂親臨,惟門外應射人銃手,皆令騎判·兩營大將三處設場,射則六貫革,銃則以十二貫革擧行,試官騎判代,禮判爲試官。
備忘記,噫,今年何年?一歲藏樂,復舊在近,三日悤悤,餘懷憧憧,此日酬應,豈曰孝乎?故於昨日,百事皆赦,靜臥此中,而申時曉前,雖常時誠難,昨夜極甚,開眼徹宵,而甚矣。撤漏後,雖添二更,誠難誠難,聞其開門,待兩相之謝命,聞政院之稟,愕然自恧,此一則予,二則予也。前領相,是誰之子?其父幾十年元輔,其子繼焉,以至多年,前相造朝在近,其欲休息,勢固然矣,雖一時解任,此正若非子陵也,非光武之意也。其問漢初,前在蕭何,後在曹參,曰有六相兩相,因此欲免莫重股肱,其將爲交遞之任,予若從焉,其將三相解任,三相在焉,三皇之後,予莫聞者,伏羲氏其有二相,此正伏羲二相,何相者也?若此不已,鼎席何時暖乎?此猶細事,須看望八其君,歲聿將暮,此心一倍,靜臥于此,只呼其先,十二時八十餘刻,其何堪焉?夜何長也,豈特夜長?晝亦同焉,何耐何耐?顧察其影,奚特其影?近日,氣淸朗,尋冬令,朝者霰雪,其望因雪,雪已消,只聞簷水,無異春夏,是誰之愆,是誰之愆?只恨悤悤回駕,欲詣舊第,一邊射放,一邊勞用,其恒日爲軍心之意乎?其雖泯默,予有定心,吁嗟,大小臣工,咸須知悉。
蔡濟恭,以禮曹言啓曰,卽接英陵參奉所報,則本陵冬至祭,兩官當爲備員參祀,而一員有闕未差,卽速變通云。參奉有闕代,令該曹卽爲口傳差出,以爲備員將事之地,何如?傳曰,允。
鄭昌聖啓曰,卽者吏曹郞廳來言,英陵參奉口傳差出事,命下,而本曹時無首堂,不得擧行云,何以爲之?敢稟。傳曰,次堂擧行。
吏曹口傳政事,以李來爲英陵參奉。
以承傳色口傳下敎曰,今日諸臣,忘己卯年乾父坤母之義歇矣,予則心定,望八再明日,欲度日於內殿矣。
又下敎曰,漢昭帝謂藿光曰,大將軍冠,予則謂股肱免冠,前後雖異,此是望八勵政之意也。
又下敎曰,儒臣持昭帝卷待令。
又下敎曰,諸臣似皆會,漢昭帝記,大將軍冠處,覓入之。
又下敎曰,令儒臣考出漢昭卷,而不知,置之。
備忘記,昔藿光,自爲免冠,而今之二相,考例以命,凝坐不動,予則雖惜其人輕處,聞此敎,尋常命考例不動,朝鮮君臣之義,今已掃矣。今日儒臣耳目之人,夜深爲聾瞽乎?
備忘記,君臣之義,無所逃於霄壤,聞乾坤敎,爲時任,宜欲攢地,而若尋常而坐焉,曰有臣分,曰有臣分,果若此,政府六曹封進,將司錄而代行,其初下敎爲胥命,而不爲欲免其相,事過後胥命,此輕重倒置。大將軍冠,令儒臣相考免冠,雖不思,何敢坐其席而呼寫乎?惜者雖兩相,今日擧措,大虧君臣分義,左議政韓翼謩,右議政李昌誼,亟施不敍之典。
備忘記,望八豈爲無所據之君?雖夜深,備相然後,當爲次對,判府事金陽澤拜左相,判府事金尙喆拜右相,而政官旣來閤外,開政只拜相擧行。
藥房口傳四啓曰,臣等,伏承聖批,辭旨縷縷,誨諭諄摯,而請診一節,獨未蒙許,臣等,益不勝焦迫之至。方今夜色向深,日氣且寒,此時湯劑,尙未進御,臣等之不敢效保護之責,無所逃罪,而亦豈敢徒懷嚴畏,不復仰籲於仁覆之下乎?伏乞暫許方寸之地,俾臣等,湯劑入侍,千萬懇祝,惶恐敢啓。
以承傳色口傳下敎曰,終日似如何,纔吐蛔,薑茶入之。
傳于蔡濟恭曰,豈可循例請承傳色乎?斯速爲之事,分付吏曹。
傳于蔡濟恭曰,望八人君,豈可使若是用心乎?分付吏曹,卽爲擧行。
以承傳色口傳下敎曰,幺麽尙瑞院官員怠慢,汰去,安寶,使武兼爲之。
有政。吏批,判書鄭宲在外未肅拜,參判金鍾正進閤外擧行,參議權噵進,都承旨蔡濟恭進。左議政金陽澤,右議政金尙喆,以金陽澤爲世孫傅,承文都提·提調,左議政金陽澤,右議政金尙喆單付。
兵批,判書鄭弘淳病,參判李潭受由在外,參議閔塾入直進,參知趙台祥病,左副承旨李在簡進。無政事。
鄭昌聖啓曰,左議政金陽澤,右議政金尙喆,率備局諸宰,更請閤外求對矣。
傳于李昌聖曰,禁漏官員及下人姓名知入。
以承傳色口傳下敎曰,今日事帖然,再明日候班,時任幾乎皆闕,請賀稱慶之意焉在,雖曰祈望,予則不知矣。
又下敎曰,聞將軍令,內豎不知君命,其內豎,越俸一等。
趙德成,以禮曹言啓曰,今十一月初三日所下傳敎中,有自明日,減膳五日之命矣,五日之限,止於今日,自明日,依例復舊封進之意,分付,何如?傳曰,允。
傳于鄭昌聖曰,竝入侍。
工曹判書南泰齊疏曰,伏以臣,猥以衰劣,待罪畿藩,奉職無狀,自速郵罰,私心惶恧,靡所容措,曾未數旬,恩敍特降,職秩如舊,洪私所被,微衷倍激。第念向來蟲災之熾發與寢息,俱係一路之民命,則按其邑報,隨卽狀聞,固職責之所不可已者。其時四邑之報一時齊到,故臣竝爲論列於一狀中,而他邑則汎報寢息而已,獨果川縣所報,微雨一灑,蟲害止息,而土底草根,或化蛆形,或被雀啄,其說甚詳,殆若目擊。臣果幸其災之消滅,喜其報之纖密,悉謄於狀啓中,所謂蟲無去處云者,卽該邑里任所報,而宰臣之截去首尾,拈出此一句,張皇臚列者,臣誠莫曉其所由,而臣之狀本,具在該邑報草,亦經睿覽,臣何必呶呶多辨,以重傷事面也哉?顧臣衰病留落,更無趨簉朝行之念,而今玆水部新命,雖稱閑局,病淹牀玆,無路祗謝,惶慼之深,爲罪滋大。玆敢略入文字,仰暴微懇。伏乞聖慈,俯垂諒察,鐫臣職名,以安私分,不勝幸甚。臣無任云云。答曰,省疏具悉。往事何過撕捱?卿其勿辭,從速行公。
漢城判尹具允明疏曰,伏以臣於日昨筵中,忽伏承特爲陞資之命,驚惶震越,蒼黃逬出,歷累日而猶不能自定也。念臣立朝事殿下,今幾三十年所,本末長短,宜莫逃於天鑑之下,有何一分才力可堪使,而內外歷試,未效絲毫之報,終始眷顧,偏蒙雨露之澤,滾到卿月之班,已是千不似,萬不近,其可容更進一步乎?噫,一品崇秩,地望尤別,雖使有可紀之勞,居當陞之次,固宜難愼,不容輕畀。況如臣不肖,無一近可,而特以資級之偶然冥升,謂之久次,而卒然置之於上大夫之右,朝家用人,決不當若是乖舛,臣身過福之災,雖不足暇恤,淸朝名器,將緣臣而虧壞無餘,此豈細故也哉?恩數非不感激,辭受宜可審愼,反復思量,承當無路,玆敢瀝盡肝膈之懇,仰瀆崇嚴之聽。伏乞天地父母,俯賜曲諒,亟命收還臣新授資秩,以重公器,以安私分,千萬至祝。臣無任云云。答曰,省疏具悉。今者陞擢,予意深矣,卿勿過辭,從速行公。
兼司書金鍾秀疏曰,伏以情急歸護,罪犯擅行,瘝職旣多,趨朝無期,目下惶悶,已不可言,而若臣自來情理,勢須早一陳聞,冀幸憐察者。臣之八耋老母,自經兩年,重痁餘毒,至今未解,外則爲寒熱,內則爲腹痛,反復轉變,作歇無時,眞元旣虛,外氣頻乘,呻吟困楚,寢食俱失,篤老筋力,收拾不上,旣無一日粗安,又非時月可瘳,臣常左右扶將,夙宵焦灼。雖跬步之外,尙難離捨,則至於入都從官,初非臣情理之所可堪,而只緣感狀恩威,不敢每犯逋慢,前後除命之下,去就淹速,唯是目下疾勢之間劇,乍來乍去,行色悤悤,當其抑情强留,尙覺夢寐頻驚,及夫控急忙發,輒至心膽俱掉,臣之情事,亦云戚矣。臣自叨從班,陳情徑行,凡幾遭矣,立朝供仕,爲日無多,而徒自陷於擅便瀆擾之科,於私心,固不敢積悚,在國體,亦豈容屢貸?玆敢悉暴,猥申縣道,抑臣嚮以僚嫌自引,彼旣緣臣去職,而臣則仍在,此尤臣見銜必遞之義,而亦未暇縷列。伏乞聖慈,曲垂矜諒,將臣所帶兼任,竝行鐫免然後,許令姑勿責之以官職之事,使臣,得以安意䃿護。早晚母病快復,則臣安敢秤量公私,以少效臣子之職分也哉?情迫詞煩,臣尤死罪。臣無任云云。答曰,省疏具悉,爾其勿辭,俟其少間,上來察職。
掌令韓宗濟疏曰,伏以虹貫之異,遽見於昨日,臣未知何樣禍機,伏在冥冥,而仁天警告,又若是諄切,則人事之不能修省,政令之未克振刷,從可驗矣。詩曰,天之方蹶,無然泄泄,正宜君臣上下,恐懼淬勵,一掃泄泄之政,以盡消弭之方,而今廷臣陳戒之言,非不切至,而未免文具,廈氈責躬之敎,已極懇惻,而難見實效,如此而尙何望上天之回恕乎?臣於日昨,猥陳一疏,而敢以推實心,行實政,妄陳瞽說,此乃諸臣已陳者,殆近陳腐,而天下萬事之做去,無過於一誠字。伏乞聖慈,戒飭群下,一遵先王之法,克盡純德,以至於穆之域,則回怒爲慈,轉災爲祥,祗在一轉移間耳。臣忝居言責之任,天牌之下,趨詣禁扄之外,敢貢憂愛之忱。臣無任云云。答曰,省疏具悉。頃者報異,心猶懍惕,今番靑臺之報,近者所無,戒惶勝言?究厥所由,惟在一人,職在臺臣,若是匡救,其庸嘉之。噫,以目今事觀之,無異耳提面命,若究其由,其亦否德,雖衰,可不猛惕焉?
戊子十一月初八日午時,上御集慶堂。藥房入診入侍時,都提調尹東度,提調李思觀,副提調蔡濟恭,記事官李翼運·柳德申·李德師,醫官方泰輿·李以楷·金季良·金光國·鄭允說·李翊身,以次進伏訖。東度曰,夜間,聖體調攝,若何?上曰,一樣矣。寢睡·水刺之節,亦何如?上曰,食念則似少勝矣。請進湯劑。上進御後,仍請診候。上許之。泰輿診候訖,退伏奏曰,脈候左右三部,度數調匀,而寸關滑體,微有不足矣。諸醫所奏,與泰輿同矣。上曰,理中建功湯元方,加花椒三分,烏梅一介,煎入。上曰,藥房提調,副提調,持湯劑更爲入侍。以上出榻敎上再進湯劑後,東度曰,明日湯劑,當依前爲之乎?上曰,理中湯依前方煎入。出榻敎卿等先退,可也。藥院諸臣,以次退出。
戊子十一月初八日三更二點,上御集慶堂。大臣·備局堂上引見,坐直承旨·玉堂上下番請對,同爲入侍時,左議政金陽澤,右議政金尙喆,行禮曹判書申晦,行戶曹判書李昌壽,兵曹判書鄭弘淳,行副護軍李章吾,工曹參判徐命臣,行副司直金時默,禮曹參判閔百興,吏曹參判金鍾正,左副承旨李在簡,右副承旨鄭昌聖,副校理趙宗鉉,修撰鄭正順,記事官尹長烈·柳德申·李德師,以次進伏訖。上曰,承旨讀奏冬至使狀啓,可也。在簡讀訖。命書曰,今覽使臣狀聞,黃籤誤書,三百年所無,看檢承文副提調罷職。至平壤乃覺,若到呈表文時,生事勝言?大臣外,慕華館査對人,不察三使臣,竝從重推考。當該寫字官,近者寒心,莫此爲甚,不可尋常處之,刊名該院,而令備局取覽墨草本,其本果誤,此非寫字官之故,勿問,令承文院卽爲不誤正書,亦令禁軍下送使臣所到處。陽澤·尙喆曰,再昨動駕,克伸誠禮,回鑾萬吉,不勝慶幸矣。上曰,何伸之有哉?陽澤曰,日間,聖體調攝,若何,寢睡·水刺之節,亦何如?上曰,一樣矣。在簡曰,近日備忘中,多有不敢奉承者,伏願還寢焉。上許之。陽澤曰,臣於閤外,受此職名,惝怳出肅,而揆以才分,豈有一分冒當之道乎?請亟命還收,改復賢德。上曰,其勿辭免。尙喆曰,臣亦伏閤承命入肅,而筋力宿病,萬無奔奏之望,伏望遞改。上曰,卿等若此,則何處更得來乎?陽澤·尙喆齊聲仰籲曰,臣等,近當以文字,仰達矣。上曰,過矣。上命書曰,今覽冬至使狀啓,金璹所爲,其涉可駭,依狀請施行,而凡奉命之行,豈特使臣不敢抗衡?體統所關,當該帥臣,其若申飭,豈有是事?此曾前所無者,當該帥臣,從重推考,其令該府處之,當該虞候,令道臣從重決棍,以動驕習。陽澤曰,守禦使申晦,本職遞解後,尙未付軍職,將任體重,卽爲付軍職,何如?上曰,然乎?只傳付軍職。出擧條上曰,備堂中,有稟達事,其令進達。弘淳進前曰,明日試射放事,命下,而今已始射,承上試射放,何如?上曰,依。仍命書曰,試官下敎做錯,三試官綾恩君具允明·李國賢·元重會爲之,騎判與三營大將各設,而訓將實已知,令中軍替行。又下敎曰,親臨頒賞十一日爲之。大臣·備堂先退。上曰,秋曹坐起,何以爲之乎?命右副承旨鄭昌聖入侍。在簡曰,右副承旨與臣伴直,同爲入侍矣。上曰,進前。昌聖進伏。命讀秋曹文案,金吾文案。昌聖讀訖。命書曰,朴東燁加刑,待秋判行公,陽復後擧行。又命書曰,明日只該房入侍,繖扇侍衛,置之,頒賞時,亦依此擧行。昌聖曰,帶軍銜在外人,依下敎書來矣。上曰,奏之。昌聖讀奏訖。命書曰,此時職在二品,不謝或在外,事體寒心,都憲外,從重推考,待開門,在京人牌招察任。又命書曰,以一時飭勵,職在二品,于今處鄕,事體寒心,禮判趙明鼎從重推考,其令卽爲上來。又命書曰,京兆曠職,判尹批下,待開門牌招察任。昌聖曰,啓覆,例於今月擧行,而聖候方在靜攝,故不敢循例,取稟矣。上曰,置之。出擧條命退出,諸臣以次退出。
上在慶熙宮。停常參·經筵。
藥房都提調尹東度,提調李思觀,副提調蔡劑恭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
以承傳色口傳下敎曰,下敎時入侍。
中宮殿·惠嬪宮,藥房口傳問安。答曰,知道。
鄭昌聖啓曰,大司憲李得宗未肅拜,執義姜潤,掌令韓鏶在外,韓宗濟呈辭,持平李致中奉命在外,李顯永任所在外,今日以監察茶時之意,敢啓。傳曰,知道。
以承傳色口傳下敎曰,昨見冬至使狀聞,表咨文,有上送之語,置政院,而以其本,用之乎?知入。
以承傳色口傳下敎曰,乾隆太后尊號詔書覓得,入侍時持入。
又下敎曰,判書在外備員參議沈履之許遞,其代李在協除授,牌招察在。傳于趙德成曰,內局入侍。
李在簡啓曰,事變假注書金景行時無職名,令該曹,依例付軍職,冠帶常仕,何如?傳曰,允。
傳于李在簡曰,該房承旨,持試記入侍。
傳于鄭昌聖曰,試官以下,竝入侍。備忘記,傳于李在簡曰,再明日頒賞,兩曹三軍門,依前待令處待令。
兵曹口傳政事,副司直申晦單付。
李在簡,以兵曹言啓曰,依傳敎,隨駕禁軍與駕後禁軍及標下軍兵,各差備等,一巡試射放,今月初九日,設行於慕華館之意,敢啓。答曰,知道。
李在簡,又以兵曹言啓曰,依傳敎,隨駕禁軍·標下軍兵及各差備等,一巡試射放後,射砲入格之類,單子書入之意,敢啓。答曰,知道。
鄭昌聖,以義禁府言啓曰,時囚罪人李應重原情公事判付內,除刑推,以本律,今日勘律事啓下,而取考律文,則續大典倉庫條云,還上留庫中,半分者徒三年定配,其外勿論石數,竝奪告身載在矣。李應重之加分,旣係勿論石數秩,依律文,杖一百,收贖告身,盡行追奪,而依承傳,功議各減一等放送,何如?傳曰,允。
李在簡,以訓鍊都監言啓曰,依傳敎,隨駕武藝別監及將校·軍兵等,一巡試射放後,射砲入格之類,單子書入之意,敢啓。答曰,知道。
李在簡,又以御營廳言啓曰,依傳敎,隨駕將校·軍兵,試射放後,得中之類,別單書入之意,敢啓。答曰,知道。
李在簡,又以禁衛營言啓曰,依傳敎,今番隨駕本營將校·軍兵等,試射放後,入格之類,單子修入之意,敢啓。答曰,知道。
以敦寧都正李瀰,校理李世演,司諫李顯祚,牌不進罷職傳旨,以承傳色口傳下敎曰,此傳旨,當只推,而此時非予請來之時,倂踏下。
副校理金熤疏曰,伏以臣於夏間,忝叨館職,冒當圈錄,卒陷大戾,曾未幾何?甄敍遽降,中間除旨,亦已累矣,而辭章見阻,私義未暴,自訟愆尤,冞切惶愧。千萬不自意,又伏承玉署新命,臣於是,益不勝惶愧恧,措躬無所。噫,瀛館圈錄,國之重事,臣不能奉將聖意,善於周章,終至於貽惱淵衷,致勤威譴,臣之狂疎鈍滯,不合任使,到此而益章章矣。噫,黥深而不可復息,劓重而不可復補,今若自諉以薄罰之已勘,時月之稍更,不戒已僨之轍,更冒不堪之地,則是眞古人所謂不識人間羞恥事者也。臣雖奊詬,不忍爲此,玆敢祗隨召牌,來伏禁扄之外,略陳短章,仰暴肝膈之懇。伏乞聖慈,曲垂諒察,亟許鐫罷,仍命選部,勿復擬臣於論思之職,無使公私兩病焉。抑又有一說焉,不敢不爲殿下盡之,以申必辭之義焉。嗚呼,世級漸降,人才日下,官方不古,名器益輕,遂至於以臣魯莽,亦忝榮近,以學識則謏寡而不足備顧問,以志氣則骫軟而不足補闕遺,前後三數年,曾不能以一言一事,仰效涓埃之報,只知低首伈伈,隨衆碌碌,直不過備員而已。殿下徒見如臣者,廁在邇列,遂謂今之儒臣,如斯而已,惟將俱收而竝蓄,烏足以禮貌假之?議論無所採,箴規無所聽,時或奴視豕詬,束縛而驅策之,是蓋以群下之無似,而上貽聖德之累,將使四方竊歎,後世譏議,是尤臣之所大懼也。惟願聖明,斥黜庸陋,俾勿之玷辱華貫,必以博雅忠戇之人,置之從班,以之資啓沃而裨邦謨,是臣顒首之祝也。目今天災孔棘,國憂方殷,聖心警惕,小大憂遑,是誠經幄之臣,日進忠言之時,臣方急於自引,不敢少效忠悃,以補我聖上側修之謨,只以祈免之語,略寓芹曝之獻,此尤臣死罪也。臣無任云云。
以承傳色口傳下敎曰,昨日酬應時遺漏,踏下。
左議政金陽澤箚曰,伏以臣,昨夜閤外,忽伏承議政除命,惝怳驚駴,理宜卽地逬退,而時當百僚憂遑,求對是急,不暇他恤,冒沒出膺,因以晉對前席,獲寢非常之敎,斯誠一國之大幸,而若臣身之去就顚倒,擧措猖披,殆無復餘地,臨退自列,嚴未敢悉暴,俯仰恧蹙,惶忓如瀉。噫,以臣庸愚,擬之是任,固已萬不近似,而前後叨冒,輒皆不踰月而僨敗,則其憒憒不稱之狀,據此可知。夫如是者,尋常庶官,亦不能有爲,尙何望坐於廊廟,以弭災救民之策,左右夾輔,仰裨聖化之萬一也哉?今玆誤恩,如以宿趼而授之,已試蔑效之地,不宜復玷,如以備數而待之,輔相,是何等職,而乃爲此虛假,苟充之擧乎?於斯二者,無一分冒當之道,而猶且夤緣事會,蹲仍不去,則四維之不張,其將自臣而始,倘聖明俯鑑于此,必不待懇辭之畢,而有以區處矣。玆敢冒入文字,仰瀆崇嚴。乞卽鐫改臣新授相職,復置之西樞散秩,使之時伸起居之禮,公私不勝大願。取進止。答曰,省箚具悉卿懇。業已面諭,若此予何相?卿須安心勿辭視事焉。仍傳曰,遣史官傳諭。
右議政金尙喆箚曰,伏以臣,深夜叩閤,五情焦熬,而非常之傳敎,未及收還,不虞之恩命,忽又特降,事會滾急,未暇容旋,倉卒承命,至登文陛,退而自省,惶愧交中。噫,臣於是職,可屢矣,試無其可,已之而已,雖在庶官之微,尙不可强其不能,況今上天之警告荐臻,諸路之饑荒孔酷,此時三事之重,尤何等難愼,而以聖上則哲之明,一之已誤,其可至再至三乎?臣之從前冒膺,非敢謂職名之相襯,才分之可堪,一段所自勉者,唯筋力殫竭是期,而自經重病以來,些少精力,凋落殆盡,形殼雖存,症源已痼,視聽不利,行步不健,傳所謂陳力就列,不能者止,實爲臣準備語。雖其不病之時,已不勝負乘之懼,以今癃殘之形,强復委蛇於具瞻之地,則私心之恧蹙,公議之嗤點,姑不暇言,奈國事何哉?噫,殿下之於臣,天地也父母也,此生此世,將何報答其萬一,夷險燥濕,非所敢辭,而冷暖飢飽,自量亦熟,不敢冒沒一肅,爲晏然苟蹲之計,玆敢略入文字,仰暴情懇。伏乞聖明,俯賜諒察,亟許鐫免,特垂終始之惠,則非臣之幸,實國家之幸也。取進止。答曰,省箚具悉卿懇。業已面諭,若此予何得相?卿須安心勿辭視事焉。仍傳曰,遣史官傳諭。
刑曹判書洪樂性疏曰,伏以臣,遭罹非常,身名僇辱,分作淸時之棄物,孤負聖主之知眷,每一循省,未嘗不慼然自傷也。惟以杜門屛居,閉影息跡,庶爲塵刹之報,而伏蒙我聖上至慈至仁,不忍終棄,屢辱寵除,向來藥院特授,至於再矣,恩深剪拂,義重保護,在臣道理,豈宜逡巡,而伊時臣父,病勢沈篤,不可暫時離捨,幸因筵臣之煩達,特荷聖慈之曲體,而私心悚蹙,如添大何,乃於日昨,又伏承秋官除命,罪未及勘,恩反偏渥,臣是何人,得此於聖明?踧踖感隕,有淚無從,揆以人臣之常分,固當叩謝之不暇,況如臣所被恩數,隆摯曠絶,山海不足喩其高深,糜粉不足報其萬一,則區區辭受之節,殆有不可論者。然竊伏念國之所以爲國,人之所以爲人,惟此四維而已,一或不張,則國不國,人不人,故從古君使臣而臣事君也,壹是爲重,而不敢少忽者,非苟然也。今臣一身之去就,實䦑四維之張弛,臣何敢自諉以人微望輕,無足比數,而遽壞人臣之大坊,輕犯古人之至戒,重以累於淸明之理乎?苟非然者,臣雖至愚,亦非木石,何忍自阻於慈覆之天,甘作辜恩慢命之人哉?興言及此,情亦慼矣。且臣目下情理,尤有萬萬切悶者,臣父宿病,久成癃痼,夏秋以來,屢經危域,痰眩頻作,精識昏瞀,飮啖全廢,眞元凜綴,委頓牀褥,日甚一日,臣方晝夜扶護,未敢晷刻離側。雖是平常無故之人,此非人子從宦之時,官職去就尤無可論,召牌之下,轉動無路,玆敢瀝血爲辭,疾聲哀籲。伏乞聖慈,察臣難强之義,矜臣至切之情,亟命鐫臣新授之職,治臣逋慢之罪,仍令選部勿復檢擬,許以長暇,俾便救護,不勝萬幸。臣無任云云。出傳敎,無批答
戊子十一月初九日辰時,上御集慶堂。藥房入診入侍時,都提調尹東度,提調李思觀,副提調蔡濟恭,記事官李翼運·柳德申·李德師,醫官方泰輿·許礈·慶絢·金季良·金光國·鄭允說·李翊臣,以次進伏訖。東度曰,徹曉酬應,夜間,聖體調攝,若何?上曰,一樣矣。寢睡之節,若何?上曰,今夜穩睡全更矣。水刺之節,亦何如?上曰,一樣矣。今日雖親臨,當臥而酬應矣,寢睡亦似困以爲之矣。請進湯劑,上進御訖。仍請診候,上許之。泰輿診候訖,退伏奏曰,脈候左右三部度數調勻,滑體不足之候,亦差勝矣。諸醫所奏,與泰輿同矣。上曰,昨日敦和之和字,果是乎?濟恭曰,是矣。上曰,其文字持入讀奏。濟恭讀奏訖。又命讀其下條目。上曰,其下亦有淸書乎?濟恭曰,有之矣。上曰,似是字字一樣,何以區別乎?東度曰,臣待罪司譯提調時,亦見能書能讀者,而臣旣不知,故不能辨其能否也,上命書傳敎曰,噫,海東檀君,卽三皇,而與堯竝立,以此觀之,至於我東,比諸中國,最晩可知,至於朝鮮檀君·三韓·三國·前朝而已。中國自有帝王廟,卽尊舊之義也。我國,亦有檀君祠,箕子殿,三國始祖陵,有祀典之例,至於前朝,有崇義殿,猗歟盛哉。曾已下敎而今年何年,予年何歲,其在尊舊報舊之道,其宜益勉。今因一事有興感者,祀典所載,前代陵寢,令各其道修築,雜草雜木,亦禁建殿,有祀典處修葺頹圮。其雖建殿,祭若無誠,不設奚異?祀典之懈怠莫甚於近者,本朝猶然,況前代乎?申飭地方官,凡於祀典,必誠必敬。於松都,曾亦諭,雖非建殿致祭之處,三國與前朝,尙有陵形者,除雜木,葺頹圮。噫,此非予意,卽仰體昔年也。嗚呼,孔聖萬代先師,孰不致敬,而予則曰其所致誠,不若書院,而至於聖廟校生,亦不若院生,於東於西,互相鄕戰而已。此等之時,其果尊慕先聖否?予莫知也。至於祀典之欠潔,予嘗熟知,於大聖若此,其何冠儒冠,衣儒衣?予已涼德,何望宣化,而一道有方伯,一州一郡,各有縣官。莫云其君之涼德,三百六十州郡,皆爲盡誠,豈予之幸?此誠仰體列朝尊聖之意。噫,歲已暮,氣益衰,今不飭勉,更待何時?令禮曹,將此意,申飭八道·兩都,今予此敎,無歸文具,其修葺者,令道臣與居留之臣狀聞。松都不朝峴,尙今在眼,其時,已有勝國忠臣勉季世之聯句,杜門洞人調用事,亦有下敎,其時有留守狀聞者,其果調用乎?令該曹詳考,後日次對以奏。其雖調用,至一官而止,是豈予意?一體另飭銓曹。上曰,藥房提調持湯劑,更爲入侍。出傳敎上再進湯劑後,東度曰,明日湯劑,亦依前爲之乎?上曰,唯卿等先退,藥院諸臣退出。上曰,祀典旣飭,吁嗟,社稷,國君之所守,於京雖未太欠潔,於外方欠潔莫甚,至於南此郊先農壇行祭時,其雖一時修築,常時不若其時。其於外方社壇,甚至於牧馬牧牛之擧,可勝寒心?此後另飭諸道,俾無此弊。於壇不敬祀典何謂其若欠潔,此不誠無物者,另飭八道兩都,而時或遣宣傳官,若有欠潔者,當該守令,其宜永錮其身,以此,令禮曹,一體嚴飭。上曰,因此,乃覺南·北郊先農壇事體莫重,而行祭時外,不設紅門,何以表之?今後則皆設,能堅設,雖十年可支者,若有頹圮,令禮曹,春秋遣郞摘奸,分付該曹修築。噫,祭壇莫重,豈惜十二介數尺之木望,未能辦乎哉?上曰,十二日當香祗迎,以此,分付儀曹。以上出傳敎諸臣以此退出。
戊子十一月初九日午時,上御隆武堂。親臨試射入侍時,左副承旨李在簡,記事官尹長烈·柳德申·李德師,試官綾恩君具允明,守禦中軍元重會,御營中軍李國賢,兵曹佐郞姜翰,都摠經歷李壽鵬,李哲培,以次進伏訖。上曰,執鼓,其令射之。在簡曰,副摠管今番當試射,而具善復昨以私故,未得射云,何以爲之乎?上曰,今日試記載之,而以付末端可也。試官以下四拜訖。上曰,承旨就位,仍下敎曰,射員一隊六人式,使之呼射,可也。射員畢射訖。上曰,各營試記,幾乎來矣。在簡曰,姑未及到矣。上曰,隨到,持而入侍可也。命退出,諸臣以次退出。
戊子十一月初九日申時,上御集慶堂。該房承旨持試記入侍時,左副承旨李在簡,記事官尹長烈·柳德申·李德師,以次進伏訖。上曰,各營試記盡到乎?在簡曰,猶有未及者矣。上曰,來者先奏,在簡讀奏。上曰,入格人姓名上,各付黃籤,塡其賞格。在簡,隨到盡達訖。上曰,坐直承旨入侍。賤臣長烈,承命偕入,同副承旨李宜老進前,命李在簡先退,在簡退出,未及旋踵,上更命入侍。上曰,日氣如此,今日則終日有如何之氣矣。欲使注書傳命,使之持入茶飮,而似擾亂,故予今從容諭之。承旨卽往于內局,茶則先入之,與內局,同爲入侍。在簡承命退出,伊時還奏曰,茶則先入,臣與一二醫官偕入矣。上曰,脈候,何如?診候可也。方泰輿·李翊臣以次診候曰,脈候左右三部滑體調均,而度數,如朝者脈候矣。上曰,十年前有如此氣,今日乃有此氣,酬應之際,氣甚昏苶,時時如何,故俄命入茶矣,今則氣少愈矣。在簡曰,豈顧外擾,亟使三提調,持湯劑入診,好矣。上曰,煎來之間,差勝矣。宜老曰,如此之時,診候不可少緩,使藥房三提,持湯劑入侍好矣。上曰,不緊矣,仍下敎于醫官曰,爾等先退,毋使三提知之也,醫官先退。在簡曰,頃日尙瑞院官員汰去之命,固出於一時激怒,而其時遲滯,非但由於其人矣。上曰,予將下敎,所奏是矣。仍命書傳敎曰,尙瑞院副直長朴華源,勿汰仍任。上曰,秋判之章,過矣。命書曰,秋判之一向撕捱,其涉太過,其於此任,尤何若此?其章給之。在簡曰,門限幾迫,臣當退出矣。上曰,先退可也。在簡先退,上命宜老,讀北道狀聞,宜老讀訖。命書曰,今覽高山察訪朴志源狀聞,勿論多小,以曾經近密之臣,遞來之時,先送禁物,其涉可駭。以此觀之,不無擇差之效?曾前犯禁,亦安知幾次?前北兵使李邦燁,令該府處之。上,下敎于柳德申曰,近日陰晴之報,連爲上來乎?德申曰,每於月終當來,而近或不報矣。命書曰,曾因翰林所奏,已爲飭勵,今問翰林,陰晴亦不報云,此豈兼春秋之意乎?此後嚴飭,古今豈無陰晴之郡?頃者以只報陰晴,猶爲申飭,況若此者乎?陰晴雖末事,唐詩亦云,東邊日出西邊雨,以此觀之,豈細哉?此後嚴飭月終矇然者,令史官,問于領監事,其慢者,草記懲勵。卽此一事百隷怠慢可知,雖强而酬應,因一事,飭三,備局次對時,備堂中,若有古人史進象笏,書事待命之意,焉可含默而來,含默而去乎?甚至於耳目忒甚,喝導之聲依舊,規警之事無聞焉,頃者次對極矣。此豈他哉?以默默,爲妙計之意,若此而國何國乎?雖衰,慷慨兼諭,而此亦投石於水中矣。仍命退出,承史,以次退出。
上在慶熙宮。停常參·經筵。
藥房都提調尹東度,提調李思觀,副提調蔡濟恭啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣,明日入侍宜矣。
以承傳色口傳下敎曰,建卬湯入之。
中宮殿·惠嬪宮,藥房口傳問安。答曰,知道。
中宮殿,政院·玉堂·朝廷二品,以上六曹堂上,奉朝賀單子問安。答曰,知道。
惠嬪宮·世孫宮·嬪宮,政院·玉堂口傳問安。答曰,知道。
李宜老啓曰,大司憲李得宗未肅拜,執義姜潤在外,掌令韓宗濟呈辭,韓鏶在外,持平李致中奉命在外,李顯永任所在外,今日以監察茶時之意,敢啓。傳曰,知道。
鄭昌聖,以都摠府言啓曰,今日入直內三廳,武兼禁軍及軍兵等,當爲中日習射,而中宮殿誕日相値,不得爲之之意,敢啓。傳曰,知道。
李宜老,以義禁府言啓曰,前北兵使李邦燁,令該府處之事,傳旨啓下矣。李邦瞱雖已交龜,而未及上來云,依例發遣府書吏,所到處拿來,何如?傳曰,允。
以備邊司薦望,以金致恭爲廣州府尹。
上在慶熙宮。停常參·經筵。
下直,參禮察訪李中權。
辰時,日暈兩珥。自巳時至未時,日暈。
藥房都提調尹東度,提調李思觀,副提調蔡濟恭啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,氣則一樣矣。
以承傳色口傳下敎曰,下敎時入侍。
中宮殿·惠嬪宮,藥房口傳問安。答曰,知道。
鄭昌聖啓曰,憲府連日監察茶時,事甚未安,除在外外,大司憲李得宗,掌令韓宗濟,卽爲牌招,何如?傳曰,允。
鄭昌聖又啓曰,刑曹判書洪樂性辭疏給之之後,尙不出肅,詞訟劇地,委屬可慮,卽爲牌招察任,何如?傳曰,允。
傳于蔡濟恭曰,內局入侍。趙德成,以弘文館言啓曰,本館上番闕直,事甚未安,修撰鄭昌順卽爲牌招,以爲姑陞入直之地,何如?傳曰,允。
趙德成,又以吏曹言啓曰,今十一月十三日,行宗廟各陵冬至祭,獻官及典祀官兼大祝,以侍從塡差矣。時無職名人員,令該曹口傳付軍職,何如?傳曰,允。
李在簡,以兵曹言啓曰,今十一月十一日,長興居幼學李毅松稱名人,自興化門入來,差備門外擊錚,依例令攸司,囚禁科治,當該守門將徐翰修,依定式推考,何如?傳曰,允。
鄭昌聖,以義禁府言啓曰,報恩縣監李定鎭,嚴問口招以奏事,傳旨啓下矣。李定鎭自任所,未及上來云,依例發遣府羅將拿來,何如?傳曰,允。
副校理趙宗鉉疏曰,伏以臣之目下情勢,不容一日冒據於直次,而只緣班候隔日,瀆擾是懼,黽勉持被,已至多日矣。卽接家信,則臣母素患勞症,近因日候不適,調將失宜,眞元內虛,寒感外襲,飮啖全廢,氣息凜綴云。臣聞來,方寸焦灼,按抑不得,玆敢急控短章,徑出禁門。伏乞聖慈,俯賜矜諒,亟許鐫削,以便救護,以肅朝綱,千萬幸甚,臣無任云云。答曰,省疏具悉。爾其勿辭護焉。
右尹金應淳疏曰,伏以臣,遭遇明時,薰沐洪造,毛髮頂踵,罔非天恩,涓埃莫報,悚懍恒切。忽於千萬料外,伏奉前月二十九日所下傳敎,諄諄十行,褒嘉過隆,曾未一旬,京兆寵擢之命,繼又臨宣。臣惝怳若夢,不省攸措,噫亞卿,卽所以命德,上不可以虛授,下不可以冒承。若臣庸愚,夫豈髣髴於是任,而又其奬拔之際,光寵赫然,有非尋常陞品者比?臣是何人,乃敢當此,今若徒畏煩瀆,不爲之披瀝肝血,則雖以日月之明,亦何以悉燭臣本情也?臣家素貧窶,惟土是食,臣則隨臣父而來,本與求退者不同。有職則進,有事則進,小大公故,未嘗或後,而往來煩數,勢所不得不爾。非有操守之可言,情踪之可論,乃我殿下,謂臣恬雅而迪簡之,謂臣齟齬而嗟惜之,此固臣萬萬不安者。若其經歲於七十州,則實惟殿下之所賜,亦豈臣有才望而能副也?區區爲國之心,雖有一端秉彝,旣無實心之著于事者,則以此受褒,尤增惶恐。至於將父上來,副予此意,下敎,臣擎讀未半,自不覺感涕被面。非分之職,雖在必辭,揆以義分,固宜進伏闕下,以伸叩謝。臣父亦於病中,以首頓地,以手祝天,仍促臣卽日趨造,而目下焦煎之私,實無按抑離捨之勢。蓋臣父,十年痼疾,近因寒痰凝滯,轉側須人,情理所迫,未卽上去,昧然未動,冞極悚懍。玆敢略八文字,先控至懇,伏乞天地父母,俯諒臣由中之辭,特察臣不稱之實,亟賜鐫改,以重名器,千萬幸甚,臣無任云云。答曰,省疏具悉。予常所貴,惟雅沖質,頃者藩任,豈徒一試?今番之敎,意亦深焉。卿勿過辭,俟其少間,將來察職。
趙德成啓曰,卽者副校理趙宗鉉,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
以承傳色口傳下敎曰,頒賞軍兵,使之食後待令。
又下敎曰,頒賞之類,似已待令,取近,當於德游堂爲之,承旨詣閤整齊。
又下敎曰,前亦其日,從容以度方物物膳箋文,皆以明日封進事,分付禮曹。
戊子十一月十一日巳時,上御德游堂。親臨頒賞入侍時,左副承旨李在簡,記事官尹長烈·柳德申·李德師以次進伏訖。上曰,試射入格人,先爲施賞可也。在簡曰,當如聖敎,次第施賞矣。上曰,承旨書之,命書曰,頒賞日,諭將校三軍,予今此擧,是豈好勝?兩日舊邸,兩日依宿,心雖悤悤,爾等憊矣。今者親臨,意蓋深矣。嗟,將士三軍,咸知予意。上曰,注書出去,祭報府持入。臣長烈,承命持入,在簡讀訖。命書曰,誓戒,旣云莫重祭享,以金勉行塡差,事體,其涉寒心當該吏曹堂上從重推考,其令代差。上曰,同副承旨入侍,臣長烈,承命偕入,同副承旨李宜老進伏。上曰,兩承旨,分左右呼名,速頒可也。各營入格人頒賞訖,上曰,明日香祗迎,以崇政殿庭擧行,還入大內。諸臣退出。
戊子十一月十一日未時,上御集慶堂。藥房入診入侍時,都提調尹東度,提調李思觀,副提調蔡濟恭,記事官李翼運·柳德申·李德師,醫官方泰輿·李以楷·慶絢·金季良·金宗壽·鄭允說·許敫·李長周以次進伏訖。東度曰,今日有風氣,親臨頒賞,聖體調攝,若何?上曰,一樣矣。寢睡·水刺之節,亦何如?上曰,亦一樣矣。東度曰,再昨,有召入兩廳首醫之命,問安何如?上曰,本是有如此時,而今則其氣快勝矣。中宮殿氣候若何?上曰,好過矣。東度曰,昨當歡忭之辰,只奉問安而退,群情抑鬱矣。王世孫氣候若何?上曰,好在矣。請進湯劑,上進御訖,仍請診候。上許之,泰輿診候訖,退伏奏曰,脈候左右三部,度數調均,滑體亦一向好矣,諸醫所奏,與泰輿同矣。上曰,一陽之生,今又近矣,予心尤難抑也。提調退去,監煎入來時,只與泰輿入侍可也。命入關西伯敎書,濟恭讀奏訖。上曰,所作精矣。濟恭曰,掌令韓宗濟,方詣臺矣。上曰,詣臺臺臣入侍。出榻敎賤臣翼運,承命出來,與掌令韓宗濟偕入進伏訖。宗濟曰,臣於再昨,誨責耳目之聖敎,有不勝懼然悚恧之至。耳目之任,何等至重,而以如臣遐外蓬茅之賤,苟然充數,則含默之風,勢所固然,臣何敢一刻仍冒於臺次乎?請命遞斥臣職。上曰,再昨下敎,不過大體,則以此撕捱,寔是料外,勿辭亦勿退待。宗濟曰,請還寢東呂·址淳等還配之命,嚴鞫得情。措辭見上上曰,勿煩。宗濟曰,請還寢定配罪人者斤萬,酌處之命,嚴鞫得情,快伸王章。措辭見上上曰,勿煩。宗濟曰,請還寢定配罪人金柱泰,減等之命。措辭見上上曰,此啓尙今爭持,其涉太過,其勿復煩。宗濟曰,新除授持平李致中,以慰諭御史,時在咸鏡道地。持平李顯永,時在全羅道參禮道察訪任所,司諫院大司諫李仁培,時在咸鏡道訓戎鎭任所,獻納沈觀之,時在平安道玉江鎭任所,請竝斯速乘馹上來事下諭。上曰,李致中竣事後,自當上來,勿爲下諭。李仁培·沈觀之·李顯永,臺臣下諭,其雖前例,三人所坐,國體寒心。因其內擬擬望,故其雖点下,國綱所在,佐貳與漫職,其何過矣,而此非高蹈之士。僉使薇垣長,豈三百年古例,況交代之任,古人云,霜雪雨露,莫非敎也。因其內擬,無礙擬望,予則曰寒心,旣已內擬,區處則區處,予雖衰矣,望八暮年,爲驕蹇之臣而下諭乎?決不爲此,倂遞其職。以上出擧條宗濟退出,上曰,藥房提調,持湯劑更爲入侍。出榻敎上再進湯劑後,東度曰,明日湯劑,亦依前爲之乎?上曰,唯。命藥院先退。上曰,注書出去,持入三去戊子及去戊子日記。賤臣翼運,承命持入,命濟恭讀奏訖。上曰,歲聿將暮,追慕冞深,取覽三去戊子十二月日記,二去戊子十二月日記,三去戊子無可考者,而二去戊子可遵者多。有鎭江場事,築江都城內事,法聖陞僉使事,而江都內城已築者,予已見矣。法聖陞僉使尙今遵用於鎭江場,有措辭特敎者,而其何復設?靜以思之,本寺提調,以八駿事陳請,故許之矣。此自內有之,奉覽八駿圖,故有此敎,今命讀日記,瞿然不體昔年下敎矣。以其時留守所奏觀之,群馬浪食民穀云,古人亦不爲廐馬千匹可減之語乎?此無異於率獸而食人,依戊子下敎,特革更爲設置處。其時有乶音島之語,而予則曰,乶音島畓穀,亦非民穀乎?其更設處,今本寺次對時以稟。噫,古人云,欲法堯·舜,當法祖宗,十二月二十八日次對時,以違牌紛紜,撕捱太過事,有特敎,申飭,而噫,此卽予十五歲時事,今於七十五歲,復聞。其間卽六十年,飭敎若聆,國事泮渙,日益甚焉,此予之過。此予之過,違牌之特甚,未有若近日,撕捱之過中,亦莫甚於近者。以目下事言之,奚特小官?大官猶然,此則已下敎,而若問卿宰之過中者,卽秋判洪樂性也,於禮判則其章自政院給之云,而爲其起居例參,分義當然,而秋判則撕捱太過,故命給其章,承宣請問牌招。予笑答曰,此非其時,予何爲起居牌招云,而意謂翌朝,必也謝命。不謝不參,分義事體,俱涉寒心,命讀日記,不飭此人,豈述事之意乎?諸臺已命遞差,況秋判乎?洪樂性特施不敍之典,以示暮年命讀日記之意。出傳敎書訖,上起坐,命讀讀訖,諸臣以次退出。
上在慶熙宮。停常參·經筵。
辰時,日暈。未時,日暈。申時,日有兩珥。夜一更,有霧氣。
藥房都提調尹東度,提調李思觀,副提調蔡濟恭啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,氣則一樣矣。
以承傳色口傳下敎曰,祗迎時入侍。
中宮殿·惠嬪宮,藥房口傳問安。答曰,知道。
以承傳色口傳下敎曰,有下問事,三明次對,進定於今日。
又下敎曰,箋文陪來守令,諸道進上領來陪持,耽羅貢人待令。
傳于趙德成曰,陪箋守令待令。
鄭昌聖啓曰,今日次對兩司當爲進參,除在外外,大司憲李得宗,掌令韓宗濟,竝卽牌招,以爲推移入侍之地,何如?傳曰,允。
鄭昌聖啓曰,大司憲李得宗未肅拜,執義韓鏶在外。持平李致中奉命在外,一員未差,今日以監察茶時之意,敢啓。傳曰,知道。
鄭昌聖又啓曰,大臣·備局堂上,依下敎來待矣。傳曰,引見。
趙德成,以禮曹言啓曰,今正月初五日,藥房入診,次對同爲入侍時。傳曰,關西兵營三名日方物停封事下敎,今聞作京貢者有之云,貢人受弊不少,此則自該曹,以京貢封進事,草記捧入事,命下矣。今此冬至平安兵營方物中,鹿皮一張,自宣惠廳,作貢封進,故依例看品捧入之意,敢啓。傳曰,知道。
鄭昌聖啓曰,臣依下敎,取考秋曹囚徒,則殺獄罪人十二名,御寶僞造罪人十四名,造銀罪人一名,戶曹移文罪人六名。各司罪人五名內,罪人安聖澤,以官贖不納罪,金旕奉,鄭虎占,以生松斫伐罪,私婢先今,多有悖慢罪也,竝放送。其餘罪人,俱係緊重,故竝令仍囚。取考左右捕廳囚徒,則左捕廳御寶罪人四名,右捕廳罪人二名內,李順江以器皿盜賊罪,金先金以衣件盜賊罪,令捕廳,從輕重,今日內決放。其餘重罪,亦令仍囚之意,敢啓。傳曰,知道。
以慶尙監司狀啓,薦新及朔膳靑魚,限內不得封進,惶恐待罪事。傳于趙德成曰,勿待罪事,回諭。
鄭昌聖,以義禁府言啓曰,時囚罪人白起文,杖贖徒一年,今日決放事,判下矣。白起文依律文,杖六十收贖,徒一年定配於京畿利川府吾川驛,而以判付內辭意,具罪目,依例發遣府羅將,卽爲押送配所,何如?傳曰,允。
鄭昌聖,又以義禁府言啓曰,時囚罪人朴師厚,依本律,今日內決放。李定鎭禁推三人,卽爲放送事命下,而取考律文,則還上留庫中,半分者,徒三年定配,其餘勿論石數,竝奪告身,載在矣。朴師厚之加分,旣係於勿論石數秩,依本律,杖一百,狀贖,告身盡行追奪放送,而李定鎭及禁推人李命彬·趙載俊·安聖彬等,亦依傳敎,竝卽爲放送之意,敢啓。答曰,知道。
鄭昌聖,又以右邊捕盜廳言啓曰,因政院啓辭,賊人李順江·金先金等,令捕廳,從輕重今日內,決放事,允下矣。依傳敎,賊人李順江·金先金等決放之意,敢啓。答曰,知道。
戊子十一月十二日巳時,上御崇政殿庭。冬至香祗迎入侍時,行都承旨蔡濟恭,左承旨李性源,右承旨趙德成,左副承旨李在簡,右副承旨鄭昌聖,同副承旨李宜老,記事官李翼運·尹長烈·柳德申·李德師,以次侍立訖。上具翼善冠·袞龍袍,以步輿出資政門,殿庭祗迎,還詣崇政東月臺。仍下敎曰,右承旨馳往太廟奉審後,進排官摘奸以來。左副承旨馳詣儲慶宮,進排官摘奸以來。右副承旨馳詣毓祥宮,進排官摘奸以來。同副承旨馳往永禧殿,進排官摘奸以來。藥房都提調尹東度,提調李思觀,副提調蔡濟恭進伏。東度曰,夜間聖體調攝,若何?寢睡·水刺之節,亦何如?上曰,一樣矣。進湯劑,上進御,東度請診候,上不許,命差使員守令入侍?洪原縣監李仁培,木川縣監愼處權,狼川縣監金鼎鎭,鳳山郡守朴宗益,三嘉縣令金元柱,德津萬戶李禧泰,礪峴僉使金壽鉉,柔遠僉使鄭智世,平丘察訪朴相海,以次進伏。上曰,各奏姓名,守令以次奏之。上曰,各奏所掌處年事,守令各奏訖。上曰,今日下直,可也,命退出。諸承旨奉審還奏曰,無頉矣。上曰,各奏擧案,諸承旨以次仰奏。更命藥房提調持湯劑入侍,東度·思觀·濟恭進前,進湯劑。上進御,仍命該房承旨取覽秋曹捕廳囚徒,輕囚放釋,昌聖承命退出。上命書曰,噫,七十五歲,又逢陽復日,實是萬萬料表,先王抑陰扶陽之義,至矣盡矣。噫,陰陽之義,大矣哉,君道臣道,陰陽也,君子小人,亦陰陽也。此猶大體,窮冬未到,吁嗟,一陽,已生於地中,故先王至日閉關,商旅不行,后不省方。此扶陽抑陰之理,而吁,嗟涼德,日益衰,吁嗟世道,日益下,是誰是誰哉?自恧自恧。只誦四十年前,故豐原春帖子詩,至日能垂綍,王心已可占之句,心自竊嗟。噫,初陽已生於下,而吁嗟小民,亦有生意乎?況八道告歉,莫曰穴農,尤甚面有之,民豈非吾民乎?今日香祗迎後,特坐月臺,召見陪箋差員,且問領來陪持。吁嗟暮年,豈爲觀瞻?一則元元,二則元元,曾已下敎,其中尤甚處設賑。歲前雖有禁令,着意濟活之意,旣已下敎,嗟予夙宵一心,惟在于此。因坐呼寫,體予此意,使八道元元,若明日地中生陽之義,咸有陽復之意。予雖謂此,其效,係於八道道臣,兩都留守,與三百六十州守令,咸須着意,無負望八其君之意事,自政院,卽遍下諭。仍還大內,諸臣問安後退出。
戊子十一月十二日申時,上御集慶堂。大臣·備局堂上引見入侍時,左議政金陽澤,右議政金尙喆,司直申晦,行戶曹判書李昌壽,判尹具允明,禮曹判書趙明鼎,行副護軍李章吾,工曹參判徐命臣,行副司直金時默,吏曹參判金鍾正,禮曹參判閔百興,掌令韓宗濟,修撰李得臣,右副承旨鄭昌聖,記事官尹長烈,事變假注書金景行,記事官柳德申·李德師,以次進伏訖。陽澤曰,夜間聖體調攝,若何?臣伏聞再昨夕聖候不寧,令醫官診候,伏未知何如而然乎?上曰,有時氣昏矣。陽澤曰,卽今其氣,何如?上曰,無狀矣。尙喆曰,日間聖體調攝,若何?寢睡·水刺之節,亦何如?上曰,一樣矣。上曰,朝聞陪持領來公州人言,李趾光捧糴之政,誠好矣,今日乃知騎判政爲之也。尙喆曰,極佳矣。命書曰,頃者飭勵今日問領來本州使,公州判官李趾光,深得字牧之體。三百五十九州令其皆若此,予心可弛,年少若此,其涉可嘉。此等之人,豈可一向置於營下守令?令銓曹,待窠卽爲陞敍調用。上曰,尤甚里面,先爲救濟好矣。陽澤曰,臣與僚相,有所商論,而似太早矣。上曰,卿等何以則爲好耶?北伯雖不請之,頗有意思矣。陽澤曰,臣等非不知聖意所在,而無識小民,去益不捧矣。尙喆曰,朝者湯劑之灑地,實爲欽仰,而尤甚邑尤甚面停退,雖値大歉之年,例於歲末爲之矣。陽澤曰,各道各邑結錢,尙方張,使此尤甚里面處,分數除減,尤好矣。上曰,好矣。尙喆曰,僚相之言,甚好矣。上曰,備堂二人式,進達可也。晦以下進前曰,各邑停捧太早,而結錢分減,實是大惠也。上曰,承旨書之,命書曰,再昨,命讀二去戊子臘月日記,吁嗟陽復,在於明日,暮年此心何耐?朝者月臺,已爲下敎,而下敎文,惠究實也。臥而靜思,一陽,明將復也,而吾民何時蘇乎?況因此更思,其雖陽復之日,官吏徵督,雖此日,豈可已乎?此正韓文公董生行,門外惟有吏,日來徵租更索錢者也。心雖若此,何及?其日特命次對,意蓋此也。旣問相臣,怳然大覺,此則事面正大,且有計減耗穀之定式,名雖錢,其惠則實。嗚呼,莫云其惠,若漢文,而紅腐相仍,此等之時,豈云惠哉?雖然,此亦有實心,行實政,一道也。諸道尤甚邑尤甚面,今年結錢,特減折半,之次邑尤甚面,三分一,以示予隨時暮年爲民之意。嗚呼,朝者已諭,歲益暮,氣益衰,而此亦夙夜憧憧之意也。莫曰我惠,此亦再昨命讀日記之意也。其惠其惠焉在。呼寫及此,涕沾于衫,以此,令備局,卽爲分付該道。仍命宣傳官一員入侍,宣傳官一員進伏。上曰,爾往鍾閣,去來流丐,率往惠廳,使饋豆粥可也。宣傳官承命退出。上曰,鎭江場事,卿知之乎?陽澤曰,司僕鎭江場,昨日下敎中,有依戊子下敎,特革更設處,令本寺,次對時以稟之命。臣取考本寺謄錄及備局文蹟,則戊子年,果有革罷之敎,而遍考其後謄錄,則己丑年,以此事,復有下詢,而廷議不一,拖至庚寅。築船頭浦時,以其附近處鎭江四里許,劃付本府,其餘牧場,更無永革之事。蓋孝廟朝時,設置牧場,聖意攸在,此牧場,非但水草之最宜牧馬,且數多牧子,看審耕作,積有年所。雖移放牧馬,牧子數百,爲移送,亦係民弊,其時廟議,覆難紛紜,朝家亦未斷定矣。事實如此,更設一節,何以爲之乎?上曰,然則日前下敎置之。出擧條陽澤曰,東萊府使李命植,日昨拿處命下之後,卽宜薦望,而取考古癸未及今丙戌前例,則渡海譯官,彼中作故之後,彼國連有,書啓,輒皆回答。今番萊伯之只送書契,不請回答,雖欠周詳,而究其本事,則舊例斑斑,似宜有參量之道矣。上曰,其下敎置之。出擧條仍下敎曰,東萊府使拿處下敎置之。宣傳官還奏曰,流丐九人,覓付於惠廳矣。鍾正進前曰,頃伏承杜門洞子孫收錄之敎,故自銓曹搜問,則果有林裔矣。命書曰,再昨下敎,今聞銓官所奏,林瑞杞甲戌調用,遭故作散云,特敎之下,今過十年,特爲待窠,懸註調用事,分付該曹。上曰,判金吾持公事入侍,晦進前,命左副承旨讀諸公事,昌聖讀訖。命書曰,今當陽復,其宜疏釋,李定鎭不過文簿間不察,飭已行分揀放送。朴師厚自有其律,亦今日內決放。禁推三人,以頃年下敎誦諭,宜先施於此人,幾滿一朔,陽復在前,其他決放,況禁推乎?卽爲放送。命臺臣入侍,宗濟進前曰,請還寢東呂·址淳等還配之命,更令王府嚴鞫得情。措辭見上上曰,勿煩。宗濟曰,請還寢定配罪人者斤萬酌處之命,更令王府,嚴鞫得情,快伸王章。措辭見上上曰,勿煩。宗濟曰,金柱泰,卽潤賊之子,只施定配之律,在渠亦云幸矣。今此減等,雖出於霈澤同流之聖意,減等則爲徒年,而徒年則遇赦卽放。此後,國有赦典,則應入放秩,以潤之子而猶爲無故平人,使之晏然行世,寧有如許道理?請還寢定配罪人金柱泰減等之命。上曰,再昨已諭,其勿復煩。以上出擧條上曰,雖傳啓,其不闕,奇矣。命竝退出,諸臣以次退出。
上在慶熙宮。停常參·經筵。
夜五更,有霧氣。
藥房都提調尹東度,提調李思觀,副提調蔡濟恭啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,氣則一樣矣。
以承傳色口傳下敎曰,下敎時入侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮·世孫宮·嬪宮,政院·玉堂,冬至單子問安。答曰,知道。
大殿,朝廷二品以上·六曹堂上·奉朝賀,冬至單子問安。答曰,知道。
中宮殿·惠嬪宮,朝廷二品以上·六曹堂上·奉朝賀口傳問安。答曰,知道。
鄭昌聖啓曰,大司憲李得宗未肅拜,執義姜潤在外,掌令韓宗濟呈辭,韓鏶在外,持平李致中奉命在外,一員未差,今日以監察茶時之意,敢啓。傳曰,知道。
傳于趙德成曰,內局入侍時,平安監司同爲入侍。
趙德成啓曰,冬至望闕禮,依例爲之之意,敢啓。答曰,知道。
李在簡,以都摠府言啓曰,今日入直內三廳武兼禁軍及軍兵等,當爲中日習射,而冬至相値,不得爲之之意,敢啓。答曰,知道。
傳于趙德成曰,有下敎事,左·右相,西北句管,竝入來。
李在簡啓曰,左議政金陽澤,右議政金尙喆,西北句管堂上申晦·趙曮,依下敎來待矣。
傳于趙德成曰,內局入侍,大臣句管堂上關西伯,同爲入侍。
傳于李在簡曰,宣傳官一員待命,騎馬三匹立之。
趙德成,以吏曹言啓曰,今十一月十五日,行宗廟望祭,大祝前應敎金載順,前修撰尹師國塡差矣。時無職名,令該曹口傳付軍職,何如?傳曰,允。
兵曹口傳政事,副司果金載順·尹師國單付。
趙德成,以吏曹言啓曰,新除授本曹判書鄭宲,時在平安監營任所,乘馹上來事,令政院下諭,何如?傳曰,允。
李宜老,以賑恤廳言啓曰,宣傳官領付流丐九名,饋豆粥後,依例放送之意,敢啓。答曰,知道。
敎平安監司李景祜書。王若曰,東國屛藩,最重關臬,西門鎖鑰,宜屬藎臣。檀·箕之土俗猶傳,卽古今尙敎之地,川蜀之財賦稍贍,實國家經遠之謨。邇來百年之昇平,久矣一方之翫愒,江山樓臺之佳麗,只歸裘帶之徊翔。陰雨桑土之綢繆,誰效心肚之殫竭。自非剸理熟手,何能革弊政而撫宏猷。須有文武全才,可以戢邊情而憚殊俗。惟卿,忠貞有子,淸白傳家,袍笏盈床而謹拙之規,自同韋布,帶礪承緖而仁厚之積,寔大門閭。沖襟外章,無一物之或滯,精識內蘊,試百爲而皆宜。自釋褐而簡知己深,而循階而進庸猶晩。試藩則增軍容於畿服,施措可觀,典曹則恤經費於度支,委任方摯。箕維偶缺春周行而疇諧,廟剡咸推,昭近例於左授。玆授卿以平安道觀察使兼兵馬水軍節度使·都巡察使·管餉使·平壤府尹,卿其祗服厥命,往卽乃藩。恬約固自有餘,今不多誥,威惠䙡在竝施,毋或少偏。丸泥封關,寬九重宵旰之慮,䄡帷巡路,疏八條敎化之源。自餘稟裁,厥有常典。於戲,念群下愛日之悃,豈欲捨予而遠離,以朝家重邊之謨,姑且煩卿而暫出。故玆敎示,想宜知悉。知製敎李徽中製進
戊子十一月十三日申時,上御集慶堂。藥房入診,大臣西北句管堂上,平安監司,同爲入侍時,都提調尹東度,提調李思觀,副提調蔡濟恭,記事官李翼運·柳德申·李德師,左議政金陽澤,右議政金尙喆,關西句管堂上申晦,北道句管堂上趙曮,平安監司李景祜,醫官方泰輿·李以楷·慶絢·金季良·金宗壽·鄭允說·許殷·李長周,以次進伏訖。東度曰,夜間聖體調攝,若何?上曰,一樣矣。寢睡·水刺之節,亦何如?上曰,亦一樣矣。請進湯劑,上進御訖,仍請診候,上許之,泰輿診候訖。退伏奏曰,脈候左右三部度數調均,右關滑體,亦一向好矣。諸醫所奏,與泰輿同矣。陽澤·尙喆曰,日間聖體若何?上曰,又加一歲,憫矣,氣則一樣矣。寢睡·水刺之節,亦何如?上曰,亦一樣矣。仍下敎曰,關西伯,當先爲見送也。景祜進伏。上曰,下去善爲之。景祜曰,謹當竭力,而重任是懼也。上命宣諭,別諭訖。上曰,今日召見專爲關西之地,而卿出遠地,予甚悵然矣。景祜曰,聖敎至此,臣尤不勝戀闕之忱也。命賜物退出。上曰,關西猶勝,而北關事,終是可憫。陽澤曰,北關今無更施之道,而臣亦以爲備堂矣。尙喆曰,至於奴婢貢,皆已蠲減,今無更議,且聞慰諭御史,近當入來云,如有加請,則詳細論定,似不晩矣。上曰,御史之行,從速入來乎?陽澤曰,然矣,御史入來後,則亦必有更商之道矣。曮曰,北道奴婢貢,已爲除減,道臣之請,亦皆一一許施矣。尙喆曰,移賑西穀,亦無不可矣。上曰,關西無慮乎?尙喆曰,無患矣。上曰,昨日出送宣傳官時,鍾樓乞兒,必多數矣。晦曰,在門外者,亦皆入來矣。陽澤曰,司僕所屬屯民牧子,遍在各道,此亦朝家赤子也。自前設賑之時,該道所在屯民牧子中,飢餒遑急之類,若値御史之監賑,則一體付賑。道臣主管賑政,則以賑穀,或帖價穀,計量賑貸于牧官,使之救濟。目今此道,飢荒孔慘,方議設賑之擧,而道內屯民牧子,則本牧穀物,本來些少,而當此災年,無路收捧,他無變通之策。令道臣,量宜劃助賑穀,申飭牧官,以爲捄活之地。湖南·嶺南牧場,亦有當賑處,而牧場所在邑災荒,皆入於尤甚,收所若干稅還穀,殆無所捧,賑資無出處。依乙亥壬午例,令道臣,以某樣穀,從優許貸,及時賑活,俾無顚連之患,有不可已,敢此仰達。上曰,依爲之。出擧條上曰,儒臣持警世問答入侍。出榻敎賤臣翼運,承命出來,與修撰李得臣偕入進伏訖。上命書傳敎曰,以國體下敎,而飭已行矣。欲諭,今聞大臣所奏,未行公而若此,是豈王政?前承文副提調李徽之,卽爲敍用,復差大司成,牌招察任。因此以聞陞補畢抄,而學製猶有尙未爲之者云。莫曰敎授,此亦新進也,而若是偃便,況一時下敎,尙今撕捱,此亦氣勝之致。被斥於諸臣,分義猶不敢若此,況下敎者乎?事之寒心,莫此爲甚,事當令該府處之,而今日何日,昨皆決放,于今處分,非體先王之義,故參酌。古人豈不云乎?補不足而損有餘,可謂此人也,西學敎授李東鼎,從重推考,自明日擧行,而取四十人,亦是國典,而每當臨渴,四等同取一日。堂堂千乘之國,豈若是苟簡之政乎?當命分設四次,而當此深冬,年少儒生,不可不顧。明日與三明日,分二次畢試事嚴飭,申飭大司成通讀,亦令卽爲擧行。上曰,藥房提調持湯劑,更爲入侍。出榻敎上再進湯劑後,東度曰,明日湯劑,依前爲之乎?上曰,唯。命左·右相·句管堂上·藥院先退。上曰,柑橘尙不來,必有飄風之慮矣。命書傳敎曰,昨年則黃柑,今月初一日來到,今年月將半矣,而尙無消息。頃問本州人,柚與柑裝束者見來云,非爲相橘柑也,一則薦新之遲滯,二則悶其飄風。令該曹,卽問於所經各道,使之以聞。上曰,昨欲下敎而未果,鎭江事,其雖寢命,鄒聖豈不云乎?果若其時,留守所陳者,此政率獸而食人者,諸牧場,其無此弊否?令本寺,嚴査以奏,不謹者,亦令草記嚴處。出傳敎上曰,陞補榜,注書持入。賤臣翼運,承命持入,上命讀奏,濟恭讀訖。上曰,陞補入格人,明日使之來待。出傳敎上曰,坐直承旨入侍。出榻敎上曰,儒臣進前讀問答,得臣讀訖。諸臣以次退出。
戊子十一月十三日申時,上御集慶堂。坐直承旨入侍時修撰李得臣,同副承旨李宜老,記事官尹長烈·柳德申·李德師,以次進伏訖。上曰,儒臣尙讀乎?得臣曰,幾乎讀一篇矣。上曰,儒臣讀後,承旨讀之,宜老繼讀二板訖。上曰,注書及上下番讀之。臣長烈及德申·德師,各讀一二板訖。上曰,儒臣先退,得臣承命退出。上曰,承旨讀奏諸公事。宜老讀諸道狀啓訖。上曰,承史退去。諸臣以次退出。
上在慶熙宮。停常參·經筵。
未時申時,日暈兩珥,暈上有冠,冠上有背,自夜一更至五更,月暈。
藥房都提調尹東度,提調李思觀,副提調蔡濟恭啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,氣則一樣矣。
以承傳色口傳下敎曰,下敎時入侍。
中宮殿·惠嬪宮,藥房口傳問安。答曰,知道。
李宜老啓曰,大司憲李得宗未肅拜,執義姜潤在外,掌令韓宗濟呈辭,韓鏶在外,持平李致中奉命在外,一員未差,今日以監察茶時之意,敢啓。傳曰,知道。
傳于蔡濟恭曰,陞補入格人,入診時率入。
以承傳色口傳下敎曰,今日祭報,入侍時,持入。
又下敎曰,能麽兒堂郞,使之待令。
傳于李宜老曰,內局入侍。
傳于鄭昌聖曰,繖扇侍衛置之,只該房入侍。
李在簡,以弘文館言啓曰,本館上番,連日闕直,事甚未安,副校理趙宗鉉,由限已過,卽爲牌招入直,何如?傳曰,允。
注書尹長烈病,代以李春輔爲假注書。
金魯鎭,以侍講院言啓曰,本院說書任希簡,連日入直矣,陳疏下鄕矣。輔德南玄老,方在朱乙溫任所,弼善尹養厚,兼弼善宋志淵,兼文學趙㻐,司書李澤遂,兼司書金鍾秀受由在外。兼輔德兼說書未差,他無推移入直之員,在外人員,合有變通之道。令政院,稟旨擧行,與未差之代,一體差出,待下批,仍卽牌招,推移入直,何如?傳曰,已下敎矣。
備忘記,今日臣子,爲春坊官員,若是多在外,事之寒心,莫此爲甚,輔德·弼善外,先遞差,令該府處之。
李宜老啓曰,卽者吏曹郞廳來言,今日爲政事,命下而判書鄭宲在外,參判金鍾正,參議權噵,俱以病不來,不得開政云,參判·參議,竝卽牌招開政,何如?傳曰,允。
以承傳色口傳下敎曰,宣傳官·部將·武兼置之,只入直將官待令,童蒙敎官,率童蒙待令。
又下敎曰。海西漂人問情狀聞,太稽滯,分付備局使之申飭。
有政。吏批,判書鄭宲在外,參判金鍾正式暇,參議權噵進,右承旨李在簡進。啓曰,判書鄭宲在外,參判金鍾正式暇,小臣獨政未安,何以爲之?敢稟。傳曰只出緊任。又啓曰,前左議政韓翼謩,前右議政李昌誼,敍用事,命下矣。當爲置處,而本曹無相當窠,依例送西之意,敢啓。傳曰,知道。以鄭運維爲大司諫,申思運司諫,宋濟魯持平,沈頤之獻納,南泰會爲刑曹判書,洪趾海爲參議,趙榮弼爲吏曹佐郞,洪進漢爲鴻山縣監,李琰爲司䆃僉正,李普觀爲兼弼善,李秉鼎爲兼司書,李崇祜爲司書,洪樂信爲兼文學。大司成李徽之,尙瑞副直長朴華源,竝仍任事承傳。奉敎金致九,待敎柳德申單付。
兵批,判書鄭弘淳病,參判李潭病,參議閔塾病,參知趙台祥入直進,右副承旨李宜老進。啓曰,前左議政韓翼謩,前右議政李昌誼,敍用送西事命下矣。當爲隨品置處,而領中樞一窠,他大臣今方見帶,依例從座目。韓翼謩判中樞見闕之代,下批,李昌誼加設判中樞下批之意,敢啓,傳曰,知道。判府事韓翼謩·李昌誼單付,同知卞興瑞,僉知安佑·李景七單付,副司直李福源·金漢耆·趙德成·李仁培·沈履之·洪趾海·沈觀之·趙載俊·安聖彬·李命彬·李顯永,副司正金景行單付。
以承傳色口傳下敎曰,今日,見尹得雨子,思其父,戶曹紙二卷·筆二枝·墨二笏上之,令政院下人傳之,下敎亦傳及。又下敎曰,因其子而思之其母,是誰祖母,年近八十,令本官,衣資食物傳給之意,分付。
戊子十一月十四日巳時,上御集慶堂。藥房入診,陞補入格儒生,同爲入侍時,都提調尹東度,提調李思觀,副提調蔡濟恭,記事官李翼運·柳德申·李德師,醫官方泰輿·李以楷·慶絢·金季良·金宗壽·鄭允說·許殷·李長周,以次進伏訖。東度曰,夜間聖體調攝,若何?上曰,悶矣,氣則一樣矣。寢睡·水刺之節,亦何如?上曰,亦一樣矣。請進湯劑,上進御後,仍請診候,泰輿診候訖。退伏奏曰,脈候左右三部,度數調均,滑體一向好矣。諸醫所奏,大體同,而允說,退伏奏曰,滑體,氣旋而好矣。上曰,古人云,燈下不明,當局者迷,頃者下敎時,旣有嗟惜之敎,而歲將暮,氣益衰,其何多日?前左議政韓翼謩,右議政李昌誼,竝敍用,大臣置處政事,當日爲之。上曰,古人云,人非堯辭,每事安得盡善,亦有漢相曹參之言,陛下旣不若先帝,臣不若蕭何,此誠切實。雖然,卿等豈不若曹參?此誠予不若昔年者也。此豈他哉?卿等必欲解相之心,故他不暇顧者也。其雖國體而處分,漢之昭帝,特命其冠,于今涼德,勸相免冠,苦心雖在,心竊自恧。嗟惜之敎,伊時雖諭,歲暮氣衰,其何多日?特命敍用,仍命置處,而今聞卿等,俱在郊外云。特命史官,諭予此意,仍令偕來。昔之蕭何,自囹圄而猶見漢高,今於卿等,事件不同,予已開釋,其何遲回?況於西樞,卿等之心,遂矣。須體小子慇懃之意,安心偕入,其卽謝命事,遣史官,傳諭于前左·右相,與之偕來。以上出傳敎上曰,卽爲分付,可也?命提調出去監煎。濟恭曰,持入祭報府矣。上曰,讀奏,濟恭讀奏訖。上命儒生進前,金履寅進伏。上,下詢居住姓名及題誦數句後。上曰,予所以索笠起坐而見汝等者,蓋以其敎婦初來,敎子嬰孩之意也。以下諸儒次次進前,李度默·洪文海·沈綏之·金益光·洪楫·林翼鎭,以次進伏,各奏後退出。上曰,三人不入來乎?濟恭曰,或在外,或未及來矣。上曰,置之可也?仍命書傳敎曰,陞補十二抄,學製抄四等,意蓋在矣,而頃者右相爲大司成時,爲十二抄,而近者以十抄彌縫。甚至於六七抄,而今年必準十二抄,而若此一年十二朔中,何二朔未抄耶?此不過俗套任便之致。今日雖召見儒生,暮年勅勵,不可止此。依學製例,明日與三明陞補,準十二抄入啓,榜勿施,其令卽爲擧行,以示予暮年飭勉之意。上曰,噫,今日何日,再明何日?吁嗟,孝婦,今予七十五歲時,已到忌日。嗟,予孝章忌日,在於再明,而今若在焉,年將五十,孝章今在,嗟予今何若是其憊耶?今日三酬應者,非予樂爲,亦非好勝,冬盡若夏,由於難耐之致,而今日聞奏脈候,一人以爲氣旋云。建功支撑,其猶異事,況脈何旋乎?此誠理外事,吁嗟,臣僚,莫恃于此,悶其衰君,其各勉焉。出傳敎藥房提調持湯劑,更爲入侍。出傳敎上再進湯劑後,上曰,右承旨許遞,其代前承旨李漢益除授,牌招察任,房順房,而李漢益爲軍師房。出傳敎上曰,能麽兒講官入侍。出榻敎諸臣以次退出。
戊子十一月十四日午時,上御集慶堂。親臨入直將官,能麽兒講入侍時,左副承旨李在簡,記事官尹長烈·柳德申·李德師,能麽兒堂上,都監中軍李柱國,禁衛中軍李昌運,御營中軍李國賢,郞廳李道徵·李思景·李格·金宗漢,以次進伏訖。上曰,講官卽令應講,講官以次進講。上,下詢文義,僉皆不通,上仍還敎訓,命書曰,身爲大將,使大將,不能知陣名,當該大將,從重推考。出擧條又命書曰,能麽講不通人,竝能講後替直。又命書曰,雖有調之命,不過政曹休紙,心常慨然。今年八道歲歉,追思故判書元景淳,再昨筵中下敎,今日下問於其父,雖闋服,於生父尙在云。待闋服,卽爲調用,以示予家貧思良妻之意焉。又命書曰,頃者頒賞時御營廳哨官金漢升,以宣薦人沈滯故當有下敎之意諭矣。其後忘却,而近者有思,莫知某人,今問果金漢升也。令銓曹,宣傳官待窠,卽爲懸註調用。又命書曰,都監哨官李敬集,弦弓一張賜給。能麽兒堂上及講官先退,命左副讀別監手本。仍命書曰,國綱懈弛,差備別監,有擧措可駭者,此乃前所未聞者。其在嚴禁中之道,不可不嚴處,李光寅除名,令該曹,決杖六十,以勵他人。上命童蒙敎官,率訓下童蒙入侍。臣長烈,承命偕入,童蒙敎官宋繼相·沈念祖·成雲柱·洪文漢,率童蒙以次進伏。上曰,敎官各奏姓名。繼相以下,皆仰對訖,上曰,童蒙進講。諸童蒙以次進講訖。上命書曰,通童蒙趙學彬,紙二卷,筆三枝,墨二笏,通童蒙柳仲胤·尹億曾,各紙一卷,筆二枝,墨一笏賜給。命敎官以下退出,諸臣以次退出。
上在慶熙宮。停常參·經筵。
夜二更,月食。
李宜老啓曰,大司憲李得宗未肅拜,執義姜潤在外,掌令韓宗濟呈辭,韓鏶在外,持平李致中呈辭,宋濟魯在外,以監察茶時之意,敢啓。傳曰,知道。
藥房提調臣李思觀,副提調臣蔡濟恭啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,氣則一樣矣。中宮殿·惠嬪宮,藥房口傳問安。答曰,知道。
以承傳色口傳下敎曰,尹領府事,都提調許免,其代左相爲都提擧。
傳于蔡濟恭曰,藥房入侍,禮房承旨,同爲入侍。
金景行偕來,代以鄭澤孚爲事變假注書。
李在簡啓曰,假注書李春輔,時無職名,令該曹依例付軍職,冠帶常仕,何如?傳曰,允。
又啓曰,新除授藝文館奉敎金致九,時在忠淸道淸州地,斯速乘馹上來事,下諭,何如?傳曰,允。
傳于李漢豐曰,御史留待。
李在簡啓曰,左議政金陽澤,右議政金尙喆依下敎來待矣。傳于李漢豐曰,御史,大臣入侍。
醫官金致儉,書啓,領中樞府事尹東度,病症看審,則偶因食傷,挾痰成癨,胸膈痞滯,尙未通利,脈度沈濇,神氣委苶。此是胃氣虛弱,不善消化之致。加減正氣散,頗爲穩當,連用三四貼,以爲理痰開膈之地爲宜,診此啓達。傳曰,此藥材送之。
記注官韓民敎,書啓,臣敬奉聖敎,馳往傳諭于西部西江水一里,前左議政韓翼謩所住處,則以爲臣罪,臣自知之,嶺海鈇鉞,未足贖其萬一。乃蒙聖度之包荒,畢境恩譴,止於不敍,臣於是,戴罪含恩,逬伏郊坰,祗自泣血追愆。千萬不自意,敍命遄下,恩旨誕宣,十行綸音,盎若春溫,雖藉開釋,有逾尋常。臣奉讀以來,自不覺淸淚之被面,臣之日者速戾,罔非出於自計,而今聖明旣許其蕩滌,且使之偕入。誨諭諄至,殆無異慈父之敎迷子,自以罪累之蹤,何以得此於君父?感激固當趨承之不暇,念臣震迫憂畏之餘,重感風寒,見方貼席呻吟,蠢動不得。將竢病情之少間,謹當進詣城闉,冒入文字,仰請處分。王人之一時虛辱,有關國體,病裡惶隕,尤增死罪,伏願亟賜卽還焉云矣。臣旣承偕來之命,姑爲仍留之意,敢啓。傳曰,知道。
以承傳色口傳下敎曰,承旨一員入侍,一員崇政殿月臺及崇賢門外執錚樂工,觀象監官員進排官摘奸以來,入侍時以奏。又下敎曰,前者月食或日食,則大殿,承旨奏之,世孫宮,春坊奏矣。今則時早而闕內錚鼓之聲,任意出之,良可駭然,往月臺承旨,知名以奏。又下敎曰,北道御史入來,左·右相入侍。又下敎曰,下敎時入侍,茶則先入。又下敎曰,觀象監衙門宜爲之,問之則以民家仰對,民豈公然爲之乎?以民家仰對,其官員姓名知入。
假注書金景行,書啓。臣敬奉聖敎,馳往傳諭于東郊淸泠里前右議政李昌誼所住處,則以爲臣,人臣罔赦之罪,荷聖上曲貸之恩,特屈刑章,薄從勘罷,含恩訟愆,恭俟重譴。不意未及旬日,恩敍遽降,史官儼臨,傳宣聖諭於郊廬席藁之中,十行綸音,旣肅且溫,有若慈父之詔迷子。臣奉讀未半,自不覺汗浹背而涕沾襟,益莫知措躬之所也。噫,臣半年匪據,報效全蔑,一病阽危,神識都昧,以致責敎之下,未能周旋,終自陷於虧分不敬之科。律以邦憲,誅殛猶輕,倘微聖慈如天,曲加包容,則臣安得令保姓名,息偃田里乎?今於恩召之下,顚倒趨命,以仰承德意,而第臣,罪戾旣重,情地至蹙。有不敢以特敎之開釋,厭然爲重入脩門之計,稍竢賤疾少減,謹當冒入文字,仰請嚴誅云矣。臣旣承偕來之命,姑爲仍留之意,敢啓。傳曰,知道。
領中樞府事尹東度箚曰,伏以臣於昨夕,卒患關膈,胸膈痞悶,臍腹絞痛,痰壅氣陞,嘔噦不止,雜試藥物,達夜叫苦。蓋臣累經寒熱,胃元少失飮啖,宿症輒作,非如一時偶感,實有頃刻之憂,曉來神息,漸益澌頓。今日問安,竟未祗赴,職忝保護,殫竭爲期而身遘疾病,亦莫自效,虧分廢禮,無所逃罪。敢構短箚,疾聲請譴,伏乞聖慈,俯垂矜憐,亟降威勘,以警具僚焉。取進止。答曰,省箚具悉卿懇。當此深冬,卿之多日行公,予常爲卿悶焉。果若所料,一時之恙,自可勿藥,爲卿調理,卽命許免,卿得安心勿辭引咎,其得善攝焉。遣史官傳諭,遣御醫看病。
戊子十一月十五日午時,上御集慶堂。藥房入診入侍時,都提調金陽澤,提調李思觀,副提調蔡濟恭,假注書李春輔,記事官柳德申·李德師,醫官方泰輿·李以楷·慶絢·金季良·鄭允說·金光國·金孝儉以次進伏訖。金陽澤曰,夜間聖體調攝,若何?上曰,一樣矣。陽澤曰,聞醫言,脈度調和,伏幸矣。上曰,鄭允說,非爲孟浪之言而憎矣,脈之如此,爲明年受困而然。陽澤曰,願體群臣,勿爲如此下敎。上曰,宴豈體群臣乎?命書孝章·懿昭廟祭文。上曰,今日寫此,而神心堪乎?予有五十之子,二十之孫,則萬事足矣。陽澤奏廣州府尹催促下送。上曰,至晩而在好爲之,年雖多,皆有時矣。陽澤曰,兩大臣,卽下敍命,至有偕來之擧,近來凡事,甚急故,在下者惶怯而致此矣。上曰,予則無所作爲,往事勿說,當局者迷,朝鮮兩班,迷惑矣。根本可非者,古今豈有大臣交遞乎?金判府事則異焉,有代之者,而此則一時皆欲遞,欲遞之心亘中故,只望免相,他不暇顧矣。兵判可惑,趙明鼎奇特矣。一次陳章乎?陽澤曰,謂誰乎?上曰,洪樂性也。陽澤曰,撕捱引入久矣。上曰,其陳章,無職爲之乎?陽澤曰,待職爲之矣。上曰,韓光會在何處?蔡濟恭曰,頃牌招,當在京矣。上曰,提調爲備堂乎?陽澤曰,不爲之矣。上曰,韓光會爲備堂乎?曰還差矣。上曰,關西伯出去甚悵然矣,領相之入近矣。陽澤曰,出外之臣,幾何當入來乎?韓光會爲政則精矣。上曰,予精謂爲之,但小膽矣。上曰,藥房提調持湯劑,更爲入侍。出榻敎陽澤曰,今此黃海監司尹得養狀聞中,彼國登州人之漂到康翎者,自朝家,別加軫念,特下傳敎于本道,使之善爲治送。本道自當依此擧行,而彼人到泊時,問情說話,雖不無一二疎忽,亦不至大段差爽,此則當待其追上狀本而,稟處矣。上曰,勿問可也。出擧條上曰,今覽黃海道臣狀聞,大臣適入侍,故已下詢。彼人之願欲從水路,則雖依其願,以登州民漂到我國,纔於扶安,給糧給衣,定差員領運。今十餘日,又到海西,登州萬里滄浪,其困可矜,豈特一次南西,再次漂到,此古未聞者。船中什物,扶安其雖修葺,若能善葺豈至於此?當該扶安縣監,旣已因他事處分,不必可論。其事,若右水營所管,緘辭從重推考。若蝟島僉使所管,令該府,拿問處之。帆竹一介,亦爲造給,此外其雖修裝者,今番着實完固修葺。堂堂千乘之國,漂人一月之內,再次漂到,隣國猶然,況登州乎?何問衣薄與否乎?若此糧已給,亦不給乎,其涉苟簡,襦衣糧饌,亦令康翎給之。其中女人,亦涉可矜,故綿肉給之事,湖南已下敎,而以發船,未及擧行云。今又到此,年近七十之人,當此深冬,欲見其子而往關東,漂流若此?豈特柁工之比,依前下敎,綿肉,自本縣題給,襦衣亦給,以示恤老之意事,令備局,卽爲分付道臣,知委本官,擧行形止,卽令狀聞。出傳敎上曰,嗚呼,今年强抑,幾日歲將暮矣。又逢此時,昨日明日,予懷何抑?頃者舊邸,命官替酌,廟在東西,豈忍闕一?孝章廟,遣永城尉申光綏,懿昭廟,遣光恩副尉金斗性,明日致祭。出傳敎上曰,飭已行,此人所遭,與他異焉,不無參酌之道。前判書洪樂性,特爲敍用,其令,申飭,勿復過嫌。備堂韓光會,頃者特敎牌招,而違牌,其若昔年下敎。嗚呼,昔年,可謂盛世,于今望八其君,日益衰暮之時,小官其猶不然,況卿宰乎?分義事體,俱涉寒心,從重推考,卽爲牌招察任。出傳敎上曰,飭已行,前判書趙雲逵敍用,新除秋堂,旣已牌招,前秋堂李翼元·李憲默敍用。出傳敎上曰,秋曹諸堂俱闕,判書南泰會,參議洪趾海,卽爲牌招察任,開坐,過明日後擧行。出傳敎上曰,此時豈可曠官?新除廣州府尹金致恭,其令明日辭朝。出傳敎,諸臣以次退出。
戊子十一月十五日二更,上御集慶堂。左·右相,北道慰諭御史,同爲入侍,備局有司堂上,追後入侍時,左議政金陽澤,右議政金尙喆,有司堂上閔百興,御史李致中,左副承旨鄭昌聖,假注書李春輔,記事官柳德申·李德師,以次進伏訖。上曰,摘奸承旨入侍。上曰,摘奸無頉,則同副承旨李漢豐退去。金陽澤·金尙喆曰,聖候夜間,若何?上曰,一樣矣。命左副承旨鄭昌聖,讀海西狀聞畢。上曰,漂人之自湖南發巡不久矣。陽澤曰,湖營狀聞入來有日,而水營道路頗遠,故入來屬耳。上曰,今覽全羅右水使狀聞,報狀之前後遲滯卽在陪持,依狀請嚴棍。監營狀聞旣到,與水使所在處,遠近異焉,不是異事,數遞可悶,當該萬戶勿罷事,回諭。命御史李致中,讀書啓未了。上曰,條件條件仰奏。致中曰,民之所望甚多,何可盡施?然北道南關,皆是大無,其中尤聞社則雖欲捧糴,實無奈何。民情大抵以謂自前如此之年,多蒙憫恤之盛澤,故臣之還歸也,百姓以爲,必有停捧之命,以是觀望。守令亦知其有命,及今督捧愈至矣。民間切迫,無過於還上矣。上曰,守令督徵,百姓觀望,固矣。尙喆曰,捧之然後,可爲賑恤。上曰,南關有稍實處乎?致中曰,亦有可捧者,而互相觀望,是難矣。尙喆曰,北關則稍稔云矣。陽澤曰,聞御史之言,臣等亦有所商量矣。上曰,停捧好乎?陽澤曰,面里分等,已爲之故,道臣知之,御史亦知之云。尤甚邑尤甚社,折半停止,何如?致中曰,折半則小矣,三分停二好矣。尙喆曰,尤甚邑尤甚社,三分停二,之次邑尤甚社,折半停止,何如?上曰,再昨大臣句管堂上入侍之命,意蓋在也。北道南關尤甚,可謂孔酷,而無結錢,故難以施惠,豈遣御史慰諭之意乎?此道意在還穀,其時聞大臣所奏,御史五六日後,當復命之故,指日以待,命讀,書啓,今聞所奏,目今光景,予先諭焉。御史不日將復命,爲守令者,恐或有命,且恐來歲種糧,十餘日之內,莫知幾捧。嗟予元元,御史來奏,必也有命,百計遲徊,南望觀望。此等之際,徵租索錢之吏,無日不到,形勢切悶,則民晝何便,夜何睡?思之及此,其便者一人,莫曰夙宵悶慮其豈若蔀屋北民乎?御史旣到,更待何時?南關今年還上,尤甚邑,尤甚社,三分二停捧,之次社,折半停捧,之次邑尤甚社,折半停捧,之次社,三分一停捧。嗚呼,此豈惠哉?還穀,民之種糧故,略施分數,是豈予意?實則爲民。雖然,北道南關諸道等最甚,旣命御史慰諭而止。嗚呼,豐沛故熙之民,其將情何?南關大同布,尤甚邑尤甚社折半,之次社三分一,之次邑尤甚社三分一,之次社四分一,蕩減事。令備局,官門外,三懸鈴步撥,卽爲騎撥分付。噫,亦豈予惠?憶昔豐沛,仰體昔年恤民之德意,令道臣曉諭,南關事一體分付。南關,若有舊還上餘者,全數停捧,明·吉·六,依此例擧行事分付。出傳敎上曰,民情此外,有何願乎?致中曰,民間,聞他道結錢之蕩減必望其代矣。大同布,有其代也。尙喆曰,北道路遠,勿論還上大同,趁今出令,米布前守令所捧者,亦必多矣。上曰,舊還上,欲盡減之。致中曰,舊還則初無矣。北民停還,則固知之,而所望於大同者亦切,然臣則終始牢拒矣。上曰,御史之堅持,實爲可感矣。還穀則民種糧,大同則稍緩矣。欲爲蠲減,何如?尙喆曰,以結錢分數,比減大同,何如?命讀,書啓下段,至三本倉。上曰,是則無欠縮乎?致中曰,無所編矣。尙喆曰,必有當庫之法矣,至移倉事。上曰,若設移倉於永·高之間何如耶?陽澤曰,當初持難,以其稍遠於海,而內海,或有凍時,或慮載負戴云矣。尙喆曰,領相非久當出,亦有經道臣之備堂,若下稟處之命則好矣。上曰,三本倉,卽是準的矣。所儲之穀,皆精實,石皆全包,投之地上,無所遣漏,雖沈水,卽爲拯出,無所添濕。當初立法甚重,前道臣嚴飭者亦多,如趙暾,則各別嚴囚,使民皆知本倉之重,雖納此穀而死,亦所不辭云矣。陽澤曰,金相翊以督運御史往來,盛言三本倉之穀,是北道根本云矣。伊時李仁培,亦同往矣。致中曰,私貿之見防,此乃北民之最所悶迫者也。上曰,李仁培只請營穀之移賑,此則非矣。此請勿防,私貿不爲過矣。陽澤曰,聞嶺南沿海邑被災云,李溵之防貿,亦以此矣。致中曰,非但嶺南,三南貿穀,一體勿防,則北民可以少蘇矣。陽澤曰,沿海邑被災處,若許貿穀,則穀價騰貴,何不可悶乎?致中曰,北民以此,爲生死關頭,而聚價送船,畢境虛還,甚落莫矣。陽澤曰,此乃元山等處富民所貿也。致中曰,雖富民,所貿穀則民自聊賴矣。命書乙亥以後嶺北道臣處則傳敎承旨曰,守令小至百餘矣。致中曰,二十四邑,十餘年間,當過百餘矣。上曰,以今番御史,書啓觀之,三倉留在,少無欠縮,俱皆精實云。以此觀之,爲民申飭,豈可無哉?永興·高原之民,且設一倉爲望,頃者前道臣金器大已奏下詢,而尙未結末。聞今御史所奏,民之至願可知,待相造朝,令備局商確,登對時稟處。海倉摘奸之命,恐或有此弊,今覽書啓,其果然,各海倉枵然云,事之寒心,莫此爲甚,予意則聞涉非矣。故特令考奏,果爲稟定之事,故民點何覽于此。頃者宰臣徐命膺之請,可謂迂闊,今不足言,以此推之,民習不美,各海倉,無一石納,以此憑藉于宰臣也。此則爾無可論,而名雖海倉,實與三本倉同則何敢若是孟浪?諸守令事,當嚴處,而百餘守令,亦難處分,道臣其若嚴飭,豈有此弊?噫,法豈不美,而不遵者下也。其若循例問備,令何行也,法何立乎?予雖衰耗,此則爲民大計,豈惜十餘前道臣,以墜網紀也?況爲道臣者,其若歲末摘奸,豈有此弊?道臣視若尋常,守令要譽其民,乃至于此。乙亥以後道臣,勿論時原任,一竝罷職,而已故之臣,勿論道臣,今若是處分,則他日守令之犯禁者,其宜嚴處。若有不捧,海倉,捧留各倉者,勿論石之多少,限十年禁錮事,嚴立科條。出傳敎上曰,備局有司堂上一人,卽爲入侍。出傳敎上曰,雖無暗行之命,而南關大賑之前故,特問無不法之人耶?則雖無其人,北靑府使權穎,以所奏觀之,振刷則不足,而予亦知其人之若此,而以法從之臣,人亦精詳,可飭而用,而文川郡守金朝潤,予則曰其欲擇也。不在權穎之下,而聞御史所奏,郡已小,人亦無頉云。所易新吏,若欠於前人,不易爲愈,且權穎,旣云曾經法從,金朝潤亦曾經近密之臣。嗚呼,望八其君若是夙宵爲民之時,中庸豈不云乎?雖遇必明,雖柔必剛,況此二人,亦非比此者。聞此敎,若不殫竭,是豈負民?實是負國。以此,下諭道臣,令飭兩守令,使北靑·文川兩邑之無一人捐瘠然後,來見其君焉。出傳敎上曰,申飭之下,三儒臣違牌,其涉太過,玉署只有一人,事體寒心。違牌儒臣,一竝只推牌招,其令待開門,謝恩替直。出傳敎上曰,今覽海西道臣·帥臣狀聞,卽彼人水陸間趁送事也。此今朝旣詳諭,依此擧行事分付,令備局,卽爲分付。出傳敎諸臣以次退出。
上在慶熙宮。停常參·經筵。
李宜老啓曰,大司憲李得宗未肅拜,執義姜潤在外,掌令韓宗濟呈辭,韓鏶在外,持平李致中呈辭,宋濟魯在外,以監察茶時之意,敢啓。傳曰,知道。
藥房都提調臣金陽澤,提調臣李思觀,副提調臣蔡濟恭啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。當雪而雨,一向冬暖,予心何弛?此際,吁嗟,暮年,追憶戊申,心亦何抑?氣則一樣,明日入侍宜矣。
中宮殿·惠嬪宮,藥房口傳問安。答曰,知道。
以承傳色口傳下敎曰,建功湯入之。茶亦入之,又下敎曰,耽羅島人,若留在,秋牟及今年年事,知而以奏。
李漢豐,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,入直軍兵等,中日習射事,標信命下矣。雨勢如此,不得爲之之意,敢啓。傳曰,知道。
李漢豐啓曰,事變假注書鄭澤孚,時無職名,令該曹依例付軍職,冠帶常仕,何如?傳曰,知道。
備忘記,傳于鄭昌聖曰,日月食,只見者,圖形以進例也,而初虧時,登南山測候後,應報一枝,其亦愼審也,則以只見圖進可也。以億料,敢圖欺君,當該本監官員,令該曹從重處之。
傳于李漢豐曰,儒臣持問答入侍。
李漢豐,以司饔院官員,以監膳提調意啓曰,忠淸道臘猪進上,今日來到,而肥肉雖不至於腐爛,間有傷臭。冬暖如此,其所致傷,容或無怪,而御供體重,不得已退送,使改封進。其在事體,殊極未安,封進官從重推考,道臣亦難免不能檢飭之失,推考,陪持人,自本院治罪,何如?傳曰,參酌捧入。
鄭昌聖,以義禁府言啓曰,前兼弼善宋志淵,前司書李澤遂,前兼文學趙㻐,前兼司書金鍾秀,前說書任希簡,令該府處之事,傳旨啓下,而宋志淵下去慶尙道密陽地,李澤遂下去江原道原州地,趙㻐下去京畿楊州地,金鍾秀·任希簡下去廣州地云,依例發遣府羅將竝拿來,何如?傳曰,允。
判中樞府事韓翼謩疏曰,伏以臣,自伏承向日嚴敎,跼高蹐厚,無地措躬,自屛江干,惟日夕追愆。蓋臣所坐,俱屬難赦,事關禮樂,爭難宜亟,而臣自速不匡之辜。節屆誕辰,懽忭惟均,而臣自陷無誠之科。哀情未白,罪戾層積,使臣自訟,亦知其難逭邦憲,而惟,我殿下,曲垂涵貸,不忍重煩刑章。始之屢煩開示,必欲納之無罪,終則薄從輕典,只命施以不敍。曾不多日,遄下甄敍,十行別諭,又出格外。首尾二百餘言,引諭過當,推恕太寬,慰藉開釋,兩逾尋常,史官來守,催臣偕入。噫,從古人臣之得此於君父者,果有幾人,而又未知負罪如臣,而蒙恩如臣者,負幾人哉?臣雙擎奉讀,感淚無從,雖使卽日滅死,無復餘憾而若臣之所自悼歎者則有之。噫,君臣之倫,竝列父子,恩義相濟,忠孝一致,此而或歇,則人不得爲人。臣於平日,亦自謂粗講斯義,而只緣鈍滯之質,矯揉無奈。惶迫之際,廻旋不得,畢竟速戾,反坐於此,執跡而觀,又有似乎用意故犯。乘時占便,釁孽之狼藉,心跡之乖刺,殆無餘地。此臣所以俯仰慙恨,無面可顯,不敢以聖敎之隆勢,有所自恕者也。恩旨之下,一味縮伏,益增惶恐,昨始自力病軀,來伏私次,而積負未勘,惶蹙冞切。惟有遄彼當律然後,庶可以自安於賤心,玆將肝膈之懇,仰瀆蓋高之聽。伏乞聖明,亟降威譴,重勘臣前後辜犯,以爲人臣不忠者之戒,亦願收回偕來之命,以尊國體,千萬幸甚。答曰,省疏具悉卿懇。斜用之敎業已詳諭,卿何若此?噫,所貴乎卿者,卽也心重,今就西樞,予常臥之,聞卿入城,若見卿焉。卿須體小子之意,安心勿辭,卽爲謝命,使中外,洞然知君臣無間焉。史官,卿若謝恩,自當入來,予何先召焉。此際前右相,因北伯事,非一機關,雖因國體,予甚差惜,玆事何關於卿?卽速偕來焉。
戊子十一月十六日初更,上御集慶堂。儒臣持警世問答入侍時,同副承旨李漢豐,校理金觀柱,修撰鄭昌順,假注書李春輔,記事官柳德申·李德師,以次進伏訖。上曰,儒臣讀問答,注書出去,持入小學指南,儒臣起坐讀之,可也。上番儒臣,注書時入侍乎?問答難讀,而承旨善讀矣。上曰,與李益輔爲何?漢豐曰,四寸矣。上曰,今榜矣,注書讀畢?上曰,善讀矣。玉堂上下番輪讀訖,命上番儒臣讀小學指南,立敎以下則下番儒臣讀之。命讀黃海水使狀啓,命書傳敎。上曰,今覽黃海水使狀聞,其地名則非水使所誤,物件數爻遺漏不是異事,僉使譯學,勿爲決棍事分付。出傳敎上曰,貴矣,關西道臣,以吏判來,兵使以兵判來矣。禁漏官招入,上曰,昨夜月食,雲暗不見,則從何圖形耶?至於盡黑無狀矣。入禁漏者,亦欲欺君乎?觀象提調,注書知入。春輔入奏曰,南泰齊·鄭宲矣。上曰,南有實職乎?漢豐曰,工判矣。命書傳敎,上曰,日月食,何等重也,纔已申飭,則莫重月食,任自圖進,本監提調合眼莫辨,事之寒心,莫此爲甚。提調南泰齊,施以不敍之典。出傳敎上曰,旣因北伯處分,前判府事李昌誼偕來史官,其令入來。出傳敎上曰,判尹具允明,禮曹判書除授,待開門牌招察任。出傳敎上曰,申飭之下,何敢違牌,兼弼善李普觀,下義禁府推考。出傳敎上曰,京兆劇務,豈可久曠?前判書韓光會,判尹除授,待開門,一體牌招察任。出傳敎上曰,平安兵使具善行,兵判除授,其令乘馹上來,時任兵使李殷春,其令待開門辭朝。出傳敎諸臣以次退出。
上在慶熙宮。停常參·經筵。
藥房都提調臣金陽澤,提調臣李思觀,副提調臣蔡濟恭啓曰,伏未審夜間聖體調攝,若何,痰候何如?寢睡·水刺之節,亦何如?臣等依下敎,率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,下敎時入侍,茶卽先入之。
又下敎曰,日月食咨文,皆出來,則回咨不入送耶?日食回咨爲之耶?知奏。
蔡濟恭啓曰,左承旨李性源,左副承旨鄭昌聖,今日俱不仕進,竝卽牌招,何如?傳曰,允。
傳于李在簡曰,韓判府事·平安兵使·內局同爲入侍。
傳于蔡濟恭曰,內局入侍。
以具善復爲左邊捕盜大將。
李漢豐啓曰,新除授左邊捕盜大將具善復,卽爲牌招,命召及大將牌·傳令牌,使之傳授,何如?傳曰,允。
備邊司薦望,以蔡濟恭爲咸鏡監司。
李在簡,以承文院官員,以都提調意啓曰,月食已過,禮部回啓,依例撰出。正書安寶後,別定禁軍,給馬下送于義州府尹之傳給鳳凰城將處,以爲轉送北京之地,何如?傳曰,允。
李漢豐,以兵曹言啓曰,今十一月十七日,武臣堂上朔試射日次,試官望,當爲擬入,而判書未差,不得擧行之意,敢啓。傳曰,知道。
又以刑曹言啓曰,別監李光演除名,令該曹決杖六十事命下矣。李光演依傳敎,決杖六十度放送之意,敢啓。傳曰,知道。
戊子十一月十七日巳時,上御集慶堂。藥房入診,判府事平安兵使同爲入侍時,都提調金陽澤,提調李思觀,副提調蔡濟恭,記事官李翼運·柳德申·李德師,判府事韓翼謩,平安兵使李殷春,醫官方泰輿·許礈·李以楷·慶絢·金季良·鄭允說·崔宗衡·許溫·李翊臣,以次進伏訖。陽澤曰,夜間聖體調攝,若何?上曰,日寒,於予少勝,而寢睡甚悶矣。水刺之節,何如?上曰,一樣矣。請進湯劑,上進御後,仍請診候,上許之,泰輿診候訖。退伏奏曰,脈候左右三部度數調均,滑體亦一向好矣。諸醫所奏,與泰輿同矣。上命讀海西·湖西狀啓訖。又命讀祭報府,濟恭讀奏訖,上曰,儒臣持警世問答入侍。出榻敎翼謩曰,日間聖體,若何?上曰,一樣矣。寢睡·水刺之節,若何?上曰,亦一樣矣。翼謩曰,臣罪大恩深,且承入侍之命,章皇入來,而只願重誅焉。上曰,予已開釋,卿何介意?仍命曰,卿須先退,翼謩退出。校理金觀柱,修撰鄭昌順,偕入進伏訖。上命進前讀奏,諸臣以次輪讀問答訖。上曰,藥房提調持湯劑,更爲入侍。出榻敎上再進湯劑後,陽澤曰,提調久爲行公,今有身病矣。上曰,開門太早,此後啓東後爲之好矣。陽澤曰,昨日則差晩矣。上曰,提調李思觀許遞,其代戶曹判書李昌壽除授。出傳敎命儒臣先退。濟恭曰,平安兵使亦有入侍之命,故入侍矣。命進前,殷春進伏訖。上曰,汝下去善爲之,仍命宣諭別諭賜物。殷春曰,當盡力爲之矣。命退出,上曰,今日十二抄乎?濟恭曰,未能詳知也。上曰,十抄榜及十一抄榜,竝爲持入,必有錯亂矣。賤臣翼運,承命持入。陽澤曰,捕將方有闕矣。上曰,捕將前望入之。出傳敎藥院退出,濟恭落後,上命讀奏升補榜訖。上曰,略有立落者矣。濟恭曰,兵判罷職現告,出於朝紙,已經一日,而政稟不入,當該銓堂推考,何如?上曰,依爲之。出擧條諸臣以次退出。
上在慶熙宮。停常參·經筵。
下直,平安兵使李殷春,廣州府尹金致恭。
藥房都提調金陽澤,提調李昌壽,左承旨李性源啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,下敎時入侍,茶則先入之。
李漢豐啓曰,卽者檢閱李德師,以其親病,陳疏徑出,原疏纔已捧入矣。所當卽捧禁推傳旨,而此與無端徑出有異,推考警責,何如?傳曰,允。
以承傳色口傳下敎曰,月食咨文,有詢問事,備局次對,進定於今日,次對入侍時,內局同爲入侍。
又下敎曰,夜間日寒如此,廈氈亦知寒矣。守衛軍,亦無事經過耶?知入,入侍以奏。
又下敎曰,李得臣牌招來待,此則御史牌招,勿出朝報。
李漢豐啓曰,昭義門仍留事命下矣。卽爲分付該曹,使之仍留矣。該門部將,小有該曹之傳令,循例下鑰,今始來告,成命之下,該曹之不善擧行,事甚未安。該曹當該堂上推考警責,該門部將之輕先下鑰,事極可駭,所當嚴處,而本院請推之外,無他可施之罰,何以爲之?敢稟。備忘記,傳于李漢豐曰,騎堂推考,部將令該曹決棍,今何留門?其令待城門開,行焉。
鄭昌聖啓曰,司憲府連日監察茶時,事甚未安,除在外外,未肅拜不爲行公人員,竝卽牌招,何如?傳曰,允。
以備忘記,傳于李漢豐曰,前參判李翼元,承旨除授,牌招察任,三院副提調例兼。房依前。
李漢豐啓曰,今日次對,兩司長官,當爲進參,大司憲李得宗,大司諫鄭運維,竝卽牌招,以爲入侍之地,何如?傳曰,允。
傳于李漢豐曰,編次人李澤,內局同爲入侍,咨文有下敎事,趙曮·閔百興,使之入來。
李漢豐啓曰,副司直趙曮,禮曹參判閔百興,依下敎來待矣。
都承旨李翼元疏曰,伏以臣本無似,猥義恩擢,嚴畏義分,冒昧承膺,而遵例按事之責,亦不能自畫,方切惶蹙之極。薄勘未幾,恩敍忽降,繼而有銀臺之命,召牌儼臨,驚惶感激,莫省攸措。顧此所叨之職,責任稍若,不可以久甄之例陞,晏然冒膺也,明矣。玆敢隨詣陳懇,兼暴從前感惶之忱,又陳見今難冒之狀,冀蒙鞶褫之恩。伏乞聖慈,俯賜諒察,亟遞臣職,以安私分,不勝幸甚,臣無任屛營祈懇之至,謹昧死以聞。以承傳色口傳下敎曰,望八其君暮年,身爲副提調,豈敢如此?亦執滯之一端,其章給之,亟施不敍之典。
以備忘記,傳于李漢豐曰,前都承旨李潭,承旨除授,牌招察任,三院副提調例兼。房依前。傳于李潭曰,都承旨與內局,先爲入侍。
李漢豐啓曰,大臣·備局堂上,依下敎來待矣。傳于李漢豐曰引見。
傳于李性源曰,承旨入侍。
以備忘記,傳于李漢豐曰,命讀前日記,旣已申飭,則暮年望八,內局一時下敎,焉敢若此?雖抱臥龍之才,此等執滯,望八奚取?
以判府事金致仁,亡妻歸葬呈辭。傳于李漢豐曰,給由馬澆奠牀備給。
又備忘記,傳于李漢豐曰,前中官田一成敍用。
李漢豐,以義禁府言啓曰,康津縣監趙鎭禎,令該府處之事命下,而趙鎭禎,時在任所云,以傳敎內辭意,具罪目,依例發遣府羅將,倍道拿來,何如?傳曰,允。
檢閱李德師疏曰,伏以臣之父母,年皆望九,目下情理,豈有一日離捨之勢,而顧以新進眇末之跡,猥蒙聖上曠絶之恩,圖報無地,義分是懼,黽勉就直,今已閱月。卽接家信,臣母素患痰癖之症,遇寒添劇,飮啖全却,眞元澌脫,專人來到,促臣歸視。臣自聞此報,方寸煎灼,按住不得,玆敢略陳短章,徑尋鄕路。伏乞聖慈,俯賜矜察,亟削臣職,以便救護,仍治臣擅離之罪,以昭法紀,千萬幸甚。答曰,踏啓字。
戊子十一月十八日巳時,上御集慶堂。大臣·備局堂上引見入侍時,左議政金陽澤,右議政金尙喆,行司直申晦,行禮曹判書具允明,刑曹判書南泰會,行副司直李章吾·金時默·趙曮·金鍾正,戶曹參判鄭存謙,禮曹參判閔百興,行大司諫鄭運維,同副承旨李漢豐,校理金觀柱,掌令韓宗濟,假注書李春輔,事變假注書鄭澤孚,記事官文命龜·柳德申,以次進伏訖。陽澤曰,夜間聖體調攝,若何?上曰,一樣矣。進湯劑診候訖。上曰,今年慮無氷,今日果寒矣。尙喆曰,昨今,行冬令矣。上曰,提調出去,監煎以來。觀象監官員下敎,而雲暗不見,任意圖形,此當爲咨文者,凡事,宜誠實,故召見卿等者此也。尙喆曰,在前雲暗不見時,則有以雲暗不得窺測爲言之,前例矣。上曰,是矣,今則無爲矣。漢豐曰,奉下敎,而宿衛軍士,則好在替直云矣。陽澤曰,日前黃海監司尹得養狀聞中,康翎地漂到彼國人十八名,考其票文,見其問情,則今月前漂到扶安者也。渠輩所願,不過改造鴟木,求得糧饋,從水路還歸而已。日昨特敎,旣示矜恤之意,本道自當着實擧行,待道臣護送狀聞之來,亦當復有咨文之擧。令槐院,撰出繕書,別定禁軍,給馬下送,順付于節使之行。使行如已渡江,則付之灣府,使之傳于鳳凰城將處,以爲轉送北京之地,何如?上曰,依爲之。出擧條上曰,予有惑於卿等者,豈不謂乎?左相以兪漢蕭薦北伯,此人予欲用之,而沈吟未答。更問其次,對以洪名漢,洪詳明,予曰,得人矣。然今年宜用熟北路者,蔡濟恭與今都承旨,可爲之故,予曰,非成則璜。大抵趙曮可爲之,鄭存謙亦可爲之,而以蔡濟恭,洪名漢竝書之,予是以惑之。尙喆曰,臣等眼無內外,惟人是審。陽澤曰,臣無鑑識,而前後在銓時,惟人是擧,昨者未及往復,右臣,不時入侍,率口而發,有此下敎,誠是不虞之譽矣。尙喆曰,蔡濟恭有氣力,洪名漢雍容綜密矣。上曰,解憂矣,此亦問之,當速去乎,姑待前伯送處乎?陽澤曰,道臣赴任,自有列邑擧行之事,今日問於蔡濟恭,則濟恭以往復舊伯而徐赴云矣。上曰,然矣。陽澤曰,前備局堂上刑曹參判洪麟漢,今已終制,熟諳廟務,還差備堂,使之察任,何如?上曰,依爲之。出擧條陽澤曰,洪麟漢可用之人,臣非爲領相之弟而然。上曰,有意乎?尙喆曰,臣等,非爲領相之弟,心旣公平,有氣力,且久次可用之臣矣。上曰,予豈不知?亦有過於其兄處矣。北伯事如此,予知卿等,不以領相之弟而有此言矣。尙喆曰,國有事則可當一面矣。上曰,李翼元非矣。建明門除授,予豈有愛乎?必以秋堂引嫌,萬萬非矣。尙喆曰,過矣。陽澤曰,伏聞東宮,連開書筵伏幸,而宮官或在外,或就吏,番次苟艱云矣。上曰,李澤遂覲親支離,趙㻐之固執,至于四寸而如此,今望八人君,何以使之?命書傳敎,上曰,飭礪已行,亦已就理,趙㻐·金鍾秀禁推,春坊李普觀·任希簡竝帶職放送,牌招察任。出傳敎上曰,予以爲其父兄非矣。豈不飭其子,使君乎?有尤可悶者,具庠則處置,而具㢞則何以處之,豈撕捱兩司乎?爲之則必隨辱,此予之過。漢豐曰,大司諫鄭運維來待矣。上曰,注書出去,使之入侍。鄭運維曰,請還寢鍾城府爲奴罪人天大酌處之命,依律處斷。上曰,勿煩。措辭見上運維曰,臣之不合於耳目之任,聖上之所知,近因年老,昏謬益甚,今於傳啓之際,落漏還寢二字,大損臺體,何可一刻晏然於臺次乎?請命遞斥臣職。上曰,一時之錯,何過撕捱?勿辭亦勿退待。運維曰,新除授司諫申思運,時在忠淸道洪州地,獻納沈頤之,時在咸鏡道咸興地,請竝斯速乘馹上來事下諭。上曰,依啓。出擧條韓宗濟曰,請還寢東呂·址淳等還配之命,更令王府,嚴鞫得情。上曰,勿煩。請還寢定配罪人,者斤萬酌處之命,更令王府嚴鞫得情,快伸王章。上曰,勿煩。措辭見上請還寢定配罪人金柱泰減等之命。上曰,旣喩,其勿更煩。措辭見上宗濟曰,新除授持平宋濟魯,時在京畿利川地,請斯速乘馹上來事下諭。上曰,依啓。上曰,雖判付於秋曹公事,殺人酷吏,不可一刻遲滯,卽爲分付該曹。出傳敎上曰,玉署之苟簡,未有甚於近日,在外儒臣許遞,與應敎闕員,明日政官牌招開政,以在京無故人擧行,待下批牌招,追省記入直。諸臣以次退出。
戊子十一月十八日未時,上御集慶堂。藥房入診入侍時,都提調金陽澤,提調李昌壽,副提調李潭,記事官李翼運,記注官文命龜,記事官柳德申,醫官方泰輿·許礈·李以楷·慶絢·金季良·鄭允說·徐命緯·方孝民·許溫,以次進伏訖。陽澤曰,今日日氣甚寒,夜間聖體調攝,若何?上曰,一樣矣。寢睡·水刺之節,亦若何?上曰,亦一樣矣。請進湯劑,上進御訖。仍請診候,上許之,泰輿診候訖,退伏奏曰,脈候左右三部度數調均,滑體亦一向好矣。諸醫所奏,方泰輿同矣。上曰,提調·副提調退去,再貼入來時,閩干持入,可也。昌壽·潭退出。上曰,藥房提調·副提調持湯劑更爲入侍。出榻敎上再進湯劑後,藥院退出。
戊子十一月十八日初更,上御集慶堂。儒臣入侍時,左承旨李性源,修撰李得臣,假注書李春輔,記事官文命龜·柳德申,以次進伏訖。上曰,判付下敎,已爲之,而其人之供辭,有人事,御史但爲其事而來,仍爲潛往潛來可也。路經湖西,結錢之減,有實惠與否,還穀停捧與否,結錢移充還耗與否。沿路太不法,及停捧下敎,不爲頒布者,得文書,直爲封庫,從速往還。毛穀結錢,奸僞多端,自畿甸皆察之。與李得一,李得福幾寸乎?對曰,得一則八寸,得福則十寸矣。注書出去,持馬牌入來,傳授後,命退出。上曰,兼春秋誰也?曰,文命龜矣。注書出去,玉堂在外人知來。上曰,玉堂入直外,趙宗鉉而已乎?承旨曰,洪龍漢在京,而以禫月不行云矣。上曰,來月則可入矣。洪麟漢經銓曹乎?承旨曰,已經矣。上曰,厥兄則逡巡矣。承旨曰,然矣。諸臣以次退出。
上在慶熙宮。停常參·經筵。
藥房都提調臣金陽澤,提調臣李昌壽,副提調臣李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,下敎時入侍,茶則先入之。
李宜老啓曰,大司憲李得宗未肅拜,執義姜潤在外,掌令韓宗濟呈辭,韓在外,持平宋濟魯在外,李致中傳旨未下,今日以監察茶時之意,敢啓。傳曰,知道。
傳于李在簡曰,內局入侍。
李漢豐,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李性源啓曰,右承旨李在簡,今日不爲仕進,卽爲牌招,何如?傳曰,知道。
李性源啓曰,假注書李春輔,身病猝重,勢難察任,今姑改差,何如?傳曰,允。
李春輔改差,代以姜碩龜爲假注書。
李性源啓曰,判尹韓光會,特敎之下,尙不出肅,事甚未安,卽爲牌招察任,何如?傳曰,允。
以備忘記,傳于李漢豐曰,今下弓矢,玉江萬戶金逵處給送。
李在簡啓曰,吏曹參判金鍾正,參議權噵,牌不進推考傳旨,今方捧入,而開政命下之後,如是違牌,不卽擧行,事甚未安,參判金鍾正,更卽牌招開政,何如?傳曰,允。
以吏曹參議權噵,牌不進罷職傳旨,傳于李漢豐曰,只推。
傳于李漢豐曰,爲其窠,更爲政稟乎?李致中代,今日內差出。
又傳于曰,儒臣持貞觀政要初卷入侍。李漢豐啓曰,修撰李得臣,依下敎來待矣。傳于李漢豐曰,入侍。
平安監司狀啓,熙川等官居使令金守昌等渰死事。傳于李性源曰,令本道,恤典擧行。
李在簡,以內醫員,以都提調意啓曰,議藥同參,前草芝僉使柳光翼,已遞外任,依例還屬本院,令該曹口傳付軍職,冠帶常仕,何如?傳曰,允。
李漢豐,以兵曹言啓曰,今十一月二十日,文臣朔試射,試官望,當爲磨鍊以入,而判書具善行,時在平安兵營任所,姑未上來,故不得擧行之意,敢啓。傳曰,知道。
兵曹口傳政事,副護軍柳光翼。
李漢豐,以兵曹言啓曰,騎堂推考部將,令該曹決棍事命下矣。依傳敎,該門部將鄭行儉·朴世雄等,各決棍十度之意,敢啓。傳曰,知道。
又以義禁府言啓曰,全羅兵使啓本,據刑曹粘目內,扶安前縣監李得一,移本府處之事允下矣。李得一,自任所,時未上來云,依例發遣府羅將,所到處拿來,何如?傳曰,允。
以承傳色口傳下敎曰,工曹判書望,聞于大臣,以從二品加望以入。
又下敎曰,只四書重講乎?詩·書亦爲重講乎?儒臣知入。
有政。吏批,判書鄭宲在外任所,參判金鍾正進,參議權噵牌不進,同副承旨李漢豐進。吏批啓曰,判書鄭宲在外,參議權噵牌招不進,小臣獨政未安,何以爲之?敢稟。傳曰,仍爲之。又啓曰,玉堂闕員,今當差出,而擬望之人乏少,相避竝擬,何如?傳曰,允。以洪檍爲副應敎,以洪景顔爲校理,以尹錫烈爲副校理,以洪相簡爲副修撰,以兪漢謹爲說書,以申晦爲參贊,以洪麟漢爲工曹判書,以安爲兵曹參判,以金時默爲同敦寧,以洪錀爲敦寧都正,以鄭來謙爲持平,以洪鳳漢爲御營都提調,以鄭宲爲校書提調,以洪樂性爲掌樂提調,以洪麟漢爲同成均,以尹鳳五爲知春秋,以李胄永爲平市主簿,以金思穆爲司宰主簿,以李衡弼爲禮賓主簿,以柳侗爲社稷令,以金光遇爲咸鏡都事。奉常奉事單白光澤,檢閱單李德師,校書副正字單邊聖遇,兼春秋單金瑞應·睦萬中·宋鍈,都監提調·禁衛提調·御營提調三單具善行。
兵批,判書具善行在外任所,參判未差,參議閔塾進,參知趙台祥病,同副承旨李漢豐進,副司直洪樂性·李憲默·洪秀輔·朴取源,司果李澤遂·李養遂,副司正任希簡·李春輔·鄭澤孚。
戊子十一月十九日巳時,上御集慶堂。藥房入診入侍時,都提調金陽澤,提調李昌壽,副提調李潭,記事官李翼運,記注官文命龜,記事官柳德申,醫官方泰輿·許礈·李以楷·慶絢·金季良·玄處明·鄭允說·徐命緯·許溵,以次進伏訖。陽澤曰,今日日候陰曀,夜間聖體調攝,若何?上曰,一樣矣。寢睡·水刺之節,亦何如?上曰,亦一樣矣。請進湯劑,上進御訖,仍請診候,上許之,泰輿診候訖。退伏奏曰,脈候左右三部,度數調均,滑體亦一向好矣。諸醫所奏,與泰輿同矣。上曰,儒臣持警世問答入侍。上曰,左參贊尹鳳五入侍。以上出榻敎賤臣翼運,承命出來,與校理金觀柱,修撰鄭昌順,偕入進伏訖。上命進前,讀問答,注書出去,知入參贊所住處。賤臣翼運,承命知入曰,儲慶宮前矣。上曰,不遠也,今幾入來矣。注書出去,待來偕入可也。問答輪讀訖。觀柱起伏曰,臣竊見近日講筵久廢,儒臣只以警世問答進讀數板而罷,如此而何望其啓沃輔導之效乎?臣固知寶算隆深,靜攝之中,難於久坐臨講,故以致如此,然若以久坐之難而遂廢講筵,則是所拘者細,而所闕則大矣。昔朱子七十後,有脚部不仁之症,與其家祭時,亦未免坐參,以此推之,則老人之不以筋力爲禮,可知也。況講筵雖曰,體重,其嚴敬之道,似與祭祀有間,亦無隨時裁製之道乎?伏願自今以後,簡其禮貌,引接儒臣於臥內,或講經義,或論治亂,使之自相問難。殿下則或坐或臥,隨意便體,一如今日晉接樣,聽其論說,辨其可否。如有疑難處,則亦須反覆咨詢,以盡其趣,則非但於進聖學之道,大有所益,亦於聖體調攝之方,不爲無助矣,伏乞留念焉。上曰,噫,近世以來,人事都消,旣不能謁廟謁陵,又何能經筵召對,有自省編,而只以問答命讀者,卽衛武公抑詩之意也。抑詩豈他人所製?雖然,前後儒臣,無一陳之者,今者儒臣,其能奏之,亦豈他哉?年少此職,慷慨抑鬱而奏,憶昔嗣服初,故相趙顯命,故相李宗城,爲新錄,以一日不召,陳故事故,予手書答之。其時相臣云,儒臣之言雖是其望,無或過故,予笑曰,予亦豈不知其言,是故嘉尙云。其時兩儒臣,進箋以謝,卅年後,聞此,望八又聞,予常嘉之。校理金觀柱特賜大鹿皮一領,以示予意。旣嘉其言,則宜用其言,經書旣諭,雖難朱子語類,陸宣公奏議,貞觀政要中,當抽栍命讀,令弘文館知悉。出傳敎觀柱曰,臣竊念當今悠悠萬事,莫如保護聖躬,而保護之道,非但在於飮食湯丸之間,其要,專在於謹動作,節喜怒。近日動駕不時,不計寒暑風雨,侵曉而行,犯夜而還,如此則雖以年少匹夫,易致痰患,況以人君望八之年,而可以爲此乎?古人云,陛下縱自輕,奈宗廟社稷何?此言最宜深省也。且近日諸臣,或有不言,不槪於聖心者,則輒致激惱,過擧頻作,可勝憂歎?昔程子曰,聖人之怒,因其可怒而怒之,已何與焉。又曰,易發而難制者惟怒爲甚,惟於怒時,遽忘其怒,觀理之是非。昔我孝廟,下敎於先正臣宋時烈曰,予性偏處,多在於怒,當其怒時,姑置其事,經夜而後處之,則可以寡過矣。此皆要切之訓也。諸臣或有可怒之事,則或罪或竄,特在一指揮之間耳。何至於不進水刺,退却湯劑,費盡聲色,虧損體貌,使性情,不得其養,血氣不得順軌乎?此於保養聖躬之道,最爲悶迫,伏願克加省察焉。上曰,所奏誠是,當體念也。昌順曰,旣有體念之敎,不勝欽仰,而政令施爲之間,俾有實效焉。上曰,當留念也。儒臣退出,上命持入小學初卷,命龜承命持入。上曰,藥房提調持湯劑,更爲入侍。出榻敎上再進湯劑後,藥院先退,潭,落後,鳳五入來進伏訖。上索笠起坐曰,予不能視卿,而卿能視予耶?鳳五曰,臣能觀瞻也。上曰,貴矣,今年八十一乎?鳳五曰,八十一矣。上曰,卿能思辛丑年故事乎?鳳五曰,臣豈不能記有乎?上曰,貴矣,予當與卿,復行故事矣。卿方帶經筵官,予當親誦小學題辭,卿則讀之。鳳五曰,臣則精神,今已昏妄,而天顔比諸再昨年觀瞻時,少無減焉,不勝慶幸矣。上曰,再昨年入來乎?潭曰,然矣。上遂親誦題辭訖,仍下敎曰,卿何能多讀乎?試講數大文。鳳五曰,玉音洪亮,比昔無減矣。上曰,卿須讀之。鳳五讀了題辭首大文。上曰,止之,似不能了當也。寢食何如?鳳五曰,寢則善,而食則不能多喫矣。上曰,寢則難矣,何時就寢,何時起乎?鳳五曰,初更至于啓東時穩寢矣。上曰,貴矣,冬夜亦如此乎?鳳五曰,亦然矣。上曰,精神索漠,聞者猶遺,聽時亦遺,今左參贊尹鳳五而極矣。謝恩念已周日,而未能召見,若此而他尙何說?且其年八十一歲,莫能記,今聞八十一歲也。聞此,心隕膽墜。噫,此堂,見此人,予心一倍,況此人,辛丑年建儲後,書筵時入侍之桂坊也。今年德游堂,與耆舊,同講小學,況此人乎?且帶經筵,今不爲,更待何時?況尊其年,特着笠而坐見,仍誦小學題辭。令耆舊,經筵讀焉,豈可止此?令該曹,特賜帛肉,以示予憶昔尊年之意。京邸必將齟齬,柴油亦令題給。出傳敎書訖,上命讀,聽之,潭讀之,鳳五起伏聽過。上曰,能起動矣。仍下敎曰,卿欲仍留乎,欲下去乎?鳳五曰,疎冷難留矣。上曰,留住於何家乎?鳳五曰,孫子家也。上曰,然則異於客托矣。其孫之名何也?鳳五曰,名羲原也,李台重之壻也。上曰,予過歲甚悶,卿今旣入城,與汝同送此年,如何?鳳五曰,聖敎至此,臣當留過矣。上曰,難矣,若予則必曰,下去云矣。潭曰,聖敎之下,何敢曰下去乎?上曰,雖然難矣。又下詢曰,予肥瘦,比前何如?鳳五曰,比再昨年,少無減損矣。臣向承批旨,隆旨出尋常萬萬,故臣力疾上來,願一瞻天矣。今蒙入侍之恩命,不勝榮感矣。上曰,今日與舊日宮僚,同講貴矣,卿須退而便休焉。鳳五退出,上命扶而去。上曰,判府事金致仁,亡妻歸葬時,澆奠牀置之。出榻敎諸臣以次退出。
戊子十一月十九日初更,上御集慶堂。儒臣持貞觀政要入侍時,右副承旨李宜老,副校理尹錫烈,副修撰洪相簡,假注書李春輔,記事官文命龜·柳德申,以次進伏訖。上曰,四書,詩·書重講與否,儒臣知入乎?錫烈對曰,四書屢次重講,而詩·書亦爲重講矣。上曰,然乎?上曰,貞觀政要,自序文,讀之可也。儒臣及承旨·史官輪讀,讀至御制中,孟子曰,舜何人。上曰,當曰顔子,而誤用孟子曰矣。錫烈對曰,此雖顔子之言,出於孟子,而孟子曰顔子曰云云矣。上曰,然乎然乎?上曰,儒臣又讀之可也。上下番儒臣輪讀訖。上曰,陳文義可也。錫烈曰,別無可達,而魏徵所謂聖哲之主,能近取諸身,而能遠取諸物者,非魏徵之言,乃古聖賢之言也。若不能近取身,則何以遠取物乎?是故,近而必取於身然後,遠而可取諸物,於此等處,深留聖意,是臣之望也。上曰,好矣。下番陳之,相簡對曰,唐太宗不過爲假仁借義之君,先賢之所不許。朱子亦以爲鐵爐邊零金,其體,固無足言,而能致貞觀之治者,從諫如流。使魏徵·房·杜輩,朝夕諫諍,一動一靜,未有大害於理者。此所以爲貞觀之治,而魏徵輩,雖有格君之心,若非太宗之容諫,何由而進言乎?大抵言路,爲治國之要,言路一閉,其誰能輔闕拾遺,糾奸擊邪乎?臣等所以仰望於殿下者,在三代以前,不在乎區區漢·唐之君,伏願殿下體念焉。上無發落。上曰,魏徵仁義之說,與古之仁義同乎?錫烈曰,仁義之名,何嘗不同,而魏徵仁義之說,初非躬行心得,擴而充之者,而不過假仁借義者也。上曰,然則假仁借義,而亦何能致民之信服?錫烈曰,孟子曰,今之諸侯,五伯之罪人也。以此觀之,假仁借義,猶賢乎已,亦豈無效,而亦何可比之於實心做去乎?上曰,然矣。相簡曰,刑過則民無所措手足,賞過則民不勸,太宗能使賞罰得中,垂美後代,伊時民黎之信服,烏可論乎?上曰,然矣,假借仁義,雖曰有效,而何由,以至於斗米三錢耶?錫烈曰,雖不能躬行心得,實心做去,而猶能假仁借義,故刑賞能得中,處置能得宜,而未有侵虐百姓之事,故民安堵樂業勤農,豈不致米斗三錢之效耶?上曰,此則果然矣。錫烈曰,然不過假借仁義,故其效止於米斗三錢而已矣。上曰,此則果然矣。上曰,何爲而漢勝於唐乎?錫烈曰,修身齊家而後,治國平天下,漢之治法,雖不可謂盡修齊之道,而能無大段乖戾於齊家之道,而至於唐,則齊家之道,初無可論,雖以此論之,漢勝於唐矣。上曰,果然矣。漢則正大,而唐則非所論。上曰,漢亦有如魏徵者乎?錫烈曰,如汲黯·朱雲,賢於魏徵矣。上曰,董仲舒·賈誼,如何?錫烈曰,諫諍言之,則有汲黯·朱雲,而至於仲舒·雲則純儒矣。相簡曰,仲舒不可以一段諫臣論之,三代以後,有儒者氣像者也。上曰,唐亦有如董仲舒者乎?有韓愈矣。上曰,下番相簡之言是矣。錫烈曰,佛骨表,可見韓愈之有功處矣。相簡曰,佛骨表固好,而原道一篇,爲道統之嫡傳矣。上曰,然矣。上曰,噫,昔時,同爲僚屬,只有左參贊,其君年七十五,其臣踰八十,只言踰,心有所不忍而然矣。今日君臣,同講二十八歲時所講小學題辭,寔是萬萬料表。詩已謝,文亦謝,望八所製,不過祭文與下敎矣。噫,一自聽政,經筵無所論,故只以庸·學月三講,亦千千萬萬夢想之外。壬午復政之後,不獲已復開經筵,論·孟·詩·書,次第重講·適値丙戌年,此卽予十三歲就傅回甲。紫陽小學,入銅闈後重講者,而値此年,效先正小學童子之義。白首暮年,其欲三講,視昏難讀,事不諧矣。心自嗟惜,其春,臥成小學指南,以代講讀,吁嗟講筵,其亦諭矣。豈其特此也?其於召對,不能坐,令儒臣只讀回答,則效衛公令左右誦抑詩之意,則自警之意,令入侍儒臣,憫予。且謝召對,勸勉切實,故賞其嘉,從其言,替直兩儒臣,亦特命牌招者,故其何踰日?特召命讀貞觀政要,事雖細,此亦言顧行之意也。以此,令儒臣載於玉堂故事,精寫二帖,一件入于予,一件入于銅闈。出傳敎諸臣以次退出。
上在慶熙宮。停常參·經筵。
中宮殿·惠嬪宮,藥房口傳問安。答曰,知道。藥房都提調臣金陽澤,提調臣李昌壽,副提調臣李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,氣則一樣矣。以承傳色口傳下敎曰,下敎時入侍,茶則先入之。
傳于尹蓍東曰,內局入侍。
李潭啓曰,左承旨李性源,今日不爲仕進,卽爲牌招,何如?傳曰,允。
李宜老啓曰,判尹韓光會,昨日違召,今日又不出肅,詞訟劇地,委屬可慮,卽爲牌招察任,何如?傳曰,允。
李漢豐啓曰,新除授檢閱李德師,時在京畿楊根地,斯速乘馹上來事,下諭何如?傳曰,允。
備忘記,傳于李宜老曰,今日當文臣製述,時刻隨時,只入正時,試官左相,戶判,閔百興·趙德成·權噵·金光國·趙爲之,繖扇侍衛置之。承旨,左承旨入侍。尹蓍東啓曰,試官李性源,時無職名,令該曹卽爲口傳付軍職,何如?傳曰,允。
兵曹口傳政事,李性源單付副司直。
以承傳色口傳下敎曰,御所咫尺,咳唾之聲,極爲駭然,其文臣退去,知名以入。
以承傳色口傳下敎曰,若自現則奏之,不然則不知書題中君君臣臣之義,皆退去。備忘記,傳于李漢豐曰,近者文官驕健特甚,咫尺御所,聞咳唾之聲故,其令自現,則其敢欺隱?事之放恣,莫此爲甚。此等文臣,何爲製述?製述勿施,講經直赴外,一倂施以不敍之典。
傳于李漢豐曰,試官以下,竝退去。
以承傳色下敎曰,入侍時,咫尺殿庭,有咳唾之聲,此後申飭。
以承傳色口傳下敎曰,待明朝,政官牌開政,其代盡爲差出。
備忘記,自前今至望八,爲臣子,特敎之下自現,予莫之聞也。況今日,予雖視昏,聽則若前,故咫尺,聞咳唾之聲,不逾時而下敎,則雖不爲高允,焉敢學翟黑子?況以小學之敎,君君臣臣之義命題,則咳唾豈不禁也?此亦君君臣臣之義。宋太祖艱大立國,六軍爭功,皆置軍法。予雖衰矣,四十餘文官,何苟且乎?不敍之典,初下敎勿施,一倂捧傳旨,使今日海東之臣,少知望八其君。
備忘記,傳于李漢豐曰,復命讀狀聞,不爲推考而特敎者,暮年務功之意。有司堂上,以狀聞中所無者以奏,意涉慨然。湖西雖非嶺南之比,歉則歉也,豈若是泛泛乎?更以思之,特除自特除,申飭自申飭。噫望八暮年爲民,豈可爲苟且之政?湖西道臣洪樂純,從重推考,以今日下敎,其更詳聞。
備忘記,傳于李漢豐曰,今年有雪,豈特秋牟有益?來歲占年。頃者初雪,其雖時雪,冬暖如春,旋消,故心竊嗟惜。昨夜之雪,幾乎尺餘,貴中心欣,心謂若此臘前三白,庶可足矣。晩後乍雨,無異春雨,此豈他哉?衰憊無能,慕先而人莫知,爲民而惠不究,是予不孝,亦予無誠,臥聞雨聲,此心何抑?悠悠此心,只在明年,而今觀其影,歲將暮,心難堪之中,日候若此,若此而冬有氷,望有年,予莫料也。冞切悶心,申飭中外,粒米若金,其令有效焉。
李漢豐,啓以武臣賓廳講望筒。傳曰,置之。
尹蓍東,以侍講院言啓曰,本院新除授說書兪漢謹,卽爲牌招察任。何如?傳曰,允。
李漢豐啓曰,玉堂上下番俱空,事甚未安,副校理趙宗鉉,卽爲牌招入直,何如?傳曰,允。
咸鏡道觀察使蔡濟恭疏曰,伏以臣,踪地危臲,精爽銷脫,豈有一分餘念,及於當世,而堯·舜未忍便訣,則遲回近城,藥院義重保護,則黽勉待漏。乍進乍退,非出非處,自顧永矢之初心,實多愧汗之沾背。乃者北臬新除,忽降於晨起赴院之路,臣聞命惝怳,益無所措躬。噫,我國之有北路,以其興王,則實周原綿瓞之所,以其設險,則乃重門擊柝之地。今雖百年昇平,聲敎曁朔,而若其鎖鑰之任,非可以責之於書生也,明矣。況今一路告歉,民事罔涯,惟我聖上誕敷德音,蠲恤之政,賑貸之議,無所不用其極,而丙枕中夜,猶不無侐然北顧之憂。當此之時,掄選時望,俾濟一方,豈可苟然而止哉?念臣特腐儒也,具臣也。以臣身而擬是任,不特爲四方之笑,臣亦自笑,又不暇自笑,竊自恨聖上仁愛北民之澤,緣臣而或不能下究也。抑臣於此,尤有所怵然不自安者,臣自遭僇辱以來,萬念都灰,間嘗因飭敎嚴截,一再膺命於嘗藥之地,少伸義分,而若其斷跡周行之心,炳然爲通朝之所知。今乃諉之以宣力四方,報效在是,遂改前見,晏然承當,世之君子,若疑之以辭貧居富,則臣將何以白此心於來後也?以此以彼,臣之不可居是任也,不待臣言之畢,而聖明必俯燭之矣。玆陳短章,悉暴衷悃,伏乞特賜諒察,亟遞臣職,以重藩選,以安微分焉,臣無任屛營祈懇之至云云。答曰,省疏具悉。噫,暮年此心,專在元元,況北道乎?授卿此任,意蓋深矣。辭貧居富云者,其涉過矣。當此歉歲,畀之一道,使卿樂乎,使卿苦乎?況此時此任,無異外補。噫,使卿幾年,望八授此任,且自內局,任北藩,此誠於卿爲國效忠之地也。其辭往欽哉。
戊子十一月二十日辰時,上御集慶堂。藥房入診時,都提調金陽澤,提調李昌壽,副提調李潭,假注書姜碩龜,記事官文命龜·柳德申,醫官方泰輿·許礈·李以楷·慶絢·金季良·秦興白·鄭允說·李翊臣·許溫,以次進伏訖。陽澤曰,夜來甚寒,聖體若何?上曰,一樣,而夜雪甚好,以是爲慰矣。陽澤曰,可謂瑞雪矣。上進湯劑,命醫官診候,泰輿曰,脈候左·右三部一向調均,而有滑體矣。礈曰,脈候連有滑體,而左右三部調舒矣。以楷曰,脈候左右三部,比前一樣調均矣。諸醫所奏略同。上曰,祗迎時,不得任意親傳,謁廟謁陵,亦未若意,心甚缺然矣。陽澤曰,聖算冞隆,豈以此,憂惱於聖衷乎?上曰,昨見尹鳳五,則其年於予長六年,而精老矣。仍謂與予過歲,則對以當留,其言貴矣。陽澤曰,若無疾病,則似不敢去矣。上曰,李性源之父好人,而其貌似其兄玄輔矣。陽澤曰,然矣。命承旨,讀監司蔡濟恭疏曰,其文甚善,實合文任矣。命書批旨。見上命承旨讀湖西狀聞。上曰,洪樂純欲寬予,而其言太歇矣。陽澤曰,湖西年事,稍優云矣。上曰,一道十五面,似太少矣。命書曰,昨夜聞湖西道臣狀聞,今日大臣入侍,復命讀之者,五十餘州,尤甚十一邑中,只擧四邑,邑中亦云十五面,無乃果詳而然歟?狀聞雖若此,陽復前一日,亦有下敎者,雖不設賑,其能着意擧行歟?須體欲試之意,孜孜恤民,使望八其君,少弛爲民憧憧之心事,令備局,分付道臣。以此觀之,湖西雖來春,其無設賑之事乎?一體問之。出傳敎上更進湯劑。上曰,昨日八座得人矣。陽澤曰,果然矣。臣有仰達者,臣於昨日倉卒之間,有前望而全然忘却矣。上曰,誰也?對曰,金時默也。上曰,前旣加望,則更無可論而大凡加望之例,何如?陽澤曰,在前李昌壽·申晦,同入判義禁加望,而戶判先陞,申晦次陞矣。上曰,金時默·洪麟漢,年歲誰多乎?陽澤曰,同甲矣。昌壽曰,臣因言端,有可以仰達者矣。本曹木布,係是正供所入,事體之重,非比軍役身貢之捧,而近來外方,全不畏法,以升尺麤短者,苟充來納。此弊必痛革然後,經費可以繼用,貢人可以支堪。目今新捧不遠,各邑所納,若復如前,則守令拿處,色吏刑配,斷不可已,預爲出擧條嚴飭何如?上曰,依爲之。出擧條命書曰,承旨有闕,代尹蓍東敍用,承旨除授,牌招察任,房依前。命書曰,內局提調,皆爲試官,戶判,代秋判爲之。命書曰,應敎洪檍在外云,許遞其代,金載順除授,牌招察任。命書曰,試官李性源,代參議閔塾爲試官。已上出傳敎藥房提調持湯劑,更爲入侍。出榻敎諸臣以次退出。
戊子十一月二十日申時,上御集慶堂。文臣製述入侍時,命官金陽澤,試官南泰會·閔百興·權噵·金光國·閔塾·趙德成,左承旨李在簡,記事官李翼運,假注書姜碩龜,記事官文命龜·柳德申,以次進伏訖。上曰,文臣幾人入來乎?在簡曰,四十餘人矣。懸題後,以文臣中咳唾之聲,聞於御所。上,連下嚴旨,竝命退去。上曰,咫尺殿庭,有此傲慢之習,事極駭然,旣令自現,而終皆欺隱,得不愧於高允乎?策題,特以小學書揭者,意在欲飭愛敬之道,而今日諸臣,乃有此習,尤極寒心,命一竝罷職不敍。傳敎見上諸臣以次退出。
上在慶熙宮。停常參·經筵。
中宮殿·惠嬪宮,藥房口傳問安。答曰,知道。藥房都提調臣金陽澤,提調臣李昌壽,副提調臣李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,氣則一樣矣。以承傳色口傳下敎曰,下敎時入侍,茶則先入之。
備忘記,傳于李潭曰,今有多窠,依頃年例,當擧沈滯,政官入侍開政。
以承傳色口傳下敎曰,政官牌催促。又口傳下敎曰,若盡來,則與內局,皆來詣。
尹蓍東啓曰,憲府連日監察茶時,事甚未安,除在外外,未肅拜不爲行公人員,竝卽牌招,何如?傳曰,允。
李在簡啓曰,判尹韓光會,連日違召,無意膺命,事甚未安,卽爲牌招察任,何如?傳曰,允。
李在簡啓曰,右尹金應淳,自鄕上來云,卽爲牌招察任,何如?傳曰,允。
金光國啓曰,副應敎金載順,自鄕上來云,卽爲牌招入直,何如?傳曰,允。
備忘記,傳于金光國曰,小學命題,其敢咳唾,莫效高允,望八猶欲講,況年少文臣乎?今日便殿,諸文臣當小學講,申飭愛親敬兄之道,時刻隨時,只入正時,試官承旨,昨日試官承旨仍爲。
備忘記,設內侍敎官,敎學徒,令近習,知忠君之道,而其習者,親賢樂利而已,其何道哉?特命講小學,意蓋此也。敎官莫知何敎弟子,此後能讀小學者,爲內侍敎官,重來學徒,依前講大學,內學徒,只講大文。有此敎然後,有其書而當講,令校書館,小學三件,給于內侍學廳。
備忘記,傳于閔百興曰,其勝者取名,舊習者傾軋。望八其君,與誰爲國?無名無黨,惟讀書者,李世演也。何待開政,特拜應敎。
備忘記,傳于閔百興曰,質直心淸者,卽鄭彦忠也。今日政,特拜二品職。
金光國啓曰,新除授應敎李世演,方在罷職中,何以爲之?敢稟。傳曰,敍用。
金光國啓曰,玉堂上下番俱空,事甚未安,應敎李世演,卽爲牌招入直,何如?傳曰,允。
以承傳色口傳下敎曰,繖扇侍衛置之,文臣盡爲之。又口傳下敎曰,內侍學徒,亦以小學應講事申飭。又口傳下敎曰,來往舊邸,一則追慕,一則五倫中一,而謂此頻數,特命中官,孝章廟·懿昭廟設酌而來,只祭酒脯醢待令事,分付奉常寺。勿出朝報又口傳下敎曰,今日小學殿講,若有一人見漏者,該房承旨,當知之矣。又口傳下敎曰,中官蔣良臣,令該府處之,金是徽給牒敍用。又口傳下敎曰,今日殿講見漏者嶺沿擧行。
親政。吏批,判書鄭宲在外未肅拜,參判金鍾正進,參議權噵進,正郞李世孝進,佐郞趙榮弼進,行都承旨李潭進。以朴師崙·金文淳爲校理,以申光緝爲副校理,以李致中爲修撰,以李普觀爲副修撰,以金熤爲弼善,以閔弘烈爲文學,以安聖彬爲司書,以沈頤之爲兼文學,以洪龍漢爲兼司書,以鄭彦忠爲刑曹參判,以朱炯質爲軍資正,以鄭東說爲戶曹正郞,以權達國爲兵曹正郞,以金宗洙爲直講,以李濟萬爲宗簿主簿,以李九成爲奉常主簿,以李基任·桂德新爲典籍,以韓光會爲知春秋,以崔鳴玉爲奉常正,以李仁默爲吏曹正郞,以權鍾秀爲禮曹正郞,以李致彦爲兵曹佐郞,以崔一奎爲禮曹佐郞,以鄭尙謙爲校書校理,以許湜單付東學訓導,以全佐天單付南學訓導,以全光瑞單付奉常奉事,以李翼相單付奉常副奉事。
兵批,判書具善行在外,參判安病,參議閔塾試官,參知趙台祥入直進,佐郞趙亨謙進,同副承旨李漢豐進。以洪檍·李翊臣·許溫付副護軍。
吏曹口傳政事,以閔百奮爲羅州牧使。
工曹參判趙曮疏曰,伏以新除授工曹參判兼帶惠廳堂上之任,與都提調領議政臣洪麟漢,俱有娚妹應避之嫌。伏乞聖明,亟命該曹,照例遞改,以存公格,不勝幸甚,臣無任云云。答曰,省疏具悉。本職在下當遞,許遞,兼帶惠堂,旣問大臣,其涉過矣,卿勿辭察職。
持平鄭來謙疏曰,伏以臣,空疎譾劣,最居人下,猥忝科第,獲通朝籍,郞署末宦,尙懼不稱,至於一切榮塗,非所自期。乃者栢府新命,忽降於待罪騎省之日,臣誠惝怳感激,罔知攸措。夫風憲之職責任不輕,上以弼君違,下以規官邪,苟非風裁峻整,言議剛方,有可以裨補衮闕,糾正俗習,則不可濫竽也決矣。豈可以如臣巽懦者,苟然備數也哉?且臣目下情理,實有萬萬悶迫者,臣之承重祖母,年今七十有二歲矣。十餘年來,荐經喪威,悲哀銷鑠,疾病沉痼,居常奄奄,委頓牀褥。近因日候不適,兼以飮啖失宜,重患關格,仍成泄痢,度數無算,眞元暴下。今已浹旬,有加無减,食飮全却,氣息澌綴,臣左右扶持,實無頃刻離捨之勢。至於束帶供仕,初非可論,召牌之下,承膺無路。玆敢闕外,疾聲呼籲,伏乞聖慈,俯垂矜諒,亟削臣職,俾便救護。仍命重勘臣逋慢之罪,以嚴朝綱,不勝幸甚。臣於乞免之章,不宜贅及他說,而事係目下,不容泯默,敢此附陳焉。臣伏見去夜傳敎下者,以製述人員咳唾之聞於御所,而不爲自現,有一倂捧傳旨之命。臣竊以爲過也。殿庭咳唾,果欠敬謹,現告有命,不卽自首則罪之,固可也。而罪在一人,罰及數十人,蒼黃逬出,景色愁沮,大聖人處分,終有欠於和平。伏願更加三思,還寢前命焉,臣無任云云。傳曰,其章給之。見下
戊子十一月二十一日辰時,上御集慶堂。藥房入診,親政同爲入侍時,都提調金陽澤,提調李昌壽,副提調李潭,記事官李翼運,假注書姜碩龜,記事官文命龜·柳德申,醫官方泰輿·許礈·李以楷·慶絢·金季良·金光國·鄭允說·李翊臣·許溵,吏曹參判金鍾正,參議權噵,正郞李世孝,佐郞趙榮弼,兵曹參知趙台祥,同副承旨李漢豐,佐郞趙亨謙,以次進伏訖。陽澤曰,夜間聖體,若何?上曰,一樣矣。上進湯劑,命醫官診候,季良曰,如前矣。上曰,季良所奏,誠小人矣,君心若此,何謂如前乎?又命診候,礈曰,如前矣。命書曰,噫,君心若此,而金季良所奏,活動有勝云,無異於湖西伯狀聞,予之活體,其豈有勝?金季良從重推考,其果差勝,方泰輿之奏脈,亦何一樣?亦爲從重推考。出傳敎上曰,予諭之矣,提調書削爵人姓名非矣。尹鳳五亦嘗有言矣,豈可直書其姓名乎?昌壽曰,誠惶恐而不書姓名,而何爲之乎?然而臣則無書姓名之事矣。上曰,今日開心下敎之後,提調猶不滌意,從重推考。鍾正曰,玉堂多窠,今當差出,而曾經之人,方在違牌坐罷中,無以推移備擬,合有變通之道,何以爲之?敢稟。上曰,不敍之外,一竝敍用。鍾正曰,玉堂闕員,今當差出,而擬望之人乏少,外任竝擬,何如?上曰,依啓,另擇其人。上曰,兵批啓辭中,付軍職,誤以送書陳達,該堂從重推考。以上出擧條命書曰,其君氣衰,宜仗此人,徐命緯·李翊臣之爲國效勞,予已知矣。許溫之爲父爲子,予亦知矣。徐命緯旣已下敎,今無可論,而李翊臣·許溫,其令銓曹,今日政,特加一資,相當職除授。命書曰,都承旨,以監市御史,旣已處分,其代參判閔百興除授,房依前,三院副提調例兼,牌招察任。已上出榻敎藥房提調持湯劑,更爲入侍。今日新除授儒臣,盡爲應講事。已上出榻敎上,手書朝來開戶景如何,萬樹千山一雪色,御製句,命摸寫國舅·都尉·編次人·承旨·玉堂·翰注,印頒。上曰,蔡濟恭爲編次人乎?潭曰,然矣。上曰,雪變爲雨,怪矣。潭曰,今日晴,昨日雨則無妨矣。命政官,着意擧行。上曰,鄭彦忠爲刑參乎?潭曰,其人廉白醇謹云矣。命讀望筒。上曰,權達國誰也?鍾正曰,嶺南人矣。上曰,其亦沈滯矣。上曰,李世演讀書淳實之人也,雖四面衝動,而必不動矣。上曰,兼史誰也?潭曰,文命龜矣。上曰,以兼史之故,免於昨日,可謂數好矣。此人予畜之而爲科者,今何官乎?潭曰,刑佐矣。上曰,汝不可負予矣。命龜曰,臣之踵頂毛髮,莫非國恩,雖粉磨,難報萬一,而聖敎至此,不勝感泣矣。命書曰,今日書下御製,令藝閣摸印,時原任大臣·國舅·都尉,編次諸人,諸承旨,入侍翰注,印頒。曾經諸儒臣,一體印頒。頃者已諭,前都承旨尹得雨,一體印頒,二件內入,一件入于東宮。出傳敎該房承旨與詣臺臺臣入侍事。出榻敎諸臣以次退出。
戊子十一月二十一日申時,上御集慶堂。文臣小學殿講入侍時,命官金陽澤,試官南泰會·閔百興·趙德成·權噵·金光國·閔塾,左承旨李在簡,記事官李翼運,假注書姜碩龜,記事官文命龜·柳德申,以次進伏訖。上曰,講官幾何?在簡曰,三十餘人矣。上曰,新除儒臣及諸臣中,一若遺漏,則當重繩矣。新進文官,以小學講,抑之然後,可以矯其習矣。諸講官,以次進講。上曰,李普觀講讀,其中稍優矣。命書曰,今之人,不知小學久矣,故今日命此,意蓋在也。略粗人,特爲分揀,其不人,事當禁推,讀書而囹圄,非讀書之所,故十分參酌,其令會于公廨。小學五篇突誦試講後,其令就第而突誦者,非誦也。五篇,雖臨講,無一做錯之謂也。以此,分付。出傳敎當該試官罷職事。出榻敎上曰,試官一不擧論,大臣外諸試官,竝從重推考。上曰,奉常判官趨蹌踞傲,從重推考。已上出擧條玉堂·春坊不通人,各其本司入直事。出榻敎命書曰,殿講未畢,敢曰臺臣入侍,事之寒心,莫此爲甚。當該承旨,施以不敍之典,臺臣遞差,承旨有闕,代前承旨金光國除授,牌招察任,房依前。出傳敎命讀北伯狀聞。傳曰,今覽北伯狀聞,頭緖旣定,依此狀聞,申飭守令,着意分俵,其若慢忽者,何待新伯?卿先狀聞,當該守令嚴處事,令備局,分付道臣。命讀北道監市御史狀聞,傳曰,己卯以後,彼人定例,其若金石,則聞狀本,不勝駭然,能爲嚴飭,豈有是弊?己卯以後道臣帥臣,一竝罷職。己卯以後監市御史,亦施不敍之典。當該譯官,小通事,座首,兵房軍官,彼人來到越邊,監市御史,大張威儀,回示三匝,決棍五十度事,卽爲下諭。又命書曰,北伯處分中,道臣帥臣已故者,勿論,前任府使,令該府處之。又命書曰,羅州牧使付京職,代令該曹,勿論有職無職,卽爲口傳擇差,其令明日辭朝。已上出傳敎讀持平鄭來謙疏。命書曰,人君所惡,卽在欺君而幺麽一事,互相默默,將何以赴湯?今者處分,可謂末減,則職在臺臣,其敢營護,事之可駭,莫此爲甚,其章給之。持平鄭來謙,特施不敍之典。出傳敎小學講畢後,更命大臣入侍。上曰,此事何如?陽澤曰,出與領相相議,而當稟於經筵。諸臣以次退出。
上在慶熙宮。停常參·經筵。
中宮殿·惠嬪宮,藥房口傳問安。答曰,知道。藥房都提調臣金陽澤,提調臣李昌壽,副提調臣閔百興啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,氣則一樣矣。以承傳色口傳下敎曰,下敎時入侍,茶則先入之。
以承傳色口傳下敎曰,柑橘,狀聞入來時,當入來,與否知入。又口傳下敎曰,莫重薦新遲滯,各邑刷馬稽緩之致,三道道臣推考。又口傳下敎曰,忠淸道內浦生鰒,從略覓入。又口傳下敎曰,今日有所待之事,明日入侍。又口傳下敎曰,御製印本,使寫字官,上方則以御製御筆,篆字書之,下方則以仲冬中旬,篆字書之。又口傳下敎曰,仲冬中旬上,加書七旬五歲四字,標題。都承旨皆書以御製御筆,安寶則置之。
李漢豐,以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
李在簡啓曰,判尹韓光會,連日違召,無意膺命,事甚未安,卽爲牌招察任,何如?傳曰,允。
備忘記,傳于閔百興曰,噫,今予一心惟在于先,薦新,卽其一也。以頃年下敎觀之,今日臣子,幾皆知之,而以湖西狀聞觀之,此必刷馬稽滯可知。諸道道臣,一體從重推考,陪持來後,副提調旣兼備堂,詳問稽滯守令,察奏。
傳于金光國曰,都承旨連爲申飭于畿營,使之催促狀聞陪持。
傳于金光國曰,莫重薦新,如此,體昔年柑製,雖當爲之,大臣以下賜柑,當闕之,知悉。勿出朝報金光國啓曰,兼春秋或未差,或以殿講不通,本司講讀未差之代,令該曹,卽爲口傳差出,何如?傳曰,允。
吏曹口傳政事,以鄭東說·李胤恒,單付兼春秋。
傳于李漢豐曰,次對進定於明日。
傳于金光國曰,右承旨入侍。
金光國,以弘文館言啓曰,新除授應敎李世演,時在京畿龍仁地,校理金文淳,時在楊州地,校理朴師崙,時在全羅道靈光地。經筵入番事緊,請竝斯速乘馹上來事下諭,修撰李致中,卽爲牌招察任,何如?傳曰,允。
金光國,以弘文館言啓曰,本館下番副修撰臣李普觀,以訓鍊都監從事官,今日價布捧上時,晝仕出去之意,敢啓。傳曰,知道。
金光國,以侍講院言啓曰,本院兼弼善李普觀入直矣。移直玉堂,輔德南玄老,弼善金熤,文學閔弘烈,兼文學沈頤之,俱在外,兼輔德未差。上番闕直,事甚未安,新除授司書安聖彬,卽爲牌招,姑陞入直,何如?傳曰,允。
上在慶熙宮。停常參·經筵。
自午時至申時,日暈。
藥房都提調臣閔百興啓曰,伏未審夜間,聖體調攝,若何,痰候何如?寢睡·水刺之節,亦何如?臣依下敎,率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,次對同爲入侍,藥房先入之。
又下敎曰,中宮蔣良臣,飭已行,分揀放送。
又下敎曰,印出後,校正件,先爲入之。
又下敎曰,待下敎,右副承旨入侍,亦必尋此承旨,意亦深矣。
又下敎曰,二器有未盡焉,此下標信,開興化門東挾及昌德宮丹鳳門。
李在簡啓曰,判尹韓光會,連日違召,無意膺命,事甚未安,卽爲牌招察任,何如?傳曰,允。
尹蓍東啓曰,大臣·備局堂上,依下敎來待矣。
傳于閔百興曰,內局次對,同爲入侍。
備忘記,自初運至五運,漂到楸子島云。旣皆登陸,令備局,復問于本道,纔諭此欲來之人,何循常例?令該廳內下,則每人軍,自六運至八運,每人給米二斗。初運至五運欲來後,因此給糧之意,分付惠廳。
備忘記,有做錯之事,此心若何,何敢食夕膳?仍却其膳,待其中官,今朝下敎若何,而此等之時,擧皆便有呼而寥寥,望八其君,堂下者,爲予以待乎?事之可駭,莫此爲甚,承傳色三人,越俸一等。
備忘記,貢果來到,予懷一倍,豈意今年,復見此果?身雖處於此堂,心則在於昌德,何以便睡?中官來後,當召見儒臣,今日問答,答外何云,貞觀政要,待下敎入侍。下敎後,今日內,讀此,意亦深矣。
傳于李漢豐曰,儒臣持問答,續編入侍。
吏曹口傳政事,以李顯永爲兵曹正郞,以趙載俊爲兵曹正郞。
備邊司薦望,以李邦綏爲平安兵使。
兵曹前望,以尹泰淵爲黃海兵使。
李在簡啓曰,藥房三提調,伏聞有入直醫員入診之命,不勝憂慮,來會闕外矣。傳曰,退去。
李漢豐,以義禁府言啓曰,會寧前府使李敬懋,茂山前府使李彦忠等,令該府處之事,傳旨啓下矣。李敬懋,以北兵使,時在任所,依例發遣府都事,交龜後拿來。李彦忠下去京畿永平地云,依例發遣府書吏拿來,何如?傳曰,允。
李宜老,以義禁府言啓曰,申光緝豐基郡定配,待城門開,倍道押送事命下矣。以傳敎內辭意,具罪目,依例發遣府羅將,待城門開,卽爲倍道押送配所之意,敢啓。傳曰,知道。
敦寧都正洪錀疏曰,伏以臣於再昨政,伏奉敦府除旨,臣聞命感惶,宜卽趨承,而第臣旣無敦寧之可據,則顧此所叨,自在應遞,敢陳短章,仰瀆宸嚴。伏乞聖明,亟令該曹,照例遞改,以存公格,不勝幸甚。踏啓字。
副校理申光緝疏曰,伏以臣於賓筵將退之際,素患關格之症,中寒猝發,胸膈衝亘,手足厥冷,歸臥直廬,多灌藥物,少無分減,實有難支之慮,以此病狀,無望淹直。伏乞聖慈,俯垂矜諒,亟遞職名,俾尋生路,不勝萬幸。臣有區區所懷,竊欲仰陳於前席,病勢急發,精神昏瞀,無以自力進前,泯默而退,愚衷耿耿,不能自己,玆敢疏陳焉。日前文臣製述時,近列咳唾,大欠敬謹,旣失事體。又下自現,譴責之敎,烏可已也,而成命之仍爲勿施,多人之混被逬黜,其可謂之事求其中,而罰得其當歟?淵衷之激惱,每緣臣下之有罪而轉輾層加,或過分數,實欠大聖人和平應物之道。臣固不勝其憂歎,而此不但目下事而已。每於煩惱之際,輒有中批之除,威怒之加,已失其平,雨露之渥,不節其施,其爲損聖政則均矣。再昨東壁特陞,非曰其人之不合,而命在此際,事出格外。至於臺臣之草草一語,亦靳翕受,迺加譴罰,苟究其由,此亦激惱之一端。伏願亟加三思,竝命還寢焉。
戊子十一月二十三日寅時,上御集慶堂。承旨入侍時,右承旨金光國,假注書姜碩龜,記事官文命龜·柳德申,以次進伏訖。命書曰,噫,歲將暮,氣益衰,其於近者,此心一倍。晝所進,雖小朝者之粥,夜所進者其猶勝,此猶減焉,不過數匙而止。何則,一歲藏樂,微忱莫徹,若過一箇月數日,軒懸將設,鼓吹將聞,是豈孝哉,是豈孝哉?況今春有事拜陵之後,莫詣西郊,豈特此也?春秋展謁皆闕,每春應拜不爲,不過憶昔壬辰臨舊第小臥而回。自量當日亦難,故昨朝拜而來,其猶支過,當日雖拜,亦不效朱夫子坐祭,略略行禮。爲其軍輿,抑懷,申牌未報回駕,而亦不復登拜,只於軒階,瞻望而來。且季秋庭試,只爲靑衿,而亦豈張大之意哉?初日詣昌德,乃拜而翌日自春塘回駕,進善門外,只瞻望俯伏而來,亦豈孝哉?兩次憧憧之心,亘于中,因此而爲民,勉飭八道。古人云,見諸葛之表,不爲感動,非忠臣也。見李密之表,不爲感動,非孝子也。漢之諸葛,其於李密,能忠能孝,故能感于人,而予則嗚呼,曰忠曰孝乎?若此故,若此班列中散,已苦其君之動可知。噫,帽帶之人若此,況輿儓乎?以此觀之,明春豈徒動作,樂亦將動,古之民,聞王鍾鼓之聲,皆將欣欣,今之人,聞君鍾鼓之聲,將有此心否?何以謂民,何以謂人?至愚而神者民也,好名而浮囂者人也。民與人,音雖同,韻雖同,書以二之者,予意深也。噫,今番之擧,一則慕先,一則憶昔,一則思子,一則惟孫。嗚呼,孝章在,今年將五十,懿昭在,今年將二十。銅龍舊屬,講書舊僚其猶存者,其果若予心,思孝章·懿昭乎?然予亦未能季秋一臨,今月忽回,事勢雖然,予未能誠。咫尺二廟,晝夜頹臥,回時惟進兩階前,亦未能登階。以兩手依階,只呼曰回,此豈好勝,此豈好勝?呼寫于此,不覺涕潜,今人之膓,金耶石耶?紫桑賦,百鍊益剛,金耶玉耶,此金玉,非此耶?噫,追慕而享未能,憶昔而誠未徹,苦心而人莫知,日衰而皆曰愈,欲視而不若前,强步而猶莫意。噫噫,人間七十古來稀,猶然況望八乎?昔之老人,自歎十件,今予其將百件。嗚呼其雖此際,綱擧目張,百隷皆能,元元安堵,其雖憊臥之中,庶可寬心,而紀綱紊亂,百隷怠官,吾民困窮,歲歉若此,予將恃何,予將依誰?中夜興懷,欲睫而不睫,欲睡而不睡,夏夜猶長之中,近則冬晝將長,夜猶苦矣。晝亦若此,予何堪焉,予何堪焉。莫覩莫聞,此予蔑孝,望登旋歉,亦予誠淺,此一則予,二則予也。且紀綱紊亂,吾民困窮,其亦予,其亦予也。夫子豈不云季康子乎,子之不欲,雖賞之不竊,以此推之,其亦予不能導率之致。自奉恬淡,可質彼蒼,而侈風日盛,抑何故哉?守口若甁,卽予本心,而浮囂躁竸,其何由乎?怠於官事,予其勸乎,違慢君命,予其導乎?噫,事望八之君,考古牒,可謂罕矣,而予雖晩學,親在不遠遊,粗聞于小學,而今日臣僚,以鄕爲家。昔李君行,戒子弟,以勿欺君,而今之文臣,朝在于家,卽見政目,奚待點下?促裝而行,踰江郊而免牌招,可謂驕矣,可謂慢矣。聞李君行三字,心不愧乎?豈徒此也,君親雖曰不同,忠孝本無二焉,亦豈不遠遊之義?噫,隨望八其君而行,及其回也,中道皆散,爲其子而隨其親,亦若此乎?以此之故,以至於大官檢飭,押班費心,是何國體?若此故,時或脫略百官,意蓋此也。以太武若何君,而其猶直高允,若高允事,不敢欺也,況細者乎?視雖昏,聽不減,故咫尺殿庭,先聞咳唾之聲,而其令自現,則此何大過,而佯若不知。四十餘人,其數何多而若此,頃者百官,不爲自現,何足道也?於陞補儒生召見,欲知是誰之子,是誰之弟,而且此人等,必也他日立朝者,故暮年,欲見聞喧譁之聲,初則其抄勿施,望八暮年,豈爲此事?雖參酌,半餘者,不問而命退,此猶若此,況不滿半百文臣乎?曾聞雖爲師儒長者,因儒生之禮貌不恭,撤試云。此初以不恭,末以欺君,不處分而何?職在耳目,乃敢營護,不愧於古人乎?大抵臺閣之上,官師相規,無聞其所爲者,非取名則傾軋,爲君望八,豈不慨然?莫云猶恐不好名,噫,思七十五歲之君,好名豈不苟且乎?若此故爲耳目筵中,奏措雖或錯,莫知規警。聞亂打差備鼓之事,入侍耳目之臣,聽若無聞。雖可飭者,暗劣臺臣,其曰有下敎何飭云。若此而國爲國,君爲君,予則曰,金敏材·黃順中,雖在於此時,將若不覩不聞。其時無言臺臣,非趙宗鉉,何以請飭,果其祖之孫也。噫古人十歎詩,初云月過十五,人到中年,噫月旣望,猶謂之過,而中年卽盛壯,而亦云此,況暮年乎?有若此之君,莫知君心,不能擧職,曰有臣分乎?嗚呼,今者伸微忱,不過祗迎,而亦不能親傳,不盥沐故也,而不過數十步之間。且動駕時,其雖脫略,回顧吏隷滿闕,予自謂曰,此輩莫知予心,無乃苦乎?噫,復政後次對,無一闕焉,而近者必也進定。莫云躁也,此亦光武南頓之諭。雖此際,心在民國,故承宣入侍,無日無之,亦可謂頻數,而仰瞻盛際,古有朝晝夕三講。亦有召夜兩對昌德,克綏此闕正始,曉東明燭而臨。酬應萬機,此已聞于昔,而都政時,雖非親政,整衣開政,此則予嘗仰覩,古事孰知。承史則燠室入侍,雖不甚苦,至於輿臺,拱手而堪寒,頓足而心凍。吁嗟此際,其君此心,人孰知之?其心雖深,此等之際,心何弛乎?亦莫云吏隷,其本吾民也。近者氣猶難耐,臥呼者惟先,而溫室苦睡,而甚矣,左右涼廳,若溫昏睡,而隨更召之,以喉聲僅對。其品高者便臥內班院,其衰者君,其苦者少輩,難耐難耐。欲命中官書之,而氣必困矣。知入直承旨故初命該房,卽禮房也。予意則貢果雖來,命奉審中官,捧果而詣,替奏而獻,孰知予心?召禮房,皆曰貢果將到,必也動駕。其命纔下,內·外遍傳而不爲,只有先聲,亦豈孝哉?故以右承旨入侍下敎,此亦世道奇怪而然也。滿腔鬱懷,呼寫一紙,東將開乎?只對坐燭,何以知之。吁嗟今日大小臣工,聞此敎,心酸乎否乎?酸則忠臣,不然則否,諒予此意,庶擧臣道。噫以此觀之,誰苦誰便?雖然悠悠此心,諸道飢民,二陽將開,其能依飭濟民乎?其令政院,下諭于八道,兩都。諸臣以次退出。
戊子十一月二十三日辰時,上御集慶堂。藥房入診,大臣·備局堂上引見入侍時,都提調金陽澤,提調李昌壽,副提調閔百興,右議政金尙喆,行禮曹判書具允明,行副護軍李章吾,行司直金時默,戶曹參判鄭存謙,行大司諫鄭運維,校理申光緝,同副承旨李漢豐,假注書姜碩龜,事變假注書鄭澤孚,記事官文命龜·柳德申,醫官方泰輿·許礈·李以楷·慶絢·金季良·金光國·鄭允說·李翊臣·許溵以次進伏訖。陽澤曰,夜間聖體,若何?上曰,一樣矣。上進湯劑,命醫官診候,泰輿曰,脈候一樣調均矣。礈曰,脈候連有滑體而調均矣。諸醫所奏略同。命書曰,診筵次對,其雖同行,望八其君,診筵何等重也,而提調未退,徑先走去,若有下問之事,其將若何?事之可駭,莫此爲甚,首醫方泰輿,亟施不敍之典。命書曰,曉前下敎,猶有餘意,孔子大聖,常理之外,能照纖悉。此孔聖,卽生知也,予何及也,而雖然,年今七十五,世間物態,豈不勝於好名浮囂年少者類?滿腔予心,僅寫一紙,而何能萬一?以問答一事,言之,經書已諭,雖自省編心鑑,元良二字,此心墜焉。將此書,因勸沖子,而予則命讀不忍,只講問答,而抑詩之意,自勉之心,亦已諭矣。雖然,予洞言矣。於勉勵世道之言二三句,重言復言,至再至三,末梢因示笑擲之意。於此條件,今日諸臣,雖不敢請拔,其果欽承否?問答命讀,今已幾十次,予則曰,此前編續編,文雖不暢,雖質諸聖賢,決不爲非,豈不謂登高自卑,行遠必近之意乎?曉來憧憧,雖小呼寫此,此亦若頃者下敎,水中拖泥。唯願今日大小臣僚,於矜字,豈特云何?思望八其君之心,體望八其君之意,予將他日乃祖乃父之臣,不負嗣君,奏我陟降。呼寫及此,涕沾于枕,吁嗟,今日諸臣,決非木心石膓,豈不感動此敎乎?若不感動,予將更不諭而默默過年矣。猶有心慨,今日默默,更待何時?予之自歎者,昔聞金朝賀所奏,故錦平都尉,年九十,每日猶登其祠撫筵曰,以來云云,故以此旌表。此爲私家事,今曉亦諭,顧今年撫此心,禮不若意者多,人不知心者亦有,奚云都尉,予自恧焉。若此而爲朝臣者,非好名則傾軋,于彼中官,其品高者,以晝兼夜,年少者晝夜昏睡,嫌其冷處。今日予將誰依之敎,決非抑揚矣。已上出傳敎藥房提,調持湯劑更爲入侍。出榻敎陽澤曰,聖上血氣如常,神氣如前,伏不勝慶幸矣。上曰,何其然乎?上曰,動駕毓祥宮時,中路多散班,豈有爲子衛父而去,中路棄父而去者乎?且文臣製述時,咳唾之聲,聞於咫尺,此豈爲臣子之道乎?陽澤曰,曉間傳敎縷縷辭旨,莫非諸臣之過也。諸臣當罪則罪之可也,何必下過中之敎哉?尙喆曰,莫非群下之罪,臣等不勝惶悚矣。上曰,焉有爲臣而咳唾於君前乎?旣命自現之後,終不直陳,誠極駭然,則臺臣營護,尤可怪矣。尙喆曰,向日咳唾,發於不知不覺之中,非有心而然矣。上曰,常時成習,故猝然而發矣。運維曰,罪人天大之窮凶情節,昭載於乙亥鞫案,至今全保首領,終是失刑之大者。旣拿旋配,雖出於聖上好生之德,此等凶徒,不可一向涵貸。請還寢鍾城府爲奴罪人天大酌處之命,依律處斷。上曰,勿煩。運維曰,今日賓對,備局堂上入參者,只四人,事體似不然矣。請實病外,不進人員推考。上曰,依啓。陽澤曰,前北伯鄭弘淳,開市前遞歸,前此兵使中一二人,亦有如此者,混入於現告云,此則似宜詳査區別,故敢達。上曰,付標以入。陽澤曰,會寧昨年開市時,當該譯官金振夏,因御史請罪,至有今番開市,彼人來會時,嚴棍懲治之命。聞振夏,今方發程下去,而數千里之地,勢難趁開市往待云,其行若未及於其時,則使追後受罪何如?上曰,依爲之。陽澤曰,訓將鄭汝穆,以病連爲不參次對,聞其病勢,沈淹不輕,而其在朝體,宜一申飭,推考警責,何如?上曰,依爲之。陽澤曰,前兵判鄭弘淳,今當修正兵判記簿,而一二軍色郞廳皆作闕,故各樣文簿,不得擧行云,宜有變通之道矣。上曰,口傳差出可也。陽澤曰,頃以江界蔘政之爲民巨弊,朝家軫念民隱,至有內局進上蔘減給之命。使行賜與之蔘,其在事體道理,亦宜折半減省,故敢達。上曰,依爲之。陽澤曰,前判書鄭弘淳,北道海倉及開市事,旣皆區別,不爲罷職,則本職雖已出代,兼帶惠廳堂上備局有司堂上及他兼帶不出代者,自當如前仍帶,申飭行公,何如?上曰,依爲之。陽澤曰,此全羅監司金相翊狀啓也,備陳本道饑荒之狀,且及來頭賙賑之由,仍請私備賑餘,帖價等穀五萬石劃給事,令廟堂,稟處矣。本道當賑之邑,其數殆半一道矣。以半一道之飢民,大體計量賑資,則似當費累萬石。今此五萬石之請,亦非過濫,而凡分賑之道,當十分撙節然後,可以繼用。五萬石中三萬石,姑先許劃,使之排分節用何如?上曰,好矣,依爲之。陽澤曰,金振夏旣勘其罪,則己卯以後各年開市譯官,當何以處之乎?尙喆曰,己卯以後道帥臣,旣皆被譴,各年當該譯官,恐不可無罪矣。上曰,施以告身一等之律,今冬歲抄,勿爲擧論。已上出擧條命書曰,今者現告,雖啓下,今聞大臣所奏,有開市前遞來者云,此正毛將焉傳者也。問于該曹,原啓中,卽爲付標以入,旣聞欲爲下敎,而國體重,故不諭。以海倉事言之,鄭弘淳到任三日云,其宜分揀,元傳旨中,亦爲付標以入。出傳敎上曰,李潭又入於現告中,其人雖如許,而可謂燈下不明矣。命書曰,交承然後,當赴任,海西帥臣前單入之,下批後,其令明朝辭朝。出傳敎左承旨入侍事,兵曹,一二軍色郞廳,口傳差出事。已上出榻敎命書曰,莫重君命,不答當該中官,越俸二等。出傳敎命持入平安兵使前望,李邦綏落點。命持入黃海兵使前望,尹泰淵落點。諸臣以次退出。
戊子十一月二十三日酉時,上御集慶堂。承旨入侍時,右副承旨李宜老,假注書姜碩龜,記事官文命龜·柳德申,以次進伏訖。命讀湖南道臣狀聞。命書曰,今覽湖南道臣狀聞,初雖不知何樣船,初更見烽燧,辰時乃詣。夜中雖難,此非深夜,則翌朝辰時,乘船往視,設屯將之意焉在?雖中諸人俱生活,若一人沈水,可勝慘然?當該屯將,令本道從重決棍。此狀聞,輕先混下,事之駭然莫此爲甚,當該中官,從重推考。出傳敎命讀校理申光緝疏。命書曰,近者文臣驕重,莫若今日,可勝言哉?一人唱之,百人和之,一人被飭,百人營護,此已萬萬可駭,而爲今海東臣子,見今朝萬言之敎,若有人心,孰不感動?綴拾觀柱之駭語,復陳於望八追慕之君,此皆其父不能敎子之致,是可忍也,孰不可忍也?父雖不敎,君何不飭?一節深於二節,二節深於三節,若不嚴飭,將至於君不君臣不臣父不父子不子。來謙雖參酌,光緝決難赦,其章給之。申光緝豐基郡定配,待城門開,倍道押送。望八衰暮,無事世界,亂之本,卽觀柱,金觀柱亟施永刊之典。又命書曰,申光緝之章,與金觀柱之言,言與章合板,已涉可駭,而以咳唾處分之事,言之,隱然謂有心,而然。此漢之大不敬,雖不問其心,渠焉敢晏然侍從?令該曹,抹名侍從案。又命書曰,非特再度,其子處分,父何偃然行判事之任?判義禁申晦遞差。又命書曰,噫,莫知其君之益衰,若是放恣者今日儒臣也。在京在鄕諸儒臣,一倂遞差。以上竝出傳敎又命書曰,今覽海西道臣狀聞,其請是矣。依狀請仍任事,分付該曹。出傳敎宜老曰,今此儒臣處分,恐有妨於靜攝矣。上命他承旨入侍,同副承旨李漢豐入侍。命書曰,朝者下敎若何?渠旣入侍,亦聞也,而噫,豈特此也?纔下心在昌德之敎,而其敎下政院,放恣之章入啓。渠亦有親,豈忍爲此,豈忍爲此?此豈他哉?爲先之誠,不篤之致,興惟及此,此非辭氣,膓欲裂而虛嘔,非予之恙,卽心與氣也。今日其徵快現,見其君之若此,爲臣子者,此時焉敢游辭?事之可駭,莫此爲甚,右副承旨李宜老罷職。命書曰,伴直無人,尹學東承旨除授,牌招入直,房依前。命書曰,以予心,此亦張大,御筆刊布之命勿施,其板內入。以上出傳敎宣傳官入侍事下敎。出榻敎命宣傳官入侍,敎曰,入直儒臣申光緝,汝往玉堂門外,招出光緝,令於開陽門出去,待開門,令從水口門押送事,分付可也。上命賤臣,持入小學嘉言篇,命讀之。賤臣奏曰,小臣以講經登科,於小學,未記其音釋矣。上曰,第讀之,賤臣讀自馬援兄弟,至有此行也。命書曰,注書小官,焉敢放恣,而咫尺前席若此,假注書姜碩龜汰去。出傳敎諸臣退出。
上在慶熙宮。停常參·經筵。
藥房都提調臣金陽澤,提調臣李昌壽,副提調臣閔百興啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今予之心氣暇諭乎?
中宮殿·惠嬪宮,藥房口傳問安。答曰,知道。
藥房口傳啓曰,臣等伏見傳敎下者,驚惶震懍,詣閤未對,顒俟移時,兪音尙靳,下情萬萬焦迫,雖未承下批,更此冒萬死仰籲。伏乞暫時召見,千萬懇祝,惶恐敢啓。答曰,望八不肖,何顔見朝臣乎?其止之。
以承傳色口傳下敎曰,予有定心,其止之。
又下敎曰,昨日御筆板,夜下還入之敎,而尙不入聽傳敎,同副承旨爲先遞差。板與印本役數,入之,然一丈,如有見漏之事,當下敎矣。
又下敎曰,爲貢果,湖南狀聞見之,予心若何?尙無消息,海南縣監,令該府處之,倍道押來,其代令該曹口傳擇差,當日辭朝。
又下敎曰,俄者下敎置之,令備局申飭。
又下敎曰,予則又有去夜之氣,故薑茶使之煎入,而觀大臣以下之擧措,甚多雍容暇豫,使輿儓知之。
藥房口傳再啓曰,臣等相率控籲,恭俟兪音,及奉批旨,不惟不賜引對,辭旨愈嚴,至有止之之敎,臣等尤不勝悶鬱之至。昨夜醫官入診之後,臣等尙未承候,湯劑過時不進,下情焦迫,尤當何如?顧今淵衷之煩惱,莫非群下之罪,而以此轉輾,致令藥院阻候,聖念縱不恤,臣等獨不軫保護之重乎?乞垂照諒,暫許臣等持湯劑入候,千萬懇禱,惶恐敢啓。答曰,一心已定,在於西郊,不知時任,不知原任,不知重任,不知臺臣,不知自大之文臣,耳掩雖着,輿儓何辜?其退去。
假注書姜碩龜汰去,代以韓鼎運爲假注書。
備忘記,少年登科,誦親訓請由讀書幾十年事,予官至八座,予嘉其誠,若惟其人,于今暮年,何滯其子?前承旨金魯鎭,承旨除授,牌招察任,房順房。
吏曹口傳政事,以鄭夏彦爲驪州牧使。安啓曰,新除授左承旨金魯鎭,時在前驪州牧任所,斯速乘馹上來事,下諭,何如?傳曰,允。
安啓曰,藥房三提調有稟達事,來詣請對矣。
又啓曰,諸承旨有稟達事,來詣請對矣。
金光國啓曰,大司諫鄭維運,有稟達事,來詣請對矣。
安啓曰,時原任大臣率備局諸宰,有稟達事,來詣閤外求對矣。
又啓曰,判府事韓翼謩,雖伏承退去之下敎,憂惶之極,決不容但已,又此冒萬死求對矣。
安啓曰,時原任大臣,不勝萬萬焦迫,率備局諸宰,冒死詣閤,更爲求對矣。
又啓曰,判府事韓翼謩,伏承不敢聞之下敎,免冠胥命於閤門外,係是大臣去就,敢啓。
又啓曰,左議政金陽澤,右議政金尙喆,伏承不敢聞之下敎,率備局諸宰,免冠胥命於閤門外,仍納命召,何以爲之?敢啓。
藥房口傳三啓曰,臣等卽伏見傳敎,而又有去夜之氣之敎,至命煎入薑茶。臣等憂迫罔措,此時診候,萬萬切悉,敢此冒萬死求對。伏乞亟許臣等,持薑茶入侍,千萬懇禱,惶恐敢啓。無批答
藥房口傳四啓曰,伏承又有昨夜之敎,憂迫罔措,敢爲求對,顒俟移時,未蒙兪音。薑茶不得已依下敎,先爲捧入而醫官診候,湯劑進御,俱不容頃刻少緩。俄者啓辭,雖未蒙批,焦遑之極,更此冒死控籲,乞賜暫時入侍,千萬懇祝,惶恐敢啓。無批答
藥房口傳五啓曰,臣等今日四啓求對,未蒙兪音,固已萬萬悶鬱,而午間傳敎,有昨夜氣復發之敎,有命入薑茶,而臣等屢籲而迄未承候,其可曰有臣乎?亦可曰有藥院乎?臣等不忠不職之罪,惟俟譴何,而日勢已昏,湯劑尙未一進,焦灼之極,不顧常節,冒死申籲於批下之前。乞賜俯諒,暫許持湯劑入侍,千萬懇禱,惶恐敢啓。無批答
備忘記,扈衛二廳三廳,大將兼察。
以承傳色口傳下敎曰,三大臣處,勿待命,其休之之事,遣史官傳諭,命召亦爲傳授。
又下敎曰,備堂一體勿待命,其退去事分付。
又下敎曰,承旨旣已下敎,何拘守令?其代令該曹口傳擧行。
又下敎曰,貢果船漂泊於何處事,令湖南道臣,斯速探問馳報。宣傳官一員待令,騎馬立之,馳往果川,問探糴幾石之數以來。
又下敎曰,屢次下敎退去,則當盡爲退去,留在則當盡爲留在,而臣不知君,壻不知翁,出去都尉,政院問之,解見任。
又下敎曰,貢果似已盡來,濟州人招來,以無事來到,可喜之意,言及後,好來與否知奏。禮判來待云,直往奉常寺,使之捧上。
備忘記,初登筵席,不耐年少之氣,一欲取名,予豈曰是,而此猶有可恕。昨朝萬言之敎,雖吏胥,爲君之心一也。抆涕而噫,以故相之子,今爲誰子,而視下敎若楚越,恐或名之後焉。半日入侍,目覩下敎之校正,其猶喑啞,身雖處此,心相昌德之敎,而待中官之復命,其若難耐。當召儒臣之意下敎,則光緝滿腔驕縱,滿腔好名。是誰之孫,其祖事於何時,是誰之子,而其父登科於嗣服,爲謁聖,事我幾十年。鄕暗之臣,黨習之類,何足道也,而二日入直,以私意,百計計較,陳章於萬言之敎。追慕一倍之時,是可忍也,孰不可忍也?於家爲忘祖忘父忘兄之人,於國背君思黨之臣。此等之人,豈云館錄中人?抹名侍從案,以校書館施行。不能詣閤微稟者何人,甘心構草,今寫之者何人?放恣驕態,節節綻露矣。今日文臣,皆一欲以名顒身者,比諸傾軋,雖勝,予則曰,究其心則一也。其令秤箭官秤之,豈可參差也?
備忘記,光緝旣有其懷,半日入侍,默默爲此擧,卽名僚植黨之本,而釣名可知。故相豈以此敎子?此申晦敎其子,君若此,何顔見予,其兄亦何心問安?萬萬無狀者,不能敎子弟,是誰是誰?
備忘記,聾瞽喑啞薇垣長鄭運維,特施不敍之典。
備忘記,聽俄者下敎,胥命則可也,勿胥命下敎之後,宜修請討之道,而來復坐而已。予則曰朝鮮,于今亡矣。予雖衰矣,借於諸臣,欲遵三百年君君臣臣之義者,豐基日遠之敎,可而知也,則只知申光緝,佯若不知,君臣分義,今日掃矣。其中爲居首席之相,可謂寒心,何日思頃年熙政堂,洪領相隷儓,見三件事請討,可乎否乎?前左議政金陽澤,亟施削職。
備忘記,承旨尹蓍東薇垣長除授,承旨安·洪趾海除授,牌招察任,房順房。三院副提調例兼。
李在簡啓曰,大司諫尹蓍東,萬萬焦迫之中,敢有區區所懷,來詣閤外請對矣。無批答
備忘記,噫,甚矣海東文臣也,昔之人登科,謂之登龍門,今之人,一自登科登驕門。光緝之見下敎爲此者,卽無五倫之人,而其猶無狀者,入侍默默,必欲陳章。奚云名也,此計功釣名之臣,忘其君衰,是不忠也,滿腔計功,此萬古小人也,而不忠小人之兄,何顔問候?再次特敎之下,凝然不動,此無廉恥之都尉也。永城尉申光綏,特施不敍之典。
備忘記,申光緝是誰之子?雖下敎之前,已無狀,食朝鮮之祿,事朝鮮之君,而萬言之敎,視若尋常,已無臣節。初入侍,欲以文釣名,故默默,此正小人之態。噫,昨夕追慕方深,特命以待,則假稱其恙,咫尺便臥陳章,此眼無君也。惟有一事,可謂不敬,況兼三乎?豐基處分,思昨君之氣,觀今日之却湯,可謂太輕,而大官卿宰,顧借光緝,竟夕至困。其君老矣,薇垣長,雖隨衆以來,聾瞽喑啞。大官雖若此,其宜高聲張目請討,而使其君,下行有司之事。豐基猶曰遠,大官耳目,皆默默,予則曰今日朝鮮,可謂無君也,政院知悉。
備忘記,今日予心,其誰知之?暮年强禮,反致不孝,洞諭心服,而其臣務勝。其愈心隕者,貢果將奉,心在此處,興懷下敎,示若登越。此予不孝,此予不肖,誦壬午年御詩,忙登此苑家何遠,使我增思欲奮飛之句。昨夕予誦東瞻昌德一何遠,難抑微忱心欲飛。貼身寢席,中官復命時起坐,此時故相晚之生子,重臣申晦之繼子,我壻永城之爲弟者,見曉敎而冷笑,而其昏而投章。是豈光緝,亦予不孝,不若諸葛,不若李密,是誰之愆,是誰之過?今予一心,只在西郊,何心對食?今予之懷,鬱以亘中,何顔對臣?予心固定,卿等須休矣。
備忘記,我國中葉,爭一銓郞,猶有成黨,況朝鮮文官,欽慕一名字時體者乎?可謂得其黨,可謂得其黨。初生之陽,可以扶植,欲成之黨,何心扶植。噫,光緝,卽故相之子,而今爲申晦之子,其恣若此,其豈勝道?
以承傳色口傳下敎曰,中官板蕩,軍號奏以正白,故下問矣。旣已拆見,更令書入。
又下敎曰,柑子五運入來云矣,只四運入來,初運不來,初運沈水而然乎?知入。
又下敎曰,以初運薦新云,今番先來之果,當下于奉常寺,使之卽爲擧行。初運似當先到,而尙無消息,使備局,卽爲探問以奏。
又下敎曰,興化東夾丹鳳門,仍留中官,復命後下鑰。
又下敎曰,今年曾經承旨在京者,盡爲書入。
又下敎曰,此下備忘,卽爲頒布,使知君君臣臣之義。
又下敎曰,累次下敎,而凝然不動,爲一申光緝難處而然乎?朝鮮無臣子,此豈申光緝之國乎?此下敎後,申光緝不請討乎?
又下敎曰,如此朝鮮,以夜下傳敎觀之,大臣二品以上,固當請討。設或未及思之,三件下敎之後,大臣二品以上,尤爲請討之不可暇,而只免冠而後在坐,豈有如此之國乎?政院知悉。
又下敎曰,今日諸臣請討申光緝然後,非予請之也。然而君君臣臣之義在焉,諸臣知悉。
又下敎曰,西小門·水口門仍留以待事,使騎曹郞廳分付,不敎子前判義禁申晦特逐江郊事,分付金吾郞廳。
又下敎曰,今番貢果薦新處,盡爲之,而初運貢果,尙不入來爲念。領來人,使備局問知。亟以湖南狀聞觀之,莫重貢果,私商之卜多云,此後申飭。
又下敎曰,難於處置申光緝而去金吾乎?朝鮮,申光緝之國乎?大臣以下諸臣,勿胥命事分付。大臣處命召,仍遣史官傳之。
又下敎曰,苟且免冠,不若請討,大臣以下,使冠而命矣。仍爲傳授大臣處,遣史官傳之,其餘則,分付各司。
又下敎曰,擧措若此,免冠何心,下敎之前,着冠出去,何意也?知入。
又下敎曰,難於處置申光緝而如是乎?其勿如是之意,遣史官傳諭。
又下敎曰,試所承旨右副承旨入侍。
又下敎曰,今日下敎若何,而只知申光緝,今日求對大臣諸臣,亟施不敍之典。
又下敎曰,命召來到,御將牌招,使之仍佩。
又下敎曰,捕將元重會牌招,傳授命召及大將牌·傳令牌。
又下敎曰,李思觀守禦使除授,牌招察任,摠戎使兼察。
又下敎曰,右捕將前單中無故者,則前單入之。
備忘記,此時何心,而昔事何泯,明日崇政殿,當爲頒柑。試官南泰會·黃景源·趙曮·李徽之·趙台祥,入直兩春坊爲之。殿座隨時,只入直正時,侍衛以入直入侍。
備忘記,領相洪鳳漢爲內局都提擧。
傳于李在簡曰,領相命召傳授後入侍,薇垣長同爲入侍。
備忘記,前判書鄭弘淳爲內局提調。
備忘記,御將禁將兼察。
李在簡啓曰,新除授內局提調鄭弘淳,時無職名,令該曹口傳付軍職,何如?傳曰,允。
備忘記其君若此,而中官放恣,今日在家中官,一竝越俸一等。
捕將前望,以元重會爲右捕將。
備忘記,耽羅貢人,深冬漂風可矜,其到處,襦衣題給。其舟船,令海南縣,着悉收拾以待之意,令備局,卽爲分付該道。
李在簡啓曰,試官趙曮,時無職名,令該曹口傳付軍職,何如?傳曰,允。
以咸鏡監司蔡濟恭,安邊等官居洪順贊等渰死·燒死·囕死等事,傳于李在簡曰,令本道,恤典擧行。
李在簡,以禮曹言啓曰,今此藏氷主梗官奉常寺主簿申昕,依例塡差啓下矣。申昕方在罷職中,其代以本寺主簿盧允中,更爲差定,而原單子中,改付標以入之意,敢啓。傳曰,知道。
李漢豐,以賑廳言啓曰,因傳敎,濟州貢果六運至八運領來人,每人給米二斗。初運至五運,待其領來,一體給糧之意,敢啓。傳曰,知道。
李漢豐,以義禁言啓曰,不敎子申晦,逐送江郊事命下矣。以傳敎內辭意,申晦卽爲逐送江郊之意,敢啓。傳曰,知道。
戊子十一月二十四日四更,上御集慶堂。藥房入診,諸承旨,薇垣長,同爲入侍時,都提調洪鳳漢,提調鄭弘淳,副提調安,右副承旨李在簡,同副承旨金光國,大司諫尹蓍東,記事官李翼運,假注書韓鼎運,記事官文命龜·柳德申,醫官許礈·李以楷·慶絢·金季良·金光國·鄭潤烈,以次進伏訖。鳳漢問曰,聖體,若何?上曰,氣何諭哉?幾年後見卿,予心愴然。鳳漢涕泣對曰,臣在草土中,雖伏聞聖候,久闕仰瞻,伏不任區區之至。上曰,申光緝豈不無狀乎。鳳漢曰,聖敎至當,其人極暗劣矣。聞其爲參祭避直之計而然矣。上曰,臺臣雖無形,領相今日入侍,深嘉其忠,請討之言,今日復聞,旣聞之後,予何苟且?光緝之三件不忠,纔已洞諭,申光緝巨濟府栫棘。出傳敎藥房提調持湯劑入侍。出榻敎弘淳進湯劑,上進御。上曰,申光漢所爲,萬萬無狀,不可同日而語,而以此觀之,金觀柱自觀柱,申光緝自光緝,亂之本,觀柱之敎。非但有欠於王言,當之者,豈不冤乎?其句抹去,旣已抹去則永刊二字,亦爲勿施。出傳敎鳳漢曰,申光緝所爲,其父亦不知云矣。上曰,諸臣泄泄,其慨,延及其他,況勅何父兄,至於綾城·光恩下敎,亦過矣。且其子栫棘,其父逐江外,亦欠王政。申晦,永城尉·綾城·光恩下敎,一竝寢之。出傳敎鳳漢曰,左相周旋不足,而爲國之心,斷斷無他矣。上曰,然矣,余亦知之,而以在首席,終不請討,至於如此,今悟之,誠過矣。上曰,予則苦心,領相所奏,深加匡輔,特寢今日大臣諸臣下敎。禁衛大將李章五,摠戎使金時默,卽爲牌招,傳授命召與前密符。左·右相,遣史官傳授命召。出傳敎藥房提調持湯劑更爲入侍。出榻敎弘淳進湯劑,上進御。尹蓍東陳所懷曰,顧今聖體,何如?聖學,何如?因一申光緝年少駭擧,乃至於貶薄聖躬,牢却湯劑,嚴敎荐下,徹宵終晝,而群情焦迫。大臣,卿宰,免冠伏閤,而朝象愁沮,豈意聖明之世,乃有此擧?伏望自今以後,益着涵養之工,事務至當之歸,上下交泰,臣主俱榮,使擧國含生,皆蒙和平之福焉。上曰,所奏亦是,而但予之若此支撑者,皆不知,予甚慨然。又所懷曰,臣待罪之近密,終日守閤,憂遑罔措,庸有其極?今者薇垣特除,臣雖愚迷,豈不能仰揣聖意之所在,而第念臺閣者,立殿陛,而與君上,爭是非之職也。若或有承奉而言事,則上之所使,近於有意,下之所論,未免迎合。此豈淸朝之美事,亦豈聖世貽燕之道哉?臣非敢營護光緝也,區區迷執如此,故敢啓。上曰,此則不然,明燭在前,予豈使之諂諛乎?上曰,古之豫讓云,以國士待之,以國士報之,戰國之士,其猶然也,況一隅朝鮮之臣乎?噫,尹蓍東,往者之事,是乎否乎?當乎否乎?傾軋乎否乎?初雖持難,前後大臣之請勤懇,故甄用,而用後,觀其人,自曰幾乎遺才。伊後頓忘前事用之,豈特豫讓之比?心自謂曰,此人,必也其報云,爲君而其可望臣報效乎?此以義言者,今日之擧,非前日之比,無臣節,行小人之事,眼無其君,有一於此,其宜懲討。況昨日予之氣若何?其雖中年,爲臣子者,可謂落膽罔措,況望八日衰之君乎?予若爲今臣,以未明前,相率而請討,詣閤而求對,臣分當然,而不此之爲,雍容守閤,只求對而已。若此,雖十日守閤,予何召?日已昏,不獲已洞言,而爲首席之相,半刻免冠。更傳下敎,冠已着,皆莫知去處,乃聞金吾胥命,其令勿胥命,再次復入焉。予則曰將詣賓廳,或相率討矣,公然坐席,略無動靜,此無他,卽李廷烈之意也。噫,去夜,以予之氣,雖因轉甚,必也不請討,若此而君爲君臣爲臣乎?與向者之事,同一套也。以此觀之,非特少輩取名,大官亦然,予何終默?特爲處分。金光國頃者對策,予嘉其氣,故初欲除此人。尹蓍東意謂決不負予,特除,而然不命牌招者,意蓋在矣。不召而謝,仍又求對,心竊嘉之,其登前席,初則先言所懷,復陳所懷,卽一廷烈也。百人雖若此,蓍東決不若此,以此觀之,雖懿溫在前,特簡以召。不顧君,不顧國,其特若此而去,思之及此,可不寒心?此人,不可以常例處之,尹蓍東刊削仕版,放逐鄕里,其令海東臣子,少知君君臣臣之義。噫,以此觀之,今日朝鮮,可謂亡矣。出傳敎尹蓍東先退。上曰,蓍東之意以爲,卿旣入侍,故欲爲自便之計,極爲無狀矣。鳳漢曰,此恐未然,臣於閤外,未及對言而入矣。藥房提調持湯劑更爲入侍。出榻敎弘淳進湯劑,上進御。鳳漢曰,臣之情勢,請退,以箚子陳達矣。上曰,依爲之。命退,諸臣以次退出。
上在慶熙宮。停常參·經筵。
李在簡啓曰,大司憲李得宗呈辭入啓,執義姜潤,掌令韓鏶,持平宋濟魯在外,掌令·持平各一員未差,今日以監察茶時之意,敢啓。傳曰,知道。
藥房提調鄭弘淳,副提調安啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,待下敎,殿坐時入侍。
以承傳色口傳下敎曰,湯劑入之,提調退去,明日湯劑,亦依前爲之。
金光國啓曰,判尹韓光會,連日違召,尙不出肅,事甚未安,卽爲牌招察任,何如?傳曰,允。
又啓曰,新除授左承旨尹學東,時在京畿高陽地,斯速乘馹上來事下諭,何如?傳曰,允。
李在簡,以都摠府言啓曰,今日入直內三廳武兼禁軍及軍兵等,中日習射,而崇政殿親臨黃柑相値,不得爲之之意,敢啓。傳曰,知道。
傳于李在簡曰,試官南泰會,代安允行爲之。
安,以吏曹言啓曰,今此親臨頒柑時,左·右通禮不可不備員,左通禮有闕之代,口傳備擬以入之意,敢啓。傳曰,知道。
吏曹口傳政事,以金載順爲左通禮。
李在簡,以義禁言啓曰,今此親臨頒柑時,本府都事,皆爲赴擧,而武都事一員,本府入直。當直入直都事,公事回公都事及崇政門·麗春門·宜秋門禁亂都事,合五員分差,而無以備數。假都事五員,卽令該曹差出,以爲分排之地,何如?傳曰,允。
傳于李在簡曰,捧五軸後,坐直承旨與試官入侍,而試券次次入之。試所承旨,限酉時盡捧,戌時入侍。
吏曹口傳政事,以李普觀爲兼東學敎授,以李致中爲兼南學敎授。
安啓曰,南學敎授李致中,東學李普觀,時無職名,令該曹口傳付軍職,何如?傳曰,允。
兵曹口傳政事,副司果李致中,李普觀。
傳于金光國曰,中官安國來,今番參酌分揀。
京畿監司金華鎭狀啓,果川等官居幼學吳聖杓妹十五歲兒等,囕死·渰死·燒死等事。傳于金光國曰,令本道,恤典擧行。
成鏡監司沈鏽狀啓,安邊等官居洪順贊,渰死·燒死·囕死等事。傳于金光國曰,令本道,恤典擧行。
李在簡,以義禁府言啓曰,尹蓍東刊削仕版,放逐鄕里事,命下矣。依傳敎,放逐鄕里之意,敢啓。傳曰,知道。
又以義禁府言啓曰,放逐鄕里罪人尹蓍東,南海縣荐棘,當日倍道押送事命下矣。以傳敎內辭意,具罪目,卽爲發遣府都事,押送荐棘之意,敢啓。傳曰,知道。
又以義禁言啓曰,豐基郡定配罪人申光緝,巨濟府荐棘事命下矣。罪人申光緝,旣已發配,依例發遣府都事所到處執捉,仍令押去巨濟府配所荐棘之意,敢啓。傳曰,知道。
金光國,以義禁府言啓曰,中官安國來,良才驛徒三年定配事命下矣。以傳敎內辭意,具罪目,依例發遣府書吏,卽爲押送配所之意,敢啓。傳曰,知道。
吏曹口傳政事,以□□□爲禁府都事。
李在簡,以兵曹言啓曰,依傳敎,禁府書吏朴壽喜等十五人,各決棍十度之意,敢啓。傳曰,知道。
戊子十一月二十五日午時,上御崇政殿月臺。親臨頒柑入侍時,行都承旨安,左副承旨李在簡,同副承旨金光國,記事官李翼運,假注書韓鼎運,記事官文命龜·柳德申,以次進伏訖。上具翼善冠·袞龍袍,以乘輿出資政門,詣月臺降輿殿座,催促儒生入庭。試官以下四拜畢,試官行副司直安允行·黃景源·趙曮,大司成李徽之,兵曹參知趙台祥,司書安聖彬,說書兪漢謹進伏。藥房提調持湯劑入侍。出榻敎提調鄭弘淳,持湯劑進伏,上進御後退出。上曰,莫重殿座,以假通禮替行,當該實通禮,令該府拿處,以不應爲私律勘處。出傳敎上曰,學製幾許爲之乎?在簡曰,東學冬等,尙未爲,而南學則全未爲之矣。上曰,今聞南學全闕,東學只有冬等,不爲云。兼敎授之勅勵之下,若是稽滯,其涉可駭,先遞差,令該府處之。其代,今日口傳在京無故人,備擬牌招,其令一兩日擧行,近者下隷怠慢驕重,文臣其何效乎?稱托不爲者,一倂嶺海投畀。出傳敎上曰,昨日下敎若何,而中官任自持來,亦不以奏,中官安國來,良才驛徒三年定配。出傳敎上曰,洪良漢在京乎?在簡曰,在京矣。上曰,六承旨,三承旨在外,承旨洪趾海許遞,其代洪良漢敍用,除授牌招察任,房順房。二承旨在於近畿,自政院,申飭上來。出傳敎藥房提調持湯劑更爲入侍。出榻敎弘淳持湯劑進伏,上進御後退出。上曰,昨夜見領相之一片忠心,尹蓍東之負恩背君,可謂一夜之內,善惡相混。禫月行公,卽是古禮,而領相之其猶若此者,可謂一擧而兩美,故其雖許之。無狀哉蓍東也,雖非予所謂,於渠毛髮頂踵,可謂暮年其君之造化。奚比豫讓,而初則猶有秉彝之心,旣已謝恩。仍又求對,而噫,雖無蓍東,領相謝命,何待耳目,而雖然,在臺閣之道,決不宜又爲何所聞而來,何所見而去者。故先令召入,而蓍東之祟,本非若此,而僅喉間,先陳所懷,予則曰必爲尾請。予雖衰矣,蓍東之心,其豈不知?初雖慷慨而來,心自謂曰,領相旣來,自有其人,余則莫若彌縫而去。又稱所懷,綴襲暗劣李廷烈之言,而迎合二字,尤可謂萬萬無形。予之特首,望八暮年,豈求迎合?噫,申光緝下敎三件事外,以再昨擧措推之,爲臣子者,可謂心膽俱墜。迎合二字,何萌於心,爲其忌祭,作此萬萬叵測之擧。若云漢法,不敬乎否乎?身爲薇垣長,豈敢若此?事之放恣,莫此爲甚,靜而思之,放逐鄕里,豈曰人君,亦曰有法。此甚於暗劣光緝,尹蓍東海南縣栫棘,當日押送,使國人,咸知暗劣宵小之態,倍道押送。申光緝·尹蓍東到配日字,令道臣,卽爲狀聞。此等之人,爲國子長,於國可謂羞矣。先命銓曹,爲先改正。出傳敎上呼傳敎時,有不召之敎。光國曰,昨夜牌招命下矣。上曰,然乎?仍改曰,旣已謝恩,上顧文命龜曰,汝亦爲才操,見欺於汝,若復爲之,當處分,視尹蓍東懲戒。上命懸漢五陵賦題,仍命頒柑。上曰,下敎後,一人攫柑,千人當停擧矣。上曰,禁府都事,皆一倂停擧,令一人呈草記。上曰,下敎之後,不爲待令,假都事外,一倂汰去。出傳敎禁府都事,口傳差出事。出榻敎光國曰,金吾草記,有不審之失,當該堂上,推考警責,何如?上曰,依爲之。出擧條上曰,極爲駭然,當該堂上罷職。出傳敎上還入大內,諸臣退出。
戊子十一月二十五日酉時,上御集慶堂。科次入侍時,試官行副司直安允行·黃景源·趙曮,大司成李徽之,兵曹參知趙台祥,司書安聖彬,說書兪漢謹,同副承旨金光國,假注書韓鼎運,記事官文命龜·柳德申進伏訖。光國曰,提調鄭弘淳猝病未進,湯劑請先入之。上曰,姑徐之。右副承旨李在間進伏,考試券,罷漏後命退。諸臣以次退出。
上在慶熙宮。停常參·經筵。
夜五更,木星入氐星。
李在簡啓曰,大司憲李得宗呈辭入啓,執義姜潤,掌令韓鏶,持平宋濟魯在外,掌令·持平未差,今日以監察茶時之意,敢啓。傳曰,知道。
藥房副提調鏶啓曰,昨日親臨試士,入夜酬應,伏未審聖體調攝若何?痰候何如?寢睡·水刺之節,亦何如?臣率諸御醫,趁早入診,詳察聖候爲宜,臣不任區區憂慮,敢來問安,竝此仰稟。答曰,知道,氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,下敎時入侍。
又下敎曰,必是飄風之人,襦衣給之。
又下敎曰,初來貢人及再來人,各給米二斗及襦衣與否,知而以奏。
傳于李在簡曰,藥房依例問候,待下敎入侍,試官催促詣閤。
金光國啓曰,判尹韓光會連日違召,尙不出肅,事甚未安,其爲牌招察任,何如?傳曰,允。
洪良漢啓曰,新除授左副承旨尹學東,自鄕上來云,卽爲牌招,何如?傳曰,允。
傳于金光國曰,內局入侍講官,亦爲入侍。
備忘記,果貢進上,何等重也,而三運先來,再運次來,初運三來,不問其由。循例報營,而營門其亦循例狀聞,豈體於爲耽羅之人乎?事之駭然,莫此爲甚。泰仁縣監尹遠東,從重推考,當該道臣,亦爲推考。
以承傳色口傳下敎曰,落軸未拆榜前,如有割封之事,則勿論差備下人·政院下人,令該曹決棍,政院申飭,以待拆榜後,使之區處,勿出朝報。
又下敎曰,落軸中,割封者考奏。
藥房提調李昌壽,副提調趙曮,持湯劑,來詣閤外矣。
以承傳色口傳下敎曰,今日酬應多矣,湯劑入之,退去。藥房口傳啓曰,伏承傳敎,有湯劑入之退去之敎矣。一貼依下敎封入,而當此日三貼進御之時,不得診候,已至多日。下情不勝憂迫,敢此詣閤求對,乞賜暫時召見,千萬懇禱,惶恐敢啓。答曰,昨夜酬應,今又酬應難矣。夜深,第二貼入之,退去。
金光國,以侍講院言啓曰,本院下番,連日姑陞入直,事甚未安。兼弼善李普觀,卽爲牌招入直,何如?傳曰,允。
傳于李在簡曰,備局次對,進定於明日。
金光國,以戶曹言啓曰,卽接廣興倉所報,則來十二月朔頒祿次,倉官進去于領議政洪鳳漢家,請受祿牌則以爲,身帶內局,雖已冒肅,制月未盡,不敢行公云。祿牌不爲出給,何以爲之?敢稟。傳曰,令倉官輸送。
金光國,以兵曹言啓曰,來十二月,己丑正月當,上番騎兵二百五十名,所着襦衣,依定奪,本曹點考後,仍令該曹題給之意,敢啓。傳曰,知道。
又以御營廳言啓曰,本廳來十二月己丑年正月兩朔應立中部前司屬,全羅右道五哨軍兵六百七十名,已爲逢點整齊矣。十二月初一日,與左部後司軍兵替代後,舊軍放送之意,敢啓。傳曰,知道。
又以御營廳言啓曰,本廳來己丑年二月三月兩朔應立中部左司屬,全羅右道五哨軍兵,正月二十五日京中逢點。二月初一日與前司軍兵當爲替代立番,趁期調送事,本道監兵使處,依前知會之意,敢啓。傳曰,知道。
又以禁衛營言啓曰,來十二月當,四番左部中司屬,五哨內,忠淸道六百四十四名,京畿八名逢點,實數六百五十二名,已爲點閱整齊。來十二月初一日,與內外各處入直軍兵等,依例替代後,舊軍放送之意,敢啓。傳曰,知道。
又以禁衛營言啓曰,來己丑二月當,五番左部右司屬,忠淸道五哨軍兵,來正月二十五日,京中逢點。依例準二朔立番之意,本道監兵使處,豫爲知委,何如?傳曰,允。
李在簡,以義禁府言啓曰,左通禮金載順,右通禮徐有良等,以不應爲,私律勘處事,傳旨啓下,而特敎定律名者,勿捧原情,草記勘處,曾有定式矣。金載順·徐有良今已拿囚,以不應爲私律,杖八十收贖,奪告身三等,而依承傳竝功減一等放送,何如?傳曰,允。
又以義禁府言啓曰,前東學兼敎授金鍾秀,前南學兼敎授沈頤之等,令該府處之事,傳旨啓下矣。金鍾秀時在京畿廣州地,沈頤之下去咸鏡道咸興府云。依例發遣府羅將,竝拿來,何如?傳曰,允。
統制使李漢膺狀啓,進上生靑魚,尙未捉得封進,惶恐待罪事。傳于金光國曰,勿待罪事,回諭。
領議政洪鳳漢箚曰,伏以臣承命於半夜焦惶之際,登筵於三年逖違之餘。眷念勤摯,恩顧鄭重,臣且惶且感,不覺聲淚之俱發。若臣哀苦之情,兢悶之忱,嚴畏不敢陳,只以文字仰籲之意,警咳而退矣。蓋臣綿才薄識,百無所似,而猥荷隆知,致位嵩高。數十年來,所被異數,罔非踰分。此已臣銘肝鏤肺者,而方臣之遭罹憂苦也,則殿下深加矜惻,屢推非常之典。及臣之闋過制限,則殿下卽賜慰諭,仍紆無前之寵,闔門含感,沒身圖報者,當如何哉?第此見叨之職,從前尸素,畢露醜拙,到今點檢,尙切愧悔。況臣哀疚之餘形凋神耗,譬若朽木經霜,生意蕭索。本不猶人者,今又如此,則其何以復策難强之力,重辱匪據之任乎?臣雖至愚,亦能自知,誠非忽於鎭安世道,而失之疎略,不能每人皆悅。志雖勤於經理民務,而病在固滯,不能隨事得當。求全多毁,孤立少與,知臣者隱憂於責備之際,不知臣者胥訿於執影之中。其所以上孤聖恩,下誤身計者多矣。自臣去朝之後,以國事而未見其益弛,以民生而未見其加困,而在臣則杜門深蟄,舊謗稍息。於公於私,已驗之跡,旣如彼,則其可退而不可進者,較然明甚。殿下何所取,而復授,臣亦何所藉而更冒乎?伏乞堯齡彌高,禹勤益勵,此時承佐者,其責尤重。前首揆秉心詳和,做事貞固,望實所推,成效日著。今忽無端釋負,任其養閑,畢竟代斲,乃歸於己試蔑效之賤品,輿情之齎惜,有識之貽譏,俱非細故。聖朝注意之方,誠恐有失,而且其許副,由於體下,則臣亦任使中舊物,人所曲被之恩,臣何獨不可望乎?日昨造朝,雖不獲已,有違常規,向後處義,旣蒙許可當竢來朔,而與其當遞虛帶,徒致廉防之有傷,無寧陳懇速解,移處散御之爲安。玆將短箚,仰瀆崇聽,伏乞聖明俯加諒察,卽命遞免,副臣瀝血之願,開臣進身之路,不勝幸甚。且念藥院問候之班,緣臣之故而久未備員,不但私心之萬萬惶恐,揆以國體,尤極未安,亦願竝賜處分焉。取進止。答曰,省箚具悉卿懇。噫,幾年之後見卿,實是料表,而卿之處義皆得,故特許卿請。不過若干日,其當見卿,今者拜相,非欲見而然矣。噫,予今日衰,所依者輔相,卿須體予幾年後重卜之意,安心勿辭,朔朝入侍,用副小子慇懃之意。內局都提擧,豈可許副,亦勿辭焉。仍傳曰,遣史官傳諭。
左議政金陽澤箚曰,伏以臣,負罔赦之罪,蹈當被之律,而聖度至仁,施以薄罰,旋卽還寢,深夜史官,忽地傳宣。臣惶駴兢惕,五內如沸,莫省措躬之所。噫,臣之罪,可勝言哉?冒叨匪據,適當焦迫之會,群情莫不恇擾,相率求對。保護之方,進湯其急,而臣終日叫閤,徒犯屢聒之辜。輔相之地,責敎其嚴,而臣冥迷鈍滯,全失仰體之道。閤外免冠,金吾席藁,忱誠未暴,擧措多駭。至使上下否阻,大小波蕩者,亦惟臣不忠無狀之故。論其罪犯,宜黜臣殛臣,則霎時譴削,曷足以贖其萬一乎?夫國之刑政,卽人君御世之具,臣下有罪,以其罪罪之,君綱立矣,國法伸矣。今乃不然,覆燾之德,過示寬貸,滌蕩之典,不咎旣往。至令積罪之臣,官銜依舊,晏如自在,揆以常理,寧有是哉?臣被罪之初,城鑰未啓,逬出差遲,命召忽降,勢難容旋。去就自致狼狽,踪地益切危蹙,沈首私次,杜門訟愆。區區之義,惟亟被常憲然後,上可以存國體,下可以安微分。玆敢冒控箚本,仰陳衷懇,而憂悸奔走之餘,宿痰添劇,神昏氣苶。數行文字,亦未畢暴,竝乞鑑諒,亟降威罰焉。取進止。答曰,省箚具悉卿懇。悉諭右相,予何多誥?但且諭領相,若無其日領相,君至何境,國至何境?卿在其時首席,故雖示慨然之意,此亦玉成者也。往事勿說,予無介滯,卿須體此,竝安心勿辭,卽起視事,用副予爲國之心。仍傳曰,遣史官傳諭。
右議政金尙喆箚曰,伏以臣,猥忝承弼之任,適當焦迫之會,更籌向闌,嚴敎荐下,玉階未借,寸忱莫暴,蒼黃震剝,擧措乖宜。上而不槪天心,下而徒駭觀瞻,孤恩負職,嶺海猶輕。薄試責罰,未足懲罪,何意半夜之寵命旋降,三事之官秩自如。聖度雖出於滌蕩,臣心益切於兢惶。況且被譴之時,城鑰未開,屛營衢路,未及逬出。雖然,事勢之不得不,然,釁負之身,偃處私次,跡涉縱恣,冞增悚蹙。至於與僚相,罪同罰異,尤爲臣不安之端,而竝蒙收還之後,今何敢費辭自引也?噫,臣之無狀,久據匪據,瘡疣難掩,自速大戾,以殿下閔覆之德,雖欲終始曲保,其可得乎?區區自靖之義,唯有早自引退,優游散銜,無至累聖簡而辱中書者,卽臣寤寐之所祈祝。斷斷此心,天日鑑照,目下情踪之臲卼,猶有未暇論者。玆敢短箚自列,仰暴血懇,伏乞聖明,勘臣罪而免臣職,使國綱肅而私分安焉。取進止。答曰,省箚具悉卿懇。噫,一小人之弊,至於此極,再昨景像,可謂寒心。此豈卿等之過?朝鮮風習,類皆若此,頃者已諭,此亦當爲日迷之致也。且今世之人,其雖萬萬無狀,因下敎而然,若尹蓍東·李廷烈,左·右譏斥,吾則曰此一節,朝鮮必亡之兆也。故頃年無狀,徵夏處分,以李秉泰公淸之心,其猶覆逆。今者擧朝之回顧逡巡,亦此弊也。予雖衰矣,何泯此弊?深慨者,國將亡也。卿之鯁直,予已熟知,豈一毫不叶于卿者哉?卿須安心勿辭,卽起視事,用副小子倚毗之意。仍傳曰,遣史官傳諭。
咸鏡監司蔡濟恭疏曰,伏以臣,猥以樗散,濫叨藩選,恩批之下,私義難恤,纔已肅命矣。臣之父母墳山,在於畿內竹山地,而身縻朝籍,久闕省掃,今當遠離,尤不勝戀結之情。玆敢哀籲於孝理之下,伏乞未辭陛之前,特賜五六日之暇,往展塋域,俾伸人子之至情焉。答曰,省疏具悉。卿其依所請往來焉。
戊子十一月二十六日辰時,上御集慶堂。科次入侍時,試官行副司直安允行·黃景源·趙曮,大司成李徽之,兵曹參知趙台祥,司書安聖彬,說書兪漢謹,右副承旨李在簡,假注書韓鼎運,記事官文命龜·柳德申進伏。試官考券畢,上命取所選券,諸試官讀之訖。景源曰,諸論,以此中一張,爲第一,以此爲壯元,何如?上曰,依爲之。仍命拆榜。上曰,居首進士申史澳直赴殿試,之次進士李之珩直赴會試,之次生員鄭文啓,進士金夏材,進士宋載中,各給二分。出傳敎上曰,黃柑入格人竝來待。出傳敎上曰,試官退去,允行以下先退出。上曰,頃者命讀小學矣。今日讀幾許耶?欲見之,午後待下敎,使之入侍,而試官除之。坐直承旨講官,亦以入侍。出傳敎上曰,中官金始徽,越俸一等。出榻敎上命退,諸臣以次退出。
戊子十一月二十六日申時,上御集慶堂。文臣小學講,藥房同爲入侍時,藥房副提調安,同副承旨金光國,記事官李翼運,假注書韓鼎運,記事官文命龜·柳德申進伏訖。安問候,上曰,駭然矣。仍命退去,安,翼運退出。上曰,都提調處義,故月朔之前,旣面許,予意必也。只提調,副提調,古今望八其君,請三服湯之時,豈有只副提調問候之擧乎?此不可使聞於隣國,問候不問,提調故循例下答,入侍問候之時,乃知予不覺駭然,屋漏亦不爲駭然乎?若此副提調,能兼三提調而然耶?何不請不參提調乎?事之寒心,莫此爲甚,不參提調鄭弘淳,副提調安,竝施不敍之典。若此而問候受於副提調,不奏當該承傳色,越俸十等。出傳敎上曰,講官呼名入之。說書兪漢謹,司錄尹慶龍,吏曹正郞李世孝,佐郞趙榮弼,禮曹佐郞崔宗謙·韓栐,兵曹正郞韓民敎,佐郞閔潤洙·趙亨謙,工曹正郞李章五,司僕正李堉,奉常僉正金重玉,判官李正吾·盧允中,司藝朴師文,典籍許鍒·白師殷·南允熙·金晩耉·鄭觀由·車大脩,中學訓導安中權,西學訓導金漢宗,校書校理尹謐,副司直李命彬,副司果權極,前持平李益烍,以次進讀訖。上曰,不過飭勵,故今日頃,講小學者,召講而亦不過數日故皆令讀書題。其中有未能者,其涉可駭,兪漢謹·尹慶龍·李世孝·趙榮弼·崔宗謙·韓栐·韓敏敎·李堉·李正吾·朴師文·權極,竝禁推。小學立敎篇音釋能誦後,草記以放。出傳敎上曰,李堉,應在禁推中,不可乘廏馬,詣金吾,本職爲先遞差。出傳敎上曰,訓鍊都監將官三人,禁衛營將官一人入直單子書入,其令依例替直。出傳敎上曰,前提調李昌壽爲內局提調,趙曮爲承旨,三院副提調例兼,房順房,承旨牌招察任。出傳敎上曰,今觀京畿監司狀本,李宅胄所爲,萬萬叵測。令該府卽爲拿囚,嚴問口招,登對以奏。狀末附陳事,誠是,令摠戎廳依狀請施行,與守禦廳講確成節目以啓。出傳敎上曰,金吾無人,將欲下敎,今有李宅胄下敎,綾恩君具允明,判義禁除授,鄭光漢同義禁除授,待開門牌招察任。出傳敎上曰,今覽濟州牧使狀聞,年事已登,予心少弛,他餘措置等事,其皆得宜,且有前例,竝依狀請施行,勿待罪事,回諭。出傳敎上賜三公箚批答訖。上曰,忘父背君申光緝,忘恩負君尹蓍東,雖値疏決,直拔不奏事,分付該府。出傳敎上命退,承史退出。
上在慶熙宮。停常參·經筵。
巳時午時,日暈。
夜二更,流星出天中淡雲間,入乾方天際,狀如拳,尾長二三尺許,色赤。
金光國啓曰,大司憲未差,執義姜潤,掌令韓鏶,持平宋濟魯在外,持平一員未差,今日以監察茶時之意,敢啓。傳曰,知道。藥房提調李昌壽,副提調趙曮啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,氣則一樣矣。
中宮殿·惠嬪宮,藥房口傳問安。答曰,知道。
洪良漢啓曰,判尹韓光會,一向違召,尙不膺命,事甚未安,卽爲牌招察任,何如?傳曰,允。
以承傳色口傳下敎曰,待下敎,次對同爲入侍,茶則先入之。
又下敎曰,學製幾許爲之耶?知入。
又下敎曰,旣已下敎,將官單子入之。
又下敎曰,顧今國勢,可謂寒心,政官牌招開政,待下批,牌招察任。
大臣·備局堂上,依下敎來待矣。傳于李在簡曰,引見。
傳于宋瑩中曰,前關西道臣,次對同爲入侍。
以備忘記,傳于宋瑩中曰,近者薦主之法,掃然,若有安相五,金永燮之子薦主尋常,此何國體?曾前故相趙道彬,亦以薦主,置其法。安相五·金永燮薦主,問于銓曹,置其法。
又傳于曰,百人雖赦,是誰之子,光緝難赦,常日雖赦,其日難赦,其尤叵測,尹蓍東之幾年欺君,初而黨習,末而負君,朝鮮雖無其人。光緝·蓍東着帽帶,予則曰國隨亡矣。蓍東之迎合二字,甚於鄕原,此人國子長通淸銓官,施以不敍之典。
以備忘記,傳于金光國曰,旣已申飭之後,學製尙今不爲,事之可駭,莫此爲甚。此亦關係紀綱,事當禁推,而十分參酌,二學敎授同製,西學二學,皆取未盡者。
傳于金光國曰,學製不能檢飭該房承旨,從重推考。
左議政金陽澤,依下敎來待矣。傳曰,入侍。
有政。吏批,判書鄭宲進,參判未差,參議權噵進,行都承旨趙曮進。政事,以趙曮爲吏曹參判,鄭光忠爲大司諫,李恒祚爲掌令,李東顯爲持平,趙重明爲獻納,洪檢爲校理,洪龍漢爲校理,李養遂爲副校理,李命彬·朴師崙爲修撰,趙宗鉉·李致中爲副修撰,兪漢蕭爲禮曹參判,兪彦民爲兵曹參判,閔百興爲工曹參判,柳思欽爲刑曹參議,李壽勛爲左通禮,李世演爲右通禮,金命淳·李端會·李勉修·李益燦爲禁府都事,韓文洪爲英陵參奉,李復祥爲慶州府尹,安允行爲大司憲,金匡國爲開城敎授,朴采鳳爲崇寧殿參奉。
兵批,判書具善行在外未肅拜,參判未差,參議閔塾入直進,參知趙台祥病,右副承旨金光國進。政事,副護軍李漢豐·李世演·韓宗濟,副司直閔百興·洪錀·朴師崙·金文淳·趙宗鉉,副司果李得臣·洪龍漢,副司正韓鼎運,副司直李得宗。
以承傳色口傳下敎曰,旣已下敎,則新除儒臣謝恩差遲,爲暗劣申光緝爲黨而然乎?牌去來,申飭,雖一人,若有違牌者,使之偕往同黨,直捧巨濟府投畀傳旨。
又下敎曰,在外云,其鄕何處,知入。
又下敎曰,與公然稱頉有異,今番十分參酌,禁推置之,催促上來事,申飭。
傳于李在簡曰,儒臣謝恩後,開門下鑰。
李在簡,以弘文館言啓曰,本館上番,無他推移之員不得已以下番,姑陞入直之意,敢啓。傳曰,知道。
宋瑩中,以禮曹言啓曰,社稷祈穀祭,每於歲首上辛日,遣大臣攝行事,定式矣。來正月初七日上辛日,社稷祈穀祭,遣大臣攝行何如?傳曰,噫,昔年爲民,予已仰覩,而祝有年御詩,何敢忘也?而況今年穡事,大違初料,明春祈事,卽予一心,而噫今年之氣,比前日下,莫重伸禮俱闕,豈待諸臣之爭?予亦誠難,故只命依允。此豈體昔之道,亦豈爲民之意?仰愧俯怍,此心一倍,諸執事另擇祭物,亦爲,申飭,使予無如不蔡之歎。
又以禮曹言啓曰,宗廟·徽寧殿薦新,以濟州牧使封進貢果,先爲薦進矣。薦新柑子唐金橘,今始來到,令廚院,依例捧入之意,敢啓。傳曰,知道。
金光國,以義禁府言啓曰,開市譯官金大鉉·金弘喆·朴泰根·金履熙等,施以告身一等之律事,傳旨啓下矣。金大鉉·金弘喆·朴泰根等,今方待命於本府,爲先拿囚後勘律,而金履熙,以咸興譯學,在於任所云,依例發遣府羅將拿來何如,傳曰,允。
又以義禁言啓曰,長端前府使李宅胄,卽爲拿囚,嚴問口招,登對以奏事,命下矣。李宅胄時在忠淸道溫陽地本家云,卽爲發遣府書吏拿來何如?傳曰,允。
李在簡,以義禁府言啓曰,開市譯官金大鉉·金弘喆·朴泰根等,施以告身一等之律事,傳旨啓下,而特敎定律名者,勿捧原情,直爲草記勘處,曾有定式矣。金大鉉·金弘喆·朴泰根,旣已拿囚,依法文,各杖六十收贖,奪告身一等放送之意,敢啓。傳曰,知道
左副承旨尹學東疏曰,伏以臣,賓對有命,爲覲耿光,方爲仕進矣。卽接家信,母病重添,關格症情,十分危急,催臣歸護,臣方寸飛越,按住不得。玆敢投進短章,徑出禁門,伏乞聖慈,俯燭臣煎迫之私,仍置臣擅離之罪,以肅朝綱,以安私分,千萬幸甚。踏啓字。
副司直李思觀疏曰,伏以臣,自來情地,實無冒進榮次之理,杜門斂跡,矢心自靖,而頃泰保護,義在自效,奔走供職,月餘日矣。仁恩曲軫,許令調息,散地優閑,粗愜本分,迺於千萬夢想之外,遽叨守禦新命,召牌仍又狎臨,而伏聞聖心煩惱,却湯不御,筵對阻隔,擧朝憂遑,臣深夜驚起,寸心飛越,殆不知此身之爲己有,恩旨之爲必辭,章皇隨詣,祗受將符,而其拚乘四維,喪失素守,於是乎無餘地矣。退而自有,愧汗浹背,撫躬踧踖,不知所以自措也。念臣立朝事殿下三十餘年,本來伎倆,固莫逃於淵鑑之下,而蹤跡孤畸,墻壁無依,本不過隨衆祿仕,榮塗要津,匪望攸及,而日月之明,偶有遺照,節次推遷冥升至此,狀惕憂畏,寤寐淵氷,況此南城保障之地,其責尤別,遴選之嚴,從古已然,苟非望實克著,公議咸推,則上不可以輕畀,下不得以妄受也,明矣。以臣空疏之材,又經顚躦之餘,惟當遠跡於機要,圖酬於塵刹,仰答前後曲全之恩者,卽臣晩暮息補之圖,在聖上終始體下之仁,亦豈忍重以驅策,加以擔負,俾終歸於忘廉僨職之科哉?區區血懇,神鬼可質,不敢以倉卒受符,爲因仍冒據之計,敢伸疾聲之籲,仰干仁覆之聽,伏乞聖慈,俯垂矜照,亟遞臣守禦之任,以幸國事,以安賤分,不勝萬幸。答曰,省疏具悉,今者此任,於卿豈云過也?卿勿辭而行公。
戊子十一月二十七日辰時,上御集慶堂,大臣·備局堂上引見入侍時,右議政金尙喆,行禮曹判書具允明,吏曹判書鄭宲,行副護軍李章吾,行副司金時默,戶曹參判鄭存謙,右副承旨李在簡,假注書韓鼎運,事變假注書鄭澤孚,記事官文命龜·柳德申,以次進伏訖。藥房提調李昌壽,追後進伏。上曰,大臣進前。昌壽問候。上曰,提調,先大臣問候,朝體不然。尙喆曰,診筵當以藥院爲重,臣則承候而已。上曰,藥院無大臣,則問候當然矣。尙喆曰,前日之事,勿論彼罪此罪,皆臣之罪也。上曰,當局者迷,不必提說,左相何不入來乎?尙喆曰,左相非但有病,尤爲惶悚者,罪加於臣,故不敢入。臣亦豈入?而第以次對有命,故他不暇顧矣。上曰,過矣,予少無介滯矣。左相周旋不足,而斷斷之心則知之矣。前關西伯進前。鄭宲進伏。上曰,農形何如?宲曰,大體無設賑之邑矣。上曰,出爲開政。宲退出。命承旨書之,今朝下敎,于今若此,卽一申光緝,無事世界,至乎若此,究其心,名以好名,可謂苟且,不過暗劣而然。以此之故,輾轉二相免職。至於卿,雖有深慨,不過伊時坐席之首故,況箚批中,玉成二字,意亦深焉,而處分較重,其中數句,曰骨鯁臣云者,雖非直諭之意,昔年一儒臣,斥一相臣,有此語故,心常非之,今予復云,豈借骨鯁,自知過矣。且有欠敬大臣故,將欲下敎,予之處卿若此,卿之處義,亦豈不然,然其自深嘆者,近者一二事,抆涕嘉卿,曾未幾何,若此,莫云造物,寔予待卿欠也,二相之中,因此而卿不來,嗟惜曷喩,下敎中,骨鯁以下,至彼相之句,其命抹去,特遣史官諭予意,命偕來大臣,諸臣旣來,故雖召前關西伯才來,故先問本道農形,其令少退,待卿同入,卿須體此意,安心卽爲偕入來,遣史官,傳于左相,仍爲偕入。出傳敎上曰,廟謨則當待左相爲之矣,摘奸宣傳官入侍,宣傳官朴龍漢,進伏。上曰,還上所捧幾許。對曰,其捧只九百石矣。上曰,盡捧矣,倅誰也?尙喆曰,洪益喆也。上曰,氷玉其人矣。尙喆曰,臣於歷辭時見之,非畿邑之才矣。上曰,今聞宣傳官摘奸所奏,果川縣所捧五千八百石,只餘九百云,其勤幹可知,此人以故相之孫,非徒此縣,一關東,二畿甸,已有名稱,而今於擇差之下,又復若此,不墜家風,其誠可嘉,豈可止於三縣監,今番大政,其令銓曹,特爲陞敍調用,出傳敎,上曰,精力雖衰,欲爲民親政矣。尙喆曰,親政時,自多酬應,恐勞聖心,分二日爲之,何如?上曰,依爲之,命承旨書之曰,吏判旣來,過開拆後雖衰,當爲民親政,以此,分付。出傳敎在簡曰,御製御筆,旣有頒賜之命而還入,乞命出付,尙喆曰,臣亦欲奏者矣。上曰,豈憎申光緝,惜一張御筆乎,事涉張大,止之,命少退,更爲入侍,左議政金陽澤進伏問候,上曰,卿爲首席,駟不及舌,言之何爲。陽澤曰,其時事,都是臣罪,其時焦遑之中,臣以無周變之人,至於如此矣。上曰,嘗稱卿而又處分,稱卿者何,處分者何?陽澤曰,臣顚倒承命,爲請被罪而來矣。上曰,勿說,申則不足數,而尹尤怪惡,近用之而以爲好人矣,予昏愚不知人矣,命持入政望,使中官付標,尙喆曰,尹蓍東雖栫棘,辭敎之過當,如護逆等敎請還收。上曰,果是矣,命入之刪改。陽澤曰,御筆開刊而還入,非如此之事矣。上曰,事涉張大,止之。時默曰,本廳所屬各邑束伍把摠哨官差出之規,依守禦廳例,講確以啓事,命下矣,此不過鄕將官差出之事,不必成節目啓下,一依守禦廳例,備三望,報本廳,受傳令之意,行關所屬各邑,定式施行,何如?上曰,依爲之。出擧條上曰,初運貢果領來人,今聞其苦,倍於二三運,襦衣一體題給,糧米加一斗題給事,分付,舟楫,右水營堅緻修補,以給。出傳敎上曰,莫重狀聞,混踏以下,當該中官,越俸二等,不能檢飭承傳色中官,越俸一等。出傳敎上曰,監市御史,監市當前,其欲追査,事理當然,而至於道臣,此時先査,亦嚴飭譯輩,少通事之道雖使彼人知之,亦非忌諱之事,御史道臣,豈皆寥寥,諸邑先査,以待監市御史更査,事理當然,以此,回諭道臣。出傳敎上曰,承旨有闕代,宋瑩中,李之晦除授,牌招察任,房順房,今無應嫌之事,三院副提調,依例例兼。出傳敎上曰,今覽湖西道臣狀聞,事勢果然,一時飭勵,其何若此,勿待罪事,回諭,出傳敎,上命下傳敎,停延祥春帖。尙喆曰,此則決不可奉行者矣。上曰,端午帖,亦停之矣。陽澤曰,此與端午帖自別,新年頌祝規勉之意,皆在其中矣。在簡曰,大臣旣奏,此下敎還收伏望,引承傳色徼還。上曰,姑受之而心不受矣。允明進曰,勿爲如此下敎伏望。陽澤曰,三貼久未進御,伏望進御。尙喆曰,建功湯立大功矣。上曰,提調入侍,藥院入進湯劑,上進御後,命退,諸臣以次退出。
戊子十一月二十七日巳時,上御集慶堂,藥房入診入侍時,提調李昌壽,副提調趙曮,記事官李翼運,記注官文命龜,記事官柳德申,醫官方泰輿·許礈·李以楷·慶絢·金季良·鄭允說·李翊臣·許溵,以次進伏訖。昌壽曰,夜間聖體調攝,若何?上曰,一樣矣,寢睡·水刺之節,亦何如?上曰,亦一樣矣,請進湯劑,上進御訖,上命書傳敎曰,雖有所執,國體存焉,且命大臣一體進前,則意亦在也,而旣無都提擧,則大臣先問,體例當然,而問候倒次,暮年之守國體而已,提調從重推考,昌壽曰,敢請診候,上曰,診候則提調請之是也,仍許之,泰輿診候訖,退伏奏曰,脈候左右三部,度數乍欠調均,滑體亦微有不足矣上曰喜矣,尙喆曰,何爲若此下敎也,誠悶迫矣,昌壽曰,未能診察,已爲累日,今日則使入侍醫官,盡許詳察宜矣,上曰,何如若此,只三人診候,可也,許礈·季良所奏,與泰輿同矣。昌壽曰,今以醫官所奏觀之,三貼進御,似好矣,上曰,理之常也,昌壽曰,必旋卽康復,而今日則三貼,不可不進御也,尙喆曰,建功進御,聖心和泰,則卽爲奏效矣,以補其失焉,上曰,予已料其如此說來,而何必若是乎?昌壽曰,今日必償之宜矣,再進湯劑後,臣等又當持一貼入侍矣。上曰,依之,仍命泰輿·季良進前下詢曰,予之脈候,左則似沈遲,而右則頗動,而何爲左右三部,混稱不調耶,泰輿曰,惶恐敢達,而脈候別無沈遲之度,滑體亦有活動之候,而但胃脈,微有痰候故,比前少減有力矣,季良所奏,亦同矣。上曰,三貼爲之,而卿等先退監煎,再貼持入時,只與泰輿入來,可也。上曰,藥房提調·副提調持湯劑更爲入侍。出榻敎上再進湯劑後,尙喆曰,副提調於內局,有應避之嫌矣,上曰,此人此任,亦非累次矣,命書傳敎曰,內局副提調,有應避云,副提調許遞,其代左承旨爲之,尙喆曰,換房爲之,則亦無竝承宣必遞之義矣。上曰,然矣,與左承旨換房,好矣。昌壽曰,俄亦仰奏,而三貼,當待下敎爲之乎,臣等隨時持入乎,上曰,待下敎爲之,諸臣以次退出。
上在慶熙宮。停常參·經筵。
藥房提調李昌壽,副提調宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,下敎時入侍,茶則先入之。
李在簡,以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
又啓曰,憲府連日監察茶時,事甚未安,除在外外,大司憲安允行,卽爲牌招,何如?傳曰,允。
李之晦啓曰,大司憲安允行牌不進,執義姜潤,掌令李恒祚·韓鏶,持平李東顯·宋濟魯在外,今日以監察茶時之意,敢啓。傳曰,知道。
宋瑩中啓曰,右副承旨金光國,今日不爲仕進,卽爲牌招,何如?傳曰,允。
洪良漢啓曰,判尹韓光會,連日違召,尙不出肅,事甚未安,卽爲牌招察任,何如?傳曰,允。
以承傳色口傳下敎曰,學敎授李致中,晝仕草記,尙今寥寥與否,知入。
又下敎曰,大臣·備局有司堂上入侍事,使備局郞廳傳之。
又下敎曰,學製,今日盡爲之乎?學敎授二人合坐,而同題乎,各題乎?設於西學乎?知入。
李之晦,以弘文館言啓曰,本館下番副修撰臣李致中,以南學兼敎授,今日儒生試取事,晝仕出去之意,敢啓。傳曰,知道。
又以弘文館言啓曰,新除授洪檍,時在忠淸道淸州地,洪龍漢,時在京畿豐德地,副校理李養遂,時在江原道原州地,修撰朴師崙,時在全羅道靈光地,經筵入番事緊,請竝斯速乘馹上來事,下諭。傳曰,依啓。
李在簡,以摠戎廳言啓曰,水原·坡州別驍士戊子條都試,今月二十九日,依定式,試取於本營之意,敢啓。答曰,知道。
洪良漢,以賑恤廳言啓曰,因傳敎,初運貢果領來三十名處,各糧米二斗,又加一斗題給之意,敢啓。答曰,知道。
李在簡,以司僕寺官員,以一二提調意啓曰,本寺分養馬,如有故失·瘦瘠·病傷不馴,則每於畢上納後,抄出,分授營邑,依法典施罰,而有赦令,則例皆蕩滌矣。今年所納分養馬,有頉營邑,現告成冊,今始齊到,而係是宥旨前事,似不當循例施罰,何以爲之?敢稟。傳曰,蕩滌。
戊子十一月二十八日午時,上御集慶堂。藥房入診入侍時,提調李昌壽,副提調宋瑩中,記事官李翼運,記注官文命龜,記事官柳德申,醫官方泰輿·許礈·慶絢·金季良·鄭允說·李翊臣·許溫·金致儉·許溵,以次進伏訖。昌壽曰,夜來雪下,日氣頗寒,聖體調攝,若何?上曰,一樣矣。〈昌壽曰,〉寢睡·水刺之節,亦何如?上曰,一樣矣。昌壽曰,向來有水刺少勝之敎矣。近亦一向善爲進御乎?上曰,如前少勝矣。請進湯劑,上進御訖。仍請診候,上許之。昌壽曰,今日使入侍醫官,竝爲診察,宜矣。上曰,何必若是乎?只三人入診,可也。泰輿診候訖。退伏奏曰,脈候今日,則左右三部不足之候,差復,沈遲之症,亦似少減矣。慶絢奏曰,脈候似微有不足之候,而沈遲之體,差勝矣。季良所奏,亦同矣。上曰,提調退去,再貼入來時,只率泰輿入來,可也。仍命讀狀啓,瑩中讀奏,上命注書出去,右副承旨先爲入侍。仍下問曰,右間誰也?瑩中曰,金光國也。上曰,左副·大臣入來後,入侍,可也。賤臣翼運,承命出來,與右副承旨金光國偕入,進伏訖。上曰,海西漂船,恐或漂到前處,逐日下問,食後復問,無云晩後有狀聞云,故無乃承有旨狀聞歟?下問。對曰,此則無也。乃云海西狀聞復到云,故心訝,果或復到甕津歟?答曰,果云故,三次漂來,曾所未聞,以今事勢觀之,漂來江頭,亦焉可無?不若寧付北京,召大臣·有司堂上,令讀,果有北道有旨祗受狀聞,而不奏,此等中官,束帶何用。且漂來與前異焉,則漂到前鎭之奏,亦涉無形,當該中官,從重推考。噫,初講小學時,怡然下二字難讀故,其時問于故師,傅李眞望,以理安讀之,其後銅闈復當乎?此其時春坊巧也。其子李匡德故,下問,亦依前讀矣。今者登山僉使,無識武夫,風勢下二字,矇然書之,其何深非,而當該閫帥,與他有異,則其何矇然登奏乎?雖然亦非夢寐所覺,今不飭勵,人何知之?申大顯從重推考。出傳敎瑩中曰,臣亦矇然不知故,請推於下位,而拘於院規,各爲請推,惶恐待罪矣。上曰,無怪矣。非夢寐所覺也。其須退去,再貼入來時,同入,可也。因命右副,讀湖南狀啓,光國讀奏訖。上曰,謂以大臣入侍,而苟然彌縫則如何矣?予當爲之矣。因命書傳敎曰,今覽湖南道臣狀聞,瞻彼湖南,食息奚弛?些少懲債,旣禁,況萬兩公貨乎?心在元元,其何稟處?依狀請,限明秋寬限事,回諭。又命書傳敎曰,黃海水使狀聞,纔下敎而道臣狀聞,其無故,頃者亦有差前差後之事,今或亦然云。狀聞果到,而以此觀之,其中文字,此亦一樣,水使旣推,況道臣乎?此正一事,二未覺也。道臣一體推考。上曰,藥房提調·副提調持湯劑,更爲入侍。出榻敎上再進湯劑後,上曰,大臣·備局有司堂上入侍。出榻敎賤臣翼運,承命出來,與大臣·備局有司堂上,左副承旨,假注書,偕入進伏訖。藥院諸臣先退。上曰,藥房提調·副提調持湯劑,更爲入侍。出榻敎上三進湯劑後,昌壽曰,敢請診候。上曰,兩廳首醫入診,可也。醫官所奏,與前同矣。昌壽曰,明日亦三貼爲之乎?上曰,唯。藥院諸臣退出。瑩中落後,上命儒臣,持貞觀政要入侍。假注書偕入,賤臣翼運退出。
戊子十一月二十八日午時,上御集慶堂。大臣·備局有司堂上入侍時,左議政金陽澤,右議政金尙喆,有司堂上金時默·閔百興,左副承旨李在簡,假注書韓鼎運,記事官文命龜·柳德申,以次進伏訖。陽澤曰,聖候若何?上曰,一樣矣。尙喆曰,寢睡·水刺之節,若何?上曰,亦一樣矣。上曰,漂人之三處來到,前古所無,欲問于卿等矣。尙喆曰,雖似過,然而甚可怪矣。上曰,湖南狀聞又至,所貸結錢,欲限明秋寬之,而今年則何以爲之?尙喆曰,分數爲之矣。上曰,三南爲之乎?尙喆曰,七道皆爲之矣。上曰,漂民事,極殊常矣。陽澤曰,必是徑發然矣。槐院咨文,欲於數日內,退送於使行矣。臣聞此報,自分留之矣。上曰,今番當用二咨文乎?尙喆曰,可兼之矣。上曰,陸送,何如?尙喆曰,決無陸還之望矣。上曰,狀聞中,無給糧之辭,何以爲之?尙喆曰,雖不及,當以歸糧賜之矣。陽澤曰,其舟楫,或不繕備,致有此弊,宣傳官發遣,詳審以來,如何?上曰,好矣。宣傳官一員入侍事。出榻敎宣傳官李周赫進伏。上曰,水使狀聞中,只云守直,無給糧之語,雖給越海糧,其又漂來,候風之際,更費日子,亦未可料,襦衣旣已題給,米饌柴水,依前助給事,卽爲回諭道臣·帥臣。出傳敎尙喆曰,宣傳官下去,而彼人已離發,則自當卽還,若未發則宣傳官去就,何以爲之?上曰,但詳問卽還,可也。且有好事,此非廉問,沿路捧還上幾何及減耗減結錢能否,自高陽,至甕津,詳知以來。雖問于行路,可以知之,出閤外,受大臣說話以去,卿等善爲指揮送之。大臣以下先退,藥房副提調宋瑩中進湯劑進伏,左副承旨先退。儒臣持貞觀政要入侍事。出榻敎修撰李命彬進伏,命讀之訖。又命承史,次第進讀後,上曰,儒臣文義,可矣。命彬曰,守成之道,安不忘危然後,國家安寧,以此觀之,守成難於創業矣。上曰,然矣。且魏徵,亦欲得君行道,故其言如此矣。命彬曰,魏徵之出處,雖見譏於先儒,而其相業,亦自不少矣。上曰,退出。諸臣以次退出。
上在慶熙宮。停常參·經筵。
自辰時至未時,日暈。
藥房提調李昌壽,副提調宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
以承傳色口傳下敎曰,下敎時入侍。
中宮殿·惠嬪宮,藥房口傳問安。答曰,知道。
金光國啓曰,憲府連日監察茶時,事甚未安,除在外外,大司憲安允行,卽爲牌招,何如?傳曰,允。
金光國啓曰,行大司憲安允行牌不進,執義姜潤,掌令李恒祚·韓鏶,持平尹東顯·宋濟魯在外,今日以監察茶時之意,敢啓。傳曰,知道。
洪良漢啓曰,判尹韓光會連日違召,尙不膺命,事甚未安,卽爲牌招察任,何如?傳曰,允。
以承傳色口傳下敎曰,明日延和門當爲香祗迎,儀注置之,時刻待下敎,只入正時。
又下敎曰,承文提調鄭存謙,持初咨文及卽今咨文草,使之入來。
傳于洪良漢曰,戶房承旨,持漂海咨文入侍。傳于宋瑩中曰,內局入侍,戶房承旨同爲入侍。
宋瑩中啓曰,今日禮房承旨,當爲齋宿,而右承旨金魯鎭,自鄕上來云,卽爲牌招入直,何如?傳曰,允。
宋瑩中啓曰,檢閱李德師,自鄕上來云,卽爲牌招入直,何如?傳曰,允。
宋瑩中,以吏曹言啓曰,新除授右通禮李世演呈狀內,身病危重,萬無起動察任之望云。身病旣如是,則不可强令察任,依例改差,而明日香祗迎時,通禮不可不備員,其代,口傳備擬以入之意,敢啓。
備忘記,傳于金魯鎭曰,噫,申光緝則忘君忘父,故其雖萬萬怪駭陳章。噫,今年已暮,忱誠莫伸,故祗迎亦難,有此敎,爲今着帽立朝,朝鮮臣子,焉敢若此?此草記,此單捧入承旨,一體從重推考。
吏曹口傳政事,右通禮任希敎·南玄老·尹師國。傳于金魯鎭曰,其涉駭然,此草記勿施,當該堂上,從重推考。
以承傳色口傳下敎曰,守禦使敎書,意謂今日安寶,尙今寥寥,敎書注書書之乎?書寫書之乎?駭然矣。
又下敎曰,標信下之開陽門留門,使之卽爲謝恩,謝恩後在外,闕中祗迎時前導。
吏曹判書鄭宲疏曰,伏以觸寒遠役之餘,重添寒感,有難趲程,而急於反面,擔曳作行,昨始納符肅命,入瞻天顔,區區犬馬之戀,幸得少伸,雖卽日退塡溝壑,少無所恨。至於因此一出,而夤緣蹲冒,實非私義之所敢出,昨日前席,略陳祈免之意,筵體極嚴,雖不敢畢其說,而伏想聖明,亦已俯燭矣。念臣所叨之銜,卽世所稱權要之任也。外而雄藩,內而權要,次第冒膺,若固有之,世間豈有如許沒廉恥之人乎?此臣之當去者一也。凡立朝從政,迨其少壯之時,宜盡報效之道,而今臣本以鄕井之人,旅進旅退,束帶從官,蓋無幾矣。及今年迫桑楡,膂力旣愆之後,始乃揚揚冒出,反昧夜行不息之機者,首尾橫決,便作兩截人矣。此臣之當去者二也。且臣居官任職,履歷旣淺,凡干事務,專未諳練,當此大政迫頭,如儱侗無似,其何以量才較能?用捨得宜,以稱聖意之萬一乎?此臣之當去者三也。念臣犬馬之齒,已迫七旬,精力消亡,疾病侵尋,少無勞攘,輒復增劇,今番行役,正値嚴寒,觸冒於風雪凌兢之中,積傷長路於撼頓之餘。昨日公退之後,諸症一倍添劇,咳嗽兼作,達夜叫號,飮啖專廢,澌敗無餘,不可不趁卽歸家,及時調治然後,庶尋生路,此臣之當去者四也。今臣當去之義,不止於此,以情以病,實每因循久留之勢,玆不得不冒萬死仰籲於宸嚴之下。伏乞俯諒臣情病之俱苦,特遞銓任,仍治臣瀆擾之罪,千萬幸甚,臣無任云云。答曰,省疏具悉。復授卿此任,意蓋深矣。今覽卿章,其皆苦心,予豈不知卿若此之故?予亦欲用。噫,今日中官旣飭,頃於右參贊亦諭,與卿過歲之敎,卿在西藩,非予之謂,豈無戀闕之心?此際來京,其亦君臣暮年相逢之秋也。卿聞此批,豈忍爲辭?卿勿過辭,仍爲行公。
敎守禦使李思觀書,王若曰,戎垣置帥,宜仗郤穀之詩書,明廷簡賢,必先吉甫之文武。惟重任旣難於守禦,顧丕責矧兼於保釐。爰簡予衷,特敷新命。眷彼南城險阻,實我中都保障。千堞擁山谿之形,寔爲緩急之恃,百年備桑土之戒,必愼管轄之方。倣兩都而體貌尊嚴,較三營而制置宏遠。爲國家關防之重,視若晉陽之城。非材器鍊達之人,孰膺師中之丈?惟卿,愷悌之操,贍敏其才。處事則不動於浮囂,識慮精神之蘊蓄,行己則自持以繩墨,容貌辭氣之祥和。才具足以需時,文華特其餘事。鎭灣邑而按湖臬,成績已著於邊藩,典地部而長夏官,利器自別於盤錯。莫曰軍旅之事未學,固知靲轄之才有餘。玆授卿以南漢山城守禦使,卿其懋恢令猷,祇承明命。昇平戒恬憘之習,克詰戎兵,春秋盡蒐閱之方,用鎭金湯。撫卒伍而明賞罰,寧忽綢繆之圖,修器械而峙儲胥,毋孤付畀之意。於戱,干城責重,可仗安危,壁壘光增,一新號令,宜念授鉞之眷,庸副聽鼓之思。故玆敎示,想宜知悉。知製敎李壽勛製進
戊子十一月二十九日午時,上御集慶堂。藥房入診,戶房承旨同爲入侍時,提調李昌壽,副提調宋瑩中,記事官李翼運,記注官文命龜,記事官柳德申,左承旨洪良漢,醫官方泰輿·許礈·李以楷·慶絢·金季良·玄處明·鄭允說·李翊臣·許溫,以次進伏訖。上曰,驪牧誰耶?瑩中曰,鄭夏彦新除也。上曰,李復祥爲何官也?瑩中曰,慶州府尹也。上曰,金魯鎭爲禮房乎?瑩中曰,然矣。昌壽曰,夜間聖體調攝,若何?上曰,氣則一樣,而向夢資政殿,今夢舊邸,心何抑乎?昌壽曰,寢睡·水刺之節,亦何如?上曰,一樣矣。請進湯劑,上進御訖。仍請診候,上許之,泰輿診候訖。退伏奏曰,脈候左右三部度數調均,滑體亦差勝矣。昌壽曰,今日則入侍醫官,皆令診察,好矣。上曰,置之。諸醫所奏,與泰輿同矣。上曰,左承旨入來乎?瑩中曰,入來矣。上曰,左承旨讀守禦使敎文,提調·副提調退去,監煎以入。良漢讀奏訖。上曰,太繁矣。仍命書傳敎曰,今覽守禦使敎文,可謂實際語,其亦代撰之意,其雖啓下,然代撰飭勵之時,意雖是,文則太繁。其於暮年,嘉其意,飭浮文,亦兩道也。知製敎李壽勛推考,以勵他人。上曰,當此之時,守令勤慢非細,豈可付諸生乎?咸鏡前道臣,從重推考,此狀聞爻周以下,其令限內擧行。上曰,君臣分義,雖中官,焉可無也,而今日黃口一中官,乃敢請由,此中道卽五十日,而中官之心,望八其君,過歲視若尋常者,事之無倫,莫此爲甚。下義禁府推考,以不應爲公律勘處以放事,分付。以上出傳敎上命讀咨文及漂船物件記,良漢讀奏訖。奏曰,咨文中颶字,誤書以字矣。上曰,曾付咨文,其後當更付咨文取覽,命讀初咨文無誤,而再次留置咨文,今聞承旨所奏,颶風之颶字誤書。漂人更來留置於國,可謂無弊,不能較正。當該承文院提調,從重推考,製述官所關若何,而不能辨字樣,以所無之字書塡,此等製述官,將用於何?汰去。出傳敎上曰,字樣,予則不知矣。承旨奏之是矣。上曰,藥房提調·副提調持湯劑,更爲入侍。出榻敎上再進湯劑後,命讀吏判疏賜批。良漢曰,禮房承旨,方入來肅謝云矣。上曰,當進省記也。良漢曰,然矣。上曰,漂人形止,等待下問,而今覽咨文草本,速見親戚妻孥之問情狀文,不爲以奏,其涉可駭,若此而渠何心請由乎?當該混下中官,越俸一等。近者諸承傳色中官,非徒不能檢飭,此輩無異木偶人,諸承傳色中官,不能擧職,而何以食祿?一體越俸一等。上曰,今番下敎,中官蔣良臣所爲,極涉無狀,以不應爲勘律,於渠太輕,以杖一百懲贖以放事,分付,於朝臣父不能敎,已爲申飭。況閹豎乎?中官申宅明,若不嚴飭,此等年少中官,莫知君父,恣意放縱,何可禁也?況近者,欲便往來,父子呈由者申宅明,令該府,特施三等之律,來初歲抄,勿爲擧論。使諸內豎咸知飭子之意,此後不告京父,直爲請由者,分付內侍府,永除內豎案。以上出傳敎上曰,藥房提調·副提調持湯劑,更爲入侍。出榻敎上三進湯劑訖。昌壽曰,敢請診候。上曰,置之。昌壽曰,明日三貼,亦依前爲之乎?上曰,何用三貼?爲悶矣。上曰,明日祗迎後,吏兵房歲抄持入。出榻敎昌壽曰,祗迎時入侍乎?上曰,一貼祗迎時持入,再貼歲抄入侍時爲之,可也。昌壽曰,三貼則再貼持入時,當稟定乎?上曰,唯。藥院退出。良漢落後,上曰,注書出去,昨日宣傳官以紅衣下去乎?服色知入。賤臣翼運承命出來,以綠團領下去事知入。上曰,唯。諸臣以次退出。
上在慶熙宮。停常參·經筵。
辰時,日暈。
藥房提調李昌壽,副提調宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。明日歲將暮矣。今年有何孝乎?此心一倍,其氣暇諭。
以承傳色口傳下敎曰,祗迎時入侍。
中宮殿·惠嬪宮,藥房口傳問安。答曰,知道。
金光國啓曰,憲府連日監察茶時,事甚未安,除在外外,大司憲安允行,卽爲牌招,何如?傳曰,允。
金光國啓曰,大司憲安允行牌不進,執義姜潤,掌令李恒祚·韓鏶,持平李東顯·宋濟魯在外,今日以監察茶時之意,敢啓。傳曰,知道。
洪良漢啓曰,判尹韓光會,連違召命,尙不出肅,誠極未安,卽爲牌招察任,何如?傳曰,允。
傳于金魯鎭曰,承旨內局竝入侍。
備忘記,傳于李在簡曰,今朝下敎若何,而日不甚寒,更鼓不過二下,而其皆睡宿,事之放恣,莫此爲甚。勿論承傳色中官,今年內,勿諭闕門,當爲入侍,而猶宿中官金興燁,特施刊名之典。
判義禁具允明,持趙鎭禎口犯公事,依下敎,來待矣。
傳于金光國曰,入侍。
宋瑩中,以吏曹言啓曰,來十二月初二日,行宗廟朔祭,大祝修撰尹師國塡差矣。時無職名,令該曹口傳付軍職,何如?傳曰,允。
金魯鎭啓曰,兵曹參判兪彦民除拜後,過三日不爲出肅,依定式推考警責,仍卽牌招察任,何如?傳曰,允。
金魯鎭,以宣惠廳言啓曰,今十一月,令宗廟薦新天鵝,全羅道當次故,貢人處,使之趁期封進矣。今月已盡,而累次催促,尙不準納,限內不得封進,事體誠爲未安,當該主人,方自本廳,治罪督納,而在前如此之時,亦有退限封進之例,以此分付,該曹,何如?出傳敎李在簡,以摠戎廳言啓曰,水原·坡州別驍士都試居首者各一人,閑良則直赴殿試事,曾有定式矣。水原所報,六兩騎蒭鞭棍入格者五十三人,坡州所報,六兩騎蒭鞭棍入格者二十五人。柳葉箭·片箭試取,計劃後,其中居首者各一人,別單書入,其餘入格之類,使各該邑,依例施賞之意,敢啓。傳曰,知道。
金光國,以義禁府言啓曰,中官蔣良臣,杖一百懲贖以放事,傳旨啓下矣。蔣良臣旣已拿囚,杖一百懲贖放送之意,敢啓。傳曰,知道。
金光國,又以前禁府言啓曰,中官申宅明,令該府特施三等之律事,傳旨啓下矣。申宅明旣已拿囚,依法文杖八十收贖,奪告身三等放送之意,敢啓。傳曰,知道。
戊子十一月三十日巳時,上御崇政殿。庭香祗迎入侍時,行都承旨宋瑩中,左承旨洪良漢,右承旨金魯鎭,左副承旨李在簡,右副承旨金光國,同副承旨李之晦,記事官李翼運·尹長烈·柳德申·李德師,以次侍立訖。上具翼善冠·袞龍袍,以步輿出資政門·崇政殿庭,祗迎隨香,詣崇政門望送,還御月臺,命禮房承旨,馳詣太廟奉審後,進排官摘奸。又下敎曰,戶房承旨出往興化門外,率鄕民及耽羅貢人入侍。仍命左副書之曰,今日內局批答旣諭,而噫藏樂,只有來月二十七日後,予年加一年。噫,七十五年,其猶若此,況一年不足,又加一年乎?以今日祗迎觀之,至於徽寧殿坐於板位,其衰尤可驗矣。以此觀之,歲初展謁,若鄙諺行然後,可謂行。且此際禮單,初九日春享,又令攝行,爲民初年,其亦命攝,爲孝乎,爲民乎?興惟及此,此心難耐之中,益難堪焉。心若此故,寓懷者,不過召中官,而初已勅也,而昔聞智囊,今者內豎皆睡囊,咫尺窓外,一番召之,乃至百次。噫,現今朝象,臣無可倚,咫尺閹竪,自謂自生,已爲金玉,放恣莫甚,歐陽子垂頭睡童子,何足道哉?噫,歐陽子,因秋聲賦,亦謂蟲聲喞喞,如助余之歎息,況今予百懷交中者乎?祗迎猶難,初以報春,在於十三,若今不爲,予懷何抑?强而行之,今聞果念後也。現其擧措,衰已判矣。十日之間,七十五猶如此,況七十六乎?且至于此,瞻望丹門,月臺呼寫。噫,大小臣僚,體予此意,雖逢來歲,張大二字,勿萌於心頭焉。其雖千萌,其從在一人,因慨先諭,咸須知悉,其勿困我,至於明春,史臣特書大有八道,齊報予年,豈不愈於賀宴乎?諒予意,諒予意。良漢率鄕民及耽羅貢人復命,各問所在處及市直高下訖,命退出。上,下敎于耽羅人曰,爾等,何不下去而尙在乎?對曰,欲下去船,尙今留滯矣。上曰,予將下敎,爾等乘船好往,可也。仍命書曰,今問耽羅貢人初運船,其無形體云,水營給送戰船,勿論初運再運載送,而其船若或虧傷,亦勿論公私船載送,無弊運送形止,亦令海南,報水營狀聞。仍命書曰,飭已行,至於前吏判爲法而受者也。前判書鄭弘淳,前都承旨安,竝敍用,事同飭異,前參議洪趾海,一體敍用,鄭弘淳,前備堂·惠堂,其令依前仍帶。上仍還大內,諸臣問安後退出。
戊子十一月三十日午時,上御集慶堂。藥房入診入侍時,提調李昌壽,副提調宋瑩中,記事官李翼運·柳德申·李德師,醫官方泰輿·許礈·李以楷·慶絢·金季良·金光國·鄭允說·李翊臣·許溫·許溵,以次進伏訖。上曰,左副進前。書傳敎,仍命進湯劑,進訖。昌壽曰,敢請診候。上許之,泰輿診候訖。退伏奏曰,脈候左右三部度數調均,而滑體之微有不足,亦一向矣。上曰,泰輿勃測矣。予不服湯,而認以爲服,如是奏脈矣。昌壽曰,以誠下敎,感服欽仰,而何爲不進御乎?上曰,予有定心,而欲自試矣。果勿藥自愈好矣。諸醫所奏,與泰輿同矣。命提調退去監煎以來。上曰,藥房提調持湯劑,更爲入侍。出榻敎上再進湯劑後,命提調退去。上曰,藥房提調持湯劑,更爲入侍。出榻敎上三進湯劑後,昌壽曰,明日湯劑,亦依前三貼爲之乎?上曰,止之。下未安之敎。昌壽曰,何爲若是下敎也?明日湯劑三貼,不可不進御,而近日之間,決不可徑停三貼也。上曰,依之。藥院退出。
戊子十一月三十日午時,上御集慶堂。吏·兵房承旨歲抄入侍時,行都承旨宋瑩中,左副承旨李在簡,記事官尹長烈·柳德申·李德師,以次進伏訖。上曰,承旨書之。命書左副書之曰,噫,今予望八暮年事爲,豈欺臣僚?昔覽一故事,一人,見古帝王枯骨,其皆瘞之,其夜,古帝王皆令稱謝云,古人古帝亦然,況當今乎?噫,今年拜謁一闕,今日一行祗迎者,心若何?古人云,以己之心,度他人之心,況憶先乎?頃因壽進宮圖署年月,特審其宮古事,雖莫知千千萬萬夢想之外,歷瞻諸廟,亦豈偶然?初意則此處何能成樣?此正百聞不若一見,臨見七大君之廟,偃然在中,而有淑愼公主廟,亦有羅淑媛·張貴人之一廟。以此觀之,三廟井井方方,而自昔年,設中官命祭,聖意深遠。以此觀之,比諸後殿,非比尋常若此,而一年時果未薦。故今日忽憶各薦二果,命中官而行禮,頃年行壽進宮入瞻,今日命中官薦果,奚特當位?嗚呼,陟降庶照予心,分付壽進宮八廟中,可以修葺者待春,卽爲隨聞修葺,凡諸外祀,不過一中官而已。齋沐何潔,其誠何望?不過騎公馬而去,奠酌食餕餘而來,神何其歆?此後行祭中官,必也闕中致齋而進詣,其或不潔,不敬其祖其父可知。雖食餕餘,豈不充腹?以此申飭內府。凡此等祭官,必也愼擇,莫令淆雜。若是下敎之後,當該承傳色,其不體此,今朝其雖金圈,來日豈不爲棘矜之民乎?以此嚴飭內府,仍命吏·兵房承旨,分讀歲抄。瑩中·在簡,分讀訖。上命書曰,吏·兵批歲抄中,以點下者,捧傳旨減等者減等,給牒者給牒,敍用者敍用。仍命兩承旨讀諸道狀啓,瑩中·在簡,分讀訖。命書曰,今覽湖南道臣狀聞,隱結自首之邑,至於十五邑之多,結數亦至近四百結,收租雖還,其令一體追收租,以啓五十餘州,豈有十五郡?事之寒心,莫此爲甚。此狀啓爻周下送,其令道臣,更爲査實以聞,而若復隱漏者,豈特當該守令禁錮?其永勿爲檢擬守令,當該道臣,其亦禁錮,令備局,嚴飭諸道。又命書曰,江原道臣,其在夢中乎?今番幾次下敎,都無祗受狀聞,其於隱結疲殘白鳳麟,苟且自現,事之寒心,莫此爲甚。當該道臣罷職,此狀聞爻周下送。又命書曰,此時道臣,其宜另擇,予知其人,何比銓曹?江原監司有闕代,都承旨宋瑩中除授。瑩中承命先退。上曰,貴矣。仍命書曰,都承旨有闕代,右尹金應淳除授,牌招察任,房順房,三院副提調例兼。又命書曰,當該入侍中官,無異木偶,從重推考。上命左副,更讀宣惠廳草記,在簡讀未半。上曰,非矣。仍命書曰,事之可駭,莫此爲甚。況此薦新,豈有今年?若過今年,復屬本道貢物除之,當該貢人頭頭人,爲先令該府,勿爲懲贖重繩,若是草記,前所未聞,其涉寒心,該廳堂上罷職。仍命退出,承史以次退出。
戊子十一月三十日二更五點,上御集慶堂。判義禁持趙鎭禎,口招入侍時,判義禁具允明,右副承旨金光國,記事官尹□□·柳德申·李德師進伏訖。上曰,口招承旨讀奏。光國讀鎭禎口招訖。上曰,怪矣。允明曰,相□矣。命書待道臣査聞以處判付。允明曰,天鵝薦新月令,盡於今日矣。若過今日不爲封進,則臣曹明日當依例草記之事,而薦新之一向稽滯,事體未安。該貢人,各別嚴督,使之不多日內封進之意,更爲申飭,何如?上曰,嚴飭,可也。出擧條命入庠製榜,臣長烈承命持入。上命右副讀之,光國讀訖。命退出,諸臣以次退出。
上在慶熙宮。停常參·經筵。
下直,驪州牧使鄭夏彦,全羅兵虞候柳鎭淑。
藥房都提調洪鳳漢,提調李昌壽,副提調金應淳啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。今已季冬,而藏樂之忱少伸,丹門西郊,何禮伸焉?其氣日衰,脈度日愈,是誠異哉。撤漏之後,待開東,而其亦悶矣。□□□待下敎同爲入侍。
中宮殿·惠嬪宮,藥房口傳問安。答曰,知道。
李在簡,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李在簡啓曰,憲府連日監察茶時,事甚未安,除在外外,大司憲安允行,卽爲牌招,何如?傳曰,允。
金光國啓曰,行大司憲安允行牌不進,執義姜潤,掌令李恒祚·韓鏶,持平李東顯·宋濟魯在外,今日以監察茶時之意,敢啓。傳曰,知道。
備忘記,今年領相造朝,初五次對,進定於今日。
李在簡啓曰,大司憲安允行牌不進推考傳旨,今方捧入,而次對有命,兩司無進參之員,更卽牌招,以爲入侍之地,何如?傳曰,允。
洪良漢啓曰,判尹韓光會連日違召,當不膺命,詞訟劇地,委屬可慮,卽爲牌招察任,何如?傳曰,允。
吏曹口傳政事,檢閱李師濂單付。
金魯鎭啓曰,檢閱李師濂,旣已付職,卽爲牌招入直,何如?傳曰,允。
李在簡啓曰,大臣·備局堂上,依下敎來待矣。傳曰,引見,內局同爲入侍。
以承傳色口傳下敎曰,訓將·禁將,卽爲牌招,命召傳授,此標信,開陽門留門承牌,命召傳之後下鑰。
李之晦啓曰,訓鍊大將,以禁衛大將兼察事,命下矣。禁衛大將李章吾,卽爲牌招,以爲聽傳敎之地,何如?傳曰,允。備邊司薦望,李章吾爲訓鍊大將,吏曹口傳政事,延安府使望。不用。
備忘記,制之於外,以安其內,學文之道,制治於未亂,爲國之道,見機而作,君子之道,三者中,制之於外,以安其內,當今先務。噫,復樂必欲自丹門,意蓋深也。今雖若此,以予之氣,竟夕行禮,其若何況賀禮乎?先受其賀,予豈爲之?昌德雖欲行,展禮未畢。噫,一年藏樂之餘,歲初受賀,此豈人子之道哉?七十五,心猶雖然矣。況七十六乎?何以謂三者?君子見幾而作,今日旣聞,豈特見幾而已?雖然未至張大先諭,則此亦見幾作之道一也。至乎張大,先以二品,次以百官,亂我心亂於國事,則若何若何?其不若制治於未亂者一也。其一也,以予歲暮之心,以追慕之意,九重之內,此心若何?統制諸臣之喧鬧,安此堂內靜攝,此正制之外以安其內者也。豈不先務乎哉?聞此之後,其無對食之意,夜食勝於晝矣。今夜則只數匙而上效古人之語,謂曰萬般張大皆浮文,令君安心,是先務,三者之中,今予以此謂先務者,蓋此也。及今不諭,其將至於何境?此亦制外安內之意也。今日大小臣僚,知此予心,使七十五歲之君,安心以過歲焉。其不體張大,予何心酬應?內局先知予心。
備忘記,具善復爲禁衛大將,具庠爲延安府使,備邊司薦望,以元重會爲水原府使,以慶尙監司狀啓,大丘等官河東面居良人韓世右等渰死事。傳于李之晦曰,令本道恤典擧行。
李在簡,以義禁府言啓曰,兪漢謹·尹慶龍·李世孝·趙榮弼·崔宗謙·韓栐·韓民敎·李堉·李正吾·朴師文·權極竝禁推,小學立敎篇音釋能誦後,草記以放事,傳旨啓下矣。兪漢謹·尹慶龍·李世孝·趙榮弼·崔宗謙·韓栐·韓民敎·李堉·李正吾·朴師文·權極等拿囚後,立敎篇音釋,旣已能誦,竝依傳敎放送,何如?傳曰,允。
李之晦,以漢城府言啓曰,內庫藏氷,依定奪別單書入,令紫門監依例捧納之意,敢啓。傳曰,知道。
工曹判書洪麟漢疏曰,伏以,臣罪釁深重,奄失所恃,痛纏風樹,冤極穹壤,尙如木石之頑,遽闋衰麻之制,俯仰廓然,如窮無歸。惟我聖明,恩覆如天,自臣罹創之後,屢垂愍念之音,臣雖在悲苦之中,省覺猶存,銘感冞切。今旣冥然苟活,則古人所謂移孝之忠,卽臣今日之所自勉也。伏況寶算彌高,聖體益康,拊堯德冞勤之休,占周籙無疆之慶,區區忭祝之私,尤當如何,纔及外除,遽承秋曹佐貳之除,曾未幾何。又蒙水部晉擢之命,存錄甄拔,光寵赫然。臣於是,驚惶隕越,五內失守,益不知措躬之所也。念臣本以眇末之賤,猥沾山海之渥,淸塗華銜,率踰本分,緋玉貂金,俱出特恩,天地造化,若偏臣身,歷數朝紳,殆未多見。自惟臣才短力弱,無補絲毫,每奉恩除,輒增愧懍,今玆寵擢,又何爲而至哉?夫六卿之班,上應八座,秩至峻也,望至重也。苟非年德俱高,名實茂著者,莫可擬議。若臣則釋褐登朝,年數甚淺從前歷試,徒見醜拙之畢露,邇來哀蟄,又無勤勞之可言,宿趼重叨,尙愧不稱,高位驟躐,尤非夢想,而廟剡之謬擧於非次,聖簡之誤及於無似,臣誠惝恍,莫曉所以也。噫,負乘之戒,在梁之譏,臣雖愚迷,早知其義,門闌之過盛,官位之冥升,固爲臣集木之憂,而名器由臣而益輕,物情由臣而有乖,此尤臣之所大懼也。顧於三年逖違之餘,正急一覲耿光之願,而匪分之職,有妨進身,司直之地,迄無駁正,一味虛帶,制月已過。玆不得不披瀝肝隔之懇,仰瀆崇嚴之聽。伏乞聖慈,察臣情之非出飾讓,念重任之不可濫授,亟命收還新除職秩,以重官方,以安賤分,不勝萬幸,臣無任云云。答曰,省疏具悉。今者陞擢,豈私於卿?實爲國公心,卿勿過辭,從速行公。
正言趙錫穆疏曰,伏以,天休滋至,聖體康寧,臣民慶忭,曷有其極?伏以,臣至愚極陋,無所比數,學識淺劣,素乏補衮之才,性質巽軟。又無諍直之風,前後叨冒諫職,非止一二,而未嘗進一言以補殿下之德,未嘗斥一邪以糾百僚之失,臣之疲劣空疎,無一可取者,臣固自知己明,殿下亦知臣已審,而薇垣除命,又降於千萬夢想之外,榮動蓬蓽,光生閭里,豈意如臣卑微?特蒙盛渥,至此之過極也。臣且感且悚,繼之以惶蹙隕越也。仍伏念,言責之任,將以資補拾而備採納也。以持風裁而整百度也,則其任之重,果何如哉?而殿下以累試不驗之臣,復引而置之於臺閣,實非如臣無似,所敢承當,其於玷辱名器何?其於貽累聖明何?其於取譏朝紳同僚,亦何哉?自顧愚賤,實無冒進之意,且臣素患胸腹之症,每當寒節,輒致添劇尋常坐臥,不得任意,揆以病情,實難竭蹶登途,而召命之下,不敢坐違,强疾鑽程,寸寸前進,而中路重添寒疾,冷痰凝結,呼吸喘促,飮啖全廢,氣息萎苶,以此病狀,萬無自力之勢,臣之情事,實爲罔措。玆敢從縣道暴陳微懇,仰瀆宸嚴之下。伏乞聖慈,俯垂諒察,特許鐫削,以重名器,以安私分焉。臣於乞免之章,何暇贅及他說,而不勝憂愛之忱,敢此附陳,惟殿下澄省焉。惟我殿下,淸明在躬,志氣不衰,乙夜圖治,益勵精神,親御庶政,董勅百官,凡於發號施令之間,莫不躬自摠攬,應接不倦。我聖上自彊之治,懋昭之德,實無讓於周文之不遑暇食,衛武之抑戒自勉,而我國家億萬年無疆之休,自我殿下益新矣。第伏念,人主一身,萬機之所叢,則雖在鼎盛之年,其於憂勤圖治之極,易致形神之疲損,況今殿下盛算彌高,日勞精力於酬酢之際,多費心神於事務之末,得無近於史記所謂光武有憂勤之德而失養性之方者乎?伏願殿下,爲社稷自愛,無太苦心焦思於施爲注措之間,而必而和平其神氣,休養其性情爲務。雖或有憂惱不平之事,必思中正處分,益加中和之工,至於政謨治道,則先撮其大根本最要切者,以爲綱領,而夫所謂大根本者,無出乎人主之正心誠意也。我殿下緝熙之學,日造高明,其於誠正之工,豈有絲毫欠闕處,而區區愛戴之忱,竊冀聖心之加勉焉。伏願殿下,克正其心,爲精一執中之要,克誠其意,到眞實無妄之域,吾之心旣正,則可以正朝廷百官,而有若表端而影直矣。吾之意旣誠,則可以不大聲以色,而誠意自孚於群下,有若風行而草偃矣。更願我殿下,以是爲殿下出治之本,又以是爲儲宮敎導之方,使儲宮薰陶擩染,學殿下之正心,優游厭飫,學殿下之誠意,先立其大本於志學之時,以做億萬年太平之要道,則玆豈非國家之幸,而生民之福乎?臣言陳陋,殆近於循塗守轍,而從古聖人致治之本,捨是而無他道理,則臣愚一得,抑豈無所本耶?所謂最要切者,如朱子所謂任賢臣,爲立政之要,擇良吏,爲養民之要者也。夫庶政之得失,都係於臣僚之賢否,生民之休戚,全在於守令之廉貪。故殿下或恐左右之非其人,又慮字牧之失其選,其難其愼於用一人除一職之際,而目今朝著之上,未見禮讓之風,而以躁競成習,州縣之間,全沒廉恥之心,而以貪婪爲務,其於國事民隱,謾不知爲何事。管子所謂四維不張者,不幸近之於今日,則何能熙庶績而安百姓也哉?惟殿下益加審愼於用人之際,其臧否於任事之後,以之嚴黜陟而愼賞罰,則內外之官,其將激勵顧畏,而冒沒之習,必不至肆行,倒懸之民命,亦可以少解矣。惟殿下念哉念哉?臣伏聞殿下頃因靑臺之報異,責躬減饍之敎,允出宸衷之敬畏,側身修行之意,發於十行之綸音,丙枕靡安,玉食不甘。夫所以敬天弭災之道,靡不用其極,宜其天心底豫,感應不忒,而陰陽不順其軌,災異式日斯生,時當天地之閉塞,而荐雷之發,無異夏月,節係寒威之感發,而恒燠之候,便同春日,氣霧冥冥,虹霓頻見,時氣之失節,未有甚於今日。何天之譴告,若是其諄複也?臣謹按月令篇曰,孟冬行夏令則方冬不寒,仲冬行夏令則雷乃發聲,臣不敢知我殿下一身之天,或欠中和之道,而政令施措,或不得以時而然耶?臣謹按書洪範篇云曰,豫恒燠若,臣不敢知今日庶官之職,或失於逸豫懈怠,而不思董整勅勵之道而然耶?噫,天人一理,上下無間,而吉凶之應,捷於影響,則仁天之降譴,莫非所以玉吾君于成者也。伏願殿下,益加警省之方,深思月令之意,而施令之必以其時,式遵洪範之戒,而庶官之無使惰豫,一心對越,盡其自修之實,則誠意所格,必致轉災而爲祥矣,惟殿下念哉念哉,臣無任云云。答曰,省疏具悉。噫,以予涼德,近者衰苶忒甚,百度叢脞,元元困窮,仁愛之心,何待示警?豈云事過,亦云時日稍久?懍惕之心,尙在于中,今覽爾章,可見切實,可不猛省焉?其初勉陳,亦可見愛君之心。噫,爾於頃年爲注書,夙夜入侍,故今者勉予,其果若此,心用嘉之,亦豈不體念焉?旣來到嶺底封章,其涉過矣。爾其勿辭,速來察職。
戊子十二月初一日午時,上御集慶堂。藥房入診入侍時,都提調洪鳳漢,提調李昌壽,副提調金應淳,記事官李翼運·李德師·李師濂,醫官方泰輿·許礈·李以楷·慶絢·金季良·金光國·鄭允說·李翊臣·許溫·許溵,以次進伏訖。鳳漢曰,日間聖體調攝,若何?上曰,一樣矣。寢睡·水刺之節,亦何如?上曰,亦一樣矣。中宮殿氣候,若何?上曰,好在矣。鳳漢曰,請進湯劑,上進御訖。仍請診候,上許之。泰輿診候訖,退伏奏曰,脈候左右三部度數調均,而滑體不足,一樣矣。諸醫所奏與泰輿,同矣。上曰,提調·副提調退去,次對該房進前。上曰,藥房提調·副提調持湯劑,更爲入侍。出榻敎上再進湯劑後,又退出。上曰,藥房提調·副提調持湯劑,更爲入侍。出榻敎上三進湯劑後,鳳漢曰,敢請診候。上曰,止之,可也。藥院諸臣,以次退出。
戊子十二月初一日午時,上御集慶堂。大臣·備局堂上引見入侍時,領議政洪鳳漢,左議政金陽澤,右議政金尙喆,行禮曹判書具允明,行副護軍李章吾,開城留守元仁孫,同敦寧金時默,戶曹參判鄭存謙,工曹參判閔百興,修撰李命彬,左副承旨李在簡,記事官尹長烈,事變假注書鄭澤孚,記事官李德師·李師濂,以次進伏訖。上曰,承旨讀奏湖西道臣狀聞,可也。在簡讀奏,仍繼讀北伯狀,讀訖。上曰,承旨書之。命書曰,昨因江原道臣狀聞,只一白鳳麟自首,其涉可駭。故已處分,而今覽北道道臣狀聞,數十餘邑,豈有二邑?決無是理,此時廚傳有弊,監市御史復命時,其令抽栍摘奸,若隱漏者來奏。噫,隱結其果公結乎?初雖不美,旣若是下敎之後,無辭自現,道理當然,而尹復淵·尹彝復之多般游說,至於彝復,則爲百姓添補者,公結査實者,然旣已自現,本律雖參酌,其雖望八,飭豈只一事?當拿問,以勵他人,而君命當信,渠莫知其非。若曰自首被拿云,則有欠信法,其雖參酌,亦不可全然無飭。永興府使尹復淵,吉州牧使尹彝復,緘辭重推,身爲道臣,此等游辭不追謄報,亦爲從重推考。鳳漢曰,頃夜霎時間,瞻望天顔,今復瞻望,體比益康寧,此莫非建功之德也。上曰,卿之復拜於予,實是夢外矣。鳳漢曰,前領相筋力奔走,實倍於臣,而且久未行公,伏願還收臣職名,改復賢德焉。上曰,此言則卿之忠恕之道,不足矣。鳳漢曰,其豈然乎?臣之旣往行公,比諸前領相,可謂三倍矣。又有深憂者,臣之父子兄弟,俱在非據之列,實不勝憂悶矣。上曰,領相之言,過矣。陽澤曰,非但過矣,而近於太過矣。尙喆曰,以臣言之,筋力奔走,百不及人,今年重病後,無望供職矣。上曰,卿之言亦過矣。陽澤曰,如臣無似,久據匪據之列,私心愧懼,難以盡達,伏願亟遞焉。上曰,此不亦過乎?其止之。鳳漢曰,殿下旣不欲斥臣而使之,則雖臣微言,豈不聽用乎?上曰,何也?鳳漢曰,第一明春事也。以今年撤樂言之,尙今仍撤,已極過矣。殿下何不體念乎?今日是初吉,坤殿入宮,明卽十一年,賀宴竝行,然後臣等可有抗顔之路矣。上曰,領相今日見世孫乎?鳳漢曰,纔已承候,而敎先及於此請矣。上曰,憎矣。鳳漢曰,區區寸衷如是,而不得請則不止矣。陽澤曰,領所奏是矣。尙喆曰,非但僚相所奏,擧國臣民,擧皆顒望矣。上曰,左·右相,恃領相而困我矣,今始造朝,乃有此言,爲卿慨然,其止而廟謨,可也。上曰,摘奸宣傳官入侍。朴晩翰進伏曰,昨日依下敎,馳往摘奸於鍾閣,則無一流丐矣。上曰,依命退出。上曰,大臣以下姑退,諸臣以次退出,良久,更命入侍,諸臣進伏。鳳漢曰,臣等冒犯瀆擾之罪,而當行之事,每致撝謙而過辭,更伏望亟賜允許焉。上曰,衛武公雖當此年,決不許之矣。鳳漢曰,卽地瀆擾,萬萬不敢,從當更請矣。上曰,明日爲之乎?鳳漢曰,似是與諸僚同請,明日似不必成矣。上曰,廟謨其爲之。鳳漢曰,惠廳堂上與大臣,無相避之由,僚相頃已仰達,而本廳以權設衙門之故,堂郞俱無相避。雖以可考前例言之,故相臣金昌集在相職時,其外弟故判書宋相琦及其親査故相臣閔鎭遠,皆以堂上行公,一自續典出後,或謂有相避法,而取考續典,則只曰郞廳與提調相避,又曰例兼提調之戶判不避,至於都提調,無所擧論。例兼則同,而戶判則不避,大臣則可避云者,不成事理。且以他司言之,藥房之副提擧,卽都承旨之所兼,軍器提調,亦兵判之所兼,而望單受點,異於元定例兼。故本院本寺,或有相避之時,則他承旨及兵參,代兼軍資監提調,本是戶判之元兼,故雖與都提調有親嫌而無所避,觀象監則領事,又是領相之元兼,故提調雖有親嫌而亦不避。以此參論,則惠廳堂上,無相避於例兼之都提調,較然明甚,而再昨年今左相新拜也。其時堂上李益輔,以其親査,徑先見遞,此實由於他例與法文,未能詳知之致也。本無之相避法,不可因一人一時之誤遞,而仍爲襲謬,自今以後,更定一定之法,以爲永久遵行之地爲宜,故敢此,仰達矣。上曰,今聞所奏,更無可嫌之端,依續大典勿避,仍爲定式。鳳漢曰,然則趙曮旣命敍用,當還差惠堂乎?上曰,依爲之。鳳漢曰,二品以上前後敍用者,竝令該曹口傳付軍職,何如?上曰,依爲之。李潭仍差備堂。鳳漢曰,日蝕已過,撰出回咨,正書安寶,定禁軍給馬下送于灣府,使之傳于鳳城將,俾卽轉送北京,何如?上曰,依爲之。鳳漢曰,宰臣金時默,以久次,入於正二品之望,已過周歲,如此倚重之人,自上其宜留意敍用矣。上曰,特陞正卿,可也。鳳漢曰,旣已陞資,本職當遞,令該曹口傳付軍職,何如?上曰,依爲之。鳳漢曰,日前入場,禁府都事不卽待令,至有汰去之命,雖未知事實之如何,而初不入場者凡四人,而其中二人,以重制未成服,不得赴擧,衆所共知。又二人之因事故不入,亦甚明的云,臣意則四人,雖不可竝爲擧論,若其遭服者,似宜分揀矣。上曰,四人竝爲仍任。鳳漢曰,然則代差者中,若有仕滿者,則卽付司果,其餘自他職遷來者,還仍前職,以無職而見除者,待他窠卽爲甄復之意,分付,何如?上曰,依爲之。鳳漢曰,四人之外,似亦有稱冤者,而臣之所聞,沈煥之·金愚·曺允亨·李謹矣。鳳漢曰,安州淸川江疏鑿時,勤勞者甚多。本營宜有論賞之請,而前前帥臣李章吾,前帥臣具善行,嫌於自衒,俱不狀聞,致使服勞之將士,擧懷抑鬱,令新兵使,往復前後兩帥臣,從實狀聞,以爲施賞慰悅之地,而必擧本營將校,若其京裨之類,切勿擧論事,一體,分付,何如?上曰,依爲之。鳳漢曰,言端旣及,敢此仰達矣。具以謙手本中所論荷衣島,臣先世受賜之地,而次次分派,今則幾皆屬於疏遠之人,而若其本事,與近來飛禽島事,同矣。上曰,然。一依飛禽島而施行事,分付。鳳漢曰,以北市事坐罷者,今旣敍用,其中未出代者,何以爲之乎?上曰,誰也?鳳漢曰,義州府尹徐命善,北兵使李敬懋,水原府使李潤成矣。上曰,竝仍任,可也。鳳漢曰,李潤成則其親病甚重,勢難强令察任,前此已有許遞之論矣。上曰,此則出代,可也。鳳漢曰,昨以天鵝追封草記,至有該堂罷職之命矣。蓋天鵝非趁時易獲之物,故自前例多追封之請,近年則便成年例草記矣。尙喆曰,昨年臘月十七日,始封進云矣。上曰,該堂誰也?鳳漢曰,趙曮云矣。上曰,參酌敍用。鳳漢曰,訓鍊大將鄭汝稷,廉愼忠慤,大得軍情,而實病近甚沈重,前頭動駕時,將無以隨駕云,事甚可悶矣。上曰,訓將許遞,令醫司相當藥物輸送。以上出擧條允明曰,昨以北道譯學畢市後拿來事,草記,允下矣。今有一竝勿問之命,此亦當在於分揀之中,敢達。上曰一體勿問,可也。出擧條命彬曰,伏見歲抄下者,尹光纘·趙載敏,竝被敍用矣。此兩人之復見天日,聖恩至矣,若又收敍,全沒防限,伏望更加聖恩而處之焉。上曰,執法之言,無怪其如此,旣經屢敍旋寢,其置之。命彬曰,雖經屢敍旋寢,而事在當寢,何靳俯從乎?上曰,趙載敏與尹光纘,少有間矣。命彬曰,此則非臣所可輕對,而罪名旣同,俱不可敍矣。上曰,旣諭,其止之。出擧條上曰,訓鍊大將鄭汝稷許遞,其代禁將兼察。鳳漢曰,北道頃已分等處分,而江原一道,實是北道之次矣。命入關東分等狀,在簡讀奏。上命書曰,今聞領相所奏,更爲取覽分等麟蹄,今聞至於淮·金,見本州民人,今則蘇復,今年又若此,不爲下敎。吁嗟,淮·金之民,必曰吾君歲久忘也。頃年李裕身爲道臣,權一衡爲淮陽,洪景海爲金城時,禮判爲御史之意焉在,大抵農事,北道之次,卽關東也,而只命麟蹄七邑之民,實有徯我后之歎,尤甚八邑,新遵一依北道尤甚例擧行,八邑中麟蹄最甚,而比諸七邑守令,縣監李顯白,莫知其人。予則曰今歲此任,不足遞差,淮陽府使李宜哲,予意亦以爲過於善而遞則若何?故沈默。今聞所奏,連爲辭狀云,若是辭狀,何心濟民?一體遞差,此時何物常例?依頃年淮·金例,沈墢爲淮陽府使,洪檢爲麟蹄縣監,其令明日辭朝入侍。又命書曰,今因淮·金下敎,憶頃年丹·懷事,其時竭意救濟,此兩縣亦一也。今年懷仁爲尤甚邑,而尤甚面爲三,丹陽爲之次邑,而尤甚面爲二,湖西比諸關東雖勝,兩邑尤甚五面,思昔年,亦豈恝視?懷仁尤甚面結錢三分二,丹陽尤甚面結錢折半減給,以示予頃年爲兩邑用心之意。仍命讀諸道狀,在簡讀訖。上命書曰,今覽關西道臣狀聞,君號宜書而不書,當該承旨,亦爲循例捧入,一體推考。又命書曰,頃覽監市御史狀聞,猪價事,卽監市定例時,其時道臣所定者,而不過未錄於定例者也。今番定例修整時,添補則無弊,而洪纘海莫知本事,只以定例繩墨,事勢不可不爾,差來彼人,旣載彼人之謄錄,公然相持,不無無中生有之弊,昨於歲抄不點者,卽重定例之意,而聞此非違越也。必也歸本道帥臣·御史,一竝敍用,令備局卽爲騎撥,分付御史處,俾無無中生有之弊,地方官·差使員·譯官·座首,亦勿問,今番定例修整時,一體載錄。又命書曰,因海西道臣狀聞,延安府使邊得讓,特命仍任。今聞大臣所奏,勢難絶迫,此時本州曠官可悶,遞差,其代令該曹卽爲口傳擇差,其令明朝辭朝,內局入侍,同爲入侍。命諸臣退出,諸臣以次退出。
上在慶熙宮。停常參·經筵。
下直,水原府使元重會,延安府使李壽鳳,麟蹄縣監李命彬,淮陽府使沈墢。
藥房都提調洪鳳漢,提調李昌壽,副提調金應淳啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。昨夜已諭,猶有餘意,聞此之後,其何耐乎?夜所進粥二匙,心一倍賀一加,予則心與氣,豈云建功哉?氣何諭乎?卿等少諒。
以承傳色口傳下敎曰,待下敎入侍。
中宮殿·惠嬪宮,藥房口傳問安。答曰,知道。
金光國啓曰,憲府連日茶時,事甚未安,除在外外,大司憲安允行,卽爲牌招,何如?傳曰,允。
金光國啓曰,大司憲安允行未肅拜,執義姜潤,掌令李恒祚·韓鏶,持平李東顯·宋濟魯在外,今日以監察茶時之意,敢啓。傳曰,知道。
李之晦啓曰,判尹韓光會,一向違召,尙不膺命,事甚未安,卽爲牌招察任,何如?傳曰,允。
以延安府使與道臣有應避之嫌,不得肅謝事。
傳于金魯鎭曰,李壽鳳爲延安府使,其令謝恩入侍。
傳于金魯鎭曰,內局入侍守令,同爲入侍。
李之晦啓曰,洪麟漢承批之後,不爲出肅,事甚未安,卽爲牌招察任,何如?傳曰,允。
傳于金魯鎭曰,水原府使今日謝恩,同爲入侍。
備忘記,傳于李之晦曰,中官安國來·曺壽喆·蔣良臣,任自闕直,其令卽爲入直,中官金始徽,當爲下敎,其令昭義門待令。
兵曹口傳政事,副護軍李潤成·李邦曄·李國賢,副司直南泰齊·鄭弘淳·金時默·李惟秀·趙曮·李潭·鄭運維·安·洪樂仁·李翼元單付。
吏曹口傳政事,淸川君金鍾正·完恩君李殷春單付。
金應淳,以忠勳府言啓曰,本府書寫忠義衛全光佑瓜滿,代忠義衛崔宗斗差下,依例以假郞廳稱號,何如?傳曰,允。
戊子十二月初二日午時,上御集慶堂。藥房入診,守令同爲入侍時,都提調洪鳳漢,提調李昌壽,副提調金應淳,記事官李翼運·李德師·李師濂,水原府使元重會·淮陽府使沈墢·延安府使李壽鳳,醫官方泰輿·許礈·李以楷·慶絢·金季良·金光國·鄭允說·李翊臣·許溫·許溵,以次進伏訖。鳳漢曰,夜間聖體調攝,若何?上曰,逢此月,心尤難矣。鳳漢曰,寢睡·水刺之節,亦何如?上曰,一樣矣。請進湯劑,上進御訖。上曰,頃年丹·懷民濟活時,其時淸風府使,卽今日宰臣,奏予曰,淸風亦一般,故聞丹·懷事,願爲丹·懷之民云。故一體濟之丹·懷下敎時,左相提醒而予未覺,夜中乃覺,今者尤甚,與丹·懷一也。淸風尤甚面一體施惠事,分付道臣。出傳敎上曰,金吾郞皆因任乎?鳳漢曰,臣之所聞者四人,故如是奏達矣。其中金命淳,元非其代,且仕未備云,故擧條拔之矣。上曰,金命淳,若陞六則好矣。南行出六,最緊矣,其仕滿當在何間乎?應淳曰,似在於正二月間矣。鳳漢曰,敢請診候。上許之,泰輿診候訖。退伏奏曰,脈候左右三部度數調均,而滑體之微有不足,亦一向矣。諸醫所奏,與泰輿同矣。應淳曰,麟蹄縣監洪檢,與本道都事,有應避之嫌云矣。上曰,然乎?與具庠事,同矣。入直儒臣,誰也?應淳曰,趙宗鉉·李命彬也。上曰,趙宗鉉,何如?鳳漢曰,有老親矣。上曰,李命彬,何如?鳳漢曰,爲人可用矣。上曰,似精矣,曾經守令乎?鳳漢曰,未經而自是善字牧之家,其兄亦善爲東萊云矣。且自儒生時,有能文名矣。上曰,麟蹄縣監洪檢遞差,其代今者麟蹄,何拘常例?修撰李命彬除授,其令一體當日辭朝入侍。上曰,近日玉署苟艱,前縣監洪檢,修撰除授,牌招入直。以上出傳敎上曰,守令以次進前。重會進伏訖。上曰,努力爲之,無復如淸川江事,可也。鳳漢曰,坡州則善爲之矣。墢進伏訖。上曰,須效權一衡之事,予則高枕而臥矣。卿亦老矣,而比予則少也。鳳漢曰,如此之故,在下之人,未敢言老矣。壽鳳進伏訖。上曰,善爲之,可也。鳳漢曰,南大池多陻廢處,修築則民被惠矣。上曰,此乃儲水蒙利之本也。仍命退出。上曰,時·原任大臣·禮堂入侍。出榻敎賤臣翼運,承命出來,與左議政金陽澤,判府事韓翼謩,右議政金尙喆,禮曹判書具允明,參判兪漢蕭,偕入進伏訖。陽澤曰,夜間聖體調攝,若何?上曰,一樣矣。勿爲問候,卿等如有爲之之望,則爲之,可也。予以此夜不安寢,必勿更擧。鳳漢曰,此實不可已之事也。臣等,若奉承則是無臣分也。雖以禮家言之,子欲稱壽親,當沮之乎?上曰,明年則果無辭矣。鳳漢曰,旣知如此,則何苦挽止,使下情抑鬱乎?聖人卽天也。人之所欲,天必從之也。翼謩曰,曾子養親,必有酒肉矣。上曰,亦有樂乎?翼謩曰,必有之矣。上曰,韓判府如此故憎之矣。陽澤曰,子欲爲親志喜,則其親初雖不許,而畢竟義理處則必從之矣。翼謩曰,領相天理之言,極是矣。諸臣雖無狀,豈敢以一毫非禮之事,仰請乎?尙喆曰,今夜不安寢之敎,誠極焦迫,而若此下敎,實爲野俗矣。雖質諸聖人,無無禮之國也。翼謩曰,四百年典禮,豈可不行乎?鳳漢曰,當此大德必得之時,得效一分忱誠,則臣分少可伸矣。實非張大之事,不過歲拜,稍存禮貌者也。上曰,予於昌德受賀,則內殿當奈何更受之乎?鳳漢曰,豈無好樣道理乎?聖心執謙,而臣等道理上事也。若許從略則當奉行矣。上曰,從略則不備禮云矣。允明曰,遵行祖宗典禮,宜矣。上曰,無矣。尙喆曰,無前之慶,故無前例也。上曰,其日必無開眼之暇,將卜夜乎?鳳漢曰,必不至夜矣。尙喆曰,擇日亦何妨?鳳漢曰,此則節目間事,惟望速下兪音也。漢蕭曰,群情同然,願降兪音。鳳漢曰,臣等,欲孝敬於君父,殿下宜止慈止仁矣。尙喆曰,不得請則臣等不忠不孝,無禮之臣也。上曰,萬萬過矣。尙喆曰,萬萬不過矣。上曰,藥房提調持湯劑,更爲入侍。出榻敎上再進湯劑訖,命大臣禮堂退去。上謂應淳曰,爲之奈何?今日若暮,則明必有事矣。應淳曰,今日許之,則明日都無事矣。命諸臣少退,還入進伏訖。上命書書示沖子綸音訖。仍命編次人,校正入之。上曰,藥房提調持湯劑,更爲入侍。出榻敎上曰,建功雖百貼進御,必不聽之矣。將問於建功進御後順下,則予聽之矣。仍三進湯劑。下敎曰,味加苦矣。鳳漢曰,若不得請則豈可謂臣子也?臣等,當盡其道,殿下委而置之,被罪之外,更無他道理矣。上曰,豈無他大臣乎?來年若許,則後年復請矣。鳳漢曰,來年快許伸禮,則臣等不敢復請矣。上曰,虛語也。鳳漢曰,豈敢欺罔乎?尙喆曰,如此相持則大妨國體矣。上曰,何傷之有?鳳漢曰,民彝物則之不可已者也。上曰,祈年後聽之或,可也。鳳漢曰,預定至當矣。仰答天休,仰對祖宗之事也。上曰,行步而身不屈,心豈可屈乎?上曰,工曹判書洪麟漢入侍。出榻敎賤臣翼運出來,偕入進伏訖。上曰,工判進前,瞻予神色。麟漢曰,大勝於前矣。鳳漢曰,不但神色之敷腴,精力少不減矣。上曰,卿等所請,非但元朝賀也。鳳漢曰,元朝賀也。上曰,必請宴矣。鳳漢曰,不可已之事也。惟願俯燭下情,勿用聖慮。陽澤曰,物來順應則好矣。上曰,予不知矣。鳳漢曰,訓將得人矣,爲公惜費,異常也。上曰,然乎?鳳漢曰,前承旨趙德成,以試官事罷職,而未免遺漏,似當一體敍用矣。上曰,依爲之。鳳漢曰,前參判趙曮·金鍾正,旣已敍用,竝還差備堂,何如?上曰,依爲之。鳳漢曰,以北市事罷職之人,昨日敍用後未出代者,皆仍任,至於慶州,已出代之故,未敢請仍,而本府被歉設賑之時,凡事誠可悶矣。上曰,新官,誰也?鳳漢曰,李復祥矣。上曰,李復祥,明日使之辭朝,可也。以上出擧條上曰,水原府使仍爲下直。出榻敎上曰,左捕將具善復,牌招兼察。出傳敎允明曰,頃日幼學許確妻張氏上言內,其父震燁,卽新豐府院君維宗派,無子,取同生弟震煥之子至復爲嗣矣。至復只有子錫龜,而父子俱沒,又無昭穆可繼者,以堂叔震煜之子至冕,請立其夫震燁之後,而此係變禮,不可循例覆奏。故前判書申晦,筵中陳達,自上下詢大臣後,有特許立後之命矣。卽者張家諸宗,呈單以爲,震燁卽國舅兄綸之奉祀孫,而國舅奉祀,今有六代孫鴻,則張氏上言中王后父母香火墜絶之云,極爲虛妄。稟達還收云,此似是無識婦女,急於父母立後,欲爲藉重之計,而本事旣如是爽失。且至復·錫龜兩代之無端見絶,殊非法例,原擧條,竝與上言內辭緣,勿施,何如?上曰,依爲之。出擧條上曰,麟蹄倅謝恩入來,進前,可也。命彬進伏訖。上曰,予不知汝面矣。努力爲之,麟蹄之民,無一損瘠而歸,可也。命彬曰,當盡心力矣。上曰,退出,仍爲下直,可也。命彬退出。鳳漢曰,重臣申晦,近日以來,嚴畏縮伏,不敢行公,論其私義,無怪如此,而揆以國體,極涉未安,從重推考,待明朝,以備堂牌招察任,何如?上曰,依爲之。出擧條諸臣以次退出。
上在慶熙宮。停常參·經筵。
下直,慶州府尹李復祥。
藥房都提調洪鳳漢,提調李昌壽,副提調金應淳啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察爲宜。臣等,不任區區,敢來問安,竝此仰稟。答曰,知道。心則若此,氣何諭乎?
以承傳色口傳下敎曰,待下敎入侍。
中宮殿·惠嬪宮,藥房口傳問安。答曰,知道。
金光國啓曰,憲府連日監察茶時,事甚未安,除在外外,大司憲安允行,卽爲牌招,何如?傳曰,允。
金光國又啓曰,大司憲安允行牌不進,執義姜潤,掌令李恒祚·韓鏶,持平李東顯·宋濟魯在外,今日以監察茶時之意,敢啓。傳曰,知道。
李之晦啓曰,判尹韓光會,連日違召,無意膺命,事甚未安,卽爲牌招察任,何如?傳曰,允。
領議政洪鳳漢,左議政金陽澤,判府事韓翼謩,右議政金尙喆,領敦寧金漢耉,判敦寧李益炡,行戶曹判書李昌壽,行禮曹判書具允明,行副司直李思觀,刑曹判書南泰會,知敦寧沈星鎭,知事李吉輔,吏曹判書鄭宲,行副司直黃景源,工曹判書洪麟漢,行副司直具善復·洪名漢·李章吾,咸春君李昌運,行副護軍洪若水·李泰祥,行副司直李得宗·李應協,行副護軍李柱國·李邦曄,完恩君李殷春,行副司直李心源,行副護軍具秉勳,行副司直金孝大·鄭光漢·金尙重·趙曮,淸川君金鍾正,行副護軍許,行副護軍李國賢,戶曹參判鄭存謙,行副司直李潭,左尹成天柱,禮曹參判兪漢蕭,工曹參判閔百興,開城留守元仁孫,行副司直李福源·鄭運維·李重祜,同知柳脩,行副司直安·洪樂仁啓曰,臣等,聞民之所願,天必從之,子之所欲,父母必施之,今我殿下,臣等之天也,臣等之父母也。臣等之所願,殿下豈不以天之從於民者從之?臣等之所欲,殿下亦豈不以父母之施於子者施之,而況其所願也,所欲也。乃是國家之大禮,大小之同情者乎?恭惟我聖上,德合勳·華,行符曾·閔,膺皇穹之垂騭,受祖宗之默佑,寶算方躋於聖八,靈籙已滿於四紀,又我中宮殿下,坤德配乾,黃裳叶吉,舟梁之歲,一甲于玆,此實三代以後所罕覯者也。爲今日臣子,逢此難逢之嘉會,其所以歡喜抃蹈,有不可極,則雖月致南山之賀,日進北斗之斟,未足以進其誠而伸其忱。只緣撝謙之聖德太過,追慕之孝思無窮,五禮所載之典,屢闕而不擧,一年藏樂之命,力爭而不得,群情之抑鬱,臣職之虧缺,爲如何哉?今則舊歲云暮,新陽已復,添屋之靈籌彌高,如川之景運滋至,在宗社無疆之休也,在臣庶莫大之慶也。誠宜稽國家當擧之彝典,述先朝已行之盛事,移華封之祝而行三呼於大庭,詠初筵之什而稱萬壽於公堂,上以答在天篤棐之眷,下以伸匝域歡欣之忱者,求諸天理而不容已也。推諸民彝而不可廢也。在昔哲王,無受賀之擧則已,苟有之則不擧於元朝而何?從古晟際,無設宴之儀則已,苟有之則不行於明年而何?以殿下之至明至德,倘念上所云天理之不容已,民彝之不可廢,則不待臣等之張皇瀆擾,必有所俯許者,而連日固請,兪音愈邈,莫非臣等誠淺辭拙,致使我聖上體君臣之大度,乃反置臣等於臣分之外,跼高蹐厚,若無所容。噫,臣等,所際者何等景會,所秉者何等盛禮,而苟因聖志之邁邁,不思所以苦口力請,期於得準,則其可謂事君盡禮,爲臣盡忠乎?玆將前席餘意,乃敢相率齊龥。伏願聖明,深加三思,亟降一兪,以副擧國顒望之情焉。答曰,幾巡下敎,於卿等今日之擧,千千萬萬過矣。卿等,過今年且來年,一年抑鬱之中,逢明年,豈特大官卿宰之心?雖婦孺輿儓,亦豈無此心?且此非頗張大之事,不過元朝之賀,請行上壽望八衰君之心,而予則曰不然。一歲藏樂,追慕若何,而若過一十日,其將報春,資政門,令吹笛之意焉在,此豈孝哉?此一也。甲戌年過請時替奏,慈聖猶免,而噫,周甲猶然,況七旬有六乎?思之及此,心隕膽墜,此二也。嗚呼,奉慈聖奉丁卯,而未能一賀一宴,遙望西郊,涕沾于席,以此心,豈循此請?此三也。噫,癸亥受宴,承慈敎而然,今欲承汝亦受之之敎,焉可仰聞?至於甲子,予求而入,此仰慕己亥之意,心旣若此,宴何辭焉?雖然追憶己亥,其亦瞻墜,雖然此其猶可據,豈意六十七十?已至望八,予心若何,予心若何?乙酉受爵,難拂沖子之意,俯循群請,其雖受之,心則恧焉。至於丙戌,予請行焉。噫,其雖八面觀之,予何此敎,而此乃追慕昔年之意,其亦丙戌之心也。予無自恧,比諸乙酉,事面團圓,雖若此,自顧初心,判若二人,舊闕受爵,其雖草草,受爵則一,而此奉覽實錄,謄來欽慕,我欲吹笛之敎,只令吹笛,此亦有所據,而亦不過飮福餘酒也。其後與耆舊臣,耆英館雖飮一盞,問其酒,不過松節也。常時猶飮,何云杯酌?雖若此,四年之內,一受爵一受宴二酌酒,思之及此,其猶過矣。噫,明年何年?受此宴,此豈追慕之意?此四也。元朝受賀,昭載五禮儀,亦與誕辰有異,而其猶大不然,卿等之請,倣正至宴,不過下伸禮而上有答乎?此卿等之心,決不然矣。必也復樂之後,欲行此禮之意,何以請元朝?予亦知卿等之心,此以愛日之心,必行於復樂之時也。卿等之心,亦豈非也,而藏樂之前旣行,復樂之後復行,勿論樂有無,一人兩年之內,豈受再賀?決不可從者,五也。此五件事,卿等今者之請,雖曰民彝物則,予之五下敎,予則曰天經地義也。再昨亦豈不諭質正於孔聖乎?豈特孔聖?聖賢有云,將順其美,可謂爲諸臣準備之聖訓。孟子曰,事親若曾子者,可也,此謂養志也,旣能養親志。臣何不養君志耶?此正五者管領也。此猶大者而言,禮記豈不云?噫,今年穡事,初望登熟,中則用心,末雖若此,聞八道之人,此豈登年乎,歉年乎?嗚呼,予心,一則追慕,一則元元也。其雖衰也,追慕冞切,每年欽誦,卽昔祝有年之御詩也。民窮財竭,不過例語,歲饑民困,卽謂今日望八,若此之時,乃有此張大之擧。嗚呼,小民,爲望八之君,而其雖諒焉。蒼蒼陟降之心若何?思之及此,心切悚然。噫,此亦人事上語,而以今之氣,思元朝,將何行禮云?此猶若此,況强受其賀乎?卿等此請,果保嗇之義乎?爲卿等慨然,特召大臣二品與諸宰,强聞其請,其雖體下之義,旣已體下,予志同定。噫,已洞諭,夫復何論?今日此答後,卿等,雖萬般措辭而請,予則只答三字而已。君臣相持,三字度日,國事何,生民何?一隅百官之露庭受苦,輿儓之頓足耐寒,今何暇顧?諒予意諒予意。使望八其君,便過數十日,豈不愈於一時蹈舞,一時宴禮乎?今日來會大臣卿宰,須諒須諒。
以承傳色口傳下敎曰,大臣二品以上皆入侍,而內局同爲入侍,只湯劑持入。又下敎曰,中官金始徽下敎,勿施。
傳于李之晦曰,國舅俄已自內見之,二品以上入侍時,更勿入侍。
賓廳再啓曰,臣等,齊聲仰龥,恭俟兪音,及承前席之許借,謂或群情之俯諒,申申面諭,縷縷批旨,一切牢拒,天聽邈然,此莫非臣等誠意淺薄之致,只自慙惶,無地自容。聖諭中五件,丁寧懇惻,一則追慕,二則追慕,臣等,相顧欽歎之極。又有因此而一言仰復者,惟我殿下膺大德必得之壽,享前牒罕有之籙,於昭陟降,想必悅豫於洋洋之中,以聖上視無形聽無聲之孝思,所以仰答默佑之眷者,不待臣等之苦爭,必從臣等之所請矣。從前應行之禮,殿下靳而不許,今年藏樂之擧,聖上創而行之,聖意出於孝思,則臣等,不得已奉承,謙德由於追慕,則臣等不得已奉承,上之所命,明知其越禮過節,而下不敢爭焉。下之所執,是本於民彝物則,而上不欲許焉。臣等,抑鬱之情,安得無憾於天地之大乎,且夫獻賀稱觴,所以伸情也,所以飾喜也。康衢之謠,華封之祝,卽頌賀之誠也。湛露之詩,鹿鳴之章,卽讌酬之節也。此固唐虞三代所已行者,今臣等則情在必伸而不得伸,喜在必飾而不能飾,臣等,固有愧於古人之盡誠,而聖上之所以待臣隣者,亦恐有歉於唐虞三代之盛矣。殿下雖欲止之,臣等,被罪之前,不敢退,臣等,雖欲止之,一國臣民,其肯從之乎?玆又披瀝血懇,仰瀆崇嚴。伏乞亟回天心,快賜允兪焉。答曰,已諭矣。
領府事尹東度箚曰,伏以,惟皇天惟祖宗,篤佑我聖上,歲籥將改,茀祿彌新,海屋添萬年之籌,舟梁逾十年之慶,凡爲我海東臣民,莫不懽欣抃蹈。思欲賁飾乎無前之體運,上以答天神之眷騭,下以伸鼓舞之群情,此固出於天理民彝之所不容已。諸大臣兩日力請,一兪尙閟,懽祝之時,抑鬱反深,豈不有憾於天地之仁乎?今日所仰請者,國典之所昭載,天秩之所當然,曷嘗有一毫張大之嫌乎?伏願殿下,勉回謙衷曲察輿情,快降開允之音,使天休迓續,和氣洋溢,千萬顒祝,臣猝遘奇疾,左股筋絡,頑痰纏結,晝夜刺疼,一身不能搖動,僵頓牀褥,成一籧篨,大僚齊龥,獨阻前席,文字陳請,未造末班,伏枕耿耿,但有自訟,臣分虧缺罪合萬殞。伏乞亟降威勘,以警具僚焉。取進止。答曰,卿懇今者箚請,業諭賓啓之答,而卿獨不來,旣已諒矣。今覽卿箚,爲卿悶焉。此何引咎者乎?卿須體此慇懃之意,安心勿辭,其須善攝,用副予意。仍傳曰,遣史官傳諭,遣御醫看病。
江原監司宋瑩中疏曰,伏以,臣之本末長短,固莫遁於淵鑑之下,而語其人則樸愚拙訥,論其地則孤寒疏逖,立朝二十餘年,隨分屛蟄,不敢爲進就之計。惟我聖上,不知臣不肖,前後恩擢,迥出格外,臣於是乎含恩畏義,他不暇顧。凡於除旨,不計夷險,殫竭奔走,以圖萬一之效者,卽臣區區所自勉,而不意前席昵侍之日,忽承東藩特除之命,絲綸鄭重,眷毗隆深,臣惝怳感激,誠莫知何以致此也。噫,臣之才具蔑劣,自量審矣。苟以爲任使之允,委以僻小之邑,俾爲息肩之所,兼效求牧之責,則或不損於朝家器使之政,而至於方岳之寄,是何等重任?雖在他時,其宜難愼,況今水旱之餘,一路告歉,歲色將暮,賑政方急,雖使鍊達之才當之,猶患其不濟,豈可輕授於如臣鹵莽,上累聖朝則哲之明,下孤飢氓待哺之望哉?反覆揣量,承膺無路,一味泯伏,亦甚惶悶,略陳短章,仰瀆崇高之聽。伏乞聖明,俯垂諒察,遄收成命,俾私分獲安,民務毋曠,千萬幸甚。臣無任云云。答曰,省疏具悉。今者此任,予欲試焉。卿勿過辭,速往欽哉。
正言李思祚疏曰,伏以,臣頃陳辭疏,未蒙開許,如欲更申前懇則瀆擾是懼,如欲一伸義分則情私益迫,終始蹙伏,惟俟逋慢之誅,而一日二日,徒事虛縻,此豈非悚惶憫隘之甚者乎?臣父今年七十一,而夏秋以來,屢經毒感,癃老筋力,已無餘地,而素患血瘀之症,乘間發作,且當寒節,轉益危劇,飮啖專却,藥餌罔功,氣息綿凜,扶護須人,遑遑度日,今已數個月矣。苟使臣有一分趨承之望,則其何敢偃伏郷廬,惟事盤桓,以重其罪戾也哉?目下情理,實無頃刻離捨之勢,玆不得不更暴至懇,將申縣道之際,得伏聞臣兄臣恒祚掌憲除命,顧臣見職,旣忝諫院,則兄弟之竝叨臺地,揆以事例,自當爲嫌避之科,以公以私,其不可一刻虛帶也決矣。伏乞天地父母,諒臣至迫之私,察臣難冒之義,亟命鐫削,以存公格,以便救護,千萬幸甚。臣無任云云。答曰,省疏具悉。今覽爾章,自在應遞之科,許施焉。
戊子十二月初三日午時,上御集慶堂。藥房入侍,時·原任大臣·二品以上同爲入侍時,都提調洪鳳漢,提調韓光會,副提調金應淳,左議政金陽澤,判府事韓翼謩,右議政金尙喆,判敦寧李益炡,行戶曹判書李昌壽,行禮曹判書具允明,行副司直李思觀,刑曹判書南泰會,知敦寧沈星鎭,知事李吉輔,吏曹判書鄭宲,行副司直黃景源,工曹判書洪麟漢,行副司直具善復·洪名漢·李章吾,咸春君李昌運,行副護軍洪若水·李泰祥,副司直李明宗·李應協,行副護軍李邦曄,完恩君李殷春,行副司直李心源,行副護軍具秉勳,行副司直金孝大·鄭光漢·金尙重·趙曮,淸川君金鍾正,行副護軍許·李國賢,戶曹參判鄭存謙,行副司直李潭,左尹成天柱,禮曹參判兪漢蕭,工曹參判閔百興,開城留守元仁孫,行副司直李福源·鄭運維·李重祜,同知柳脩,行副司直安·洪樂仁,右承旨金魯鎭,記事官李翼運·尹長烈·李德師·李師濂,以次進伏訖。鳳漢曰,夜間,聖體調攝,若何?寢睡·水刺之節,亦何如?上曰,一樣矣。上曰,都承旨讀奏賓啓。應淳讀訖。進湯劑,上進御。鳳漢曰,臣等,奉承昨日下敎,豈有一分張大之意,而天理人情,不得不已矣。陽澤曰,臣等,徒知嚴畏而退出,則是豈臣分乎?惟在一兪音矣。尙喆曰,擧國莫大之慶,惟願三思,亟降兪音焉。翼謩曰,此是堂堂事理,而尙靳兪音,殿下獨不念勸一世之事乎?上曰,諸臣皆達之。益炡曰,千載一有之慶。昌壽曰,俯循群情,亟許允從。上曰,過矣。允明以下,臣等別無仰達者,速許快從焉。鳳漢曰,不得請則不已之事,伏願快許焉。上曰,前以此等事,非不處分,而今番則非爲領相之新入,其令入侍,皆令詳諭矣。今日擧案四十七人乎?應淳曰,然矣。再進湯劑,上進御。命海西摘奸宣傳官入侍,李周赫進伏。上曰,治路還上,皆見之乎?周赫對曰,是多故書啓待令矣。命讀奏。上曰,延白,何如?周赫曰,尤甚故民多擁馬呼訴矣。命先退,周赫承命先退。鳳漢曰,咫尺瀆擾,嚴畏是懼,不敢畢辭,退當文字更達矣。上曰,決不爲此,卿等其須退休。三進湯劑,上進御訖,命退出。諸臣以次退出。
上在彰義宮。停常參·經筵。
明聖王后忌辰齋戒。
藥房都提調洪鳳漢,提調李昌壽,副提調金應淳啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣。明日入侍,宜矣。
以承傳色口傳下敎曰,建功入之。
中宮殿·惠嬪宮,藥房口傳問安。答曰,知道。
李在簡,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。答曰,知道。
李之晦啓曰,憲府連日監察茶時,事甚未安,除在外外,大司憲安允行,卽爲牌招,何如?傳曰,允。
洪良漢啓曰,判尹韓光會,鎭日違召,無意膺命,事極未安,卽爲牌招察任,何如?傳曰,允。
領議政洪鳳漢,左議政金陽澤,行判府事韓翼謩,右議政金尙喆,領敦寧金漢耉,行戶曹判書李昌壽,行禮曹判書具允明,行副司直李思觀,刑曹判書南泰會,行副司直黃景源,工曹判書洪麟漢,行副司直具善復·洪名漢·李章吾,咸春君李昌運,行副護軍洪若水,行副司直李應協,行副護軍李柱國·李邦曄,完恩君李殷春,開城留守元仁孫,行副司直李心源,行副護軍具秉勳,行副司直金孝大·鄭光漢·金尙重·趙曮,行副護軍許瑬·李國賢,戶曹參判鄭存謙,行副司直李潭,漢城左尹成天柱,禮曹參判兪漢蕭,江原監司宋瑩中,工曹參判閔百興,行副司直李福源·鄭運維·李重祜,同知柳脩,行副司直安·洪樂仁,吏曹參議權噵,兵曹參議閔塾,刑曹參議柳思欽,兵曹參議趙台祥啓曰,臣等,昨陳同然之情,仰請應行之禮,誠殫於前席,辭竭於再瀆,聚首傾耳,祗俟兪音,而五條之諭,初旣諄諄,三字之批,終又邁邁。此固臣等淺薄之忱,拙訥之言,不足以感回天聽,而亦恐孝思之太過,謙德之太固,或欠於道中庸之義,而非所以通上下之情也。嗚呼,殿下試思之,從古聖王,有德而有位,有位而有年,以千乘之貴,兼三達之尊者,三代以後,孰如我聖上,而乃使爲臣子,不得一伸其歡欣愛戴之誠,則於天理人情,果何如也?天地之常心,普萬物聖人之常情,順萬事者,卽先儒之格言,而殿下之素講也。今臣等所請,初非無稽之言,亦非非禮之擧,則明睿所照,必無遺情,而所以屢煩呼籲,終靳開納者,意或以慶關聖躬,謙挹爲貴,言出群下,揮斥不難,而聖躬之慶,卽宗社之慶也。群下之言,卽擧國之言也。宗社之慶,其可謙挹乎?擧國之言,其可揮斥乎?德修於身,福降於天,陟降悅豫於上,臣民歌頌於下,于斯時也。以歲之元,以月之吉,抃手蹈足,以暢群情,肆筵設席,以導和氣,則所以對揚天休,慰答民志者,不在是歟?前後筵敎及批旨,大體不出追慕二字,而情雖無窮,禮則有限,以聖人終身之慕,而廢匝域飾喜之典者,歷觀古昔盛際,元無此等義例。此臣等所以屢承諄懇之敎,而不得請則不敢退者也。噫,君臣之間,義同父子,尊卑雖甚懸截,情志貴相流通,今歲邦慶,卽千古所曠,而薄海歡情,無一得伸,應行禮樂,亦皆停閣,臣等之所以按抑微忱,將順盛意者,亦已至矣。殿下獨不可爲臣,少屈聖心,一賜開可乎?玆敢齊聲申龥,伏願聖上,更加三思,亟降一兪,以副擧國臣民顒祝之情焉。答曰,昨批中曰以三字者,卽已諭矣。今宜此答,而猶有餘意諭焉。禮記豈孔聖書,而夢與九齡,予以訝之,設有是事,文王宜百歲而與其三,武王豈受加其三歲,果有是事,武王何心受賀?今予加二歲,卽予武王之三歲也。稱慶二字,今何請乎?若卿等之心,若至武王之年,其當年年受賀,歲歲受宴,豈有是理?今畢諭休請焉。
賓廳再啓曰,臣等,申龥至懇,冀回聖聽,及承縷縷批旨,猶復邁邁靳許,下情轉益抑塞,繼之以慨然也。殿下所以揮斥臣等者,卽追慕也。昨日五條所諭,不出于追慕,今此十行所敎,亦不外於追慕,猗與聖孝,孰不欽仰讚歎,而臣等之前後苦請者,卽天之經地之義也。殿下反以戴記云云者,有此引諭,以爲牢拒下情之資,臣等聚首瞠然,誠不知仰對,亦不須仰辨也。臣等,所欲反復開陳者,亦惟曰追慕二字,請更陳之,竊伏念,帝王之孝,不專在於追慕而已。尤貴乎推而廣之,以光其孝,顧今殿下以必得之大德,應無疆之寶算,寔賴聖祖啓佑之仁,毓慶延祉,有以致之,則今日臣子之呼嵩而志喜,需雲而飾慶者,似若爲殿下頌美,而實所以闡發休烈,克彰陟降陰騭之德。然則追慕之聖孝,豈不有光於前乎?至於往歲疊受之敎,聖意雖戒於豫大,以臣等愚慮,亦有所不然者,福酒松茶,豈足爲稱觴?省樂減饌,亦豈爲備禮?執此而言之,殿下之前後固拒,一則過於孝也,一則過於謙也。夫知其過而不肯節之,勉之以循常矩,則烏在大聖人用中之義哉?噫,玉燭之熙運,四紀已過,海屋之靈籌,八旬漸近,擧國臣庶,鼓舞歡抃,皆欲以日而稱賀,式月而獻壽,而適値藏樂之辰,未效志慶之忱,今則歲將新矣。樂將擧矣,聖壽益高而邦慶益茂矣。國無讌賀則已,有之則月正元日,其可伈伈虛度乎?閭里之人,奉其年老父母,以喜懼之心,一欲具酒食而爲壽,則其親不喜讌樂,始戒以彌文,及知其至誠苦懇之未忍終過,則不以不養志而爲咎,而勉而從之,君臣猶父子,臣等今者之請,何以異是?殿下苟或推心而細諒,則必當屈意而强循,亦不以不將順爲罪矣。玆敢不避煩猥,齊聲更龥。伏願亟回聖衷,卽降兪音,千萬至祝。答曰,已諭矣。三字其於今日,三堂皆來,輿儓企望,予亦沓沓,心則固矣,卿等諒焉。
賓廳三啓曰,臣等,聚首綴辭,拜手龥閽,而再啓之批,一兪猶靳,古人所謂抑塞罔措者,卽臣等今日情事也。殿下以臣等所請之賀,謂關於聖躬而拒之乎?以臣等所請之讌,謂越於國典而難之乎?聖上所有景籙,卽皇天祖宗之所默佑也。前牒所無之邦慶,亦神人上下之所同抃也。皇天祖宗之賜,不以賀則將無以導達宣暢,神人上下之樂,不以讌則亦無以光揚賁飾,而殿下視若只關於聖躬,而不思仰答休命之方。殿下雖諒國典之昭載,而不念俯循群情之道,此豈所望於聖明者哉?臣等所執,乃民彝物則之所不容已者,被罪之前,決不敢止。殿下明知臣等之請,不可以威怒而禁之,不可以沮之。故旣不賜允許,亦不加誅罰,以致一龥二龥,鎭日相持,下而徒積瀆擾之罪,上以徒貽酬應之煩,當此熙運鼎來之會,未免情志睽阻之歎,區區微衷,不能無憾。聖諭中輿儓企望,予亦沓沓之敎,有以仰我聖上體下之仁,無微不及也。臣等,來會,旣過數十,所隨輿儓,亦非不多,而自禁扄至于坊曲,自城闉至于八域,奔走而顒望者,凡幾千萬矣。殿下倘軫率土民情之不可不曲察而勉從,則不但爲輿儓之幸,實是臣等之幸也。亦不但臣等之慶,實是擧國兆庶之所共慶也。何殿下不念於此,而有是敎耶?臣等,辭窮意竭,不敢張皇覼縷,而所恃者,只是明主之可以理奪耳。伏願殿下,默諒於當然之則,細究於應行之義,亟加回悟,快賜開納焉。答曰,若過明日,將百官,百官豈有毛帽?凍足輿儓,予心若何?今予一諭,卿等,今復循例勉我乎?予自笑之,今若默默,予困何顧?只帽百官可悶,藏氷在近,凍足輿儓宜恤,此答若遵,便臥此堂,其若固請,予有定心,月朔豈諭?來月初三日,依頃年誕日十五賀受賀,而當只受賀正至賀,卿等若稱慶,予何受賀?至於宴,頃受已涉過矣。卿等之請,其宜可顧,待其明秋,八道其若大豐,予當誦昔年祝有年之詩當受。噫,今此敎,加何加也,減何減也?卿等,知悉,其若復請,予有所執,何顧入直諸軍焉?寔予之願,寔予之願矣。
金魯鎭啓曰,時·原任大臣有稟達事,請對矣。
備忘記,聞此敎,今日下敎,於予可謂敬大臣體群臣恤百官輿儓之意,而其猶求對,予何心對諸臣乎?今日求對,大臣·諸臣·將臣武臣外,一倂解見任,使海東臣子,少知其君之固心。
備忘記,傳于金光國曰,吁嗟,望八,其何依乎?欲見我子我孫,雖爲軍可抑,今何抑乎?當詣舊邸,見我子我孫,旋回三嚴,待下敎,只入正時,挾輦八十名,前後廂一百名,以三營外入直軍擧行,訓將只率新營標下軍都領,當以夜晝介詣,世孫祗迎,百官祗迎,留營留陣,置之。
備忘記,今日國中之人,知予心賀,旣許於三日,而惟欠稱慶二字,其猶求對,宴旣許於來秋,而亦爲求對,其請惟賀宴,予爲百官爲輿儓,若是强許,而猶若此,予來舊邸,爾等過乎?於予遂其心矣。
備忘記,臣何以聲音笑貌事君,君何以苟且彌縫使之乎?
洪良漢啓曰,今日擧動時,承旨不可不備員,左副承旨李在簡,同副承旨李之晦,纔已申退,卽爲牌招。都承旨金應淳,所當牌招,而拘於廳規,不得請牌,何以爲之?敢稟。傳曰,牌招。
諸承旨不勝萬萬焦迫,來詣閤外請對矣。
金魯鎭啓曰,玉堂上下番有稟達事,來詣閤外請對矣。
李之晦啓曰,卽者漢城府郞廳來言,今日動駕,無導駕堂上云,判尹韓光會,卽爲牌招,何如?傳曰,允。
金光國,以義禁府言啓曰,今此擧動時,大駕各差備都事,不可不備員。海南縣出使都事鄭得儉,巨濟府出使都事金履準,卽令該曹口傳相換。仍任都事,金愚·曺允亨·李灌·沈煥之,亦令口傳下批,以爲分排之地,何如?傳曰,允。
吏曹口傳政事,禁府都事金履準,監察閔光晉相換,禁府都事鄭得儉,長興奉事鄭元始相換,禁府都事李灌·金愚·曺允亨·沈煥之仍任事承傳。
以承傳色口傳下敎曰,下敎外,雖一軍士,若有加數隨駕,則訓將當施軍律,以此分付。
又下敎曰,以駕轎作行,駕轎馬二雙待令,副駕轎,置之,該房卽爲擧行,若或遲滯,該房當下敎,以此分付。
又下敎曰,內入直五十名,他將領軍,局將·忠翊將·扈衛廳隨駕,置之。
又下敎曰,大官重宰旣不知,亦豈知宗班乎?宗班陳章,直給之。
又下敎曰,承旨·儒臣,若有祖與父,豈若是乎?一倂解見任,東所衛將,假承旨差下,南所衛將,假承旨差下守宮。
又下敎曰,無形之金吾導駕,置之。
又下敎曰,爲百官輿儓,有此下敎,若更爲之,則予有定心,知入。
傳于李廷默曰,環衛請標信,初也騎堂從重推考,環衛爲之,大駕詣彰義宮後,王世孫遣宮官口傳問安。答曰,知道。
政院口傳問安。答曰,知道。
傳于李廷默曰,中官回還後,興化門及宮門下鑰。
傳于李廷默曰,還宮時初嚴,待下敎擧行。
李廷默,以兵曹言啓曰,今此彰義宮擧動時,宮門下鑰事,命下矣。斥候伏兵,令禁衛營次知擧行事,分付,何如?傳曰,允。
戊子十二月初四日申時,大駕詣彰義宮。擧動入侍時,假承旨李廷默,記事官尹長烈,事變假注書鄭澤孚,記事官李德師·李師濂,以次隨駕。上具翼善冠·袞龍袍,以步輿出通陽門,至延和門外。乘駕轎詣彰義宮後,承·史退出。
上在彰義宮。停常參·經筵。
明聖王后忌辰。
大駕詣彰義宮翌日,王世孫遣宮官問安。答曰,知道。
政院·玉堂口傳問安。答曰,知道。
朝廷二品以上單子問安。答曰,知道。大殿,王世孫遣宮官夕問安。答曰,知道。
弼善金熤,以王世孫言啓曰,昨日侵夜動駕,湯劑尙未進御,萬萬焦迫,敢請承候矣。答曰,其止之。
李廷默啓曰,判府事金致仁,有稟達事,來詣請對矣。
以承傳色口傳下敎曰,旣來欲見之,而今日卽無他心,其止之。
李廷默啓曰,判府事金致仁,雖承止之之敎,焦迫之極,與二品以上,來詣求對矣。
李廷默啓曰,大司憲安允行,有稟達事,來詣請對矣。
李廷默啓曰,校理洪龍漢,有稟達事,來詣請對矣。
以承傳色口傳下敎曰,覽韓光會謝恩,初以爲奇矣。不參求對,初何心而後何心?使之知入。
備忘記,於今年貞聖誕辰,再明留舊邸,心何抑?祭文當製下,永城尉申光綏爲獻官,明日受香,行祭以來。
備忘記,惜乎?初啓之批,雖質諸聖賢,幾乎曰是,而其對誠難。故只以一句彌縫,三啓之批,莫云別意,以初心,豈料受此批猶求對,可謂快捷乎?特來舊邸,問子婦孫,冥冥何答,而不答之中,心通則一也。特寢下敎解見任大臣·諸臣·諸承宣·儒臣之命,其若效蓍東曰,以迎合復請,予當臥此酬應,其須知悉。
以承傳色口傳下敎曰,旣已下敎,領左右相,遣史官勿胥命之意傳諭,傳授命召,他大臣亦爲勿胥命事,遣史官傳諭。
備忘記,今雖來此,憶昨月初六日,只宿舊邸,是豈孝哉?舊邸若昔,侍奉若夢,是豈孝哉?今年七十五歲憶國初憶昨年,亦豈孝哉?因諸臣之張大,雖禁稱慶,名則賀也。其雖來秋宴而亦豈孝哉?今來彰義,問我子而賀宴果是否,不答,問孝婦而賀宴果是否,亦不答,問我孫而賀宴果是否,且不答。孝章·孝婦·我孫,體父之意,體舅之意,體祖之意,皆不答,我子·我婦·我孫,體父·體舅·體祖之意若此,而嗚呼,世祿之臣,不體君意,若是張大乎?
以承傳色口傳下敎曰,右袒二品,若是困我,諸儒臣一倂遞差。
諸承旨有稟達事,來詣閤外請對矣。
金魯鎭啓曰,藥房三提調有稟達事,來詣請對矣。
李在簡啓曰,時原任大臣以下諸臣,有稟達事,來詣請對矣。
以承傳色口傳下敎曰,若此不已,矢于心,諸臣當使於此過矣。
李在簡啓曰,時原任大臣以爲,伏承求對批旨,惶懍之極,措躬無地。區區本意,自上猶有未盡俯燭者,不敢以文字煩陳,更爲冒罪求對云矣,敢啓。藥房口傳啓曰,臣等,求對移時,而尙未承下答,日勢且晩,湯劑進御,不可少緩。乞賜召見,千萬伏望,惶恐敢啓。答曰,已諭,建功雖功,何比淸心?喧鬧止然後,予當服湯矣。
時原任大臣二品以上六曹啓曰,伏奉所下傳敎,無非臣子不敢承聞者,惶隕罔措,直欲鑽地而不可得也。臣等,今日求對,卽目下回鑾之請早,若其未暴之本情,有不暇提陳,乞賜少諒,蹔許召接,千萬幸甚。答曰,予心今因受困於卿等,便臥舊邸,寔予之願,一番書納,若見再昨之啓也。予則心與氣,一聞動,再聞氣墜矣。
備忘記,大臣內局政院,其可爲此,今者二品,無聊其請,望八所無之駭擧,大臣外二品諸宰,一竝越俸一等,以示君君臣臣父父子子之意。
以承傳色口傳下敎曰,二品若更若此,當詣鍊戎臺,雖問安,二品則當不受,二品竝退去。
藥房再啓曰,湯劑之進,不可少緩,而伏承止之之敎,當此日三貼進御之時,日勢向晩,尙未得進,焦遑之極,復此冒罪求對,亟賜召見,千萬懇禱,惶恐敢啓。
以承傳色下敎曰,盡爲酬應後當進,其止之。
時原任大臣啓曰,批敎之下,萬萬惶隘,罔知所措,其在分義,不敢不奉行。故二品以下,卽令退出,只臣等冒罪求對,蹔許召接,俾陳下情焉。答曰,若是固請而回,復欲困我乎?莫知君心,其欲快意,此等擧措,望八初見,何心對顔乎?
藥房三啓曰,日勢向晩,湯劑尙未進,豈不萬萬焦悶乎?今則卿宰已退,求對者只臣等而已。亟許臣持湯劑入侍,千萬懇祝,惶恐敢啓。
以承傳色口傳下敎曰,守閤前亦有之,而書納則初也若此,故進御尙置之矣。
備忘記,觀今日擧措,初則曾所無與二品困君,其時果專在於建功乎?再則幾次幾巡心腹之敎,而無前例書納强聒。日已向暮,曰稱建功,擧措寒心,謂卽抑鬱,旣許賀,旣許宴,先奉承,使望八其君,心少弛,其所稱慶,其欲進定。若愼認明翰圈時言,不過節目間事,而噫望八其君,建功爲重,擧措何若是奇怪?心無二用,一日三擧措,景像若何?予若爲內局捨百事,先請建功。
時原任大臣啓曰,惟我聖明,無微不燭,而臣等此時焦遑之情,獨未蒙容光之照,手奉批旨,益復抑塞。臣等,雖甚愚迷,豈不仰知聖心之萬一,而今此快意之敎,尤是臣子所不敢承聞者,臣等,負此罪名,雖卽被鈇鉞,無以少贖,而猶不敢自止者,誠以日勢向晩,回鑾尙遲,冒罪求對,有此强聒,跡涉唐突,情則窮蹙。伏乞聖慈,憐之矜之,蹔許召見,仍命回鑾,千萬至禱。答曰,已諭矣。
時原任大臣啓曰,略陳焦迫之情,恭竢體,諒之恩,及承批旨,只以已諭爲敎,臣等,聚首抑塞,罔知攸爲也。臣等,不能體乎聖志,則斥之,可也。臣等,惟復强聒于聖聰,則罪之亦,可也。何不顧聖躬而尙不進湯劑,何不念國體而尙不命回鑾耶?臣等,區區所望,只在一登前席,少陳情實,以俟處分,仁天孔邇,赴愬不可緩,則將不知冒犯何等罪科,五情窮隘,復此申瀆,伏願快賜蹔時召見焉。答曰,請賀請宴,幾日困我,强而許之,其猶不足,特臨于此,欲諭我子,卿等張大,予心可惜。今之多事,二品諸臣,隨大臣後,幾日困我,來臥舊邸,若是强聒,漢高豐沛,其臣爲此,光武南頓,亦有是事,無義駭然,今之二品,其將若此,予心益苦。
以承傳色口傳下敎曰,聞而爲之而已,豈靳之事乎?俄者旣已下敎,見盡來庭請,而酬應後當還宮,其止之。
又下敎曰,予則得其處,大臣·諸臣,其速庭請,臥潛邸而酬應矣。
又下敎曰,其君如此,而視若尋常,傳之稽遲中官申德龍,從重推考。
備忘記,幾日困我,用心多日,其雖百日二品啓,其亦百日庭龥,於賀於宴,予豈肯從,而庭留百官,凍足輿儓,藏氷且迫,闊狹允許,兩年兩賀,予豈爲之?特許正朝宴,而其若快許兩宴,兩受酌,張大張大。雖然一歲藏樂之餘,俯循群請,命待秋觀年擧行,予意若今受焉。恧惕交中,其猶不足,不體昔復求對,受許猶而靳靳,到此地頭,不臥舊邸而何?今雖百請,稱慶二字,決難從焉。秋不大熟,宴何行焉?今來舊邸,心少舒,臥而酬應,仍欲過歲,今以復會,依前爲之,予則以此,其亦消日矣。
備忘記,復樂之年,受賀於三日之內,其何不足?此曾聞大臣之奏,亦若此而其於宴,昔年爲多士,春設者,行於秋,八道元元,比數千儒生,豈特爲民?寔體昔年爲元元之意,惜乎量何狹哉?
備忘記,噫,君臣分義,無所逃於霄壤,建功若請,何連啓强聒,誠在建功乎?誠在於强聒乎?若問今日擧措,爲首相者焉敢辭也?前領議政洪鳳漢,亟施不敍之典,其他時原任大臣,只施免相免西樞之典,其令海東臣庶,知君臣分義之嚴。
傳于李在簡曰,時原任大臣,竝解見任。
傳于李在簡曰,內局都提調·提調,施不敍之典。
傳于金魯鎭曰,諸承旨遞差,昨日假承旨權差。
李廷默啓曰,卽者義禁府都事來言,前判府事金致仁,前左議政金陽澤,前判府事韓翼謩,前右議政金尙喆,今方待命於金吾門外,係是大臣去就,敢啓。
傳于李廷默曰,日寒若此,挾輦軍及軍兵饋粥使,兩倉空石給之。
以承傳色口傳下敎曰,風寒軍兵與挾輦軍毛具與否,知入。
備忘記,憶懿昭請庚申干支下敎,而其誰體請?明日爲三軍,當回駕時刻,待諸司預備,下敎擧行,明朝二品問安勿爲,予當仍留。
傳于李廷默曰,明日傳香,以守宮假承旨代押,而若老而生疎,則以他衛將擧行。
上在慶熙宮。停常參·經筵。
傳于李廷默曰,諸司豫備。
大駕還宮後,政院問安。答曰,知道。
以承傳色口傳下敎曰,禮房承旨馳往徽寧殿,諸執事巡番以來,請承傳色以奏。
備忘記,傳于李廷默曰,兩宿舊邸,睡則熟,睡則熟,瞻望咫尺,瞻望咫尺,此心何抑?此心何抑,爲其三軍,爲其三軍,其雖回駕,其雖回駕,來臥集慶,來臥集慶,蒼蒼照心,蒼蒼照心,是豈孝哉,是豈孝哉?晝猶將晩,晝猶將晩,大官重宰,大官重宰,何困衰君,何困衰君?今來此堂,今來此堂,世孫猶攝,世孫猶攝,文具春坊,文具春坊,何心來稟,何心來稟?陋矣春坊,陋矣春坊,解見任,解見任,環顧朝鮮,環顧朝鮮,望八何恃,望八何恃?自今靜臥,自今靜臥,臣庶咸知,臣庶咸知。
備忘記,今朝回來,今朝回來,予心若何,予心若何?可笑二品,可笑二品,祗迎道傍,祗迎道傍,可笑可笑,可笑可笑。欲諭泯默,欲諭泯默,豈有朝臣,豈有朝臣?予則曰無,予則曰無,其有臣也,其有臣也。今予至此,今予至此,小人泰輿,小人泰輿,予自笑矣,予自笑矣。建功建功,予則予矣,忍懷回駕,何暇其諭?奚恃權差?洞諭八道。
以承傳色口傳下敎曰,雖權差,豈不解字耶?昨日下敎,今日下敎中,八字下敎,作牒後書寫書入,若遲延則興化門外決棍卽爲之。
又下敎曰,掌務官方泰輿,若又欺君,掌務官知名以入,此下敎勿出朝報。
又下敎曰,勃測之方泰輿,勸權差而請進建功,勃測之方泰輿,刊名內局。
又下敎曰,內局待令人,皆逐送于開陽門。
備忘記,憑沖子之諭,公然欺君,當該承言色中官,令該府刊名內府。
備忘記,若於陵仲子之心,已也,豈食方泰輿之封進乎?今日封進,其皆灌精,令內局更爲依前封進,其令權差承旨封入,囑權差承旨,方泰輿,其令末席待敎。
備忘記,今日有君,今日有君,予則莫也,予則莫也,只取名矣,只取名矣。其臣若此,其臣若此,與誰爲君,與誰爲君?賀禮雖重,豈若便君,宴禮豈輕?莫若便君,輕重倒置,予何爲君?莫知本末,其將何諭?莫云權差,其本一也。建功何功,松節何效?爲國臣子,咸知予意。
傳于李廷默曰,方泰輿卽卽逐送。
備忘記,旣諭予意,何云重臣?戶判,代洪麟漢除授,牌招察任。內局提調鄭弘淳除授,承旨下敎,事勢固然,一竝分揀,牌招察任。
備忘記,行副司直金尙重,工判除授,牌招察任。
傳于李廷默曰,今日若違牌傳旨捧入,則當該承旨,當嶺沿投畀矣。
以承傳色口傳下敎曰,都承旨敍用,復授前任,三院副提調例兼,牌招察任。
備忘記,其雖慨然,意則爲君,前領議政洪鳳漢,敍用復拜,前判府事金致仁,前左議政金陽澤,前判府事韓翼謩,前右議政金尙喆,復授前任,令史官傳授命召。
以承傳色口傳下敎曰,勿胥命事,遣史官傳諭。
又下敎曰,製建功湯之張仲景名字,是何字?知入。
諸承旨有稟達事,來詣閤外求對矣。
金魯鎭啓曰,藥房提調鄭弘淳,持湯劑,來詣閤外請對矣。答曰,建功何功?其須心便,身雖在於此堂,心卽在於舊邸,明日入侍。
備忘記,傳于洪良漢曰,旣諭內局,今番求對,爲君乎,釣名乎?其若此,予坐倚待朝,莫效大官,其矜望八其君。
藥房口傳啓曰,臣等,持湯劑來詣,顒俟卽接之命,及奉批旨,未蒙允許,下情焦遑悶迫,當如何哉?當此日三貼進御之時,不得診候,已至多日,雖伏承明日入侍之下敎,湯劑未得進則臣等不敢退去。玆冒夜深,瀆擾之罪,疾聲申龥,蹔許承候,千萬懇禱,惶恐敢啓。
以承傳色下敎曰,俄者盡爲下敎,欲達夜守閤乎?寢睡勝於建功湯,其止之。
藥房口傳再啓曰,臣等,忱誠淺薄,尙未承候,焦迫悶隘,俟譴之不暇,而更漏已深,湯劑未進,若徒畏煩瀆,不爲之申請,則臣等之罪尤萬萬矣。目今悠悠萬事,莫先於察聖候進湯劑,蹔許方寸之地,俾伸保護之誠,千萬懇禱,惶恐敢啓。
以承傳色口傳下敎曰,分付備局,三懸鈴卽爲發送。
又下敎曰,耽羅貢人造船人去與否,令備局知入。
備忘記,兩日舊邸待令內人三人,紬一疋,木綿二疋,布一疋,之次內人二人,紬一疋,木綿一疋,之次內人五人,木綿一疋,布一疋,守僕六人,各給木綿一疋。
備忘記,嗚呼,咫尺只望而來,孝章·孝婦。吁嗟,懿昭,兩日只見,豈孝豈慈?兩宿舊邸,心猶依意,舊邸若昔,憶昔若夢,何日乘轎詣闕,何時復奉御札?藏氷在明,恐或深寒,爲軍促回,予心何抑?其雖來此,沖子調攝,此心何抑,此心何耐?抱子弄孫,溫室猶冷,豈知君心,豈諒此意?來臥輾轉呼寫,心復嗟哉。諸卿須諒須諒,悠悠此心猶在,八道方伯守臣,諒此諒此。
備忘記,昨夜風寒,予心憧憧,隨駕步軍,其令諸軍門,依賞中日例試放,六中者書入。
備忘記,唐船之三次漂泊,前所未聞,越海糧雖給,莫知何時行船。其留糧饌柴水,着實助給,其中年過七十女人,亦甚可矜。圓帽與頃者以乾物已給尙留,今番以油襦衣助給事,卽爲分付。白翎風雪若此,僉使豈能制之?當該府使譯學勿爲決棍事,分付道帥臣,今番必也待順風事,亦爲申飭。
備忘記,苦哉建功,隨予困我,隨予困我。今日回駕,予心憧憧,昨夜風聲,寔爲三軍,藏氷在明,日勢稍暖,其若知此,今日何回?昨夜則便睡,今夜受困。雖服黑髮,今予反晧,昨夜便睡,造物建功,神農先製,製此中年,其製者誰?其姓曰張,于今局坊,皆趨爲師,豈特局坊?予自笑焉。一邊困我,一邊困我,建功建功,何暇建功?勸其湯水,兼勸氷水,若問其人,頃看世人,欲睡不睡,若是酬應,苦哉建功,苦哉內局。姓雖其方,八方困我,若此若此,建功何功?今日服此,明日百歲,予則苦矣,予則苦矣。詩傳不云,卽是衛風,其句云何?使無君勞,衛臣若此,今臣反是,何不夙退?使君其勞,建功雖奇,豈若便睡?讀書君子,一何昏乎?莫牽此輩,以便君心,初寫三更,今已四鼓,昨日便睡,今何若此?甚矣建功,一何困我?賀禮稱觴,其亦節目,吁嗟,仲景,貽困於予。
吏批,有政,判書鄭宲病,參判未差,參議權噵進,右副承旨金光國進啓曰,鄭宲病不來,參判未差,小臣獨政未安,何以爲之?敢稟。傳曰,只出緊任。以李得臣爲正言,洪樂信爲校理,洪相簡爲副校理,金基大爲修撰,洪景顔爲副修撰,金鍾秀爲弼善,金鍾正爲右尹,李潭爲同義禁,洪鳳漢爲內局都提調,洪秀輔爲副修撰,領議政洪鳳漢,左議政金陽澤,右議政金尙喆,承文都提調洪鳳漢·金陽澤·金尙喆,世孫師領議政洪鳳漢,義州府尹徐命善,司饔主簿宋持常,掌樂主簿李挺河,司導主簿朴應煥仍任事承傳,左尹金鍾正,右尹成天柱。
兵批,判書具善行在外未肅拜,參判兪彦民病,參議趙德成病,參知具庠入直進,同副承旨李之晦進,判府事金致仁·韓翼謩復授,前任事承傳,知事單南泰齊,副護軍梁世珣·洪觀海·柳鎭說,副司直尹學東·洪趾海·趙·朴道源·趙重晦·李得培·趙台命·徐命天·洪準海·李瀰·朴弼逵·李宜老·鄭昌聖·李宜哲,邊得讓·嚴璘·洪述海,副司果金鍾秀單付。
金魯鎭,以吏曹言啓曰,今十二月初九日,行長陵忌辰祭,獻官前參議閔塾塡差矣。時無職名,令該曹口傳付軍職,何如?傳曰,允。
兵曹口傳政事,閔塾副司直單付。
金光國啓曰,今日政新除授玉堂,竝卽牌招,以爲推移入直之地,何如?傳曰,允。
李之晦,以兵曹言啓曰,依下敎,隨駕禁軍與駕後禁軍及標下軍兵等處,設粥分饋之意,敢啓。傳曰,知道。
李之晦,以訓鍊都監言啓曰,依傳敎,扶輦及隨駕將校軍兵等處,設粥分饋之意,敢啓。傳曰,知道。
李之晦,以禁衛營言啓曰,依傳敎,隨駕軍兵等處,設粥以饋之意,敢啓。傳曰,知道。
李之晦,以御營廳言啓曰,依傳敎,隨駕將校軍兵等處,設粥分饋之意,敢啓。傳曰,知道。
以承傳色口傳下敎曰,勿胥命事,遣史官傳諭,旣已下批命召,一體遣史官傳授。
傳于洪良漢曰,昭義門留門,領議政處,遣史官,命召傳授,仍爲偕入。
戊子十二月初六日辰時,大駕還宮入侍時,假承旨李廷默,記事官李翼運·尹長烈·李德師·李師濂,以次侍立。上還宮後,承·史退出。
上在慶熙宮。停常參·經筵。
藥房提調鄭弘淳,副提調金應淳啓曰,冒寒動駕,歷日還宮,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜。臣等,不任區區,敢來問安,竝此仰稟。答曰,知道。今番用心,氣益衰,服建功受其困,予豈爲之?勿爲問候。
中宮殿·惠嬪宮,藥房口傳問安。答曰,知道。
藥房口傳啓曰,臣等,多日焦遑之中,猶以今日入侍有命爲幸,及奉問安批旨,極爲嚴截,至有勿爲之下敎,臣等,惶悚抑鬱,不省所出。此時煩瀆,豈不知萬萬猥越,而湯劑之尙未進御,實爲煎迫。玆敢冒罪申龥,蹔許召接,俾伸悶隘之下情,千萬懇祝,惶恐敢啓。
備忘記,下問副提調承批云,其恙可知,提擧許遞,其代前判書韓光會,爲內局提調,牌招察任。
藥房口傳再啓曰,日勢已晩,尙未承候,焦遑之極,不知攸罪。卽伏見下政院備忘記,益不勝抑鬱煎迫。節月草記則大臣未及出仕,無以擧行,如是之際,湯劑進御,自致遲延,何不念保嗇之道,蹔許臣等方寸之地乎?臣等,寧犯瀆擾之罪,終不敢泯伏。玆又疾聲仰龥,乞賜召接,千萬顒祝,惶恐敢啓。
備忘記,觀予初批,三日之賀,其豈攸料?名雖正至賀,實則望八賀,頒赦庭試,可謂末節,爲君庭賀,卽其本也。取其本乎,取其末乎?以予之心,旣許其宴,何拘春秋?雖然君親一也,愛日之心,其若憧憧,本事太帖,當從容勸予,萬古朝鮮,正朝宴外,宴禮正月,古豈有之?粵在昔年,宴禮冬月,予亦聞矣。其時雪滿殿帳,命中官長竹插尖,折其連幅,雪皆下,仍爲行禮,猗歟盛哉?省其巨功,其時行禮,猗歟盛哉?此萬壽慈殿故事也。予仰聞于昔矣。不有衰君之受困,三禮之外,必欲行此禮於當日,予不苦哉。於禮記所載,豈徒其春?噫,張大於一朔之內,此愛其君意,食雖貴矣,其猶噎也。況此乎?賀宴末節,便心靜心,今日先務若此,李福源·洪樂性,勸其父,亦欲登於弼雲臺乎?此則其猶藍輿爲也。豈比於衰君竟夕酬應,儀節太繁之賀,以只臥之君,幾時使君强坐,受九爵進六味之比乎?噫,諸道尤甚面民,一邊濟活,一邊與君臣之宴,予雖强許,仰瞻蒼蒼,食豈下咽?聽文·武之言,減其君之進粥,孰輕孰重?惜哉惜哉。欲諭諸臣,若和泥而投水,望蒼蒼而龥心,對殿隅而自歎,今則建功若楚越,見依下敎擧行草記,然後當酬,內局旣許,旣許之後,靳靳節目,若是困我,若是困我。臣何恃也,臣何恃也?
藥房口傳三啓曰,日勢看看,向夕湯劑,尙未進御,固已萬萬焦迫,而自再昨昨日,今爲幾日?此時承候,不可少緩,煎入之啓,未承下批。又爲瀆擾,雖甚唐突,而情急勢蹙,不得不冒死煩稟。伏願俯察下情,亟許臣等持湯劑暫時入侍,千萬至禱,惶恐敢啓。
金應淳啓曰,藥房都提調洪鳳漢,持湯劑來詣請對矣。
以承傳色口傳下敎曰,禮堂,學侍從操縱之習乎?兩件下敎,一件書入,從重推考,使之畢書以入,雖然旣已書入,入侍。
李之晦,以禮曹言啓曰,依賓廳啓辭批旨,來正月初三日,陳賀擧行之意,敢啓。傳曰,知道。
李之晦,以禮曹言啓曰,依賓廳啓辭批旨,陳賀來正月初三日擧行,進宴待秋擧行之意,敢啓。傳曰,知道。
傳于金應淳曰,入侍。
傳于金光國曰,坐直承旨入侍。
金光國啓曰,大司憲安允行呈辭,執義姜潤,掌令李恒祚·韓鏶,持平李東顯·宋濟魯在外,今日以監察茶時之意,敢啓。傳曰,知道。
傳于金魯鎭曰,今番殿最,幾處來乎?申飭。
李在簡,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
注書李翼運病,代韓光近爲假注書。
吏曹口傳政事,以洪彦喆爲楊根郡守。
李之晦,以禮曹言啓曰,五禮儀,大臣之喪,自上有擧哀之節,而取考謄錄,則或因特敎擧行矣。今此領中樞府事尹東度之喪,擧哀一節,所當稟定,而聖候方在靜攝中,不敢循例,取稟,何以爲之?敢稟。傳曰,勿爲。
李之晦,以禮曹言啓曰,領中樞府事尹東度,曾經王世孫師矣。王世孫當有擧哀臨弔之節,而不敢循例磨鍊,何以爲之?敢稟。傳曰,勿爲。
領議政洪鳳漢箚曰,伏以,當寒動駕,經日穩旋,下情焦悶之餘,曷勝歡忭之至?仍念臣値罔措之會,犯難赦之罪,冥迷而虧常分,妄率而速嚴旨,孼猶自作,雖死惟甘,罰止不敍,非罪伊榮,泥首城外,只自訟愆。乃者特敍遽下,帶職如舊,此已夢想之外,而至於夜中留門,史官偕入之命,尤非負累賤臣所敢得者,感頌之極,繼以愧悚。殿下置臣於朝廷之首,而跡涉强聒,以致淵衷之有惱,殿下委臣以保護之任,而誠未孚格,以致湯劑之久停,一則臣罪,二則臣罪。聖度雖恢於包容,私心冞切於危蹙,走伏金吾,大何是竢?聖諭荐下,俾勿胥命,臣且惶且感。何敢爲更引之計,而第念本情旣未少暴,重犯又未準勘,則其何可徒恃寵靈,晏然進身,以益其無忌憚之誅哉?恩命之下,無路祗承,玆敢冒死陳龥於崇嚴之聽。伏乞聖明,軫王法之不可屢屈,念臣罪之不可終逭,亟鐫所帶之職,仍施當被之典,不勝萬幸。答曰,省箚具悉卿懇。卿等,由於愛君之誠,而予之固執,寔有深意,詳諭下敎,今何架疊?卿其安心勿辭,亦勿引咎焉。仍傳曰,遣史官傳諭。
左議政金陽澤,右議政金尙喆聯名箚曰,伏以,當寒動駕,還宮萬安,區區下情,曷勝忭幸?仍伏念臣等罪在虧分,罰止免職,走伏金吾,恭俟鈇鉞,不自意聖度如天,不惟不加之罪,乃反官秩如舊,寵命維新,是豈負累之賤?所敢承當者,且感且惶,跼蹐靡措。噫,臣等,幸逢慶忭之辰,誠切愛日,屢速煩聒之辜,方當焦迫之會,情急龥尤,終犯妄作之罪,情實未暴,義分都隳,論其負犯,萬殞猶輕,今何敢諉以已經薄勘,徒恃寵靈,晏然爲進身計哉?玆敢席藁私次,冒陳危懇。伏乞聖明,亟降威譴,以重公法,以安私心焉。取進止。答曰,省箚具悉卿懇。卿等,由於愛君之誠,而予之固執,寔有深意,詳諭下敎,今何架疊,卿等,安心勿辭,亦勿引咎焉。仍傳曰,遣史官傳諭。
判府事金致仁·韓翼謩聯名箚曰,伏以,當寒動駕,還宮萬安,下情欣幸,有不勝言。仍念臣等罪在罔赦,罰止解職,走伏金吾,恭俟大何?不自意聖度涵貸,恩旨遄降,官秩依舊,俾勿胥命,驚惶感激,罔知所措。臣等之罪,臣等亦自知之,只就昨日事言之,移蹕經日,湯劑不御,守闕龥天,嚴敎荐下,則情窮而屢煩强聒,勢急而自犯妄作,論以邦憲,誅殛猶輕,何敢自諉以已經薄勘,徒恃寵命,晏然冒進乎?短箚訟罪,仰瀆崇嚴,伏乞亟降威譴,以爲爲人臣虧分者之戒焉。取進止。答曰,省箚具悉卿懇。卿等,由於愛君之誠,而予之固執,寔有深意,詳諭下敎,今何架疊?卿等,安心勿辭,亦勿引咎焉。仍傳曰,遣史官傳諭。
戊子十二月初七日夜二更,上御集慶堂。時·原任大臣·禮判·坐直承旨同爲入侍時,領議政洪鳳漢,左議政金陽澤,右議政金尙喆,判府事金致仁·韓翼謩,禮曹判書具允明,同副承旨李之晦,假注書韓光近,記事官李德師·李師濂,以次進伏訖。鳳漢曰,湯劑之尙未進御,莫非臣等不忠無狀之罪,致煩聖心,有損聖體,未知凡節若何。上曰,別無加減矣。鳳漢曰,禮判入來矣。上曰,何事也?鳳漢曰,今番陳賀,多有稟定事故也。致仁曰,臣未得入侍,已數朔矣。聖體凡節,若何?上曰,或勝或否矣。鳳漢曰,千載之下,寧有如臣等之所逢時者乎?所望者惟慈覆之天,所懇者卽擧國之情也。舊闕福酒,耆社松茶,亦以謂宴無樂之賀,亦謂成禮,區區下情,豈不抑鬱乎?上曰,往牒果稀有之矣。然何必賀而宴也?鳳漢曰,前例亦有秋宴春行之請,其時自上勉從矣。上曰,今春則尤非可論矣。大臣葬前,何以設宴,使予欲招杜擧之譏乎?鳳漢曰,春有三朔,豈無可行之時乎?尙喆曰,今年之慶,推至明年,下情抑鬱,何不俯燭乎?翼謩曰,當此好時節,上下之心,未能相孚,豈不有欠於交泰之道乎?上曰,卿以謂之好時,而予則無好意矣。鳳漢曰,庚寅年前例,可據矣。旣已陳賀,則頭辭致詞,宜有之矣。上曰,何以爲之乎?鳳漢曰,以泰運政屆於三元,聖算益近於八旬,往牒所罕,宗社莫大之慶,爲之則好矣。上曰,眞所謂緩執急推也。令曰,今年若不稱慶,則慶字賀字,爲無所用矣。上曰,一年兩賀,終不知,可也。僉曰,夜已深矣。恐傷聖體,從當更稟,而至於宴則不可踰春矣。上曰,麥秋後,可也。僉曰,臣等,退出相議,更思以奏矣。鳳漢曰,喪逝甚慘矣。上曰,此亦國運攸係矣。今年爲幾何?鳳漢曰,六十二矣。上曰,其子方帶何職耶?鳳漢曰,方爲楊根郡守,而自任所奔喪云矣。上曰,尤慘矣。仍命之晦,書祭文以下,命允明讀之。上曰,噫,尹領府事,是誰之子?噫,以乃父之子,爲國忠心,業已知矣。近者强健,賓啓不參,予已訝之,覽箚雖知,豈意此單之微稟?噫,二年之間,三相若此,此亦國運攸係,愴悼曷喩?追憶戊寅拱默閤爲副提調之事,予心何抑?柩材令該曹擇送,凡諸等事,依徐判府事例擧行,申飭,諡狀,勿若徐判府事,三朔內賜諡,祿俸限三年仍給,以表予意。祭文製下,成服日遣承旨致祭,今聞其子光裕,咫尺近畿,未及云,矜惻曷喩?令該曹待闋服,卽爲調用,以示予意。出傳敎上曰,致祭承旨,同副進去。出傳敎上曰,噫,綾昌古則三兄弟,只有此人,況頃年摠府伴直,近衰特甚,聞甚矜惻,今非古人,愴悼曷諭?頃者未及下敎,口頌其人,此人若此,況他人,令該曹原致賻外加給,以表予意。出傳敎上曰,此時守令,豈可曠官?楊根郡守代,令該曹口傳擇差,其令卽爲辭朝。出傳敎諸臣以次退出。
戊子十二月初七日二更三點,上御集慶堂。藥房入診入侍時,都提調洪鳳漢,提調韓光會,副提調金應淳,記事官尹長烈·李德師·李師濂,以次進伏。鳳漢曰,數日勞動之餘,聖體若何?寢睡·水刺之節,亦何如?上曰,難堪矣。進湯劑,上進御訖。命書曰,都提調下敎之時,遺漏前判書李昌壽敍用,其所下敎,雖由深慨,九經豈不云忠信重祿乎?許多諸臣歲初越俸,豈予恒日待諸臣之意?越俸下敎,特爲勿施。上曰,藥房提調持湯劑,更爲入侍。光會持湯劑進之,上進御。仍命時·原任大臣禮判入侍。應淳曰,今番隨駕步軍,其令諸軍門,依賞中日例,試放事,命下矣。至於龍虎營,則兵曹判書姑未入來,何以爲之乎?上曰,兵判上來後爲之,可也。出擧條命諸臣少退,諸臣退出。少選更命藥房提調持湯劑,更爲入侍。光會進之,上進御訖。命禮曹判書更爲入侍,假注書韓光近進伏,賤臣長烈退出。
上在慶熙宮。停常參·經筵。
仁烈王后忌辰齋戒。
藥房都提調洪鳳漢,提調韓光會,副提調金應淳啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
以承傳色口傳下敎曰,待下敎入侍,茶則先入之。
中宮殿·惠嬪宮,藥房口傳問安。答曰,知道。
金應淳啓曰,左副承旨李在簡,今日不爲仕進,卽爲牌招,何如?傳曰,允。
以備忘記,傳于金應淳曰,今番諸下敎,予雖涼德,質諸聖賢而何恧,垂諸百世而何慊?其令記注着實載焉。
備忘記,意雖體君,臣其困予,卽一事再賀,萬古豈有於秋宴?其雖萬萬過矣。一歲藏樂,昨年荏之,其請有據,予循有依,以予之氣,闕禮何謂强循?正朝賀亦有據,亦體下,今予之氣,其亦行然後設行,此亦欠焉。其欲張大,今日見卿等,卿等,必復請,明日見卿等,卿等,必復請,若此之時,心動氣動,惜哉建功,前功可惜。卿等,其須略設數器,來勸此堂,對坐下箸,其猶難也。其雖對饌,莫知何者魚何者肉,其進者心,何若乎臥於此堂?直軍例軍,十日何難?朝者其猶待下敎入侍之命,靜思自悔,只入只入。
以承傳色口傳下敎曰,爲記草,依口傳答例,記草以下。
又下敎曰,豈特其影?下敎已盡諭,此處則三軍亦無可勞者,欲靜臥此堂,建功湯入之,守令其置之。
藥房口傳啓曰,嚴敎之下,萬萬惶懍,直欲鑽地而不可得也。雖不敢不依下敎先入,而臣等之此時煩聒,極知其罪上添罪,急於承候,冒沒仰奏。伏乞俯諒臣等之下情,暫許召見,千萬懇禱,惶恐敢啓。
備忘記,以予之心,初三日正朝賀,待秋受宴,予豈樂焉,予豈樂焉?一歲藏樂,予衰若此,望八暮年,一伸諸臣之意,其雖某賀,賀於其君乎,賀於崇政乎?頒赦試士,必欲張大,其爲君乎,其爲赦乎?一坐猶難,何繁節操?一應猶艱,頒赦試士,試士猶好勝,其困歲初,此猶節目,昨年之賀其何?卽予算望八,舟梁十年,望八故十年作爲二事,其何心也?下布猶徐,上奏何敢,其雖攝行,文稱嗣王,諸臣之心雖服,嗣王之心若何?月正初三,其君臨殿,軒架復作,朝服行禮,三叩三呼,諸臣之心足矣。憶今年行此禮,其加一歲,足以表矣。今日諸臣,欲效曾子乎,欲效曾晢乎?已許其賀,而其欲張大,困我若此,靜臥思之,初二日前,何日便心?朝粥數匙度日,何云來秋?雖麥秋何堪?君親一也,若是困親,雖日供三牲,何足孝哉?其曰例讓,寔欺彼蒼,今日朝鮮之臣,以本然之性,以黨習之心二用,予心一也。此豈黨習,而其亦習性而然也。然初吉行禮,然後賀猶行也。今日讀書君子,捨本取末,一何至此?
藥房再啓曰,纔以求對之意,有所猥瀆,又伏見所下傳敎,有不勝萬萬惶懍,群下無狀,致此煩惱。臣等,固當引罪之不暇,而此時承候,不容少緩,他不暇計。復此冒請,俯諒下情,抑塞罔措,暫許持湯劑入侍,至祝至祝,惶恐敢啓。
備忘記,昨年稱慶,其名伊何?予算望八,舟梁十年,今曰昨年舟梁重,明年予算重,有君然後有舟梁,稱慶之名亦若此,則今者此請何乎?必也在也,予則曰苟且合慶之禮,有三慶,有五慶,亦過於此者,以今觀之,其時大臣諸臣,誠欠於卿等乎?諸臣雖請,必也正名,旣許而困我,旣許而靳靳稱慶,其何受宴,其何稱慶?前朝粥二匙,受宴之前,朝食二匙,若此而雖三扣頭,豈曰慶乎?若此而雖進九章,豈曰宴乎?今日諸臣,予則四五矣。世孫雖在調攝,孝章今在,必也從志,懿昭今在,必也從予,以此度日,予何堪乎?其若欠也,諸會更請,然後當服建功,順君心可乎,從群心可乎?二匙粥二匙飯後,纔見惠嬪,只兩下箸而來,若此而萬拜,其賀百爵勸予,何益之有哉?
藥房口傳三啓曰,臣等,持湯劑守閤外,冒罪求對,冀蒙仁天之俯諒,批旨尙未下,日勢已向曛,焦遑之極,不知所出。湯劑則遲待召命,亦有不敢,依前下敎,一貼又不得不先爲顒俟持入之命。伏乞少垂矜諒,暫許引接,伏地懇祝,惶恐敢啓。
以承傳色口傳下敎曰,旣有待下敎入侍之命,則何爲而若是乎?卽今則見卿等如見虎,雖臥而酬應,心苦矣,其止之。若或以爲欠,雖今與諸臣爲之,予亦有定心矣。又口傳下敎曰,此雖如此,心在民國,次對明日爲之。
傳曰,新除守令內局同爲入侍,果川縣監,亦爲口傳備擬以入。
金光國啓曰,明日次對,兩司當爲進參,除在外外,大司憲安允行,待開門牌招,以爲入侍之地,何如?傳曰,允。
吏曹口傳政事,以兪彦肅爲果川縣監。
上在慶熙宮。停常參·經筵。
仁烈王后忌辰。
藥房都提調洪鳳漢,提調韓光會,副提調金應淳啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
以承傳色口傳下敎曰,待下敎入侍。
金光國啓曰,大臣·備局堂上,依下敎來待矣。傳曰,入侍。
中宮殿·惠嬪宮,藥房口傳問安。答曰,知道。
以承傳色口傳下敎曰,氣如是故欲見之,十一歲至十三歲,國姓及入揀擇者外,童蒙只六人待令事,分付禮曹。
又下敎曰,禮曹草記除之,隨所來五六人書入。
金應淳啓曰,卽者吏曹郞廳來言,今日爲政事,命下,而判書鄭宲,參議權噵,俱以病不來,參判未差,不得開政云,判書參議,竝卽牌招開政,何如?傳曰,允。
金魯鎭啓曰,吏曹判書鄭宲牌不進推考傳旨及罷職傳旨,今方捧入,而開政命下之後,不卽擧行,事甚未安,判書鄭宲,更卽牌招開政,何如?傳曰,允。
傳于金魯鎭曰,大臣處置政事,豈如是耶?參議只推,一體牌招,卽爲開政,開陽門仍留。
傳于李之晦曰,當該中官金完碩,越俸一等。
傳于金魯鎭曰,童蒙來待,置之。
有政。吏批,判書鄭宲牌不進,參判未差,參議權噵進,同副承旨李之晦進。啓曰,判書鄭宲牌不進,參判未差,小臣獨政未安,何以爲之?敢稟。傳曰,只出緊任。又啓曰,判府事李昌誼敍用事,命下矣。當爲置處,而本曹無相當窠,依例送西之意,敢啓。傳曰,允。以兪漢謹爲說書,文命龜爲戶曹正郞,禁府都事金命淳,童蒙敎官成雲柱相換,光興君橏贈吏曹參判,金始炫贈吏曹判書例兼,工曹判書金尙重考,贈持平李勉之,贈吏曹參判例兼,慶州府尹李復祥考。
兵批,判書具善行未肅拜,參判兪彦民病,參議閔塾病,參知趙台祥入直進,同副承旨李之晦進。啓曰,前判府事李昌誼,敍用送西事,命下矣。當爲隨品置處,而判中樞二窠,他大臣,今方見帶,依例從座目,李昌誼,加設判中樞下批之意,敢啓。傳曰,知道。行判府事單李昌誼,副護軍金翊,副司直李昌壽·趙雲逵·沈鏽·趙明鼎·趙暾·徐命臣·金器大·洪龍漢,副司果洪檢·趙宗鉉·李致中·李思祚·趙斗謙·朴泰周,副司正兪漢謹,北兵使李敬懋仍任事承傳。
金光國,以刑曹言啓曰,罪人金太萬·申應贊·尹太眞·金振漢·奴㐥奉·吳貴龍·朴太一·文新德·奴得順·朴孝男·金兌煃·奴億萬等,當日內勘處放送,金重太·金興弼·金重國放,黃處中·鄭光憲一體勘處放送事,命下矣。罪人金重太·金興弼·金重國等,卽爲放送,金太萬·申應贊·尹太眞·金振漢·奴㐥奉·吳貴龍等,各決笞四十,朴太一·文新德·奴得順·朴孝男·金兌煃·奴億萬等,各決杖七十,竝卽放送。黃處中·鄭光憲等,以盜踏印信僞造文書罪,竝杖一百,流三千里照律,定配所發配之意,敢啓。傳曰,知道。
戊子十二月初九日辰時,上御集慶堂。大臣·備局堂上引見入侍時,領議政洪鳳漢,左議政金陽澤,右議政金尙喆,行禮曹判書具允明,刑曹判書南泰會,戶曹判書洪麟漢,行副護軍李章吾·具善復,行副司直趙曮,戶曹判書鄭存謙,漢城左尹金鍾正,工曹參判閔百興,右副承旨金光國,校理洪樂信,假注書韓光近,事變假注書鄭澤孚,記事官李德師·李師濂,以次進伏訖。鳳漢曰,夜間,聖體若何?上曰,雖聞內局問候,亦驚心矣。示憊如此,何其困我也?鳳漢曰,臣等,雖無狀,豈欲煩聖慮,而歡忭之極,屢次瀆擾,以致此境,不勝惶悚矣。上曰,予豈受賀而强而許之者?欲使卿等一伸情禮,何必頒赦試士,然後乃謂之賀耶?吳漢曰,愼無赦,何以屢赦乎?略略爲之,可也。鳳漢曰,欲請頭辭,猶以爲過,只依聖敎,以一年藏樂之餘,邦禮復備,三陽開泰之後,聖壽益隆,爲之何如?上曰,三陽開泰,寶算益隆,爲之可也。上曰,儒臣洪秀輔入來乎?陽澤曰,洪樂信入來矣。上曰,領相貴矣,八字誠好矣。因命承旨,讀奏灣尹狀。上曰,延日甚難矣。命書之曰,頃者宣傳官往來後,聞延日消息,欲爲下敎,而有事未遑,今日次對,已下詢於延日之民,豈循常例?其可捧者捧焉,難捧者闊狹,其令兩郡之民,息心安頓,此兩處,豈特濟活?有土人農糧種子亦悶,其令備局商量講確,俾無未及之弊,關東獜蹄·淮陽等邑,畿甸喬桐·豐德·通津等邑,北道南北尤甚等邑,依此例擧行事,令備局卽爲,分付。又命書之曰,以申飭之意,歲抄雖越,飭勵已行,其中亦有大官,欲差等,非國法,欲參酌,豈參差?以海倉事處分,前後北伯,一倂敍用,殿最今幾到矣。北伯·東伯,皆令從近辭朝。上曰,旣已敍用,大臣置處政事,當日爲之。出傳敎又命書之曰,今則賀禮正名,依頃年誕賀十五日例,只大殿進表裏,物饌勿爲擧行。允明曰,箋文及百官,王世孫致詞,依例爲之乎?上曰,依頃年誕日賀例爲之,只頒敎,可也。允明曰,童蒙待令事,何以爲之乎?上曰,勿爲捧單,以應講者五六人,隨其來召入。鳳漢曰,恩信婚禮,預定然後,無窘速之患矣。上曰,以二月行禮,好矣。因命書之曰,恩信婚禮二月擧行事,分付儀曹。上曰,頃者下敎,雖因申飭之意,因大臣所奏,旣飭而尙無行公之事,其涉過矣。豈以其子之事,自阻其君?況因其子,豈棄此人?且興懷者亦其兄也。前左參贊申晦,牌招察任。出傳敎鳳漢曰,此京畿監司金華鎭,慶尙監司李溵,黃海監司尹得養,忠淸監司洪樂純等所管各邑隱結自首狀啓也。分付戶曹·惠廳,依例入錄於收租案,何如?上曰,依爲之。出擧條鳳漢曰,頃日湖南隱結自首狀啓,還爲下送之後,道臣必當着念擧行,而至於傳敎中禁錮之敎,聖意先示嚴飭,欲其無犯法,仍此事擬此律於道臣,終似過重,故敢達矣。上曰,改以重繩,可也。出擧條鳳漢曰,年前驪州牧使鄭運維隱結自首後,收租中儲置米,終無去處,及其置對査問也。謂以收租之前,防給民役云,至於倖免當律矣。田結與儲置,事體俱爲嚴重,設如其言而防給民役,實犯續典所謂與私用同之律,設或收租後,用於公用,難免大同事目中儲置幻弄之律。於此於彼,俱無憑藉自脫之端,如是而不得以其罪罪之,臣恐爲守令不畏法者,無以少懲,故今雖年久,敢此仰達。上曰,所奏雖是,其時分揀,旣因不察而然,則旣赦幾年,今何追律?特爲勿施,此後嚴繩。出擧條鳳漢曰,前承文副提調李徽之,罷敍已久,尙未還差,事多可悶,還爲差下,使之察任,何如?上曰,依爲之。出擧條李徽之承文副提調還差事。出榻敎命注書出去,持入秋曹金吾囚徒案,光國讀奏。上曰,金太萬·申應贊·尹太眞·金振漢·奴㐥奉·吳貴龍,當日內卽爲勘處放送,黃處中·鄭光憲,一體勘處放送,金重文·金興弼·金重國放,朴太一·文新德·奴得孫·朴孝男·金兌煃·奴億萬,當日勘處放送。出傳敎儒臣上下番,持貞觀政要入侍。出傳敎樂信出去,與洪秀輔持冊進伏。上命讀之,樂信讀之。秀輔繼讀,承史以次輪讀後,上曰,禮房承旨率童蒙入侍。出榻敎諸臣以次退出。
戊子十二月初九日午時,上御集慶堂。藥房入診入侍時,都提調洪鳳漢,提調韓光會,副提調金應淳,記事官尹長烈·李德師·李師濂,醫官許礈·李以楷·慶絢·柳光翼·李翊臣·許溫·崔觀泰·許溵,以次進伏訖。鳳漢曰,日間聖體調攝,若何?寢睡·水刺之節,亦何如?上曰,一樣矣。鳳漢請診候,上許之。礈以下診候曰,脈候左右三部一向調均,而滑體亦一樣矣。進湯劑,上進御,更進湯劑,上進御訖。上曰,提調速爲監煎以來,可也。光會更進湯劑,上進御訖。諸臣以次退出。
上在慶熙宮。停常參·經筵。
藥房都提調洪鳳漢,提調韓光會,副提調金應淳啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣。明日入侍,宜矣。
中宮殿·惠嬪宮,藥房口傳問安。答曰,知道。
以承傳色口傳下敎曰,建功湯入之。
金光國,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金光國啓曰,憲府連日監察茶時,事甚未安,除在外外,大司憲安允行,卽爲牌招,何如?傳曰,允。
金光國啓曰,判義禁具允明,持罪人李宅胄口招,依下敎來待矣。傳曰,判義禁明日入侍。
金光國,以兵曹言啓曰,今十二月初九日,楊州居幼學南義寬稱名人,自興化門入來,差備門外擊錚,依例令攸司囚禁治罪,當該守門將羅絅文,依定式推考,何如?傳曰,允。
金光國,以兵曹言啓曰,今十二月初六日,井邑居幼學黃萬喆,自興化門入來,差備門外擊錚,依例令攸司囚禁治罪,當該守門將鄭翼漢,依定式推考,何如?傳曰,允。
上在慶熙宮。停常參·經筵。
藥房都提調洪鳳漢,提調韓光會,副提調金應淳啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,待下敎入侍。
以承傳色口傳下敎曰,入侍道臣同爲入侍。
金光國啓曰,憲府連日監察茶時,事甚未安,除在外外,大司憲安允行,卽爲牌招,何如?傳曰,允。
備忘記,傳于金應淳曰,豈云正朝賀?予心庚子賀,兩道道臣,爲民酬應,於建功若楚越,其若建功,則令予若此乎?
傳于金魯鎭曰,關東伯,今日一體辭朝。
傳于洪良漢曰,中官越俸,竝勿施。
傳于金魯鎭曰,今日日寒,酬應爲難,判義禁,明日使之入來。
以承傳色口傳下敎曰,洪樂信,依例減下,上疏四度,當賜批,留置本院。
又下敎曰,恩信君婚禮草記,大急給之。
以承傳色口傳下敎曰,合製如爲之,其傍入之。
金魯鎭,以弘文館言啓曰,新除授副校理洪相簡,自鄕上來,卽爲牌招察任,何如?傳曰,允。
金魯鎭,以侍講院言啓曰,本院新除授說書兪漢謹,除拜之下,不爲出肅,卽爲牌招察任。弼善金鍾秀,時在京畿廣州地,書筵入番事緊,斯速乘馹上來事,下諭,何如?傳曰,允。
金魯鎭,以禮曹言啓曰,恩信君婚禮,二月擧行事,命下矣。各項吉日,令日官推擇,則納采己丑正月二十八日午時,親迎二月初二日辰時爲吉云,以此日時擧行乎?敢稟。傳曰,依爲之。曾已下敎,凡事從略,俾勿張大,禁其油密果。
李漢豐,以訓鍊都監言啓曰,依傳敎,隨駕步軍等,鳥銃一巡三放試取,而貫三中無入格者,不得書入,其餘得中之類,依例施賞之意,敢啓。傳曰,知道。雖不六中,若有三中者,以兩營例擧行。
李漢豐,以禁衛營言啓曰,本營隨駕軍兵等賞試放後,鳥銃貫二中邊二中一名,木綿四疋,貫二中一名,貫一中邊一中一名,邊二中十八名,木綿各二疋,貫一中四名,邊一中三十一名,木綿各一疋,自本營分等施賞之意,敢啓。傳曰,知道。三中人,若未受兼司僕帖,兼司僕帖成給。
金光國,以禁衛營言啓曰,本營今日褒貶時,闕內入直哨官,依定奪,使之替代來參之意,敢啓。傳曰,知道。
李漢豐,以禦營廳言啓曰,依傳敎,今番隨駕步軍鳥銃一巡試放後,貫一中邊二中一名,木四疋,邊二中五名,各木二疋,邊一中七名,各木一疋,以本廳所儲木綿,分給之意,敢啓。傳曰,知道。三中人,若不兼司僕,兼司僕帖成給。
洪良漢,以宣惠廳都提調言啓曰,本廳褒貶,明日出次,而堂上趙雲逵本職未肅拜,堂上鄭弘淳·趙曮,俱有身病,將不得開坐,堂上趙雲逵·鄭弘淳·趙曮,竝待開門牌招,以爲進參之地,何如?傳曰,允。
兵曹判書具善行疏曰,伏以,臣空疎凡劣,百不踰人,猥蒙恩造,與天無極。前後叨濫,已逾臣分,絲毫無補,瑕尤徒積,日夕憂懍,惟負國忝先是懼,區區至願,惟在於辭權就閒,圖報塵刹,而西閫特除,不敢辭避,經年尸素,冞增愧懼。不意夏官除旨,遽辱於內遷,將歸之際,臣誠惝怳悚惕,益不知措躬之所也。噫,是職也,稱爲本兵而摠軍旅之事,寄以銓衡而任用捨之柄,國家所以倚毗,朝廷所以簡選,列卿之中,殆無尙焉。惟其重且嚴如是,故自古及今,以武臣而膺是任者,絶無而僅有,如是無似,其不可髣髴擬議於其間,較然明甚,一之已濫,其可再乎?臣於年前,力辭兵權者,誠以十年戎垣,心身俱殫,不可復任驅策,而聖恩曲副,俾便調息,寤寐感祝,庶全餘生,今此摠轄諸營之地,反有加於專制一局,其不可堪,一也。顧今萬武竝滯,百取其一,除非許多精力,無以鑑別甄用,而奈臣蒲質早衰,纔及六旬,神識已耗,接人客則名面多錯,對簿書則首尾都遺,以此莅職,必不免招衆怨而誤國事,其不可堪,二也。念臣曾冒是任,厚招人言,已試蔑效,擧朝所知,非敢以勤攻之言,介介於時移事往之後,誠以僨誤之地,不可復冒,廉雅之重,不容放倒,而臣雖無似,迺其職則六官之長也。今若諉以分義之嚴,惟知趨走之恭,晏然冒進,自同無故,則豈不傷朝體而累聖簡哉,雖使臣無此情勢,上所謂二不堪,卽臣自劃之端,況鐵限在前,無由鑽進者乎?以此以彼,官職去就,固無可論,而積違天陛之餘,情急反面,謹已祗詣納符,而一時冒肅,尙有餘愧,夤緣蹲據,斷無是理。伏惟天地至仁,無物不遂,日月至明,無微不燭,若臣之情實難强,義在必遞者,宜蒙始終曲諒之恩,其所鞶褫,必不待臣辭之畢矣。玆敢悉瀝肝血,仰首鳴號。伏乞聖慈,俯賜矜諒,亟遞臣見職,以靖私義。仍治臣瀆擾之罪,以礪朝紀,不勝萬幸。臣無任屛營祈懇之至,謹昧死以聞。答曰,省疏具悉。今者此任,復授意在,卿勿過辭行公。
司直金時默疏曰,伏以,臣庸愚謭劣,最居人下,節天地造化之渥,蒙前後拂拭之眷,節次推遷,忝亞卿列,每一循省,未嘗不惶汗浹背,不意今者,忽伏承正卿陞擢之命,臣誠驚惶震懍,罔知攸措。噫,卿月之班,位望隆重,上不可以輕授,下不可以冒承,則其難其愼,果何如也,而今乃擧以加之於如臣無似,不少持疑,其爲辱朝延而累聖簡,誠非細故。伏念朝家超陞之典,皆有其由,苟非年德俱備,望實已著旨,則或紀其勞閱焉,或奬其功能焉。若臣者,年德望實,初非可論,通籍立朝,年數無多,而筋力奔奏,猶不如人,則旣無勞閱之可紀,僬僥匃擔,歷試殆遍,而涓埃蔑效,醜拙畢露,則又無功能之可奬。今何爲而遽然超擢,置之上卿之班也。臣若弁髦辭受之義,厭然爲冒膺之計,則區區去就,固不足恤,而其於駴四方之瞻聽,招有識之譏議,何哉?且臣世共休戚,受恩罔極,平日之所自勉者,惟在於退步隆顯,栖心拙弱,而非分冥陞。乃反獨先於儕流,負乘之懼,已無可言,而過福之災,理所必至,此又臣之所以怵然憂畏,不敢承當者也。兹敢披瀝肝血,冒死仰瀆。伏乞聖慈,俯察由中之懇,亟推體下之仁,將臣新授資級,俾卽鐫削,以重公器,以安賤分,千萬幸甚。臣無任屛營祈懇之至,謹昧死以聞。答曰,省疏具悉。今者陞擢,其循公議,亦懷卿父,何辭之有。卿勿辭焉。
工曹判書金尙重疏曰,伏以,臣於千萬夢寐之外,忽伏承冬官寵擢之命,臣誠惝恍震越,莫省其何爲致此?噫,淸朝八座之班,有非人之所可濫竽,雖才識俱備,望實素著,超資晉秩,必須公議者,所以重其任難其選也。如臣者,立朝事殿下三十有七年矣。居家有粥粥之譏,當官無赫赫之譽,致位宰列,已踰涯分。況今年紀已邁,精力漸耗,閒司漫職,猶懼不堪。今乃拔之人望之外,置之正卿之列,私心之恧蹙,固不暇言,其於累聖簡而玷名器,何哉?噫臣之一門,家世受恩,同堂至親,無不陶甄於造化之中,居常感泣,不知死所。亦豈意臣之無似,濫蒙格外之殊渥,一至此哉?憫衰之筵敎,雖極銘感,匪分之誤恩,豈敢冒承?適當擧朝焦遑之日,特召之下,不得不章皇祗肅,而連値淸齋,疏龥路阻,今始略入文字,冒死自列。伏乞聖慈,天地父母,亟命收還臣新授職秩,以重官方,以安微分,不勝幸甚。臣無任屛營祈懇之至,謹昧死以聞。答曰,省疏具悉。若問久滯,捨卿誰先?且明當七十,特拜意深,卿勿辭而行公。
江原監司宋瑩中疏曰,伏以,臣冒膺恩命,行將赴任,而臣之父母墳山,在於京畿楊州,距孔道不過爲數舍之地,今當遠離,倍切霜露之感,敢將私懇,仰瀆崇聽。伏乞聖慈,俯賜諒察,特許歷省,以伸至情,千萬幸甚。臣無任屛營祈懇之至,謹昧死以聞。答曰,省疏具悉。卿其依所請往省焉。
敎咸鏡監司蔡濟恭書,王若曰,國家最重藩屛,人才必別盤錯。矧玆關北鎖鑰之地,又値鏡南旱蝗之災,山川按周漢之豳豐,兼之市交江禁,風氣類華夏之幽朔,所以土瘠年荒。三倉積儲,卒多轉約而無實,兩南販貿,每患踔遠而難通。苟不能得鍊達之材,則何以畀賑救之政?惟卿,詞藻足以華國,忠孝乃其傳家。粵自儲禁掖而寄郡符,受知以文學政事,逮夫守陪京而按畿節,著績乎保釐旬宣,主盟藝垣,猶存循墻之志,告病籌坐豈乏經邦之才?試宏博於王猷黼黻之時,察孤直於衆咻睢盱之日,伸四維於北補,何待滕甫乞郡之書?奏一封於南歸,可見鄭俠進圖之意。故心簡之已久,果公剡之僉諧,兹授卿以咸鏡道觀察使兼兵馬水軍節度使巡察使咸興府尹,卿其勖勵素心,安輯黎首,調度賑政,須遵朱子之南康,濟活飢民。宜追靑州之彦國,至於風化禮敎,所貴寬猛之得中,若夫禁令約條,亶係廉明之御下,自餘裁稟,厥有典章。於戲,擁旌鉞於受玦之程,允副數十州拭目之願,措袵席於顚壑之命,須體望八齡察眉之憂。故玆敎示,想宜知悉。副修撰洪秀輔製進
戊子十二月十一日巳時,上御集慶堂。藥房入診,北伯同爲入侍時,都提調洪鳳漢,提調韓光會,副提調金應淳,假注書韓光近,記事官李德師·李師濂,咸鏡監司蔡濟恭,醫官許礈·李以楷·慶絢·金季良·鄭允協·金光國·金孝儉,以次進伏訖。鳳漢曰,夜間,寢睡·水刺之節,若何?上曰,寢睡少勝,臂膚似肥,此亦異常矣。鳳漢曰,非但臣等之慶,此實宗社之慶。上命診候,礈等以次診候。退伏奏曰,脈候左右三部調均,似勝於昨日,滑體亦一樣矣。進湯劑,命應淳讀北伯敎書。上曰,誰作也?應淳曰,洪秀輔製進矣。上曰,美作矣。濟恭進伏。上曰,當此饑歲,悉心賑活,可也。濟恭曰,賑穀則自朝家已爲區劃,臣不爲慮,而有土民種糧,甚可憂也。且荒歲爲民之政,不專在於賑貸,必使之懋遷,然後方有聊賴之道,而米商之不得來往嶺南,實係北民悶迫之端,故敢此,仰達矣。鳳漢曰,北伯則爲北伯,嶺伯則爲嶺民,皆可謂倚於一邊,以王政大體言之,莫非王民,何可禁其懋遷之路,任其阻飢之急乎?臣意則欲貿者非但北道,欲禁者非但嶺南,諸道一體,申飭,使之通民情而弛禁令,恐不可已矣。上曰,予意若此,所奏又若此,領相又奏,申飭嶺伯,俾無犯禁,諸道一體,申飭。出擧條再進湯劑。應淳曰,左副承旨李在簡違牌,同副承旨李之晦有實病矣。上曰,李在簡爲人甚好,李在協亦可矣,而李在簡則予尤恃之矣。鳳漢曰,李在協亦好人矣。上曰,其兄弟規模略不同,而俱是可用之人,予皆倚仗矣。鳳漢曰,仁平八字甚好矣。上曰,與禮判同矣。具庠·具㢞,俱是可用之人,而具㢞玉堂則不爲行公,勢將區處矣。仍命書之曰,同副承旨許遞,其代前承旨李漢豐除授,牌招察任,房順房,李漢豐爲軍士房,李在簡,只推,一體牌招察任。上曰,江原監司入侍。出榻敎宋瑩中進伏。上曰,關以東,予忘憂矣。其往欽哉。瑩中曰,臣以鈍拙,冒受藩任。上大笑。鳳漢曰,身肥者常自稱鈍矣。上曰,世稱東伯,爲玩景監司矣。鳳漢曰,凶年何暇玩景乎?上曰,判義禁·該房承旨入侍。出榻敎具允明·金光國進伏。上命光國,讀東伯宣諭文,北伯·東伯先退。上曰,讀宣諭之人,亦一次爲之好矣。其爲人甚透矣。上命允明,讀李宅胄供辭。因問曰,宅胄誰也?允明曰,李鼎炳之族云矣。上曰,非貪矣。鳳漢曰,人事迂闊矣。允明曰,身手則好,而爲人甚洸洸矣。以大典枉法贜律論之則爲流三千里矣。上曰,好矣好矣。允明曰,似聞宅胄有老母,年今九十云矣。上曰,然乎?擬律不輕不重,甚好矣。仍命書之曰,李世澤當初所爲,其雖可駭,該府草記,旣許其由,今將邊配云。今因李澤胄事,王者爲親之心,豈異也?特爲卽其本鄕定配。上曰,藥房提調持湯劑,更爲入侍。出榻敎光會持湯劑進伏,上進御。鳳漢曰,禁漏官不善擧行,近來則因傳敎,連以天文學官入直矣。自今爲始,禁漏官則皆革罷其科,付之入直官員,何如?上曰,一時,申飭禁漏官,連爲入直,可也。鳳漢曰,大抵禁漏廳之人,多濫雜,故易致生事,臣意則本禁漏官與天文官,一體試取,依大典定額,如前作廳,則似勝於前矣。上曰,好矣。依爲之。出擧條鳳漢曰,吏判三次違牌,待命金吾云,撕捱可悶矣。上曰,吏判曾爲政事乎?鳳漢曰,納符日仍爲之矣。上曰,其爲人甚潔,故予欲留之,旣已納符,又爲開政,處義雍容矣。鳳漢曰,吏判政事,不無偏處,而自是居鄕之人,閉門不接賓客相知者少,擧其所知,故自爾有偏,而所謂偏者,非偏論之偏也。卽所知者偏之謂也。上曰,然矣。爲人極精矣。鳳漢曰,爲人甚精,且雅潔矣。上曰,何年入耆社乎?鳳漢曰,再明年當入之矣。上曰,吏判撕捱,其雖過矣。予則曰納符謝命予已嘉矣。又參政事,臣分伸矣。其心若此,君豈不諒?若解前任,其於漫職,決不如此,其在體群臣之道,豈可强迫?吏判鄭宲冢宰之任,特爲許解,以示予意。出傳敎上曰,吏判前望單子入之,注書持入。讀至尹汲。鳳漢曰,此人乙巳釋褐,入於耆社,名行俱完,朝廷無吏判則已,如有之則捨此誰先?任觀周以其私懇,至請改正,而誠甚可駭,其挾私逞憾之狀,擧世皆知之矣。上曰,然矣。鳳漢曰,趙雲逵誠可用矣。殿下以全保之盛意,雖許其勿除銓任,而已過十年,且其時陞拜戶判,旋拜銓長,而其父之遞吏判,其間不遠。故殿下雖曲從其避盛滿之願,而豈可以此,仍爲不用乎?上曰,其時累許之,其信予言如金石矣。上曰,李判府事之弟,亦可爲吏判矣。鳳漢曰,甚好矣。上曰,左相之弟爲吏判者,有前例乎?鳳漢曰,有之矣。上曰,然則吾之相定矣。藥房諸臣先退。上曰,頃年猶然,況暮年乎?親政在近,薦望其雖,吏判許遞代,判書洪麟漢除授,牌招察任。今當歲末,豈可一刻曠官?前判書趙雲逵,戶判除授,牌招察任。出傳敎上曰,開拆不遠,而六曹寥寥,行公不爲者,從重推考,皆令開拆前擧行。出傳敎上曰,今聞頃者下敎有二件云,而近者旣有下敎,今番亦諭以元朝擧行事,分付該曹。出傳敎上曰,入侍郞廳。若木偶人,奏者不奏,中官金時輝,越俸三等。出傳敎上曰,宣傳官入侍。出榻敎宣傳官朴龍煥進伏。上曰,長湍軍器新備與否,摘奸以來。諸臣以次退出。
上在慶熙宮。停常參·經筵。
藥房都提調洪鳳漢,提調韓光會,副提調金應淳啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。報漏遲久,開東寥寥,唐夜若此,豈有白日高枕之賦?一夜且過一日,氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,待下敎入侍。
以承傳,色口傳下敎曰,前關西帥臣·內局入侍,同爲入侍。
金應淳啓曰,右副承旨金光國,今日不爲仕進,卽爲牌招,何如?傳曰,允。
以承傳色口傳下敎曰,前日敎官率入童蒙及國姓前入揀擇者,竝拔之,十二歲在城內者,盡爲待令,單子則除之,其中如有謀頉不入者,則雖十五歲十六歲,當爲禁婚,以此,分付五部。今日使之卽爲待令。
以承傳色口傳下敎曰,惠廳郞廳·廣興倉·軍資監官員·內局入侍,同爲入侍。
李漢豐,以御營廳言啓曰,今番隨駕軍兵等賞試放時,標下軍趙重根,鳥銃貫一中,邊二中沒技,依傳敎,兼司僕帖文成給事,分付兵曹,何如?傳曰,允。
李漢豐,以禁衛營言啓曰,今番隨駕軍兵等賞試放時,標下軍金貴福,鳥銃貫一中,邊二中沒技,依傳敎,兼司僕帖文成給事,分付兵曹,何如?傳曰,允。
李漢豐,以訓鍊都監言啓曰,雖不六中,若有三中者,以兩營例擧行事,命下矣。本局則無三中者之意,敢啓。傳曰,知道。
李漢豐,以兵曹言啓曰,平安兵虞候李邦和,老江僉使金有澤,遞付京職事,命不矣。本曹時無相當窠,依例付軍職之意,敢啓。傳曰,知道。
李漢豐,以義禁府言啓曰,時囚罪人趙鎭禎,蔚山府定配,當日押送事,命下矣。以傳敎內辭意,具罪目,依例發遣府拿將,當日押送配所之意,敢啓。傳曰,知道。
李漢豐,以義禁府言啓曰,鍾城府定配罪人李世澤,特爲卽其本鄕定配事,命下矣。李世澤,仍前罪目,過三月後,依例發遣府書吏,卽其本鄕禮安縣,定配之意,敢啓。傳曰,知道。
李漢豐,以義禁府言啓曰,時囚罪人李宅胄,施以杖一百流三千里之律,以金作贖刑之意,徵贖告身,依例擧行事,判下矣。李宅胄杖一百,流三千里,收贖,告身盡行追奪,放送,何如?傳曰,允。
傳于李漢豐曰,守令望催促。
傳于李漢豐曰,儒臣持奏議初卷入侍。
傳于李漢豐曰,摘奸宣傳官明日入侍。
傳于李漢豐曰,御使入侍,宣傳官同爲入侍。
傳于李漢豐曰,承旨率童蒙入侍。
傳于金魯鎭曰,內局入侍,昨日入侍承旨,同爲入侍。
金魯鎭以弘文館言啓曰,新除授副校理李養遂,自鄕上來,卽爲牌招察任,何如?傳曰,允。
有政。吏批,以洪相直爲康津縣監,以宋載中爲金溝縣令。
兵曹口傳政事,副護軍李邦和·金有澤。
傳于金光國曰,今覽嶺南道臣狀聞,二守令請仍者,而該曹於此,守法固執,此時嶺南,豈循常例?依狀請許施事,分付。
敎江原監司宋瑩中書,王若曰,官無內外,自古擇人授之,責重旬宣,當今捨卿誰也?玆輟北斗司喉之職,特畀東藩按節之權。眷江·襄僻處於奥區,而凋殘最甚於諸路,厥土則磽而瘠,山田之賦稅不輕,厥貢則蔘與苓,峒戶之徵斂偏苦。一道之內事卒痒,雖異北關之大饑,三邑之賑政將營,亦多東顧之深慮。如欲責八百里共理之任,必須藉二千石惟良之才。惟卿,端雅其姿,通敏之識,聲譽素著,歷敡臺省經幄之班,才猷茂彰。允合盤根錯節之用,灣府托重,惜鳧舃之徑還,海邑分憂,試牛刀之有裕,向其超亞卿之秩,諒非偶然。今日擇方岳之材,當屬子矣。玆授卿以江原道觀察使兼兵馬水軍節度使巡察使原州牧使,卿其寬菑畬之稅而蘇息百姓,嚴黜陟之法而彈壓一方,楓岳之形勝素稱,寧效潘孟陽登山之樂,蔀屋之愁怨方甚,庶追趙淸獻撫民之功。於戲,北望京華,須體重宸委毗之意,東行縣邑,益勉方春賑貸之謨。故玆敎示,想宜知悉。司果任希敎製進
戊子十二月十二日辰時,上御集慶堂。他承旨入侍時,右副承旨金光國,假注書韓光近,記事官李德師·李師濂,以次進伏訖。
戊子十二月十二日巳時,上御集慶堂。藥房入診,前關西帥臣·判義禁同爲入侍時,都提調洪鳳漢,提調韓光會,副提調金應淳,記事官尹長烈·李德師·李師濂,醫官方泰輿·許礈·李以楷·慶絢·柳光翼·李翊臣·許溫·崔觀泰·許溵,前關西帥臣具善行,判義禁具允明,以次進伏。鳳漢曰,夜間,聖體調攝,若何?寢睡·水刺之節,亦何如?上曰,一樣矣。進湯劑,上進御,鳳漢請診候,上許之。泰輿以下診候曰,脈候左右三部一向調均,而滑體似不足矣。上曰,提調先退,監煎以來。光會先退,命騎判進前,善行進伏。上曰,善爲之矣。善行曰,豈有分功乎?上曰,於關西積功矣。鳳漢曰,如彼重臣,豈敢歇後,而若非彼重臣,莫能告訖矣。上曰,東·西·林事,何如?善行曰,已報狀聞,而畢役後往見之,極恐險惡矣。光會持湯劑進伏,上進御訖。善行曰,臣今因下詢,豈敢不備陳?東西林形便及左峴林防守之策,已在於前日狀聞中,及今不爲,關西一路,可謂蕩然無備。臣於此,不覺其憂歎,而至於安州,則淸江築筒,雖爲關防之計,猶不若南塘之築城。故故兵使臣曺允成,措置物力,不日爲期者,可觀其血誠,而尙今拋置。臣實慨惜,臣亦留意始役,而臨歸停止,然拾石等事,付托於新帥臣處,而物力則自在矣。不煩廟堂,自可就緖,惶恐敢達。鳳漢曰,左峴林城變通設施事,出於兵判爲國深遠之慮,今有此依前狀請施行之敎,京外自當按其狀聞擧行,至於南塘城役事,臣亦曾見其形址。固知其不可已之狀,但以物力爲難,而重臣纔遞兵使而還,至以物力自在,不煩廟堂爲言,形便旣如此,物力又如此,則帥臣雖狀聞直行,固無不可。其在朝家備陰雨之道,恐不可不許施矣。上曰,好矣。依爲之。出擧條命書曰,欲聞淸川江,兵判其令入侍。頃者不過曰固其勢而越之而已,今者詳聞,噫非此人,豈能辦此於淸川江?予無虞矣。因此聞左峴事,其款歎服,頃者覽狀聞,必也此人監董,其時豐歉莫辨,諸道騷動命止,以召鄕聞所奏,可謂鶻突,其召可惜。今者帥臣,其可足爲依,頃日狀請施行,其令待春擧行,其他節目間事,入侍旣下敎時,虞候卽爲口傳內付,其代以林遇春特除送。聞故帥臣曺允成南塘設施之事,其心可尙,而前帥臣欲爲未及云,令帥臣仍爲擧行,而旣惟其人,其子曺信,其近地僉使,作窠代差,前僉使遞付京職。今者下敎,暮年爲國深計,凡諸擧行,皆口傳擧行,亦令卽爲辭朝下去。冬前着意經紀,莫云左峴·南塘,若有相議者,其令許議,宣川府使安宗達,此時此任,何可輕遞?仍任。噫,非此人,淸川何以畢役,此事亦何效乎?守乃父守都城之苦心,得除西帥外藩,若是勤懇,此可謂父子內外效力,不示嘉賞之意,何以勸他?外寺廏馬,特爲此門外面給,以表予意。上曰,金光國牌招入來乎?命入侍。敎未畢,光國進前。命都承旨·兵判先退,應淳·善行先退,命判金吾進前,允明進伏。上曰,右副讀奏該査狀,可也。光國讀趙鎭禎査狀。上曰,聞之甚殘忍矣。判堂考律而來乎?允明曰,果謄來矣。仍讀奏。上命書曰,今覽全羅道臣狀聞,趙鎭禎所爲,萬萬無狀。其問本律誤決,則制書有違私律,濫杖殺人,杖一百,永不敍用云,而噫,霈澤同流,七八十人賜米賜肉之時,若無鎭禎·彦栢,來春將七十。噫,將七十之人,勿論笞之大小,數之多少,挾私官屬,乘憤猛杖,六日殞命,豈忍如此?告身永不敍用之律太輕,王者當慰七十老人之冤魂,蔚山府定配,當日押送。上曰,金吾又有時囚乎?允明曰,宋志淵一人尙存矣。命書曰,深冬陽春不遠,故問其時囚,只有宋志淵一人云,何拘格式?供辭勿施,分揀放送。允明曰,正至賀,例有百官賀習儀之節,而自前未嘗行之,今番亦停止乎?上曰,權停。出擧條允明曰,正至,王世孫,有坐堂受百官賀之例,今番則何以爲之乎?上曰,置之。出擧條允明曰,正門至賀,例有命婦朝賀於內殿之節,而自前啓稟權停矣。今番則何以爲之乎?上曰,權停。出擧條允明曰,今此正朝陳賀退行時,只大殿表裏擧行事,命下,而內殿行禮時,亦當有進表裏之節,何以爲之乎?上曰,一體擧行。出擧條允明曰,正朝賀大殿陳賀後,例有中宮殿陳賀之節,今番亦依禮文磨鍊乎?上曰,依爲之。出擧條命書曰,特遂前懇,復授此任,意蓋深矣。況北道事,非徒此人,不過申飭,特敎之下違牌,事體寒心。戶判趙雲逵從重推考,更爲牌招察任,非特此人,許多前道臣,於監市,旣知分揀,可謂皮不存,於海倉事,可謂爲法受過。亦非一人,而特敎飭勵,特敎敍用,焉敢撕捱?此後以海倉事陳章者,非大臣外,政院切勿呼望,以嚴君臣之分。又命書曰,予益衰耗。噫,僉尉之名,國朝所無,而城內只一年,下敎脫略簡擇之敎,意蓋在也,則編髮靑衣來待,其何難也?今日申牌前不待者,家長令該府處之,其欺隱者,無臣分之人,十六太輕,限二十歲禁婚事,分付。上曰,藥房提調持湯劑,更爲入侍。光會持湯劑進之,上進御訖。命退出,諸臣以次退出。
戊子十二月十二日申時,上御集慶堂。承旨率童蒙入侍時,右承旨金魯鎭,假注書韓光近,記事官李德師·李師濂,以次進伏訖。上曰,童蒙幾人入來乎?魯鎭曰,五人入來矣。上命承旨讀東伯敎書,童蒙趙仁甲進伏。上曰,誰也?魯鎭曰,趙明勖之孫也。上曰,汝讀小學乎?對曰,不讀也?命誦唐音,宋仁載進伏。上曰,誰也?魯鎭曰,宋淳明之孫也。命誦滕王閣序,洪益淳進伏。上曰,誰也?魯鎭曰,洪致期之孫也。命誦小學,具壽夢進伏。上曰,誰也?魯鎭曰,具允斌之子也。上曰,具庠之四寸乎?對曰,然矣。命誦小學。上曰,曾入侍乎?對曰,曾入揀擇矣。上曰,予豈揀汝乎?歸傳汝父,更勿生怯,得好處速婚,可也。趙壽萬進伏。上曰,誰也?魯鎭曰,趙明鳳之孫也。命誦李白,趙壽甲追後進伏。魯鎭曰,趙德成之子也。上曰,太了了矣。趙良鎭進伏。魯鎭曰,趙載選之子也。上曰,汝與孝純爲幾寸乎?對曰,七寸矣。命誦孟子一章。上曰,宋翼茂子仁才·洪亮猷子益淳·趙德海子仁甲三人,只禁婚,餘皆許婚。出傳敎上曰,趙明勖是何人,況甲戌生推恩者,今見其孫,豈賜筆墨於其孫而止,分付東西銓,相當實職,卽爲懸註調用。趙載選方帶府使,前參奉具允斌,亦令銓曹,不待都政,卽爲懸註調用。出傳敎上曰,嗚呼,望八,三百年所無,僉尉欲擇,召見八童蒙,雖不備禮,與常時敎官童蒙有異,各賜紙二卷·筆五枝·墨三笏。趙德海子仁甲,嗚呼,我慈聖外親也。曾瞻養正齋,今見趙明勖之孫,予心何抑?具允斌子壽夢,卽綾恩之姪,故判書具宅奎之孫,豈意再見揀擇乎?趙載選子良鎭,此孝婦七寸親,其父,辛未仲冬,見於建極堂宜春軒中,豈意望八暮年?見於此堂中,愴心一倍,仁甲,紙三卷·筆三技·墨三笏加給。壽夢·良鎭,紙二卷·筆二枝·墨三笏加給,以示予意。出傳敎諸臣以次退出。
戊子十二月十二日夜初更,上御集慶堂。御史宣傳官入侍時,御史李得臣,宣傳官朴龍煥,同副承旨李漢豐,假注書韓光近,記事官李德師·李師濂,以次進伏訖。上命宣傳官讀書啓。上曰,李宅胄新備軍仗,頗無等矣,漢豐曰,聞宣傳官言,則旗旄凡百,皆一新云矣。上曰,然乎?命宣傳官先退,得臣讀奏書啓。上曰,尹㫛治績,何如?得臣曰,最善爲之矣。上曰,徐有祜到處皆然,何以至此乎?因命書之曰,今覽御史書啓,康津縣監趙鎭禎,與道臣査狀無間,而旣已處分,今無可論。黃命五以本官猾吏之族,作此擧條摘奸圖形,做錯不無渠之指囑,因此欺昏暗之官,殺無辜之人,而其本卽命五也。趙鎭禎旣已嚴處則況命五乎?俄者處分不諭,故欲諭,御史適到,令兼官嚴刑一次後,巨濟府定配。以書啓觀之,李哥族山之中偸葬無疑,令本官偸葬擧行。其他囚待者,此非指揮者,令道臣分輕重勘律處之,俾無滯囚之弊,康津縣監代,以不爲署經者,令該曹口傳擇差,當日下送。又命書之曰,今覧御史書啓,井邑縣監尹㫛,以書啓觀之,雖無表異者,欲附循吏之意,其志可尙,待十考,其若準考,右職調用。金溝縣令徐有祜,卽見下等殿最,已知今者御史,書啓亦然。以此觀之,殿最雖未開拆,此正曾示飭意,何不滌心者?前六朔後六朔,其昏未醒,歉歲字牧,曰雖若干,其何等待?罷職。令該曹與康津縣監,亦不以署經者擇差,一體當日下送,而皆令內局入侍時,同爲入侍。得臣曰,請還寢鍾城府爲奴罪人天大酌處之命,依律處斷。措語見上上曰,勿煩。出擧條得臣曰,新除授獻納趙重明,時在忠淸道禮山地,請斯速乘馹上來事,下諭。上曰,依啓。出擧條御史先退,上命上番下番儒臣,持貞觀政要入侍。校理洪相簡,副修撰金基大,持冊進伏。上命讀之,相簡先讀,基大繼讀。承·史以次輪讀後,諸臣遂退出。
上在慶熙宮。停常參·經筵。
藥房都提調洪鳳漢,提調韓光會,副提調金應淳啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。年暮歲暮,逢此干支,追慕一倍。每於當夜,一夜於予百日矣。氣則一樣矣。
以承傳色口傳下敎曰,待下敎入侍。
中宮殿·惠嬪宮,藥房口傳問安。答曰,知道。
嬪宮誕日,大殿·中宮殿·惠嬪宮·世孫宮,政院·玉堂口傳問安。答曰,知道。
嬪宮,政院·玉堂單子問安。答曰,知道。
以承傳色口傳下敎曰,午後入侍。
金光國啓曰,大司憲安允行呈辭入啓,執義姜潤,掌令李恒祚·韓鏶,持平李東顯·宋濟魯在外,今日以監察茶時之意,敢啓。傳曰,知道。
李漢豐,以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
金應淳啓曰,吏曹判書洪麟漢,殿最申飭之下,不爲出肅,事甚未安,卽爲牌招察任,何如?傳曰,允。
傳于金魯鎭曰,內局入侍守令,同爲入侍。
兵曹口傳政事,副司直鄭宲,副司果任希敎·金養心·鄭彦暹·鄭文柱·徐有寧·李得福·尹錫烈·李堉·李重海·李益烍·吳鉉胄單付。
李漢豐,以兵曹言啓曰,本曹正郞李顯永,身病猝重,呈狀乞遞,宿衛重地,不可久曠,今姑改差,何如?傳曰,允。
金魯鎭,以承文院官員,以都提調意啓曰,製述官柳煥德汰去,代前縣監朴浚源,差下付軍職,冠常仕,何如?傳曰,允。
傳于李漢豐曰,次對明日爲之。
吏批,有政,判書未差,參判未差,參議權噵進,同副承旨李漢豐進,以趙明鼎爲吏曹判書。
吏批啓曰,新判書命招,同參政事,何如?傳曰,允。
又啓曰,判書牌招不進,參判未差,小臣獨政未安,何以爲之?敢稟。傳曰,只出緊任。以洪重一爲大司諫,車大修爲刑曹佐郞,洪麟漢爲平市提調,訓鍊都監提調趙雲逵單付。
兵批,判書具善行病,參判兪彦民病,參議趙德成入直進,參知具庠病,同副承旨李漢豐進。啓曰,昌慶宮衛將李景七,除授在外,過限未上來,依法典改差,何如?傳曰,允。副司直洪麟漢·李之晦,副司果朴浚源,權知參軍韓世芳單付。
李漢豐,以兵曹言啓曰,依傳敎,隨駕龍虎營標下軍等試放後,無六中者,故不得書入。其餘得中之類,依例分等施賞之意,敢啓。傳曰,知道。
李漢豐啓曰,明日次對,兩司長官,當爲進參,新除授大司揀洪重一,待開門牌招,正言李得臣,一體牌招,以爲推移入侍之地,何如?傳曰,允。
吏曹判書洪麟漢疏曰,伏以,臣猥膺劇任,義難仍冒,才上辭本,祈蒙恩遞,未及承批,移叨冢宰,臣始焉驚懍,終焉愧恧,直欲鑽地以入而不可得也。念臣愚魯謭劣,百無肖似,不足備數於任使之末,而惟我殿下,濡沐之,剪拂之,從前忝竊,皆出特簡。殆若仁天雨露,獨偏於臣,臣感激恩數,生死以前。凡有除命,一例承膺,顧其心則縱出於酬報之圖,執其跡則反歸於貪戀之科,每一循省,尤悔交中。然而名位不甚隆顯,職務不至鞅掌,猶幸得免於大段顚沛矣。乃者水部之擢未幾,度支之除繼降,官愈高而責愈重,冥進之懼,僨誤之憂,已不勝萬萬,而天官新授,又在此際,數旬之內,三承寵命,有若非臣莫可者然,未知聖上。何所取而有此非常之誤恩也?噫,走亟者顚,酌滿則傾,從古以來,其理較然,雖使臣眞有可稱之實,猶不宜若是太驟。況臣綿力薄才,何嘗一毫近似於見任,而今乃不問可否,卒然置之於六官之首,其所以榮臣身者,適足以災臣身也。臣固不足恤,其於累聖簡而駭物情,何哉?抑臣尤有所決不敢進者,國家權要之任,莫過於相府與銓曹,而相府則首揆爲重,銓曹則判書爲主,而臣兄方居上相,臣又忝長銓,相柄銓衡,竝屬臣兄弟,此實古所未有者。在臣家而有至危懍者,在朝廷而有大妨礙者,臣何暇以可出不可出之義,有所煩龥,一如他職之尋常遜辭也哉?向來臣之待罪亞銓也,亦嘗引義祈解,而佐貳異於長席。故怵迫嚴命,雖不免黽勉暫膺,亦未敢淹久蹲冒,而到今思之,尙有餘悔。況此所叨,與前自別,尤安可眛必遞之義,創所無之例,憑恃寵靈,揚揚冒膺乎?此臣所以自分方命之誅,而不敢爲轉身之計者也。仰惟聖上至仁至明,凡於群下之處義,稍有可據,則輒賜體諒。各遂其願,臣亦大化中一物耳。前後陶甄之恩,與天靡極,終始必保之望,在今益切,區區至懇,倘蒙照燭,則不待臣言之畢,必有所矜念而憫許矣。玆敢疾聲仰龥於慈覆之天。伏乞聖明,俯察由中之辭,特垂體下之恩,將臣新除職名,亟命鐫削,以重公器,以安私分,千萬幸甚。臣無任云云。答曰,省疏具悉。噫,望八其君,爲國擇冢宰,予非私授於卿,卿亦非過辭者。況大政在前,其時舍卿爲誰,雖卽席命卿,於心豈從謂卿。元輔之心若何云,而此爲卿兄弟體下者,堂堂千乘之國,得人爲重故泯默,今覧卿章,靜而思之,予雖涼德,用人苦心。況卿兄爲元輔,卿雖爲冢宰,豈有一毫若卿章?事面若何,而雖然人君政令,關係後昆,今予雖無歉然於卿兄弟,亦無若何之嫌,而以此援例,兄爲首相,弟爲冢宰,非垂法之意。且卿爲左揆,非特古例,卿何撕捱?予何許也,而此則若卿之章,後弊宜顧,朝除暮遞,雖涉顚倒,王者裕昆之意,豈顧乎此?許解本職。噫,此豈私護於卿之兄弟?寔爲國之大體也。
知事鄭亨復上疏曰,伏以新年鼎來,聖齡益高,此實三代後汗靑所無,大小歡欣,相率齊龥,仰請賀宴之彝典。殿下雅尙簡淡,不喜芬華,民憂方殷,靡遑暇豫,只勉許賀儀,而宴則待豐,顒望之群情少伸,謙挹之聖德冞光。書之史冊,其永有辭,第於其時,辭旨之間,多有臣子不敢聞者,至於三問不答等敎,有欠常經,聖人之語,恐不宜若是。又況諸大臣之再次遞免,衆卿宰之一時斥退,事係無前,瞻聆所及,無不相顧失色。若無所指,此非治世之氣像,臣竊憂歉。伏惟殿下,單心典學,積有緝熙之工,迥臻高明之域,而惟於涵養二字,有所欠缺,乍有觸激,不禁暴發,以致有種種過擧,此非平日所仰望者,旣往難追,方來可戒。伏願殿下,戒存摧山,量恢涵海,常軫操存之念,益懋和平之道,事到於前,未槪於心,則必求諸道與非道,參在兩端,處分適中,毋至有頻復之嘆焉。昔我孝宗大王下敎,若曰克己須從性偏處下功,怒時處事,每不中理,近得一術,事有不可,必待中夜怒弛而處之,頗覺其寡過矣。此誠千古之格言,百王之攸則,伏願殿下,欽承聖祖之斯訓,服膺勿失,是遵是式焉。噫,世俗日下,士氣全消,人懷全保之心,朝無補拾之臣,衮職雖闕,金緘成習,如是而國之爲國,非臣攸聞,臣決科差遲,雖未能逮事先朝,其時事尙能記憶,在廷諸臣,以言爲任,事無不言,言無不盡。是以朝無闕事,治敎休明,馴致越四十年昇平,臣念昔日之盛際,慨今時之不然,倍激於戲之盛。伏願殿下,飭勉群工,廣開言路,挽回世道,紹隆先烈焉。嗚呼,卽今悠悠萬事,太上保護聖躬,其次保導東宮,殿下心許民國,宵旰飭勵,惟恃志氣之不衰,不顧精神之過用。凡公事勿論緊漫,親自裁決,晝日之接過三,夜分之罷亦類,此已萬萬可悶,而雖以今番事言之,雪上暮寒,倉卒移蹕,過費大段聲色,許多辭令。仍經兩宿於不當久御之所,風寒之外襲,氣血之內損,理勢之所必然,殿下之聖壽,如何,調候,如何,宗社之付托,如何,臣民之仰戴,如何,而何乃自輕至此哉?伏願殿下,愼動作省思慮,簡以制煩,順以應物,凡有妨於靜攝者,一切擺却,常使聖體和泰焉。輔導東宮,雖是宮僚之責,事故多端,講筵頻停,常有十一寒曝之嘆,其所薫陶德性,莫如殿下之身,殿下之一言動一政令,皆可師法。然後侍側親灸,隨時觀感,洋洋聖謨,丕顯丕承,爲堯爲舜,亶係於斯。伏願殿下,俯念丕責,深惟遠圖,聲律身度,罔踰規矩,燕翼於神孫,龜鑑於後昆,以永我無疆之景命焉。臣見私家老奴,無所諱言於其主,其雖愚賤,一段忠愛則有之,念臣亦一聖朝之老奴,不識嚴畏,有懷輒陳,竊附垂死畢忠之義,殿下俯垂省察焉。仍念經筵之職,何等緊重,而臣之虛縻,殆近一年,一通華銜,便同等棄,私心兢惶,夙宵靡弛,玆敢附陳微懇。伏乞亟許鐫免,俾安賤分,不勝幸甚。臣無任云云。答曰,省疏具悉卿懇。卿年雖高,志猶益壯,愛君之心,年雖衰心不衰。今覽陳章,予甚嘉尙,豈徒此也?亦非偶然者,時覽貞觀政要,今講之目,卽諫諍也。此際近九輔國勉戒之章,噫,近者耳目,非傾軋則含默,官師相規,亦不聞焉。予常慨然,今卿一章,能滌一世之陋,予庸感歎。噫,嗣服幾十年,昔則若位高重臣,特諭卿懇,末又安心,而古今異焉。世道窺測,故一不然矣。噫,卿年望九,位在耆社,今於望八,予何惜焉?乃循舊規,亦示深歎之意,往事雖因予苦心,隨事匡救,予豈不體?且引古事,不覺起身,而聞輔導沖子,亦涉切實,可不猛省焉。至於辭往筵,一則自咲,一則自恧,雖然若卿章頭之語,望八其君,望九經筵,雖無所益,書諸國乘,亦豈不美?呼寫及此,不覺貴中一新,卿何復辭焉?卿其安心勿辭焉。
戊子十二月十三日未時,上御集慶堂。藥房入診,守令同爲入侍時,都提調洪鳳漢,提調韓光會,副提調金應淳,記事官李翼運·李德師·李師濂,金溝縣令宋載中,康津縣監洪相直,醫官方泰輿·許礈·李以楷·慶絢·金季良·鄭允說·柳光翼·李翊臣·李文載,以次進伏訖。鳳漢曰,夜間,聖體調攝,若何?上曰,一樣矣。寢睡·水刺之節,亦何如?上曰,亦一樣矣。請進湯劑,上進御訖。仍請診候,上許之,泰輿診候。退伏奏曰,脈候左右三部度數調均,而滑體不足之候一樣矣,以楷·季良所奏,與泰輿同矣,上曰,提調退去,監煎,可也,上命守令進前,載中進伏訖,上曰,奏職姓名,誦七事,載中奏誦訖,上曰,曾經幾邑乎?載中曰,歷金城·金川矣,上曰,今爲金溝,連爲三金怪矣,命宣諭別諭訖,上曰,其兄弟,一則爲關東方伯,一則爲湖南守令矣,鳳漢曰,似當善爲矣,載中退出,相直進伏,鳳漢曰,康津大而難治,此人必不善爲矣,前日言事,臣雖未知,而曾經騎郞時,亦不能善爲矣,上曰,其言事者誰也,鳳漢曰,似是金善行·蔡濟恭,而臣未能詳記也,上曰,落點時,心甚如何而趑且矣,聞康津人心最難云矣,鳳漢曰,不但人心之難也,雖縣監而大處矣,上曰,卿試思一人焉,鳳漢曰,有申景濬也,上曰,予不識其何狀也,鳳漢曰,又有沈國賢也,上曰,好矣,其父好矣,沈門此人,精且健矣,仍命書傳敎曰,康津縣監,其雖咨且,曾經侍從人,往事莫記點下,大臣旣已靣奏,勢難赴任,遞差,其代沈國賢除授,其令卽爲謝恩入侍,仍爲辭朝,上曰,藥房提調持湯劑,更爲入侍。出榻敎上再進湯劑訖,命提調退去,監煎以入,光會退出,上曰,注書,提調之幾寸乎,應淳曰,假注書韓光近,已遞出,而此注書,卽故監司臣李培元之後孫也,上曰,故監司誰也,應淳曰,丙子年,爲黃海監司,而丁丑春淸師回還時護行官,令本道監司出待,培元答報曰,眞監司,豈有出待假皇帝之理乎,至以本道守令,假監司差出,而終不出迎者也,上曰,難矣,壯哉,注書之名何,應淳曰,李翼運也,上曰,然乎,此則實官,而予亦知之矣,仍下敎曰,有根本矣,貴矣,鳳漢曰,然矣,上曰,諸疏讀之,應淳讀吏判疏訖,上曰,太過矣,鳳漢曰,臣向亦未敢達,而與之私酬酢,期於必遞,故臣亦同,聖上必欲使汝,則許免此身而後,汝可進身,而聖眷若是隆摯,將何以圖報云云矣,上曰,無前例乎,鳳漢曰,無之矣,連陳苦懇,上曰,其止之,予當聽施矣,命書批答訖,上曰,非爲體下,實爲國體,於國事可悶,大政在近,不可曠日,吏判有闕,政事,當日爲之。出傳敎,鳳漢曰,聖恩至此,不勝感泣矣,命讀鄭亨復疏訖,上曰,爲人精矣,今年幾何,鳳漢曰,八十五矣,上曰,亦加於尹鳳五矣,鳳漢曰,四年長矣,上曰,八十五貴矣,其疏所辭好矣,賜批答書訖,上曰,批答亦好矣,應淳曰,養老宴乞言,禮經亦有之,而今此耆老進言,聖批隆重,書批之臣,亦與有榮矣,上曰,藥房提調持湯劑更爲入侍。出榻敎上三進湯劑訖,上曰,吏判誰爲之乎,無行公之人,悶矣,卿曾亦爲吏判乎,鳳漢曰,臣不行公,其時自上嘉奬矣,上曰,然乎,必以此爲奉承傳云矣,鳳漢曰,然矣,上曰,有一人矣,今則北伯事亦已妥帖矣,趙雲逵亦可惜矣,鄭弘淳·李昌壽皆遭人言,而前古豈有如李昌壽之所遭乎,鳳漢曰,然矣,鳳漢曰,徐命膺·趙榮進兩人,罷職勿復檢擬,今已久矣,奏未畢,上曰,然乎,仍命書傳敎曰,予則忘却,今聞徐命膺·趙榮進下敎,自覺其過,勿施,其父旣勿施,況其子乎,徐浩修·趙昌逵亦敍用,鳳漢曰,觀象監禁漏官,取才甚急,而提調鄭宲,纔遞吏判,時無職名,令該曹卽爲口傳付軍職何如,上曰,依爲之。出擧條上曰,先以榻敎擧行,可也,上曰,觀象監提調鄭宲,口傳付軍職事。出榻敎鳳漢曰,歲抄曠蕩之典,每因聖敎,只論輕罪,故告身之律,已經屢年者亦多矣,上曰,大赦外,凡歲抄,只云輕者,故自五等至一等,一不擧論,今聞領相所奏,追思故領相金奉朝賀之言,此類甚於蒙放云,當今記有,人君雖微官庶僚,豈若此乎,此無異於禁錮,吏兵曹歲抄中,五等人減四等,四等人減三等,三等人減二等,二等人減一等,一等人敍用,以示予暮年蕩典,上曰,平市提調有闕代,今日政擧行。以上出傳敎上曰,坐直承旨入侍,上曰,儒臣持貞觀政要入侍。以上出榻敎承旨·儒臣下注書入來,藥院諸臣,以次退出。
戊子十二月十三申時,上御集慶堂,坐直承旨儒臣,持貞觀政要,同爲入侍時,右承旨金魯鎭,副校理洪相簡,副修撰洪秀輔,記事官尹長烈·李德師·李師濂,以次進伏訖。上曰,儒臣讀之,相簡讀二板,秀輔讀三板,上曰,唐太宗難矣,陸宣公,若用之於此時則何如乎,相簡曰,太勝於魏徵矣,秀輔曰,果勝於魏徵矣,上曰,以昨夜讀奏觀之,奏議甚支繁,而陸贄可謂滿腹,經綸矣,比之於董仲舒何如乎,相簡曰,董仲舒之代以後善人矣,命儒臣先退,相簡·秀輔先退,魯鎭曰,康津縣監,方待闕外,而以前興陽越俸,纔已微稟矣,命書曰,沈國賢越等,蕩滌,仍命曰,康津縣監入侍,沈國賢進伏,上曰,爾須勉力爲之,國賢曰,臣受恩罔極,敢不竭力奉公乎,命退出,諸臣以次退出。
上在慶熙宮。停常參·經筵。
巳時,日暈。未時,日暈。初昏,月暈有霧氣。夜自一更至五更,月暈。
藥房都提調臣洪鳳漢,提調臣韓光會,副提調臣金應淳啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。以承傳色口傳下敎曰,次對同爲入侍,茶則先入之。
金光國啓曰,大司憲安允行三度呈辭入啓,執義姜潤,掌令李恒祚,持平韓鏶·宋濟魯在外,今日以監察茶時之意,敢啓。傳曰,知道。
金應淳啓曰,吏曹判書趙明鼎,殿最,申飭之下,不卽出肅,事甚未安,卽爲牌招察任,何如?傳曰,允。
備忘記,持敎之下,今問來堂遺進者多,吏判特召之下,焉敢若此?申飭與二惠堂皆到,後,當傳引見令備局申飭。
備忘記,有次對,諸臣下敎以待,忽然興惟,今日乃孝婦生辰也,特命中官,其令奠酌,待中官復命,當酬應次對,我有二婦,其孝一也。昔則興懷,今依此婦,前婦追惟,今婦依身,近八暮年,古牒豈有,若予者,其聞此敎,今日大臣卿宰,誰最多於酸鼻乎?
備忘記,特諭今日大小臣僚,兼示沖子,立年後相倚,其惟孝章,後五年相依,卽孝純,何諭壬午,舅依於婦,婦依於舅,求諸往牒,誰若予儔,興惟及此,心若浮雲。吁嗟,沖子,須將予心,其孝于後,何特予心,爲民宗國,亦何今諭?爾宜惟昔,於此於彼,其幸一也,豈云遠近,情則一也。嗚呼,沖子,須諒予心,體今於前,固今於後,近八呼寫,予心一倍。嗚呼,沖子,諒予此意,何云沖子?諸臣莫諒,吁嗟,此心,可質彼蒼,歲卽祚四十四年臘月望前一日識。
以承傳色口傳下敎曰,此備忘,卽爲頒布。
又下敎曰,備忘輪示三公,一件書入,一件書入世孫宮。
又下敎曰,吏判非爲謝恩,入侍拔之,使之卽往殿最。
又下敎曰,俄者下敎後,誰某入來乎?知入。
李漢豐啓曰,大臣·備局堂上,依下敎來待矣。傳曰,引見。
傳于金應淳曰,內局同爲入侍。
吏曹口傳政事,益恩僉尉單洪益淳。
李漢豐,以兵曹言啓曰,本曹褒貶,今日設行,而參判臣兪彦民,謂有身病,連呈辭單,參議臣趙德成,內司入直,參知臣具庠,亦以身病,不得行公。他無推移磨勘之員,參判參知,竝卽牌招,以爲同參磨勘之地,何如?傳曰,允。
金應淳,以忠勳府言啓曰,本府書寫忠義衛崔宗斗有頉,代忠義衛奇有道差下,依例以假郞廳稱號,何如?傳曰,允。
戊子十二月十四日申時,上御集慶堂。藥房入診,大臣·備局堂上引見入侍時,都提調洪鳳漢,提調韓光會,副提調金應淳,記事官李翼運·李德師·李師濂,左議政金陽澤,右議政金尙喆,左參贊申晦,戶曹判書趙雲逵,刑曹判書南泰會,行司直洪麟漢·金時默,行副護軍李章吾·具善復,戶曹參判鄭存謙,行副司直趙曮·李潭,副校理洪相簡,同副承旨李漢豐,事變假注書鄭澤孚,醫官方泰輿·許礈·李以楷·慶絢·金季良·鄭允說·柳光翼·李翊臣·李文載,以次進伏訖。鳳漢曰,夜間,聖體調攝,若何?上曰,逢今日憶孝婦,予心何抑乎?因干支,今曉忽然覺得,怪矣,孝純與惠嬪,實志合矣。鳳漢曰,寢睡·水刺之節,亦何如?上曰,寢睡則似勝矣,請進湯劑。上曰,飮此則是忘孝婦也。鳳漢曰,以體念言之,進御湯劑,是止慈之情也,上强進數匙,遂覆之。鳳漢曰,敢請診候。上曰,脈則置之,仍下不敢聞之敎。鳳漢曰,聖敎不必若此也,湯劑不爲進御,下情實不勝焦迫也,提調·副提調使之出去,再貼更爲煎入宜矣。上曰,唯。提調退出。陽澤曰,日氣稍解,聖體調攝,若何?上曰,能拜與否,予亦不知,悶矣。寢睡·水刺之節,亦何如?上曰,食則能進之矣。漢豐曰,今日無臺臣入來者矣。上曰,雖無亦何?上曰,洪麟漢事,甚混亂矣,俗談蟹筌俱失矣。鳳漢曰,不但渠自感泣,曲諒曲副,諸臣之心,亦皆感祝矣。上曰,藥房提調·副提調持湯劑更爲入侍。出榻敎鳳漢曰,初貼旣不進御,再貼敢望進御焉。上曰,此貼進御則是忘惠嬪也,孝純·惠嬪,是予孝婦也。又覆之,鳳漢曰,何不念惠嬪仰體之孝,而不進湯劑乎?請使提調,三貼卽爲煎入,更望必爲進御焉。上曰,三貼當進御矣,提調退出。上曰,藥房提調·副提調,持湯劑更爲入侍。出榻敎鳳漢曰,請進湯劑,上停湯。下敎曰,此則爲孝純進御矣,進御至半訖。又下敎曰,此則爲惠嬪進御矣,盡爲進服訖。下敎曰,何如也?鳳漢曰,止慈之仁臣,實欽仰矣。鳳漢曰,臣誠惶恐,而敢陳區區之懷,向來趙載洪子,尙未赴擧趙載溥亦不甄復,殊涉矜悶,載洪之子,申飭赴擧,載溥亦爲除職,然後可作無故之人矣。上曰,實感卿心,其言果是矣。鳳漢曰,當出擧條擧行乎?上曰,予當下敎矣。仍下詢曰,左右相之意,何如?陽澤曰,臣亦聞之,而實出於誠心也。尙喆曰,出於爲國苦心也。上命書傳敎曰,今夜興惟,豈無示意,前縣監趙載溥,特爲調用,此下敎之後,豈有一毫礙滯?今聞趙載洪等之子亦不赴擧云,豈特過矣?分義事體,其涉寒心,此後其令無礙應赴。上曰,李漢豐承旨之任,近則熟習矣,爲人最無等矣。鳳漢曰,然矣。上曰,與其兄如何?鳳漢曰,弟兄各有所長,而此承旨尤爲可用之人也。上曰,其父向來事壯矣,眞武將也,今則如常云矣。鳳漢曰,然矣。上曰,他承旨入侍。出榻敎上曰,卿等似亦默會矣,李漢昌方爲內乘乎?鳳漢曰,其弟承旨之代,其兄爲之云矣。上曰,只使變品則好矣。右副承旨金光國,承命入侍,進伏訖。上命書傳敎曰,追憶忠臣,王者之先務,旣嘉其父,況其子乎?內乘李漢昌,特加一資,以示予意,書訖,命給,同副退出。上曰,洪亮猷與洪益三爲幾寸?鳳漢曰,未能詳知,而猷字下益字行,則洪亮猷似爲族長矣。上曰,吾之相,定矣。鳳漢曰,日昨趙明勖家事,有下敎,而明勖之子德海,今爲家長矣。上曰,然乎?仍命書傳敎曰,再昨錯認趙明勖之子德海,其令銓曹調用。上曰,今於暮年,其況僉尉,洪亮猷子,其令該曹,以益恩僉尉口傳啓下,冠名問于本家擧行。出傳敎上曰,申晦入來乎?鳳漢曰,入來矣。上曰,是矣,其心可感矣。鳳漢曰,申晦今老矣。上曰,荐棘之法如何?名雖圍籬,而必不便便矣。鳳漢曰,不然矣。屋簷之外,近排木柵,未見天日,只通水火于其隙云矣。上曰,然乎?認以爲孟浪矣,其法嚴也。命左參贊進伏,下敎曰,憶故相,且爲卿有此敎矣。晦起伏曰,感祝無地矣。仍命書傳敎曰,今日次對無事,君臣從容說話,而乃問其年,左參贊申晦,今年六十三云。噫,君臣猶父子,況憶其兄乎?追思故相,今思其父,昨日見金吾郞狀,其問此法其嚴,以籬隙通水飮云,渠雖無狀,思其父宜赦者,特爲撤籬,以示予思其父思其父之意。呼寫及此,憶故相憶重臣,不覺愴然,故相與重臣,豈不感動乎?鳳漢曰,此平安監司李景祜隱結自首狀啓也,令戶曹惠廳依例擧行,何如?上曰,依爲之。四十餘州,只有五邑自現,今月內其若自首,斟酌,不然,予豈惜隱結,其雖一負,若不自現,道臣,勿論官之高下,文武與否,一倂罷黜事,分付。鳳漢曰,行司直李昌壽·沈鏽·金器大·徐命臣,備堂還差,湖南句管李昌壽,湖西句管趙明鼎,嶺南句管鄭存謙,北關句管趙曮,關東句管閔百興,海西句管李潭,貢市堂上金鍾正,竝爲差下,何如?上曰,依爲之。鳳漢曰,亂廛太甚,本市難支,昨已微陳,而其勢不得不有所弛張矣。上曰,平市提調貢市堂上,其陳之,平市提調洪麟漢曰,各廛策應國役,實都下根本之民也,自古禁亂廛,豈無其意乎?朝家以百物之踊貴,謂由廛人之操縱,自春間有所變通,此亦出於矯弊之意,而行之殆近一年,物價益以刁登,市民乃反失業。到今事勢,固難强行新式,則毋寧仍舊貫而稍加弛張,本廛都庫之弊,他民亂廛之類,另飭禁斷,若其手造與小小賣買,不必切切苛禁,一如當初朝令,似爲便好。臣纔叨本署,市民之言,未及詳聞,而廟堂諸議,亦皆如此矣。貢市堂上金時默曰,當初變通,實出於矯弊之意,而未見實效之著顯,反爲市民稱怨難支之弊,依本署提調所達,因舊擧行則,似好矣。鳳漢曰,臣因許多民人之呈狀,有所往復於春間筵奏之大臣矣,蓋市民之策應國役,比之貢人,殆有加焉。不禁亂廛,未必普惠於都下凡民,而目下市民之稱怨,恐不可不顧念。若使該署提調,貢市堂上,京兆堂上,消詳善處則好矣。上曰,依爲之。依本署提調所奏,一體嚴飭。鳳漢曰,訓鍊正,例於都政,陞遷於營將矣,時訓正申大謙,有親嫌於兵判,將不得循例備擬,大謙之一時未遷,姑無所關,而有妨於次次疏通之道,似不可不預爲區處矣。上曰,特爲加資。鳳漢曰,此不過當陞之人,先爲陞資,而當踐之階,不可躐越,陞資之後,自無相避,都政時,營將亦爲差送之意,一體,分付何如?上曰,依爲之。鳳漢曰,前虞候任屹,身手固可用,曾已往來於信行,且其履歷已優,而多年沈滯,殊涉可惜,今番都政,別爲右調之意,分付,銓曹何如?上曰,依爲之。鳳漢曰,今年東北補賑空名帖,諸議皆以爲似不足,他道設賑處,亦可均施云,而若待其狀請,則不無後時之慮。北道二百張,江原道二百張加給,嶺南則比壬午四分一,海西一百張,湖南七百張,京畿三百張,特爲許給,加與納之間,臣等當自下量處矣。上曰,依爲之。京畿可謂邦畿千里之地,況喬通等尤甚者乎?加給二百張。鳳漢曰,嶺南劃給賑穀,數爻似不足,而道臣自承向者飭敎之後,惶恐囁嚅,不敢更請云,此雖出於道臣謹畏之本規,而任一道賑飢之責者,亦不可一向泄泄,使之從實狀聞後,始可量宜加給矣。上曰,民事所關,何待其狀聞,今日直爲區劃,可也。鳳漢曰,然則本道三邑賑穀中,限一萬石加劃,自本道每年會錄於均廳之穀物,自是出自本道者,尤異於壬午所許軍作米矣。就此中三年耗條,折價許賣,俾爲拮据補賑之地,海西賑資,諸議亦以爲,在所加給云,一體不待狀請,前劃外,賑穀八百石,更爲許給,使之從便接濟,何如?上曰,依爲之。鳳漢曰,巨濟府使南泰著,雖是補外,當此荒年,方營大賑,爲民孜孜,民皆仰哺,出自宰列,盡心國事,誠極嘉歎,此時若或遞易,則巨濟一邑,其將失望矣,朝體所在,宜請召還,而民命所關,難守常規,臣意則限畢賑,勿爲遷動,好矣。上曰,依爲之。鳳漢曰,向者下直守令,未及待令者,或只遞,或已甄復,而其中準期不敍者,尙未蒙一視之典,竝宜收敍好矣。上曰,敍用,可也。以上出擧條上曰,親政以二十一日擧行。出傳敎大臣·備局堂上,以次退出,承旨落後,上命讀海西狀啓,光國讀奏訖。上曰,更鼓未撤,鍾聲遽聞,當該鍾閣守直官,令該曹從重決棍。出傳敎承史諸臣退出。
上在慶熙宮。停常參·經筵。
藥房都提調洪鳳漢,提調韓光會,副提調金應淳啓曰,伏未審夜間,聖體調攝,若何,痰候,何如。寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
以承傳色口傳下敎曰,待下敎入侍。
中宮殿·惠嬪宮,藥房口傳問安。答曰,知道。
傳于金應淳曰,都承旨·同副承旨,同爲入侍。
以承傳色口傳下敎曰,明日祗迎,攝行。
金應淳,以議政府司錄,以三公意啓曰,本府今秋冬等褒貶,當爲等第,而臣等俱有故,限內不得磨勘之意,敢啓。傳曰,知道。
李漢豐,以中樞府言啓曰,本府今戊子年秋冬等褒貶,當爲等第,而領事時未出代,限內不得磨勘之意,敢啓。傳曰,知道。
李漢豐,以宗親府郞廳,以有司堂上意啓曰,本府郞廳矣,今戊子年秋冬等褒貶等第,當爲磨勘,而一堂上有闕,限內不得爲之之意,敢啓。傳曰,知道。
金應淳,以吏曹言啓曰,曹所屬宗簿寺官員等,今戊子年秋冬等褒貶,當爲等第,而因本寺提調有故,不得磨勘之意,敢啓。傳曰,知道。
金應淳,以戶曹言啓曰,本曹郞廳及所屬各司官員,今戊子秋冬等褒貶,依前例磨鍊以入,而內贍寺·司宰監·平市署·五部則各其司提調·漢城府堂上有故,未及磨勘,至於內資寺·內贍寺·五部去丁亥秋冬等褒貶,因各司提調該府堂上有故,不得磨勘。今戊子春夏等本曹郞廳及所屬各司褒貶,亦因本曹堂上之有故,竝不得限內磨勘矣,今則其時官員,旣多遷轉,有難考績,依近例蕩滌,何如?傳曰,允。
金應淳,以禮曹言啓曰,各陵殿園墓·社稷署本曹郞廳·童蒙敎官·四學通禮院·歸厚署·東西氷庫·惠民署典醫監·東西活人署·內醫院·典牲署·司譯院·圖畫署官員等,今戊子年秋冬褒貶,等第以入,而宗廟署·弘文館·藝文館·承文院·觀象監·成均館·校書館·奉常寺·掌樂院·禮賓寺·東南關王廟官員等,各其司領事·提調堂上有故,不得一時磨勘,而本曹及所屬各司官員等,今戊子春夏等以上褒貶,多未磨勘,其時官員,皆已遞改,有難憑據等第,竝依近例勿論,何如?傳曰,知道。
金應淳,以禮曹言啓曰,本曹屬司今秋冬褒貶等第啓本中,獻陵令尹昌濂,與判書臣具允明,有應避之嫌,不得同參,臣漢蕭獨爲磨勘,別單書入之意,敢啓。傳曰,知道。
金應淳,以禮曹言啓曰,今此本曹褒貶所屬各司官員等參謁時,成均館直講金宗洙,奉常寺主簿李九成,稱以在外未肅拜,俱不來參,事甚未安,以各其司褒貶之不爲,雖不得等第,不可置之,令吏曹竝中考施行,何如?傳曰,允。
金應淳,以兵曹言啓曰,本曹今戊子年秋冬等褒貶等第,磨勘以入,而所屬軍器寺·訓鍊院·典設司官員等褒貶,因各其提調及堂上有故,不得一體磨勘。司僕寺官員等褒貶,自乙酉秋冬等,戊子春夏等至,其時官員,已多遞易,依例蕩滌之意,敢啓。傳曰,知道。
金應淳,以兵曹言啓曰,本曹褒貶啓本中,刀擦一處之意,敢啓。傳曰,知道。
金應淳,以工曹言啓曰,本曹郞廳今戊子年秋冬等褒貶及屬司中尙衣院·掌苑署·造紙署今戊子年秋冬等褒貶,合四度磨勘以入,而本曹今戊子年春夏等,尙衣院·繕工監·掌苑署·典涓司·造紙署·瓦署,今戊子年春夏等褒貶,因本曹堂上及各該司提調有故,俱不得行於限內,且其時亦多有遷轉者,依近例蕩滌之意,敢啓。傳曰,知道。
金應淳,以漢城府言啓曰,本府郞廳及五部官員,今戊子年秋冬等褒貶,當爲等第,而判尹韓光會以藥院提調,鎭日監煎,故限內不得磨勘之意,敢啓。傳曰,知道。
金應淳,以宣惠廳郞廳,以都提調意啓曰,本廳郞廳等,今戊子秋冬等褒貶等第,磨勘以入,而去春夏等褒貶,今已過時,郞廳亦多遞易,依前例不得磨勘之意,敢啓。傳曰,知道。
李漢豐,以訓鍊都監從事官,以都提調意啓曰,今戊子年秋冬等褒貶,磨勘以入,去丁亥年秋冬等及戊子年春夏等褒貶,亦當追磨勘,而其時從事官將官,今多遞易,依例蕩滌之意,敢啓。傳曰,知道。
李漢豐,以禁衛營從事官,以都提調意啓曰,今戊子秋冬等褒貶,磨勘以入,而丙戌秋冬等以後,至戊子春夏等褒貶,前因本營有故,連未磨勘矣。從事官及諸將官,多有遞改,今不得磨勘,依例蕩滌之意,敢啓。傳曰,知道。
李漢豐,以御營廳言啓曰,本廳從事官及諸將校,今戊子年秋冬等褒貶,當爲等第,而都提調時未出代,限內不得磨勘之意,敢啓。傳曰,知道。
李漢豐,以濬川司言啓曰,本司都廳及郞廳,今戊子年秋冬等褒貶,磨勘以入,春夏等褒貶,亦當追磨勘,而其時都廳,旣已遞易,今無擧論之事,依例蕩滌之意,敢啓。傳曰,知道。
李漢豐,以兵曹言啓曰,今日入侍時,傳曰,更鼓未撤,鍾聲遽聞,當該鍾閣守直官,令該曹從重決棍事,命下矣。依傳敎,守直官朴再郁,決棍十五度之意,敢啓。傳曰,知道。
李在簡,以義禁府言啓曰,慶尙道巨濟府荐棘罪人申光緝,特爲撤籬事,命下矣。卽爲撤籬事,分付該道道臣之意,敢啓。傳曰,知道。
判府事李昌誼上疏曰,伏以,臣不忠無狀,自速大戾,正名定罪,合被重典,迺蒙聖慈,曲垂涵貸,始旣特屈刑章,而薄從勘罷,終又遄降甄敍,而猥加收召,軫臣阽危之疾,則筵敎憫念,有踰尋常,諒臣當局之迷,則綸音開釋無餘蘊,至於藩任,宿愆之隨處彰露,而輒賜蕩滌,亦出於委曲庇覆之盛意,臣於郊廬席藁之中,擎誦恩言,感淚交逬,誠莫知負罪賤臣,何以得此於聖,明也。念臣鈍滯之性,不善周旋,沈篤之病,自致昏錯,情急求對,未遑請譴之故事,跡涉占便,竟違盡瘁之素心,義分都虧,罪釁層積,有非譴罷薄罰,少可所贖,縱荷大度包容,恩敎渙釋,而每一追思,惶汗浹背,其何敢徒恃眷渥之彌隆,罔念罪名之至重厭然抗顔趨命之計哉?至若交濟穀之混置,其來已久,臣嘗因朝令所釐而擧行,開市邑之私贈,後弊宜杜。臣只據定例所載而申禁,乃於去職旣久之後,荐速循謬不察之責,今不欲費辭陳辯,以傷大體,而亦不容以已經末勘,有所自恕,兹敢略暴危懇,冒瀆崇聽。伏乞聖慈,亟攸司重,勘臣前後辜犯,以爲孤恩溺職者之戒焉,臣無任云云。答曰,省疏具悉卿懇。往事勿說,卽是聖訓,予已忘,卿何若此?海倉事,業已下敎,尤何介意,況開市事不過定例,遺漏者豈徒卿,於諸臣,可謂皮不存者,因其他事,卿獨處於東郊,予庸深歎,其欲敦勉,而必也一章。故尙今泯默,卿其安心勿辭,亦勿引咎,其卽偕入,庸副慇懃之意。傳曰,遣史官傳諭,仍爲偕來。
戊子十二月十五日午時,上御集慶堂。吏兵房承旨持殿最入侍時,行都承旨金應淳,同副承旨李漢豐,記事官李翼運·李德師·李師濂,以次進伏訖。上曰,注書出去,命內局入侍。賤臣翼運出來,與都提調洪鳳漢,提調韓光會,醫官方泰輿·許礈·李以楷·慶絢·金季良·鄭允說·柳光翼·李文載,偕入進伏訖。鳳漢曰,夜間聖體調攝,若何?上曰,一樣矣。寢睡·水刺之節,亦何如?上曰,亦一樣矣。鳳漢曰,請進湯劑,上進御訖。上曰,明日當香祗迎,時刻待下敎隨時,儀注置之。出傳敎鳳漢曰,敢請診候,上許之。泰輿診候訖,退伏奏曰,脈候左右三部度數調均,右關活體,微有不足矣,諸醫所奏,與泰輿同矣。上曰,提調退去監煎,吏兵房承旨,各奏褒貶草記,鳳漢曰,兵判有難安之端云矣。上曰,何故也?鳳漢曰,以曾前山訟事,參知具庠,不爲行公,故揆以私義,不得不然矣。上曰,承旨有闕乎?應淳曰,無矣。上曰,必善爲區處,可以無痕矣。鳳漢曰,兵判過矣,初以門長陳疏,今又引嫌,亦過矣。上曰,注書出去,敦寧都正有窠乎,知入。賤臣翼運,承命出來,以有闕知入。上曰,參知具庠,敦寧都正除授,其代以洪錀除授,牌招察任。出傳敎上曰,藥房提調持湯劑更爲入侍。出榻敎上再進湯劑訖。鳳漢曰,僉尉之名,旣是益字行,則益恩之號,似涉如何矣。上曰,然矣,改以唐恩則好矣。鳳漢曰,唐字與光恩·興恩,自成韻音,誠好矣。上曰,益恩僉尉之益字,以唐字付標以入。出傳敎應淳·漢豐,以次讀奏京司殿最訖。上曰,文臣軍職之不參者太多矣。仍命書傳敎曰,曾已,申飭,雖衰豈弛,文臣軍職,居中者多,此乃不參也。怠甚可駭,不飭宜飭,兵判從重推考,其令今日內,更爲修正以入。若是下敎之後不參者,限十日禁推,命吏兵房,繼讀各道殿最,應淳·漢豊,以次讀奏訖。上曰,金溝縣令徐有祜,其雖處分,今者殿最,其涉糢糊,當該道臣,從重推考,以下考施行。出傳敎應淳曰,今秋冬等各道褒貶啓本中,咸鏡監司沈鏽,江原監司李彦衡,守令·察訪,無一人居下。京畿則通津府使鄭汝曾,全羅道則金堤郡守徐日修,黃海道則谷山府使兪彦述,黃州牧使金履長,載寧郡守李龍中,慶尙道則安東府使韓必壽,榮川郡守趙德浩,眞寶縣令朴相珪,咸鏡道則利城縣監南益初,致勤點下,殊無嚴明殿最之意。京畿監司金華鎭,全羅監司金相翊,黃海監司尹得養,慶尙監司李溵,咸鏡監司沈鏽,江原監司李彦衡,竝推考警責何如?上曰,依爲之。漢豐曰,卽伏見江華留守鄭尙淳,統制使李漢膺,南兵使金範魯,黃海水使申大顯,全羅左水使尹僖東,慶尙左水使田得雨今秋冬等褒貶啓本,則邊將中無一人居下,殊無嚴明殿最之意,竝推考警責,何如?上曰,依爲之。以上出擧條鳳漢曰,日昨下敎中,亦似有給牒者敍用者矣,語未畢。上曰,然矣,予亦已諒之矣。仍命書傳敎曰,頃者下敎時,下問曰敍用云,故其雖訝之,下敎,今聞所奏,初科是矣,一等人給牒,曾已給牒者敍用。上曰,藥房提調,持湯劑更爲入侍。出榻敎上三進湯劑訖。鳳漢曰,敢請診候。上曰,置之。鳳漢曰,明日湯劑,亦依前爲之乎?上曰,唯。藥院諸臣,以次退出。
戊子十二月十五日酉時,上御集慶堂。吏兵房承旨,儒臣追後入侍時,行都承旨金應淳,同副承旨李漢豐,副校理李養遂,副修撰洪秀輔,記事官尹長烈·李德師·李師濂,以次進伏訖。上曰,儒臣讀奏貞觀政要,可也。養遂·秀輔各讀二板。上曰,金吾秋曹囚徒案持入。賤臣承命持入。上曰,承旨讀之。漢豐讀訖曰,金吾則空獄矣。命書傳敎曰,臘日在近,輕囚點下者竝放,黃萬喆先放,過臘後捧供以啓。又命書曰,以囚徒觀之,秋曹禁肉,可知此事,常以謂此事誠難其過禁,一歲藏樂之餘,少民何能食肉,其或蕩然農牛將無遺,此乃寬猛得中者也。何以言之,以囚徒觀之,可知有勢之人,納賂而不被捉,無勢之民,塊肉受法,而於此之際,法曹猾吏,受一禁牌,作百奇貨,吁嗟少民,何如支堪,望八暮年,亦豈爲民之意乎?此所謂寬猛相濟者,申飭該曹該府捕廳,輕囚之人,亦令卽爲放送,噫猶有餘意,于今命讀貞觀政要,噫彼唐太宗,卽漢唐中主,而猶有刑措之效,囹圄空虛,斗米三錢,今日命推囚徒也,大臣諸臣,皆曰纔已放釋,其豈有矣。其數過於頃者,今講貞觀政要。豈不歉然?況囚徒中西氷庫事,關係紀綱,許鈺事,係乎風化,咫尺江郊,有此亂民,許鈺則以名觀之,似非常漢。鄒聖若曰,決不顧他,良由否德,何以謂此?化行俗美,豈有若此?此予所以深難者也。命宣傳官入侍,朴光翰進伏。上曰,爾往鍾閣,流乞有無知入。光翰先退,已而還奏曰無矣。上仍命諸臣退出,諸臣以次退出。
上在慶熙宮。停常參·經筵。
藥房都提調洪鳳漢,提調韓光會,副提調金應淳啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
以承傳色口傳下敎曰,待下敎入侍。
中宮殿·惠嬪宮,藥房口傳問安。答曰,知道。
以承傳色口傳下敎曰,建功入之。
李漢豐,以都摠府言啓曰,今日入直內三廳武兼禁軍及軍兵等,當爲中日習射,而臘享大祭齋戒相値,不得爲之之意,敢啓。傳曰,知道。
備忘記,傳于金應淳曰,以予記干支,豈云過也。歲暮年暮,今予則一年六十甲子爲年,庚午年溫行時溫陽南山峴鄕儒之得元孫賀,予若今聞焉,此可見追慕憶前之心也。
傳于李漢豐曰,宣傳官三員待命,騎馬九匹立之。
備忘記,傳于金應淳曰,三中官復命後,其欲酬應,若孝婦生辰,忽憶干支,卽庚午也,予之一心,卽追慕也憶前也。逢干支,憶其年,心若昨日,欲起酬應呼寫,明日入侍宜矣。
事變假注書偕來,代以金景行爲事變假注書。
李漢豐啓曰,事變假注書金景行,時無職名,令該曹依例付軍職,冠帶常仕,何如?傳曰,允。
備忘記,傳于洪良漢曰,今年何年,而伸禮者何?今月何月,而月半過矣。今日何日?卽是臘日。嗚呼,近歲,豈特享禮?謁禮亦闕。今年今月今日,此年享禮已畢,而嗚呼五享,皆命攝行,身雖在於此堂,心則懸於丹門,此心憧憧,只臥聞更初鼓,睫時再鼓,片刻若此之時,聞其三鼓,三更一點,卽是起寢,嗚呼,獻官,其皆起乎?此心雖若此,以予之氣,何能坐待,側身呼寫,外儀三點且至,命于政院,行祭與否,探問以來,自古五享,臘冬倍焉。今日日氣,比冬享亦暖,輔相效誠,故眷佑若此,其雖然,豈若親享,今年若此,心何耐乎?此豈孝哉,此豈孝哉?將傳政院,正時前一刻矣。
李漢豐,以兵曹言啓曰,卽接西道參軍牒報,則訓鍊都監所授敦義門北邊近處體城四間許崩頹云,令繕工監爲先把子圍排,分授軍門,急速修築,而把守軍兵,亦令該軍門多數定送,限修築間,各別守直之意,分付,何如?傳曰,允。
李漢豐,以訓鍊都監言啓曰,因兵曹草記,都監分授都城敦義門北邊體城頹落處,令該軍門急速修築,把守軍多數定送,限修築守直事,允下矣。今日爲始,砲手二十名,將校率領,限畢築輪回守直之意,敢啓。傳曰,知道。
李漢豐,以左邊捕盜廳言啓曰,捕廳輕囚之人,亦令卽爲放送事,命下矣。本廳時囚罪人中,僞造紅牌居間放賣罪人裵時泰,馬賊黃福萬等二名,依傳敎放送之意,敢啓。傳曰,知道。
李漢豐,以右邊捕盜廳言啓曰,捕廳輕囚,亦令卽爲於釋事,命下矣。本廳所囚賊人奴七夢·金福尙等,依傳敎,竝放送之意,敢啓。傳曰,知道。
以承傳色口傳下敎曰,開陽門外待令政院使令卽送,行祭與否,探知以入。
以承傳色口傳下敎曰,宣傳官二員待令,騎馬六匹立之,興化門西挾留門,待中官入來下鑰。
上在慶熙宮。停常參·經筵。
藥房都提調洪鳳漢,提調韓光會,副提調金應淳啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。旣諭政院,氣何諭乎?
以承傳色口傳下敎曰,待下敎入侍。
中宮殿·惠嬪宮,藥房口傳問安。答曰,知道。
金光國啓曰,大司憲未執義姜潤,掌令李恒祚·韓鏶,持平李東顯·宋濟魯在外,今日以監察茶時之意,敢啓。傳曰,知道。
以承傳色口傳下敎曰,盡爲行禮乎,猶未行禮乎?知入。
又下敎曰,畿伯使之入來,內局同爲入侍,今番藏氷,東氷庫官員,使之入來,宣傳官一員,送于楊州,捧糴幾何?斯速探來。
又下敎曰,內局預爲詣閤,宣傳官入來事以奏,則卽當入侍矣,畿伯亦同爲入侍。
又下敎曰,秋判入侍。
以副修撰洪景顔牌不進罷職傳旨。又下敎曰,今日欲下敎,今始踏下,而署經者多,政官待明朝牌招開政,以在京人備擬,待下批牌招署經。
李漢豐啓曰,刑曹判書南泰會,依下敎來待矣。傳曰,入侍。
監市御使狀啓,以當該譯官等決棍,不卽擧行,惶恐待罪事。
傳于金光國曰,勿待罪事,回諭。
慶尙左水使狀啓,東萊府豆毛里居姜太貞渰死事,傳于李漢豐曰,令本道恤典擧行。
金魯鎭,以弘文館言啓曰,副修撰洪景顔,自鄕上來,卽爲牌招察任,何如?傳曰,允。
李漢豐,以備邊司言啓曰,卽見江華留守鄭尙淳狀啓,則以爲,本府七面民之飢荒,轉益慘切,軍餉米元還外三千石,加分取耗,補賑事爲請矣。今年本府年事,未免失稔,而其中七面,被災尤甚,民事如是遑急,則不可無及時賙救之道。且有己卯已行之例,元還分外,二千石特許加分,使之取耗接濟,俾無一民捐瘠之患,而近來軍餉之耗縮,誠甚可悶,待明秋卽爲準捧,以充元數之意,竝以分付,何如?傳曰,允。
李漢豐,以兵曹言啓曰,今此都政時,內三廳將完薦,當爲擧行,而行首宣傳官李漢昌,昨已陞資,今爲見窠矣。行首宣傳官有闕之代,卽爲口傳差出,以爲完薦之地,何如?傳曰,允。
兵曹口傳政事,以閔範洙爲宣傳官。
李漢豐,以刑曹言啓曰,西氷庫作挐人,令該曹勿爲徵贖,亦勿差等,卽爲從重決杖,放送事,命下矣。西氷庫作挐人趙重南·金太福·奴於叱山·洪者斤老味·鄭益俊·洪大老味·吳奉起等,各從重決杖一百,放送之意,敢啓。傳曰,知道。
金光國,以漢城府言啓曰,許鈺從重決杖放送事,命下矣。依傳敎,許鈺決杖一百,放送之意,敢啓。傳曰,知道。
戊子十二月十七日午時,上御集慶堂。藥房入診,畿伯·氷庫官員同爲入侍時,都提調洪鳳漢,提調韓光會,副提調金應淳,記事官李翼運·李德師·李師濂,京畿監司金華鎭,東氷庫別提元弼萬,醫官方泰輿·李以楷·慶絢·金季良·金光國·鄭允說·許溫,以次進伏訖。鳳漢曰,夜間聖體調攝,若何?上曰,日候甚暖,溫突煩鬱,故外處而氣則勝矣。寢睡·水刺之節,亦何如?上曰,一樣矣。鳳漢曰,日氣寒暖不適,溫突似亦有不適之時矣。上曰,怪矣。寒時多炊而堗猶冷,暖時少炊而堗猶溫矣。鳳漢曰,請進湯劑,上進御訖,仍請診候,上許之。泰輿診候訖,退伏奏曰,脈候左右三部度數調均,而滑體不足,亦一樣矣。諸醫所奏,與泰輿同矣。上曰,臘享之如此溫和,初見矣。鳳漢曰,前或有不能藏氷之時矣。上曰,軒架鼓吹,卿等必指日以待矣。鳳漢曰,聖意則有在,而臣等終年抑鬱之餘,不勝懸望矣。上曰,提調退去,畿伯進前,華鎭進伏訖。上曰,畿甸有設賑處乎?華鎭曰,近來連聞民政,尤甚邑三四處,似有設賑之慮矣。西而交河·豐德·通津·金浦,峽而永平,可悶矣,之次邑中水原十餘面似當設賑,而皆是海邊矣。臣十月入侍時,亦有稟達而不敢狀請者,議于廟堂,私諭于守令,觀勢救濟,則解凍後,庶可有周旋之道,故自下相議,而不爲狀聞矣。上曰,誠不偶然矣。鳳漢曰,喬桐,去月已饋,而其餘則觀其緩急,或付之於還上,或救之以他道云矣。上曰,安詳矣,爲人甚精矣。仍下詢曰,還上所捧,今至幾許數耶?華鎭曰,還上之數,通一道爲二十八萬餘石,而已捧今爲二十六萬餘石,未捧二萬五千餘石矣,此是初八日以前所捧,而目今未捧者,皆是尤甚邑也。上曰,强弩末勢難矣。鳳漢曰,然矣。上曰,舊還則停捧,可也。仍命書傳敎曰,頃者最尤甚處,已下敎,而目今歲已暮,只有十餘日,而一陽初生,已爲下敎,況三陽在近乎,更待何時?諸道尤甚邑,之次邑尤甚面新還,一倂停捧,雖常年,舊歲末亦有敎,諸道舊還,一倂停捧。噫,曾見耕織圖,歲末督課,若見其狀,其圖首丈,有昔年御詩,此圖卽皇兄春邸時,春坊圖進者,予辛丑入銅闈後,此圖來。故予於下端,敬和其御詩,末句有曰,須把斯圖仔細看,于今望八,若不顧民,豈曰仔細看?嗚呼,予今益衰,雖三服建功,不過一般,嗟彼小民,三陽不遠,其亦生旺之人,若無此令,其何以便意過歲?頃年以蟋蟀章,周回命讀之意,蓋美唐風之儉嗇,觀小民之樂歲,噫嗟彼小民,竟歲困窮,得歲末而若此。此正夫子見鄕人蜡欲狂之狀,其曰一弛一張,文·武之道,大哉,聖訓,吁嗟魯時,民猶若此,否德臨御,今幾十載,莫見其效,甚矣。今歲諸道若此,誰能蜡也,旣無其蜡,狂亦何謂,興懷及此,食嘗雖少,尤無玉食之意,此不過年年下敎者,其何爲惠。雖然惠已小,其若未及耕織圖所圖,土缶相弄,莫能見焉。封臂官差,吁嗟過歲日,其將遍備村閭,今者下敎,令備局卽爲三懸鈴,分付諸道,使我小民,須若干日令休於蔀屋。噫,王者視民,京外奚異,一歲藏樂之餘,復樂在近,而以三昨下敎觀之,諸司以號令爲勝,猛差以牌贖爲利,莫云其小,雖一夜之間,妻孥懸望,囹圄囚禁者,蓬頭望門,深知其弊,自報春前一日,限歲初十六日,一切禁牌。噫,若此之故,伸禮闕而謁聖猶行於昨歲,瞻彼太學,典僕爲局外之民,所生業者卽懸房,近年已爲,況明年其君爲七十六歲者乎?懸房贖,一依禁牌例勿捧事,一體分付。噫,今予之心,一則追慕,一則爲民,望八衰年,豈無此敎?呼寫及此,爲京鄕民,不覺涕沾于枕,京外奉行之人,焉敢忽也,焉敢忽也。且非予之惠也,卽仰體昔年而然,吁嗟京鄕之人,聞此敎,仰頌昔年焉。鳳漢曰,喬桐則營分等入於尤甚,而江華獨未免遺漏,以之次例一體擧行,似好矣。上曰,好矣,其言是矣。仍命書傳敎曰,下敎纔畢,聞領相所奏,卽予幾十年尙未覺悟者,若是下敎之時,沁都·松都一般云矣。今日大覺,松都無虞,至於沁都,其依之次邑例擧行,令備局一體分付,此後依此例,亦令備局同爲擧行,歲歲爲常。上曰,藥房提調,持湯劑更爲入侍。出榻敎上再進湯劑訖。命書傳敎曰,因摘奸,聞李善海之名,曾知李德海爲兄弟,下敎因此,而思李壽海兄弟六也,而登科者二人,李壽海以堂下作故,李德海,數年前僅承宣而作故,頃歲以承宣入侍,金判府之以有術業以奏,尙今記有。噫,近密之臣若此,況疏逖之臣乎?昔之孔聖,以惡夫涕之無從,脫驂而贈之,況曾經近密者乎?人君所思,其豈目前,侍從·近密,一也。李壽海子年長者,令該曹懸註調用,或年少或無,李德海子,待闋服懸註調用,以示予不忘侍從近密之意。上曰,前領相以爲,韓光會悃愊無他,貴矣云,貴字果有意矣。鳳漢曰,然矣,實悃愊無他也。上曰,向來致祭者誰也?鳳漢曰,金善行乎?上曰,然矣,亦止二品乎?鳳漢曰,然矣。上曰,韓光肇有子乎?鳳漢曰,四人云矣。上曰,金善行有幾子乎?鳳漢曰,有二三子云矣。應淳曰,有二子而一則以孫代之矣。上曰,然乎?鳳漢曰,俱是國之可用之人,而一時如此,其亦異矣。上曰,其言是矣,可用之人也。仍命書傳敎曰,噫,其父以頃年侍從近密卿宰之臣,悃愊無他,業已知矣。名登耆社,其子韓光肇,自侍從宣力外方者,而職亦宰列,已作故人,諸臣之相,益衰難記,小官莫知其貌而用之,而至如此父子,睡覺而思,常在眼前。噫,世間最難者君臣,追惟壬午事,心常嗟惜,況縗麻未脫,乃至于此。吁嗟寡妻,同被舅夫之縗,數月之間,有金善行與此人,一慰一否,是豈人君使臣之道乎?製下祭文,令該曹卽爲賜祭,其子依金善行子例,闋服調用,以慰九原父子之魂。上又呼寫韓光肇致祭文訖,命卽爲出給。仍下敎曰,畿伯有懷,奏之,可也。華鎭曰,楊州北三面救恤之道,一依尤甚面擧行事,狀請蒙允矣。今者尤甚邑·之次邑尤甚面停捧之令,寔出於軫念窮民之盛意,則楊州北三面,獨以本邑之爲稍實,未蒙均惠,誠甚矜憫,故敢此,仰達矣。上曰,予未覺焉,所奏誠是,依他邑面施行。華鎭曰,巡牙兵各樣軍物,尙多未備,今方就其緊急,將欲措置,而中弓箭筒箇環刀之屬,自臣營難以辦造,故前監司洪麟漢在任時,有所狀請,未及回啓,亟令廟堂,稟處何如?上曰,後日次對,稟議以奏,可也。華鎭曰,本道巡牙兵之當初創設,實出於畿藩體重,緩急有賴之意,而今至四年,軍制尙未成樣,器械亦多不備,此專有於摠轄,雖有道臣,任掌尙無其人之致,各道營兵水營,皆有中軍,則本道旣設牙兵之後,亦不可無中軍名色。須以武臣中有履歷諳鍊軍務者,一依他道例,自兵曹備擬,而料窠則不必別加出。臣營帶率軍官一員之料,移給中軍,而使之兼察兵房之任則恐合事宜,且有一事之因此可以兼管者,蓋畿驛本來凋殘,凡係需用,每患不足,宿債歲加,莫可收拾,則輒貸以報其債,事極可悶。故臣取考前後節目,則一年所入,足可支一年之用,而所謂掌務官,例以六驛察訪,輪回差定,故許多弊源,皆出於句管之不嚴。耗失之多門,互相襲謬,殆無限節,今若因循此規,不思通便,則雖逐年報債,難以救弊。臣意則察訪中兼掌務之任,永爲革罷,雇馬廳錢穀用遺在,使各其驛察訪,逐朔修報,而中軍着意檢察,會計文書,一件報營門,一件作傳掌,如各邑重記例,以爲憑後之地,則監司雖頻數遞易,中軍自可久任,庶有矯救之實效,而六驛貰牌,旣作標下軍,中軍亦兼兵房軍官,則雇馬廳會計之看檢,少無掣礙之端。今者中軍之創置,一以爲軍制,一以爲驛弊,則另擇勤幹解事人,然後始可責效,隨闕擬望之際,使該曹同議臣營,亦甚得宜,竝令廟堂講定,稟處何如?上曰,依爲之。些少節目間事,令廟堂稟議,爲節目擧行,宜矣。以上出擧條上曰,如有稟達之事,畿營不遠,頻頻入侍好矣,華鎭退出。上命氷庫官員進前,又命秋判持捧招入侍,賤臣翼運,承命出來,與刑曹判書南泰會,偕入進伏訖。上命承旨讀奏捧招,應淳讀奏訖。上曰,藥房提調持湯劑更爲入侍。出榻敎上三進湯劑訖,鳳漢曰,明日湯劑,亦依前爲之乎?上曰,唯。藥院退出,應淳落後。上命書傳敎曰,覧其囚徒,關係非細故不放,而今日下詢,今聞此不過只是決杖者,而旣聞之後,不可不嚴處。令該曹勿爲徵贖,亦勿差等,卽爲從重決杖放送,俾無滯囚之弊,再昨旣下敎,許鈺今聞秋判,亦非滯囚者,勿爲徵贖,從重決杖放送事,分付。上命刑判·氷庫官員退出。又命書傳敎曰,今覧秋曹捧招持杖等說,可謂可笑,若是浮夸,以駭聽聞,當該官員,從重推考,以西謂東,其雖誤招,渠則以無是事,對之,可也,而東氷庫官員所對,非特無形,全無官員貌樣,其欲汰冗,捨此誰先,不然,將貽弊吾民,當該官員汰去。上曰,宣傳官入侍。出榻敎諸臣以次退出。
上在慶熙宮。停常參·經筵。
藥房都提調洪鳳漢,提調金時默,副提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
以承傳色口傳下敎曰,待下敎入侍。
中宮殿·惠嬪宮,藥房口傳問安,答曰,知道。
以承傳色口傳下敎曰,李判府謝恩後,內局同爲入侍,昨日八道下敎,有下敎事,次對進定於今日。
金魯鎭,以弘文館言啓曰,修撰朴師崙,自鄕上來,卽爲牌招察任,何如?傳曰,允。
金應淳,以吏曹言啓曰,通禮院相禮安致宅,翼陵別檢魚錫齡呈狀內,俱以身病甚重,勢難察任云,竝依例改差,何如?傳曰,允。
以承傳色口傳下敎曰,今日次對,當如例爲之,開政,申飭,開政後,內局次對,當爲之矣。
又下敎曰,今日開政,爲署經次對也,臺諫雖止此,足可爲次對,而署經亦可爲之乎?知入,臺諫在外人,亦知入,政官留待。
又下敎曰,在外臺臣倂遞差,其代卽爲擧行,待下批,卽爲牌招擧行。
又下敎曰,唐恩僉尉洪益惇,今月內謝恩事,分付。
又下敎曰,牌去來催促,開政亦爲催促。
又下敎曰,卽爲牌招,雖一人,若有違牌者,直捧傳旨,初三日後捧焉。
又下敎曰,來年侍從臣父,誰某當爲資乎?明日內局入侍知奏。又下敎曰,宣傳官二員待令。
吏批,有政。判書趙明鼎進,參判未差,參議權噵牌不進,同副承旨李漢豐進。以徐命臣爲吏曹參判,李崇祜爲正言,趙宗鉉爲副修撰,趙曮爲同敦寧,柳侗爲禮曹正郞,柳宅夏爲兵曹正郞,許鍒爲直講,趙昌逵爲兼西學敎授,韓泰裕爲工曹正郞,洪鳳漢爲御營都提調,南泰齊爲奉常提調,李昌壽爲繕工提調,趙雲逵爲司譯提調,沈鏽爲觀象提調,鄭弘淳爲典設提調,李潭爲內贍提調,韓宗濟爲相禮,沈鏽爲大司憲,尹養厚爲司僕正,李溎爲兵曹正郞。承文博士金宗九,成均博士金文鐸·康文祥,校書博士宋德鼎,學正卜台鎭·柳楦,學錄金尙權,承文正字成彦檝,學諭崔慶裕·朱萬离,校書正字李陽普,奉常直長金宗九,參奉李陽普單付。內乘李漢昌今加嘉善,特加一資事承傳,以具善行爲軍器提調。再政,朴盛源爲大司諫,任希敎爲勢義,李行源爲司諫,鄭彦暹·姜始顯爲掌令,兪恒柱·宋聚行爲持平,李蓍廷爲獻納,李益烍爲正言。
兵批,無政。判書具善行,參判兪彦民,參議趙德成病,參知洪錀入直進,同副承旨李漢豐進,護軍李漢昌,副司直安允行·安杓·閔弘烈,副司果李春華,副司正金景行單付,以鄭涑爲順天監牧官。
傳于李在簡曰,新除臺臣李崇祜,卽爲牌招
李漢豐啓曰,大臣·備局堂上,依下敎來待矣。傳曰,引見。
李漢豐,以吏曹言啓曰,今日本曹開拆坐起時,考見諸道褒貶啓本,則南陽府使具鼎煥,以觀過斯知,微失宜略爲目,則宜置中考而置諸上考。全州判官兪漢吉,以剛核宜勉爲目,長鬐縣監朴起源,以警在襲謬爲目,則宜置下考而置諸中考,殊無嚴明殿最之意,南陽府使具鼎煥,中考施行。全州判官兪漢吉,長鬐縣監朴起源,竝罷黜,當該三道道臣,推考警責,何如?傳曰,殿最深究,可下者,其豈遺也?草記過矣。具鼎煥,其時業已下敎,其索置中,亦過矣。竝以本考施行。
李漢豐,以吏曹言啓曰,今日本曹開拆坐起時,考見諸道褒貶啓本,則安東府使韓必壽,谷山府使兪彦述,載寧郡守李龍中,以上考,致勤點下,依定式中考施行。通津府使鄭與曾,榮川郡守趙德浩,眞寶縣監朴相珪,金堤郡守徐日修,黃州牧使金履長,利城縣監南益初,皆以中考,致勤點下,依定式竝下考施行,何如?傳曰,允。
李漢豐,以吏曹言啓曰,安奇察訪徐道賢,以三年窠察訪,兩次居中,其不治可知,依例罷黜,何如?傳曰,允。
李漢豐,以兵曹言啓曰,新除授訓戎僉使李彦邦老母,今年七十一歲,且無兄弟,法不當遠離赴任,呈狀乞遞。邊將邊倅之親年七十,無兄弟獨身者,許遞其任,已有定式,依例改差,何如?傳曰,允。
李漢豐,以兵曹言啓曰,昌德宮衛將劉道明,病難供職,呈狀乞遞,不可等待其差復,今姑改差,何如?傳曰,允。
李漢豐,以訓鍊都監言啓曰,分授敦義門北邊體城頹落處改築時,所入石子,今月十九日爲始,西郊碌磻峴近處,浮出取用之意,敢啓。傳曰,知道。
以承傳色口傳下敎曰,今日內摘奸時,副正字金東淵闕直,捧傳旨以入。
戊子十二月十八日未時,上御集慶堂。藥房入診入侍時,都提調洪鳳漢,提調韓光會,副提調金應淳,記事官李翼運·柳德申·李師德·李師濂,醫官方泰輿·李以楷·慶絢·金季良·鄭允說·金宗壽·柳光翼·李翊臣,以次進伏訖。鳳漢曰,夜間聖體調攝,若何?上曰,一樣矣。寢睡·水刺之節,亦何如?上曰,亦一樣矣。請進湯劑,上進御訖,仍請診候,上許之。泰輿診候訖,退伏奏曰,脈候左右三部度數調均,滑體微有不足,亦一樣矣,諸醫所奏,與泰輿同矣。上曰,藥房提調·副提調,持湯劑更爲入侍。出榻敎上再進湯劑訖。應淳曰,俄者口傳下敎中,有直捧傳旨之命矣,傳旨何以擧行乎?上曰,以禁推擧行,可也。出擧條上曰,藥房提調·副提調持湯劑更爲入侍。出榻敎上曰,支離矣,仍三進湯劑訖。鳳漢曰,明日湯劑當依前爲之乎?上曰,理中建功湯,自明日二貼煎入。出榻敎藥院諸臣,以次退出。
戊子十二月十八日未時,上御集慶堂。大臣·備局堂上引見入侍時,領議政洪鳳漢,左議政金陽澤,右議政金尙喆,判府事李昌誼,行左參贊申晦,行戶曹判書趙雲逵,行禮曹判書具允明,兵曹判書具善行,吏曹判書趙明鼎,行副司直洪麟漢·金時默,行副護軍具善復·李章吾,行副司直李潭,工曹參判閔百興,副校理洪樂信,同副承旨李漢豐,記事官尹長烈,事變假注書金景行,記事官柳德申·李師濂,以次進狀訖。陽澤曰,夜間聖體調攝,若何?寢睡·水刺之節,亦何如?上曰,一樣矣。上曰,李判府何不早入乎?昌誼曰,臣罪犯罔赦,惶懍度日矣。上曰,停捧下敎,昨又爲之,而今則歲末矣。鳳漢曰,之次尤甚邑,已停捧矣。上曰,前例何如?時默曰,壬午年則臘月十三日停捧,前年則臘月卄三日,倂新還停捧矣。命書曰,下敎之後靜思,吁嗟暮年,此心惟在元元,昨日下敎若何?昨聞畿伯所奏,楊州未捧,將至千石云,宣傳官復命問之,未捧不過百餘石云。以此觀之,道臣捧大槪狀後,不過若干日,其捧若是夥然。歲末刻督可知,以此心,至晦徵捧,焉可無也,若此而鄕人何惜?昨日下敎耕織,過歲日相樂,亦何望也?況非特捧糴,伐氷時景像,亦覧其圖解,負於門外入官庭,無異捧糴怯於居末,何顧小民,二十九日不封倉守令,除夕日以伐氷,侵漁小民者,道臣廉問狀聞,其雖準捧,以居末律施行,不能決杖者,限十年禁錮,歲飜後徵捧守令,聞昨日下敎若有,豈曰有臣分?此曾已知,欲免不封倉,除夕乍閉,三陽後開者,以偸官穀律施行。噫,爲守令者,其雖犯禁,不過遞職而止,望八衰君,三百六十日,一日十二時,心何弛乎?寧負三百六十州,令何忍負億萬蒼生乎?呼寫及此,諸道元元,若在堂前,另加着意擧行事,使政院卽爲下敎于八道兩都,騎撥,分付。又命書曰,昨日京外之民,已下敎,而都下根本之民,一則市民,一則貢人,貢市人遺漏,下問入侍戶判,度支大臣等皆下去,而惠廳尙不擧行云。受價之大,貢人最多,今過月半,尙不上下,若此而豈徒貢人之受弊,歲將暮矣,吁嗟都民,何以得米?貢人懸望之狀,若目睹者焉,都民受用,可謂矜惻。惠堂鄭弘淳,業已申飭,卽爲牌招,明朝詣惠廳,應下者盡下,其令草記,以示予爲貢民之意,騎曹雇價,其令卽爲上下。陽澤曰,惠堂鄭弘淳,聞已差病,而尙不行公,似是待臣難便而然矣。此有大不能者,三公於惠廳,本是例兼,提調與堂上,初無同周旋相干涉之事,以故親嫌,無相避之法。頃日以此有下敎,又爲定式,親嫌旣不回避,則些少微嫌,無所可論,强引不當引而如是撕捱,萬萬過矣。聞本廳時急公事,多有積滯云,各別,申飭,使之行公何如?鳳漢曰,惠廳不但爲權設衙門,且例兼都提調之與主管堂上,欲相周旋者,誠如僚相所陳,而凡有親嫌私嫌,從前名碩,未嘗爲嫌。今者該堂,强以爲引者,亦見國體之甚虧,恐不可任其占便,而無所,申飭矣。上曰,從重推考,使之行公。出擧條上曰,惠堂鄭弘淳牌去來,勿爲呼望。又命書曰,尋常慨然者,此國朝以來所無者,此路不禁,黜陟幽明之諭,便同文具,若此不已,此等之時,雖有貪官汚吏,道臣孰能下筆,古今豈有是理哉?此後殿最撕捱者,嚴飭,不遵下敎恣意循俗者,文官勿復檢擬於淸望,武臣亦不以名武處之,蔭官勿復檢擬於字牧事,定式施行,其令綱紀不墜,殿最申嚴。鳳漢曰,京畿監司金華鎭,以本營中軍,兵曹擬差,仍爲句管諸驛事,令廟堂,稟處之意,陳達蒙允矣。其制置之意,皆有條理,依所請施行,而京畿卽兵監營,其中軍,比他道尤擇履歷,及差擬之規,亦依西·北兩道及松·沁二都例而擧行之意,分付兵曹,何如?上曰,左右相之意何如?陽澤曰,無弊而好矣。尙喆曰,另爲擇差,句管諸驛,果有變通之實效則好矣。上曰,依爲之。出擧條鳳漢曰,京畿監司金華鎭,以前前監司洪麟漢軍器請得狀啓,尙未回啓仰陳,至有後筵回啓之命矣,追而詳問,則其時已爲覆奏,一依前覆奏施行,又將分定於各道而時西伯,卽畿營之牙兵設施之人,凡其擧行,當使之倍於他道矣。上曰,何必然乎,均定,可也。出擧條鳳漢曰,兵曹判書具善行,欲有稟定事而承命先出,故臣敢,仰達矣。西關變通事,雖有依狀請施行之敎,而兵判卽今所先務,卽安州之南塘築城,左峴之築城設關,鎭山之棘城移邑,至於左峴設關後,則先使淸江僉使移鎭,姑竢,前頭事勢,始議淸江之永鎭與宣川之移邑云,依其言而設施之意,行會本道,然後本道自可及時擧行,以此,分付,何如?上曰,依爲之。鳳漢曰,兵判雖以爲,南塘城物力,本營已有所措處,無煩朝家云,而諸議皆以爲,自朝家不可不助給,左峴及鎭山之役,亦有多少間劃給,然後始可責其趁春了當云,令道臣或帥臣,量宜狀聞後,稟旨區劃乎?上曰,姑置之。鳳漢曰,知是下敎之後,本道決不敢有,自備局當與兵判及諸宰,深加消詳,從容更稟矣。上曰,依爲之。出擧條鳳漢曰,凡改正之法,古規則新通與除拜之初,未厭物情者,言官一從公論,請其改正,而宿趼以後,則觀其所失,請罷請削,雖至竄配,未爲不可,至於改政則不可爲矣。況堂上以上緊要重任,尤爲自別,除拜之人,設或有可斥者,一例以改正二字,論斷於己試之後者,終不成事理,近來則雖地望俱著,才猷足稱者,必曰改正。又必曰拔望刊望,要快一已之憤,永沮復入之路,以有限之人才,受無已之彈駁,風習可駭,國事可悶,若此不已,將至何境?自上倘加深念,必有所矯救之道,官師相規,雖貴乎盡言不諱,若其改正刊,拔等律,人地不合者外,從前已行公之人,毋得以此請勘事,嚴加定式,則淸朝篤厚之風,可以長矣,暗地擠排之習,可以社矣。上曰,卿之所奏雖是,此非定法者,故不爲下敎,方有下敎,卿只奏焉,依此嚴立科條,表端影直,古人旣云,其若,申飭,宜自于予,頃者尹蓍東改正國子長下敎,特爲勿施,以示予先自守法之意。出擧條鳳漢曰,實注書今皆陞付,只有一權,而頃年以召試句作不美事,致有芸閣施行之敎矣,分揀何如?上曰,何許句作乎?注書持來其時日記以奏,可也,賤臣持入讀奏。上曰,予見過矣。仍命書曰,因大臣所奏,取日記命讀,乃覺處分之過矣,權依前以槐院施行,若是之後,於堂後望,依例擧行。允明曰,自前太廟展謁後,仍詣璿源殿·毓祥宮,展拜時儀節中鼓吹,出宮時陳而不作,自毓祥宮還宮時,振作磨鍊而或因特敎,自丹門外振作,止於洞口內,璿源殿展謁後,進善門外振作,止於光化門前路,自毓祥宮還宮時,仍爲振作矣。今番動駕傳敎中,一年藏樂之餘,元朝展謁,回駕時,丹門外鼓吹之聲,撤於廟庭爲敎,臣曹儀節,不敢循例磨鍊,依從前特敎擧行例,爲之乎,敢稟。上曰,復樂自丹門爲始,可也。出擧條上命書曰,頃者下敎時,有遺漏者,其時大臣所奏,因其魚鹽,亦飭他亂廛之弊,而凡事弛則過弛,張則過張,若問弊本,都庫之弊,可以嚴禁,而豈立新法,春間所奏,旣由魚鹽嚴禁者,嚴禁均平者,均平其若偏也,豈有立廛之名,亦豈有呼賣之聲?此後依此擧行,而其時擧條中手造勿禁,旣有故敎,雖入軍兵賞木,曾已下敎,今漏於此,一體勿禁。又命書曰,未署經守令,今日署經後,卽爲辭朝,仍爲入侍。仍命大司諫朴盛源,掌令姜始顯入侍。盛源·始顯,承命進前。盛源曰,請還寢鍾城府爲奴罪人天大酌處之命,依律處斷。措辭見上上曰,勿煩。盛源曰,頃日歲抄,有尹光纘·趙載敏敍用之命,二人負犯至重,其在嚴堤防之道,執法之列,宜有爭執之論,而尙今寥寥。臣竊慨然,請還寢尹光纘·趙載敏敍用之命,其後不言三司,亦不可無飭,請竝罷職。上曰,頃者下敎,今番點下,意蓋在也,而于今寥寥之時雖過,旣執法不言,臺臣所請,其亦得體,依啓,其於儒臣,非初之比,而其日入侍儒臣,旣已覆難,竝請過矣,不允。盛源曰,臣與竝論儒臣過矣之聖敎,竊不勝惶悚,而李命彬之筵請,旣未蒙允,則不可以此,獨爲區別於其外諸儒臣,而不言之失,旣與兩司無異,儒臣不可不一體罷職矣。上曰,所論亦是,依啓。盛源曰,新除授正言李益烍,時在京畿果川地,請斯速乘馹上來事,下諭。上曰,依啓。以上出擧條始顯曰,請還寢東呂·址淳等還配之命,更令王府嚴鞫得情。措辭見上上曰,勿煩。始顯曰,請還寢定配罪人者斤萬酌處之命,更令王府嚴鞫得情,快伸王章。措辭見上上曰,勿煩。始顯曰,請還寢定配罪人金柱泰減等之命。措辭見上上曰,此啓其何更提,其勿復煩。始顯曰,新除授行大司憲沈鏽,時在咸鏡監營任所,執義任希敎,時在京畿廣州地,請竝斯速乘馹上來事,下諭。上曰,都憲交龜後自當上來,勿爲,下諭。任希敎,申飭之下,今日政,稱以在外,其涉寒心,此等之人,何可,下諭,先遞差後禁推。以上出擧條命守令入侍,鴻山縣監洪進漢,果川縣監兪彦肅進伏。上曰,久而後署經,其須速往哉?仍命退出,諸臣以次退出。
上在慶熙宮。停常參·經筵。
藥房都提調洪鳳漢,提調韓光會,副提調金應淳啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
以承傳色口傳下敎曰,待下敎入侍。
中宮殿·惠嬪宮,藥房口傳問安。答曰,知道。
李漢豐,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李漢豐啓曰,行大司憲沈鏽在外,執義李堉未肅拜,掌令姜始顯·鄭彦暹,持平兪恒柱·宋聚行呈辭,今日以監察茶時之意,敢啓。傳曰,知道。
李漢豐啓曰,司諫李行源牌不進,依傳敎遞差傳旨及禁推傳旨捧入之意,敢啓。傳曰,知道。
傳于李漢豐曰,內局入侍。
備忘記,傳于金光國曰,龍洞宮旣已下敎,今將歲暮,其於三宮,錢文六十貫,木十同式,令戶兵曹,而於義宮則戶曹,明禮宮,壽進宮,騎曹上下,明禮宮·龍洞宮,用於市民者多云,今月內皆上下事,分付龍洞宮,十貫加下。
金魯鎭啓曰,玉堂上下番俱空,事甚未安,未差之代,政官牌招開政差出,待下批仍卽牌招,以爲推移入直之地,何如?傳曰,允。
備忘記,承旨處義,是皆許遞,其代李潭·趙德成·具庠·嚴璘·朴弼逵·鄭昌聖除授,牌招察任,三院副提調例兼,房順房。
以吏曹參議權噵牌不進傳旨,以承傳色口傳下敎曰,只推,開政早爲之。
吏批,有政。判書趙明鼎,參判徐命臣進,參議權噵式暇,同副承旨朴弼逵進,以李堉爲執義,朴起采爲司諫,閔弘烈爲校理,鄭昌順爲校理,金鍾秀爲副校理,趙㻐爲副校理,趙載俊·李秉鼎爲修撰,李得福爲副修撰,趙爲兵曹參議,具壽國爲敦寧都正,閔濟烈爲工曹佐郞,崔宗謙爲兵曹佐郞,崔鎭華爲活人別提,鄭尙彦爲社稷令,羅忠佐爲司成,金熤爲弼善,尹錫烈爲兼司書。
兵批,判書具善行病,參判兪彦民病,參議未差,參知洪錀入直進,同副承旨朴弼逵進,無政,副護軍李漢豐·金鍾秀,副司直金應淳·洪良漢·金魯鎭·李在簡·金光國,副司果趙昌逵·徐浩修單付。
李潭,以忠勳府言啓曰,本府田畓,乃是恩賜之地,事體自別,而府中大小公用,專靠於此,而近來紀綱懈弛。土豪輩無所畏忌,冒占耕食,有若已物,所收稅穀,全不備納,而守令視之尋常,亦不檢飭,以此之故,湖中各邑所在田畓,將至於莫可收拾之境,而扶餘·定山,此弊尤甚,故發關監營。使之,申飭者,前後非一,而徒歸文具,其所爲弊,愈往愈甚此而置之,其將盡爲廢棄之地,爲先扶·定兩邑土豪所耕,一一移給於着實良民,使之耕作,而此後或有土豪仍執虛名換給之弊,隨現嚴懲,守令亦爲論罪事,分付道臣,何如?傳曰,允。
朴弼逵,以兵曹言啓曰,景福宮衛將李晉大,病難供職,呈狀乞遞,輪番之任,不可等待其差復,今姑改差,何如?傳曰,允。
朴弼逵,以兵曹言啓曰,騎曹雇價,其令卽爲上下事,命下矣。各處雇價,今十二月十七日,已爲上下之意,敢啓。傳曰,知道。
朴弼逵,以兵曹言啓曰,今十二月十九日,沃川居幼學朴承赫,仁川居業武金萬重等稱名人,自興化門入來,差備門外擊錚,依例令攸司囚禁治罪,當該守門將金河翼,依定式推考,何如?傳曰,允。
以承傳色口傳下敎曰,錢文五十五貫,木綿十一同,當上下龍洞宮事,只,分付戶曹,又下敎曰,開陽門仍留。
都承旨金應淳疏曰,曉詣闕下,得見諫臣啓草,臣瞿然慙恧,不敢以本職仕進,而朝診將請,不遑他顧,直赴藥院,冒罪登筵,冞增唐突,悚恐萬萬,臣之除拜是職,雖在歲抄已下之後,而事合覆難,則何可以時日稍遲,不思所以繳還乎?今諫臣,旣以其後三司,竝請譴罷,則如臣無似,忝居喉院之長,伈伈多日,不能爭執,苟論其罪,臣當首被,兹敢略申危懇,冀蒙重勘。伏乞聖明,俯垂諒察,亟賜斥退,以謝公議,以安私分,千萬幸甚,臣無任云云。無批答
左副承旨李在簡疏曰,伏以,卽者都承旨臣金應淳,以日昨諫啓之論斥三司,引義陳章矣。臣旣與之同在一院,而今長僚之疏如此,臣何可以本事之有親嫌不干涉,曲爲自解,晏然在直乎?玆敢略控短章,徑出禁門。伏乞聖慈,俯賜鑑諒,亟削臣職,以靖私義,不勝幸甚,無任云云。無批答
弼善金鍾秀疏曰,伏以,臣頃以老母病重,久淹鄕廬,洊速吏對,積罪未勘,特宥輒降,得以解職歸護,母子相對,感祝天恩,曾未幾何,春坊新命。又下意外,繼以馹召臨辱,臣仰怵義分,俯循情私,惶感踧踖,無地措躬。噫,臣本世祿餘裔,蚤從蔭仕,晩竊科第,平生所願,惟在於得祿養母,畢力事若,則夷險燥濕,豈敢擇也?祗緣臣母年近八耊素抱痼疾,自經重痁,餘毒作梗,寒熱等症,無時闖發,氣力懍懍,日甚一日,臣欲抑情趨命,則子職廢矣,欲專意救病,則臣分虧矣。公私兩妨,氷炭交中,是以臣之從前行止,唯視目下母病之輕重,幸値少間,亦嘗有除輒膺,及當滲劇,不免累犯違逋,罪固自知,情亦戚矣。臣之前疏陳情,刳瀝肝血,庶幾見諒於孝理之下,而微誠未格,誤恩又加,職是舊踐,義無可辭,豈不欲卽日上途?以效犬馬之誠,而顧今母病,宿症之外,又添寒感,表裏作劇,寢食俱失,眞元耗敗,神息昏惙,臣方左右扶護,離捨無路,則但有瞻天馳情,伏地俟譴而已。玆不得不冒入文字,從縣道陳聞。伏乞聖慈,曲垂矜察,亟命遞臣職名,仍治臣罪,以警群工焉,臣無任云云。踏啓字
戊子十二月十九日巳時,上御集慶堂。藥房入診入侍時,都提調洪鳳漢,提調韓光會,副提調金應淳,記事官李翼運·柳德申·李師濂,醫官方泰輿·李以楷·慶絢·金季良·鄭允說·柳光翼·崔觀泰·許溵,以次進伏訖。鳳漢曰,夜間聖體調攝,若何?上曰,一樣矣。鳳漢曰,寢睡·水刺之節,亦何如?上曰,亦一樣矣。請進湯劑,上進御訖,仍請診候,上許之。泰輿診候訖,退伏奏曰,脈候左右三部度數調均,滑體不足之候亦少勝,而猶未夬復矣。季良診候訖,退伏奏曰,左右三部度數調均而脾胃脈候,猶不足矣,光翼所奏與季良同矣。上曰,以予之氣,一歲藏樂,已是料表,歲初辰謁,以予之氣,爲然後可爲,噫謁禮然後丹門鼓吹可聞,理中大劑,一服惟予,況至再至三乎?近者望見鎖樞,先爲蹙眉,今則比前差勝故只服,其再昨日下詢,此輩限初三三貼云,予先云三日當賀,故有此意,以此之心,月朝之禮,其能爲乎?近者一倍用心,況三日乎?以此爲限,予已可笑,其若益衰,日食建功,何益之有哉?其若前也,雖不服,可爲也。此予所以爲笑者,而且三日後,此輩必曰,再昨竟夕行禮,今日臨殿,氣必受困,以建功當償,必也加勸。三日二字予則曰姑息,今雖一貼,若惟歲初,豈特三貼,薑桂加入,焉知無也。若此減一貼,將無期,故不覺慨然,特召方泰輿下敎,今日診脈後,若昨日尹蓍東之敎,欲報其君,於此於彼,必盡丹忠,豈可依違?今日若此,其曰滑體不足,雖少勝,猶不若常云,此兩足踏兩岐者,臥不覺解頤,金季良之奏,比昨無異,心嘉,欲爲下敎。柳光翼之奏亦然,而予之心,聞其脈勝,豈不心自謂曰,昨日之飭,其果驗矣云,而予雖衰矣,恒心不然。擧直措枉,人君之常道,枉由執滯,予其略之,而豈不其擧?,金季良·柳光翼,各賜弦弓一張,使局坊人咸知予意。出傳敎上曰,提調,予欲使往參致祭也。仍命書傳敎曰,提調入侍,予見强忍可知,雖不然,欲爲下敎,提調韓光會,許遞內局,其代金時默除授,光會退出。上曰,他承旨入侍。出榻敎上曰,副提調退去,監煎,可也。賤臣翼運,承命出來,與同副承旨李漢豐,偕入進伏訖。上曰,侍從臣陞資者,只有李翼運父一人乎?應淳曰,然矣。上曰,其爲人豈弟乎?鳳漢曰,愷悌矣。應淳曰,愷弟而素是名下士也。鳳漢曰,與臣居在洞裏,而曾不爲老人矣,遽至是年,臣亦不少,而實仰壽域之化矣。上曰,注書還入乎?應淳曰,方與同副入來矣。上曰,八字好矣。渠將陞六,其父方陞資矣,其父之年,適準七十乎?應淳曰,明年始備七十矣。上曰,金時默陞資後,初爲是任矣,仍命副提調持傳敎退出。上曰,金時默之聲音,近則似勝矣。鳳漢曰,然矣。上曰,不知矣,甚細密云矣。鳳漢曰,蓋於事務上,甚細密而難矣。上曰,漸肖其父乎?鳳漢曰,未知其酷肖,而大抵和吉無棘也。鳳漢曰,僉尉之父,以儒生爲主人,似涉如何矣?上曰,唐恩副尉,旣命謝恩,其父洪亮猷,令該曹付職。出傳敎上曰,宣川府使雖與頃日有異,瓜代依例擧行,關坊重地,再明親政,擇差事,分付。出傳敎命讀惠廳草記,上曰,注書出去,惠廳貢價今日上下與否,知入。賤臣翼運,承命出來,以今日當盡爲上下事知入。上曰,此注書幾多月近侍,而猶不能詳知其面矣,爲人善矣。上曰,藥房副提調,持湯劑更爲入侍。出榻敎上再進湯劑訖,藥院諸臣退出,漢豐落後。上命書傳敎曰,侍從臣父陞資者下問,只有注書李翼運之父云。前已下敎,況今番依例加資,月朝口傳下批,以示予體人子之意,若有曾經閫帥父年七十者,一體加資,亦爲歲首口傳啓下,勿論侍從閫帥父。近者推恩多,豈無陞資者,而然其名有異,雖已推恩陞資,以其子侍從閫帥父,不爲者,歲初一體擧行。上曰,注書出去,宗親官案持入。賤臣翼運,承命持入。上曰,承旨讀之,漢豐讀奏訖。上曰,因侍從臣父下敎,取覽宗親府官案,宗臣零替之中,昨日少年之人,今皆過六十者多若此,而予不衰,其中花平君,與其花恩,卽雙生也,昔年皆以初授副令,興政入侍也。予年二十仰睹,且有御詩,今只有此人,年今七十,噫雖七十,與侍從臣父有異,非予敎,何以陞資?欲爲下敎,今問歲初,因特敎果爲陞資云,故花恩之子,令兩銓問名,相當職懸註調用,鶴城君楡,年雖甲戌生,旣已資窮,閫帥父加資,今無所施。噫,官案中于今此人年班首,此心何抑?其子李彦熙,亦爲閫帥,其子未付職者,令銓曹懸注調用,以示此意。上曰,子曰過猶不及,過者宜禁,不及者亦過矣。數年以來,捉虎狀聞頓無,諸道皆無其虎而然歟?不然,無異矯枉過直,旣令署經,道臣過爲操切之致,此等操切,予則曰是矣。或有眞箇捉虎而一禁,此亦無異於因噎不食。令諸道綜核爲之,俾亦無因此蕩然之弊。以上出傳敎諸臣以次退出。
上在慶熙宮。停常參·經筵。
藥房都提調臣洪鳳漢,提調金時默,副提調李潭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣,明日入侍宜矣。
以承傳色口傳下敎曰,建功湯入之,茶亦入之。
中宮殿·惠嬪宮,藥房口傳問安。答曰,知道。
鄭昌聖啓曰,行大司憲沈鏽在外,執義李堉未肅拜,掌令姜始顯·鄭彦暹,持平兪恒柱·宋聚行呈辭,今日以監察茶時之意,敢啓。傳曰,知道。
趙德成,以侍講院言啓曰,本院新除授弼善金熤,除拜之下,不爲出肅,兼司書尹錫烈,時無職名,令該曹口傳付軍職,竝卽牌招察任,何如?傳曰,允。
兵曹口傳政事,副司果尹錫烈單付。
趙德成,以吏曹言啓曰,新除授咸鏡道都事金光遇呈狀內,年過六十,病又沈痼,當此極寒,決難遠路跋涉之勢云,身病旣如是沈重,則不可强令往赴,依例改差,何如?傳曰,允。
趙德成,以兵曹言啓曰,卽接內氷庫牒報,則本庫藏氷,今已畢役云。今十二月二十日爲始,曜金門依前還閉,守門將亦爲撤直之意,敢啓。傳曰,知道。
鄭昌聖,以義禁府言啓曰,前執義任希敎禁推事,傳旨啓下矣。任希敎下去京畿廣州地云,依例發遣府羅將,拿來何如?傳曰,允。
上在慶熙宮。停常參·經筵。
申時,日暈兩珥,暈上有背。
藥房都提調洪鳳漢,提調金時默,副提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,不任區區憂慮,敢來問安,竝此仰稟。答曰,知道。纔誦毛詩,且逢此日,一歲藏樂,微忱少伸,氣何論哉。
以承傳色下敎曰,親政入侍,只持湯劑同入。
中宮殿·惠嬪宮,藥房口傳問安。答曰,知道。
趙德成啓曰,同敦寧趙曮,除拜後過三日不爲出肅,依定式推考警責,仍卽牌招察任,何如?傳曰,允。
具庠啓曰,行大司憲沈鏽在外,執義李堉未肅拜,掌令姜始顯·鄭彦暹,持平兪恒柱·宋聚行呈辭,今日以監察茶時之意,敢啓。傳曰,知道。
趙德成啓曰,新除授副校理金鍾秀,時在京畿廣州地,經筵入番事緊,請斯速乘馹上來事,下諭。副修撰李得福,卽爲牌招察任,何如?傳曰,允。
吏批,有政。判書趙明鼎進,參判徐命臣進,參議未差,正郞李世孝·李仁默,佐郞洪相聖·趙榮弼進,行都承旨李潭進,以李徽之爲吏曹參議,金大淳爲掌樂主簿,尹蓍東爲尙衣主簿,李得源爲司饔主簿,尹光禮爲兵曹正郞,尹象厚爲黃州牧使,李邦五爲竹山府使,李之晦爲寧越府使,金魯爲朔寧郡守,李白圭爲交河郡守,元繼孫爲瑞興縣監,南紀溟爲南平縣監,尹昌濂爲長水縣監,李寅燮爲眞寶縣監,韓尙裕爲濟州判官,金光天爲海美縣監,金德獜爲輸城察訪,權尙明爲安奇察訪,鄭觀由爲魚川察訪,盧允中爲金郊察訪,韓謇·朴存源爲引儀,李涑爲氷庫別提,鄭得儉爲典牲直長,李璨爲平市直長,金相迪爲靖陵直長,成光默爲內瞻直長,金養中爲肅川府使,李東泰爲長興府使,李長爀爲鳳山郡守,鄭錫達爲大丘判官,吳在文爲開寧縣監,朴師文爲判校,申大年爲戶曹正郞,李濟萬爲禮曹佐郞,金養晦爲興海郡守,鄭檏爲金堤郡守,金載岳爲高陽郡守,尹勉矩爲穩城府使,成德朝爲忠淸都事,權廷爀爲利城縣監,李琜爲引儀,柳山鎭爲社稷直長,鄭啓淳爲宜陵直長,郭泰濟爲長興直長,李弘之爲司圃別提,金斗秋爲榮川郡守,監市御史洪纘海減下,元重擧爲長興奉事,金重行爲濟用奉事,鄭日煥爲司饔奉事,鄭存玉爲內瞻奉事,朴華源爲尙瑞直長,李時祐爲監察,洪大源爲繕工副正,李頤柄爲廣興守,鄭東淵爲刑曹佐郞,李趾光爲白川郡守,金宗洙爲黃海都事,李雨培爲典設別提,尹行儼爲司導奉事,金斗恒爲中部奉事,李世述爲繕工奉事,金履禧爲副修撰,徐命臣·金器大爲同經筵,成天柱爲同春秋,徐命膺爲藝文提學,閔膺世·李光鉉·鄭必忠·朴思亨爲典籍,洪檍爲江界府使,李膺爀爲宣川府使,方泰輿爲通津府使,朴師錫爲公州判官,韓泰裕爲聞慶縣監,洪善養爲尙瑞副直長,洪樂仁爲同義禁,申涵爲獻陵令,朴存源爲漢城主簿,桂德新爲直講,柳侗爲咸鏡都事,宋載岳爲長淵縣監,鄭重祿爲保安察訪,鄭澤孚爲濟源察訪,金熲爲繕工副奉事,尹慶龍·睦善恒爲典籍,李遠培爲載寧郡守,尹勉遠爲三登縣令,申曘爲漢城判官,李景洙爲典籍,李章五爲慶尙都事,承正述爲景陽察訪,李熙福爲慶宗察訪,金泰柱爲文化縣令,鄭潤弼爲引儀,宋文載爲安東府使,金勉行爲谷山府使,李脩輔爲氷庫別檢,趙嶸爲熙川郡守,李潤禧爲雲山郡守,耆老所守直官單金尙權,李敬倫爲戶曹佐郞,閔濟烈·李錫濟爲工曹正郞,尹慶龍爲刑曹佐郞,韓謇·鄭潤弼爲監察,朴華源爲掌苑別提,李寬鎭爲司導僉正,洪忠海爲工曹佐郞,李修亨爲中部都事,李雨培爲監察,李琜爲漢城主簿,袿德新爲禮曹佐郞,白師殷爲直講,洪和輔爲長淵縣監,李致彦爲忠淸都事,金觀柱爲兼南學敎授,李世演爲兼西學敎授,洪善良爲尙瑞直長,李翼運·尹長烈爲典籍,尹昌鼎爲典簿,金思穆爲司僕主簿,趙鎭容爲尙瑞副直長,任瑗爲監役,李喜孫爲兼引儀,成雲柱爲敦寧主簿,黃鱗采爲宗簿主簿,朴道仁爲典籍,朴敬行爲校書校理,趙德亮爲禮曹正郞,申熤爲平安都事,金泰觀爲司藝,柳煥德爲奉常主簿,成箕柱爲工曹正郞,尹錫周爲雲山郡守,李仁默爲豐基郡守,李商鳳爲宗廟副奉事,洪龍漢爲文學,兪漢謹爲說書,睦祖永爲全羅都事,鄭洛爲彦陽縣監,安宗裕爲順康園守奉官,李滾·沈謹之爲假引儀,兪岳柱爲崇陵別檢,金茂澤爲假監役,鄭德濟爲厚陵參奉,吳載紹爲貞陵參奉,典籍單申光翰,四館去官,養賢主簿單申光翰,養賢直長康文祥·具明遠爲齊陵參奉,李彦容爲昌陵參奉,李養鼎爲禁府都事,白師憲爲禮賓參奉,具允斌爲光陵參奉,李亨彬爲禧陵參奉,洪亮猷爲敬陵參奉,趙德海爲敦寧參奉,姜錫龜爲翼陵別檢,朴華源爲工曹佐郞。
兵批,判書具善行進,參判兪彦民進,參議趙進,參知洪錀進,正郞韓民敎進,柳宅夏進,李溎進,佐郞李致彦進,以金尙重爲都摠管,金應淳爲副摠管,李泰祥爲訓鍊都正,申一淸爲曹司衛將,金宅沂·權鎭夏爲訓鍊判官,柳爾胄爲南虞候,訓鍊正申大謙今加折衝加資事承傳,訓鍊主簿單林興柱,朴奎晃爲黃海監營中軍,洪若濂爲訓戒僉使,鄭伯曾爲忠淸水虞候,閔永喆爲黃海兵虞候,李慶會爲惠山僉使,鄭景曾爲五衛將,徐有和爲都摠都事,金海柱爲忠壯將,許爲訓鍊僉正,訓鍊判官朴師蕃,主簿金興澤·崔昌憲·金允瑞,以上減下。李珍耼爲訓鍊判官,金宗大·陶國輅爲訓鍊主簿,副護軍盧弼相·黃筞·申大謙·李堦·李彦邦,副司果金得珩·成胤協·馬之好·李廷赫·黃益弼·申匡緖·任逅·趙心泰·吳載光,以朴尙謙爲同知,朴聖浹爲管城將,姜柱箕·吳載徽爲訓鍊主簿,金載泰·馬之好爲武兼,張漢翼爲花梁僉使,尹勉矩爲高嶺僉使,黃仁煐爲尙州營將,權拭爲咸鏡監營中軍,鄭景曾·金海柱爲羽林將,朴世忠爲荏子島僉使,金壽海爲椒島僉使,全祥喜爲許沙僉使,朴景洙爲景福將,鄭義喆爲昌慶將,朴道恒爲淸城僉使,金光虎爲智島萬戶,朴泰祐爲文城僉使,金時大爲木浦萬戶,車翼道爲南桃萬戶,副司果李得永,副司正兪漢謹,北評事單洪纘海還付事承傳,具八柱爲都摠都事,李命鎭·金載仁爲訓鍊主簿,張瑞漢爲文兼,鄭德圭爲古突別將,池遇萬爲黒山島別將,林興柱爲笠巖別將,朱道明爲林土別將,林時衷爲九月山城別將,洪胤祚爲禿用別將,鄭克濟爲內禁將,高尙俊爲寅火堡萬戶,高泰順爲浦項別將,金漢燁爲五衛將,金麟瑞爲忠壯將,金樂豐爲都摠都事,洪以謹爲高嶺僉使,任屹爲京畿監營中軍,申大謙爲公州營將,洪啓燧爲全州營將,宋錫孫爲仁遮外萬戶,李廷赫爲武兼,黃益弼·申光緖爲部將,呂善泰·元啓弘爲訓鍊主簿,金得行爲武禁,崔壽岳爲昌慶將,邊聖澤爲平安監營中軍,申晛爲忠壯將,奇弼朝爲昌德將,洪啓哲爲訓鍊主簿,成胤協爲武兼,尹性淵爲訓鍊正,副護軍黃仁煐·李徽遠·鄭景曾,僉知單張益柱·李壽鵬爲訓鍊副正,同知單鄭義喆·洪和輔爲訓鍊副正,李延弼爲武兼,李邦和爲淸州營將,鄭忠達爲都摠經歷,田見龍爲訓戎僉使,李哲培爲宣傳官,李得駿爲都摠經歷,全聖麟爲武兼,京畿監營中軍任屹,尙州營將黃仁煐相換,朴晉陽爲宣傳官,金宗煜·金載厚爲部將,洪尙德·朴誠源·金聖和爲武兼,林永老爲都摠經歷,牟光興·丁錫相·廉聖達爲守門將,鄭選·鄭宗周爲部將,朴載憲爲守門將,南益祐爲訓鍊副正,魚錫圭·魚成鱗爲訓鍊主簿,韓師吉爲武兼,白師誾爲中樞都事,朴載文爲都摠都事,梁塤爲都摠經歷,李匡運爲部將,僉知單吳漢迪,副護軍兪彦摯·趙·安宗奎·具敍五·李奎章·田翊顯,副司直鄭述祚,廟坡權管李再寬,乫軒洞權管任致三,廟洞權管金天起,西水羅權管尹行三,黃拓坡權管金尙起單付。
以承傳色口傳下敎曰,陪箋差員上來者留在與否聞知,騎步布三軍門價布,有未盡上來者乎?軍門及一二軍色處知入。
朴弼逵,以宣惠廳言啓曰,因傳敎,本廳所管今朔所下貢價米,今日盡數上下之意,敢啓。傳曰,知道。
戊子十二月二十一日巳時,上御集慶堂。親臨都政,藥房同爲入侍時,都提調洪鳳漢,提調金時默,副提調李潭,吏曹判書趙明鼎,參判徐命臣,參議李徽之,正郞洪相聖·李世孝,佐郞李仁默·趙榮弼,兵曹判書具善行,參判兪彦民,參議趙,參知洪錀,左副承旨鄭昌聖,兵曹正郞李溎·柳宅夏·韓民敎,佐郞閔潤洙·李致彦,記事官李翼運·尹長烈·李德師·李師濂,以次進伏訖。鳳漢曰,夜間聖體調攝,若何,寢睡·水刺之節,亦何如?上曰,一樣矣。進湯劑,上進御。上曰,都提調姑留,提調先退,徐徐煎入,時默先退。上曰,開政,可也。鳳漢曰,前領送言於臣等,以爲監市御史還付評事事,旣已稟定,市事將畢,御史,減下,評事還付之意,卽更提奏,今政擧行似宜云,依此爲之之意,分付兩銓,何如?上曰,依爲之。出擧條鳳漢曰,江界蔘政,纔有變通,頭緖姑未完就,府使今將瓜遞,其代不可不擇差,臣等已有所議擧矣。上曰,誰也,鳳漢曰,前應敎洪檍,而方在罷散中矣。上曰,好矣,敍用,可也。鳳漢曰,然則同時坐罷,諸玉堂一竝敍用,何如?上曰,依爲之。出擧條監市御史洪纘海減下,單付北評事事。出榻敎前應敎洪檍敍用事。出榻敎上命書曰,頃者處分儒臣一竝敍用,不過,申飭,此非過爲撕捱者,其章一切勿捧,若此近者之規,一番違牌,以代其章,此非舊例,今番調用人,其若違牌,一竝禁推,過賀後勘律。鳳漢曰,臣之俄者洪檍之請敍,尾陳諸玉堂請敍,蓋爲國體,而私義則不然矣。上曰,何嫌之過哉?命書曰,僉尉卽三百年內初設者,規模今不可不正,宗班雖監,令貂帽紅帶,卽金枝玉葉故也,況國君孫壻者乎?僉尉依此例爲之,且名雖監令,若勳府承襲君,皆府堂也,堂下宗臣僉尉亦然,若以郞待之,宗親府典籤·典簿,其何名也,儀賓府都事,亦何名也?同是王孫壻,凡諸等事,一依副尉例擧行事,分付。又命書曰,今番親政,予豈攸料,旣是料表,其飭何循常例,十考五考,其果牽用乎?廉吏爲國效,節人軍功人松都·西北人,其皆依下敎調用乎?生民休戚,係於守令,而漢帝亦不云應列宿宰百里乎?守令其果爲官擇人,初仕亦果引進可用乎?近者躁競成習,凡飭文具,予莫知也。今於臥而親政,凡諸舊飭者,一皆其果勉飭,兩銓之臣,豈敢忽也?其中矜惻者,徒抱紅牌,老於牖下者,遐方武士裹糧等待者,嗚呼,君已衰矣。文武皆老,豈比常時,另飭銓曹,其雖粧飾者,一皆略之,體予望八勤懇之意事,另飭銓曹。上曰,上番翰林入侍乎?鳳漢曰,然矣。命書曰,曾問翰林李德師之父,其年八十,其母亦年八十二歲,曾當爲回婚禮云矣,動駕相値,分義必也不敢,孔聖豈不云乎?父母之年,不可不知,一則以喜,一則以懼,噫,渠之所不知之事,其父行於所知之時,可謂稀有,特爲給由,以示予老老之意。明鼎曰,玉堂闕員,今當差出,而擬望之人乏少,相避外任,竝擬,何如?上曰,依爲之。明鼎曰,黃州牧使,今當差出,而本州以營下劇邑,物衆地大,素稱難治,不可不擇差,他道有聲績未準限守令,竝擬,何如?上曰,依爲之。明鼎曰,守令多窠,今當差出,而未準朔禁軍將及營將·邊將虞候·守令·察訪·都事,竝擬,何如?上曰,依爲之。明鼎曰,四館陞出六品之時,有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之例矣。今秋冬等褒貶,不得爲之,故當出六者未免積滯,依例遷轉,何如?上曰,依爲之。明鼎曰,今都目大政,守令多窠,當爲擬入,而郡守以上窠,依近例以能望備擬,何如?上曰,依爲之。明鼎曰,殿最點下者,上爲中,中爲下,乃是定例,而今番載寧郡守李龍中殿最,則以八字別有下敎者,事異前例,敢此仰稟。上曰,以下考施行,可也。明鼎曰,都目政各岐仕滿應遷者相避及未準朔監察禁府都事,戶曹·刑曹·工曹·漢城府郞官·五部都事·平市官員,各司久任時推人員,竝擬何如?上曰,依爲之。以上出擧條明鼎曰,本曹參議權噵,昨日落傷,今日不入來矣。命書曰,吏曹參議權噵許遞,其代先爲擬入。仍命書曰,新除吏曹參議,卽爲牌招入侍。明鼎曰,新除授西學敎授趙昌逵,與政官相避,而忘未覺察,混同擬差,不勝惶恐待罪,而不可仍置,改差,何如?上曰,依爲之,勿待罪。出擧條命書曰,曾已下敎,可以通淸者,問于大臣爲之之命,蓋重宮方也,今日親政時,佐幕首副望,一皆通淸,若此不已。其後將爲抄選,四皓將爲六,嚴光將爲二,豈申飭之意哉?此望勿施,依下敎,或大臣筵奏,或問于大臣外,勿爲輕議事,申飭,善行曰,彦陽縣監李得駿,以有治蹟,頃因繡衣褒啓,有右職調用事,命下矣。今當大政,吏曹適無相當窠,自臣曹依例奉承傳擧行,何如?上曰,李得駿誰也?善行曰,故水原府使李壽昌之玄孫矣。上曰,依爲之。善行曰,尙州營將黃仁煐,以下望受點矣,追聞仁煐,右兵使父子相避,則在法下當遞,而臣亦有不察之失,惶恐待罪。上曰,右兵使誰乎?善行曰,黃寀也,取考前例,新加資之類,曾有相換之例,何以爲之乎?上曰,勿待罪,相換,可也。潭曰,莫重親政望筒中,誤書落字甚多,當該銓郞推考,堂上亦有不察之失,一體推考何如?上曰,依爲之。此後若此,則執筆郞直爲禁推。昌聖曰,政望中漏字與誤書處甚多,殊涉不察,當該堂郞,推考何如?上曰,依爲之。以上出擧條命書曰,今日親政時,入侍注書,尙瑞院副直長,依例陞六,藥房提調持湯劑更爲入侍。出榻敎時默進湯劑,上進御訖。命政官以下少退,酉時還入。明鼎曰,新除授長淵縣監宋載岳,與本道方伯,有內外從應避之嫌云,依例改差,何如?上曰,依爲之。昌聖曰,兵批望單中忠壯將之壯字,誤以將字書之,堂該當郞,推考何如?上曰,依爲之。潭曰,今此親政時,黃海都事,掌苑別提,尙瑞直長望筒,連爲疊入,至於受點,事甚未安,銓堂從重推考,何如?上曰,依爲之。後入之望,勿施,可也。明鼎曰,雲山乃是文武交差之窠,昭載續典,不可移易,新除授李潤禧,今姑改差,移授他窠,以存法意,何如?上曰,依爲之。以上出擧條命書曰,守門將廉聖達,今聞其年七十二歲云,豈特稀有,予今初聞,其令明日謝恩,內局入侍,政畢,命政官及承史退出,未及旋踵,命左副承旨更爲入侍。昌聖進伏,上曰,今番以承傳初入仕人,明日謝恩後,來待,可也。仍命退出,諸臣以次退出。
上在慶熙宮。停常參·經筵。
下直,金堤郡守鄭樸。
具庠啓曰,大司憲沈鏽在外,執義李堉未肅拜,掌令姜始顯·鄭彦暹,持平兪恒柱·宋聚行呈辭,今日以監察茶時之意,敢啓。傳曰,知道。
藥房提調洪鳳漢,提調金時默,副提調李潭啓曰,昨親臨大政,侵夜酬應,伏未審此時,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣不任區區憂慮,敢來問安,竝此仰稟。答曰,知道。氣則一樣矣,中宮殿·惠嬪宮,藥房口傳問安。答曰,知道。
以承傳色口傳下敎曰,待下敎入侍,茶則先入之。
具庠,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于李潭曰,承文院有慈殿箋文,內局入侍時持入。
傳于李潭曰,新除授宣傳官,內局同爲入侍。
以承傳色口傳下敎曰,守門將廉聖達,敦寧參奉趙德海,內局同爲入侍,內三廳新爲謝恩者,同知入侍時以奏。
以承傳色口傳下敎曰,夜已酬應,憊矣,待守令則似晩,建功湯入之,明日入侍,茶亦入之,早退休息。
以承傳色口傳下敎曰,昨日除拜守令,今日謝恩後,皆令入侍,昨日左副承旨知名人,今日謝恩後入侍。
傳于朴弼逵曰,守令·營將·邊將·察訪,昨日政除拜在京人竝入侍,權管置之。
以承傳色口傳下敎曰,七十二歲守門將,入來與否知入,昨日四人下敎中,有一人入來乎?亦爲知入。
以承傳色口傳下敎曰,非爲査頓,爲國欲見,洪亮猷入來事,分付,而李判府事子李養鼎入來事,亦爲分付,而勿出朝報。
注書李翼運遷轉,代以鄭基煥爲假注書,尹長烈遷轉,代以尹勉升爲假注書。
趙德成啓曰,鄭基煥·尹勉升,時無職名,令該曹依例付軍職,冠帶常仕,何如?傳曰,允。
傳于具庠曰,營將邊將,盡爲待令。
趙德成啓曰,新除守令,竝依下敎來待矣。傳曰,入侍。
傳于具庠曰,昨日入侍承旨,率守令入侍。
傳于朴弼逵曰,承旨入侍。
傳于趙德成曰,追後入來察訪·邊將,明日待令。
朴弼逵啓曰,明日次對,兩司當爲進參,除在外陳疏入啓外,未肅拜不爲行公人員,竝待開門牌招,以爲推移入侍之地,何如?傳曰,允。
戊子十二月二十二日巳時,上御集慶堂。右副承旨具庠,假注書鄭基煥,記事官李德師·李師濂,守令邊將同爲入侍進伏訖。上曰,注書出去,各邑軍布上來與否,詳問于騎曹三軍色書吏及禁營書吏以奏,可也。賤臣承命,出問于該吏,則自前未能歲前畢來,雖歲後,流伊來納云云,故敢達矣。傳曰,備局次對,進定於明日。傳曰,噫,耽羅之封進,越海,故以此爲本州民用心,若或遲滯,必也探問,非爲貢果也,乃爲民命,今覽濟州牧使狀聞,此船人物之渰溺,今乃初聞,莫云一人,此亦予暮年赤子也。其妻孥令本州另加顧恤,以示予意,聞此報,其雖三寸黃之金橘,其何忍食,況其他進上?又何足論,卽爲騎撥,分付,已渡來則已,尙在徯風處,切勿更封。只唐袖子薦新之數封進事,令備局卽爲,分付。出傳敎傳曰,今覧濟州漂人問情,其涉可矜,冬衣造給,其雖伏聞,另加着實造給,三日飢餒之人,豈可尋常待之留糧柴饌爲先題給事,令備局騎撥,分付於本府。噫,聞其言,欲見其親之意,其親望海之狀,想像眼前,況過歲我國乎?所下狀聞,卽爲消詳,明朝入侍,水陸間稟定回下。出傳敎金堤郡守鄭樸進伏。上曰,誰也。庠曰,故判書鄭益河之子也。上曰,然乎?汝之沈滯多年矣。命書仍爲辭朝傳敎,景陽察訪承正述進伏。上曰,汝何科乎?對曰,講經科矣。上曰,汝試講乾卦,正述承命進講。上曰,登科近十年,尙能善誦矣。命書傳敎,上曰,景陽察訪承正述,講經科近十年,乾卦其能突誦,此雖定州文臣之長技,其涉可嘉,特賜鹿皮一令。出傳敎上曰,注書出去,守門將廉聖達,其令入侍,賤臣承命出來,與聖達偕入進伏訖。上曰,汝年幾何?對曰,七十歲矣。上曰,汝居在何地?對曰,居在古阜矣。上曰,能矍鑠矣。命書傳敎曰,噫昔人云,人間七十古來稀,過年猶然,況入仕乎?廉聖達以禮經致仕之年,登科數十年,以末薦爲守門將,文臣以科前五十陞六,此人以武臣況七十乎?此嗣服後初見,古亦無聞也,豈召見而已乎?特爲陞六,有窠訓鍊主簿,卽爲單付,以示思其年之意。出傳敎上曰,入直宣傳官入侍。出榻敎宣傳官承命入侍,上曰,汝往鍾路,鄕丐有無,看審以來。上曰,羽林將鄭趾新入侍。出榻敎上曰,貢人渰溺,今乃初聞,今日邊將賜對時,其中一僉使,卽義州騎撥將,而幾年夜行,虎不能囕,虎猶若此,況貢果持來者乎?豈意暮年暮時,聞此報,矜惻曷喩,今狀聞持來陪持處,衣資令賑廳,卽爲上下,回示牧使,顧恤妻孥事,分付。出傳敎諸臣以次退出。
上在慶熙宮。停常參·經筵。
成宗大王忌辰齋戒。
下直,肅川府使金養中,通津府使方泰輿,眞寶縣監李寅燮,開寧縣監吳在文,鳳山郡守李長爀,長水縣監尹昌濂,利城縣監權廷爀,文化縣監金泰柱,熙川郡守趙嶸,興海郡守金養晦,聞慶縣監韓泰裕,竹山府使李邦五,宣川府使李應爀,榮川郡守金斗秋,長淵縣監洪和輔,南平縣監南紀溟,瑞興縣監元繼孫,海美縣監全光天,穩城府使尹勉矩,三登縣監尹勉遠。
藥房都提調洪鳳漢,提調金時默,副提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。今日追憶丁丑,萬倍此心,止漏之後,猶若六更,欲作十二更,聞其開門,心亦開矣,氣則一樣矣。中宮殿·惠嬪宮口傳問安。答曰,知道。
以承傳色口傳下敎曰,待下敎同爲入侍,茶則先入。
鄭昌聖啓曰,大臣·備局堂上,依下敎來待矣。傳曰,入侍。
傳于朴弼逵曰,儒臣持貞觀政要入侍。
大司諫朴盛源上疏,伏以,臣父今年八十一,宿病沈淹,常在床席,臣之情理,豈有離舍供職之勢,而日昨新除遽降,繼有特敎牌召,嚴畏義分,不敢言私,章皇出肅,入參賓筵,而數日以來,父病偶失攝養,忽添感冒,宛轉叫苦,飮啖全却,連試藥餌,頓無分減,臣方進迫之際,今以次對,召命儼臨,情私所迫,未由承膺,玆敢隨詣陳懇。伏乞聖慈,亟命鐫遞,俾便救護,以安私分焉。臣於請譴之章,不宜暇及他說,而事在目下,有難終默,向者賓對也。大僚盛陳近日臺閣改正銓官之弊,至請嚴立科條,痛加禁斷,夫冢宰,重任也,改正,極罰也,而人心不古,扣撼之弊,誠如大僚所陳,而設法之微意則在矣,其將因噎而廢食乎?今若嚴法而禁之,使臺閣莫敢誰何於銓地,則末流之弊,無所顧忌,其憂反有大於此者,惜乎,大僚之言,何不念及於此也。臣不能卽席爭難,泯默而退,憂歎之懷,耿耿于中,敢此附陳,惟聖明垂察焉。吏曹判書趙明鼎之有此事以來,趙暾則緣此而便訣明時,被罪爲期,雖以古人處義揆之,誠萬萬過當,而明鼎則其後臺評,凡幾遭矣。放倒廉隅,揚揚華要,九萬竄,堅卒無事者,不幸近之矣。至以今番銓任言之,有首相親査之嫌,雖未知古例之如何,而其在當之者,謹愼之道,一者陳暴,以俟處分,稍待公議,從容出肅,何所不可,而卽地冒出,物情已駭,政注得失,雖不欲苛摘,而至於東璧通淸,不先停當,獨自排擬,旣書草望,旋作休紙。擧條慌惚,亦屬恇憒,臣謂宜卽斥退,無貽淸朝之羞焉,近來擧措之出,或與筵奏差爽者多,事雖似微而關係則重,臣謂嚴飭記注,以杜後弊,可也。答曰,省疏具悉。噫,一隅朝鮮,無冢宰則已,觀今世道,頃者因一儒臣,此弊特甚,爾觀今日六鄕,爲冢宰者,坐席煖乎,否乎?朝斥一人,暮斥一人,一日二日,甚至於位至正卿,以佐貳彈駁,若此不已,朝鮮爲無冢宰耶?予則曰雖無冢宰,亞銓代之,隨彈一也。若此,銓曹將無參判,參判亦然,則將至於參議,到此地頭,六卿,吏曹將減省,豈有是理?元輔之奏,蓋由於慨然,以所奏記之。擧條今命更讀,條理分明,爲國苦心,則泯默者何?耿耿者何,欲斥方今冢宰,先起頭於此,仍其筆而繼斥,非徒迂闊,意涉不公,吁嗟望八歲暮,見此等之章,於國事何,不覺慨然,繼以深歎,往事勿說,雖聖人之訓,數昨入侍之後,靜而自言,頃者之事,太迂闊者多,幾年沈滯,其能勵心云。今覽爾章,大賢觀獵動心,況爾無耶?冢宰事,吁嗟爾章,其本不正,何論其末,且親査二字,此非譏斥者,古例亦有,則强覓不得,以此譏斥,不必苛摘等說,窘遁莫甚,爾不能嫌往事,重臣其何嫌皮不存之往事乎,不覺惱中解頤。擧條申飭事,雖是,此亦予則曰以影遮態也,身爲薇垣長,不顧白首望八其君,作此機關,予將何恃,何不顧君之苦心,予亦何心假借,所辭許施焉。
朴弼逵啓曰,吏曹參判徐命臣,參議李徽之牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,參判徐命臣,更卽牌招開政,何如?傳曰,允。
傳于鄭昌聖曰,政官入侍。
吏曹判書趙明鼎呈辭受由,參判徐命臣進,參議未差,左副承旨鄭昌聖進,以李惟秀爲大司諫,金時默爲判尹,崔爲吏曹正郞,尹長烈爲兵曹佐郞,任薳爲司宰主簿,金聲九爲掌苑別提,鄭弘淳爲知敦寧,羅絅文爲引儀,金兌天爲典設別提,洪鼎猷爲顯陵令,趙載溥爲監察,洪駿漢爲引儀,注書單權,彦陽縣監李得駿仍任事承傳,兼春秋三單,文命龜·尹慶龍·成箕柱,引儀單廉聖達除授事承傳。
兵批,判書具善行呈辭受由,參判兪彦民病,參議趙入直進,參知洪錀病,僉知單申鏶,副司直沈星鎭·韓光會·朴盛源,副司果金觀柱·李潤禧·吳載熙,副司正鄭基煥·尹勉升,京畿監營中軍任屹仍任事承傳。
以承傳色口傳下敎於都提調曰,今下御筆書張,時·原任各持一張,一張則傳於金判府事。
戊子十二月二十三日巳時,上御集慶堂。藥房入診入侍時,都提調洪鳳漢,提調金時默,副提調李潭,假注書鄭基煥,記事官李德師·李師濂,醫官李以楷·慶絢·金季良·吳道炯·鄭允說·柳光翼·李翊臣·李世玉·鄭允弼,以次進伏訖。鳳漢曰,夜間聖候,若何?仍請入診,上許之。李以楷等次第診候,跪伏曰,脈候左右三部一樣,活體亦一樣矣。上曰,卿見所下御筆乎?鳳漢曰,已祇受而筆力尙强,臣等奉玩,不勝慶幸矣。仍進湯劑,上曰,方泰輿爲通津府使乎?鳳漢曰,然矣,而邑況不如利川矣。諸臣以次退出。
戊子十二月二十三日巳時,上御集慶堂。大臣·備局堂上引見入侍時,領議政洪鳳漢,左議政金陽澤,右議政金尙喆,左參贊申晦,戶曹判書趙雲逵,禮曹判書具允明,刑曹判書南泰會,行副司直洪麟漢,行副護軍具善復·李章吾,左尹金鍾正,執義李堉,獻納李蓍廷,修撰趙載俊,左副承旨鄭昌聖,假注書尹勉升,事變假注書金景行,記事官李德師·李師濂,以次進伏訖。鳳漢曰,今日日寒如此,聖體調攝,若何?上曰,一樣矣。鳳漢曰,寢睡·水刺之節,亦何如?上曰,亦一樣矣。鳳漢曰,臣等獲承御筆頒賜,不勝惶感,而聚首奉玩,筆力如少年時,相與欽歎矣。陽澤曰,前所刊板者,亦令廣布,以爲寶玩之資何如?上曰,不緊矣。鳳漢曰,此本令戶判主張,刊印廣布好矣。上曰,大臣旣奏御筆度支開刊後,一件粧䌙內入,依頃日下敎刊布,時任注書翰林·宗臣正一品武臣將臣,一體刊布。出傳敎上曰,御筆刊印後,八道道臣·兩都留守,一體頒布。出傳敎上曰,纔遞諸承宣儒臣,一體刊布。出傳敎鳳漢曰,臣不可入而入來,誠惶恐矣,日前改正勿施之請,實出爲國苦心,此非古法,乃是近者創出者,故有所陳達,而公議爲非,極爲惶悚矣。上曰,誰爲言者?鳳漢曰,朴盛源陳疏,而吏判則可謂慘駁矣。上曰,然乎?一爲吏判,輒遭改正,難矣。仍命注書持入原疏。鳳漢曰,臣方待罪,宜不敢奏啓,而係邑民事故,仰達矣,此濟州牧使南益祥狀啓也。以爲,彼人二十七名,漂到本州,而所持卜物船隻,漂失大洋,僅得一小艇,艱辛漂來云矣。異國人物,旣漂到我地,所當從陸路還送,而渠輩情願,請得完固一船,從水路還歸,依己卯例,許給一船,自本州卽爲回還,而本州無可合船隻。本道右水營兵船中,依近例擇其完固一隻入送,而修補正鐵三百斤,亦令右水營輸送於本州,捧手票後,從海路卽爲回送,衣袴造給,旣有特敎,右水營休番木四十疋,卽令入送。海路回還,遲速難知,本道時近沿海邑儲置米四十石,亦令入送,從優計給,以示朝家優恤之德意,米木用餘之數,令本州會錄,兵船入送之代,令該曹卽爲新造,而此不容一刻遲緩,急速擧行之意,本州及本道帥臣處,竝馳驛,分付。以此事具由撰咨,別定禁軍,下送灣府,使之傳送鳳城事,亦爲分付槐院何如。上曰,依爲之。出擧條上曰,貢果致敗,前所未見也。鳳漢曰,伏見昨下傳敎,則軫念民事,實仰聖德矣。昌聖讀朴盛源上疏,至趙明鼎事。上曰,殘忍矣,至親査句。上曰,太過矣。頃者洪麟漢之許遞,其時不諭,而果善成之事也。鳳漢曰,聖念至此,故闔門感泣矣,至斥退句。上曰,奇怪奇怪,改正之外,又得一律名矣,何不以逐之爲言乎?親査亦然,況洪麟漢乎?上命更讀。上曰,趙暾事,臺臣亦以爲過矣,至九萬竄。上曰,此何謂也?鳳漢曰,故相南九萬,論堅而竄,故以趙暾比九萬,以趙明鼎比堅之逆賊也。上曰,辱人何至此乎?鳳漢曰,連爲行公者,今番何獨不出乎?上曰,卿則尤無引嫌之義矣。鳳漢曰,淸朝冢宰,緣臣而逢辱,豈不難安乎?然至於親査,則韓判府以故相金尙魯之親査,亦爲行公矣,上曰,朝鮮冢宰,鐵甲金盔之外,無可奈何,韓光會纔陞資而遭彈,徐命膺亦自亞銓時沮之矣。朴盛源爲人,不能細密,血忱二字,大迂闊矣。如此人物,公議之際,易爲才操云,果然,予使渠幾年坎坷,而卿等引進矣,渠是朝鮮造作中人,焉敢乃爾。造作中一物,亦無過於尹蓍東,而迎合二字,敢用之乎?非但負予,甚於鄕愿矣。其時二品請討,亦曰,迎合,則或有莽操懿溫,而其君欲祛之,亦曰,迎合而不討可乎?此非但今日,實爲百世巨弊,將來奔操懿溫掩置之弊,自此啓矣。上曰,明鼎年亦老矣。鳳漢曰,來年回甲也。上曰,逢辱者固多,而豈有如墨商之辱乎?予非如此下敎者,林鼎遠之疏怪矣。而年少者猶可說也,此則尤怪矣,韓判府之爲完伯時,朴盛源以其父殿最之嫌,搜撿卜物,亦怪矣。尙喆曰,今承下敎,始爲覺得矣。鳳漢曰,臣等忘之,而聖上記憶,實仰聰明之不減矣。上命書批答,上曰,戶判得免銓任,豈不好耶?鳳漢曰,其時下敎,極爲過矣,何可以此,永阻銓地乎?上曰,卿之此言,渠必野俗矣。鳳漢曰,不睢盱之傷,自家則好,而卽今幾無餘人矣。上曰,朝鮮豈無冢宰乎?鳳漢曰,所謂改正,卽還收也。上曰,故相趙泰采,曾有削卜之啓云矣。鳳漢曰,鄭惟吉,改正十五年後復拜,徐文重·李,亦遭改正而行公,何獨吏判不可行公乎?尙喆曰,領相之請,旣以人地外爲言,則亦非全然禁之也。鳳漢曰,古者亦有今日始爲相之說,而至於尹汲,亦請改正,如此人皆改正,豈有完人乎?臣之所請,亦非欲全然設禁,宿趼則謂不,可也。一番遭彈,永不敍用,則豈不沓沓乎?上曰,予豈不用,稍久收用,則前事自可消瀜矣。鳳漢曰,吏判雖重聽,健於國事,亦習政格矣。上曰,少時則迂闊矣。李都政時,以佐貳爭之曰,此望非矣云,今番則大段小心矣。上曰,申晩善爲云。鳳漢曰,習於政格,故至今稱之,今則尹汲最習,重臣以乃兄之弟,亦大習矣。上曰,望八御筆公然賞,迂闊薇垣長可笑。鳳漢曰,臣於臺疏,何敢撕捱,而退出後當以文字仰奏矣。上曰,其止之。尙喆曰,趙暾之不行公,非必由趙明鼎也。上曰,漏吏附耳之說,何如?鳳漢曰,此過聽之言也。上曰,趙暾與之立隻矣。陽澤曰,趙暾宦情本薄,故然而致仕,非爲趙明鼎事也。上曰,趙暾之意,果爲趙明鼎致仕乎?尙喆曰,兩人進退出處與同,而一退一不退,則公議或可譏斥,而此則不必然矣。上曰,趙明鼎,若效趙暾致仕則鄙夫也。尙喆曰,九萬之說,引諭不當矣。鳳漢曰,當之者豈不難堪乎?上曰,全是辱也。陽澤曰,非必出於辱趙之意,而大體則不當矣。鳳漢曰,吏判雖臣親査,何敢不達乎?今番都政,善爲之矣。陽澤曰,虛閑無所惜,可貴矣。上曰,金堤郡守鄭樸,昨令辭朝,而更思之,其他守令,何可過年,新除授守令中侍從臣外,皆令今日辭朝。出傳敎上曰,今番以守令爲守令者,其令皆除朝辭赴任,而白川郡守,卽爲赴任。出傳敎上曰,諸守令,旣令今日辭朝,一司除署經。出傳敎勉升承命出去,引慶安察訪李熙福,椒島僉使金壽海,仁遮外萬戶宋錫孫至前,各奏職姓名退出。鳳漢曰,內三廳仕滿人,吏曹未及迂轉之前,兵曹徑先出代,且營將中軍,移遷太多,而其中亦有未準朔者,俱涉不察,兵判從重推考,何如?上曰,依爲之。出擧條鳳漢曰,仕滿人員,未及移遷,徑先出代,做錯之失,不可無警,吏曹判書趙明鼎,從重推考,何如?上曰,依爲之。出擧條鳳漢曰,守令及營將,如有相避,自當改差,雖或因大臣陳達,有所相換,必有可據之端,而終非可以爲例矣。今番都政,尙州營將黃仁煐,以兵使之親嫌,兵判遽然陳達,至與京畿中軍任屹換差,事涉不審,且關後弊,兵曹判書具善行,從重推考,黃仁煐,改差,而旣陞還降,非渠之故,此後待窠擬差,任屹仍任前職,何如?上曰,本事予涉殊常,所奏是,依爲之,黃仁煐,待散政調用。出擧條鳳漢曰,守令之陞敍承傳,自是東銓之所擧行者,雖擧行,例爲移陞他邑,未嘗遷轉內職矣。彦陽縣監李得駿,以有右職承傳,兵曹替當吏曹之事,遽除都摠經歷者,大違政格,兵曹判書具善行,從重推考,李得駿,不但違例,且當災年,仍任前職,何如?上曰,依爲之。出擧條上曰,京畿中軍任屹,仍任尙州營將,黃仁煐改差。出榻敎上曰,李得駿,大臣旣奏,爲先仍任彦陽。出傳敎鳳漢曰,端廟朝三大臣復官後,皇甫仁·金宗瑞子孫,朝家訪問錄用,至於鄭苯子孫,互相爭辯,尙未得其眞的者矣。近聞長興鄭姓人,與同鄕馬哥,有爭訟事,自官掘見鄭姓人先代墓,忽得誌石二片,卽鄭光露之墓,而光露卽故相鄭苯之子也。蓋光露預知時事之難,佯狂遠走,匿名晦跡,及其沒也,其子雖埋誌,因其遺戒,祕其來歷,自孫以下,茫然自不知爲誰某之後矣。今於數百年之後,偶因馬訟之起閙,乃有誌石之現露,其爲後孫者,始知爲故相之血孫,此誠奇異之事矣。臣之先父,曾以三大臣事,有所陳章,臣見其誌石,尤有所興感,兹敢仰陳。自朝家宜有表異之擧,故相之墓則在於晉州云,今該道另加守護,其嫡長孫鄭奎煖,依皇甫·金兩家例,卽爲除職,以光聖代奬節之道,何如?上曰,所奏誠是,依爲之,其涉奇異,待闕,雖次官,懸註調用,其子之冢,一體修葺。出擧條鳳漢曰,近來民不畏法,歲時私屠,殆遍於街路,事之無嚴,莫此爲甚,臨時弛禁,已成近例,獨於今年,難用一切之法,數日則雖不得不依前許之,亦無得恣意濫屠,若其限前後犯禁者及道路上推宰者,各別痛禁,施以當律之意,分付法司,使之惕念擧行,何如?上曰,所奏是,依爲之。出擧條上曰,銓官大臣,旣已請推,而此不可不卽差,政官牌招開政。出傳敎鳳漢曰,諸道隱結,自首狀聞後,至有特敎還送,使之加現之命,當該道臣,豈敢不惕念擧行,而第以事理推之,守令中所報之或以小或以無者,未必皆歸之於掩置,設或眞有掩置者,其孰肯初隱而終現,自抵不以實之科乎。其勢不得不自巡營嚴加督責,然後或可期其摘發,如是之際,恐有傷於事靣,臣意則依該道初啓聞而施行,實合事宜,故敢達矣。上曰,所奏誠是,下敎,置之。出擧條允明曰,秋間傳敎中,有明年節用進上油芚等物,限明年停進之命矣。旣曰等物,則接籠等物,亦入其中,亦當一體減半乎?上曰,依爲之。鳳漢曰,判尹韓光會之至今撕捱,極爲過矣。上曰,今聞領相所奏,判尹撕捱,其雖過矣,歲時當前,不可相持,郡民休戚,係於首堂,姑爲許遞,今日政擧行。出傳敎諸臣以次退出。
戊子十二月二十三日申時,上御集慶堂。儒臣持貞觀政要入侍時,修撰趙載俊,副修撰李得福,同副承旨朴弼逵,假注書尹勉升,記事官李德師·李師濂,以次進伏訖。上曰,上下番讀之,載俊讀魏徵,得福讀王珪。上曰,太宗雖假仁借義,有臣如此,故能致貞觀之治矣。載俊曰,太宗導之使言,故徵能盡言,由此觀之,太宗賢矣。弼逵讀李靖,上曰,歲末今日,見貴事矣。聞承旨讀書聲,勉升讀虞世南,上曰,誰也?弼逵曰,尹勉升也。上曰,尹勉升登科後,不復見面目,但聞其聲,如舊所聞而已。德師讀李勣,師濂讀馬周,上曰,儒臣爲文義。載俊曰,太宗以數十事,能識馬周,知人之鑑大矣。上曰,假仁借義則可欠,而用之道則好矣。載俊曰,將帥宰相諫諍,各當其用矣。上曰,人才眇然,將帥之相,亦無之,而今日得値壽運矣。載俊曰,唐·虞在上故爲壽域矣,儒臣先退。上曰,注書出去,守令幾人下直,開陽門留之,守令下直後出送,濟州判官亦令下直,政官持望筒入侍。上曰,使兵批政官,初度呈辭,掩置不奏,今日乃下,事之無據,莫此爲甚,當該中官金時輝,越俸二等。出傳敎勉升,引吏曹參判徐命臣,佐郞趙榮弼進伏。上命承旨讀望筒,至引儀望。上曰,置之。命書之曰,通禮院引儀望,旣已下敎,守門將,廉聖達除授,徐廣修,頃者汰去可矜,日後待窠,卽爲調用。出傳敎命臣曰,臣忘未達矣。判書呈辭受由,參議陳疏,小臣獨政未安,何以爲之乎?上曰,仍爲之。弼逵曰,政官下直。上曰,知道。諸臣以次退出。
上在慶熙宮。停常參·經筵。
成宗大王忌辰。
夜五更,月犯心星。
具庠啓曰,大司憲沈鏽在外,執義李堉,掌令姜始顯·鄭彦暹,持平兪恒柱·宋聚行呈辭,今日以監察茶時之意,敢啓。傳曰,知道。
藥房都提調洪鳳漢,提調金時默,副提調李潭啓曰,節屆隆冬,寒事頗緊,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,中宮殿氣候何如,惠嬪宮氣候何如?世孫宮氣候,何如,嬪宮氣候何如?臣等不任區區憂慮,敢來問安,竝此仰稟。答曰,知道。予與內殿氣候一樣,惠嬪宮與世孫宮·世孫嬪氣候亦一樣矣。中宮殿·惠嬪宮口傳問安。答曰,知道。
以承傳色口傳下敎曰,待下敎入侍,茶則先入之。
李潭啓曰,新除授注書權,時在京畿抱川地,斯速乘馹上來事,下諭,何如?傳曰,允。
李潭啓曰,注書權在外,代假注書鄭基煥,姑令仍察,何如?傳曰,允。
傳于趙德成曰,春帖子抄啓單子置之,提學牌招亦置之。
傳于趙德成曰,內局入侍。
傳于趙德成曰,各司久任郞廳入侍。
敦寧都正具壽國上疏,伏以,臣於杜門逬蟄之中,忽伏承敦府除命,驚惶感激,靡所容措,未知聖明,何取於滓穢賤臣,而有此誤恩也。臣本命途奇窮,遭罪危臲,倘非我殿下,父母於臣,日月於臣,昭晢而拂拭之,則臣何以全保至今哉?至若昨秋前席之敎,開釋蓋復無餘,辭旨極其惻怛,有足以泣鬼神而感豚魚,臣心之隕越銘鏤,固不待言,而見聞所及,莫不曉然釋然。爲臣感泣,及至今春,聖眷冞隆,寵除相續,則人之爲言,乃忽追捉旣宿之事,復欲斷斷,此莫非負來之致寇,懷璧之爲罪也,尙誰尤哉?噫,釁〈?〉二字,是何等題目,而容易勒加,䵝昧句斷,有若必欲甘心者然,臣誠莫曉其所以也。聖鑑在上,公議在下,何待臣之費辭多辯,而抑臣別有所自悼者,臣之釋褐登朝,十八年于兹矣。受恩如天,涓埃莫效,居常怵惕,若隕淵谷,區區所自勉,惟在於不避夷險,奔走殫竭,庶爲一分自效之地,而顧乃目之以喪廉,詆之以無忌,則臣雖欲隨分陳力,其勢末由,已矣此生,圖報無階,此臣所以撫躬傷痛而不能自己者也。情地甚蹙,廉防難壞,官職去就,初非可論,至於敦寧之本無可據,固不敢暇言,而此於公格,亦在應遞,玆敢露章自列。伏乞聖慈,亟命鐫改,仍令勿復擧擬,使臣得以斂迹周行,避遠駭機,亦是終始曲全之恩,臣無任涕泣祈懇之至。踏啓字
戊子十二月二十四日未時,上御集慶堂。藥房入診入侍時,都提調洪鳳漢,提調金時默,副提調李潭,假注書鄭基煥,記事官李德師·李師濂,醫官李以楷·慶絢·金季良·吳道炯·鄭允說·柳光翼·李翊臣·李世玉·鄭允弼,以次進伏訖。鳳漢曰,夜來聖體,若何?寢睡亦何如?上曰,一樣矣。請進湯劑,上許之,仍請診候,上許之,李以楷以次入診。跪伏曰,脈候左右三部一樣調均,滑體亦一樣矣。上曰,蔘苓茶一貼煎入,藥房提調持湯劑更爲入侍。鳳漢曰,閭巷間,或有近八老人,而行步之强健,孰有如殿下之步履乎?上曰,三年之後,今復入侍,予果何如?鳳漢曰,仰瞻天顔,不知其減於今日矣。但眼視之不如前日,實爲仰悶,而自古人君,總攬萬機,過費聰明,而至於殿下,閱歷艱難者甚多,安得不然。然而鬚髮比前稍潤,實爲慶幸矣。鳳漢曰,入侍注書鄭基煥,方在未敍用之中,而一時假官則無所拘礙,冠帶常仕,故今方以假官入侍,而沈滯已多年數,宜有處分之道矣。上曰,此是沁都都會事乎?鳳漢曰,然矣。上曰,渠與上試爭執,在渠亦無益矣。命書敍用傳敎,上曰,今聞大大臣所奏,入侍注書鄭基煥,尙未敍用云,其涉過矣,敍用。出傳敎鳳漢曰,臣有所懷,敢達矣。近來山林,無付職之人,而向日贊善之特遞,終欠優待,依例還付好矣。上曰,依爲之。鳳漢曰,旣發言端,極知惶恐,而申暻旣已作故,宋明欽又作九原之人,亦似有隱恤之典矣。上曰,此則予欲固守矣。鳳漢曰,向因李獻慶之駭擧,至有李廷燮之被罪,今則旣已物故,而因其時處分之敎,其子孫不得入於靑矜錄,此雖疏微之類,宜推曠蕩之典矣。上曰,末世浮囂躁競,非徒角圈者,儒巾者特甚,不問則已,旣問之後,豈無此敎,而渠雖無狀,以布衣指揮臺臣,飭何及嗣,其時下敎,特爲勿施。出傳敎上曰,特敎之下,不爲謝恩,事體不然,廉聖達,其令卽爲謝恩入侍。出傳敎上曰,領相固請延祥詩,雖許,不可酬應於今年,過禮後擧行事,分付。出傳敎上曰,頃者下敎,一則思舊,一則意深,趙載溥之謝恩,思其君思其父,處義得當,豈徒爲予心之喜,寔於國之喜也?因此乃覺趙來鎭其時白脫,二人事同,而一則調用,一則莫知其人之存否,是豈王者用人之道?此非多費辭敎者,不過一諭之事而不諭,人孰檢擬,前都事趙來鎭,待窠懸註,卽爲調用。出傳敎上曰,領相已奏,均廳郞廳宋淳明·李聖模,勿爲更査,放送事旣已下敎,而今聞一人親老云。擧條啓下之時,自然遲滯,分付該府,當日內卽爲,分付本道,以放送之意草記。出傳敎鳳漢曰,今此兵曹郞廳所奏別錄木,乃向來御史洪檍之久陳中抄出者,而朔下及雜用,量宜參下,以爲次次盡用之地事,嚴加定式矣,今其所餘,如是夥然,該曹事極爲非矣。此後則依定式惕念擧行,俾免生事被責之意,更爲另飭,好矣。上曰,依爲之。出擧條鳳漢曰,京兆官員,今方入侍,敢此,仰達矣,坐更事,雖微因前後嚴飭,殘民之蒙惠則大矣。近間則稍稍解弛,有勢力者,有攀緣者,幾皆得免,如此則無勢無告之民,自不免疊當偏苦,事之痛駭,莫此爲甚。京兆其果飭五部,而嚴守朝令,部官亦果從家坐而親執定次,則豈有或漏或疊之弊耶?一番嚴繩,使諸官知所畏戢,然後實惠始可遍究,從當隨所聞請罪,而爲先以此意另飭,使之釐正,何如?上曰,所奏誠是,依爲之。出擧條鳳漢曰,向日贊善之特遞,終欠優待,依例還付好矣。上曰,依爲之。出擧條諸臣以次退出。
上在慶熙宮。停常參·經筵。
藥房提調臣金時默,副提調臣李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
以承傳色口傳下敎曰,待下敎入侍,茶則先入之,又下敎曰,誠難矣。入侍時,蔘苓茶持入。
中宮殿·惠嬪宮,藥房口傳問安。答曰,知道。
下直,公州判官朴師錫。
以承傳色口傳下敎曰,濟州貢人,往于楸子島而來,回糧及衣資一疋式給之事,分付該廳。
具庠,以都摠府言啓曰,今日入直內三廳武兼禁軍及軍兵,當爲中日習射,而正朝望闕禮習儀相値,不得爲之之意,敢啓。傳曰,知道。
趙德成,以弘文館言啓曰,新除授副修撰金履禧,時在黃海道長淵縣任所,經筵入番事緊,請斯速乘馹上來事,下諭。本館下番,連日姑陞入直,事甚未安,校理鄭昌順,卽爲牌招入直,何如?傳曰,允。
又以弘文館言啓曰,本館上番,無他推移之員,不得已以下番,姑陞入直之意,敢啓。傳曰,知道。
傳于朴弼逵曰,內局入侍。
又傳于曰,差使員二員,內局入侍,同爲入侍。
又傳于曰,今番親政,秉筆郞入侍。
趙德成,以侍講院言啓曰,本院新除授文學洪龍漢,說書兪漢謹,除拜多日,不爲出肅,竝卽牌招察任,何如?傳曰,允。
下備忘記于李潭曰,噫今年於予七十五歲,追憶昔年,今年何年,一歲藏樂,是豈伸孝,況今月之內,一何稠疊。丁卯干支,戊辰干支,心若隕,庚午干支,予心墜,癸酉干支,我有先兄,其豈用心?甲戌干支,只誦蓼莪,丁丑干支,一何冥然,戊寅今日,卽予介弟,其惟皇兄,豈意甲辰,若有伯季。此堂何堂?噫,越己卯己亥,若今一朔之內,一何稠疊,其於〈?〉慈心結何諭?噫,昨日命讀國初實錄,意蓋深矣。今年何年,今月何月,今屆將過,此月若此,予心鐵乎,予腸石乎?悉諭心腹,建功何功,此際濟民來焉,若見幼子矣。
嚴璘,以賑恤廳言啓曰,因傳敎,木三疋,布二匹,上下於濟州狀啓陪持人處,仍爲發關於該牧使,貢果領來渰溺人妻拿處,出給顧恤事,分付之意,敢啓。傳曰,知道。
具庠,以備邊司言啓曰,本司武郞廳李潤禧,旣遞外任,還爲差下,仍令該曹付軍職,冠帶常仕,何如?傳曰,允。
又以義禁府言啓曰,江原道伊川府定配罪人宋淳明,橫城縣定配李聖模等,當日內卽爲,分付本道,以放送之意,草記事,命下矣。竝放送事,分付該道道臣之意,敢啓。傳曰,知道。
又以刑曹言啓曰,章陵守護軍洪庚申,以本陵位田事擊錚,啓下臣曹,而頃年,傳敎中,非四件事而登聞者,雖下該曹,直爲草記勿施事,命下,而昨冬庚申,以此事擊錚,其時判書臣趙雲逵,以事關位田,不敢擅便之意,仍爲筵奏,至承極涉猥越勿施之敎。且去七月綾州僧民等,與陵差相訟於臣曹,本事理窮落訟,導掌輩至於刑配,蓋此事旣非四件事,今又擊錚,瀆擾天聽,事極無嚴,依前傳敎勿施治罪懲勵之地,何如?傳曰,允。
朴弼逵,以吏曹言啓曰,本曹佐郞洪相聖呈狀內,身病甚重,勢難察任云,新除授咸鏡都事柳侗呈狀內矣。身除拜時,與本曹參議李徽之,有姨從兄弟應避之嫌,法不當冒赴云,竝依例改差,何如?傳曰,允。
全羅監司狀啓,長水居水軍金汗成等燒死事,傳于嚴璘曰,令本道恤典擧行。
領議政洪鳳漢箚曰,伏以,臣日昨諫長之疏,以臣所奏改正事,盛加非斥,臣於前席,略陳其愧恧之意,而一箚陳暴,經日猶稽,雖仍伊日聖敎之不敢不勉承,亦爲昨朝問候之不可不備員,而私義之放倒則極矣。玆始得間控龥,而蓋臣之筵白本意,國體之欲其尊也,古規之欲其守也。朝著之庶幾有完人,世道庶幾有小補,凡係在所當論者,則亦望其盡言不諱,顧何嘗使臺閣,莫敢誰何耶?只緣誠意之未孚,以致譏議之深緊,臣固不勝其瞿然,彼臺臣,必知此律名之不可容易加人,而何爲此不恕之論也?且其,申飭記注之請,細究指意,尤切駭悚,臣雖無似,粗知簡通之體重,臺臣移飭記注,無乃疑之甚待之薄耶?至於冢宰被論中親嫌等說,此雖若專著於重臣,而在臣亦甚不安,從前首相親査之爲吏判者,指不勝屈,而未聞有引以爲嫌者。重臣之曾爲此任,亦在臣忝叨首相之日,而世無異議,苟非然者,今之人,豈至今放過乎?然均是權要之地,而當避不避,果爲臺言,則冒居之失,豈獨在於重臣乎?殿下之所以復置臣三事之列者,豈徒然哉?而臣之憒憒,猶復如前,國事之不可爲,比前益甚,雖微此情勢,其何可一味蹲據,徒貽尸素之罪乎?伏乞聖明,亟賜斥退,以幸公私焉。答曰,省箚具悉卿懇。卿欲一箚,予命中止,非爲卿也,寔爲國體,而卿猶不超俗,必欲二行陳章,故强以許之,莫重問候,卿不參焉,豈特二行,乃至十行,爲卿慨然,卿旣若此,予何默也?首嫌事,卿已得體,語亦宛轉,此正皮不存也。至於記注事,以堂堂千乘之相,何因使官而爲嫌,至於親査,於吏判,無可論說其相乎?欲止而必爲曰,二而至十,豈望八其君內局之意乎?爲卿復言慨然也,卿須體此意,安心勿辭,卽起視事焉。仍傳曰,遣史官傳諭。
吏曹判書趙明鼎疏曰,伏以,臣猥叨非據,猝當大政,逃遁不得,黽勉承膺,則區區所自勉者,惟是一公字耳。爭奪之場,不能曲循人望,排擬之際,務在平允,物情竊自附於報答恩私,鎭安世道之一助,其心雖或可觀,而其事則太迂闊矣。弱植易擔衆怒難遏,機穽薤粉,立俟果然,政畢之翌朝,諫長之疏,已登公車,其所以極口醜辱,恣意蹴踏者,無復餘地,而臣觀之,眞不滿一笑,蓋趙暾之不仕,未必由臣,則自廢果何義也,首相之親査,昔多銓長,則避嫌,亦何例也?東壁之相議排望,三銓到院之疏,已明其實狀,卽在臣尤不足多辯,至於七字引喩,語意駭怕,殆不忍正視,噫嘻此何故也?諫長是臣之親友也。半世遊從,情誼無間,忽自數日以來,慍怒大發,拳踼隨加,吹覓之不足而詬辱之,詬辱之不足,以至擬之於窮凶極惡之一逆竪,淸朝諫長之列,豈有如許風習,如許口氣乎?臣實爲之寒心也。臣本賦性巽懦,不喜與人相較,亦知反詈之可恥,故從前對人之章,未嘗以惡言相加,今於白首殘年,豈忍與此等輩人,呶呶辯詰,以傷忠厚之風乎?一世自有公案,天日之明,亦必俯燭無餘,在臣自靖之道,只合永謝權要,全保軀命,兹敢冒陳短章,徑出都門,殊遇莫酬,此生已休,瞻望象魏,有隕如瀉,臣方急於引義,不敢以銓官自處,則長單之再入,政注之做錯,亦不敢暇論。伏乞天地父母,諒臣悲苦之情,憐臣危臲之蹤,勿復如前敦迫,特許其刊名朝籍,退塡丘壑,隕結之報,謹當生死以之,臣無任涕泣祈懇之至。答曰,省疏具悉。若云朴盛源,卽一迂闊之人,幾年沈滯,望八甄用,今復若此,難化者氣質,此人已見,欲沮元輔,卿爲冢宰,何事機之巧也。范質詩曰,一資半級,雖或得之,得之以下云何,此正謂盛源也,至於七字,語悖莫甚,而處分中遺漏莫諭矣。尤何足汚筆,古人云,取友必端人,卿何不擇,覧卿章,予亦嗟焉,雖然冢宰差備,其禮當前,而今卿此擧,其涉過矣。予何强勸,卿若固執,卿須望宸闕而呼嵩焉,若卿章其於再度,今無可論。呼寫至此,予自悵焉,卿心若何?卿勿過辭,其卽入城,莫云顚倒。以禮使臣,心慕聖訓,豈無闊狹?不然,卿雖百日處江郊,予心固矣,卿須諒焉,予何他諭焉。
刑曹參判鄭彦忠疏曰,伏以,天休滋至,邦籙無疆,聖候康寧,縟儀將擧,臣民慶忭,曷有其極?臣於待罪本邑之日,伏承秋曹佐貳之命,而恩褒過隆,寵涯踰分,臣奉瀆綸音,涕淚縱橫,而繼之以驚惶懍惕,若隕淵谷,實未知措躬之所也。臣本以草莽賤品,無一寸長之可稱,無一微勞之可記,而年除歲遷,不數年而躋之于貳卿之列,有若雨露之天,偏私一物者然,私分兢惶,有不可言,而獨不有傷於我聖上則哲之明耶?辨材定論,爵之於朝,古之制也,臣則前後除拜,皆是特恩也。雖使人器相稱,已非古者論定後爵之義,而況又人器萬不相稱,則國家命德之器,由臣一人,而終至於輕且褻矣,此臣之所大懼也。臣若徒懐寵靈,揚揚冒出,則區區尺守,固不足恤,而其於累聖簡而辱朝廷,何哉?玆於寵命之下,有不敢冒膺者,略陳短章,敢控微懇。伏乞聖慈,俯察由中之懇,特推體下之恩,亟命鐫削新除職名,以重官方,以安私分,幸甚,答曰,省疏具悉。噫授卿此任,意實爲世,卿勿過辭,從速行公。上曰,鄭彦忠批下,牌招察任。出傳敎
司諫朴起采疏曰,伏以,臣於數年之前,嘗忝憲職,以老母病篤,情難供職之狀,猥陳一疏,乃蒙聖慈,曲垂矜察,旣命遞臣職名,以便將護之私,又令畀臣一邑,俾遂便養之願,此實天地至仁所深體於人子之情者,而夫豈蟣蝨賤臣,所當得於君父之尊哉?臣感激洪私,闔門頌祝,及除湖邑,益思感勵,而辭陛之日,親承聖敎,以此邑難治,縷縷面戒,臣奉命怵惕,莅任之初,究悉邑弊,則糴穀之空殻也,正稅之反作也,軍額之虛簿也。此三者最爲流來積久之痼弊,故臣不恤怨謗之叢身,唯以圖報爲心,銳意祛弊,殫心奉公,其無奈才不逮人,政未循理,自取顚躓,至速置對,終不免爲辜恩負職之歸,而判付特敎,至爲嚴截,雖因禁堂筵奏,終荷特放,罪名自如,惶愧冞深,杜門省愆,念絶名塗,經年而甄敍之命乃下。及今而諫省之除又辱,臣惝怳恧縮,莫省所由,前歲異恩,感結心腑,今日新命,恩出收錄,豈敢不竭蹶趨承?以伸叩謝之忱,而旣往之事,雖不敢更提,見叨之職,終不可冒居。蓋是從前僨誤之地,更無廁迹臺端之望,況今年紀衰邁之後,尤何堪淸朝耳目之寄乎?且臣老母年今八十有七,疾病轉痼,氣息益綿,不離床席之間,惟以藥餌爲命。又於今年夏秋之交,重經毒痢,幾危者數,飮食全廢神氣漸下,昏昏奄奄,每有一刻難支之思,臣晝夜于側,煎泣扶將者,于今七八箇月矣。雖無別般難進之義,只此情私,實無暫時離側之勢,向來旣以老母之故,而至有特遞之恩,則今者母年又加數歲,病勢又此危劇,焦迫之情,比前不啻倍蓗,尤宜蒙聖明之所俯憐也。臣受恩莫報,願切隕結,今於逖違天陛之餘,奉此除旨,豈不欲一隨諸臣之後,仰瞻耿光,而區區私情,終難自抑,兹敢悉暴衷懇,哀龥於天地父母之前。伏乞特推前恩,亟遞臣職,仍命選部,勿復檢擬,俾得以安意救護。又治臣逋慢之罪,以肅朝綱,千萬幸甚,批答措辭,見筵說。
戊子十二月二十五日未時,上御集慶堂。藥房入診入侍時,提調金時默,副提調李潭,假注書鄭基煥,記事官李德師·李師濂,醫官李以楷·慶絢·金季良·吳道炯·鄭允說·柳光翼·李翊臣·李世玉·鄭允弼,以次進伏訖。時默曰,夜間聖體,若何,寢睡·水刺之節,亦何如?上曰,一樣矣。請進湯劑,上許之,仍請診候,上許之,李以楷以次入診。跪伏曰,脈候左右三部一樣調均,滑體亦一樣矣。上命入筆硯,書下一歲藏樂遂予心,臨紙弄筆垂千載之句,仍命摠戎使金時默刊印,賜給諸臣,而一件則命內入,差使員所已萬戶朱之萬進伏,上命誦陣法後退出。上曰,賀日漸近,予豈欲受賀於人乎?潭曰,何爲以有此下敎乎?命讀領相箚,仍命書批答曰,此非遣偕來史官者矣,領相昨云當進二行箚,而今至十行,是欺我也。命讀吏判趙明鼎疏,至此輩句。上曰,此則稍峻矣。上曰,急難之際,不如友生,趙明鼎不善交友矣。上曰,藥房提調持湯劑更爲入侍,都提調同爲入侍,差員,守令·察訪入侍,宣傳官一員入侍。出榻敎上曰,玉堂上下番入侍。出榻敎鄭昌順往果川,李秉鼎往楊州,封倉與否,探知以來,宣傳官往鍾路,京鄕流丐有無,米廛市價高下,詳探以奏,都提持湯劑進伏問候。上曰,一樣矣。卿見箚批乎?鳳漢曰,二行十行之相懸,果如聖敎,臣誠惶恐不安,而聖明能記有臣之過去說話,實仰聖明之精神矣。上曰,卿見所下御筆乎?鳳漢曰,臣入來時,遇摠戎使始聞知,而實爲臣等寶藏矣,字畫間架甚均,有非老人之筆力,推此而知眼力之不甚衰矣。上曰,常時臨寫稍開明,而書後難看,或者眼力,有臨書給暇而然耶?鳳漢曰,聖明每以步履之艱澁爲敎,而不用扶杖,是可悶也。上曰,中官爲杖矣。鳳漢曰,凡人疲則扶杖,似勝於杖人,若或杖人而人仆,實爲聖躬之慮矣。上曰,金奉朝賀家致祭承旨,右承旨進去。上曰,今日下藥院之敎,豈特朝鮮爲子爲弟者,其可代涕者,而中官來稟,已涉訝之,今聞其家矇矓以書云,其涉可駭,此等年少中官,何足非也,而無識,甚矣,越俸一等。出傳敎上曰,今者入侍時,親書以下,非爲文也,亦非爲筆也,一年藏樂之意,垂示後世,其令刊印廣布,以示予意,卽祚四十四年七十五歲呼寫,命入侍知申,以書下端。出傳敎上曰,夜夢見焉,怳若前日,容貌尙在眼,其涉愴然,故奉朝賀金興慶家,祭文製下,明日遣承旨致祭,以表予意。出傳敎上曰,朝廷,申飭之下,勿論巨者細者,依令奉承,職分當然,而延曙察訪趙景觀,雖未知果能行,而猶有畏法之意,獒樹察訪鄭履玉,以不能行,肆然以對,若此,法何施綱何立乎,汰去,以勵他人。出傳敎上曰,頃者中官之與朝臣同名亦有,古有李希夏·張鵬翼之名,而四十年來,不過一二,今聞內侍學徒講記,申哥豈有光字之名,下字雖不同,竝以讀之,卽申光集也。此等微未中官,何敢慕相臣?事之可駭,莫此爲甚,金南潤,卽令刊名內府。出傳敎上曰,漢之用人,可得其正,何云其正,卽良二千石也,黃霸雖損於治郡,其本字牧也,故頃年以韓師善,雖被嚴敎,爲郡善治,故其敎尙記承旨特除之望,諭曰,南平善吏韓師善。噫,彼朴起采,以侍從之臣,瑞泰最難,而除拜之日,下敎若何,則不思報效,反速置對,其時參酌,可謂末勘。金吾供辭之墨未乾,遽擬亞長,銓曹用人,其令寒心,而於起采之道,其宜俯首省愆,而揚揚陳章,可謂兩無廉隅矣。此章給之,朴起采,施以不敍之典,當該擬檢官,亦示同典,以示暮年勉强之意,下敎已畢,不耐慨然,而復諭有親爲郡,若是狼狽,爲君乎,爲親乎?前郡守朴起采,此後勿復檢擬於字牧之任,示予效漢政之意。出傳敎上曰,內侍學徒,小學,申飭之後,今初講,故取見講記,十人中四人闕焉,其申飭之意,當該學廳次知中官,從重推考。出傳敎上曰,今聞緘答,乃覺頃者,申飭若何?而憲府旣已行公署經,則無一人緘辭入啓,此不過粉飾目前事,事之寒心,莫此爲甚,若此而何事可做歟。應文行公臺官,一倂施以不敍之典。出傳敎上曰,於此廳,三人之功其大,其母之年已過八十,其何遲待,都提擧雖持難,予則以孝爲治,況近畿亦何難乎?其令銓曹,金季良,畿甸郡守待窠,卽爲調用,以示予意。出傳敎上曰,古人云,一日二日萬幾,幾日淸齋之餘,今乃酬應,而有元輔之箚,有冢宰之章,有臺臣之疏,而此已掩置不奏,只奏鄭彦忠之章,而命入之後乃入,事之無據,莫此爲甚。中官金時輝,越俸六等,而纔已下敎,而渠非宗臣,亦非朝臣相生之名,則託其父名之木邊,敢非中官所無之名,再昨雖命以輝字校正,不南不北,作爲奇名,無廉無義,加一等越俸。出傳敎諸臣以次退出。
上在慶熙宮。停常參·經筵。
下直,濟州判官韓尙裕,高陽郡守金載岳。
具庠啓曰,大司憲沈鏽在外,執義·掌令二員,持平二員未差,今日以監察茶時之意,敢啓。傳曰,知道。
藥房都提調洪鳳漢,提調金時默,副提調李潭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
以承傳色口傳下敎曰,待下敎入侍,茶則先入之。
趙德成啓曰,知敦寧鄭弘淳,除拜過三日,不爲出肅,依定式推考警責,仍卽牌招察任,何如?傳曰,允。
以承傳色口傳下敎曰,昨日書下詩文,令注書擧條紙書入。
以承傳色口傳下敎曰,咨文〈?〉來,報春前當爲之,今日次對爲之。
以承傳色口傳下敎曰,今日兼歲末次對爲之,則不來者多,申飭鄭宲,若備堂入來,雖非備堂,有下敎事,亦令入來。
備忘記傳于趙德成曰,名雖中官,宜惟昔年,故中官尹完之孫車德中,故長番金斗光之子李維新,韓信國之孫金明佑,特爲敍用。
鄭昌聖啓曰,今日次對,兩司當爲進參,除在外傳旨未下外,未肅拜不爲行公人員,竝卽牌招,以爲推移入侍之地,何如?傳曰,允。
鄭昌聖啓曰,大臣·備局堂上,依下敎來待矣。傳曰,引見,內局同爲入侍,德源府使同爲入侍。
有政。吏批,行判書申晦進,參判未差,同副承旨朴弼逵進,以鄭存謙爲吏曹參判,洪趾海爲吏曹參議,洪檢爲執義,申景濬爲司諫,申大脩·安正仁爲掌令,朴師崙·林鼎遠爲持平,權噵爲敦寧都正,李重海爲吏曹佐郞,鄭宲爲左參贊,兪岳柱爲司錄,具性玉爲獒樹察訪,兼贊善單金元行,左參贊尹鳳五,右參贊鄭宲,贈吏曹參判金聖集,贈吏判例兼,贈吏曹參議金道濟,贈吏參例兼,判尹金時默兩代追贈,
兵批,判書具善行呈辭受由,參判兪彦民,參議趙病,參知洪錀入直進,同知單朴景洙,副護軍任希敎,副司直權噵·具壽國,副司果沈順之,城禨別將單尹光鼎,赴戰嶺別將單金萬喆,中嶺別將單金萬最,前營將黃仁煐今降禦侮。
朴弼逵啓曰,咸鏡監司沈鏽,使褊裨替納察符,依定式推考傳旨捧入之意,敢啓。傳曰,知道。
傳于朴弼逵曰,御史入侍。
嚴璘,以賑恤廳言啓曰,因傳敎,濟州貢人往于楸子島而來者二十四名,各回糧米二斗及衣資木一疋式題給之意,敢啓。傳曰,知道。
鄭昌聖,以刑曹言啓曰,今日輕囚放釋時,金壽鼎·朴春得·楊必俊·私奴太男·孫致默·太尙福·朱漢贊·姜占同·李光涉等放送事,命下矣。金壽鼎等九名,依傳敎卽爲放送之意,敢啓。傳曰,知道。
大司諫李惟秀上疏,伏以臣奉職不勒,辜負重寄,自速嚴譴,惶懼無地,交節以還,一味跧伏,不意聖度寬仁,卽降收敍之命,繼有除拜之恩,念臣逖違軒陛,歲已周矣。荷寵於罪勘之餘,其爲感頌,尤有倍焉。臣於是職,前後屢除而屢膺,未嘗發一言論一事,亦未嘗逡巡辭避,則今當新舊歲交,縟儀將擧,何敢不卽謝恩命,以伸常分,而目下情私,實有萬萬切急者,臣之偏母今年已七十二矣。尙幸精力小康,以慰獨子之心,而近因時候不適,將攝失宜,自數日前,猝得寒感,且兼風熱,眉稜連顴作痛,神氣如墜煙霧,食飮全却,坐臥須人。臣旣無兄弟,又無子姪,除臣一人之外,藥餌扶將,他無可恃,獨自焦遑,日夜相守,如臣窮命,世罕其比,以此情理,斷無頃刻離舍之勢,出而供仕,恐不可以時日自期,玆敢不避瀆擾,疾聲哀龥。伏乞聖慈,亟加矜憐,特許鐫免,俾得安意救護,千萬至祝。答曰,省疏具悉。卿其勿辭護焉。
戊子十二月二十六日巳時,上御集慶堂。藥房入診時,都提調洪鳳漢,提調金時默,副提調李潭,假注書鄭基煥,記事官李德師·李師濂,醫官許礈·李以楷·慶絢·金季良·吳道炯·鄭允說·柳光翼·李翊臣·李世玉,以次進伏訖。鳳漢曰,日間聖體若何,寢睡·水刺之節,何如?上曰,一樣矣。請進湯劑,上許之,仍請診候,上許之,許礈以次入診,跪伏曰,脈候左右三部調均,滑體亦一樣矣。鳳漢請再進湯劑,上許之,提調先退持入,進御訖,諸臣以次退出。
戊子十二月二十六日午時,上御集慶堂。大臣·備局堂上引見,行司直鄭宲,德源府使李泰遠同爲入侍時,領議政洪鳳漢,左議政金陽澤,右議政金尙喆,右參贊申晦,行司直李昌壽,戶曹判書趙雲逵,禮曹判書具允明,刑曹判書南泰會,知敦寧鄭弘淳,行副司直韓光會·洪麟漢,副護軍具善復·李章吾,同敦寧趙曮,左尹金鍾正,戶曹參判鄭存謙,工曹參判閔百興,獻納李蓍廷,修撰趙載俊,行司直鄭宲,德源府使李泰遠,左副承旨鄭昌聖,假注書尹勉升,事變假注書金景行,記事官李德師·李師濂,以次進伏訖。鳳漢曰,日寒如此,聖體若何?上曰,一樣矣。寢睡·水刺之節,亦何如?上曰,寢則寢矣,食亦食而厭矣。鳳漢曰,寢睡·水刺,近來似勝,血氣調均而然矣。上曰,七十六入丹門可怪。陽澤曰,每下如此之敎,誠悶迫矣。鳳漢曰,此湖南御史徐浩修別單也,以爲,儲置法意至重,而近來奸竇層出,不可不及時釐正,此後限三年一改色事定式,至於營主人進上價,五六年或七八年條預下,故逋欠多,或爲千餘石。自今,申飭用舊蓄新之法,營主人上下之數,亦爲限翌年出給事,作爲法式爲請,而有備局消詳,稟處之命矣。儲置用舊蓄新之法,本來甚嚴,臣於年前,又有建白定式之事,苟使道臣,嚴加,申飭,守令有所畏憚,則立法未滿數年,豈有此弊?更令本道,詳考前行會,惕念擧行,俾無前頭摘奸時,有所現發,大段嚴繩之患,營主人所下者,亦無得引年預下,自歸於違令而抵罪之意,分付該道監司,使之管束遵行,何如?上曰,依爲之。出擧條宲進伏,上曰,年則參差,而君與臣皆老矣,向者特除吏判有意,卿勿下去,老君臣同在,可也。宲曰,不待聖敎,豈敢遠離,而西出三年,逖違先壟,賀班後當往省矣。上曰,速爲往來,此下敎後,卿若不來,不可矣。仍命書之曰,旣已入侍,前吏判鄭宲,仍爲備堂差下。出傳敎鳳漢曰,吏曹三堂皆闕矣。上曰,卿其薦之。鳳漢曰,趙雲逵·申晦·李昌壽·鄭弘淳,皆可合矣。上曰,鄭弘淳入來,貴矣。然姑置之,戶判則渠已信予,不可負矣。上曰,申晦不偶然,且習政格。仍命書之曰,歲末銓曹三堂俱闕,左參贊申晦,判書除授,卽爲牌招開政。出傳敎上曰,申晦入侍。晦進伏,上曰,諭鄭之言,似聞之矣。卿必以予爲野俗,而特除有意,卽日行公,可也。晦曰,臣於此任,固已屢叨,非敢爲逡巡之計,而近日則精神消亡,鑑識不明,恐負委寄之聖意也。上曰,今得吏判矣。鳳漢曰,然矣。上命出去開政,上曰,吏兵批政官入侍親受,今日入來差員入侍,差員及高陽郡守,仍爲下直。出榻敎鳳漢曰,黃海水營,聞有不可不變通者,靈城君朴文秀之黜爲水使時,請得公貨六七千兩,仍與本營所在之錢,合而散債,每年取殖,作銀儲置。又其餘數,作爲本營支用之資,行之近三十年,作銀之數,比本錢果爲累倍,而給債之數,比初漸加,仍作臥債,利上加利,空中影數,殆不知幾萬。甕津一邑之民,無非爲負債之民,富者倒懸,貧者四散,海防重地,弊端至此,人和得力,更何可望?以聖上軫念元元之德,倘一俯聞,必有赫然蕩減之命,而卽今民間難捧之數,此外營用可代之道,明白料量,然後始可議爲,分付帥臣,議于道臣,條別狀聞後,稟處何如?上曰,所奏誠是,頃年關西,命宰臣李日躋,旣行馮驩事,今聞所奏,非徒關西,諸道皆有下敎云,依此令監水營消詳,歲初卽爲狀聞之意,分付。出擧條鳳漢曰,頃者違牌臺臣處分時,李正吾,特補奉常判官矣。今則被罪諸臣,皆已召還,李正吾循例臺擬,前任宋述孫,依遞付例,施行,何如?上曰,依爲之。出擧條鳳漢曰,前翰林柳焵·南柱老·洪周萬,始因嚴敎,芸閣施行,旋有還付槐院之命,旣還槐院,則自當復入翰林,而新舊次序之間,實多大段掣礙者,此三人,依他前例,竝陞六何如?上曰,依爲之。出擧條鳳漢曰,賀禮在前,侍從臣堂上堂下罷散人員,一竝敍用,使之參班何如?上曰,依爲之。豈徒賀班,一歲藏樂之餘,將詣丹門,敍用後,令該曹皆口傳付軍職。出擧條上曰,李基敬在外何久?鳳漢曰,有病而年且六十,故不得上來,而如有强起之勢則必來矣。上命書之曰,若金奉朝賀,夢見思一人,欲爲下敎,今因大臣所奏,乃覺,及今不諭,以予之衰,亦將忘矣。噫,君臣之間,朝則用而暮則莫知去處,九經亦不云乎,柔遠人亦然,況曾經近密者乎?李基敬之其君莫見,今已幾年,其臣莫見,亦幾年乎?噫,日益衰老,更何遲待,自政院,申飭,其令卽爲上來,縣道封章勿捧。出傳敎鳳漢曰,鄭彦忠之特除亞卿,在彦忠則爲榮極矣。在羅民則失望多矣,卽今可合字牧者,蔭官則不患無人,而至於文官,則以廉勤見稱者少,如値難治劇邑之窠,則將無以猝然充差,人雖有抱負,試可而後知。分付銓曹,另擇善治之材,預爲儲養,以爲次次擬用於州牧之地,何如?上曰,依爲之。出擧條昌聖讀大司諫李惟秀上疏,上曰,循例辭職乎?昌聖曰,親病疏也。上命書批答,上曰,領相箚下段,不緊矣。鳳漢曰,親査事,不得不言,昌聖讀咨文。上曰,有司堂上出去,監候罪人事,知奏。鳳漢曰,蝟島漂海人,從其願水路還送,以此意咨付節使,伊後更漂于康翎,故僚相以此撰咨更付之意,纔已稟定,而又其後,其漂人自康翎纔發,而旋泊甕津,自甕津而又泊于白翎矣。一番漂到外,再次還泊之狀,曾無更咨之例,而此漂人則累發累還,大異於前,康翎漂到之由,雖不可不破格以咨,甕津·白翎,不過乍發乍還,不必每每擧論,分付槐院,只以前稟定者,撰咨何如?上曰,依爲之。出擧條鳳漢曰,此江原監司宋瑩中狀啓也。備陳賑資及還穀不足之狀,仍請可興·楊津兩倉米萬石移轉,空名帖五百張加劃事,令廟堂,稟處矣。可興·楊津之穀,前後移轉於關東者,非止一再,今則元數甚少,有難更議,而該道形勢,萬分切迫,捨此移轉一條路,則無以救此東民之急,兩倉米中二千石,特爲劃給。令湖西及關東,各定差員,以爲護送督運之地,雜費計除於元劃之外,空名帖,不待所請,纔已加給,此則置之,何如?上曰,依爲之。本道事勢,不可不顧,所稟外加給一千石。出擧條鳳漢曰,今因湖西前伯李惟秀陳章,有可仰達者矣。其時方伯之被譴,今無可論,至於成歡察訪朴弼淳,聞以試官,不在本郵云,監營狀啓之中路稽滯,非其罪也,所被之罰,宜可分揀矣。上曰,分揀,可也。出擧條百興進前奏曰,初緩決則有謝恩,再次則循例回咨云矣。德源府使李泰遠,高陽郡守金載岳,德山縣監金載七進伏,各奏職姓名,年事及新舊還捧未捧事,上竝命退出。陽澤曰,向者金尙默等之事,疏語雖欠擇發,大體則以言獲罪,而其人地可取,終非久棄者,歲又將改,宜施渙釋之典矣。上曰,罪名云何?陽澤曰,放逐鄕里矣。鳳漢曰,徐有隣·尹承烈,皆無大段所奏而被罪矣。陽澤曰,兩人所奏,不過一時提達,而初不大段矣。上曰,徐有隣過,甚矣,尹承烈同被其律,過矣,分揀。出擧條允明曰,今番陳賀,有物膳置之之敎,而方物箋文,旣爲許進,則六曹政府物膳,不可無也。上曰,不緊矣。鳳漢曰,與外方方物有異,不過隨表裏而進者,始此然後,下情可伸,儀文可飾也。上曰,難矣,仍命書之曰,初三賀卽正朝賀,豈作兩件,而因禮官之奏,大臣固請,雖强許。傳曰,君子遠庖廚,三日之內,又進雉鮮,此近庖廚也。除雉鮮獐,只封實果事,分付。此政府六曹故雖許,京畿物膳亦貢人也,其若因此而混封,豈予意乎?京畿物膳,勿封事,分付。出傳敎上曰,濟州貢人入來矣。昨諭若父待子之意,而自然流涕矣。鳳漢曰,眞盛德事也。鳳漢曰,今日卽歲未次對也,諸備堂使之進前,一次瞻望好矣。上曰,皆進前。泰會進伏,命入因徒案,放輕囚九人。曮進伏,上曰,予問於卿矣,一歲藏樂之餘,賀儀將擧,卿兄長欲入處乎?曮曰,臣分與下情,入不入無間,而臣病十餘日,不見臣兄久矣,姑未講定矣。鳳漢曰,其兄則以不仕爲計,而其二弟則無論夷險,必思報效之道,已有講磨云矣。昌聖曰,政望單子有落漏處,當該吏曹堂郞,推考何如?上曰,依爲之。出擧條蓍廷曰,罪人天大之窮凶情節,昭載於己亥鞫案。至今全保首領,終是失刑之大者,旣拿旋配,雖出於聖上好生之德,此等凶徒,決不容一向涵貸,請還寢鍾城府爲奴罪人天大酌處之命,依律處斷。上曰,勿煩。出擧條諸臣以次退出。
戊子十二月二十六日四更二點,上御集慶堂。果川暗行御史入侍時,御史鄭昌順,同副承旨朴弼逵,假注書尹勉升,記事官李德師·李師濂,以次進伏訖。昌順讀書啓,上曰,未捧之數何如?是零星也。昌順曰,新舊官交替之際,自然稽緩而然矣,卽今升斗之餘者,殆同弩末之勢,似難準捧矣。上曰,舊逋幾何?昌順曰,有停捧令,故全未捧二千餘石穀,若欲督捧,則將至流散之境矣。上曰,昨日楊州·果川,命御史者,一則廉問,再次下敎,爲守令者,其能體行與否,一則今所捧之若何?今覧御史,書啓,以果川言之,五千八百數十石零,所餘不過八十餘石云,今予命之者,非爲督課也。聞其景象,爲守令者,恐或未捧,且新舊交差之際,亦費日字,而新令到官纔二日,故見御史定將差督捧云。噫,其雖百石之內,聞其未捧者,所捧不過斗穀,而莫云其少,此正强弩末勢之民也。其數雖少,其納甚難者,況士人常民合三百餘人,官吏等未捧者只四人云,以御史之奏聞之前,令先捧官吏云。雖得其要而猶有四石,此正食雖易,誠難納者,以此觀之,今命御史爲小民,反爲勸督,若此之際,賣釡鼎傾蓋藏以納。噫,莫云九重蔀屋若霄壤,其景象則若目睹焉,卽爲,分付道臣,切勿猛督於强弩民事。政院卽爲,下諭于畿伯,令之俱到,雖未可料,暮年爲民之意,奚特畿甸,其到未及畿甸外,諸道與兩都,一體,下諭。出傳敎上曰,左副承旨入侍。出榻敎左副承旨鄭昌聖進伏,上命入囚徒案,令昌聖讀之。上曰,今日放釋中,有內需司牒呈云,故意謂循例一體命放,其後問之,以居江郊之人,僞造圖書,兩西侵民,因民人來呈牒呈云,此不可白放,其照則旣得云。令該曹,其圖書若有定差,推納於內需司,其漢當日內,待城門開,定配珍島,而勿爲草記,擧行形止,日後秋判入侍時以奏。出傳敎諸臣以次退出。
上在慶熙宮。停常參·經筵。
下直南桃萬戶車翼道,淸城僉使趙道恒。
具庠啓曰,憲府連日監察茶時,事甚未安,除在外式暇外,未肅拜人員,竝卽牌招,何如?傳曰,允。
藥房都提調洪鳳漢,提調金時默,副提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮口傳問安。答曰,知道。
以承傳色口傳下敎曰,待下敎入侍,茶則先入之。
以承傳色口傳下敎曰,屢次酬應爲難,故欲同爲之,尙今消息香然,入侍當下敎,待此將迫昏,內局先爲入侍。
以承傳色口傳下敎曰,一歲加心雖萬倍,此時不爲酬應,靜在然後,心可定而爲民,待繡衣內局,欲同爲酬應矣。
傳于嚴璘曰,今爲七十六歲,惟昔一倍,昔年侍人受賜之人,八十七十六十,在闕中者亦多,米二十石,令惠廳入于興泰門差備門,其令歲饌。
傳于李潭曰,今爲七十六歲,七十五猶然,況此乎?噫,此心只追惟國初,今年昔日庚子丁丑戊戌甲辰,孝章今在年五十二,孝婦今在年五十五,懿昭今在年二十,孝耶,悌耶,慈耶,心一倍心一倍矣。
以承傳色口傳下敎曰,夜下傳敎內需司事,勿出朝報。
戊子十二月二十七日申時,上御集慶堂。藥房入診入侍時,都提調洪鳳漢,提調金時默,副提調李潭,假注書鄭基煥,記事官李德師·李師濂,醫官許礈·李以楷·慶絢·金季良·吳道炯·鄭允說·柳光翼·李翊臣·李世玉,以次進伏訖。鳳漢曰,今日報春,聖體若何,寢睡亦何如?上曰,一樣矣。上曰,春帖字予已書置矣。鳳漢曰,七十五歲人君筆力之强健,臣始見之,而誠爲稀貴之寶矣。請進湯劑,上許之,仍請入診,上許之。許礈以次診候跪伏曰,脈候左右三部一樣調均,滑體亦一樣矣。上曰,藥房提調持湯劑更爲入侍,御史入侍,差使,員入侍。出榻敎命御史進讀,書啓,差員金文柱進伏,上下詢姓名及年數,仍命退出。鳳漢曰,昨納物膳時,聖敎以君子遠庖廚,至下絲綸,臣下莫不欽仰矣。上曰,今覽歲饌單子,金孝大母,卽慈聖同氣之妻,金得大妻,須其老人,已下敎。故府尹閔通洙之妻,卽聖后至親,故參判魚錫胤之妻,亦宣懿皇嫂至親,于今予心一倍,其令該曹,元歲饌外,衣資食物加下,以示予意,此等歲末卽爲啓下,月初分頒。出傳敎上曰,頃年因金奉朝賀所奏,申飭,而鑽燧以頒,卽淸都下之意,況立春乎?申飭該曹,着實鑽燧以給,亦飭五部,着實頒給。出傳敎摠戎使金時默曰,京畿分等狀覆奏之時,山城移轉則捧留本邑,臨津·長山移轉,雖尤甚邑,最遠邑外,皆使輸納事,判下矣。畿伯以爲,豐德·麻田,在長山間,一邑當入於最遠,皆令捧留,大抵民情則雖似難便,兩邑距本倉,俱是百里之內,則何可以謂最遠乎?且其事勢,雖似難便,狀聞或報備局,以稟朝家,可也,而直使捧留,極爲未安矣。今已臨歲,雖不得輸納,軍餉體重,京畿監司金華鎭推考,移轉待明秋,輸納本倉何如?上曰,大臣之意何如?領議政洪鳳漢曰,事體則宜可推考,而今則旣已捧留本邑,勢難變通,待明秋還納好矣。上曰,依爲之。出傳敎上曰,今覽老人單子,則前都正黃運河年今八十二,頃者處分,其雖意在,覽此不覺惻然,其子黃幹,特放事,分付。出傳敎諸臣以次退出。
上在慶熙宮。停常參·經筵。
具庠啓曰,大司憲沈鏽再度呈辭入啓,執義洪檢,持平朴師崙式暇,掌令申大脩,持平林鼎遠傳旨未下,掌令安正仁在外,今日以監察茶時之意,敢啓。傳曰,知道。
藥房都提調洪鳳漢,提調金時默,副提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣,明日入侍宜矣。中宮殿·惠嬪宮,藥房口傳問安。答曰,知道。
以承傳色口傳下敎曰,建功湯入之,茶則先入之。
鄭昌聖,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
趙德成,以侍講院言啓曰,本院新除授兼文學沈頤之,除拜累日,不爲出肅,卽爲牌招察任,何如?傳曰,允。
趙德成,以禮曹言啓曰,卽接崇陵參奉所報,則本陵正朝祭,兩官當爲備員參祀,而別檢有闕未差,卽速變通云,別檢未差代,卽令該曹口傳差出,以爲備員將事之地,何如?傳曰,允。
吏曹口傳政事,以崔鈺爲崇陵別檢。
鄭昌聖,以訓鍊都監言啓曰,都監分授都城敦義門北邊體城頹落處,今已畢築,女墻仍爲始役,把守軍兵,依例撤罷之意,敢啓。傳曰,知道。
具庠,以義禁府言啓曰,全羅道靈光郡投畀罪人黃榦特放事,命下矣,黃榦特爲放送事,分付道臣之意,敢啓。傳曰,知道。
上在慶熙宮。停常參·經筵。
下直,木浦萬戶金時大。
具庠啓曰,大司憲沈鏽三度呈辭入啓,執義洪檢,持平朴師崙式暇,掌令申大脩,持平林鼎遠牌不進傳旨未下,掌令安正仁在外,今日以監察茶時之意,敢啓。傳曰,知道。
藥房都提調洪鳳漢,提調金時默,副提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,氣則一樣矣。中宮殿·惠嬪宮口傳問安。答曰,知道。
以承傳色口傳下敎曰,侍下敎入侍,茶則先入之。
以承傳色口傳下敎曰,問之則時原大臣皆來云,明日問安,今日欲竝受,同爲入侍。
趙德成啓曰,吏曹參判鄭存謙,參議洪趾海,除拜過三日不爲出肅,依定式推考警責,仍爲牌招察任,何如?傳曰,允。
傳于鄭昌聖曰,侍衛守宮,仍至於三日。
備忘記,傳于鄭昌聖曰,爲閫任何敢自便,曾已,申飭而置之,統營靑魚之賤,若安山細魚,而二等靑魚,卽是沈靑魚,欲爲下敎而默矣。今等靑魚,其沈雖異前,卽是細魚,以忠武公之後,豈爲若此?予爲魚物深駭,其人統制使李漢膺,令該府處之,其代今日內,令備局書入,當日辭朝。
備忘記,傳于具庠曰,魚鮮之臭,觸鼻難耐,近者似勝於昔,其雖異也,以此下箸,二等靑魚,其沈可駭,故欲諭猶默。今等靑魚,雖無其沈,無異細魚,使帥臣若惟望八其君,曾聞此魚之時,莫知幾萬介。若有上供之心,萬中擇千,千中擇百,而不此之爲,只令充其數,弄色衙中,此豈忠武公之後,令該府其令倍道押來,使今日臣子,少知有望八其君。
以承傳色口傳下敎曰,如此板蕩之類,以門蔭爲薦,故不知望八其君而若此,今番則另擇以薦事,分付備局。
以承傳色口傳下敎曰,統制使望單,斯速入之,宣傳官待令而立,卽爲隨往。
傳于鄭昌聖曰,統制使當下敎,備局薦,置之。
備忘記,傳于鄭昌聖曰,行副護軍李國賢,統制使除授,其令當日辭朝,前統制使李漢膺,施以三等之律,使海東臣子,知其有君焉。
朴弼逵,以義禁府言啓曰,前統制使李漢膺,令該府其令倍道押來,施以三等之律事,命下矣。李漢膺,時在任所,依例發遣府都事,交龜後拿來,何如?傳曰,允。
備忘記,傳于趙德成曰,方泰輿今日入侍,諷內局欲進三貼,七十六歲,其獨齒酸,況建功一升二合乎?興惟反此,若加六歲,此人之作俑,通津府使方泰輿,其令卽爲回官,專爲民事,雖春過報夏,下敎後入來事,分付。
備忘記,傳于趙德成曰,以命課學爲之,今予已七十六,豈有是理,豈有此效,以干支謂之,今干支卽冠禮年也。今已重逢己丑,昨年其猶心隕,況今年此際,春謁心猶憧憧,其雖元朝賀,夢裏興惟,氣若墜矣,明夕起居,其猶命止之意。
掌令申大脩,持平林鼎遠,正言李崇祜,弼善金熤牌不進罷職傳旨,踏啓字。
傳于具庠曰,此三傳旨中人,勿付軍職。
趙德成以弘文館言啓曰,新除授副校理趙㻐,時在京畿楊州地,經筵入番事緊,請斯速乘馹上來事,下諭。傳曰,依啓。
江華留守鄭尙淳狀啓,餉還零數之未捧,惶恐待罪事。傳曰,勿待罪事,回諭。
備忘記,傳于趙德成曰,前中官李秀采敍用。
兵曹口傳政事,副司直沈鏽·趙明鼎·安允行·成天柱·徐命臣·鄭光忠·李徽之·洪重一·李蓍建·李彦衡·權噵,副司果朴取源·尹承烈·姜潤·申思運·李堉·李顯祚·金會元·朴起采·南鶴宗·柳善養·鄭恒齡·安復駿·李鎭恒·任珹·宋德中·李得一·尹在謙·尹師國·宋志淵·徐有寧·洪秀輔·沈觀之·洪相五·趙重明·李秀一·奇彦觀·鄭彦暹·盧聖中·李宇喆·趙鼎耉·金蓍耉·任瑎·李恒祚·李澤徵·鄭文柱·安致宅·愼爾復·李奎徽·崔夢嵒·金埅·姜始顯·朴宗亮·韓鏶·成胤儉·金養心·高裕·李益普·鄭煥猷·洪應輔·南彦彧·崔光璧·鄭景瑞·洪景顔·李致中·李養遂·金觀柱·洪樂信·洪相簡·李得臣·金基大·趙宗鉉·金鍾秀·崔益男·李澤遂·李鎭復·具㢞·洪龍漢·徐逈修·金夢華·李祉承·金·朴大有·趙鎭衡·李東顯·金鈍·權極·李碩九·吳鉉胄·金敍九·李顯永·李思祚·洪相聖·盧廷元·趙錫穆·金復休·丁範祖·宋德基·兪恒柱·宋濟魯·宋霮·柳義養·姜游·鄭來謙·宋聚行·沈重奎·李級·朴弼淳·鄭彦郁·李載顯。
趙德成,以侍講院言啓曰,本院新除授贊善金元行,時在京畿楊州地,書筵入番事緊,斯速乘馹上來事,下諭,何如?傳曰,允。
趙德成,以禮曹言啓曰,今此正朝諸道箋文封進時,谷山前府使兪彦述,黃州前牧使金履長,安東前府使韓必壽所封箋文,自巡營前期都會,已爲上來,而自前罷職守令則與監兵使有異,不得封進矣。兪彦述·金履長·韓必壽,方在貶罷中,其所封箋文,不爲捧入之意,敢啓。傳曰,知道。
鄭昌聖,以兵曹言啓曰,禁軍別將李泰祥,素患身病,添劇之餘,重得泄痢,旬月之內,起動無路,屢次呈狀乞遞。實病旣如是,則當此動駕在近之時,領軍重任,不宜癏曠,今姑改差,何如?傳曰,允。
敦寧都正權噵上疏,伏以臣於日昨政,伏承敦府除旨,惶隕感激,不知所措,宜卽趨膺,以伸叩謝之忱,而念臣旣無敦寧,在法當遞,玆將短章,仰瀆宸嚴。伏乞聖明,俯賜諒察,亟令該曹,照例遞改,千萬幸甚。踏啓字
副校理金鍾秀上疏,伏以臣頃被宮僚之命,猥控情懇,獲蒙恩遞,得以將護病母,感戴洪私,與天無極,不意館職新除,踵下此際,一遞一除,曾未半日,臣回喜爲悶,警惶隕越,誠不知置身之所也。臣母病實狀,已悉於前上辭本矣,蓋其篤老痼疾,積有源委,寒熱驟變,進退無常,有非一時偶感之比。自頃添劇以來,諸症一向無減,氣息漸覺凜綴,臣方左右扶持,夙宵焦灼,雖欲抑情抽身,其勢末由。噫,聖思才深於荐召,臣罪反積於屢逋,伏地戰慄,死有餘負,念玆經幄邇列,有不容一日虛縻,以益癏曠之罪者,輒冒屢瀆之罪,申控縣道之章。伏乞天地父母,曲垂矜燭,亟許遞臣職名,以便救護,仍命有司,勘臣前後辜犯,以昭法紀,公私幸甚。踏啓字
戊子十二月二十九日巳時,上御集慶堂。藥房入診入侍時,都提調洪鳳漢,提調金時默,副提調李潭,假注書鄭基煥,記事官李德師·李師濂,醫官許礈·李以楷·慶絢·金季良·吳道炯·鄭允說·柳光翼·李翊臣·李世玉,以次進伏訖。鳳漢曰,日間聖體,若何,寢睡·水刺之節,亦何如?上曰,一樣矣。請進湯劑,上許之,仍請診候,上許之,許礈以次入診,跪伏曰,脈候左右三部調均,滑體亦一樣矣。上曰,明日受問安亦厭矣。鳳漢曰,聖敎雖如此,臣心不勝慶忭矣。左相金陽澤曰,此固史牒所無之慶矣。上曰,予將聞樂,心尤靡定,何慶之有?判府事金致仁曰,此是聖上之過謙也。上曰,七十六歲雖復樂,將何用乎?鳳漢曰,臣心苦待今年之速過也。上曰,卿等雖請復樂,予心有愧於民矣。鳳漢曰,都民必聞鍾鼓管籥而喜,何愧之有?致仁曰,頃下御筆,筆畫甚强,昨下筆力又健,臣等莫不寶藏而慶歎也。上曰,頃日聞洪亮猷聲音極精矣。鳳漢曰,足可登第,而亦當善爲守令矣。上曰,其家甚貧耶?鳳漢曰,然矣。鄭麟煥亦甚家貧,仕宦久斷則自然如此矣。唐恩副尉洪益惇進前,上曰,爲人何如?鳳漢曰,作人甚好矣。上曰,今日諸都尉,以次呼進退,可也,諸都尉承命進退。上曰,高聲爲之,可也。上曰,金判府之父多年事我矣。鳳漢曰,二十五年矣。上曰,藥房提調持湯劑更爲入侍,宣傳官一員入侍。出榻敎鳳漢曰,此北兵使狀啓也。以爲,團束軍兵操鍊,秋南春北,旣是事目,今年六鎭穡事稍登,行營屬軍兵合操及茂山以北各衛軍兵明春巡操,依定式擧行事,請令廟堂,稟處矣。西北習操,比他尤重,六鎭年事,亦幸登稔,如此之時,詰戎之政,何可廢乎?依例擧行之意,分付,何如?上曰,左右相之意何如?左議政金陽澤曰,六鎭穡事,大異於南關,旣皆稍登,且詰戎之政,關係亦重,依例爲之,似宜矣。右議政金尙喆曰,西北習操,比他道有異,依例爲之宜矣。上曰,予則雖難,所奏如此,依爲之。諸臣以次退出。
上在慶熙宮。停常參·經筵。
下直,智島萬戶金光虎。
具庠啓曰,大司憲掌令一員,持平一員未差,掌令安正仁在外,執義洪檢,持平朴師崙式暇,今日以監察茶時之意,敢啓。傳曰,知道。
藥房都提調洪鳳漢,提調金時默,副提調李潭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。一年藏樂,少伸微忱,明朝加歲,是豈曰孝,一倍此心,氣何諭哉?初二日入侍宜矣。中宮殿·惠嬪宮,口傳問安。答曰,知道。
以承傳色口傳下敎曰,建功湯入之,茶亦入之。
鄭昌聖啓曰,明日正朝望闕禮,依例爲之之意,敢啓。傳曰,知道。
以承傳色口傳下敎曰,承旨中有敦寧人誰某,知入。
以承傳色口傳下敎曰,趙德成敦寧都正除授,歲初宜置近密,其代前承旨鄭厚謙除授,皆令明日謝恩。
以承傳色口傳下敎曰,承旨房,吏禮戶刑兵工。
大殿·中宮殿·惠嬪宮·世孫宮·嬪宮,政院·玉堂單子問安。答曰,知道。
大殿·中宮殿,朝廷二品以上·六曹堂上·奉朝賀單子問安。答曰,知道。
兵曹判書具善行上疏,伏以臣於見職,前有必遞之義,內懷不敢之懼,受任之初,非不欲積誠祈免,一遞爲期,而冒肅於反面之際,趨詣於前席之召,仍又親政隔日,轉旋不得,怵畏義分,拚棄廉隅,黽勉副急,面有騂汗,挨過大政,顒俟恩遞,不意三度加由,又出格外,臣誠一倍惶懍,繼之以狼狽罔措也。念臣世受國恩,天高地厚,義同休戚,身非已有,而唯是門闌過盛,官位太濫,十載戎垣,無所報效,而同堂迭居,殆同家計,日夕憂厲,每恐負聖恩而忝先業,闔門相戒,惟以辭權守拙,爲一分自靖之圖,況此本兵之職,西銓之重,是爲何等責任,而可以擬議於臣身,一授再授,不少難愼,臣亦攬爲己有,不思退避乎?重以脆質易衰未及六旬,百病交作,居常有蒲柳先秋之歎,實亦過福之災,□以致此,嚮蒙仁恩,獲解兵柄,得以居閑調息,殘喘之至今支延,莫非造化生成之澤,而自量精力。比之曰五年前,不啻落下數層,神思昏瞀,如在煙霧,閉戶謝事,則稍似醒覺,而按煩理劇則全未管攝,以此莅職,立見僨敗,螻蟻之微,固不足恤,其於累聖簡而誤國事,何哉?區區悃款,倘蒙明主之俯察,許臣屛退,俾得優閑散地,涵濡盛化,則保全餘生,尙期塵刹之報,緩急夷險,敢忘隕結之忱,抱此耿耿一念耿結,夜或繞壁,晝則忘食,臣之情事,其亦戚矣。抑臣於大僚請推,竊不勝懼然慙悚者,臣徒知善治承傳之宜遷,相避換差之有例,不復詳審,致礙公格,此特其一二著見者耳。其他疎謬之失,必不止此,此又臣不容冒居之端,而臣方情懇至切,龥號是急,亦不敢一一煩陳。伏乞天地父母,特加哀憐,曲推體物之仁,亟降鞶褫之命,俾私分粗安,仍治臣瀆擾之罪,以肅朝紀,不勝幸甚。以承傳色口傳下敎曰,人君□□六武判書,皆修人事乎?予則有專心處,其章給之,使之行公。
具庠,以義禁府言啓曰,明日擧動,大駕各差備□□□備數,統營出使都事李宗永,令該曹口傳相換,假都事二員差出,以爲分排之地,何如?傳曰,允。
吏曹口傳政事,義禁府都事李宗永,義盈庫主簿沈宗之相換。
