上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
正朝奠親行後,大殿·大王大妃殿·王大妃殿,內閣·政院·玉堂單子問安。答曰,罔極。藥房口傳問安。答曰,罔極。朝廷二品以上·六曹堂上·奉朝賀單子問安。答曰,罔極。
大殿·大王大妃殿·王大妃殿,內閣·政院·玉堂·朝廷二品以上·六曹堂上·奉朝賀正朝單子問安。答曰,罔極。
李穆淵,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
又以禮曹言啓曰,太廟歲首展謁,例於歲翻後,卽爲取稟,而自上方在諒闇中,不爲取稟之意,敢啓。傳曰,知道。
又以禮曹言啓曰,景慕宮展謁,每於孟春·孟秋取稟事,曾有定式,而自上方在諒闇中,不爲取稟之意,敢啓。傳曰,知道。
傳于李彦淳曰,奉朝賀南公轍內外,領府事李相璜,領議政沈象奎,令該曹歲饌外食物衣資加送,仍令存問以來,故領議政金致仁妻李氏,依昨年例擧行。
李穆淵,以禮曹言啓曰,今年乃聖上卽位之元年,自祖宗朝,卽位元年,設科取士,寔是應行之彝典,而皆以增廣設行矣。今亦依此,待國恤卒哭後,擇日以入,何如?傳曰,允。
又以禮曹言啓曰,製述文臣年滿五十一歲人員,專經文臣年滿四十一歲人員,竝依前例減下,別單書入,而御覽官案,亦爲改修正以入之意,敢啓。傳曰,知道。
又以禮曹言啓曰,取考謄錄,則魂殿所封諸道朔膳物膳,因山後則勿爲封進矣,今亦依此知委,何如?傳曰,允。
傳于李祖榮曰,當該捧納承旨,推考。
李穆淵,以追崇都監都提調意啓曰,本都監郞廳金萬根,除拜外任,其代,以戶曹佐郞尹致誠差下,使之察任,何如?傳曰,允。
又以觀象監領事·提調意啓曰,天文學兼敎授金秀鍾遷轉代,三曆官前正金在悳,術業精明,依例差下,使之付軍職,冠帶常仕,何如?傳曰,允。
又以觀象監領事·提調意啓曰,命課學兼敎授全啓煥遷轉代,諏吉官李一遂,術業頗精,依例差下,使之付軍職,冠帶常仕,何如?傳曰,允。
權敦仁,以吏曹言啓曰,宗簿寺主簿崔琠,以其身病,呈狀乞遞,依例改差,何如?傳曰,允。
南履炯,以軍器寺都提調·提調意啓曰,今此嗣位陳賀時,別方物鐵甲冑十三部,代以御甲冑二部,筒箇五部造入事,纔承判下矣。旋有京外方物勿爲封進之命,造成之役,今姑置之,何如?傳曰,允。
乙未正月初一日辰時,上詣殯殿。正朝奠親行入侍時,行都承旨權敦仁,行左承旨李彦淳,右承旨李穆淵,左副承旨金鼎集,右副承旨南履炯,同副承旨李祖榮,假注書曺錫亨·金炳奎,記事官曺雲承·洪說謨,原任直提學朴綺壽·趙寅永·鄭基善,原任直閣徐俊輔·朴永元·徐萬淳·李嘉愚,檢校直閣李景在·吳取善,原任待敎李憲緯,檢校待敎金興根·趙斗淳·金學性,以次侍立訖。上入就板位,祭物奉審訖,時至,俯伏哭。少頃,止哭興,代奠官,進詣香案前三上香,連奠三盞,降復本位,上俯伏哭,少頃,止哭興平身,還廬次。諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
李稷淵啓曰,吏曹郞廳來言,應資老人加資下批政事,取稟。傳曰,當日爲之。
又啓曰,卽者吏曹郞廳來言,政事當日爲之事,命下,而判書朴綺壽,參判李憲瑋,俱以病不來,參議張敎根未肅拜,不得開政云,竝卽牌招,何如?傳曰,允。
傳于李穆淵曰,吏兵批歲抄點下者,依例捧傳旨。
以公忠道放未放成冊,傳于李祖榮曰,成兢默·趙寬錫·趙晉錫·崔爔,竝放。
以黃海道放未放成冊,傳于李祖榮曰,徐羲輔·安宅臣·姜在浚·崔漢衆·金榮秀·李升坤,竝放。
以江原道放未放成冊,傳于李祖榮曰,丁學冕·徐致輔·權永壽,竝放。
以全羅道放未放成冊,傳于李祖榮曰,金啓淵,放。
以平安道放未放成冊,傳于李祖榮曰,蔡弘勉,放。
以慶尙道放未放成冊,傳于李祖榮曰,黃鍾和,放。
以咸鏡道放未放成冊,傳于李祖榮曰,權秉德,放
勸農綸音。王若曰,皇天降割,聖祖禮陟。予小子以沖眇之齡,嗣承丕緖,㷀㷀在疚,若涉大水,其無津涯,民國利病,其何以周察,而常於晨夕左右之際,竊瞷我大行朝憂民恤農,眷眷一念,罔或少弛。今當三元之會,予小子雖在諒闇之中,曷敢不以大行朝憂恤元元之心爲心,而無一言播告我衆民哉?噫,自近年來,歉荒荐酷,雖有甚不甚之異,而均之八路俱困,散而之四,塡于溝壑者,幾千人矣。予雖在深宮之中,而亦有所聞知,幸賴我大行朝悉心憂恤,船粟捐帑,以拯濟之,吾民之得免盡劉,是誰之賜也?昨年則諸路均登,民紓艱食之憂,亦由我大行朝對越格天之誠,而臣民無祿,奄遭崩坼之變,冤乎痛哉。予又何言?嗚呼,八路之民,俱被大行朝漸摩休養之澤,式至今日,而其本則勸相農功是已,予聞耕種耘獲,各有其時,時苟一失,則民不得免飢,旱乾水溢,非無天災之流行,而百畝不易,人事未盡,則假使雨晹時若,將何以望其有秋乎?惟彼襏襫之類,自食其力,亦豈有懶惰不勤之理,而陳荒相望,公私匱竭,豈不由於爲方伯守宰者,不以懷保綏輯爲務,俾不得樂業安生,終至流離死亡而然乎?故曰,民安其生,然後樂事趨務,而農功可興也,苟無其實,而招呼里丁,規規然勸飭鋤耘,則此徒騷擾而止耳。何補於事哉?予小子今當初元之日,仰體我先王恤民之至意,有此告籲,咨爾方伯守宰之臣,勿以文具視之,蚤夜惕念,一以懷保我赤子爲務,毋負我先王斷斷爲民之德意,至於鄕鄰相助借丁借牛等事,惟在相時勸飭,予不多誥。想宜知悉。原任直提學朴綺壽製進。
假注書曺錫亨書啓,臣於本月初一日辰時量,敬奉聖敎,馳往明陵蜂峴巡審摘奸是白乎則,石築堅緻,樹木鬱密是白乎旀,峴上結幕處,守直之節,亦皆着實擧行是白如乎,日已暮矣。仍宿齋所是白遣,今日曉頭,仍詣昭顯墓看審是白乎則,植木叢茂,各處守護,竝皆無頉之意,敢啓。傳曰,知道。
李穆淵,以吏曹言啓曰,西原縣,降號淸安縣,置諸諸縣之末,今年俱已準十年之限,西原縣,當還陞淸州牧使,淸安縣監,還陞本座次,何如?傳曰,允。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
備忘記,忠州營將李魯昌,晉州營將尹得儉下直,各長弓一張,長箭一部,片箭一部,筒兒一箇賜給。
李穆淵啓曰,假注書曺錫亨,身病猝重,勢難察任,今姑改差,何如?傳曰,允。
曺錫亨改差,代以洪仁秀爲假注書。
大王大妃殿傳于金鼎集曰,陵所定於坡州,已爲封標,役事浩大,多費民力,渠等則雖知爲應行之事,不以爲難,豈不仰體昔日或慮一毫貽弊於百姓之聖念哉?丁字閣役處,沿路治道之所傷民田,日前已令廟堂,從便區處,此則當擧行,而坡州百姓流亡絶戶指懲無處之舊還,三昨年再昨年,入於水災,永無田形之未捧田稅大同,一倂蕩減,以爲坡民一分紓力之道事,分付廟堂。
李祖榮啓曰,卽者吏曹郞廳來言,咸從府使李熙永,熙川郡守趙存兢,平海郡守禹台榮,金溝縣令李炳斗,龍潭縣令李鳴遠,文化縣令李胤愚,安義縣監鄭龜容,鴻山縣監金萬根,光陽縣監尹惠鎭,諫院則雖已署經,憲府不備,不得署經云,除在外外,未肅拜·呈告人員,竝卽牌招,以爲署經之地,何如?傳曰,一司除署經。
又啓曰,卽者義禁府都事來言,時囚無得過三日滯囚,曾有定式矣。時囚罪人玄義洵,當爲議處,而判義禁金在昌殯殿都監進,次堂例不得擧行云,何以爲之?敢稟。傳曰,判義禁許遞,前望單子入之。
判義禁前望單子入之,徐俊輔落點。
李祖榮啓曰,卽者義禁府都事來言,時囚罪人玄義洵,當爲議處,而新除授判義禁徐俊輔未肅拜,次堂例不得擧行云,判義禁徐俊輔,卽爲牌招,以爲開坐之地,何如?傳曰,允。
李穆淵啓曰,吏曹判書朴綺壽,參判李憲瑋,參議張敎根牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
又啓曰,吏曹判書朴綺壽,參判李憲瑋牌不進推考傳旨,今方捧入,而開政命下之後,如是違牌,事甚未安。參議陳疏,判書·參判,竝更牌招,何如?傳曰,允。參議疏批已下,卽爲一體牌招。
又以吏曹言啓曰,全羅道都事韓發翼,除拜後過限未肅拜,依例改差,何如?傳曰,允。
又以吏批言啓曰,侍從臣父年七十人,每於歲首,抄啓加資事,載在法典矣,侍從臣父年七十人,別單書入之意,敢啓。傳曰,知道。
又以吏曹言啓曰,淸州牧,旣已復號矣,公忠道,以忠淸道,還復舊號,何如?傳曰,允。
南履炯,以兵批言啓曰,公忠道,改以忠淸道,西原縣監,改以淸州牧使,還復舊號事,自吏曹啓下矣。本道兵馬水軍節度使·兵馬節度使·水軍節度使·監營中軍·兵馬虞候·水軍虞候,竝以忠淸道啓下,西原營將,改以淸州營將,西原鎭兵馬節制都尉,改以淸州鎭兵馬僉節制使,鎭管守令,改以淸州鎭管,啓下之意,敢啓。傳曰,知道。
吏批,判書朴綺壽,參判李憲瑋竝牌招不進,參議張敎根進,右承旨李穆淵進,啓曰,判書朴綺壽,參判李憲瑋竝牌招不進,小臣獨政未安,何以爲之?敢稟。傳曰,只出緊任。
以趙民植爲宗簿主簿,崔宗煥爲全羅都事,行知敦寧鄭尙愚今加崇祿,前五衛將林聖權·金尙敏今加嘉義,前縣監朴幼鳳,前五衛將慶恒運·朴大觀今加嘉善,前郡守李龜星,前衛率申縉,前察訪李世泰,崇仁殿直長黃巒今加通政,以上朝官年八十加資,忠淸監司單金在三,都事單金喆修,淸州牧使單申常顯,以上陞號事承傳。
兵批,判書沈能岳病,參判李基栽病,參議李毅遠病,參知朴榮顯入直進,同副承旨李祖榮進,同知加設李億齡·崔重平·盧應寬·金一卜·金泰渭·金道常·金之殷·宣光浩·申光元·崔得章·張星福·李水東·朴璡兼·郭垕泰·姜萬得·全永德·孔孝謹·金命濟·劉廷來·徐福孫·金彩仲·姜順恒·全公三·姜漢俊·金命三·張平祐·鄭慶新·李光玉·崔春世·李光郁·朱善文·朴聖俊·蔡東春·張元赫·崔觀祥·崔德重·金天坤·申采國·朴龍貴·李泰和·許曷·田弼龍·全天益·李能秀·金宗珏·芮鴻一·申成七·金鼐新·金鶴奉·李德弘·元贊碩·林基春·金仁德·鄭奉迪·徐厚鳳,以李儀鳳爲造山萬戶,同知張世箕,僉知李基瑩,副護軍申性浩·曺圭振·鄭日復,副司果李南轅·金命哲·尹義寬·李一道·全在悳,副司正韓錫基·李儒城,以上竝單付。
傳于李穆淵曰,見窠皆令差出。
吏批,再政。以李章運爲愼康園守奉官,李錫煥爲崇仁殿參奉,大護軍金敎根今加崇政,前刑曹參判金炳朝父,廣州中軍鄭鴻觀今加嘉善,前執義鄭琦和父,進士柳瑞今超通政,前正言柳榮河父,以上侍從臣父年七十加資事承傳,故僉知鄭重燮贈戶參例兼,故學生鄭天相贈左承旨,故學生鄭泰斗贈僕正,已上副摠管鄭來成三代。
兵批,再政。同知徐有善,上護軍金敎根,副護軍柳瑞,以上竝單付。
李穆淵,以山陵都監摠護使意啓曰,丁字閣上樑文製述官書寫官實預差,已爲別單啓下矣。書寫時擧行等節,外都監處所稍遠,依各年已例,令國葬都監擧行,讀上樑文官·各差備官·祭官,考例差出事,分付吏曹,祭物則自本都監,措備待令,何如?傳曰,允。
又以山陵都監摠護使意啓曰,陵所丁字閣以下營建材木,勢將輸運,車子優數定送事,分付漢城府及三軍門,卜馬出用,亦有各年已例,訓鍊都監二十匹,禁衛營十五匹,御營廳十五匹,給糧料待令,都監出去時,亦爲馱運雜物,何如?傳曰,允。
又以山陵都監摠護使意啓曰,山陵始役之後,堂上·郞廳·監造官·分差官及相地官·救療官·奏時官·別看役·計士·牌將糧饌等節,依前例令宣惠廳·戶曹,磨鍊題給事,分付,何如?傳曰,允。
又以山陵都監摠護使意啓曰,山陵始役之後,凡有時急往復定奪之事,不可一刻遲延,別設擺撥於陵所,乃是前例,令兵曹依例擧行,何如?傳曰,允。
又以山陵都監摠護使意啓曰,山陵火巢,趁卽定界,然後火巢內田畓則打量,閭舍則毁撤後,補土處始可修築矣。禮曹堂上及都監提調,與京畿監司,眼同地方官,看審定界,而田畓家舍給價等事,亦自戶曹,依例擧行之意,分付,何如?傳曰,允。
又以山陵都監摠護使意啓曰,陵所及浮石所諸處,時急往來之際,附近驛騎馬二匹,依前例入把事,分付該道臣,何如?傳曰,允。
又以禮曹言啓曰,卽接崇陵參奉金在度所志,則以爲,同姓四寸弟高城郡守在善,嫡妾俱無子,以其同生兄故直長在新第二子喬鉉,欲爲繼後,兩家相議完定,而未及禮斜,生家父母俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受明有可據,而不得登聞者,許令該曹論理草記事,曾有筵奏定式,而門長金在度所訴旣如此,依定式金在新第二子喬鉉,立爲金在善之後,何如?傳曰,允。
又以內醫院都提調·提調意啓曰,本院別付料四窠中,三窠例付三廳首醫,一窠若有闕,則草記稟旨事,曾有定式矣。今此李福膺有頉,代以何醫官塡差乎?醫官望單子依例書入之意,敢啓。傳曰,知道。
又以承文院都提調意啓曰,院製述官韓用圭遷轉代,司果尹義寬差下,使之冠帶常仕,何如?傳曰,允。
吏曹參議張敎根疏曰,伏以皇穹降割,大行大王,奄棄臣民,嗚呼,大德未符於祝岡,至痛遽纏於遺弓,旬朔逾邁,歲籥倏改,伏惟聖孝天至,益復靡逮。仍伏念臣於月前,伏奉三銓除命,惝怳跼蹐,罔知所以自措。夫是職,卽周禮之天官小宰,號稱選部,選部云者,爲是官能選擇人材也。欲使之選擇人材,必當先選其居是官者,此乃所謂選部也。縱在恒時,固不宜輕授匪人,以致名器之濫屑,況今一初之政,尤急愼簡之方,不敢知聖明,奚取於臣,而有此誤恩耶?臣旣未曾昵近周旋矣,本末長短,若不自陳,殿下何由以畢燭乎?臣家素門寒,學蔑識淺,無足備數於人,而猥蒙大行朝拂拭之恩,自通籍來,殆徧華要,日月之明,若有私照,雨露之澤,如獲偏霑。臣感激洪造,寤寐矢心,竊庶幾奔走殫竭,以圖涓埃之酬,已焉今日,雲鄕永閟,如喪之哀,孰不罔極,而何怙之恫?臣若獨切,臣雖頑如木石,豈或全昧於追先報今之義,而誠以小器不堪大受,弱力難任重負,畢竟顚沛,自知甚明。災止臣身,固無暇恤,累貽聖簡,實非細故。此臣所以怵焉以懼,靦然以愧,天牌臶臨,末由承膺,玆敢呼籲於嚴廬之下,尤不勝煩瀆之悚。伏乞俯垂諒察,亟賜鐫改職名,以重公器,以安微分焉,臣無任云云。省疏具悉。爾其勿辭察職。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
藥房都提調沈象奎,提調金逌根,副提調權敦仁啓曰,歲律載新,聖慕冞切,伏未審日間,聖體若何?寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
李祖榮啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
李穆淵啓曰,時原任大臣,爲承候來待矣。傳曰,入侍。
又啓曰,時原任閣臣,爲承候來待矣。傳曰,入侍。
大王大妃殿傳于南履炯曰,還御日子,以四月二十五日爲定。
大王大妃殿傳于權敦仁曰,未下直監司·守令·邊將,竝令催促,不日辭朝,如有上京守令,使之當日下送。
大王大妃殿傳于李彦淳曰,每年歲首,貢市人詢瘼矣。到今末由詢瘼,而當此之時,應多貽弊之事,大行朝軫念都民之遺意,不可不仰承,貢市堂上,馳進備邊司,招致貢市人詢瘼,俾陳所懷事,分付。
李祖榮啓曰,判義禁徐俊輔牌不進推考傳旨,今方捧入,而開坐命下之後,如是違牌,事甚未安。更爲牌招,何如?傳曰,允。
傳于李祖榮曰,判義禁有闕之代,前望單子入之。
判義禁前望單子入之,李羲甲落點。
李祖榮啓曰,開坐事,命下矣。新除授判義禁李羲甲,卽爲牌招,何如?傳曰,允。
權敦仁啓曰,吏曹郞廳來言,臺諫有闕,政事,取稟。傳曰,前望單子入之。
掌令前望單子入之,徐有贊落點。
李祖榮啓曰,行大司憲宋冕載,執義朴時源牌不進,掌令李日瀅,持平成原默·趙在慶在外,掌令徐有贊未肅拜,監察茶時之意,敢啓。傳曰,知道。
以執義朴時源,司諫閔永勳,獻納任百能牌不進罷職傳旨,傳于李祖榮曰,只推。
吏曹,頓遞使單鄭基善。
南履炯,以訓鍊都監言啓曰,本局局別將金鉉弼,身病甚重,勢難察任,改差,何如?傳曰,允。
又以訓鍊都監言啓曰,本局把摠李昌五,以陪往從事官,職務相妨,今姑改差,何如?傳曰,允。
又以御營廳言啓曰,本廳哨官趙秉學,身病甚重,勢難察任,改差,何如?傳曰,允。
判義禁徐俊輔疏曰,伏以日月如駛,歲律焂改,伏惟我聖上,哀慕如新,益復靡逮,區區下情,伏不勝憂慮之至。仍念臣病伏㱡㱡之中,伏奉判金吾恩除,惶感踧踖,無所容措。臣於見職,竊有情勢之難安者,再昨年,忝叨是職,以議讞之失當,而至被大僚之論罷改律,經歲江干,屛伏悚惕,間蒙收敍,連被促敎文垣司寇之任,雖不得不章皇出肅,而若其中心之惶愧,久而愈切。噫,議讞何等重任,而臣旣不能得當,過於寬縱,擬律失於照檢,墨倅無所懲畏,此不可以過去做錯論也。大僚之請譴,固當受以爲罪,何敢費辭自解,而至若已勘而改律,則臣之昏謬失職之罪,尤無所逃。雖在尋常官職,固不敢更叨於僨誤之地。況此金吾重務,豈可以事屬旣往,冒沒出膺,不念四維之壞乎?臣之自來宿病,漸成癃痼,間又添劇於哀遑奔奏之中,落席呻,無望自力,以情則難冒,以病則難强,鐵限在前,株守莫變,屢犯違傲,益切惶阨,玆敢以文字,冒陳實狀。伏乞聖慈,俯賜諒察,亟遞臣金吾之銜,以存廉防,仍治臣逋慢之罪,以警具僚焉,臣無任云云。答曰,省疏具悉。所請依施。
乙未正月初四日辰時,上御興政堂。大王大妃殿垂簾,藥房入診時,原任大臣·閣臣承候同爲入侍時,都提調沈象奎,提調金逌根,副提調權敦仁,假注書金炳奎,記事官曺雲承·洪說謨,檢校待敎金學性,右承旨李穆淵,假注書洪仁秀,領府事李相璜,左議政洪奭周,原任直提學朴綺壽·鄭基善,直提學徐熹淳,原任直閣朴永元·徐萬淳·李嘉愚,檢校直閣金鼎集,原任待敎李憲瑋以次進伏。醫官金時中·金珪·南正吉進伏楹外訖。相璜進前曰,月朔屢改,歲律載新,聖慕靡逮之慟,兩慈殿如新之情,仰想罔極,歲後日氣淸肅,此時聖體若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大王大妃殿曰,以未亡人,情事旣不能下從,頑如木石,忍見歲新,罔極之慟,如何可言?相璜曰,哀疚之懷,十分寬抑,是臣區區之望也。象奎曰,醫官待令,使之入診乎?上可之。時中等以次診候訖,退伏奏曰,脈候左右三部調均矣。相璜曰,今年,卽我殿下御極之初元也,今月,卽我殿下初元之歲首也。群下之所冀望,聖上之所勉勵,俱有倍於他時,殿下將何修而諴和祈永,將何施而茂對布令,實不勝憂愛耿結之至。臣等於月前筵席,有聯陳六條,雖寂寥陳腐,不足以有裨萬一。然其言則未嘗不從臣等腔血中來,未敢知殿下,常目留心,不至於以人廢言乎?向伏奉慈敎下者,諄複懇至,眷眷於保護聖躬,勸勉聖學,至誠苦心,藹然於辭旨之外,今日悠悠萬事,此實大本,伊時在筵諸臣,孰不莊奉欽誦,繼之以涕泣哉?況殿下平日先意之誠,寧不有感於斯訓,思所以順適而報答之乎?殿下若以當日俯敎之慈心爲心,必將勉勉於日用之間,悠久不替,愼起居之節,則將曰,得無以惟疾之憂而仰煩慈念乎?嚴講讀之程,則將曰,得無有不勤之歎而或孤慈訓乎?如是不已,將自臻於箕福之康寧,文工之緝熙,殿下於此,豈或待臣等之更勉哉?外此諸條,伏覩近日一二處分,有以仰不諫亦入之慈念懿德,嚴宮闈則間有中官之譴處矣,又有掖屬之刑配矣。刑故無小,不以近昵而饒假之,若推是以往,一事如是,一令如是,使此類,知所憚戢,不敢希倖,則宮闈不待嚴而自肅,杜倖門,則間有銓臣之筵承飭諭矣。苟使奉聆此敎者,精白一心,殫竭對揚,仕路自淸,絶僥蹊而閉私竇,則斯可以示朝廷之尊而厭遠近之心,卽其外而淸肅如是,則內以御左右近習者,可知已。攀援莫售,請謁不行,各守分限,無敢踰越,則倖門不期杜而自塞矣。察民隱,則前此有喪需蠲納之恩諭矣。繼而軫陵役之勞民,有舊還蕩蠲之命,竝與貢賦之重,而特亦寬豁,如傷若恫,德意甚盛。若推是以往,將見無幽不燭,無隱不恤,擧八域而咸囿於沛澤鴻化之中,然蠲除之於惠民,非其至也。窮蔀萬姓,有不可家衣而戶食,惟在在上施爲之得宜而已。今日行一政,而有以袪一害,明日措一事,而有以興一利,自然孚信,自然厭服,惠澤之下究者,自然旁流,無待乎詔諭賜予,而所及者遠,民隱不期恤而自舒矣。至於節財用,則就此一二蠲蕩之命,而臣敢曰,節嗇之本,亶在於此,不節而徒蠲,則財不彀用,蓋將節嗇於日後,故所以有今日之蠲蕩也。臣等誠欽仰萬萬,而竊又聞閭巷之傳頌,凡係巫祝祈禳,以無益不經而屛絶之,慈慮甚遠,卓越千古,豈但爲今日聖德之光而已哉?可以爲天下萬世則也。自宮禁之內,而省冗汰煩,節以制度,則凡百有司,庶亦觀感於斯,嚴典守而當會計,務盡愛養之方,唐臣陸贄所云,雖竭必盈,筮見於今,財用不期省而自節,凡此諸條,爲今日爲治之大經,而慈化普運,無事不擧,著見於政令施措者已如是,德化之成,其幾在是,於乎盛矣。然是猶爲山之始而行塗之半也。須念釋〈玆〉在玆,一此匪懈,明日如今日,後事如前事,持之以久,然後始可丕應徯志,其永有濟。傳曰,愼終如是,惟殿下念哉。上曰,所陳益見惓惓,敢不服膺也。出擧條相璜曰,追崇都監別看役,曾以前五衛將南象淳差下,而今番都政,除慶尙中軍矣。以勿爲赴任,專爲匠事之意,有所分付,而若因此而不得用履歷,則亦所當念,履歷則許用之意,分付兩銓,何如?大王大妃殿答曰,依爲之。出擧條象奎曰,庚子大喪時,發靷於此闕,返虞于文政殿,伊時則陵所至近,當日返虞,故發靷日,卽爲還御矣。今番則自發靷至返虞,將爲五日之久矣。使之擇日擧行似好,故敢此仰達矣。大王大妃殿曰,從當下敎矣。奭周曰,因山時諸般日子,皆已擇入矣。路程,當以三日排定,而當日陵下擧行浩繁,事多窘速矣。二十四日,高陽宿所,則距陵下不過六十五里,二十五日,直抵陵下,奉安于丁字閣,則事甚便宜,故敢此仰達矣。大王大妃殿曰,日子旣如此,則依此爲之好矣。相璜曰,講筵規式,已爲定之,而伊時則公除纔過,歲亦垂窮,雖未及開講,今則日晷漸長,講學之一日放過,極爲可憫,伏願從速開講焉。象奎曰,領府事亦已開講事仰奏矣,非但在廷群臣,凡閭巷愚民皆以爲,講筵規式定入已久,尙未聞開講爲憫,伏望從近開講。奭周曰,聖德成就,惟在講學,而不可以一日虛徐,故古人云,勿以今日不學而有來日,此謂今日不學,而又明日不學,則來日又今日矣。方今日晷舒長,卽爲開講,是臣所望也。上曰,當依此爲之矣。命大臣先退,仍命〈退〉,諸臣以次退出。
乙未正月初四日午時,上詣殯殿。議政府進香親行入侍時,行都承旨權敦仁,行左承旨李彦淳,左副承旨金鼎集,右副承旨南履炯,同副承旨李祖榮,假注書金炳奎·洪仁秀,記事官曺雲承·洪說謨,原任直提學朴綺壽·鄭基善,原任直閣朴永元·徐萬淳·李嘉愚,檢校直閣李景在,原任待敎李憲瑋,檢校待敎金學性以次侍立。時至,通禮跪啓出次,上具衰服,出廬次門,入殯殿門,詣褥位俯伏哭。小頃,止哭興平身,謁者引領議政沈象奎,進詣香案前跪,三上香,連奠三奠訖,大祝司果鄭德和,詣香案左,跪讀祭文訖,象奎仍降復位,上俯伏哭。小頃,止哭興平身,通禮導上還廬次。諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
李祖榮啓曰,合辭方張之時,諫院無詣臺之員,事甚未安。除在外·未署經外,呈告人員,竝卽牌招,何如?傳曰,允。
南履炯啓曰,備邊司郞廳來言,今日賓廳日次,而領議政沈象奎,左議政洪奭周,無時急稟定事,右議政朴宗薰奉命在外,不得來會云矣,敢啓。傳曰,知道。
大王大妃殿傳于李穆淵曰,大殿勸講,自明日爲之,處所,以景賢堂爲之。
大王大妃殿傳于李穆淵曰,以大行大王世室事,二品以上儒賢,僉議詢同,當卽擧行,而庚申年則因山後,故卽時擧行,而今番因山前也,然而卽爲擧行耶?時原任大臣處,收議以入。
賓廳收議,奉朝賀南公轍以爲,詩曰,於戲不顯,文王之德之純,惟我大行大王有之矣。竊伏覩三十四年垂拱之治,率天命之性,而由仁義行,天理流行而人慾退聽,日用不知而民自樂利,譬如上載無聲,喬嶽不運,而問于朝,則卿士世祿之臣曰,吾君全保之,問于野,則群黎百姓曰,吾君食我而衣我之,以至草木昆蟲有命之物,莫不涵育仰戴於至化薰蒸之中,肆皇天克享其心,垂裕神孫,宗社奠億萬年無疆之基,德至盛矣,功莫大焉。古者,以祖功崇德,爲不祧之祠,故曰,七世之廟,可以觀德,昔先正臣文正公宋時烈,上疏請預定孝宗大王世室,而其後列聖朝多行預定之儀,斯禮也三代共之,吾先君行之。今此領敦寧趙萬永之疏,非萬永一人之言也,卽臣等之言也。非但臣等之言也,卽擧國臣民大同之公議至願也。惟望仰稟東朝,亟賜允從焉。領府事李相璜以爲,七廟觀德,殷制卽然,歷代共由,以迄我朝,惟我大行大王盛德鴻功,度越百王,文治武靖,啓佑我無疆之籙,久道化成,由仁義行,時雨陽春,煦噓膏潤。凡今之民,孰非三紀慈育中物,而利澤及遠,頌祝無窮,百世在後,其永有於戲不忘之思。今此世室預定之請,非領敦寧一人之言,實在廷諸臣之言,非在廷諸臣之私言,乃八域兆庶之所同情也。惟願仰遵古制,亟定大禮。領議政沈象奎以爲,洪惟我大行大王,姿是上聖,化侔天載,純亦不已,行由仁義,止孝止慈,穆穆敬止,三紀如一日,南面恭己,盛德至善,民之不能忘也,百世之下,尙猶然矣。況在今日,愀然如復見,澤深普被,凡厥遺黎,胥切於戲,親賢樂利,思有觀德之地,世室之預定,粵亦有我朝列聖故事,卿士庶民從如龜筮,是之謂大同,豈容復議,則領敦之章,卽以導達國人之言耳。伏願亟宣明旨,以行典禮焉。左議政洪奭周以爲,大行大王盛德至善,參侔高厚,深仁滂澤,淪浹黎烝,不但今日臣庶之沒身含戴,雖在百世之後,必當有於戲不忘之思。今玆世室之論,誠可謂先得人情之所同然,人情之所同然,卽天理之所當然也。天理人情之所當然,亦豈非禮之所宜然乎?伏況世室預定,卽是我朝彝典,列聖相承,成憲可監,惟願亟降明命,以光聖孝。行判府事李羲甲以爲,洪惟我大行大王,以上聖之姿,膺重熙之運,臨御三十有四載,治法政謨,駕軼百王,深仁厚澤,淪浹八域,施措必遵成憲,享祀必盡誠敬,紛華不邇於淸燕,寅畏恒存於對越。宮室苑囿,無所增益,貢賦租稅,一軫省減。節經費以裕國用,蠲欠逋以寬民力,水旱議賑,帑藏輒發,寒暑恤囚,囹圄頻空,崇儒重道,培植元氣,旌善癉惡,淬礪風敎。言官無獲罪之人,世臣被曲保之澤,藹然仁聲仁聞,展也成己成物,休養生息,德侔天地,親賢樂利,恩遍大小,環東土含生之倫,於戲之思,其將永世而不替。至若闡明國是,咸與歸於皇極,辨正史誣,永有辭於天下,廓淸西洋之邪敎,勘定潢池之兇醜,盛德至善,民無能名,而豐功偉烈,史不勝書,觀德之地,百世饗之,實是俟不惑而質無疑矣。今此領敦寧臣趙萬永之所仰陳,卽一國臣庶大同之論也。臣之管窺蠡測,誠無以摹畫萬一,而惟願亟下兪音,以重國典,以光聖孝焉。判敦寧府事金在昌以爲,惟我大行大王,至化神功,巍巍蕩蕩,敉寧億萬年無疆之基,三紀光御,八域願戴,於乎盛哉。迺者領敦寧之疏辭,實是一國之輿情,伏願誕定世室之禮,以闡揚堯·舜之聖德焉。判中樞府事金逌根以爲,太廟不祧之禮,卽祖功宗德之晟典也。我大行大王,以上聖之姿,御久道之治,堯明舜孝,禹儉湯敬,文以致平,武以勘亂,義理而扶世敎,仁愛而濟民命,之功之德,有光史冊。今此世室之請,乃擧國同聲之辭,而不待當遷,預爲議定,亦多已例。伏願亟降成命,以副群情焉。左參贊李錫奎以爲,惟我大行大王,姿挺上聖,躬致太平,臨御三十四年之間,治謨政法,塗人耳目,深仁厚澤,浹民肌髓,垂拱無爲,可比虞舜,躬行節儉,無愧夏禹,文王之視民如傷,成湯之從諫弗咈,罔俾專美。討洋學而倫彝闡明,平西醜而國勢永鞏,啓佑我後人,可師百世,將多于前功,有辭千秋。今此世室不祧之典,卽是擧國同情之願,臣無容更議。行知中樞府事徐俊輔以爲,惟我大行大王,臨御三十有四年,聖德神功,洋溢區宇,上奉殿宮,至樂瀜瀜,下恤蔀屋,民俗熙熙。孝悌本於心而八域歸仁,謨烈顯於身而百世裕昆,闡義理而淑慝明,挈綱維而施措得,嚴勘邪獄而文治誕敷,克定西亂而武功冞彰,承祖宗之丕緖,啓磐泰之宏基,尊爲世室,垂之萬祀,允合七廟之觀德,可見一國之同情。況有正廟已行之典,實爲今日式遵之禮,惟願誕擧彝章,以光我聖上無窮之孝思,用答我群黎於戲之慕祝焉。知中樞府事洪羲俊以爲,聖王彰觀德之美,宗廟重不祧之典,此所以尊爲世室,百代不遷,而後嗣王崇報之道,永有辭於來世者也。恭惟我大行大王,以聰明英達之姿,有純粹光大之德,心法丕承於精一,典章自合於律度,事親篤準海之孝,愛民推保子之恩。政治勤勵,百工率職,惠澤洋溢,八域安堵,朝廷敦禮讓之風,庠序有譽髦之美,崇正學而斥邪說,固邦本而靖妖氛,化行俗美,治成制定。囿一世於仁壽之域,躋三紀於升平之基,環東土數千里,無不沐浴乎膏澤,衣被乎光華,至仁洪功,大德宏規,蔚然有久道化成之懿,於乎盛矣。今此國舅陳奏,實是擧國同情之論,臣亦無異見矣。行大護軍朴周壽以爲,惟我大行大王,至性純行,隆功盛德,可以駕軼三王,模範百世。今此世室之請,寔出一國公共之論,庶慰沒世於戲之思,臣無容更議。戶曹判書李止淵以爲,七廟觀德,載在經傳,世世祭獻,著于史策,自古帝王,有德有功,必膺是禮,以我大行大王之德之純之功之大,其於宗廟之禮,豈不用帝王之盛典,上以配列聖於昭之靈,下以副百世於戲之思乎?領敦寧所陳,卽臣等所齊聲攢祝者,伏願亟降成命,誕擧彝典焉。知中樞府事金學淳以爲,惟我大行大王,姿挺堯·舜,道兼文武,法湯敬之日躋,追禹勤之時敏,臨御三紀,治冠百王,政法治謨,史不勝書,盛德至善,民不能忘。掃蕩洋學而倫彝丕闡,勘定西醜而社稷增鞏,義理大明,八方咸服,謨訓永貽,百世可師。今此世室之請,允合殷廟觀德之美,庶慰周民沒世之思,臣無容更議。廣州留守金履載以爲,恭惟我大行大王,臨御三十有四載,以純亦不已之德,致巍乎有成之治,隆功偉烈,有難勝書,親賢樂利,於戲不忘。今玆世室崇奉之請,乃是臣民大同之情,實無容更議矣。工曹判書李勉昇以爲,恭惟我大行大王,挺上聖之姿,允文允武,克勤克儉,垂拱而治道成,盛德至善,洽于民心,赫怒而寇盜平,洪功竣烈,奠我邦基,遵先志而義理大明,崇正學〈而〉邪孽自熄,臨御三十有四年之間,民無暑雨之咨,朝享和平之福,之功之德,史不勝書,於乎不忘,八域同情,以聖上不匱之孝,凡所以致隆之者,宜無所不用其極。今玆世室尊奉之請,實叶於天理人情,但願俯循廷議,亟擧盛典焉。右參贊徐能輔以爲,尊爲世室,百世不祧,所以觀德而尙功也。惟我大行大王,至仁盛德,可以配堯·舜,洪功丕烈,可以侔禹·湯,如臣膚淺,何敢模畫其萬一,而臨御三紀之間,闡明我義理,昭如日星,啓佑我後人,垂範萬世,亟行討邪,化洽群黎,掃淸賊氛,功存社稷。今此領敦寧臣趙萬永之疏請,卽一國臣民公共之論也。亟許允從,以慰於戲不忘之情焉。吏曹判書朴綺壽以爲,大行大王,以上聖之姿,臨君師之位,有宥三十有四年,深仁厚澤,浹人肌髓,豐功偉烈,史不勝書,昭儉之德,夏后之卑宮菲食也。典學之工,殷宗之遜志時敏也。恢聽受之量,而群臣未嘗以言獲罪,施賙賑之惠,而小民得以遇災不懼,以至討邪徒而聖道增光,翦西醜而一方底安,久道化成,式至今休,昇遐之日,雖窮谷深山之中,莫不奔走號哭,如喪考妣,擧切於戲不忘之思,稽諸三代古禮,參以我朝舊典,世室崇奉,百代不祧。卽是一國臣民大同之論,惟伏望俯循群情,亟擧盛典焉。刑曹判書金箕殷以爲,宗廟之禮,有功德不遷,卽古典,而洪惟我大行大王,盛德鴻功,卓越千古,匹美三五,今日率土含生之倫,擧切於戲不忘之思,則今此百世不遷之請,非領敦寧一人之言,實擧國同情之辭,臣無容更議。兵曹判書沈能岳以〈爲〉,惟我大行大王,臨御三紀,治化郅隆,深仁厚澤,浹人骨髓,豐功盛烈,史不勝書,於虛不忘之思,率土同情,自古帝王功德,嵬蕩則百世不祧,自是彝典,今此世室議定,寔符七廟觀德之義,允愜臣民顒望之願,以臣膚淺之見,恐無容更議矣。行大護軍趙寅永以爲,伏惟我大行大王,光臨三紀,道洽政治,盛德至善,民不能忘,此今日不祧之論,允爲擧國之同情,百世之不惑者也。況世室預定,旣有列聖朝故事,則彝典所在,無容更議。行大護軍徐耕輔以爲,惟我大行大王,臨御三紀,久道化成,盛德至善,民不能忘,豐功偉烈,史不勝書,以德以功,饗以世室,自是歷代帝王家崇奉之彝典,亦惟我列聖朝已行之禮也。情文所符,事體至當,臣無容更議。行大護軍洪命周以爲,惟我大行大王,至仁盛德,巍蕩難名,臨御三十有四載,治化郅隆於三古,惠澤倫浹於八方,措國勢於磐石,躋斯民於壽域,環東土含生之倫,莫不有於戲不忘之思,而至若邪穢亂敎而廓滌之,土寇弄兵而戡定之,之德之功,史不勝書。今此世室之禮,實是朝野大同之論,臣無容更議。知訓鍊院事柳相亮以爲,臣本靺韋無知,何敢妄預於典禮間事,而常聞自古帝王,一有可紀之績,輒有陞躋世室之例,而竊伏念我大行大王,御極三十四年,煦濡涵育之至仁盛德,非臣民所敢名言,而至若辛酉之闢邪正經,壬申之戡亂寧邦,俱是曠絶前古之鴻功大業,則今日此議,不惟在廷縉紳之所同然,雖閭巷匹庶之賤且微者,無不攢手顒祝,如臣愚昧,更無容他見矣。行大護軍洪敬謨以爲,洪惟我大行大王,以聖神文武之姿,有純粹光大之德,光御三十有四年,囿一世於仁壽,躋八域於升平,洪功丕烈,至仁厚澤,蕩乎難名,史不勝書。在殷廟觀德之義,擧漢室世獻之禮,實是擧國大同之論,臣豈有他見乎?禮曹判書金蘭淳以爲,大行大王世室之請,卽擧國大同之論,三十四年久道之化,殆無能名焉,而仁孝恭儉,爲德之本,義理聲明,爲治之具,文以致平,武以勘亂,五百年重熙之業,式至今休,億兆民涵育之澤,於戲不忘。克配烈祖,卓越往牒,七廟觀德,允合情文,不待當遷之時,而預先議定,亦多已例,臣無容他議。漢城判尹鄭基善以爲,伏惟我大行大王,至仁侔天地,聖德軼勛華,臨御三紀之間,克勤于邦,輯寧我家,文謨武烈,啓佑後人,鴻恩厖澤,徵諸庶民,博厚高明之德,悠久無疆,親賢樂利之思,沒世不忘。殷廟觀德之盛,漢室世獻之禮,卽擧國同情之願,稽諸三代之古禮,參以我朝之舊典,亟循廷議,早定殷禮,不勝區區攢祝。知中樞府事李紀淵以爲,惟我大行大王,以堯·舜之姿,行文武之道,闡義理而盡繼述之美,明正學而致闢廓之效,威以戢亂,仁以濟窮,三紀之化,民無能名,廟以觀德,不待百世,伏願亟擧彝典,俯循輿情焉。大護軍金熙華以爲,惟我大行大王,御極三十有四年,治致太平,至仁盛德,豐功偉烈,敻越千古,卓冠百王。今此領敦寧之仰請世室,實是擧國臣民公共之論,臣無容更議。行護軍朴岐壽以爲,惟我大行大王,臨御三十四年,盛德至善,民不能忘,嵬功丕烈,史不勝書,尊爲世室,百世不遷,允合於天理人情,而領敦寧之疏,卽是擧國大同之論也,臣無容更議。刑曹參判李志淵以爲,竊念崇奉世室,國家之重典也,闡揚先烈,聖王之達孝也。伏惟我大行大王,姿挺上聖,身致太平,御極三十四年之間,深仁厚澤,浹民肌骨,政法治謨,塗人耳目,垂拱無爲,可比於虞·舜,躬行節儉,無愧於夏禹,成湯之從諫弗咈,罔俾專美,文王之視民如傷,庶幾近之。討洋學而倫彝闡明,平西亂而國勢奠安,盛德至善,民不能忘,豐功偉烈,史不勝書。啓佑我後人,而可師於百世,將多于前功,而有辭於千秋,君子小人之親賢樂利沒世於戲之思,一國輿誦之同然也。今於不祧之禮,臣無容更議。行護軍朴晦壽以爲,洪惟我大行大王,以上聖之姿,撫休明之治,三紀在宥,久道化成,於戲之思,永世不忘,豐功偉烈,宜殷廟之觀德,春祀秋嘗,合漢室之世獻。今此不祧之請,實係大同之情,惟願俯循廷議,亟擧縟儀焉。漢城左尹李惟秀以爲,惟我大行大王,御極三十四載,豐功盛德,致治太平,今此不祧之議,卽一國臣民共公之辭,臣豈有他見?嘉善大夫鈴原君尹行直以爲,惟我大行大王,臨御三十四年,深仁厚澤,浹于民心,今此世室議定之擧,實是一國之同情,百世之公議,環東土八域臣民,於戲不忘之思,亶在於是,惟願博議而亟行之矣。行護軍申絅以爲,洪惟我大行大王,盛德至仁,雖萬世不可祧矣。今此世室之請,式遵彛典,擧以行之,國家之幸甚,臣民幸甚。行護軍朴宗琦以爲,恭惟我大行大王,純德至善,浹人肌髓,御極三十四年,文致太平,武戡禍亂,隆功神化,蕩乎難名,環東土含生之倫,孰不有沒世於戲之思?今此加隆廟儀,以爲百世不遷之宗,卽是擧國大同之願,臣無容更議。行護軍申緯以爲,恭惟我大行大王,臨御三十四載,一德有純亦不已之盛,八方切於戲不忘之思,今此世室之請,無容更議矣。漢城右尹李鐵求以爲,大行大王,御極三紀,至仁盛德,固非如臣愚蔑,所敢形容其萬一,而今玆世室之議,卽擧國同然之情,惟願仰遵古制,俯循輿情焉。行護軍金陽淳以爲,有國彝典,莫重於世室,而德洽厚生,功在綏邦,則所以致隆而崇報之者,惟有宗祀不遷之禮矣。恭惟我大行大王,惇倫崇化,節儉愛,闢異敎而正學丕闡,靖西氛而小醜底定,克著三十四年淸明之〈治〉,以基百千萬世鞏固之業,之功之德,爲祖爲宗,今此領敦疏陳,亦援列朝已行之例,是謂大同,不待百年而定者也,俯詢之下,臣豈有他見?行護軍金基常以爲,惟我大行大王,聖德巍蕩,至化隆洽,民無能名,史不勝書,今玆世室之論,非但今日輿情之所同得也,可以俟百世而不惑矣。禮曹參判金道喜以爲,恭惟我大行大王,臨御三十四年,隆久道之化,撫長治之業,至行潛孚乎神明,仁恩覃洽乎肖蝡,正國是闢異敎靖寇亂,凡所以闡文治而揚武烈,鞏駿命而貽燕謨者,史不勝書。宜爲百世不遷之宗,以遵禮經崇德大報之典,臣無容更議。開城留守鄭祖榮以爲,有德有功,百世不祧,非但歷代之令典,自有我朝之彝章,恭惟大行大王,聖德深仁,浹民肌髓,豐功盛烈,赫人耳目,饗于世室,加隆廟儀,庶可慰於戲不忘之思,領敦寧疏陳,寔是擧國臣民公共之願,臣無容更議。行護軍李奎鉉以爲,惟我大行大王,以上聖之姿,膺靈長之運,光御三紀之間,深仁厚澤,豐功偉烈,民無能名,史不勝書。殷廟觀德之盛,漢家世獻之禮,非但輿情之允合,亦是列朝之已例。今此預定世室之議,儀文所愜,事體至當,臣亦別無他見。行護軍任存常以爲,惟我大行大王,富有日新之業,聖神功化之盛,駕軼三古,永垂百世,擧切於戲不忘之思,而惟其心法精一,傳堯·舜之大統,謨烈顯承。若文武之啓佑,止孝止慈,克寬克仁,宮室衣服自菲,貨利聲色之不邇,崇儉也,導率廷紳,保世臣而全恩,懷綏田里,曁小民而樂生,仁政也,端士趨而正義理,育人材而興詩書,敷文也,至若鋤治洋西之邪敎,廓闢猛獸之害,掃蕩淸北之群醜,莫逃魑魅之形者,神武也。凡此四紀間郅隆之化,史不勝書,而七廟觀德之盛,百世不祧之禮,帝王之盛節,國家之舊典,躋享世室之禮,豈容一日緩哉?伏願亟循群籲,誕擧彝憲焉。同知中樞府事林景鎭以爲,洪惟我大行大王,臨御三十有四年,盛德格于天,深仁洽于人,顯謨神功,光前裕後,今玆世室之請,實是大同之情,臣無容更議。同知中樞府事鄭基一以爲,猗歟我大行大王,姿挺上聖,躬致太平,盛德隆功,誕敷三紀之化,深仁厚澤,宜享百世之祀。今此不祧之典,實是一國臣民所共蘄望而攢祝者也,臣無容更議矣。同知中樞府事李鼎臣以爲,惟我大行大王,臨御三十四年,盛德至善,民不能忘焉。固已款鼎鍾而煥竹帛,以臣管窺,何敢模畫其萬一,而祖有功宗有德,卽國家不刊之典,今此世室之議,出於大同之願,凡有秉彝,孰不同辭,如臣謏寡,無容更贅矣。行護軍李光正以爲,我大行大王,聖德之合天,至仁之浹人,三十四年之間,蓋無能名焉。今此世室之請,卽擧國同情,而俟聖不惑者也,臣無容更議。行護軍洪羲瑾以爲,惟我大行大王,以上聖之姿,撫三紀之治,文以致平,武以靖亂,豐功偉烈,永垂百世,殷廟觀德,漢家世獻,情禮儀文,允合輿情。今此預定世室之議,實是大同之論,臣無容更議。行護軍韓義運以爲,大行大王,御極三十四年,深仁厚澤,洪功盛烈,史不勝書,有光百世,世室不祧之彝典,凡在一國含生之倫,孰敢不同聲而顒祝哉?臣無容更議。行護軍李恒權以〈爲〉,今此大行大王世室之請,係是公共之輿論,臣無容更議。行護軍朴來謙以爲,我聖考御極三十有四年,聖德侔天地,治化軼唐·虞,洪功丕烈,史不勝書。其在闡揚崇報之道,允合百世不祧之典,今此領敦疏陳,寔出於擧國臣民之同情,臣無容更議。吏曹參判李憲瑋以爲,先大王豐功丕烈,垂範萬世,深仁厚德,淪浹群生,今此世室之請,允合於天理人情,而預定之規,自有列聖故事,伏願亟降成命,以擧縟儀焉。行護軍金弘根以爲,我大行大王,以上聖之姿,任君師之責,久道化成,治躋熙皞,深仁廣愛,浹于民心,鴻功盛烈,史不勝書。今此世獻之請,寔循大同之無待,當祧之期,亟講不遷之禮,庶慰今日哀冤之情,永寓沒世於戲之思,區區冀幸,臣亦不後於人。工曹參判李德鉉以爲,大行大王之德之功,承千聖之大統,追列朝之巍烈,厥享國三十四年,深仁厚澤,於戲不忘,則百世不祧,允合情文,預定世室,無容更議。同知中樞府事李寅泰以爲,惟我大行大王,以上聖之姿,行久道之化,德業之盛,治理之隆,蕩蕩乎民無能名焉。遠致區宇寧謐,朝著淸靖,啓佑我後人,永鞏我億萬年無疆之基,之功之德,允宜百世不祧之儀,今此世室之擧,實是擧國大小之同情,臣無容更議。兵曹參判李基栽以爲,洪惟我大行大王,以堯·舜之姿,承艱大之業,盛德至善,純然一出于人心,上以繼述乎列聖,下以浹洽于民心,豐功偉烈,史不勝書,有以質鬼神而俟聖人,親賢樂利,擧切於戲之思,今玆七廟觀德之媺,百世不祧之典,不容少緩,而乃是擧國同情之論,臣無容更議。行護軍徐左輔以爲,惟我大行大王,臨御三十有四年,深仁厚澤,浹于民心,豐功偉烈,史不勝書,今此世室之請,卽我朝已行之晟典,臣無容更議矣。行護軍尹命圭以爲,祖有功而宗有德,則廟皆不遷,卽三代已行之晟典也。猗我大行大王,以上聖之姿,光御三紀,文以致治,武以靖亂,以功以德,垂百世而不忘,曰昭曰穆,宜七廟之可觀,則今此世室預定之請,實是擧國大同之論,臣無容更議。行護軍趙冀永以爲,伏以大行大王之功之德,允合於百世不祧之典,卽通國之輿情,而世室預定,旣有前代與我朝可據之例,則亟擧縟儀,恐不容暫緩矣。行護軍李憲球以爲,大行大王,臨御三十四載,深仁厚澤,允浹于八域,豐功偉烈,不讓乎三代哲辟。今此世室之請,實叶輿情,臣無容更議。行副提學朴永元以爲,大行大王,以上聖之姿,撫休明之治,臨御三十四年,至仁盛德,浹洽人心,洪謨嵬烈,昭垂簡冊,祖功宗德,卽百王不易之制,不待當祧,先定世室,亦我朝已行之禮。領敦寧疏請,實是擧國臣民大同之情,伏願亟擧晟典,光闡隆報。行護軍安光直以爲,惟我大行大王,三十四年盛德大業,上格于天,下浹于民,今此百世不祧之典,卽通國之輿情,世室預定,旣有前代與我朝已例,亟擧縟儀,無容更議。戶曹參判尹聲大以爲,大行大王世室之請,卽擧國大同之論,猗歟卅四年久道化成之治,億兆民興孝涵仁之澤,實是無能名焉,而義理闡明,國是大定,文武竝用,邦基永鞏,百世不忘之思,有光祖宗,七廟觀德之儀,允合情文,不待來後,預先議定,我家典禮,自有已例,臣無容更議。同知中樞府事柳和源以爲,大行大王盛德至善,允合於百世不祧,則今此世室之請,係是擧國大小公共之論,臣無容更議。訓鍊院都正李升權以爲,今此大行大王世室之請,係是一國臣民,所共顒祝者,臣無容更議。行護軍任聖臯以爲,大行大王盛德至善,當享百世,世室之請,一國輿情,臣無容更達。行護軍柳相弼以爲,大行大王世室之請,卽一國大同之輿情,萬世不易之定論,臣何容更議?行護軍金魯甲以爲,惟我大行大王世室之請,卽一國大同之輿情,萬世不易之定論,臣何容更議?行護軍朴潤榮以爲,大行大王世室之請,卽一國大同之輿情,萬世不易之定論,臣何容更議?行護軍趙運永以爲,大行大王世室之請,卽今日大同之輿情,以臣愚眛之見,亦無容更議。完平君李鼎會以爲,惟我大行大王世室之請,卽一國大同之輿情,萬世不易之定論,臣何容更議?行護軍柳相穆以爲,惟我大行大王世室之請,卽一國大同之輿情,萬世不易之定論,臣何容更議?同知中樞府事尹義儉以爲,大行大王世室之請,一國輿情,臣何容更達?草莽臣宋稚圭以爲,臣比益添病,床席奄奄,忽此禮官,銜命遠臨,持示領敦寧臣趙萬永請世室疏本,而使之獻議,臣惶駭隕越,罔知攸措。噫,我大行大王,至仁盛德,度越百王,而臨御三十餘載,率由舊章,治化隆洽,今於世室之議,孰敢有間然者?顧臣草萊賤品,庸愚懵陋,最出人下,猥廁詢蕘之列,妄議莫重典禮,則貽累淸朝,當如何哉?玆不免虛辱王人,臣罪萬死,臣罪萬死。草莽臣宋啓榦,病未獻議云云。
傳于李穆淵曰,吏判有闕之代,大護軍趙寅永除授。
李祖榮啓曰,判義禁李羲甲牌不進推考傳旨,今方捧入,而開坐命下之後,如是違牌,事甚未安。更爲牌招,何如?傳曰,允。
李穆淵,以魂殿都監摠護使意啓曰,本都監都廳徐有贊,纔以前望,蒙點於司憲府掌令,無格例所拘,有難兼管,所帶臺職,依已例改差,仍令該曹,口傳付軍職,何如?傳曰,允。
傳于李祖榮曰,臺諫有闕之代,前望單子入之。
兵曹口傳政事,副司果單徐有贊。
南履炯啓曰,穩城府使申紹,移拜吉州防禦使,有除朝辭赴任之命矣。密符則以前防禦使申性浩所佩仍佩,諭書則安寶,使院吏齎傳,何如?傳曰,允。
以司諫閔永勳,獻納任百能牌不進罷職傳旨,傳于李祖榮曰,只推。
李穆淵,以吏曹言啓曰,未下直監司·守令·邊將,竝令催促,不日辭朝,如有上京守令,使之當日下送事,命下矣。自臣曹催促,則黃海監司徐萬淳,今月初八日辭朝云,未下直守令安邊府使尹尙圭,會寧府使鄭煥宗,慈山府使鄭鴻慶,三和府使孫綏遠,楚山府使柳亮源,朔州府使李敬達,鐵山府使李勉大,茂山府使梁宣洙,富寧府使金善永,穩城府使李倫敍,礪山府使李熙吉,咸從府使李熙永,郭山郡守張洛賢,寧遠郡守玄仁福,熙川郡守趙存兢,平海郡守禹台榮,金溝縣令李炳斗,龍潭縣令李鳴遠,盈德縣令兪廷煥,文化縣令李胤愚,鴻山縣監金萬根,雲峯縣監李錫龜,孟山縣監徐有㲈,扶安縣監黃鍾人,光陽縣監尹惠鎭,安義縣監鄭龜容,奉化縣監曺相振,慈仁縣監金漢益,義興縣監任奭朝,江東縣監趙然春,殷山縣監柳榮河,殷栗縣監朴承輝,俱以爲今月初六日辭朝云,上京守令平山府使李鍾英,當日下去云,居昌府使朴雲壽,柒谷府使柳興禹,俱以親病沈重,不得下去云,其親病旣如是,則有難强令還任,竝改差,何如?傳曰,允。口傳差出,催促下送。
吏曹口傳政事,以李羲碩爲居昌府使,金秉浩爲柒谷府使。
南履炯,以都摠府言啓曰,副摠管尹聲大,以同知義禁府事,本府坐起晝仕出去之意,敢啓。傳曰,知道。
李穆淵,以禮曹言啓曰,因山陵都監草記,山陵火巢定界,然後補土處,始可修築,禮曹堂上及都監提調,與京畿監司,眼同地方官,看審定界事,允下矣。依前例本曹堂上進去,與都監堂上·京畿監司及地方官,眼同定界後稟處,何如?傳曰,允。
南履炯,以兵曹言啓曰,新除授靑水萬戶金漢英,老母今年爲七十六歲,法不當遠離赴任,呈狀乞遞,依法典改差,〈何如?〉傳曰,允。
義禁府啓目粘連,向前玄義洵亦,差倭出來,約條旣越,而身爲任譯,終不能據理責諭,一任其到今淹留,不可但以溺職〈言〉,其前後所爲,萬萬駭惋,以此照律,何如?判付。啓,依允。
吏曹判書朴綺壽疏曰,伏以歲籥載新,因山定期,仰惟聖心皇皇,哀慕益深,顧臣庸愚,偏被大行朝不世之恩,而未效塵刹之報,遽當崩坼之變,私願莫遂於蓐蟻,至慟徒切於攀髥,天乎冤矣,此何人斯?仍伏念臣於見職,萬不近似,半載行政,秕謬何限,而竟因銓注之失當,至承前席之問備,臣誠滿心慙恧,宜卽引退,而適値京察迫期,容旋無路,黽勉句勘,有靦面目。況於其時,咫尺簾帷,親承慈敎,辭旨嚴重,惶汗沾背,臣雖無似,亦具彝性,豈無精白對揚之心,而其奈才疎識闇,眩於取捨,權衡之際,易乖物情,排擬之間,似多錯誤。臣心悚蹙,不以事過而少弛。今則公幹苟完,私情可達,其可一向嚴畏囁嚅,而蹲仍於匪據之地哉。銓官之纔經大政,便卽遞去,已成近例,指爲瓜限,且臣本以癃孱之質,當寒觸冒,哀遑奔走之餘,狗馬賤疾,一倍添肆,種種醜穢之狀,有不敢煩陳,而委頓床玆,動嚲不得,猝無以束帶赴公,虛縻重任,若添一病,玆敢疾聲呼籲于天地父母之前。伏乞聖慈,俯賜矜諒,將臣所帶本兼職名,亟賜鐫遞,以幸公私焉,臣無任云云。答曰,省疏具悉。所請依施。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
李祖榮啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
權敦仁啓曰,右承旨李穆淵,今日不爲仕進,卽爲牌招,何如?傳曰,允。
備忘記,三和府使孫綏遠,礪山府使李熙吉,穩城府使李倫叙,茂山府使梁宣洙,富寧府使金善永,會寧府使鄭煥宗,雲峯縣監李錫龜,平南萬戶申在德,玉江萬戶尹光周,方山萬戶玄奉哲,方垣萬戶李周恒,永達萬戶李南圭,植松萬戶高應觀,西北僉使崔鵬遠〈下直〉各長弓一張,長箭一部,片箭一部,筒兒一箇賜給。
傳于權敦仁曰,勸講入侍。
傳于權敦仁曰,左承旨·右承旨竝許遞,前望單子入之。
承旨前望單子入之,柳致睦·李鼎在落點。
權敦仁啓曰,假注書金炳奎,身病猝重,勢難察任,今姑改差,何如?傳曰,允。
金炳奎改差,代以鄭㝡朝爲假注書。
時原任大臣收議,奉朝賀南公轍以爲,庚申年則儒賢疏請,在於因山之後,今番則領敦疏請,在於因山之前,莫重莫大之典禮,有不必以前後爲拘,今旣卿士從而大同,宜令有司,應行儀節,恐當卽爲擧行矣。臣身旣休退,神識昏髦,顧何以與聞於朝廷之議,而今者慈聖,以大行大王世室之禮,詢問至及於賤臣,俯仰今昔,悲不自勝,固知僭越,而不敢不對。領中樞府事李相璜以爲,大行大王世室預定,詢議大同,當爲擧行,眞遊莫攀,益切如喪之痛,而觀德之廟,少可以寓於戲不忘之思。庚申擧行,則蓋伊時疏請會議,在於因山之後,而今番議定,旣在於因山之前。臣意則應行儀節,恐宜於議定後,卽爲擧行,不必以因山前爲疑矣。領議政沈象奎以爲,今伏承大王大妃殿下敎,大行大王世室,因山前擧行當否下詢,臣竊伏以爲,七廟觀德,慰臣庶於戲之同情,百世不祧,擧告布應行之儀節,不容可緩。庚申之行於因山後,以儒臣疏請之在於其時故也,而今則僉議詢同,告布宜亟,莫重典禮,恐不當遲待因山後矣。左議政洪奭周以爲,大行大王世室之禮,僉議大同,成命已降,上告下布之節,皆係應行,不容少緩,而第伏念因山之前,旣不得行太廟之祭,則世室告由,亦將無以備禮。若不擧薦獻,只有告文,則亦非所以尊事體重禮儀之意,待卒哭後擧行,恐爲合宜,而告廟旣已差退,則頒敎自當在於其後,至於殯殿告由。雖先行於因山之前,亦恐無所拘礙,而事係至重,以臣蔑識,不敢質言,惟在博詢而裁擇云。
大王大妃殿傳于權敦仁曰,諸大臣收議如此,應行儀節,卽爲擧行。
傳于南履炯曰,召對爲之。
傳于李祖榮曰,司鑰徐潤國,令攸司科治。
掌令前望單子入之,洪羲錫落點。
李祖榮啓曰,新除授掌令洪羲錫,一體牌招,何如?傳曰,允。
又啓曰,行大司憲宋冕載,執義朴時源,掌令洪羲錫牌不進,掌令李日瀅,持平成原默·趙在慶在外,監察茶時之意,敢啓。傳曰,知道。
以執義朴時源,掌令洪羲錫,司諫閔永勳,獻納任百能牌不進罷職傳旨,傳于李祖榮曰,只推。
以右承旨李稷淵牌不進罷職傳旨,傳于權敦仁曰,只推。
吏曹判書單趙寅永。
權敦仁,以奎章閣言啓曰,勸講閣臣原任直提學朴綺壽時無職名,令該曹口傳付軍職,何如?傳曰,允。
兵曹口傳政事,大護軍單朴綺壽。
權敦仁,以禮曹言啓曰,大王大妃殿傳曰,諸大臣收議如此,應行儀節,卽爲擧行事,命下矣。告廟頒敎吉日,令日官朴周煥推擇,則今正月十三日爲吉云。遣大臣,宗廟·永寧殿,同日曉頭,先行告由,景慕宮·殯殿·文祜廟,一體告由,而午時頒敎行禮事,磨鍊擧行,何如?傳曰,允。
又以國葬都監摠護使意啓曰,因山擇日,已爲啓下矣。四月二十四日,大轝自殯殿離發,黔巖晝停,高陽宿所,二十五日,自高陽離發,坡州晝停,仍詣陵所,以此排日排程,分付兵曹及畿營,使之前期看審,轝士軍替運處所,磨鍊立栍,道路橋梁,預爲修治之地,何如?傳曰,允。
又以國葬都監摠護使意啓曰,發靷時晝停所·宿所,皆當設欑宮,轝士軍替運,亦當設幕次,而庚申辛巳,晝停所不設欑宮,只設幕次,仍以大轝奉駐,還爲進發,替運處則不設幕次,以轝士軍,預爲分運整待,從便替奉矣。今亦依此擧行,何如?傳曰,允。
李祖榮,以戶曹言啓曰,王大妃殿內人元定數爻爲一百五人,而以嬪宮內人五十二人,前移屬內人八十八人合一百四十人中,依數移施,其餘三十五人除減,世孫宮內人五十二人內,依下敎二十七人移屬,王大妃殿二十五人除減,而宣飯衣纏,依此擧行事,分付各該司之意,敢啓。傳曰,知道。三十五供上,亦爲移屬王大妃殿。
權敦仁,以山陵都監摠護使意啓曰,三都監所用物力,已自本都監,請得分送于魂殿·國葬兩都監,而見今米錢邊太半不足,匠募雇價,無以繼用,令廟堂量宜加劃,以爲需用之地,何如?傳曰,允。
李祖榮,以司僕寺以一二提調意啓曰,兼內乘白能洙遭父喪矣,其代,令該曹口傳差出,何如?傳曰,允。
兵曹口傳政事,以李宜植爲兼內乘。
南履炯,以宣惠廳言啓曰,昨年穡事,比前稍登,湖南外諸道給災,不至夥多,今年京畿·湖西·嶺南·關東·海西營邑需各樣價,依例解分磨鍊之意,敢啓。傳曰,知道。
李祖〈榮〉,以禁衛營言啓曰,本營千摠趙存卿,身病猝重,勢難察任,改差,何如?傳曰,允。
又以義禁府言啓曰,各道放未放成冊啓下,江原道原州牧徒一年半定配罪人丁學冕,橫城縣徒二年半定配罪人徐致輔,橫城縣徒三年定配罪人權永壽,忠淸道禮山縣徒三年定配罪人成兢默,淸州牧徒二年半定配罪人趙寬錫,扶餘縣徒二年半定配罪人趙晉錫,林川郡徒二年半定配罪人崔爔,黃海道鳳山郡徒二年半定配罪人徐羲輔,黃州牧徒二年半定配罪人安宅臣,長連縣徒二年半定配罪人姜在浚,遂安郡徒二年半定配罪人崔漢衆,銀栗縣徒三年定配罪人金榮秀,豐川府徒二年半定配罪人李升坤,全羅道康津縣投畀罪人金啓淵,平安道雲山郡流二千五百里定配罪人蔡弘勉,慶尙道昆陽郡遠配罪人黃鍾和,咸鏡道明川府屛裔罪人權秉德等名下,竝放字書下矣。丁學冕·徐致輔·權永壽·成兢默·趙寬錫·趙晉錫·崔爔·徐羲輔·安宅臣·姜在浚·崔漢衆·金榮秀·李升坤·金啓淵·蔡弘勉·黃鍾和·權秉德等,竝放送事,分付該道道臣之意,敢啓。傳曰,知道。
兵曹啓目粘連,觀此忠淸兵使柳基常狀啓,則淸州營將具聖魯呈狀內,母年今爲七十五歲,法當歸養,卽爲狀聞遞改亦爲白有置,具聖魯〈母〉旣是七十五歲,則其在法例,合有變通之道,令該曹考例稟處亦爲白有臥乎所,營將之親年七十五歲以上者,許遞其任,載在法典,淸州營將具聖魯,依法典改差,何如?判付。啓,依允。
義禁府照目粘連,東萊訓導玄義洵矣本府議啓內,差倭出來,約條旣越,而方爲任譯,終不能據理責諭,一任其到今淹留,不可但以溺職言,前後所爲,萬萬駭惋。以此照律,罪杖一百徒三年,以其年七十一,依律文收贖,告身盡行追奪,私罪,奉敎依允。
乙未正月初六日辰時,上御景賢堂。勸講入侍時,領議政沈象奎,原任直閣徐俊輔,參贊官權敦仁,檢討官趙錫龜,假注書金炳奎,記事官曺雲承·洪說謨以次進伏訖。象奎曰,今日日氣淸明,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。象奎曰,閱月停撤之餘,始開講筵,不勝喜幸,而旣始之後,不可一日間斷,伏望勤勤孜孜,期無寒曝之歎焉。象奎曰,自上先讀前受音後,新受音,可以讀奏矣。上讀前受音訖,俊輔讀自鄭子臧出奔宋,至備官而未之聞邪,仍讀奏釋義,上讀新受音十遍。俊輔曰,子臧之鷸冠,非但爲奢麗也。奢麗之過,至於不衷,朱子之選入於小學,實欲爲後人之鑑戒也。聖賢敎迪之意,於此可驗,而不獨服飾而然,推之於萬事萬物,莫不皆然。此等處深加留意,以爲體察擴充之道焉。公父文伯,卽魯之卿士也。以卿士之家,其母之身自績麻,實爲儉勞之賢軌,而以文伯之賢,徒知身績之爲勞,不知從儉之爲德。此其母之所以興歎誨責也。若其奢儉勞逸四字,在帝王家,尤當鑑戒,是以古昔聖主賢輔之獻替儆告者,布在方冊,垂之爲法矣。宋臣蘇軾進陸贄奏議,以爲置之座右,如見贄面,反復熟讀,如與贄言,此誠切至之論也。我殿下沖齡典學,日親經傳,凡於古人之言行,必須一一體驗而省察之,如與古之宿儒賢輔,爲朝暮之遇,則修齊治平之效,皆從學問中出來,伏願懋哉懋哉。錫龜曰,鄭人之鷸冠致災,是玩物喪志之故也。夫玩物之戒,只在於左右相隨服飾器用之間而已。此雖細事,受禍必大,玉杯象箸瓊宮瑤臺,終至亡國而後已,肆古聖王,必崇儉德,堯宮之茅,舜衣之袗,大禹之菲飮,文王之卑服,漢唐君之身衣弋綈衣已三澣,皆可以後世法也。至若敬姜,古之賢婦也。訓子之言,深得其要,勞逸善惡之分,而禍福隨至,豈不大可懼哉?況復人君大戒,惟逸是已,自古有國,輒皆以勤而興,以逸而廢,周家無逸篇之爲萬世龜鑑,良由是耳。顧今我殿下含哀茹痛,沖年嗣服,歲元月正,初行講筵,聖學之晉修,大德之成就,自今伊始,則莫若崇儉無逸二者之爲急先務矣。夫所謂儉者,非高遠難行之事也,惟於外物而無或留心取捨而已。假令珠玉翡翠之在左,而勿以華美而愛好焉。布葛絲枲之在右,而亦勿以麤劣而厭簿之,則心不外馳,不期儉而自儉矣。且以勤逸之道言之,是不難耳。惟其與日俱新之工,克軫無時或豫之方,禹陰是惜,文食不遑,孜孜乎勉勉乎日臻於緝熙光明之域,則是爲無逸之明驗大效,伏願於此二者,而深留聖念焉。敦仁曰,文伯卽卿士也。卿士之家母猶治麻,則其不憚勞,果何如也?夫爲子而欲其母之安逸,是固有之常情,而其母之言,非但嚴於勞逸之機,至以僮子備官,慮及於國亡,驟觀,言若甚過,而其實一念之勞與逸,而善惡判焉,一官之備不備,而安危關焉,可不愼歟?彼一卿士之家,而勞逸之所係尙如此,況爲人君者,御一國之大,理萬機之繁,而其可不以勞逸爲大戒乎?雖以講筵言之,一日之內,有朝晝夕三講及召對別講夜對之規,一日五六次臨講,殆若日猶不足者,無他,治法政謨,皆從體驗心得處做將來,而國之治亂興喪,專在於是,其可暫懷安逸,或隨勞倦,不思所以緝續時敏之道乎?伏願此等處,益加聖念,所其無逸,俾不至有寒曝間斷之患焉。象奎曰,此章之義,專爲崇儉惡奢之言也。子臧之好聚鷸冠,果爲身之災也,則君子之道,必於衣服之節,免其不稱之患,然後可謂節儉也。下章公父文伯,其時賢卿,而欲使其母,勿爲紡績,子之欲其母安逸,卽人之常情,而其母則以爲,魯其亡乎?使僮子備官而未之聞邪云,其無逸之意,當如何哉?卿士亦然,況人君一日萬機,烏有安逸之時乎?方今殿下沖齡嗣服,機務繁多,而此則原無定限,惟講學則旣定規模,臨筵十遍之讀,雖似容易,而燕閑之時,亦必勤孜,則所益不少,毋或一時厭倦之地,區區之望也。臣於前年正月入對時,以溫古知新之意仰勉,而聖聰倘或記念否,講學之工,前日所讀,溫繹勿忘,是爲溫古也。前章南容三復白圭,而孔子以其兄之子妻之,則其意如何,而聖人許之乎?此蓋純篤之意也。古人云,駟不及舌,又云莫捫朕舌,雖一言之間,必當愼重而不可率易也。且前章子路衣弊而不恥者,積中之蘊,光輝發揚之致也。必於此前受音,深留聖念,是所望也。今此講筵,雖謂之勸講,而不必止此而已,間間召對,無至間斷,則其效甚大,而自然成就聖學也。上命大臣先退。仍命退,諸臣以次退出。
乙未正月初六日申時,上御景賢堂。召對入侍時,參贊官南履炯,檢校直閣金鼎集,侍讀官金箕晩,檢討官趙錫龜,假注書洪仁秀,記事官曺雲承·洪說謨各持小學第三卷,以次進伏訖。上開卷讀前受音十遍訖,上曰,文義陳之。箕晩曰,鄭人鷸冠,不過一時服着之物,而畢竟爲身之災者,左傳曰,惡其服之非法,蓋王者有王者之冠,大夫有大夫之冠,庶人有庶人之冠,皆有制度。故孟子曰,非先王之法服,不敢服,今鄭人之忽,聚翠鳥之羽,以爲冠者,不獨爲君子之譏以不衷,至於自貽伊慼之境,雖此服着細微之物,不可不謹乃如此。下章公父文伯之母誡其子之辭,誠深且切矣。歜以魯之大夫,貴而且富,則宜其母之安享逸樂,而猶爲此緝麻之事,其子之爲憫其勞,亦或無怪,乃有此僮子備官之嘆,旨哉言乎?夫勞逸而善惡判焉,善惡判焉,而興亡繫焉,此必然之理。歜是魯之一大夫,而其訓誡若是其深切,豈不誠美哉?顧今殿下以沖眇之齡,承艱大之緖,惟恤惟休,罔不在初,今年,卽殿下卽祚之元年,今日,卽殿下開講之初日也。聖學之日就,德業之日新,自今伊始,可不愼哉。可不戒哉?書曰,愼乃儉德,惟懷永圖,詩曰,靡不有初,鮮克有終,繼自今,凡於服飾器用之物,務從儉約,不役耳目,講接召對之際,課日爲程,無至間斷,以造乎緝熙光明之域,是臣區區之望焉。上曰,下番陳之。錫龜曰,今日卽始講之日,而謹始慮終,古人之訓也,此章亦有引詩之言。臣請援詩而陳之,衛風淇澳章曰,瞻彼淇澳,綠竹猗猗,有斐君子,如切如磋,如琢如磨,此以綠竹始生之美盛,興其學文自修之進益也。苟以切磋琢磨之工,期臻緝熙光明之域,則其爲善終之道,顧不在始歟。履端于始,庶事皆然,而在聖學,尤當百倍用力,伏願有始而有終,無或始勤終惰焉。上掩卷,仍命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
柳致睦啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
南履炯啓曰,大司成趙斗淳,再昨日初度呈辭蒙由矣。今日再度呈辭,又以初度誤呈,以致入啓給由之境,臣之矇然捧入,不勝惶悚,而當該大司成推考,原呈辭勿施,何如?傳曰,允。
傳于李祖榮曰,勸講入侍。
傳于南履炯曰,召對爲之。
柳致睦啓曰,行大司憲宋冕載,執義朴時源,掌令洪羲錫牌不進,掌令李日瀅,持平成原默·趙在慶在外,監察茶時之意,敢啓。傳曰,知道。
以執義朴時源,掌令洪羲錫,司諫閔永勳,獻納任百能牌不進罷職傳旨,傳于柳致睦曰,只推。
權敦仁,以禮曹言啓曰,今正月十三日,大行大王尊爲世室親臨頒敎時,自上服色,當爲磨鍊,而謹稽丙申謄錄,則同年四月十七日,泰寧殿所奉影幀,移奉景賢堂時,在於因山前,而自上陪進,服色,以布裹翼善冠·布袍·布裹烏犀帶·白皮靴磨鍊,載錄矣。今此親臨頒敎時服色,依此磨鍊以入之意,敢啓。傳曰,知道。
又以山陵都監摠護使意啓曰,本都監郞廳李羲碩,移拜外任矣,其代副司果崔璜差下,使之察任,何如?傳曰,允。
又以山陵都監摠護使意啓曰,大浮石,取用於江華府煤音島,小浮石,取用於長湍府白鶴山,而浮石之役,一時爲急,不可不先期始役,大小浮石所及爐冶所郞廳,率匠手役軍,依例除肅拜,出送役所之意,敢啓。傳曰,知道。
又以山陵都監摠護使意啓曰,山陵始役後,都監堂郞以下員役匠募入接假家艾幕所入材木,謹考各年謄錄,則或取用於京貢,或分定於畿邑,或取用於伐去木,而今此山陵新占局內,別無可斫之木,如欲取用京貢,程途稍遠,運輸難便,而見今始役不遠,結構爲急,各項假家艾幕,竝令畿營,分定各邑,使之擧行,至於大浮石所,旣定於江華府,匠募假家艾幕需用雜物,竝令該府,擔當進排事,分付道守臣,何如?傳曰,允。
李祖榮,以兵曹言啓曰,今正月初七日戌初三刻四分,立春正月節改火進上時,宗廟署·社稷署·永禧殿·永寧殿·景慕宮·毓祥宮·宣禧宮·景祜宮·慶壽宮·文祐廟,依例改火,奎章閣·議政府·承政院·漢城府,一體頒火之意,敢啓。傳曰,知道。
李鼎在,以備邊司言啓曰,貢市人詢瘼事,命下矣。取見其所懷,則紫門軍契貢人等以爲,闕內各處及宮墻修補時所入募軍,本是矣貢擔當者,至於補土,自來四所擧行,而近輒移責,應役無路,補土一款,依定例更勿侵責矣貢事也。闕內修掃之役,一切是四所擧行,故凡於行路之塡汰補缺處,亦爲分掌負土,卽自古定例,而挽近以來,混責於紫門監貢人者,初非四所規避而然也。特由各處昧例之致,則該貢人之科外替當,無怪稱冤,自今申明,分付於闕內各司及四所,補土一款,毋得更爲侵責於該貢人處。漁夫契貢人等以爲,日供秀魚進排外,各處稱以發賣求請,無日無之,三四日繼供儲置者,一朝見奪,種種有絶乏生梗之境,嚴加禁斷,俾得支保事也。日供中秀魚一種,非比他魚産,而所謂各處之求請,以何依據,遂至痼弊?此誠該貢難支之端,其在軫恤之道,不可無別般禁斷之擧,分付該院,使之成出節目,到底察飭,俾有實效。立廛市民等以爲,辛丑貸下關西銀餘數當納之限,在於明年,更加處分事也。丙戌之特令許退,旣出於軫念廛弊,而到今國役浩汗之時,宜有拔例顧恤之擧,更許以十年退捧,使之紓力應役。衣廛市民等以爲,紬緞一種,復禁亂廛事也。綿子廛市民等以爲,鄕彈一種,復禁亂廛事也。月外廛市民等以爲,月外一尺二寸以上,付之本廛事也。內外匙召廛·眞絲廛·煙草廛·鞋廛市民等,通共禁斷事也。一自通共以後,渠輩輒以失利狼狽之狀,相率呼籲於詢瘼之時,積有年所,而到今有難遽議,竝置之,何如?大王大妃殿傳于李鼎在曰,以漁夫契貢人言之,如是禁斷之後,若有私相闊狹之弊,至有入聞之言,則非但與受同罪,常時不能禁飭之提調,亦不可無罰,以此意嚴飭,因此思之,此外各貢各廛,分明有掖屬及法司下隷輩,科外侵漁許多難堪之弊,而貢市人輩不敢訴冤之事,然則安有特爲詢瘼之意乎?此則自廟堂,到底禁察而若有犯者,這這草記重勘,立廛市民之西關銀,本自正宗朝,軫念廛弊,特爲許貸之事也。到今爲五十餘年,已納二千兩,餘者三千兩,特爲蕩減,以體昔日各別軫念貢巿人之聖意,其餘所懷,竝依回啓施行。
又以工曹言啓曰,今端午日各殿宮進上節扇及靸鞋·溫鞋,當爲封進,而取考庚申謄錄,則白斑貼扇,代以白貼扇封進,朱斑紗貼扇,代以白貼扇封進,黑唐皮靸鞋·溫鞋,竝以白皮鞋封進矣,今番則何以爲之?敢稟。傳曰,依庚申年例爲之。
乙未正月初七日辰時,上御景賢堂。勸講入侍時,原任直提學朴綺壽,參贊官李祖榮,侍讀官金箕晩,假注書鄭㝡朝,記注官李冀禎,記事官曺雲承,各持小學第三卷,以次進伏訖。上開卷,綺壽曰,講筵規例,前受音則必掩卷而誦矣。上曰,昨日大臣,請讀前受音,故開卷讀之耳。綺壽曰,臣自丙寅以後,屢參大行朝經筵,而前受音則必掩卷誦之,晩年以來,冊子每在重講,故不爲掩誦,講體本自如是矣。上掩卷誦前受音訖,綺壽讀自居吾語汝,止莫不嚮義勞也。仍讀奏釋義,上讀新受音十遍訖,命陳文義。綺壽曰,殿下今於御極初元之日,開講臨筵,而今日,卽立春也,人日也。春爲四時之首,而於四德爲元,此正我殿下發政施仁對時育物之機也。在昔李泌之自衡山來謁也,適當人日,唐主以爲,卿於是日來見,此可謂人日也。此是唐主之禮遇山人,而喜其來之意也。臣等無似,何敢望前人萬分一,而竊伏念殿下在內之時,所常對者,不過宦官宮女,臣等雖學識鹵莽,而其所陳達,豈不有勝於宦妾之流乎?親賢士大夫之時多,親宦官宮妾之時少,然後治道可興,臣以此意,前已屢陳,而今我殿下沖年踐位,太母臨朝,殿下不於此時而勤加緝熙之工,則日後親攬萬機之日,雖欲專意典學,而有不可得矣。雖以此章自止言之,勞則善心生,逸則惡心生,此是必然之理。小民居生之地,有沃瘠之殊,而善惡判焉,此專由於沃土之民,財穀豐足,易生驕溢之心然也。瘠土之民,生理艱窘,常存勤儉之志故也。小民尙然,況人主之尊,富有一國,居養於芬華波蕩之中,耳目玩好,怠惰放縱,爲厥心病者多矣。如非大振作大有爲,則駸駸然入于燕安暇逸之域,而國家安危之所由分也。是以益戒舜以毋敎逸欲有邦,召公告成王以所其無逸,文王,自朝至于日中昃,不遑暇食,用咸和萬民,今殿下監戒之資,不外于斯,伏願深加留念焉。命玉堂陳之。箕晩曰,勞則思,思則善心生,蓋心兮本虛。一念之間,慥慥乎勉勉乎求其放過,則淫逸之心,不得雜乎其間,不期善而自底於善,如春噓物茁,藹然自動。故大舜,聞一善言,見一善行,若決江河,沛然莫之能禦,以至於大聖。伏惟我殿下,以天縱之聖不世之姿,苟能恒存此心,孜孜不已,今日如是,明日如是,勤而又勞,勞而又思,則萬善自足,何患乎帝舜之作聖乎?臣於待罪春坊時,一再登對,以上下問難,有所仰陳,想或聖聰記有矣。臣固鹵莽蔑識,不足仰裨顧問之資,而論語曰,以能問於不能,又曰,不恥下問,此實爲進修之要道,每於臨筵之際,俯叩疑難之旨,以盡講究之方焉。命參贊官陳之。祖榮曰,沃土之民,安逸而至於淫,瘠土之民,勤勞而至於義云者,專謂勞逸而言也。俄者諸臣,皆以勞逸仰陳,臣無容架疊,而第逸之爲害最大,周公所以無逸戒成王者也。伏願殿下,講學之際,萬機之中,勿以宴安,留念於無逸,是所區區之望也。綺壽曰,玉堂以俯叩疑難之旨爲奏,此言甚切實矣。伏望下問焉。上掩卷。命退,諸臣以次退出。
乙未正月初七日申時,上御景賢堂。召對入侍時,參贊官朴永元·柳致睦,檢校直閣金鼎集,檢討官洪鍾應,假注書鄭㝡朝,記事官徐憲淳·曺雲承,各持小學第三卷,以次進伏訖。上開卷讀前受音十遍訖,命陳文義。永元曰,思則善心生一句,政合推類,凡事思然後善惡可辨,得失可擇,不思而自然合度,雖聖人未之能也。敬身篇九思章,殿下已講之矣。視聽色貌言事疑忿見得,皆思其合道,然後爲明爲聰爲溫爲恭爲忠爲敬爲問爲難爲義,不然則反是,推而至於萬事萬物。若事天則思所以致敬,奉先則思所以致孝,事親則思所以貽歡,接下則思所以致恭,臨講學則思將就之方,應機務則思曲當之道,如是則正心修身齊家治國,無一不得其正,不如是,則亦反是。本篇九思之義,與今臣所敷衍仰奏之諸思字,倘加體念,隨事而思,隨物而思,事事物物,皆得其當然底道理,則爲聖爲賢,卽在於是矣。上命下番陳之。鍾應曰,上番以思則善心生一句,敷衍仰陳,臣別無更奏者,而人必勤勞,然後善心生矣。衆人尙然,況爲人上者,不爲勤心勞力,而何以正萬化之源,致萬善之足乎?天道健行,聖人則之,以做自强不息之工,則天理自然流行,人欲自然淨盡,勤勞之效如此,爲善之本在此。伏願我殿下,體天不息,日夕乾惕,以期止於至善之道焉。日月如流,歲色載新,伏想哀慕益切,而自昨日開講臨筵,冊子則以小學繼進,臣等欽仰萬萬,小學一編,卽自小而至大之工夫也。雖凡民列士之家,每有幼少時入小學之例,況帝王家德業成就之方,尤宜及時着力,而積工於小,進于其大,以之而心正,以之而身修,則齊家治國之要,亦皆自此推之矣。大學之成就,亦不外於是矣。惟我列聖朝家法,每以小學一部,爲作聖之根基,而英宗大王,尤加服膺於此,不廢講習之工,五十年治化,皆從這裏得力者也。殿下初登寶位,新承丕基,一政一令,當以繼志述事爲心,罔或有違焉。范祖禹曰,欲法堯·舜,當法祖宗,此言正爲今日道也。伏願殿下,懋哉懋哉。永元曰,召對所講,卽是已受音之文,全篇大旨,雖有勸講諸臣所陳者,而亦豈無疑辭奧義之可以討論者乎?臣等雖陳文義,承旨閣臣,未蒙下問,安在其爲講對之意乎?讀習雖多,諮詢不廣,則未可曰,勤,亦未可曰,誠,不以勤不以誠,而望其資益而進修,未之有也。繼自今,文義則命其各陳,疑奧則或賜俯詢,毋爲備例之歸,俾有實得之效焉。上曰,參贊官文義陳之。致睦曰,民勞則思,勞之一字,實爲一章之第一要旨也。周公戒成王之書,名之曰,無逸,逸者勞之反也。苟或從事於逸,則頓無勤勞之意,而世間萬事,無一成就之理,可不懼哉?農夫不勞於田畝,則必無有秋之理,士子不勞於書冊,則章句而已,口耳而已。雖匹庶之微,逸之爲害,至於如此,況帝王之於一勞字,尤不可一日泛忽者也。就以今日經筵言之,俯讀仰思,期於必得,是勞之意也。伏願殿下,深惟周公無逸之戒,有若嚴師在座,克敬克愼,則緝熙光明之學,自有不期然而然者矣。上曰,閣臣陳之。鼎集曰,此章言民生之勞逸,而善惡隨之也。爲民者固當勞力,而爲上者當以安民爲務,敎之服勤,使之暫勞永逸,乃所謂安民也。非但民生爲然,聖賢用工,亦與此一般,勤勞則萬事皆成,萬事皆成,則心和而身安,商書所云無逸乃逸,正是此義,伏願留念焉。永元曰,今殿下以新服之初,歲正之元,日御講筵,頻接臣鄰,內而卿士大夫,外而八域兆庶,莫不拭目延頸,欣欣相告曰,太平萬世,自今伊始,而臣等筵退,則彼欣欣相告者,必問聖學之勤不勤,聖念之誠,若曰,勤且誠也,則聞之者皆歡悅。若曰,勤或不及,誠或不至,則聞之者,亦皆憂嘆,九重雖邃,聲聞自然遠及,蘄向所切,歡憂立判,而殿下一身,擔責至大。今日之學與不學,爲他日治亂之機,伏願念念孜孜,無或間斷,以爲日月將就之圖,是臣區區之望也。上掩卷。命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
柳致睦啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于南履炯曰,黃海監司留待。
傳于南履炯曰,黃海監司入侍。
備忘記,黃海監司徐萬淳下直,長弓一張,長箭一部賜給。
傳于南履炯曰,勸講入侍。
傳于南履炯曰,有實故玉堂竝許遞,政官牌招開政。
南履炯啓曰,吏曹判書趙寅永,參判李憲瑋,參議張敎根牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。
以吏曹參議張敎根牌不進罷職傳旨,傳于南履炯曰,只推。
南履炯啓曰,吏曹參議張敎根,旣有只推之命,一體牌招,何如?傳曰,允。
傳于柳致睦曰,召對爲之。
柳致睦啓曰,行大司憲宋冕載,執義朴時源,掌令洪羲錫牌不進,掌令李日瀅,持平成原默·趙在慶在外,監察茶時之意,敢啓。傳曰,知道。
以執義朴時源,掌令洪羲錫,司諫閔永勳,獻納任百能牌不進罷職傳旨,傳于柳致睦曰,只推。
兵曹口傳政事,副司果單吳取善。
南履炯,以禮曹言啓曰,濟州牧使封進去十一月令宗廟·景慕宮薦新唐柚子,今日薦進,而殯殿薦新唐柚子,未及封進矣。依前例以宗廟薦新,加封唐柚子,同日因夕奠兼薦,何如?傳曰,允。
李祖榮,以司僕寺一二提調意啓曰,今此大行大王發靷時,各差備入把馬,以本寺馬,盡數入用,而其不足之數,依已例兩西外各道驛馬中,限一百匹分定補把,何如?傳曰,允。
又以司僕寺一二提調意啓曰,今此大行大王發靷時,各差備入把馬數,別單書入之意,敢啓。傳曰,知道。
又以兵曹言啓曰,宣傳官具載哲,五衛將姜棨,俱以病難供職,呈狀乞遞,景福宮衛將朴文英,昌德宮衛將吳在元,昌慶宮衛將崔在仁,除授在外,上來無期,竝改差,何如?傳曰,允。
又以摠戎廳言啓曰,本廳中軍柳相弼,身病甚重,勢難察任,改差,何如?傳曰,允。
敎黃海監司徐萬淳書。王若曰,虞岳牧分治,最重方面,漢二千共理,惟在簡心,肆撤東省晉晝之班,庸畀西臬觀風之任。惟卿,喬木名閥,峨璋令姿,承家詩書,煥乎有黼黻之美,奕世冠冕,泊然無綺紈之腴。抱綜明通敏之才,盤錯可試,勵淸儉恬約之操,儒素自持。由金馬而處西淸,蔚有眞學士雅望,佩銅虎而典下邑,無愧古循吏治規。旣踐歷殆遍於後前,而名實俱著於內外。念彼黃海全省,卽我靑邱重藩,控內服咽喉之形,近接畿甸之疆理,綰西塞唇齒之勢,遠引浿都之要衝,古稱弓馬之鄕,士驍健而可仗,地接鹽魚之富,俗獷猂而難治。織路之燕軺星馳,嗟供億之難給,踔海之唐舶颷集,恐瞭望之或疎。矧當予小子御極之初,宜體大行朝保民之念,百姓不足誰與足,初政莫尙於奠安,先王之心以爲心,遺澤普洽於樂利,承流在旬宣之職,顧此任如彼其專,分憂須剸理之才,當是時捨卿誰屬?玆授卿以黃海道觀察使·兼兵馬水軍節度使·巡察使·海州牧使,卿其祗服明訓,勉展良猷,民生易怨易咨,懋盡子惠之道,王化是宣是布,克體申命之衷,精白對揚,宜贊一初之政,幽明黜陟,須嚴三考之規,自餘稟裁,厥有典憲。於戲,時予㷀㷀在疚,猶此諄諄命卿,客使將迎,須講支接之策,民力已竭,無貽侵擾之嘆,草心報暉,縱多養一道之幸,葵性向日,想切夢九陛之忱。故玆敎示,想宜知悉。知製敎金學性製進。
乙未正月初八日辰時,上御興政堂。大王大妃殿垂簾,黃海監司入侍時,右副承旨南履炯,假注書洪仁秀,記事官徐憲淳·曺雲承,黃海監司徐萬淳以次進伏訖。大王大妃殿曰,監司進前。萬淳進前,奏職姓名訖,大王大妃殿曰,卿以世祿之臣,此時此任,職責尤別,凡所治民撫輯之方,應不待予言而殫誠矣。蓋方伯之職,按察一道,黜陟守令,生民休戚,關係至重,而近來守令之不法者,雖至於浚民膏澤,爲方伯者,擧皆掩置,無所徵畏,其爲德於守令則固有矣。其貽害於國家者,當如何?切勿以勢家巨族,拘於顔私,有所容庇,治否善惡,一一詳探,以盡精白對揚之責,以副委寄之意也。萬淳起伏奏曰,小臣才本駑鈍,尋常責任,猶懼不堪。況此重任,萬無承當之道,只切慙悚,而因山定期,辭陛遠出,下情罔極,尤萬萬難抑矣。大王大妃殿曰,非但職任爲然,每事常存善爲之心,則雖未及盡善,終不至於大害矣。其間方伯守令下直者,每緣悲遑,一未召接,而今特見卿者,意豈徒然?勅行使行,見又目下大事也。善爲下去,凡百事務,各別惕念,勉旃勉旃。仍命退,萬淳先退,命史官就位。命退,諸臣以次退出。
乙未正月初八日辰時,上御景賢堂。勸講入侍時,原任直提學鄭基善,參贊官朴永元·南履炯,假注書鄭㝡朝,記事官徐憲淳·曺雲承,各持小學第三卷,以次進伏訖。上誦前受音訖,基善讀自是故,止古之制也。仍讀奏釋義,上讀新受音十遍訖,命陳文義。基善曰,章義敷釋之外,別無他文義之可以拈出仰奏,而天生萬民,各授之職,上下男女,皆有其責,織紝之工,卽婦人之職,故自庶士以上,各隨其位,各效其責,雖以王后之尊,亦效織紞之職。以此推類而見之,百僚群工之隨其位效其職,亦如紘綖·大帶·祭服·朝服之各盡其責,而人君則職任尤重,一國之大,兆民之衆,萬幾之煩,無非人主職分內事。故耕作,卽畎畝小民之事,而自成周盛時,亦有親耕之禮,我朝列聖,亦嘗行之。蓋以務本之治,觀感之化,非躬率,無以責其效也。推以至於一政令一施措之間,莫不以導率以先之。今夫文伯之告其母欲其安逸,卽人子之常情,而敬姜之切責深誨,若是之嚴,人臣之事上,亦豈欲其君之勞,而誠以在上不勞,則百度不張,天工易曠,非所以永逸之道也。故雖以周公之聖,惓惓於無逸二字者此也。伏望於此等處,勿以當句文義,循例看過,深加推類體驗焉。上曰,玉堂文義陳之。永元曰,職責之說甚好,以邦國言之,上自公卿,下至庶官,各有其責任,而人君之責任,事天治民是也。其責至大,其任至重,一政有所失,一夫不獲所,則未可曰,盡其責任,彼列士庶人之妻,只以衣其夫爲責任,而猶恐其失職,君上之責,將使四海之內,兆民之衆,皆得衣之食之也。如或有無衣而寒,無食而饑者,則其爲失君人之責,當如何哉?然則所以衣之食之,非曰,解衣衣之,推食食之,德敎加而惠澤流,各使安生樂業,則自然不寒而不饑矣。伏願於此等文義,常加玩繹,以思爲人君之責任焉。上曰,參贊官文義陳之。履炯曰,閣臣·玉堂所奏好矣。臣無容架說,而社而賦事,烝而獻功者,卽春社而各賦農桑之事,冬烝而各獻穀帛之功,大抵農夫紅女,必有當春作始之勞,乃底方冬成就之績,講學工夫,亦猶此也。若農而無春夏播種鋤耘之苦,何以有積倉之穀?桑而無春夏飼蠶繰車之勞,何以望成匹之帛?講學而若忽於及時積累之工,何以躋緝熙光明之域哉?今日殿下沖年臨講,正是成就聖學之端,伏願懋哉懋哉。上掩卷。永元曰,庚申勸講時謄錄甚糢糊,無以詳考矣。取見壬戌謄錄,則禫後大王大妃殿案冊,以黃衣改粧以入矣。推此以觀,則勸講時大王大妃殿案冊一卷,亦當入之,而案冊,竝以白衣改粧,仰稟入之爲宜,故敢此仰達矣。上曰,依此爲之。永元曰,案冊,本以懸吐及諺釋件入之,而大王大妃殿,則疏章等屬,皆以諺釋爲之矣。案冊,亦爲俱諺解入之,則懸吐與諺釋,不必爲之矣。上曰,唯。永元曰,登筵諸臣,各執一冊,而本館所儲帙數,每患苟艱,藏書閣所在冊子中二件,推移用之似好,故敢此仰達矣。上可之。命退,諸臣以次退出。
乙未正月初八日申時,上御景賢堂。召對入侍時,參贊官朴永元·柳致睦,檢討官洪鍾應,檢校待敎金學性,假注書洪仁秀,記事官徐憲淳·曺雲承,各持小學第三卷,以次進伏訖。上讀前受音十遍訖,上曰,文義陳之。永元曰,此章文義,朝已迭陳,別無更陳之辭,而古之制也一句,亦合體察,先王之法,先聖之訓,皆可曰,古制,見一事,必曰,此是古制也,則遵以勿失,行一事,或曰,此非古制也,則改之勿吝,念念如此,物物如此,則知無不至,發無不中,自然合度循理,而監先師古之道,亦在於是,本章訓義之外,如是推類好矣。上曰,下番陳之。鍾應曰,貴賤皆有其職,男女各有其業,故每於春日,社祭之時,賦其農桑之事,冬日烝祭之時,獻其穀粟布帛之功,萬民百事,各有分定者也。人民之穀腹絲身,實賴君上之勤念,君上之愛民而勤其業,亦遵上天之所命,伏願我殿下恒念職務之至大至重,奉答天命,愛恤民生焉。上曰,參贊官陳之。致睦曰,王后親織玄紞,眞盛事也,以王后之尊貴,身親玄紞之事,志存勤儉,不爲安逸所撓奪,此政類於孟子所謂諸侯耕助,以供粢盛之意也。今殿下若能於此等文意,深思累繹,勤勞於學文,則緝熙光明之域,可期也,勤勞於政事,則都兪吇咈之治,可做也,豈不偉哉?伏願念哉勉哉。惟勤勞是事焉。上曰,閣臣陳之。學性曰,文伯憫其母之躬績,欲其安逸,卽人子之常情,而敬姜,乃擧婦人之常職,誨責之辭,若是截嚴,蓋男女各有其職,而織紝,卽婦人之職。故雖以王后之尊,猶有織紞之勞,公侯之夫人,卿士之妻,亦勤力於紘綖·大帶·祭服·朝服之奉,非但此也。百官庶僚,各隨其位,以盡其責者,無非職分內事,而至於人君,則臨四海之廣,御兆民之衆,一日二日萬幾之煩,亦是人主之職,不自暇逸,克勤于邦,躬率具僚,百度俱擧,則天工無曠,克享永逸之樂也。夫人臣之事君也,豈不欲其君之安逸,而若在上而宴安,則上好下甚,庶事叢脞,四方何由觀感,百僚何以董率乎?勞逸之間,治忽判焉。此周公所以進無逸書于成王者也。伏願殿下,於無逸二字,深加體念焉。小頃,上掩卷。仍命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
敦寧府進香後,大殿·大王大妃殿·王大妃殿,內閣·政院·玉堂口傳問安。答曰,罔極。
柳致睦啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于權敦仁曰,今日進香時,當親行矣,該房知悉。
傳于權敦仁曰,勸講入侍。
權敦仁啓曰,今十三日大行大王世室頒敎文,當爲製進,藝文提學李止淵,待明朝牌招,使之製進,何如?傳曰,允。
兵曹口傳政事,副司勇單申命淵。
兵曹,以朴潤榮爲摠戎中軍。
傳于南履炯曰,召對爲之。
以執義朴時源,掌令洪羲錫,司諫閔永勳,獻納任百能牌不進罷職傳旨,傳于柳致睦曰,只推。
柳致睦啓曰,行大司憲宋冕載,執義朴時源,掌令洪羲錫牌不進,掌令李日瀅,持平成原默·趙在慶在外,監察茶時之意,敢啓。傳曰,知道。
南履炯啓曰,吏曹判書趙寅永,參判李憲瑋,參議張敎根再牌不進推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安。判書·參判,所當更請牌招,而係是一日三牌,何以爲之?敢稟。傳曰,更爲牌招,參議只推,一體牌招。
又啓曰,吏曹判書趙寅永,參判李憲瑋,參議張敎根牌不進推考傳旨及罷職傳旨,今方捧入,而開政命下之後,如是違牌,事甚未安。判書陳疏,參判更爲牌招,何如?傳曰,允。參議只推,一體牌招。
傳于南履炯曰,吏判疏批已下,卽爲牌招。
大王大妃殿傳于南履炯曰,今日卿之特除,意非徒然,何可一向撕捱,虧損事體乎?卽爲入來肅命。
南履炯啓曰,吏曹判書趙寅永牌不進,參判李憲瑋,參議張敎根再牌不進推考傳旨及罷職傳旨,今方捧入,而開政命下之後,連事違召,無意承膺,事甚未安。判書更爲牌招,參判所當更請牌招,而係是一日三牌,何以爲之?敢稟。傳曰,旣有東朝飭敎,更爲嚴飭牌招,而參判,一體更爲牌招。
以吏曹參議張敎根再牌不進罷職傳旨,傳于南履炯曰,只推。
南履炯啓曰,吏曹參議張敎根,旣有只推之命,一體牌招,何如?傳曰,允。
有政。吏批,判書趙寅永進,參判李憲瑋,參議張敎根竝牌招不進,右承旨南履炯進。以申冕周爲副修撰,朴宗有爲掌樂僉正,承文副正字單李珽。
兵批,判書沈能岳病,參判李基栽病,參議李毅遠入直進,參知朴榮顯病,同副承旨李鼎在進,護軍李彦淳·朴旨鳳,副護軍李穆淵·李寅弼·崔笠·黃巒,副司果李奎會,以上竝單付。
南履炯啓曰,吏曹參議張敎根三牌不進,依定式禁推傳旨捧入之意,敢啓。傳曰,知道。
以吏曹參議張敎根三牌不進禁推傳旨,傳于南履炯曰,分揀。
李鼎在啓曰,明日次對,兩司當爲進參,除在外·未署經外,未肅拜·呈告人員,竝待開門牌招,何如?傳曰,允。
又以國葬都監摠護使意啓曰,返虞時各站,當爲磨鍊,四月二十六日,自陵所離發,坡州宿所,二十七日,自坡州離發,高陽晝停,仍爲返虞之意,敢啓。傳曰,知道。
又以追崇都監都提調意啓曰,本都監監造官前都事申命淵,時無職名,令該曹口傳付軍職,使之冠帶常仕,何如?傳曰,允。
又以備邊司言啓曰,卽見山陵都監草記,則以爲,三都監所用物力,雖已請得分排,而見今米與錢,太半不足,匠募雇價,無以繼用,請令廟堂,量宜加劃矣。到今旣以物力之不足,至有請劃之擧,第以華城帑錢五千兩,嶺營甲午別備錢一萬兩,江華餉米三百石,松都餉米五百石,摠廳所管臨津·長山兩鎭餉米二百石,劃送,使之取用,何如?傳曰,允。
吏曹判書趙寅永疏曰,伏以歲籥倏翻,眞遊日邈,仰惟聖慕益復靡逮,而喬陵獲上吉之兆,太室定不祧之禮,格孝自天,觀德有地,尙可慰匝域臣民於戲之思也。仍伏念我國家今日,果誠何等時也?雖以我大行大王遺澤滲漉,有以固結乎民心,以我太母殿下深仁盛德,簾帷臨政,有以迓續休命,轉危爲安。然而寶齡未及於鼎盛,洪業方撫於艱大,正宜君臣上下聚精會神,使一政一事一號一令,粹然無不出於大公至正之域,少收泮渙之情,稍挽岌嶪之勢,而乃於一初建極四方拭目之日,拈出賤名,有此特授,問其人,則輿望之所不到,朝論之所不敷也。問其職,則古所謂大冢宰,而銓衡人物,激揚淸濁者也。問其所處之地,則猥忝外屬,頻蒙私覿者也。除目一下,群聽駭惑,臣於是未暇以眷顧之隆爲榮,畀付之重爲懼,直爲聖朝興替之機,不能不繞壁而彷徨也。假使臣才智有餘,鑑識無差,廣開恢蕩之路,丕贊平明之治,以之厭服公議,維持世道,將此方彼,輕重懸殊。況臣駑下,萬萬無此理,而究竟徒歸於下而貪冒,上而私暱之譏而已。此豈臣外飾之言哉?臣本卑劣,百無一能,而偏荷大行朝不世之遇,頂踵毛髮,恩沐尙浹,今於萬事莫逮之後,苟有一分人心,寧或以夷險燥濕,較計於其間,以負追報之義哉?誠以此時此命,大關得失,非止爲一身去就故也。臣固我殿下曁我太母殿下造化中物耳。凡係辭受,惟上所命,今若粗全微諒,不至於貽累初政,則臣將與有幸矣。又或顚之倒之,趨走爲恭,則臣雖拚棄廉隅,亦不遑他恤矣。臣情到此,已竭無餘,歷日違傲,冞增罪戾,玆敢披瀝衷悃,仰瀆嚴廬。伏乞聖明,淵然深鑑,特遞臣吏曹判書之任,以光聖德,以安微分,千萬幸甚,臣無任云云。答曰,省疏具悉。卿其勿辭行公。
乙未正月初九日辰時,上御景賢堂。勸講入侍時,原任直閣徐俊輔,參贊官權敦仁,檢討官洪鐘應,假注書洪仁秀,記事官徐憲淳·曺雲承,各持小學第三卷,以次進伏訖。上誦前受音訖,俊輔讀自吾冀而朝夕修我曰,止賢哉回也,仍讀奏釋義。上曰,文義陳之。俊輔曰,人情莫不欲安逸,爲人子者,尤莫不欲其父母之安逸,文伯之言,亦是人情之固然。乃其母之責之如此其嚴切,至以魯國之亡爲辭,蓋得於勤勞,失於安逸,自天子達於庶人,而帝王家安危,尤有係焉。故可警可戒之事,固非一段而周公乃以無逸二字,首戒於成王,此聖人所以得諸天理盡於人情者也。今我殿下沖齡嗣服,日開講筵,必須以安逸爲戒,凡於臨講之時,勿以章句誦讀,徒爲應文之具,存心於安勞勤惰之別,發之爲修齊治平之要,則周公無逸之訓,實不外此矣。且非但講學一事,推之於日用常行,莫不皆然,此等處,深留聖意,區區之望也。上曰,參贊官陳之。敦仁曰,凡講學,務要討論,故勸講節目,亦以仰質爲言。此章不改其樂之樂,是果顔子之何所樂耶,如有聖念之領會者,則下敎之,不然,此等處反復問難,然後文義庶可瞭然矣。上曰,陳之。敦仁曰,凡人所憂,皆外至之事,樂則吾心自在之樂也。蓋外物不累於心,則天理自然流行,天理流行處,是顔子之所樂也。故宋儒之言曰,顔子所樂何事,此等處,每留聖念,勿爲汎看,是臣所望也。臣於開講初日登筵,伏覩殿下留神講讀,深切欣祝矣。今日則已不免有厭倦之色,此所謂書自書我自我也。上曰,書自書我自我者,何謂也?敦仁曰,讀書之際,心與書一,然後方有資益之效,而今殿下則不然。口讀是書,而心在他所,然則書自爲書,我自爲我,何望有實得乎?此後恒存此戒,無或貳過焉。臣始以俯詢之意仰請,而今承此下問,不勝喜幸矣。上曰,玉堂陳之。鐘應曰,顔子,孔子門人中最賢人也。視聽言動,非禮不爲,以一簞食一瓢飮,在陋巷,而樂在其中,不知其憂也。居處飮食,實是他人之所不堪,而顔子處之泰然,不改其樂。蓋心中之所存至盛,則外物之小者,不能以移入也。此篇句語,雖似一士之安貧,而實有關於聖學之進修,以我殿下睿聖之天姿,充養其德性,則心中之所存甚盛,而外物之小者,亦自不槪於聖心矣,先儒謂顔子有王佐之才,觀此等氣像,而可以知之也。伏願殿下,想像千年人物,深察顔子工夫中德性之所樂者,則可使今世人臣,成就其王佐之才,日贊太平之業焉。奏訖,上掩卷。仍命退,諸臣以次退出。
乙未正月初九日午時,上詣殯殿。敦寧府進香親行入侍時,行都承旨權敦仁,左承旨金鼎集,右承旨南履炯,左副承旨李祖榮,右副承旨柳致睦,同副承旨李鼎在,假注書洪仁秀·鄭㝡朝,別兼春秋洪鍾應,記事官曺雲承,直提學徐憙淳,原任直閣徐俊輔,檢校待敎金學性以次侍立。時至,通禮跪啓請出次,上具衰服,出自廬次,入殯殿門詣褥位,俯伏哭。小頃,止哭興平身,謁者引領敦寧府事趙萬永,詣香案前跪三上香,連獻三盞,大祝趙錫龜,詣香案左跪讀祭文訖,謁者引領孰寧降復位,上俯伏哭。小頃,止哭興平身,通禮導上還廬次。諸臣以次退出。
乙未正月初九日申時,上御景賢堂。召對入侍時,參贊官南履炯,侍讀官金箕晩,檢討官洪鍾應,檢校待敎金學性,假注書鄭㝡朝,記事官徐憲淳·曺雲承,各持小學第三卷,以次進伏訖。上誦前受音十遍訖,命陳文義。箕晩曰,敬姜戒子之辭,一節深於一節,此章以無廢先人四字爲言,尤可見深切懇惻之意,敬姜卽一婦人,而猶懼其墜廢先人之業,乃如此,足可爲後世之鑑戒也。今我殿下沖齡嗣服,承列朝艱大之業,不憚勤勞,念念在玆,追周王丕承之烈,法帝堯罔逸之戒,然後可盡繼述之道矣,懋哉懋哉。下章顔子簞食瓢飮,不改其樂,孔子稱以賢哉,顔子去聖人未達一間,至於亞聖之位,此不足爲稱美,而苟非充養有素,不爲外物所動,則不能處之恬然,不改其樂,故所以有夫子之稱賢也。子路之衣弊縕袍,與衣狐貉者立而不恥者,亦此類也。惟殿下,勿爲留心於衣服飮食微細之節,以盡勤學樂道之方焉。上曰,衣弊縕袍,與衣狐貉者立而不恥者,何謂也?箕晩曰,弊縕袍,麤且壞之布衣,衣之賤者也,狐貉,以狐貉之皮爲裘,衣之貴者也。子路不以爲恥,其不爲貧富之動心,如此也。上曰,下番文義陳之。鍾應曰,冀卽望之切也。文伯之使其母,欲其安逸,非不孝也,而敬姜之使其子,每於朝夕之間,必以修德之意,進告於母,以爲子職之當然而已。凡事親之道,養志爲先,而況帝王之孝,尤大於養志矣。兩慈殿所冀望於殿下者,亦當如何哉?伏望殿下,極念養志之孝,朝夕之間,必務誠敬焉。上曰,閣臣陳之。學性曰,朝夕修我四字,最爲緊切,蓋修是修飭之義,而以敬姜之賢,冀望其子之朝夕修我,則凡所修飭之道,非獨母子爲然,君臣上下之間,亦有交修戒飭之方。今臣等之所冀祝於殿下者,惟在勤學進德,朝夕修省,以至於緝熙光明之域而已。殿下之所責望於臣等者,亦惟陳善閉邪,朝夕規勉,以至於都兪吁咈之盛而已。上下交修,一體飭勵,則太平萬世,自今伊始,惟殿下懋哉懋哉。上曰,參贊官陳之。履炯曰,上章思字之意,玉堂前有所敷衍仰陳者,而思之一字,實爲作聖之工,雖以顔子不改其樂言之,顔子處於陋巷,簞瓢屢空,此實常情之所可憂,而顔子則自得其樂,不以貧窶而間焉。未敢知所樂何事,於此而探索其所以然,則聖賢之樂,可以得來於吾心,伏願思字上,深留聖念焉。上掩卷。命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
藥房都提調沈象奎,提調金逌根,副提調權敦仁啓曰,伏未審日間,聖體若何?寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區憂慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
權敦仁啓曰,左承旨金鼎集,右副承旨柳致睦,今日不爲仕進,竝卽牌招,何如?傳曰,允。
傳于李祖榮曰,大臣·備局堂上引見。
傳于權敦仁曰,勸講入侍。
傳于李祖榮曰,頒敎文中,赦句添入。
李祖榮啓曰,頒敎文中,赦句添入事,命下矣。某罪以下宥之乎?敢稟。傳曰,雜犯死罪以下,竝宥。
又啓曰,頒敎文中,赦句添入事,命下矣。藝文提學李止淵,旣在闕中,使之添入,何如?傳曰,允。
李鼎在啓曰,入啓文書,何等審愼,而兵曹付軍職單子,以休紙書入,致勤下敎,臣之矇然捧入,不勝惶悚,而當該堂上,不可無警,推考,何如?傳曰,允。承旨亦爲推考。
傳于李祖榮曰,兵判有闕之代,前望單子入之。
兵曹判書前望單子入之,金在昌落點。
李祖榮啓曰,新除授兵曹判書金在昌,卽爲牌招,傳授命召,何如?傳曰,允。
以掌令洪羲錫,司諫閔永勳,獻納任百能牌不進罷職傳旨,傳于李祖榮曰,只推。
李祖榮啓曰,行大司憲宋冕載,掌令洪羲錫牌不進,執義朴時源陳疏,掌令李日瀅,持平成原默·趙在慶在外,監察茶時之意,敢啓。傳曰,知道。
傳于李祖榮曰,召對爲之。
李祖榮,以國葬都監摠護使意啓曰,發引時,高陽宿所,山陵丁字閣宿所,返虞時,坡州宿所,皆當有傳漏,而傳漏軍折半,以衛軍擧行,折半,令畿營擧行事,載在各年謄錄矣。今亦以此,分付於禁漏及該曹該道,何如?傳曰,允。
又以山陵都監摠護使意啓曰,本都監郞廳沈啓錫,身病猝重,呈狀乞遞,改差,其代,典設司別提韓容鼎差下,使之察任,何如?傳曰,允。
權敦仁,以內醫院都提調·提調意啓曰,院鍼醫皮宗桓有頉代,醫人李基定差下,令該曹口傳付軍職,冠帶常仕,何如?傳曰,允。
兵曹口傳政事,副司勇單李基定。
兵曹判書沈能岳疏曰,伏以日月不淹,歲籥倐改,天人叶吉,因山已卜,而世室預定,又在此時,闡揚先烈,上告下布。伏惟聖心哀慕,益復皇皇,靡所逮及,如臣無狀,未效蓐蟻之忱,只切攀髯之痛,而猶能頑然視息,忍見時序變遷,俯仰穹壤,此何人斯?仍伏念臣待罪本兵,居然十朔于玆矣。才識淺短,進退韎韋,而不能甄別臧否,衰病沈痼,管轄宿衛,而不能綜理庶務,再過京察,瘡疣百出,初無涓埃之報,徒貽尸素之譏,宜去不去,尙今盤磗,自顧靦然,人將謂何?且於月前賓對,伏奉慈聖殿下縷縷飭勉之敎,諄複懇惻,有足以孚豚魚而感木石,爲今日臣子者,苟有一分秉彝之天,則曷敢不殫竭淬勵,對揚明命,而臣本疎闇鈍滯,聞見固陋,思慮未周。注措之際,雖自謂精白一心,恢張公道,而退而點檢,猶不得平權衡而叶物情,自不免孤負委寄之歸,至今追惟,惶汗浹背,不知所以自措也。況臣自少善病,雖在强壯之時,猶不敢自比恒人,而近年以來,癃老衰朽,視前益甚。諸般証形,內外交攻,寢食俱廢,氣力澌綴,强起赴公,輒致顚仆,而風熱之毒,乘虛闖發,唇頰之間,癤瘇相續,而越添於觸冒風寒之餘,種種醜穢之狀,有不敢畢陳。以若病狀,雖欲自力陳就,其勢末由,以公以私,宜卽控籲,乞解重務,而公除纔過,大政迫近,煩瀆是懼,不敢爲言私之計,黽勉蹲冒,式至于今,而若其不職之狀,難强之實,卽是通朝之所共知。倘復徒懷嚴畏,不一陳暴衷懇,則是自阻於仁覆之天,臣豈敢爲此?玆不避猥越之誅,疾聲呼籲於嚴廬之下。伏乞聖慈,俯垂矜諒,特許鐫免臣司馬之職,俾得就閑將息,專意醫藥,獲延餘喘,千萬幸甚,臣無任云云。答曰,省疏具悉。所請依施。
乙未正月初十日辰時,上御興政堂。大王大妃殿垂簾,藥房入診,大臣·備局堂上引見入侍時,都提調沈象奎,提調金逌根,副提調權敦仁,假注書洪仁秀,記事官徐憲淳·曺雲承,檢校待敎金學性,左副承旨李祖榮,假注書鄭㝡朝,事變假注書金大默,左議政洪奭周,領敦寧府事趙萬永,行判中樞府事李羲甲,行大護軍朴周壽,戶曹判書李止淵,廣州留守金履載,工曹判書李勉昇,水原留守李光文,大護軍朴綺壽,刑曹判書金箕殷,吏曹判書趙寅永,行大護軍徐耕輔,禮曹判書金蘭淳,漢城判尹鄭基善,知中樞府事李紀淵,行護軍朴晦壽,漢城左尹李惟秀,右尹李鐵求,行護軍金弘根,校理金箕晩以次進伏。醫官金漢雋·金珪·秦慶煥,進伏楹外訖。象奎等進前奏曰,近日淸和之餘,朝氣陰冷,聖體若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。象奎曰,醫官待令矣,使之入診乎?上可之。漢雋等以次診候訖,退伏奏曰,脈候左右三部調均矣。命醫官先退。象奎曰,此平安兵使具信喜狀啓也。國恤卒哭前,京外習操及官鎭門聚點,竝皆停止之意,纔已筵奏行會,而此則以今春巡操之不敢循例稟啓,請令廟堂稟旨分付矣。習操聚點,旣令停止,則淸南巡操,自在當寢,使之一體施行,何如?大王大妃殿答曰,依爲之。出擧條象奎曰,卽伏見慶尙前右兵使安光贊所報,則以爲,咸安郡巴山烽,陜川郡美崇烽,或相距遼遠,或峯巒遮隔,前後烽臺,每多失瞭絶火之弊,揆以烽政,萬萬悚悶。咸安巴山烽,移設於本臺東麓稍下處,陜川美崇烽,移設於本郡栗浦面芝峴山,則瞭望守直,俱爲便宜,而事係愼重,不敢擅便爲辭矣。兩邑烽燧之輒失瞭望者,揆以法意,誠合通變,而形便之如此,自昔然矣,則在古設施,必有所以然之故,關問道臣,使之更加詳探,論理啓聞後稟處,何如?大王大妃殿答曰,依爲之。出擧條象奎曰,今春諸道行部,自當如例爲之,而京畿·兩西則使价行將絡續,不可不軫念,竝令停止,至於陵寢奉審,在前國恤卒哭前,每爲停止,今亦依例停止事,分付京畿·關東·關北道臣,何如?大王大妃殿答曰,依爲之。出擧條象奎曰,頃伏奉慈敎,若曰,盡袪浮文,以行實政,而不緊之事,勿煩酬應,此可以仰認聖意之攸在,不勝欽頌萬萬,而又稽辛酉初元,亦有中外奏牒商確裁減之擧矣。今當講筵日開寸陰是惜之時,不宜以此閑漫例奏,或妨時敏之工,凡諸道狀啓中,傳謄舊例,逐月登聞之可合省除,令諸有司及知申,相議錄出,以爲經稟知委裁減之地,而諸道啓本紙幅之長短廣狹,格式之冗簡繁略,各自不一,尤欠齊整,亦使之一體釐正,何如?大王大妃殿答曰,如此爲好,依此爲之。出擧條象奎曰,侍從臣推恩之特施於本生者,卽朝家錫類之美意也。副護軍沈宜臣所後家,無可施,而本生父今年爲七十,特許移施之意,分付銓曹,何如?大王大妃殿答曰,依爲之。出擧條象奎曰,朝臣躋二品者之貤贈三代,卽法典,而所後家若無可施,或先已施,則亦爲提稟移施,實出於孝理之政矣。副摠管李鼎會,依近例,許以移贈於本生家,何如?大王大妃殿答曰,依爲之。出擧條象奎曰,文科參下滿十年人之筵稟調用,載在法典,令該曹依例陞六,何如?大王大妃殿答曰,依爲之。出擧條象奎曰,三館分隷之追後陞降,亦古規也。卓宗述之隷芸閣,黃晦瑛·全榮澤之隷國子,自中公議稱屈云,卓宗述,國子施行,黃晦瑛·全榮澤,槐院施行之意,分付,何如?大王大妃殿答曰,依爲之。出擧條象奎曰,前月二十五日賓對,卽公除後因慈聖特敎來會者也。其時入侍兩司諸臺,旣伏承退出書入所懷之命,則雖是齋日,固當依下敎,以所懷書入,合啓前啓,而乃以姑停出望者,此實有臺閣以來所未聞之擧也。豈以懷體爲言?今雖日久,有不可仍置勿論,竝施譴削之典,其中兩臺,雖曰,書進所懷,闕啓之失,均不能免,則縱有差等,亦不可無警,竝罷職,而今日賓筵,亦歲首初行也。兩司之無一人進參,論以事體,有不可曲恕,一體施以罷職之典,何如?大王大妃殿答曰,依爲之。出擧條象奎曰,今番赦令,限年禁錮者之特施蕩滌者,仰認咸與維新之盛意,而特以判下,先下於放未放啓本判下之前,故其中有不得一體書入,不免有見漏之人云,合施一視之恩,庶無向隅之歎,故敢此仰達矣。上曰,依爲之。出擧條象奎曰,守令之惟意曠官,實爲民邑之大弊,朝家之前後申飭,何如,而道臣之始也,曲循許由,終焉任其過限者,誠不勝慨然之甚,頃筵,雖已請推關東道臣,諸道無不皆然。使凡匹敵之間,受人委寄,無意幹當,惟事抛棄,其可曰,不負所托,而安有誠信相與之意,則況分九重之憂,任百里之寄者,固可一日如是乎?凡由暇,皆有道里遠近之法典定限,而爲道臣者,執此論責,則寧有無難違越之理乎?以此意另爲嚴飭諸道,自今受由而過限未還者,劃卽啓聞勘罷,而如或一例掩護,則道臣,亦難免制書有違之律,竝爲分付,何如?大王大妃殿答曰,依爲之。出擧條象奎曰,十三日頒敎時儀節,謹稽庚申謄錄,則頒敎在於因山後,而呼嵩及百官進表裏,京外進箋等節皆權停矣。今番亦依此爲之似宜,故敢此仰達矣。大王大妃殿曰,庚申年則在於因山後,而猶爲權停,今番則尤無容更議矣。奭周曰,伏覩日前慈敎,以坡州民力之勞費,曲加軫念,蠲蕩之典,逈出常格,瞻聆所及,孰不感聳?坡州則上奉陵寢,事體自別,固非他邑之所可援比,而至於傍近諸邑,或以廞衛所經,或以丁役所及,勞民之端,俱必不些,荐饑之餘,當此鉅費,亦不可不援例優恤。臣於昨冬,以楊州·高陽·長湍三邑還穀事,有所仰奏,伏蒙大行朝兪可之音,已爲行會該道。按道之臣,自當核實擧行,俾有成效,而外此各邑,有可以省弊紓力者,亦令道臣,逐條講究,隨事陳請,俾得均蒙惠澤爲宜。臣又有因此提奏者,昨秋所下畿·湖兩道停退軍布仍停之命,亶出於大行朝如傷若保之聖念,饑饉餘喘,賴而回蘇,德意之隆,與天同功,其所對揚,孰敢有一毫放忽,而近聞各邑擧行,未免不均,閭里之間,往往有全不聞知者云。苟有是也,則墨吏猾胥之從中售奸,將何所不至,而自今以後,朝家雖有曠絶之惠,亦安望其下究於小民乎?傳聞之說,旣異指的,姑難以摘發請勘,爲先關問於兩道道臣,如果有掩置不行之邑,使卽狀聞嚴勘,倘或不卽査發,而現露於日後繡衣之行,則該守令之外,因循容隱之道臣,亦難免加倍勘律,以此意預爲嚴飭,何如?大王大妃殿答曰,依爲之。出擧條奭周曰,臣以繡衣事,旣發言端矣。繡衣之行,乃所以上裨聰明,下達幽隱,憚戢頑猾,慰答黎元,誠朝廷不可廢之大政也。挽近議者,或謂繡衣貽害,反爲不少,不如不遣云,繡衣之貽害,亦豈敢曰,全無,而其害之有無,專係於擇人與否。若不思擇人,而但懲其貽害,遂欲永廢繡衣,則不幾近於慮風波而逆廢舟楫乎?臣竊恐墨倅奸吏,窺見朝廷意向之若此,恣意虐民,尤將無所不至矣。初元急務,莫先於詳察民情,古昔已行之例,亦多可稽。今不可不遵而行之,而不必一時竝遣於諸道,一道之內,亦不必遍行於諸邑。或以邑弊之最痼,或以民情之偏苦,隨其緩急,抽栍探察,勿拘歲月,次第輪遣,而其有罪狀之現發者,嚴施一切之法,無或毫髮寬貸,則法之所加,旣足以懲一礪百,雖不入於栍邑者,亦當有悚息知警之效矣。至於發遣之遲速,非可以自下指期仰請者,而爲先以臣此奏,出擧條,頒示中外,俾各預爲惕念似好,故敢此仰達矣。大王大妃殿答曰,豈謂有弊而不爲應行之事乎?從近欲遣繡衣,而當臨時下敎矣。卿亦思置可合之人,以爲抄啓。祖榮曰,諸宰奏事。止淵進前奏曰,臣以都監擧行事,有所稟定者矣。發靷時內門路,當以興明門爲之,門內排設輪輿,門外則以肩輿奉出,而永慶門·崇明門及行閣墻垣遮隔狹窄處,不得不從便撤毁,故敢此仰達矣。大王大妃殿答曰,依爲之。出擧條光文進前奏曰,臣以兼華寧殿提調,有稟達事矣。御眞奉審,每間五日爲式,而焚香時烟薰頻升,恐有綃面年久渝色之慮,常切悚悶。臣意則依永禧殿·長寧殿例,只於朔望,行焚香禮,每日次奉審,依例擧行,而或値雨雪陰濕之時,自閤外爲之,恐合便宜,而事係儀文,臣不敢擅便,大臣·禮堂,今旣登筵,下詢處之,何如?大王大妃殿曰,大臣·禮堂之意,何如?象奎曰,永禧殿·長寧殿,皆於朔望焚香,守臣之援此爲奏,誠有意見,奉審日次,如値陰濕之時,閤外奉審,亦爲愼重之道,臣亦無他見矣。奭周曰,眞殿焚香之只行於朔望,旣多可據之成禮,守臣所奏,俱合便宜,臣亦無異見矣。蘭淳曰,臣於閤外,亦聞此事,而旣以永禧殿·長寧殿例,援以爲據,則臣意亦無異同矣。大王大妃殿答曰,大臣·禮堂之所奏旣如此,朔望則焚香,五日奉審,依例爲之,而如値陰濕之日,閤外奉審,可也。出擧條大王大妃殿曰,日前以貢弊處分事,非徒予意,卽體兩朝軫弊之遺意也,卿等其知悉。象奎曰,伊日處分,萬萬欽歎而已。各別申飭於戶惠廳,使之擧行矣。奭周曰,日昨處分,出尋常萬萬,貢民輩亦爲感頌恩澤矣。大王大妃殿曰,大臣就座。祖榮曰,玉堂所懷陳之。箕晩曰,臣於近日,猥忝經幄之列,獲登文陛,課日侍講,躬承講讀之玉音,仰認勤學之宸誠,臣不勝欽仰攢頌,繼切與榮之忱,第典學之工,不在於習誦章句而已。所貴乎潛心細究,着意玩賾,體之於身,驗之於行,對方策,如對聖賢,必敬必謹,無一毫放過,然後可免書自書我自我之歎,日臻乎光明緝熙之域,惟聖明,懋哉懋哉。竊又伏念薰陶德性,將就聖學,政有須於山林宿德之士,而當此講筵日開之時,備禮敦召,感回遐心,出入前席,朝夕左右,講究經傳之奧旨,諮訪古今之治謨,今日聞一善言,明日納一嘉誨,則自然耳濡目染,厥德修罔覺。夫如是則資益之多,匡輔之美,豈如臣謏學蔑識之類,所可比倫哉?伏望克盡旌招之禮,期於必致,以爲進學修德之要焉。上曰,當體念矣。出擧條大王大妃殿曰,大臣以下先退。象奎等退出。大王大妃殿曰,史官就座。仍命退,承史以次退出。
乙未正月初十日辰時,上御興政堂。大王大妃殿垂簾,勸講入侍時,領議政沈象奎,左議政洪奭周,原任直提學趙寅永,參贊官權敦仁,檢討官宋持養,假注書洪仁秀,記事官徐憲淳·曺雲承,各持小學第三卷,以次進伏訖。上誦前受音,寅永讀自衛莊公,止莊姜惡之,仍讀奏釋義,上讀新受音十遍訖,命陳文義。寅永曰,此章別無可奏之義,而上章言戴嬀生桓公,莊姜取以爲己子,下章言公子州吁,嬖人之子也,此明嫡妾之分也,等分之嚴,於此可見矣。上曰,玉堂陳之。持養曰,稽古一篇,博考前代已行之事蹟,以證立敎·明倫·敬身三篇之言也。篇首四章,釋立敎,故首引胎敎,而詳言太任,文王之母,摯任之中女也。王季娶以爲妃,蓋周業之盛,由於哲后賢妃,篤生聖嗣,如靈芝有本,醴泉有源,所以於此,先陳世德,以明其所由來遠矣。此節以下三章,通論也。故歷敍衛莊公事,其曰,娶齊東宮之妹,明其貴族也正嫡也,美且賢矣而無子,嬖人之子有寵好兵,而公又不禁,衛國階禍之張本,實由於此。故特書之,以示不能立敎之戒,蓋周之興也。娶太任而生文王,衛之亂也。娶莊姜而無子,文王之聖,由於太任之胎敎,州吁之頑,由於莊公之不禁,由是觀之,周所以興,衛所以亂,無他,敎與不敎之異也。故朱子於此兩章,詳載二邦世系,以明善可以法惡可以懲,其立言之旨至深切矣。上曰,參贊官陳之。敦仁曰,此章無文義之可以仰奏者矣。昨者臣以書自書我自我,有所仰陳,至承下詢,竊庶幾體念矣。今日講讀,又不留神,蓋心與書一,然後始有實得之效,不如是,畢竟只書自書我自我而已。仰聆玉音,顯有放心之嘆,群下陳說,初無諦聽之色,臣之昨日所陳,終恐未蒙採納矣。伏願益加勉勵焉。象奎曰,新受音中,別無文義,不爲强覓字句,備例敷陳,而大抵講讀之時,專心致思,讀上句思下句,文義必須領會,而諸臣所奏者,一一體念,則資益之方,進就之效,莫過於此矣。參贊官所陳,甚切實,益加留神焉。奭周曰,此章乃稽古之篇,卽史記也。史記者,歷擧前代得失備述古人事業,譬如俗所謂俚語也。潛心細究,則漸覺自然有滋味矣。勸講節目中,亦以仰質前受音疑義,已爲定規,臣未敢知。上章不改其樂之義,殿下果領會否,簞食瓢飮,處於陋巷,其貧窶之憂,似無所樂之事,而顔子以孔子爲師,講論詩禮,優游道德,樂此之樂,不知貧窶之爲苦,非徒聖人爲然。雖凡人,若有存心探賾之事,則自然忘外憂之侵撓矣。古語曰,酬酢如響,臣之所以文義仰質者,頻賜問難,則上下之情,可以流通矣。聖衷之未及的曉處,可以瀜會矣。聖衷之雖已瀜會處,益加貫通矣,豈不休哉?寅永曰,臣因官字文義,竊有區區愚見,敢此仰達矣。大抵官人之道,必與衆共之,所以示至公無私也。至於中批除拜,原非淸朝美事,故在昔名碩,或値此擧,則每多爭執覆難,以反汗爲期者,卽以官方得失,大有關於君德焉耳。臣於日前,猥以特旨,謬當銓任,略控衷懇,未蒙恩遞,繼以慈飭嚴截,不敢不冒昧出膺,而第伏念我殿下沖齡御極,廷臣之孰可孰否,任職之何輕何重,尙有所未及悉燭者,則此時此命,豈不爲累則哲之明而使四方瞻聆,得以窺朝廷之淺深哉?倖門之漸,不可不慮,伏願繼自今,深加炯戒。上掩卷。仍命退,諸臣以次退出。
乙未正月初十日申時,上御景賢堂。召對入侍時,參贊官李祖榮,侍講官朴宗吉,檢討官宋持養,檢校待敎金學性,假注書鄭㝡朝,記事官徐憲淳·曺雲承,各持小學第三卷,以次進伏訖。上讀前受音十遍訖,命陳文義。宗吉曰,此章言衛莊公之娶於齊,而特言東宮之妹,自古言娶婦從,無敍及其兄者,而此欲表其所生之貴,故敍與太子同母,當爲衛正嫡小君,與下文嬖人相對矣。州吁有寵好兵,公亦不禁,莊姜之惡之,蓋以宗社爲重,惡其好兵階亂,非惡其不自己出也。且以有寵二字看之,則莊公之溺愛私昵,可知矣。以莊姜之賢,而豈不深憂也?蓋人君導率之方,一循天理之公,無一毫私意之有間,然後自無昵愛啓寵之弊矣。上曰,下番陳之。持養曰,此章別無文義,臣請以朝者大僚所陳不改其樂之義,仰奏焉。疏水枕肱,樂在其中,孔子之訓也。顔子善學孔子,其於聖域,已造九分,故簞瓢陋巷,人不堪憂,而處之泰然,此夫子所以再言賢哉而歎美之也。雖然此窮而在下之事也。安貧異於兼善,固窮殊於處亨,今若以陋巷簞瓢,仰奏經席,則恐難襯合於導率一邊,而昔宋儒程子,進講論語此章曰,以顔子言之則賢矣,而以魯君用人言之,則國有如此之賢,而不能進用,可勝惜哉。其意蓋欲勸其君以汲汲用賢也。後人至今稱其善演經旨,深得筵體,顧今林下讀書之士,必多安貧樂道希顔學孔之人。若能致誠盡禮,招徠賢俊,使之入參講筵,討論經義,咨訪治道,則其在成就聖學之道,必多裨益,伏願留神焉。上命閣臣陳之。學性曰,此章別無可陳之義,而有寵之寵字,可爲鑑戒處也。蓋寵者,非禮遇之謂,而卽私昵寵幸之謂也。王者無私,使臣以禮,則君臣之間,固不可以私昵接也。書曰,毋啓寵,寵是倖門之漸,而倖門一啓,則迎合之徒,納媚要寵,轉相效尤,於是乎諂諛成風,讜直無聞,末流之害,必至於君不君而臣不臣矣。寧不可懼哉?故古之明君,愛一嚬一笑,好惡一出於大正至公,洞祛昵愛之私,嚴杜僥倖之門,鑑別淑慝,登崇俊良,無有偏私,一施禮遇,以致朝著淸明治化郅澄,伏願此等處,深加體念焉。上命參贊官陳之。祖榮曰,此章別無仰陳者,而第小學一篇,專以嘉言善行,以爲後世之規範,而至於此章,雖非稱美之事,此亦出於善惡皆我師之意,非但凡人爲然。爲人君之道,一言一動之間,見一事之善,則益勉勵焉,見一事之惡,則亦鑑戒焉。伏願殿下,於善惡之分,常存聖念,無或少忽,區區之望也。上掩卷。命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
李鼎在啓曰,大司憲·掌令一員未差,執義朴時源疏批未下,掌令李日瀅,持平成原默·趙在慶在外,監察茶時之意,敢啓。傳曰,知道。
傳于權敦仁曰,禮房承旨,馳詣元陵奉審,局內諸陵,一體奉審以來。
傳于南履炯曰,勸講入侍。
以左承旨金鼎集,右副承旨柳致睦牌不進罷職傳旨,傳于李鼎在曰,只推。
李祖榮啓曰,因兵曹啓目,公忠道,以忠淸道復號,監司·兵使·水使及淸州營將·牧使所佩兵符,令政院改造下送事,允下矣。兵符旣已造成,依例定禁軍給馬下送于監·兵·水使處,使之分上舊兵符,竝收聚上送,以爲燒火之地,何如?傳曰,允。
兵曹口傳政事,副護軍單趙斗淳。
傳于李祖榮曰,召對爲之。
執義朴時源疏曰,伏以臣嶺外賤品也。以山野樸陋之質,被雨露生成之澤,濫登科第,垂四十年,猥添臺銜,一無建白,間縻縣符,罪積尸素,跧伏鄕廬,望絶榮塗。忽於前冬,伏承納言召命,臣感戴鴻私,竭蹶登程,行至中路,遽遭罔極之變。恩山德海,涓埃未酬,天崩地坼,號隕莫逮,率普之慟,臣如獨罹,螻蟻殘命,求死不得,蒼黃顚仆,投入城闉,粗伸奔哭之義。迺今亞憲新除,遽下於千萬夢想之外,臣驚惶踧踖,罔知攸措。怵畏義分,章皇出肅,而第伏念臣所帶職,卽古所稱御史中丞也。朝政之得失而言,民事之利病而言,故朱夫子嘗欲假藥臺端,以救天下之膏盲,則豈如臣之百無肖似一味謭劣者之所敢冒膺而承當哉?淸朝豸冠之任,何時不愼簡,而況在一元淸明之初,尤不可輕授非人,濫蹲匪據也。且臣以殘年衰朽之喘,重添脩程跋涉之勞,積痰凝苦,頹伏旅邸,天牌荐臨,日事違傲,臣雖至頑,亦有秉彝之天,夙抱延頸之忱,歲首賓筵,豈不欲瞻近耿光,而蠢動無路,趨進末由,臣罪至此,吁亦大矣。伏乞天地父母,諒臣不稱之實,特命遞斥臣職,以重臺地,以安私分焉。臣於丐免之章,固不敢贅及他說,而草野芹曝之誠,有不容泯默,披瀝葵悃,仰陳蕘說,伏乞聖明垂察焉。臣竊伏惟念帝王大孝,與士庶不同,沖年血氣,與盛壯有異。今我殿下纔當視學之年,遽承凭几之托,㷀㷀在疚,皇皇如求,固聖孝之出於天,不能自已,而惟天惟祖宗,遺大投艱于殿下之身,坤聖兩殿下止慈之念,尤萬倍於尋常惟疾之憂,則我殿下誠宜節抑至慟,益護聖躬,上以慰兩殿慈覆之衷,下以副群生顒戴之望,于以貽哲命在初,膺茀祿無疆,卽區區微誠之攢手仰祝者也。臣謹按中庸,稱武王·周公之達孝,必言其繼志述事,在今日殿下之孝,惟在於善繼善述,而繼述之道,撮其大要而言,丕惟曰,敦聖學,以澄化源恤民隱,以固邦本,斯二條耳。詩之戒成王曰,日就月將,學有緝熙于光明,卽敦聖學之謂也,書之誥成王曰,顧畏民巖,諴小民,祈天永命,卽恤民隱之謂也。當成王幼沖嗣服之日,以周·召之忠愛,其所勸勉,學則曰,緝熙,民則曰,諴和,蓋爲治之本,不外於斯也。其曰,敦聖學以澄化源者,人主一心,萬化之源,而必學以明其理,然後知至意誠,而心可得而正矣。肆古之欲明明德於天下者,壹是以正心爲本,而朱夫子己酉封事十條,以講學以正心,爲第一條,必曰,味聖賢之言,以求道理之當,察古今之變,以驗得失之機,亦惟先正臣文純公李滉聖學十圖箚子有曰,存此心於齋莊靜一之中,窮此理於學問思辨之際,斯蓋古儒賢格語也。洪惟我聖朝聖神相承,精一單傳,堯之巍蕩而煥乎有文,文之純穆而追琢其章,卽我聖宗朝家傳心法也。在今日殿下繼述之孝,其惟敦聖學三字符乎?夫學非讀書之謂,而不讀書,無以知爲學之方,況爲政之理,具在方冊,必讀而知之,然後能行。此子路何必讀書爲學之語,見斥於聖人之門也。臣愚死罪,伏願我殿下於諒闇讀禮之暇日,將古人書,沈潛玩繹,而不必泛濫諸家。惟以四書·三經·朱子大全,爲根本田地,讀典謨時,須以虞夏君臣交相戒飭,爲今時唯諾,讀論·孟時,須以敦仁博義遏欲存理,爲今日授受,必使古聖人說話,與身心脗合無間,而至於朱子大全,篇秩浩穰,未易領會。須以內閣百選一部,常置香案,以備淸覽,且大全中封事疏箚等篇,尤切於端本出治之道,請命儒臣,摭其要語,正其句讀,以爲燕閑常目之資,則其將與考亭大賢,曠百世而酬酢如響矣。昔朱夫子答魏應仲書,備言童年課學次第,而其論讀書之法,略曰,看上句時,如不知有下句,看前段時,如不知有後段,此槪言韋布課讀法門,而大聖人學問,亦恐此外無他法也。臣伏見近日慈敎誕降,講筵新開,聖學之日新又新,漸至於廣大高明之域,自今日始,而實宗社無疆之休也。書曰,念終始,典于學,厥德修,罔覺,惟殿下懋哉懋哉。其曰,恤民隱以固邦本者,民惟邦本,本固邦寧,故古之人必曰,如保赤子,又曰,若恫瘝在己,斯言也。蓋實見得聖王之實心實政,而非苟爲大而已。洪惟我國家列聖朝貽燕之謨,專以恤民隱爲本,臣請以耳目之所逮,仰贊萬一,猗我正宗大王救荒綸音,若曰,寧失幾千頃公稅,幾萬斛官糴,不忍坐視一夫一婦之塡于溝壑,大哉王言,至今傳誦,以寓沒世之思,亦惟我大行大王,子惠困窮,丙枕靡安,一風宵衣,一雨旰食,三紀餘撫摩之澤,淪肌浹髓,所以禮陟之日,雖窮僻愚賤,莫不號哭如喪,實聖德入人者深故耳。今殿下繼述之孝,其惟恤民隱一大綱乎?矧今連歲大歉,饑莩顚連,不知其幾千百,重貽大行朝十起之憂,前秋穡事,稍幸均稔,而流民之未歸,猶自如也。蓋以已破之屋,難於復葺,而屋葺則有役,已荒之田,難於重墾,而田墾則有稅,此以甘爲豐歲之乞,其情誠可惻矣。臣愚死罪,伏願我殿下,字恤之念,不以豐小弛,一如大行朝賑憂時,賦田受廩,輕徭薄稅,罔俾周宣之勞來還定,專美於古,而守宰之惠和有顯效者,特如漢王成之流民,多占賜爵顯賞之擧,則流民之散而之四者,其將轉而緣南畝,咸爲化育中物矣。方今民隱,不可殫數,而最其慘痛,卽白骨徵布事也。哀彼窮殘,生旣爲應役之民,死未免徵稅之鬼,遂使子而徵父,孫而徵祖,一人之身,徵番四五,其指徵無處,則誅求及於族姻,橫斂遍於洞鄰,在在皆然,歲歲爲例,無告小民,安得不困,而其爲隱痛,莫此爲甚。臣愚淺見,不敢以爲如何釐革,而惟伏願殿下,特下溫綸,頒布州郡,另飭守臣,着意査櫛,量宜塡補,如其年久冤徵,雖使無代永頉,亦恐爲損上益下之惠,而慰撫民心,維持邦本之道,實於是乎在矣。易曰,容保民無疆,又曰,勞民勸相,惟殿下,念哉念哉。嗚呼,方今可言之事誠夥矣。如曰,崇節儉以紓財用,嚴科禁以公選擧,振紀綱以正風俗,皆目下緊務,而臣於哀遑震剝之中,不敢張皇敷衍,以瀆崇嚴,謹擧其目以陳,而惟聖學日新,化源益淸,則此等數條,將如絜裘毛順,迎刃節解,次第擧行,特轉移間事耳,惟殿下懋念哉。臣以遐遠之蹤,謏蔑之見,學旣昧方,言不知裁,狂妄猥越,恭俟譴罰,而竊附古人臣有懷無隱之義,謹將一得之愚,仰塵四聰之下,伏惟聖明垂察焉,臣無任云云。省疏具悉。所陳皆切實,當體念也。爾其勿辭察職。
乙未正月十一日辰時,上御景賢堂。勸講入侍時,原任直提學朴綺壽,參贊官南履炯,侍讀官徐念淳,假注書鄭㝡朝,記事官徐憲淳·曺雲承,各持小學第三卷,以次進伏訖。上誦前受音訖,綺壽讀自石碏諫曰,止鮮矣。仍讀奏釋義,上讀新受音十遍訖,命文義陳之。綺壽曰,此章言愛子敎之以義方者,誠格言也。愛之深,故必敎之以義方,使不至於驕奢淫泆,而若蔽於私昵之愛,不導之以義方,則其不至於驕奢淫泆者鮮矣。此豈愛子之道乎?非但敎子之方爲然,人君御下之道,一出於大正至公,少無偏私,然後導一世於義方,庶無驕奢淫泆之患矣。大抵驕之一字爲害甚大,爲下者若有此心,敗亡立至,而猶止於一家一身而已。人君臨高大之位,內而萬幾之煩,外而萬民之仰,而若一有驕惰之心,則其爲害不啻爲下者之敗亡而止矣。殿下沖年御極,德性姑未盡就,尤當常常警惕,無或少忽焉。古人有言曰,國君驕人,則失其國,大夫驕人,則失其家,大學曰,忠信而得之,驕惰而失之,驕之所由生,卽自足之故也。每有自足之心,則不期驕而自驕矣。常以堯·舜·禹·湯之聖自期,謙虛開納,維日不足,則驕奢之弊,何由而生乎?此等處,深加體念,區區之望也。上曰,警惕者,何謂也?綺壽曰,警戒惕念之謂也。上曰,玉堂陳之。念淳曰,過者,過中之謂也,非獨寵祿爲不可過也。天下萬事,皆不可或過,過則爲災,理之常也。今夫溫飽,人之所欲也,而溫太過則熱,熱而不病者,未之有也。飽太過則飫,飫而不病者,亦未之有也。至於人心之喜怒哀樂愛惡慾,此七情者,聖愚之所同得於性者,而七情之發,或有過焉,則其傷於德而害於事,有不可勝言者,是以聖人必求諸中而處焉,中者,至善之地也。今殿下凡於一動一言之間,無或有過於中者,則至善之地,卽在此矣,伏願留念焉。上曰,參贊官陳之。履炯曰,石碏,衛之純臣也。不納其諫,自遺其禍,此實後世之鑑戒也。蓋臣之於君,等威截然,其君雖虛心聽納,嚴敬之地,猶不能盡其說,故從諫弗咈,旣君德之美事也。以此推之,講筵敷陳之時,亦有類是然,在昔進講之臣,有宿齋致誠,以冀感格之效者,臣等之才學誠意,固不及於古人,而雖一句一字之義,切欲有補於聖學之萬一。伏願殿下,潛心專聽,言之疵纇處,則剖釋而敎之,義之疑晦處,則反復而詢之,就其中明白開悟之說,溫繹勿失,觸類而長,則聞一知十之工,不期而致,深留聖念,是臣等區區之望也。綺壽曰,參贊官所奏,果切實矣。凡所文義之仰陳者,皆願裨益於聖學也。伏望詳賜諦聽,反復問難,俾有實效焉。今日自止中,寵而不驕,驕而能降,降而不憾,憾而能眕者,臣未敢知,領會於聖衷否,聖人則必無此患,而中人以下,若有寵祿,則驕心易生,驕生則難降,雖或强降,亦不能無憾,憾則不得自重,放縱自暴,無所不至,此理之必然也。石碏衛之純臣也。衛君,若能聽其言,則必多資益之道,而不能聽納,終至大亂,蓋人君從諫之道,尤可惕念處也。上曰,中人云者,何義也?綺壽曰,中人者,上不及於聖賢,而下不至於庸愚,卽中等之謂也。上掩卷。命退,諸臣以次退出。
乙未正月十一日申時,上御景賢堂。召對入侍時,參贊官李祖榮,檢校待敎金興根,侍讀官徐念淳,檢討官宋持養,假注書鄭㝡朝,記事官徐憲淳·曺雲承,各持小學第三卷,以次進伏訖。上開卷,讀前受音十遍訖,命陳文義。念淳曰,人君之所以待有德酬有功之具,無過於寵祿,而人臣事君,亦必度德而居寵,量能而受祿,蓋公卿大夫,品秩有階,才德器量,任使各適,則只可使備列於庶官者,濫廁於大夫之列,只可使任於大夫之列者,濫躋於公卿之列,則是寵祿過也。卽工文所謂服之不衷,身之災也者,亦此也。昔韓昭侯藏弊袴曰,將以待有功者,弊袴,至微也,尙不可輕與人,況寵祿之重且大乎?伏願殿下,於此等處,深留聖意焉。上曰,下番陳之。持養曰,此章文義,上番旣已仰陳,別無更達之辭,而章內諫字,最宜深玩。書曰,木從繩則正,后從諫則聖,蓋諫之爲言,諍也。人君苟有闕失,臣子之道,不可以不諍。故天子有爭臣七人,不失天下,諸侯有爭臣五人,不失其國,若是乎諫臣之有輔於國家也。雖然人君,若無容諫之德,恥過自聖,惡聞讜言,則臣子雖欲盡忠補過,何由畢陳無隱乎?伏願懋恢虛襟之量,克軫納牖之箴,假以顔色,導之使言,雖有犯顔之爭,逆耳之言,必皆虛心翕受,如成湯之從諫不咈,文王之不諫亦入,則聖而益聖,終必至於無事可諫矣。豈不休哉?伏願留神焉。上曰,參贊官陳之。祖榮曰,人君愛惡,一出於至正至公,愼賞必罰,勸善懲惡,無使人慾之私,間於其間,凡於一嚬笑之微,而榮於華衮,嚴於鈇鉞,以是御下,則上下之際,情志相孚,非但爲勸懲之本在是,實亦爲蕩平建極之治,曷不休哉?臣竊以是獻焉。上曰,閣臣陳之。興根曰,上下番玉堂與參贊官所陳,皆切實之論也。伏願體念,而大抵講學之要,自開卷始讀之時,逐句思意,逐節思義,又思古人何爲而有此言,念念在玆,無或以汗漫思慮,交錯於其間,然後始可有裨於聖學,苟或不然,書自書,讀自讀,雖一行之書,日讀千遍,其在實踐之工,恐未必爲益,更願常加省察焉。念淳曰,今日勸講召接,幾至巳時矣。曾因東朝下敎,以辰時定規,而蓋早朝之時,凡人之神思凝聚,淸明在躬,講習誦讀,當有專心之妙,故必貴乎早開講筵,召接臣隣者也。伏願繼自今,益軫趁早臨講之道焉。上掩卷。仍命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
柳致睦啓曰,大司憲·掌令一員未差,執義朴時源呈辭,掌令李日瀅,持平成原默·趙在慶在外,監察茶時之意,敢啓。傳曰,知道。
備忘記,洪州營將李昞植下直,長弓一張,長箭一部,片箭一部,筒兒一箇賜給。
傳于南履炯曰,勸講入侍。
傳于南履炯曰,明日朝奠,兼行告由時,當親行矣,該房知悉。
傳于南履炯曰,留院公事入之。
南履炯啓曰,吏曹郞廳來言,臺諫有闕,政事,取稟。傳曰,政官牌招開政。
李祖榮,以兵曹言啓曰,新除授慶尙監營中軍南象淳,方帶追崇都監別看役,而勿爲赴任,專爲匠事之意,大臣筵稟蒙允矣。南象淳中軍之任,改差,何如?傳曰,允。
有政。吏批,判書趙寅永進,參判李憲瑋,參議張敎根竝牌招不進,同副承旨李鼎在進。以徐憙淳爲大司憲,金樂壽爲司諫,盧尙熙爲掌令,尹興圭爲獻納,鄭德和爲校理,金敎根爲判敦寧,李穆淵爲大司成,金在昌爲軍器提調,金興根爲全羅監司,訓鍊都監提調單金在昌,禁衛營提調單金在昌,御營廳提調單金在昌,分奉常主簿許懋,直長金用基,分敎官朴敏道,以上竝單付,前判書沈能岳今加正憲,侍從臣父年七十加資事承傳,前府使李熤贈兵參例兼,副摠管李鼎會本生考。
兵批,判書金在昌進,參判李基栽病,參議李毅遠病,參知朴榮顯入直進,右副承旨柳致睦進。以沈能岳爲知事,金敎根爲都摠管,柳勉儉爲宣傳官,魚錫命爲羽林將,申縉爲五衛將,太喜喆爲慶福將,南夏成爲昌德將,李東炫爲昌慶將,蔡東健爲備邊郞,宋在觀爲武兼,張有聞爲淸州營將,李惟穆爲惠山僉使,康綖爲慶尙中軍,黃世傳爲靑水萬戶,大護軍沈能岳·徐有榘,護軍慶恒蓮·朴大觀,副護軍朴熙顯·趙忠植·尹濟弘·李顯夔·徐致輔·閔致書·姜在俊·金榮秀·洪泳謨·李守益·李龜星·申縉·李世泰·李膺緖·具載哲·具鏘和·南象淳·崔漢衆,副司果李鼎敍,以上竝單付。
吏批,再政。判敦寧鄭尙愚,知敦寧金敎根,以上竝單付。
兵批,再政。兼全羅道兵馬水軍節度使單金興根。
傳于柳致睦曰,召對爲之。
傳于李鼎在曰,明日出宮門路,以廣達門爲之。
以吏曹參議張敎根牌不進罷職傳旨,傳于李鼎在曰,只推。
南履炯,以禮曹言啓曰,今此大行大王發引時,各祭奠,今方磨鍊,而自前國恤時,發引日及翌日朝奠,兼行朝上食,發引及返虞時晝停,則只設晝停奠,而不設晝茶禮矣。今亦依此擧行之意,分付,何如?傳曰,允。
南履炯,以國葬都監摠護使意啓曰,發引時所過橋梁城門山川祭獻官,例以本都監郞廳差送,而都監擧行浩多,庚申筵稟後,部內則自吏曹,以他司官員差送,外方則自畿營,以守令差送矣。今亦依此,分付該曹該道,何如?傳曰,允。
又以國葬都監摠護使意啓曰,發引時大轝前火鐵,燭籠,神轝前三色燭籠,到山陵紅箭門內,例以忠贊衛奉持,而各年謄錄,仍以軍人奉持事,草記蒙允矣,今亦依此擧行,何如?傳曰,允。
假注書洪仁秀書啓,臣於本月初十日申時量,以東南北郊諸壇奉審摘奸事,敬奉聖敎,馳往風雲雷雨壇奉審是白乎則,階砌曲墻及紅箭門壇上下莎草,俱爲無頉是白遣,以日暮止宿,十一日平明,馳詣雩祀壇奉審是白乎則,階砌曲墻及紅箭門壇上下莎草,俱爲無頉是白遣,仍詣漢江龍壇奉審是白乎則,階砌曲墻及紅箭門壇上下莎草,俱爲無頉是白遣,仍詣司寒壇奉審是白乎則,階砌曲墻及紅箭門壇上下莎草,俱爲無頉是白遣,仍詣馬祖壇奉審是白乎則,階砌曲墻及紅箭門壇上下莎草,俱爲無頉是白遣,仍詣先農壇奉審是白乎則,階砌曲墻及紅箭門壇上下莎草,俱爲無頉是白遣,以日暮止宿,十二日平明,仍詣先蠶壇奉審是白乎則,階砌曲墻及壇上下莎草,無頉是白乎乃,南邊紅箭門朽頹是白遣,仍詣祈雨壇奉審是白乎則,壇上下階砌曲墻及莎草,無頉是白乎乃,南邊紅箭門朽頹是白遣,仍詣厲壇奉審是白乎則,階砌曲墻及紅箭門內上下莎草,俱爲無頉是白乎所,仍爲復命之意,敢啓。傳曰,知道。
全羅監司徐有榘疏曰,伏以不弔于天,大行大王,龍御上賓,慟徹穹壤,哀纏寰宇,而轉眄之頃,歲籥倏改。仰惟嚴廬攀擗,若爲淵衷,扆宁踐位,志事善繼,簾帷臨朝,辭敎日勤,一初仁聞,洋溢四方,而三靈之眷顧方隆,萬年之基業永鞏,少須臾無死,思見德化之盛。臣與豐南父老北望攢祝之至,仍念臣欲說昔年恩遇,不自覺其聲先咽而淚先暗也。拔諸九死之中,曲費再造之化,溝壑轉而袵席,畏塗變爲康莊,門戶復全,簪笏依舊,秋毫皆我先朝賜也。漢臣張俊之言曰,天地父母能生臣身,不能使臣旣死而復生。嗚呼,爲人臣而以所不得於天地父母者,得之於君上者,千古幾人哉?寵擢超躐,而臣不敢以負乘爲懼,簡畀逾隆,而臣不敢以濫竿爲辭,殆若全不識量入之義貪戀之戒者然,臣雖奊詬,豈忍爲此?誠以毛髮頂踵,都非己有,則東西南北,惟命之從,抑亦天理人情之所不得不然也。遂以崦嵫之頹景,冒膺方岳之重寄,有百辜負,無一報效,而戀軒一念,倏爾再稔,則竊自喜納符之有日,覲光之在邇,那意玉關之節未入,鼎湖之弓遽泣,客館受縗,腸摧肝裂。始焉阻起居之班,終焉違哭臨之例,叩天叫地,聲盡血枯,悠悠蒼天,此何人斯?臣旣無狀,不早溘死,以遂其褥蟻之忱,則一息未泯之前,寤寐耿結,指日爲期者,亦惟曰,反命於啓欑之前,展誠於攀輴之日而已。顧今糴簿纔勘,營務少歇,不以此時,陳情丐免,荏苒淟涊,坐待瓜熟而蒂落,則須代之間,費了時日,而禮月不淹,玄隧奄扄,寸草血忱,無地可伸。生爲不忠之人,死作不瞑之鬼,似此情理,同朝之所共憫,行路之所同嗟,仰首號呼,不于聽卑之天,而更誰因極?臣聞慟甚者聲急,情切者辭簡,臣何敢緩聲而蔓語哉?今始收召神魂,略綴短章,馳驛控籲于仁覆之下,倘蒙俯垂矜諒,將臣所帶藩任,劃卽鐫改,俾臣得以趁因山前,少伸至情於終事之地,則雖死之日,猶生之年,臣無任云云。答曰,省疏具悉。所請依施。
乙未正月十二日辰時,上御景賢堂。勸講入侍時,原任直提學趙寅永,參贊官南履炯,侍讀官徐念淳,假注書鄭㝡朝,記事官徐憲淳·曺雲承,各持小學第三卷,以次進伏訖。上誦前受音訖,寅永讀自夫賤方貴,止無不可乎,仍讀奏釋義,上讀十遍訖。上曰,文義陳之。寅永曰,此章六逆六順,條目雖多,要不出順逆二字,逆於理則爲禍,順於理則爲福,凡係千百萬事,罔不由於理之逆順,伏願以此體念焉。上曰,參贊官陳之。履炯曰,閣臣所陳順逆二字之義,甚明白簡要矣。其曰,順者,順於天理之謂也,其曰,逆者,逆於天理之謂也,所謂天理者,在於吾心方寸之中,凡事之安於心而合於道者,卽天理也。如是則順且吉焉,不如是則逆且凶焉。故順逆之間,天理人慾分,而吉凶各以類應之,事事皆然矣。雖以講學言之,一有勤孜勉强之意,卽屬天理邊事也。一有支離厭誦之意,卽屬人慾邊事也。伏願殿下,每於一念之萌,必於天理上勉焉。寅永曰,參贊官天理人慾之言,甚好矣。大抵天理人慾,界分甚截,自日用常行之間,於吾心或有不安,而恐人知之者,皆人慾也。其有快足於心,可以對人言者,卽天理也。常於此二字,克念克戒,則聖學自致高明矣。念淳曰,孝者百行之源,而聖王爲治之本也,故堯·舜之道,孝悌而已。文王之德,止於孝,殿下上奉兩殿止慈之命,所以致孝於兩殿者,豈有大於養志,而顧今養志之道,亦無過於日勤講學,日就緝熙光明之域,伏願念哉。上掩卷。仍命退,諸臣以次退出。
乙未正月十二日申時,上御景賢堂。召對入侍時,參贊官柳致睦,檢校待敎金興根,侍讀官徐念淳,檢討官申冕周,假注書洪仁秀,記事官徐憲淳·曺雲承,各持小學第三卷,以次進伏訖。上讀前受音十遍訖,上曰,文義陳之。念淳曰,自古語君臣之倫者多矣。曰,君臣有義,摠言君臣之道也,曰,君使臣以禮,臣事君以忠,曰,爲人君,止於仁,爲人臣,止於敬,若忠若敬,乃人臣事君之常維也,而今曰,君義臣行,行者,行君之令,而致之于民之謂也。人臣有匡救之義,有復逆之事,有諫諍之節,而直曰,臣行,苟或萬有一人君之所命令於其臣,有不合於禮,不當於義者,其臣亦將奉而行之歟。若然則匡救復逆諫諍之名,果安在哉?由此觀之,人君之所命令於其臣者,無一事之不合於禮,無一言之不當於義者,可知矣。易曰,君子居其室,出其言善,則千里之外應之,居其室,出其言不善,則千里之外違之,應違之際,治亂之分判焉,可不愼歟?伏願殿下留念焉。上曰,下番陳之。冕周曰,天下之事,莫善於順理,莫不善於逆理,石碏之諫莊公,以六順六逆陳戒者,意甚盛矣,而惜其未先乎格其君之心也。夫人主一心,萬事之根柢也,心苟正矣,則日用常行,事事皆順,奚止於六順?心旣不正,則威儀動作,事事皆逆,奚止於六逆?此大學之敎,以正心,爲修齊治平之本,欲正其心,必須先誠其意,惟殿下留意焉。上曰,參贊官陳之。致睦曰,父慈子孝云者,天下之爲父子者,孰無此心,而愛之而不能敎導,非慈也,養焉而不以其道,非孝也。必如文王之止慈止孝,然後方可謂孝且慈矣。惟我殿下若能於孝慈二字,玩索而有得焉,則爲國家爲天下不難矣。大學平天下章,是聖人之極功,而其道不過曰,孝悌慈三者而已,伏願懋哉懋哉。上曰,閣臣陳之。興根曰,此章大義,在於順逆二字,此所云六順六逆,卽石碏之擧其略而陳於其君者也。天下之事不順則逆,不逆則順,事無大小,一以順天心順民心爲主,則無有不吉,反是則不然。此不可不深加省察,而苟或人君有過,群下惟以順志爲忠,人臣有諫,君上若以逆耳爲罪,則又甚不美,只可當順而順,當逆而逆,務歸精微之科,然後始可以順天而順民矣,更願體念焉。上掩卷。仍命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
告由祭後,大殿·大王大妃殿·王大妃殿,內閣·政院·玉堂單子問安。答曰,罔極。藥房口傳問安。答曰,罔極。朝廷二品以上·六曹堂上·兩司長官·奉朝賀單子問安。答曰,罔極。還內後,大殿·大王大妃殿·王大妃殿,內閣·政院·玉堂單子問安。答曰,知道。
權敦仁啓曰,臣敦仁依定式進詣香室,奉審香祝櫃祝板袱子,則精潔之意,敢啓。傳曰,知道。
傳于金鼎集曰,勸講入侍。
傳于權敦仁曰,殯殿親行告由時代奠官以下,別單書入。
傳于李祖榮曰,侍衛軍兵毛具,從便爲之。
李祖榮,以備邊司言啓曰,朝儀何等敬謹,而今日頒敎行禮時,徑唱禮畢於後四拜之前,乘輿還內之後,雖令贊唱行禮,而儀節所關,極涉顚錯,贊儀擧行,萬萬駭然,爲先汰去,令該府拿問嚴勘。雖以該房承旨言之,難免失飭之責,推考,何如?傳曰,允。
柳致睦啓曰,今日宣敎時,百官行禮,有後四拜之節,而因贊儀之誤讀笏記,以致禮畢之徑奏,事未前有,萬萬駭然,當該贊儀,所當重勘,而本院請推之外,無他可施之罰,何以爲之?敢稟。傳曰,爲先汰去,令該府拿問嚴勘。
又啓曰,今日還內時,宣傳官不卽待令,以致放仗之遲滯,事未前有,萬萬駭然,當該宣傳官,所當重勘,而本院請推之外,無他可施之罰,何以爲之?敢稟。傳曰,拿處。
又啓曰,明日傳香,禮房承旨,當爲齋宿,行都承旨權敦仁,纔已須資出去矣,所當牌招,而拘於廳規,不得請牌,何以爲之?敢稟。傳曰,牌招。
南履炯啓曰,吏曹郞廳來言,百官加下批政事,取稟。傳曰,當日爲之。
有政。吏批,判書趙寅永進,參判李憲瑋病,參議張敎根病,同副承旨李鼎在進。以柳台佐爲同敦寧,金履豐爲贊儀,昌寧尉金炳疇今加綏祿,興宣副正是應今加保信,以上百官加親授。
兵批,判書金在昌,參判李基栽,參議李毅遠病,參知朴榮顯進,右副承旨柳致睦進,同知單申縉,僉知單太喜喆。
備忘記,昌寧尉金炳疇,興宣副正是應,竝百官加親授。
備忘記,中官鄭喜常·石興說,竝百官加親授。
傳于柳致睦曰,召對爲之。
李鼎在啓曰,頒赦事,命下矣。未承授推考傳旨,自本院依例爻周之意,敢啓。傳曰,知道。
又以吏曹言啓曰,在前頒赦時,有別歲抄書入之例,今番則何以爲之乎?敢稟。傳曰,別歲抄書入。
又以吏曹言啓曰,別歲抄書入事,命下矣。居中居下及永削臺侍,一體書入乎?敢稟。傳曰,書入。
又以禮曹言啓曰,大行大王,尊爲世室,祗告太廟,頒敎八方,此實臣民莫大之慶,其在擧國同慶之義,設科取人,自是應行之事,待卒哭後,當爲擇日擧行,而以何科設行乎?敢稟。傳曰,庭試爲之。
又以禮曹言啓曰,大王大妃殿·王大妃殿京外封進朔膳物膳別單,已爲啓下,而其中宣惠廳物種折價條,落漏不書,臣之矇不詳察,萬萬惶悚,而原別單中,更爲付標書入之意,敢啓。傳曰,知道。
又以山陵都監摠護使意啓曰,本都監提調趙寅永,除拜吏曹判書,職務相妨,今姑減下,其代,行知敦寧府事金敎根差下,使之察任,何如?傳曰,允。
又以魂殿都監摠護使意啓曰,本都監都廳副司果徐有贊有頉,其代,弘文館副校理金箕晩差下,使之察任,何如?傳曰,允。
又以長生殿都提調意啓曰,本殿奉安梓宮,元以十部定式,而年來入用,合爲七部矣。事當如數備奉,而時在板材,數旣不敷,多有欠處,就其中擇其可合者,爲先一部,合木治鍊,見今所儲旣乏,且過年限,不可不及今斫來,待秋成,發遣敬差官於黃腸所在三道,使之斫取以來,何如?傳曰,允。
乙未正月十三日卯時,上詣殯殿。朝奠兼行告由奠親行入侍時,行都承旨權敦仁,左承旨金鼎集,右承旨南履炯,左副承旨李祖榮,右副承旨柳致睦,同副承旨李鼎在,假注書洪仁秀·鄭㝡朝,記事官曺雲承·洪說謨,原任直提學朴綺壽·趙寅永·鄭基善,直提學徐憙淳,原任直閣徐俊輔·李光文·朴永元,檢校直閣吳取善,原任待敎李憲瑋,檢校待敎趙斗淳·金學性以次侍立。時至,通禮跪啓請出次,上具衰服,出自廬次,入殯殿門詣褥位,通禮跪啓請俯伏哭,上俯伏哭。少頃,止哭興平身,代奠官陞詣香案前跪三上香,連奠三盞。通禮啓請跪,上跪,大祝修撰洪鍾應,詣香案左跪讀祝文訖,通禮啓請興平身,上興平身,通禮啓請俯伏哭。少頃,通禮啓請止哭興平身,上止哭興平身,通禮導上還廬次。諸臣以次退出。
乙未正月十三日辰時,上御景賢堂。勸講入侍時,原任直提學鄭基善,參贊官金鼎集,侍讀官徐念淳,假注書洪仁秀,記事官曺雲承·洪說謨,各持小學第三卷,以次進伏訖。上誦前受音訖,基善讀自劉康公,止以取禍,仍讀奏釋義,上讀新受音十遍訖。上曰,文義陳之。基善曰,敬之一字,卽此章文義之大關捩。夫敬者,德之聚也,仁之則也,立志由是,入道亦由是,以至日用事爲,無所不敬。雖學問自修之士,先從此一字下工。況人君,處兆民之上,應萬幾之煩,一或怠忽,百度皆廢。故以敬作所,夙夜緝熙,大而郊廟朝廷之禮,小而燕閑起居之節,無不一於敬,而罔敢怠忽。今不必遠引經傳,雖以講學一事言之,專心是敬,悠泛非敬,端坐是敬,頹惰非敬。敬則萬善皆至,不敬則反是,伏願惕然警省焉。上曰,玉堂陳之。念淳曰,閣臣所奏,甚緊切簡要,臣則無更陳者,而下章威儀之則云者,亦皆一敬字中出來。故曲禮曰,毋不敬,由是觀之,非獨受脤於社可敬,一切天下萬事,無不可敬之地,伏願殿下念哉。上曰,參贊官陳之。鼎集曰,前註曰,動作禮義威儀,非可以强爲也,此言甚切實矣。得於自然之理,發於自然之性者,豈足以强其所不能歟?然雖以生知之聖,如無勉强之誠,則恐致聖自聖之患,惟殿下,一事爲,必思合於禮義,一動作,必思愼其威儀,習與性成,日臻於自强不息之域,則豈不休哉?上掩卷。仍命退,諸臣以次退出。
乙未正月十三日午時,上詣崇政殿。頒敎入侍時,行都承旨權敦仁,左承旨金鼎集,右承旨南履炯,左副承旨李祖榮,右副承旨柳致睦,同副承旨李鼎在,假注書洪仁秀·鄭㝡朝,記事官曺雲承·洪說謨,原任直提學趙寅永·鄭基善,直提學徐憙淳,原任直閣朴永元,檢校直閣吳取善,原任待敎李憲瑋,檢校待敎趙斗淳·金學性以次侍立。時至,通禮跪啓外辦,上具布裹翼善冠·布圓領袍·布裹烏犀帶·白皮靴,乘輿出興泰門。藥房提調金逌根,副提調權敦仁進前奏曰,親行朝奠,今又勞動,聖體若何?上曰,一樣矣。仍出顯謨門·廣達門,入崇政門,陞月臺入殿內,通禮跪啓請降輿陞座,上降輿陞座,承史·閣臣,以次分東西入就座,引儀分引宗親·文武百官入就位,贊儀唱四拜,宗親·文武百官,行四拜禮訖。贊儀唱宣敎,敦仁跪啓宣敎,展敎官,奉敎文以出,安於案,宣敎官副修撰宋持養,宣讀訖。引儀唱禮畢,上降座乘輿。奉朝賀南公轍,領府事李相璜,領議政沈象奎,左議政洪奭周,領敦寧趙萬永,自庭班陞殿,進前奏曰,親行告由,臨奠勞動,聖體若何?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。公轍曰,日吉辰良,褥禮誕擧,臣民於乎不忘之思,庶可少慰,而宗社億萬年無疆之基,其將自今伊始,下情不勝慶幸矣。仍退出。敦仁奏讀禮曹設科取人草記,命入之,仍進發,出崇政門,入廣達門·顯謨門·興泰門還內,出標信解嚴。諸臣以次退出。
乙未正月十三日申時,上御景賢堂。召對入侍時,參贊官柳致睦,檢校待敎趙斗淳,侍讀官徐念淳,檢討官申冕周,假注書鄭㝡朝,記事官曺雲承·洪說謨,各持小學第三卷以次進伏訖。上讀前受音十遍訖,上曰,文義陳之。念淳曰,天之所以賦於人者,謂之曰,命,君之所以令於臣者,亦謂之曰,命,中庸曰,天命之謂性,性者人之所得於天而爲人者也。天以是命之,則其所命者,皆自然之理,而當然之則也。今以人君之令,借義於天命之命,亦謂之命者,蓋欲其所命,皆自然之理當然之則,而無一言一事之或違於天也。伏願殿下,念玆在玆,與天合德,亶在是矣。上曰,下番陳之。冕周曰,脤,祭祀之肉也。成肅公之受肉不敬,不過威儀動作之些少失着,而劉康公,乃能先知其不免於取禍,則一敬字之於人,其不可須臾忘忽,有如是矣。肆昔聖賢,無不以敬之一字,爲成始成終之工,堯之允恭,舜之溫恭,成湯之慄慄危懼,文王之小心翼翼,孰非於敬字上,做出來許多治績,而夫所謂居敬工夫,不必他求。只就日用常行之間,而提綴此心,常使惺惺,坐如齋,坐時敬也,立如植,立時敬也,讀書精詳,讀時敬也,寫字方嚴,寫時敬也。以至一語一默一動一靜,存敬以持守,則習與成性,無所往而或差矣。此不但爲聖爲賢之一副眞訣,實萬世人主治平之正法眼藏矣。臣以草野賤品,猥叨講筵,得聞玉音琅琅,伏不勝惓惓忠愛之忱,敢以蕘說仰塵。伏乞殿下,深加留意焉。上曰,參贊官陳之。致睦曰,天地之中,先儒論之詳矣。卽所謂降衷秉彝之良性,堯·舜之於道人,一也。同一此性,而或爲聖人,或爲道人者,不過曰,養與不養學與不學而已,可不懼哉?今惟我殿下有聰明聖智之姿,故天乃命之,以爲億兆之君師,其責任,豈不重且大歟?聖質雖高,必由學而進,文王,大聖人也,亦猶曰,望道如未之見,其乾乾夕惕終始典學之意,可知矣,伏願念哉勉哉。惟文王是師焉。上曰,閣臣陳之。斗淳曰,臣初登法筵,恭瞻講讀之儀,下情萬萬欣幸,而第念讀書,非但爲文字溫繹而已。將以收放心而窮是理也。竊覸殿下臨讀之際,殊少專精注神之意,有多應文備例之擧,若爾則聖明雖竟晷開筵,臣等,雖式日橫經,是理之安所窮,而放心之何由收耶?伏願繼自今,剋加警省,使音讀明晢,文理曉暢,以趁將就之域焉。至於此章文義,敬一字,爲始終宗旨,下番儒臣,已備奏矣。臣無容更陳,而只就動作威儀四字言之,殿下今日法殿頒敎之時,視瞻儀貌,登降折旋,莊重凝嚴,動中律度,百官列衛之仰瞻者,莫不欣欣相告。夫群情胥悅,所以爲吉慶祥和,而劉子所謂養之爲福者,殿下恒以法殿持敬之聖心爲心,則躬行心得之竗,體驗踐實之功,自有不可勝用者,而悠泛怠惰之見於講讀之際者,亦不期祛而自祛矣,懋哉懋哉。上掩卷。命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
柳致睦啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
南履炯啓曰,左副承旨李祖榮,今日不爲仕進,卽爲牌招,何如?傳曰,允。
又啓曰,三品官之無得過三日循例請牌,曾有定式矣。大司成李穆淵,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
傳于南履炯曰,勸講入侍。
傳于李鼎在曰,明日望奠,當親行矣,該房知悉。
傳于南履炯曰,頒赦時禮房承旨加資,宣敎官半熟馬一匹賜給,階上階下典儀及東西唱引儀,竝相當職除授。
傳于南履炯曰,殯殿親行告由時都薛里李允吉·宋寅英,長番崔健常·宋喜哲·柳賁然竝加資,酒房沈相鶴,內下長弓一張賜給,事知守僕帖加,守僕別監等,竝令該曹,米布題給。
以殯殿親行告由時代奠官以下別單,傳于南履炯曰,代奠官興完君是應,大祝修撰洪鐘應竝加資,左通禮李發源,右通禮洪龜燮,各半熟馬一匹賜給。
傳于南履炯曰,政官牌招開政,賞典下批。
傳于柳致睦曰,召對爲之。
南履炯,以禮曹言啓曰,今月十一日,參議臣李嘉愚,與山陵都監堂上臣徐耕輔,京畿監司臣申在植,辭朝進詣坡州牧,止宿。十二日,與地方官坡州牧使朴蓍會,仍詣山陵火巢定界處,眼同看審後,東自陵所主峯黎桂山北邊,間過官井洞·竹雨峴·大慈山·忠義洞·牛毛洞,至牛勒洞爲界。北自牛勒洞,間過德彿村·洑莫只,至案山之外盤山爲界。西自盤山,間過巨巖洞·立碑隅·永城,至原頭洞爲界。南自原頭洞,間過小德洞·大德洞·鉢山同·武山·郞景峴,至黎桂山南邊爲界,則東西爲二千一百步,南北爲八百四十步,周廻合爲五千八百步,故四面立標,仍爲定界之意,敢啓。傳曰,知道。
傳于李鼎在曰,山陵都監提調以下留待。
傳于李鼎在曰,山陵都監提調以下入侍。
柳致睦啓曰,大司憲徐熹淳,執義朴時源牌不進,掌令李日瀅·盧尙熙,持平成原默·趙在慶在外,監察茶時之意,敢啓。傳曰,知道。
以執義朴時源,獻納尹興圭牌不進罷職傳旨,傳于柳致睦曰,只推。
以左副承旨李祖榮牌不進罷職傳旨,傳于李鼎在曰,只推。
以大司成李穆淵牌不進罷職傳旨,傳于李鼎在曰,只推。
南履炯,以國葬都監摠護使意啓曰,諡冊文草圖書,敬書以入之意,敢啓。傳曰,知道。
又以山陵都監摠護使意啓曰,山陵始役日字不遠,敦匠事務,見方時急,而本都監提調金敎根,時在京畿楊州地云,令政院分付畿營,使之不日上來,何如?傳曰,知道。
李鼎在,以漢城府言啓曰,各部轝士軍抄丁成冊,今幾齊到,自本府抽栍摘奸,則西部麻浦契一洞漏戶隱丁,至爲一百十餘戶之多。各部各洞隱漏之弊,非曰,全無,而未有如是之狼藉,當初飭敎,何等申嚴,臣府之面諭甘飭,不啻申複,而部官之初不逐戶,一任下輩之奸弄,事之駭然,莫此爲甚。該部令趙泳,令該府拿問處之,何如?傳曰,允。
鄭檍書啓,告訃兼請諡請承襲陳奏正使,議政府右議政朴宗薰,連爲無事作行,今月初十日辰時量,渡江入去爲白乎旀,帶去書員申完仁,因病落後之意,詮次啓達。傳曰,知道。
敎中外大小臣僚耆老軍民閑良人等書。王若曰,至治比三代,隆奉遺烈而纏慕,盛德必百世,祀遵古典而伸虔。爰揚渙音,庸答輿頌。嗟寡躬縱在深墨,而盛擧宜有代綸。言念太廟致隆之儀,厥有世室不祧之禮。雖文昭武穆之序,若四時之當遷,然祖功宗德之稱,歷萬代而毋替。肆殷人之三后竝配,不在世數之中,亦漢家之二帝追尊,非待親盡之後。逮我朝列聖之繼作,伊故事廟禮之足徵。上下五百年治平,至今日式克休矣,前後十三室崇奉,自生民未有盛焉。洪惟我大行大王,德無能名,功莫與競。粵自沖齡嗣服,心法則前寧人攸修,洎乎久道化成,治體則古聖王同揆。仁孝恭儉之爲本,具衆善於易知易從,聖神文武之有臨,沕一理於無聲無臭。典學造緝熙之域,新而又新,氣像著和平之工,物各付物。蓋玩好聲色之一無爲累,故政令施措之皆得其宜。對越神明,處幽獨而益惕,憂虞夙夜,在靜攝而愈勤。惟其義理之闡昭,最爲志事之繼述。行天討而定國是,追當日秉執之嚴,靖世道而淑人心,揭後世遵守之正。制治率由於成憲,好生尤洽於祥刑。明正學以熄邪詖,去猛獸洪水之害,殲巨魁罔治脅從,致龍蛇赤子之休。謹天戒而念及雨暘,恤民隱而澤先孤寡。當壬癸庚呼之際,幾軫發帑而蠲供,以乙丙寅畏之衷,終底降康而消沴。凡諸禴祀烝嘗之躬親祼獻,壹於至誠,若夫詞章綸翰之動合典謨,特其疏節。苟非博厚高明之妙,參天地之極功,曷致中正純粹之精,備聖哲之全德。休命撫三紀之化,罔非儀式刑之方,熙運膺一治之期,普切祈永命之願。何皇穹之弗弔,奄眞遊之莫攀。厚地隆天,侔至德而難泯,窮山極海,涵遺澤而可諼。雖徽冊勉進於昔年,尙未盡於摸畫,而尊諡載擧於終事,若爲合於情文。際因廷議而博詢,咸請宗祀之預定。在古而未嘗有是禮則已,皆行之,何獨吾先君不然?仰平日不自居之衷,何敢一分或溢,推大德必得名之義,可以千秋有辭。玉音誕宣於簾帷,縟儀亟擧於廟室。考往牒而惟功德是述,斯謂七世之可觀,在我家而有祖宗攸行,將期萬年之竝享。顧小子終天靡逮之慟,曷云粗伸,念擧國沒世不忘之思,尙亦小慰。玆於本年正月十三日,以大行大王尊爲世室事,親告于殯殿。又遣官告于宗廟·永寧殿·景慕宮·文祜廟。旣祗告於陟降,式播諭於邇遐。肇祀允叶於神人,禮以情備,顯親罔間於古今,感與喜竝。廟貌尙德,奉彝章而綏成,宗祊增休,配烈光而綿簶。愀如見而孔邇,日月光臨,思與物而俱新,雷雨作解。自本月十三日昧爽以前,除謀反大逆謀叛,子孫謀殺毆罵祖父母·父母,妻妾謀殺夫,奴婢謀殺主,謀故殺人魘魅蠱毒,關係國家綱常,贓汚强竊盜外,雜犯死罪以下徒流·付處·安置·充軍已至配所未至配所已發覺未發覺已決正未決正,咸宥除之,敢以宥旨前事相告言者,以其罪罪之,在官者各加一資,資窮者代加。於戲,鴻藻丕彰於孚號,冀昭假於禋宗,燕翼永裕於貽謨,筮啓祐於繼序。故玆敎示,想宜知悉。藝文館提學李止淵製進。
乙未正月十四日辰時,上御景賢堂。勸講入侍時,原任直閣徐俊輔,參贊官南履炯,侍讀官徐念淳,假注書鄭㝡朝,記事官曺雲承·洪說謨,各持小學第三卷,以次進伏訖。上誦前受音訖,俊輔讀自是故,止其不反乎,仍奏釋義。上讀新受音十遍訖,上命陳文義。俊輔曰,致敬,不但在於勤禮而已。推之於日用常行,無不在焉。雖以講學言之,正對方冊,潛心勤孜,體驗省察,無一念之或惰,然後始可以言敬,至於敦篤。此則指農工,而敦篤二字,亦無事不然,學問之工,無少間斷,無少怠惰,然後始可謂敦篤,而欲加敦篤之工,莫如先致於敬,此所以有敬怠之別也。伏願先自學問上,勤孜下工,以至於日用常行之間,戒其怠惰,備盡致敬敦篤之效焉。上命玉堂陳之。念淳曰,成子惰,棄其命,劉子知其不返,使成子有劉子之智,豈有不致敬於受脤之日乎?使成子能受朋友之箴,劉子獨不素敎而退而有言乎?旣無自知之明,又無朋友之箴,此成子所以卒及於禍者也。夫士之有爭友,猶君之有爭臣,故臯陶之戒于舜曰,元首叢脞哉,股肱惰哉,萬事惰哉,太公之戒于武王曰,敬勝怠者吉,怠勝敬者滅,舜與武王聖君也。其臣猶以此獻戒,此實後世君臣所嘗恐懼而相戒者也。伏願殿下,常念敬惰之別焉。上曰,參贊官陳之。履炯曰,閣臣·玉堂,俱以敬字敷陳,而敬字則訓以主一,卽專主一事之謂也。若承祭則敬在於祭,治戎則敬在於戎,事事皆然。故曲禮曰,毋不敬,至於讀書之時,意無他適,專主於書卷上,目踐其字,口讀其音,心思其義,然後自無錯誤之患,必有長進之益,臣以是竊有望焉。上掩卷。命退,諸臣以次退出。
乙未正月十四日午時,上御興政堂。大王大妃殿垂簾,山陵都監提調以下入侍時,同副承旨李鼎在,假注書洪仁秀,記事官曺雲承·洪說謨,提調徐耕輔,京畿監司申在植,禮曹參議李嘉愚以次進伏訖。大王大妃殿曰,進前。耕輔進前奏曰,先詣封標處看審後,仍察火巢地形,則舊日長陵垓子宛然矣。因此定標,東西爲二千二百步,南北爲八百四十步,標內有田畓三十餘結,皆公田,民戶則六十餘戶矣。嘉愚曰,境界已定,而山麓自多童濯,植木甚急矣。在植曰,新占陵寢植木節目,自來不同,或以特敎三軍門擧行之時,或有地方官爲之之時,或有補土堂上擧行之時,而粵在華城健陵植木時,排定附近十邑爲之矣。今番火巢,則與健陵差小,似不至十邑之排定,而當往復於山陵都監,指一稟處後,隨指揮擧行矣。大王大妃殿答曰,依此爲之。在植曰,日前大王大妃殿下恩敎誕宣,坡州流民陳田之還與稅,特命蠲蕩,不但坡民之所當浹髓銘骨,全省之民,擧皆鼓舞歡忭,非但畿民之卽然,八域群生凡有血氣者,孰不聞風而感頌哉?蓋畿田荐歉之餘,流亡絶戶之民,還害及鄰族,水災被傷之田稅白地徵督,果爲一道之痼瘼,昨秋大臣省掃之行,目見所經四邑之民勢困窮,歸奏筵席,流絶之還,汰落之田,請令道臣査實,登聞廟堂稟處事,蒙允矣。固當卽速擧行,而捧糴伊始之際,虛實若混,則或有奸民乘時拒納之慮,旱田之不得蠲稅,國法甚嚴,災傷査啓,最合審愼,故不免荏苒時日,而間遭崩坼之變,哀遑震剝之餘,居然歲籥已改,悚悶之忱,恒切于中矣。適登方寸之地,猥陳愚見,顧今列邑,次第封庫,糴政則恐不必煩達,而至若陳田白徵之弊,不但大臣所見四邑而已。自經壬辰大水,道內成川覆沙之田,形址難尋修築無階者,在在皆然,而田本無災,此法一解,則後弊難言,故有司之臣,無以闊狹矣。惟我大行大王光明之燭,遍照窮蔀,旱田壬辰之稅,特許災減,伊時因特敎擧行,爲一千三百餘結矣。減租之特惠,雖止於一歲,入人之厚澤,將誦於百世,今又慈敎鄭重,仰體昔日恤民之念,俯察道內切己之冤,百姓之欣悅,已不可勝言,而臣爲道臣,亦不禁感涕之被面矣。自壬辰以後,固或有民力之起墾者,而蓋多永無田形,更難耕播,依法責稅,白徵呼冤,有足以干和,申飭列邑,取壬辰特敎蠲稅旱田之摠,更加査櫛,除却其民力起墾之地,抄出其永無田形之處,更爲執摠,逐年以壬辰特敎,懸錄災頉,而另査加耕,限十年充補原摠,則痼瘼可祛,經界可正,而監于成憲,澤及黎元,實有光於一初子惠之政,故敢此仰達,特令廟堂稟處,何如?大王大妃殿答曰,依爲之。出擧條大王大妃殿曰,火巢一如長陵舊標,無一民田民塚之傷,亦幸矣。在植曰,以長陵舊基看之,前後爲七里,左右則三里,而今番封標則在於左岡,雖似有左狹右廣之意。然孝廟朝封標形止宛然,事甚爲貴,故臣等相議爲定矣。蓋標內,卽雲川一面,而長陵遷奉後,仍禁民葬,故幸無民田民塚。此莫非大行大王平日恤民之聖德所曁,天慳地祕,以叶今日之卜吉,臣等亦相說感泣矣。大王大妃殿曰,大行大王,平日雖些少之事,如有貽弊於民,則不欲爲之矣。今聞標內,一無遷移之民塚云,果叶恤民之聖德也。大王大妃殿曰,山陵定在坡州,補土之事役浩大,故仰體大行朝恤民之聖意,至施蠲還,欲有實效,知此爲之,可也。在植曰,龍虎內民家二十餘戶,則不可不毁,故當給價移接,其餘四十餘戶,或在各處,或三四家五六家,此則似不必盡毁掇矣。大王大妃殿曰,迫近處則不可不毁,而稍遠處則何可盡毁也?耕輔曰,火巢內禁民家,卽養木與禁火之意也。以法典言之,不當留置矣。大王大妃殿曰,更無可奏之言,則退去。仍命史官就位,提調以下先退,承史以次退出。
乙未正月十四日申時,上御景賢堂。召對入侍時,參贊官柳致睦,檢校直閣金鼎集,侍讀官徐念淳,檢討官申冕周,假注書洪仁秀,記事官曺雲承·洪說謨,各持小學第三卷,以次進伏訖。上讀前受音十遍訖,上曰,文義陳之。念淳曰,百工萬事,無往非勤字上做去,農者勤以食,士者勤以學,女工勤於紡績,商賈勤於懋遷。鷄鳴以起,孜孜爲善者,舜之勤於道也。自朝至于日中昃,不遑暇食者,文王之勤於政也。書曰,克勤于邦,又曰,夙夜罔或不勤。伏願殿下,念玆在玆,不自暇逸,勤於講學,勤於諮訪,上奉兩殿勤於孝,下臨兆民勤於愛,是臣區區之望也。上曰,下番陳之。冕周曰,讀書之法,先審一章要旨,以此章言之,勤字是要旨也。成肅公,不勤事神之禮,而劉康公,先知其不免於禍,一事之勤不勤,而禍福之應,捷於影響,可不懼哉?上番旣發於前,臣請繼此而陳之。周家自王季其勤王家,文王日昃不暇食,武王夙夜罔或不勤,成周八百年基業,實肇於一勤字,而成王嗣服之初,周公作無逸篇以警之,又於洛誥,以不迷文·武勤敎,反復三致意焉,此誠萬世人主之所當師法也。方今上而慈殿,總攝萬機,下而臣鄰,奔走率職,此政我殿下終始典學之日也。萬善備於我,而不假外求,讀書由於己,而不資他方,濟世仁民,亦在於我,而莫之敢禦,如是而悠悠泛泛,不勤乎學,則豈不大可惜哉?伏願殿下,仰念祖宗付畀之責,俯循群下顒若之望,篤信聖學,誠實下工,今日如是,明日又如是,至於積眞之久,則學與日進,德隨年高,動靜交養,自入於高明博厚之域,使斯世,得見堯·舜之君,使斯民,得被堯·舜之澤,豈不猗歟盛哉?伏願殿下,懋哉懋哉。上曰,參贊官陳之。致睦曰,隋者,敬之反也,隋有百害無一利,而人情狃於安逸,故易於惰,敬有百利無一害,而人心難於持守,故忘其敬,若不勇意奮勵,兢兢業業,潛伏隱藏之惰心,難以除去,整齊嚴肅之敬心,易以墜失,可不懼哉?孔子答顔子之問曰,克己復禮,己者,卽一己之私,所謂惰也。禮者,卽天理之節文,所謂敬也。日日克之,日日復之,敬主於內,而惰不敢近焉,則堯·舜之治,可期也,孔·孟之學,可做也。伏願殿下,懋哉懋哉,深思克復之道焉。上曰,閣臣陳之。鼎集曰,小人盡力,謂民之務農也,盡力,不特爲小人之責,亦不獨爲務農之要也。天下萬事未有不用力而可爲者,人君所以爲治,尤當十分用力,然後國可底於太平,民自安盡力,書之無逸是也。雖以目下講讀言之,苟不能盡其用力,則恐有欠於古聖王無逸之義也。伏願殿下念哉。上掩卷。仍命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
望祭後,大殿·大王大妃殿·王大妃殿,內閣·政院·玉堂·朝廷二品以上·六曹堂上·兩司長官·奉朝賀單子問安。答曰,罔極。
藥房都提調沈象奎,提調金逌根,右承旨南履炯啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿,口傳問安。答曰,知道。王大妃殿,口傳問安。答曰,知道。
李祖榮啓曰,備邊司郞廳來言,今日賓廳日次,而望奠相値,不得來會云矣,敢啓。傳曰,知道。
南履炯啓曰,同敦寧柳台佐,除拜後過三日不爲出肅,依定式推考警責,仍卽牌招察任,何如?傳曰,允。
傳于柳致睦曰,勸講入侍。
南履炯啓曰,今日望奠親行時,承旨當爲備員,而行都承旨權敦仁不爲仕進,所當牌招,而拘於廳規,不得請牌,何以爲之?敢稟。傳曰,牌招。
南履炯,以內醫院都提調·提調意啓曰,副提調權敦仁,今日間安,不爲仕進,卽爲牌招,何如?傳曰,允。
又以奎章閣言啓曰,景慕宮望廟樓,今望奉審無頉之意,敢啓。傳曰,知道。
玉堂前望單子入之,應敎李淵祥,副應敎李是遠,副校理權用經·吳取善落點。
南履炯啓曰,新除授應敎李淵祥,方在罷散中,何以爲之?敢稟。傳曰,敍用。
傳于李祖榮曰,召對爲之。
南履炯啓曰,吏曹判書趙寅永,參判李憲瑋,參議張敎根牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。
以吏曹參議張敎根牌不進罷職傳旨,傳于南履炯曰,只推。
南履炯啓曰,吏曹參議張敎根,旣有只推之命,一體牌招,何如?傳曰,允。
傳于南履炯曰,吏兵批歲抄點下者,依例捧傳旨。
南履炯,以吏批言啓曰,行承政院都承旨權敦仁,今陛資憲矣。本曹時無相當窠,依例送西後,兼都承旨下批之意,敢啓。傳曰,知道。
又以吏曹言啓曰,世室告由奠親行時,大祝弘文館修撰洪鍾應加資事,命下矣。雖已資窮,未經準職,何以爲之?敢稟。傳曰,勿拘。
有政。吏批,判書趙寅永進,參判李憲瑋,參議張敎根竝牌招不進,右承旨南履炯進。以李應信爲修撰,趙在慶爲南學敎授,行都承旨權敦仁今加資憲,修撰洪鍾應今加通政,興完君是應今加崇憲,以上加資事承傳。兼都承旨單權敦仁。
李祖榮,以兵曹言啓曰,都承旨權敦仁,自吏曹送西矣。資級係是資憲,當爲知中樞下批,而時無見窠,依例作闕下批之意,敢啓。傳曰,知道。
兵批,行判書金在昌病,參判李基栽病,參議李毅遠病,參知朴榮顯入直政事進,左副承旨李祖榮進。知事單權敦仁,同知單李東炫,大護軍李紀淵,副護軍洪鍾應,副司直金羽根,以上竝單付。
以吏曹參議張敎根牌不進罷職傳旨,傳于南履炯曰,只推。
南履炯以魂殿都監摠護使意啓曰,本都監都廳金箕晩,時無職名,令該曹口傳付軍職,何如?傳曰,允。
又以國葬都監摠護使意啓曰,本都監都廳朴宗吉,時無職名,令該曹口傳付軍職,使之察任,何如?傳曰,允。
又以山陵都監摠護使意啓曰,本都監提調金敎根,時在楊州地,故令政院分付畿營,使之不日上來事,昨已草記,蒙允矣。見今始役迫近,敦匠時急,而來到城外,謂有情勢,終不入來,事體道理,俱極未安。爲先從重推考,令政院嚴飭,使之卽速行公,何如?傳曰,允。
大王大妃殿傳于南履炯曰,敦匠時急,豈可於此時,敢言私義乎?事體道理,萬萬未安。自政院嚴飭入來。
南履炯,以山陵都監摠護使意啓曰,丁字閣以下營建所用瓦子方甎,自都監燔造事,前已草記,蒙允矣。今當燔造於坡州牧樓峴里,而燔瓦之役,一時爲急,不可不先期擧行,燔瓦所分差官,率匠手役軍,依例除肅拜,出送役所之意,敢啓。傳曰,知道。
又以山陵都監摠護使意啓曰,因山時陵所各司假家,丙申以後,自各其司造作事,載在各年儀軌,今亦依此知委,何如?傳曰,允。
又以山陵都監摠護使意啓曰,善放砲手五名,令三軍門,交替輪送于陵所,以防虎患,旣有各年已例,今亦依此擧行事,分付,何如?傳曰,允。
又以山陵都監摠護使意啓曰,取考各年儀軌,則大轝吉凶儀仗假家,不爲造作,只設雨備及油遮日矣。今亦依此擧行,何如?傳曰,允。
又以山陵都監摠護使意啓曰,今此因山時,大小使客之支待,若皆分定於畿邑,則廚傳之弊,不可不念,依各年例,奉命承旨外,使各其司擧行,而中使往來時,則依例乘太僕馬,糧饌,令戶·惠廳備給,何如?傳曰,允。
又以山陵都監摠護使意啓曰,本都監都廳洪祐順,時無職名,令該曹口傳付軍職,使之察任,何如?傳曰,允。
兵曹口傳政事,副司果金箕晩·朴宗吉·洪祐順,以上竝單付。
大司成李穆淵疏曰,伏以哀遑震剝之中,倏已改燧,眞遊莫攀,耿光愈邈,凡在出入朝晡之班者,進以瞻深墨之容,五情如割,退而切於戲之思,血淚交逬。仍伏念臣以無似賤品,偏蒙我大行大王覆庇甄拔之恩,前後歷揚,罔非踰濫,而邇來數年之間,踪跡殆不離於邇密之列,膏沐雨露之澤,依近日月之光,受恩如天,報答無地。不意崩坼之慟,遽遭於身在喉院之日,攀號靡逮,肝膽摧裂,忽忽然若失怙恃,一切生世之事,萬念灰冷,忽伏奉除旨,以臣爲成均館大司成者,臣聞命若驚,歷屢日而莫省攸措。夫是職也,古所稱師儒之長,而端士趨敦儒敎,務盡誘掖之道,仰贊聲名之治,卽其職耳。雖使前輩名德望實足以推重,文識足以章程者當之,亦皆逡巡而退讓,況如臣荒陋蔑劣,五十而無聞者,何嘗一毫彷彿於是任哉?顧今一初之政,哲命伊始,朝野拭目,雖尋常百執事之末,固當量材授能,如玉尺金秤之不差錙銖,以之警百僚而式四方,今乃以是職,而擧而畀之於空疎如臣者,若是之不少留難,嗤點之來,猶屬臣身,其爲累於則哲之明,當如何哉?此尤臣之惕然驚懼,不敢爲進身之計也。左右思量,承膺無路,不避瀆撓,冒干崇嚴。伏乞聖慈,俯垂鑑諒,亟遞臣國子之任,使公器重而私分安焉。臣無任云云。省疏具悉。爾其勿辭察職。
乙未正月十五日卯時,上詣殯殿。望奠親行入侍時,左承旨金鼎集,右承旨南履炯,左副承旨李祖榮,右副承旨柳致睦,同副承旨李鼎在,假注書洪仁秀·鄭㝡朝,記事官曺雲承·洪說謨,原任直提學朴綺壽·趙寅永·鄭基善,直提學徐憙淳,原任直閣徐俊輔·李光文·朴永元·李嘉愚,原任待敎李憲瑋,檢校待敎趙斗淳·金學性以次侍立。時至,通禮跪啓請出次,上具衰服,出自廬次,入殯殿門詣褥位,俯伏哭。小頃,止哭興平身,代奠官詣香案前跪,三上香,連奠三盞訖,降復位。上俯伏哭,小頃,止哭興平身。通禮導上還廬次,諸臣以次退出。
乙未正月十五日辰時,上御景賢堂。勸講入侍時,領中樞府事李相璜,原任直提學朴琦壽,參贊官柳致睦,檢討官申冕周,假注書鄭㝡朝,記事官曺雲承·洪說謨,各持小學第三卷,以次進伏訖。上誦前受音訖,綺壽讀自衛侯在楚,止不可以終,仍奏釋義。上讀新受音十遍訖,命陳文義。綺壽曰,古人論威儀之說,無如文子之此言也。人之有法令,謂之威,人之有禮貌,謂之儀也。詩曰,我有嘉賓,德音孔昭,視民不恌,君子是則是傚。賓主之間,亦有威儀,然後人皆效則,則君臣之間,豈無威儀,而可使畏服乎?蓋威儀者,不可外飾者也。心無敬愼,則不可成威儀矣。常存莊敬之工,然後可以中節。今殿下臨講禮貌,異於前日書筵之時,以今日講筵論之,大臣旣登筵,其於敬大臣之禮,讀書動作,皆宜有威儀,而竊伏覩不能無所失於禮度,承旨·玉堂皆遠人也。仰瞻殿下威儀之不能中節,皆將抑鬱而退,伏願繼自今,讀書之時,動作之際,敬愼威儀,深加惕念焉。命玉堂陳之。冕周曰,宋臣眞德秀之言曰,威者,正衣冠尊瞻視,儼然人望而畏之,非徒事嚴猛而已,儀者,動容周旋中禮,非徒事容飾而已。然則善之積於中而著於外者,威儀也。詩之衛風,稱武公之威儀,而有曰如切如磋,如琢如磨,瑟兮僴兮,赫兮諠兮,釋之者曰,如切如磋者,道學也,如琢如磨者,自修也,瑟兮僴兮,赫兮諠兮者,德容之著見於表裏,而卽所謂威儀也。武公之盛德至善,充積於內,故威儀之發見於外者如此,是豈强勉一時修飾外貌者之所可能哉?伏願殿下,深味乎此言,討論講習,如武公之如切如磋,省察克治,如武公之如琢如磨,眞積力久,至於粹面盎背之域,威則自當不怒而民威於鈇鉞矣,儀則亦當行而世爲天下法矣。奚但如武公威儀之赫兮諠兮而止哉?伏願留神焉。命參贊官陳之。致睦曰,威儀,閣臣·玉堂,已爲備陳之。臣無容更爲仰達,而大抵威儀者,德容之見於外者也。若內無充積,而求其威儀中節,則不可得也。夏禹氏聲爲律身爲度,求其聲而有一語一默之律,在於身而有一動一靜之度,蓋有夏禹之德,故其發於威儀者,有如是光華也。伏願殿下,懋敬厥德,動靜語默之間,律度自成,罔俾夏禹全美焉。命大臣奏之。相璜曰,諸臣皆以敬愼威儀仰奏,而蓋威非一時嚴厲臨下之謂也,儀非一時作爲示衆之謂也。須敬以直內,義以方外,語默動靜,無不中規,然後有自然著見之氣象,此方是威儀也。就此威儀二字,深究如何可以爲威,如何可以爲儀之實,俾盡敬愼之道焉。苟欲使爲是,九容九思,爲敬愼威儀之權輿,九容九思,是殿下之前受而素講者,臣不容張皇更陳,而若於此,另加着力,到底用工,習慣如自然。又可以自然日躋於使人畏,而愛之則而象之之域矣。上掩卷。相璜曰,殿下今筵應接,或欠於敬愼威儀,誠如閣臣所奏矣。方冊中對越聖賢,儀不可不敬,禮接臣鄰,卽我祖宗朝家法,又不容不愼,受讀之際,或異留心,釋奏之時,若不經耳。是豈臣等以威儀二字,冒昧陳勉之本意哉?誠不勝抑鬱矣,竊又仰覸若有厭苦之意,下誠尤爲沓沓。日前慈聖殿下,以勸勉殿下聖學,諄切懇怛,臣等伊時,不勝承聆感泣。以慈殿止慈之念,凡於殿下所厭苦之事,毋論若大若小,豈或强殿下之所不欲,而惟此講學一事?實有欲己而不容己者,譬如飢之須飮食,病之資藥石,其不可廢己如此,而況宗社萬年之計,生民億兆之望,惟係於殿下一身,以聖學之成就,爲永命之基本。殿下於此,豈容玩愒時日,不思所以仰體慈聖之至念,下副群情之顒望乎?臣於今日,一則爲承起居,一則以近來聖學成就如何,下情憧憧,猥登筵席,而賤齒已開八耋,衰朽到極,病又侵尋,雖私室動作,實難自力,今日筵退之後,勢無以按次輪進,玆敢冒昧仰達矣。上命退,諸臣以次退出。
乙未正月十五日申時,上御景賢堂。召對入侍時,參贊官李祖榮,檢校直閣金鼎集,侍讀官徐念淳,檢討官趙錫龜,假注書洪仁秀,記事官曺雲承·洪說謨,各持小學第三卷,以次進伏訖。上讀前受音十遍訖。上曰,文義陳之。念淳曰,此云敬愼威儀者,敬屬於威,愼屬於儀,有威則不可不敬,有儀則不可不愼,夫威而不敬,徒歸於嚴猛,儀而不愼,殆近於容飾,故曰敬曰愼,必先於威儀字上,此可見詩人之意也。氣容肅,色容莊,威之敬也,立毋跛,坐毋箕,儀之愼也。伏願殿下,恒存此戒,對方冊接臣鄰,一切以敬愼爲務,則德性內腴,文章外著,自然有可畏可象之威儀矣,懋哉懋哉。上曰,下番,陳之。錫龜曰,人之有威儀,以其有禮義也。禮義旣備,而威儀自著,動容周旋,無不中節,如九容四勿之目,則斯盡之矣。手足頭目之必有其容,視聽言動之必有其體,則夫焉有威儀損失之患哉?令尹圍,楚之一卿也,少失其貌,終未免禍,況乎爲人君者,可不愼歟?今當聖學進就之日,如欲威儀際克愼,則禮義上加勉,此在上篇明威儀之則廿一章之旨耳。伏願眷眷而服膺焉。上曰,參贊官陳之。祖榮曰,威儀不可不求也。恒存誠敬,勉加修省,蘊蓄於中,融洽於體,然後發於外而爲威爲儀矣。一動一靜一語一默,無不合於禮節中於規矩,無待勉强,自著其威儀也。惟殿下,益加勉焉。上曰,閣臣陳之。鼎集曰,德之隅,惟威儀是已。人受天命之性,皆有自然之則,存諸中而著於外者,有可畏之威,有可象之儀也。君道與天合德,霜雪雷霆假以威,明明赫臨以儀,一動作,寧忽於威,一言笑,豈失於儀哉?伏願殿下,留念焉。念淳曰,經筵入番事緊,新除授李淵祥,副校理吳取善,竝卽牌招察任,副應敎李是遠,時在江華地,副校理權用經,時在忠淸道淸風地,竝斯速乘馹上來事,下諭,何如?上曰,依爲之。出擧條上仍命退,諸臣以此退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
柳致睦啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
備忘記,靑水萬戶黃世傳下直,長弓一張,長箭一部,片箭一部,筒兒一箇賜給。
柳致睦啓曰,講筵筵設,何等愼重,而有此荒率疊誤,致勤慈敎,臣等之矇然捧入,不勝惶悚,而誤書之假注書鄭㝡朝·洪仁秀,事甚駭然。所當勘重,而本院請推之外,無他可施之罰,何以爲之?敢稟。傳曰,竝推考,爾等亦爲推考。
傳于南履炯曰,勸講入侍。
右承旨南履炯,左副承旨李祖榮,右副承旨柳致睦,同副承旨李鼎在等啓曰,臣等卽伏見徒流案下者,有金基敍放義禁府赦單子,有趙時偉·李東萬·肇源·具翼遠罪名爻周之命,繼伏奉慈殿下敎,尹行恁復官爵,金基厚停啓事,命下矣。臣等相顧愕眙,竊不勝憂歎之至。噫嘻,行恁·肇源·金基敍之負犯何如,關係,何如?國論已定,臺討方嚴,其餘諸罪人,雖其身已故,其事久遠,而罪名自在,公憤未泯,豈可與尋常雜犯之遇赦蒙宥,一例擧論乎?慈聖下敎,雖出於仰承大行朝全保之遺意,而臺啓至重,公議至嚴,是豈自上命停之事乎?當此大霈之時,諸罪人處分,固知出於好生之德,而一初淸明之政,所當明者義理也,所當嚴者隄防也。此而若蕩然無餘,則今日朝廷,將何所藉手乎?臣等忝在惟允,不容泯默,相率聯籲。伏願殿下,仰稟東朝,亟寢成命焉。惶恐敢啓。答曰,慈殿賜批,卽爲頒布。
右承旨南履炯,左副承旨李祖榮,右副承旨柳致睦,同副承旨李鼎在等啓曰,臣等於昨日諸罪人處分下者,不勝憂慨之忱,未敢循例頒布,竊附惟允之義,顒俟收還之命,及奉批旨,未蒙兪音,繼伏承慈殿嚴敎,臣等慢命之罪,固無所逃,靡有容措,而第念莫嚴者義理也,莫遏者公議也。今此諸罪人負犯,皆是關係甚重,斷案自在者,則顧何可視同輕犯,遽議於宥釋之典乎?臣等非不知連事覆難之爲萬萬悚蹙,而隄防不可壞也,輿論不可拂也。又安可以免罪爲幸,擧行惟謹,致使莫嚴之義理,一任其掃地無餘乎哉?衷情轉激,玆又相率呼籲。伏乞聖明,仰稟東朝,昨下處分,亟命反汗,不勝大願。惶恐敢啓。答曰,已有東朝下敎,何不擧行,而又此煩瀆乎?勿煩。
大王大妃殿傳于柳致睦曰,昨日處分,自有深量,政院命令擧行之地,昨下處分,無一言而無端經夜,不爲頒布,豈有如許事體?爾等竝推考,卽爲頒布,使命令,無至壅閼不通之弊。
以義禁府赦單子,傳于柳致睦曰,朴稚圭放。
南履炯啓曰,敦匠事務,見方時急,慈敎申飭,何等截嚴,而山陵都監提調金敎根,謂有情勢,屢度催促,終不入來,事體道理,誠極未安。從重推考,仍卽牌招察任,何如?傳曰,允。
又啓曰,敦匠事務,見今時急,而山陵都監提調金敎根,疏批已下,卽爲牌招,何如?傳曰,允。
傳于柳致睦曰,召對爲之。
都堂會圈,沈啓錫·許晟·朴宗休·金龍洛·宋尙玉·李源益·洪在喆·金東健·李寅臯·權溭·金錫淳·尹致秀·李謙在·李㙽·李明迪·韓鎭庭·嚴錫履·趙鶴年·韓宓履·洪羲錫·尹致定·徐元淳·李公翼·趙秉恒·金在田·尹滋畊·金公鉉·趙得林·成原默·沈宜升,以上三十人取四點。
柳致睦啓曰,大司憲徐憙淳,執義朴時源,持平成原默陳疏,掌令李日瀅·盧尙熙,持平趙在慶在外,監察茶時之意,敢啓。傳曰,知道。
以應敎李淵祥,副校理吳取善牌不進罷職傳旨,傳于柳致睦曰,只推。
南履炯,以弘文館言啓曰,副校理吳取善,旣有只推之命,卽爲牌招察任,何如?傳曰,允。
又以弘文館言啓曰,新除授修撰李應信,時在江原道原州地,經筵入番事緊,請斯速乘馹上來事,下諭。傳曰,依啓。
又以禮曹言啓曰,諡冊寶,哀冊內入內出及奉安殯殿之節,當爲磨鍊,而謹稽謄錄,則諡冊寶,自都監內入時,哀冊同爲內入而內出後,哀冊則先爲奉安於殯殿,諡冊寶則奉詣宗廟,請諡後權安於殯殿中門外幄次,上諡日行禮後,奉安於殯殿矣。今亦依此擧行,何如?傳曰,允。
又以禮曹言啓曰,返虞後神帛埋安之節,當爲磨鍊,謹稽補編,則第一虞後,埋於屛處潔地事載錄,而初虞祭若行於山陵,則至再虞祭埋安,多有已例,載在謄錄矣。今番初虞祭,當行於山陵,神帛埋安之禮,依例行於魂殿,再虞祭後磨鍊,何如?傳曰,允。
鄭檍書啓,告訃兼請諡請承襲陳奏正使議政府右議政朴宗薰,連爲無事作行,今月十一日申時量,入柵前進之意,詮次啓達。傳曰,知道。
李鼎在,以兵曹言啓曰,邊將之下直前歷辭,自是法例,而靑水萬戶黃世傳,不爲歷辭,今已下直,事甚駭然。爲先罷職,令該府拿問處之,何如?傳曰,允。
又以兵曹言啓曰,宣傳官申從洛,病難供職,呈狀乞遞,改差,何如?傳曰,允。
知敦寧金敎根疏曰,伏以皇穹降割,聖考陟遐,凡我東土含生之倫,孰不奔走嘑號,慟切如喪,而如臣厚沐恩渥,白首支離,情理冤酷,若偏在身,聖上嗣服,令聞夙彰,文母垂簾,慈化普覃,太室擧不祧之禮,先廟致追隆之典,光聖孝於百世,翕輿情於八方,宗社萬億年磐泰之鞏,實基於此。田父野老,皆願少須臾無死,區區蘄祝,曷有其極?仍伏念臣不忠不肖,得罪神明,遭罹罔極,誅殛是俟,特蒙我大行大王,至仁至明,至公至慈,拯濟之生成之,保有危喘,因仍苟延,五年之間,忍見禍變之荐酷,俯仰茫茫,此何人斯?奉諱之日,冒赴闕下,受縗之後,旋復永辭,回首觚稜,拊心叩叫,冞恨殘縷之遲留,未遂下從之至願,近伏聞司寇特點,忽下於前望,歲首恩資,混躋於崇班,繼以有敦府周廬之除。噫,臣滓穢之名,猶在朝籍,故聖聰至及於記簪,銓注每引以循格,顧臣不死之罪,於此而益無所逃矣。至若山陵敦匠之命,又出於千萬夢寐之外,而飭諭踵降,促令上來,臣於感激震駴之中,自不覺悲冤之如新。嗚呼,人之有德於己,雖敵以下,必欲酬報,固是常情,而迺以君父之尊,有再造之恩,則糜身粉骨,亦所不辭,況於終事之地,孰無效力之誠,而以臣窮天結轖之慟,少獲此生報答之階,則志願可畢,何敢猥引私義,有若尋常辭免之爲哉?第念人臣之遭際明時,罹讒瀕禍者,終古何限,而未有如臣比也。蓋當初言者,卽臣家世讎,禍心有自來,毒手有所襲,苟可乘也,何誣之不做,何辱之不加,急於赤族之計,粧出白地之案,則乃其爲說,不在於事,在於言,不止於言,在於心,心無跡也,眩則難暴,言無形也。爽而難明,謂惎惑之易逞,致噂沓之胥發,縱荷天日孔昭,未售湛滅乃已,一身汚衊,更無餘地,彼亦人耳,胡忍爲此?吁亦憯且酷矣。臣若無辨乎己則負此惡名,將安所歸,而上而貽累聖世,下而忝辱祖先,悠悠此恨,何所因極?苟欲辨乎,則不但無影象而沒把捉,亦何忍追提於滄桑之餘,或慼我聖心也哉?然臣所以私自隱痛則有之,臣本賦性疎闇,才識薄劣,而濫被不世之隆眷,歷踐匪分之華貫,信心冥行,迷不知止,蒙騃賤息,相繼登朝,卿宰侍從,聯翩一室,衆怒群猜,勢所必至,滿盈招殃,乃理之常,臣每中夜繞壁,追思咋指,一切往事,都付滄浪,七年荒野,矢心自癈,適因迫隘之會,略暴哀苦之衷,而瀆擾嚴廬,尤合萬殞。嗚呼,送往事居,臣子之常分,追先報今,前脩之明訓,而臣獨頑然悍然,殆有甚於木石䐁魚,是又豈全無秉彝之天而然哉?誠恐其爲疵於一初淸明之政,重傷我先朝全保之澤也。百代之後,夷考而尙論者,亦必爲之噓唏永歎,悲臣之値,諒臣之情矣。嚴命之下,不敢偃伏田里,妄效古人獄中上書之義,席藁城外,冒死哀籲,惟願遄被金木之誅,少贖前後辜恩負國之罪而已。臣無任云云。答曰,省疏具悉。往事何必追提?敦匠事體莫重,卽爲入來肅命。
大司憲徐憙淳疏曰,伏以大行大王,尊爲世室,褥儀誕擧,大德克享,情禮俱備,聖孝彌光。臣於是日,躬覩盛典,益切於戲之思,不禁愴慟之情,卽伏見院議批下者,始知有金基敍放,趙時偉·李東萬·肇源·具翼遠罪名爻周之命,又有尹行恁復官爵,金基厚停啓事,命下矣。噫嘻,肇源·金基敍·金基厚,以其負犯則斷案已成,以其關係則丹書昭在,外此諸罪人,皆是大論旣定,罪籍自在之類也。人雖身故,事或久遠,決不可與尋常所犯遇慶蒙宥者,比而同例,今此處分,忽下於千萬夢想之外。臣竊恐莫嚴之隄防,從此壞矣,莫重之義理,難可明矣。固知我慈聖殿下全保之聖念,仰體大行朝遺意,亦粵我殿下好生之至仁,丕承大行朝盛德,有此恩霈,而今當初元之政,其於隄防,固不可不嚴,義理固不可不明。伏乞仰稟東朝,亟寢成命,以存國綱,以伸輿情焉。臣無任云云。答曰,省疏具悉。旣有東朝下敎,何敢爭難乎?勿煩。
副提學朴永元,校理徐念淳·鄭德和,修撰趙錫龜,副修撰申冕周·宋持養等,伏以臣等卽伏見院議批下者,始知有島配罪人金基敍放,物故罪人肇源·李東萬·趙時偉·具翼遠等罪名爻周之命,繼又伏聞慈殿下敎,有尹行恁復官爵,金基厚卽爲停啓之命。噫嘻,此何事也?彼肇源·基敍輩之斷案,卽載籍之所未有,輿情之所共憤,王章未伸,臺啓方張,安可以釋其編配,沒其罪籍,有若尋常雜犯之遇慶渙澤,身故刋名者乎?東萬之罪釁,干係甚重,行恁之負犯,公議尙嚴,時偉·翼遠年久之案所坐之重,俱非可以遽然擬議於疏蕩者,而今乃一朝竝宥,不少難愼,未敢知聖明,何爲而有此過中之擧也。今我殿下,新服厥命,我慈聖,普運陰功,仰體大行朝好生之德,恩波汪濊,無遠不及,今玆之擧,雖出於咸與維新導迎和氣之聖念,而臣等竊以爲未然也。書曰,刑期于無刑,吳漢之告其君曰,愼無赦,夫刑者輔治之具,赦者小人之幸,辟而止辟,非過勿宥,罔或干予正,民協于中,以至於會歸之化,乃所以迓續天休也。安有當刑而不刑,罔赦而赦,使有罪者倖逭,以爲導和迓休之道也哉?夫莫嚴者,義理也隄防也,今當一初淸明之治,政宜闡明之謹守之,奈何一此蕩然,使民志無所定,亂逆無所懼乎?臣等庸是憂慨,不但爲一時失刑之大者而已,耿耿之至,玆敢相率聯籲。伏乞聖明,更加三思,仰稟東朝,亟許收還,使義理無晦,隄防無壞,千萬幸甚。取進止。答曰,省箚具悉。旣承東朝下敎而疎放,則何可聯箚持難乎?勿煩。
執義朴時源,持平成原默,獻納尹興圭等疏曰,伏見院議啓辭下者,有金基敍放,趙時偉·李東萬·肇源·具益遠罪名爻周之命,又有尹行恁復官爵,金基厚停啓之命。臣等固知慈聖殿下全保之恩,我聖上好生之德,仰體大行朝遺意,有此處分,而噫,彼肇源·金基敍·金基厚,負犯至重,關係甚大,其餘諸罪人,鐵案已成,丹書昭在,則不可與尋常罪犯遇赦蒙宥者,比以爲例也明矣。今此恩霈,忽及於如彼罪犯之類,臣等相顧愕眙,不勝憂歎之至。第伏念莫嚴者義理也,莫重者隄防也。況値一初淸明之治,尤當闡明之謹守之不暇,而奈何一例蕩然,使王章未伸,輿情益鬱哉?伏願聖明,更加三思,仰稟東朝,亟令收還,以存國綱,以重公議焉。臣等無任云云。答曰,省疏具悉。已諭於都憲之批。勿煩。
應敎李淵祥疏曰,伏以臣庸愚蔑識,百無肖似,而幸値聖明,屢蒙洪造,仁天雨露之澤,有若私覆,每懷縮退,不意前冬,春坊召旨,遠及遐外,榮溢鄕里,涯分過望。雖其自知甚明,職非其人,而惟以蹶趨走,爲報答涓埃之計,行到城闉,纔出肅命,遽遭天地罔極之慟,震剝崩霣,豈有一分自保之心,而千萬夢想之外,又伏承亞憲除命,怵迫震惕,無地自容。强收遁情,黽勉供職,兢畏寸心,惟以承膺爲恭,而鄕曲賤生,素無識見,凡於臺省事例,漫不識何事?頃於登對傳啓之日,參伏末班,全昧周旋之節,仍伏承退出之命,卽退臺廳,略陳所懷者,不過愚昧無用之陳談,而至於本件奏啓,全不提起,臣之儱侗潰劣,到此畢露,莫重臺體,緣臣壞了,惶蹙悚恧,無所措躬,杜門跧伏,惟鈇鑕是俟,大僚譴罷之請,果出公議,臣撫躬增惕,自不勝感淚之被面,夫何愧汗未乾,玉署特命,遽降收敍之恩?嗚呼,臣之翦劣無似,至於循例傳啓,尙此矇然,以致僨誤,況於論思啓沃之地,又何敢晏然承當乎?此非但臣之自揣已審,在廷具寮之所共知也。義分雖切於不俟,廉防有愧於倖冒,召牌之下,承膺無路,玆敢冒死仰籲。伏乞天地父母,俯垂鑑諒,亟遞臣職,以肅朝綱,以安私分焉。臣於頌愆之章,不宜贅他,而卽伏見本館諸僚,以昨日處分中肇源·金基敍及諸罪人混被赦宥事,公議聯箚,請收成命,此是擧國大同之輿論也。顧此諸罪人之負犯何如,關係何如,則其在共討之義,豈敢或後於人,而舊愆方訟,餘愧未已,末由聯參於聲討之班。臣罪至此,尤無所自容。伏乞亟允堂箚之請,仍治臣不職之罪焉。臣無任云云。答曰,省疏具悉。已諭於聯箚之批,勿煩。
乙未正月十六日辰時,上御景賢堂。勸講入侍時,原任直提學鄭基善,參贊官南履炯,侍讀官徐念淳,假注書鄭㝡朝,記事官曺雲承·洪說謨,各持小學第三卷,以次進伏訖。上誦前受音訖,基善讀自公曰善哉,止能相固也,仍讀奏釋義。上讀新受音十遍訖,命陳文義。基善曰,威儀云者,非强作嚴猛之謂也,非工飾容觀之謂也。苟積於內,必著於外,自然中節之謂威儀,故人之有威儀,如屋之有隅,言語有文,動止有則。望之儼而卽之溫,此所謂和順積中而英華發外也。苟不務積中之工,而只思著外之效,則卽不過强作工飾而已,君子不爲也。古人云,一日不讀書,語言無味,面貌可憎,蓋自修之工,皆自讀書中出來,故一日不讀,猶自欿然。至有此深戒之語,學問之士,其自省警勵尙如此,況人君,一言而爲天下則,一動而爲天下法乎?上曰,令聞者何謂也?基善曰,令聞,善名也,詩云亹亹文王,令聞不已,卽此義也。上曰,玉堂陳之。念淳曰,令聞長世,謂善名久垂於世也。若堯·舜者是已。書曰,七世之廟,可以觀德,蓋人君,非學問,無以垂善名,無以觀德於長世,學有日新之工,則自有日彰之令聞,其臣愛之,其民戴之,民戴之誠也,臣愛之忠也。由是而彰令聞,由是而善名久垂於世,今我殿下,日開講筵,勤學好問,令聞日彰於世,臣民愛戴之誠,日深一日,伏願益加奮勵,使已彰之令聞,愈益彰焉,則殿下爲堯·舜,臣爲堯·舜之臣,民爲堯·舜之民,善名可垂於百世,是臣區區之願也。上曰,參贊官陳之。履炯曰,今日講席,伏聆字義之下詢,誠切欣幸之忱,此章之公曰,善哉何謂威儀者,亦好問之意也。蓋善其威儀之說,而復欲聞其詳也。大抵文字之義理無窮,反覆討論,其味愈新,伏願字句間文義佳處,悅而必繹,毋或放過焉。上掩卷。基善曰,聞摠護使言,江華外奎章閣所在儀軌,有可考見者,而前此儀軌持來時,皆自內閣經稟後,定差員奉來云,故仰達矣。上曰,依此爲之。仍命退,諸臣以次退出。
乙未正月十六日申時,上御景賢堂。召對入侍時,參贊官柳致睦,檢校直閣金鼎集,侍讀官鄭德和,檢討官趙錫龜,假注書鄭㝡朝,記事官曺雲承·洪說謨,各持小學第三卷,以次進伏訖。上讀前受音十遍訖,命陳文義。德和曰,此章之旨,專在於敬字上,夫敬之一言,堯·舜·禹·湯·文·武傳心之要法,故上章之言敬愼威儀者,亦以此也。人君儼然有威,則其臣愛而畏之,穆然有儀,則其臣則而象之,四方之表準,於是乎正矣,萬民之觀感,由是而興矣。朱夫子敬以涵養,伏願殿下,以涵養之工,爲修身治國之本焉。上曰,下番陳之。錫龜曰,令聞長世,保族宜家,是昭代之永年圖也。詩曰亹亹文王,令聞不已,又曰文王孫子,本支百世,文王有追琢之章金玉之相,令儀令德,足以爲法於天下後世,遂以致八百年基業之綿綿,世祿之臣,與國同休,是乃文王之有威儀,而終收大效之至此者也。今我殿下,克有威儀之聖,如古之文王,則令聞長世,與周比隆君臣上下,同受其福,豈不誠休美乎哉?伏願以此體念焉。上曰,參贊官陳之。致睦曰,令聞長世云者,此令聞,非一長一藝之可取也,非倒聽塗說之虛僞也。實德充積於中,而光輝發見於外,不求聞而人自聞之,不求譽而人自譽之,故聲名洋溢於一世,欣慕愛悅之心,愈久而不替,猶詩所謂庶幾夙夜以永終譽之意也。光于四表,帝堯之令聞也,玄德升聞,帝舜之令聞也。堯·舜之令聞,垂萬世而無窮,伏願殿下,懋哉懋哉。惟堯·舜是師焉,則英華自發於一世,而令聞永傳於百歲矣。上曰,閣臣陳之。鼎集曰,善哉,何謂威儀,卽衛侯問於文子之言也。蓋問者,學問上最切至之工夫,大舜好問,顔子問不能,可見其聖不自聖,不恥下問之盛德也。伏望於旨義之疑晦處,拈出發問,以盡明辨窮格之工,則豈不美哉?上掩卷,命退。諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
柳致睦啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
傳于南履炯曰,勸講人侍。
南履炯啓曰,卽者檢閱曺雲承,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又啓曰,左右史不可不備,檢閱朴齊憲·徐憲淳,竝卽牌招,推移入直,何如?傳曰,允。
大王大妃殿傳于柳致睦曰,故判書金基厚,當初發啓,未免徑庭之中,大行朝以全保外家之盛意,常欲下敎,而因循未及矣。今日豈可不奉承遺意乎?朝廷聞此言,應爲感動,卽爲停啓,俾爲無故之家焉。大王大妃殿傳于柳致睦曰,尹行恁復官爵。
以義禁府赦單子,傳于柳致睦曰,張濟汲·趙時偉·李東萬·肇源·具翼遠,徒流案罪名爻周。
以義禁府徒流案,傳于柳致睦曰,金基敍放。
傳于李鼎在曰,召對爲之。
南履炯,以弘文館言啓曰,應敎李淵祥,副校理吳取善,竝卽牌招察任,何如?傳曰,允。
柳致睦啓曰,大司憲徐憙淳,執義朴時源,持平成原默陳疏,掌令李日瀅·盧尙熙,持平趙在慶在外,監察茶時之意,敢啓。傳曰,知道。
以檢閱朴齊憲·徐憲淳牌不進罷職傳旨,傳于柳致睦曰,只推。
以副校理吳取善牌不進罷職傳旨,傳于南履炯曰,只推。
南履炯,以禮曹言啓曰,取考續五禮儀·喪禮補編,則發靷時殿下奉辭,返虞時祗迎處所,皆以城門外載錄,而庚申年,依甲寅大喪時已例,以奉辭於闕門外,祗迎於城門外磨鍊矣。追因大王大妃殿下敎,祗迎亦於闕門外爲之矣。今番則何以磨鍊乎?敢稟。傳曰,依庚申年例爲之。
又以禮曹言啓曰,發靷返虞時導駕節次,當爲磨鍊,而五禮儀班次條,先當部主簿,次漢城府判尹·禮曹判書·戶曹判書·大司憲·兵曹判書,註長官有故則次官云,而喪禮補編班次條,兵曹判書則不爲載錄,故庚申年臣曹草記,以爲今番依補編磨鍊。司諫院則凡大駕導駕,近有進參之例,一體磨鍊云,而批旨若曰依爲之,兵判亦爲導駕,今番司諫院導駕,則依例磨鍊,而至於兵曹導駕,則庚申已例,出自特敎,何以爲之乎?敢稟。傳曰,兵判亦爲導駕。
又以禮曹言啓曰,以大行大王尊爲世室慶科取稟草記,傳曰,庭試爲之事,命下矣。在前庭試,有有初試設行之例,亦有除初試設行之例,而有初試則有講經,除初試則有卽日放榜之例,亦有擇日放榜之例,而國恤三年內,則文武科放榜,例以權停例行禮,故元無卽日放榜之例,今番則以有初試講經擧行乎?以除初試擇日放榜擧行乎?敢啓。傳曰,除初試擇日放榜。
李祖榮,以備邊司言啓曰,卽見廣州留守金履載所報,則以爲,本府癸巳·甲午賑餘米竝耗條,合一千八百六十二石零,當爲逐年取耗,留補日後賑資,而係是元餉之外,不但添糶貽弊,抑將遇歉無補,以此穀移送他道,臨時取用,實爲經遠之圖。爲先以本府收逋錢,移送湖西,就穀少邑準此數作穀,盡分取耗,逐年會錄,雖値蠲停之時,勿使減摠爲請矣。今此移糴之計,認出於慮遠之意,而在湖西,亦無難便之端,依所請許施,何如?傳曰,允。
柳致睦,以義禁府言啓曰,以本府赦單子,定配身死未蒙放罪人稟秩張濟汲,仍秩中趙時偉·李東萬·肇源·具翼遠名下,罪名爻周書下,徒流案中楸子島荐棘罪人金基敍名下,放字書下矣。張濟汲·趙時偉·李東萬·具翼遠等罪名爻周,而肇源·金基敍則罪名俱重,臺啓方張,不得擧行之意,敢啓。傳曰,知道。卽速擧行。
李祖榮,以禁衛營言啓曰,本營哨官沈沃,受由下鄕過限不現,爲先汰去,千摠尹永培,哨官李明三,俱有身病,勢難察任,改差,何如?傳曰,允。
義禁府啓目,宣傳官李栻原情云云。傳旨內辭緣,泛稱遲晩,所當請刑是白乎矣,曾經閫帥勿爲請刑,載在大典通編,議處,何如?判付。啓,依允。又啓目,西部令趙泳原情云云。傳旨內辭緣,泛稱遲晩,刑推得情,何如?判付。啓,除刑推議處爲良如敎。又啓目,贊議李鍾岱原情云云。傳旨內辭緣,泛稱遲晩,刑推得情,何如?判付。啓,除刑推議處爲良如敎。
義禁府啓目,靑水萬戶黃世溥原情云云。傳旨內辭緣,泛稱遲晩,刑推得情,何如?判付。啓,除刑推議處爲良如敎。又啓目,粘連向前趙泳亦,轝士軍之俾各遂戶抄丁,旣有筵稟申飭是白去乙,擲奸抽栍於一洞,脫漏至過於百戶,不爲從頭躬審,一任自下弄奸,俱極可駭。有難容恕,以此照律,何如?判付。啓,依允。又啓目,粘連向前李栻亦,職是廳首,班在駕側,而放仗取稟之時,不卽待令,承傳擧行之道,極爲稽忽。以此照律,何如?判付。啓,依允。又啓目,粘連向前李鍾岱亦,朝儀何等嚴重,禮節宜極敬謹是白去乙,頒敎之時,笏記誤讀,後拜之前,禮畢徑唱,其所擧行,萬萬駭然。以此照律,何如?判付。啓,依允。
兼都承旨權敦仁疏曰,伏以日月不淹,歲且遒改,伏惟聖慕皇皇,益當如新。臣以依舊邇密之蹤,周旋㡩幄之側,玄黼恍惚,扆宁依然,直遊若攀,而帝鄕已邈矣。入而承瞻深墨,仰叨簾帷,君臣上下,掩抑呑聲,而苟存視息,橐筆隨行,叩心煩冤,若神喪守。嗚呼,此何人哉?維我大行大王,以上聖之姿,撫三紀之治,煦濡滲漉,峻極其妙,如造化無情,物莫不遂,至文神武,蓋有百世不忘者,乃者世室之詢議合同,大庭之縟儀誕降,殿下報本之孝,於是彌光,而八域生靈,亦可以少慰於乎之思矣。臣適昵侍,獲親晟禮,感聖衷之增愴,慟遺烈之寢遠,怛焉若驚,飮涕而退,殿下謂臣該房也。特晉階爲資憲大夫,臣伏奉恩誥,心肝摧如,不知所以自措也。嗚呼,大行大王,卽天地於臣也,父母於臣也。夫洪匀各賦,而不廢焦朽之物,慈育無私,而偏惜疾病之子,臣本不肖,百無攸當,而曲成而不遺,憫覆而不冥,笵鑄甄拔,滾至于此,卽不論踐歷之踰涯,器量之濫受,顧臣毛髮頂踵,是誰之賜?雖才識謬闇,不能答知遇之萬一,而渥澤已浹,糜粉不辭,自遭崩坼之以來,至痛在中,萬事都休,風雲之感,遽成千古,涓埃之願,無望此生,復安有毫分念到於一身之進取乎?謝遠榮塗,隨分以終,此殆臣少贖孤恩之罪,而尙爲報佛之道也。況臣見帶之銜,縻於末命之時,蒼黃登對,綴衣旋出,叫擗靡逮,穹壤茫茫,今日如喪之慟,人孰不霣心裂腸,而臣乃忍當此不忍當之境,未效褥蟻之忱,空抱攀髥之恨,冤酷之私,自有百倍於人者,忽反因緣倖會,冒沾恩命,則是以哀爲榮也。臣縱無狀,詎安出此,若其冥升之戒,罔功之愧,有未暇縷煩於抆血疾聲之際,伏願殿下,察臣切悲之情,諒臣至苦之懇,仰稟東朝,收還臣已受資秩,俾安區區微分焉。臣無以云云。答曰,省疏具悉。卿其勿辭行公。
大司憲徐憙淳疏曰,伏以臣於昨日處分之後,有不勝耿耿憂愛,敢陳執藝之義,仰冀反汗之音,及伏奉批旨下,不惟不賜兪允,乃反諭之以何敢爭難?臣誠悚恧隕越,無地自容。夫或上有所過擧,下不得爭難,實非聖朝之美事,臣何忍爲此?惟彼肇源·金基敍·金基厚輩之負犯,卽公議之所不容,而斷案之所已定也。尹行恁之罪,關係甚重,李東萬之惡,眞贓莫掩,趙時偉·具翼遠之案,事雖久遠,罪固自在,俱非與議於渙澤之疏決,而今乃一朝而咸宥除之,有若輕犯之同被霈恩,而不少難愼焉。臣不圖我殿下,今於一初之政,有此過中之擧也。第伏念天地之大德曰生,國家之大柄曰法,生物之爲仁,範世之爲法,苟或法不得其平,有違於範世之具,則反有害於生物之仁,而非所以爲德也。是以周官司寇之法,致愼乎適重適輕之際,而未或撓改於旣用之後,宋時臺諫之制,特借其奮揚風采之權,而務取一循於公議之正,皆所以平其不平,俾歸於大中至公之域矣。如臣無似,固不敢以臺閣自居,而目見義理之轉晦,隄防之漸壞,則安得不疾聲冒瀆,冀回聰聽,以昭殿下平明之治乎?喉院覆逆,而未蒙夬施,三司爭執,而一例靳允,臣雖至愚,豈或全昧於聖意之有在,而又此不已者,竊恐刑政有所低昂,公議有所違拂,而其於晟明之治,所關非細也。噫,鴻澤旁流,咸與維新,固仰盛德之好生,而象刑有典,其義甚嚴,可見王法之難屈。伏願殿下,軫刑政之得平,念公議之莫遏,仰稟東朝,遂還成命,使王章肅而民志靖焉。臣無任云云。答曰,省疏具悉。何爲復事不已乎?勿煩。
同敦寧柳台佐疏曰,伏以皇天弗弔,大行大王,奄遺弓劍,考妣之喪,率普慟均,轉眄之頃,公除已過,歲籥且新,仰惟嚴廬攀號之痛,簾帷霣剝之衷,轉益靡逮,喬山卜上吉之兆,宗祀定太室之禮,臣民頌祝之輿情,雖幸少慰,聖上哀慕之孝思,曷有其極?仍伏念臣辜恩累朝,病廢嶺外,逖違天陛,居然四載,依斗之戀,夙宵耿結,夢寐之外,天地崩坼,諱音遽至,海隅蒼生,凡有血氣,無不奔走號哭,直欲無生。況臣偏蒙不世之恩,猥忝匪據之班乎?擔曳跋涉,趨伏京邸,瞻望觚綾,祗有血涕之逬下而已。迺者敦寧除旨,有隕自天,恩誥誕降,召牌嚴臨,臣誠惝怳怵惕,罔知所以措躬也。恩命之下,義分是懼,雖不得不章皇出肅,而第臣旣無敦寧,揆以公格,不宜冒膺,玆敢援例陳籲於仁覆之天。伏乞俯垂諒察,特命選部,照例遞改,以安微分,不勝幸甚。臣無任云云。答曰,省疏具悉。所請依施。
全羅監司金興根疏曰,伏以歲籥載更,眞遊日遠,仰惟聖慕如新,益復皇皇,世獻禮擧,寓八域於戲之思,寢原兆卜,叶萬年壽封之吉,哀幸交集,咷頌靡懷。仍伏念臣於禁直之中,伏奉除旨,以臣爲全羅道觀察使者,臣聞命悖恐,惶汗透背,逬退私次,不敢爲夤緣叩謝之計,非直當日程例之有拘而然也。嗚呼,昊天降割,人神喪依,國勢之岌嶪,邦本之杌隉,歷徵往牒,未有如今時之凜凜,而戴髮含齒之倫,猶願少須臾無死者,惟我殿下之是庇是覆,亦惟我殿下之政令施爲,動合平宜,大慰群情,思見回安轉泰之盛耳。夫政令施爲,何事不審,而官人爲尤大,取舍得失之際,天命之眷咈在焉,人心之從違係焉。此所以慈聖殿下臨帷哀痛之敎,首及於方伯令長之必愼其選,蓋字惠困窮,王政之先,而勞徠撫摩,方伯令長之責也。溫綸一播,八方拭目,于斯時也,擧而畀之者,豈無其人?苟非威望足以彈壓懲勸,黜幽陟明,才具足以劑量財賦,鉤校簿領,踐歷績庸之素著聲實,老成諳鍊之見孚中外者,則其不可以仰塞慈敎,俯答民情也審矣。臣於數者,非但無一於此,實亦相反之甚,而況此湖南大省,卽一國之樞,其轄衝委輸,關係何如,而乃以臣萬萬無似,猝然苟充,求所以浼焉以盡其力者,未之有也。然則今臣所叨受,在朝家注措,當乎否乎,苟其當也,臣身之不自有也久矣。夷險燥濕,在所不擇,如果否也,爲累於一初之政,豈惟臣衷之災也哉?且臣甚顓蒙而極疎拙,一切繁氄之務,尤短剸理之具,揆以量入之義,此時此任,已不勝自視欿然。何望乎氣充神泰,發號施令,厭足於五十州期顒之餘耶?於是臣誠左右思而不得其說也。噫,臣之頂踵毛髮,皆我大行大王賜耳,通籍十餘年間,處以邇密之列,侈以華膴之任,恩山德海,報蔑絲毫,而天地崩坼,萬事都休,未死頑喘之所以一分自效者,惟在於攀號饋奠之列,粗申弸霣之私,周旋講讀之筵,思贊將就之工而已。藉令臣方在外寄,猶當陳情祈免,以盡奔赴之禮瞻依之誠,今乃拜訣叢欑於龍輀未啓之前,逖違文陛於鴻化方新之政,臣雖木石之不若,胡寧忍此?此臣所以徊徨掩抑,欲已而不能自已者也。伏乞聖明,念重務之不可濫畀,軫苦情之不可强抑,亟改臣所授新命,俾微忱獲展而私分得安,則實高厚覆燾之恩也。臣無任云云。答曰,省疏具悉。卿其勿辭,往欽哉。
行副提學朴永元,校理徐念淳·鄭德和,修撰趙錫龜,副修撰申冕周·宋持養等箚曰,伏以臣等於昨日,敢控憂慨之忱,冀承反汗之音,伏奉批旨。若曰旣承東朝下敎而疏放,則何可聨箚持難乎?臣等相顧徊徨,益不勝抑菀之至,我殿下,我慈聖殿下覃恩溥澤,欲竝生哉之聖念,臣等豈不仰認,而今此諸罪人,或鐵案已成,已磨泐他不得,或公憤齊菀,而遏抑之不可,顧何可宥釋之刋沒之,有若輕犯之遇霈肆赦者乎?夫法者,天下之平,雖以人主之尊,不可以低仰而與奪,況義理之所莫嚴,隄防之所莫愼,一有漫漶而踰越,則憂虞之極,靡所至屆,可不懼哉?臺啓停否,公議在下,不宜自上而督令,喉院覆難,職分固然,何至問備之遽加?至若臣等之言,非但臣等之論,卽擧國公共之議也。何殿下不思轉圜,反示訑訑之色耶?臣等非不知課日瀆擾之爲萬萬悚惶,而竊恐義理由是而湮晦,隄防由是而弛壞,達夜繞壁,衷情轉激,玆又相率煩籲。伏願聖明,淵然深思,將臣等之言,仰稟東朝,亟寢成命焉。取進止。答曰,省箚具悉。昨批已罄,更何不已乎?勿煩。
執義朴時源,持平成原默,獻納尹興圭等,疏曰,伏以臣等昨以諸罪人處分事,聯陳憂慨之忱,仰請收還之命,及奉批旨,未蒙允可,臣等衷情轉激,玆不得不冒死申籲焉。噫,彼諸罪人之負犯關係,不翅緊重,國是已定,輿情尙沸,而迺於一初之政,有此過中之擧,臺啓之停連,公議是循,罪籍之放仍,王法所愼,而不少留難,遽爾全釋,刑政之乖,已無可言,世道之憂,諒非細故。臣等非不知瀆擾之是懼,覆逆之爲難,而不如是,則義理由是而漸晦,隄防由是而益壞,言念及此,寧不凜然而寒心哉?伏願聖明,淵然深思,惕然遠覽,仰稟東朝,傳敎之已頒下者,卽爲反汗,使義理明而隄防嚴焉。臣無任云云。答曰,省疏具悉。已諭都憲之批,更勿煩瀆。
檢閱曺雲承疏曰,伏以臣母下堂之疾,已爲三朔之久,而忽自近日以來,浮高漸加,刺痛益甚,鍼藥之醫治,不容少緩,歸護之私情,尤難自抑,玆敢冒瀆嚴廬,擅踰禁扃。伏乞聖慈,俯垂矜諒,遞臣職而勘臣罪,俾便救護,以肅朝綱焉。臣無任云云。答曰,省疏具悉。爾其勿辭救護。
副校理吳取善疏曰,伏以臣昨伏見院議,始知有諸罪人疏蕩處分傳敎,繼以有慈敎下者,誠不勝愕眙憂嘆之至矣。噫,彼肇源·金基敍之罪,卽往牒所未有者,以其斷案之至重,倖逭王章之快施,輿情久鬱,公憤愈激。雖値擧國之同慶,特推廣蕩之惠澤,豈可以刋名罪籍,全釋編配,有若輕罪微眚之循例蒙宥者乎?至於李東萬,渠以蟣蝨之賤,素蓄梟獍之腸,若通若疏,莫不陰設,至奸至憯,萬戮難赦。尹行恁之罪犯,物情之不泯,固已久矣。其餘諸罪人之罪,負犯之甚重,干係之不輕,俱非遽議於疏釋者,而今乃一朝竝宥,不少難愼。竊惟我殿下,雖以好生之德,咸推維新之化。然不可屈者王法也,不可咈者公議也。今玆之擧,不惟不允於群情,其將義理由是而漸晦,隄防由是而益壞,豈不大可憂懼哉?伏願殿下,仰稟東朝,亟降收還之命。仍伏念臣以匪才蔑學,猥忝館職,絲毫無補,尸素有譏,而新年以來,疾病纏苦,當此講筵日開之時,不能趨造文陛之端,獲遂昵侍之願,惶蹙之私,日切于中,天牌荐臨,固當蹶承膺之不暇,而臣之所患痰滯,半月沈綿,忽自日前,諸症轉乖,便成疸氣,如水之漬,已遍一身,方藥無效,所見危惡,顧以時日之間,萬無蠢動之望,玆敢呼籲。伏乞聖明,俯垂矜諒,亟遞臣所帶之職,仍治臣瀆擾之罪,以昭法紀,以安臣分焉。臣無任云云。答曰,省疏具悉。昨日已諭堂箚之批,勿煩。爾其勿辭察職。
乙未正月十七日辰時,上御景賢堂。勸講入侍時,原任直閣徐俊輔,參贊官南履炯,檢討官趙錫龜,假注書洪仁秀,記事官曺雲承·洪說謨,各持小學第三卷,以次進伏訖。上誦前受音訖。俊輔讀自衛詩曰威儀棣棣不可選也,止必相敎訓以威儀也。仍奏釋義,上讀新受音十遍訖。上曰,文義陳之。俊輔曰,威者,非徒嚴猛而已,儀者,非徒服飾而已。容貌辭氣言語動止之間,莫不有當然之則,此所以爲威儀也。今我殿下,正對方冊,留心九思,儼然如古人相言語,此乃講學之威儀也。非但講學而已,推以至於日用常行,皆有威儀之則,伏願先自講學,克念可畏可象之戒,以爲制外養內之工焉,至若敎訓二字,非但講學而已,言行忠信皆然也,非但朋友而已,君臣上下所同也。是以書經,有胥敎誨胥訓告之言,近日日開講筵,臣等雖不足備數於敎晦之末,若其胥告之義,則未嘗不憧憧於下懷,此等處存心體認,如有文義間疑晦處,伏願隨處問難,以盡胥告之實焉。上曰,玉堂陳之。錫龜曰,威儀之皆有云者甚盛矣。今此皆有之義,擧一國一家盡在之謂也。察乎一家一國之中而治象可見,昔當虞·夏·殷·周·之盛,聖賢相逢,治具畢張,禮樂文物,煥然可觀,則曷嘗有一事一政之不立於上,一夫一婦之不獲於下者乎?傳曰,心和則氣和,氣和則形和,形和則聲和,聲和則天地之和應矣。夫人主一心,是萬化之源也。今當沖年講學之初,克從一心上用工,以盡致和之方焉,則君臣上下內外大小,其將皆在於和氣之中矣。奚但以威儀之皆有而稱美乎哉?伏願體念焉。上曰,參贊官陳之。履炯曰,此章大旨,皆發明威儀二字,而此則又從威儀交際處言之,故君與臣對,父與子對,以之兄弟上下內外大小,相對立說,雖家人父子之親,亦以威儀相接之謂,而至於人君之尊,瞻仰之所,表準之地也。尤當自別,非獨召接臣鄰之爲然。雖在燕閑幽隱之處,親近暬御之時,常存警惕,無失威儀,然後德性自然,表裏如一,畏愛之應,不期而致。伏願殿下,敬愼威儀,必自近習始焉。上掩卷,命退。諸臣以次退出。
乙未正月十七日申時,上御景賢堂。召對入侍時,參贊官李鼎在,檢校待敎趙斗淳,侍讀官鄭德和,檢討官趙錫龜,假注書洪仁秀,記注官張鉉喆,記事官洪說謨,各持小學第三卷,以次進伏訖。上讀前受音十遍訖。上曰,文義陳之。德和曰,衛詩之言棣棣,爲其萬善之自足也,周詩之言攸攝,爲其三益之必資也。古之聖賢,雖有萬善之兼備,而猶不自足,必資於人。是故以大舜之聰明睿智,而聞一善見一善,沛然若決江河,聞人之善而藹然感發,則周旋容止,自有可觀,見人之善而取以擴充,則德行聲氣,自有可象。說命云,慮善以動,動惟厥時,伏願殿下,益加體念焉。上曰,下番陳之。錫龜曰,此言朋友而亦有師友之說,蓋師尊於友矣。友者,友其德也,有損友益友之說,而惟其相適之謂也,師者,師其道也,有先學後學之別,而卽其受授之謂也。雖以人君之尊,亦有所尊之師,故昔費惠公曰,吾於子思則師之。子思臣也,費公君也,不以臣而師之者,爲其有資益之方故也。今若有可師之人,不以卑而師之,亦如費公之師子思,則其將聞所不聞,知所不知,聖學有日就之效矣。伏願體念焉。上曰,參贊官陳之。鼎在曰,威儀,德在中而見於外者也。苟無其德,是虛僞而已。雖父子兄弟之間,亦各有次第威儀之節。況經筵講讀之時,召接臣鄰之際,尤不可暫時泛忽者也。伏願惟德是懋,使威儀中節焉。上曰,閣臣陳之。斗淳曰,此章別無他文義,而玉堂上下番參贊官,已悉敷陳,臣無容更達。伏覩今日之講讀,益勝於前日,不勝欣忭,以此日新,則聖學之成就無難矣,益加勉焉。上掩卷。仍命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
柳致睦啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
權敦仁啓曰,左承旨金鼎集,今日不爲仕進,卽爲牌招,何如?傳曰,允。
備忘記,北虞候李承模,淸州營將張有聞下直,各長弓一張,長箭一部,片箭一部,筒兒一箇賜給。
傳于柳致睦曰,勸講入侍。
權敦仁啓曰,左右史不可不備,檢閱朴齊憲·徐憲淳,旣有只推之命,竝卽牌招,以爲推移入直之地,何如?傳曰,允。
以應敎李淵祥,副校理吳取善牌不進罷職傳旨,傳于權敦仁曰,只推。
權敦仁,以弘文館〈言〉啓曰,應敎李淵祥,副校理吳取善,旣有只推之命,竝卽牌招察任,何如?傳曰,允。
柳致睦啓曰,大司憲徐憙淳,執義朴時源,持平成原默牌不進,掌令李日瀅·盧尙熙,持平趙在慶在外,監察茶時之意,敢啓。傳曰,知道。
以執義朴時源,持平成原默,獻納尹興圭牌不進罷職傳旨,傳于柳致睦曰,只推。
以左承旨金鼎集牌不進罷職傳旨,傳于李鼎在曰,只推。
傳于柳致睦曰,召對爲之。
傳于李鼎在曰,臺諫·玉堂竝許遞,政官牌招開政。
兵曹口傳政事,護軍單徐憙淳。
兵曹口傳政事,副司果單吳取善。
李鼎在,以吏批言啓曰,宣陵參奉權載鈺,以其親病,呈狀乞遞,依例改差,何如?傳曰,允。
又以吏曹言啓曰,新除授龍潭縣令李鳴遠呈狀內,矣身赴任之路,聞親病急報,罔夜還來,觀其症勢,則萬無離側遠赴之望,卽速入啓遞改云。親病旣如是,則有難强令遠赴,改差,何如?傳曰,允。
李鼎在啓曰,玉掌上下番俱空,事甚未安。今日政,新除授玉堂,竝待下批牌招,推移入直,何如?傳曰,允。
有政。吏批,判書趙寅永進,參判李憲瑋病,參議張敎根進,同副承旨李鼎在進。以金學淳爲大司憲,李禮延爲大司諫,趙萬協爲執義,黃基文爲司諫,朴宗吉·洪祐順爲掌令,白東奎爲獻納,趙準孝·安允沆爲持平,李魯確·崔琠爲正言,朴宗休·金龍洛爲校理,趙鶴年·李㙽爲副校理,尹滋耕·韓鎭庭爲修撰,嚴錫履·金錫淳爲副修撰,朴永元爲同敦寧,尹秀寅爲龍潭縣令,尹致亨爲泗川縣監,故吏判文衡奎章閣直提學尹行恁,復官爵事承傳。
兵批,判書金在昌病,參判李基栽病,參議李毅遠入直進,參知朴榮顯病,右副承旨柳致睦進,同知單南夏成,上護軍金魯敬,大護軍金鏴·宋冕載,護軍朴永元·李寅溥·柳台佐·朴齊一·李存敬·林尙沃·康漢健,副護軍閔英世·任文白·黃燾·李熙輔·趙晉錫·趙寬錫·洪羲書·李復馨·徐羲輔·李儒龍·柳相鎬·申從洛·金尙沂,副司直朴時源·金樂壽·李淵祥·李是遠·李日瀅·盧尙熙·徐念淳·鄭德和·權用經·趙在慶·成原默·尹興圭,副司果金在根·金公鉉·李應信·趙錫龜·宋持養·申冕周,以上竝單付。
吏批,再政。以吳取善爲應敎,金箕晩爲副應敎,金羽根爲軍資正,愼始徽爲社稷令,南勉中爲溫陵令。
李鼎在,以禮曹言啓曰,五禮儀上諡殯殿儀,無讀祝之節,只有致詞讀冊寶之儀,而喪禮補編上諡殯殿儀,有讀祝致詞讀冊寶之文,故庚申年,依補編所載,以有祝擧行事,自臣曹草記蒙允矣。今此大行大王殯殿上諡時,依補編所載擧行,何如?傳曰,允。
又以訓鍊都監言啓曰,本局把摠李南軾,身病甚重,勢難察任,改差,何如?傳曰,允。
義禁府照目,粘連宣傳官李栻矣本府議啓內,職是廳首,班在駕側,而放仗取稟之時,不卽待令,承傳擧行之道,極爲稽忽。以此照律,罪笞五十收贖,解見任別敍私罪,奉敎依允爲旀,功減一等爲良如敎。又照目,粘連贊儀李鍾岱矣本府議啓內,朝儀何等嚴重,禮節宜極敬謹是白去乙,頒敎之時,笏記誤讀,後拜之前,禮畢徑唱,其所擧行,萬萬駭然。以此照律,罪杖一百收贖,告身盡行追奪私罪,奉敎依允爲旀,功議各減一等爲良如敎。又照目,粘連西部令趙泳矣本府議啓內,轝士軍之俾各逐戶抄丁,旣有筵稟申飭是白去乙,擲奸抽栍於一洞,脫漏至過於百戶,不爲從頭躬審,一任自下弄奸,俱極可駭。有難容貰,以此照律,罪杖六十收贖,奪告身一等私罪,奉敎依允爲旀,功議各減一等爲良如敎。又啓目,粘連向前黃世傳亦,不爲歷辭,徑先下直,遠人昧例,渠雖發明,公格有違,不可勿問,以此照律,何如?判付。啓,依允。
乙未正月十八日辰時,上御景賢堂。勸講入侍時,原任直提學趙寅永,參贊官柳致睦,檢討官趙錫龜,假注書鄭㝡朝,記注官李冀楨,記事官洪說謨,各持小學第三卷,以次進伏訖。上誦前受音訖。寅永讀自故君子可畏,止有威儀也,仍讀奏釋義。上讀新受音十遍訖,命陳文義。寅永曰,此章條目,雖多分別,要不出威儀二字,則推而廣之,無處而不有威儀也。假如法筵讀書,亦自有讀書之威儀,不可忽也,而亦不過是精神專壹,字句分明,聲音洪亮等條目也,恒於此等處體念,卽臣區區之望也。上曰,玉堂陳之。錫龜曰,此卽稽古篇末章也。以讀則雖過半工,以學則尙在初程,在上之立敎·明倫·敬身三篇,是內也本也,在下之嘉言·善行二篇,是外也末也。內外本末徹上徹下之工,專主於敬,若於敬字上工夫,毫忽放過,則前功可惜,將進無望。伏願沈潛反復,始終如一,動靜必於敬,造次必於敬,以至靈臺泰然,表裏洞徹,則大學修齊治平之道,次第可行於今日矣。臣惟以是獻焉。上曰,參贊官陳之。致睦曰,在位可畏之畏字,有許多意焉。强戾自用之畏,使人畏之者也,嚴恭寅畏之畏,人自畏之者也。使人畏之,害於德性,人自畏之,利於德性,今惟我殿下,深察乎利害上分數,捨其害而取其利,則不但於威儀容節而已。政令施措之間,自有儼然人望而畏之者,可不愼歟?伏願懋哉懋哉。寅永曰,參贊官所陳畏字,文義甚好。蓋使人畏之,與人自畏之者,截然有異,不可泛忽矣。上掩卷,命退。諸臣以次退出。
乙未正月十八日申時,上御景賢堂。召對入侍時,參贊官柳致睦,檢校待敎趙斗淳,假注書鄭㝡朝,記注官李冀楨,記事官洪說謨,各持小學第三卷,以次進伏訖。上讀前受音十遍訖,命陳文義。斗淳曰,稽古一篇,專言威儀之則,而此章文子之言,尤較切著明,殿下勿以卷終讀畢而遺記之。雖於他卷開講之時,恒念此章威儀二字,思所以不負文子之言,而克躋乎莊敬尊嚴可則可象之域,是臣區區之祝矣。上曰,參贊官陳之。致睦曰,此章文義,在筵諸臣,累累仰陳,臣無容更爲仰達矣。但此章,專言威儀之節,而末章以德行二字結之,可見古人作書之本意也。蓋有德行,則外見之威儀,自中於節度矣。以工夫言之,則德行本也,威儀末也,以體用言之,則德行體也,威儀用也。伏願殿下,深省乎體用本末之意,惟德行是勉焉。上掩卷,命退。諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
柳致睦啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允。
傳于李祖榮曰,勸講入侍。
以檢閱朴齊憲·徐憲淳牌不進罷職傳旨,傳于南履炯曰,只推。
以應敎吳取善,副應敎金箕晩,校理朴宗休,副校理李㙽,修撰尹滋畊·韓鎭庭牌不進罷職傳旨,傳于南履炯曰,只推。
南履炯啓曰,左右史不可不備,檢閱朴齊憲·徐憲淳,旣有只推之命,竝卽牌招,推移入直,何如?傳曰,允。
南履炯,以弘文館言啓曰,上番闕直,事甚未安。應敎吳取善,副應敎金箕晩,校理朴宗休,副校理李㙽,修撰尹滋畊·韓鎭庭,旣有只推之命,竝卽牌招,以爲推移入直之地,何如?傳曰,允。
傳于南履炯曰,召對爲之。
傳于南履炯曰,吏曹參判有闕之代,前望單子入之。
柳致睦啓曰,行大司憲金學淳,掌令洪祐順,持平趙準孝·安允沆牌不進,執義趙萬協在外,掌令一員未差,監察茶時之意,敢啓。傳曰,知道。
以大司諫李禮延,獻納白東奎,正言李魯確·崔琠,掌令洪祐順,持平趙準孝·安允沆牌不進罷職傳旨,傳于柳致睦曰,只推。
以檢閱朴齊憲·徐憲淳牌不進罷職傳旨,傳于南履炯曰,只推。
南履炯啓曰,吏曹郞廳來言,臺諫有闕,政事,取稟。傳曰,前望單子入之。
臺諫前望單子入之,掌令金鼎元落點。
南履炯,以奉常寺都提調意啓曰,本寺判官嚴錫履,移拜副修撰,而本寺以祭享衙門,近甚凋弊,多有釐正之事,有難付之生手,今姑仍任,以爲責成之地,何如?傳曰,允。
南履炯啓曰,肅謝法意,何等審愼,而奉常判官嚴錫履,本職仍任之後,不待下批,徑呈肅單,事甚可駭。臣之矇然捧入,不勝惶悚,而原單子勿施,當該判官,所當重勘,而本院請推之外,無他可施之罰,何以爲之?敢稟。傳曰,推考。
又以禮曹言啓曰,朝祖儀節,五禮儀則無所載錄,喪禮補編則以神帛行禮載錄,而丙申年,博詢大臣儒臣後,命依五禮儀施行。故其後庚申乙丑乙亥辛巳庚寅,俱自臣曹,考據丙申已例,稟旨不爲磨鍊矣。今亦依此不爲磨鍊,何如?傳曰,允。
又以禮曹言啓曰,返虞習儀,例自路祭所爲之,至正殿庭設,幄次擧行,而今番魂殿,旣定於宣政殿,返虞習儀,例以仁政殿庭磨鍊,何如?傳曰,允。
又以禮曹言啓曰,取考庚申謄錄,則返虞後朝臣哭班處所,以仁政殿西庭磨鍊矣。今番還御,在於返虞之前,自因山下玄宮望哭時處所,依此擧行,何如?傳曰,允。
又以山陵都監摠護使意啓曰,謹考庚申儀軌,則丁字閣東西南北,皆設紅箭門,而南則有左右夾門,東西各有一夾門,帷門之制,一如補編所載,而洞口內外。又各立紅箭門一坐,因山後撤去,丁字閣正南及洞口外,改立永排紅箭門各一坐矣。今亦依此擧行,何如?傳曰,允。
又以山陵都監摠護使意啓曰,取考各年儀軌,則丁字閣外四面帷門布城,例以軍門布帳擧行矣。今亦依此擧行之意,知委各該營,何如?傳曰,允。
又以山陵都監摠護使意啓曰,見今始役在卽,敦匠時急,而都廳洪祐順,移拜臺職矣。職務相妨,本職許遞,仍令該曹,口傳付軍職,使之察任,何如?傳曰,允。
又以國葬都監摠護使意啓曰,本都監都廳朴宗吉,除拜掌令,格例所拘,不可兼管,所帶臺職,依已例改差,仍令該曹,口傳付軍職,何如?傳曰,允。
兵曹口傳政事,副司果單朴宗吉。
又以義禁府言啓曰,統制使李完植狀啓內,泗川縣監洪鋈,爲先罷黜,其罪狀,令攸司稟處事,啓下矣。洪鋈時在任所云,依例發遣府羅將,拿來,何如?傳曰,待待命拿囚。
兵曹啓目,粘連觀此慶尙監司趙秉鉉狀啓,則尙州營將閔晉鏞牒呈內,右兵使李載亨,卽營將姨從,在法當避,依例狀聞爲白有臥乎所,營將閔晉鏞,與右兵使李載亨,旣有應避之嫌,令該曹考例稟處亦爲白有臥乎所,相避之法,在下當遞,尙州營將閔晉鏞,依法典改差,何如?判付。啓,依允。又啓目,粘連觀此慶尙監司趙秉鉉狀啓,則安東營將柳敬魯,親年今爲七十五歲,其在法例,宜有變通之道,令該曹考例稟處亦爲白有臥乎所,安東營將柳敬魯之親年,今爲七十五歲,依法典改差,何如?判付。啓,依允。
義禁府啓目,粘連靑水萬戶黃世傳矣本府議啓內,不爲歷辭,徑先下直,遠人昧例,渠雖發明,公格有違,不可勿問,以此照律,罪笞四十收贖,附過還職私罪,奉敎依允。
吏曹參判李憲瑋疏曰,伏以喬陵叶告,襄日載卜,世室尊奉,縟禮誕擧,仰惟聖孝皇皇,益復靡逮,仍伏念臣卽我大行大王化育中一物耳。猥以無似賤品,偏被不世洪造,位躋卿月,官廁天曹,分已踰矣。榮至耀也,山恩海德,未效涓埃之報,天崩地坼,莫遂螻蟻之悃,頑然視息,歲亦遷嬗,俯仰慙慟,此何人斯?顧臣愚下,豈或一毫近似於見職,而始也控辭,未獲恩諒,後値哀遑之時,不遑以私而瀆擾,因仍蹲冒,居然四朔于玆矣。矧今太母垂簾,一初化理,八方聳瞻,擧切少須臾無死之願,而惟其追報之斷斷一念。臣亦不敢後於人,其奈人器鹵莽,才知蔑劣,徒切僨誤之俱,實乏對揚之術何哉?且況所患痰眩之祟,久成貞痼之疾,少有觸冒,輒致闖肆,形殼兀若土木,神精迷於煙霧,重以閱月奔走之餘。又當寒煖交換之際,一倍添劇,委頓床笫,以情則重任無以擔夯,以勢則賤疾有難强策,召牌之下,承膺無路,玆敢悉暴衷懇,仰首哀鳴。伏乞聖慈,俯賜鑑燭,特遞臣佐貳之銜,俾公務無滯,私分獲安焉。臣無任云云。答曰,省疏具悉。本職許遞
乙未正月十九日辰時,上御景賢堂。勸講入侍時,原任直提學朴綺壽,參贊官李祖榮,檢討官嚴錫履,假注書洪仁秀,記注官金鳳梧,記事官洪說謨,各持小學第四卷,以次進伏訖。上誦前受音訖。綺壽讀自詩曰天生烝民,止爲小學外篇,仍讀奏釋義。上讀新受音十遍訖,命陳文義。綺壽曰,此詩乃烝民篇,尹吉甫所作,而皆緊切之言也。大抵人心本善,而不過天理而已。天理卽善道也,人之生也,皆受天理之性,莫不皆善,而但衆人,以其氣質偏駁,物慾交蔽,失其本性之善,聖君明其明德,以及于下。故傳曰,明明德於天下。蓋明其德者,譬如鏡之拭塵而復明,水之去滓而還淸,人之祛其物慾,復其本善,何以異於此哉?如此不已,則其德光明,不加毫末,而萬善足焉。此篇乃嘉言善行,而漢·唐以後賢君子言行,雖不如三代以上,然亦多效則之儀範。故以爲嘉言善行,伏願殿下,於此體念焉。上曰,玉堂陳之。錫履曰,此段之義,閣臣俄已詳陳矣。此蓋引詩立言者,而孔子贊美之。如此詩四句,莫非緊要底說話,而有物有則一句,尤爲切要。蓋則者,事物當然之法也,事事物物,莫不各有當然之則,巨細精粗,各循其則而盡之,則自可以成德矣。且以今日講學言之,專心致志,詳玩熟讀,乃講讀之則也。如或不能盡然,則失其當然之則矣。顧今聖明,以天縱之姿,懋日新之學,先自講讀而求盡其則,推以至於日用言動之間,一一盡其則,俾底於凝道作聖之盛,是臣區區之望也。且伏念我殿下,於一言一動之際,苟有能盡其則者,則上而兩慈殿聖心,必致悅豫,下而曁億兆生靈,皆將忭頌攢祝矣。豈不休哉?若或有失其則者,則其爲憂嘆,當復如何哉?伏願聖明,深加體念焉。上曰,參贊官陳之。祖榮曰,有物有則,物者事也,則者法也。凡物皆有當然之則,擧其大者,則事君之忠,事親之孝,篤於兄弟而爲友。此其當然之大則,推而至於小者,何事無當然之則乎?凡天下萬事,孰非我殿下分內當爲之則,而就目下言之,勤講學,豈非殿下今日當爲之則乎?反是,實事理之不當然者,伏願深留聖意,念前聖惜陰之訓,大有裨於日月將就之效焉。上掩卷。仍命退,諸臣以次退出。
乙未正月十九日申時,上御景賢堂。召對入侍時,參贊官南履炯,原任直閣李嘉愚,假注書洪仁秀,記注官金鳳梧,記事官洪說謨,各持小學第四卷,以次進伏訖。上讀前受音十遍訖,命陳文義。嘉愚曰,此章別無他文義,而有物有則此一句,最是要旨也。物者事也,則者法也,有事必有法。故天下萬事,莫不有當然之法。以今日講筵言之,勸講召對,卽事也。潛心玩讀,卽法也。殿下於講學之時,先整衣冠,敬對方冊,無一念之放過,究萬理之微奧,則是乃有事而有法也,若反是而不然,是有事而無法也。伏願殿下,念玆在玆,日就于光明之域,則上而答兩慈殿豫悅之聖意,下而副億兆民顒仰之欣祝焉。上曰,參贊官陳之。履炯曰,此編之上三卷,卽古小學之遺規,而爲內編,此以下二卷,輯選數千年來古人言行可爲訓法者,爲外編,不有書傳,今人何以知之乎?可喜可悲,可敬可愛之事,俱在焉。讀之如與古人對話,大有滋味,而古人有言曰,吾對黃卷中聖人,凡對書卷,尤不可以不敬,臣以是仰勉焉。上掩卷。仍命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
藥房提調金逌根,副提調權敦仁啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿,口傳問安。答曰,知道。
李祖榮啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允。
權敦仁啓曰,左承旨金鼎集,右副承旨柳致睦,今日不爲仕進,竝卽牌招,何如?傳曰,允。
李祖榮啓曰,備邊司郞廳來言,今日賓廳日次,而領議政沈象奎有身病,左議政洪奭周無時急稟定事,右議政朴宗薰奉命出疆,不得來會云矣,敢啓。傳曰,知道。
李鼎在啓曰,同敦寧朴永元,除拜後過三日不爲出肅,依定式推考警責,仍卽牌招察任,何如?傳曰,允。
傳于李祖榮曰,勸講入侍。
權敦仁啓曰,左右史不可不備,檢閱曺雲承,由限已過,卽爲牌招入直,何如?傳曰,允。
吏曹參判前望單子入之,李奎鉉落點。
兵曹口傳政事,副司果單洪祐順。
南履炯以山陵都監摠護使意啓曰,山陵始役,在於今月二十二日矣。本都監提調以下,今日先肅拜,明日出去,而京都監郞廳一員,依例以兵曹正郞全榮澤差下,使之察任,何如?傳曰,允。
傳于李祖榮曰,山陵都監堂上留待。
傳于李祖榮曰,山陵都監堂上入侍。
南履炯啓曰,吏曹郞廳來言,臺諫有闕,政事,取稟。傳曰,前望單子入之。
掌令前望單子入之,李應信落點。
以應敎吳取善,副校理李㙽,修撰尹滋耕牌不進罷職傳旨,傳于南履炯曰,只推。
南履炯,以弘文館言啓曰,應敎吳取善,副校理李㙽,修撰尹滋耕,旣有只推之命,竝卽牌招察任,何如?傳曰,允。
又以弘文館言啓曰,新除授校理金龍洛,時在慶尙道安東地,副校理趙鶴年,時在水原地,副修撰金錫淳,時在忠淸道結城〈地〉,經筵入番事緊,請竝斯速乘馹上來事,下諭。傳曰,竝許遞,前望單子入之。
玉堂前望單子入之,校理李寅臯,副校理尹致秀,副修撰李公翼落點。
傳于李祖榮曰,召對爲之。
李祖榮啓曰,行大司憲金學淳,持平趙準孝·安允沆牌不進,執義趙萬協,掌令金鼎元·李應信在外,監察茶時之意,敢啓。傳曰,知道。
以大司諫李禮延,獻納白東奎,正言李魯確·崔琠,持平趙準孝·安允沆牌不進罷職傳旨,傳于李祖榮曰,只推。
以左承旨金鼎集,右副承旨柳致睦牌不進罷職傳旨,傳于李鼎在曰,只推。
以檢閱趙雲承牌不進罷職傳旨,傳于李鼎在曰,只推。
李祖榮,以備邊司言啓曰,卽見統制使李完植論罷泗川縣監洪鋈狀啓謄報,則加數濫斫之該守令,請罪固當,而帥臣之初不關由於籌司,封山風落之擅自許斫者,有違事目,獨可曰無失乎,統制使李完植,亦施譴罷之典,何如?傳曰,允。
又以訓鍊都監言啓曰,善放砲手五名,令三軍門,交替輪送于陵所,以防虎患事,自山陵都監草記,允下矣。今月二十二日爲始,本局善放砲手五名,輪回定送之意,敢啓。傳曰,知道。
又以禁衛營言啓曰,善放砲手五名,令三軍門,交替輪送于陵所,以防虎患事,自山陵都監草記,允下矣。本營善放砲手五名,限因山畢役,輪回定送之意,敢啓。傳曰,知道。
又以御營廳言啓曰,善放砲手五名,令三軍門,交替輪送于陵所,以防虎患事,自山陵都監草記,允下矣。本廳砲手五名,限陵所畢役間,輪回定送之意,敢啓。傳曰,知道。
乙未正月二十日辰時,上御興政堂。大王大妃殿垂簾,山陵都監堂上入侍時,左副承旨李祖榮,假注書洪仁秀,記注官金鉉復,記事官洪說謨,知敦寧府事金敎根,工曹判書李勉昇,大護軍徐耕輔以次進伏訖。大王大妃殿曰,今以始役事下去,終事之際,想必各別致愼,似不待予言矣。此時外邑卜定及侵漁百姓之弊,必不少矣。亦當有申飭摘奸,而另加操束,仍痛泣曰,大行朝平日,一毫有弊於百姓,則不爲之聖德,奉承遵行,莫重大事,俾無民怨焉。大王大妃殿曰,人家撤毁,亦有緩急矣,觀勢爲之。敎根曰,臣則看審時不得進去,未知其事勢也。大王大妃殿曰,看審時堂上奏之。耕輔曰,龍虎內二十餘戶,則不可不先毁,其餘四十餘戶,則當觀勢爲之矣。大王大妃殿曰,至近處當爲毁撤,而尙今日寒未解,其餘則使之次次移去,俾無一夫失所之歎也。耕輔曰,龍虎內役事相妨處,則必當先毁,而其餘則計其間數授價,使之次次移送矣。大王大妃殿曰,某條善爲之,可也。大王大妃殿曰,下去好在以還也。仍命退,命史官就座。敎根等先退,諸臣以次退出。
乙未正月二十日辰時,上御景賢堂。勸講入侍時,左議政洪奭周,原任直提學趙寅永,參贊官李祖榮,檢討官韓鎭庭,假注書鄭㝡朝,記注官金鉉復,記事官洪說謨,各持小學第四卷,以次進伏訖。奭周進前奏曰,近日朝氣尙寒,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。上誦前受音訖。寅永讀自橫渠張先生,止至死只依舊,仍奏釋義。上讀新受音十遍訖,命陳文義。寅永曰,此章結語,只在於不肯屈下四字,雖凡人,莫不皆然,況君人之尊乎?必有所屈,必有所下,然後可以爲修學進德之基,此等處尤當體念矣。上曰,玉堂陳之。鎭庭曰,此章中安詳恭敬四字,最爲要語,而安字尤爲襯要。安者,安靜其心者也。心地安靜,然後始可以接物應務,而至於講學讀書之工,尤不可不先定其心,心不外馳,湛然虛靜,則聖賢格言,體驗深究,自底於日新之域矣。大舜之安汝,止帝堯之安安,不外於此矣。伏願殿下,深加體念焉。上曰,參贊官陳之。祖榮曰,安詳恭敬四字,是初學入德之要訣。非靜則無以安詳,非安詳則容止威儀,將流於放倒,非愼則無以恭敬,非恭敬則動靜語默,易歸於麤戾,其爲害將安所極,安詳恭敬。講學時尤宜猛下工夫,而雖外此尋常應接,亦常念曾子日省之訓,則豈不大有裨於聖德乎?上曰,大臣陳之。奭周曰,屈下,謂屈己而下於人也。人君之尊,苟不屈意以下人,則在下者,孰敢自盡,而忠言嘉謨,又安得以上聞乎?此以屈己從人,爲人主之盛節者也。如是然後,天下之善,皆可以爲吾有矣。玉堂與參贊官,皆以安詳恭敬之義,敷衍仰奏,殿下知詳字之意乎?姑以目下事言之,今日自止一章之內,字字會意,毋或遺漏,此卽所謂詳也。伏覩講讀之際,或欠接續,字句之間,或多錯誤,竊恐殿下,於今日所講之書,未能盡致詳之道也。致詳之道,又專在於恭敬,伊川程先生,釋敬字之義,以爲主一無適,又釋主一之意,有曰着衣時心在着衣,喫飯時心在喫飯,讀此書時,心必在此書上。然後始可謂之主一,始可謂之敬,不然則皆未免於不敬矣。上掩卷。奭周進前奏曰,日前都監堂上京畿監司入侍時,以陵所植木事,有所仰達,而姑未承指一發落矣。局內樹木,全然稀疎,而種植之候,今正其時,在昔顯陵園植木時,自畿營,分授附近諸邑,各定地界播種矣。今亦依此例分付畿營,使之趁速擧行,何如?上曰,依爲之。出擧條命退,諸臣以次退出。
乙未正月二十日申時,上御景賢堂。召對入侍時,參贊官李祖榮,侍讀官朴宗休,檢討官韓鎭庭,檢校待敎金學性,假注書鄭㝡朝,記注官金鉉復,記事官洪說謨,各持小學第四卷,以次進伏訖。上讀前受音十遍訖,命陳文義。宗休曰,此篇中安詳恭敬四者,俱是切要之言,而敬之一字,尤爲切實。敬者,主一無適之謂,苟心主於敬,而不馳於外,則動靜語默,無不中禮,伏願殿下,必愼必戒,眷眷服膺,則作聖之工,不外是矣,深加體念焉。上曰,下番陳之。鎭庭曰,講學之講字,非但爲誦讀之謂也。有窮究論難之義,凡臨文讀書之時,討論之究解之,然後聖賢之語,始可以闡發微妙,眞切體驗,此所謂講學者也。孔子曰,學而時習之,不亦悅乎,旣學矣而又時時講習之,益知其所未知,則充然有得,其心喜悅矣。伏願殿下,於講字上,深加玩味焉。上曰,閣臣陳之。學性曰,玉堂所奏切當,伏願體念,而蓋聖賢作書之意,非徒爲其講習章句而已。皆寓勸善懲惡之義,對方冊,必先求作書之義,潛究玩繹,不知不措,服其善而實踐,省其惡而猛懲,然後書不爲徒讀,而方可有實效矣。試以此篇言之,卽記其漢以來賢人之所言,無非可法可行之嘉言也。惟殿下,勿爲泛然看過,懋加力踐。今日行一善事,明日踐一善言,則自然浹洽於心,如水漸漬,學日進德日修。有得聖賢作書之意,而以之修齊治平,亦皆沛然有裕矣,伏望深留聖意焉。上曰,參贊官陳之。祖榮曰,朝筵旣以安詳恭敬之義備陳,今無容更達,而此四字,非但尤宜於講學而已。凡於尋常應接之際,必留聖念於安詳恭敬,則聖德益有光焉,以是獻勉矣。上掩卷。仍命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
柳致睦啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允。
傳于李鼎在曰,勸講入侍。
李祖榮啓曰,假注書鄭㝡朝,身病猝重,勢難察任,今姑改差,何如?傳曰,允。
鄭㝡朝改差,代以金炳韶爲假注書。
李祖榮啓曰,左右史不可不備,檢閱曺雲承旣有只推之命,卽爲牌招入直,何如?傳曰,允。
又啓曰,左右史不可不備,檢閱朴齊憲·徐憲淳,竝卽牌招,推移入直,何如?傳曰,允。
以應敎吳取善,修撰尹滋耕牌不進罷職傳旨,傳于李鼎在曰,只推。
李鼎在,以弘文館言啓曰,應敎吳取善,修撰尹滋耕,旣有只推之命,與新除授校理李寅臯,副校理尹致秀,副修撰李公翼,一體牌招察任,何如?傳曰,允。
傳于柳致睦曰,召對爲之。
傳于李祖榮曰,左承旨·右承旨竝許遞,前望單子入之。
承旨前望單子入之,李寅弼·韓益相落點。
李祖榮啓曰,新除授承旨李寅弼以前任伊川府使,方在解由未出中,何以爲之?敢稟。傳曰,勿拘。
備邊司薦望,以任聖臯爲統制使。
李鼎在啓曰,兵曹郞廳來言,統制使下批政事,取稟。傳曰,政官牌招開政。
柳致睦啓曰,行大司憲金學淳,持平趙準孝·安允沆牌不進,執義趙萬協,掌令金鼎元·李應信在外,監察茶時之意,敢啓。傳曰,知道。
以大司諫李禮延,獻納白東奎,正言李魯確·崔琠,持平趙準孝·安允沆牌不進罷職傳旨,傳于柳致睦曰,只推。
以檢閱朴齊憲·徐憲淳牌不進罷職傳旨,傳于李鼎在曰,只推。
柳致睦啓曰,卽者吏曹郞廳來言,龍潭縣令尹秀寅,泗川縣監尹致亨,英陽縣監金華國,兩司不備,不得署經云。除在外外,未肅拜人員,竝卽牌招,以爲署經之地,何如?傳曰,允。
兵曹,以金魯甲爲訓鍊都監中軍。
李鼎在,以追崇都監都提調意啓曰,本都監各房始役吉日,令日官朴周煥推擇,則來二月十八日爲吉云。以此日擧行之意,敢啓。傳曰,知道。
又以追崇都監都提調意啓曰,綏陵表石,本都監堂郞,當進去奉審後擧行,而始役後往來頻數,除朝辭從便往來之意,敢啓。傳曰,知道。
又以禮曹言啓曰,郊壇四孟朔,遣禮郞看審有無頉,自該曹草記事,曾有定式矣。發遣郞廳,東郊先農壇·先蠶壇·馬祖壇,南郊南壇·雩祀壇·漢江壇·司寒壇,北郊祈雨壇·厲壇,次第看審,則先農壇·雩祀壇·司寒壇·漢江壇·馬祖壇·厲壇壇上及四面紅箭門墻垣階砌,俱爲無頉而南壇北邊紅箭〈門〉傾側,先蠶壇南邊紅箭門,祈雨壇東邊紅箭門顚仆,卽爲修改事,分付該監,而此後看護等節,另加申飭之意,敢啓。傳曰,知道。
又以戶曹言啓曰,魂殿修理及寶慶堂以下諸處修改吉日,令日官朴周煥推擇,則來二月十三日辰時爲吉云。以此日時擧行之意,敢啓。傳曰,知道。
又以戶曹言啓曰,卽接禮曹啓下移文,則德安府夫人房四仲朔四名日忌日祭物種,依前例令戶曹磨鍊事,入啓依允矣。依前例加定分道,別單書入之意,敢啓。傳曰,知道。
又以漢城府言啓曰,文武科生進雜科回榜人,每年歲首,各部搜訪報來後草記事,曾有定式矣。今年回榜人職姓名年歲居住及登科年月日,別單書入之意,敢啓。傳曰,知道。
又以漢城府言啓曰,過期未婚之類,分付各部,搜訪報來矣。東部·西部,以無乎報來,故中部·南部·北部所報,別單書入之意,敢啓。傳曰,知道。
李祖榮,以兵曹言啓曰,軍布未收,抄計論罪,載在法典矣。各該帥臣,固當嚴督列邑,趁限上納,而今此軍布未納之數,通計錢木,則至過六萬,經用浩多,而排比無路,言念法意,誠極駭然。忠淸兵使柳基常,全羅兵使具錫朋,慶尙左兵使沈能俊,右兵使李載亨,前右兵使安光贊,竝爲先從重推考,使之刻期督納,何如?傳曰,允。
又以成均館大司成意啓曰,文廟守僕,依宗·社守僕例試才抄擇,別單啓下事,曾有定式矣。守僕李松蕃汰去,代以生徒守僕試才抄擇,備三望受點次,別單書入之意,敢啓。傳曰,知道。
檢閱曺雲承疏曰,伏以臣猥陳私懇,獲蒙恩暇,歸護母病,闔門感祝,由限已過,庚牌儼降,固當蹶,何敢違傲,而第臣母之病,連試鍼藥,終無變動。從以眞元澌脫,宿症闖苦,顧臣情地,無以離側,玆敢不避猥屑,冒死申籲。伏乞天地父母,俯賜矜諒,刋臣所帶之職,俾便救護,勘臣逋慢之罪,以昭法紀焉。臣無任云云。答曰,省疏具悉。爾其勿辭救護。
乙未正月二十一日辰時,上御景賢堂。勸講入侍〈時〉,原任直提學鄭基善,參贊官李鼎在,侍讀官朴宗休,假注書洪仁秀,記注官張鉉喆,記事官洪說謨,各持小學第四卷,以次進伏訖。上誦前受音訖。基善讀自爲子弟則,止爲宰相則不能下天下之賢,仍讀奏釋義。上讀新受音十遍訖,命陳文義。基善曰,張橫渠此言,蓋指訓蒙之深戒,而其用工得力處,隨所處而皆然,夫下者,屈己之謂也。不但士之於大夫,大夫之於賢士爲然,雖以人主之尊,苟不能舍己,無好問之誠,苟不能虛己,無翕受之量,而語其本則學問之工,爲其基址耳。此橫渠所以惓惓於學不講之嘆,書曰,惟學遜志,遜志云者,亦下己之謂也。先從講學上,屈己而從之,然後許多功效,皆從此中出,伏願此等處深加留念焉。上曰,玉堂陳之。宗休曰,此卽上文餘意也。人之善惡,在於敎導,自孩提笑語之時,一言一動,莫不敎之以正,則孝悌之心,油然自生,皆知親之可愛,長之可敬矣。況其長也,焉有此等之弊乎?易曰,蒙以養正,聖功也,伏願殿下,於蒙養之訓,另加體念焉。上曰,參贊官陳之。鼎在曰,閣臣·玉堂,已悉敷陳,臣無容更達矣。上掩卷。仍命退,諸臣以次退出。
乙未正月二十一日申時,上御景賢堂。召對入侍時,參贊官柳致睦,侍讀官朴宗休,檢討官韓鎭庭,檢校待敎金學性,假注書洪仁秀,記注官張鉉喆,記事官洪說謨,各持小學第四卷,以次進伏訖。上讀前受音十遍訖,命陳文義。宗休曰,爲宰相不能下天下之賢,卽上文驕惰所致,如此之人,固不足言,而古之明君哲辟,皆屈己求賢,以成其德。故成湯聘伊尹於莘野,文王訪呂尙於渭濱,豈獨宰相,能下賢也?惟殿下,於敬賢禮士之道,深留聖意焉。上曰,下番陳之。鎭庭曰,此章有曰,爲宰相則不能下天下之賢,下之云者,卽禮下之意也。禮下賢德之人,不但宰相之道當如是,人君處至尊之位,若不能禮下賢人,則上下間,情地無以流通,德性無以補益。故大舜之好問,大禹之拜昌言,皆禮下之意也。伏願殿下,懋哉懋哉。上曰,閣臣陳之。學性曰,此章不能下三字,卽上章不肯屈下之謂也。驕傲惰慢,病根已痼,則過於自高,必不能屈己而下人也。此雖凡人,不可不惕然警省處,而況人君處至尊之位,苟不能不有其尊,虛己下士,則在下者,不敢自盡,忠言嘉謨,無以上達,上下之間,情地不得流通,聰明無由開廣,此所以屈己下之,尤爲人主之盛節。伏願此等處,深加體驗焉。上曰,參贊官陳之。致睦曰,此章三下字意甚好,下者,屈己下人溫恭退遜之謂也。用此道則可以爲聖,可以爲賢,逆此道則可以爲狂,可以爲愚,可不愼歟?以孔子之聖,猶曰聖則吾不能,以顔子之賢,猶曰以能問於不能,要皆出於下人之意。伏願殿下,深惟下字上工夫,惟孔·顔是師焉。上掩卷。仍命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
李鼎在啓曰,行大司憲金學淳未肅拜,執義趙萬協,掌令金鼎元·李應信在外,持平趙準孝·安允沆傳旨未下,監察茶時之意,敢啓。傳曰,知道。
權敦仁啓曰,新除授右副承旨李寅弼,時在廣州地,斯速乘馹上來事,下諭,何如?傳曰,允。
金炳韶在外,代以李墩爲假注書。
傳于權敦仁曰,勸講入侍。
權敦仁啓曰,左右史不可不備,檢閱朴齊憲·徐憲淳,旣有只推之命,竝卽牌招,推移入直,何如?傳曰,允。
以大司諫李禮延,獻納白東奎,正言李魯確·崔琠,持平趙準孝·安允沆牌不進罷職傳旨,傳于李鼎在曰,只推。
李鼎在啓曰,守令署經事,命下矣。大司諫李禮延,獻納白東奎,正言李魯確·崔琠,持平趙準孝·安允沆,旣有只推之命,與行大司憲金學淳,一體牌招,以爲署經之地,何如?傳曰,允。
以大司諫李禮延,獻納白東奎,正言李魯確·崔琠,持平趙準孝牌不進罷職傳旨,傳于李鼎在曰,只推。
李鼎在啓曰,守令署經事,命下矣。大司諫李禮延,獻納白東奎,正言李魯確·崔琠,持平趙準孝,旣有只推之命,與行大司憲金學淳,一體牌招,以爲署經之地,何如?傳曰,允。
權敦仁啓曰,吏曹判書趙寅永,參判李奎鉉,參議張敎根牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
李鼎在啓曰,行兵曹判書金在昌牌不進推考傳旨,今方捧入,而開政命下之後,如是違牌,事甚未安。更爲牌招,何如?傳曰,允。
權敦仁啓曰,吏曹判書趙寅永,參判李奎鉉,參議張敎根牌不進推考傳旨及罷職傳旨,今方捧入,而開政命下之後,如是違牌,事甚未安。參判陳疏,判書更爲牌招,何如?傳曰,允。參議只推,一體牌招。
又啓曰,吏曹參判李奎鉉,疏批已下,一體牌招,何如?傳曰,允。
李鼎在啓曰,行兵曹判書金在昌牌不進推考傳旨,今方捧入,而開政命下之後,如是違牌,事甚未安。更爲牌招,何如?傳曰,允。
傳于柳致睦曰,召對爲之。
兵曹口傳政事,副護軍單金鼎集。
柳致睦,以吏批言啓曰,侍從臣父年七十人,每於歲首,抄啓加資,而新有應推恩人,雖非歲首,亦爲抄啓加資事,載在法典矣。侍從臣父年七十以上人,別單書入之意,敢啓。傳曰,知道。
有政。吏批,判書趙寅永,參判李奎鉉進,參議張敎根病,右承旨柳致睦進。以洪在喆爲副修撰,李奎鉉爲同經筵,徐有榘爲藝文提學,權敦仁爲同成均,鄭廈慶爲典簿,徐麟淳爲造紙別提,李彙載爲宣陵參奉,奉常判官單嚴錫履,學諭單權炳益。贈吏判金泰淳贈左贊成例兼,贈吏參金履長贈吏判例兼,已上判敦寧金敎根兩代。
兵批,判書金在昌進,參判李基栽,參議李毅遠病,參知朴榮顯入直進,同副承旨韓益相進。以朴周壽爲知事,洪永謨爲宣傳官,蔡東道爲御營把摠,李兢緖爲安東營將,沈翊之爲尙州營將,羅宸樞爲靑水萬戶,護軍李憲瑋,副護軍金敎喜·南履炯,副司直金龍洛·趙鶴年,副司果金錫淳,以上竝單付,統制使單任聖臯。
以應敎吳取善,副修撰李公翼牌不進罷職傳旨,傳于柳致睦曰,只推。
柳致睦,以弘文館言啓曰,應敎吳取善,副修撰李公翼,旣有只推之命,竝卽牌招察任,何如?傳曰,允。
以吏曹參議張敎根再牌不進罷職傳旨,傳于柳致睦曰,只推。
以檢閱朴齊憲牌不進罷職傳旨,傳于柳致睦曰,只推。
以應敎吳取善牌不進罷職傳旨,傳于柳致睦曰,只推。
柳致睦,以魂殿都監摠護使意啓曰,取考庚申謄錄,則魂殿所排書案·硯匣·硯石·筆墨·硯滴·書鎭,以平日御用件入排矣。今番則何以爲之乎?敢稟。傳曰,依庚申年例爲之。
又以魂殿都監摠護使意啓曰,魂殿修理之役,來二月十三日擧行事,自該曹推擇,啓下矣,始役日爲始,監造官三員,輪回入直之意,敢啓。傳曰,知道。
又以國葬都監摠護使意啓曰,發靷及返虞時,神帛輦·副輦·平轎子,例以常時所御入用矣。與神帛腰轝,一體陪來,如有渝傷,竝爲修補以用,何如?傳曰,依庚申年例爲之。
又以國葬都監摠護使意啓曰,發靷班次圖,一依各年謄錄磨鍊,而哭宮人行帷帳,在承史閣臣都監班之前,遮截前後,難於檢飭,乙亥以後,因特敎立於銘旌前,都薛里守侍陵官,立於銘旌後,宗戚執事,立於守侍陵官後矣。今亦依此磨鍊,魂殿·國葬兩都監堂郞各一員,分立於大轝·肩轝·神輦·神轝之後,往來檢飭,而大轝·肩轝陪衛之員,雖於神輦·神轝之後,不改服色,從便檢察,載在各年謄錄,依此擧行,何如?傳曰,允。
又以禮曹言啓曰,皇壇壇上及祭器等物,每年孟春,戶禮曹堂上奉審事,曾有定式矣。今正月二十五日,臣曹與戶曹堂上同爲進去奉審後,稟處,何如?傳曰,允。
又以禮曹言啓曰,孝和殿移奉,以來五月十九日推擇,啓下矣。謹稽丙申年謄錄,則眞宗大王追崇移奉延福殿時,孝明殿告由之節,前期三日擧行,今此追崇移奉時,孝成殿告由之節,依丙申年例擧行,何如?傳曰,允。
又以禮曹言啓曰,孝和殿審移奉後薦新之物,當依太廟例擧行,而謹稽丙申年謄錄,則延福殿移奉後,孝明殿薦新物種中補編所載,除減十六種,延福殿一體勿封之意,自臣曹草記,稟定矣。今此孝和殿薦新之節,亦依丙申年例擧行乎?敢稟。傳曰,依丙申年例爲之。
韓益相,以兵曹言啓曰,今此大行大王發引時,侍衛軍兵,當爲磨鍊,而謹考謄錄,則丙申年兵曹都摠府堂上郞廳各一員,五衛將二員,宣傳官四員,武臣兼宣傳官八員,禁軍三十人,挾靈轝軍一百名,前後廂軍,以訓局軍八百名磨鍊,庚申年兵曹·都摠府堂上郞廳各一員,五衛將二員,別軍職六員,宣傳官四員,武臣兼宣傳官八員,禁軍一百人,挾靈轝軍二百名,前後廂軍,訓局軍五百名與壯勇營牙兵二哨磨鍊矣。今番則依何年例擧行,而前後廂軍,以訓局軍幾百名磨鍊乎?敢稟。傳曰,依庚申年例爲之,而訓局軍八百名磨鍊。
又以兵曹言啓曰,今此大行大王因山時,陵所·宿所·晝停所扈衛軍,當爲磨鍊,而謹考各年謄錄,則陵所七百名,晝停所四百名或二百名,以畿邑所屬束伍軍擧行,而庚申年壯勇營外營鄕軍二哨除出,先爲扈衛陵所,而詣陵所後,與前後廂軍兵,合倂扈衛,宿所扈衛則只先後廂軍兵扈衛,晝停所扈衛置之矣。今番則陵所·宿所·晝停所扈衛軍,各以幾哨磨鍊乎?敢稟。傳曰,依庚申年例,二哨磨鍊。
又以兵曹言啓曰,今此大行大王發引時,斥堠伏兵,當爲磨鍊,而依前例十里內,令訓局次知定送,十里外則以畿邑所屬束伍步軍擧行,何如?傳曰,允。
又以兵曹言啓曰,今此大行大王發引時,傳語軍當爲磨鍊,而依前例十里內,以轝士軍三百名排立,十里外則以畿邑所屬束伍步軍擧行,何如?傳曰,允。
又以兵曹言啓曰,今此大行大王因山時,陵所·宿所·晝停所設布帳,摠戎廳廣州府,各隨地方當爲擧行,而謹考謄錄,則己酉年園所設布帳,自廟堂造給,本府擧行,宿所設布帳,管理營·鎭撫營擧行,晝停所設布帳,排設房擧行,庚申年陵所設布帳,令本府擧行,宿所·晝停所設布帳,因下敎置之矣。今番則陵所設布帳,令摠戎廳擧行,而摠戎廳有難專當矣。合有變通之道,依己酉已例,令管理營分力擧行,坡州晝停所設布帳,亦依己酉已例,令鎭撫營擧行,高陽宿所設布帳,依辛亥年陵所擧行之例,令守禦廳擧行,黔巖晝停所設布帳,依丁丑已例,令訓鍊都監擧行,何如?傳曰,允。
又以兵曹言啓曰,今此大行大王因山時,陵所設布帳外虎網子,當爲磨鍊,而謹考謄錄,則丙申年虎網子,令畿營擧行,庚申年置之矣。今番則虎網子,令畿營擧行,何如?傳曰,置之。
吏曹參判李奎鉉疏曰,伏以歲燧奄更,雲鄕寢邈,山陵卜卽遠之期,太室定世獻之禮,聖孝無窮,孺慕冞新,臣不勝區區憂愛之至。恭惟我大行大王至聖至仁,天地庇覆之恩,雨露涵濡之澤,凡在逮事之列者,孰無親賢樂利,於戲,不忘之思,而臣家偏蒙不世之遇,曲荷再造之仁,保有今日,罔非洪私,臣子之於君父,恩止一身,猶當感激銘鏤,至死而不敢忘。況昭雪臣先誣,全保臣闔門,臣又不肖無狀,無能爲役,而念臣先故,通籍廿餘年之間,置諸任使之末,內外華顯,歷揚殆遍,生死肉骨,受恩罔極,莫效塵刹之報,遽曹崩坼之變,天乎冤矣,此何人斯?攀弓劍而至恨塡臆,受縗免而血淚被面,如喪之慟,若偏臣身,拊膺冤號,萬念都灰,不意此際,亞銓除旨,忽下於夢想之外,俯仰增感,歷日而靡所止屆,夫一初之政,何官不揀,而銓綜之職,尤宜愼簡,今臣所受之官,視冢宰縱下一等,與聞衡平之議,均有甄別之責,其不可人人而輕畀也審矣。今乃擧而畀之於如臣空疎望實無素之人,若是之不少留難,僥濫之譏,猶屬臣身,則哲之累,反玷聖簡,此臣所以恧蹙悸恐,不敢遽然冒進者也,此猶言辭受之常耳。臣於年前,待罪三銓,享單失檢,厚招儒論,縱荷日月之明,幸免薤粉之機,至今思惟,寢夢猶噩,何可以歲月之稍移,職名之少異,厭然自揜,不思所以自引乎?僨轍不宜復蹈,廉防決難毁壞,此又臣艮限之踰越不得者也。追先報今之誠,彝性所同,陳力就列之戒,古人攸訓,敢爲逡巡之計,若昧世受之恩,是豈臣平日殫竭之本意,而以情以分,承膺無路。玆敢隨牌陳章,畢暴衷懇。伏乞聖慈,念名器之不宜濫授,諒臣情之非出飾讓,亟賜鐫遞,俾便公私,不勝大願。臣無任云云。答曰,省疏具悉。往事不必深引,卿其勿辭行公。
乙未正月二十二日辰時,上御景賢堂。勸講入侍時,原任直閣徐俊輔,參贊官權敦仁,檢討官韓鎭庭,假注書洪仁秀,記注官李冀楨,記事官洪說謨,各持小學第四卷,以次進伏訖。上誦前受音訖。俊輔讀自甚則至於徇私意,止當以先入之言爲主,仍讀奏釋義。上讀新受音十遍訖,命陳文義。俊輔曰,公私義利之分,不但在於事物,在於吾身方寸之間,一或涉私,則推以至於事物而發心害政者,不可勝言,而惟在上者,尤有甚焉。修齊治平之責,係於一身,或有私意之參錯,則萬事自歸叢脞,是以古人,有奉三無私以一有衆之言,三無私者,天無私覆,地無私載,日月無私照也。人君則之,發號施令,一循于公,則實與天地日月,同其無私矣。此章所居,卽獨處之謂也,所接,卽接人之謂也。先自獨處之時,克祛私意,以至接人之際,確然大公,而修齊治平之效,可竝於三者。伏願殿下,體驗檢察於公私義利之分,以爲省身治人之方焉。至於下章先入之見,乃是學者用力之始,若以公與義,爲先入之見,固是學問中極工,若或反是,則反有害於先入之見,是以有親正士聞正言之訓。伏願殿下,於此先入之見四字,亦察公私義利之界分,而兢念省察焉。上曰,玉堂陳之。鎭庭曰,義有是非之分,理有昏明之別,捨非而從是,則可以知大義之所在,背昏而向明,則可以知正理之攸由,愛親敬長,無非義也,知覺運動,莫非理也。今雖在於嚴廬憂恤之中,講學之工,固不可一日廢也。明德新民之要,修齊治平之道,俱載於方冊,堯·舜之德,堯·舜之治,莫不由此而求之,莫不推此而行之,今日之悠悠萬事,孰有大於此者,孰有急於此哉?伏願殿下,克加體念焉。上曰,參贊官陳之。敦仁曰,此章以先入之言爲主云者,當理會看也。凡聽言之道,多主先入,是人情之常也,而善言之先入者,固當爲主,若不善言先入而主之,則是豈曰知言哉,故聽言必先明理,然後可以辨善惡而別是非,所以此章之先言養其良知良能,而後言先入之言爲主也。人君聽言之道,尤當審察而愼擇之,何可不先明理,而只主先入乎?此等處,伏望深留聖意焉。奏畢,上掩卷。仍命退,諸臣以次退出。
乙未正月二十二日申時,上御景賢堂。召對入侍時,參贊官柳致睦,檢校直閣李景在,侍讀官李㙽,檢討官韓鎭庭,假注書李墩,記事官徐憲淳·洪說謨,各持小學第四卷,以次進伏訖。上讀前受音十遍訖,命陳文義。㙽曰,人孰無本然之知與能,而非學無以養之,學而養之之道,亦無他焉,先入之正不正,而養之之善不善係焉。上章所謂病根隨所居接而長者,亦先入之言,不得其正而使之然也。先入之必於童穉之學言之者,蓋幼時有聞,則終身不能忘故也。如其言之正也而終身守之,則不亦善乎,如其言之不正而終身用之,則其爲害,豈止一身而已哉?昔孟母之敎孟子也,不以築埋之事,而以俎豆之戲者,欲其所以先入之者,得其正也。夫然故,旣長而就學,遂成大儒,若使孟子,幼而嬉戲,不離於築埋,則長而成就,亦不過爲市井椎埋之賤而已,可不戒哉?今此小學一部,卽殿下先入之言也。一字一句,無或泛然看過,誦之而必鐫之於心,取之而必用之於行,念念在玆,造次不忘,則終身用之而猶爲不足,惟殿下深留念焉。上曰,下番陳之。鎭庭曰,人性本善,故愛親敬長之心,人皆有之。此所謂本然之性,而知其所以然者,卽良知也,能其所當爲者,卽良能也。堯·舜之所以爲聖人,不過曰率性而已。故孟子曰堯·舜之道,孝悌而已。伏願殿下,以堯·舜之心爲心,以堯·舜之性爲性焉。上曰,閣臣陳之。景在曰,病根不去,最宜省察,雖以今日講學言之,十遍之內,或有厭煩怠惰,則實爲講學之病根,而亦有妨於日新之工,惟願先從怠惰上克去焉。上曰,參贊官陳之。致睦曰,良知良能,自然之知能也。人之初生,未有聞見,未有敎導,有若蒙然無知能,而孟子曰,孩提之童,無不知愛其親,此實天畀之良心也。苟能因是心長之,則治可期於堯·舜,學可臻於孔·孟,而惟善養之者爲難,善養之道無他,惟在立志堅固。然後又擇正人正士,使格言至論,日陳於前,而不爲讒說所撓奪,則德性堅定,道心日長矣。今惟我殿下春秋,未至於志學之年,此政涵養本源之時也。伏願懋哉懋哉,惟立志是確焉。上掩卷。仍命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
李鼎在啓曰,行大司憲金學淳未肅拜,執義趙萬協,掌令金鼎元·李應信在外,持平趙準孝傳旨未下,持平安允沆未署經,監察茶時之意,敢啓。傳曰,知道。
傳于韓益相曰,勸講入侍。
柳致睦,以弘文館言啓曰,應敎吳取善,旣有只推之命,與新〈除〉授副修撰洪在喆,一體牌招察任,何如?傳曰,允。
傳于李鼎在曰,呈告摠管許遞,前望單子入之。
摠管前望單子入之,沈英錫添書落點。
傳于柳致睦曰,召對爲之。
以大司諫李禮延,獻納白東奎,正言李魯確·崔琠,持平趙準孝再牌不進罷職傳旨,傳于李鼎在曰,只推。
李鼎在啓曰,守令署經事,命下矣。大司諫李禮延,獻納白東奎,正言李魯確·崔琠,持平趙準孝,旣有只推之命,與行大司憲金學淳,一體牌招,以爲署經之地,何如?傳曰,允。
以應敎吳取善,副修撰洪在喆牌不進罷職傳旨,傳于柳致睦曰,只推。
柳致睦,以山陵都監摠護使意啓曰,山陵斬草破土,在於今月二十五日,臣二十四日,依例除肅拜進去之意,敢啓。傳曰,知道。
又以禮曹言啓曰,孝和殿移奉後,朔望及五享俗節祭禮,當爲磨鍊,而謹稽丙申年謄錄,則延福殿移奉後,因下敎依徽寧殿例,五享祭進肉膳,朔望俗節進素膳矣。今亦依此擧行,何如?傳曰,允。
乙未正月二十三日辰時,上御景賢堂。勸講入侍時,原任直提學朴綺壽,參贊官韓益相,侍讀官李㙽,假注書洪仁秀,記事官徐憲淳·洪說謨,各持小學第四卷,以次進伏訖。上誦前受音訖。綺壽讀自日記故事,止若自然矣。仍讀奏釋義。上讀新受音十遍訖,命陳文義。綺壽曰,楊文公,宋儒中一文章士,而非篤於學問者也。然其家訓,如是爲說甚好,豈不盛哉?凡人於幼少時,必以先入之言爲主,故此章中黃香扇枕,陸績懷橘,叔敖陰德,子路負米等事,皆古之孝子實行,而且多在幼少時事也。苟使日記之習熟之,先入於心,主張勿移,則成就之道,自然不難矣。蓋孝者,百行之源,無論尊卑貴賤,悉當行之,亦當先入,故大學曰,上老老而民興孝,孝於其親,而不能忠於其君者,未之有也。此所謂求忠臣必先於孝子之門者也。推此觀之,爲人爲學之道,莫先於孝矣,伏願體念焉。上曰,玉堂陳之。㙽曰,臣卽伏見新受音十遍之內,每當只如俗說之句,輒有停讀之時,臣未知俗說之意,果不經於心而然歟,或有疑於中而然歟?所謂俗說,猶今古談也。黃香·陸績·叔敖·子路四件事,皆是古談也。古談之中,其爲親切有味,資益聽聞者,豈有愈於是哉?推是而言之,小學一部所載,皆古聖賢常談,便是今日親承面誨者也。特以書之簡冊,尊之丌上也,故後之人,看作別件物事,殆若不可行者然。遂於酬酢之際,其悅耳而耽聽,反不如稗官燕辟之說,畢竟至於梏亡其良知良能而止耳。可勝嘆哉?伏願殿下,深味俗說二字,使古今格言,日陳於前,如恒茶飯事,勿以卑近而忽之,高遠而難之,今日如是,明日如是,無一日之不如是,則不患不到聖賢地位也。上曰,參贊官陳之。益相曰,小學之書,所以敎小兒也。一字一句,無非親切,而此章之義,尤爲至切。其要在於多識前人嘉言善行,充養吾之德性,孝悌忠信禮義廉恥,皆從德性中出來矣。朝聞一善言而記之,夕聞一善事而記之,今日如是,明日如是,體而行之於吾身,久而至於自然之域,則爲堯爲舜,不難矣。伏願殿下,以堯·舜自期焉。上掩卷。仍命退,諸臣以次退出。
乙未正月二十三日申時,上御景賢堂。召對入侍時,參贊官柳致睦,檢校直閣李景在,侍讀官李㙽,檢討官尹滋畊,假注書洪仁秀,記事官徐憲淳·洪說謨,各持小學第四卷,以次進伏訖。上讀前受音十遍訖,命陳文義。㙽曰,日記故事,非但楊氏家訓爲然,就以我列聖朝已例言之,往往有命儒臣書進故事一二條,以資宸聰。蓋大聖人好察邇言之至意,雖於九重淸燕之暇,尙不欲以無益之談,廢光陰而分精力,故有此格外之命矣。在殿下今日,則不必錄進他事,卽於咫尺前席,討論講確,開廣聰聽,且於前受音中,使之發難問辨,反覆說去,則其爲悅耳耽聽之資,又無過於是矣。伏願深留念焉。上曰,下番陳之。滋畊曰,自止中久久成熟四字,尤極切實,大抵聖人工夫,不可斯須間斷矣。先儒言小學一書,畫出聖賢摸樣,今日講學此書,明日誦習此書,以至於成熟,則德性自當日新,日日新又日新,另加軫念焉。上曰,閣臣陳之。景在曰,經典所載非高遠難行,學而習之,皆可行於今日矣。只於俗說云者,正謂若耳聞目見而易知易行,今此進講中嘉言善行,視之如俗說,則功效必速,惟願留神焉。上曰,參贊官陳之。致睦曰,孝者百行之源,故孝悌必先於忠信禮義廉恥等事,若能推此一孝字,施之邦國天下,則邦國可治,天下自平矣。孟子曰,堯·舜之道孝悌而已。堯·舜之道巍蕩無名,而究其本,則不出於孝悌之外。伏願殿下,體念堯·舜之道,以堯·舜自期焉。景在曰,文義更無可奏者,而竊有他仰達者矣。臣於開講後,昨始入番,獲參講筵,今纔二日,而伏覩講讀之時,每欠專心,亦多間斷,誠甚悶鬱矣。曾於胄筵,屢次入對,而其時着念在玆,別無間斷於十遍之內,不勝忻仰矣。今則年齡益高,體貌愈尊,而進講之節,似不如伊時,還切抑鬱,雖自明日,懋加勤勵,無少間斷而放心焉。且殿下,俯諒左右史之法意乎?蓋史官分在左右,記動記言,傳于千秋,若以今日之不勤講學,傳之于後,則豈不大可懼哉?尤當惕念者也。雖以參贊官言之,卽嶺南人也,還鄕之後,鄕黨父老,必先問殿下講學成就之如何矣。相告以聖工孜孜,日就光明之域,則莫不欣然攢祝,若不能如是,則擧皆抑鬱失望,此當復如何哉?深加體念焉。上掩卷。仍命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
柳致睦啓曰,左副承旨李鼎在,今日不爲仕進,卽爲牌招,何如?傳曰,允。
以大司諫李禮延,獻納白東奎,正言李魯確,持平趙準孝牌不進罷職傳旨,傳于韓益相曰,只推。
柳致睦啓曰,守令署經事,命下矣。大司諫李禮延,獻納白東奎,持平趙準孝,正言李魯確,旣有只推之命,與行大司憲金學淳,一體牌招,以爲署經之地,何如?傳曰,允。
韓益相啓曰,行大司憲金學淳未肅拜,執義趙萬協,掌令金鼎元·李應信在外,持平趙準孝傳旨未下,持平安允沆未署經,監察茶時之意,敢啓。傳曰,知道。
以左副承旨李鼎在牌不進罷職傳旨,傳于韓益相曰,只推。
柳致睦,以弘文館言啓曰,應敎吳取善,副修撰洪在喆,旣有只推之命,竝卽牌招察任,何如?傳曰,允。
韓益相,以都摠府言啓曰,新除授副摠管沈英錫,時無職名,令該曹口傳付軍職,何如?傳曰,允。
兵曹口傳政事,護軍單沈英錫。
韓益相,以漢城府言啓曰,今此轝士軍抄丁之役,事係緊急,而西部都事沈永之,有實病無以擧行,令該曹口傳相換,以爲及時擧行之地,何如?傳曰,允。
吏曹口傳政事,西部都事沈永之,內資奉事李淳夏相換。
韓益相,以兵曹言啓曰,今月二十七日,一羽禁軍番次矣。該番將魚錫命除授在外,上來無期,改差,其代依承傳口傳差出,何如?傳曰,允。
又以兵曹言啓曰,魂殿以宣政殿爲之事,命下矣。返虞時門路,依庚申年例,以敦化門·延英門磨鍊,何如?傳曰,允。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
藥房都提調沈象奎,提調金逌根,副提調權敦仁啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿,口傳問安。答曰,知道。
權敦仁啓曰,行大司憲金學淳未肅拜,執義趙萬協,掌令金鼎元·李應信在外,持平趙準孝傳旨未下,安允沆未署經,監察茶時之意,敢啓。傳曰,知道。
李鼎在啓曰,備邊司郞廳來言,今日賓廳日次,而領議政沈象奎,無時急稟定事,左議政洪奭周,山陵進去,右議政朴宗薰,奉命出疆,不得來會云矣,敢啓。傳曰,知道。
權敦仁啓曰,右副承旨李寅弼,自鄕上來云。卽爲牌招,何如?傳曰,允。
大王大妃殿傳于韓益相曰,日前下直之時,已爲申飭,而其間旣已始役,凡百擧行,仰體平日節儉爲民之聖意,俾無憑藉張大,大爲民弊,役民之事及結所捧納之際,操縱之弊,各別照察,毋有外邑民怨之意,自廟堂反譯傳敎,行會于都監堂上,坡州以地方官,必多專當策應之事,銀子一千兩,內下于坡州牧,高陽以沿路邑,支用不少,銀子五百兩,內下于高陽郡,以爲一分紓力之道,而自有別般廉探之道,萬一有入聞之言,則都監堂郞,俱不能免罪,惕念擧行事,分付。
以大司諫李禮延,獻納白東奎,正言李魯確,持平趙準孝牌不進罷職傳旨,傳于李鼎在曰,只推。
權敦仁啓曰,守令署經事命下,已至多日,尙未署經,事甚未安。大司諫李禮延,獻納白東奎,正言李魯確,持平趙準孝,旣有只推之命,與行大司憲金學淳,一體牌招,以爲署經之地,何如?傳曰,允。
以應敎吳取善牌不進罷職傳旨,傳于權敦仁曰,只推。
權敦仁,以弘文館言啓曰,應敎吳取善,旣有只推之命,卽爲牌招察任,何如?傳曰,允。
以大司諫李禮延,獻納白東奎,正言李魯確,持平趙準孝牌不進罷職傳旨,傳于李鼎在曰,只推。
以右副承旨李寅弼牌不進罷職傳旨,傳于韓益相曰,只推。
兵曹口傳政事,以李敏會爲羽林將。
權敦仁,以國葬都監摠護使意啓曰,哀冊文草圖書,敬書以入,而寶篆文書寫官領中樞府事李相璜,敬書正副二本以入,仰備睿覽裁擇之意,敢啓。傳曰,知道。
又以禮曹言啓曰,臣蘭淳與戶曹判書臣李止淵,進詣皇壇奉審,則幣篚蓋具二坐,座面紙一張,饌卓巾四件,尊卓巾一件,奉紙位卓巾一件,黃帕一件,籩五箇,䇺五箇,鼎羃三箇,尊羃二箇,大牲匣一坐,小牲匣一坐,俎床二坐,足隅板一坐,雉尾箒一柄,雉尾闕字牌雨備一件,黃紬袱一件,下排黃花席一件,雨傘一柄,壇上黃花席六張付一浮內二張,奉室風遮大草芚一浮,懸竹二箇,敬奉閣風遮大草芚一浮,懸竹二箇,御齋室風遮大草芚二浮,懸竹二箇,香大廳白紋席十五張付地衣一浮內五張,從享位紫紬褥一件,典祀廳白紋席二十張付地衣一浮內二張,鑾刀鈴一箇,壇上甲黃幕一浮內二幅,甲黃帳一浮內一幅,油遮日道里具六浮內一浮,白布遮日一浮內一幅,白木內揮帳二浮內一幅,白木外揮帳二浮內二幅,廣別大束乼二艮衣,中束乼·小束乼各一艮衣,排設竹五箇,從享位白布遮日一浮內一幅,中束乼·小束乼三甲所各一艮衣,排設竹二箇,典祀廳油遮日道里具一浮,白布揮帳一浮內二幅竝破,改備事,分付各該司,何如?傳曰,
又以禮曹言啓曰,圖畫署有別遞兒祿窠,而自前以畫員實官中久勤者,次次許付矣。付祿人金建鍾有頉代,當次人全應洙,依例許付,何如?傳曰,允。
李鼎在,以都摠府言啓曰,副摠管趙運永,以騎兵點考坐起事,外兵曹晝仕出去之意,敢啓。傳曰,知道。
又以訓鍊都監言啓曰,本局把摠韓宅履,身病甚重,勢難察任,改差,何如?傳曰,允。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
韓益相啓曰,合辭許久闕啓,事甚未安。除在外·未署經外,未肅拜人員,竝卽牌招,何如?傳曰,允。
權敦仁啓曰,左副承旨李鼎在,右副承旨李寅弼,今日不爲仕進,竝卽牌招,何如?傳曰,允。
韓益相啓曰,行大司憲金學淳,持平趙準孝牌不進,執義趙萬協,掌令金鼎元·李應信在外,持平安允沆未署經,監察茶時之意,敢啓。傳曰,知道。
以大司諫李禮延,獻納白東奎,正言李魯確,持平趙準孝牌不進罷職傳旨,傳于韓益相曰,只推。
以左副承旨李鼎在,右副承旨李寅弼牌不進罷職傳旨,傳于韓益相曰,只推。
以應敎吳取善牌不進罷職傳旨,傳于柳致睦曰,只推。
柳致睦,以弘文館言啓曰,應敎吳取善,旣有只推之命,卽爲牌招察任,何如?傳曰,允。
柳致睦啓曰,守令署經事命下,已至多日,尙未署經,事甚未安。大司諫李禮延,獻納白東奎,正言李魯確,持平趙準孝,旣有只推之命,與行大司憲金學淳,一體牌招,以爲署經之地,何如?傳曰,允。
以大司諫李禮延,獻納白東奎,正言李魯確,持平趙準孝牌不進罷職傳旨,傳于柳致睦曰,只推。
以應敎吳取善牌不進罷職傳旨,傳于柳致睦曰,只推。
柳致睦,以山陵都監摠護使意啓曰,各陵寢丁字閣,例皆以薍簾排設矣。今亦依此排設之意,敢啓。傳曰,知道。
又以山陵都監摠護使意啓曰,陵上莎草,自前浮取於慕華館,丁字閣前後面,則例以本陵近處莎草,浮出以用矣。今亦依謄錄,慕華館莎草軍一千五百名,陵所近處浮莎軍二千名,以轝士餘軍,劃送都監,及時浮出之意,分付漢城府及轝士廳,何如?傳曰,允。
韓益相,以備邊司言啓曰,今此內下銀子一千五百兩,當爲分送於坡州·高陽兩邑,而每自戶曹折價,從便下送矣。今亦依此擧行之意,分付該曹,何如?傳曰,允。
又以備邊司言啓曰,會寧開市,今已完畢,令槐院撰出咨文,別定禁軍,騎撥下送于灣府,使之傳給鳳城將處,以爲轉致北京之地,何如?傳曰,允。
又以備邊司言啓曰,卽見京畿監司申在植所報,則以爲,因山時各驛人馬,聚待京中,許多糧料,無路區劃,依已例米太各一百三十石,令賑廳卽速上下爲辭矣。旣有各年已例,今亦參酌劃給之意,分付該廳,何如?傳曰,允。
又以禁衛營言啓曰,本營中軍柳相穆,身病甚重,勢難察任,今姑改差,何如?傳曰,允。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
韓益相啓曰,合辭許久闕啓,事甚未安。除在外·未署經外,未肅拜人員,竝卽牌招,何如?傳曰,允。
李祖榮啓曰,左副承旨李鼎在,右副承旨李寅弼,今日不爲仕進,竝卽牌招,何如?傳曰,允。
備忘記,靑水萬戶羅宸樞下直,長弓一張,長箭一部,片箭一部,筒兒一箇賜給。
傳于韓益相曰,勸講入侍。
韓益相啓曰,守令署經事命下,已至多日,尙未署經,事甚未安。大司諫李禮延,獻納白東奎,正言李魯確,持平趙準孝,旣有只推之命,與行大司憲金學淳,一體牌招,以爲署經之地,何如?傳曰,允。違牌勿爲呼望。
行大司憲金學淳,大司諫李禮延,持平趙準孝,獻納白東奎,校理李寅皐,正言李魯確,副修撰洪在喆等啓曰,噫嘻,痛矣。書九之罪,可勝誅哉?亂臣賊子,從古何限,而窮凶絶悖,未有如裕賊,裕賊之根窩,卽書九庚申一疏是已。其疏之上下屢千百言,閃忽疑眩,莫可掩揣,而指意肯䋜,專在於彼固曰,四條外托義理之說,而內售沮戲之計,陽爲承順之態,而陰懷惎間之謀,語脈所歸,手脚莫掩,言之體粟,不敢痛陳其逆節,思之膽掉,不忍歷擧其罪案,而傳敎中前茅裕賊之敎,實是燭奸之禹鼎,照魔之秦鏡也。於戲,我正宗大王五晦筵敎,卽明諭御極後,用舍進退斷自淵衷之意,而書九乃敢杜撰聖旨,動搖大計,凶圖禍心,一轉而爲裕賊,如印一板,如貫一串,終至有宜學之遺醜餘孽,得以藉口,詡之以闡明,稱之以對揚,此豈一朝一夕之故哉?涓涓之流,始自書九,而滔天於裕賊,餘波於宜學,顧今拔本塞源之方,稟在乎先正書九之罪,而鬼誅已加,王章莫伸,輿情之憤鬱,何時可洩,世道之憂虞,何日可弭?請書九,亟施追奪官爵之典。答三司曰,不允。
行大司憲金學淳,大司諫李禮延,持平趙準孝,獻納白東奎,正言〈李〉魯確等啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占臺府,當李潭秉銓之時,把弄朝權。且以醴酒之說大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部曲,則亂本凶圖,甚於耇·輝·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆穳之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之兇,究其本則能賊也。特以兇頑之故,忍杖徑斃,王章未伸,擧國同憤,試以渠之招辭觀之,雖優爲謀逆以不少之人,何可遽然承服?又以爲如欲殺之則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?澤遂爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理。請遲晩後物故罪人啓能,亟施孥籍,趾賊等凶種,快施邦刑,獻遂設鞫得情。噫嘻,痛矣。從古亂逆何限,而豈有如夏賊窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未見者也。此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付內,未露之端緖,全不究覈,獄體疎虞,寧不凜然?到今推究之道,惟在親屬奴傔之及時訊鞫,而章疏之請,尙未蒙允,此雖出於先大王包涵寬假之至仁盛德,而至於夏賊子女囚禁待年之命,臣等尙今抑鬱,寧欲溘然?夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子弟而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而乃者逆恭之出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦宅,不可謂當其律,夏賊之變,已用适·雲之例,則今於此賊,決不可異同也明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知。恭賊正刑之後,一二同情之類,旣無究問之道,而斗恒尙今假息於覆載之間,則夏·恭兩賊之黨與同情,萬無不知之理,目今究覈之道,惟在於此,而雖以向來連伊事言之,渠以賊傔之妻,敢生凶濫之心,至有擊錚之擧。此亦古今所無之變怪,而渠不過幺麽一賤女,則決非渠所可獨辦者也。是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈。請夏賊子女,亟施跪斬之典,斗恭親屬應坐之類,一依适·雲例擧行,斗恒及夏賊親屬奴傔連伊夫妻,竝嚴鞫得情,夬正典刑。噫嘻,痛矣。明謙之凶謀逆節,寔是亘萬古所無之賊也。身爲閫帥,已是極逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而逆復之愛姪也。一門之內,日夜綢繆,兩賊之間,出沒紹紒,危機急變,迫在呼吸,何幸賊謀自綻,天討快行,而誅殛之典?止及其身,收孥之律,尙未擧行,揆以獄體,不免疎虞,以謙以逆復之子,傳襲其父之凶圖,鉤覈之路,惟在此賊之盤問,而不加究覈,不捧結案,遽爾用刑,只施應坐,而籍産之典,雖已擧行,收孥之律,在所不已,逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而好石之以年未滿,循例爲奴者,揆以邦刑,萬萬乖當,夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,更無可論。請明謙·以謙,亟施孥戮,逆復庶子好石,亟施處絞。噫嘻,痛矣。亂逆之變,從古何限,而豈有若嶺啓中,諸賊之窮凶極惡者哉?嗚呼,際庚年天崩地坼之痛,大小中外,惟有血泣攀號,直欲無生而已。噫,彼逆魁時景等兄弟,渠亦今日臣民耳。抑何胸肚,包藏禍心,闖此擧國哀遑之時,敢生嘯聚不軌之謀,假托占夢,誑惑人心,妄附星緯,煽動妖言,驅脅蚩蠢之村氓,乘夜直犯於官府,肆發縛官上京擧兵除惡等語,究其逆節,實有浮於麟·亮,而鯨鯢之戮未加,魑魅之形先滅,雖未及如法結案,而此等凶逆,當施孥戮之典,金樂敎則以玄慶之妻甥,參聞醫官可擬之說,而不卽直招,及與時皥面質之後,始乃吐實,究厥情節,萬萬狡慝,凡此諸賊,雖或有首從之別,而其在誅亂根重獄體之道,不可自外勘斷而止。請時景·時昱竝施孥。噫嘻,亂臣賊子,從古何限,而豈有若家煥·承薰·樂敏·哲身等之窮凶情節者哉?主張邪敎,詿誤迷俗,相率入於無父無君之域者,已是亘古所無之變怪,而就以恒·儉輩鞫案觀之,其所綢繆排布,至凶絶悖之狀,不可但以邪學言也。請來大舶,裝載兵器,曰以脅持,曰以判決云者,卽是适·璉之餘套,而麟·亮之後身也。賴天之靈,旋加誅殛,而向使其計得售,則白蓮·黃巾之變,有不足言,而國之爲國,未可知也。追惟及此,不覺毛骨俱竦,恒·儉諸賊,雖是凶獰,特不過鄕曲卑微之類,而乃其首惡而指使者,則家煥輩是已。觀於銀子辦出之計,郵卒裝送之謀,可知其逋逃主於淵藪,羌胡伏於輦轂也。春間治獄之時,只以邪黨而誅鋤,或徑先物故,或誅止其身,而儉賊之鞫案始出,渠輩之逆節昭著,則神人之憤,久而益切,實欲手磔口臠而不可及矣。恒·儉乃其枝葉,而旣伏典刑,則家煥諸賊之爲厥根柢者,獨可逭於儉賊已施之律乎?請物故罪人家煥·哲身,正法罪人承薰·樂敏,施以孥籍之典。噫嘻,痛矣。國榮·陽澤之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,憯毒之凶計,暗相綢繆,罔有紀極。主張者榮賊,而陽澤焉承望,至於丙申節獻之闕封,己亥宮女之逮訊,而倫綱之斁敗,無餘地矣。處在保護之任,而端陽之例供,肆然廢停,共坐深嚴之地,而宮人之拷掠,期於誣服,亂逆之犯分干紀者,從古何限,而豈有若此輩之至凶極悖者乎?雖以弘·瞻之凶肚,來·黯之毒手,未足以喩其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉而髮豎眦裂也。當此義理大明,凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也決矣。陽澤則家已孥籍,官亦追奪更無可施之律,而至於國榮,則千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而今者陽澤之干犯彰著,其首惡則實榮賊也,凶魁則亦榮賊也。幸賴我先大王,廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉?請物故罪人國榮,亟施孥籍之典。噫嘻,痛矣。賊裕之罪,可勝誅哉?辛酉夏一疏,包凶蓄禍,暗售梟獍之腸,都人尹·姞等句語,排布陰譎,曲堗徙薪之援比,指意凶憯,卽此一段,其沮戲大婚之凶肚,背馳先王之逆節,綻露無餘。渠以今日,北面之臣,乘國運不幸之時,而疑亂熒惑潛圖不逞之計,是可忍也,吁亦憯矣。亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中不道不滿之說,愈出愈凶,至於外朝不知之言,詩句引用之意而極矣,而末乃以渠之旁祖權韠時事,隱然自況者,尤何等窮天地所無之劇逆大憝也?凡在橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人憤痛,容有極哉?噫,原疏之陰憯,逆腸難掩,鞫招之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著。此與身死旣久之後追律之例,大有異焉,不可援用尙魯追施之律。請物故罪人裕,亟施孥戮之典。噫嘻,痛矣。亂臣賊子,何代無之,而豈有如漢祿之窮天地亘古今至凶至悖罔測不道之賊耶?八字凶言一世傳播,聽之骨顫,思之髮豎,而特以證據無人,根因莫知,聲討之擧,至今未行,遂使極賊臥斃,輿憤莫泄,古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼而爲明證。嗚呼,尙忍言哉?一種不逞之徒,乃敢讎視我君父,必欲謀危我宗國,梟首獍舌,脈絡相通,蛇糾蚓結,腸肚互連,量·能之殊道共轍,無不干犯於莫重莫大煥·裕之護法傳神,莫非誣逼於不忍不敢,國勢日就岌嶪,倫彝幾至斁喪,千怪百變,疊生層出,以至於達賊不道之奏,如貫一串,苟究其本,則莫不源委於漢祿,根柢於漢祿,求之往牒,未有如此賊之窮凶絶悖者也。食肉寢皮,已矣無及,瀦宅破家,尙云輕典,追奪之律,雖幸蒙允,孥戮之請,尙此靳兪,至以自有受敎爲批,臣等誠不勝抑塞悲憤之至,殿下試思之。前乎漢祿而豈有如漢祿,後乎漢祿而豈有如漢祿?剖斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過是收奪告身而已。以此律而施之於此賊,果可以夬雪君父之讎,少洩臣民之憤耶?适·雲之所不敢,而此賊敢爲之,鏡·夏之所不忍,而此賊忍爲之,烏可以曾有受敎,不之權變,一味膠鼓,致使當行之天討不行,必伸之王法不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩。請逆賊漢祿,亟施孥戮之典。噫嘻,痛矣。亂臣賊子,從古何恨,而豈有如龜柱之窮凶絶慝也哉?其許多罪惡,許多逆節,擢髮難數,罄竹難書,而以渠地處,不念報效之道,徒懷凶譎之腸,始因傾軋之習,而潛蓄禍心,長其覬覦之計,而遂懷凶圖,必欲傾覆我宗社,動搖我國本,群聚凶徒,自作窩主,醞釀旣久,排布愈密,八字凶言,一串貫來,同室之內,腸肚相連。若其根柢也源委也,莫非此賊,而得保首領,臥斃牖下,凡今日含生之倫,孰不腐心痛骨?如不欲生,而最其大明律一事,卽有天地君臣以來所未有之極逆大憝也。思之膽掉,言之骨靑,直欲手磔口臠,食肉寢皮者也。且況不道之凶計,有自來於當時,潛藏之禍機,愈益肆於今日,譸張糾結,種下生種,裕·玉·煥·達之凶謀祕計,莫不傳神於此賊,護法於此賊,而跪敦之律,燃卓之典,尙未夬施,神人之憤,容有極哉?向來追奪之擧,不足爲此賊之當律,況其梟獍之凶種尙遺,國家之隱憂無窮。請追奪罪人龜柱支屬應坐之類,一依尙魯例,施以散配之典。噫嘻,痛矣。凶魁亂本,從古何限,而豈有如鍾秀之至凶絶悖者哉?本以奰慝之性,濟以陰譎之行,撐腸柱腹,都是禍心,聽言觀眸,罔非戾氣,平生伎倆,專在於凶國而讎君,晝宵營爲,亦出於戕人而害物,好惡所到,忠逆立判,利勢所在,逋逃咸萃,附己者謂之向國,而奬拔汲引,如恐不及,異己者謂之背馳,而擠陷網打,無所不至,於是乎助虐逞凶之徒,擧皆爲其羽翼,逐臭䑛瀝之輩,莫不受其指使,傳授凶圖,釀成煥日滔天之禍,鼓唱悖論,馴致裕·玉讐國之計,一番逆變起,而罔不根柢於渠,一番凶獄出,而罔不窩窟於渠,渠之血黨死友,擧皆干犯天討,以誅以奪,而以渠鯨鯢之魁,獨爲漏網之魚者,蓋緣其凶焰雖死不衰,餘威歷久尙熾,根窩更有之論,指目有歸,而無敢連討者,明白洞快之敎,聖批昭揭而無敢對揚者,一世腐心而擧朝緘口,有識憂歎,厥有久矣。何幸乾道,自作難逭,渠之平生斷案,無端呈露於爲其卵育吹噓盛德思報願爲鍾秀一死者之口,則雖使鍾秀,對質於鞫庭,必將滿口輸款,而無一辭自明之端矣。噫,敬·觀之窮凶,而染成者渠也,龜·祿之絶慝,而掩護者渠也。渠以爲見驅,則觀鎬曰見驅,以爲非逆,則觀鎬曰非逆,耳濡口滑,看作茶飯,先入之見,掩諱不得,慣聞之處,丁寧納招,則龜·祿·秀·敬之和盤托出,打成一片之狀,至是而畢露無餘矣。大抵鍾秀之一生藉口,欺人而欺心者,卽不過渠所謂士流也,渠所謂義理也,而論其行己,則發跡於逆戚之門,而爲其私狎之容,托身於榮賊之家,而備盡諂諛之態,至勸其兄,願留榮賊,究其情狀,卽一患得失之鄙夫,則渠所謂士流,吁亦醜矣。且夫渠所謂義理者,本出於逆祿之凶論,賊龜之陰圖,而直是作賊作逆之一大斷案耳。噫,彼龜·祿輩,包藏不軌,謀危宗社,及夫國本已固,凶計莫售之後,鍾秀以其血黨,自知無幸,乃以死中求生之計,說出渠輩所謂義理二字,以爲掩護龜·祿輩眞贓之妙籌長策,龜·祿之眞贓旣掩,則鍾秀之身計得矣,鍾秀之身計旣得,則龜·祿之眞贓掩矣,其一而二二而一之狀,不亦凶且憯乎?惟我正宗大王至精至微之義,昭揭日星,建天地而不悖,俟百世而不惑,則雖有怪鬼十千輩,寧或售疑亂之計,而鍾秀敢以掠美之術,欲爲立幟之資,指無謂有眩惑群聽,有若怪鬼不逞之徒,眞箇爲朝夕壞亂之擧,而非渠則莫可扶植者然。肆然上逼於莫重莫嚴之地,以是而脅持君父,以是而威喝朝野,魯·賢之逆變,由是而醞釀,達·淳之邪說,由是而源委,候班不參之逆節在此,史局割席之凶肚在此,而改號時違牌,行幸後悖論,皆其逆謀慝計之昭不可掩者矣。至於逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖舌中薰襲,則前後情跡,吻然相符矣。臣等合辭所陳,剽竊先王之義理,矯誣先王之秉執者,政謂此也。及其家計已成,手段漸滑,則誣衊無所不至,譸張無所不有,筵本二跋,旣伏罔赦之案,讆言五條,莫掩自倡之跡,入告出語,變幻無常,左闔右捭,機關至密,千罪萬惡,擢髮難數,而臣等之最所憤嫉而痛惋者,又有在焉。以渠之眷遇也邇密也,逆祿之八字凶言,旣已自渠口傳說,賊龜之乙未冬悖說,亦又先他人聞知,則何不於正宗大王一初淸明庶政維新之會?斷去宿處嚴斥凶論,使夫迷溺不悟者,曉然知龜·祿不可染跡,而乃反附麗依歸,推詡尊仰,壞亂世道,詿誤人心,以致許多逆變無限厲階,而其惡稔矣,其禍極矣。若使當日朝廷之上,初不生出一鍾秀,則龜·祿之賊勢,何由而鴟張,龜·祿之餘醜,孰從而蚓結乎?然則今日國勢,所以至於痛哭流涕之境者,雖源於龜·祿,而助成者鍾秀也,雖發於敬·觀,而主張者鍾秀也,則論其罪犯,有浮於龜·祿·敬·觀,而敬賊已施之律,尙難貸也,龜·祿應坐之典,烏可已乎?特以大官之曾忝也,鬼誅之先加也。故依律處斷,雖恨未及,而尙魯已例,在所不已,幸賴乾斷廓然,天討亟行,鍾秀黜享追奪之請,雖蒙夬允,而梟獍之凶種尙遺,國家之隱憂無窮。請追奪罪人鍾秀支屬應坐之類,一依尙魯·漢祿例施行。噫嘻,痛矣。今此鍾·振兩賊之凶,思之膽掉,言之骨靑,蓋其陰謀逆節,适·璉之今又出也,凶言悖說,雲·海之所不道也。是乃窮天地亘宇宙之極惡大憝,雖或天討略行,王章少伸,尙何足快洩神人之憤也哉?鍾一則藉其門蔭,獲沾祿仕,國家何負於渠,而梟心獍腸,與生俱生,幸西賊之有警則分院監助勢之策,湖南伯得差之願,無非劇逆之斷案,而乃與振采·友文等,結爲血黨,五字八字之凶言,猶爲不足,而必以二字至不道之言,和應於合有變通之說,甚至街路上訩訛而極矣。振采則伎倆妖慝,行止閃忽,出沒京鄕,左道誑惑,連腸接肚於鍾一·光友之徒,憑藉讖緯之書,濟其邪誕之術,二萬石軍糧之積庤,縉紳家火具之潛埋,指卯日而擧事爲期云者,莫非做作妖言,煽動人心之計,而至於十三日至凶之說,與鍾一,一而二二而一,似此今古所無之逆,不可只施治逆之常典,适·雲已行之例,不用於此兩賊,而將何施乎?請大逆不道罪人鍾一·振采,竝施适·雲之例。逆賊友文,跡本卑微,性又奸慝,投身於鍾一,甘作爪牙,許心於振采,結爲兄弟,托鍾一於振采,則謂以可用,薦振采於鍾一,則稱有神術,逆賊光友,本以鄕曲賤孽,托爲凶徒死士,父事振采,兄事友文,欲輸軍糧,則轉到南陽,凡爲群凶之指使,率皆挺身而樂赴,將臣家將欲火攻,所營何事?店舍綢繆之言,致後丁寧和應,南中兵火之說,延壽爛熳酬酢,卽此數段,已足爲諸賊之眞贓斷案,至於正月十三日凶言,卽是窮宙亘宇所未有所未聞之極逆情節,而無不參聞,無不參知,則罪止誅身,失之太輕,王章不嚴,輿憤未洩熳。請逆賊友文·光友,加施孥戮之典,致後·延壽,竝施孥籍之典。今番逆獄之至凶至憯,實是亘古之所罕,鍾·振諸賊,雖已伏法,盤覈猶有未盡,情節尙多未究,治逆之大法,豈容如是?噫,彼永喆,鍾一之姪子也,始以應坐而發配,致後之娚妹也。旋因鞫招而就拿,則枝上之枝,種下之種,可以畢究,矧又鍾萬之猝斃,添一疑端,而鞫治未竟,竝加酌處,獄體疎虞,輿憤轉激。請永喆更爲設鞫嚴問,期於得情,快正典刑。噫嘻?痛矣。亂逆之變,振古何限,而豈有如肇源之劇逆大憝窮凶絶悖者哉,渠以世祿之臣,偏被聖朝之恩,八座兜攬,已極於榮顯,一門盤據,不移於權要,苟有一分人心,宜思百倍圖報,而其於梟獍之性,與生俱生,鬼蜮之謀,非今斯今,攘臂弩眼,罔非戾氣,柱腹撐腸,都是禍心,至於甲戌冬肆發至凶至悖罔測不道之說而極矣。基敍之凶書始發,則眞贓畢露,斷案已成,蓋其凶書,卽不敢道不忍言之逆謀也。書雖出基敍,而指使者肇源也。其罪犯於莫重莫嚴,爲賊爲逆之狀,此誠神人之所共憤王法之所不貸,凶如肇賊,逆如肇賊,而使之假息海島,共戴一天,已不可曰世有三綱,國有三尺。況今未伏顯戮,先被鬼誅,生前失刑,已極痛惋,死後當律,不容小緩。請物故罪人肇源諸子,亟施散配之典。噫嘻,痛矣。金基敍之罪,可勝誅哉?千妖萬惡,咸萃一身,自在韋布,作凶徒之奇貨,及占倖第,爲權門而輻湊,一自廢枳之後,恒懷不逞之心,假托鬼魅,誑惑人心,卽此一事,可見平生所爲,無非邪沴,乃於甲戌冬上下焦遑之日,潛懷凶謀,作書轉送於時相,而乃是不忍言不敢道之說,論其逆節,卽與肇源,腸肚相貫,語其罪惡,亦與肇源,毫髮無差,環東土含生之倫,莫不欲手磔口裂,食肉寢皮,此豈可一刻容貸於覆載之間者哉?雖施島置之典,而王章未伸,尙稽肆市之律,而輿憤愈鬱。請楸子島荐棘罪人金基敍,亟令王府,設鞫得情,夬正典刑。噫嘻,宜學以卑微之流,賦憯慝之性,行己則巧佞,而善爲狐媚,發跡於陰邪,而養成虺毒,屢竊踰濫之職,而睯不知分,常蓄希覬之心,而急於射利,敢以嘗試之計,投呈凶慘之書,其上段諸條,罔非爲人臣所不敢道,而肆然筆之於書,悍然發之於口,卽此一款,合施萬戮,而至若下段所云義理二字,卽我上下大小三十年秉彝而遵守者也。今安有晦明之可言,而渠乃陰懷惎㦧之謀,公肆疑亂之疏,反復閃忽,指意絶悖,此蓋逆裕·書九輩所嘗沿襲之套語也。且以鞫招觀之,稱煥之以君子,詡書九以名疏,則裕賊之亂逆情節,書九爲之前茅,宜學爲之後殿,一串貫來,首尾和應之其賊斷案,於此焉畢露矣。然渠以蟣蝨之賤,不識魚魯之辨,烏知義理之果爲何物,闡明之當用何道哉?此必有暗相綢繆,先設機關者,而盤覈許久,端緖未究,此已輿憤之所共切,隱憂之所愈深者也。況今天網甚恢,凶種尙遺,治逆之政,終有所未盡者。請正法罪人宜學諸子,亟施散配之典。噫嘻,痛矣。亂臣賊子之凶國禍家,從古何限,而豈有如李鶴秀之至奸絶憯者哉?渠本梟獍成性,虺螫化身,百惡竝萃,萬妖具備,能事則戕人害物之天生宵小,伎倆則樂禍饕勢之世濟元惡,狡黠狼愎,自是家庭之傳襲狐朋狗黨,看作淵藪之陰祕,蓋其世守龜·祿之悖論,爲賊邊立幟,凶圖逆節所由來者久矣。特以門庭之爀舄,資歷之華膴,始也聖念,未嘗不假借,則苟有一分秉彝,宜其百倍圖報,而只緣渠叔之罪惡綻露,國言喧騰,明知其難逭,則於是乎疑懼之心,飜成怨懟,壞亂之計,專出藉賣,甚至於欺君罔上,貪天爲功,干犯則莫重莫嚴之地也,排布則至凶至憯之謀也。幸賴聖鑑孔昭,莫售惎構,尙此王章未伸,倖逭收司,則渠乃偃處郊坰,出沒城闉,譸張䚹訕,疑亂煽惑,齪齪之徒,蠅營蝨附,憯慝之狀,天地之所不容,叵測之情,國人皆曰可殺,執跡而誅心,沿流而溯源,則根柢於凶徒,偎儡於醜類,是可忍也,孰不可忍也?苟究巨憝,渠實爲首,國有三尺,萬剮猶輕,輿論愈久而愈激,義理由是而漸晦,如此敗倫斁理蔑義圖亂之君讎國賊,決不可晷刻容貸於覆載之間。請放逐鄕里罪人李鶴秀,設鞫得情,夬正典刑。兩司合啓肇源諸子事中極矣下,當上下焦遑之日渠乃潛懷異圖綢繆於金基厚蹤跡陰祕情節叵測而至於近日章箚之間,三十六字抹去,逆謀也下,謀雖同於基厚而慫慂者肇源也,少緩下,至於同參之金基厚以肇源之血黨基敍之至親凶謀逆節無不綢繆卽與肇源·基敍二而一者也而王章未施鬼誅先加神人之憤容有極哉,散配之典下,金基厚亟施追奪官爵之典,金基敍事中凶謀下,與肇源·金基厚綢繆密勿受其指使。兩司合啓中金基厚停啓。答兩司曰,不允。時景等事,裕事,龜柱支屬事,夏賊等事,國榮事,鍾一·振采事,友文·光友事,致後·延壽事,永喆事,不允。肇源諸子事,不允。金基敍事,不允。宜學諸子事,不允。李鶴秀事,不允。
行大司憲金學淳,持平趙準孝等啓曰,噫嘻,痛矣。世道詿誤,義理晦塞,至於今番秋曹罪囚而極矣。渠以鄙悖之流,潛蓄凶慘之計,肆發通文,投諸賢關,遣辭陰險,引用凶悖,字字狡慝,句句閃忽,耳目難掩,手脚盡露,聞者髮豎,思之膽掉,固當卽地設鞫,不日正刑,而只令秋曹,盤覈情節,略加刑訊,旋卽酌處,雖出於大聖人好生之德,豈有亂言不道自服遲晩,而罰止島配,假息覆載之間者乎?若以言出卑賤,事已勘處,置而不論,其可曰闡義理而嚴懲討乎?請古今島爲奴罪人韓鼎鎭,亟令王府,卽爲拿來,嚴鞫得情,快正典刑。噫嘻,王綱不振,世變層生,駸駸然自歸於凌犯之科者,至於申綱而極矣,渠以蟣蝨之賊,敢懷梟獍之心,假托校宮之復設,潛售賢關之投通,蜚訕作怪,包藏眩亂之許多罪惡,已是至凶絶悖,而至若秦坑之說,誣逼莫嚴,錢唐之比,指擬無倫。此爲渠罔赦之斷案,譸張傾陷,情狀難掩,誣上惑下,無所不至。噫,此豈如渠鄕曲愚蠢之類,所可獨辦也哉?其暗地受囑之狀,平日醞釀之計,明若燭照,賢關之聲討,旣盡且詳,大僚之回啓,至嚴且明,而兪音終靳,王章未伸,大聖人包容之德,雖出於忠厚鎭物不治爲治之道,而國之所以爲國,以其有刑章也。此而不問,一任其倖逭迷藏,則羸豕之戒,伏莽之憂,有不可勝言。思之及此,寧不凜然?至於今番奎·坤兩賊之凶,卽是振古所無之變,而綱之名,狼藉出於奎賊之口,有曰能文善生,有曰網之論豐德事必被竄,有曰網亦吾黨,苟非聲氣素相關通,脈絡素相連接,賊坤何以屢言於賊奎,賊奎何以悉吐於鞫庭乎?卽此網之包藏禍心,讎視國家,要藉豐德之革合,作爲煽亂之張本者,實與奎·坤之凶書,相爲表裏,相爲影響,網而不誅,則奎·坤自在,奎·坤旣誅,則網何以獨漏?根窩未破,憂虞轉深。請充軍罪人申網,亟令王府,拿鞫嚴覈,夬施典刑。噫嘻,痛矣。義理堙塞,世變層生,至於今番睦台錫事而極矣。惟我毅宗烈皇帝,以三五之聖,當百六之運,殉社大節,卓越千古,而至若建虜猖獗,我邦濱危,則命將東援,閔覆之德,惻怛之意,與神宗皇帝壬辰再造,其揆一也。環東土含生之倫,莫不恩浹骨髓,愈久愈深,而英宗大王,特配壇壝之享,庸寓風泉之感,以何心腸,肆然誣詆,泚筆於章奏之間,顯然指斥,自犯於罔赦之罪者,萬萬痛惋。若其書中句語之挾雜,造意陰慘,遣辭駭悖,非一朝一夕之故也。論其情跡,彝倫斁絶,語其負犯,鐵鉞猶輕,不可絶島定配而〈止〉。請島配罪人睦台錫,亟令王府,設鞫嚴問,快正典刑。噫嘻,痛矣。人心陷溺,世變層生,至於今番尙度之疏出而極矣。渠以鄕曲愚微之品,濫廁臺閣淸顯之列,出沒京鄕,踪跡閃忽,而敢以前銜,出位陳章,憑藉論人,誣逼莫重,全篇旨意,陰慘叵測,至以人所不忍爲等句語,肆然說去,無所顧忌,君網臣分,壞損無餘,輿憤久而益切,國言去而愈騰,聖批鄭重,處分嚴正,旣墜之倫彝復明,莫嚴〈之〉邦憲可正,而第其負犯至重,酌處反輕,悲疚之聖衷,雖不欲索言,憤惋之群情,實無以少洩,如渠愚闇之類,必不能獨辦,此不可不到底窮覈,以正誣犯之罪。請楸子島荐棘罪人尙度,亟令王府,嚴鞫得正,夬施當律。府啓中韓鼎鎭事中兩字,以罪字改措語。申鼎朝物故停啓。新除授執義趙萬協,時在京畿楊州地,掌令金鼎元,時在忠淸道忠州地,掌令李應信,時在江原道原州地,請竝斯速乘馹上來事,下諭。答府曰,韓鼎鎭事,不允。申綱事,不允。睦台錫事,不允。尙度事,不允。下諭事,依啓。
大司諫李禮延,獻納白東奎,正言李魯確等啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克嚴覈,未及承款,王章莫伸,輿憤莫泄。請金甲島爲奴罪人克觀,更令王府,嚴鞫得情,夬正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以徵其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬一有日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。梟示罪人性世,與劇逆載榮,一而二二而一也。換着戎服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只施梟示之律,輿情之憤惋,固不可言,而不可以已爲梟示,不施當施之律。請梟示罪人性世,亟施孥戮之典。噫嘻,痛矣。人心陷溺,世變層生,至於秋曹罪囚而極矣。渠以卑賤之流,敢蓄凶悖之心,肆發通文,投諸賢關,造意閃忽,引用絶悖,字字狡慝,句句凶逆,耳目難掩,手脚盡露,聞者髮豎,見之膽掉,幸賴首善之地,至有捲堂之擧,固當卽地設鞫,不日置辟,而只令秋曹,盤覈情節,略加刑訊,旋卽酌處,秋堂聯疏,實出執藝之義,而特以好生之聖念,遂付傅輕之科,世豈有亂言不道自服遲晩,而生出獄門,假息覆載之間者乎?今若諉之於言出卑賤,事已勘配,而置而不論,則其可曰國有三尺乎?請古今島爲奴罪人韓鼎鎭,亟令王府,設鞫得情,快正典刑。噫嘻,人心陷溺,世變層生,至有申綱而極矣。渠以鄕曲鄙微之流,敢懷譸張傾陷之計,發通誑惑,圖聚不逞之徒,造意叵測,冒犯必誅之科,秦坑是何等時,而比擬無難,錢唐是何等事,而指斥有歸,渠之包藏,雖急於敲撼朝廷,而獨不念自犯於上誣聖德,罪在罔赦乎?各邑已例,春曹之文獻昭在,三罪竝發,賢關之聲討又嚴,今不須更事贅陳,而蓋其醞釀如此,跳踉如此,憑恃和應,明若觀火,則雖聖朝寬大,每事包容,而伏莽未去,滋蔓可憂,思之及此,寧不凜然哉?大僚覆奏,明辨無餘,鬼蜮情狀,無所遁匿,而鋤根潰癰之論,寔出遠慮,何殿下,不念生道殺人之義,而亦靳一兪也耶?況於今番奎賊之招,申網之名,不啻狼藉,至謂以能文善生,又謂之綱亦吾黨,可與同心而共事,脈絡連通,表裏之和應,至此昭綻,無復餘蘊,然則奎·坤是已伏法之申綱也。申綱是未就鞫之奎·坤也,設鞫治逆,將以致天討也。根窩未破,憂虞轉甚,則豈可以鞫事之已撤,而有所持難於更設乎?請充軍罪人申綱,亟令王府,拿鞫嚴問,盤覈得情,夬伸典刑。噫嘻,痛矣。義理晦塞,變怪層生,至於睦台錫事而極矣。我朝之於皇明,蒙被渥澤,與天無極,義則君臣,恩猶父子,故凡係皇朝事,備盡尊敬,無敢指斥,而彼台錫者,肆然筆諸章奏,誣逼毅宗皇帝,求過於無過之地,敢言其所不敢言逡辭狂悖,用意陰慘,此不但我朝之賊臣,實是皇朝之罪人。此而不加重辟,則義理日益晦,人心日益陷溺,而小中華一域,無復讀春秋者,且其龍淵山虎等句語,絶悖無嚴,此豈人臣所敢道哉?終篇旨意,極其閃忽,要不出挾雜之計,已施之律,不足以懲其罪。請島配人睦台錫,亟令王府,拿鞫嚴問,明正典刑。噫嘻,痛矣。尙度之罪,可勝誅哉?渠則一鄕曲卑微之流耳。倖竊踰濫之職,而睯不分,陰蓄希覬之心,而急於射利,出位陳章,指意叵測,三人論列之際,誣逼於莫嚴莫重之地,全篇張皇,罔非犯觸,至若爲人所不忍等句語,恣意說去,極其陰慘,此豈今日臣子,所可萌心發口,肆然登徹於殿下之庭哉?惟我翼宗大王,四載代聽,一心憂勤,八域臣民,莫不愛戴,政令施措,磊落光明,則渠何敢憑藉論人之疏,自陷誣犯之罪乎?言之臆塞,思之髮豎,何幸批兪鄭重,辭旨懇惻,燭幽明如日月,戢姦嚴如鈇鉞,人彝賴以不泯,君網恃以不墜,臣等竊不勝欽仰萬萬,而惟輕之典。至於島配,固知悲疚聖衷,亶出於不欲索言,竊恐關石之邦憲,從此而有所輕重,此非如渠愚蠢之品,所可獨辦,不可但以荐棘而止。請楸子島荐棘罪人尙度,拿鞫得情,夬正典刑。啓中申鼎朝物故停啓。新除授司諫黃基文,時在水原地,請斯速乘馹上來事,下諭。答院曰,不允。韓鼎鎭事,不允。申綱事,不允。睦台錫事,不允。尙度事,不允。下諭事,依啓。
李祖榮,以弘文館言啓曰,應敎吳取善,旣有只推之命,卽爲牌招察任,何如?傳曰,允。
傳于李祖榮曰,召對爲之。
以左副承旨李鼎在,右副承旨李寅弼牌不進罷職傳旨,傳于韓益相曰,只推。
兵曹,以柳相弼爲禁衛中軍。
李祖榮,以魂殿都監摠護使意啓曰,取考謄錄,則殯殿排設諸具,依例移用於路祭所·晝停所·陵所矣。今亦依此擧行,而至於魂殿排設新備者外,神榻及冊寶欌·交椅·祭床,以戶曹及尙方所在件,改漆取用,何如?傳曰,允。
又以魂殿都監摠護意啓曰,魂殿以宣政殿爲之事,命下矣。修理之役,自戶曹擧行,而至於殿內儀物造備之節,當自本都監二房擧行,該房移接於魂殿近處。然後可以擧行,本都監二房,移接於昌德宮內兵曹,而郞廳二員及監造官一員,輪回入直,使之檢察,何如?傳曰,允。
乙未正月二十七日辰時,上御景賢堂。勸講入侍時,原任直提學鄭基善,參贊官韓益相,侍讀官李寅臯,假注書李墩,記事官曺雲承·洪說謨,各持小學第四卷,以次進伏訖。上誦前受音訖。基善讀自明道程先生曰憂子弟之,止亦自喪志,仍讀奏釋義。上讀新受音十遍訖,命陳文義。基善曰,讀書之工,可以變化氣質,亦可以陶冶性靈,上自生知安行之聖,下至韋布下學之徒,莫不以正心爲本,正心之本。又在於讀書,蓋心是活物,操之則存,舍之則無,聖人之書,不獨嘉謨懿訓之可以師法,對之自然起敬,讀之沈潛玩味,心之所之,不期專而自專矣。雖儒者一己之學,明道之惓惓於誘掖後生之戒,若是懇摯,況人主一心,爲萬化之本,一或放忽,百度俱廢。此古昔明王,必勤講學,以爲成就君德之本也。伏願講讀之際,聚會精神,深味先賢喪志之戒焉。上曰,玉堂陳之。寅臯曰,志者,心之所之之謂,天下萬事,何莫非有志而後始可成,而惟學,尤當以立志堅正爲主,蓋志不立故,所以不免倦怠厭苦者此也。雖愚迷之人,皆知學之爲不可已者,而猶未能專一做去,卽志不堅正之致也。伏願體念焉。上曰,參贊官陳之。益相曰,此章專以奪志爲戒,大抵學問之工,以經學念書,爲立志之方,立志不固,則心易自放。故反爲玩好之物所移,移則爲其所奪,奪則萬善皆壞。譬如作室,先立其柱,柱不固則上敗下壞,此其放而不收之致也。故孟子曰,人有鷄犬放則知求之,心放則不知求,哀哉。伏願殿下,以經學念書,爲先入之見,以求放心焉。上掩卷。仍命退,諸臣以次退出。
乙未正月二十七日申時,上御景賢堂。召對入侍時,參贊官李祖榮,檢校待敎趙斗淳,侍讀官李寅臯,檢討官洪在喆,假注書洪仁秀,記事官曺雲承·洪說謨,各持小學第四卷,以次進伏訖。上讀前受音十遍訖,命陳文義。寅臯曰,輕俊卽輕銳之謂,凡人不重則易爲輕銳,故所以敎之經學念書,欲爲重厚者也。伊川所云,整齊嚴肅自無非辟,卽此也。伏願深留聖念焉。上曰,下番陳之。在喆曰,聖賢言行事蹟,著在經傳,而古人讀書,謂之念書者,欲其念念在書也。臣初登講席,與覩爲榮,而未敢知殿下,果能念念在書,不以應文備例而止,而若其一念之間,罔不在書,則聖學將就,自底高明,是臣區區之望也。上曰,閣臣陳之。斗淳曰,習字作札,未必非儒者留心之事,而好之太篤,則反有害於學經念書之志。況日用事爲之間,凡所以役耳目而喪吾志者,視書札爲大者,非一二事乎?伏願恒留聖念於此等處,無令毫分岐貳於本源之地,則緝熙之學,其將日新而又日新矣。懋哉懋哉。上曰,參贊官陳之。祖榮曰,以文字之游藝,而其不得令作,猶恐玩好之奪志,若眞箇玩好,悅於耳目,則其玩好之爲害,奚特止於文字奪志之比而已哉?必於此等處,深加留念焉。上掩卷。仍命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
韓益相啓曰,合辭方張之時,兩司無詣臺之員,事甚未安。除在外·未署經外,呈告人員,竝卽牌招,何如?傳曰,允。
李祖榮啓曰,右承旨柳致睦,左副承旨李鼎在,右副承旨李寅弼,今日不爲仕進,卽爲牌招,何如?傳曰,允。
備忘記,安東營將李兢緖,尙州營將沈翊之下直,各長弓一張,長箭一部,片箭一部,筒兒一箇賜給。
傳于韓益相曰,勸講入侍。
韓益相啓曰,今日監軍單子中宣傳官洪永謨,在外未肅拜,而不爲懸頉,至於蒙點,原單子雖不得不改付標以入,奏御文字,何等審愼,而如是疎忽,事甚未安。不察之當該堂上,推考,何如?傳曰,允。
傳于李祖榮曰,召對爲之。
韓益相啓曰,行大司憲金學淳,持平趙準孝牌不進,執義趙萬協,掌令金鼎元·李應信在外,持平安允沆未署經,監察茶時之意,敢啓。傳曰,知道。
以大司諫李禮延,獻納白東奎,正言李魯確,持平趙準孝牌不進罷職傳旨,傳于韓益相曰,只推。
以右承旨柳致睦,左副承旨李鼎在,右副承旨李寅弼牌不進罷職傳旨,傳于韓益相曰,只推。
以應敎吳取善牌不進罷職傳旨,傳于李祖榮曰,只推。
李祖榮啓曰,明日傳香,禮房承旨當爲齋宿,右承旨柳致睦,旣有只推之命,卽爲牌招,何如?傳曰,允。
李祖榮,以弘文館言啓曰,應敎吳取善,旣有只推之命,卽爲牌招察任,何如?傳曰,允。
又以國葬都監摠護使意啓曰,大小轝服色,補編則以緞綃載錄,而庚申年,因緞屬內下,參用紋緞矣。今番亦依庚申年例磨鍊,何如?傳曰,允。內下件,今番則自都監措備。
又以國葬都監摠護使意啓曰,發引時冊寶及敎命冊印,行路則奉安於腰彩轝,宿所則分奉於殯殿左右排案床,自是儀節,而許多差備官,臨時奉出奉入之際,自不免喧還遲滯之弊,故庚申筵稟後,依己酉已例,不爲奉出,仍以腰彩轝,陳列行宮之庭矣。今亦依此擧行,何如?傳曰,允。
又以山陵都監摠護使意啓曰,卽聞本都監提調金敎根,謂有情勢之難安,自役所徑還鄕廬云,事體所在,萬萬未安。從重推考,各別申飭,使之不日上來,以爲察任之地,何如?傳曰,允。
大王大妃殿傳于韓益相曰,此時敦匠之役,不思所重,强引私義,無端尋鄕,不顧事體,山陵堂上之事,萬萬慨然。知敦寧金敎根,下義禁府推考。
李祖榮,以司饔院提調意啓曰,今日監饍時,各殿日下生鮮,屢次點退,終欠體小,日勢漸晩,雖不得不捧入,而莫重御供,如是不謹,揆以事體,萬萬痛駭。該貢人,今方移法司照律嚴繩,而臣亦惶恐待罪之意,敢啓。傳曰,知道。勿待罪。
韓益相,以兵曹言啓曰,五衛將申縉·高性奎·金春復,俱在外,忠壯衛將徐任淳,過限不上來,昌德宮衛將張世箕,病難供職,呈狀乞遞,竝改差,何如?傳曰,允。
又以刑曹言啓曰,司饔院官員,以提調意啓曰,今日監膳時,各殿日下生鮮,屢次點退,終欠體小,日勢漸晩,雖不得不捧入,而莫重御供,如是不謹,揆以事體,萬萬痛駭。該貢人,今方移法司照律嚴繩,而臣亦惶恐待罪之意,敢啓。傳曰,知道。勿待罪事,命下矣。謹按律文,則大明律不應爲條有曰,不能得爲而爲之事理重者,杖八十,漁夫契貢人韓昌德,依此律決杖八十,放送之意,敢啓。傳曰,知道。
副摠管沈英錫疏曰,伏以歲籥已改,眞遊寢邈,伏惟聖慕遑遑,益復靡逮,靈原卜上吉之地,太室定世獻之禮,大小臣民,攢頌惟同。嗚呼,惟我大行大王深仁厚澤,廣覆均涵,凡厥在廷之列,孰不被生成鎔鑄之德,而至若偏蒙恩造,與天無極者,豈有如臣身也哉?臣以單寒之門·孤畸之蹤,自分爲聖世之棄物,而荷先朝不世之遇,費造化於曲成,覃惠渥於全保,朽木而雕飾之,坑坎而袵席之,侈之以華貫,拔之於坦途,恩曁九幽,榮溢一門,生死肉骨,不足言喩,糜粉隕結,何以圖酬?惟有生生世世,爲犬爲馬,以效不報之報而已。龍髯遽攀而萬事都休,鴻渥追思而前生若隔,如喪之慟,若偏在身,不瞑之恨,欲籲無從,俯仰冤號,此何人斯?不意此際,周廬特點,忽下於千萬夢想之外,臣聞命失聲,自不覺淸淚之被面也。臣今老白首矣。三朝寵渥,薰沐銘鏤,而今於我殿下一初之政,又承此格外之隆眷,舊愴新感,靡所止屆,悸恐嗚咽,不知爲懷。夫二品之爵,卽命德之器也。苟非勳庸茂著,望實俱洽者,則上固不可以輕畀,下固不敢以冒受者也。臣之疎闇昏劣,本不足備數於陳力之列者,卽通朝之所共知,而初無片善之可錄,寸勞之可記者,則今玆恩命,奚爲而至哉?顧今新化洋溢,四方拭目,凡百庶僚,允合愼簡,而乃以二品之階卿月之班,擧以畀之於無狀之賤身,不少留難,豈不大有乖於明王嚬笑之政乎?不衷招災,猶屬私分,無名濫授,反累聖簡,臣於是乎恧縮惶懍,終不敢爲冒膺之計也。且臣有目下私義之不得不一陳者,噫,臣之年前一疏,非臣一人之言,卽擧國同聲之論也。今於時移之後,固不敢復申前說,而其罪之有無,臣言之虛實,自有一世之公眼,其誰欺乎?得見其自辨之章,則其爲反詈,無所不至,此亦臣難進之一端,臣雖不肖,亦具彝性,追先報今之誠,寧後於人,而非分恩資,承受無望,難冒危忱,廉防在前。玆敢疾聲哀籲,畢暴衷懇。伏乞聖慈,念名器之不可濫褻,察臣情之非出飾讓,特命選部,還收臣新授資格,仍遞周廬之任,俾便公私,不勝大願。臣無任云云。答曰,省疏具悉。卿其勿辭行公。
乙未正月二十八日辰時,上御景賢堂。勸講入侍時,原任直閣徐俊輔,參贊官韓益相,檢討官洪在喆,假注書李墩,記事官曺雲承·洪說謨,各持小學第四卷,以次進伏訖。上誦前受音訖。俊輔讀奏自伊川程先生曰敎人,止正家之始,仍讀奏釋義。上讀新受音十遍訖,上命陳文義。俊輔曰,天下萬事,見其意趣,然後自有可樂,而敎人之方,必興於詩,故聖賢敎人,必先於歌舞,使之先識意趣,而歌舞者,指其詠歌舞蹈也。蓋詩之爲道,被之管絃,叶諸聲律,動盪其血脈,薰陶其心志,使人有先識意趣,而漸見其可樂之實矣。見其可樂,則亦自有欲罷不能之心,雖以講學言之,若於古人之嘉言善行,先識其意趣所在,則其所可樂,始可驗於章句文義之內,而潛心融會,不待勸而自樂矣。若不見其意趣,而徒事章句之讀,則非但無可樂,不能無怠惰可厭之心。伏願殿下,體驗於伊川敎人之訓,先於識其意趣四字,深留聖意,而省察加工焉。上曰,玉堂陳之。在喆曰,凡學問之道,字有字意,句有〈句〉意,雖一字一句之間,討辨質疑,玩尋其指意歸趣,然後始可以日知其所不知,而緝熙之工,不待他求。今殿下亦於講學止際,勿以音讀訓釋爲主,專用力於見得其意趣之如何,則自然有樂而忘疲欲罷不能之效。伏願體念焉。上曰,參贊官陳之。益相曰,聖人千言萬語,皆有意趣,未曉意趣則爲學之意倦,故敎以歌舞,欲其易曉,則非如今之尋常歌舞也。以詩爲節奏,詠歌之間,開發性情,蹈舞之際,流動血脈,至於蕩滌査滓,胸中明快,則自然知得意趣,進進不已,而爲聖爲賢,於此焉在,我殿下方讀小學,伏願毋時或怠,紬繹已講之文,以曉解意趣,爲先務焉。上掩卷。仍命退,諸臣以次退出。
乙未正月二十八日申時,上御景賢堂。召對入侍時,參贊官李祖榮,侍讀官朴宗休,檢討官洪在喆,檢校待敎金學性,假注書李墩,記事官曺雲承·洪說謨,各持小學第四卷,以次進伏訖。上曰,史官分左右。上開卷,讀前受音十遍訖,命陳文義。宗休曰,意趣二字,最宜玩味,苟未見意趣,則其不樂誠然矣。第見意趣之方,亶在於心好,而不厭於聖經賢傳,一字一句,罔或放過,紬繹玩究,念念在玆,孜孜不已,如對聖人,親承敎誨,浸漬漸進,久久成熟,則觸類而長,隨感而見,益見其所未見,益知其所未知,至於豁然貫通,洞見大原之域。惟殿下,凡於講讀之際,必求意趣之所在,毋或間斷,是臣區區之望也。上曰,下番陳之。在喆曰,正家之道,必先以正身心爲本,正身心之要,又莫如講學,九容九思,殿下之所已進講者,而此卽所以正身心者也。心一正則身正家正,推以至乎正朝廷正萬民矣。伏願深留聖意焉。上曰,閣臣陳之。學性曰,玉堂旣已詳陳,臣無可奏之義,而第臣有區區所懷,敢此仰達矣。大抵講學之道,問難最爲緊切,前日之所未及知者,與知之而猶未能洞然悟解處,若博問而討論之,則自當有知進學進之效,故以顔子之聖,猶有以多問寡以能問不能之美,今殿下,課日開講,臣之侍講,亦且屢矣。未見一番質疑之擧,未敢知殿下,果無疑難處,而設或無疑晦難知之義,拈出一二句語,發問於諸臣,各陳所知,則或不無萬一裨益於緝熙之工。伏願體念焉。上曰,參贊官陳之。祖榮曰,聖賢之學,莫大於正家,家正而後,國治而天下平,故關雎之詩,作於文王造端之初,爲三百篇之首,其於爲學之方,尤爲喫緊,是故,敎人必先於關雎,以其切於正家之道也。伏願殿下,取法於文王正家之道,是所望焉。上掩卷。仍命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
藥房副提調權敦仁啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣不任區區伏慮,敢來問安,仰此仰稟。答曰,知道。大王大妃殿·王大妃殿氣候一樣,卿不必入侍矣。大王大妃殿·王大妃殿,口傳問安。答曰,罔極。
韓益相啓曰,行大司憲金學淳,持平趙準孝呈辭,執義趙萬協,掌令金鼎元·李應信在外,持平安允沆未署經,監察茶時之意,敢啓。傳曰,知道。
李祖榮啓曰,左副承旨李鼎在,右副承旨李寅弼,今日不爲仕進,竝卽牌招,何如?傳曰,允。
韓益相啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
傳于李祖榮曰,勸講入侍。
傳于李祖榮曰,召對爲之。
傳于韓益相曰,明日朔奠,當親行矣,該房知悉。
大王大妃殿傳于韓益相曰,發靷時,晝停所設布帳停止,宿所·陵所布帳,仍令訓局專當,至於陵上而擧行,管理營·鎭撫營·守禦營三處擧行安徐,俾無畿邑百姓之農時往來留連失農之弊,廟堂知悉事,分付。
韓益相,以義禁府言啓曰,知敦寧金敎根下義禁府推考事,傳旨啓下矣。金敎根下去京畿楊州地云,依例發遣府都事,拿來,何如?傳曰,待待命拿囚。
又以義禁府言啓曰,知敦寧金敎根,今方待命,而文宰耆社人,勿以輕罪繫囹圄,卿宰禁推該府草記,待批下捧供,俱載大典通編矣。金敎根係是耆社卿宰,敢啓。大王大妃殿傳曰,如有一分秉彝之心,必無侵責。此時敦匠之堂上,其意不但在卿,卿不思事體,惟較其言,而徑離役所,實非先公後私之義,卽爲下去,盡誠董役。
大王大妃殿以司謁口傳下敎曰,城門開門,自政院申飭,卽送役所後入稟。
以左副承旨李鼎在,右副承旨李寅弼牌不進罷職傳旨,傳于李祖榮曰,只推。
以右承旨柳致睦竝牌不進罷職傳旨,傳于李祖榮曰,只推。
以應敎吳取善牌不進罷職傳旨,傳于韓益相曰,只推。
韓益相,以禮曹言啓曰,卒哭前竝停大小中祀,惟祭社稷事,已爲達下,而取考謄錄及補編,則大報壇祭享,雖卒哭前,依例設行,亦爲用樂矣。祭享吉日,令日官朴周煥推擇,則來三月初六日爲吉云。以此日設行,而自上方在諒闇中,依例遣大臣攝行,何如?傳曰,允。
又以議政府領·左相意啓曰,本府每於歲首,例爲觀察使·節度使薦,而右議政朴宗薰,奉命出疆,臣等俱有身病,限內不得議薦之意,敢啓。傳曰,知道。
又以備邊司言啓曰,卽見全羅前監司徐有榘,濟州牧使朴長復狀啓,則以爲,濟州牧涯月鎭漂泊船一隻,詳細問情,則乃是大淸國關東省錦州府皮住村人五名,行商漂到者,願從旱路還歸,彼人之憚涉水路,專由於本船之體小不完,而前此有大靜縣摹瑟浦漂到江南省通州人十六名之願從水路還歸,候風未發者,故其中解事者二名,領來對面,則相逢驚喜,俱願同船偕往矣。彼人卜物,卽令出送摹瑟浦,使之同載候風之地,所棄船隻,待啓下知委,彼人所見處燒火,粧船鐵物,依其願拔出,載給計料爲辭矣。錦州·通州兩漂人之他鄕相逢,同船願歸者,可見違難相救之義,卽該倅臣之方便措處,儘爲得宜,凡漂人之從陸還歸時,本船燒火,係是事目,則此雖與陸還有異,本船之棄置則一也。彼人所見處,依例燒火,鐵物則照數載給,發送間供饋禁火之節,益加操飭之意,分付。待其還送狀聞之來,令槐院撰出咨文,別定禁軍,騎撥下送于灣府,使之入送鳳城之地,何如?傳曰,允。
又以備邊司言啓曰,各道狀啓之可合省除者,令諸有司及知申,相議錄出,以爲經稟知委之意,頃有所筵奏矣。凡逐朔登聞者之或年或終春秋或四季朔修啓與只報各該衙門,勿爲煩啓及永爲除減者,區別別單書入。仍爲行會各該道之意,敢啓。傳曰,知道。
乙未正月二十九日辰時,上御景賢堂。勸講入侍時,左議政洪奭周,原任直提學朴綺壽,參贊官李祖榮,侍讀官朴宗休,假注書李墩,記事官曺雲承·洪說謨,各持小學第四卷,以次進伏訖。上曰,史官分左右。奭周進前曰,近日猶有不調時,聖體,若何?上曰,一樣矣。寢睡·水刺之節,若何?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。上誦前受音訖。綺壽讀自故用之鄕人,止朝夕歌之似當有助,仍讀奏釋義。上讀新受音十遍訖,命陳文義。綺壽曰,此伊川先生之言,果切實於誘掖之功矣。古之敎人,必自幼少時,十三舞勺,十五舞象,二十又敎以大夏之舞,大抵樂者,是六藝中一事,而動盪血脈,宣暢湮鬱,故敎之易曉,必有捷效故也。此言三百篇中,如關雎之詩,爲正家之始者,周之文王,生有盛德,又配之以后妃幽閒之德,治化自家而國,故宮中美之,詩人歌之。上下通用,被之管絃,以爲諷誦鼓動之方,而辭意簡奧,蒙學難曉,故程子別欲作詩,以爲易曉之一助,註釋所云,曲禮中衣毋撥等語及管仲弟子職篇,其敎該備,程子所著四勿箴,其意簡切,而俱是編爲韻語,卽皆古人敎人之道也。臣曾於書筵,敢請書揭左右,以爲常目之資,此乃殿下已所講讀者,每以曲禮·四勿箴等語,另加留念焉。上曰,玉堂陳之。宗休曰,令朝夕歌之者,欲其感人易而入人深也。夫詩旣簡奧而難曉,歌可見聞而易解,就其日用常行間所當爲者,諄諄善諭,時時諷誦,則自然耳濡目染,習與智長,漸進於高明之域,故中庸曰,譬如行遠必自邇,登高必自卑,此固爲學切要之言,惟殿下深加體念,實下工夫,積小成大,由淺入深,是臣區區之望也。上曰,參贊官陳之。祖榮曰,簡奧者,辭簡意奧之謂也。泛看誠未易曉,然苟能沈潛玩味,求其意趣,則元無未易曉者,其曉之難易,專在於學問上用工如何。伏願講讀之際,雖一字一句,勿爲泛過,專心玩味,則日月將就之望在斯,益勉加焉。上曰,大臣陳之。奭周曰,參贊官所陳果好矣。大凡讀書之法,一字一句,固宜詳細理會,而新受之書,尤當以講解字義爲先,字義明透然後,句意可通,字句之義,無不通透而後,全章大旨,始可曉然,讀誦之際,無但順口泛過,必須字字理會,究其訓義而後,方有讀書之實效矣。殿下知奧字之義乎?上曰,奧字何義也?奭周曰,奧字卽深字之義也。房室之深處,名之曰奧,故凡文義之深微者,亦謂之奧也。殿下又知曉字之義〈乎〉?上曰,,曉字何義也?奭周曰,東方之明,謂之曉。人於凡事,茫昧不知,有如黑夜之不能見物,及其豁然通悟,知其所未知,有如東方之開明,而黑夜之所不能見者,無不呈露,故仍以曉字,爲通知之義也。殿下又知前章所謂玩好奪志之義乎?上曰,玩好何義也?奭周曰,玩好者,可玩可好之物也。如采色之悅於目,珍奇之便於用,雜戲之適於心者,皆所謂玩好也。志者,心之所欲爲也。今殿下讀聖賢書,將欲盡通其意,盡行其言,以造乎聖人之域,講究治道,發政施令,措國家於泰磐,躋斯民於熙皥,此今日之所志也。若或留心於玩好之物,則方寸之中,便爲所誘,讀書求治之工,皆不暇自力,而爲堯爲舜之志,將爲其所奪矣。玩好之物,目下雖似可悅,過境之後,滋味亦盡,求其所益,秋毫無得,而其妨工失學之害,則有不可勝言者矣。豈不可惜之甚乎?凡於讀書之際,勿以空言看過,必皆反之於身,着實體念,是臣區區之望也。上掩卷。仍命退,諸臣以次退出。
乙未正月二十九日申時,上御景賢堂。召對入侍時,參贊官李祖榮,侍讀官朴宗休,檢討官韓鎭庭,檢校待敎金學性,假注書洪仁秀,記事官曺雲承·洪說謨,各持小學第四卷,以次進伏訖。上讀前受音十遍訖,命陳文義。宗伏曰,夫關雎之詩,樂而不淫,哀而不傷,爲夫婦人倫之始,而可以養人中和之德,故用之鄕人,用之邦國,使變化氣質,漸就德惟,此所謂敎成於內而化行於國者也。伏願殿下,勿謂簡奧,而體認心得,思所以興起斯民,丕變頹俗之道焉。上曰,下番陳之。鎭庭曰,此章有曰,日使人聞之,蓋欲其日以爲常,無所間斷者,大抵講學之工,在於維日不足,故大學云,苟日新又日新,伏願殿下,日日孜孜,今日講一事,明日講一事,日聞其所不聞,以爲日就月將之道焉。上曰,閣臣陳之。學性曰,此章言朝夕歌之,朝夕二字,實合體念處,講學之工,尤貴於朝夕講習,若將朝學而夕不講,則舊知易忘,新知不進,必也朝而學夕而講,孜孜不已,無一時之間斷,自然目染心會,浹洽貫通,一日二日,樂此不疲,則聖學自臻於日新又新之域。伏願此等處深留聖意焉。上曰,參贊官陳之。祖榮曰,朝筵已陳無餘,今無容更達者,而凡講讀之際,雖字句之微,必細究其意趣,念常在於玩味,則或有未解處,自然爲融會之域,以是望焉。上掩卷。仍命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。朔奠親行後,大殿·大王大妃殿·王大妃殿,內閣·政院·玉堂單子問安。答曰,罔極。藥房口傳問安。答曰,罔極。
朝廷二品以上·六曹堂上·兩司長官·奉朝賀單子問安。答曰,罔極。
韓益相啓曰,行大司憲金學淳,持平趙準孝呈辭,執義趙萬協,掌令金鼎元·李應信在外,持平安允沆未署經,監察茶時之意,敢啓。傳曰,知道。
權敦仁啓曰,今日朔奠親行時,承旨當爲備員,而右承旨柳致睦,左副承旨李鼎在,右副承旨李寅弼不爲仕進,竝卽牌招,何如?傳曰,允。
傳于韓益相曰,勸講入侍。
以右承旨柳致睦,左副承旨李鼎在,右副承旨李寅弼牌不進罷職傳旨,傳于韓益相曰,只推。
傳于李祖榮曰,召對爲之。
以慶尙監司趙秉鉉狀啓,淸河縣監丁惠敎身死事,傳于韓益相曰,令該曹口傳差出,催促下送。
吏曹口傳政事,以白宗倫爲淸河縣監。
李祖榮,以奎章閣言啓曰,景慕宮望廟樓,今朔奉審,無頉之意,敢啓。傳曰,知道。
韓益相,以吏曹言啓曰,今此社稷大祭祭官中,時無職名人員,令該曹口傳付軍職,何如?傳曰,允。
李祖榮,以奉常寺都提調·提調意啓曰,東耤親耕田所種九穀,例於先農祭後付種,而今年旣未行祭,過元定日後,卽爲起墾播種之意,敢啓。傳曰,知道。
乙未二月初一日辰時,上詣殯殿。朔奠親行入侍時,兼都承旨權敦仁,左承旨李祖榮,同副承旨韓益相,假注書洪仁秀·李墩,記事官曺雲承·洪說謨,原任直提學朴綺壽·趙寅永·鄭基善,直提學徐憙淳,原任直閣徐俊輔·朴永元·李嘉愚,檢校直閣李景在,原任待敎李憲瑋,檢校待敎趙斗淳·金學性,以次侍立。時至,通禮跪啓請出次,上具衰服,出自廬次,入殯殿門,詣褥位俯伏哭,少頃,止哭興平身,代奠官詣香案前,三上香,連奠三盞訖,降復位,上俯伏哭,少頃,止哭興平身,通禮導上還廬次,諸臣以次退出。
乙未二月初一日辰時,上御景賢堂。勸講入侍時,原任直提學趙寅永,參贊官韓益相,檢討官韓鎭庭,假注書李墩,記事官朴齊憲·洪說謨,各持小學第四卷,以次進伏訖。上曰,史官分左右。上誦前受音訖。寅永讀自陳肅公曰,止所當先也,仍讀奏釋義訖。上讀新受音十遍訖,命陳文義。寅永曰,此章聖賢二字,雖似高遠,若識其何者是聖人賢人所爲之事,而向之就之,則聖賢地位,不難到矣。伏願此等處,恒加體念焉。上曰,玉堂陳之。鎭庭曰,此章有曰,何者是聖賢所爲之事,夫聖賢所爲之事,本非高遠難行之事也。試以講學一事言之,安定心志,不馳於外,講究義理,維日勤孜,則聖賢之工,亦不外於此矣。伏願殿下,克敬克念,以爲作聖之根基焉。上曰,參贊官陳之。益相曰,聖賢之學,罔不在於幼少時,幼學二字,正爲今日切要語也。幼而懋學,然後長而至於聖賢之域,今我殿下,方在沖年,伏願深留聖意焉。上掩卷。仍命退,諸臣以次退出。
乙未二月初一日申時,上御景賢堂。召對入侍時,參贊官李祖榮,侍讀官李㙽,檢討官韓鎭庭,檢校待敎金學性,假注書李墩,記事官徐憲淳·洪說謨,各持小學第四卷,以次進伏訖。上曰,史官分左右。上讀前受音十遍訖,命陳文義。㙽曰,於二何者字,必也以意會之,方見其趣,然後講讀之際,滋味存焉。伏願殿下,深味此二字焉。上曰,下番陳之。鎭庭曰,此章文義,別無更陳之辭,而惟此分別人品四字,最是緊要處,故敢此仰達矣。大抵人品,有高有下,有賢有愚,而知之不明,則或有以下爲高之弊,察之未詳,則亦有以愚爲賢之慮,以殿下則哲之明,至於用人取士之道,分別人品高下賢愚,是臣區區之望矣。上曰,閣臣陳之。學性曰,此章分別人品上下之云,蓋指幼學之士,而此在君人之地,尤爲先務之急,其人也爲聖賢之所爲,是上品人也,其人也爲下愚之所爲,是下等人也。知其上品人而取之,知其下等人而去之,卽分別之謂也。伏願殿下,以爲進退賢邪之要法焉。上曰,參贊官陳之。祖榮曰,好善惡惡,是本然之性,向背旣審焉,則善惡斯分矣。善惡吾師者,竊以爲此之謂也。惟願此等處,益加留念焉,上掩卷。仍命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
韓益相啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
傳于柳致睦曰,勸講入侍。
傳于柳致睦曰,知申與左副承旨·右副承旨竝許遞,前望單子入之。
承旨前望單子入之,李憲瑋·朴容壽·李寅弼落點。
柳致睦啓曰,新除授左副承旨朴容壽,同副承旨李寅弼,竝卽牌招,何如?傳曰,允。
又啓曰,今此京外守令邊將薦擧單子三百六十九張捧入,而其中應薦而不薦人,令該曹察推,何如?傳曰,允。
又啓曰,卽者宗廟署官員來言,明日春奉審時,提調一員當爲進參,而都提調沈象奎,提調李羲甲俱有身病,不得進參云。提調李羲甲,卽爲牌招,何如?傳曰,提調許遞,口傳差出。
吏曹口傳政事,以金逌根爲宗廟提調。
柳致睦,以吏曹言啓曰,卽接平安監司鄭元容移文,則以爲,定州牧使尹秉烈,受由上京矣。分還時空官,民情已極悶菀,該牧以支勑大站,多有預備之務,不宜許久曠官,催促下送事爲辭矣。自臣曹催促,則身病猝重,時日內無還任之望云,身病旣如是沈重,則有難等待其差歇,定州牧使尹秉烈,罷黜,何如?傳曰,允。口傳差出,催促下送。
吏曹口傳政事,以白殷鎭爲定州牧使。
假注書洪仁秀書啓,臣於本月初一日辰時量,以南山植木摘奸事,敬奉聖敎,出崇禮門至南關王廟,主山及案山植木處看審是白乎,則松橡鬱密是白遣,自靑鶴亭,至舊失火處,面面周審是白乎,則老木穉株,叢帀茂盛是白遣,自典牲署後面,至冷井洞,則大木參差,擁蓋一山是白遣。下詣南壇看審是白乎,則壇砌門墻,竝無圮傷處,而主山及案山,樹不甚盛是白遣,自文峴至梨泰院後麓水閣峴,則土性脊确,略有穉松是白遣,前至馬石橋,則松林蒙翳是白遣,詣漢江壇看審是白乎,則亦爲無頉是白遣,自雁峯·伏兵峴,至畫景谷,則樹木茂密是白遣,由斗湖而詣司寒壇看審是白乎,則亦爲無頉是白遣,自無學峯,所經外山諸處,一一詳審是白乎,則別無斫㾗之意,敢啓。傳曰,知道。
韓益相啓曰,行大司憲金學淳,持平趙準孝牌不進,執義趙萬協,掌令金鼎元·李應信在外,持平安允沆未署經,監察茶時之意,敢啓。傳曰,知道。
以大司諫李禮延,獻納白東奎,正言李魯確,持平趙準孝牌不進罷職傳旨,傳于韓益相曰,只推。
韓益相,以戶曹言啓曰,禮曹啓下關內,大行大王山陵三年內所用炭燒木及各樣菜物,依庚申年例,令戶曹磨鍊擧行事據,取考前例,則山陵自下玄宮日,至大祥日,朝夕上食晝茶禮所用柴炭菜物,自本曹磨鍊啓下後,自惠廳啓稟給價矣。今亦依定奪,一從庚申年例,磨鍊單〈子〉書入,而待啓下,令宣惠廳,考例給價,奉常寺·司圃署·內資寺貢人及下人等處分給一款,亦令依例擧行,何如?傳曰,允。
柳致睦,以奎章閣言啓曰,檢校直閣金鼎集父前副正永受,今月二十九日身死云。致弔致賻勸肉等節,待因山後擧行之意,敢啓。傳曰,知道。
又以弘文館言啓曰,應敎吳取善,旣有只推之命,卽爲牌招察任,何如?傳曰,允。
乙未二月初二日辰時,上御景賢堂。勸講入侍時,原任直提學鄭基善,參贊官柳致睦,檢討官尹滋畊,假注書洪仁秀,記事官曺雲承·洪說謨,各持小學第四卷,以次進伏訖。上誦前受音訖。基善讀自顔子·孟子亞聖也,止漸可學矣,仍讀奏釋義。上讀新受音十遍訖,命陳文義。基善曰,凡志學者,皆有所自期,賢人希聖,常人希賢,隨其稟受之層級,各有成就之大小,陳瓘此言,只爲幼學之士,切中其要,故以學聖未至,猶爲賢人爲言,而人主之學,必以堯·舜爲期,然後心法精一如堯·舜,治化郅隆如堯·舜,夫堯·舜之道,非高遠難行之事,卽不過曰孝悌而已。本之孝悌,推之以治國愛民,便一堯·舜,臣等所望卽如此,殿下之所自期,亦當如此而已。今日朝氣峭寒,臨講移時,雖不敢張皇敷陳,而文義之大略如此。伏願深留澄省焉。上曰,玉堂陳之。滋畊曰,顔子·孔門高弟也,孟子鄒鄕大賢也。顔·孟之事,我亦可學云爾者,卽凡人之所皆願學者也。顔子曰,舜何人也,予何人也?今殿下,亦以顔·孟之學學之,則其於堯·舜之治何有?伏願如此文義,深留聖意焉。上曰,參贊官陳之。致睦曰,不貳過三字,於學者事,最爲切當,人孰無過,改之爲貴,改之又改,以至於無,則不但至於亞聖而已。堯·舜·周·孔之事,亦可學而能也。伏願殿下,至於讀書,亦用此道,一番誤讀處,更勿誤讀,則精神專一,箇中自有無限意味矣。上掩卷。仍命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
李祖榮啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
傳于李祖榮曰,勸講入侍。
吏曹口傳政事,仁陵忠義單權用正。
以應敎吳取善牌不進罷職傳旨,傳于柳致睦曰,只推。
柳致睦,以弘文館言啓曰,應敎吳取善,旣有只推之命,卽爲牌招察任,何如?傳曰,允。
傳于柳致睦曰,召對爲之。
李祖榮啓曰,行大司憲金學淳,持平趙準孝牌不進,執義趙萬協,掌令金鼎元·李應信在外,持平安允沆未署經,監察茶時之意,敢啓。傳曰,知道。
以大司諫李禮延,獻納白東奎,正言李魯確,持平趙準孝牌不進罷職傳旨,傳于李祖榮曰,只推。
以左副承旨朴容壽,同副承旨李寅弼牌不進罷職傳旨,傳于柳致睦曰,只推。
以應敎吳取善牌不進罷職傳旨,傳于柳致睦曰,只推。
以廣州留守金履載狀啓,癸巳停退條還穀,未能準捧,惶恐待罪事,傳于柳致睦曰,令廟堂稟處。
柳致睦,以奎章閣言啓曰,景慕宮望廟樓今春大奉審,臣學性,與本宮提調金在昌,進詣展奉奉審,無頉之意,敢啓。傳曰,知道。
又以魂殿都監摠護使意啓曰,今番初虞祭,設行於山陵吉帷宮,而無灌地筒,依已例磁器代用,何如?傳曰,允。
李祖榮,以兵曹言啓曰,禁衛營槍劍把摠,滿二十朔後,啓稟加資,曾有定式矣。槍劍把摠金用基,今已準朔,依定式加資,何如?傳曰,允。
乙未二月初三日辰時,上御景賢堂。勸講入侍時,原任直閣徐俊輔,參贊官李祖榮,侍讀官尹致秀,假注書李墩,記事官曺雲承·洪說謨,各持小學四卷,以次進伏訖。上曰,史官分左右。上誦前受音訖,俊輔讀自知埋鬻之戲,止亦可以如孟子矣,仍讀奏釋義訖。上讀新受音十遍訖,命陳文義。俊輔曰,孟子,亞聖也,猶且資於所習,況其下者乎?是故,古人必以習與性成,爲戒,蓋欲資其所習,必先愼其所與,此所以親正士聞正言,爲人君資習之要道,此等聖賢用工處。深加體念,拳拳服膺,區區之望也。上曰,玉堂陳之。致秀曰,此章,言孟子過而悔之,悔而改之之事也。旣悔矣,又改矣,則惟在於終始一意,愼始愼終,一此不解,則自無過矣,且無可悔。伏望體念焉。上曰,參贊官陳之。祖榮曰,至於三遷,遂成大儒,凡聲色服玩之娛,可以奪志者,一切不接於目,不入於耳,益軫養正之義焉。上掩卷。仍命退,諸臣以次退出。
乙未二月初三日申時,上御景賢堂。召對入侍時,參贊官柳致睦,檢校直閣李景在,侍讀官尹致秀,檢討官尹滋畊,假注書李墩,記事官曺雲承·洪說謨,各持小學第四卷,以次進伏訖。上讀前受音十遍訖,上命陳文義。致秀曰,臣於朝筵,以終始之旨,仰陳,而天下萬事,莫不有終始。讀書之法,亦有始有終,一帙之書,有始終,十遍之讀,有始終,若或忙迫厭煩,必有始勤終怠之慮。伏願於此等處加勉焉。上曰,下番陳之。滋畊曰,終始一意之義,上番已有所陳,而大抵此章之旨,專在於此四字矣。詩云,靡不有初,鮮克有終,今殿下,以天性仁孝,終始不動,爲第一工夫,另加體念焉。上曰,靡不有初,鮮克有終之句,小學亦有之耳。諸臣咸曰,然矣。上曰,閣臣陳之。景在曰,心動則雖尋常事爲,必不得循理而責功。況於誦讀之際,若不潛心玩味,難曉其微辭奧旨,而今殿下,於文義奏對,務令簡易,此乃殿下之心動處也。臣等所奏,雖甚魯莾,若專心俯聽,則必有滋味,反慮其或不敷衍。伏願動心二字,深加猛省焉。上曰,參贊官陳之。致睦,曰,終始一意,玉堂上下番,已爲陳達,而臣亦有一意,敢此仰陳焉。終始一意,有久近難易之別,一日而有一日之終始,一年而有一年之終始,一生而有一生之終始。一日之內,朝或勤而暮惰焉,一年之內,春或勉而冬忽焉,一生之內,少壯立志,而老大墜失焉。一日終始,猶可保也,一年終始,非百倍之工則不能也,至於一生終始,則尤萬萬倍於一年也。伏願殿下,勿以一日一年爲期,必以一生自勉,巍蕩比於堯·舜,是臣區區之望也。上掩卷,仍命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
韓益相啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
李祖榮啓曰,左副承旨朴容壽,同副承旨李寅弼,今日不爲仕進,竝卽牌招,何如?傳曰,允。
傳于韓益相曰,勸講入侍。
傳于李祖榮曰,都承旨·左副承旨竝許遞,前望單子入之。
承旨前望單子入之,李憲瑋·徐英淳落點。
李祖榮啓曰,事變假注書金大默,身病猝重,勢難察任,今姑改差,何如?傳曰,允。
金大默改差,代以金震休爲事變假注書。
金震休在外,代以李昌廷爲事變假注書。
傳于柳致睦曰,召對爲之。
韓益相啓曰,行大司憲金學淳,掌令李應信,持平趙準孝牌不進,執義趙萬協,掌令金鼎元在外,持平安允沆未署經,監察茶時之意,敢啓。傳曰,知道。
以大司諫李禮延,獻納白東奎,正言李魯確,掌令李應信,持平趙準孝牌不進罷職傳旨,傳于韓益相曰,只推。
以左副承旨朴容壽牌不進罷職傳旨,傳于韓益相曰,只推。
以應敎吳取善牌不進罷職傳旨,傳于韓益相曰,只推。
韓益相啓曰,明日次對,兩司當爲進參,除在外·未署經外,未肅拜·呈告人員,竝待開門牌招,何如?傳曰,允。
柳致睦,以弘文館言啓曰,應敎吳取善,旣有只推之命,卽爲牌招察任,何如?傳曰,允。
又以吏曹言啓曰,因承政院啓辭,守令應薦而不薦人,令該曹察推事,允下矣。行兵曹判書金在昌,判敦寧府事鄭尙愚,行議政府左參贊李錫奎,知敦寧府事金敎根,行大護軍宋冕載·金銑·徐耕輔,行護軍徐憙淳·朴齊一·朴晦壽·金愚淳·朴宗琦·金基常·李鍾運·朴宗喜·李錫祜,開城府留守鄭祖榮,行護軍朴基宏·金炳朝,同知中樞府事林景鎭,行護軍柳台佐·李光正·韓耆裕·洪羲瑾,同知中樞府事李寅泰,行護軍李彦淳·徐左輔·趙冀永·鄭來成,俱爲應薦而不薦,竝推考警責,何如?傳曰,允。
李祖榮,以漢城府言啓曰,每年歲首,回榜人,各部搜訪報來後草記事,曾有定式矣。今年回榜人李雲漢,有故下鄕,今始上京,則不可以過時來告,置而勿論,登科年月日,別單書入之意,敢啓。傳曰,知道。
柳致睦,以禮曹言啓曰,卽接知中樞府事洪羲俊單子,則以爲,族姪故通德郞致謨,嫡妾俱無子,以其同姓四寸弟前郡守夔謨第三子道周,欲爲繼後,兩家諸族,相議完定,而未及禮斜,致謨夫妻,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長洪羲俊單辭旣如此,依定式洪夔謨第三子道周,立爲洪致謨之後,何如?傳曰,允。
韓益相,以兵曹言啓曰,因承政院啓辭,邊將應遷不遷人,令該曹察推事,允下矣。判敦寧府事鄭尙愚,議政府左參贊李錫奎,知中樞府事洪羲俊,行大護軍宋冕載·金銑·徐耕輔·金熙華,行護軍徐憙淳·朴岐壽·朴晦壽·朴齊一·金陽淳·李鍾運·朴宗琦·韓耆裕·柳台佐·李彦淳·金炳朝·洪羲瑾·任存常·李光正·徐左輔·趙冀永·安光直·李憲球,吏曹參判李奎鉉,禮曹參判金道喜,同知中樞府事李寅泰·林景鎭·柳和源·尹義儉,行護軍金煐·柳相穆,俱爲應薦而不薦,竝依法典推考,何如?傳曰,允。
又以扈衛廳大將意啓曰,別將金相宇,身病猝重,勢難察任,改差,何如?傳曰,允。
又以御營廳言啓曰,本廳軍色從事官尹致秀,身病甚重,勢難察任,改差,何如?傳曰,允。
乙未二月初四日辰時,上御景賢堂。勸講入侍時,原任直提學朴綺壽,參贊官韓益相,侍讀官尹致秀,假注書洪仁秀,記事官曺雲承·洪說謨,各持小學第四卷,以次進伏訖。上誦前受音訖。綺壽讀自若夫立志不高則,止不可以語上矣,仍讀奏釋義。上讀新受音十遍訖,命陳文義。綺壽曰,此章立志二字,乃是學問之第一要道也。天下萬事,莫不先立志,然後終有成就,譬如行道焉,射帿焉,行者先定所向而後,不迷其方,射者志在於的而後,發無不中,是乃立志之功也。上曰,志無所定,則行無所向,誠然矣,的者,何物也?綺壽曰,射者之具,或以布爲之,或以革爲之,畫其中爲貫也。昔先正臣李珥,作聖學輯要,而以立志揭其篇首,曾於大行朝,每多進講此書矣。上曰,先正臣,誰?綺壽曰,栗谷李珥,而我東邦賢臣也。此章,言顔·孟,顔·孟之道,不在乎他,在乎堯·舜之道,故顔子曰,舜何人也,予何人也?有爲者亦若是,孟子·堯·舜與人同。今殿下,亦以堯·舜之道,學之,則爲堯爲舜不難矣。夫立志在高,則其就在於高,在下則其就在於下,故古語曰,聖希天,賢希聖,士希賢。伏願殿下,必以聖人立志,將就於聖人之域焉。上曰,玉堂陳之。致秀曰,我爲孩童,豈敢學顔·孟者,正合體念之資矣。此陳忠肅公戒幼學之士,故上二章,以顔·孟事,分而言之,下章合而言之,然今殿下,不但學顔·孟而已。閣臣旣以立志仰陳,立志必以堯·舜自期,凡於讀書向學之工,治法政謨之間,以堯·舜,高其立志,深所仰望矣。上曰,參贊官陳之。益相曰,此章,警戒幼學之士也。閭閻幼學之士,尙以顔·孟爲期,則況人君乎?人君之立志,尙以堯·舜爲準,學顔·孟,所以入堯·舜之楷也。伏願殿下,以堯·舜,爲立志之本焉。上掩卷,仍命退,諸臣以次退出。
乙未二月初四日申時,上御景賢堂。召對入侍時,參贊官柳致睦,檢校待敎趙斗淳,侍讀官尹致秀,檢討官李公翼,假注書洪仁秀,記事官曺雲承·洪說謨,各持小學第四卷,以次進伏訖。上讀前受音十遍訖,命陳文義。致秀曰,學問之道,心志爲先,一篇之內,固多有之,而此章之曰志曰心處,尤合體念。蓋心者,一身之主宰,萬化之根基,譬如作室,先立基址,基址廣大,則其室亦大,基址窄小,則其室亦小,其室猶然,況聖學工夫乎?伏願立心立志,至高至大,深留聖念焉。上曰,下番陳之。公翼曰,此章中學之一字,最宜體念處也。大抵學非別樣事,視聽言動,日用事爲,莫非學也,凡於此等處,皆以聖賢爲準,則不期而自抵於學矣。惟殿下,讀聖賢之書,行聖賢之事,道德則學孔·孟·顔·曾,政謨則學堯·舜·禹·湯,自省自警,推移運用,是臣區區之望也。上曰,閣臣陳之。斗淳曰,此章言顔·孟,臣未敢知殿下所欲學,顔·孟乎?顔·孟之上,又有聖人焉,堯·舜是已,人君之尤當學者也。顔子曰,舜何人也,予何人也?伏願殿下,自期於堯·舜,卽到于堯·舜之域焉。上曰,參贊官陳之。致睦曰,豈敢學顔·孟五字,幼學之士,最所鑑戒處也。孔子曰,有能用其力於仁矣乎,我未見力不足者,顔淵曰,舜何人也,予何人也?有爲亦若是。伏願殿下,體念乎孔·顔之訓,日進乎高明之域,是臣區區之望也。上掩卷,仍命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
藥房都提調沈象奎,提調金逌根,副提調柳致睦啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。大王大妃殿氣候,何如,王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
韓益相啓曰,行大司憲金學淳,掌令李應信,持平趙準孝牌不進,執義趙萬協,掌令金鼎元在外,持平安允沆未署經,監察茶時之意,敢啓。傳曰,知道。
傳于柳致睦曰,大臣·備局堂上引見。
傳于李憲瑋曰,勸講入侍。
傳于李寅弼曰,承旨房望,以順房爲之。
徐英淳,以禮曹言啓曰,今二月初九日,行社稷大祭所用犠牲看品,小宗伯與本署提調,當爲眼同擧行,而本曹參判金道喜呈辭受由,無以擧行。令政院稟旨變通,以爲趁時看品之地,何如?傳曰,允。
徐英淳啓曰,因禮曹草記,今初九日,行社稷大祭所用犠牲看品,小宗伯當爲擧行,而參判金道喜呈辭受由,無以擧行,令政院稟旨變通,趁時看品事,允下矣。合有變通之道,何以爲之?敢稟。傳曰,許遞,今日政差出。
有政。吏批,判書趙寅永進,參判李奎鉉,參議張敎根竝牌招不進,右承旨徐英淳進。以權敦仁爲刑曹判書,以洪鍾應爲刑曹參議,以具行益爲禮曹正郞,以金炳朝爲同經筵,以尹命圭爲同義禁,以吳甲良爲奉常正,以李俊秀爲寧陵令,以金羽休爲穆陵別檢。耆老所守直官權炳益,兼養賢奉事方啓霙,奉保夫人金氏,以上竝單付,奉常正申在獻今加通政,滿三十朔,依法典陞堂上,幼學趙熙榮年七十四,今超通政,侍從臣持平趙準孝父,依法典加資事,承傳,故通德沈㴛贈吏參例兼,故生員沈得成贈吏議,已上副摠管沈英錫兩代。
兵批,行判書金在昌進,參判李基栽病,參議李毅遠入直進,參知朴榮顯病,左副承旨柳致睦進。啓曰,全羅左水使,今當差出,而擬望之人乏少,他道守令竝擬,何如?傳曰,允。以金炳疇爲副摠管,以李龜星·崔東柱·許桂爲僉知,以李敏坤·康國愼·元維喆爲五衛將,以慶恒運爲忠壯將,以宋英弼爲昌德將,以孫海振爲訓鍊僉正,以曺衡振·宋相保爲武兼,以李濟和爲忠淸兵使,朴蓍會爲全羅左水使,文奎海爲南村別將。大護軍金箕殷,護軍南熙,副護軍朴容壽·李鼎在·金周默·韓公善·睦安中·李仁模·柳基常·李儒常·申在獻·趙熙榮,司果黃獜淳,以上竝單付,禁衛把摠金用基今加折衝加資事,承傳。
吏批,再政。以朴岐壽爲禮曹參判。
兵批,再政。以金炳疇爲都摠管。
以大司諫李禮延,獻納白東奎,正言李魯確,掌令李應信,持平趙準孝牌不進罷職傳旨,傳于韓益相曰,只推。
以吏曹參議張敎根牌不進罷職傳旨,傳于柳致睦曰,只推。
兵曹口傳政事,副司果單崔漢翼·洪羲錫。
徐英淳,以弘文館言啓曰,應敎吳取善,旣有只推之命,卽爲牌招察任,何如?傳曰,允。
柳致睦,以漢城府言啓曰,今此轝士軍文書修整之役,事係緊急,而南部都事李熙殷有實病,無以擧行。令該曹口傳相換,以爲及時擧行之地,何如?傳曰,允
吏曹口傳政事,南部都事李熙殷,義禁府都事宋欽象相換。
柳致睦,以御營廳言啓曰,本廳中軍趙運永,身病甚重,勢難察任,改差,何如?傳曰,允。
乙未二月初五日辰時,上御興政堂。大王大妃殿垂簾,藥房入診,大臣·備局堂上引見入侍時,都提調沈象奎,提調金逌根,副提調柳致睦,檢校待敎趙斗淳,假注書洪仁秀,記事官曺雲承·洪說謨,假注書李墩,事變假注書李昌廷,左議政洪奭周,戶曹判書李止淵,吏曹判書趙寅永,漢城判尹鄭基善,行大護軍李紀淵,漢城左尹李惟秀,右尹李鐵求,校理李寅皐,以次進伏,醫官金殷相·南正吉·朴奎亮,進伏楹外訖。上曰,史官分左右。象奎等進前奏曰,日月如流,月朔又改,伏惟聖慕皇皇,益復如新,下情不任憧憧。日候近復峭寒,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。象奎曰,醫官待令,使之入診乎?上可之。殷相等以次診候訖,退伏奏曰,脈候左右三部調均矣。象奎曰,醫官使之先退乎?上可之。大王大妃殿曰,次對爲之。象奎曰,畿邑陳田白徵之弊,令道臣査櫛登聞後,考降續例稟旨施行之意,左相頃有所筵奏行會者矣,卽見京畿監司申在植所奏,則以爲,自經壬辰大水,道內成川覆沙之田,形址難尋,修築無階者,在在皆然,而伊時因特敎,旱田減稅之摠,爲一千三百餘結矣。就其中除却民力起墾之地,抄出永無田形之處,更爲執摠,逐年以壬辰特敎,懸錄災頉,而另査加耕,限十年充補原摠,則痼瘼可祛,經界可正,請令廟堂稟處矣。若使二十年一量田之規,施之於今日,則此等未蒙頉之類,自在釐整,第未量而便減摠,非特虛實之難辦,末流啓弊,將至何境?經法與事勢,俱不可一爲闊狹,而壬辰特敎,亶出於畿輔根本,與他道絶異。今又道臣,旣以白徵,質言於前席,則其在寧失之義,合施參酌之政,特依道臣所請,使之從實數啓聞施行,而近來地無遺利,誠多秋不應稅之田,則不行査漏之方。但施頉減之擧者,論以結法,大欠核實,姑俟年豐民閒之時,另爲査陳,俾得漸次還實之地,至於年限一款,苟欲査陳,何待十年?雖一二歲之內,優可爲之,姑以限五年許減之意,一體分付,何如?大王大妃殿答曰,依爲之。出擧條象奎曰,忠淸兵使柳基常,以其親病,呈狀乞遞矣。情理旣如此,無以强令一向離舍察任,今姑改差,何如?大王大妃殿答曰,依爲之。出擧條象奎曰,秋堂聞多呈病之人,詞訟不無曠務之慮,竝姑許遞,政官牌招,開政差出,何如?大王大妃殿答曰,依爲之。出擧條象奎曰,卽見廣州留守金履載狀啓,則以癸巳停退還餉之未能準捧,惶悚待罪爲辭,而令廟堂稟處事,命下矣。民勢苟至如此,則何不於限內申請停退,而今始以未捧磨勘者,雖欲曲爲闊狹,其何以開路乎?該守臣推考,使之待準捧,更爲修啓,何如?大王大妃殿答曰,依爲之。出擧條象奎曰,今日勸講日次,臣將登筵而切有所仰達矣。每於勸講時,新受音所讀,不過十遍,而其餘番數之逐日工課,必自內着實講讀矣,召對時,前受音十遍之讀,恐別無所資,臣意則召對,以史略爲之,使登筵諸臣,限幾行讀奏之,詳陳文義,則聞所未聞,資益必多。此是僉議之詢同,而大抵經經緯史,譬如車輪鳥翼,兼行竝致,不可偏廢,仰稟慈旨,此後召對,則以史略進講,爲宜,而勸講及召對時,以講說書納之,故辭意每致冗長,不必如是,務令反覆問難,昭詳奏義,勿爲書納,只錄於政院日記中筵說,似好矣。上可之。奭周曰,召對之以史略爲之,果好矣。歷代之治亂,政事之得失,最多鑑戒者,有補於治謨,恐亦不少矣。大王大妃殿曰,卿等之言果好,當次次爲之矣。奭周曰,發引日宿所,旣以高陽郡爲定矣,高陽雖有行宮,而地勢狹窄,欑宮排設,有難容議。敬考已例,則癸丑寧陵遷奉時,廣州沙器所站爲宿所,而造成靈幄殿,奉安梓宮,己酉顯隆園遷奉時,果川縣爲宿所,而奉安于館舍大廳,沙器所之設靈幄殿,以其無近地可合之處所也。高陽則旣有館舍,地亦寬敞,恐當遵用己酉成例,而事係重大,以臣愚見,不敢擅便,首相今旣登對,俯詢可否,而殯殿國葬都監堂上,亦多登筵者,一體詢問,以爲指一定行之地,何如?大王大妃殿答曰,西路客舍,與南中有異,又有已例,別建行殿奉安,下詢置之,可也。出擧條奭周曰,行殿當審地形,量宜別建,而客舍房屋,旣多適用,宿所時陪從居接處所,於此爲之,似好矣。大王大妃殿可之。奭周曰,今番山陵象設,當一依健陵制度,而至於體樣之大小,則當隨陵所形局而加減,健陵石儀,在陵寢中較大,今番則勢將比此稍減,相地官之言,亦以爲如是,然後可以相稱於局勢云,石物製造之際,謹當知此擧行矣。大王大妃殿曰,相其地形廣狹而爲之,可也。奭周曰,今十三日,卽作甕家吉日也。在前作甕家時,摠護使或進去,或不進去,而近年已例,則率多進去。且日前斬草破土時,尙値地氣之堅凍,只爲始役而止,過旬以後,方可着實董工,尤不可不躬進審視矣。大王大妃殿可之。致睦曰,諸宰奏事。逌根曰,公納愆期,莫今時若,而正供事體,尤爲自別,挽近守令之不有法意,諉以洊歉,無難過限,至有三四年之久者,揆以紀綱,良覺寒心。亦安知無中間乾沒之弊乎?所當依事目直請罷拿。第臣之察任屬耳,有難遽然請勘,而各邑諸般未收,一竝限以來月,使之無遺畢納之意,先爲關飭,而如是筵稟之後,若或一向遷就,則當該守令,自本廳直爲論戡之意,一體行會,似好,故敢此仰達矣。大王大妃殿答曰,依爲之。出擧條致睦曰,玉堂奏所懷。寅皐曰,無所懷。致睦曰,今日賓對,兩司無一人進參,事甚未安。違牌諸臺,竝推考,何如?大王大妃殿答曰,依爲之。出擧條大王大妃殿曰,大臣先退,史官就座。仍命退,諸臣以次退出。
乙未二月初五日辰時,上御景賢堂。勸講入侍時,領議政沈象奎,原任直提學趙寅永,參贊官李憲瑋,檢討官李公翼,假注書洪仁秀,記事官曺雲承·洪說謨,各持小學第四卷,以次進伏訖。上誦前受音訖,寅永讀自先生長者見其卑下,止悔而不知改下等人也,仍讀奏釋義。上讀新受音十遍訖,命陳文義。寅永曰,此章,專論人品上下,此不在乎他,在乎立志之高下,最宜體念處也。凡幼學之時,其志不在於高,則自就卑下,故所與語者,皆下等之人也,必須專尙高志,向學於聖賢,則其益日進矣。伏願深留聖意焉。上曰,大臣陳之。象奎曰,立志之不高,學問之大病,而知過不改,則何以致立志之高也?必於講學上,專心着力,以堯·舜立志,則爲堯爲舜,不難矣。顔子曰,舜何人也,予何人也?勿以顔·孟之事,爲高遠難行,念玆在玆,若已當之,則不患不到聖賢之域也。若不然,則其志卑下,所與語者,皆下等之人矣,其心愧恥,當復如何哉?伏願體念焉。上曰,玉堂陳之。公翼曰,臣昨日登筵時,以學字之義,仰奏矣。伏想聖聰,尙記有否?此章敬字,亦學問中一事也,先賢以敬字之義,果多辨釋討論,而其中又有敬者主一無適之謂之說,此說尤甚切要矣。雖以今日臨講言之,必留聖心於書冊上,反復玩味,期有實得,至無書自書之嘆,此卽主一無適也。若於敬字上體念,則聖學自然高明矣,懋哉懋哉。上曰,參贊官陳之。憲瑋曰,人之上等下等,其辨不難,知過必改,上等人也,知而不改,下等人也。以上章言之,埋鬻之戲,下等人也,爼豆之戲,上等人也,故孟子於此,知而改之,以爲千古聖人,過而知悔,悔而能改,則斯可爲聖人矣。伏願深留聖意焉。寅永曰,言不忠信,行不篤敬,爲下等人,則言忠信行篤敬,是何等人乎?上曰,上等人也。仍命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
柳致睦啓曰,行大司憲金學淳,持平趙準孝呈辭,執義趙萬協,掌令金鼎元在外,掌令李應信未肅拜,持平安允沆未署經,監察茶時之意,敢啓。傳曰,知道。
李憲瑋啓曰,右副承旨韓益相,今日不爲仕進,卽爲牌招,何如?傳曰,允。
傳于徐英淳曰,勸講入侍。
李憲瑋啓曰,假注書洪仁秀,身病猝重,勢難察任,今姑改差,何如?傳曰,允。
洪仁秀改差,代以金始淵爲假注書。
金始淵在外,代以金洙根爲假注書。
傳于柳致睦曰,召對爲之。
以右副承旨韓益相牌不進罷職傳旨,傳于李寅弼曰,只推。
以應敎吳取善牌不進罷職傳旨,傳于柳致睦曰,只推。
兵曹口傳政事,以李恒權爲御營中軍。
柳致睦,以魂殿都監摠護使意啓曰,今此發引時,高陽宿所站,別建行殿事,命下矣。形址當爲看審,而本都監堂上·國葬都監堂上各一員,與京畿監司,除下直同爲進去之意,敢啓。傳曰,知道。
又以山陵都監摠護使意啓曰,本都監大浮石所郞廳李俊秀,除拜寧陵令矣。職務相妨,令該曹閑司相換,以爲專意董役之地,何如?傳曰,允。
又以奉常寺都提調·提調意啓曰,虞主造成所監造官,例以本寺正,分差,而新除授正吳甲良,時在咸鏡道會寧地。本所擧行方張,無以遲待其上來,今姑改差,令該曹,以在京無故人口傳差出,何如?傳曰,允。
李寅弼,以戶曹言啓曰,王大妃殿供上所用掌苑署元貢不足加定物種,參考前例,與惠廳堂上,相議酌定後,分道磨鍊,別單書入,而自甲午十一月二十日爲始給價之意,分付宣惠廳,何如?傳曰,允。
又以漢城府言啓曰,新除授南部都事宋欽象在外,該部擧行,一時爲急,有難遲待其上來,令該曹,以在京無故人口傳相換,以爲及時擧行之地,何如?傳曰,允。
吏曹口傳政事,南部都事宋欽象,內瞻奉事洪羲晉相換。
李寅弼,以備邊司言啓曰,坡州牧使朴蓍會,昨日政移除全羅左水使矣。此時此邑之許多擧行,不可付之生手,姑爲仍任,使之許用履歷,何如?傳曰,允。
又以備邊司言啓曰,卽見京畿監司申在植,咸鏡監司曺鳳振狀啓,則永平縣民家三十戶,洪原縣民家十三戶,俱爲一時燒燼,原恤典依例題給,各自本營,別加助給,而私養許斫,趁卽結構之意,嚴飭該邑爲辭矣,兩邑民之農節失所,俱極矜惻。元恤典題給,私養山許斫,雖自本道,已爲拔例擧行,而奠接遲速,惟在於董飭顧念之如何,待其畢構,卽爲啓聞之意,一體分付,何如?傳曰,允。
今二月初六日辰時,上御景賢堂。勸講入侍時,原任直提學朴綺壽,參贊官徐英淳,侍讀官李寅皐,假注書李墩,記事官曺雲承·洪說謨,各持小學第四卷,以次進伏訖。上曰,史官分左右。上讀前受音訖,綺壽讀自聞下等之語,止雖欲開明,不可得也,仍讀奏釋義訖。上讀新受音十遍訖,命陳文義。綺壽曰,日昨已以此章中立志之義,有所仰陳,而大抵立志,必以上等爲可,進則爲上等,不進則爲下等,理致卽然,而言不忠信,行不篤敬,過而不悔,悔而不改,則漸至爲下等人。蓋人莫不欲爲上等人,而每患者,不能向善背惡,故終不免爲下等,心情聽視,昏蔽壅塞,有如墻壁而坐視物,雖欲開明,不可得矣。周官曰,不覺墻面,孔子曰,不爲周南·召南,其猶正墻面,朱子詩曰,昨日土墻當面立,今朝竹牗向陽開。此皆謂學文上開明之工也,三言皆切,襯當於今日進講自止也。上曰,面墻則不能視物,誠然矣,不爲周南·召南之句,小學亦有之也。綺壽曰,然矣。夫與善人同處,聞其善言,則漸就開悟,怳若八牕之豁然洞開,自臻於高明之域矣。此章諸句語,莫非切實之戒,而過而不知悔,悔而不知改,此二句語,尤爲體念,區區之望也。上曰,玉堂陳之。寅皐曰,閣臣所奏切實,伏望體念,而凡人立志不高,故行己自卑,所見日就昏蔽,若面墻壁而坐,其所開明之方,惟在於志于學而已。學而時習,則耳目聰明,智慮廣豁,自然處於高明廣大之域。惟願殿下,於此等處,益加聖意焉。上曰,參贊官陳之。英淳曰,爲下等之言,爲下等之事者,專由於學識不得高明也,學識若高明,則下等之言,下等之事,自當無矣。伏願益加典學之意。寅皐曰,昨日賓對時,大臣以召對則史略爲之之意,仰稟而蒙允矣。謹當待下敎擧行,而冊子不可不預爲準備,而本館及內閣所在,不過爲三帙,藏書閣所儲者,推移用之,何如?上曰,唯。上掩卷命退,諸臣以次退出。
乙未二月初六日申時,上御景賢堂。召對入侍時,參贊官李寅弼,侍讀官李寅皐,檢討官洪在喆,檢校待敎金學性,假注書李墩,記事官曺雲承·洪說謨,以次進伏訖。上曰,史官分左右。寅皐曰,旣承召對之命,故案上史略。姑此依舊粧以進,講訖後,勢將還出改粧以入矣,未卽擧行,不任惶恐,而藏書閣冊子,姑未輸到,上下玉堂外,無以持入矣。上曰,唯。上命開卷讀之。寅皐讀自天皇氏,至年代國都不可考,仍奏釋義訖。命陳文義,寅皐曰,此書,始自太古,逮至漢·唐·宋歷代治亂事蹟也。明儒曾先之就諸史撮其要,故名曰史略,其爲書雖略,其可以鑑戒者,則蓋亦畢備,不可以泛看,雖一字一句,須以討論領會爲主,是所望也。三皇,以三才而號之者也,有巢·燧人,有構巢鑽燧之功,遂以是爲號,而大抵此時玄遠,事蹟無傳,所以年代國都之亦未能詳也。上曰,下番陳之。在喆曰,木德云者,蓋取五行之義,其色尙靑,攝提云者,古干支之稱,而在今則寅也,構木鑽燧云者,上古之民,不知作舍,故有巢氏敎以構巢,不知火食,故燧人氏敎以鑽燧,其垂功於後世者,固甚大,而書契以前之故,只記其一二矣。雖然,讀史最貴問難,且今日,卽開講之初程也,雖一字之疑,伏望俯質焉。臣謹考本館講規,召對時,侍讀官先爲讀奏後,自上必讀新受音,始令侍講諸臣,次第讀之,繼進文義矣,今番則雖不如規爲之,上番所讀,使登筵諸臣,次次讀奏,各陳一得之見,恐不爲無助於記識之方也。今此朝講小學,暮講史略者,蓋以小學爲根基,史略爲鑑戒之意也,若於此深留意焉,則爲學之要,必日有所得,懋哉懋哉。上曰,閣臣陳之。學性曰,三皇之治,無能名焉者,固亦民風淳古,自入於無爲化之之域,而後世則不然,乃以禮樂而敎之,刑政而治之,而民猶不化,此所以不能及於上古也。殿下知有巢·燧人稱號之義乎?此皆其時聖君也。上古之時,土處而毛茹,人民易病,故敎之以構木鑽燧,此乃象德之稱也,蓋五行者,在天之理,不可闕一者也,金木水土,固可以以形言,而惟火始自燧人,則代天之工,可謂大矣,此固人文漸備之始,而非聖人,無以能也。鑽木而火自生,此是木生火之理,而燧人始鑽之時,其爲取火之木,四時各異,故至我朝,亦有四孟朔改火頒火之制,蓋取諸燧人取火之意也。上曰,參贊官陳之。寅弼曰,兄弟九人,分長九州云者,山川風俗各殊,故分爲君長之謂也,木德云者,其義有取,仁於四時爲春,於五行爲木,天皇之德,以仁爲主,故曰木德。伏望殿下,以仁爲聖學之先務,而逐日工課,不必務多,以理會講討,爲目下要道焉。下番所陳次次讀奏,各陳一得云云,誠好矣。上掩卷,仍命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
柳致睦啓曰,行大司憲金學淳,持平趙準孝呈辭,執義趙萬協,掌令金鼎元在外,掌令李應信陳疏,持平安允沆未署經,監察茶時之意,敢啓。傳曰,知道。
李憲瑋啓曰,右副承旨韓益相,今日不爲仕進,卽爲牌招,何如?傳曰,允。
又啓曰,刑曹判書權敦仁,同義禁尹命圭,除拜後過三日不爲出肅,竝依定式,推考警責,仍卽牌招察任,何如?傳曰,允。
傳于李憲瑋曰,勸講入侍。
柳致睦啓曰,魂殿都監堂上金逌根,以別建行殿形址看審事,明日高陽郡出去矣。兼帶御營大將命召,何以爲之?敢稟。傳曰,仍佩往來。
傳于徐英淳曰,召對爲之。
以右副承旨韓益相牌不進罷職傳旨,傳于李寅弼曰,只推。
傳于徐英淳曰,發遣吏郞,諸執事淸齋與否,摘奸以來。
吏曹口傳政事,以崔漢翼爲奉常正。
徐英淳,以長生殿都提調意啓曰,外梓宮着漆,今二月初七日,已滿六十度,臣等來詣奉審,則漆色極其光潤,少無所欠,仍爲停漆,以待堅乾,今初十日,結裹奉安於正殿月廊,來三月十三日習儀,二十二日辰時,陪進山陵之意,敢啓。傳曰,知道。
乙未二月初七日辰時,上御景賢堂。勸講入侍時,原任直閣徐俊輔,參贊官李憲瑋,檢討官洪在喆,假注書金洙根,記事官曺雲承·洪說謨,各持小學第四卷,以次進伏訖。上曰,史官分左右。上誦前受音訖,俊輔讀自馬援兄子,止口不可得言也,仍讀奏釋義訖。上讀新受音十遍訖,命陳文義。俊輔曰,聞人過失,猶且不言,則其自修之工,期於無過,可知矣。是以,成湯改過不吝,仲由喜聞過,孔子曰,過則勿憚改,此等處深加體念,區區之望也。上曰,玉堂陳之。在喆曰,不言人過失,固是鄕黨間愼言語之事,至若君德有闕失而不言,則是小人輩承順阿諛之習也。是故,古昔聖君·哲辟·良臣·碩輔,上以從諫爲德,下以責難爲恭。伏望深軫聞過之義,期底無過之域焉。上曰,參贊官陳之。憲瑋曰,閣臣與儒臣所奏儘好,臣別無更陳之辭矣。上掩卷,仍命退,諸臣以次退出。
乙未二月初七日申時,上御景賢堂。召對入侍時,參贊官徐英淳,侍讀官朴宗休,檢討官洪在喆,檢校待敎金學性,假注書金洙根,記事官曺雲承·洪說謨,各持史略第一卷,以次進伏訖。上曰,史官分左右。上曰,開卷讀之。宗休讀自太昊伏羲氏,止風姓相承十五世,仍奏釋義。上曰,文義陳之。宗休曰,非至德之世,豈有河出圖之瑞?惟伏羲之聖,能畫八卦之象,此可見聖人代天理物之意矣。上曰,下番陳之。在喆曰,此章別無可陳之文義,而連日臨講,果有領會發明之效乎?上曰,閣臣陳之。學性曰,臣等先陳,不若自上設疑發問,使各陳一得之見,爲好矣。上曰,參贊官陳之。英淳曰,諸臣所奏甚好,深加留意於起疑設問之工焉。上掩卷,在喆曰,案冊未盡懸吐,故先以懸出者入之,而今方次第懸寫,隨寫繼入,似好,故敢此仰達矣。上曰,唯。仍命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
李寅弼啓曰,行大司憲金學淳,持平趙準孝呈辭,執義趙萬協,掌令金鼎元在外,掌令李應信陳疏,持平安允沆未署經,監察茶時之意,敢啓。傳曰,知道。
李祖榮啓曰,左副承旨柳致睦,右副承旨韓益相,今日不爲仕進,竝卽牌招,何如?傳曰,允。
傳于徐英淳曰,勸講入侍。
傳于徐英淳曰,禮房承旨馳詣社稷,奉審摘奸以來。
李祖榮啓曰,假注書李墩,身病猝重,勢難察任,今姑改差,何如?傳曰,允。
李墩改差,代以李源庚爲假注書。
傳于李寅弼曰,召對爲之。
以左副承旨柳致睦,右副承旨韓益相牌不進罷職傳旨,傳于李祖榮曰,只推。
李祖榮,以宣惠廳言啓曰,大行大王發靷後下玄宮前,山陵朝夕祭奠封進生物,依前例分定各道,別單書入之意,敢啓。傳曰,知道。
又以宣惠廳言啓曰,魂殿陵所三年內所供,菜蔬·柴炭等價本,自戶曹磨鍊分定於京畿各邑,而己亥以後國恤時,爲除畿民之弊,始令本廳,句管給價,而價本則或以江都米,或以常平賑廳·宣惠各廳與兵·戶曹各軍門所在銀錢米布,啓稟取用者,已成恒例矣。今此大行大王殿三年內菜蔬等價,亦依此例,以米木錢三分磨鍊,米一千一百六石一斗三升三合九夕,木六十六同十八疋,錢六千六百三十六兩等,取用於宣惠各廳·常平賑廳·兵·戶曹各軍門,而自本廳有難直爲派定,依前例特令廟堂,參量區劃,一依各其司定式上下,以爲貢人進排之地,而魂殿入番宗室以下蔘䓀價元數一千六百六石九斗一升一合八夕,依乙卯定奪,折半減除,依丙申定奪,又減三分一外,米木錢三分磨鍊,米一百七十八石十三斗四合,木十同三十五疋,錢一千七十兩等,亦令廟堂,一體劃定,直給魂殿所屬,俾無窘急之弊,何如?傳曰,允。
李寅弼,以訓鍊都監言啓曰,本局哨官韓容默,身病甚重,勢難察任,改差,何如?傳曰,允。
乙未二月初八日辰時,上御景賢堂。勸講入侍時,原任直提學鄭基善,參贊官李祖榮,侍讀官朴宗休,假注書李墩,記事官曺雲承·洪說謨,各持小學第四卷,以次進伏訖。上曰,史官分左右。上誦前受音訖,基善讀自好議論人長短,止願汝曹效之,仍讀奏釋義訖。上讀新受音訖,命陳文義。基善曰,此蓋馬援,戒其兄子好譏事俠之事也。好議論妄是非,固是儒者浮薄之行,故至曰所大惡,又曰,不願聞,則其爲戒之深切於持身謹愼之方,可知,而但君上則不然,人之是非,政法得失,不可不知也。大抵重厚節儉,則言行俱實,故古之誡人,要不出乎向善背惡之義也。伏望深加留念焉。上曰,玉堂陳之。宗休曰,此章全旨,誡姪浮薄,效人敦厚之意,而至有寧死不願聞等語,則其心之至切,其誡之懇到,可以推知,而敦厚浮薄,一切相反之事也,此等處,不可不辨別是非,是臣區區之望也。上曰,參贊官陳之。祖榮曰,節儉二字,果是今日用工處,而非節無以儉,此固相須之理也,節則財用優,而民力紓,儉則服飾卑,而君德修,上行下效,其化甚大。伏願於節儉二字,另加體念焉。上掩卷,仍命退,諸臣以次退出。
乙未二月初八日申時,上御景賢堂。召對入侍時,參贊官李寅弼,侍讀官朴宗休,檢討官韓鎭庭,檢校待敎金學性,假注書金洙根,記事官曺雲承·洪說謨,各持史略第一卷,以次進伏訖。上曰,史官分左右。上曰,開卷讀之。宗休讀自炎帝神農氏,止交易而退,上曰,文義陳之。宗休奏釋義,兼陳文義,至斲木爲耟,上曰,耟是何樣農器?宗休曰,用以起土者,起土而後,始可播種矣。上曰,下番陳之。鎭庭曰,燧人之世,雖敎人烹炊而食,而所食者,猶是木實之屬,故炎帝敎之耕種,以資民食矣。上曰,閣臣陳之。學性曰,炎帝之時,民猶土處木食,故多病,於是乎嘗草制藥,醫人之病,是亦資生之一道也。上曰,參贊官陳之。寅弼曰,交易者,以有易無之謂也,民生之所不可無者也,故使之互相貿易,而亦必居貨有其所,會散有定時矣。上掩卷,仍命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
韓益相啓曰,合辭許久闕啓,事甚未安。除在外·未署經·陳疏外,未肅拜·呈告人員,竝卽牌招,何如?傳曰,允。
李憲瑋啓曰,左副承旨柳致睦,今日不爲仕進,卽爲牌招,何如?傳曰,允。
傳于李憲瑋曰,勸講入侍。
韓益相啓曰,行大司憲金學淳,持平趙準孝牌不進,執義趙萬協,掌令金鼎元在外,掌令李應信疏批未下,持平安允沆未署經,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確,持平趙準孝牌不進罷職傳旨,傳于韓益相曰,只推。
以左副承旨柳致睦牌不進罷職傳旨,傳于李憲瑋曰,只推。
傳于李寅弼曰,召對爲之。
李憲瑋,以弘文館言啓曰,應敎吳取善,卽爲牌招察任,何如?傳曰,允。
又以忠勳府言啓曰,今此大行大王殯殿發靷時,各處差備,當以入番,忠義衛定送,名數甚多,而卽今舊功臣嫡長忠義衛付祿遞兒,只二十員,難以推移,依例十五遞兒,加出塡差,以爲分定之地,何如?傳曰,允。
乙未二月初九日辰時,上御景賢堂。勸講入侍時,原任直提學趙寅永,參贊官李憲瑋,檢討官韓鎭庭,假注書李源庚,記事官曺雲承·洪說謨,各持小學第四卷,以次進伏訖。上曰,史官分左右。上誦前受音訖,寅永讀自杜季良,至不願汝曹效也,仍讀奏釋義訖。上讀新受音十遍訖,命陳文義,寅永曰,杜季良,豪俠好義,憂人之憂,樂人之樂,豈不是好人,而可憂而憂,可樂而樂,卽好義之事也。此則淸濁無別,故戒令勿效,龍伯高,敦厚周愼,故願其效之,愛重之意,二人雖同,而願效與不願效,自有分別。伏望體念焉。上曰,玉堂陳之。鎭庭曰,杜季良,豪俠好義,儘好人,而若不善效,則易歸輕薄,故願其勿效,以書勸戒。伏望於此玩味焉。上曰,參贊官陳之。憲瑋曰,杜季良,憂人之憂,樂人之樂,可謂好人,而過於淸濁之無辨,君子之道,和而不流,而此則近於和而至流,故戒令勿效也。伏願體念焉。上掩卷,仍命退,諸臣以次退出。
乙未二月初九日申時,上御景賢堂。召對入侍時,參贊官李寅弼,檢校直閣李景在,侍讀官李㙽,檢討官韓鎭庭,假注書李源庚,記事官朴齊憲·洪說謨,各持史略第一卷,以次進伏訖。上曰,史官分左右。上命開卷讀奏,㙽讀自都於陳,止少典子也,上曰,文義陳之。㙽釋奏章義訖,上命次第讀奏。鎭庭·景在·寅弼,以次讀奏,上命各陳文義。鎭庭曰,黃帝之稱,蓋有旨意,以土德王,而黃是中央正色,故以黃帝爲號也。景在曰,此章別無文義之可陳,而今此史略,令臣等讀奏而留聽,實爲凝神專一之工,似有勝於日前,前受音講讀時,每以口順而讀之。伏願益加留念,期有實效焉。寅弼曰,今此讀奏章內,無可敷陳之文義,而此是列敍國都君號歷世也,別無治蹟之可言者,此由於讀奏之行數稍少矣,此下更命讀奏,則非但有監古之治蹟,亦當有益聞其所不聞之效矣。上掩卷,仍命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
藥房提調金逌根,副提調柳致睦啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。大王大妃殿氣候,何如,王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
韓益相啓曰,合辭許久闕啓,事甚未安。除在外·未署經·疏批未下外,未肅拜·呈告人員,竝卽牌招,何如?傳曰,允。
柳致睦啓曰,備邊司郞廳來言,今日賓廳日次,而領議政沈象奎有身病,左議政洪奭周無時急稟定事,右議政朴宗薰奉命出疆,不得來會云矣,敢啓。傳曰,知道。
李憲瑋啓曰,右承旨徐英淳,今日不爲仕進,卽爲牌招,何如?傳曰,允。
傳于李憲瑋曰,勸講入侍。
韓益相啓曰,掌令李應信疏批已下,一體牌招,何如?傳曰,允。
又啓曰,行大司憲金學淳,掌令李應信,持平趙準孝牌不進,執義未差,掌令金鼎元在外,持平安允沆未署經,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確,掌令李應信,持平趙準孝牌不進罷職傳旨,傳于韓益相曰,只推。
韓益相啓曰,執義趙萬協,下諭後過限不上來,依定式遞差傳旨及禁推傳旨,捧入之意,敢啓。傳曰,知道。
以前執義趙萬協禁推傳旨,傳于韓益相曰,分揀。
李憲瑋啓曰,吏曹郞廳來言,臺諫有闕,政事,取稟。傳曰,前望單子入之。
執義前望單子入之,申冕周落點。
以右承旨徐英淳牌不進罷職傳旨,傳于柳致睦曰,只推。
以應敎吳取善牌不進罷職傳旨,傳于李憲瑋曰,只推。
李憲瑋,以弘文館言啓曰,應敎吳取善,旣有只推之命,卽爲牌招察任,何如?傳曰,允。
又以國葬都監摠護使意啓曰,誌文草圖書,令書寫官弘文館應敎吳取善,敬書以入之意,敢啓。傳曰,知道。
柳致睦,以兵曹言啓曰,今此還御昌德宮時,大王大妃殿侍衛,謹依謄錄,分兵曹·分都摠府堂上·郞廳各二員,五衛將二員,武兼四員,禁軍五十人,前後牌訓局步軍四百名磨鍊,何如?傳曰,允。
又以兵曹言啓曰,今此還御昌德宮時,王大妃殿侍衛,謹依騰錄,分兵曹·分都摠府堂上·郞廳各二員,五衛將二員,武兼四員,禁軍五十人,前後牌訓局步軍四百名磨鍊,何如?傳曰,允。
又以兵曹言啓曰,今此還御昌德宮時,侍衛軍兵,當爲磨鍊,而謹考謄錄,則在前移還御時,禁軍出入番全數侍衛,訓鍊都監馬步軍全數分作先後廂,禁衛營·御營廳馬步軍及摠戒廳標下軍,竝屬先廂矣。今亦依此磨鍊,何如?傳曰,允。
又以兵曹言啓曰,慶熙宮移御時,闕門把守騎兵二十名,減番收布,而昌德宮還御後,例爲上番矣。今此還御時,前所停番之騎兵二十名,來四月當爲始,依例還爲徵番事,分付該道道臣,何如?傳曰,允。
又以備邊司言啓曰,吏曹啓目內,觀此平安監司鄭元容狀啓,則義州·嘉山·博川等邑被災戶捐助各人,合有褒奬之典,而此與補賑願納,有異,請令廟堂稟處矣。灣府昨年水患,無異於丙·庚,災民之遑遑失所,茫然無拯濟之望,而諸人之出義捐救,俾得奠接者,久益嘉尙,合施酬勸。前郡守林尙沃,相當外職待窠調用,幼學洪錫裕,視近年補賑之例,七品職加設單付,前同知崔宗赫,邊將待窠差送,閑良康震億·曺聖殷,竝賞加後實職除授,其外拯活人論賞,令該曹擧行,何如?傳曰,允。
掌令李應信疏曰,伏以臣,至庸極陋,儱侗譾劣,最居人下之一賤品也,前後濫叨,莫非涯分之踰越,而凡諸職授,有除輒膺者,區區微忱,惟以奔走蹶,爲一分報效之地矣。及於再昨年,伏奉北評事之除旨,是職也,膺一道之咨諏,開兩國之交易,爲任不輕而重,實非如臣愚鹵所可堪承,而寔賴我大行朝深仁晟化,無遠不屆,考點無頉,交市纔畢。及於仲春,適丁試期,緣臣疎例,致有僨誤,至被道臣之啓,大僚之奏,薄竄西鄙,臣惶隕慙愧,無面可顯。曾未幾月,恩宥特降,歸伏鄕廬,自分爲晟世之棄物,皇天降割,奄遭崩坼之慟,八域含生,如喪考妣,如臣濫廁帷幄之列,厚沐恩渥之深者,號躃罔極,有倍於人矣。奔赴日急,而臣於伊時,適得胸乳間大腫濃潰,陰食幾殊僅甦,轉側隨人,跬步莫動,不自意蕩滌收敍之命,遽下於前冬,玉署馹召之旨,繼降於初春,蓽廬生輝,衷情益激,宜卽匍匐登途,而腫祟未完,氣力莫收,欲起還仆,冞切惶懍。旋蒙恩遞,得以調將,殘命旣保,奔哭是急,擔舁前進,及到京邸,則掌憲諭召,已下於日前,卽地庚牌,儼臨於旅次,以臣無狀賤品,偏蒙我聖上一初之恩澤,若此其深厚。臣於是,感激隕越,雖蹈湯赴火,所不敢辭,而前愆追訟,恧蹙愈切,旣不敢晏然承牌,冒赴臺端,則散班伸哀,亦且路阻,徊徨罔極,自不禁涕淚之被面也,玆敢陳章,略布衷懇。伏乞聖慈,諒臣至悲之情,治臣僨事之罪,亟命鐫削,仍施當律,以爲溺職者之戒焉。臣於俟勘乞免之章,不宜贅及他說,而事在目下,不避猥屑,玆敢附陳,惟聖明,俯垂鑑察焉。民惟邦本,本固邦寧,民安則國有以泰,民困則國隨而危,未有民不安而邦有安者也,挽近民生之困瘁,如水益下,殆無以挽回,至於壬·癸無前之荐歉,流亡顚連之患,八域俱然,將焉盡劉?幸賴我大行大王,極軫憫恤之政,發帑財而資給,移廩粟而賑濟,還集流散之民,保全邱壑之命,大聖人若保赤子之之德·之仁,曠絶千古。及至昨年之登稔,幸有今日之少康,餘民庶可安堵,而閭里猶不免蕭索,其中兩歲流亡還穀之未捧也,絶戶軍布之未收也,指徵無處,其勢不得不延及於族戚,侵徵於隣里,哀彼瘡痍甫起之民,自身當納,尙患不贍,許多徵索,顧何處辦出乎?殆有甚於龜背之刮毛,緣木而求魚,則擧懷荷擔之心,欲挽而難得,爲道臣守宰者,雖目見其嗷嗷之狀,旣不得擅便而停減,則不得不閤眼而强徵,寧不憫然之甚乎?加以冬春以來,時沴輪症,到處大熾,民生之矜恤,反有甚於旣往大無之時。顧今奠安民情,保護遺黎,以爲固本無擾之道,如救焚拯溺之不暇,尙患其齟齬無良法,豈可伈伈,殆若視越瘠者乎?以臣愚拙之策,亟令營邑之臣,另査流絶之戶,其所當納之數,抄出而報于廟堂,當減者減之,當停者停之,以待來秋之登稔,國用經費之數,節省之,儉略之,以爲挨過之道,則庶爲目下急務之一端焉。臣不諒疎愚,粗效獻芹之忱,塵累於嚴廬之下。伏乞聖明,勿以人廢言而裁處焉。臣無任云云。省疏具悉。所陳令廟堂稟處,爾其勿辭察職。
乙未二月初十日辰時,上御景賢堂。勸講入侍時,左議政洪奭周,原任直提學鄭基善,參贊官李寅弼,侍讀官李㙽,假注書李源庚,記事官曺雲承·洪說謨,各持小學第四卷,以次進伏訖。上曰,史官分左右。奭周進前奏曰,日候頗冷,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。上誦前受音訖,基善讀自效伯高不得,止反類狗者也,仍讀奏釋義訖。上讀新受音十遍訖,命陳文義。基善曰,效是學之謂也,效學古人,非謂以一時所見,皆可則也。只效其善處,而人之所當效者,各異,故爲人君當法堯·舜,爲士子務學前賢,雖學之未至,終必有其效矣。馬援戒其姪之書,以願效與不願效,譬喩襯着,援不過漢將,而戒子姪如此,況人君之道?務在爲堯爲舜,而堯·舜之道,知人爲難,非但知人而已,知古人之得失,在於效善戒不善,然後辨其人之高下,知其效之當否,而治國工夫,尤在於是矣。殿下近觀史略,效善戒不善之義,亦可推以用之矣。伏願留念焉。上曰,玉堂陳之。㙽曰,效伯高爲謹勅士,效季良爲輕薄子,以其分則固逈異,而若其所爭之幾則甚近,知如是爲季良,則知不如是爲伯高,上文陳忠肅公所云分別人品者,亦不過推是而求之也。知伯高之可效,則敦厚儉約,卽吾所當爲者,此非但爲一身上修勅之事而已,以之齊家,以之治國平天下,實不外是。惟殿下,懋哉懋哉。上曰,參贊官陳之。寅弼曰,豪俠好義,雖非可棄之人,而效則不可矣。秦皇·漢武,雖是英傑之主,爲人君者,豈可效乎?殿下必於讀書史時,務得古昔人君之可效與不可效處,以爲監法焉。上曰,大臣陳之。奭周曰,臣於日前入侍時,以字義理會,仰奏矣,此章謹勅之義,謹是愼之謂也,勅是戒之謂也,戒卽不放縱其身之謂,故字義以束邊爲勅,以束其心爲戒也,謹勅二字,下自匹庶,上至人君,須先謹勅之道,然後百事可做,若不謹勅,則易至放縱故也。殿下,雖於講讀之時,務勅心神,諸臣奏語,專一留聽,以至耳目百體,無一放過,則將於此,推而大之,一言一事,官爵賞賜,禮儀法度,皆有勅焉,其效甚大,士庶人而不勅,則害止一身,而人君而不勅,則害及一國。伏望於此,深留聖念,先自讀書之時,必勅吾心,潛神玩味,期有實效焉。上掩卷,仍命退,諸臣以次退出。
乙未二月初十日午時,上詣殯殿。平安道進香親行入侍時,行都承旨李憲瑋,假注書金洙根·李源庚,記事官曺雲承·洪說謨,原任直提學鄭基善,檢校直閣李景在,以次侍立。時至,通禮跪啓請出次,上具衰服出廬次,入殯殿門,詣褥位俯伏哭,少頃,止哭興平身。謁者引進香官成川府使徐箕淳,詣香案前,跪三上香,連奠三盞,大祝司果閔永勳,詣香案左,跪讀祭文訖。謁者引進香官降復位,上俯伏哭,少頃,止哭興平身,通禮導上還廬次,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
韓益相啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
李祖榮啓曰,右承旨徐英淳,今日不爲仕進,卽爲牌招,何如?傳曰,允。
傳于李寅弼曰,勸講入侍。
大王大妃殿傳于李寅弼曰,發靷後三道封進魚鮮物種中,忠淸·江原兩道物種,今番則竝勿爲封進事,分付惠廳。
韓益相啓曰,行大司憲金學淳,執義申冕周,掌令李應信,持平趙準孝牌不進,掌令金鼎元在外,持平安允沆未署經,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確,執義申冕周,掌令李應信,持平趙準孝牌不進罷職傳旨,傳于韓益相曰,只推。
以右承旨徐英淳牌不進罷職傳旨,傳于李祖榮曰,只推。
傳于柳致睦曰,召對爲之。
李祖榮,以司饔院監膳提調意啓曰,今日供上生鮮,非但體小,又未免腐傷,屢次點退,以致日晩,故該貢人,方送秋曹,照律嚴繩,而闕供萬萬可悶,不得已冒悚捧入矣。至有還下改色以入之下敎,臣之不能檢飭,益不勝惶恐待罪,而連加嚴督,今纔新備以納,故捧入之意,敢啓。傳曰,知道。勿待罪。
又以山陵都監摠護使意啓曰,臣於陵所作甕家時奉審次,明日除朝辭出去之意,敢啓。傳曰,知道。
柳致睦,以備邊司言啓曰,日前因宣惠廳草記,陵所所供菜蔬·柴炭及魂殿入番享官以下蔘䓀價,令廟堂區劃事,允下矣。米木錢分定,自是定規,而近例多以純錢磨鍊,今亦純錢輸送之意,分付各營各司,何如?傳曰,允。
又以禁衛營言啓曰,本營千摠柳相鼎,身病猝重,勢難察任,改差,何如?傳曰,允。
乙未二月十一日辰時,上御景賢堂。勸講入侍時,原任直閣徐俊輔,參贊官李寅弼,侍讀官尹致秀,假注書李源庚,記事官曺雲承·洪說謨,各持小學第四卷,以次進伏訖。上曰,史官分左右。上誦前受音訖,俊輔讀自漢昭烈,至無以致遠,仍讀奏釋義訖。上讀新受音十遍訖,命陳文義。俊輔曰,凡事有大小微顯,自小至大,自微至顯,而善惡,卽人事之大者,豈可以善小而不爲,惡小而爲之乎?雖以工夫言之,亦自小而至大,故小學之灑掃應對,卽是小節,而推而大之,以至修齊治平,莫不先務於小而終致其大者,是不可以小而慢忽也。靜是不擾之謂,而若擾攘,則非修身之道,儉是修德之要,而無外物之累,故可以成德,講學則靜然後,爲專一之工,日用事爲,則儉然後,爲修齊之本,儉靜二字,必留念焉。無以事小而忽之,靜以養心,日用常行,以儉爲主,則德業將自臻於聖域矣,懋哉懋哉。上曰,玉堂陳之。致秀曰,儉以養德,閣臣之奏,旣詳備矣。儉奢互對,而與上文參看,則奢者,惡也,儉者,善也,勿以奢小而爲之,亦勿以儉小而不爲,儉以爲德,卽我列聖朝家法也。殿下凡於居處衣服飮食之節,務從儉約,勉哉勉哉。上曰,參贊官陳之。寅弼曰,玉堂所奏,儘好矣。講學,靜心然後,可無誤讀,亦當領會旨義,假使今日誤讀一字,而曰是小失,有何關係云爾,則便同惡小而爲之,可不懼哉?務爲小善,然後將爲大善,則豈可以善小而忽之乎?善讀書,亦是小善也。講筵晉接之時,靜心留聽,則此等書,亦有悟解處,伏願留念焉。上俺卷,仍命退,諸臣以次退出。
乙未二月十一日申時,上御景賢堂。召對入侍時,參贊官柳致睦,檢敎直閣吳取善,侍讀官尹致秀,檢討官李公翼,假注書李源庚,別兼春秋金大根,記事官洪說謨,各持史略第一卷,以次進伏訖。上曰,史官分左右。上命開卷讀奏,致秀讀自母見大電,止代炎帝爲天子。上命陳文義。致秀曰,北斗樞星者,北斗第一星也,大聖人降生之時,必有非常之兆,故電光繞樞,爲其瑞應,蚩尤者,其時諸侯,而其額如銅鐵之堅矣。此章別無文義,而如有疑晦處,亟賜俯詢焉。上命次第讀奏,公翼讀一遍訖,命陳文義。公翼曰,此章文義,別無疑難,而且上番,已悉陳矣,臣無容更奏,而指南車,卽黃帝始作之車,其制無論轉東而廻西,常指南方,以其實而命名,且指南則三隅可反故也。取善讀一遍訖,命陳文義。取善曰,干戈,軍中所用,而聖人用兵之道,以德服人,不以兵威示之,故此言諸侯咸歸之者,可見黃帝以德服人之化矣。致睦讀一遍訖,命陳文義。致睦曰,以征不享,卽不享於炎帝之謂也,諸侯咸歸之,卽歸于黃帝之謂也。上命掩卷,致秀曰,日前有史略懸吐以入之命矣。原編爲七卷,續編爲一卷,而原編,雖已懸吐,續編則多有釐正處,自可曠日矣,以原編先入,似好,故敢此仰達矣。上曰,唯。仍命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
韓益相啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
李憲瑋啓曰,右承旨徐英淳,今日不爲仕進,卽爲牌招,何如?傳曰,允。
傳于李憲瑋曰,勸講入侍。
韓益相啓曰,行大司憲金學淳,執義申冕周,掌令李應信,持平趙準孝牌不進,掌令金鼎元在外,持平安允沆未署經,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確,執義申冕周,掌令李應信,持平趙準孝牌不進罷職傳旨,傳于韓益相曰,只推。
以右承旨徐英淳牌不進罷職傳旨,傳于李憲瑋曰,只推。
傳于李寅弼曰,召對爲之。
李憲瑋,以國葬都監摠護使意啓曰,大行大王發引時,內外門路及輪轝排設處所,肩轝·大轝待令處所,預爲稟定,然後可以趁期擧行。自殯殿門,由秉禮門,至興明門外,排設輪轝。自興明門外,陪奉於肩轝,至興化門排設所,移奉於大轝,至崇禮門內排設所少駐,換用短橫杠,出城門,至排設所少駐,還用本杠,至路祭所。仍以大轝,少駐於幕次,至黔巖晝停所,少駐於幕次,進發至高陽宿所。仍以大轝,至行殿月臺,自月臺至欑宮門外,排設輪轝。翌日離發,自行殿月臺,陪奉於大轝,至坡州晝停所少駐於幕次,進發至陵所紅箭門外。仍以大轝,至丁字閣月臺,自月臺至欑宮門外,排設輪轝,依此磨鍊,而雖非城門,左右有民家路狹處,依已例從便換杠之意,預爲分付於轝士大將及京畿監司處,何如?傳曰,允。
柳致睦,以兵曹言啓曰,在前移還御時,馬軍皆以着甲冑磨鍊,而謹考謄錄,則丁酉年還御時,以國恤三年內,侍衛禁軍及駕前別抄,駕後禁軍等,着白戰笠·白戰服磨鍊,而只隨駕馬軍,着甲冑赴陣矣。今番則何以爲之乎?敢稟。傳曰,依丁酉例爲之。
又以禁衛營言啓曰,本營哨官鄭塾,以領軍將領,擅離直所,揆以師律,萬萬駭然,爲先汰去之意,敢啓。傳曰,知道。
乙未二月十二日辰時,上御景賢堂。勸講入侍時,原任直提學朴綺壽,參贊官李憲瑋,檢討官李公翼,假注書金洙根,記事官曺雲承·洪說謨,各持小學第四卷,以次進伏訖。上曰,史官分左右。上誦前受音訖,命開卷讀奏。綺壽讀自夫學須靜也,止將復何及也,仍讀奏釋義。上讀新受音十遍訖,命陳文義。綺壽曰,凡於讀書之際,無他雜念,然後可免書自書之歎。若或視同文具,速速收殺,則豈有實效乎?硏精者,究其精微之理也,讀書而不精,學無以成矣。武侯,三國人,而秦漢以來,所未有之人也,隱於南陽,篤學力行,今以戒子書,觀之,可知其爲人與學行也。大抵君子之行,靜以修身,儉以養德,所謂淡泊,卽儉也。物慾昏蔽,則譬如水之本淸而爲滓所濁,久而寧靜,然後始露其本性,而亦可以鑑物,所以學問之非寧靜,無以成矣。程子曰,敎人靜坐,靜然後心自明。凡人之學,尙然,況帝王之學乎?翫好奢麗之物,列於目前,已足受病於方寸之地,重以萬機叢集,難以寧靜,則必也大下工夫,淸心寡慾而後,可以爲靜矣。伏惟我大行大王,沖年御極,天性合道,凡於聲色翫好之爲病於方寸者,不接於心目,靜處一室,專意學問,探賾玩味,竟致三十五年太平之治,其實基於淡泊寧靜四字矣。伏願深加體念焉。上曰,玉堂陳之。公翼曰,閣臣旣以硏精二字,有所仰陳,而硏是硏究,精是精微,以大體言之,卽硏究精微之謂也。若釋字義,則硏是琢磨,精是舂淅,玉須琢磨而成器,穀須舂淅而成食,庶物莫不類此,況學問乎?時習溫繹,專心下工,則與玉之琢磨,穀之舂淅,一理也。伏望體念焉。上曰,參贊官陳之。憲瑋曰,凡於講學之際,體驗爲尤要,今此學須靜云者,卽是靜其心之謂也。試以俄者讀前受音時,言之,一字之誤誦,旋卽開悟,於此亦可見心靜之效矣,繼自今每於臨講之時,不亟不徐,潛心翫味,是臣區區之望也。上掩卷命退,諸臣以次退出。
乙未二月十二日申時,上御景賢堂。召對入侍時,參贊官李寅弼,檢校直閣吳取善,侍讀官尹致秀,檢討官李公翼,假注書金洙根,記事官曺雲承·洪說謨,各持史略第一卷,以次進伏訖。上曰,史官分左右。上命開卷讀奏,致秀讀自土德王,止造律呂,上曰,文義陳之。致秀曰,算數,卽六藝之數,謂九章算法也。我朝戶曹,亦有計士,以算學爲任,而大撓占斗,容成造曆,如我朝之觀象監,伶倫律呂,如我朝之掌樂院矣,黃帝,大聖也,猶不可獨運,聽臣隣之言,任臣隣之職,如此。臣於閤外,聚首相議,講究文義者,卽欲裨補聖學之萬一,而及進前席,伏承聖敎,每令文義之從簡,殿下,雖使之盡言,以臣等嚴畏之心,猶有闕漏,況使之不得敷衍?臣不勝抑鬱之至。大行朝聖學高明,而皆令進講之臣,指陳文義,史官亦有講說,詳載於政院日記,此皆殿下之所當法者也,繼自今文義遲速,不必勤上敎。伏望留念焉。上曰,次第讀奏,仍陳文義。公翼讀一遍訖,奏曰,干戈車制,星官之書,干支曆法,算數律呂,皆是黃帝氏之始創也,上古人文未備,黃帝氏,參究天地之理,以製人民之用,聖神文武,治具漸張,可以鑑法于後世之帝王也。雖以我東言之,列聖朝禮樂文物,燦然有備。伏望殿下,遠法古昔帝王,近法祖宗焉。取善讀一遍訖,奏曰,儒臣所奏已盡之,臣無可陳者矣。寅弼讀一遍訖,奏曰,風后力牧,爲相爲將,此將相之始置也,大撓·容成·隷首·伶倫,此皆干支·曆法·算數·律呂之所創製者也。伏願書列座右,以備聖覽,亦不無補聰之一助矣。上掩卷命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
韓益相啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
李憲瑋啓曰,右承旨徐英淳,今日不爲仕進,卽爲牌招,何如?傳曰,允。
傳于李祖榮曰,勸講入侍。
以右承旨徐英淳牌不進罷職傳旨,傳于李憲瑋曰,只推。
李憲瑋啓曰,明日傳香,禮房承旨當爲齋宿,而右承旨徐英淳,旣有只推之命,更爲牌招,何如?傳曰,允。
韓益相啓曰,掌令金鼎元,下諭後過限不上來,依定式,遞差傳旨及禁推傳旨捧入之意,敢啓。傳曰,知道。
以前掌令金鼎元禁推傳旨,傳于韓益相曰,分揀。
李憲瑋啓曰,吏曹郞廳來言,臺諫有闕,政事,取稟。傳曰,前望單子入之。
韓益相啓曰,行大司憲金學淳,執義申冕周,掌令李應信,持平趙準孝牌不進,持平安允沆未署經,掌令一員未差,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確,執義申冕周,掌令李應信,持平趙準孝牌不進罷職傳旨,傳于韓益相曰,只推。
以右承旨徐英淳再牌不進罷職傳旨,傳于李憲瑋曰,只推。
以黃海監司徐萬淳狀啓進上生靑魚,限內不得封進,惶恐待罪事,傳于韓益相曰,勿待罪事,回諭。
柳致睦,以備邊司言啓曰,卽見京畿監司申在植狀啓,則以爲,驪州牧民家十六戶,一時回祿,原恤典依例題給,自本營別加顧助,而私養許斫,趁卽結構之意,嚴飭該邑爲辭矣。以若歉餘難支之勢,又遭窮節失所之患,如非別般顧恤,必致卽地離散,原恤典,雖已依例題給,慰撫董飭之方,益加着意擧行,俾得不日還接,而畢構後形止,更爲啓聞之意,一體分付,何如?傳曰,允。
乙未二月十三日辰時,上御景賢堂。勸講入侍時,原任直提學趙寅永,參贊官李祖榮,侍讀官尹致秀,假注書李源庚,記事官朴齊憲·洪說謨,各持小學第四卷,以次進伏訖。上曰,史官分左右。上誦前受音訖,寅永讀自柳玭嘗著書,至不恤人言,仍讀奏釋義訖。上讀新受音十遍訖,命陳文義。寅永曰,此章文義,別無可陳,而不恤人言云者,爲最要語矣,殿下以此爲戒,諸臣所奏之文義,必諦聽焉。若不留聽,徒事按例,則此非講筵之義矣。其言之可否,雖在自上辨別,而一一諦聽,然後可有講學之效矣。上曰,玉堂陳之。致秀曰,安逸,若甚便,而安逸則可戒,澹泊,若無味,而澹泊則爲美。伏願於此等處留神焉。上曰,參贊官陳之。祖榮曰,此言戒宴安,靡甘利己,寔是訓戒之要語,夏禹之一饋十起,文王之日中不遑食,可見大聖人自勉之工。伏望於安逸二字,深加勉戒焉。上掩卷,致秀曰,臣於日前,以續史略懸讀追後內入之意,仰奏矣。取考政院庚申日記,則正宗朝,以續史略下段板本毁去事,有下敎矣,其書法有誤,恐不宜進講,懸讀置之,似好,故敢此仰達矣。上曰,唯。仍命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
韓益相啓曰,行大司憲金學淳疏批未下,執義申冕周,掌令李應信未肅拜,持平趙準孝呈辭,安允沆未署經,掌令一員未差,監察茶時之意,敢啓。傳曰,知道。
李祖榮啓曰,右承旨徐英淳,同副承旨李寅弼,今日不爲仕進,竝卽牌招,何如?傳曰,允。
傳于韓益相曰,右副承旨馳詣弘陵奉審,局內諸陵,一體奉審以來。
傳于李祖榮曰,勸講入侍。
掌令前望單子入之,朴宗吉落點。
以右承旨徐英淳,同副承旨李寅弼牌不進罷職傳旨,傳于李祖榮曰,只推。
傳于李祖榮曰,召對爲之。
韓益相啓曰,吏曹郞廳來言,臺諫有闕,政事,取稟。傳曰,前望單子入之。
韓益相,以禮曹言啓曰,今此發引下玄宮後,初虞祭,當行於山陵,而初虞祭時望哭之節,纔已磨鍊,啓下矣。初虞祭正時,以酉時原粘目中,改付標以入之意,敢啓。傳曰,知道。
行大司憲金學淳疏曰,伏以喬陵協吉,襄日載卜,世室尊奉,褥禮誕擧,仰惟聖孝無窮,孺慕冞新,區區下情,哀幸交切,攢祝攸同。仍伏念臣,衰朽譾劣,豈或一毫髣髴於見識,而向因署經有命,召牌荐降,至有勿呼望之敎,怵畏義分,雖不得不章皇出肅,仍爲詣臺,而祿賊合啓之句語中,臣之近親,攙入其間,措辭極爲嚴重。揆以私義,宜卽引避,而時値昏夜,矇不細檢,未免眛然而退,昏謬之失,自顧靦然,人謂斯何?今若委以旣往,因仍泯默,不思所以處義,則聖朝敦倫之化,其將自臣而壞矣。寧有是乎?玆將慙恧之私,敢控自列之章。伏乞聖慈,念臣情踪之不可一日蹲冒於臺次,特命鐫改臣都憲之任,以安私分,不勝幸甚。臣方丐免之不暇,而亦有一言之可以附陳者。惟我殿下,新陞寶位,丕纘洪緖,爲治之本,惟學是資,近日以來,朝而勸講,晝而召對,不以諒闇之中而或廢講讀之工,上而體慈聖訓迪之念,下而副群下顒望之情,聽聞所及,莫不聳然。第伏念,進學之方,莫要於講讀,而講讀之要,莫切於問難,苟或一次誦讀,略論文義而止,則將何以開發聖智,將就聖學,而克造乎緝熙光明之域乎?登筵諸臣,亦必各自淬礪,以盡啓沃之責,而若夫朝夕左右,薰陶浸灌,以贊乎日躋時敏之工,必待乎林樊宿德之士,而方責其實效。弓旌之招,巖穴之搜,卽我朝傳授之家法,而粵在庚申冬,兩儒賢之造朝也,禮遇之盛,餼廩之繼,逈出常格,其所期望而勉留,不啻若虞廷之登駿,周場之縶駒,此政今日之所當法者也。伏願聖明,益勤招徠之政,以致咸簉之美,則其爲資益導迪之效,豈少補也哉?惟殿下念哉。臣無任云云。答曰,省疏具悉。所請依施。
乙未二月十四日辰時,上御景賢堂。勸講入侍時,原任直提學鄭基善,參贊官李祖榮,侍讀官李寅皐,假注書李源庚,記注官金鳳梧,記事官曺雲承,各持小學第四卷,以次進伏訖。上曰,史官分左右。上誦前受音訖,基善讀自其二不知儒術,止惡人有學,仍讀奏釋義訖。上讀新受音十遍訖,命陳文義。基善曰,懵前經而不恥云者,其戒甚切矣。前經,卽古聖心法言語之所載也,若懵於經,則何以知聖人之道乎?恥者,非羞澁之謂也,自視欿然,恥己之不若人,常有不足之心,則自有將就之效矣,人君治平之道,亦當以禮義廉恥,爲本也。此不過字義,而其言甚好,伏望體念焉。上曰,玉堂陳之。寅皐曰,此云儒術非他,讀聖賢書,法聖賢事,幼而學之,壯而行之,則自然通古今達事理,儒者猶然。況人君治法政謨,尤不可外是。雖以今日講學言之,不無書自書之歎,伏願懋哉懋哉。上曰,參贊官陳之。祖榮曰,其一其二云者,皆訓戒之格言,人若有一於此,則甚非美事,以不美之事戒之者,卽善惡皆可師之義也。伏望體念焉。基善曰,殿下知懵字之義乎?上曰,何義也?基善曰,懵字,無知貌,心邊夢字,卽取心如夢之義也,古人作字之義,皆如此,必爲玩味焉。上掩卷,仍命退,諸臣以次退出。
乙未二月十四日申時,上御景賢堂。召對入侍時,參贊官李祖榮,檢校直閣吳取善,侍讀官李寅皐,檢討官洪在喆,假注書金洙根,記注官金鳳梧,記事官曺雲承,各持史略第一卷,以次進伏訖。上曰,史官分左右。上命開卷讀奏,寅皐讀自爲文章,止以鳥紀官,上曰,文義陳之。寅皐曰,文章,衣服之類也,貴賤各異以表之,舟所以涉於水者,車所以運於陸者,上古草創,軒轅氏始有此制矣,分州,謂其爵土也,因其地而得姓,而有子二十五人,封爵土者,只十四人,則其愼簡之意,可見矣。金天氏,聖人也,故瑞鳳來儀,殿下亦修德行化,以臻至治,則祥禽瑞獸,不難致之矣。上曰,次第讀奏,仍陳文義。在喆讀一遍訖,奏曰,文章者,自天子達于庶人,各有等級,雖以我朝言之,服色皆有定制,以表貴賤矣,畫野者,因山川風土而分之,比如我國之八路,各殊,而以之定界也。上古帝德廣大,四夷畢貢,瑞禽亦至,此固無古今之異。惟我殿下,德日高而治日臻,則諸福之物,可致之祥,其將畢至矣,懋哉懋哉。取善讀一遍訖,奏曰,玉堂上下番已陳之,臣無容更達矣。祖榮讀一遍訖,奏曰,諸臣所奏儘好,臣別無更陳之文義矣。上掩卷命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
望奠親行後,大殿·大王大妃殿·王大妃殿,內閣·政院·玉堂單子問安。答曰,罔極。藥房口傳問安。答曰,罔極。朝廷二品以上·六曹堂上·大司諫·奉朝賀單子問安。答曰,罔極。
藥房都提調沈象奎,提調金逌根,副提調柳致睦啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。大王大妃殿氣候,何如,王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
柳致睦啓曰,備邊司郞廳來言,今日賓廳日次,而國忌正日相値,不得來會云矣。敢啓。傳曰,知道。
李憲瑋啓曰,右承旨徐英淳,今日不爲仕進,卽爲牌招,何如?傳曰,允。
傳于李憲瑋曰,望奠當親行矣,該房知悉。
傳于李憲瑋曰,勸講入侍。
李憲瑋啓曰,假注書金洙根,身病猝重,勢難察任,今姑改差,何如?傳曰,允。
金洙根改差,代以金鎭右爲假注書。
傳于柳致睦曰,召對爲之。
以右承旨徐英淳牌不進罷職傳旨,傳于李憲瑋曰,只推。
傳于李憲瑋曰,左承旨·右承旨竝許遞,前望單子入之。
大司憲前望單子入之,宋稚圭落點。
李憲瑋,以奎章閣言啓曰,景慕宮望廟樓,今望奉審,無頉之意,敢啓。傳曰,知道。
李寅弼,以魂殿都監摠護使意啓曰,高陽宿所站行殿,當爲營建,始役吉日時,令禮曹推擇之意,敢啓。傳曰,知道。
又以禮曹言啓曰,因魂殿都監草記,高陽郡行殿始役吉日時,令禮曹推擇事,啓下矣。令日官朴周煥推擇,則今二月十九日辰時,先始南方爲吉云,以此日時擧行,何如?傳曰,允。
又以國葬都監摠護使意啓曰,本都監都廳朴宗吉,除拜掌令,格例所拘,不可兼管。所帶臺職,依已例今姑許遞,仍令該曹,口傳付軍職,何如?傳曰,允。
李寅弼,以山陵都監摠護使意啓曰,本都監三物所郞廳李奎秀,身病猝重,呈狀乞遞,今姑改差,其代副司果徐有畬差下,使之察任,何如?傳曰,允。
又以山陵都監摠護使意啓曰,丁字閣以下營建所用瓦子·方甎,自都監燔造之意,前已草記,蒙允矣,見今日候稍寒,解土尙遠,則設釜燔造,實無其路,目下事勢,恐難及期。所入瓦·甎及龍鷲頭·雜像,竝令戶曹,分付該署,預先措備,使之進排,何如?傳曰,允。
又以追崇都監都提調意啓曰,本都監郞廳監造官分房,別單書入之意,敢啓。傳曰,知道。
又以追崇都監都提調意啓曰,本都監各樣需用錢三千兩,令廟堂區劃以送,以爲取用之地,何如?傳曰,允。
柳致睦,以備邊司言啓曰,頃於詢瘼草記批旨,慈敎若曰,各貢各廛,分明有掖屬及法司下隷輩科外侵漁許多難堪之弊,而貢巿人輩不敢訴冤之事,然則安有特爲詢瘼之意乎?此則自廟堂,到底禁察,若有犯者,這這草記重勘,軫恤之德意,若是曠絶,頑習謬弊,庶可以警戢,而卽見其人·貢人等所訴,則燈燭房員役强俊禧·李景煥等,以辛巳以後柴炭儲蓄條之除減於等錢者,謂非渠之所逋,欲爲還徵,其所橫侵,罔有紀極云。流來積逋,已是難赦之罪,而到今作梗,尤係無嚴之習,貢人輩之莫可支保,猶屬餘事,而渠輩若有一分顧畏,豈敢非理起鬧乎?强俊禧·李景煥兩漢,爲先出付秋曹,使之到底覈辨,分首從嚴刑勘配,以爲繩濫懲惡之地,何如?大王大妃殿傳于柳致睦曰,其時作奸之員役,應不無和應貢人之理,爲先林·延兩漢及李景煥·强俊禧與貢人,令刑曹嚴査以聞。
兵曹口傳政事,副司果單朴宗吉。
乙未二月十五日辰時,上詣殯殿。望奠親行入侍時,行都承旨李憲瑋,左承旨李祖榮,左副承旨柳致睦,右副承旨韓益相,同副承旨李寅弼,假注書金洙根·李源庚,記事官徐憲淳·曺雲承,原任直提學朴綺壽·趙寅永·鄭基善,直提學徐憙淳,原任直閣徐俊輔·朴永元,檢校直閣李景在·吳取善,檢校待敎金學性,以次侍立。時至,通禮跪啓請出次,上具衰服,出自廬次,入殯殿門,詣褥位俯伏哭,少頃,止哭興平身。代奠官詣香案前,三上香,連奠三盞訖,降復位,上俯伏哭,少頃,止哭興平身。通禮導上還廬次,諸臣以次退出。
乙未二月十五日辰時,上御景賢堂。勸講入侍時,領議政沈象奎,原任直閣徐俊輔,參贊官李憲瑋,檢討官洪在喆,假注書李源庚,記事官徐憲淳·曺雲承,各持小學第四卷,以次進伏訖。上曰,史官分左右。象奎進前奏曰,望奠親行,聖慕冞新,近日寒事不弛,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。上誦前受音訖,俊輔讀自其三,勝己者厭之,止廝養何殊,仍讀奏釋義訖。上讀新受音十遍訖,俊輔曰,頗僻之頗字,字音非皮而波也。上曰,諺解入之考見,可也。賤臣承命出,持諺解還入,象奎考見奏曰,字音果是波也。上親覽諺解訖,命陳文義。俊輔曰,此皆言不好善之失,而勝己者厭之,佞己者悅之,卽不好善之意也,聞人善而嫉之,聞人惡而揚之,亦不好善之事也,學者見人勝己,必欲跂及,故聞人善而悅之矣。殿下日臨講筵,讀古人之嘉言善行,必以跂及古聖,爲務焉。孔子曰,遠佞人,不遠而反好佞者,卽不好善之人也,殿下若不勤講讀,而或曰,聖學勤孜云爾,則便是佞也。伏願於此等處,益加省察焉。上曰,玉堂陳之。在喆曰,此言佞己者悅之,閣臣已詳奏矣。佞己者悅之,則不聞其過,不聞其過,則無由進善,閭巷匹庶猶如此,況人君之道,容諫爲美乎?殿下逐日開講,在傍者曰,今日不勤,而有來日云爾,則皆是阿諛承順之言也。若曰,有一膝之工,然後聖學必臻高明矣,益勉勤孜云爾,則雖似厭聞,而實是忠讜之言也。伏願留念焉。上曰,參贊官陳之。憲瑋曰,聞人善而嫉之,與古人之聞人善言,不啻若自其口出之義,相反矣。揚人之惡,與古人不言人過失之義,相反矣,好善嫉惡,人之常情,而人君之道,尤在於嘉善矜不能。伏望體念焉。上曰,大臣陳之。象奎曰,諸臣所奏皆好,必諦聽焉。爲學之工,當有取捨厭悅之辨,而善則必悅之,不善則必厭之,此是當然底道理矣,方今聖學日漸將就,若臨講而或有厭讀之時,則益勉警惕,是乃好善之意也。若不勤讀,而因循怠惰,則誠非好善之道也,非但講學爲然,凡事皆如此,深加省察焉。簪裾,卽盛衣冠之謂也,古人言衣冠,雖盛備,而若內無可取,則視如廝養,匹庶猶然,爲人上者,尤不可不審愼於此等處矣。伏願體念焉。上掩卷仍命退,諸臣以次退出。
乙未二月十五日申時,上御景賢堂。召對入侍時,參贊官柳致睦,侍講官金箕晩,檢討官洪在喆,檢校待敎金學性,假注書李源庚,記事官徐憲淳·曺雲承,各持史略第一卷,以次進伏訖。上曰,史官分左右。上命開卷讀奏,箕晩讀自顓頊高陽氏,止居於亳,上曰,文義陳之。箕晩釋奏章義訖,上命次第讀奏。在喆讀一遍訖,命陳文義。在喆曰,民神雜糅,謂民與神相雜也,高陽氏卽聖人也,故司民司神,各有其人,俾民神無相雜瀆亂之弊矣,曆是日月星辰度數之列敍,而欲知農時,非曆莫可,故始作曆,以正月,爲歲首矣。學性讀一遍訖,命陳文義。學性曰,玉堂上下番,皆已悉陳,臣無容贅陳,而臣屢次登筵,輒以章義之下詢仰請,而未蒙聽施,未敢知眞個無疑晦處而然耶?反覆問難,其功效之大,似有勝於屢讀,故敢此仰達矣。致睦讀一遍訖,命陳文義。致睦曰,黃帝時,雖以容成造曆,而十三辰未盡鋪敍,猶未成曆,故此時始有曆矣。上掩卷,仍命退,諸臣以次退出。
上在慶熙宮廬次。
夜自二更至十七日開東,灑雨下雨,測雨器水深二分。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
李寅弼啓曰,大司憲宋稚圭在外,執義申冕周,掌令李應信,持平趙準孝呈辭,持平安允沆未署經,掌令一員未差,監察茶時之意,敢啓。傳曰,知道。
柳致睦啓曰,右副承旨韓益相,今日不爲仕進,卽爲牌招,何如?傳曰,允。
傳于李寅弼曰,勸講入侍。
承旨前望單子入之,閔致成·鄭禮容落點。
柳致睦啓曰,新除授右副承旨鄭禮容,卽爲牌招,何如?傳曰,允。
又啓曰,右副承旨鄭禮容,時在水原地,斯速乘馹上來事,下諭,何如?傳曰,允。
金鎭右在外,代以金應均爲假注書。
李寅弼啓曰,吏曹郞廳來言,臺諫有闕,政事,取稟。傳曰,前望單子入之。
掌令前望單子入之,趙錫龜落點。
傳于柳致睦曰,召對爲之。
以左副承旨韓益相牌不進罷職傳旨,傳于柳致睦曰,只推。
柳致睦,以司饔院都提調意啓曰,副提調姑未差下,今日供上,提調金道喜當爲捧入,而以未付軍職,不得入來云。令該曹口傳付軍職,使之入來監膳,何如?傳曰,允。
兵曹口傳政事,行護軍單金道喜。
李寅弼,以備邊司言啓曰,因追崇都監草記,本都監各樣需用錢三千兩,令廟堂區劃事,允下矣。禁·御兩營錢各一千兩,先爲劃送,使之取用,何如?傳曰,允。
乙未二月十六日辰時,上御景賢堂。勸講入侍時,原任直提學朴綺壽,參贊官李寅弼,侍讀官朴宗休,假注書李源庚,記事官徐憲淳·曺雲承,各持小學第四卷,以次進伏訖。上曰,史官分左右。上誦前受音訖,綺壽讀自其四,崇好優游,至覺已難悔,仍讀奏釋義訖。上讀新受音十遍訖,命陳文義。綺壽曰,崇好優游,是可戒之事也,優游,卽閒遊也。無論上下人,各有所爲之事,則豈可閒遊乎?臣嘗以禹惜寸陰,仰奏矣,以禹之聖,而猶如此,況凡人乎?且此言勤事者,百千萬事,隨處勤勤,無暫優游之謂也,勤於學則德崇業廣,勤於政則事無留滯矣。古人言,人生在勤,勤則不匱,勤字之義,最好,必爲玩味焉。耽嗜麴糵,亦爲可戒之事也,禹時儀狄始作酒,禹飮而甘之曰,後世必有以酒亡國者,遂疎儀狄,此載史略,而桀·紂皆以酒亡國矣。上曰,紂,誰也?綺壽曰,殷王受也。上曰,此在史略乎?綺壽曰,然矣。爲下者亦以酒亡身而亡家,故漢末魏·晉之時,俗尙淸淡,以閒遊使酒,爲事,遂至天下大亂,晉之亡國,亦由於此,上而亡國,下而亡身,酒之害,大矣。若究其本,則不從事於禮義故也,一獻之禮,賓主百拜則豈至過飮乎?以下章看之,士夫不知名節,急於求官,趨權樂勢者,卽無廉恥之故也。上之導下,必以禮義廉恥,爲本,則優游耽嗜之失,匿近奔競之患,自可除去矣,所以禮義廉恥,爲國之四維也。伏願於此體念焉。上曰,玉堂陳之。宗休曰,此言習之易荒,覺已難悔者,與上章悲歎窮廬,將復何及之意,一般矣。凡人不勤乃職,後悔必多,況帝王之道?尤不可不致工於勤字矣。方今殿下,日御講筵,必須孜孜不已,無一時放過,然後可無後悔矣。伏願留念焉。上曰,參贊官陳之。寅弼曰,蓋先入之言,至老不忘矣,小學一書,何莫非襯着於修身,而耽嗜麴糵四字,最可深戒矣。士庶猶然,況人君之道乎?杯酌之制,傍有兩耳者,使不得盡飮以寓警也,閣臣所奏,實爲先入之言。伏望深加留念焉。綺壽曰,孟子曰,禹惡旨酒而好善言,周公作酒誥一篇,以戒天下,自古戒酒之切,皆如是矣。上掩卷,仍命退,諸臣以次退出。
乙未二月十六日申時,上御景賢堂。召對入侍時,參贊官柳致睦,侍讀官朴宗休,檢討官尹滋畊,檢校待敎金學性,假注書金應均,記事官徐憲淳·曺雲承,各持史略第一卷,以次進伏訖。上曰,史官分左右。上命開卷讀奏,宗休讀自帝堯陶唐氏,止以知旬朔,上曰,文義陳之。宗休釋奏章義訖。滋畊曰,帝堯,古之聖君也,定都于平陽,平陽,卽今中原冀州地,而堯之德化,格天洽民,故瑞草生庭,時人名之曰蓂莢,以其葉之開落,驗知日月,今之曆書,尙或稱蓂矣。上掩卷,仍命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
韓益相啓曰,大司憲宋稚圭在外,執義申冕周,掌令李應信,持平趙準孝呈辭,掌令趙錫龜未肅拜,持平安允沆未署經,監察茶時之意,敢啓。傳曰,知道。
傳于李憲瑋曰,勸講入侍。
李憲瑋啓曰,新除授左承旨閔致成,時在京畿驪州地,斯速乘馹上來事,下諭,何如?傳曰,允。
傳于韓益相曰,召對爲之。
柳致睦,以國葬都監摠護使意啓曰,魂殿山陵祭器,今已鑄成,故數爻別單書入之意,敢啓。傳曰,知道。
韓益相,以兵曹言啓曰,景福宮松禁,本自至嚴,而本宮騎兵金繼哲,與羅千孫·金昌祿·尹晩孫·金得柱等四人,潛自符同,犯斫大松元株,見捉於訓局別巡,且遣臣曹將校摘奸,則果爲的實,事極駭然。犯斫五漢,移送秋曹,照法嚴繩,而該掌內不飭之守直內官,令該府拿問處之,入直衛將,亦不可以非其掌內,置而勿論,爲先汰去,何如?傳曰,允。
乙未二月十七日辰時,上御景賢堂。勸講入侍時,原任直提學趙寅永,參贊官李憲瑋,檢討官尹滋畊,假注書金應均,記事官徐憲淳·曺雲承,各持小學第四卷,以次進伏訖。上曰,史官分左右。上誦前受音一遍訖,寅永讀自余見名門右族,止爾宜刻骨,仍讀奏釋義訖。上讀新受音十遍訖,命陳文義。寅永曰,此章大意,蓋以立身成家,爲言,而不但此也,雖至一事一物之微,莫不難成而易墜。伏望隨事體念焉。上曰,玉堂陳之。滋畊曰,此大文中,忠孝勤儉四字,最爲緊要,殿下亦必於四字上體念,臣所區區之望。上曰,參贊官陳之。憲瑋曰,此大文,蓋是一章結辭,而其中莫不由祖先云者,最爲切實。凡爲人子孫者,每事能法其祖先,則可以立身而成家。凡人尙然,況人君乎?古人云,欲法堯·舜,當法祖宗。伏望殿下,益加體念焉。上掩卷,仍命退,諸臣以次退出。
乙未二月十七日申時,上御景賢堂。召對入侍時,參贊官韓益相,侍讀官李㙽,檢討官尹滋畊,檢校待敎金學性,假注書李源庚,記事官徐憲淳·曺雲承,各持史略第一卷,以次進伏訖。上曰,史官分左右。上命開卷讀奏,㙽讀自治天下五十年,止帝力,何有於我哉?上曰,文義陳之。㙽曰,此言不識不知,識知二字,字意雖大同,而實稍異焉。知者,知覺之謂也,識者,見識之謂也,康衢之康字,本安康之康字,而此則路之謂也,通衢有坦坦平穩之意,故謂路爲康,良以是也。且史略無諺讀者,與小學有異,必也字義通透,可以詳繹文義,如有疑晦處,亦爲發問焉。滋畊曰,經筵·召對,法義體例,至重至嚴,而昨日召對,上番纔讀一遍,繼承略陳文義之敎,未免草草仰奏,小臣以下,則未得讀奏。臣雖仰陳文義,而亦不過數語而止,仍有掩卷退出之命,故雖不得不退去,而竊覸今日聖意,將欲速速了當,又如昨日,若逐日如此,則雖一日屢行召對,有名無實,徒止文具而已,臣等區區憂愛之忱,不勝抑鬱矣。伏願來頭,則亟加惕念,期有實效焉。上命次第讀奏,滋畊讀一遍訖,命陳文義。滋畊曰,立我烝民之立字,與粒字同義,而卽食我衆民之謂也,莫非爾極云者,其語甚好矣。我東方億萬生靈,莫非仰食於殿下者也,殿下上法堯·舜之治,下副衆民之望,則老歌·童謠,豈獨專美於古乎?伏願於此留念焉。學性讀一遍訖,命陳文義。學性曰,以帝堯之聖,治天下爲五十年之久,宜天下之已治,而猶慮夫治未臻,故問左右朝野而不知,乃以微服行之。微服,卽微賤者之服也,以帝王而服微服,行於街路,欲聽於民,而驗其治否也,童謠如此,老人之歌又如此,於是乎見老少之各得其樂,而天下之已治,推可知也。且史記,是載歷代治否者也,今殿下,苟能審乎古帝王何治何否,而特以帝堯之治,爲心,則雖今之民,亦皆爲堯之民,而衢謠·壤歌,復見於今日矣。益相讀一遍訖,命陳文義。益相曰,以老人歌,見之,可知堯之德化甚大矣,此言帝力何有,卽聖人治化巍蕩,民無能名焉之意也。伏願殿下,爲治之道,必法堯·舜,雖於講筵之時,非但專意於誦讀,諸臣所奏,必銘留於聖衷焉。上掩卷,仍命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
韓益相啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于李憲瑋曰,勸講入侍。
傳于李憲瑋曰,右承旨許遞,前望單子入之。
承旨前望單子入之,洪穉圭落點。
李憲瑋啓曰,新除授左承旨洪穉圭,卽爲牌招,何如?傳曰,允。
又啓曰,假注書李源庚,身病猝重,勢難察任,今姑改差,何如?傳曰,允。
李源庚改差,代以趙雲澈爲假注書。
韓益相啓曰,大司憲宋稚圭在外,執義申冕周,掌令李應信·趙錫龜,持平趙準孝牌不進,持平安允沆未署經,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確,執義申冕周,掌令李應信·趙錫龜,持平趙準孝牌不進罷職傳旨,傳于韓益相曰,只推。
傳于李寅弼曰,召對爲之。
以慶尙左水使沈漢永狀啓,蔚山封山失火根因,終未査得,惶悚待罪事,傳于李寅弼曰,勿待罪事,回諭。
李寅弼,以追崇都監都提調意啓曰,本都監各房,今日始役,郞廳·監造官中一人,輪回直宿之意,敢啓。傳曰,知道。
又以追崇都監都提調意啓曰,本都監郞廳漢城府庶尹鄭始容,漢城府判官李學鉉,俱帶詞訟劇務。令該曹口傳閑司相換,使之專意察任,何如?傳曰,知道。
吏曹口傳政事,漢城庶尹鄭始容,司䆃僉正洪秉箕相換,漢城判官李學鉉,掌樂主簿洪鼎周相換。
乙未二月十八日辰時,上御景賢堂。勸講入侍時,原任直提學鄭基善,參贊官韓益相,侍讀官李㙽,假注書金應均,記事官徐憲淳·曺雲承,各持小學第四卷,以次進伏訖。上曰,史官分左右。上誦前受音訖,基善讀自范魯公質,止造次必於是,仍讀奏釋義,解陳章義訖。上讀新受音十遍訖。上曰,宰相,何官也?基善曰,我朝二品以上,稱宰相矣。上曰,二品以上,何等官也?基善曰,自參判爲從二品矣。上曰,判書亦宰相,而正一品從二品之秩耶?基善曰,參判爲從二品,判書爲正二品,崇政崇祿,則爲從一品,大臣與輔國,爲正一品矣,范魯公質,爲宋平章事,蓋中原官爵稱號,與我朝有異,而此是宰相也。上曰,中原官爵,稱以某官乎?基善曰,官爵數多,不可一一詳陳,而平章事,卽我朝之大臣也。上曰,文義陳之。基善曰,此章中立身二字爲綱領,蓋立身之道,爲人子者,揚名於世,以顯父母,然後方可謂立身,非但凡人爲然,人君之立身,在於平治天下,名垂後世矣。苟欲立身,莫若先孝悌,故在昔帝舜,五十而慕,文王,一日三朝,此乃帝王之大孝也,自天子達於庶人,莫不以孝悌爲立身之本,孝悌之本,在於怡怡事親矣。如或生驕易之心,則此非孝悌之道,雖急遽之時,必恐懼戒謹,戰兢自持,則驕易之心,不得生矣。上曰,戰字,何義也?基善曰,此云戰戰者,恐懼之貌,而本旨則兵刃相接之事也。上曰,兵刃相接,何事也?基善曰,天子有征而無戰,故天子之問罪於諸侯曰征,諸侯之相伐曰戰。古無相戰之事,而自春秋戰國之時,始有諸侯之戰,此戰之大者也,以今俗言之,則閭巷愚蠢之民,或以血氣之憤,互相爭鬪,此亦曰戰也,此則戰之小者也。基善曰,未敢知殿下領會詩字之旨乎?上曰,詩,是作詩之謂也。基善曰,然矣。詩有五言七言,亦有四字詩,此篇則乃是五言詩也,四字則詩傳是也,七言,卽以七字爲句,如日月星辰華四時,是也。上曰,玉堂陳之。㙽曰,文義,閣臣所奏,旣詳而備。且伏見殿下反復發問,至於數條,而又或一條而再問,甚盛甚盛,今日登筵諸臣,孰不欽仰攢歎,而上下酬酢,每每如是,則聖學日就月將,誠非難之事也。小臣於向日,以陳忠肅公章二何者之義,仰質,而請以留神,其間數次奏對,輒以是爲言者,蓋非有別般可發而不發也。竊冀聖上,於每日所讀所看之中,必求所謂何者之義,而終始玩繹也。且以今日自止中孝悌驕易二句,言之,孝悌,是聖賢所爲之事也,驕易,是下愚所爲之事也,又於其中,求見何者是孝悌,何者是驕易,知其爲孝悌之事則取之,知其爲驕易之事則去之,卽是學也。孝悌分上,若有未十分之慮,則一分已是驕易邊也,一分驕易,已全失孝悌之意,正所謂差之毫釐,繆以千里也,可不懼哉?今晨起而問寢,殿下之孝也,朝回而視膳,亦殿下之孝也,課日讀書之際,一番勤讀,則兩殿必喜之,一番放過,則兩殿必憂之,每念兩殿之至意,惟日孜孜,亦殿下之孝也。惟殿下,懋哉懋哉。上曰,參贊官陳之。益相曰,范魯公,宋之一宰相也,而見其從子躁進之心,猶恐覆墜其家業,作此詩而戒之,其言明正切實矣。況國君,上奉宗社之重,下臨億兆之衆,則警懼之心,當十倍於此。伏望殿下,以此體念焉。上掩卷,仍命退,諸臣以次退出。
乙未二月十八日申時,上御景賢堂。召對入侍時,參贊官李寅弼,侍讀官李㙽,檢討官韓鎭庭,檢敎待敎金學性,假注書金應均,記事官徐憲淳·曺雲承,各持史略第一卷,以次進伏訖。上曰,史官分左右。上命開卷讀奏,㙽讀自觀于華,止何辱之有?上曰,文義陳之。㙽釋奏章義訖,㙽曰,帝堯觀華之意,欲以觀治化之遠覃也,卽乎封人之祝,而民情大可見矣,帝堯猶不自居,是固盛德事,而封人所以富而使人分之者,果有旨意,雖富有天下,若任賢使能,各以其職,則於君上,實無所事焉。就以我國言之,掌財賦則有度支之官,持銓衡則有冢宰之官,以至百執事之末,皆有分掌,苟能惟人是擇,惟才是授,則於治國乎,何有?上曰,下番陳之。鎭庭曰,帝堯之德,蕩蕩乎無能名焉,而旣游康衢,又觀于華者,蓋欲詳知其治與不治也,問康衢之謠,則如是其自樂,又見封人之祝,則如此其休美。以此觀之,則堯德之被于遠近,可知矣。上曰,閣臣陳之。學性曰,觀華之觀,是游觀之觀也,康衢之游,以微服而察也,華封之觀,卽巡所守也,內而康衢,外而華封,咸囿聖德,至有頌禱之辭,卽此而可見大堯治化之無間遐邇也。且天生萬民,必授之職,此雖封人歌詠之餘意,而請以當今敷陳矣。蓋順天之仁,務民之義,愛育群品,躋一世於熙皞者,帝王之職也,上承恩德,下究膏澤,論道經邦,堯·舜君民者,宰相之職也,僇力本業,男耕女織,輸我公俸,以及其私者,庶人之職也。雖以殿下日用間事言之,兩慈殿寢膳之節,必躬親在視者,卽殿下之職也,朝而勸講,夕而召對,亦殿下之職也。勸講也,召對也,若視以例科,不懋實下工夫,則是殿下之職不修也,職不修則學不進矣,職字之義,豈不重歟?伏願深留聖意,毋忽焉。上曰,參贊官陳之。寅弼曰,多男子而授之職云者,亦有可推焉。君臣卽父子也,使臣等各擇其才,而任其職,則百度皆張,亦何懼之有乎?且上章帝力何有於我之意,未敢知果有所領會乎?上曰,何意也?寅弼曰,理民之道貴在不撓,令飭頻繁,則雖盡得當,民自不得支其業矣。不奪其時,而使之各遂其生,則如上天之載無聲無臭,而雨露霜雪,各以其序也,化成萬物,而百姓則日用而不知也。上掩卷,仍命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
晝茶禮親行後,大殿·大王大妃殿·王大妃殿,內閣·政院·玉堂·藥房口傳問安。答曰,罔極。
韓益相啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于洪穉圭曰,勸講入侍。
傳于洪穉圭曰,晝茶禮當親行矣,該房知悉。
韓益相啓曰,大司憲宋穉圭在外,執義申冕周,掌令李應信·趙錫龜,持平趙準孝牌不進,持平安允沆未署經,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確,執義申冕周,掌令李應信·趙錫龜,持平趙準孝牌不進罷職傳旨,傳于韓益相曰,只推。
傳于李寅弼曰,召對爲之。
洪穉圭,以內醫院都提調意啓曰,本院提調,例不得兼帶金吾之任矣。副提調李憲瑋,所帶同義禁,今姑許遞,何如?傳曰,允。
又以禮曹言啓曰,今此國恤卒哭前,各陵寢忌辰,只焚香事,前已達下,而寧陵忌辰,在今二十四日,本陵官員,當爲前期受香,而參奉今方入直,新除授令李俊秀,本職除拜前,以山陵都監郞廳,方在役所,自本都監,以職務相妨,令該曹閑司相換事,草記允下,而姑未相換矣。見今受香日字在近,令該曹,以在京無故人口傳相換,以爲趁期受香之地,何如?傳曰,允。
吏曹口傳政事,寧陵令李俊秀,引儀崔尙綸相換。
洪穉圭,以追崇都監都提調意啓曰,今寶篆文書寫官議政府領議政沈象奎書出正副本,謹此封進,以備睿裁後,入刻之意,敢啓。傳曰,知道。
洪穉圭,以禮曹言啓曰,今此追崇時儀節,當爲稟定,而謹稽丙申謄錄,則親上冊寶於舊主奉安廟,而改題新主,移安於舊主奉安廟後親祭,兼行告動駕祭,陪從至延福殿,親行奉安祭矣。今番則何以磨鍊乎?敢稟。大王大妃殿傳于洪穉圭曰,親上冊寶時,與新主奉安後親祭,兼行告由祭攝行磨鍊,陪從置之,孝和殿奉安祭,親行磨鍊。
又以禮曹言啓曰,還御時,當有殿下先詣敦化門內,祗迎大王大妃殿·王大妃殿之禮,而謹稽各年謄錄,則在前如此之時,以異於常時,每自臣曹啓稟,不爲磨鍊矣,今亦依前例不爲磨鍊之意,敢啓。傳曰,知道。
又以禮曹言啓曰,今此追崇都監,設於中樞府,而通用本曹矣,上直郞廳,移直朝房之意,敢啓。傳曰,知道。
韓益相,以兵曹言啓曰,宣傳官洪永謨,昌德宮衛將南夏成,昌慶宮衛將李東炫,俱以病難供職,呈狀乞遞,竝改差,何如?傳曰,允。
又以備邊司言啓曰,卽見京畿監司申在植狀啓,則朔寧郡民家二十八戶,一時被燒,原恤典依例題給後,自本營別加顧助,私山材木,許令斫取,趁卽結構奠接之意,嚴飭該邑爲辭矣。如非十分董飭,俾得不日還接,則必致失所流散之患,其慰撫顧助之道,惟在營邑之對揚,畢構後形止,使之卽爲馳啓,何如?傳曰,允。
又以備邊司言啓曰,卽見江華留守金邁淳狀啓,則以爲,春後播種,專靠麰還,而以其應分之數,萬無排比之路,本府留庫麰八百四十三石零,特許加分事,請令廟堂稟旨,分付矣。窮民種糧之專靠於還穀,念其事勢,誠如狀辭,依所請數爻,特許加分,何如?傳曰,允。
又以備邊司言啓曰,卽見江原監司趙容和狀啓,則以爲,狼川民家十一戶,一時被燒,原恤典依例題給後,借材助丁,從速結構之意,嚴飭該邑爲辭矣。戶數雖不夥多,人物幸免爛傷,而窮峽窮節,失所遑遑之狀,不可以原恤典之已爲題給,或忽於董飭結構之方,以另加慰撫,不日還接後,卽爲馳啓之意,分付,何如?傳曰,允。
又以備邊司言啓曰,卽見平安監司鄭元容狀啓,則龍岡縣民家二十戶,一時被燒,原恤典依例題給,自本營別加顧助,私山材木,許令斫取,趁卽結構安堵之意,嚴飭該邑爲辭矣。恤典題給,私山許斫,雖自本道,已爲擧行,而如不曲爲慰撫,俾卽奠接,則易致失所失農之患,使之另加董飭,不日結構,而形止更爲馳啓之意,分付,何如?傳曰,允。
又以刑曹言啓曰,兵曹啓辭內,景福宮松禁,本自至嚴,而本宮騎兵金繼哲,與羅千孫·金昌祿·尹晩孫·金得柱等四人,潛自符同,犯斫大松元株,見捉於訓局別巡,且遣臣曹將校摘奸,則果爲的實,事極駭然。犯斫五漢,移送秋曹,照法嚴繩,而該掌內不飭之守直內官,令該府拿問處之,入直衛將,亦不可以非其掌內,置而勿論,爲先汰去,何如?傳曰,允事,命下矣。謹按律文,則大典通編禁制條,有曰空闕松木偸斫者,不限年邊遠定配,金繼哲等,依此律,繼哲咸鏡道明川府,千孫全羅道樂安郡,昌祿慶尙道金海府,晩孫丹城縣,得柱平安道龜城府,竝邊遠定配所,卽爲押送之意,敢啓。傳曰,知道。
韓益相,以刑曹言啓曰,備邊司啓辭內,頃於詢瘼草記批旨,慈敎若曰,各貢各廛,分明有掖屬及法司下隷輩科外侵漁許多難堪之弊,而貢巿人輩不敢訴冤之事,然則安有特爲詢瘼之意乎?此則自廟堂到底禁察,若有犯者,這這草記重勘,軫恤之德意,若是曠絶,頑習謬弊,庶可以警戢,而卽見其人·貢人等所訴,則燈燭房員役强俊喜·李景煥等,以辛巳以後柴炭儲蓄條之除減等錢者,謂非渠之所逋,欲爲還徵,其所橫侵,罔有其極云。流來積逋,已是難赦之罪,而到今作梗,尤係無嚴之習,貢人輩之莫可支保,猶屬餘事,而渠輩若有一分顧畏,豈敢非理起鬧乎?强俊禧·李景煥兩漢,爲先出付秋曹,使之到底覈辨,分首從嚴刑堪配,以爲繩濫懲惡之地,何如?大王大妃殿傳曰,其時作奸之員役,應不無和應貢人之理,爲先林·延兩漢及李景煥·强俊禧與貢人,令刑曹嚴査以聞事,命下矣。謹依批旨,林應祥·延弘禎·李景煥·强俊禧等及其人·貢人三所任趙完祺·金鉉九·李一皓等處,嚴加査問,則應祥·弘禎所供內,以爲,渠以燈燭色員役隨行時,非但渠等,有所負逋於貢人輩,前者燈燭色劉漢福·金重禧·林希成等流來所逋,數甚夥然。自乙亥以後,每於等錢,雖爲分數計給,餘數至於數千金之多,而貢人之督促,不有餘地,將欲呈訴籌司,至於生事,故自辛巳年爲始,每等六十兩式計除之意,與貢人輩,成掌記除報矣。今於渠等遞役之後,俊禧·景煥,未諳都中流來之舊逋,或疑有符同和應之事,徵索於貢人處,有此登徹之擧,而等錢除給,非辛巳以後創行,卽自乙亥·丙子年間爲始,而景煥父福亨,俊禧兄俊基·俊誼,亦皆以其時員役,多年行之,則此非渠等之獨行云,景煥·俊禧等招內,以爲,渠等差役於再昨年,只信應祥之言,不知等錢之減縮矣。應祥遞役之後,始爲叩籌,則每等相左,爲六十兩,故問于應祥,則答以爲自來如此云,而終不明言,問于貢人,則亦爲漫漶,故與貢人,詳細叩籌,則每等六十兩相左,果爲的實。此實出於林應祥之與貢人符同,欲脫渠父之債,而等錢,自是員役之應食,則緣於前人之犯逋,除減應食之物,非但目下之抑鬱。渠輩雖於再昨年差役,而渠父渠兄多年見欺之物,事當追捧,故以此捧標於貢人輩云,完祺·鉉九·一浩等所招內,以爲,儲置條炭燒木·杻木,卽莫重公貨,而每當進排之時,則只以員役下帖施行,而在前則別無所逋矣。數十年之間,負逋太多,間以等錢,逐年計除,而餘數至過數千金,故渠輩往見員役,督其備報,將欲呈訴籌司,則員役輩,亦知其不可不報,請於每等六十兩式除報,故雖不無落本失利之擧,其在相須之誼,不忍生事,黽勉曲從,而此非樂爲之事矣。忽於今二月初,俊禧·景煥,來到渠房,謂以前人之逋,後人之替當,事甚無義,三年計減條與渠父渠兄替徵條,卽爲備報云,故以流來舊逋之自都中擔當顚末。莫重公貨之不可不捧之由,詳細曉喩,而終不聽施,侵逼滋甚,屢日相持,莫可支吾,故果以替給之意,成標以給,蓋出姑息之計,而將欲走訴籌司之意也。貢人所捧,卽是莫重儲置條,而許多錢財,十餘年排等收捧,已極至冤,今欲還爲徵索,是豈成說乎?員役等所食,在渠雖重,獨不念公貨之尤爲至重乎?乞令嚴飭侵漁,別立科條,以杜後弊云矣。進排各種之遺儲該貢者,係是莫重公貨,則員役輩之濫自取用,以至許多犯逋,已是無嚴罔赦之罪。公貨不可白失,貢人不可橫當,則所逋之數,勢將收捧於員役輩,而年久流逋,或多指徵無處,則員役輩之自渠房通同計除於等錢,以爲限幾年畢報之地者,專出於充補公貨,圖免罪戾之意,則當初酌定,未嘗非得計。取考貢人文書,已自乙亥·丙子年間,等錢計除,逐年成券,諸員役列名着標,則無論各人自己之有負無負,只欲年久積逋之通同收殺,此可以灼知,而其所計除,實非辛巳之創行也,特辛巳以前計除之數,或多或少,而每等六十兩爲定,自辛巳始耳。强俊禧之招,雖以爲林應祥與貢人符同云,而應祥入役,在於庚辰,等錢除報,始自乙·丙,則應祥符同之說,自歸落空,而延弘禎,則旣無舊逋之拶着渠身,豈欲應食之甘心見失,而與之符同貢人乎?俊禧之招,適足見其窘遁破綻,而俊禧之兄,景煥之父,多年以員役隨行,渠皆無身犯之逋,而亦不推除減之數,則合力勘逋,卽渠父與兄之所共參議,而兩漢輩,今反曰,渠父渠兄,未免見欺,幾十年隨行員役,不知應推之物,而見失於人者,揆以事理,寧有是也?大抵此輩,以幺麽員役,不知公貨之所重,恣意徵索,逐名偸弄,數十年內所逋之數,動計千萬,渠輩之自都中擔當,至今無弊行之者。猶可曰息黥補劓之道,則彼强·李兩漢之濫生無厭,橫肆侵虐於無罪貢人,固已可痛,而謂以渠父渠兄之見欺見失,起鬧貢房,勒捧手標者,尤極無據。況兩漢入役,僅爲數年,渠輩身逋,亦俱不些,而忽以無理之事,爲此荷杖之擧,嚇脅作梗,無所不至。似此不已,則貢人輩,將何以支保乎?至於林·延兩漢,雖無和應之跡,或父有遺逋,或身有所犯,而不卽收殺,移疾渠房,以致後來員役之計等替當,亦豈無稱冤乎?所當分輕重照律嚴勘,而旣伏承嚴査以聞之命,故敢此臚列以入,恭俟上裁,而自今每月終,貢人員役,憑考帖紙,相與會計,如有束柴·斗炭之相左,則貢人奔告工曹,使之轉報廟堂,卽地推給,隨現嚴繩之意,定式施行,何如?大王大妃殿傳,于韓益相曰,允。强·李兩漢,不念渠都中收逋之事,忽於貢人,還徵積年計除之物,其所爲,萬萬痛駭。所當嚴刑遠配,而以姑觀來頭之意,十分斟酌,竝嚴刑壹次放送,其外貢人與諸人,別無可問之端,一竝放送,而如是處分之後,如有員役輩逞憾作弊於貢人之事,廟堂直爲刑配。
義禁府啓目粘連,向前林鳳顯·金得龍等亦,空闕松木偸斫者之嚴勘,律令自在是白去乙,身爲守直官,禁飭新反,冒犯如此,而其所發明,都歸窘遁,昨年七月之風落木,旣多日月,又經霜雪,寧有枝葉尙靑,皮膜不枯之理乎?究厥所爲,誠極無狀,竝只以此照律,何如?判付。啓,依允。
義禁府啓目,景福宮守直內官林鳳顯·金得龍原情云云。傳旨內辭緣,泛稱遲晩,林鳳顯段,刑推得情,金得龍段,所當請刑是白乎矣,年過七十,法不當請刑,議處,何如?判付。啓,依允爲旀,林鳳顯段,除刑推議處爲良如敎。
乙未二月十九日辰時,上御景賢堂。勸講入侍時,原任直閣徐俊輔,參贊官洪穉圭,檢討官韓鎭庭,假注書趙雲澈,記事官徐憲淳·曺雲承,各持小學第四卷,以次進伏訖。上曰,史官分左右。上誦前受音訖,俊輔讀自戒爾學干祿,止宜鑑詩人刺,仍讀奏釋義訖。上讀新受音十遍,命陳文義。俊輔曰,此言學而優則仕,學而優者,卽進修道藝之謂,而道藝,乃學問中事也,卿士庶人優於學,則可以修身而齊家矣,爲人君而優於學,則可以治國而平天下矣。下章所云,自卑而尊人者,其意甚好,自卑者卽恭以持身也,尊人者,卽禮以待人也。豈徒士庶之爲然?爲人上者,尤當深勉,而人君,處至尊之位,若不謙抑而自卑,則格言正論,無由而進矣。雖以今日臣等所奏言之,殿下留神而虛受,則此亦爲自卑之一端也,懋哉懋哉。上曰,玉堂陳之。鎭庭曰,學而優則仕之義,閣臣已詳陳,臣無容更爲敷衍,而蓋士而不學,則豈可出而仕乎?故范魯公之戒姪,先戒立身之方,又戒干祿之道,而非孝悌,無以立身,非道藝,無以干祿,孝悌與道藝,皆是學問中做得者也。伏願於此等處,沈潛玩繹焉。臣於入直之後,伏聞昨日勸講時,以宰相與戰字之義,反覆下詢云,臣不勝欽仰萬萬。於此章,亦拈出疑義,質問討論,日聞其所不聞,則聖學將就,日臻光明,豈有難哉?是臣等區區之望也。上曰,參贊官陳之。穉圭曰,此言恭則近乎禮者,非獨在下者之恭於事上也。君雖至尊,而召接臣隣之際,亦不可不以敬以禮,克盡體貌,故傳曰,恭已南面,又曰,君事臣以禮。蓋致禮之道,亶在於恭,致恭之道,不外乎學,學成則恭與禮,皆不期勉而自合於度矣。伏願體念焉。上掩卷,仍命退,諸臣以次退出。
乙未二月十九日午時,上詣殯殿。晝茶禮親行入侍時,左承旨洪穉圭,左副承旨韓益相,同副承旨李寅弼,假注書金應均·趙雲澈,記事官徐憲淳·曺雲承,檢校直閣李景在,以次侍立。時至,通禮跪啓請出次,上具衰服,出自廬次,入殯殿門,詣褥位俯伏哭,少頃,止哭興平身。代奠官詣香案前,三上香,連奠三盞訖降復位,上俯伏哭,少頃,止哭興平身。入內廬次,少頃,忠淸道進香時至。上出次,詣褥位俯伏哭,少頃,止哭興平身。謁者引進香官洪州牧使洪徹榮,詣香案前,跪三上香,連奠三盞,大祝司果權渙,詣香案左,跪讀祭文訖。謁者引進香官降復位,上俯伏哭,少頃,止哭興平身。通禮導上還廬次,諸臣以次退出。
乙未二月十九日申時,上御景賢堂。召對入侍時,參贊官李寅弼,檢校直閣李景在,侍讀官尹致秀,檢討官韓鎭庭,假注書趙雲澈,記事官徐憲淳·曺雲承,各持史略第一卷,以次進伏訖。上曰,史官分左右。上曰,開卷讀之。致秀讀自堯立七十二年,止舜卽位。命陳文義,致秀解釋章義,仍奏曰,此言倦于勤,倦者,非如後世怠惰之謂也。堯之治天下七十餘年,克勤于邦,罔敢或惰,及至耄期,精力自有不逮,故或慮小倦于政,未及昔時之勤,命舜攝之,允出於大聖人念念勤勤之德也。伏願於勤字上,深留聖念焉。上曰,下番讀之。鎭庭讀奏一遍訖,命陳文義,鎭庭曰,此言四嶽者,唐·虞官名也。堯之德被于四表,而總覽諸侯,猶恐有遺,置四嶽之官,授之職而使總察之也。上曰,閣臣讀之。景在讀奏一遍訖,命陳文義,景在曰,勤字之義,玉堂已詳陳,臣無容更奏,而倦于勤之句,最爲君上鑑戒處也,堯以耄期之年,猶恐或倦,今殿下春秋,方在沖年,勤之一字,尤當勉勉矣。雖以講學言之,一日之內,或有一時之倦,則此非勤也,一月之間,或有一日之倦,則亦非勤也,念玆在玆,勤孜不已,則聖學將至日新又日新之域,豈不休哉?上曰,參贊官讀之。寅弼讀奏一遍訖,命陳文義,寅弼曰,閣臣·玉堂,皆已詳陳,臣則無可奏之義矣。上掩卷命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
藥房副提調李憲瑋啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候,爲宜。大王大妃殿氣候,何如,王大妃殿氣候,何如?臣不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿不必入侍矣。大王大妃殿·王大妃殿口傳問安。答曰,知道。
鄭禮容啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,備邊司郞廳來言,今日賓廳日次,而領議政沈象奎,左議政洪奭周俱有身病,右議政朴宗薰奉命出疆,不得來會云矣,敢啓。傳曰,知道。
洪穉圭啓曰,左副承旨韓益相,今日不爲仕進,卽爲牌招,何如?傳曰,允。
傳于李憲瑋曰,勸講入侍。
傳于洪穉圭曰,禮房承旨馳詣長生殿,外梓宮奉審以來。
大王大妃殿傳于洪穉圭曰,開金井時,御將進去。
洪穉圭啓曰,假注書趙雲澈,身病猝重,勢難察任,今姑改差,何如?傳曰,允。
趙雲澈改差,代以兪錫煥爲假注書。
鄭禮容啓曰,大司憲宋穉圭在外,執義申冕周,掌令李應信·趙錫龜,持平趙準孝牌不進,持平安允沆未署經,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確,執義申冕周,掌令李應信·趙錫龜,持平趙準孝牌不進罷職傳旨,傳于鄭禮容曰,只推。
以左副承旨韓益相牌不進罷職傳旨,傳于洪穉圭曰,只推。
傳于洪穉圭曰,召對爲之。
義禁府照目粘連,景福宮守直內官林鳳顯·金得龍等矣本府議啓內,空闕松木偸斫者之嚴勘,律命自在是白去乙,身爲守直官,禁飭新反,冒犯如此,而其所發明,都歸窘遁,昨年七月之風落木,旣多日月,又經霜雪,寧有枝葉尙靑,皮膜不枯之理乎?究厥所爲,誠極無狀。竝只以此照律,罪竝告身盡行追奪,不限年邊遠定配,而金得龍段,以其年七十四,不限年邊遠定配,依律文收續,竝只私罪,奉敎依允。
乙未二月二十日辰時,上御景賢堂。勸講入侍時,原任直提學朴綺壽,參贊官李憲瑋,侍讀官尹致秀,假注書金應均,記事官徐憲淳·曺雲承,各持小學第四卷,以次進伏訖。上曰,史官分左右。上誦前受音訖,綺壽讀自戒爾勿放曠,止歷歷皆可記,仍讀奏釋義,解陳章義訖。上讀新受音十遍訖,上曰,文義陳之。綺壽曰,此上下二章之義,皆以酒爲戒者也。八達之放曠,專由於狂藥所使,可不懼哉?日前亦以酒之害爲大之意,仰奏,而八達中,有畢卓者,卽當時吏部侍郞,而聞隣釀新熟,夜至甕間,竊飮醉倒,家主覺而縛置矣,及明視之,乃畢吏部也。樂廣聞之曰,名敎中自有樂地,何須乃爾?官是吏部,而其行檢如此,爲羞於名敎,貽辱於朝廷,當如何耶?上曰,名敎,何謂也?綺壽曰,名敎者,卽聖賢所垂禮義之謂,而五倫之有實有名者也。仍又奏曰,漢之陳遵亦嗜飮,嘗與客耽飮,至有腸腑糜爛而醉死者,其後亦有金主,嗜飮無節,其臣耶律楚材,深憂其沈湎,取示酒槽之口鐵曰,是鐵也而猶且爲酒所爛,況人之腸腑乎?諫其節飮,懇懇不已,時人謂之賢相矣。蓋酒之爲害,非徒亂性,甚至傷生喪命,而所謂八達之士,崇飮爲事,不顧禮義,當時之俗尙,靡然皆是,其得罪名敎,大矣,故謂之狂藥者,此也。爲人君若不深戒於此,其爲害,豈止一身也?且淸議者有二岐,淸白持心,正直守身,淸如玉壺氷,直如朱絲絃,言議峻整,是非公明,則貪鄙之類,知所畏憚,此卽朝廷上君子之淸議也。此有國之不可無者也,此章所謂淸議者,乃莊·老虛無之學,而一生高致,不過是酒,終日空言,無補於國,百事頹墮,禮義斁喪,此卽放曠淸虛之談也,非若君子之淸議也。於此二者之分,人君尤當鑑辨,使一世導率於淸白正直之道,則豈不美哉?上曰,玉堂陳之。致秀曰,古者無紙,以竹編史,故曰,靑史,而穢者,至陋之謂也,放曠則書以穢之,端士則書以美之,如閣臣所奏畢卓之放於酒者,穢之於史,耶律楚材諫其君者,美之於史。物之穢者,猶恐汚己,況可以己名而汚之乎?此固在下者所當戒,而敦尙名敎,進用端士,實合出治之要。伏願留念焉。上曰,參贊官陳之。憲瑋曰,此言放曠者,卽放蕩疎曠之意,一或放曠,則天下萬事,無不受害,而至於學問之工,則尤不可一時放曠,放曠則無以成工矣。今殿下,日開講筵,凡於講讀之際,潛心玩繹,雖在燕閑之時,念念在玆,無或放過焉。上掩卷,仍命退,諸臣以次退出。
乙未二月二十日申時,上御景賢堂。召對入侍時,參贊官洪穉圭,檢校直閣李景在,侍讀官尹致秀,檢討官李公翼,假注書金應均,記事官徐憲淳·曺雲承,各持史略第一卷,以次進伏訖。上曰,史官分左右。上命開卷讀奏,致秀讀自帝舜有虞氏,止三年成都,上曰,文義陳之。致秀曰,此言虞舜盛德,所過者化,所存者神也。讓畔讓居,在於衆民,則可見好善之多,成邑成都,不出數年,則亦見從善之速。若使虞舜今日在者,殿下亦必從而好之,古人以黃卷爲師,殿下視若在座之嚴師,凡於事爲,動法虞舜焉。上曰,下番陳之。公翼曰,此章,自父惑於後妻至不格姦,言舜之孝悌也,自耕歷山,至三年成都,言舜之治化也。孝悌,內也,治化,外也,舜之德業,由內而外,相須竝用,以爲後世之柯則。伏望念玆在玆,懋哉懋哉。上曰,閣臣陳之。景在曰,此章,言盡孝悌之道,舜之爲舜,蓋不外於孝悌,故孟子曰,堯·舜之道,孝悌而已,傳曰,孝者,百行之源,惟我殿下,亦以孝悌爲道,則爲堯爲舜,誠不難矣。法祖宗親賢士大夫之盛意,日開講筵,勿以應文備禮爲事,深究玩味,反復討論,則聖學將有日就月將之美,此孝於祖宗也,殿下一日勤課,則爲兩慈殿之喜,一日放過,則貽兩慈殿之憂矣。念念在玆,逐日勤孜,則此孝於兩慈殿也,是臣區區之望也。上曰,參贊官陳之。穉圭曰,閣臣旣以孝悌二字,仰奏,而蓋小學一篇,以愛親敬長,爲首,大學則以修身齊家治國平天下,爲本,凡修齊治平之道,莫先於孝悌矣,故舜之所以平治天下,皆出於孝悌而已矣。伏願殿下,凡於爲政治民之道,必導之以孝悌,則爲堯爲舜,其在斯矣,於此等處,益加體念焉。上仍命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
鄭禮容啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
備忘記,忠淸兵使李濟和下直,長弓一張,長箭一部,片箭一部,筒兒一箇賜給。
傳于李憲瑋曰,勸講入侍。
李憲瑋啓曰,明日傳香,禮房承旨當爲齋宿,左承旨洪穉圭,纔已須資出去矣。卽爲牌招,何如?傳曰,允。
又啓曰,今二十四日山陵開金井時,承旨進去事,禮曹單子啓下矣。何承旨進去乎?敢稟。傳曰,都承旨進去。
鄭禮容啓曰,大司憲宋穉圭在外,執義申冕周,掌令李應信·趙錫龜,持平趙準孝牌不進,持平安允沆未署經,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確,執義申冕周,掌令李應信·趙錫龜,持平趙準孝牌不進罷職傳旨,傳于鄭禮容曰,只推。
以左承旨洪穉圭牌不進罷職傳旨,傳于李憲瑋曰,只推。
李憲瑋,以山陵都監摠護使意啓曰,山陵開金井,在於今二十四日矣。臣奭周與領中樞府事李相璜,領議政沈象奎,觀象監提調朴周壽,禮曹參判朴岐壽,依例除朝辭進去之意,敢啓。傳曰,知道。
韓益相,以備邊司言啓曰,卽見冬至使先來狀啓,則皇后冊封,皇太后加上徽號頒賜詔書,順付出來矣。不可無專价賀謝之擧,令政院,政官牌招開政差出,使名以陳賀兼謝恩使,下批,何如?傳曰,允。
鄭禮容,以吏批言啓曰,因備邊司草記,義州願納人洪錫裕,視近年補賑之例,七品職加設單付事,允下矣。禮賓寺直長加設單付以入之意,敢啓。傳曰,知道。
有政。吏批,判書趙寅永進,參判李奎鉉,參議張敎根牌招不進,右副承旨鄭禮容進。以姜英國爲兵曹佐郞,權敦仁爲知經筵,尹聲大爲同經筵,沈英錫爲同義禁,韓問裕爲司圃直長,洪命周爲陳賀兼謝恩正使,尹聲大爲副使,趙鶴年爲書狀官。兼祭酒宋稚圭,承文正字安潤蓍,禮賓直長洪錫裕,分奉常主簿金用基,直長朴敏道,開城分敎官趙泰休以上竝單付,坡州牧使朴蓍會仍任事,承傳,折衝金商說,前五衛將金亨倜已上,今加嘉善加資事,承傳,兼春秋四單曺相振·黃鍾人·朴承輝·宋能圭。贈吏參權中緝贈吏判例兼,贈吏議權濟應贈吏參例兼,故僉知權養性贈吏議,已上刑曹判書權敦仁三代,故府使李殷商贈兵參例兼,故通德李壽謙贈左承旨,已上忠淸兵使李濟和兩代。
兵批,行判書金在昌,參判李基栽,參議李毅遠病,參知朴榮顯進,同副承旨李寅弼進。同知宋英弼,僉知李敏坤·康國鎭,中嶺別將玄尙漢以上竝單付,大護軍金學淳,副護軍徐英淳·李祖榮·柳致睦·洪永謨·金用基,副司直趙萬協·金鼎元。
以吏曹參議張敎根牌不進罷職傳旨,傳于李寅弼曰,只推。
鄭禮容,以義禁府言啓曰,時囚罪人林鳳顯,告身盡行追奪,不限年邊遠定配照律公事判付內,依允事,命下矣。林鳳顯,告身盡行追奪,平安道碧潼郡,不限年邊遠定配,而以議啓內辭意,具罪目,依例發遣府書吏,押送配所,何如?傳曰,允。
乙未二月二十一日辰時,上御景賢堂。勸講入侍時,原任直提學趙寅永,參贊官李憲瑋,檢討官李公翼,假注書兪錫煥,記事官徐憲淳·曺雲承,各持小學第四卷,以次進伏訖。上曰,史官分左右。上誦前受音訖,寅永讀自戒爾勿多言,止汪汪淡如水,仍讀奏釋義訖。上讀新受音十遍訖,命陳文義。寅永曰,此二章,別無文義之可以敷陳者,而此言所以君子心汪汪淡如水者,蓋以交契言也,非但交契爲然,心無査滓,如水之淡,則凡於事爲,皆可專一矣。今伏睹殿下,臨筵講讀,聖心不能專一於書冊上,故玉音低微,文義亦難領會,伏願繼自今,淨心澄神,淡淡如水,則聖學進修之工,自此伊始,懋哉懋哉。上曰,玉堂陳之。公翼曰,此章所云樞機二字,可以警省者,樞是門戶開闔之所由,機是弓弩弛張之所由。門戶·弓弩,物雖微而尙然,況學問乎?學問之樞機,專在於放心不放心如何耳。以今日講筵言之,聖心專一,勿爲斯須之放,然後聖學漸有日新之效矣。伏望於此樞機二字,體念焉。上曰,參贊官陳之。憲瑋曰,此言戒爾勿多言者,卽慮其議論長短,是非政法,多爲不經之言,以至取禍召辱也。至於昌言嘉謨,多多益善矣,豈或戒其勿爲乎?雖以臨講時言之,上有反覆質問之擧,下有商確敷陳之言,則博採而多聞,溫古而知新,其爲補於聖學,甚不少矣。伏願體念焉。上掩卷,仍命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿·內閣·政院·玉堂口傳問安。答曰,罔極。
鄭禮容啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于洪穉圭曰,藥房提調許遞,前望單子入之。
內醫提調前望單子入之,李紀淵落點。
鄭禮容啓曰,大司憲宋稚圭在外,執義申冕周,掌令李應信·趙錫龜,持平趙準孝牌不進,持平安允沆未署經,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確,執義申冕周,掌令李應信·趙錫龜,持平趙準孝牌不進罷職傳旨,傳于鄭禮容曰,只推。
上在慶熙宮廬次。
夜自五更至二十四日開東,灑雨下雨,測雨器水深一分。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
鄭禮容啓曰,大司憲宋穉圭在外,執義申冕周,掌令李應信,持平趙準孝呈辭,掌令趙錫龜未肅拜,持平安允沆未署經,監察茶時之意,敢啓。傳曰,知道。
洪穉圭啓曰,假注書金應均,身病猝重,勢難察任,今姑改差,何如?傳曰,允。
金應均改差,代以兪敎煥爲假注書。
洪穉圭啓曰,同義禁沈英錫,除拜後過三日不爲出肅,依定式推考警責,仍卽牌招察任,何如?傳曰,允。
韓益相啓曰,御營大將金逌根,山陵開金井時出去矣。所佩命召,何以爲之,而將兵之任,不可一刻無摠察之人,何以爲之?敢稟。傳曰,仍佩往來,禁將兼察。
又啓曰,御營大將,禁將兼察事,命下矣。兼察御營大將李鐵求,卽爲牌招聽傳敎,何如?傳曰,允。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
鄭禮容啓曰,大司憲宋穉圭在外,執義申冕周,掌令李應信,持平趙準孝呈辭,掌令趙錫龜未肅拜,持平安允沆未署經,監察茶時之意,敢啓。傳曰,知道。
韓益相啓曰,同副承旨李寅弼,今日不爲仕進,卽爲牌招,何如?傳曰,允。
兪敎煥在外,代以申錫愚爲假注書。
以同副承旨李寅弼牌不進罷職傳旨,傳于韓益相曰,只推。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
藥房提調李紀淵,左承旨洪穉圭啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。大王大妃殿氣候,何如,王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
鄭禮容啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
韓益相啓曰,備邊司郞廳來言,今日賓廳日次,而領議政沈象奎,左議政洪奭周山陵進去,右議政朴宗薰奉命出疆,不得來會云矣。敢啓。傳曰,知道。
洪穉圭啓曰,右承旨閔致成,同副承旨李寅弼,今日不爲仕進,竝卽牌招,何如?傳曰,允。
又啓曰,卽者檢閱曺雲承,以其親病,陳疏徑出,原疏纔已捧入矣。所當直捧禁推傳旨,而此與無端徑出,有異,推考警責,何如?傳曰,允。
又啓曰,卽者檢閱徐憲淳,謂有館規,陳疏徑出,原疏纔已退却矣。所當直捧禁推傳旨,而此與無端徑出,有異,推考警責,仍卽牌招入直,何如?傳曰,允。
又啓曰,左右史不可不備,檢閱朴齊憲,卽爲牌招入直,何如?傳曰,允。
傳于李憲瑋曰,山陵開金井時,進去大臣以下入侍。
鄭禮容啓曰,大司憲宋穉圭在外,執義申冕周,掌令李應信·趙錫龜,持平趙準孝牌不進,持平安允沆未署經,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確,執義申冕周,掌令李應信·趙錫龜,持平趙準孝牌不進罷職傳旨,傳于鄭禮容曰,只推。
以右承旨閔致成牌不進罷職傳旨,傳于洪穉圭曰,只推。
李寅弼,以戶曹言啓曰,各道年終錢穀御覽會計,每於翌年二月二十五日,啓請修正,自是定式,而各道會案,幾盡上來,京畿則坡州流絶戶未捧還穀,今方詳細査實,自致愆期,限內未得磨勘之意,該道臣旣有登聞,御覽會計,待其會案上來,修正以入,何如?傳曰,允。
檢閱曺雲承疏曰,伏以臣,卽接家信,則臣之老母,素患蛔積之症,閱月沈苦之餘,忽添風寒之祟,寒戰大作,氣力澟綴,竟日達曙,刀圭罔功,家僮踵至,促臣歸視,臣聞報焦煎,按抑不得,玆敢略控短籲,徑出禁扃。伏乞聖慈,察臣情而勘臣罪,以便救護,以肅朝綱焉。臣無任云云。省疏具悉。爾其勿辭救護。
乙未二月二十五日申時,上御興政堂。大王大妃殿垂簾,山陵開金井時,進去大臣以下入侍時,行都承旨李憲瑋,假注書申錫愚,記注官張鉉喆·金鳳梧,領府事李相璜,領議政沈象奎,左議政洪奭周,觀象監提調朴周壽,禮曹參判朴岐壽,以次進伏訖。大王大妃殿曰,大臣進前。相璜曰,旬朔屢改,因山不遠,仰想聖慕,益復如新矣。昨日之雨,果爲恰好,而日候風寒,甚爲不調,聖體若何?上曰,一樣矣。寢睡·水刺之節,何如?上曰,一樣矣。大王大妃嚴氣候,何如?上曰,一樣矣。王大妃殿氣候,何如?上曰,一樣矣。象奎曰,其間伏聞醫官之言,則聖體以感氣靡寧矣,今則進御湯劑,雖已停止,而日氣不調,聖體諸節,何如?上曰,一樣矣。象奎曰,聖候咳嗽,尙未快差,風寒甚妨調攝,使之閉戶,好矣。相璜曰,伏望愼避風寒焉。大王大妃殿曰,土色已爲見之,而摠護使所見,何如?奭周曰,臣素昧地理,不敢質言仰奏,而以土色言之,則雖未爲上吉之品,相地官及諸議,皆言可以爲中品矣。大王大妃殿曰,領府事及領相所見,何如?相璜曰,土色,摠護使已爲仰奏,而臣亦未知爲上品矣,臣於今行,又爲詳察其龍節局勢,則果爲好矣。但臣素昧此等術業,何敢質言,而大吉之地,則世以謂不出凡眼云矣。至於裁穴分金,當問於相地官,而今於開金井之時,不能無疑,臣旣再往,而初見其所占,中心之地矣,今見開金井之地,稍低於前見之地,故問於相地官,則以謂稍低爲吉云。蓋稍高稍低,未可以凡眼論定,而此亦非一次移易,又聞作甕家時,旣低於當初所定之地,今於開金井時,又復稍低,分金亦有諸見之參差,雖以甲坐庚向卯分金爲定,不能無疑眩之意,摠護使亦欲以此事,有所仰奏矣。象奎曰,臣等俱昧地理,只憑相地官之言,而臣則初往於封標之時矣,其時所定中心之地,稍上於看審時所定,及其作甕家時,稍低於前,今於開金井時,則又復低下矣。裁穴時諸議,亦有稍左稍右之異,不能無改於前見,中心者,一定不易之正穴也,今見其中心分金之屢改,恐其無定見而然。摠護使亦以此爲憂,以謂未可信其十分審愼云,而若論其龍身局體,則臣今再見,而亦知其勝於初見,此所以有不出凡眼之論也。大王大妃殿曰,如有定見,豈可有高低之不定乎?必不能善相而然也。奭周曰,臣於看審之時,見其來龍局勢之完好,相地官輩,亦皆一辭贊美,故不勝萬幸矣,今於開金井時,穴處有此差上差下之異矣。蓋初於封標時,定其坐向也,八地官中,雖有一人之異見,而取其多而從之,猶以不能歸一爲欠矣,今則主張之人,如是其無定見,極爲憂悶。地中,雖不得爲無上吉品,亦不至於不合當之地,而中心分金之際,有此疑眩之擧,臣待罪摠護之任,不得十分至當之地,惶憫懍惕,何可盡達乎?大王大妃殿曰,須爲十分審愼,勿爲後悔。予則婦人,有何所見?今聞所奏,似非萬分吉地,更爲商量爲之,好矣。奭周曰,今若更爲商量,此非小臣一人之見,所可議定,必須與諸大臣及山陵提調,爛漫商議,而莫重莫大之事,豈可以已爲開金井,荏苒捱過乎?且亦有已例之可援,更與禮堂及山陵提調看審後,更爲稟裁,事體爲宜矣。大王大妃殿曰,可也。雖無前例,猶可爲之,況有已行之例,不可置之也。奭周曰,若有一分未信,何可爲之乎?大王大妃殿曰,然矣。象奎曰,龍身局體,若有大段異論,不可不更爲擇地,而今則只以裁穴爲疑,更使相地官,詳細看審,爛漫商確,更爲裁穴,爲宜,摠護使所奏,亦爲此裁穴一款矣。奭周曰,更爲看審,一日爲急,固當明日進去,而在外諸人,多有未及聞知者,明日則恐未及周旋,再明日進去,似好矣。大王大妃殿曰,卽爲商議,速往看審,可也。仍敎曰,地官中,孰爲尤者乎?奭周曰,臣等略知糟粕,然後始可定其優劣,而臣則只憑其言,或於聽言之際,雖略有分曉,何可質言其孰爲尤乎?大王大妃殿曰,十分審愼,勿有後悔。予則只恃大臣而已。奭周曰,今此更爲裁穴,事體極爲重大,時·原任大臣同爲進去,似好矣。大王大妃殿曰,皆爲進去,可也。以下情言之,似亦然矣。相璜曰,下情,豈不欲盡心?臣則全昧地理,恐其無益於事矣。奭周曰,禮堂及觀象監提調,當爲輪回進去矣。大王大妃殿可之,仍敎曰,主上感候未差,夜氣稍寒,卿等退出,可也。相璜等先退,仍命承·史退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
鄭禮容啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
以檢閱朴齊憲·徐憲淳牌不進罷職傳旨,傳于洪穉圭曰,只推。
洪穉圭啓曰,左右史不可不備,檢閱朴齊憲·徐憲淳,旣有只推之命,竝卽牌招入直,何如?傳曰,允。
鄭禮容啓曰,大司憲宋穉圭在外,執義申冕周,掌令李應信·趙錫龜,持平趙準孝牌不進,持平安允沆未署經,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確,執義申冕周,掌令李應信·趙錫龜,持平趙準孝牌不進罷職傳旨,傳于鄭禮容曰,只推。
以檢閱朴齊憲·徐憲淳牌不進罷職傳旨,傳于洪穉圭曰,只推。
洪穉圭,以承文院都提調意啓曰,進賀兼謝恩使,旣已差出,方物當爲磨鍊,而皇后冊封進賀,皇太后加上徽號進賀,賜緞謝恩,皇后冊封詔書順付謝恩,以有方物四起磨鍊,皇太后加上徽號詔書順付謝恩,使臣賜食謝恩,以無方物二起入送,皇后冊封之後,凡進賀謝恩三節方物,如例磨鍊之意,分付該曹,使之依此擧行,何如?傳曰,允。
又以山陵都監摠護使意啓曰,謹依下敎,山陵更爲看審次,臣奭周與領中樞府事李相璜,領議政沈象奎,觀象監提調趙寅永,禮曹參議李嘉愚,依例除朝辭明日進去之意,敢啓。傳曰,知道。
又以奉常寺都提調·提調意啓曰,祭享所用春等中脯,依定式,今二月二十六日,始造之意,敢啓。傳曰,知道。
又以禮曹言啓曰,卽接交河幼學李所志,則以爲,同姓八寸孫故司諫南翼,嫡妾俱無子,以其同姓四寸弟南道第三子友濂,欲爲繼後,兩家諸族,相議完定,而未及禮斜,南翼夫妻,俱爲作故,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長李所訴旣如此,依定式,李南道第三子友濂,立爲李南翼之後,何如?傳曰,允。
鄭禮容,以御營廳言啓曰,謹依大王大妃殿口傳下敎,山陵役所工匠·員役·役軍等,今二月二十五日,犒饋之意,敢啓。傳曰,知道。
又以備邊司言啓曰,卽見咸鏡監司曺鳳振,忠淸監司金在三狀啓,則德源民家十二戶,天安民家二十戶,俱爲一時被燒,原恤典依例題給,各自本營,別加顧助,私山材木,從便許斫,俾卽入處之意,另飭該邑爲辭矣。窮節被燒,極爲矜惻,如不卽地結構,依舊還接,則實有失所失農之患,原恤典,雖已依例題給,別加顧恤,十分董飭,使之從速完役,而形止更爲啓聞之意,分付,何如?傳曰,允。
又以備邊司言啓曰,卽見慶尙監司趙秉鉉狀啓,則固城民二十八名,乘船遇風,六名生活,二十二名,竝爲渰沒,而搜拯之方,申飭該邑爲辭矣。渰沒已極驚慘,而未拯尤所矜惻,使之另飭沿邑,期於合力搜得,隨給恤典,助其埋瘞,死者之身布,亦爲査蕩,以示朝家軫恤之意,何如?傳曰,允。
又以左右捕盜廳言啓曰,近日京外浮浪之類,稱以諺書綸音,遠近謄播,萬萬驚悚。故究覈其所自出,則安城居崔公弼爲名漢,自作自書,一轉再轉,轉相告引,以至於此,究其情節,卽是初有之變怪也。此等僞造之漢,非臣廳所敢擅斷,移送秋曹,考律勘處,何如?傳曰,允。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
鄭禮容啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
洪穉圭啓曰,左副承旨韓益相,同副承旨李寅弼,今日不爲仕進,竝卽牌招,何如?傳曰,允。
又啓曰,左右史不可不備,檢閱朴齊憲·徐憲淳,旣有只推之命,竝卽牌招入直,何如?傳曰,允。
鄭禮容啓曰,大司憲宋穉圭在外,執義申冕周,掌令李應信·趙錫龜,持平趙準孝牌不進,持平安允沆未署經,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確,執義申冕周,掌令李應信·趙錫龜,持平趙準孝牌不進罷職傳旨,傳于鄭禮容曰,只推。
以檢閱朴齊憲·徐憲淳牌不進罷職傳旨,傳于洪穉圭曰,只推。
洪穉圭,以吏曹言啓曰,今此大報壇祭獻官,當以時·原任大臣中塡差,而奉朝賀南公轍致仕,領中樞府事李相璜有身病,議政府領議政沈象奎藥院都提調,例不得塡差,議政府左議政洪奭周摠護使奉命在外,議政府右議政朴宗薰奉命出疆,大臣中無可差之員,何以爲之?敢稟。傳曰,一品正卿中塡差。
又以追崇都監都提調意啓曰,諡冊文草圖書,謹此封入,待啓下,令書寫官行大護軍徐耕輔,正書入刻之意,敢啓。傳曰,知道。
韓益相,以備邊司言啓曰,今此陳賀兼謝恩使行期,不可遲淹,乾糧若待各道求請,則實不免窘跲。依近例使行盤纏與員役路需,竝令京廳,使之先爲磨鍊以給,兩西則使行下去時,從便取用之意,一體分付,何如?傳曰,允。
又以左右捕盜廳言啓曰,謹依本廳草記批旨,罪人崔公弼,移送秋曹之意,敢啓。傳曰,知道。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極
鄭禮〈容〉啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
洪穉圭啓曰,左右史不可不備,檢閱曺雲承由限已過,朴齊憲·徐憲淳,旣有只推之命,一體牌招,推移入直,何如?傳曰,允。
又啓曰,工曹郞廳來言,明日宗廟修改時,本曹判書,當爲進參,而判書李勉昇山陵都監進,次堂例不得擧行云,何以爲之?敢稟。傳曰,次堂擧行。
鄭禮容啓曰,大司憲宋穉圭在外,執義申冕周,掌令李應信·趙錫龜,持平趙準孝牌不進,持平安允沆未署經,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確,執義申冕周,掌令李應信·趙錫龜,持平趙準孝牌不進罷職傳旨,傳于鄭禮容曰,只推。
以檢閱朴齊憲·徐憲淳·曺雲承牌下進罷職傳旨,傳于洪穉圭曰,只推。
洪穉圭,以禮曹言啓曰,孝和殿移奉後,五享祭祭物,依延福殿例,進肉膳事,前已草記稟定矣。今此上冊寶後,攝行祭及奉安祭親祭祭物,亦依此擧行,何如?傳曰,允。
又以禮曹言啓曰,孝和殿上冊寶後,攝行祭及奉安祭親祭齋戒,當爲磨鍊,而謹稽丙申謄錄,則以大祭例,擧行誓戒,則以卒哭前,有權停例爲之之命矣。今番誓戒,當在卒哭之後,依例以親臨磨鍊乎?敢稟。大王大妃殿傳于洪穉圭曰,依攝行祭例爲之。
李憲瑋,以吏曹言啓曰,今此大報壇祭大祝,當以玉堂塡差以入,而祭官中時無職名人,令該曹口傳付軍職,何如?傳曰,允。
韓益相,以訓鍊都監言啓曰,本局別將李亨權,身病甚重,勢難察任,改差,何如?傳曰,允。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
鄭禮容啓曰,大司憲宋穉圭在外,執義申冕周,掌令李應信,持平趙準孝呈辭,掌令趙錫龜未肅拜,持平安允沆未署經,監察茶時之意,敢啓。傳曰,知道。
李憲瑋啓曰,右承旨閔致成,今日不爲仕進,卽爲牌招,何如?傳曰,允。
洪穉圭啓曰,左右史不可不備,檢閱朴齊憲·徐憲淳·曺雲承,旣有只推之命,竝卽牌招,推移入直,何如?傳曰,允。
傳于李憲瑋曰,山陵看審進去大臣以下入侍。
大王大妃殿傳于洪穉圭曰,山陵土色未洽,䐉石有破傷之慮云,莫重莫大之事,不可不十分審愼,山陵役事,卽爲停止,摠護使以下,更爲看審吉地,可也。
以右承旨閔致成牌不進罷職傳旨,傳于洪穉圭曰,只推。
以黃海監司徐萬淳狀啓,信川郡守李容奎身死事,傳于洪穉圭曰,令該曹口傳差出,催促下送。
兵曹口傳政事,副司果單黃浩民。
洪穉圭,以承文院都提調意啓曰,皇后冊立與皇太后加上徽號慶賀表式頒發事,禮部咨文,纔已出來矣。以皇太后前例無進表之意,撰出回咨,正書啓下後,定禁軍騎撥下送于灣府,使之傳給鳳城將處,以爲轉致北京之地,何如?傳曰,允。
鄭禮容,以義禁府言啓曰,相地官李時復具格拿來事,傳旨啓下矣。李時復,時在坡州山陵都監役所,依例發遣府都事,具格拿來之意,敢啓。傳曰,知道。
又以義禁府言啓曰,忠淸監司金在三啓本內,兵虞候李得壽罪狀,令攸司稟處事,啓下矣。李得壽,時在任所,依例發遣府羅將,交代後拿來,何如?傳曰,待待命拿囚。
韓益相,以備邊司言啓曰,陽德曠官,已爲許久,今尤不可以姑未作窠而不卽差代,該縣監,令該曹爲先口傳差出,使之不多日內催促下送,何如?傳曰,允。
乙未二月二十九日未時,上御興政堂。大王大妃殿垂簾,山陵看審進去大臣以下入侍時,行都承旨李憲瑋,假注書申錫愚,記注官金鳳梧,記事官洪說謨,領府事李相璜,領議政沈象奎,左議政洪奭周,觀象監提調趙寅永,禮曹參議李嘉愚,以次進伏訖。大王大妃殿曰,史官分左右,大臣進前。相璜曰,自昨風寒少解,今日日氣甚好,聖體若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。相璜曰,感候快爲復常乎?上曰,感氣雖向差,尙有咳嗽矣。大王大妃殿曰,山陵旣爲更審而來,何以爲定乎?相璜曰,摠護使方欲仰奏,先奏後,臣亦當奏賤見矣。奭周曰,臣等承命進去,與山陵提調及禮堂·觀象監提調看審,則諸議以爲,土色旣非上吉,不可仍用,諸地官,則以爲,來龍局勢,卽是吉地,土色雖非極吉,猶爲可用云,而莫重莫大之事,旣知其非上吉之地,則何可仍用乎?地官中一人以爲,改其坐向,則可以用之云,而土色則亦謂非上吉之品,又於山役之時,穴上之石,露出於土中,斧斤所及,不能無傷,穴上之石,素號腦石,而旣被所傷,則恐有傷腦脈之慮。一岡之內,雖差上差下,腦脈則同,決知其不可用矣,勢將不得不更卜吉岡,而時月已晩,因山不遠,事勢甚迫,誠切悚悶。臣旣在摠護之任,茫昧堪輿之術,只信相地官之言,使莫重莫大之事,致此狼狽,臣之罪犯,萬殞難贖,惶懍悚惕。惟願速被常憲,更無可達之辭矣。大王大妃殿曰,摠護使之自引,容或無怪,而旣未解地術,安得不信地官之言乎?然而此時,豈可引咎之時乎?相璜曰,若有萬分之一未盡之慮,何敢仍循而用之乎?爲今之計,不可不改卜吉岡,看審之行,一時爲急,摠護使已有所仰奏,伏願卽賜處分焉。象奎曰,今日山陵之事,果萬萬罔措矣。相地官輩,雖或有可用之論,未免回互之歸,不可準信,只以目見論之,決不可仍用,勢將改卜吉岡,卽承更爲看審之命,然後方可以擧行矣。大王大妃殿曰,相地官中主張者之罪,當何如也?奭周曰,臣方欲仰請而未及矣,今玆僨誤之罪,臣實爲首,唯當恭俟誅殛,何敢論他人之罪,而事係至大,亦不容泯默。相地官中陽德縣監李時復,自初擧行,皆渠主張,而觸事妄錯,全不謹愼,至於中心抹之屢度變改,而駭妄之狀,尤不可容貸,究厥罪狀,萬萬痛惡。爲先令該府,拿問嚴處,何如?大王大妃殿曰,拿問嚴處,則將何以定罪乎?奭周曰,拿問之後,當考律勘處,雖至極罪,亦無所不可矣。大王大妃殿曰,李時復,若有定見,何爲變改初定之中標,如無定見,如此重大之事,渠何敢獨爲主張也?象奎曰,至愼至重之事,有此妄錯之擧,李時復,不可不拿問嚴處矣。大王大妃殿曰,李時復,拿來嚴囚,而相地官之徒備多數,無益於事,此後看審之行,減其人員,更求術業之精明者,同往看審也。奭周曰,慈敎誠爲至當,而臣於當初訪問時,未能知孰爲精明,故不得同往,今當更爲廣問,而恐未可必得,是甚憂憫矣。大王大妃殿曰,此是何等重大之事,而禮月又將退,誠爲罔措矣。若更爲看山,而得萬全之地,則甚幸也。奭周曰,臣等亦具彝性,豈不思盡心於終事之地,求得萬全吉岡,而臣不忠無狀,處事疎忽,只任相地官輩,致此僨誤,今雖更往,未可必其善爲,只增悚懍罔措矣。大王大妃殿曰,將欲向何處看山乎?奭周曰,當初看審時,旣爲山論,其不入於山論之地,以其多欠故也,今不必往看,及至再看,定爲三望,今當往見其餘者。且聞坡州舊長陵局內,亦有封標處云,而未能的知爲何處,故昨日亦緣求尋此地而不得,以致復路之晩矣,更當與術業精明者,同往看審,而尙未知孰爲精明,極爲可悶也。相璜曰,李時復之專不審愼,處事妄錯,摠護使及領相之奏已盡之,而渠旣不能詳知,專爲主張者,萬萬痛惡。此是何等重大之事,而渠何敢行其縱恣之習乎?大王大妃殿曰,交河長陵局內及金浦,聞有云云處,當往看審乎?奭周曰,交河則初看審時,已爲見之,而不入於山論矣,今或有可合之地,未知的在何處,當廣問而更往看審矣。大王大妃殿曰,李時復,具格拿來囚,渠旣不能詳知,何敢恣意主張乎?以其渠所主張之事,故雖見土色之未洽,猶欲因循而用之,其意,豈不痛惡乎?象圭曰,然矣。古亦有土色先慰孝子心之語矣。大王大妃殿曰,地術之不能知,容或無怪,旣見土色,猶欲用之,其心所在,尤極痛惡矣。象奎曰,具格拿來,則當發遣府都事矣。大王大妃殿命書傳敎曰,相地官李時復,發遣府都事,具格拿來囚。又命書傳敎曰,今此看審時,御將同爲進去。奭周曰,看審之行,一日爲急,今日當爲出去,而術業之精明者,未及擇定,當急定地官,雖明日,將爲出去矣。大王大妃殿曰,今日內,何可往乎?仍敎曰,意者國家之事,似皆如此矣。每事一人發論,則諸人不以己見矯之,爲牽於他人之論,務爲苟同,豈不慨然?今番則勿復如此也。奭周曰,渠輩若有眞知實見,豈可如此乎?旣無定見,又若異論,後恐爲己罪,故專事苟同矣。奭周曰,更爲看審事,當承傳敎擧行矣。大王大妃殿曰,卿等退出後,當以看審事及坡州停役事,有所傳敎矣。象奎曰,罪人刑治之法,出委官而治之,則爲推鞫,只若拿問,則令該府擧行,李時復則何以爲之乎?大王大妃殿曰,令該府擧行,可也。命大臣先退,仍命承·史退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
藥房提調李紀淵,副提調李憲瑋啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。大王大妃殿氣候,何如,王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
鄭禮容啓曰,大司憲宋穉圭在外,執義申冕周,掌令趙錫龜·李應信,持平趙準孝陳箚,持平安允沆未署經,監察茶時之意,敢啓。傳曰,知道。
洪穉圭啓曰,同副承旨李寅弼,今日不爲仕進,卽爲牌招,何如?傳曰,允。
韓益相啓曰,備邊司郞廳來言,今日賓廳日次,而領議政沈象奎有身病,左議政洪奭周山陵看審進去,右議政朴宗薰奉命出疆,不得來會云矣。敢啓。傳曰,知道。
又啓曰,御營大將金逌根,以山陵看審事,今方出去矣。所佩命召,何以爲之,而將兵之任,不可一刻無摠察之人,何以爲之?敢稟。傳曰,仍佩往來,訓將兼察。
又啓曰,御營大將,訓將兼察事,命下矣。兼察御營大將趙萬永,卽爲牌招聽傳敎,何如?傳曰,從事官發牌聽傳敎。
以檢閱朴齊憲·徐憲淳·曺雲承牌不進罷職傳旨,傳于洪穉圭曰,只推。
洪穉圭啓曰,左右史不可不備,檢閱朴齊憲·徐憲淳·曺雲承,旣有只推之命,竝卽牌招,推移入直,何如?傳曰,允。
洪穉圭,以山陵都監摠護使意啓曰,在前相地之役,搢紳士夫中精通山理者,有偕往參論之例矣。前監役李亮淵,博涉堪輿,有所解悟云,令該曹口傳付軍職,使之隨往於看審之行,何如?傳曰,允。
又以山陵都監摠護使意啓曰,進士金應弼,精於堪輿之術,頗有名稱云,相地官差下,令該曹口傳付軍職,冠帶常仕,相地官金成九·金貞坤·李敬煥,竝減下,何如?傳曰,允。
兵曹口傳政事,副司勇李亮淵·金應弼,以上竝單付。
洪穉圭,以山陵都監摠護使意啓曰,謹依大王大妃殿下敎,更爲看審吉地次,臣奭周與判中樞府事金逌根,都監提調徐耕輔,觀象監提調趙寅永,禮曹參判朴岐壽,率諸相地官,依例除朝辭,今日出去之意,敢啓。傳曰,知道。
吏曹口傳政事,以李宅鉉爲信川郡守。
吏曹口傳政事,以李配浩爲陽德縣監。
大王大妃殿傳于韓益相曰,稱以相地官者,應知山地之腦爲極重,而渠之今番所爲犯,萬萬驚悚,萬萬寒心之罪,其何情節?爲先嚴刑究問,取招以入。
韓益相啓曰,卽者義禁府都事來言,罪人李時復,嚴刑究問,取招以入事,命下矣。口招坐起,堂上例爲備員,而同義禁尹命圭差祭,沈英錫未肅拜,只有判義禁李羲甲,同義禁李鐵求二人不得備員開坐云,同義禁沈英錫,卽爲牌招,何如?傳曰,允。
以同副承旨李寅弼牌不進罷職傳旨,傳于洪穉圭曰,只推。
以檢閱朴齊憲·徐憲淳牌不進罷職傳旨,傳于洪穉圭曰,只推。
以京畿監司申在植狀啓,薦新生絡蹄,姑未産出,限內不得封進,惶恐待罪事,傳于韓益相曰,勿待罪事,回諭。
洪穉圭,以追崇都監都提調意啓曰,孝和殿移奉時,床卓儀物,謹依丙申年例,從便移用,而冊寶欌,伊時亦因下敎,改漆仍用,改漆間冊寶,則權安於案上,今亦依此爲之,何如?傳曰,允。
韓益相,以備邊司言啓曰,今番節行回還,皇后冊封,皇太后加上徽號頒詔兩勅,順付出來矣。到京日迎接儀節,照例擧行之意,分付該曹,何如?傳曰,允。
又以兵曹言啓曰,卽見統制使李完植狀啓,則以南村別將文奎海身死代,自辟望,更報臣曹爲辭矣。此鎭旣是京鄕久勤輪回差送之窠,則今不可越例疊差,自辟望勿施,何如?傳曰,允。
又以訓鍊都監言啓曰,本局把摠李承弼,身病甚重,勢難察任,改差,何如?傳曰,允。
大司諫李禮延,執義申冕周,司諫黃基文,掌令趙錫龜·李應信,持平趙準孝,獻納白東奎,正言李魯確聯名箚曰,伏以臣等,卽伏見大王大妃殿傳敎下者,有發遣府都事,相地官李時復具格拿來之命,而繼又下山陵役事卽爲停止之敎,臣等擎讀未半,氣塞膽掉,不知所以攸措也。嗚呼,惟我大行大王三十四年深仁厚澤,浹人肌髓,窮山薄海,如喪之慟,愈久愈深,而惟日夜顒祝者,喬陵卜上吉之地,以妥雲鄕陟降之靈,以慰諒闇羹墻之慕矣。噫,彼李時復者,專無審愼之意,率多妄錯之擧,至於開金井時,挺身主張,敢於元定封標之地,差上差下,或左或右,恣意變改,其無主見,從可知矣。夫穴者,一寸不可闊狹,一步不可進退者也,渠旣以風水爲名而如是變改,則是眞箇不知也,渠旣不知,而莫重莫嚴之地,擅立己見,獨自擔當,究厥所爲,萬剮猶輕。且於更爲看審時,土色未洽,腦石幾破,而時復,猶復跳踉,必欲因循用之,其心所在,尤極痛惡。渠本以蟣蝨之賤,全昧堪輿之術,妄干恩澤,專事衒能,畢竟僨誤大事而止。國言喧騰,皆曰,可殺,何幸天鑑孔昭,拿囚之命已下,而如此凶悖之漢,決不可晷刻容貸於覆載之間矣。臣等忝在言責之地,目見千古所無之變,不勝痛惋,忙陳短箚,齊聲仰籲於嚴廬之下。伏乞聖明,仰稟慈殿,亟斬李時復之頭,以洩神人之憤,千萬幸甚。取進止。大王大妃殿答曰,所陳切當,誅殛之典無足惜,而深有商量之事,從當有處分,姑俟之。
副應敎金箕晩,校理朴宗休·李寅皐,副校理李㙽·尹致秀,修撰尹滋畊·韓鎭庭,副修撰李公翼·洪在喆聯名箚曰,伏以臣等,昨伏見慈敎下者,有相地官李時復具格拿來囚之命矣,處分嚴正,伏不勝欽仰之至。噫嘻,時復之罪,可勝誅哉?渠以遐鄕蟣蝨之賤,粗解堪輿之術,濫廁相地之列。苟有一分人心,固宜十倍敬愼,而癡濫放縱,率多妄錯,凌踏諸師,獨爲主張,始也裁穴,屢移中心之木,終焉開金,初非上吉之地,補土多穿鑿之患,腦石有破傷之慮,壞天作之高山,犯地家之所忌,謂渠以明於術業,則設心也,無所不爲,謂渠以懵無知識,則自用也。尤在罔赦,恩至於渥,而謂恩可辜,才無可取,而恃才專恣,旣見土色之未洽,猶欲因循而用之,究厥心腸,萬剮尙輕。嗚呼,廞衛屆期,喬陵遲卜,致聖心之增慼,爲國體之大損。苟究其罪,一則時復,二則時復,街談巷議,莫不戟手切齒,若使之晷刻容貸於覆載之間,將何以洩輿憤而慰公論乎?衷情所激,玆敢相率聯籲。伏願聖明,仰稟東朝,亟令王府,嚴鞫得情,快正典刑焉。取進止。答曰,省箚具悉。東朝旣有臺箚批答之嚴正,姑俟處分。
應敎吳取善疏曰,伏以臣,昨伏聞李時復今於至重莫大之事,率易妄錯之罪,不勝驚惋,而伏見慈敎下者,處分嚴正,臣固欽仰之至矣。噫嘻,時復以遐土之賤,粗識堪輿之術,前後受恩,罔非踰濫,不思萬一之報效,擅立無嚴之己見,開金井之日,元封標之地,無難上下,惟意遷移,已是絶悖之事,而及夫更爲看審之時,腦石幾破,土色未洽,則小大驚惶,莫不罔措,而又復跳跟飾辭,必欲僥倖成事,若有一分嚴畏之心,殫竭之誠,則豈至於此乎?尤爲痛惡,萬剮猶輕。風水之理,果有所知之,則如是不合之地,欲爲因循用之者,所必誅也,苟有所不知,則何等審愼之事,挺身主張之罪,亦可誅也。如此凶悖之漢,不可一刻容貸於覆載之間,而此所謂國人皆曰,可殺者也,臣衷情所激,短章仰籲。伏乞聖明,仰稟慈殿,亟允臺請,以洩神人之憤焉。臣無任云云。省疏具悉。已於堂箚之批,以俟東朝處分爲言矣。
持平安允沆疏曰,伏以臣,以遐外賤品,學識蔑裂,才能空疎,最居人下,而倖竊科第,濫廁朝籍,居常愧懼,若隕淵谷,雖閒仕漫職,每患所以立於未除之前,而至於見任,尤千萬夢寐意想所不敢到之地也,臣於承命之日,惝怳震懍,罔知所以置身之所。卽欲仰暴情實,乞賜鐫斥,而如喪之慟方切,去就之義猶輕,不得不冒沒祗肅,含默待罪者,今已兩箇月矣。今若徒怵義分,一向逡巡,不思所以自陳,則恩遞無期,淸朝名器,未免因臣而玷褻,玆豈非大可懼者哉?玆敢冒死呼籲。伏乞聖明,俯垂鑑諒,亟削臣職,以安賤分,以重臺體焉。臣方丐免,且於本職,旣未署經,雖不敢以言官自處,而事在目下,有不容泯默者。噫,相地官李時復,本以蟣蝨之微,妄托堪輿之術,欺世逃名,作爲長技,要功干恩,視若能事,其狡譎奸慝,無畏無憚,至於今番山陵之事而極矣。夫莫重莫嚴之地,全昧審愼之意,敢生自專之計,當於開金井時,遷改已定之封標,或左或右,擅渠所見,姿意跳踉,而畢竟土色未洽,䐉石幾破,而猶欲彌縫,因循用之者,究厥心腸,萬戮猶經。嗚呼,禮月將近,吉日載卜,而終使設役中止,以致聖心增慼,一則時復之罪也,二則時復之罪也。擧國咸憤,皆曰,可殺,則決不可晷刻容貸於覆載之間也,玆敢不避猥越,仰瀆於嚴廬之下。伏乞殿下,仰稟慈殿,特允諸臣之請,亟降處分,快正常刑,以洩神人之憤焉。臣無任云云。省疏具悉。已諭於諸批矣,爾其勿辭察職。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
朝奠後,內閣·政院·玉堂單子問安。答曰,罔極。藥房口傳問安。答曰,罔極。朝廷二品以上·六曹堂上·大司諫單子問安。答曰,罔極。
鄭禮容啓曰,同義禁沈英錫牌不進推考傳旨,今方捧入,而口招坐起,何等嚴急,而如是違牌,事甚未安。更爲牌招,何如?傳曰,許遞,前望單子入之。
同義禁前望單子入之,金道喜落點。
傳于鄭禮容曰,新除授同義禁,卽爲牌招。
傳于鄭禮容曰,禁府開坐,勿拘齋日,卽爲擧行。
傳于李寅弼曰,留院上疏入之。
大王大妃殿,以承傳色口傳下敎于李寅弼曰,司勇李亮淵,居在廣州云,本府留守處下諭,使之給馬從速上來。
洪穉圭,以奎章閣言啓曰,景慕宮望廟樓,今朔奉審,無頉之意,敢啓。傳曰,知道。
又以奉常寺都提調·提調意啓曰,祭享所用春等中脯三百四十六貼八條,今三月初一日畢造,而所入牛隻,爲三十五首矣。進上看品中脯二貼,依定式封進之意,敢啓。傳曰,知道。
韓益相,以兵曹言啓曰,今月初四日,一羽禁軍番次矣。該番將李敏會,病難供職,呈狀乞邊,改差,其代依承傳口傳差出,何如?傳曰,允。
又以備邊司言啓曰,北兵使安光贊,以其病狀,實難赴任,呈狀乞遞。實病旣如此,則有不可强令卽赴,重閫亦不可久曠,今姑改差,何如?傳曰,允。
備邊司薦望,以李應植爲北兵使。
兵曹啓目粘連,啓下是白有亦,觀此南兵使李應植狀啓,則波知僉使鄭裕健,老母今年七十五歲,揆以法典,在所當遞,令該曹考例稟處亦爲白有臥乎所,邊將之親年七十五歲以上者,許其歸養,載在法典,波知僉使鄭裕健,依法典改差,何如?判付啓依允。
正言崔琠疏曰,伏以,拿囚罪人李時復,不可晷刻容貸於覆載之間也。相地裁穴,何等審愼,而分寸莫違,左右難差,顧今莫重莫嚴之地,或違或差之罪,直渠斷案,其堪輿術之昧與不昧,固不暇論耳。渠以遐土蟣蝨之賤,莫辨珠邱龍虎之勢,妄于恩澤,挺身主張,旣誤於相地,又失於裁穴,腦石幾破,土色未洽,則渠自知罪,恣意變改,敢售因循之計,全無愼重之意,究厥所爲,萬剮猶輕。何幸天鑑孔昭,乃有具格拿來之命?固宜亟施誅殛之典,而繼有處分姑俟之批,擎讀未半,臣不勝憤鬱之至。國言轉益喧騰,罪人不可假息,且今當喬陵改卜之際,如彼無嚴凶悖之類,若不亟置極律,則國體愈損,輿憤益激,其在警後之道,亦不當一刻稽緩。伏乞聖明,仰稟慈殿,嚴鞫得情,快正典刑,以洩神人之憤,千萬幸甚。臣無任云云。省疏具悉。已諭於昨日諸批矣。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
鄭禮容啓曰,大司憲宋穉圭在外,執義申冕周,掌令李應信·趙錫龜,持平趙準孝呈辭,持平安允沆未署經,監察茶時之意,敢啓。傳曰,知道。
閔致成啓曰,左副承旨韓益相,今日不爲仕進,卽爲牌招,何如?傳曰,允。
鄭禮容啓曰,左尹李惟秀,右尹李鐵求,以轝士軍點考事,今方出去慕華館矣。李惟秀兼帶摠戎使密符,李鐵求兼帶禁衛大將命召,何以爲之?敢稟。傳曰,仍佩往來。
閔致成啓曰,明日傳香,禮房承旨當爲齋宿,而左承旨洪稺圭,不爲仕進,所當牌招,而拘於廳規,不得請牌,何以爲之?敢稟。傳曰,牌招。
兵曹口傳政事,以李秉吉爲羽林將。
閔致成啓曰,兵曹郞廳來言,北兵使下批政事,取稟。傳曰,當日爲之。
又啓曰,卽者吏曹郞廳來言,政事,當日爲之事,命下,而判書趙寅永奉命在外,參判李奎鉉,參議張敎根俱以病不來,不得開政云。參判·參議,竝卽牌招,何如?傳曰,允。
鄭禮容,以兵批言啓曰,北兵使安光贊,未赴任而改差矣。所授加資,依例還收之意,敢啓。傳曰,知道。
有政。吏批,判書趙寅永奉命在外,參判李奎鉉進,參議張敎根牌招不進,右副承旨鄭禮容進。啓曰,判書趙寅永奉命在外,參議張敎根牌招不進,小臣獨政未安,何以爲之?敢稟。傳曰,仍爲之。以崔岡鎭爲禮曹佐郞,李鳳純爲軍資正,申命淵爲繕工奉事,郭爲律學敎授,方允默爲長水察訪。兼鏡城府使單李應植。
兵批,判書金在昌進,參判李基栽,參議李毅遠病,參知朴榮顯入直進,左承旨洪穉圭進。以金蘭淳爲副摠管,趙存卿爲宣傳官,李愼培爲景福將,朴煥奎爲昌德將,李時益爲昌慶將,呂東星·李鼎相爲守門將,尹義儉爲南兵使,李熙輔爲全羅左水使,韓宅履爲忠淸兵虞候,閔楫爲波知僉使,劉相泰爲白峙僉使,徐庸淳爲伐登萬戶,尹畊烈爲南村別將,金筍爲文殊別將。同知單慶恒運,副護軍鄭裕健,副司果洪永錫·韓取善,以上竝單付,北兵使安光贊嘉善今降折衝,咸鏡北道兵馬水軍節度使單李應植。
兵批,再政。都摠管單金蘭淳。
以左副承旨韓益相牌不進罷職傳旨,傳于洪穉圭曰,只推。
以吏曹參議張敎根牌不進罷職傳旨,傳于洪穉圭曰,只推。
洪穉圭,以禮曹言啓曰,儲慶宮·毓祥宮·延祜宮展拜,每年季春取稟事,曾有定式,而因山前,不得循例取稟之意,敢啓。傳曰,知道。
又以成均館大司成意啓曰,文廟守僕六窠中一窠,久任啓下事,曾有定式矣。守僕鄭大洽汰去,代以有久勤曾經事,知守僕李松蕃,依定式單望書入之意,敢啓。傳曰,知道。
義禁府啓目,罪人李時復原情內,矣身受國厚恩,當此莫嚴莫重之事,不能竭力盡誠,致有此嚴問之境,惶隕崩迫,罔知所措是白齊。破腦事段,去土皮之時,不滿周尺一尺,而左邊有石頭露出,故不敢犯傷是白遣,右邊石脈,初不去土皮是白乎所,矣身身爲地官,腦與不腦,寧或不知乎?只以左邊石頭露出之故,役軍輩謂以破腦是如是白乎乃,矣身所見,實非破腦,若知眞爲破腦,則矣身亦有秉彝之性,自當卽地告達,豈敢至今隱諱乎?此外無他可達之辭,相考處置敎事,罪人李時復,嚴刑一次,訊杖三十度,向前罪人李時復亦,以傳旨下敎內辭意,發問目嚴刑究覈是白乎矣,游辭漫漶,終不直招,萬萬狡惡,萬萬痛惋。待拷限更加嚴刑捧直招,何如?判付啓依允。
大王大妃殿傳于鄭禮容曰,萬目所賭之事,敢生游辭發明之計,尤極狡惡,待拷限更推得情。
鄭禮容,以備邊司言啓曰,統帥遞代已久,而尙未交符者,揆以事體,殊極未安。使之明日辭朝,北閫之許久須代,亦屬可悶,新除南兵使,不多日內辭朝,以爲卽速赴任,次次交替之地,何如?傳曰,允。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
鄭禮容啓曰,大司憲宋穉圭在外,執義申冕周,掌令趙錫龜·李應信,持平趙準孝呈辭,持平安允沆未署經,監察茶時之意,敢啓。傳曰,知道。
李憲瑋啓曰,右承旨閔致成,同副承旨李寅弼,今日不爲仕進,竝卽牌招,何如?傳曰,允。
備忘記,統制使任聖臯下直,長弓一張,長箭一部,片箭一部,筒兒一箇賜給。
傳于李憲瑋曰,都承旨馳詣懿昭墓,奉審以來。
李憲瑋啓曰,假注書兪錫煥,身病猝重,勢難察任,今姑改差,何如?傳曰,允。
兪錫煥改差,代以尹穳爲假注書。
以右承旨閔致成,同副承旨李寅弼牌不進罷職傳旨,傳于洪穉圭曰,只推。
兵曹,以李恒權爲禁軍別將。
兵曹口傳政事,副司果單任百能。
洪穉圭,以禮曹言啓曰,今三月初六日行大報壇祭所用犠牲,依定式本曹參判與本署提調,當爲眼同看品,而參判臣朴岐壽,以山陵看審事,進去,無以擧行,在前亞堂有故之時,亦有判堂進去之例,臣蘭淳進去擧行之意,敢啓。傳曰,知道。
韓益相,以禁衛營言啓曰,本營千摠吳致賢,身病猝重,勢難察任,改差,何如?傳曰,允。
敎統制使任聖臯書。王若曰,聽鼙思切,疇可當專制一方?授鉞寵隆,卿其往都統三道。庸畀笠轂之重任,玆宣綸綍之溫音。竊惟統制使設防,粵自忠武公肇號。兼兩使而體貌自別,所掌則城郭甲兵錢穀魚鹽,較諸路而關防最嚴,其備也舟楫樓櫓鐵砲龜艦。擁豼虎十萬大衆,屹然晉保障倚毗,距龍蛇二百餘年,偉哉唐都護設置。顧玆緩急所恃,是以委心不輕。邇來八域之升平,遂致百弊之咸集。壁壘之戎備解弛,誰是罇俎折衝之才?尾閭之財貨漸銷,未免鞭鞾漁販之費。嗟二載歉荒之後,政急蘇草之方,矧沖年艱大之辰,尤重仗鉞之任。惟卿,名武華胄,古將遺風。頃當博陽郡分符,小醜之凶鋒莫逞,至比鄭忠烈抗節,同朝之欽誦可觀。州牧梱禦之聲績夙彰,志則勵於氷蘗,禁旅衛府之資歷殆遍,材亦優於鞱靲。自先朝注意也深,曰予嘉乃,故今日在心之簡,捨卿伊誰?玆授卿以三道統制使兼慶尙右道水軍節度使,卿其勉恢壯猷,祗服寵命,明水陸組練之政,恒勉備豫之圖,察民兵凋瘵之憂,益務釐革之策。范老子之胸藏萬甲,常若臨陣對敵之時,張魏公之身作長城,宜盡防漁禁牧之術。自餘臨機區劃,惟在隨事弛張。於戲,莅先卿遺愛之鄕,部曲至今頌惠,體重宸特畀之念,旌旗自此增光。高牙大纛不爲榮,一心圖報,盤根錯節有以別,三面嚴防。宜思猛虎衛藿之形,無孤摠戎插貂之寵。故玆敎示,想宜知悉。知製敎韓鎭庭製進。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
鄭禮容啓曰,大司憲宋穉圭在外,執義申冕周,持平趙準孝陳疏,掌令趙錫龜呈辭,李應信疏批未下,持平安允沆未署經,監察茶時之意,敢啓。傳曰,知道。
李憲㙔啓曰,右承旨閔致成,同副承旨李寅弼,今日不爲仕進,竝卽牌招,何如?傳曰,允。
傳于洪穉圭曰,禮房承旨馳詣元陵奉審,局內諸陵,一體奉審以來。
李憲瑋啓曰,卽見義州府尹金景善詔書替送事,狀啓,則年月行漏落年字,原狀啓雖不得不捧入,而奏御文字,何等審愼,而如是疎忽,事甚未安。推考,何如?傳曰,允。
傳于韓益相曰,留院上疏入之。
以右承旨閔致成,同副承旨李寅弼牌不進罷職傳旨,傳于鄭禮容曰,只推。
傳于洪穉圭曰,發遣吏郞,詣執事淸齋與否,摘奸以來。
洪穉圭,以國葬都監摠護使意啓曰,諡冊諡寶內入儀註,請諡宗廟儀註,上諡殯殿儀註,改銘旌儀註,先爲正書以入之意,敢啓。傳曰,知道。
韓益相,以訓鍊都監言啓曰,本局哨官白樂善,身病甚重,勢難察任,改差,何如?傳曰,允。
又以摠戎廳言啓曰,本廳左部千摠金遜根,身病甚重,勢難察任,改差,何如?傳曰,允。
大司諫李禮延疏曰,伏以臣,才識鹵莽,最居人下,而待罪薇院,亦已屢朔矣,言議風采,豈有一毫近似於本職,而向以署經有命,庚牌儼臨,繼又下勿呼望之敎,不得不章皇出肅,而戒切尸素,若隕淵谷。況又桑楡已迫,蒲柳又衰,疾病侵仍,便成癃痼,近因日候之乖宜,更添寒感,痰喘苦劇,食飮專廢,以此病勢,束帶奔湊,非所可論,玆敢仰暴情實。伏乞聖慈,鐫改臣所帶職名,以安私分,仍治臣瀆擾之罪焉。臣於乞免之章,不宜贅及他說,而事在目下,憂憤所激,更此仰陳,惟聖明,垂察焉。仍伏念,日前兩司之箚,聲討時復之罪,而臣亦聯參矣,及伏承東朝下批,有曰,深有商量,又曰,姑俟之,臣等愕然失圖,不能無憾於天地之大也。蓋商量者,罪人之罪,在可殺不可殺之間,而較計之謂也,今時復之罪,國人皆曰,可殺,則有何商量之可言乎?姑俟者,罪人之罪,待其畢露而酌處之謂也。今時復之罪,塗人耳目,則有何姑俟之可言乎?大王大妃殿仍又下敎曰,其情節爲先嚴刑取招以入,有若尋常罪囚之自該府擧行者然,臣愚竊以爲失刑之大者,而今於該府之究聞,游辭漫漶,終不直招,至有東朝更下待拷限更推得情之命。大抵時賊,千妖萬惡,欺人欺天之罪,有不可勝言,而此時上下慟迫罔措之狀,容有極乎?究厥罪狀,雖不待晷刻而千剮萬斬,猶不足以釋神人之憤,更何待拷限,而使其凶喘,至於時日之遲延乎?如此凶逆,不可只令該府,草草擧行而止。伏願殿下,更稟東朝,設鞫得情,亟施邦刑,俾獄體得正而以快人心,千萬幸甚。臣無任云云。大王大妃殿答曰,省疏具悉。末梢酌處之如何,不爲俟之,徑又煩屑乎?爾其勿辭察職。
執義申冕周疏曰,伏以臣,伏見金吾啓目慈殿判付下者,有罪人李時復待拷限更推之敎,臣誠不勝抑塞憂慨之至。夫拷限者,罪在可殺不可殺之間,則不欲卽正邦憲,以寓欽恤之義,而乃若時復之負犯,卽窮天地亘萬古所未有之元惡大憝也。凡有血氣者,莫不明目張膽,亟欲手磔而口臠之,是豈可假以拷限,更事推問,有若尋常罪囚者然哉?今於嚴訊之下,又爲之游辭漫漶,終不直吐,究厥情狀,尤亦凶且憯矣。臣職添言地,聯控沬血之忱,及奉批旨,至有姑俟之命,而今此拷限之處分,又下於輿情憤鬱之際,若或等待拷限,而使時復得延時日之喘,則中外沸騰之論,上下震剝之情,將何所慰解乎?如許極賊,斷當施之以不待時之律。伏乞聖明,仰稟東朝,毋緩應施之律,亟斬時復之頭,少洩神人之憤焉。臣無任云云。省疏具悉。已有東朝答諫長之批矣。
副應敎金箕晩,校理朴宗休·李寅臯,副校理李㙽·尹致秀,修撰尹滋畊·韓鎭庭,副修撰李公翼·洪在喆等箚曰,伏以臣等,伏見金吾公事判下者,有罪人李時復待拷限更推得情之敎矣,臣等竊以謂不然也。夫罪囚拷限之法,固王者欽恤之政,而曷嘗用之於如時復者哉?以萬目所睹之案,爲一直呑吐之計,犯腦斲石,歸諸役夫之傳訛,飾辭冀倖,敢欲死中而求生,兇狡獰頑,愈往愈甚。臣等謹按朱子大全論山陵狀曰,術士荆大聲,反復謬妄,小人常態,然其姦心,必欲奉壽皇梓宮,置諸水中,略無顧忌,其誣上迷國大逆無道之罪,不容誅矣。今此時復之誣上惑下,非特大聲反復謬妄之比,大逆之律,無道之誅,烏得免乎?當初處分之只令本府擧行,已欠明法之意,而到今拷限之有若尋常罪犯,尤是失刑之大者。國無三尺則已,旣有之則不於此施之,將安所施之哉?臣等之一籲再籲而不知止者,誠以有國之常憲不可越也,擧世之公論不可遏也。事係至重,罪關罔赦,而遲待拷限,沁泄玩揭,則是常憲可越,而公論可遏也,寧有是哉,寧有是哉?伏願聖上,仰稟東朝,更令王府,設鞫得情,亟正邦刑焉。臣等治箚將上之際,伏見諫長疏批下者,責之以煩屑,諭之以不俟,臣等非不知上意所在,而其言則臺閣,其事則刑政也,臣等猶以爲失之太晩,何爲此徑煩之敎乎?伏望亟允臺請,以洩輿憤焉。取進止。答曰,省箚具悉。已有東朝答諫長之批,何不俟處分也?
應敎吳取善疏曰,伏以臣於日昨,伏見慈敎下者,有罪人李時復待拷限更推得情之命矣。噫,以時復之罪犯,只令該府究問,已是失刑之大者,而嚴訊之下,不爲直招,游辭漫漶,敢生掉脫之計,究厥所爲,萬萬狡惡。夫刑治之必待拷限者,此固大聖人欽恤之政也,且夫推問者,罪在疑似,覈得其情之謂也,至於時復之窮凶絶悖,亘萬古所無之賊,而情節已露,衆口喧傳,豈可施欽恤之政,而又何待推問而知乎?凶逆之尙今假貸,不勝臣民之痛惋,玆又短章仰籲。伏願殿下,仰稟慈殿,亟施邦刑,以洩輿憤焉。臣無任云云。省疏具悉。已諭於堂箚之批矣。
掌令趙錫龜疏曰,伏以臣,猥以菲才,謬蒙聖簡,前後踐歷,實所非據,昨今兩年之間,柏府·瀛館,濫膺相續,近列哀遑忱誠,略伸初筵講侍,榮幸備至,抱經前退,曾未幾日,掌憲特點,有隕自天,臣且感且惶,措躬無所。淸朝耳目,殊非其人,一初恩渥,若偏于臣,陳力就列,分義則然,向衰頻病,情私亦悶,纔因月朔茶班,雖已暫肅恩命,風寒諸祟,近又添劇,食飮全却,蠢動無望,仍冒趨承,有非可論,玆不得〈不〉仰暴情實,蘄賜鑑諒。伏乞聖慈,亟遞臣所帶職名,以安私分,仍治臣瀆擾之罪焉。臣方丐免,不宜贅他,而事在目下,憂憤轉激,更此仰陳。伏願聖明,少垂察焉。日前兩司聯箚,爲聲討時復而發,批旨極嚴,究覈旣擧,豈可使至今假息,而王府按例啓聞,慈敎反復鄭重,拷限更推,有若凡囚,聖朝失刑,豈宜至此?夫用刑緩督,視罪重輕,寧以一刻難貸之命,尙論五日遲待之刑乎?惟其情節已露,無足更究,始也中心之木,隨手上下,坐卯之原,恣意改幻,是其設心之狡惡也,終焉盡六尺之穴深,而謂去土皮,證左邊之石出,而謂非山腦,是又掉脫之奸狀也。萬剮千戮,其律猶輕,一日三推,取服爲急,臣今治疏將上之際,得伏見大王大妃殿答諫長疏批下者,有曰,末梢酌處之如何,不爲俟之,徑又煩屑爲敎,尤不勝萬萬悚悶之至矣。第伏念,酌處在上,聲討在下,踰時閱日,王章未伸,有進無退,臺論莫遏,況今上下罔措之時,誅一當誅,又何持難之有哉?街談巷議,咸曰可殺,則此非殿下殺之,乃國人殺之也。伏願殿下,更稟東朝,亟設嚴鞫,快正常典,以服一世之人心焉。臣無任云云。省疏具悉。已有東朝答諫長之批矣,爾其勿辭察職。
掌令李應信疏曰,伏以臣,卽伏見禁府究問罪人李時復刑訊口招,則一辭漫漶,終不直招,專事放縱狡惡之習,敢生游辭掉脫之計,不但情跡千萬痛惋,輿情去益憤鬱,不欲與此賊一日共戴天也。大王大妃殿傳敎若曰,萬目所睹之事,敢生游辭發明之計,尤極狡惡,待拷限更推得情。夫拷限者,卽尋常罪辜欽恤無濫之政,寧以如時復之罪惡,干犯於莫重莫敬之地者,有若他罪之泛然懲治者乎?今此究問,名雖究問,無異鞫問,鞫問之法,雖一日二三刑,無所拘焉。臣謂罪人時復,不待拷限連加嚴刑,期於得情後,卽施常憲,以洩國人之憤,斷不可已也。臣無任云云。省疏具悉。已有東朝答諫長之批矣。
持平趙準孝疏曰,伏以臣,以罪人李時復誅討事,聯參諸僚之末,略控沫飮之忱,祗奉批旨,有姑俟處分之命矣,卽伏見金吾啓目慈殿判付下者,以待拷限更推爲敎,臣誠不勝萬萬憂慨之至。噫,彼時復,乃是國人皆曰,可殺者,而其不可一日容貸於覆載之間也,明矣。初不識堪輿之爲何等術法,只以口舌,恣意跳踉,以言乎地脈,則腦石幾破,以言乎裁穴則中木擅移,或東或西,於左於右。如此窮凶絶悖之習,自有史冊以來,所未聞所未見者也。又況推問之下,游辭漫漶,以爲倖脫之計者,尤豈不罪上加罪乎?論以罪法,萬剮猶輕,不待時處斬之律,不用於此賊,而將何以少洩國人之輿憤乎?伏乞聖明,仰稟東朝,亟行李時復誅殛之典,千萬幸甚。臣無任云云。省疏具悉。已有東朝答諫長之批矣。
正言李魯確疏曰,伏以,噫嘻痛矣。時復之通天罪惡,萬戮猶輕,千剮難贖,而尙屈王章,是可曰,國有法乎?渠以堪輿小技,愚而自用,賤而自專,致使喬陵遲卜,聖心增慼,此豈非渠之斷案乎?日前兩司之箚,臣亦聯參,果蒙慈殿切當之批,臣不勝欽仰之至,而至於商量姑俟之敎,不能無憾於天地之大也。蓋商量者,刑在上下而計較之謂也,姑俟者,罪在疑信而鄭重之意也,今時復之罪,萬口喧傳,皆曰可殺,則有何商量姑俟之可言乎?且該府究招之命,有若尋常罪囚之依例擧行者然,雖是大聖人欽恤之盛意,其在誅大憝之道,實不可如是遲延也。又有所尤萬萬痛惡者,渠旣自作,則固宜自服之不暇,而忍杖漫漶,敢生發明之計,是可忍也,孰不可忍也?罪狀去益綻露,輿情去益憤菀,玆敢不避煩瀆,疾聲仰籲。伏乞聖明,仰稟東朝,亟降兪音,罪人時復,不待時處斬,快正典刑,千萬幸甚。臣無任云云。省疏具悉。已有東朝答諫長之批矣。
持平安允沆疏曰,伏以臣,日前自列臣本職不稱之實,乞蒙恩遞,兼陳罪人李時復難赦之狀,冀降誅殛,而辭不達意,誠未仰格,及奉批旨,一未得請,臣於是乎尤不覺惶悶恧蹙,靡所容措。今以何辭,更有塵瀆,而臣聞官守者,不得其職則去,有言責者,不得其言則去,政指臣今日之謂也。臣閥微人劣,安能效古君子去就之義?然而臣粗讀賢聖之書,幸立淸明之朝,自謂不能,而甘自暴棄,則是辜負經傳也,貽辱淸朝也。臣雖無似,豈忍爲此哉?玆敢不避煩褻,冒死再籲。伏乞殿下,察臣至懇,亟賜鐫改,因治臣罪,以肅朝綱,不勝幸甚。臣旣以不署之職,且在必辭之地,不宜就事論事,而目見國賊之尙今假息,愚衷轉激,按住不得,敢附人得而討之義,乃復齋沐而陳其說,伏惟少垂察焉。經曰,人有小罪,非眚乃惟終,自作不典,式爾,惟厥罪小,乃不可不殺。噫嘻,今此李時復之所犯,亦可曰,小罪乎?始者看審時,不知而自以爲知,無能而自以爲能者,已是大罪,而及至土色之不美,腦石之破傷,則雖婦孺,皆可知其不可用矣。渠爲地師,決無不知之理,而尙曰,可用者,其包藏禍心,有靦面目,欺人欺天之罪,果非惟終而何?且於金吾啓目中,取見其供辭,則漫漶說去,不爲直招,乃以萬目所睹之事,敢生一口發明之計,其曰,腦與不腦,寧或不知乎?且曰,以矣身所見,實非破腦云者,其所設心之至狡極奸,窮憯絶慝之狀,尤綻露無餘,則儘所謂不待敎而誅者也。凡今日小大中外臣民,孰不腐心切齒,直欲點其肉而碎其骨乎?然則是乃不可不殺者,國人旣皆曰可殺,而殿下,必已察其可殺之刑,則畢竟殺之。伏想,不待諸臣之屢屢陳請,而日前慈殿答兩司聯名箚批旨,有姑俟處分之敎,又於答禁府啓目,有待拷限之命,臣固知大聖人處分,特出於明愼用刑之意,至於李時復,則非比尋常罪犯之有所疑議於生殺之間也。豈可差緩時日,以致輿憤之愈激乎?伏乞聖明,亟稟東朝,期於不待時,施以誅戮之典,不勝大願。臣無任云云。省疏具悉。已有東朝答諫長之批矣,爾其勿辭察職。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
藥房都提調沈象奎,提調李紀淵,副提調李憲瑋啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候,一樣,卿等不必入侍矣。大王大妃殿口傳問安。答曰,知道。王大妃殿口傳問安。答曰,知道。
韓益相啓曰,大司憲宋穉圭在外,執義申冕周,掌令趙錫龜·李應信,持平趙準孝呈辭,持平安允沆未署經,監察茶時之意,敢啓。答曰,知道。
又啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
李憲瑋啓曰,同副承旨李寅弼,今日不爲仕進,卽爲牌招,何如?傳曰,允。
又啓曰,假注書申錫愚,身病猝重,勢難察任,今姑改差,何如?傳曰,允。
傳于洪穉圭曰,禮房承旨馳詣大報壇,奉審摘奸以來。
李寅弼啓曰,應敎吳取善內閣進,副應敎金箕晩都廳進,副校理尹致秀,修撰韓鎭庭差祭,玉堂上下番俱空,事甚未安。校理朴宗休·李寅臯,副校理李㙽,修撰尹滋畊,副修撰李公翼·洪在喆,竝卽牌招,推移入直,何如?傳曰,允。
傳于韓益相曰,留院上疏入之。
申錫愚改差,代以洪翼爕爲假注書。
以校理朴宗休·李寅臯,副校理李㙽,修撰尹滋畊,副修撰李公翼·洪在喆牌不進罷職傳旨,傳于李寅弼曰,只推。
司諫黃基文疏曰,伏以,臣以罪人李時復誅討事,聯參諸僚之末,略控沬飮之忱,祗奉批旨,有姑俟處分之命,卽又伏奉金吾啓目慈殿判付下者,以待栲限更推爲敎,臣誠不勝萬萬憂慨之至。噫,彼時復,不可一日容貸之賊也。初不識形家術法之爲何樣事,只以妖誕小數,恣意跳踉於莫重莫嚴之地,心木屢移,而眞穴無的確之見,腦石幾破,而來龍欠全完之勢,此已可驚可愕,至凶至憯。況於土色旣出之後,人皆知未洽,而猶欲立己見而仍用之者,抑獨何心?噫,葬聖人於無上大吉之地,迓休命於无疆萬億之年者,豈非今日臣民之至願,而此賊乃敢强其所不知,姑置國事於笆籬邊,惟衒能之是急,自用之是務,致此珠邱未定,廞衛退期,此誠千古史冊之所未有也。正宜亟正邦憲,快洩輿憤,而顧乃游辭自明,尙能晷刻延命者,臣以爲失刑之大也。伏乞聖明,仰稟東朝,亟行李時復誅殛之典,千萬幸甚。臣無任云云。省疏具悉。已諭於獻納之批矣。
獻納白東奎疏曰,伏以,臣稟賦愚鹵,學識倥侗,年又衰朽,病且痼癃,百無一技,萬不近似於見職,而屢違召牌,訟愆惶蹙之際,臺論方張,衷情自激,輿疾進參於日前聯箚之末,祗奉批旨,有曰,深有商量,姑俟處分。又伏見金吾啓目慈殿判付下者,有待栲限更推之敎,臣不勝萬萬憂慨之至。噫,李時復,卽窮宙亘古,所未有之罪惡也。凡爲今日臣民者,無不欲手磔口臠,千剮萬剔,則其不可一日假息於覆載之間者明矣。蓋商量者,其罪可疑,商度輕重之謂也。今時復之罪,國人皆曰,可殺,則關和自在,有何可疑而商度乎?栲限者,尋常罪囚,定日推問之謂也。今時復之罪,萬目之所覩,則晷刻難貸,有何定限而推問乎?臣竊以爲刑政之大失者也。至於該府究問之下,敢又游辭漫漶,終不直招,以爲倖逭之計,究厥罪狀,尤極痛惡,姦情自露,輿論益沸。伏乞聖明,仰稟東朝,俯從諸臣嚴懲討之章,亟施時復不待時之律,快正邦憲,俾服人心,千萬伏祝。臣無任云云。省疏具悉。已諭於昨日諸臺之批矣。何不俟處分也?
正言崔琠疏曰,伏以,臣以空疎新進,濫廁言地者,亦旣三閱月矣。揆以私分,在所必辭,而旣於見職,尙未署經,則辭亦不敢,虛縻至此,私心惶蹙,無所容措。今若一向泯默,有若晏然自居,則冞增罪戾,亦所不敢,玆不得不略暴衷懇。伏乞聖明,早賜鐫改,以重名器焉。臣旣丐免,不宜贅他,而已陳之言,未蒙兪音,大同之論,轉益沸騰,臣於是,安得以疊床爲嫌,不思所以不得請則不敢止乎?噫,彼時復,渠亦臣子,況以賤類,猥蒙隆渥,萬一圖報,宜倍他人,而乃於莫重莫嚴之地,全無致敬致謹之意,地形有所不便,則粧之以巧舌,人見有所不同,則折之以毒嘴,所不敢移易,而容易變通,所不敢漫漶,而苟且彌縫,不顧所重之如何,惟欲己見之獨立。至於腦石,則渠旣指以爲證於衆所未覺之前,而不少審愼,致使傷損,土色則渠亦必無異見於衆所共覩之外,而獨謂極佳,終始無變,腦脈尙云可損,則將何事可愼,萬目尙云可欺,則將何言可信乎?渠若明於山理,而故此僨誤,則情節之極凶,不可容貸。渠若昧於山理,而妄自主張,則三尺之至嚴,不可屈撓。以此言之,知與不知,均爲死罪,況今禮月已屆,而珠邱未卜,此殆有國以來所未有也。所以致此者,一則時復,二則時復也,而渠乃游辭於刑訊之下,尙此假息於覆載之間,其可曰,國有常刑乎?此囚而更推,若待於栲限,則尤爲失刑,莫洩輿憤。伏願聖明,仰稟東朝,特允諸臣之請,亟斬時復之頭,以正邦憲,千萬幸甚。臣無任云云。省疏具悉。以諭於諸臺之批矣。爾其勿辭察職。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
鄭禮容啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
李憲瑋啓曰,右承旨閔致成,今日不爲仕進,卽爲牌招,何如?傳曰,允。
傳于李憲瑋曰,全羅監司留待。
傳于李憲瑋曰,全羅監司入侍。
備忘記,全羅監司金興根下直,長弓一張,長箭一部賜給。
洪穉圭啓曰,玉堂上下番俱空,事甚未安。校理朴宗休·李寅臯,副校理李㙽,修撰尹滋畊,副修撰李公翼·洪在喆,旣有只推之命,與副校理尹致秀,修撰韓鎭庭,一體牌招,推移入直,何如?傳曰,允。
李憲瑋啓曰,假注書尹穳,身病猝重,勢難察任,今姑改差,何如?傳曰,允。
尹穳改差,代以鄭㝡朝爲假注書。
韓益相啓曰,南兵使李應植,移拜北兵使,有除朝辭赴任之命矣。密符則以前所授仍佩,諭書則安寶使院吏齎傳,何如?傳曰,允。
鄭禮容啓曰,大司憲宋穉圭在外,執義申冕周,掌令趙錫龜·李應信,持平趙準孝牌不進,持平安允沆未署經,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確,執義申冕周,掌令趙錫龜·李應信,持平趙準孝牌不進罷職傳旨,傳于鄭禮容曰,只推。
以右承旨閔致成牌不進罷職傳旨,傳于李憲瑋曰,只推。
以校理朴宗休·李寅臯,副校理李㙽·尹致秀,修撰韓鎭庭·尹滋畊,副修撰李公翼·洪在喆牌不進罷職傳旨,傳于洪穉圭曰,只推。
李憲瑋,以吏曹言啓曰,今此請諡宗廟,上諡殯殿敎是時,讀諡寶官,前司諫閔永勳塡差,而時無職名,令該曹口傳付軍職,何如?傳曰,允。
兵曹口傳政事,副司果單閔永勳。
洪穉圭,以禮曹言啓曰,請諡宗廟時,前一日受香,載在補編,而謹稽丙申謄錄,則因本曹堂上筵奏,以前一日受香事掣礙,更有當日受香之命,伊後庚申乙丑辛巳,俱依丙申例擧行矣。今亦依此爲之,何如?傳曰,允。
又以禮曹言啓曰,因備邊司草記,今番節使回還,皇后冊封,皇太后加上徽號頒詔兩勅,順付出來,到京日迎接儀節,令該曹照例擧行事,允下矣。取考謄錄,則順付詔書到京日,百官郊迎,殿庭行禮,而自上行禮之節,依正至聖節望闕禮時例磨鍊,今亦依此擧行之意,敢啓。傳曰,知道。
又以禮曹言啓曰,取考謄錄,則順付詔書到京日,頒詔後,有卽日頒敎之擧矣。今亦依此擧行,何如?傳曰,允。
韓益相,以兵曹言啓曰,僉知中樞府事李龜星·崔東柱·許桂,五衛將康國愼,在外不上來,內禁衛將蔡學永,景福宮衛將太喜喆,昌德宮衛將宋英弼,以病難供職,呈狀乞遞,竝改差,何如?傳曰,允。
敎全羅監司金興根書。王若曰,設方岳以藩衛王室,其爲職也不輕,統列邑以塡撫軍民,非得人則莫可。在平時尙云然矣,而今日尤爲艱哉?肆予沖人,新服厥命。承先王天地覆育之德,有所固結乎民心,荷太母夙宵憂勤之衷,亦旣底定乎國勢。眇眇托兆庶之上,非昧繼述之方,惸惸在哀疚之中,豈有命戒之事?然念諴小而祈永,亶係宣化而承流。矧玆湖南雄藩,實我方內重地。厥賦之殷,厥土之沃。在虞荆揚,若芝有本,若醴有源,比漢豐沛。四百年休養旣久,曷云衣袽之或疎,五十州凋瘵轉深,嗟乎杼柚之俱罄。長吏之勸課易忽,地多菑畬之未開,名賢之風範莫追,士皆杞梓之空老。如欲盡懷保之政,宜先揀旬宣之臣。惟卿,喬木名家,峩璋令質。允矣忠亮之世篤,在廷無出右焉,煥乎詩禮之相承,曰,汝有所受也。聰明敏達之應於物,毛髮莫非精神,淸簡恬約之本乎心,分寸不踰榘度。肆歷試之殆遍,洵無適而不宜。蘭臺彤毫,若琬琰之在序,璧府黃卷,煥黼黻之令猷。績庸是徵,乍分符於陽岳,望實旣副,遂佐衡於天曹。得如此吾復何憂,當是時予簡惟在。玆授卿以全羅道觀察使兼兵馬水軍節度使·巡察使·全州府尹。卿其渙揚九重之化,賁我一初之治。黜陟宜嚴,必也柔不茹而剛不吐,撫綏政急,然後遠者服而近者懷。爲人牧羊,是誠命吏之責,去其害馬,亦有先民之言。凡稟裁有厥常規,若施爲無待加勉。於戲,得君重耳,殫乃寸心。瞻商廬之宅憂,卿豈無去朝之戀,賁周翰之錫命,民應有來暮之謠。故玆敎示,想宜知悉。知製敎金學性製進
乙未三月初六日辰時,上御興政堂。大王大妃殿垂簾,全羅監司入侍時,行都承旨李憲瑋,假注書洪翼燮,記事官曺雲承·洪說謨,全羅監司金興根,以次進伏訖。大王大妃殿曰,史官分左右。監司進前奏職姓名。興根進前奏職姓名訖。大王大妃殿曰,下去善爲之,善與不善,九重雖深邃,自有入聞之道,操束守令,撫恤民生,無使民怨及於朝家,則是乃酬國厚恩之道,惕念爲之。興根曰,小臣才局踐歷,空疎淺短,湖南重藩,辭不獲命,惶懼恧慼,而無以攀哭於因山之時,亦未知山陵之定於何處,離違之下情,痛冤罔極,無辭可達矣。大王大妃殿曰,事勢如此柰何?每事苟欲盡誠,未有不成,往欽哉。憲瑋曰,宣諭當退去爲之乎?大王大妃殿可之。命監司先退,史官就坐。仍命退,承史以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院口傳問安。答曰,罔極。
鄭禮容啓曰,合辭許久闕啓,事甚未安。除在外外,呈告人眞,竝卽牌招,何如?傳曰,允。
備忘記,南兵使尹義儉下直,長弓一張,長箭一部,片箭一部,筒兒一箇賜給。
傳于洪穉圭曰,檢校直閣李景在馳詣健陵奉審,顯隆園·華寧殿,一體奉審以來。
李憲瑋啓曰,臣憲瑋,臣穉圭,以今日請諡宗廟,上諡殯殿習儀進去,下直之意,敢啓。傳曰,知道。
閔致成啓曰,玉堂上下番俱空,事甚未安。校理朴宗休·李寅臯,副校理李㙽·尹致秀,修撰韓鎭庭·尹滋畊,副修撰李公翼·洪在喆,旣有只推之命,竝卽牌招,推移入直,何如?傳曰,允。
閔致成,以山陵都監摠護使意啓曰,陵所初看審後山論,別單修正以入之意,敢啓。傳曰,知道。
傳于閔致成曰,看山大臣以下入侍。
大王大妃殿傳于閔致成曰,長陵局內,再看審後,仍爲封標。
大王大妃殿傳于閔致成曰,再看審時,御將同爲進去。
閔致成啓曰,明日傳香,禮房承旨當爲齋宿,左承旨洪穉圭,纔已習儀進去矣。所當牌招,而拘於廳規,不得請牌,何以爲之?敢稟。傳曰,牌招。
鄭禮容啓曰,大司憲宋穉圭在外,執義申冕周,掌令趙錫龜·李應信,持平趙準孝·安允沆牌不進,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確·崔琠,執義申冕周,掌令趙錫龜·李應信,持平趙準孝·安允沆牌不進罷職傳旨,傳于鄭禮容曰,只推。
洪穉圭,以山陵都監摠護使意啓曰,長陵局內,再看審後,仍爲封標事,命下矣。再看審時,當爲十分詳審,而陵寢至近之地樹木叢密處,則不可不疏剔,在前如此之時,有先告事之例,今亦令該曹,按例擧行,何如?傳曰,允。
韓益相,以兵曹言啓曰,今月初十日,一內禁軍番次矣。該番將有闕代,依承傳口傳擬入之意,敢啓。傳曰,知道。
兵曹口傳政事,以金宅基爲內禁將。
韓益相,以備邊司言啓曰,卽見江原監司趙容和狀啓,則以爲,蔚珍縣民家十一戶,一時被燒,恤典依例題給後,借材助丁,從速結構入處之意,嚴飭該邑爲辭矣。原恤典,雖已依例題給,如非別般顧恤,難期依舊還接,以十分董飭,不日結構,俾無一夫一婦失所失農之患,而形止更爲馳啓之意,一體分付,何如?傳曰,允。
又以訓鍊都監言啓曰,本局字內白岳山下有虎患,至於囕殺人命,極爲可驚,善放砲手四十名,將校率領,另加搜捉,而亦令禁衛營·御營廳,竝力行獵,何如?傳曰,允。
又以禁衛營御營廳言啓曰,白岳山下有虎患,令禁衛營·御營廳,竝力行獵事,自訓鍊都監草記矣。善放砲手各四十名,將校率領,合力行獵之意,敢啓。傳曰,知道。
乙未三月初七日申時,上御興政堂。大王大妃殿垂簾,看山大臣以下入侍時,右承旨閔致成,假注書洪翼燮,記注官金鳳梧,記事官洪說謨,摠護使洪奭周,判府事金逌根,觀象監提調趙寅永,山陵都監提調徐耕輔,禮曹參判朴岐壽,以次進伏訖。大王大妃殿曰,史官分左右,大臣進前。奭周曰,日改月新,伏想聖心哀慕,益復罔極矣。此時,聖體若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大王大妃殿曰,山論槪見之,而所看凡幾處,山論外亦有吉地乎?奭周曰,坡州局內,看審四處,而諸議不同,厚陵局內,長湍邑基後,長陵局內,皆爲看審,則僉議歸一,俱謂吉地,故以三處,爲山論以入矣。大王大妃殿曰,厚陵·長陵兩處中,何處爲尤好云乎?奭周曰,地師之言,擧皆稱吉,彼此相等,大抵別無懸殊,而厚陵局內,則前輩名碩,謂以吉地,至有上疏之事,長陵局內,則遷陵後,有知者亦爲稱譽,英廟朝幸行時,駐輦封標矣。大王大妃殿曰,兩處皆洽然於心乎?奭周曰,以臣矇昧,不可詳知,而雖以凡眼看之,未見有欠,然初旣有良貝之事,其爲惶悚,萬殞難贖。向伏承此時,豈可自引之敎?故不敢待罪,雖往看審,又此莫重之事,更不敢質言矣。大王大妃殿曰,觀象監提調山陵堂上之意,何如?寅永曰,臣本茫昧,而以凡眼看之,厚陵局內,則氣勢雄威,穴前廣厚,長陵局內,則極爲安穩平舖,而不敢以何處之尤勝仰達矣。畊輔曰,兩陵局內,以凡眼看之,旣甚洽好,地師之言,皆云極吉,兩處之優劣,不敢質言,而雄威與安穩之說,觀象監提調所達是矣。大王大妃殿曰,地師之言,一無可疑乎?奭周曰,旣聞可信之言,僉議亦詢同矣。大王大妃殿曰,兩處俱是先陵局內,具無優劣,則取其稍近爲好,以長陵局內爲定,可也。奭周曰,下敎至當,而旣無優劣,則取近爲好矣。大王大妃殿曰,當初良貝,事甚罔措,今旣擇定,罔極之中,實爲萬幸矣。仍敎曰,長陵局內,再看審後,仍爲封標。出傳敎又敎曰,再看審時,御將同爲進去。出傳敎奭周曰,旣承再看審後仍爲封標之敎,而封標則例爲涓吉,再看審,當擇日後擧行矣。大王大妃殿可之。命大臣以下先退,史官就座。仍命退,承史以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院口傳問安。答曰,罔極。
大王大妃殿進御二錢重人蔘粟米飮,自今日一貼式,限二貼煎入事,榻前下敎。
鄭禮容啓曰,大司憲宋穉圭在外,執義申冕周,掌令趙錫龜·李應信,持平趙準孝·安允沆呈辭,監察茶時之意,敢啓。傳曰,知道。
閔致成啓曰,左副承旨韓益相,今日不爲仕進,卽爲牌招,何如?傳曰,允。
鄭禮容啓曰,御營大將金逌根,山陵再看審事出去矣。所佩命召,何以爲之?而將兵之任,不可一刻無摠察之人,何以爲之?敢稟。傳曰,仍佩往來,訓將兼察。
又啓曰,御營大將,訓將兼察事,命下矣。兼察御營大將趙萬宋,卽爲牌招聽傳敎,何如?傳曰,從事官發牌聽傳敎。
傳于李寅弼曰,明日寒食別茶禮,當親行矣,該房知悉。
以校理朴宗休·李寅臯,副校理李㙽·尹致秀,修撰韓鎭庭·尹滋畊,副修撰李公翼·洪在喆牌不進罷職傳旨,傳于李寅弼曰,只推。
李寅弼啓曰,玉堂上下番俱空,已至多日,事甚未安。校理朴宗休·李寅臯,副校理李㙽·尹致秀,修撰韓鎭庭·尹滋畊,副修撰李公翼·洪在喆,旣有只推之命,竝卽牌招,推移入直,何如?傳曰,允。
以左副承旨韓益相牌不進罷職傳旨,傳于閔致成曰,只推。
以京畿監司申在植狀啓陽智縣監李台升,身病沈重,呈狀乞遞,不得已罷黜事,傳于李寅弼曰,令該曹口傳差出,催促下送。
以京畿監司申在植狀啓,始興縣令沈碩奎遭母喪事,傳于李寅弼曰,令該曹口傳差出,催促下送。
吏曹口傳政事,以李鳴遠爲始興縣令。
兵曹,以李完植爲御營中軍。
李寅弼,以吏曹言啓曰,卽接平安監司鄭元容移文,則以爲,泰川縣監金東健,以其親病,受由上京,糴政方張,春務正殷,此則曠官,民事可悶,催促下送爲辭,故自臣曹催促,則親病沈重,不得下去云。親病旣如是,則有難强令還任,改差,何如?傳曰,允。口傳差出,催促下送。
又以山陵都監摠護使意啓曰,長陵局內再看審後,仍爲封標事,命下矣。臣奭周,與領中樞府事李相璜,領議政沈象奎,判中樞府事金逌根,觀象監提調朴周壽,禮曹判書金蘭淳,都廳洪祐順,三物所郞廳韓容鼎,補土所郞廳崔璜,率相地官等,今日除朝辭進去,而本都監提調李勉昇,時在役所,自其處進去之意,敢啓。傳曰,知道。
又以山陵都監摠護使意啓曰,本都監大浮石所郞廳李宅鉉,移拜信川郡守矣。其代平市令朴萊壽差下,使之察任,何如?傳曰,允。
又以山陵都監摠護使意啓曰,前郡守李守益,別看役加差下,使之擧行,何如?傳曰,允。
又以山陵都監摠護使意啓曰,副司勇李亮淵,監造官加差下,使之董役,何如?傳曰,允。
上在慶熙宮廬次。
朝哭後,大殿·大王大妃殿·王大妃殿,內閣·政院口傳問安。答曰,罔極。別茶禮後,大殿·大王大妃殿·王大妃殿,內閣·政院·朝廷二品以上·大曹堂上·兩司長官單子問安。答曰,罔極。
以校理朴宗休·李寅臯,副校理李㙽·尹致秀,修撰韓鎭庭·尹滋畊,副修撰李公翼·洪在喆牌不進罷職傳旨,傳于洪穉圭曰,只推。
洪穉圭啓曰,玉堂上下番俱空,已至多日,事甚未安。校理朴宗休·李寅臯,副校理李㙽·尹致秀,修撰韓鎭庭·尹滋畊,副修撰李公翼·洪在喆,旣有只推之命,竝卽牌招,推移入直,何如?傳曰,允。
吏曹口傳政事,以徐鴻輔爲陽智縣監,朴鳴載爲泰川縣監。
乙未三月初九日卯時,上詣殯殿。寒食別茶禮親行入侍時,行都承旨李憲瑋,左承旨洪穉圭,右承旨閔致成,左副承旨韓益相,右副承旨鄭禮容,同副承旨李寅弼,假注書洪翼燮·鄭最朝,記事官曺雲承·洪說謨,原任直提學朴綺壽·趙寅永·鄭基善,直提學徐憙淳,原任直閣徐俊輔·李嘉愚,檢校直閣吳取善,檢校待敎趙斗淳·金學性,以次侍立。時至,通禮跪啓請出次。上具衰服,出自廬次,入殯殿門,詣褥位,俯伏哭。小頃,止哭興平身。代奠官詣香案前三上香,連奠三盞訖,降復位,上俯伏哭,小頃,止哭興平身。通禮導上還廬次。諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
藥房提調李紀淵,副提調李憲瑋啓曰,伏未審日間,聖體若何,寢睡·水刺之節,若何?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
鄭禮容啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
洪穉圭啓曰,右承旨閔致成,同副承旨李寅弼,今日不爲仕進,竝卽牌招,何如?傳曰,允
韓益相啓曰,備邊司郞廳來言,今日賓廳日次,而領議政沈象奎,左議政洪奭周,山陵封標進去,右議政朴宗薰,奉命出疆,不得來會云矣,敢啓。傳曰,知道。
傳于洪穉圭曰,山陵再看審大臣以下入侍。
洪穉圭,以山陵都監摠護使意啓曰,陵所吉地,旣已封標,各項擇日,令該曹推揮,何如?傳曰,允。
又以禮曹言啓曰,因山陵都監草記,山陵吉地,旣已封標,各項擇日,令該曹推擇事,允下矣。摠護使及山陵都監堂上·觀象監領事·提調本曹堂上,今日來會賓廳,率諸地師,同議推擇之意,敢啓。傳曰,知道。
又以賓廳言啓曰,因禮曹草記,山陵各項擇日推擇事,啓下矣。臣等齊會賓廳,招致觀象監諸日官,爛熳相議,則今年乙坐,雖値向殺,比諸殺最爲輕歇,方書例有制用之法,故使之精擇,別單書入之意,敢啓。傳曰,知道。
仁陵左旋亥落脈,坎癸丑艮,回頭巽一節,己丙轉換,卯入首,乙坐辛向,癸得艮得,坤流庚歸,乙坐,洪運丙戌土忌木,年月日時雖値向殺,例有制用之法,以吉星制化之吉,正運癸未木,運泊帝旺宮,大行大王庚戌生金,忌火日,始役斬草破土三月十三日壬申辰時,先啓南方,祠后土,告先陵,同日先行,作甕家同月二十一日庚辰辰時,開金井四月初一日庚寅辰時,穴深六尺二寸,用營造尺,外梓宮陪進同月初九日戊戌巳時,下外梓宮同月十一日庚子申時,啓欑宮同月十九日戊申辰時,先啓北方,周堂空,發引同月二十四日癸丑寅時,行喪忌方壬丙方,成殯到山陵後隨時,停喪忌方坤方,山陵啓欑宮同月二十六日乙卯午時,先啓北方,進發同日啓欑宮後隨時,下玄宮同月同日申時,的呼戊子丙辰生正,沖乙酉生,同句沖辛酉生,已上下玄宮時少避,祭主不伏方申酉戌地,取土吉方甲寅方,造命年乙未金,月辛巳金,日乙卯水,時甲申水,本命天地德合,本命祿馬貴,本命活祿馬貴,坐山得局祿貴,太歲祿馬貴,太歲眞貴人,太歲活祿貴,三德同聚,納音不雜,丙奇到向,三元紫白,七君下臨,都天轉運。
鄭禮容啓曰,大司憲宋穉圭在外,執義申冕周,掌令趙錫龜·李應信,持平趙準孝·安允沆牌不進,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確·崔琠,執義申冕周,掌令李應信·趙錫龜,持平趙準孝·安允沆牌不進罷職傳旨,傳于鄭禮容曰,只推。
以右承旨閔致成,同副承旨李寅弼牌不進罷職傳旨,傳于洪穉圭曰,只推。
以修撰韓鎭庭,副修撰李公翼牌不進罷職傳旨,傳于洪穉圭曰,只推。
以慶尙左水使沈漢永狀啓,蔚山府封山失火,惶恐待罪事,傳于鄭禮容曰,勿待罪事,回諭。
洪穉圭,以國葬都監摠護使意啓曰,今十一日諡冊寶內入時,哀冊同爲內入事,禮曹已爲啓下,而哀冊文中,當有改付標處,今不得同爲內入矣。哀冊內入日時,更爲推擇之意,分付禮曹,何如?傳曰,允。
又以山陵都監摠護使意啓曰,陵所處於長陵局內,火巢似無加拓之地,而四標界限,不可不分定,令該曹及京畿監司,眼同地方官擧行,何如?傳曰,允。
韓益相,以兵曹言啓曰,宣傳官柳勉儉,病難供職,呈狀乞遞,改差,何如?傳曰,允。
又以兵曹言啓曰,今此陳賀兼謝恩使一行赴燕時,所把驛馬,預爲分定,然後可無窘急之弊,今亦依例知委,而應把驛馬三十匹內,忠淸道五匹,全羅道七匹,慶尙道十四匹,來四月初一日,京中逢點,江原道二匹,咸鏡道二匹,直送安州,來四月初十日逢點事,各道監司處行移,何如?傳曰,允。
又以訓鍊都監言啓曰,本局哨官任泰昇,身病甚重,勢難察任,改差,何如?傳曰,允。
乙未三月初十日申時,上御興政堂。大王大妃殿垂簾,山陵再看審封標大臣以下入侍時,左承旨洪穉圭,假注書洪翼燮,記事官曺雲承·洪說謨,領府事李相璜,領議政沈象奎,左議政洪奭周,判府事金逌根,觀象監提調朴周壽,禮曹判書金蘭淳,以次進伏訖。大王大妃殿曰,史官分左右,大臣進前。相璜等曰,昨日日候,朝雨爲好,晩晴亦佳,而今日則風氣不調,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。相璜曰,山陵至於更爲看審,群情實不勝萬萬焦鬱,遄卜吉岡,封標於先寢局內,罔措之餘,實爲萬幸矣。大王大妃殿曰,領府事與領相,初往看審,所見,何如?摠護使今已再看,比初,何如?相璜曰,聖人壽藏,誠有天定之地矣。非但諸地師之一辭讚歎,皆以爲無上之吉地,雖如臣素昧風水之凡眼見之,龍節局勢,敦厚嚴重,允爲大用之吉地。且英廟朝長陵幸行時,駐蹕於此,以下敎特爲置簿,以大聖人爲萬世裕後之圖,有昔日之特命,而今此卜吉,在於斯邱,事實不偶,此尤可以奉信而無疑,豈不萬萬慶幸乎?象奎曰,臣旣茫昧,只是凡眼所見,而局體則拱衛尊嚴,局面則平正弘敞,實有超凡特異之勢,益可知聖人之藏,自有其地,況英廟朝長陵幸行時,歷臨周審,至爲封標,其時陪從之臣,亦有以大用之地,無不稱美者,豈無眞正所見而然乎?其爲萬全吉地,卽此可信,今旣封標於此,萬幸萬幸矣。奭周曰,臣於莫重莫大之事,有此僨敗,蒼黃震剝,莫知所措矣。今玆所定之吉地,乃是英廟朝躬臨駐蹕,下敎置簿者,而其時名卿,以大用之地,質言仰奏於前席,古人所見,必有遠勝於今人,此庶可爲徵信之端,至於相地官之一辭稱美,雖未可十分準信,而方外士夫之啓請參論者,今始往見而亦盛稱其可用矣。大王大妃殿曰,此是李亮淵乎?奭周曰,然矣。此人讀書之士也。雖不自處以堪輿之術,其見識之精明,實有勝於世俗所稱術客者,而其稱美之言,出於誠心,色辭之間,喜氣呈露,萬萬罔措之餘,誠爲萬萬慶幸矣。大王大妃殿曰,今番則封標,果審愼爲之乎?奭周曰,自辰至申,爛熳商確而爲之矣。旣完定封標,則諸般擧行,不容少緩,賓廳會議涓吉,當於今日內爲之矣。且擇日,則始役一時爲急,而始役之時,都監堂郞,例爲辭朝出去,顧今坡州木石之役,猶未停撤,錢布亦多輸置者,勢不可無主管看檢之人,故提調金敎根與諸郞廳,留在於此,提調李勉昇,方在封標處,雜物移運,事甚急迫,勢不可上來辭朝,在京堂上一人,亦令除朝辭出去,似好矣。大王大妃殿可之。仍敎曰,萬萬罔措之餘,今聞諸大臣之言,萬萬爲幸矣。象奎曰,然矣。相璜曰,綏陵表石,今將奉出磨正,而碑閣壁箭,不可不略有毁撤,當有先告事由之擧,令該曹擇日擧行,而始役及改豎吉日,竝爲擇入之意,一體分付,何如?大王大妃殿曰,依爲之。又啓曰,取考丙申追崇儀軌,則舊主陪往時,宗廟所在神轝,經稟取用矣。今亦依此爲之,何如?大王大妃殿曰,依爲之。奭周曰,臣不忠無狀,猥當至重至大之任,不能盡誠,致此良具,自顧罪犯,萬殞難贖,有不可晷刻容貸,而日前慈敎,旣以此時,豈可自引爲敎,伊時事勢,實係急迫,遂未免晏然供職,奔走來往,而今幸已卜吉封標矣。以若僨敗之蹤,負此難赦之罪,決不容復當大事,重犯孤負,惟願速被當律焉。大王大妃殿曰,又出此言,萬萬不可,且非先公後私之道,勿爲更提以傷事體也。相璜·象奎曰,此非摠護使引咎之時也。大王大妃殿曰,旣不解地術,則只信地師之言,勢固然矣,引咎誠不當矣。奭周曰,精誠若到底,則雖其所不知者,亦自能透徹而覺悟,臣旣居摠護之任,全不覺察,致此大錯,安敢以不知自諉,而爲倖逭之計乎?以私妨公,臣固不敢,而王章莫嚴,不可容貸,有罪未勘,實累公法,臣非但爲私而有此煩瀆也。大王大妃殿曰,萬萬過矣,萬萬不當矣。惟當盡誠於終事之地,何不念此,而累爲此言乎?奭周曰,慈敎如是鄭重謹當,冒死盡誠於終事之地,而終事之後,當恭俟罪罰矣。大王大妃殿曰,予雖深居,豈不知左相之誠謹質實乎?奭周曰,慈敎至此,感激涕注,不知所達,而蒙此知遇,有此辜負,臣罪尤萬死而不可贖矣。大王大妃殿曰,時復事,何以處之,則可乎?時原任大臣,各陳所見。相璜曰,是眞國人之皆曰,可殺者,以情則不知,而排抑傍論,主張跳浪者,由其有挾雜之心也。莫重之事,敢容挾雜之心,已係當殺,以犯則大事旣誤之後,渠亦豈不自知,而敢又生遮揜之意,終始欺瞞,欲爲漫漶仍奉之計,究厥情犯,尤不容假息於覆載之間矣。象奎曰,術業之不精,固不足責之於如渠者,而今日情犯,罔非自衒貪功,妄自主張,究厥心腸,萬萬狡惡矣。渠雖薄有所知,莫重莫嚴之事,猶不敢恣肆無憚如此,況其無所知,而惟意妄作,畢竟僨敗至此,萬戮而有餘罪矣。國人皆曰,可殺,尤可見輿情之同憤,此何可容貸乎?奭周曰,斷罪之道,或以其情,或以其犯,時復所犯之跡,固已彰露無餘,而其情尤有絶可痛惡者。自其看審之初,誘脅諸地師,必欲獨立己見,而山役之時,每事暗自主張,不惟欺董役之諸堂上而已。同事之相地官,亦皆不相通知,安有如許心術乎?山下赴役之徒,村里旁近之民,非有愛憎之私,而一辭發憤,無不曰,萬戮猶輕,此眞所謂國人皆曰,可殺也。象奎曰,今行又聞之,則當初交河看審之時,雖以凡眼看之,皆知其爲極吉無欠,而渠以其乙坐封標置簿之地,或恐其難爲己功,乃敢以當爲卯坐之說,陰爲阻戲之計,卯坐卽今番有忌不可用故也。因此而遂不入於再審,其計得售,而其情絶悖,似此情節,尤極狡惡,萬剮猶輕矣。奭周曰,前輩奏語,封標置簿,皆明以乙坐載錄,而指爲卯坐,其意率皆如是矣。相璜曰,若用封標之地,則惟恐其不爲渠功,至爲此變幻阻戲之計,情狀尤豈不至妖絶慝乎?大王大妃殿曰,時復之罪,去益狡惡,所犯重矣,情節著矣。初雖不知而主張,及其穿壙之後,見土色之不美,無一毫驚懼底氣色,謂以中品,而猶欲因循而用之,其心所在,尤萬萬無狀矣。奭周曰,雖以穴後之石言之,他人則或不以謂腦石,而渠獨以腦石唱言矣。旣知其爲腦石,而乃敢破傷,此豈可曰,非故犯乎?大王大妃殿曰,情犯如此,當用一律矣。相璜曰,似此至妖絶慝干犯莫重之豎,一時假息,則將無以洩沸鬱之輿憤矣。奭周曰,論其情犯,罔非故犯,今之地師,固不可責之以一見卽定,不復移易,則封標時中心,抹去浮土,見土紋之後,若有不可不稍移者,則通知於小臣,商議於諸堂而改之固無不可,而今則惟渠所爲,暗自移插,差上差下,或左或右,不啻幾度變改,而不使臣知之,亦不言於諸堂上,竝與諸地官而亦未參見,豈有如許道理乎?象奎曰,雖以私家葬事言之,去土皮之後,中心抹之從土紋,或有稍改前處者,亦多有之,而爲地師者,亦必言於主人,議於看役者而爲之,豈可使主家不知,而任自爲之乎?私家之事尙如此,況莫重莫大山陵之事乎?情節如比,負犯如此,豈可使之一日假息乎?大王大妃殿曰,情犯如此,諸大臣之議又如此,當施一律,而其罪狀,更無可言者矣。奭周曰,擇日退去後卽當爲之矣。大王大妃殿可之。命大臣先退,史官就坐。仍命退,承史以此退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
鄭禮容啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
洪穉坐啓曰,今此皇后冊封頒敎文及皇太后加上徽號頒敎文當爲製進,而藝文提學徐有榘在外,弘文提學金逌根,待明朝牌招,使之製進,何如?傳曰,允。
鄭禮容啓曰,大司憲宋穉圭在外,執義申冕周,掌令趙錫龜·李應信,持平趙準孝·安允沆牌不進,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確·崔琠,執義申冕周,掌令趙錫龜·李應信,持平趙準孝·安允沆牌不進罷職傳旨,傳于鄭禮容曰,只推。
洪穉圭,以山陵都監摠護使意啓曰,山陵始役斬草破土,在於今月十三日矣。臣與都監提調徐耕輔,依例除朝辭,明日出去,而時在坡州役所之提調·都廳各所郞廳,竝自其處進去之意,敢啓。傳曰,知道。
又以禮曹言啓曰,孝和殿奉安祭親行磨鍊事,伏承慈敎矣。奉安時祗迎及望殿禮奉審之節,依例磨鍊乎?敢稟。傳曰,磨鍊。
又以禮曹言啓曰,今此追崇上冊寶後,移奉孝和殿時門路,當爲稟定,謹稽丙申謄錄,則移奉延福殿時,由弘化門矣。今番則以何門磨鍊乎?敢稟。傳曰,依丙申年例爲之。
又以禮曹言啓曰,今此追崇時,當有樂章文撰進之節,而謹稽丙申謄錄,則因下敎,待祔廟撰進矣。今番則何以爲之乎?敢稟。傳曰,依丙申年例爲之。
又以禮曹言啓曰,今此追崇上冊寶時及行祭時移奉時諸臣服色,當爲磨鍊,謹稽丙申謄錄,則上冊寶時朝服,行祭時布公服,移奉時侍衛承史都監堂郞各差備官,黑團領·黑角帶,百官布公服磨鍊矣。今亦依此擧行,何如?傳曰,允。
閔致成,以漢城府言啓曰,發靷時道路修治,今方始役矣。自迎恩門外,至弘濟院石橋,例以燻造契人擔當應役,而發遣本府郞廳當部官員,看審形便,則沙硯內外,屢經潦水,巖确嶒崚,涯岸汰剝,往往有全無路形處,今番治道,與常時有異,不可不鑿石而開險,剔樹而塡塹,事役極其浩大,勢難專責於殘貢私力。在前如此之役,每多藉力營門之時,今番亦依已例,分付字內營門,凡於木石開拓處,出力相助,以爲及期完役之地,何如?傳曰,允。
又以漢城府言啓曰,每式年成籍後,五部帳籍江都件,例於翌年春,臣府該掌郞官,持往江都藏置矣。甲午式帳籍,今當依例擧行,而本府判官洪鼎周,以轝士廳都廳,職務相妨,待因山後使之擧行,何如?傳曰,允。
韓益相,以兵曹言啓曰,今此因山時,陵所宿所設布帳,令訓局專當擧行,陵所扈衛軍,京畿束伍步軍二哨及斥堠伏兵·傳語軍,各隨地方,以畿邑束伍軍擧行事,前已草記稟旨矣。今亦依此磨鍊,何如?傳曰,允。
又以備邊司言啓曰,湖南道臣,纔已辭朝而,時値農節,此際行部,反貽民弊。在前亦多以此停止之例矣。今亦特令停巡,何如?傳曰,允。
又以備邊司言啓曰,卽見江原監司狀啓,則以爲,北靑格軍二十二名到江陵遇風破船,十二名僅僅生出,十名仍爲渰死,關飭沿海各邑,期於搜拯爲辭矣。客地渰沒,已極驚慘,而屍身未拯,尤爲矜惻,其搜拯之節,益加申飭,使之歸埋故土,如有生前身布,卽爲査蕩之意,一體分付於兩道道臣,何如?傳曰,允。
又以訓鍊都監·禁衛營·御營廳言啓曰,白岳山下有虎患,發送砲手,使之行獵矣。今日大豹虎一頭捉得,故捉虎將卒,自該營考例施賞,仍爲行獵之意,敢啓。傳曰,知道。
又以禁衛營言啓曰,本營哨官韓取譱,身病猝重,勢難察任,改差,何如?傳曰,允。
鄭禮容,以義禁府言啓曰,忠淸監司金在三狀啓內,文義縣令李樹敏罪狀,令攸司稟處事,啓下矣。李樹敏,時在任所云,依例發遣府羅將拿來,何如?傳曰,待待命拿囚。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
備忘記,惠山僉使李惟穆下直,長弓一張,長箭一部,片箭一部,筒兒一箇賜給。
傳于洪穉圭曰,禮房承旨馳詣宗廟·永寧殿,奉審摘㚥以來。
洪穉圭啓曰,弘文提學金逌根牌不進推考傳旨,今方捧入。而頒敎文製進命下之後,如是違牌,事甚未安。更爲牌招,何如?傳曰,許遞,前望單子入之。
弘文提學前望單子入之,鄭基善落點。
洪穉圭啓曰,今此皇后冊封頒敎文及皇太后加上徽號頒敎文,當爲製進矣。新除授弘文提學鄭基善,卽爲牌招,使之製進,何如?傳曰,允。
傳于洪穉圭曰,明日上諡告由別奠親行矣,該房知悉。
以黃海監司徐萬淳狀啓,薦新生石首魚,節序差早,限內不得封進,惶恐待罪事,傳于閔致成曰,勿待罪事,回諭。
洪穉圭,以長生殿都提調意啓曰,外梓宮陪進習儀,以今月十三日,前已啓下,而今則陪進吉日,在於四月初九日,習儀不可不退定,故令日官朴周煥,更爲推擇,則來四月初一日爲吉云。以此日擧行,何如?傳曰,允。
又以禮曹言啓曰,謹稽丙申年追崇謄錄,則上冊寶後,京外進箋陳賀,而致詞叩頭等節,因下敎不爲磨鍊矣。今亦依此擧行,而大王大妃殿·王大妃殿陳賀,一體磨鍊,箋文頭辭令文任撰出,何如?傳曰,允。
韓益相,以訓鍊都監·禁衛營·御營廳言啓曰,昨日大豹虎一頭捉得後,今日又捉小豹虎一頭於三淸洞近處,故捉虎將卒,自該營考例施賞,仍爲行獵之意,敢啓。傳曰,知道。
鄭禮容,以義禁府言啓曰,忠淸監司金在三狀啓內,大興前郡守韓璵罪狀,令攸司稟處事,啓下矣。韓璵,以平安道江西縣令,時在任所云,依例發遣府羅將拿來,何如?傳曰,待待命拿囚。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。上諡告由別奠後,大殿·大王大妃殿·王大妃殿,內閣·政院·玉堂單子問安。答曰,罔極。藥房口傳問安。答曰,罔極。朝廷二品以上·六曹堂上·兩司長官單子問安。答曰,罔極。改銘旌別奠後,大殿·大王大妃殿·王大妃殿,內閣·政院·玉堂單子問安。答曰,罔極。藥房口傳問安。答曰,罔極。朝廷二品以上·六曹堂上·兩司長官單子問安。答曰,罔極。
李憲瑋啓曰,假注書鄭最朝,身病猝重,勢難察任,今姑改差,何如?傳曰,允。
洪穉圭,以禮曹言啓曰,來五月十九日孝和殿追崇上冊寶後陳賀時,大殿·大王大妃殿·王大妃殿方物物膳,依例封進事,知委京外,何如?傳曰,允。
韓益相,以兵曹言啓曰,謹考謄錄,則國恤發引日,皆無宮城扈衛之例,而庚申年,則宮城扈衛矣。今番何以爲之乎?敢稟。傳曰,置之。
又以兵曹言啓曰,今此還御時,昌慶宮·集賢門入直軍,當爲磨鍊,而戊辰以後,禁·御兩營京軍二十名式輪回入直,而壬申年,因桂坊設廳,仍爲撤直矣。見今鄕軍停番,各營排番,極爲苟艱,銅龍門兩營京軍輪回入直三十名中十名,別定將領,使之輪回把守於集賢門之意,分付,何如?傳曰,允。
乙未三月十三日辰時,上詣殯殿。上諡告由別奠親行入侍時,行都承旨李憲瑋,左承旨洪穉圭,右承旨閔致成,左副承旨韓益相,右副承旨鄭禮容,同副承旨李寅弼,假注書洪翼燮·鄭最朝,記事官曺雲承·洪說謨,原任直提學朴綺壽·趙寅永·鄭基善,直提學徐憙淳,原任直閣徐俊輔·朴永元·李嘉愚,檢校直閣李景在·吳取善,檢校待敎趙斗淳·金學性,以次侍立。時至,捧冊官捧寶官,各捧冊寶,由重光門入。上具衰服,詣庭中祗迎位,祗迎訖,還入廬次。少頃,通禮跪啓請出次。上具衰服,出自廬次,入殯殿門詣褥位。引儀引領議政沈象奎以下諸執事入就位。贊儀唱鞠躬四拜興平身。象奎等鞠躬四拜興平身。引儀引領議政,陞自東階,詣香案前跪。象奎三上香,連奠三盞訖,俯伏興少退跪。通禮跪啓請,上跪。大祝副司果尹興圭,詣香案左,跪讀祝文訖,引儀引領議政,降階庭中北向立,代致詞官,陞自東階,詣靈座前北向跪。贊儀唱跪。象奎等跪。通禮啓請跪。上跪。致詞官讀致詞訖,贊儀唱俯伏興平身。象奎等俯伏興平身。通禮啓請俯伏興平身。上俯伏興平身。捧冊官·捧寶官,各捧冊寶,由中階陞,擧案者從之。引儀引領議政,由東階陞,讀冊官副司果宋持養,讀寶官閔永勳,由東階陞,象奎詣靈座前跪,擧案者跪,置冊案於香案西,置寶案於香案東,捧冊官以冊函,跪授象奎,象奎受冊函置於案,捧寶官以寶盝,跪授象奎,象奎受寶盝置於案,俯伏興少退跪。通禮啓請跪,上跪。捧冊官進跪,開函展冊,持養進前北向跪,讀冊訖,俯伏興,捧冊官以冊還置於函,捧函興置於案,俱降復位。捧寶官進跪,開盝擧寶,永勳進前北向跪,讀寶訖,俯伏興,捧寶官以寶還置於盝,捧盝興置於案,俱降復位,引儀贊俯伏興平身,象奎俯伏興平身。通禮啓請俯伏興平身,上俯伏興平身。引儀引領議政降復位,贊儀唱鞠躬四拜興平身,象奎等鞠躬四拜興平身。引儀引領議政以下出。穉圭曰,祝史不卽待令,以致行禮之遲滯,事甚駭然。所當重勘,而本院請推之外,無他可施之罰,何以爲之乎?上曰,推考,可也。出擧條通禮導上還廬次,諸臣以次退出。
乙未三月十三日午時,上詣殯殿。改銘旌別奠親行入侍時,行都承旨李憲瑋,左承旨洪穉圭,右承首閔致成,左副承旨韓益相,右副承旨鄭禮容,同副承旨李寅弼,假注書洪翼燮·鄭最朝,記事官曺雲承·洪說謨,原任直提學朴綺壽·趙寅永·鄭基善,直提學徐憙淳,原任直閣徐俊輔·朴永元·李嘉愚,檢校直閣吳取善,檢校待敎趙斗淳·金學性以次侍立。時至,上具衰服詣褥位。通禮跪啓請俯伏哭。上俯伏哭。少頃,通禮跪啓請止哭興平身。上止哭興平身。代奠官詣香案前,三上香,連奠三盞。大祝校理李寅皐,詣香案左,跪讀祝文訖。通禮啓請俯伏哭。上俯伏哭。少項,通禮啓請止哭興平身。上止哭興平身。仍陞詣殿內,奉審銘旌訖。通禮導上還廬次,諸臣以次退出
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
鄭禮容啓曰,合辭許久闕啓,事甚未安。除在外外,呈告人眞,竝卽牌招,何如?傳曰,允。
鄭最朝改差,代以金羽休爲假注書。
大王大妃殿傳于韓益相曰,明日次對,依例來會。
傳于李寅弼曰,明日望奠,當親行矣,該房知悉。
鄭禮容啓曰,大司憲宋穉圭在外,執義申冕周,掌令趙錫龜·李應信,持平趙準孝·安允沆牌不進,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確·崔琠,執義申冕周,掌令趙錫龜·李應信,持平趙準孝·安允沆牌不進罷職傳旨,傳于鄭禮容曰,只推。
韓益相啓曰,明日次對,兩司當爲進參,除在外外,呈告人員,竝待開門牌招,何如?傳曰,允。
閔致成,以戶曹言啓曰,時御所內各司及昌德宮·昌慶宮以下諸處春奉審,當依例爲之,而此與他時有異,在前亦有退行之例,姑待秋奉審擧行,何如?傳曰,允。
韓益相,以兵曹言啓曰,今此發引時,大駕詣興化門外奉辭,自禮曹已爲稟旨矣。興化門外奉辭時,侍衛軍兵,當爲磨鍊,而謹考謄錄,則禁軍出入番全數侍衛,訓局軍兵幕次環衛,禁御兩營軍兵左右邊通衢結陣矣。今亦依已例,禁軍出入番全數磨鍊,訓局軍兵,大將率領,幕次環衛,禁衛大將御營大將,各率該營軍兵,左右通衢結陣,何如?傳曰,闕門內磨鍊。
又以兵曹言啓曰,今此返虞時,大駕詣敦化門外祗迎時,環衛軍兵,當爲磨鍊,而謹考謄錄,則庚申年,訓鍊大將,率內外各營入直馬步軍扈衛矣。今番則何以爲之乎?敢稟。傳曰,闕門內磨鍊。
義禁府啓目,罪人李時復更推內,矣身身爲地官,山腦與否,固富審愼,而左邊去土之時,石頭露出,則實有傷腦之慮是白乎,矣身亦有秉彝之性,豈敢知而犯此乎?卽是矣身之無知妄作,矣身罪狀,萬死無惜,此外無他可達之辭,相考處置敎事,同日罪人李時復,刑問一次,訊杖三十度,向前罪人李時復亦,以判付傳敎內辭意發問目,嚴刑究問是白乎則,所犯情節,無辭自服,究厥罪犯,不可一日容貸,更爲加刑捧遲晩,何如?判付。啓,依允。
義禁府啓目,罪人李時復更推云云。矣身誠意淺薄之致,天欲殛之,蔽目不辨是白加隱喩,所見不逮,遂犯萬戮之罪,無他可達之辭,遲晩納侤爲白去乎,相考處置敎事,同日罪人李時復,刑問一次,訊杖十一度停刑,向前罪人李時復亦,旣捧遲晩,捧結案,何如?啓,依允。
大王大妃殿傳于閔致成曰,大不敬,斬罪擧行。
鄭禮容,以義禁府言啓曰,罪人李時復,旣捧遲晩,係是大辟罪人,而結案節次,則自臣府無以擅行,依例設鞫,以爲擧行之地,何如?傳曰,允。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
望奠親行後,大殿·大王大妃殿·王大妃殿,內閣·政院·玉堂單子問安。答曰,罔極。藥房口傳問安。答曰,罔極。朝廷二品以上·六曹堂上·大司諫單子問安。答曰,罔極。
藥房都提調沈象奎,提調李紀淵,副提調李憲瑋啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
鄭禮容啓曰,大司憲宋穉圭在外,執義申冕周,掌令趙錫龜·李應信,持平趙準孝·安允沆牌不進,監察茶時之意,敢啓。傳曰,知道。
傳于韓益相曰,大臣·備局堂上,引見。
李憲瑋啓曰,事變假注書李昌廷,身病猝重,勢難察任,今姑改差,何如?傳曰,允。
李昌廷改差,代以李墩爲事變假注書
義禁府問事郞廳四望趙在慶·閔永勳·韓鎭庭·李殷相。
鄭禮容啓曰,因義禁府草記,罪人李時復,設鞫擧行事,允下矣。委官,何大臣進去乎?敢稟。傳曰,左相進去。
又啓曰,因義禁府草記,罪人李時復,設鞫擧行事,允下矣。兩司當爲進參,除在外外,呈告人員,竝卽牌招,以爲進參之地,何如?傳曰,允。
鄭禮容,以義禁府言啓曰,今此推鞫時,本府都事,當爲備員,而都事李熙殷,身病猝重,無以進參,卽爲改差,其代令該曹,口傳差出,以爲備員擧行之地,何如?傳曰,允。
吏曹口傳政事,以沈能容爲禁府都事。
鄭禮容啓曰,臣禮容,今日推鞫進去,下直之意,敢啓。傳曰,知道。
傳于洪穉圭曰,回還三使臣留待。
傳于洪穉圭曰,回還三使臣入侍。
吏曹口傳政事,以兪碩柱爲溫陽郡守。
韓益相,以備邊司言啓曰,茂長近因數遞,遂成弊局,其代令該曹,勿拘常格,各別擇差,何如?傳曰,允。
洪穉圭,以吏曹言啓曰,今日次對入侍時,上京守令,令該曹催促,卽日下送事,允下矣。自臣曹催促,則南原府使洪錫謨,任實縣監洪哲謨,俱以當日下去云,江陵府使金逸淵,狼川縣監宋能圭,平康縣監金淵根,俱以親病,不得下去云,茂長縣監宋尙玉,身病沈重,不得下去云。雖未知其親病身病之如何,而催促之下,不卽下去,揆以事體,萬萬未安,而親病異於身病,江陵府使金逸淵,狼川縣監宋能圭,平康縣監金淵根竝改差,茂長縣監宋尙玉,罷黜,何如?傳曰,允。
又以吏曹言啓曰,成均館典籍李惟馨·田栽五,俱爲除拜後,過限未肅拜,竝依例改差,何如?傳曰,允。
韓益相,以兵曹言啓曰,臣在昌,殯殿都監入直,參判·參議·參知俱未差,今日政新除授堂上,竝令政院,待下批,牌招,以爲推移入直之地,何如?傳曰,允。
有政。吏批,判書趙寅永進,參判李奎鉉,參議張敎根竝牌招不進,右承旨閔致成進。以沈英錫爲兵曹參判,李鼎在爲兵曹參議,申在獻爲兵曹參知,李德鉉爲同春秋,朴萊壽爲軍資判官,金履喆爲校檢,朴思彙·金龍彦爲典籍,尹膺善爲氷庫別提,金德喜爲獻陵參奉,柳幼獜爲江陵府使,鄭友容爲茂長縣監,洪龜燮爲狼川縣監,金在成爲平康縣令,金昌源爲安奇察訪,白川郡守宋宗洙,林川郡守徐京輔相換,兼掌令單趙鶴年,成均博士單白潤鶴,學正單白文鳳,兼掌令黃減下。
兵批,判書金在昌進,參判·參議·參知未差,左副承旨韓益相進。以朴幼鳳爲同知,柳瑋·趙熙榮爲僉知,具載哲爲宣傳官,盧允龜爲五衛將,李昌言爲景福將,白東允爲昌德將,權誨爲訓鍊判官,張孝懋爲守門將,吳義喆爲宣沙浦僉使,判府事單洪命周,同知單朴煥奎,護軍李基栽,副護軍李毅遠·朴榮顯·李龜星·崔東柱·許桂·柳勉儉·安光贊,以上竝單付
吏批,再政。許晟爲右通禮,李憲猷爲典簿,李用觀爲平市令,孫誨振爲監察,趙亨復爲引儀,趙迪相爲奉常主簿,宋啓栢爲醴泉郡守,盧在豐爲軍威縣監。
兵批,再政。宋冕載爲知事,洪敬謨爲副摠管,同知單李愼培,僉知單盧允龜。
吏批,三政。金思奎爲禁府都事,李象斗爲司饔主簿,尹致麟爲靈山縣監。
兵批,三政。白弘儉爲訓鍊僉正,同知單李時益,都摠管單洪敬謨。
以大司諫李禮延,司諫黃基文,獻納白東奎,正言李魯確·崔琠,執義申冕周,掌令李應信·趙錫龜,持平趙準孝·安允沆牌不進罷職傳旨,傳于韓益相曰,只推。
以掌令趙錫龜·李應信,持平趙準孝·安允沆,司諫黃基文,獻納白東奎,正言李魯確·崔琠牌不進罷職傳旨,傳于韓益相曰,只推。
以吏曹參議張敎根牌不進罷職傳旨,傳于閔致成曰,只推。
傳于韓益相曰,推鞫撤罷。
洪穉圭,以奎章閣言啓曰,景慕宮望廟樓,今望奉審,無頉之意,敢啓。傳曰,知道。
又以魂殿都監摠護使意啓曰,大王大妃殿傳曰,因山擇日,如有未洽之論,不可仍用,更爲推擇以入事,命下矣。擇日時應參諸臣,待明朝令政院,卽爲命招,以爲會議之地,何如?傳曰,允。
又以禮曹言啓曰,因山陵都監草記,陵所處於長陵局內,火巢似無加拓之地,而四標界限,不可不分定,令禮曹及京畿監司,眼同地方官擧行事,允下矣。依前例本曹堂上進去,與都監堂上·京畿監司及地方官,眼同定界後稟處,何如?傳曰,允。
又以承文院都提調意啓曰,今此冬至兼謝恩使回便順付齎來詔書二道,勅書一道,提調一員,陪進奉安于奉安閣後,仍行奉審之意,敢啓。傳曰,知道。
又以承文院都提調意啓曰,節使回便帶來咨文中,有皇后冊封,皇太后加上徽號詔書,兩道順付使賜緞事,使臣賜食事矣。謹擬別遣陪臣,恭伸賀謝之意,撰出先通咨文,正書啓下後,定禁軍騎撥下送于灣府,使之傳給鳳城將處,以爲轉致北京之地,何如?傳曰,允。
韓益相,以訓鍊都監禁衛營御營廳言啓曰,白岳山下,豹虎二頭捉得後,三日行獵,更無虎跡矣。遽爾撤還,事甚疎虞,校卒等,出送補土所近處,使之廣加搜捉之意,敢啓。傳曰,知道。
又以刑曹言啓曰,今三月十五日次對入侍時,僞造綸音捧結案罪人崔公弼,出付軍門,梟首警衆事,榻前定奪矣。罪人崔公弼,梟首警衆次,出付該營之意,敢啓。傳曰,知道。
義禁府啓目,泗川前縣監洪鋈原情云云。問目內辭緣,泛稱遲晩,刑推得情,何如?判付。啓,除刑推議處爲良如敎。
義禁府罪人時復年四十九矣結案白等,矣身根脚段,父日煥,父矣父宜春,母承召史,母矣父天一,竝只故白良乎,父母以胎生於平安道泰川縣縣內坊,隨父母長養,仍爲入籍居生是白乎旀,行凶節次段,矣身妄托堪輿之術,猥叨相地之官,而乃於莫大莫嚴之役,全忽克敬克謹之義,獨立己見,惟其所欲,奸狡之性,只懷挾雜,濫猾之習,每事主張,封標之木抹,恣意移揷,天作之山形,無難變改,於左於右,到處穿鑿,或上或下,不計破壞,以至於山腦幾傷之境兺除良,至重大事,因致僨敗,而少無震剝惶恐之意,愈肆漫漶欺蔽之計,旣覩土色之不好,猶稱中品之可用云者,矣身情節,罔非故犯,窮凶絶悖,萬戮猶輕,不敬不道的實,遲晩的只罪,大明律名例云,大不敬,謂監大祀神御之物,本條云,凡盜大祀神祗御用等物者皆斬,同律死囚覈奏待報條云,其犯十惡之罪應死者,決不待時亦爲白臥乎等用良,罪人時復段,不待時斬爲白臥乎事。
乙未三月十五日卯時,上詣殯殿。望奠親行入侍時,行都承旨李憲瑋,左承旨洪穉圭,右承旨閔致成,左副承旨韓益相,右副承旨鄭禮容,同副承旨李寅弼,假注書洪翼燮·金羽休,記事官曺雲承·洪說謨,原任直提學朴綺壽·趙寅永·鄭基善,直提學徐憙淳,原任直閣徐俊輔·朴永元·李嘉愚,檢校直閣吳取善,檢校待敎趙斗淳,以次侍立。時至,通禮跪啓請出次。上具衰服,出自廬次,入殯殿門詣褥位,俯伏哭,少頃,止哭興平身。代奠官詣香案前,三上香,連奠三盞訖,降復位,上俯伏哭,少頃,止哭興平身。通禮導上還廬次,諸臣以次退出。
今三月十五日辰時,上御興政堂。大王大妃殿垂簾,藥房入診,大臣·備局堂上引見入侍時,都提調沈象奎,提調李紀淵,副提調李憲瑋,檢校待敎趙斗淳,假注書洪翼燮,記事官曺雲承·洪說謨,左副承旨韓益相,假注書金羽休,事變假注書李昌廷,左議政洪奭周,行知中樞府事徐俊輔,戶曹判書李止淵,行大護軍朴綺壽,吏曹判書趙寅永,禮曹判書金蘭淳,漢城判尹鄭基善,行護軍朴晦壽,漢城左尹李惟秀,行護軍金弘根,副校理尹致秀,以以進伏,醫官金時中·秦慶煥·趙宗翊,進伏楹外訖。大王大妃殿曰,史官分左右。象奎等進前奏曰,流光迅邁,望奠奄過,伏想聖慕,益復罔極矣。近日日候,可謂稍和,而朝氣猶冷,數日風霧不佳,此時聖體,若何?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。象奎曰,湯劑連爲進御乎?上曰,進御矣。象奎曰,醫官待令,使之入診乎?上曰,唯。時中等以次診候訖,退伏奏曰,脈候左右三部調均矣。象奎曰,向以感候之靡寧,以致講對之姑停,而今則玉候已至復常,多日停掇,則恐有寒曝之歎,雖今日命開講筵,似好矣。大王大妃殿曰,醫官先退,次對爲之。象奎曰,昨日金吾設鞫草記,以本府擧行判下,而大辟罪人之自本府捧結案,曾無已例云,原草記還入依允似好矣。大王大妃殿曰,本府擧行,無異推鞫,不必張大,自本府爲之無妨矣。象奎曰,旣無已例之事,從今創行,未知如何,臣等進詣設鞫,似好矣。奭周曰,雖如刑曹御寶僞造及殺人等罪人,用刑時,必自政府詳覆者,蓋有司之不敢擅斷故也。況此罪人,豈可只令本府擧行乎?大王大妃殿曰,然則原草記還入。昌廷出持原草記以入,授益相,益相跪傳挾侍。大王大妃殿,敎大殿曰,前批答抹去,改以允字判下,可也。上命益相書允,益相書訖,授昌廷出去頒布。象奎曰,此慶尙左水使沈漢永狀啓也。枚擧蔚山府使趙濟晩牒呈,以爲,大雲封山失火,延及標內,大小松木,多被燒燼,失火根因,期於査得,而守令勿罷,旣有新頒事目,該守令論罪一款,不敢擧論,請令廟堂稟處矣。封山之周年內三次失火,不可但以不能檢察論,而勿罷守令,旣載事目,則雖無以遽請開路,亦豈可循例推考而止?令道·帥臣,詳覈其根因,論理啓聞後,更爲稟處,何如?大王大妃殿答曰,依爲之。出擧條象奎曰,卽見前北兵使李行敎狀啓謄報,則以西水羅萬戶李明學病重實狀,至請罷黜,雖未知病情之如何,而若出於厭避,則兵使之曲循,亦不無開路之慮,原狀啓勿施,該兵使,姑先施以從重推考,何如?大王大妃殿答曰,依爲之。出擧條象奎曰,諸道燒渰狀啓之令廟堂稟處施行者,仰認聖意之攸在,而第伏念番番草記,反涉煩瀆,此後則除非別般事情之不得不仰請特恩者外,竝自廟堂,直爲行關該道,使之隨宜顧恤後狀聞之地,則似甚便宜,故敢此仰達矣。大王大妃殿答曰,依爲之。出擧條象奎曰,頃以守令曠官可憫,有所筵奏申飭,而見今農務方殷之時,又多受由上來之人云。令該曹催促,卽日發送,此後如有不得已之事故而許由者,則使之直爲移報該曹,俾無如前淹滯,而守令去來,該曹必有聞知,如無該道粘移,則隨卽察推之意,一體知委於該曹及諸道,何如?大王大妃殿答曰,依爲之。出擧條象奎曰,因山時,諸道道臣境上出待,卽是古例,而間因提奏,輒令安徐,蓋爲軫念民邑貽弊也。今亦合有體諒,敢此仰達矣。大王大妃殿答曰,今番亦爲置之,可也。出擧條象奎曰,今番綸音僞造罪人,旣自秋曹,盤覈得情,已捧遲晩結案矣。論其罪犯,決難假息,而考諸律例,卽是待時,蓋其設心造出敢售詿誤者,可謂無變之不有,似此罪人,不待時軍門梟首,已例亦多可據,秋曹在囚罪人崔公弼,出付軍門,卽爲梟首警衆,此是御廳擧行,而該將臣,卽承候之人,在前亦有他營將臣替行之例,今亦使禁將擧行,其秋曹所捧結案,令政院頒諸朝紙,以示京外,何如?大王大妃殿答曰,依爲之。出擧條象奎曰,畿湖·關東,洊經饑困,尙在倒懸,兩南·兩西,縱云少康,疲於轉輸,統而論之,譬若病有苦歇,而均是羸瘵。雖使加意調將,保不重添,以若元氣之積傷,難期時日蘇完,一或失護,捄藥無術,邇來朝家之眷顧憫念,蠲恤停免,無異慈母之保赤子。雖謂之恩竭,未爲過語,而膏澤終未下究,民命轉益近止,重足荷擔,朝夕嗷嗷,擧抱歎息愁怨之意者,此曷故焉?蔽一言曰,卽是道臣守宰之全欠對楊而然也,而顧何異於刺人而殺之曰,非我也,兵也乎?旣不能懷保奠安,以副分憂之責,乃反侵擾困迫,不但視以越瘠,又從以割剝之,是豈可忍之政乎?蓋其吏逋徵族及還穀之小詳定立本二事,卽今日通八路切骨干和之端,朝禁本自截嚴,筵飭不啻申複,而聽若弁髦,自相蹈襲,駸駸然至於無邑無逋,無吏無逋,恃其充納有道,故敢爲故犯無忌。苟令官長,斷其顔私,公於任使,則自可有防於未然之道,而始旣敎猱誨盜,終又屈法護奸,使其犯逋之吏,毛髮不損,所謂替徵之族,皮肉無關,而逼勒分定,推捉徵償,又以其所徵者,謂之立本充數,春給半石之價,秋捧一石之穀,作爲妙計,馴成奸藪,爲逋吏何其厚,而視窮民何其不仁之甚也?況法之不行,吏之無憚,卽皆導之使然,則言之至此,不覺哀痛,此弊若不斷然禁除,則畢竟無民而後已,雖欲國存,何可得乎?第以先甲之義,申諭於諸道,凡冒禁違越之守令,隨卽摘發,啓聞以爲嚴勘永錮,而如或掩置,則道臣亦當施以同罪,因此而若又有掩逋之弊,則此亦一依年前新頒定式施行,斷無饒恕,竝以此行會,仍令金吾知悉,何如?大王大妃殿答曰,依爲之。出擧條象奎曰,進賀兼謝恩使拜表在近,正使洪命周,令政院政官牌招開政,判中樞加設下批,何如?大王大妃殿答曰,依爲之。出擧條象奎曰,發靷及還御在近,闕內檢飭,有倍常時,而兵曹入直諸堂,聞皆老病,竝姑許遞,令該曹,各別差代,何如?大王大妃殿答曰,依爲之。出擧條,象奎曰,白川郡守宋宗洙,聞以私義之不欲支勅,受由下鄕,無意還任云。先正家人之爲此引嫌,自朝家亦無以强迫,而昨秋除邑,旣爲先正祠板之久未官享,則其在終始優念之義,宜施以年前宋錫老已施之例,令該曹,南邑中特爲相換,何如?大王大妃殿答曰,依爲之。出擧條象奎曰,因湖西道臣狀啓,金吾草記,有大興前郡守韓璵待待命拿囚之命矣。此倅間已移拜江西縣令,而此時西邑,支勅當前,使价織路,就理往來,時日爲悶,本事聞亦非緊重云,使之過勅後,就囚勘處,何如?大王大妃殿答曰,依爲之。出擧條奭周曰,因山吉日,頃已推擇以入,而追聞方外之議,或不無參差之見云。昔在丙申元陵,庚申健陵擇吉時,皆以方外雌黃之論,雖勘其無稽妄言之罪,而日字則特命追改,己酉顯隆園遷奉時,亦因大臣筵奏,改涓於已定之後。蓋以莫重莫大之事,旣聞有一毫未洽之疑,則不容不十分致愼故也。今亦敬遵已例,更議涓擇,實合愼重之道,故敢此仰達矣。大王大妃殿答曰,依爲之。出擧條奭周曰,擇日更當商確爲之,而伏承傳敎,然後可以擧行矣。大王大妃殿命書傳敎曰,因山吉日,如有未洽之論,不可仍用,更爲推擇以入。益相讀奏傳敎訖,象奎等就座。益相曰,諸宰奏事。俊輔等曰,無可奏之事矣。益相曰,玉堂所懷陳之。致秀曰,無所懷矣。益相曰,今日賓對,兩司無一人進參,事甚未安。違牌諸臺竝推考,何如?大王大妃殿答曰,依爲之。出擧條大王大妃殿曰,大臣先退,史官就座。仍命退,諸臣以次退出。
乙未三月十五日未時,上御興政堂。大王大妃殿垂簾,回還三使臣入侍時,左承旨洪穉圭,假注書洪翼燮,記事官曺雲承·洪說謨,正使李翊會,副使朴齊聞,書狀官黃,以次進伏訖。大王大妃殿曰,史官分左右,三使臣進前。翊會等進前。大王大妃掩泣曰,卿等之去也,大行朝臨筵送之,今者不監其還,而予爲此擧措,與沖君召見卿等,天理人事,豈如是乎?今番一行,果無事往返乎?翊會等曰,無事往還矣。大王大妃殿曰,今此順付,彼中兩大事也,而爲其貽弊,順付而來,爲感不少矣。告訃使相逢於何境乎?翊會等曰,遇於豐潤縣矣。大王大妃殿曰,無事入去乎?翊會等曰,無事入去矣。大王大妃殿命三使臣先退,史官就座。仍命退,承史以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
鄭禮容啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
李憲瑋啓曰,左承旨洪穉圭,同副承旨李寅弼,今日不爲仕進,竝卽牌招,何如?傳曰,允。
備忘記波知僉使閔楫下直,長弓一張,長箭一部,片箭一部,筒兒一箇賜給。
傳于閔致成曰,勸講入侍。
李憲瑋,以賓廳言啓曰,因山吉日,更爲推擇事,命下矣。臣等齊會賓廳,招致諸日官,詳細更議,則今年乙坐,雖値向殺,比諸殺最爲輕歇,方書例有制用之法云,故使之更加精擇,別單書入之意,敢啓。傳曰,知道。
仁陵左旋亥落脈,坎癸丑艮,轉換己丙,回頭巽一節,甲卯龍卯入首,乙坐辛向,癸得艮得,坤流庚歸,乙坐,洪運丙戌土忌木,年月日時,雖値向殺,例有制用之法,以吉星制化之吉,正運癸未木,運泊帝旺宮,大行大王庚戌生金,忌火日,始役斬草破土三月十三日壬申辰時,先始南方,祠后土,告先陵,同日曉頭先行,作甕家同月二十一日庚辰辰時,開金井四月初一日庚寅辰時,穴深六尺二寸,用營造尺,外梓宮陪進同月初四日癸巳辰時,下外梓宮同月初六日乙未卯時,啓欑宮同月十五日甲辰辰時,先啓北方,周堂空,發靷同月十七日丙午丑時,行喪忌方丙壬方,成殯到山陵後隨時,停喪忌方巽坤方,山陵啓欑宮同月十九日戊申丑時,先啓北方,進發同日啓欑宮後隨時,下玄宮同月同日卯時,呼的庚戌生,正沖戊寅生,同旬沖壬寅生,已上下玄宮時少避,祭主不伏方己午未地取土吉方甲寅方,造命年乙未金,月辛巳金,日戊申土,時乙未水,本命天地德合,本命祿馬貴,本命活祿馬貴,坐山得局祿貴,太歲眞貴人,太歲活祿貴,聖人登寶殿,合起三德,丙奇到向,三元紫白。
鄭禮容啓曰,大司憲宋穉圭在外,執義申冕周,掌令趙錫龜·李應信,持平趙準孝·安允沆牌不進,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確·崔琠,執義申冕周,掌令趙錫龜·李應信,持平趙準孝·安允沆牌不進罷職傳旨,傳于鄭禮容曰,只推。
以左承旨洪穉圭,同副承旨李寅弼牌不進罷職傳旨,傳于李憲瑋曰,只推。
傳于鄭禮容曰,召對爲之。
韓益相啓曰,奏御文字,何等審愼,而昨日次對,擧條書入之際,錯誤非細,臣之矇然捧入,不勝惶悚,原擧條改付標以入,當該注書,所當重勘,而本院請推之外,無他可施之罰,何以爲之?敢稟。傳曰,推考,爾亦推考。
李憲瑋,以國葬都監摠護使意啓曰,本都監郞廳金在成,移拜外任,其代引儀趙亨復差下,使之察任,監造官沈能容,除拜禁府都事,職務相妨,令該曹,口傳閑司相換,何如?傳曰,允。
吏曹口傳政事,禁府都事沈能容,司宰奉事姜相換。
李憲瑋,以山陵都監摠護使意啓曰,本都監小浮石所郞廳尹致麟,移拜外任,其代以造紙署別提徐麟淳差下,使之察任,何如?傳曰,允。
又以山陵都監摠護使意啓曰,本都監諸般工役,極爲浩繁,且係時急,而前區劃財力,幾盡無餘,勢將及今加劃,然後許多匠募雇價,可以繼用,米木錢,令廟堂優數加劃,而見今需用緊急,或値外道分劃,則有難遲待其上送,必以京衙門所儲中相換以用,何如?傳曰,允。
韓益相,以御營廳言啓曰,罪人崔公弼,大會軍民於沙場,梟首警衆之意,敢啓。傳曰,知道。
鄭禮容,以義禁府言啓曰,昨日大不敬罪人時復正法時,行刑鎖匠,法外亂斫,至於肢解云,大辟用刑,何等嚴重,而罪人標牌,旣書罪名及律名以出付,則行刑之際,初不察飭,以至如此者,極爲驚駭。本府監刑都事及當該典獄署官員,竝拿問重勘,何如?傳曰,允。
義禁府啓目,粘連向前洪鋈亦,封山松木之犯斫,禁條何如是白去乙,雖以公廨之修葺,又得帥臣之烙給是白乎乃,如是濫斫,至登論啓,究厥所犯,焉逭當律?以此照律,何如?判付。啓,依允。
刑曹啓目罪人崔公弼僞造諺書綸音情節,箇箇遲晩,係是一律罪人,依例結案取招後稟處,何如?判付。啓,依允。又啓目粘連,罪人崔公弼年三十一,矣身根脚段,父宗厚生存,母柳召史生存,父矣父漢星故,母矣父名不知故,胎生於京畿振威校村,娶妻朴召史,仍爲入籍居生,昨年二月,移接於安城地,所犯節次段,矣身以鄕曲無知之類,莫重諺書綸音,自作自書,傳播遠近,致此騷擾之境,烏得免僞造綸音之罪乎?更良遲晩納招,依法處斷的只施行,罪人崔公弼,旣已承款結案,依法典照律報議政府,詳覈施行,何如?判付。啓,依允。
乙未三月十六日辰時,上御景賢堂。勸講入侍時,原任直提學鄭基善,參贊官閔致成,侍讀官尹致秀,假注書金羽休,記事官曺雲承·洪說謨,各持小學第四卷,以次進伏訖。上誦前受音訖,基善讀自擧世好承奉,止慇懃戒諸子,仍讀奏釋義訖。上讀新受音十遍訖,命陳文義。基善曰,承者承順之謂也,奉者奉承之謂也。凡人之情,莫不好順志而惡逆耳矣。人君處崇高之位,擧圖皆承奉而愛戴,安有好惡之可言,而但言動政令之間,自有著見者。君之一言一政,或有不合於道,而臣之承奉,猶恐不及,則此非承奉也,乃諂諛之態也。書曰,有言逆于汝心,必求諸道,者言遜于汝志,必求諸非道,此政爲鑑戒之言也。今殿下沖齡,日御講筵,若或有厭倦之時,而臣等徒爲承奉,則雖似悅於聖衷,而此實非承奉之道也。伏願於此等處,推類玩賾焉。上曰,玉堂陳之。致秀曰,氣有淸濁,而此言意氣,氣義如杜季良豪俠好義之氣,在於馬援戒子書中伏想聖衷之記有,而此則氣之濁者,非君子淸正之氣也。第以講學事言之,以正氣攝之,則自無非僻之干,以濁氣撓之,則便有厭倦之意,先儒謂氣像好時,百事可做,殿下試於氣像好時讀書如何,氣像不好時讀書如何,體驗而深戒焉。上曰,參贊官陳之。致成曰,承奉之義,閣臣已奏,而賤之事貴,少之事長,卽是承奉也。承奉非徒爲貴與長,而以其有德與行也。若不知德行之爲何物,而唯好人之承奉我,則其不幾乎蘧除戚施之醜疾哉。上掩卷。仍命退,諸臣以次退出。
乙未三月十六日申時,上御景賢堂。召對入侍時,參贊官鄭禮容,檢校直閣吳取善,侍讀官尹致秀,檢討官尹滋畊,假注書洪翼燮,記事官曺雲承·洪說謨,各持史略一卷,以次進伏訖。上曰,史官分左右。上命開卷讀奏。致秀讀自堯聞其聰明,止咨十二牧。上曰,文義陳之。致秀解釋章義,仍奏文義曰,九官如我朝之九卿,十二牧如八道監司。我朝雖無命九官之文字,至於監司,辭朝而有敎書,歲首而有綸音,實符虞舜命官咨牧之意,列聖朝儆官恤民之盛德至善,可見於此,而昭載於國朝寶鑑。伏願於此等處,留念焉。上曰,下番讀之。滋畊讀奏一遍訖,仍奏文義曰,舜雖處深山,而德化純粹,聞于四方,四岳薦之,帝堯用焉,終至於與以天下。此非但堯心之向用,民心悅服矣。民旣悅服,而天亦眷佑,故堯·舜之德之盛,到于稱之,伏願體念焉。上曰,閣臣讀之。取善讀奏一遍訖,仍奏文義曰,舜雖居畎畝,而聰明憲天,德化孚人,故帝堯妻以二女,而及其相堯也,罪四凶而擧八元,夫有罪者之放流,有德者之擧用,可見聖人好善惡惡之盛德,伏願留念焉。上曰,參贊官讀之。益相讀奏一遍訖,仍奏文義曰,上下番玉堂及閣臣已仰奏,而蓋舜之罪四凶擧八元,非有好惡之私也。四凶者,有惡有罪之人也,八元者,有道有德之士也。黜有惡,爲其有害於國,擧八元,爲其有益於國,古聖王進賢退邪之德,可見於此,伏願留念焉。上掩卷,仍命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
鄭禮容啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
洪穉圭啓曰,同副承旨李寅弼,今日不爲仕進,卽爲牌招,何如?傳曰,允。
傳于閔致成曰,勸講入侍。
洪穉圭啓曰,事變假注書李墩,身病猝重,勢難察任,今姑改差,何如?傳曰,允。
李墩改差,代以方啓霙爲假注書。
韓益相啓曰,左邊捕盜大將申絅,以轝士大將,轝士軍點考事,慕華館今方出去矣。所佩命召及大將牌·傳令牌,何以爲之?敢稟。傳曰,仍佩往來。
鄭禮容啓曰,大司憲宋穉圭在外,執義申冕周,掌令趙錫龜·李應信,持平趙準孝·安允沆牌不進,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確·崔琠,執義申冕周,掌令趙錫龜·李應信,持平趙準孝·安允沆牌不進罷職傳旨,傳于鄭禮容曰,只推。
以同副承旨李寅弼牌不進罷職傳旨,傳于鄭禮容曰,只推。
洪穉圭,以國葬都監摠護使意啓曰,仁陵丁字閣上樑文,製述官戶曹判書李止淵,今已製進啓下矣。草圖書敬書以入之意,敢啓。傳曰,知道。
又以禮曹言啓曰,今此國恤發引習儀初度來四月初三日,二度同月十二日,三度同月十七日,前已推擇啓下,而今則發引吉日,在於十七日,習儀二度三度,不可不進定,故令日官朴周煥,更爲推擇,則同月初八日亦吉云。二度進定於初八日,三度進定於十二日,而原粘目中,付標以入之意,敢啓。傳曰,知道。
又以司譯院都提調意啓曰,今此勅使非久出來,而告訃使回到灣上,當在勅使渡灣之前矣。在前如此之時,以回還譯官,仍定勅行差備,多有其例,今亦依已例,擇其中可合差備者六人,留灣等待,以除沿路廚傳之弊,其餘五人,遠接使下去時,使之帶去,以此意發關分付於回還使臣及該道道臣,何如?傳曰,允。
韓益相,以備邊司言啓曰,卽見山陵都監草記,則以爲,前區劃財力,幾盡無餘,米木錢,令廟堂優數加劃,而見今需用緊急,或値外道分劃,則有難遲待其上送,必以京衙門所儲,相換以用爲辭矣。嶺南南倉錢作米四千石,禁御兩營各木四十同,司僕錢四千兩,兵曹銀三千兩,更爲區劃,使之取用,何如?傳曰,允。
又以御營廳言啓曰,本廳哨官李長祜,身病甚重,勢難察任,改差,何如?傳曰,允。
又以摠戒廳言啓曰,本廳中軍朴潤榮,身病甚重,勢難察任,改差,何如?傳曰,允。
義禁府照目,粘連泗川前縣監洪鋈矣本府議啓內,封山松木之犯斫,禁條何如是白去乙,雖以公廨之修葺,又得帥臣之烙給是白乎乃,如是濫斫,至登論啓,究厥所犯,焉逭當律?以此照律,罪杖八十收贖,告身盡行追奪,徒二年定配私罪,奉敎依允爲旀,功議各減一等爲良如敎。
義禁府啓目,義禁府都事洪時燮,典獄署參奉任得常等原情云云。問目內辭緣,泛稱遲晩,竝只刑推得情,何如?判付。啓,除刑推議處爲良如敎。
乙未三月十七日辰時,上御景賢堂。勸講入侍時,原任直閣徐俊輔,參贊官閔致成,檢討官尹滋畊,假注書洪翼燮,記事官曺雲承·洪說謨,各持小學第四卷,以次進伏訖。上曰,史官分左右。上誦前受音訖,俊輔讀自擧世賤淸素,止還爲識者鄙,讀奏釋義訖。上讀新受音十遍訖,命陳文義。俊輔曰,淸素儉也,華侈奢也。儉者治心之本也,奢者害德之機也。古人有言曰,由儉入奢易,由奢入儉難,奢儉之別,若是懸殊,而非徒肥馬輕裘之爲然,至於器用什物,而無不崇儉,則其心正而其德修矣。子路之衣弊縕袍,與衣狐貉者立而不恥者,由其本心旣正,而外物不能撓矣。觀於此章,識者則貴淸素而鄙華侈,市童則憐華侈而賤淸素。伏願殿下,於此推類,以儉爲貴,而以奢爲鄙焉。上曰,玉堂陳之。滋畊曰,此章句語稍短,別無更奏,而淸素華侈之分,最可詳玩。非但臣民之所鑑戒,尤宜帝王之所深念,故自古明王哲辟,莫不崇儉而鄙奢。上曰,所鄙者,何事也?滋畊曰,鄙者賤之之謂也,所可貴者儉素也,所可賤者奢侈也。識者有識之人,故見其華侈,而鄙而賤之也。凡民尙如此,況帝王之德乎?伏願於此等處深察焉。上曰,參贊官陳之。致成曰,肥馬輕裘,人情之所好,然此乃外物也。心馳於此等外物,則本性自然汨喪矣。有識之人,以心性之工爲本,以華侈之物爲末,何可不鄙其好華侈而揚揚乎哉?下文有曰,外物好時,自家心神,却不好耳,正謂此也。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
鄭禮容啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
韓益相啓曰,同副承旨李寅弼,今日不爲仕進,卽爲牌招,何如?傳曰,允。
備忘記,全羅左水使李熙輔下直,長弓一張,長箭一部,片箭一部,筒兒一箇賜給。
傳于鄭禮容曰,勸講入侍。
鄭禮容啓曰,大司憲宋穉圭在外,執義申冕周,掌令趙錫龜·李應信,持平趙準孝·安允沆牌不進,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確·崔琠,執義申晃周,掌令趙錫龜·李應信,持平趙準孝·安允沆牌不進罷職傳旨,傳于鄭禮容曰,只推。
以同副承旨李寅弼牌不進罷職傳旨,傳于鄭禮容答曰,只推。
兵曹,以金相順爲摠戎中軍。
韓相益,以魂殿都監摠護使意啓曰,因山時,靈駕陪從百官,自闕門乘馬事,庚申乙丑,因下敎擧行矣。今番何以爲之乎?敢稟。傳曰,依各年例爲之。
又以兵曹言啓曰,同知中樞府事朴旨鳳,病在鄕外,上來無期,五衛將李承道,昌德宮衛將朴煥奎,昌慶宮衛將徐有善·李時益,俱以病難供職,呈狀乞遞,竝改差,文殊別將金筍,以母年七十五歲,法不當赴任,呈狀乞遞矣。依法典改差,何如?傳曰,允。
鄭禮容,以義禁府言啓曰,時囚罪人洪鋈,杖八十徒二年定配照律公事判付內,依允,功議各減一等事,命下矣。洪鋈,杖八十徒二年定配,功議各減一等,杖六十收贖,告身盡行追奪,黃海道延安府深洞驛,徒一年定配,而以議啓內辭意具罪目,依例發遣府羅將,押送配所,何如?傳曰,允。
乙未三月十八日辰時,上御景賢堂。勸講入侍時,原任直捉學朴綺壽,參贊官鄭禮容,侍讀官李㙽,假注書洪翼燮,記事官曺雲承·洪說謨,各持小學第四卷,以次進伏訖。上曰,史官分左右,上誦前受音訖。綺壽讀自我本羈旅臣,止畢竟何足恃訖,仍奏釋義。上讀新受音十遍訖,命陳文義。綺壽曰,昨日自止不多,而今者講誦未瀜,伏想讀數不多之致也。迨此長晷,數行之書,若是放過,恐未爲緝熙之工,伏願繼自今,益勉篤實焉。此范質戒姪之書,而深淵薄氷,蹈之恐墜數句,甚切至,非徒在下者之謹戒爲然,爲帝王之道,其所恐懼,尤宜百倍於在下者矣。書曰,無敎逸欲有邦,兢兢業業,一日二日萬幾,幾者安危之幾也。善則治,否則亂,治亂之分,安危係焉,豈不懼哉?書曰,若涉淵水,湯誥曰,慄慄危懼,若將隕于深淵,君牙曰,若蹈虎尾,涉于春氷,此數句,向者亦已仰奏矣。從古帝王,孰無此心?而鮮克有終,成王愼終如始,以致郅隆之治,穆王初雖警戒,而終不能制其逸欲,車轍馬跡,周流天下,乘八駿入崑崙,伐犬戎得白狼,而諸侯不歸,此則皆載於史略,從當下鑑矣。夫恐懼之心,易存於斯須,而難保其終始,有如此,可不戒哉?禮記曰,小人溺於水,大人溺於民,水者至弱,人皆易之,以致陷沒,民者至微,在上者易於輕忽,以致禍亂,故曰,君猶舟也,民猶水也,水能載舟,亦能覆舟,民之可畏,固如是矣。伏願殿下,每念臨深履薄之戒,常存無輕民事之心焉。伏覩戶外壁上,書以臨淵履氷四字,此可爲常目在之之道矣。書此付壁,伏未知在於何時,而可以仰認聖意之所在也。伏願念哉念哉。上曰,玉堂陳之。㙽曰,近者數旬停撤之餘,復開講筵,亦纔數日,而伏覩講讀之際,字音生澁,句讀不順。伏未知昨日所受音,未至瀜會而然乎?大抵讀書之法,領會字意,則章義不難知矣。若有疑晦處,詳細下詢,以爲辨析透徹之道焉。卽者閣臣奏義之時,頗有厭煩之色,以示欲速之意,臣等亦豈無所奏之義,而已自初聞之時,有欠於留神諦聽,下情豈不抑鬱乎?臣雖蔑學,不足以裨補聖學之萬一,而方寸之內,自不無區區憂愛之忱矣。今若草草說去,徒爲文具,而不務其實,則烏在其講學之意乎?聖人生知,若無所須,而孔子曰,好古敏而求之,敏字之義,審問明辨,無時不敏之謂也。昨日數行之書,未能貫通,此豈聖學時敏之道乎?此章以深淵薄氷爲戒,蓋淵本可懼,而謂之深,則言其至可懼也。氷本可危,而謂之薄,則喩其尤可危也。人君之撫綏民生,禮使群下,無不以憂畏自持,常如臨深而履薄,則進修聖學之方,不外於是。伏願於此等處,深察留意焉。上曰,參贊官陳之。禮容曰,閣臣玉堂,旣盡仰奏矣。蓋憂畏戒謹之可以鑑戒者,無上下之殊矣。詩曰,如臨深淵,如履薄氷,人君御下之道,常存淵氷之戒,則萬民安矣,民安則國寧矣。今者兩臣所奏,無非切實,伏願體念焉。上掩卷,仍命退,諸臣以次退出。
上在慶熙宮廬次。
自人定至夜五更,灑雨下雨,測雨器水深一分。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
鄭禮容啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
李憲瑋啓曰,右承旨閔致成,今日不爲仕進,卽爲牌招,何如?傳曰,允。
傳于洪穉圭曰,禮房承旨馳詣皇壇奉審,宣武祠,一體奉審以來。
傳于韓益相曰,勸講入侍。
大王大妃殿傳于洪穉圭曰,山陵移定於交河,吉日爲進定,地方官擧行,應爲浩繁,銀子六百兩內下,以爲本邑一分紓力之方。
鄭禮容啓曰,大司憲宋穉圭在外,執義申冕周,掌令趙錫龜·李應信,持平趙準孝·安允沆牌不進,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確·崔琠,執義申冕周,掌令李應信·趙錫龜,持平安允沆·趙準孝牌不進罷職傳旨,傳于鄭禮容曰,只推。
以右承旨閔致成牌不進罷職傳旨,傳于李寅弼曰,只推。
洪穉圭,以山陵都監摠護使意啓曰,臣於陵所作甕家時奉審次,依例除朝辭,明日出去之意,敢啓。傳曰,知道。
又以國葬都監摠護使意啓曰,仁陵表石前後面,令大字篆文書寫官知中樞府事朴周壽,陰記書寫官領敦寧府事趙萬永,敬書以入之意,敢啓。傳曰,知道。
李寅弼,以賑恤廳言啓曰,南部竹廛洞契任掌李業得,今月十九日,本洞路傍,得二歲遺棄女兒,雙里洞居良女李召史,欲爲收養,北部上牌契任掌金大春,今月十九日,本洞路傍,得二歲遺棄女兒,同里居良女李召史,欲爲收養,又得二歲遺棄女兒,同里居良女李召史,欲爲收養,宣惠廳契任掌林興燁,今月十九日,本洞路傍,得三歲遺棄男兒,同里居良女李召史,欲爲收養,貧不自食,皆願受料,告于本部,自該部牒呈,故依節目竝爲給料,使之乳養之意,敢啓。傳曰,知道。
韓益相,以兵曹言啓曰,守門將張孝懋,病難供職,呈狀乞遞,改差,何如?傳曰,允。
又以訓鍊都監·禁衛營·御營廳言啓曰,白岳山下,豹虎二頭捉得之後,今日小豹虎一頭,又爲捉得於補土所近處,而更無虎跡,砲手等卽爲撤還,連捉三虎之該校論賞,曾有定式矣。令該曹考例稟處,砲手自各該營,分等施賞之意,敢啓。傳曰,知道。
乙未三月十九日辰時,上御景賢堂。勸講入侍時,原任直提學趙寅永,參贊官韓益相,檢討官洪在喆,假注書洪翼燮,記事官曺雲承·洪說謨,各持小學第四卷,以次進伏訖。上曰,史官分左右,上誦前受音訖。寅永讀自物盛則必衰,止躁進徒爲耳。仍奏釋義曰,躓字俗音質,而本音則至也。上曰,諺解持來。賤臣出持諺解以入。上覽訖,讀新受音十遍訖,命陳文義。寅永曰,此章別無可奏之義,而速成不堅牢,亟走多顚躓之語,最可旁照。夫做事欲速,則難以堅固,行步甚急,則易以顚仆,雖講誦之時,欲急則字句易錯,欲速則心志難固。伏願殿下,推類此義,讀書之際,無或急速,而留神詳察焉。上曰,玉堂陳之。在喆曰,此云靑雲難力致者,蓋指名位之未可以力而致之之謂也。大抵學問之道,亦無以力而致之,雖以人君之尊,苟非始終典學之工,無以臻高明之域,而字句之間,不少放過,訓釋之際,極其討質,以至乎時習日新,則自當有豁然貫通之妙。伏願殿下,深軫講學之有不可力而致之者,進進不已,念念在玆焉。上曰,參贊官陳之。益相曰,物盛則必衰,春盛秋衰,物之常也,而國則不可使至於衰也。如欲其國之不衰,則惟在於學問之進修,而學問進,則其國治矣。伏願殿下,勿以日日之講爲文具,而留心於聖賢之學,實爲萬年無疆之基矣。寅永曰,伏願發問章義。上下討論辨析,俾有實效焉。上掩卷,仍命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
藥房提調李紀淵,副提調李憲瑋啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,柳等不必入侍矣。大王大妃殿·王大妃殿口傳問安。答曰,知道。
韓益相啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
又啓曰,備邊司郞廳來言,今日賓廳日次,而領議政沈象奎有身病,左議政洪奭周山陵出去,右議政朴宗薰奉命出壃,不得來會云矣,敢啓。傳曰,知道。
洪穉圭啓曰,假注書洪翼燮,身病猝重,勢難察任,今姑改差,何如?傳曰,允。
洪翼燮改差,代以金炳奎爲假注書。
傳于洪穉圭曰,勸講入侍。
傳于李寅弼曰,召對爲之。
韓益相啓曰,大司憲宋穉圭在外,執義申冕周,掌令趙錫龜·李應信,持平趙準孝·安允沆牌不進,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確·崔琠,執義申冕周,掌令趙錫龜·李應信,持平趙準孝·安允沆牌不進罷職傳旨,傳于韓益相曰,只推。
洪穉圭,以禮曹言啓曰,本月十七日,參議李嘉愚,京畿監司申在植,辭朝馳詣交河山陵對標處,與都監堂上金敎根·李勉昇·徐耕輔,地方官交河郡守李正幹,眼同看審于長陵局內,新定火巢,而自大基封標處,東至葛峴五百十步,西至浦村盧亭六百三十五步,東西合爲一千一百四十五步,南至長串四百八十步,北至小谷九百三十步,南北合爲一千四百十步,都合周廻爲四千八百七十步,分界立標,而主案龍虎之內,則俱是舊火巢局內,來龍枝脚及靑龍外至近之處,因地形,舊火巢外,加拓爲二百四十步,加拓火火巢之內,民家毁撤,田畓給價等事,令戶曹考例擧行之意,敢啓。傳曰,知道。
又以國葬都監摠護使意啓曰,因山擇日,更爲啓下矣。四月十七日,大轝自殯殿離發,黔巖晝停,元堂里宿所,十八日自元堂呈離發,仍詣陵所,十九日神輦自陵所離發,元堂里宿所,二十日自元堂里離發,黔巖晝停,仍爲返虞之意,敢啓。傳曰,知道。
又以國葬都監摠護使意啓曰,本都監各房工役,今已告訖,匠手竝皆放送,堂上輪回仕進,郞廳如前輪直之意,敢啓。傳曰,知道。
義禁府啓目,粘連向前洪時燮·任得常等亦,洪時燮段,罪人用法之時,鎖匠亂斫之擧,雖係意外,初未察飭,其在監刑之義,焉逭溺職之罪爲白乎旀,任得常段,罪人行刑,獄署主管,而鎖匠之法外亂斫,初未察飭,不可以事出意慮之所不到,有所容貰,竝只以此照律,何如?判付。啓,依允。
乙未三月二十日辰時,上御景賢堂。勸講入侍時,原任直提學鄭基善,參贊官洪穉圭,侍讀官李寅臯,假注書金羽休,記事官曺雲承·洪說謨,各持小學第四卷,以次進伏訖。上誦前受音訖。基善讀自康節邵先生戒子孫,止不善也者凶之謂也。仍讀奏釋義訖。上讀新受音十遍訖,命陳文義。基善曰,人品有上下,上品者聖人之謂也。言忠信行篤敬,學問有餘,則不勉而中矣。自有生民以來,生知之姿,天縱之聖,未有如孔子,而講讀周易,韋編三絶,顔子學於孔子,而孟子有三遷之事,聖人亦然,況其下者,可不學乎?學之不已,則自修之工益進矣。此非但康節誡子孫,以君上取人之道論之,知人爲大,必擇善人而用之,則無不中理,而其國治矣。於此等語,留神體念焉。上曰,玉堂陳之。寅臯曰,此章分言聖賢愚差等,而生知之聖,卽堯·舜·禹·湯·文·武·周公·孔子是也。雖中品學知之賢,學而不已,終至高明廣大之域,則此與生知之聖無異。今殿下,以天縱之姿,益勉講學之工,則爲堯爲舜,亶在於是,伏願體念焉。上曰,參贊官陳之。穉圭曰,善不善之間,吉凶判焉者。凡人之一心,未能良善,本地旣壞了,則事事悖理,自不免爲凶人,而至於爲善者爲善之效,非但身心和泰,吉慶自至,樂善修道之功,以及於人,則此亦吉事也。居君上之位,以善心行善政,治化及於臣民,則吉慶豈有加於此者哉?積善之家,必有餘慶,善吉之義,上下無間,伏望體念焉。上掩卷,仍命退,諸臣以次退出。
乙未三月二十日申時,上御景賢堂。召對入侍時,參贊官李寅弼,檢校直閣吳取善,侍讀官李寅臯,檢討官韓鎭庭,假注書金羽休,記事官曺雲承·洪說謨,各持史略第一卷,以次進伏訖。上曰,史官分左右。上命開卷讀奏。寅臯讀自四海之內,止朝復朝兮。上曰,文義陳之。寅臯仍奏釋義。上曰,下番讀之。鎭庭讀奏一遍訖。仍奏文義曰,以此文勢觀之,則帝舜之無爲治德可知矣。南風薰景星出,實由於德化,而君臣上下,各得其樂,巍巍之化,蕩蕩之德,與天地高厚,與日月光華,殿下準則於此,則可致熙熙皞皞之風,而國家匹休矣。伏願懋哉。上曰,閣臣讀之。取善讀奏一遍訖,仍奏文義曰,玉堂上下番已盡奏,臣別無可陳者,而帝舜之德化甚盛,以致景星卿雲之瑞,且有百工和歌之樂,此蓋由於帝舜心法之惟精惟一矣。今於數千百年之下,欲知其心法,則莫如講學。講學者上下問難,究其微辭奧旨,然後可以有知,而臣屢登筵席,未嘗承下問,固知我殿下睿知,無不領會,伏願益加留念,雖一二字,如有疑難處,必爲俯詢焉。上曰,參贊官讀之。寅弼讀奏一遍訖,仍奏文義曰,慍者怒也。此時百姓熙皞,豈有可怒之事乎?然在上者,常慮下民有憾於我,故有此云云矣。蓋爲民祝願,何事不宜,而特以財云爾者,小民衣食爲重,故古人云衣食足而知禮節,非財何制産乎?凡使民裕財之道,專在於君上之導率,伏願慥慥焉節省儉約,俾民無憾也。寅臯又奏曰,閣臣旣有所奏,而召對史略,今幾月餘,而尙未承下詢疑義,下情豈不抑鬱乎?字句之間,如有俯詢,則臣等雖無似,亦當隨所知仰對矣。古語曰,不恥下問,好問則裕,此皆鑑法處也。上掩卷,仍命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
韓益相啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
洪穉圭啓曰,右承旨閔致成,左副承旨韓益相,右副承旨鄭禮容,今日不爲仕進,竝卽牌招,何如?傳曰,允。
傳于李寅弼曰,勸講入侍。
傳于李寅弼曰,玉堂竝許遞,政官牌招開政。
李寅弼啓曰,玉堂上下番俱空,事甚未安。今日政新除授玉堂,竝待下批,牌招,推移入直,何如?傳曰,允。
傳于韓益相曰,召對爲之。
兵曹口傳政事,副司果單吳取善。
有政。吏批,判書趙寅永進,參判李奎鉉,參議張敎根竝牌招不進,左副承善韓益相進。啓曰,玉堂多窠,今當差出,而擬望之人乏少,外任竝擬,何如?傳曰,允。以徐念淳爲應敎,權用經爲副應敎,金大根·洪義錫爲校理,徐元淳·成原默爲副校理,沈啓錫·許晟爲修撰,金在田·黃爲副修撰,趙最永爲敦寧判官。
兵批,行判書金在昌進,參判沈英錫入直,參議李鼎在在外未肅拜,參知申在獻病,同副承旨李寅弼進。以權敦仁爲都摠管,南熙爲同知,朴守範爲僉知,李世泰爲五衛將,金致鉉爲昌德將,朴昌·洪益五爲昌慶將,李樂沼爲訓鍊判官,趙聲夏爲守門將,邊長壽爲文殊別將,同知單李昌言,僉知單金周默·盧璧燁·柳相杓,護軍朴旨鳳,副護軍李穆淵,副司直金箕晩·李寅皐·朴宗休·李㙽·尹致秀,副司果尹滋畊·韓鎭庭·李公翼·洪在喆,以上竝單付。
韓益相啓曰,大司憲宋穉圭在外,執義申冕周,掌令趙錫龜·李應信,持平趙準孝·安允沆牌不進,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確·崔琠,執義申冕周,掌令趙錫龜·李應信,持平趙準孝·安允沆牌不進罷職傳旨,傳于韓益相曰,只推。
以右承旨閔致成,右副承旨鄭禮容牌不進罷職傳旨,傳于韓益相曰,只推。
義禁府照目,粘連禁府都事洪時燮,典獄參奉任得常等矣本府議啓內,洪時燮段,罪人用法之時,鎖匠亂斫之擧,雖係意外,初未察飭,其在監刑之義,焉逭溺職之罪爲白乎旀,任得常段,罪人行刑,獄署主管,而鎖匠之法外亂斫,初未察飭,不可以事出意慮之所不到,有所容貰,竝只以此照律,罪各杖六十收贖,奪告身一等,竝只私罪,奉敎依允爲旀,竝只功議各減一等爲良如敎。
韓益相,以兵曹言啓曰,發引返虞三度習儀時,大駕奉辭祗迎節次,亦爲習儀,而謹考庚申謄錄,則挾輦軍則不爲磨鍊矣。今亦依此擧行乎?敢稟。傳曰,依庚申年例爲之。
又以兵曹言啓曰,今此發引返虞三度習儀時,侍衛以下各差備,一依正日例擧行,而取考謄錄,則禁軍及挾靈轝軍,前後廂軍兵,竝依例除標信解嚴矣。今亦依此擧行,何如?傳曰,允。
乙未三月三月二十一日辰時,上御景賢堂。勸講入侍時,原任待敎徐有榘,參贊官李寅弼,檢討官韓鎭庭,假注書金炳奎,記事官曺雲承·洪說謨,各持小學第四卷,以次進伏訖。上誦前受音訖。有榘讀自吉也者,止則吾不信也。仍讀奏釋義。上讀新受音十遍訖,命陳文義。有榘曰,此章釋義之外,別無文義之可奏矣。上曰,玉堂陳之。鎭庭曰,親賢如就芝蘭,避惡如畏蛇蠍,卽見善如不及,見不善如探湯之義也。親賢遠惡,在凡人所當爲戒,而況殿下,一初之政,烏得已乎?以此留念,是所望也。上曰,參贊官陳之。寅弼曰,善與賢交,與親異焉。賢者聖之亞也,親者心乎愛矣。此與立敎篇,子夏曰,賢賢易色,泛愛衆而親仁之意同。伏願參看以縕繹焉。上掩卷,仍命退,諸臣以次退出。
乙未三月二十一日申時,上御景賢堂。召對入侍時,參贊官韓益相,檢校直閣吳取善,假注書金炳奎,記事官曺雲承·洪說謨,各持史略第一卷,以次至楹外。上命小學亦爲持入。賤臣承命出,持小學第四卷進伏訖。上曰,史官分左右。上命開卷讀奏。取善讀自鯀陻洪水,止行天子事。上曰,文義陳之。取善解釋章義。上曰,參贊官讀之。益相讀奏一遍訖。命陳文義。益相曰,閣臣所奏,詳悉無餘,臣無可達,而洪水之稱,蓋舜時有九年之水,非九年連雨之謂也。雨多而河溢山崩,水失故道,則汎濫天下,民皆昏墊,故下者爲巢,上者爲窟,謂之洪水者此也。上讀小學前受音十遍訖。命閣臣文義陳之。取善曰,目不觀非禮之色,耳不聽非禮之聲,口不道非禮之言,足不踐非禮之地,四者觀聽言行之間,皆是正心之事,至於自內講誦之時,正心徐讀,留念深究焉。上曰,參贊官陳之。益相曰,禮者天理之節文,故不合於理者,皆謂之非禮,而色有正色焉,有亂色焉。如女色之妖艶者,易爲其所惑,故戒之如此,推此可知其餘矣。蛇者咬人之蟲也,蠍者嘬人之蟲也。以惡比之於蛇蠍,則甚言其惡不可爲也。伏願於此,深留聖念焉。上掩卷,仍命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院口傳問安。答曰,罔極。
鄭禮容啓曰,合辭許久闕啓,事甚未安。除在外外,呈告人員,竝都牌招,何如?傳曰,允。
李憲瑋啓曰,左承旨洪穉圭,右承旨閔致成,今日不爲仕進,竝卽牌招,何如?傳曰,允。
傳于李憲瑋曰,勸講入侍。
以校理洪羲錫,副校理徐元淳·成原默,修撰沈啓錫·許晟,副修撰金在田·黃牌不進罷職傳旨,傳于閔致成曰,只推。
閔致成,以弘文館言啓曰,下番闕直,事甚未安。校理洪羲錫,副校理徐元淳·成原默,修撰沈啓錫·許晟,副修撰黃·金在田,旣有只推之命,竝卽牌招,以爲推移入直之地,何如?傳曰,允。
傳于李寅弼曰,召對爲之。
鄭禮容啓曰,大司憲宋穉圭在外,執義申冕周,掌令趙錫龜·李應信,持平趙準孝·安允沆牌不進,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確·崔琠,執義申冕周,掌令李應信·趙錫龜,持平趙準孝·安允沆牌不進罷職傳旨,傳于鄭禮容曰,只推。
以左承旨洪穉圭牌不進罷職傳旨,傳于李寅弼曰,只推。
以吏曹參議張敎根牌不進罷職傳旨,傳于李憲瑋曰,只推。
以副校理成原默牌不進罷職傳旨,傳于李憲瑋曰,只推。
李憲瑋,以追崇都監都提調意啓曰,本都監各房工役,今已完畢,匠手竝皆放送,堂上輪回仕進,郞廳監造官,仍爲輪直之意,敢啓。傳曰,知道。
又以追崇都監都提調意啓曰,孝和殿祭器皿加造者,今已鑄成,別單書入,而令該房郞廳,陪進本廟之意,敢啓。傳曰,知道。
又以禮曹言啓曰,來四月十九日卯時,山陵下玄宮,立主奠後,初虞祭,當行於吉帷宮,同月二十日再虞祭,當行於元當里行殿,以此磨鍊以入之意,敢啓。傳曰,知道。
醫官鄭檍書啓,告訃兼請諡請承襲陳奏正使議政府右議政朴宗薰,連爲無事作行,二月初八日到北京,入接於南小館,留二十六日,今月初四日午時量,離發出來之意,詮次啓達。傳曰,知道。
韓益相,以兵曹言啓曰,本曹正郞李承憲,身病猝重,呈狀乞遞,改差,何如?傳曰,允。
乙未三月二十二日辰時,上御景賢堂。勸講入侍時,原任直閣徐俊輔,參贊官李憲瑋,侍讀官金大根,假注書金炳奎,記事官曺雲承·洪說謨,各持小學第四卷,以次進伏訖。上誦前受音訖。俊輔讀自凶也者,止則吾不信也。仍讀奏釋義。上讀新受音十遍訖。命陳文義。俊輔曰,此章別無深奧之文義矣。上曰,玉堂陳之。大根曰,上下章,專言禍福吉凶,以明勸善懲惡之意,至於字句間,別無可奏之義。上曰,參贊官陳之。憲瑋曰,玉堂所陳無餘,臣無可奏之辭矣。上掩卷。仍命退,諸臣以次退出。
乙未三月二十二日申時,上御景賢堂。召對入侍時,參贊官李寅弼,檢校直閣吳取善,侍讀官金大根,檢討官金在田,假注書金羽休,記事官曺雲承·洪說謨,各持史略第一卷,小學第四卷,以次進伏訖。上曰,史官分左右。上命開卷讀奏。大根讀自舜崩,止遂疏儀狄。上曰,文義陳之。大根解釋章義。上曰,檢討官讀之。在田讀奏一遍訖。命陳文義。在田曰,見罪人下車泣者,人雖有罪,而聖人矜恤之情,慈愛之心,自然感發,而此皆省身有過之義,殿下以是準則焉。上曰,閣臣讀之。取善讀奏一遍訖。仍奏文義曰,聲爲律身爲度,左準繩右規矩,此四者,夏禹氏動作威儀之謂也。殿下以天縱之聖,動靜語默,必合聲律身度,準繩規矩,而不可一時放忽,懋哉懋哉。上曰,參贊官讀之。寅弼讀奏一遍訖。仍奏文義曰,玉堂·閣臣盡奏,而日前講筵小學戒爾勿嗜酒章句,以儀狄作酒禹疏之義伏奏矣。今對此書,向日所達,留神體念,則此是講討之義也。上讀小學前受音十遍訖。命玉堂文義陳之。大根曰,重言則吾不信,以吉凶禍福,乃爲明驗之資,好善惡惡,誠出於丁寧反覆之意,此可推類於用人取捨之際矣。上曰,下番陳之。在田曰,別無可達之義,而以吉凶善惡,申申反覆,深戒後人善之當爲,惡之當去之義,於此等處,留神玩頤焉。上曰,閣臣陳之。取善曰,上章言吉,下章言凶,吉凶者善惡之分,此非但邵康節戒其子孫而言之,傳之方冊,欲使後人鑑戒矣。蓋好善惡惡,自古懿君哲辟,無不用力於此,以明其取舍,伏願留念焉。上曰,參贊官陳之。寅弼曰,此章別無可達之義矣。大根又曰,經筵召對,法義至重,勿歸於文具,而若有文義疑晦處,則時或發問,時或仰質,講磨溫繹,自有悟解處,此爲聖工之一端。伏願體念焉。上掩卷,仍命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
鄭禮容啓曰,大司憲宋穉圭在外,執義申冕周,掌令趙錫龜·李應信,持平趙準孝·安允沆呈辭,監察茶時之意,敢啓。傳曰,知道。
閔致成啓曰,左副承旨韓益相,今日不爲仕進,卽爲牌招,何如?傳曰,允。
傳于閔致成曰,勸講入侍。
傳于閔致成曰,左承首·左副承旨竝許遞,前望單子入之。
承旨前望單子入之,金炳朝·趙落點。
閔致成啓曰,新除投同副承旨趙卽爲牌招,何如?傳曰,允。
又啓曰,同副承旨趙時在慶尙道尙州地,斯速乘馹上來事,下諭,何如?傳曰,許遞,前望單子入之。
鄭禮容,以備邊司言啓曰,今見告計使先來狀啓,則弔勅計已登程,迎接之節,不可不預先整待,行判中樞府事李羲甲,遠接使差下,判中樞府事金逌根,館伴差下,問禮官及迎接都監堂郞,亦令政院,政官牌招,開政差出,何如?傳曰,允。
又以備邊司言啓曰,慶尙左兵使沈能俊,以其身病,屢度乞遞矣。實病旣如此,則有難强令察任,改差,何如?傳曰,允。
大王大妃殿傳于李寅弼曰,當此不幸之時,使星絡繹之中,勅行又當頭,京畿·兩西民情思之,則實不可形言,勅使則事體自別,供奉之節,固當靡不用極,而至於我國使星,則仰體朝家爲民一念,夙宵憧憧,遠接使與道臣以下諸別星,每事十分節省,凡屬民邑爲弊之事,畫意省察,俾有實效,又況如此之時,迎勅之節,一或稽忽,道路館所,如有亂雜之弊,此則有關於紀綱,廟堂以此意,面飭於遠接使,行會于三道道臣。
鄭禮容,以吏曹言啓曰,今此客使出來時,兩西迎慰使,依例以道內堂上守令下批矣。臨時若或有頉,則往復變通之際,將未免費却多日,有緩不及事之慮,迎慰使中,若有不得不更爲塡差之事,道臣以便近處守令,先爲塡差,借銜亦以已下批之職塡書後,具由狀聞之意,措辭關飭於兩西道臣處,何如?傳曰,允。
有政。吏批,判書趙寅永進,參判李奎鉉牌不進,參議張敎根進,左副承旨鄭禮容進。以閔泰鏞爲大司成,金大根·趙啓昇爲兵曹正郞,金永默爲右通禮,趙鶴年爲司傼正,遠接使單李羲甲,館伴單金逌根,問禮官單李寅皐,迎接都監提調單李止淵,郞廳八單李竢祜·趙然大·具行益·姜英國·鄭淳榮·洪祐信·朴宗有·李羲升,公事郞廳申泰羲,奉常副奉事單李昌廷。
閔致成,以兵曹言啓曰,同知中樞府事南熙,僉知中樞府事朴守範·趙熙榮,病在鄕外,上來無期,五衛將李世泰,景福宮衛將李昌言,俱以病難供職,呈狀乞遞,竝改差,何如?傳曰,允。
兵批,行判書金在昌進,參判沈英錫病,參議李鼎在在外未肅拜,參知申在獻入直,右承旨閔致成進。啓曰,慶尙左兵使,今當差出,而擬望之人乏少,同道守令竝擬,何如?傳曰,允。以金基常爲同知,李光魯·成鼎元爲僉知,金彦柱爲訓鍊主簿,許棨爲慶尙左兵使,同知單朴昌,僉知二單李世泰·洪益五,護軍沈能俊·南熙,副護軍洪穉圭·韓益相·趙熙榮·朴守範,以上竝單付。
吏批,再政。以沈宜升爲校理,安光直爲同經筵,李宜植爲昌原府使。
兵批,再政。以李有新爲武兼,同知單白東允。
李寅弼,以弘文館言啓曰,應敎徐念淳,追崇都監都廳除本仕,副應敎權用經在外,校理一員未差,上番闕直,事甚未安。校理洪羲錫,副校理徐元淳·成原默,竝卽牌招,以爲推移入直之地,何如?傳曰,允
又以魂殿都監摠護使意啓曰,元堂里宿所站行殿營建基址,當爲看審,而本都監堂上,俱有實故,不得進去,都廳郞廳,與國葬都監堂上一員,除朝辭明日同爲進去,看審之意,敢啓。傳曰,知道。
又以國葬都監摠護使意啓曰,本都監郞廳李承憲,時無職名,令該曹口傳付軍職,何如?傳曰,允。
兵曹口傳政事,副司果單李承憲。
乙未三月二十三日辰時,上御景賢堂。勸講入侍時,原任直提學朴綺壽,參贊官閔致成,檢討官金在田,假注書金羽休,記事〈官〉曺雲承·洪說謨,各持小學第四卷,以次進伏訖。上曰,史官分左右。上誦前受訖。綺壽讀自傳有之曰,吉人,止欲爲凶人乎。上讀新受音十適訖。命陳文義。綺壽曰,臣於向日,已有所仰奏者,而今日前受音講誦之際,又有未通處,春煦舒長,如加勤讀,則豈如是乎?臣等不勝抑鬱而失望矣。雖自今日,各別留念焉。此章卽邵康節戒子孫之言也。康節通達易理,知無不到,而誡子孫之時,特引武王言者,蓋爲善則吉,爲惡則凶,吉人終日爲善,而惟爲不足,凶人終日爲不善,亦惟不足。孟子曰,鷄鳴而起,孳孳爲善者,舜之徒也,鷄鳴而起,孳孳爲利者,跖之徒也。人無不好善惡惡,而或不明於理,爲物慾所蔽而然也。周成王沖年卽祚,召公奭誡之曰,若生子罔不在厥初生,自貽哲命,今天其命哲命吉凶命歷年,知今我初服,殿下今當成王卽祚之時,臣等仰望,豈不及於召公乎?殿下惟日爲善,當有日進之效,爲億萬年無疆之休矣。夏禹氏曰,惠迪吉,從逆凶,惟影響,爲善則吉,爲惡則凶,善惡吉凶,其捷如是,體念焉。上曰,玉堂陳之。在田曰,此章別無可達之辭,而吉人雖爲善,終日爲之實難,而惟不足,則其善可知,凶人雖爲惡,終日爲之亦難,而惟不足,則其惡可知。天賦之性,未嘗不善,而爲物慾所蔽,則解不就惡矣,留念焉。上曰,參贊官陳之。致成曰,合事理之謂善,惟日不足,則益進於善,悖事理之謂惡,亦惟不足,則漸入於惡。蓋一言一動,無不中理,是乃善人,雖上品之姿,不過於此,而時人不知性之本善,以聖賢爲不可企及,爲善者少,爲惡者多,於此等處,尤當深戒也。上掩卷,仍命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
李寅弼啓曰,大司憲宋穉圭在外,執義申冕周,掌令趙錫龜·李應信,持平趙準孝·安允沆呈辭,監察茶時之意,敢啓。傳曰,知道。
李憲瑋啓曰,新除授行左承旨金炳朝,時在京畿楊州地,斯速來馹上來事,下諭,何如?傳曰,允。
承旨前望單子入之,韓義運落點。
李憲瑋啓曰,新除授行左承旨韓義運,卽爲牌招,何如?傳曰,允。
傳于李憲瑋曰,勸講入侍。
大王大妃殿傳于閔致成曰,還御日字,以四月十八日爲之。
閔致成啓曰,今此勅使出來時,黃州·平壤·安州·定州·義州五處迎慰使及平壤問安假承旨,依近例以道內守令,借銜差下,御帖及空名帖,遠接使齎去,以爲從便奉傳之地,而亦爲下諭于兩西道臣及各其守令處,使之擧行,何如?傳曰,允。
李寅弼啓曰,啓字踏下,何等愼重,而兵曹兼司僕口傳啓目,誤踏啓字,事極駭然。當該中官,所當重勘,而本院請推之外,無他可施之罰,何以爲之?敢稟。傳曰,拿處。
以副校理徐元淳·成原默牌不進罷職傳旨,傳于李寅弼曰,只推。
以京畿監司申在植狀啓,安城郡守徐灝淳,身病沈重,呈狀乞遞,不得已罷黜事,傳于李憲瑋曰,令該曹口傳差出,催促下送。
傳于閔致成曰,召對爲之。
以李東益囚單子,傳于李寅弼曰,分揀放送。
閔致成,以國葬都監摠護使意啓曰,發引時內外門路及肩轝大轝待令處所,前已啓下,而今則黔巖以後處所,不可不更爲磨鍊矣。大轝自黔巖晝停所離發,至元堂里宿所,仍以大轝,至行殿月臺,自月臺至欑宮門外排設輪轝,翌日離發,自行殿月臺,陪奉於大轝,仍詣陵所之意,分付轝士大將及京畿監司處,何如?傳曰,允。
又以禮曹言啓曰,今此國恤發引時,道路橋梁名山大川設祭所及晝停處,兵曹更爲看審,書啓啓下矣。參考前例磨鍊,原啓目中,政付標以入之意,敢啓。傳曰,知道。
又以禮曹言啓曰,來四月二十日再虞祭,行於元堂里行殿事,啓下矣。神帛埋安之禮,謹依前例,以同月二十二日孝成殿三虞祭後,磨鍊擧行之意,敢啓。傳曰,知道。
又以禮曹言啓曰,問禮官齎去儀註,當爲磨鍊,取考庚申謄錄,則因禮堂所奏,親臨郊迎及殿庭行禮儀註,依例磨鍊下送,使儐臣從使停當,而郊迎則只百官爲之,殿庭行禮,則臨時稟旨親行矣。今亦依此擧行乎?敢稟。傳曰,依庚申年例爲之。
又以禮曹言啓曰,取考庚申謄錄,則迎弔勅時,去結綵下馬宴,亦以茶禮磨鍊矣。今此問禮官齎去儀註,依此磨鍊,何如?傳曰,允。
又以內醫院都提調意啓曰,院鍼醫玄鳳瑞有頉代,醫人金性勳差下,令該曹口傳付軍職,冠帶常仕,何如?傳曰,允。
兵曹口傳政事,副司勇單金性勳。
李寅弼,以司僕寺一二提調意啓曰,兼內乘李宜植,昨日政移拜昌原府使矣。其代令該曹,口傳差出,何如?傳曰,允。
兵曹,以安光贊爲內乘。
乙未三月二十四日辰時,上御景賢堂。勸講入侍時,原任直提學趙寅永,參贊官李憲瑋,侍讀官洪羲錫,假注書金炳奎,記事官曺雲承·洪說謨,各持小學第四卷,以次進伏訖。上曰,史官分左右。上誦前受音訖。寅永讀自節孝徐先生,止不費己之財諸君何不爲君子。仍讀奏釋義。上讀新受音十遍訖。命陳文義。寅永曰,節孝諡號,名積,宋人也。訓責學者曰,不勞己之力,不費己之財,而何不爲君子云,此卽尋常訓戒之言也。別無文義,而蓋讀書之法,潛心玩味,然後可以進就,不然則講筵之本意,何在哉?句語誦讀之間,無或一時放過,是臣之望也。上曰,玉堂陳之。羲錫曰,此章之義,使人欲爲君子,反復論諭也。凡人猶然,況君上臨下,億萬人顒望之心,當如何哉?伏願此等處,必爲留念焉。上曰,參贊官陳之。憲瑋曰,此章別無文義,而不勞己不費財之意,可以推類而看矣。至若講讀,有何勞己費財之事乎?伏願殿下,日御講筵,此等處恒加聖念焉。上掩卷,仍命退,諸臣以次退出。
乙未三月二十四日申時,上御景賢堂。召對入侍時,參贊官閔致成,檢校直閣李景在,侍讀官洪羲錫,檢討官許晟,假注書金羽休,記事官曺雲承,各持史略第一卷,小學第四卷,以次進伏訖。上讀前受音十遍訖。命陳文義。羲錫曰,不勞不費而不爲善,蓋何不二字,最有緊切之義。伏願殿下,潛心焉。上曰,下番陳之。許晟曰,徐先生,以己之力不勞,己之財不費訓誡者,蓋以至近至淺之事言之,欲學者易曉也。上曰,閣臣陳之。景在曰,召對時,只以史略,自下讀奏矣。今則兼講以小學,臣等之心,不勝欣幸。徐節孝,訓學者以易知之辭,伏願殿下,於此等處,潛心體念焉。上曰,參贊官陳之。致成曰,君子者實無別般事,而是乃在己之事也。在己之事,人皆不知,求之於高遠,如徐節孝訓誡之辭,人豈難知?使人易曉,莫過於此也。上曰,史略讀之。羲錫讀自收九牧之金,止低尾而逝。上曰,文義陳之。羲錫曰,龍者變化之物,舟者易覆之物也。黃龍負舟,人皆懼之,而夏禹見之如蝘蜓者,知理知命而然也。上曰,下番讀之。晟讀奏一遍訖。命陳文義。晟曰,上番已奏,而江者大水也。臨淵猶危,況大江乎?如此大江,黃龍負舟,其覆不難,故人有懼色,而夏禹知天知命,故不動心,不動心,則顔色何變?夏禹之功德,如此等處,亦可見矣。上曰,閣臣讀之。景在讀奏一遍訖。命陳文義。景在曰,乘舟於大水,宜危而龍負之,則其危尤甚。當危急之處,不變顔色者,死生有命,龍雖負之,心何動焉?伏願殿下,雖一卷冊,正心讀之,則可以立志,而將有日進之效矣。上曰,參贊官讀之。致成讀奏一遍訖。命陳文義。致成曰,龍負之,顔色宜變,而夏禹不變者,知命立心故也。蓋心之一字,隨處第一,伏望殿下,讀書時宜有心,處事時亦有心焉。上掩卷,仍命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
藥房提調李紀淵,副提調李憲瑋啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
鄭禮容啓曰,大司憲宋穉圭在外,執義申冕周,掌令趙錫龜·李應信,持平趙準孝·安允沆呈辭,監察茶時之意,敢啓。傳曰,知道。
李寅弼啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
又啓曰,三品官之無得過三日循例請牌,曾有定式矣。大司成閔泰鏞,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
傳于韓義運曰,勸講入侍。
大王大妃殿傳于韓義運曰,山陵更定於長陵局內,神理人情之爲欣愜,何可盡形容?然期限急迫,工役浩繁,民力當倍加矣。坡州已施之事,今豈異同乎?交河郡當年納結錢及壬癸兩年停退軍錢,一傡蕩減,以示朝家自別顧念之意事,自廟堂分付
吏曹口傳政事,以徐承淳爲安城郡守。
以黃海監司徐萬淳狀啓,平山府使李鍾英,鄙鎖之政,靡弊不有,不得已罷黜事,傳于閔致成曰,令該曹口傳差出,當日下送。
吏曹口傳政事,以閔晳爲平山府使。
傳于韓義運曰,上京守令及未下直守令,皆令當日下送。
以大司成閔泰鏞牌不進罷職傳旨,傳于李寅弼曰,只推。
閔致成,以國葬都監摠護使意啓曰,丁字閣上樑文,令書寫官刑曹判書權敦仁,正書以入之意,敢啓。傳曰,知道。
李寅弼,以都摠府言啓曰,副摠管趙運永,以騎兵點考坐起事,外兵曹晝仕出去之意,敢啓。傳曰,知道。
又以備邊司言啓曰,卽接戶曹所報,則以爲,弔慰陳賀兩差倭,當非久踵至,兩差倭所需禮單蔘合三十四斤價錢三萬四千兩,趁今區劃,以爲及時需用之地爲辭矣。差倭所需之別劃以給,旣有已例,以嶺南所在甲午添補信需穀中一萬石,特爲區劃,使之作錢取用,以爲及時措備之地,何如?傳曰,允。
乙未三月二十五日辰時,上御景賢堂,勸講入侍時,原任待敎徐有榘,參贊官韓義運,檢討官許晟,假注書金羽休,別兼春秋金大根,記事官洪說謨,各持小學第四卷,以次進伏訖。上曰,史官分左右。上誦前受音訖。有榘讀自鄕人賤之,止何不爲君子,仍奏釋義。上讀新受音十遍訖。命陳文義。有榘曰,與前受音,文義相同,皆勉人爲君子之義也。上曰,玉堂陳之。晟曰,此章文義,昨有所仰達,今無容更陳,而第以何不爲君子一句,疊言於一章之內者,徐節孝勉學者之心,惓惓不已,重言而復言也。如此句絶,尤宜玩索,又有因此敷衍爲說者,古有阿衡,阿衡卽商之賢臣也。其左右商王,有曰,予不克俾厥后惟堯·舜,其心愧恥,若撻于市,其輔導之至誠,百世之下,有足以觀感者。臣等知識才藝,雖不及古之人,若其區區願忠之心,亦未嘗多讓。今日上下所以仰勉而自勉者,若阿衡之於商王,商王之於阿衡,則上世都兪之盛,復覩於今日。伏願殿下,每於此等處,益加存省焉。存省二字,又是古人做工夫之法門也,存是存諸心也,省是省其所存之心之如何也。懋哉懋哉。上曰,參贊官陳之。義運曰,好善惡惡,人之常情,父母欲之,鄕人榮之,則爲善可知,父母惡之,鄕人賤之,則爲惡可知矣。上掩卷,仍命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
鄭禮容啓曰,大司憲宋穉圭在外,執義申冕周,掌令趙錫龜·李應信,持平趙準孝·安允沆呈辭,監察茶時之意,敢啓。傳曰,知道。
李憲瑋啓曰,左副承旨閔致成,今日不爲仕進,卽爲牌招,何如?傳曰,允。
傳于李憲瑋曰,勸講入侍。
李憲瑋,以吏曹言啓曰,上京守令及未下直守令,皆令當日下送事,命下矣。自臣曹催促,則未下直守令昌原府使李宜植,平山府使閔晳,江陵府使柳幼麟,靈山縣監尹致麟,軍威縣監盧在豐,狼川縣監洪龜燮,俱以當日辭朝,上京守令順天府使林翰鎭,平昌郡守朴宗琰,龍岡縣令李謙在,井邑縣監申淳,俱以爲當日下去云。北靑府使林永洙,安岳郡守李啓朝,俱以親病添劇,不得下去云。瑞山郡守李莊緖,身病猝重,不得下去云。親病身病,雖未知如何,而特敎催促之下,不卽下去者,揆以事體,誠甚未安。北靑府使林永洙,安岳郡守李啓朝竝改差,瑞山郡守李莊緖,罷黜,何如?傳曰,允。口傳差出,當日辭朝。
傳于李憲瑋曰,守令有闕之代,今日口傳政事,同爲差出。
吏曹口傳政事,以沈宜臣爲安岳郡守,金穰根爲北靑府使,朴來永爲瑞山郡守,閔魯行爲和順縣監。
李憲瑋,以吏曹言啓曰,昨日上京守令,皆令當日下送事,命下矣。玉果縣監李儒冕,受由上京,已爲多日,而謂以下鄕,不付粘移,事甚駭然。不可仍置,罷黜,何如?傳曰,允。口傳差出,催促下送。
吏曹,整理使單李止淵。
傳于李憲瑋曰,召對爲之。
以左副承旨閔致成牌不進罷職傳旨,傳于鄭禮容曰,只推。
李寅弼,以兵曹言啓曰,卽接慕華館守直官田一成所報,則去夜因流丐結構處失火,延及碑閣簷下,竟致燒燼云,事甚驚駭,當該守直官,爲先汰去,碑閣令該曹,卽速改建,何如?傳曰,允。
又以訓鍊都監言啓曰,本局別將柳基常,身病甚重,勢難察任,改差,何如?傳曰,允。
乙未三月二十六日辰時,上御景賢堂。勸講入侍時,原任直提學鄭基善,參贊官李憲瑋,侍讀官洪羲錫,假注書金炳奎,記事官曺雲承·洪說謨,各持小學第四卷,以次進伏訖。上誦前受音訖。基善讀自又曰,言其所善,止未之有也。仍讀奏釋義。上讀新受音十遍訖。命陳文義。基善曰,此章別無文義,而蓋君子小人,其間甚遠,以千古善人言之,堯·舜是也,以不善人言之。盜跖是也。是以傳有之,鷄鳴而起,孳孳爲善者,舜之徒也,鷄鳴而起,孳孳爲利者,跖之徒也。善惡之分,惟在於心之一字,心其善則所行皆善,心不善則所行皆不善。欲辨君子小人,則此章最好,伏願體念焉。上曰,玉堂陳之。羲錫曰,君子小人,其本一也。天性皆善,而爲善之人爲君子,爲不善之人爲小人,其分也專在於言行思三者。言行見乎外者也,思者存乎中者也。存乎中者必善,然後見乎外者皆善,聖人之道,亦不過此,推類而體念焉。上曰,參贊官陳之。憲瑋曰,善言善行善思此三者,不知善之本,則不得行其實,欲知善之本則無他,卽此嘉言善行篇,無不載焉。深留聖念焉。羲錫曰,今日十遍之讀,亦不潛心,然而聖學,何以進就乎?來頭則勿爲如是,是所望也。上掩卷,仍命退,諸臣以次退出。
乙未三月二十六日申時,上御景賢堂。召對入侍時,參贊官李憲瑋,檢校直閣李景在,侍讀官徐元淳,檢討官沈啓錫,假注書金羽休,記事官曺雲承·洪說謨,各持史略第一卷,小學第四卷,以次進伏訖。上曰,史官分左右。上讀前受音十遍訖。命陳文義。元淳曰,君子所爲者三,言行思皆善,則是君子也。小人所爲者三,言行思不善,則是小人也。上曰,下番陳之。啓錫曰,言行思三者,以聖學工夫論之,則思之一字,最有緊切之義。凡所爲之事,皆思之以善,則無不善矣。上曰,閣臣陳之。景在曰,玉堂已奏,而思者心之所思也。雖一秩書,正心讀之,則聖學工夫,自有日進之效矣。上曰,參贊官陳之。憲瑋曰,此章云又曰者以誰之言領會否,上曰,節孝徐先生之言耶?曰,然矣。上曰,史略讀奏。元淳讀自南巡至會稽山,止又殺羿自立。上曰,文義陳之。元淳曰,啓若不賢,謳歌朝覲者,當之益,而啓旣賢,則謳歌朝覲者,焉往而不之啓乎?故啓能繼禹而爲君矣。上曰,次第讀奏,仍陳文義。啓錫讀一遍訖,奏曰,大禹之善道,啓能之故亦賢。伏願殿下,於此等處體念,以先生之心爲心焉。景在讀一遍訖,奏曰,子繼父之道,人之常事,而此云能繼者,丹朱,以帝堯之子而不肖,商均,以帝舜之子而亦不肖,皆不能繼堯繼舜,啓則賢繼禹道,故曰,能繼也。伏願殿下,以大行朝聖心爲心,能繼列聖朝勤講學之道,則繼莫大於此矣。憲瑋讀一遍訖,奏曰,玉堂閣臣能繼之義所達者皆好,留念焉。上掩卷,仍命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
鄭禮容啓曰,大司憲宋穉圭在外,執義申冕周,掌令趙錫龜·李應信,持平趙準孝·安允沆呈辭,監察茶時之意,敢啓。傳曰,知道。
李憲瑋啓曰,左副承旨閔致成,今日不爲仕進,卽爲牌招,何如?傳曰,允。
李寅弼啓曰,慶尙左兵使許棨,以昌原府使移拜,有除朝辭赴任之命矣。密符則以前兵使沈能俊所授仍佩,諭書則安寶,使院吏齎傳,何如?傳曰,允。
傳于李憲瑋曰,遠接使留待。
傳于李憲瑋曰,遠接使入侍。
傳于李憲瑋曰,勸講入侍。
大王大妃殿以承傳色口傳下敎曰,聞役所都廳及郞廳,有所入聞之言,各員役與牌將之爲役軍及本邑民弊之事,亦甚多云,而自廟堂,何不爲申飭,又不送摘奸乎?此意知入。
大王大妃殿傳于韓義運曰,日前已有飭敎,而我國使星,則爲念民邑之弊,十分節省,而至於支勅凡節,一竝依前擧行,無敢生毫分減省之意,聞近年以來,勅使入我境之後,關西則稍爲不然,而海西·京畿,則站站有守令及襍人,無端攔入於館所,甚至於捫衣服求物件云。寧有如許紀綱事體乎?今番萬一有攔入之弊,則該道臣之嚴處姑舍,卿亦難免溺職之罪,各別嚴飭,小心往來。
大王大妃殿傳于韓義運曰,工判以耆社重臣,山陵役事,積月勞瘁,今忽喪逝,此則無異死於王事,極爲驚衋。元致賻外,加數輸送,祀孫待闋服,卽爲調用
韓義運啓曰,來四月初一日山陵開金井時,承旨進去事,禮曹單子啓下矣。何承旨進去乎?敢稟。傳曰,都承旨進去。
又啓曰,行右承旨金炳朝,下義禁府推考事,命下矣。依定式遞差傳旨捧入之意,敢啓。傳曰,知道。
鄭禮容,以義禁府言啓曰,前承旨金炳朝,下義禁府推考事,傳旨啓下矣。金炳朝,下去京畿楊州地云,依例發遣府書吏拿來,何如?傳曰,待待命拿囚。
又以義禁府言啓曰,前承旨金炳朝,今方待命拿囚,而卿宰禁推,該府草記,待批下捧供,載在大典通編矣。金炳朝,係是卿宰,敢啓。傳曰,知道。
以金炳朝囚單子,傳于鄭禮容曰,分揀,仍任前職,卽爲牌招。
吏曹,行右承旨金炳朝。
以左副承旨閔致成牌不進罷職傳旨,傳于韓義運曰,只推。
韓義運啓曰,明日傳香,禮房承旨當爲齋宿,而左副承旨閔致成,旣有只推之命,卽爲牌招,何如?傳曰,允。
吏曹口傳政事,以李用觀爲玉果縣監。
閔致成,以禮曹言啓曰,各陵圍墓所今春植木及播橡,依定式擧行後,株數斗數,區別報來,故別單書入,而健陵·顯隆園植木,則本府留守,已爲區別狀聞矣,敢啓。傳曰,知道。
又以禮曹言啓曰,來四月十九日山陵下玄宮後,初虞祭香祝,以魂殿忠義衛,預爲奉進于山陵事,前已啓下,而同月二十日再虞祭,行於元堂里行殿事,亦爲啓下矣。再虞祭香祝,亦令忠義衛,前期奉進于行殿設行之意知委,何如?傳曰,允。
又以國葬都監摠護使意啓曰,發引時道路橋梁摘奸次,本都監堂上·都廳·郞廳及頓遞使·兵曹·工曹堂上·繕工監提調各一員,來四月初三日先肅拜,初四日進去,而表石誌石祭器,一體陪進,輪轝排設處所,亦當預先看審,凡諸擧行,依例等待之意,分付京畿監司處,何如?傳曰,允。
又以山陵都監摠護使意啓曰,本都監提調有闕之代,刑曹判書權敦仁差下,使之察任,何如?傳曰,允。
韓義運,以工曹言啓曰,因山擇日,更爲啓下矣。殯殿供上炭燒木改磨鍊,別單書入,而前別單勿施之意,敢啓。傳曰,知道。
又以宣惠廳言啓曰,卽伏見忠淸監司金在三狀啓謄報,則以舒川郡大同米所載一船,臭載於本郡十五里堂浦地爲辭矣。裝發旣未報來,地界又是本郡,則設或報營,今此煩啓,有違事例,該道臣推考,原狀啓還下送,何如?傳曰,允。
乙未三月二十七日辰時,上御興政堂。大王大妃殿垂簾,遠接使入侍時,行都承旨李憲瑋,假注書金炳奎,記事官曺雲承·洪說謨,遠接使李羲甲,以次進伏訖。上曰,史官分左右,遠接使進前。羲甲進前。大王大妃殿曰,日前已有飭敎,而我國使星,則爲念民邑之弊,十分節省,而至於支勅凡節,一竝依前擧行,無敢生毫分減省之意,聞近年以來,勅使入我境之後,關西則稍爲不然,而海西·京畿,則站站有守令及襍人,無端攔入於館所,甚至於捫衣服求物件云。寧有如許紀綱事體乎?今番萬一有攔入之弊,則該道臣之嚴處姑舍,卿亦難免溺職之罪,各別嚴飭,小心往來。羲甲曰,自前亦有此等之弊矣。勞問使,以道內守令,例爲假銜塡差,而近或有先入館所,與通官輩相見之弊,故彼人亦知以守令假差,此亦損傷體面,臣昨已關飭,而今承下敎,下去後各別申飭矣。今番關西道臣,爲念民弊,支勅之節,多有改定之事云,而其中雖有便好事,亦有難處事,此亦與道臣,相議爲之矣。大王大妃殿曰,我國來賓,事當各別接待,或有民弊者,何可減省乎?羲甲曰,竝站本來爲弊甚多,甚至於吏校奴令輩,出待百里之地,留連一月之餘,此亦難處也。臣前以問禮官,目見此弊,而其時則與今稍勝,尙可支也。到今沿路諸邑中大邑,猶可也,至殘至小之邑,機具不逮,有難堪當。若至於生梗,則無顔於彼,當如何哉?臣以此問議於大臣,小邑則當以竝站爲之矣。大王大妃殿曰,無論大小邑,依前例爲之,似好耳。羲甲曰,大邑亦如前爲之乎?大王大妃殿可之。上命賜藥物。羲甲起伏跪受。憲瑋曰,在前勅使,若除京外宴享,有別遣問安使中路致謝之例,而今番則異於他時,只行勞問之意,分付儐臣,迎慰使中,依已例從便擧行,而平壤問安假承旨,雖已啓下,若或臨時有頉,須以便近邑守令,道臣儐臣,推移塡差,借銜擧行後狀聞之意,預爲下諭,何如?大王大妃殿答曰,依爲之。出擧條大王大妃殿命書傳敎曰,行右承旨金炳朝,謂有情勢,不卽上來,事甚未安。下義禁府推考。上命遠接使先退。仍命退,諸臣以次退出。
乙未三月二十七日辰時,上御景賢堂。勸講入侍時,原任直閣徐俊輔,參贊官鄭禮容,侍讀官徐元淳,假注書金羽休,記事官曺雲承·洪說謨,各持小學第四卷,以次進伏訖。上曰,史官分左右。上誦前受音訖。俊輔讀自胡文正公,止辨是非。仍讀奏釋義訖。上讀新受音十遍訖。命陳文義。俊輔曰,明道,程純公也,希文,范文正公也,皆宋人也。胡文正公敎子,故曰,以明道·希文自期待,而人君以堯·舜·湯·文自期待,則尤好矣。下文曰,以明敏果斷辨是非者,事有似是而非,似非而是,讀書窮理,隨事明辨,則是乃明敏果斷也。於此等處,推類玩賾焉。上曰,玉堂陳之。元淳曰,行己以端莊,臨事以明敏者,專在於立志立心,而立志立心,則端莊淸愼,明敏果斷,皆在其中焉。伏願殿下,讀書時立志立心,則字句間,無所疑眩處矣。上曰,參贊官陳之。禮容曰,閣臣玉堂盡奏,而無他可達之辭矣,上掩卷,仍命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
鄭禮容啓曰,大司憲宋穉圭在外,執義申冕周,掌令趙錫龜·李應信,持平趙準孝·安允沆呈辭,監察茶時之意,敢啓。傳曰,知道。
韓義運啓曰,行右承旨金炳朝,今日不爲仕進,卽爲牌招,何如?傳曰,允。
大王大妃殿傳于韓義運曰,開金井時,御將進去。
傳于李寅弼曰,勸講入侍。
以行右承旨金炳朝牌不進從重推考傳旨,傳于韓義運曰,更爲牌招。
韓義運啓曰,行右承旨金炳朝,飭敎之下,謂有情勢,奉牌闕外,終不入來,何以爲之?敢稟。傳曰,嚴飭入來,卽爲肅命。
又啓曰,行右承旨金炳朝,屢度飭敎之下,一向奉牌,無意承膺,何以爲之?敢稟。傳曰,更爲嚴飭,卽爲肅命。
以行右承旨金炳朝再牌不進從重推考傳旨,傳于韓義運曰,更爲牌招,違牌勿爲呼望。
韓義運啓曰,行右承旨金炳朝,屢度飭敎,何等截嚴,而一向奉牌,終不肅命,陳疏到院,而原疏以停朝市,不得捧入,何以爲之?敢稟。傳曰,原疏捧入。
傳于韓義運曰,右承旨疏批已下,卽爲牌招。
傳于韓義運曰,召對爲之。
閔致成,以國葬都監摠護使意啓曰,丁字閣上樑文,山陵都監監造官趙雲近,今日陪往之意,敢啓。傳曰,知道。
又以迎接都監言啓曰,臣等與諸郞廳,會同開坐,檢飭迎勅諸事,而啓下郞廳八員外,不足郞廳二員,依例別單書入之意,敢啓。傳曰,知道。
又以迎接都監言啓曰,取考庚申謄錄,則不設宴享,只行茶禮矣。今番宴享色郞廳,不爲差出,以禮賓寺內資寺擧行,使盤膳色郞廳,兼管茶禮之意,敢啓。傳曰,知道。
又以迎接都監言啓曰,在前勅行時,若不設宴享,則皆以茶禮爲之,而取考庚申謄錄,則弔祭後,殿內只設茶禮,而翌日館所及出去日郊餞,竝不設茶禮矣。今番弔祭後接見茶禮,依庚申例設行,而御床用素膳,勅使床則用內膳備待事,分付司饔院及各該司,館所及郊餞時茶禮,置之,何如?傳曰,允。
李寅弼,以備邊司言啓曰,勅行牌文,今已出來,京外贈給之物,自當預備,而其中銀子,尤多品劣稱縮之患,在前稍裕之時,尙不免種種生頉,至有見退換給之弊,況近來銀子,在在匱罄,今番贈給者,安知不比前尤下乎?且以京都監言之,銀幣及各樣物種,漸不如古,揆以事面,太欠誠實,贈銀必以精鍊者,另擇封裹,斤兩之欠縮者,亦爲各別察飭,其他細苧紙皮等屬,亦皆親執照檢,預爲備置,而如是申飭之後,不加惕念,或有一毫未盡,臨時換色之擧,則以隨現重勘之意,前期嚴飭於迎接都監·開城留守·兩西道帥臣·義州府尹處,何如?傳曰,允。
又以備邊司言啓曰,使行公用,例以灣府包稅取用,而近來使行相續,餘在無多云。今番進賀使行公用條,以關西營邑所在中銀二千五百兩,從便貸下,使之待元稅稍裕,卽爲還報之地,何如?傳曰,允。
又以禁衛營言啓曰,謹依大王大妃殿口傳下敎,山陵役所工匠·員役·役軍等,今三月二十七日,乾犒饋磨鍊分給之意,敢啓。傳曰,知道。
又以訓鍊都監·禁衛營·御營廳言啓曰,白岳山內外,豹虎三頭捉得後,仍爲撤獵矣。白蓮峰近處,虎跡又爲狼藉,依前發送砲手,更加搜獵之意,敢啓。傳曰,知道。
行右承旨金炳朝疏曰,伏以東方無祿,大行大王,奄棄臣民,因山已卜,耿光浸邈,伏惟聖慕皇皇,益復靡逮。嗚呼,爲人臣而不忠不孝者,豈有如臣之比哉。自作之孽,未敢尤人,而罔極之誣,橫及老父,倘非我先大王燭察之明,閔覆之慈,則闔門十口之爲薤爲粉,亦已久矣。屛息鄕里,父子相對,瞻望宸極,山斗是祝,夢寐之外,天地崩裂,轉眄之頃,時序屢換,而滓纍之身,不敢廁跡於京輦奔臨之禮,尙未伸誠於班行,俯仰冤呼,此何人斯?噫,臣卽蒙駭無知之一庸夫耳。學不通方,而濫竊科第,年未强仕,而驟躋宰列,殃咎生於過福,而反忽知足之義,忌疾集於冥行,而不思縮首之圖,倘使言者,以此罪臣,臣當甘心引服之不暇,柰彼殺心所注,必欲全家湛滅,一筆句斷,無所不至,而毒螫之鋒,偏在臣父,同朝忠厚之風,本非所望於此類,而聖明惇倫之世,寧容若是其悖理耶?臣旣不能手刃剚腹,以暴父冤,至今偃息,恬若無故,此其不孝之罪,固已擢髮難贖,況復前後恩遇,何等至渥,而畢竟孤負,若是其極,以貽朝廷之汙辱,徒費造化之生成,其爲不忠,又孰甚焉?廼者聖上嗣服之初,克追先志,圖任舊人,收簪之恩,敦匠之命,特及臣父,而繼以慈旨丁寧惻怛,嚴斥仇家之再逞,至煩行期之屢促,感激怵畏,得以畢義於終事之地,臣之一室隕結,雖世世子孫,縻身粉骨,尙何以報答萬一也哉?臣父之冤,今旣略暴,臣雖卽日滅死,庶無所恨,一身遭罹,更何敢追提?古人所謂身處下流,衆惡皆歸者,正爲臣道耳。只可隱悼厚訟,以聽一世之公議而已。臣自罪廢以來,斷斷一念,惟在於鏟跡匿影,永伏畎畝,仰頌君恩,俯殫子職,縱荷我殿下曲費剪拂之澤,復置衣冠之列,大質已虧,息補無望。今若憑恃寵靈,全喪廉義,更爲冒沒進身之計,則誠非人情天理之所可忍也,嚴命旋收,召牌踵臨,荐犯違傲,尤增死罪。伏乞聖慈,俯垂矜諒,亟命刋臣朝籍,許臣放廢,以爲不忠不孝者之戒焉。臣無任云云。答曰,省疏具悉。本事已盡燭悉,亦旣昭晢,卿父又爲出膺,卿有何更引之義乎?卽爲入來肅命。
大司成閔泰鏞疏曰,伏以皇穹不弔,仙馭上賓,靈辰莫淹,蜃衛將啓,仰惟聖慕皇皇,攀號靡逮。仍伏念臣聞,知愚淆則好惡不著,名器假則朝廷不尊,肆先哲王,其審其難一時之用舍,而人物之盛衰,世道之汚隆係焉。今夫大司成之爲職也,虞廷敎胄,尙矣難追,周家造士,猶有遺制,後世訓育,雖不能盡由古義,首善之地,化民所自,學官之長,擇人是先,列朝右文,尤重斯任,前輩名碩,磊落相望,流風餘韻,至于今塗人耳目。矧惟我大行大王,治本棫樸,敎洽菁莪,肆成人有德,小子有造,三紀之間,功化肸蠁,親賢樂利,擧切於戲不忘之思,迺殿下煢然宅恤,新服厥命,繼志述事,亶在於推實心懋實政,賁一初之淸明,聳四方之觀瞻,如臣不才無似,宜在斥黜,而始誤銓擧,終累聖簡,名實相盭,駴惑轉深,非直爲臣一己之私憂也。噫,臣之繹褐立朝,才七年于玆耳。揚歷殆遍,華顯驟躐,又涉無端冥升,必困急走多躓,恒懼辜恩壞守,以致物忌人猜,而荏苒之頃,輾轉推排,滾到于此,實亦夢想之不及矣。臣姿性魯莽,素乏問學上肆力,志業懦嬉,全無功令間宿譽,蓋於經行藝術,無一攸當,自分昏倥,莫揜醜拙,頭角已判,悔吝山積,無望淬礪,轉成暴棄,今若據皐比之座,靦墻面之陋,講說經訓,鑑別體裁,不但黌序揖讓,嗤點紛紜,抑亦遠近縫掖,從此失望,謂無人乎明廷,而亦有以議殿下未盡敷敎之方,豈不大可懼哉?且臣阿睹之疾,積年貞痼,膜瞖內遮,努腫外著,鍼藥雜試,雖或劇歇之有時,心肝崇傷,遂致精明之先廢,此殆不衷之災,自貽身家之憂,區區矢心,惟有避遠名塗,投閒養病,粗全本分之拙素,幸免異日之顚沛,參倚公私,情實則然,輸寫旰膈,言不知裁。伏乞聖明,察臣言之匪出飾讓,念淸選之不容苟授,亟命銓部,早行汰免,以重官方,以安私分焉。臣無任云云。答曰,省疏具悉。爾其勿辭察職。
乙未三月二十八日辰時,上御景賢堂。勸講入侍時,原任直提學趙寅永,參贊官李寅弼,檢討官沈啓錫,假注書金炳奎,記事官曺雲承·洪說謨,各持小學第四卷,以次進伏訖。上曰,史官分左右。上誦前受音訖。寅永讀自又謹三尺,止其可忽乎,仍讀奏釋義。上讀新受音十遍訖,命陳文義。寅永曰,雖聖人,做工夫然後爲聖人,工夫者,非但飮食男女而已,讀書工夫,其可慢忽乎?上曰,慢忽,何謂也?寅永曰,慢忽輕忽也。工夫之時,不可放過之意也。治心專一,則無此患矣。上曰,玉堂陳之。啓錫曰,治心修身之道非他,玩究講學,則自然心治身修,必於文義體念焉。上曰,參贊官陳之。寅弼曰,閣臣·玉堂,詳悉無餘,別無可陳之義矣。上掩卷,仍命退,諸臣以次退出。
乙未三月二十八日申時,上御景賢堂。召對入侍時,參贊官韓義運,檢校直閣吳取善,侍讀官成原默,檢討官黃,假注書金羽休,記事官曺雲承·洪說謨,各持史略第一卷,小學第四卷,以次進伏訖。上曰,史官分左右。上讀前受音十遍訖,命陳文義。原默曰,考求立法之意,尤是人君所當留念處也。人臣守此法者也,人君用此法者也,豈可不考求立法而操縱之乎?操縱云者,卽闊挾之謂也。用法必寬,而當嚴處,不可不嚴,卽所謂操縱也。爲政如是,亦足矣,而必曰,不在人後者,卽撝謙之意也。上曰,下番陳之。曰,飮食男女,卽人欲中最切近者也。苟不能操制私心,則必至於滔身而不振,故聖賢許多工夫,靡所不致其力,而必於人欲最切近處,尤緊緊着工,以爲治心修身之本,其可忽三字,可謂深切而有味也。上曰,閣臣陳之。取善曰,文義玉堂上下番,已爲詳奏,臣無更陳者,而胡文定與子書一篇,究求其要,在於治心。此立心之心者,以主宰言之,譬如水之盛器,器平則水正,器側則水傾,欲治其心,先正其心。且立志之志者,心將有爲之謂,而先固立志,然後可以治心修身矣。立志二字,伏願殿下,益加留念焉。上曰,參贊官陳之。義運曰,治心修身之要,在於飮食男女,大禹之菲飮食,成湯之不邇聲色,卽大聖人盛德至善也。伏願於此等處留念焉。上曰,史略次第讀奏,仍奏文義。原默讀自相之后,止累懼而逃。奏曰,方十里爲一成,一成爲一井,一井所出爲一旅,一旅爲五百人,少康以一成一旅,復禹之績,可謂中興盛烈也。讀一遍訖,奏曰,孔甲事鬼神好淫亂,而夏德遂衰。凡淫亂之事,固非一端,不必歷擧,而所謂鬼神者,雖不可謂全然無有,恍惚荒誕,不可崇信,崇信則必受其害,故孔子曰,敬鬼神而遠之,後世人主,於此等處,所宜着意而監戒也。取善讀一遍訖,奏曰,玉堂上下番,已陳文義,臣無更奏者矣。義運讀一遍訖,奏曰,夏禹之德大矣。少康以一成之田,一旅之衆,因舊臣靡,修禹之德,復禹之績。伏願於夏禹之盛德至善,益加體念焉。取善曰,近日登筵諸臣,未承文義下問,每以爲抑鬱矣。此兩儒臣,鍊達文學,而今日初登前席,發問疑難,以使啓沃甚好,前後受音,如或有未及領會處,必爲俯循焉。上掩卷,仍命退,諸臣以次退出。
上在慶熙宮廬次。
自人定至三十日開東,灑雨下雨,測雨器水深七分。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
鄭禮容啓曰,大司憲宋穉圭在外,執義申冕周,掌令趙錫龜·李應信,持平趙準孝·安允沆呈辭,監察茶時之意,敢啓。傳曰,知道。
李憲瑋啓曰,行右承旨金炳朝,今日不爲仕進,卽爲牌招,何如?傳曰,允。
閔致成啓曰,刑曹判書權敦仁,兼帶知經筵肅單,誤以同成均書入,事甚未安。臣之矇然捧入,不勝惶悚,原單子勿施,使之改修正以入,而不可無警,推考,何如?傳曰,允。爾亦推考。
傳于李憲瑋曰,勸講入侍。
大王大妃殿傳于閔致成曰,幼學鄭海尙,宗戚執事差下,口傳付軍職,冠帶常仕。
以行右承旨金炳朝牌不進從重推考傳旨,傳于韓義運曰,更爲牌招,如有違牌,勿爲呼望。
以京畿監司申在植狀啓,因山時朝夕祭奠封進生綿魚,節候差早,依前例代封,惶恐待罪事,傳于李寅弼曰,勿待罪事,回諭。
傳于閔致成曰,召對爲之。
吏曹,攝司僕正沈啓錫·李光載,攝左通禮朴宗休·李竣祜。
閔致成,以吏曹言啓曰,上京守令順天府使林翰鎭,今月二十五日,因特敎當日下去矣。中路得病,萬無還任之望,卽速入啓遞改云。身病旣如是,則有難强令還任,罷黜,何如?傳曰,允。口傳差出,催促下送。
吏曹口傳政事,以南履懋爲順天府使。
閔致成,以山陵都監摠護使意啓曰,山陵開金井,在於來四月初一日矣。奉審次臣奭周,與領中樞府事李相璜,領議政沈象奎,判中樞府事金逌根,觀象監提調趙寅永,禮曹參判朴岐壽,依例除朝辭,明日進去之意,敢啓。傳曰,知道。
又以迎接都監言啓曰,今番支勅時儀節,一依庚申年弔勅例擧行,至於贈給,則依辛卯年例備待之意,分付各該司,一體知委於遠接使及開城留守三道道臣處,何如?傳曰,允。
乙未三月二十九日辰時,上御景賢堂。勸講入侍時,原任直提學鄭基善,參贊官李憲瑋,侍讀官成原默,假注書金羽休,記事官曺雲承·洪說謨,各持小學第四卷,以次進伏訖。上曰,史官分左右。上誦前受音訖。基善讀自古靈陳先生,止隣保相助,仍奏釋義。上讀新受音十遍訖。命陳文義。基善曰,仙居小邑也。陳襄以小邑一令,敎以五倫,使民敦俗猶如此,爲人君況治一國,可不勉哉?君能盡善,民從而化矣。此所謂上行下效也,而孔子曰,一家仁,一國興仁,一國之治,專係於君上之一身,於此等處,推類而體念焉。上曰,玉堂陳之。原默曰,陳襄不過一縣令,而猶欲善其民俗,況爲人君者,豈可不行仁政,善其民俗乎?父義母慈,兄友弟恭,卽是化其民之大要,而子孝二字,尤爲力行處,和氣怡聲,先意承志,是乃事親之道,故從古大孝稱虞舜,達孝稱周公,伏願懋哉懋哉。上曰,參贊官陳之。憲瑋曰,閣臣所奏之文義,甚好矣。以此法用之小邑,民從而化,用之一國,則一國亦然,用之天下,則天下亦然矣。化民善俗之道,莫過於此,伏願體念焉。上掩卷,仍命退,諸臣以次退出。
乙未三月二十九日申時,上御景賢堂。召對入侍時,參贊官閔致成,檢校直閣吳取善,侍讀官成原默,檢討官黃,假注書金炳奎,記事官曺雲承·洪說謨,各持史略第一卷,小學第四卷,以次進伏訖。上曰,史官分左右。上讀小學前受音十遍訖,命陳文義。原默曰,俄有勸講時所奏,而古靈,爲一縣之令,敎民之言如此,君臨四方,化民之道如此,則豈不好哉?上曰,下番陳之。曰,陳襄之敎其民者,凡數十條,而俱是格語,自一縣而可推於一國,自一國而可推於天下,而其中貧窮患難,親戚相救,婚姻死喪,隣保相助云者,亦人主所當取法處也。民或有水火盜賊旱澇歉荒之憂,則以親戚相救之心救之,又或有婚嫁愆期,喪葬過時之類,則以隣保相助之心助之,豈不是廣濟之政乎?惟殿下,於此等文義,深加體念焉。上曰,閣臣陳之。取善曰,古靈陳先生敎民之言,非但行之於仙居一邑,一國之民,天下之民,皆可敎之,而十有餘言,觀其大旨,仁義禮智信五者之中,推而明之,廣而行之者矣。殿下御極治民之事,但以仁義禮智信五者,明而行之,必當德化大行,民俗淳美矣。伏願體念焉。上曰,參贊官陳之。致成曰,凡人有可爲事,不可爲之事,則古靈必欲使民,爲可爲之事,而不欲行不可爲之事,故設立此敎矣。事之當然者,謂其可爲之事,反其當然,則是爲不可爲之事也。以下節六無字見之,則此章之義可明矣。上命史略次第讀之,仍陳文義。原默讀自孔甲之後,止凡四百五十八年,仍奏文義曰,民惟邦本,而殫民財爲瓊宮瑤臺,牛惟農具,而殺牛爲肉山脯林,穀爲民天,而罄民之食,爲酒池糟堤,財安得不竭,民安得食,農何以盡其力乎?爲一未喜,不恤財竭,不顧民飢,不念農之失時,桀之亡,不其宜乎?讀奏一遍訖曰,統擧夏祚始末而觀之,大禹氏功大德茂,天心眷佑,故太康失德,而仲康復振,王相失國,而少康復興,天心之眷佑,從可知矣。至于王履癸,則雖以至仁之天,亦不能保之,此所謂福善禍淫之理也。書曰,作善降之百祥,作不善降之百殃,凡讀書者,只當深究其旨,不可徒誦其文。伏願殿下,於字句歸趣之間,亟加體認焉。取善讀奏一遍訖曰,文義則玉堂上下番,詳悉無餘,臣無可陳者矣。致成讀奏一遍訖曰,桀之所爲,若是悖戾,而非常情之事,則是乃不可爲者。俄者所奏小學不可爲之事,與此雖不同,其不可爲則一也。臨事而可爲與不可爲,豈不戒懼哉?上命掩卷,仍命退,諸臣以次退出。
上在慶熙宮廬次。
自開東至午時,灑雨下雨,測雨器水深一寸二分。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
藥房提調李紀淵,行左承旨韓義運啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知直,大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
鄭禮容啓曰,大司憲宋穉圭在外,執義申冕周,掌令趙錫龜·李應信,持平趙準孝·安允沆呈辭,監察茶時之意,敢啓。傳曰,知道。
韓義運啓曰,行右承旨金炳朝,今日不爲仕進,卽爲牌招,何如?傳曰,允。
李寅弼啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
又啓曰,御營大將金逌根,山陵開金井時出去矣。所佩命召,何以爲之,而將兵之任,不可一刻無摠察之人,何以爲之?敢稟。傳曰,仍佩往來,訓將兼察。
又啓曰,御營大將,訓將兼察事,命下矣。兼察御營大將趙萬永,卽爲牌招聽傳敎,何如?傳曰,從事官發牌聽傳敎。
傳于韓義運曰,勸講入侍。
韓義運以議政府領左相意啓曰,來四月初一日方物封裹時,政府西壁,當爲進參,而行左參贊李錫奎,右參贊徐能輔,俱有身病,不得擧行,竝姑許遞,其代令政院,政官牌招,開政差出,何如?傳曰,允。
兵曹口傳政事,副司勇單鄭海尙。
兵曹,以柳相弼爲禁軍別將。
傳于李寅弼曰,召對爲之。
傳于韓義運曰,明日朔奠,當親行矣,該房知悉。
以司謁口傳下敎曰,自明日勸講停止。
有政。吏批,判書趙寅永奉命在外,參判李奎鉉牌招不進,參議張敎根進,同副承旨李寅弼進。啓曰,判書趙寅永奉命在外,參判李奎鉉牌招不進,小臣獨政未安,何以爲之?敢稟。傳曰,只出緊任。以李翊會爲工曹判書,徐有榘爲左參贊,李紀淵爲右參贊,金勉淳爲刑曹正郞,趙鎭文爲平市令,李容駿爲定平府使。
兵批,行判書金在昌,參判沈英錫病,參議李鼎在在外未肅拜,參知申在獻入直進,行左承旨韓義運進。同知單金致鉉,上護軍李錫奎,大護軍徐能輔,副護軍趙,以上竝單付。
以京畿監司申在植狀啓薦新生石首魚,限內不得封進,惶恐待罪事,傳于韓義運曰,勿待罪事,回諭。
閔致成,以禮曹言啓曰,今此發引時及下玄宮時,山陵吉帷宮初虞祭時,元堂里行殿再虞祭時,大王大妃殿·王大妃殿望哭儀註,直爲書入各殿之意,敢啓。傳曰,知道。
又以國葬都監摠護使意啓曰,發引時各項儀註,正書以入,而大王大妃殿·王大妃殿望哭儀註,以諺書書入之意,敢啓。傳曰,知道。
又以國葬都監摠護使意啓曰,發引班次圖,依例摹寫以入之意,敢啓。傳曰,知道。
又以迎接都監言啓曰,在前勅行時,勅使入京日,殿內設行茶禮,翌日館所茶禮,第三日大臣請行茶禮,留館空日,又有別茶啖排入之例矣。今番則弔祭後,接見茶禮,依庚申年例設行,而館所茶禮,旣不設行,大臣茶禮,進定於入京翌日,伊後又値空日,以別茶啖擧行,何如?傳曰,允。
韓義運,以宣惠廳言啓曰,三月令宗廟殯殿薦新蕨菜,慶尙道當次,而貢人處,使之趁期封進矣。今年春序差晩,今始萌芽,尙不採得,故限內不得封進,莫重薦新,致此過限,臣則惶恐待罪,而在前如此之時,亦有退限之例,待稍長新採,卽爲封進之意,分付該曹,何如?傳曰,允。勿待罪。
乙未三月三十日辰時,上御景賢堂。勸講入侍時,原任待敎徐有榘,參贊官韓義運,檢討官黃,假注書金炳奎,記事官曺雲承·洪說謨,各持小學第四卷,以次進伏訖。上曰,史官分左右。上誦前受音訖。有榘讀自無墮農業,止則爲禮義之俗矣。仍讀奏釋義,上讀新受音十遍訖,命陳文義。有榘曰,別無文義而無墮農業,無作盜賊,無學賭博,無好爭訟,非謂在上者也,戒民勿爲之言也。必欲使民如是,都在於人君治國平天下之功,懋哉懋哉。上曰,玉堂陳之,曰,此章之文,不過百餘字,而化民成俗之具,無不備載,第末端禮義二字,卽所謂化民成俗之具也。夫禮者所以節文百行者也,義者所以裁制萬事者也。上款數十條,句語雖若繁雜錯亂,逐句而細玩,則鑿鑿有條理,無不從禮義中出來。惟殿下,講誦之時,潛心細繹,施之政令,則可使斯民,盡成禮義之俗,豈不休哉?上曰,參贊官陳之。義運曰,爲上者躬行仁義,則自然行者讓路,耕者讓畔,是故昔周文王之時,虞芮之君爭田,見文王仁義之政,不訟而退,於此可見禮義之俗。伏願殿下,以此鑑效焉。上掩卷,命閣臣先退。雲承奏曰,還御後,本館所奉實錄,謹當還奉於昌德宮本館矣。依例擇日擧行,何如?上曰,依爲之。出擧條又所啓,實錄還奉擇日擧行事,允下矣。自還御日,至還奉前,此闕本館,不可曠直,曾有宗簿正·承文判校輪回入直之例矣。今番亦依此爲之,何如?上曰,依爲之。出擧條仍命退,諸臣以次退出。
乙未三月三十日申時,上御景賢堂。召對入侍時,參贊官李寅弼,檢校直閣吳取善,侍讀官成原默,檢討官黃,假注書金羽休,記事官曺雲承·洪說謨,各持史略第一卷,小學第四卷,以次進伏訖。上曰,史官分左右。上讀前受音十遍訖,命陳文義。原默曰,此章所列,殆過十數條,而原其根本,則不外乎禮義二字。人君惇行禮義,則民有觀感之效,俗有於變之美。惟殿下,懋哉懋哉。上曰,下番陳之。曰,臣於朝講時,已有所敷演仰陳者,今無更贅之辭,而至於無學賭博四字,卽是工夫上切戒也。夫賭博云者,非特指賭博一事而言也。一切雜戲,皆可以類推,雜戲之物,一經於心,則便有妨工之患,讀書時,尤當斥絶而不近也。上曰,閣臣陳之。取善曰,古語云農者民之本,蓋農之於民大矣,而人倫不明,則農業亦從以失時,於此等處玩味焉。上曰,參贊官陳之。寅弼曰,無墮農業以下,戒之以勿爲也,以上,戒之以當爲也。農業之道,伏未知下燭,而耕織圖等屬,亦或時時閱覽,則似好矣。上曰,史略次第讀之,仍奏文義。原默讀自殷王成湯,止如是者五。奏曰,聖人之生,與常人殊,故黃帝之生,雷樞是感,后稷之生,巨跡是歆。契亦聖人也,天命玄鳥墮其卵,而簡狄呑之以生契,湯三聘伊尹,不自用而進之桀,伊尹受湯之命,而就于桀至于五,此可見湯初無伐桀之志也。讀一遍訖,奏曰,伊尹耕於有莘之野,以堯·舜之道,獨善其身,未嘗有意於天下,及夫成湯,三使往聘,則遂幡然就之,終成致澤之功,倘使成湯,不以誠求之,伊尹豈肯改圖而出脚乎?古語云世未嘗無賢人,患不能盡誠求之,此是人主所當體念者也。取善讀一遍訖,奏曰,玉堂上下番已奏,而更無所達之義矣。寅弼讀一遍訖,奏曰,別無所奏之文義,而但成湯得國之初,以湯用賢之事,書之於首者,欲使人君,知用賢之道也。伏願體念焉。上曰,上番讀之。雲承讀一遍訖。上曰,下番讀之。說謨讀一遍訖。上曰,注書讀之。賤臣讀一遍訖。上掩卷,仍命退,諸臣以次退出。
上在慶熙宮廬次。
自酉時至人定,灑雨下雨,測雨器水深一分。
自人定至初二日開東,灑雨下雨,測雨器水深七分。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。朔奠親行後,大殿·大王大妃殿·王大妃殿,內閣·政院·玉堂單子問安。答曰,罔極。藥房口傳問安。答曰,罔極。朝廷二品以上·六曹堂上·大司諫·奉朝賀單子問安。答曰,罔極。
備忘記,宣沙浦僉使吳義喆下直,長弓一張,長箭一部,片箭一部,筒兒一箇賜給。
閔致成啓曰,臣致成,今日方物封裹進去,下直之意,敢啓。傳曰,知道。
李寅弼,以兵曹言啓曰,今此初度習儀時,本曹堂上侍衛,當爲進參,而參議李鼎在在外未肅拜,令政院稟旨變通,仍令該曹,以在京無故人口傳差出,待下批牌招,以爲進參之地,何如?傳曰,允。
李寅弼啓曰,因兵曹草記,今此初度習儀時,本曹堂上,當爲進參,而參議李鼎在在外,令政院稟旨變通,仍令該曹,以在京無故人口傳差出,待下批牌招,以爲進參事,允下矣。合有變通之道,何以爲之?敢稟。傳曰,許遞。
閔致成,以奎章閣言啓曰,景慕宮望廟樓,今朔奉審,無頉之意,敢啓。傳曰,知道。
又以奎章閣言啓曰,原任直提學朴綺壽母貞夫人李氏,今月二十九日卒逝云。致弔致賻勸肉等節,待因山後擧行之意,敢啓。傳曰,知道。
李寅弼,以兵曹言啓曰,五衛將元維喆·盧允龜,昌慶宮衛將朴昌·洪益五,俱以病難供職,呈狀乞遞,竝改差,何如?傳曰,允。
金炳朝,以漢城府言啓曰,開城府市民軍一百一名,今方上來,自願轝士軍,依例添付,使用於引曳軍之意,分付轝士大將,何如?傳曰,允。
乙未四月初一日卯時,上詣殯殿。朔奠親行入侍時,行左承旨韓義運,行右承旨金炳朝,左副承旨閔致成,右副承旨鄭禮容,同副承旨李寅弼,假注書金羽休·金炳奎,記事官曺雲承·洪說謨,原任直提學鄭基善,直提學徐憙淳,原任直閣徐俊輔·朴永元·李嘉愚,檢校直閣吳取善,原任待敎徐有榘,檢校待敎趙斗淳·李肯愚,以次侍立。時至,通禮跪啓請出次。上具衰服,出自廬次,入殯殿門,詣褥位俯伏哭。少頃,止哭興平身。代奠官詣香案前三上香,連奠三盞訖,降復位,上俯伏哭,少頃,止哭興平身。通禮導上還廬次。諸臣以次退出。
上在慶熙宮廬次。
自開東至午時,灑雨下雨,測雨器水深二分。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
鄭禮容啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
韓義運啓曰,行右承旨金炳朝,同副承旨李寅弼,今日不爲仕進,竝卽牌招,何如?傳曰,允。
傳于李憲瑋曰,開金井時進去大臣以下入侍。
吏曹口傳政事,以李正耆爲兵曹參議。
鄭禮容啓曰,大司憲宋穉圭在外,執義申冕周,掌令趙錫龜·李應信,持平趙準孝·安允沆牌不進,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確·崔琠,執義申冕周,掌令李應信·趙錫龜,持平趙準孝·安允沆牌不進罷職傳旨,傳于鄭禮容曰,只推。
以同副承旨李寅弼牌不進罷職傳旨,傳于鄭禮容曰,只推。
以兵曹參議李正耆牌不進罷職傳旨,傳于鄭禮容曰,只推。
鄭禮容啓曰,明日拜表,兩司當爲進參,除在外外,呈告人員,竝待開門牌招,何如?傳曰,允。
兵曹,以李鼎會爲禁衛中軍。
閔致成,以禮曹言啓曰,卽接奉常寺所報,則虞主今四月十五日,當爲畢造成云,故捧安吉時,令日官推擇,則同日申時爲吉云。以此時知委擧行,而依前啓下奉常寺都提調及本曹堂上,眼同奉審後,捧安于明政殿之意,敢啓。傳曰,知道。
又以禮曹言啓曰,問禮官旣已出去矣。勅使行所傳各樣儀註,令兵曹別定禁軍,騎撥馳傳于問禮官所到處,何如?傳曰,允。
乙未四月初二日申時,上御興政堂。大王大妃殿垂簾,山陵開金井時進去大臣以下入侍時,行都承旨李憲瑋,假注書金炳奎,記事官曺雲承·洪說謨,領府事李相璜,領議政沈象奎,左議政洪奭周,判中樞府事金逌根,觀象監提調趙寅永,禮曹參判朴岐壽,以次進伏訖。大王大妃殿曰,史官分左右,大臣進前。相璜等進前曰,月朔又改,攀號聖慕,兩慈殿靡逮之慟,尤當如新矣。近日之雨甚喜,而雨後日氣溫和,聖體若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大王大妃殿曰,土色予亦見之,而大臣之意與諸地師之言,何如?相璜曰,取土色品,自上亦必下鑑,而始也開土時,允愜所望矣。愈深愈奇,赤黃白三色,玲瓏璀璨,若錦紋畫圖,極吉上品,此乃專由於大行大王平日之心德,國家無彊之洪福,雖罔極之中,下情慶祝,不可形達矣。象奎曰,本來裁穴,六尺二寸,而地平後,至於五尺八寸,則土紋極吉,赤黃白三色交錯之中,長紋連續,金色璨然,以手摩之,則極細姸,且白色土塊,間間有之,地家所謂土卵也。此則極吉,而諸地師與李亮淵,亦一辭贊美矣。雖加四寸,安知不爲愈勝,而地家云,穴深而見土色之好則止,諸地師之言亦然,擇日單子,以五尺八寸,當改付標以入矣。奭周曰,今番新定後,以自古相傳之言聞之,多有吉兆,而僨敗之餘,下情憧憧矣。開金井後,土色極吉,無論知與不知,一辭贊歎,誠切萬幸矣。大王大妃殿曰,晝夜憂慮之餘,見取土之色,聞卿等之言,慶幸慶幸。地家之說,穴處不係於深淺云,則雖不及於初定之尺數,有何妨耶?諸大臣,想必審愼而爲之矣。奭周曰,以去浮土計之,則別無未及於初定之尺數矣。象奎曰,非但臣等之慶幸,至於下賤,一辭贊歎,於此知聖人之藏,必有天定矣。象奎曰,伏承日前慈敎,臣之衰劣惛憒,不能隨處省察,先事警飭,山陵役所堂郞,不無失檢之事,員役牌將,亦多作弊之端,至徹上聞,而臣則尸居矇然,誠不勝萬萬惶悚矣。員役牌將等自下干科者,摠護使已飭本都監,各別査摘,以爲分輕重懲處之地,而諸堂上之常時不飭,不可無警,姑先從重推考,都廳及該所諸郞廳捧現告,事過後,竝令該府拿處,何如?大王大妃殿答曰,都廳以下諸郞廳,雖有犯科之事,今番則一竝付之昧爽,置之勿問,從今以後,各別操心而過之意,連加申飭,而都監堂上問備,亦爲置之,可也。卿之引咎,尤爲過當矣。出擧條奭周曰,都監堂上失察之罪,亦不無矣。領相已爲上達,而都是小臣之罪,忝在摠護之任,專不覺察,安得免溺職之罪乎?今番慈敎後,牌將小小作弊之事,雖或聞之,而其他未能詳探,罔非臣之罪也,恭俟嚴勘矣。大王大妃殿曰,卿之引咎,萬萬過矣。在此而雖或一時往見,安得詳知有何事乎?安心焉。奭周曰,若有一分憚壓之道,則豈至於上徹聰聽而矇然不知乎?都是臣溺職之罪矣。奭周曰,新定陵所,在於長陵左麓,主案龍虎之內,皆是舊火巢,而來龍東邊與靑龍外至近之地,則不可不加拓火巢矣。日前火巢定界之後,聞畿伯言,則人家之入於加拓之內者,爲一百二戶之多,其中四十二戶,則處在切近,不可不毁撤,其外六十戶,在來龍枝脚之間,相距雖稍遠,而旣是火巢內,亦不容仍留。東七陵火巢中,有葛梅里,華城陵園火巢中,有安寧里,而事體重大,有不敢容易援例,故敢此仰達矣。大王大妃殿答曰,火巢內人家,非至近之處而若稍遠,則不但置之無妨。且爲仰體昔日不爲貽弊於百姓之聖意,遠近緩急之撤毁,先後道臣與山陵堂上,知悉擧行。出擧條奭周曰,三度習儀時,大轝例至慕華館路祭所還入,而仍行返虞習儀矣。追慕峴素稱險峻,大轝陪奉,不容不另加愼重,在前返虞習儀,自慕華館還入,而大轝則仍令轝士大將,陪踰追慕峴,以爲先試之地,曾有已例。今亦依此擧行,何如?大王大妃殿答曰,依爲之。出擧條奭周曰,人家撤毁,當觀勢詳量而爲之矣。大王大妃殿曰,從便爲之,可也。大王大妃殿命大臣先退。仍命退,承史諸臣,以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
李寅弼啓曰,大司憲宋穉圭在外,執義申冕周,掌令趙錫龜·李應信,持平趙準孝·安允沆牌不進,監察茶時之意,敢啓。傳曰,知道。
韓義運啓曰,行右承旨金炳朝,今日不爲仕進,卽爲牌招,何如?傳曰,允。
李寅弼啓曰,今日拜表,憲府則監察代行矣。雖無諫院,依例行禮之意,敢啓。傳曰,知道。
傳于韓義運曰,三使臣留待。
傳于韓義運曰,三使臣入侍。
閔致成啓曰,臣致成,臣禮容,今日初度習儀進去,下直之意,敢啓。傳曰,知道。
李寅弼啓曰,摠戎使李惟秀,時無職名,令該曹口傳付軍職,何如?傳曰,允。
兵曹口傳政事,護軍單李惟秀。
以大司諫李禮延,司諫黃基文,獻納白東奎,正言李魯確·崔琠,執義申冕周,掌令趙錫龜·李應信,持平趙準孝·安允沆牌不進罷職傳旨,傳于李寅弼曰,只推。
韓義運,以弘文館言啓曰,下番修撰臣許晟,今日初度習儀時,以陪從官,晝仕出去之意,敢啓。傳曰,知道。
李寅弼,以兵曹言啓曰,訓鍊院主簿鄭而訥,呈辭下鄕,過限不上來,依法典改差,何如?傳曰,允。
乙未四月初三日辰時,上御興政堂。大王大妃殿垂簾,三使臣入侍時,行左承旨韓義運,假注書金羽休,記事官曺雲承·洪說謨,陳賀兼謝恩正使洪命周,副使尹聲大,書狀官趙鶴年,以次進伏訖。大王大妃殿曰,史官分左右,使臣進前。大王大妃殿曰,遠路無事往還也。上命賜藥物。命周等祗受訖。大王大妃殿曰,使臣先退。仍命退,承史以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
李寅弼啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
李憲瑋啓曰,行右承旨金炳朝,左副承旨閔致成,右副承旨鄭禮容,今日不爲仕進,竝卽牌招,何如?傳曰,允。
李寅弼啓曰,轝士大將申絅,外梓宮陪進事,今方出去矣。所帶左邊捕盜大將命召及大將牌·傳令牌,何以爲之,而捕將重任,不可一刻暫曠。在前如此之時,有他邊大將兼察之例,今番則何以爲之?敢稟。傳曰,仍佩往來,他邊大將兼察。
又啓曰,左邊捕盜大將,他邊大將兼察事,命下矣。兼察左邊捕盜大將柳相弼,卽爲牌招聽傳敎,何如?傳曰,允。
李憲瑋啓曰,檢閱曺雲承,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又啓曰,左右史不可不備,檢閱朴齊憲·徐憲淳,竝卽牌招,推移入直,何如?傳曰,允。
又啓曰,假注書金羽休,身病猝重,勢難察任,今姑改差,何如?傳曰,允。
金羽休改差,代以李墩爲假注書。
李寅弼啓曰,大司憲宋穉圭在外,執義申冕周,掌令趙錫龜·李應信,持平趙準孝·安允沆牌不進,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確·崔琠,執義申冕周,掌令趙錫龜·李應信,持平趙準孝·安允沆牌不進罷職傳旨,傳于李寅弼曰,只推。
以右副承旨鄭禮容牌不進罷職傳旨,傳于李憲瑋曰,只推。
以檢閱朴齊憲·徐憲淳牌不進罷職傳旨,傳于韓義運曰,只推。
以慶尙監司趙秉鉉狀啓,薦新生竹笋,節候尙早,限內不得封進,惶恐待罪事,傳于李寅弼曰,勿待罪事,回諭。
以平安監司鄭元容狀啓,中和府使鄭宅善,以其親病,呈由徑發,而支勅當前,不可久曠,不得已罷黜事,傳于韓義運曰,令該曹口傳差出,當日下送。
以全羅監司金興根狀啓,昌平縣令洪運謨遭父喪事,傳于韓義運曰,令該曹口傳差出,催促下送。
吏曹口傳政事,以申觀浩爲中和府使,張照爲昌平縣令。
吏曹口傳政事,以朴魯壽爲宗廟令。
醫官鄭檍書啓,告訃兼請諡請承襲陳奏正使議政府右議政朴宗薰,連爲無事作行,今月三十日申時量,還渡江出來之意,詮次啓達。傳曰,知道。
閔致成,以山陵都監摠護使意啓曰,今初四日外梓宮陪進時,臣奭周,亦當隨詣,依例除朝辭進去之意,敢啓。傳曰,知道。
又以魂殿都監摠護使意啓曰,魂殿祭器陪進吉日時,令日官朴周煥推擇,則今月十三日辰時爲吉云。以此日時,陪進傳授於魂殿參奉,仍令省記直宿之意,敢啓。傳曰,知道。
又以魂殿都監摠護使意啓曰,發引後本都監,尙多擧行之事,郞廳限返虞日,依例輪回入直之意,敢啓。傳曰,知道。
又以禮曹言啓曰,國恤三年內各祭享,無飮福之禮矣。今亦勿爲擧行之意,知委,何如?傳曰,允。
又以禮曹言啓曰,今此國恤,卒哭後各祭享,依例設行事,已爲啓下矣。景祐宮祝文頭辭,當爲稟定,依丙申以後毓祥宮祝式遵用,恐合禮意,依此擧行事,分付香室,何如?傳曰,允。
又以禮曹言啓曰,謹稽丙申謄錄,則延福殿祔廟前,本殿本陵各祭享祝文,撰進擧行矣。今此孝和殿祔廟前,本殿本陵各祭享祝文,亦當依例撰出,分付藝文館,使之擧行,何如?傳曰,允。
又以禮曹言啓曰,來五月十九日孝和殿奉安祭親行時誓戒,依攝行祭例爲之事,伏承慈敎矣。依禮文當行於議政府,而取考謄錄,則在前誓戒命攝之時,百官行禮,一體磨鍊矣。今亦依此擧行,何如?傳曰,允。
又以禮曹言啓曰,謹稽謄錄,則丙申年延福殿追崇後舊主奉詣陵所時,本曹堂上郞廳各一員,大祝一員,以文官守令差定,同爲陪進,相地官一員,亦爲帶去,而分承旨·史官·兵曹·都摠府及攝左通禮以下各差備官,則郊外落後,以本道守令,差定攝左通禮以下各差備官,境上替代,神轝擔陪軍,儀仗捧持軍,亦於境上替代矣。今亦依此磨鍊之意,敢啓。傳曰,知道。
李寅弼,以訓鍊都監言啓曰,本局哨官黃直淵,身病甚重,勢難察任,改差,何如?傳曰,允。
戶曹參判尹聲大疏曰,伏以靈辰莫淹,廞衛將戒,聖孝皇皇,益復如新。臣以此時,遠出疆場,載贄義重,攀紼誠違,哀冤弸轖,已難堪抑,辭退文陛,止宿畿館,區區戀結,步步瞻祝。仍伏念度支佐貳之任,非比閒漫,經筵春秋之銜,不可瘝曠,臣適冒叨,勢將虛縻,玆敢短章陳籲,縣道馳聞。伏乞聖慈,俯賜鑑諒,特遞臣本兼職名,以安私分,不勝望幸。臣無任云云。答曰,省疏具悉。所請依施。
檢閱曺雲承疏曰,伏以臣,卽接家信,則臣母宿病,近因交換之節,諸症越添,委席凜綴。臣自聞此報,歸視是急,不避瀆擾,徑出禁扄。伏乞聖慈,諒臣情而勘臣罪,以便救護,以肅朝綱焉,臣無任云云。省疏具悉。爾其勿辭救護。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
藥房都提調沈象奎,提調李紀淵,副提調李憲瑋啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
李寅弼啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
韓義運啓曰,行右承旨金炳朝,今日不爲仕進,卽爲牌招,何如?傳曰,允。
鄭禮容啓曰,備邊司郞廳來言,今日賓廳日次,而領議政沈象奎,無時急稟定事,左議政洪奭周,山陵進去,右議政朴宗薰,奉命在外。不得來會云矣,敢啓。傳曰,知道。
閔致成啓曰,左右史不可不備,檢閱朴齊憲·徐憲淳,旣有只推之命,竝卽牌招,推移入直,何如?傳曰,允。
鄭禮容,以備邊司言啓曰,詞訟不宜曠務,秋判以敦匠之任,入來尙遠,參議見方呈辭蒙由,竝姑許遞,與京兆堂上未差之代,政官牌招,開政差出,何如?傳曰,允。參判一體許遞。
有政。吏批,判書趙寅永進,參判李奎鉉,參議張敎根竝牌招不進,左副承旨閔致成進。以洪敬謨爲刑曹判書,李彦淳爲戶曹參判,朴齊聞爲刑曹參判,鄭來成爲左尹,洪遠謨爲刑曹參議,李羲準爲同經筵,李憲球爲同春秋,鄭球爲軍器正,李象斗爲社稷令,金思奎爲齊陵令,方允弼爲兼引儀,徐英淳·洪學淵·李敦榮·洪鍾遠爲分承旨,李根中·朴容壽爲分兵曹參議,南履炯·韓鎭㦿爲分兵曹參知,洪祐喆·洪在喆爲分兵曹正郞,李公翼·鄭德和爲分兵曹佐郞,沈能岳爲分內醫提調,軍器正閔致默滿三十朔,依定式陞堂上,承文正字單李珽,故學生朴孟稷贈戶參例兼,故進士朴挺新贈左承旨,故生員朴泰茂贈僕正,已上同知朴台鳳三代。
兵批,行判書金在昌進,參判沈英錫病,參議李正耆入直,參知申在獻病,右副承旨鄭禮容進。以金箕殷·宋冕載爲分都摠管,朴齊聞·趙冀永爲分副摠管,元永祖·任榦·廉應甲爲五衛將,李道墡爲景福將,金潤邦·孟昌大爲昌慶將,吳明善爲訓鍊副正,姜漢遇·南百善·李源奎·申在貞爲分都摠都事,李銘爲訓鍊主簿,洪大赫爲備邊郞,趙述永·曺炳奎爲武兼,申性浩爲慶尙左水使,栗浦權管單朴鎭九,今宣傳官加設十二單李兢來·李南轅·李墉·李奎會·洪永錫·韓取善·李鍾晩·李極會·尹福·趙邦和·許策·朴奎晟,大護軍權敦仁,護軍李志淵·尹聲大,副護軍李鼎在·洪鍾應·沈漢永·閔致默,以上竝單付。
吏批,再政。左尹單李鐵求,右尹單鄭來成。
李寅弼啓曰,大司憲宋穉圭在外,執義申冕周,掌令趙錫龜·李應信,持平趙準孝·安允沆牌不進,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確·崔琠,執義申冕周,掌令趙錫龜·李應信,持平趙準孝·安允沆牌不進罷職傳旨,傳于李寅弼曰,只推。
以吏曹參議張敎根牌不進罷職傳旨,傳于閔致成曰,只推。
以檢閱朴齊憲·徐憲淳牌不進罷職傳旨,傳于閔致成曰,只推。
閔致成,以禮曹言啓曰,孝和殿奉安後望殿禮及親祭時百官行禮處所,當爲磨鍊,而謹稽謄錄,則英廟朝己卯六月,移奉徽寧殿於文政殿,而百官行禮,崇化門外爲之,至庚辰正月,因下敎依敬寧殿古禮,明政殿庭爲之,仍有此後一依此例之命矣。今亦依此,以明政殿西庭磨鍊之意,敢啓。傳曰,知道。
又以國葬都監摠護使意啓曰,發引二三度習儀日字,已爲啓下,而儀物之渝傷,軍人之勞瘁,俱涉可悶,故自前多有二三度兼行之例矣。今初八日二度習儀,兼行於十二日三度習儀,何如?傳曰,允。
又以迎接都監言啓曰,癸巳迎勅時,爲思觀光人之囂遝紛聒,以爲營中軍中,率該標下軍,仍領先牌軍,前行於勅使頭局,淸道禁雜人之意,筵稟定式矣。今番迎勅時,亦依此例,令訓鍊中軍,自慕華館具軍威前行,另加禁辟,而勅使自闕往館所時及回還日,一體擧行事,分付,何如?傳曰,允。
又以迎接都監言啓曰,在前勅使入京時禁雜人等節,自弘濟院至迎恩門,使御營廳·摠戎廳,際出校卒,另飭禁雜,自迎恩門至城內諸處,亦令三軍門及摠戎廳,分掌嚴禁矣。今亦依此擧行之意,分付,何如?傳曰,允。
鄭禮容,以備邊司言啓曰,新除授中和府使申觀浩,旣有當日下送之命,而此時關西直站邑守令,不可不急速赴任,以爲支勅之地,使之給馬罔夜下送,何如?傳曰,允。
又以備邊司言啓曰,卽見漢城府所報,則以爲,穀商三分稅之久爲江民騷擾之弊,朝禁本自申嚴,而今此㚥民輩,或稱良娣房差人,又持四忠祠傳令,威脅恐喝,多般討索,良娣房收稅,已爲數百餘兩之多云。故慫慂諸漢,一竝捉査,分輕重或移送秋曹,或自本府懲治,而知機逃避之人,令補廳期於跟捉爲辭矣。此事久爲江民不能支堪之端,昨年聞自良娣房,有所橫侵收稅,故陳告諸漢,令秋曹刑配,亦爲甘飭於內需司,使之到底禁斷矣。曾不幾何,又售前習者,此可見全無顧忌而然。頃以各宮房冒稅病民,筵奏嚴飭者,政爲此等弊也。今日尙有法綱,則係是民瘼,不可不有別般警礪之擧,該宮任掌,出付秋曹,所捧之錢,一一還徵,出給江民後,嚴刑遠配,雖以書院言之,商舶往來,是豈絃誦之地所可干與者乎?聽聞所及,不勝羞恥。此則令泮長詳細覈實,果有參涉,則院屬亦爲移送秋曹,一體刑配,仍令另加操飭,俾杜後弊,而在逃諸漢,分付捕廳,刻期跟捉之地,何如?大王大妃殿傳曰,毋論此事彼事,各宮家與搢紳家,有一分向國之心,政時忍豈有貽弊民間之思?言之痛心,一竝依草記施行,此後更有聞如此作弊之言,更勿煩稟,直爲嚴處。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
鄭禮容啓曰,大司憲宋穉圭在外,執義申冕周,掌令趙錫龜·李應信,持平趙準孝·安允沆呈辭,監察茶時之意,敢啓。傳曰,知道。
閔致成啓曰,左右史不可不備,檢閱朴齊憲·徐憲淳,旣有只推之命,竝卽牌招,推移入直,何如?傳曰,允。
傳于閔致成曰,右承旨同副承旨竝許遞,前望單子入之。
承旨前望單子入之,尹秉烈·張敎根落點。
閔致成啓曰,新除授承旨尹秉烈,以前任定州牧使,方在罷散中,亦在解由未出中,何以爲之?敢稟。傳曰,敍用,勿拘。
以金洙根爲分假注書。
以鄭最朝爲分假注書。
以檢閱朴齊憲·徐憲淳牌不進罷職傳旨,傳于閔致成曰,只推。
閔致成,以吏曹言啓曰,新除授齊陵令金思奎,以其身病,呈狀乞遞,依例改差,何如?傳曰,允。
鄭禮容,以兵曹言啓曰,今此孝和殿移奉時,侍衛軍兵,當爲磨鍊,而謹考謄錄,則丙申年延福殿移奉時,兵曹都摠府堂上郞廳各一員,五衛將二員,宣傳官四員,武臣兼宣傳官八員,禁軍三十人,挾神輦軍八十名,前後廂訓局軍五百名磨鍊矣。今番則何以爲之乎?敢稟。傳曰,依丙申年例爲之。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
尹秉烈啓曰,大司憲宋穉圭在外,執義申冕周,掌令趙錫龜·李應信,持平趙準孝·安允沆呈辭,監察茶時之意,敢啓。傳曰,知道。
李憲瑋啓曰,左右史不可不備,檢閱曺雲承,由限已過,卽爲牌招入直,何如?傳曰,允。
又啓曰,刑曹判書洪敬謨,參判朴齊聞,除拜後過三日不爲出肅,竝依定式推考警責,仍卽牌招察任,何如?傳曰,允。
又啓曰,三品官之無得過三日循例請牌,曾有定式矣。刑曹參議洪遠謨,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
又啓曰,假注書李墩,身病猝重,勢難察任,今姑改差,何如?傳曰,允。
李墩改差,代以曺錫亨爲假注書。
傳于李憲瑋曰,明日朝奠,當親行矣,該房知悉。
鄭禮容,以兵曹言啓曰,分正郞洪祐喆,身病呈狀,改差,其代令該曹,口傳差出,何如?傳曰,允。
吏曹口傳政事,以尹致秀爲分兵曹正郞。
傳于鄭禮容曰,前正郞洪祐喆,令該曹口傳付軍職。
兵曹口傳政事,副司果單洪祐喆。
李憲瑋,以山陵都監摠護使意啓曰,山陵役事,見今方張,匠料所下,比前倍蓰,日前加劃之見存無幾,來頭需用,勢將及今變通,然後可免窘乏之患,米木錢,令廟堂優數加劃,而目今所用,萬分緊急,以京衙門所儲取用,何如?傳曰,允。
又以迎接都監言啓曰,勅使入闕時及還來館所時,下隷輩觀光於紅馬木近處,每有雜遝之患,故自前以三營將卒,排立於闕外,禁喧等節,兵曹專當擧行,而都監所屬各差備人馬外,一傡嚴禁,勅使詣闕時,百官皆從敦化門入去,勅使詣館所時,則百官皆從金虎門出來,俾無人馬紛雜之弊矣。今亦依此擧行之意,嚴飭,何如?傳曰,允。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,知道。
尹秉烈啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
大王大妃殿傳于鄭禮容曰,還御時先後廂大將,禁將·摠使爲之。
大王大妃殿傳于張敎根曰,山陵三年內祭享,肉種,自內進排,雖是前例,今番則程途不近,若當盛暑,似有腐傷之慮,自四月至七月肉種價壹千伍百兩,內下畿伯,傳此下敎於交河本官,令本官五朔進排。
尹秉烈啓曰,大司憲宋穉圭在外,執義申冕周,掌令趙錫龜·李應信,持平趙準孝·安允沆牌不進,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確·崔琠,執義申冕周,掌令趙錫龜·李應信,持平趙準孝·安允沆牌不進罷職傳旨,傳于尹秉烈曰,只推。
閔致成,以吏曹言啓曰,今四月十二日曉頭,行告由文祭官中,時無職名人員,令該曹口傳付軍職,何如?傳曰,允。
兵曹口傳政事,護軍金炳朝,副司果林基洙·柳榮輔,以上竝單付。
張敎根,以戶曹言啓曰,魂殿及寶慶堂修理,今已完畢之意,敢啓。傳曰,知道。
鄭禮容,以兵曹言啓曰,今此孝和殿奉安時,大駕詣弘化門外祇迎事,自禮曹磨鍊矣,弘化門外祇迎時,環衛軍兵,當爲磨鍊而謹考謄錄,則在前闕門外祇迎時環衛軍兵,則或有訓鍊大將都領內外各營入直馬步軍環衛之例,或有訓局步軍五哨率領環衛之例矣,今番則何以磨鍊乎?敢稟。傳曰,訓局步軍五哨率領環衛爲之。
又以兵曹言啓曰,慶尙左水使申性浩,與統制使任聖皋,有三寸叔母夫應避之嫌,戶奴呈狀矣,改差,何如?傳曰,允。
又以兵曹言啓曰,勅使入京日及回還日,各營中軍中,率該營標下軍,勅行頭局,前導禁辟事,旣有定式矣,今番則禁衛營中軍,率該營標下軍及訓局步軍一哨,使之擧行,而習儀日,亦依正日例擧行之意,分付,何如?傳曰,允。
又以兵曹言啓曰,勅使傳語軍,例以禁御兩營,輪回磨鍊,而在前雖値停番之時,如例擧行矣,今番則以當次御營廳軍一百名定送,習儀時則以四十名擧行之意,分付,何如?傳曰,允。
又以兵曹言啓曰,今此迎勅時,設布帳當爲磨鍊,而取考庚申謄錄,則闕內設布帳,令訓局擧行,城內外街巷屛門布帳,則三營分掌擧行矣,今亦依此擧行,何如?傳曰,允。
又以備邊司言啓曰,卽見山陵都監草記,則以爲,日前加劃,見存無幾,來頭需用,勢將及今變通,米木錢,令廟堂優數加劃,而以京衙門所儲取用爲辭矣,惠廳錢四千兩,訓局及禁御兩營錢,各二千兩,更爲區劃,使之取用,何如?傳曰,允。
尹秉烈,以刑曹言啓曰,備邊司啓辭內,卽見漢城府所報,則以爲,穀商三分稅之久爲江民騷擾之弊,朝禁本自申嚴,而今此奸民輩,或稱良姊房差人,又持四忠祠傳令,威脅恐喝,多般討索,良姊房收稅,已爲數百餘兩之多云,故慫慂諸漢,一竝捉査,分輕重或移送秋曹,或自本府懲治,而知機逃避之人,令捕廳,期於跟捉爲辭矣,此事久爲江民不能支堪之端,昨年聞自良姊房,有所橫侵收稅,故陳告諸漢,令秋曹刑配,亦爲甘飭於內需司,使之到底禁斷矣,曾不幾何,又售前習者,此可見專無顧忌而然,頃以各宮房冒稅病民,筵奏嚴飭者,政爲此等弊也,今日尙有法綱,則係是民瘼,不可不有別般警礪之擧,該宮任掌,出付秋曹,所捧之錢,一一還微,出給江民後,嚴刑遠配,雖以書院言之,商舶往來,是豈弦誦之地所可干與者乎?聽聞所及,不勝羞恥,此則令泮長,詳細覈實,如果有參涉,則院屬亦爲移送秋曹,一體刑配,仍令另加操飭,俾杜後弊,而在逃諸漢,分付捕廳,刻期跟捉之地,何如?大王大妃殿,傳曰,毋論此事彼事,各宮家與搢紳家,有一分向國之心,此時忍豈有貽弊民間之思?言之痛心,一竝依草記施行,此後更有聞如此作弊之言,廟堂更勿煩稟,直爲嚴處事,命下矣。良姊房任掌奴東信,嚴刑一次後,慶尙道晉州牧,遠地定配所,卽爲押送,濫稅錢,捉囚宮奴,不日督捧,出給江民計料,四忠祠院屬金重爀,自泮宮査實移送矣,一體嚴刑一次後,全羅道光州牧,定配所押送之意,敢啓。傳曰,知道。
乙未四月初八日卯時,上詣殯殿。朝奠親行入侍時,行都承旨李憲瑋,行左承旨韓義運,右承旨張敎根,左副承旨尹秉烈,右副承旨閔致成,同副承旨鄭禮容,假注書金炳奎·曺錫亨,記事官曺雲承,洪說謨,原任直提學趙寅永,原任直閣朴永元·李嘉愚,檢校直閣李景在,檢校待敎李肯愚,以次侍立,時至,通禮跪啓請出次,上具衰服,出自廬次,入殯殿門,詣褥位俯伏哭,少頃,止哭興平身,上詣香案前跪,憲瑋奉香,禮容奉爐,上三上香連奠三盞訖,降復褥位俯伏哭,少頃,止哭興平身,通禮導上還廬次,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
尹秉烈啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
鄭禮容,以備邊司言啓曰,此時京兆堂上,不可不備員,在外右尹許遞,政官牌招,開政差出,何如?傳曰,允。
又以備邊司言啓曰,因山在近,習儀隔日,卿宰侍從堂上堂下罷散人,竝敍用,令該曹付軍職,使之參班,何如?傳曰,允。
有政。吏批,判書趙寅永進,參判李奎鉉牌不進,參議未差,行左承旨韓義運進。以李穆淵爲吏曹參議,李光正爲右尹,洪錫鵬爲齊陵令,洪守一爲禁府都事,吳顯甲爲引儀,趙台淳爲司饔主簿,洪禹濟爲懿昭墓守衛官,學錄單權炳益,學諭單李昌祖。
兵批,行判書金在昌進,參判沈英錫,參議李正耆病,參知申在獻入直,左副承旨尹秉烈進。以李德熙爲備邊郞,韓挺虎爲部將,李悌彬爲慶尙左水使,同知單孟昌大,僉知單元永祖,護軍鄭來盛·李完植·李鍾英,副護軍李寅弼·林翰鎭·申性浩,副司直金鼎元·鄭顯錄·趙完植·朴熙輔·李升坤·孫秉周·權馦·魚在濂·吳甲良,副司果任希兢·李繪九·金逸淵·林永洙·權達準·梁在孟·李莊緖·宋尙玉·金東健·宋能圭·金秀萬·孟明淳·許茂·閔令儒·李旭馨·金政鉉·朴慶九,以上竝單付。
吏批,再政。以李甲參爲東部令,李憲在爲活人別提。
尹秉烈啓曰,大司憲宋穉圭在外,執義申冕周,掌令趙錫龜·李應信,持平趙準孝·安允沆牌不進,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確·崔琠,執義申冕周掌令趙錫龜·李應信,持平趙準孝·安允沆牌不進罷職傳旨,傳于尹秉烈曰,只推。
張敎根,以戶曹言啓曰,宮納事體,所重自別,定限上納,無敢違越,而溫陽郡癸巳條各宮房免稅米,過限不納,故屢度關飭,而閱月經歲,尙無動靜,近來外邑擧行,率多稽緩,上納過限之弊,雖或有之,豈有如此邑之若是愆滯者乎?揆以紀綱,萬萬駭然,當該守令,不可置而不問,令本道指名狀聞後,令該府拿問定罪,癸巳甲午兩年條免稅米,星火賃船上納事,嚴飭該邑之意,分付該道道臣,何如?傳曰,允。
韓義運,以禮曹言啓曰,今四月十八日還御昌德宮時,大王大妃殿·王大妃殿出宮儀註,直爲書入各殿之意,敢啓。傳曰,知道。
鄭禮容,以兵曹言啓曰,今四月初九日申初一刻三分立夏,四月節改火進上時,宗廟署·社稷署·永禧殿·永寧殿·景慕宮·毓祥宮·宣禧宮·景祐宮·慶壽宮·文祜廟,依例改火,奎章閣·議政府·承政院·漢城府,一體頒火之意,敢啓。傳曰,知道。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
藥房都提調沈象奎,提調李紀淵,副提調李憲瑋啓曰,日月不留,因山奄迫,伏惟孝思號慕,益復罔極,伏未審此時,聖體若何,寢睡·水刺之節,何如?臣等率諸御醫,趁早入診,詳察聖候爲宜,大王大妃殿氣候,何如?王大妃殿氣候,何如?臣等不任區區憂慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
尹秉烈啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
鄭禮容啓曰,備邊司郞廳來言,今日賓廳日次,而領議政沈象奎,左議政洪奭周,無時急稟定事,右議政朴宗薰,奉命在外。不得來會云矣,敢啓。傳曰,知道。
閔致成啓曰,今此大行大王發靷時,十七日黔巖晝停所問安,元堂里宿所問安,十八日翌日問安,到山陵問安,十九日翌日問安,上山陵問安,下玄宮問安,何承旨進去乎?敢稟。傳曰,都承旨進去。
又啓曰,今此大行大王發靷時,承旨當爲陪從,而取考前例,二員進去矣,今番則何承旨進去乎?敢稟。傳曰,右副承旨·同副承旨進去。
尹秉烈啓曰,齊陵令洪錫鵬,以前任東部令,旣入闕中,來納部牌,而本職不爲肅謝,直爲出去,事體所在,極爲駭然,所當重勘,而本院請推之外,無他可施之罰,何以爲之?敢稟。傳曰,拿處。
閔致成啓曰,卽者社稷署官員來言,今此啓殯告由,神位出還奉安時,提調當爲進參,而都提調李相璜有身病,提調李羲甲,以遠接使出去,何以爲之?敢稟。傳曰,提調許遞,前望單子入之。
社稷提調前望單子入之,徐俊輔落點。
尹秉烈啓曰,大司憲宋穉圭在外,執義申冕周,掌令趙錫龜·李應信,持平趙準孝·安允沆牌不進,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確·崔琠,執義申冕周,掌令李應信·趙錫龜,持平趙準孝·安允沆牌不進罷職傳旨,傳于尹秉烈曰,只推。
鄭禮容,以都摠府言啓曰,今此還御時,侍衛寶劍,當爲備員,而都摠管金炳疇享官進,金敎根·權敦仁山陵都監堂上進,副摠管鄭來成在外未肅拜,金魯甲以訓鍊都監中軍,陣上進,李鼎會以禁衛中軍,陣上進,分副摠管朴齊聞別陪從進,無以備員,令政院稟旨變通,仍令該曹,以在京無故人,口傳差出,待下批,牌招,以爲備員進參之地,何如?傳曰,允。
又啓曰,因都摠府草記,今此還御時,侍衛寶劍,當爲備員,而都摠管金炳疇享官進,金敎根·權敦仁山陵都監堂上進,副摠管鄭來成在外,金魯甲以訓鍊都監中軍,陣上進,李鼎會以禁衛中軍,陣上進,分副摠管朴齊聞別陪從進,無以備員,令政院稟旨變通,仍令該曹,以在京無故人口傳差出,待下批,牌招事,允下矣。合有變通之道,何以爲之?敢稟。傳曰,分副摠管外,竝許遞,前望單子入之。
閔致成,以禮曹言啓曰,今此國恤卒哭後,大小祭享,當爲依例設行,而文祐廟端午節享,在未上號之前,則廟號諡號,先書祝式,恐涉未安,事係禮節,實無可據之謄錄,自臣曹不敢擅便,下詢大臣處之,而臣因此取見香室告由祝式及藝文館告由文製進單子啓下者,香室祝式,則直書廟號諡號,藝文館則文祜廟,以孝和殿,預爲付標啓下,而伊後兩次單子,旋以文祜廟書入,儀節之如是顚錯,啓單之初不審愼,萬萬驚悚,不可以旣往之失,有所參恕,當該藝文館及香室官員,不可無警,竝捧現告從重推考,何如?傳曰,允。
大王大妃殿,以口傳下敎曰,未上諡之前,廟號·諡號,其誰書之,付標則政院誰爲之,其委折,知入於藝文館香室。
吏曹,翼宗大王追崇敎是時,題主官朴岐壽,預差徐憙淳。
閔致成,以迎接都監言啓曰,今此魂殿致祭時,祭物熟設處所,設於內三廳之意,敢啓。傳曰,知道
又以迎接都監言啓曰,勅使接見茶禮時,御床用淡薑茶,上副勅床用白毫茶,已有定式矣,今亦依此擧行之意,分付,何如?傳曰,允。
鄭禮容,以備邊司言啓曰,頃以進賀使公用銀二千五百兩,就關西營邑所在中從便貸下之意,草記行會矣,卽見義州府尹金景善所報,則已區劃外不足條二千兩,他無拮据之道,更爲加劃爲請矣,挽近使行稠疊之故,灣府事情,果至於此,而該倅臣之申請準劃者,諒出於迫不得已,到此宜有拔例軫念之道,更以本道營邑所在中銀二千兩,特爲區劃充送之意,分付,何如?傳曰,允。
尹秉烈,以義禁府言啓曰,今十七日發引時各差備都事六員及十八日還御時,各差備都事十四員,當以二十員磨鍊矣,假都事十員,令該曹口傳差出,以爲分排進參之地,何如?傳曰,允。
上在慶熙宮廬次。
自開東至人定,灑雨下雨,測雨器水深七分。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
尹秉烈啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
閔致成啓曰,右尹李光正,除拜後過三日不爲出肅,依定式,推考警責,仍卽牌招察任,何如?傳曰,允。
閔致成啓曰,三品官之無得過三日循例請牌,曾有定式矣,吏曹參議李穆淵,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
又啓曰,臣致成,依定式,進詣香室,奉審香祝櫃祝板袱子,則精潔之意,敢啓。傳曰,知道。
大王大妃殿傳于閔致成曰,各殿供上,十三日爲始,以素膳捧入。
大王大妃殿傳于尹秉烈曰,當初祝式之做錯,改付標徑先之事,皆政院之所當致察,而前後若是顚錯,不知以過,政院事,萬萬未安。當該承旨,亦爲捧現告,從重推考。
尹秉烈啓曰,大司憲宋穉圭在外,執義申冕周,掌令趙錫龜·李應信,持平趙準孝·安允沆牌不進,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確·崔琠,執義申冕周,掌令趙錫龜·李應信,持平趙準孝·安允沆牌不進罷職傳旨,傳于尹秉烈曰,只推。
以吏曹參議李穆淵牌不進罷職傳旨,傳于鄭禮容曰,只推。
摠管前望單子入之,都摠管金潞·徐能輔·柳相亮,副摠管朴晦壽·徐左輔·李憲球落點。
閔致成,以禮曹言啓曰,因臣曹草記,國恤卒哭後,大小祭享,當爲依例設行,而文祜廟端午節享,在未上號之前,則廟號·諡號,先書祝式,恐涉未安,事係禮節,實無可據之謄錄,自臣曹不敢擅便,下詢大臣處之事,允下矣。發遣郞廳,問議于時原任大臣,則領中樞府事臣李相璜,以爲以文祜廟未上諡冊前祝式,有儀曹諡冊恭惟下,以皇考孝明世子奉書,而年月干支下,以孝子嗣王臣諱謹再拜稽首上言爲辭,今此未上諡冊前節享祝式,援此奉書,恐爲有據矣云,議政府領議政臣沈象奎,以爲文祜廟端午節享祝式事,儀曹有此詢處之請,而節享適在未上諡冊之前,則祝式雖不得不仍前以世子奉書,至於年月干支下,恐當以孝子嗣王臣,如常式備書,此如諡冊頭辭恭惟下,猶以皇考孝明世子奉書,而年月干支下,以孝子嗣王臣諱謹再拜稽首上言爲辭,則今此節享祝式,依此援照,恐爲的據矣云,議政府左議政臣洪奭周,以爲端午節享,旣在於孝和殿上冊之前,則廟號·諡號之先書於祝文之中,恐亦未安,首相獻議之以諡冊頭辭,爲援照之端者,果似有據,臣亦無容他議,而祀典祝號,事體至重,非臣蔑識所敢質言,丙申元陵啓引時,有延福殿告由之擧,其時祝式,必有可稽,伏願博詢廣考而裁擇云矣,時原任大臣之議如此,上裁,何如?傳曰,依諸大臣議施行。
又以迎接都監言啓曰,卽見京畿監司狀本,則勅行時沿路禁辟,以楊州·高陽·坡州·長湍等邑,所在守摠兩營屬軍校,每邑各一百五十名出用,曾有定式,今番禁辟軍校,楊州·高陽則守摠兩營屬牙兵束伍標下軍,坡州·長湍則摠戎廳別驍土每邑各一百五十名,就附近面里抄出使用事,令迎接都監,稟旨,分付云矣。近年勅行時,沿路禁辟軍,以楊州·高陽·坡州·長湍軍校各一百五十名,每爲出用,今亦依例擧行之意,分付道臣,何如?傳曰,允。
又以迎接都監言啓曰,取考謄錄,則勅使到迎恩門時,自廚院,兩勅及通官等處,各以酒肴一盤入給,又自都監,略備酒肴,分饋跟役矣,今亦依此擧行,何如?傳曰,允。
鄭禮容,以兵曹言啓曰,今此還御後,昌德宮內各差備雇立及慶熙宮內雇立減省之數,依例區別,別單書入之意,敢啓。傳曰,知道。
又以訓鍊都監言啓曰,謹依大王大妃殿口傳下敎,山陵後所工匠·員役·役軍等,今四月初十日,以乾犒饋分給之意,敢啓。傳曰,知道。
又以訓鍊都監言啓曰,今此發引時,侍衛武藝別監八十人,每人每日糧米三升,饌價錢三錢,門旗手十三名,每名每日糧米三升,饌價錢七分,依例分給之意,敢啓。傳曰,知道。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
閔致成啓曰,臣致成,臣禮容,今日三度習儀進去,下直之意,敢啓。傳曰,知道。
鄭禮容啓曰,左邊捕盜大將申絅,今日三度習儀,以陪往大將,慕華館出去,右邊捕盜大將柳相弼,以百官參班事,亦爲出去矣,所佩命召及大將牌·傳令牌,何以爲之?敢稟。傳曰,仍佩往來。
李憲瑋啓曰,事變假注書方啓霙,身病猝重,勢難察任,今姑改差,何如?傳曰,允。
方啓霙改差,代以申錫愚爲事變假注書。
傳于李憲瑋曰,回還三使臣留待。
傳于李憲瑋曰,回還三使臣入侍。
大王大妃殿傳于尹秉烈曰,還御時,各營門馬步軍排立。
李憲瑋啓曰,今此勅使出來時,開城府別問安使假承旨,依近例以道內守令啓下,御帖及名帖,上來,親受下去,以爲臨時擧行之地事,本道監司及該守令處,下諭,何如?傳曰,允。
尹秉烈,以都摠府言啓曰,今此還御時,侍衛寶劍,當爲備員,而都摠管金鏴在外,徐能輔有實病,副摠管朴晦壽·虞祭題主官進,無以備員,令政院稟旨變通,仍令該曹,以在京無故人口傳差出,待下批,牌招,以爲備員進參之地,何如?傳曰,允。
尹秉烈啓曰,因都摠府草記,今此還御時,侍衛寶劍,當爲備員,而都摠管金鏴在外,徐能輔有實病,副摠管朴晦壽虞祭題主官進,無以備員,令政院稟旨變通,仍令該曹,以在京無故人,口傳差出,待下批,牌招事,允下矣。合有變通之道,何以爲之?敢稟。傳曰,竝許遞,前望單子入之。
摠管前望單子入之,都摠管徐俊輔,副摠管李光正·朴來謙落點
張敎根啓曰,明日傳香,禮房承旨當爲齋宿,而右副承旨閔致成纔已習儀進去矣,卽爲牌招,何如?傳曰,允。
以黃海監司徐萬淳狀啓,進上乾秀魚卵等諸種,節序差早,限內不得封進,惶恐待罪事,傳于李憲瑋曰,勿待罪事,回諭。
李憲瑋,以弘文館言啓曰,上番副校理臣成原默虞主大祝,下番副修撰臣金在田神帛大祝,俱以今日三度習儀時,晝仕出去之意,敢啓。傳曰,知道。
尹秉烈,以兵曹言啓曰,今四月十六日大轝陪進儀物陳列時,訓局步軍二哨除出,興化門外南北路,分左右列立作門,雜人馬一切嚴禁,而發引後,除標信解送之意,分付,何如?傳曰,允。
又以訓鍊都監言啓曰,今此因山時,宿所陵所設布城及丁字閣帷門布城排設次,將校二人,軍五十五名明日定送,使之擧行,而仍爲分排守直之意,敢啓。傳曰,知道。
又以禁衛營言啓曰,今此大行大王發靷時,陵所丁字閣設布帳次,軍三十名,將校率領,明日出送,使之排設後回還,而其中十五名,仍留擧行之意,敢啓。傳曰,知道。
又以御營廳言啓曰,因山陵都監草記,陵所丁字閣設布帳次,軍兵二十名,將校率領,明日出送,使之排設後回還,而其中十名,仍留守直之意,敢啓。傳曰,知道。
乙未四月十二日申時,上御興政堂。大王大妃殿垂簾,回還三使臣入侍時,行都承旨李憲瑋,假注書曺錫亨,記注官張鉉喆,記事官曺雲承,正使朴宗薰,副使李羲準,書狀官成遂默,以次進伏訖。大王大妃殿曰,史官分左右,使臣進前。宗薰進伏奏曰,其間經歲經春,時雨纔收,風日稍冷,聖體若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。宗薰曰,閱月悲疚之餘,不有損節否,下情不勝憧憧。大王大妃殿曰,罔極中蒼皇離發,大事準請,無事往還,誠多幸矣。宗薰曰,其時遠離之懷,無容形達,而事係重大,下情悲缺,有不暇顧矣,幸賴王靈,卽爲準請,往返亦能免顚仆之患矣,先大王至仁盛德,度越百王,世室之尊,卽百世不惑之典,廷議僉同,盛禮誕擧,擧國臣民,莫不攢頌慶忭,臣適出壃,未得與聞末議,不勝愴缺矣,山陵初占之地,忽有意外之患,臣歸路聞之,極爲驚遑,雖屬過境,伏想伊時上下倉皇罔措之狀,有不可勝言矣,旋伏聞更占吉地,土色上上,見者莫不贊美云,可知聖人壽藏,自有天定,且吉日亦爲進定,實不勝欣幸萬萬,啓攢之期,今無多日,聖慕攀號,益切罔極,下情不任憂慮。大王大妃殿曰,其時驚遑罔措,已無可言,而又占上吉之地,土色極好,罔極中還切萬幸矣,於焉之間,因山只隔,尤增慟冤。宗薰曰,新占處,卽自來云云上吉之地,且昔日指點之處,殆若有待於今,事非偶然矣,臣之出疆時,未及獲覩開講,而歸伏聞,間已頻御講筵云,下情慶幸萬萬,顧今百千萬事,不外乎此,果有日就月將,緝熙光明之效否,兩殿期望之慈念,八域顒祝之輿情,實係殿下之勤學,今則雖以禮月,姑爲停輟,而因山後,則日夕孜孜,毋或間斷,是臣區區之望也,勸講與召對,以何冊爲之乎?上曰,勸講則小學,召對則史略與小學爲之耳。宗薰曰,史略甚好矣,史記尤爲緊切,古昔人君治亂之要,盡在於此,伏願加勉勤課焉,今番使事,固是常經,自致順成,而追崇事,亦卽準請,自禮部別無支難之端,以有舊例,略用銀貨,而皇旨則亦與丙申年無異矣,議諡稍遲,不可不留待,故稱以行中人之有疾,更爲淹留四五日,而三月初一,始得議諡,初三特下皇旨,初四還發矣,勅行則今初七八日間,可抵瀋陽云,更未詳細續聞,而似於望後念前渡江矣。大王大妃殿曰,勅使入京,的在何時耶?宗薰曰,渡江後遲速,專在我國之排站,速則在於來初五六日,遲亦不過旬間矣。大王大妃殿曰,悲擾稍定後入京,似好矣。宗薰曰,若或多日遲滯,則非但沿路貽弊之不少,彼人亦似厭苦矣,臣到平山,聞吏隷逃散,庫藏空枵,邑不成樣,支勅罔涯,蓋緣前倅貪鄙苛刻,政無頭緖,稱以收逋,虐下撓民,以至於此云,辜負僨誤,厥罪不輕,道啓之止於論罷,不爲請勘,太欠稱停,該道臣從重推考,平山前府使李鍾英,令該府拿問嚴勘,以爲懲貪暴謝平民之地,至於邑吏之一齊逃匿,可謂變怪,朋怨胥動,必有其倡,亦今道臣,嚴査重處,何如?大王大妃殿答曰,依爲之。出擧條大王大妃殿曰,吏隷逃散,在於前倅論罷之前耶,後耶?宗薰曰,啓罷前已盡逃匿,只餘數三癡騃者,殆不成樣,舊倅罷歸,新倅赴任之時,稍稍還集矣。大王大妃殿曰,所謂兩班,至於此境,愚蠢吏屬,何足深責乎?宗薰曰,究其源則都是該倅之罪,而以下隷道理言之,豈可不有法綱,盡爲逃散乎?亦關風化,不可置而不治矣。大王大妃殿曰,非曰不爲懲治,大體然矣。仍敎曰,大臣早爲退去休息也。宗薰等先退,憲瑋曰,因山時,注書一員當爲陪進,而藥房直宿及還御時,上下注書,不可不備,加出假注書一員,依庚申已例,預爲差出,使之擧行似好,故仰達矣。大王大妃殿可之,仍命史官就座,又命退,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
尹秉烈啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
大王大妃殿,以承傳色口傳下敎曰,三大臣各有差備皆進去,而此處則非但還御相値,且大臣一員之屢日不在,太涉虛疎,雖非時任,勿爲山陵進去,以爲還御時進參。
大王大妃殿傳于鄭禮容曰,還御時,訓將御將別隨駕。
吏曹,今此啓殯時,拭梓宮及到山陵啓殯時,拭梓宮官,右議政朴宗薰。
申錫愚有頉,代以李源庚爲事變假注書。
以徐耆淳爲加出假注書。
李憲瑋啓曰,發引之期,只隔三日,緊急公事外,姑勿捧入之意,敢啓。傳曰,知道。
以右副承旨閔致成牌不進罷職傳旨,傳于李憲瑋曰,只推。
韓義運啓曰,明日傳香,禮房承旨當爲齋宿,而右副承旨閔致成,旣有只推之命,卽爲牌招,何如?傳曰,允。
鄭禮容,以都摠府言啓曰,今此還御時,侍衛寶劍,當爲備員而都摠管徐俊輔內閣進,副摠管李光正,以漢城府右尹導駕進,一員未差,無以備員,令政院稟旨變通,仍令該曹,以在京無故人,口傳差出,待下批,牌招,以爲備員進參之地,何如?傳曰,允。
鄭禮容啓曰,因都摠府草記,今此還御時,侍衛寶劍,當爲備員,而都摠管徐俊輔內閣進,副摠管李光正,以右尹導駕進,一員未差,無以備員,令政院稟旨變通,仍令該曹,以在京無故人,口傳差出,待下批,牌招事,允下矣。合有變通之道,何以爲之?敢稟。傳曰,竝許遞。
兵曹口傳政事,以李鼎臣爲都摠管,金炳朝·李升權爲副摠管。
兵曹,副摠管單李鼎臣。
尹秉烈啓曰,大司憲宋穉圭在外,執義申冕周,掌令趙錫龜·李應信,持平趙準孝·安允沆牌不進,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確·崔琠,執義申冕周,掌令李應信·趙錫龜,持平趙準孝·安允沆牌不進罷職傳旨,傳于尹秉烈曰,只推。
鄭禮容啓曰,大行大王發引時,摠戎使廣州留守處,斥堠伏兵傳語軍調發次,標信及兵符樻,請出之意,敢啓。傳曰,知道。
又啓曰,捕將傳令牌,自本院燒火事,前已稟定矣,傳令牌二部,自本院燒火之意,敢啓。傳曰,知道。
閔致成啓曰,魂殿山陵五享大祭,五名日朔望祭祝文,當爲製進,藝文提學徐有榘,待明朝牌招,使之製進,何如?傳曰,允。
傳于閔致成曰,兵曹判書金在昌,享官加差下。
閔致成,以吏曹言啓曰,卽接司僕寺牒報,則以爲,今此還御時,本寺正,當爲進輿差備,而正趙鶴年,奉命出疆矣,卽速變通,以爲及時擧行之地云,司僕寺正趙鶴年改差,其代口傳備擬以入之意,敢啓。傳曰,知道。
吏曹口傳政事,以成遂默爲司僕正。
鄭禮容,以備邊司言啓曰,卽見黃海監司徐萬淳狀啓,則以爲,本營支放穀停蕩條給代,每以加分耗請得取用,便成年例,道內會付應留中,各穀限一萬四千石,特許加分事,請令廟堂,稟旨分付矣,留穀加分,輒爲窮春民食之資,而今此取耗給代之擧,亦由事勢,便成年例,依狀請特爲許施,何如?傳曰,允。
又以兵曹言啓曰,今此還御時,昌慶宮衛將減下,而昌德宮衛將,依例移差於慶熙宮衛將之望單子,口傳啓下,何如?傳曰,允。
義禁府啓目,齊陵令洪錫鵬原情云云。傳旨內辭緣,泛稱遲晩,刑推得情,何如?判付。啓,除刑推議處爲良如敎。
又啓目,文義縣令李樹敏原情云云。問目內辭緣,泛稱遲晩,刑推得情,何如?判付。啓,除刑推議處爲良如敎。
吏曹參議李穆淵疏曰,伏以,臣於前月,濫叨泮職,冒猥暫膺,旋徹病告,納此華銜,還他本分,纔一望有餘日矣,日昨忽伏奉除旨,以臣爲吏曹參議者,臣聞命悸恐,歷日而不知所以措躬也。夫泮銜·銓職,最稱淸朝之華要,而朝除夕遷,殆若節次之推進,臣是何人?敢當斯恩,僥冒之譏,猶屬臣身,竊恐持淸議者,議今日官人之政也,臣以迹則至孤畸,以才則至鹵下,其於任使之末,百無一能,而偏蒙我大行大王陶鑄庇覆之恩,鴻慈厚渥,如天如海,塵刹身心,爲犬爲馬,惟以生死向前,夷險不擇,爲萬一追先之報,而況今因山隔日,蜃衛將戒,中外之哀霣冞切,上下之慟冤如新,何敢以官職去就,崇飾禮讓,仰煩嚴廬之酬應,而今臣所叨,實非庶僚冗官之比也,裁持平允,與聞可否,佐功能以稱四詔,攝遷敍以昭九格,上裨王政之砥平,下補尙書之闕遺,卽天官佐貳之職,而臣本疎拙,坯蟄窮巷,罕與人接,茫無知曉,至於銓綜之常格,流品之臧否,殆尤性有所偏塞耳。今乃以是職畀是人,責之以激揚甄別之效,則僬僥之扛九鼎,瞽矇之辨五采,未足喩其不能,而祗爲累於則哲之明也,左右思量,辭受已決,庶蒙照燭,不待臣言之畢,而見職在身,冒入無路,此時阻班,尤增惶阨,玆敢不避猥越,略暴衷懇。伏乞聖慈俯垂鑑諒,亟遞臣所帶銓銜,以重官方,以安私分,千萬幸甚,臣無任云云。省疏具悉。爾其勿辭察職。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。
尹秉烈啓曰,大司憲宋穉圭在外,執義申冕周,掌令趙錫龜·李應信,持平趙準孝·安允沆呈辭,監察茶時之意,敢啓。傳曰,知道。
傳于閔致成曰,晝茶禮,當親行矣,該房知悉。
韓義運啓曰,晝茶禮親行時,承旨當爲備員,行都承旨李憲瑋,今日不爲仕進,所當牌招,而拘於廳規,不得請牌,何以爲之?敢稟。傳曰,牌招。
傳于閔致成曰,明日望奠,當親行矣,該房知悉。
傳于李憲瑋曰,司饔副提調許遞,前望單子入之。
張敎根啓曰,卽者漢城府官員來言,今此還御時,導駕二員,當爲進參,而判尹鄭基善頓遞使進,左尹李鐵求陣上進,只有右尹李光正,無以備員云,何以爲之?敢稟。傳曰,左尹許遞,前望單子入之。
左尹前望單子入之,李寅泰落點。
吏曹,左尹單李光正,右尹單李寅泰。
鄭禮容啓曰,禁衛大將李鐵求,時無職名,令該曹口傳付軍職,何如?傳曰,允。
兵曹口傳政事,護軍單李鐵求。
兵曹,慶熙將單辛東鉉·白東允·金致鉉,昌慶將金潤邦·孟昌大以上減下。
李憲瑋,以司饔院檢擧提調意啓曰,在前勅使時,茶禮饌品,用九器則例以武臣跪進,用二十一器,則例以饌案床代用矣,今番茶禮,依庚申年例,以九器磨鍊,而武臣跪進,或有失措之慮,代以饌案床入用之意,敢啓。傳曰,知道。
鄭禮容,以兵曹言啓曰,訓鍊院判官吳允錫,武臣兼宣傳官徐有源·李觀海·朴正鎭,部將柳得魯等,俱爲呈辭,受由下鄕,雖未過限,而此時在外,萬萬未安。因山前,如未還仕,則續當啓遞,而武臣兼宣傳官朴承健,陪從劃出之後,不爲上來,實病藉使難强,事體則未安,所帶之職改差,副護軍鄭瑋,陪從擧案,以在外懸頉,事甚駭然,罷職,何如?傳曰,允。
乙未四月十四日午時,上詣殯殿。晝茶禮親行入侍時,行都承旨李憲瑋,行左承旨韓義運,右承旨張敎根,左副承旨尹秉烈,右副承旨閔致成,同副承旨鄭禮容,假注書金炳奎·曺錫亨,記事官曺雲承·洪說謨,原任直提學趙寅永,直提學徐憙淳,原任直閣朴永元,檢校待敎李肯愚·金學性,以次侍立,時至,通禮跪啓請出次,上具衰服,出自廬次,入殯殿門,詣褥位俯伏哭,少頃,止哭興平身,代奠官詣香案前三上香,連奠三盞訖,降復位,上俯伏哭,少頃,止哭興平身,通禮導上還廬次,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。望奠親行後,大殿·大王大妃殿·王大妃殿,內閣·政院·玉堂單子問安。答曰,罔極。藥房口傳問安。答曰,罔極。朝廷·二品以上·六曹堂上·大司諫·奉朝賀單子問安。答曰,罔極。啓欑宮別奠親行後,大殿·大王大妃殿·王大妃殿,內閣·政院·玉堂單子問安。答曰,罔極。藥房口傳問安。答曰,罔極。朝廷·二品以上·六曹堂上·大司諫·奉朝賀單子問安。答曰,罔極。
藥房都提調沈象奎,提調李紀淵,副提調李憲瑋啓曰,時日易邁,欑塗將屆,伏惟孝思攀號,益復罔極,伏未審哀疚之中,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區憂慮敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
鄭禮容啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
傳于閔致成曰,啓欑宮後別奠,當親行矣,該房知悉。
傳于閔致成曰,晝茶禮當親行,該房知悉。
大王大妃殿傳于閔致成曰,十七日發靷,時値夜深,大殿之奉辭禮,予於內庭,同爲行禮,承史竝爲待令於近處。
閔致成啓曰,副摠管金炳朝,旣入闕中,不爲肅謝,直爲出去,事甚未安,推考,何如?傳曰,允。
吏曹口傳政事,以徐能輔爲分內醫提調。
閔致成,以奎章閣言啓曰,景慕宮望廟樓,今望奉審,無頉之意,敢啓。傳曰,知道。
鄭禮容,以兵曹言啓曰,今十七日發靷後,宮城扈衛,依下敎,勿爲磨鍊,而依已例,各營將臣,只率標下軍,闕下各營留駐,捕盜大將,每夜隨其字內,嚴加巡綽,返虞後,竝除標信解送之意,分付,何如?傳曰,允。
乙未四月十五日卯時,上詣殯殿。望奠兼啓欑宮告由奠親行入侍時,行都承旨李憲瑋,行左承旨韓義運,右承旨張敎根,左副承旨尹秉烈,右副承旨閔致成,同副承旨鄭禮容,假注書金炳奎·曺錫亨,記事官曺雲承·洪說謨,原任直提學趙寅永·鄭基善,直提學徐憙淳,原任直閣徐俊輔·李光文·金邁淳·朴永元·李嘉愚,檢校直閣李景在·吳取善,原任待敎徐有榘,檢校待敎趙斗淳·李肯愚·金學性,以次侍立,時至,通禮跪啓請出次,上具衰服,出自廬次,入殯殿門,詣褥位俯伏哭,少頃,止哭興平身,代奠官詣香案前三上香,連奠三盞訖,大祝副修撰黃,進詣香案左,讀祝文訖,降復位,上俯伏哭,少頃,止哭興平身,通禮導上還廬次,諸臣以次退出。
乙未四月十五日辰時,上詣殯殿。啓欑宮後別奠親行入侍時,行都承旨李憲瑋,行左承旨韓義運,右承旨張敎根,左副承旨尹秉烈,右副承旨閔致成,同副承旨鄭禮容,假注書金炳奎·曺錫亨,記事官曺雲承·洪說謨,原任直提學趙寅永·鄭基善,直提學徐憙淳,原任直閣李光文·金邁淳·朴永元·李嘉愚,檢校直閣李景在·吳取善,原任待敎徐有榘,檢校待敎趙斗淳·李肯愚·金學性,以次侍立,時至,通禮跪啓請出次,上具衰服,出自廬次,入殯殿門,詣褥位俯伏哭,少頃,止哭興平身,代奠官詣香案前三上香,連奠三盞訖,大祝副司果尹興圭,進詣香案左,讀祝文訖,降復位,上俯伏哭,少頃,止哭興平身。大王大妃殿進御三錢重人蔘粟米飮,自今日一貼式煎入事。出榻敎王大妃殿進御三錢重人蔘粟米飮,自今日一貼式煎入事。出榻敎通禮導上還廬次,諸臣以次退出。
乙未四月十五日午時,上詣殯殿。晝茶禮親行入侍時,行都承旨李憲瑋,行左承旨韓義運,右承旨張敎根,左副承旨尹秉烈,右副承旨閔致成,同副承旨鄭禮容,假注書金炳奎·曺錫亨,記事官曺雲承·洪說謨,原任直提學趙寅永·鄭基善,直提學徐憙淳,原任直閣李光文·金邁淳·朴永元·李嘉愚,檢校直閣李景在·吳取善,原任待敎徐有榘,檢校待敎趙斗淳·李肯愚·金學性,以次序立,時至,通禮跪啓請出次,上具衰服,出自廬次,入殯殿門,詣褥位俯伏哭,少頃,止哭興平身,代奠官詣香案前三上香,連奠三盞訖,降復位,上俯伏哭,少頃,止哭興平身,通禮導上還廬次,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。祖奠親行後,內閣·政院·玉堂單子問安。答曰,罔極。藥房口傳問安。答曰,罔極。朝廷·二品以上·六曹堂上·大司諫·奉朝賀奉慰單子問安。答曰,罔極。
藥房都提調沈象奎,提調李紀淵,提調李憲瑋啓曰,廞儀已戒,哀慕益新,伏未審夜間,聖體若何,臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區憂慮,敢此問安,竝爲仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
傳于閔致成曰,朝奠當親行矣,該房知悉。
傳于閔致成曰,朝上食當親行矣,該房知悉。
傳于閔致成曰,晝茶禮當親行,該房知悉。
傳于閔致成曰,祖奠當親行矣,該房知悉。
傳于閔致成曰,分內醫提調徐能輔許遞,令該曹口傳差出。
吏曹口傳政事,以趙寅永爲分內醫提調。
李憲瑋啓曰,臣憲瑋,以問安承旨進去,下直之意,敢啓。傳曰,知道。
閔致成啓曰,臣致成,臣禮容,大轝陪從進去,下直之意,敢啓。傳曰,知道。
鄭禮容,以兵曹言啓曰,左邊捕盜大將申絅,以陪往大將,隨詣山陵矣,回還間,以右邊捕盜大將柳相弼,依例兼察,何如?傳曰,允。
鄭禮容啓曰,因兵曹草記,左邊捕盜大將申絅,以陪往大將,隨詣山陵矣,回還間,以右邊捕盜大將柳相弼,依例兼察事,允下矣。兼察左邊捕盜大將柳相弼,牌招聽傳敎,何如?傳曰,允。
鄭禮容,以訓鍊都監言啓曰,因兵曹草記,發靷後,大將臣趙萬永,當爲留駐外營,而身處禁直,故中軍率標下軍,留駐北一營,還御昌德宮後,留駐北營,而返虞後,除標信解送之意,敢啓。傳曰,知道。
又以訓鍊都監言啓曰,今四月十八日還御昌德宮時,因兵曹節目,興化門北邊入直哨官一員,軍一百名,移直於金虎門,南邊入直哨官一員,軍一百名,移直於弘化門,延光門入直把摠一員,軍六十名,移直於建陽門,而別武士二人,依前入直,崇義門入直局別將一員,局出身二十五人內十五人,別將率領移直於永肅門,與元入直十人,合爲入直,十人與光德門入直十人,合爲移直於崇智門,新營入直堂上將官一員,把摠一員,執事一員,軍四十名,移直於北營,北一營入直哨官一員,馬兵五十五名,移直於南營,北營守直軍二十名,哨官率領移直於新營,宮墻外軍鋪六處把卒各二名及字內別巡邏,竝依例擧行之意,敢啓。傳曰,知道。
又以禁衛營言啓曰,因兵曹草記,發靷後,大將臣李鉄求,率標下軍,留駐訓鍊都監新營,還御昌德宮後,留駐本營新營,而返虞後,除標信解送之意,敢啓。傳曰,知道。
又以禁衛營言啓曰,今四月十八日還御昌德宮時,內外各處入直將官軍兵,當爲移直於時御所矣,依兵曹節目,本營京中哨軍三十名,哨官率領入直於銅龍門,與御營廳京中哨軍,間一朔輪回替代,而十名除出,將校率領把守於集賢門,西營入直助番牙兵五十名,哨官率領移直於廣智營,南營入直助番牙兵二十五名,新營入直助番牙兵十五名,合四十名,哨官率領移直於西營,竝待標信擧行,新營入直軍,依例除標信移直,而京標下軍十五名添入,依前入直,軍舖八處,亦爲依例移把之意,敢啓。傳曰,知道。
又以御營廳言啓曰,因兵曹草記,發靷後,中軍率標下軍,留駐北二營,還御昌德宮後,留駐集春營,而返虞後,除標信解送之意,敢啓。傳曰,知道。
又以御營廳言啓曰,今四月十八日還御昌德宮時,依兵曹節目,本廳北二營入直京中哨軍,移直於銅龍門,而禁御兩營軍各三十名,禁衛營哨官率領,間一朔輪回替代入直,而十名除出,將校率領把守於集賢門,北二營入直千摠一員,別破陣六名,移直於新營,騎士將一員,把摠一員,哨官一員,騎士二十五人,新募助番牙兵二十五名,新營入直新募助番牙兵十五名,竝移直於東營,東營入直哨官一員,新募助番牙兵四十名,移直於集春營,而竝待標信擧行新營入直軍,依例除標信移直,京標下軍十五名添入,依前入直,內外軍舖軍,亦爲依例移把之意,敢啓。傳曰,知道。
又以摠戎廳言啓曰,因兵曹草記,發靷後,大將臣李惟秀,率標下軍,留駐開陽門外,還御昌德宮後,留駐宣仁門外,而返虞後,除標信解送之意,敢啓。傳曰,知道。
乙未四月十六日卯時,上詣殯殿。朝奠親行入侍時,行都承旨李憲瑋,右承旨張敎根,左副承旨尹秉烈,右副承旨閔致成,同副承旨鄭禮容,假注書金炳奎·曺錫亨,記事官曺雲承·洪說謨,原任直提學趙寅永,原任直閣李嘉愚,檢校直閣吳取善,檢校待敎金學性,以次侍立,時至,上具衰服,出自廬次,入殯殿門,詣褥位俯伏哭,少頃,止哭興平身,代奠官詣香案前三上香,連奠三盞訖,降復位,上俯伏哭,少頃,止哭興平身。敎根曰,今日朝奠親行時,左右通禮,不爲待令,事極駭然,竝所當重勘,而本院請推之外,無他可施之罰,何以爲之乎?上曰,置之,可也。出擧條上還廬次,諸臣以次退出。
乙未四月十六日辰時,上詣殯殿。朝上食親行入侍時,行都承旨李憲瑋,行左承旨韓義運,右承旨張敎根,左副承旨尹秉烈,右副承旨閔致成,同副承旨鄭禮容,假注書金炳奎·曺錫亨,記事官曺雲承·洪說謨,原任直提學趙寅永·鄭基善,直提學徐憙淳,原任直閣徐俊輔·李光文·金邁淳·朴永元·李嘉愚,檢校直閣李景在·吳取善,原任待敎徐有榘,檢校侍敎趙斗淳·李肯愚·金學性,以次侍立,時至,通禮跪啓請出次,上具衰服,出自廬次,入殯殿門,詣褥位俯伏哭,少頃,止哭興平身,代奠官詣香案前三上香,連奠三盞訖,降復位,上俯伏哭,少頃,止哭興平身,通禮導上還廬次,諸臣以次退出。
乙未四月十六日午時,上詣殯殿。晝茶禮親行入侍時,行都承旨李憲瑋,行左承旨韓義運,右承旨張敎根,左副承旨尹秉烈,右副承旨閔致成,同副承旨鄭禮容,假注書金炳奎·曺錫亨,記事官曺雲承·洪說謨,原任直提學趙寅永·鄭基善,直提學徐憙淳,原任直閣徐俊輔·李光文·金邁淳·朴永元·李嘉愚,檢校直閣李景在·吳取善,原任待敎徐有榘,檢校待敎趙斗淳·李肯愚·金學性,以次侍立,時至,通禮跪啓請出次,上具衰服,出自廬次,入殯殿門,詣褥位俯伏哭,少頃,止哭興平身,代奠官詣香案前三上香,連奠三盞訖,降復位,上俯伏哭,少頃,止哭興平身,通禮導上還廬次,諸臣以次退出。
乙未四月十六日申時,上詣殯殿。祖奠親行入侍時,行都承旨李憲瑋,行左承旨韓義運,右承旨張敎根,左副承旨尹秉烈,右副承旨閔致成,同副承旨鄭禮容,假注書金炳奎·曺錫亨,記事官曺雲承·洪說謨,原任直提學趙寅永·鄭基善,直提學徐憙淳,原任直閣徐俊輔·李光文·金邁淳·朴永元·李嘉愚,檢校直閣李景在·吳取善,原任待敎徐有榘,檢校侍敎趙斗淳·李肯愚·金學性,以次侍立,時至,通禮跪啓請出次,上具衰服,出自廬次,入殯殿門,詣褥位俯伏哭,少頃,止哭興平身,代奠官詣香案前三上香,連奠三盞訖,大祝副司直金箕晩,進詣香案左,讀祝文訖,降復位,上俯伏哭,少頃,止哭興平身,通禮導上還廬次,諸臣以次退出。
乙未四月十六日酉時,上詣殯殿。夕奠親行入侍時,行左承旨韓義運,右承旨張敎根,左副承旨尹秉烈,右副承旨閔致成,同副承旨鄭禮容,假注書金炳奎·曺錫亨,記事官曺雲承·洪說謨,原任直提學趙寅永·鄭基善,直提學徐憙淳,原任直閣徐俊輔·李光文·金邁淳·朴永元·李嘉愚,檢校直閣李景在·吳取善,原任待敎徐有榘,檢校待敎趙斗淳·李肯愚·金學性,以次侍立,時至,通禮跪啓請出次,上具衰服,出自廬次,入殯殿門,詣褥位俯伏哭,少頃,止哭興平身,上詣香案前跪,秉烈奉香,敎根奉爐,上三上香,連奠三盞訖,降復褥位俯伏哭,少頃,止哭興平身,通禮導上還廬次,諸臣以次退出。
上在慶熙宮廬次。
朝哭後,大殿·大王大妃殿·王大妃殿,內閣·政院·玉堂口傳問安。答曰,罔極。遣奠後,大殿·大王大妃殿·王大妃殿,內閣·政院·玉堂單子問安。答曰,罔極。藥房口傳問安。答曰,罔極。朝廷·二品以上·六曹堂上·大司諫·奉朝賀單子問安。答曰,罔極。發靷奉辭後,大殿·大王大妃殿·王大妃殿,內閣·政院·玉堂單子問安。答曰,罔極。藥房口傳問安。答曰,罔極。朝廷·二品以上·六曹堂上·大司諫·奉朝賀單子問安。答曰,罔極。大轝詣黔巖晝停所後,遣承旨口傳問安。答曰,安寧。內閣·政院·玉堂口傳問安。答曰,安寧。仍詣元堂里行殿後,遣承旨口傳問安。答曰,安寧。內閣·政院·玉堂口傳問安。答曰,安寧。
藥房提調李紀淵,行左承旨韓義運啓曰,廞儀已啓,哀慕益新,伏未審此時,聖體若何,臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區憂慮,敢此問安,竝爲仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
傳于韓義運曰,分承旨洪鍾遠許遞,前望單子入之。
分承旨前望單子入之,李鼎在落點。
傳于韓義運曰,分承旨李鼎在許遞,令該曹口傳差出。
大王大妃殿傳于韓義運曰,判府事金逌根,別省記入直。
傳于尹秉烈曰,明日出宮內門路,以廣達門爲之。
韓義運,以承文院都提調意啓曰,今此還御敎是時,闕內各司,竝爲移接於各其處所矣,本院旣在於昌德宮丹鳳門之外,亦爲移接,而所奉誥勅詔書,提調一員陪進,奉安于奉安閣後,仍行奉審之意,敢啓。傳曰,知道。
尹秉烈,以刑曹言啓曰,國葬都監,今旣訖,役撤去矣,臣曹還接本衙之意,敢啓。傳曰,知道。
大行大王發引正時,四月十七日丑時,遣奠畢後,行都承旨李憲瑋,行左承旨韓義運,右承旨張敎根,分承旨徐英淳,左副承旨尹秉烈,右副承旨閔致成,分承旨洪學淵·李敦榮,同副承旨鄭禮容,假注書金炳奎·曺錫亨,加出假注書徐耆淳,分假注書金洙根·鄭㝡朝,事變假注書李源庚,記事官曺雲承·洪說謨,原任直提學趙寅永·鄭基善,直提學徐憙淳,原任直閣朴周壽·李光文·金邁淳,原任待敎徐有榘,檢校待敎李肯愚,以次成班於殯殿門外,舁梓宮官都摠經歷李鍾武·李熙鳳,進輴於殯殿門外南向,神帛輦陳於輴南,神帛轝陳於殯殿階下,時至,攝左通禮進當靈座前,北向俯伏跪,啓請降座陞轝,俯伏興,內侍以誥命·諡冊寶·哀冊·平時竹冊·敎命·玉印·玉冊·玉寶,授執事者,各置於腰轝。其案授捧擔人執事者,捧香爐香盒,置於香亭挾侍。其案授捧擔人魂帛大祝金在田,捧神帛函,虞主大祝成原默,捧虞主匱,安於腰轝。其交倚,內侍捧出門外,授捧擔人由中門出,攝左通禮進當梓宮前跪,啓請詣輴內侍捧銘旌降階,左議政洪奭周,率舁梓宮官及內侍,捧梓宮從輪轝,上覆以素錦褚,自殿內至輴所,連鋪輪轝,攝左通禮前導,承史·閣臣·摠護使·都監堂郞以下哭從,忠義衛以彩翣障梓宮,銘旌先行,上行奉辭禮于內庭梓宮,至殯殿門外,攝左通禮進當神帛轝前,啓請降轝陞輦,大祝捧神帛函安於轝,虞主匱置其後,攝左通禮進當梓宮前,啓請陞輴,攝左通禮前導至興化門外時,已設大轝于馬木上,捲後面帷帳,以輴之前杠,接于大轝,後杠中設輪轝,攝左通禮進當輴前,啓請降輴陞大轝,舁梓宮官等,捧梓宮安于大轝,竝用輪轝引陞,大轝之前,先列翣及銘旌·羽葆·神帛轝·誥命·諡冊寶·平時竹冊·敎命·玉印·玉冊·玉寶·腰轝,以次陳列,攝左通禮進當神帛轝前,啓請車駕進發,又進當大轝前,啓請靈駕進發,執鐸者振鐸,右副承旨閔致成,同副承旨鄭禮容,假注書金炳奎,記事官洪說謨,閣臣趙寅永·鄭基善·徐憙淳·朴周壽·李光文·金邁淳·徐有榘·李肯愚陪從,皆於興化門外乘馬,宮人乘馬哭從,障以行帷,靈駕至崇禮門,少駐,去長杠用短橫杠,出城門外大路,還用本杠,至路祭所,在都群官,分東西序立祇迎後,進香奉辭如儀,神帛輦,至黔巖晝停所帷門外,攝左通禮進當輦前,啓請降輦陞轝,內侍以腰轝,進神帛輦前,大祝捧神帛凾,入安於帳殿中靈座,儀仗列於帷門外,左右凡冊寶明器服玩,仍安腰轝,停於帷內,大轝至,攝左通禮進當大轝前,啓請靈駕少駐,安於幄次,少頃,攸司進饌行晝停奠,攝左通禮啓請降座乘轝,內侍以腰轝,進帷門內,大祝捧神帛凾,安於腰轝,進輦前,又啓請陞輦,復安於神輦,又詣大轝前,啓請進發,至元堂里宿所,用輪轝奉安于殯殿如初儀,仍行晡哭及夕上食夕奠,十八日寅時朝奠朝上食罷後,靈駕自元堂里進發,至陵所丁字閣帷門外,前一日,設欑宮於丁字閣,當中近北南向,設榻鋪陳褥席之制,一如殯殿,設布帳於丁字閣四面,東西南北,設紅箭門,而南則有左右夾門,東西各有一夾門,攝左通禮啓請降轝,欑宮前排設輪轝,竝如初儀,奉安梓宮於欑宮內榻上南首,榻制則疊鋪兩平床,另造圜本,如彈丸而稍長,橫徑二寸,豎徑三寸,上床之下,下床之上正中,俱作圓鑿,合兩圓鑿,恰容圜木,以圜木納圓鑿,而使兩床之間,稍有空隙,以備回旋,如以片木四,支四隅空隙,俾勿搖動,及捧梓宮,從輪轝入安床上後,去片木左旋上牀,以便於梓宮南首,復支片木如初,又奉神帛奉安於梓宮南靈座,虞主匱置其後,設銘旌於靈座之右,又設誥命·諡冊寶·哀冊·平時竹冊·敎命·玉印·玉冊·玉寶於靈座之左近南,又設靈寢於梓宮之東,輦轝儀仗,分列于帳殿帷門外左右,仍行成殯奠,兼行晝茶禮,竝如初上山陵,同日申時,陳輦轝儀仗,如發引儀,行遷奠,兼行夕上食夕奠,右議政朴宗薰,詣欑宮南跪,啓曰,右議政臣某,謹以吉辰啓欑宮,啓訖,繕工官率其屬,陞撤欑宮畢,攝左通禮進當靈座前跪,啓請陞轝,大祝捧神帛凾安於轝,虞主匱置其後,捧詣吉帷宮。在丁字閣西,施屛帳啓請降轝陞座,安於靈座,誥命諡冊寶·平時竹冊·敎命·玉印·玉冊·玉寶·香爐·香盒,竝置于靈座之前,吉仗則陳於吉帷宮門外,仍又詣梓宮前,啓請陞輴卽玄宮,內侍捧哀冊凾,安於腰轝,立于輴前,銘旌及輓章先導,方相氏先至退壙上,以戈擊四隅,明器服玩贈玉贈帛等至,陳於隧道閣內,左議政洪奭周,率舁梓宮官,捧梓宮從輪轝陞輴卽玄宮,百官皆哭從,至奉辭位,輴至隧道閣,閣內先設轆轤於壙上兩旁,又設小轆轤,用二長杠,縱置壙口左右,不令搖動,又用一杠,橫防於二長杠之南頭,用方木五,橫鋪於二長杠之上,兩端穿孔,用索貫兩孔交結之,又用白紋席五片,各貼其上,用散輪木五,錯鋪於方木之間,居間環轉,以便推進梓宮,又用散輪木五,聯鋪於壙南橫橋板之外,然後捧梓宮,覆以素錦褚,摠護使以下奉審,解裹閣內,惟承史·閣臣·都監堂郞,乃許入解裹訖,以轆轤索,纏於梓宮上下,而轘轉轆轤稍升之,卽撤壙上所排方木·散輪木·長杠橫杠之屬,復轉轆轤漸漸下之,安於壙內輪轝上,內侍去棺衣,執事者一人,捧拂梓宮之巾以進,右議政朴宗薰,盥手捧巾,進拭梓宮,乃覆以棺衣三重,初綠廣織,再藍廣織,三紅廣織,仍加遺衣多紅雲紋緞衮龍袍·加文刺多紅寧綃緞道袍·藍熟綃敞衣·鴉靑鱗蝶紋軍服·駞色鱗蝶紋快子·腰帶各一,又取玄宮銘旌,置於其上,整齊以待,下玄宮時至,下玄宮正時十九日卯正一刻,禁漏報前二刻,又告前一刻及正時至,左議政洪奭周,帥舁梓宮官,從退壙輪轝上,捧入梓宮,先以貼木三,置於外梓宮內,一橫置於北,二縱置於東西兩旁,又用槊木二,以其末薄處,向北縱置於東西兩旁貼木之內,設貫木於退壙輪轝之北端左右各一長一尺四寸,北高六寸,圓鑿其間,闊二寸高四寸,上下各留一寸,外則殺其南而看兩鐵釘,另造小輪,細腰如揭簾,所用者二,用圓鐵釘二,通貫於左右貫木,又以小木丸四,分置於兩輪軸上下,以紅絲爲索而中屈之,自梓宮南端環繞,以其兩端,各繞於左右輪軸之腰,引出其端,又令數人助之,梓宮從貼木內槊木上,平正進安,長生殿提調,以支機木,負以推之,仍用小槊木二,承梓宮底板下,微微擧動,以佐奉安,旣卒事,抽出貼木槊木,安於外梓宮內北首,諸臣哭盡哀,仍行四拜興平身,右議政朴宗薰,再整棺衣銘旌令平正,引儀引前領議政沈象奎,就進玉帛位西向立,捧哀冊官,捧哀冊凾跪進,象奎跪受入跪,奠於退㼅之西,次捧玉帛官,各捧玉帛凾,以次跪進,象奎以次跪受入跪,奠於哀冊之南,黼翣黻翣火翣,先已畫貼于棺衣兩旁,撤去輪轝及轆轤,摠護使以下宗親文武百官,哭四拜奉辭訖,山陵都監提調金敎根,長生殿提調李止淵,帥其屬,取外梓宮正下隅板合之,其合縫處周回,以漆塗細布,都監堂郞,將厚紙膠貼下隅板正中,封閉官執義申冕周,書臣謹封,臣字下着名,右議政朴宗薰,覆土九鍤,都監提調帥作工,先用油灰,塡補左右墻灰。卽坼開下隅板時微鑿處正壙南距三尺,橫置隔板,築灰如三墻,補築半釜形南面灰。卽退壙金井機所加處捧明器服玩入退壙,預具石凾如數,先置退壙,各藏其木凾於石凾中,各以次逐便陳之,使有行列,以石灰隨空缺塡塞之,下磁誌,埋於陵南近地石床之北。
同日卯時,俟閉玄宮畢後,摠護使禮曹判書,魂殿都監提調·承史·閣臣,進詣吉帷宮外,大祝盥水陞詣靈座前,跪奉虞主匱,置於卓,開匱捧出桑主,以香湯浴主,拭以巾臥置于卓,摠護使以下,陞詣卓前北向立,題主官朴晦壽盥手,陞詣卓前西向立,題前面云,淵德顯道景仁純禧文安武靖憲敬成孝大王,墨書訖,寫字官李東鉉,以光漆重摸之,大祝捧虞主納于匱,加蓋安於靈座,神帛凾置其後,摠護使以下還復位,少頃,陳設禮饌,大祝開匱,捧出虞主設於座,覆以白苧巾,設几於後,設立主奠,兼行初虞祭畢,大祝捧虞主納于几。
同日辰時,返虞時至,攝左通禮進當吉帷宮前跪,啓請降座乘轝,執事者捧誥命諡冊寶及平時竹冊·敎命·玉印·玉冊·玉寶,各置於腰轝,執事者捧爐合,置於香亭挾侍,大祝捧虞主匱安於轝,神帛凾置其後,攝左通禮前導至帷門外,進當轝前,啓請降轝乘輦,又啓請進發,儀仗以次前引,陪從諸臣,隨至陵門外皆上馬,以次侍從如初,至元堂里宿所,仍行晡哭夕上食。進發及奉安儀注竝上同二十日行再虞祭於元堂里行宮後,進發如儀,至黔巖晝停所,奉安于幕次,時雨勢連霔,故移奉於碑閣所,行晝茶禮,少頃,進發入崇禮門,至敦化門內,上出次,祗迎如儀。祗迎時節次,見庁注日記虞主輦入進善門·肅章門,至延英門外,降輦陞轝,入延英門,至魂殿階上,通禮又啓請降轝陞座,大祝捧虞主匱,安於靈座,神帛凾置其後,執事者捧誥命諡冊寶及平時竹冊·敎命·玉印·玉冊·玉寶,置於靈座前稍東,殿司設鳳扇雀扇各一,靑紅蓋各一於左右有跌,奉安如儀訖。諸臣皆退出,各就次。
上在昌德宮廬次。
自卯時至未時,灑雨下雨,測雨器水深二分。
還御後,大殿·大王大妃殿·王大妃殿,內閣·政院·玉堂單子問安。答曰,知道。藥房口傳問安。答曰,知道。朝廷·二品以上·六曹堂上·大司諫單子問安。答曰,知道。大轝元堂里行殿經宿後,遣承旨口傳問安。答曰,安寧。內閣·政院·玉堂口傳問安。答曰,安寧。大轝到山陵丁字閣後,遣承旨口傳問安。答曰,安寧。內閣·政院·玉堂口傳問安。答曰,安寧。吉帷宮,遣承旨口傳問安。答曰,安寧。內閣·政院·玉堂口傳問安。答曰,安寧。
藥房提調李紀淵,行左承旨韓義運啓曰,因山隔夜,哀慕冞切,伏未審此時,聖體若何?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區憂慮,敢此問安,竝爲仰稟。答曰,知道。大王大妃殿·王大妃殿,氣候一樣,卿等不必入侍矣。大王大妃殿·王大妃殿口傳問安。答曰,知道。
尹秉烈啓曰,司僕寺內乘來言,捲簾,取稟。傳曰,捲三面。
吏曹口傳政事,以李魯秉爲分承旨。
傳于尹秉烈曰,侍衛軍兵雨具,從便爲之。
尹秉烈啓曰,行兵曹判書金在昌,以魂殿堂上,山陵進去矣,所佩命召,何以爲之?敢稟。傳曰,仍佩往來。
又啓曰,御營大將金逌根,以魂殿都監堂上,今方山陵出去矣,所佩命召,何以爲之,而將兵之任,不可一刻無摠察之人,何以爲之?敢稟。傳曰,仍佩往來,訓將兼察。
又啓曰,御營大將,訓將兼察事,命下矣。兼察御營大將趙萬永,卽爲牌招聽傳敎,何如?傳曰,從事官發牌聽傳敎。
又啓曰,卽者義禁府都事來言,今日還御時駕側鳴錚罪人尹喜觀等二人,移送秋曹云矣,敢啓。傳曰,知道。
乙未四月十八日卯時,上詣昌德宮。還御擧動入侍時,行左承旨韓義運,右承旨張敎根,左副承旨尹秉烈,假注書曺錫亨,加出假注書徐耆淳,記事官徐憲淳·曺雲承,檢校直閣李景在,檢校待敎趙斗淳,以次侍立,時至,通禮跪啓請外辦,上具衰服,乘輿出興泰門,藥房提調李紀淵,進前奏曰,侵早勞動,聖體若何?上曰,一樣矣。仍出廣達門,通禮跪啓請降輿乘輦,上降輿乘輦,由建明門,出興化門進發,由敦化門至協陽門外,上降輦乘輿,入協陽門,出標信解嚴,由宣化門還內,諸臣以次退出。
上在昌德宮廬次。
還御翌日,大殿·大王大妃殿·王大妃殿,內閣·政院·玉堂·朝廷·二品以上·六曹堂上·大司諫單子問安。答曰,知道。上山陵後,遣承旨口傳問安。答曰,安寧。內閣·政院·玉堂口傳問安。答曰,安寧。下玄宮後,遣承旨口傳問安。答曰,安寧。內閣·政院·玉堂口傳問安。答曰,安寧。下玄宮望哭後,大殿·大王大妃殿·王大妃殿,內閣·政院·玉堂單子問安。答曰,罔極。藥房口傳問安。答曰,罔極。朝廷·二品以上·六曹堂上·大司諫單子問安。答曰,罔極。初虞祭後,遣承旨口傳問安。答曰,安寧。初虞祭望哭後,大殿·大王大妃殿·王大妃殿,內閣·政院·玉堂單子問安。答曰,罔極。藥房口傳問安。答曰,罔極。朝廷·二品以上·六曹堂上·大司諫單子問安。答曰,罔極。神輦到元堂里行殿後,遣承旨口傳問安。答曰,安寧。
藥房提調李紀淵,行左承旨韓義運啓曰,因山奄屆,哀慕罔極,昨日還御,勞動且多,伏未審夜間,聖體若何?臣等率諸御醫,趁早入診,詳察聖候爲宜。大王大妃殿·王大妃殿氣候,何如?臣等不任區區憂慮,敢此問安,竝爲仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
傳于張敎根曰,下玄宮望哭時,承史·閣臣入參。
傳于張敎根曰,初虞祭望哭時,承史·閣臣入參。
傳于尹秉烈曰,明日出宮門路,以協陽門爲之。
乙未四月十九日卯時,上詣宣政殿西庭,下玄宮望哭入侍時,行左承旨韓義運,右承旨張敎根,左副承旨尹秉烈,假注書曺錫亨,加出假注書徐耆淳,記事官徐憲淳·曺雲承,原任直閣徐俊輔·朴永元·李嘉愚,檢校直閣李景在·吳取善,檢校待敎趙斗淳·金學性,以次侍立,時至,通禮跪啓請出次,上具衰服,出自廬次,詣宣政殿西庭望哭位,通禮跪啓請俯伏哭,上俯伏哭,少頃,止哭行四拜禮訖,通禮導上入幄次,少頃,還廬次,諸臣以次退出。
乙未四月十九日午時,上詣宣政殿西庭,初虞祭望哭入侍時,行左承旨韓義運,右承旨張敎根,左副承旨尹秉烈,假注書曺錫亨,加出假注書徐耆淳,記事官徐憲淳·曺雲承,原任直閣徐俊輔·朴永元·李嘉愚,檢校待敎趙斗淳·金學性,以次侍立,時至,通禮跪啓請出次,上具衰服,出自廬次,詣宣政殿西庭望哭位,通禮跪啓請俯伏哭,上俯伏哭,少頃,止哭行四拜禮訖,通禮導上入幄次,少頃,還廬次,諸臣以次退出。
上在昌德宮廬次。
卯時辰時,灑雨下雨,測雨器水深三分。
神輦元堂里行殿經宿後,遣承旨口傳問安。答曰,安寧。再虞祭後,遣承旨口傳問安。答曰,安寧。神輦詣晝停所後,遣承旨口傳問安。答曰,安寧。再虞祭望哭後,大殿·大王大妃殿·王大妃殿,內閣·政院·玉堂單子問安。答曰,罔極。藥房口傳問安。答曰,罔極。朝廷·二品以上·六曹堂上·大司諫單子問安。答曰,罔極。上詣敦化門內祗迎所,入幕次後,內閣·政院·玉堂·藥房口傳問安。答曰,知道。祗迎還入幕次後,內閣·政院·玉堂·藥房口傳問安。答曰,知道。返虞後,大殿·大王大妃殿·王大妃殿,內閣·政院·玉堂單子問安。答曰,罔極。藥房口傳問安。答曰,罔極。朝廷·二品以上·六曹堂上·大司諫單子問安。答曰,罔極。
藥房提調李紀淵,行左承旨韓義運啓曰,因對禮成,再虞奄過,伏惟孝思號慕,益復罔極,伏未審此時,聖體若何?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區憂慮,敢此問安,竝爲仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
尹秉烈啓曰,備邊司郞廳來言,今日賓廳日次,而返虞相値,不得來會云矣,敢啓。傳曰,知道。
又啓曰,左邊捕盜大將申絅,返虞祗迎次,慕華館出去矣,所佩命召及大將牌·傳令牌,何以爲之?敢稟。傳曰,仍佩往來。
傳于張敎根曰,返虞後別茶禮,當親行矣,百官入參。
大王大妃殿傳于尹秉烈曰,今日晝停所茶禮時,雨勢頗緊,而油芚不爲待令,至於沾濕之境云,非但萬萬驚悚,若有一分紀綱,豈有如許事體乎?當該典設司官員爲先汰去,令該府拿問嚴勘,員役嚴刑遠配。
李憲瑋啓曰,卽者議政府錄事來言,左議政洪奭周,以爲待罪敦匠,幾致僨敗,不忠無狀,實合萬殞,雖緣事會之嚴急,不得不冒沒奔奏,而竣役之後,有不容晷刻偃息,退伏金吾門外,恭竢斧鉞之誅云,仍納命召,何以爲之?敢稟。大王大妃殿傳曰,聞卿胥命之言,雖罔極中,不覺愕然,幾致僨敗云者,似指坡州之事,而此則一國臣民之所不幸而冤憤者,豈卿獨當,而以罪自引乎?旋卽改卜吉兆,因山萬安,已爲返虞,雖慟冤崩迫,皇皇靡逮之中,一邊則萬幸萬幸,卿之其間憂悚勞瘁,亦無比矣,卿則認以臣分當然之事,雖忘其身,予心豈無憫然之慮乎?今竣大事,意謂安休矣,爲此意外不當之過擧,此時添予酬應憂慮,實非平日所望,卽爲安心還第,以安予心。仍傳于李憲瑋曰,此敦諭,遣史官傳諭,還傳命召。
尹秉烈啓曰,卽者義禁府都事來言,左議政洪奭周,待命于金吾門外,係是大臣去就,敢啓。傳曰,知道。
以京畿監司申在植狀啓,交河郡守李正幹身死事,傳于李憲瑋曰,令該曹,口傳各別擇差,明日下送。
閔致成,以國葬都監摠護使意啓曰,元堂里行殿欑宮諸具及返虞後燒火物件,別單書入之意,敢啓。傳曰,知道。
又以迎接都監言啓曰,卽接三道監司所報,則今此勅行時,沿路邑名館名,有當避字,不可不變通,故京畿朔寧,改以朔安,黃海道載寧,改以載安,平安道寧邊,改以延邊,寧遠改以永遠,肅川肅寧館,改以肅永館云矣,敢啓。傳曰,知道。
又以迎接都監言啓曰,卽接遠接使謄移,則勅行今月十六日渡江,義州止宿,十七日離發,來五月初三日入京停當路程記,謄書上送,故正書以入之意,敢啓。傳曰,知道。
又以迎接都監言啓曰,卽接遠接使謄移,則上副勅通官跟役等,姓名年歲後錄上送矣,正書以入之意,敢啓。傳曰,知道。
又以迎接都監言啓曰,當初牌文中,通官六人,無大次區別之事矣,卽見遠接使謄移,則大通官三人,次通官三人,跟役二十名出來云,依此磨鍊擧行之意,分付各該司,何如?傳曰,允。
乙未四月二十日未時,上詣敦化門內,返虞祗迎入侍時,行都承旨李憲瑋,行左承旨韓義運,右承旨張敎根,左副承旨尹秉烈,假注書曺錫亨,加出假注書徐耆淳,記事官徐憲淳·曺雲承,檢校直閣李景在·吳取善,檢校待敎趙斗淳·金學性,以次侍立,時至,通禮跪啓請外辦,上具衰服,乘輿出宣化門,藥房提調李紀淵,進前奏曰,此時勞動,聖體若何?上曰,一樣矣。由協陽門出進善門,降輿入幕次,諸臣問安後,侍立幄外。上曰,神輦來到處所知入,憲瑋令院隷,催促訓局敎鍊官,以次連奏,請司謁這這入稟,有頃,敎鍊官來奏曰,神輦方到芭子橋前路矣,通禮跪啓請出次,上出幕次詣板位,少頃,執事者陪進前班腰轝彩輿以至,稍久,神輦入敦化正門,摠護使及都監堂郞陪從承史等哭從,引儀唱俯伏哭,上俯伏哭,諸臣及侍衛,皆失聲號哭,引儀唱止哭,上止哭行四拜禮訖,入幕次,少頃,通禮跪啓請出次乘輿,秉烈請出解嚴標信,上命出給,仍乘輿由進善門,入延英門,通禮跪啓請降輿,上降輿,陞由宣政門入齋殿,諸臣以次權退。
乙未四月二十日未時,上詣孝成殿。返虞後,別茶禮親行入侍時,行都承旨李憲瑋,行左承旨韓義運,右承旨張敎根,左副承旨尹秉烈,右副承旨閔致成,同副承旨鄭禮容,假注書金炳奎·曺錫亨,記事官曺雲承·洪說謨,原任直提學趙寅永·鄭基善,直提學徐憙淳,原任直閣李光文·金邁淳·朴永元·李嘉愚,檢校直閣李景在·吳取善,原任待敎徐有榘,檢校待敎趙斗淳·李肯愚·金學性,以次侍立。時至,通禮跪啓請出次,上具衰服,出自齋殿,入宣政殿東夾門,由東階陞詣板位西向立,引儀唱俯伏哭,上俯伏哭,少頃,止哭行四拜禮,仍詣靈座前北向跪,憲瑋奉香,敎根奉爐,上三上香,連奠三盞訖,還詣板位俯伏哭,少頃,止哭行四拜禮訖,通禮導上還齋殿,諸臣以次退出。
上在昌德宮廬次。
藥房都提調沈象奎,提調李紀淵,副提調李憲瑋啓曰,祗迎返虞,孝思冞切,哀疚之餘,勞動且多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區憂慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
藥房口傳啓曰,素膳進御,已至九日,不知之中,聖候之受損必多,區區下情,不任憂慮之至,帝王之孝,不在疏節,榮衛之和,必賴滋味,而哀疚踰制,保嗇失宜,豈不萬萬悶迫乎?伏願勉抑至情,自今日許復常膳,仰體兩慈殿,惟憂之心,千萬顒祝,惶恐敢啓。答曰,知道。崩廓如新,何忍復膳乎?卿等其止之。
藥房口傳啓曰,屢朔哀毁之餘,素膳進御,已至九日之久,眞元凘綴,勢所必至,下情焦遑,容有極哉?況我聖上,沖年榮衛,易致受損,此時保嗇之方,惟在於薑桂之滋補,伏願自今亟復常膳,仍又勸進于大殿,千萬顒祝,惶恐敢啓。答曰,因山奄過,玄宮永閉,慟廓崩霣,天地茫茫,而冥頑如木石,雖一縷之苟存,何可忍進常膳乎?大殿沖齡也,自內亦當勸進,而於予則勿復爲此言,以添罔極之心事焉。
藥房口傳啓曰,常膳之不進,已自因山前七日,區區下情,伏不勝憂悶之至,伏念哀痛之中,多日行素,必致添損之節,而伏況大殿,尙在沖年,榮衛未充,大王大妃殿哀毁過度,此時仰以慰勉,俯以寬譬,豈非今日止孝止慈之道乎?伏乞亟下復膳之命,千萬顒祝,惶恐敢啓。答曰,此時常膳,何可議到乎?
大王大妃殿傳于鄭禮容曰,自三虞祭,至七虞祭,攝行磨鍊。
鄭禮容啓曰,左議政洪奭周,又使錄事來言,十行慈敎,惻怛諄摯,奉讀感泣,不知攸達,而罪負之重,轉難自贖,未伏常刑之前,萬無變動之望,泥首席藁,恭竢嚴誅云,仍納命召,何以爲之?敢稟。大王大妃殿傳曰,昨日敦諭,備言今事,謂當犂然領會矣,一向固執,實不勝慨然,大臣異於具僚,體國之義居先,設或有難安於於義之事,顧此時則不忍言私,而卿强引不當之事,益煩酬應於此中,心腹披告,邁邁不聽,此由予之誠信未孚於人,使卿至此,豈不靦然乎?卿不信予言,一直强引,則予亦無更對朝臣之顔,將以卿去就而決之,卿須諒此爲之。仍傳于鄭禮容曰,遣史官傳諭,還傳命召。
又啓曰,左議政洪奭周,又使錄事來言,慈敎洊降,辭旨截嚴,萬萬非臣子所敢承聞,震懍罔措,求死不得,偃處城闉,亦所不敢,逬出郊坰,恭俟誅殛之典云,仍納命召,何以爲之?敢稟。大王大妃殿傳曰,卿不信予言,爲過擧而出城,卿立卿之志,予行予之志,則此各立其志,勿以予之不爲先告爲言焉。仍傳于鄭禮容曰,遣史官傳諭,還傳命召。
大王大妃殿傳于鄭禮容曰,左相出城云,俄者敦諭,予旣成言,凡公事及藥房復膳啓辭,一竝勿入於予,不爲食言之地。
鄭禮容啓曰,今此勅使接見時說話,依例書入,而或不無未盡處,令廟堂增刪,以備御覽,何如?傳曰,允。
吏曹口傳政事,以李賢耆爲交河郡守。
鄭禮容,以弘文館言啓曰,下番修撰臣許晟,慶熙宮奉安列聖朝御製御筆,弘齋全書還奉安時,今日晝仕出去之意,敢啓。傳曰,知道。
又以禮曹言啓曰,返虞後,朝臣哭班,依庚申已例,設於仁政殿西庭事,前已草記允下矣,更爲詳考,則百官班次之設於魂殿外庭,卽補編所載,至於庚申年,則乃是循襲丙申已例,而丙申之移設於崇政殿西庭,蓋因泰寧殿外廷狹窄而然也,補編所載,旣如此,且魂殿外庭,足可成班,則不必移設,以延英門外更爲磨鍊,何如?傳曰,允。
韓義運,以宣惠廳言啓曰,頃以上納愆期事,筵稟關飭,限以三月晦間,爲守令者,苟有嚴畏朝令之心,寧或專事沁泄,無難過限乎?初旣以三晦爲限,則固當卽地請勘,而爲其容旋,拖到今日者,實出於曲諒之意,而法綱所關,亦不可一向任置,全未納邑守令楊州牧使宋祥來,坡州牧使朴蓍會,楊根郡守鄭善敎,安山郡守金原淳,溫陽郡守兪碩柱,熊川縣監裵化鳳,延日縣監沈能勳,盈德縣令兪廷煥,漆原縣監曺鵬,高城郡守金在善,一竝施以先罷後拿之典,而未畢納邑,則更爲措辭關飭,期於刻期督納,何如?傳曰,允。
義禁府啓目,平山前府使李鍾英原情云云。傳旨內辭緣,泛稱遲晩,所當請刑是白乎矣,曾經閫帥,勿爲請刑,載在大典通編,議處,何如?判付。啓,依允。
上在昌德宮廬次。
自開東至巳時,灑雨下雨,測雨器水深六分。
三虞祭後,大殿·大王大妃殿·王大妃殿,內閣·政院·玉堂單子問安。答曰,罔極。藥房口傳問安。答曰,罔極。朝廷·二品以上·六曹堂上·奉朝賀單子問安。答曰,罔極。
行都承旨李憲瑋,行左承旨韓義運,右承旨張敎根,左副承旨尹秉烈,右副承旨閔致成,同副承旨鄭禮容等啓曰,臣等卽伏見大王大妃殿傳敎下者,有凡公事及藥房復膳啓辭一竝勿入之命,處分非常,辭敎過中,臣等聚首抑塞,罔知攸出,玆敢忙陳短籲,相率仰瀆,伏願殿下,仰稟東朝,亟賜反汗,以光聖德焉。答曰,昨伏承慈敎,下情萬萬震凜,自內連爲仰請還收,而未蒙允兪,尤爲悚悶,此意政院馳報於左相,可也。
藥房口傳啓曰,臣等昨日口啓,備陳焦迫之情,而及承下答,辭旨哀痛,不賜俯許,下情憂悶,益無以爲喩。第伏念積日哀毁,氣候凜綴,可以仰揣,昨雖伏奉復膳啓辭勿入之敎,而職在保護,義切仰勉,他不暇顧,相率冒籲。伏乞亟賜允許,先御常膳,而仍爲勸進于大殿,千萬至祝,惶恐敢啓。無批答還下。
藥房口傳啓曰,臣等昨以勉進常膳之意仰請,而未蒙允許,顧今悠悠萬事,豈有過於保護聖躬,而補益扶持之道,惟有薑桂之勉進,則是豈可一刻蹔緩乎?衷情所迫,言不知裁。伏乞亟加三思,特許常膳,仍又仰請于兩慈殿,千萬切祝,惶恐敢啓。答曰,卿等之請,至再不已,謹當仰勸兩慈殿而勉從矣。
藥房口傳啓曰,素膳進御,已至旬日之久,則聖體受損,實爲晷刻之悶,故雖伏奉復膳口啓勿入之敎,而猶不得不冒煩仰請者,誠以保護居先,分義爲後也,不惟不賜勉從,至有啓辭還下之擧,臣等聚首抑塞,繼之以萬萬罔措,不避方命之懼,敢效繳還之義,玆更相率仰籲,伏願亟加三思,特降一兪,以光聖德,以副群望焉,千萬顒祝,惶恐敢啓。答曰,予之情事,食息不忍如常,而卿等縷縷之請,如此懇摯,放欲爲勉從,勿慮焉。
藥房口傳啓曰,臣等昨陳從權之請,未蒙兪音,憂遑抑塞,只恨忱誠之不能仰格也,顧今聖上沖年,哀疚過節,大王大妃殿下,任情過毁,眞元之受損,勢所必至,以我慈聖之孝之慈,豈待臣等之陳請,而始爲勉許乎?伏願亟回慈心,先御常膳,仍爲勸進于大王大妃殿·大殿,千萬顒祝,惶恐敢啓。答曰,東朝欲爲勉從,亦勸主上而俯循矣。
閔致成啓曰,左議政洪奭周,又使錄事來言,洊伏承萬萬非常之慈敎,震剝驚懍,罔知攸措,今方冒死進詣金吾門外,席藁竢命,唯願遄伏常刑云,仍納命召,何以爲之?敢稟。大王大妃殿傳曰,昨日豈不預告乎?予有何萬萬非常之敎,實不自知也?卿若還第,都爲無事,於予勿問焉。仍傳于閔致成曰,遣史官傳諭,還傳命召。大王大妃殿傳于尹秉烈曰,公事捧入承旨,竝推考。
閔致成啓曰,左議政洪奭周,又使錄事來言,兩殿下敎,縷縷申嚴,衷情震剝,轉益罔措,區區去就,到今固不敢遑恤,而慈敎未蒙還收之前,無非臣伏地待死之日,席藁涕泣,推願速被重誅云,仍納命召,何以爲之?敢稟。大王大妃殿傳曰,卿之以今番坡州事引咎,萬萬不當,予復洞言之矣,卿須聽之。當初之定於坡州,不幸爲凶人所誤,君臣上下之冤憤罔措,前古所無之事,而亦不可以指誰爲咎,卿之前後勞悴,姑捨之,心力俱竭,恒所感歎者,以卿之誠心雖强引爲罪,於事理不當矣,豈平日所恃者乎?是以予亦有過中之辭敎,卿以是爲難安,前後傳敎,竝爲還收,以安卿心,卽爲還第安休,而如是洞諭之後,雖於日後筵席,復提此等說,則是卿眞負予,卿其諒悉焉。仍傳于閔致成曰,遣史官傳諭,還傳命召。
大王大妃殿傳于閔致成曰,左相以辭敎之過中爲難安,今番前後傳敎,一竝還收,史官傳諭後,見其還第而復命。
閔致成啓曰,吏曹郞廳來言,守令多窠,政事,取稟。傳曰,當日爲之。
尹秉烈啓曰,卽者義禁府都事來言,時囚罪人李樹敏·洪錫鵬·李鍾英等,當爲議處,朴基益,當爲捧供,而判義禁李羲甲奉命在外,同義禁李鐵求·金道喜·尹命圭,俱有身病,不得開坐云,何以爲之,而同義禁,竝卽牌招,以爲開坐之地,何如?傳曰,允。許遞,前望單子入之。
判義禁前望單子入之,金魯敬落點。
事變假注書李源庚書啓,臣於本月二十二日申時量,敬奉慈敎,馳往傳諭于金吾門外左議政洪奭周胥命所,則以爲,十行慈旨,誨諭諄摯,伏讀感悚,涕淚自逬,至於前後辭敎之一竝還收,尤是曠絶之特恩,區區一己之處義,姑不敢更事瀆撓,謹當祗承恩命,冒還私次云,而仍爲還第,故臣則復命之意,敢啓。傳曰,知道。
閔致成,以迎接都監言啓曰,勅使今已渡江,公事郞廳二員,以訓鍊院主簿許爕,武臣兼宣傳官李種赫差下,與前差郞廳,依例待令于闕下,書吏一人,亦爲擇定,使之擧行,〈何如?〉傳曰,允。
又以迎接都監言啓曰,卽接遠接使謄移,則祭幣及賞賜禮物數爻,謄書上送,故正書以入之意,敢啓。傳曰,知道。
又以迎接都監言啓曰,卽接遠接使謄移,則勅諭一度,誥文三度,祭文一度,謄書上送,故正書以入之意,敢啓。傳曰,知道。
又以迎接都監言啓曰,今此勅使弔祭時,祭物物目器數,依例別單書入之意,敢啓。傳曰,知道。
又以迎接都監言啓曰,卽接遠接使謄報,則今此勅行時,城門砲上下馬砲,初二三吹,依例爲之,開閉門,以鼓代行云矣,敢啓。傳曰,知道。
又以迎接都監言啓曰,勅使在館時,館門把守及館內守直房守房子各差備等,依上例名數,別單書入之意,敢啓。傳曰,知道。
鄭禮容,以兵曹言啓曰,各廳官員之受由下鄕者,因山前如未還仕,則績當啓遞之意,曾已草記蒙允矣,訓鍊院判官吳允錫,武臣兼宣傳官朴正鎭等終不上來,雖未知其實故之如何,而事體所在,萬萬未安。竝爲先改差,雖以訓鍊院官員言之,判官吳允錫之尙不還仕,初不報來者,極爲駭然,當該訓鍊院官員,令該府拿問處之,何如?傳曰,允。
又以兵曹言啓曰,在前迎勅時,三營入直馬兵·騎士等,各留三名,餘皆除出,殿門排立,扈衛軍官六十人及標下軍,別將與所任軍官率領,各門分把,城內外街巷屛門,三營分掌把守,而除器械泒立,嚴禁雜人,本曹與三營,別定校卒,另加檢飭矣,今亦依此擧行,何如?傳曰,允。
又以兵曹言啓曰,在前勅使止宿弘濟院時,訓局軍一百名,前期定送,各別防護矣,今亦依此擧行,何如?傳曰,允。
又以備邊司言啓曰,勅行渡江,今已有日矣,大護軍朴周壽,伴送使差下,而亦當有專价稱謝之擧,令政院,政官牌招開政,謝恩使差出,以爲前期治裝之地,何如?傳曰,知道。
又以備邊司言啓曰,此時支勅守令,不可蹔曠,兩西因公上來之人,使之罔夜還任而他道亦多有受由上京守令云,竝一體催促,不日下送,何如?傳曰,允。
又以備邊司言啓曰,卽因宣惠廳草記,上納全未納邑諸守令,竝施罷拿之典矣,常賦攸關,罪固難貰,而第念客使壓境,支站時急,此時交遞,實有狼狽之慮,畿邑諸倅,竝姑仍任,使之戴罪擧行,過勅後拿勘,溫陽·高城,俱以殘弊,近又數遞,如非另行矯捄,無以爲邑,兩倅之代,勿拘常格,各別擇擬之意,分付銓曹,何如?傳曰,允。
又以訓鍊都監言啓曰,本局把摠梁迪洙,身爲領軍入直將官,擧措極爲慢忽,爲先汰去之意,敢啓。傳曰,知道。
又以御營廳言啓曰,本廳騎士別將李栻,時帶承傳宣傳官之任,職務相妨,改差,何如?傳曰,允。
尹秉烈,以刑曹言啓曰,大王大妃殿傳曰,今日晝停所茶禮時,雨勢頗緊,而油芚不爲待令,至於沾濕之境云,非但萬萬驚悚,若有一分紀綱,豈有如許事體乎?當設典設司官員,爲先汰去,令該府拿問嚴勘,員役嚴刑遠配事,命下矣。典設司書員洪舒榮,全羅道南原府,遠地定配所,待過齋嚴刑一次,押送之意,敢啓。傳曰,知道。
戶曹判書李止淵,漢城判尹鄭基善,禮曹判書金蘭淳聯名疏曰,伏以,日月迅駛,我先大王玄宮永閟,返虞禮成,伏惟孝思皇皇,益復靡逮,仍伏念臣等,猥當敦匠之任,不能殫誠於終事之地,檢飭未免疎忽,擧行率多稽慢,孤負之罪,觸處難貰,而至於昨日事,而尤萬萬惶懍欲死,方擬自列俟勘,卽伏見去夜大王大妃殿傳敎下者,有該司郞吏處分之命,該司卽都監分差,則雖曰,該司所掌,乃是都監事務,爲堂上者,苟能先事照飭,當無臨時錯誤,何敢以罪在郞吏,晏然倖逭?非特此也,神輦雨傘,乃都監之所進排,而該房掌吏與領去部將,擅自先行,不爲待令,在途而兩備入排外遮護,極其虛疎,到站而神轝移奉時取用,未免苟且,卽地所見,不可但以驚悚言,名以都監,擧行寧有如許貌樣?卽此而臣等無狀,合置重辟,亦何可諉之下屬之不善,而厭然自掩乎?玆敢短章聯陳,仰控實狀。伏乞聖上,亟命攸司,勘臣等當被之律,以懲辜恩溺職之罪焉,臣等無任云云。答曰,省疏具悉。再昨日事,不可但以驚悚言,卿等竝施越俸之典。
應敎徐念淳,副應敎權用經,校理洪羲錫·沈宜升,副校理徐元淳·成原默,修撰沈啓錫·許晟,副修撰黃·金在田聯名箚曰,伏以臣等,昨伏見大王大妃殿傳敎下者,有凡公事及藥房復膳啓辭一竝勿入之敎,臣等相顧愕眙,罔知攸措,凡係公事之蹔滯,果何等悶迫,此時常膳之勉進,尤不容少緩,今玆慈敎,萬萬非常,臣等職忝邇列,不勝煎灼,相率陳箚之際,且伏見院議啓辭批旨下者,以連爲仰請還收,而未蒙允兪爲敎,臣等聚首抑塞,尤不任憂慮之忱,玆敢疾聲仰籲。伏乞聖明,更稟東朝,亟收昨下之敎,千萬顒祝。取進止。答曰,省箚具悉。已諭於院議之批矣。
上在慶熙宮廬次。
閔致成啓曰,吏曹判書趙寅永,參判李奎鉉,參議李穆淵牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
鄭禮容啓曰,奏御文字,何等審愼,而今日兵曹番單子,刀擦狼藉,致勤下敎,臣之矇然捧入,不勝惶悚,而當該堂上,不可無警,推考,何如?傳曰,允。爾亦推考。
尹秉烈啓曰,同義禁金道喜·尹命圭牌不進推考傳旨,今方捧入,而開坐命下之後,如是違牌,事甚未安。更與新除授判義禁金魯敬,一體牌招,何如?傳曰,允。
傳于尹秉烈曰,在外判義禁許遞,前望單子入之。
判義禁前望單子入之,金在昌落點。
傳于閔致成曰,陳奏兼奏請正使以下別單書入
有政。吏批,判書趙寅永進,參判李奎鉉,參議李穆淵竝牌招不進,左副承旨尹秉烈進。以南興中爲康陵令,崔璜爲義盈主簿,任正仁爲典設別提,趙基升爲軍資奉事,吳鍾烈爲義陵參奉,金鏴爲謝恩正使,李彦淳爲副使,朴宗休爲書狀官,成憲曾爲溫陽郡守,南駿應爲高城郡守,尹審求爲盈德縣令,孫海振爲漆原縣監,鄭成祐爲熊訓縣監,沈宜豐爲迎日縣監,趙秉一爲康津縣監,楊州牧使宋祥來,坡州牧使朴蓍會,楊根郡守鄭善敎,安山郡守金原淳,已上仍任事承傳。伴送使單朴周壽,兼執義成遂默,分承旨徐英淳·洪學淵·李敦榮·李魯秉,分兵曹參議李根中·朴容壽,參知南履炯·韓鎭㦿,正郞尹致秀·洪在喆,佐郞李公翼·鄭德和,分內醫提調沈能岳·趙寅永,已上減下。
兵批,行判書金在昌進,參判沈英錫,參議李正耆病,參知申在獻入直,同副承旨鄭禮容進。以李錫祐爲同知,李義謙·鄭輔源爲武兼,尹喜豐爲管城將,吳明善爲羅暖萬戶,權時慶爲濟物萬戶,同知單廉應甲,副護軍徐英淳·李魯秉·洪學淵·洪鍾遠·李鼎在·李敦榮·朴容壽·李根中·南履炯·韓鎭㦿,副司果李玄五,以上竝單付。分都摠管金箕殷·宋冕載,分副摠管朴齊聞·趙冀永,分都事姜漢過·南百善·李源奎·申在貞,以上依定式減下。分宣傳官李兢來·李南轅·李鏞·李奎會·洪永錫·韓取善·李鍾晩·李極會·尹福·趙邦和·許策·朴奎晟,假內乘趙秉七,以上依承傳減下。
吏批,再政。以趙㝡永爲忠勳都事,李南轅爲監察,宋啓根爲木川縣監,李元圭爲扶餘縣監。
兵批,再政。以李奎燦爲訓鍊副正,李鍾武·李熙鳳爲宣傳官,朴禹鉉爲右捕從,舊波知權管單鄭宅基,同知單金潤邦。
吏批,三政。韓容鼎爲敦寧判官,吳顯甲爲典牲判官,韓羲新爲長寧殿令。
以吏曹參議李穆淵牌不進罷職傳旨,傳于鄭禮容曰,只推。
鄭禮容,以兵曹言啓曰,今日丹鳳門下鑰時,鑰柱橫入,至有還開更鎖之擧,事甚驚駭,當該司鑰,令攸司科治,門考宣傳官及該門守門將,令該府拿問處之,何如?傳曰,允。
尹秉烈啓曰,今日丹鳳門下鑰時,誤爲橫鎖云,闕門鎖鑰,何等嚴重,而不能審愼,致此橫鎖,萬萬駭然,爲先出給鑰匙,使之改鎖,而當該司鑰,令攸司科治,守門將及門考宣傳官,竝所當重勘,而本院請推之外,無他可施之罰,何以爲之?敢稟。傳曰,竝拿處。
鄭禮容,以吏曹言啓曰,因備邊司草記,此時支勅守令,不可暫曠,兩西因公上來之人,使之罔夜還任,而他道亦多有受由上京守令云,竝一體催促,不日下送事,允下矣。自臣曹催促,則綾州牧使李廣度,寧越府使趙琮鎭,文川郡守金學敏,俱已下去云,寧邊府使李肯愚,襄陽府使李允植,旌善郡守李德秀,俱爲今二十二日下去云,慶州府尹尹致謙,忠州牧使金祖淵,杆城郡守黃鍾林,泰仁縣監沈能淑,俱爲今二十四日下去云,務安縣監吳致淳,時在京畿安城地,不日下送之意,知委於京畿觀察使處,何如?傳曰,允。
閔致成,以禮曹言啓曰,今此勅使致祭魂殿時,執事官等,依例令吏曹,預爲差出事,分付,何如?傳曰,允。
鄭禮容,以訓鍊都監·禁衛營·御營廳言啓曰,白蓮峯下再次行獵,遍加搜覓,不見虎跡,爲日已久,姑爲撤罷之意,敢啓。傳曰,知道。
尹秉烈,以義禁府言啓曰,楊州牧使宋祥來,坡州牧使朴耆會,楊根郡守鄭善敎,安山郡守金原淳,溫陽郡守兪碩柱,熊川縣監裵化鳳,延日縣監沈能勳,盈德縣令兪廷煥,漆原縣監曺鵬,高城郡守金在善等,一竝施以先罷後,拿之典事,傳旨啓下矣。宋祥來·朴蓍會·鄭善敎·金原淳等,廟堂旣請過勅後拿勘,待勅行後,發遣府書吏·羅將,竝拿來,兪碩柱·裵化鳳·沈能勳·兪廷煥·曺鵬·金在善等,時在任所云,依例發遣府書吏·羅將,竝拿來,何如?傳曰,待待命拿囚。
上在昌德宮廬次。
四虞祭後,大殿·大王大妃殿·王大妃殿,內閣·政院·玉堂單子問安。答曰,罔極。藥房口傳問安。答曰,罔極。朝廷·二品以上·六曹堂上單子問安。答曰,罔極。
大王大妃殿進御人蔘粟米飮,自明日停止事。出榻敎。
王大妃殿進御人蔘粟米飮,自明日停止事。出榻敎。
閔致成,以迎接都監言啓曰,卽接遠接使謄移,則龍淵鎭別將崔弘運,書呈名帖時,弘字不爲改書而入呈,副勅以爲悞犯廟號,實屬疎忽,書示名帖紙背,故原書謄書上送矣,正書以入,而該鎭將,雖有儐臣論罷,該道臣之不能消詳知委,任其做錯,致此貽羞者,不可無警,推考,何如?傳曰,允。
大王大妃殿傳于閔致成曰,見此狀啓,非但爲朝廷之羞恥,幾乎生事,豈有如許事體?已有各差備官姓名成冊,如有一分致愼,觸諱之字,必無不知之理,而慢忽不謹,至於生頉,而獨責其無識鎭將而罷黜,遠接使及道臣事,萬萬慨然,竝越俸三等,安州問安中使兪應繪,想已復路,未知來到於何處,而更往勅使所到處,國王·國王祖·王妃聞其言,大爲驚悚不安,更送中使,謝過於兩大人,兼謝不爲深責之德意事傳之事,使迎接都監撥馬知委。
閔致成啓曰,山陵都監提調金敎根,謂有情勢,下爲復命,自外徑行,事體所在,極爲未安,推考,何如?傳曰,允。
以陳奏兼奏請正使以下別單,傳于閔致成曰,正使議政府右議政朴宗薰子弟中一人,六品職除授,奴婢七口,田三十結賜給,副使行護軍李羲準加資,奴婢五口,田二十結賜給,書狀官司僕寺正成遂默加資,奴婢四口,田十結賜給,堂上譯官吳繼淳等四人,竝加資,奴婢中一口,田三結賜給,通事崔錫洪等四人及淸學韓啓運,寫字官金榮,正使軍官嘉善崔俊植,竝加資,其餘正副使軍官及畫員·御醫等七人,竝依庚申年例,捧傳旨。
傳于閔致成曰,政官牌招,賞典下批。
閔致成,以吏曹言啓曰,今此六虞祭大祝,前分兵曹正郞洪在喆塡差,而時無職名,令該曹口傳付軍職,何如?傳曰,允。
兵曹口傳政事,副司果單洪在喆。
閔致成,以禮曹言啓曰,自前勅使在館時,如遇節日,則有遣官問慰設宴之例矣,今此勅行入京,在於來五月初三日,則端午節日,似當經過於館所,依前例,使本曹郞廳,齎奉御帖,傳給禮單,而今番宴享,皆以茶禮磨鍊,設宴一款,不必擧論,以此擧行之意,分付,何如?傳曰,允。
又以承文院都提調意啓曰,謝恩使今日差出,方物當爲磨鍊,而賜祭謝恩,賜諡謝恩,追封謝恩,追諡謝恩,冊封謝恩合五起,以有方物磨鍊,方物移准謝恩一起,以無方物磨鍊之意,分付該曹,使之擧行,何如?傳曰,允。
又以追崇都監都提調意啓曰,綏陵表石陰記製述官朴綺壽在喪,其代以預差知中樞府事徐俊輔陞實,使之製進,而元別單中,改付標以入之意,敢啓。傳曰,知道。
又以追崇都監都提調意啓曰,綏陵表石奉出磨刻之際,不可不另有看檢之人,前縣監金命爀,別看役差下,何如?傳曰,允。
又以山陵都監摠護使意啓曰,本都監儀軌事目,別單書入之意,敢啓。傳曰,知道。
又以迎接都監言啓曰,本都監郞廳尹審求,移拜外任,其代忠勳府都事趙㝡永差下,使之察任,何如?傳曰,允。
又以迎接都監言啓曰,今此勅行時,上副勅通官頭目等贈給物種數爻,三道及開城府,俱爲報來,故依例別單書入之意,敢啓。傳曰,知道。
鄭禮容,以兵曹言啓曰,今此迎勅時,依庚申已例,訓局出番軍二哨,將官率領,敦化門外紅馬木前路作門,嚴禁雜人,何如?傳曰,允
又以兵曹言啓曰,今此迎勅時,禁辟中軍,以訓局中軍擧行事,自迎接都監,已爲草記蒙允矣,原節目中,以訓局中軍擧行事磨鍊,何如?傳曰,允。
又以備邊司言啓曰,卽見東萊府使李鐸遠狀啓,則以爲,弔慰差倭,今已出來,依前例,京接慰官及差備譯官,直爲差送,而陳賀差倭,亦當匪久踵至,接慰官差備官,預先差出事,竝講令廟堂,稟旨,分付矣,弔賀差倭,次第出來,接待之節,各有已例,接慰官及差備譯官,令該曹該院,卽速差出,使之趁期下去之地,何如?傳曰,允。
張敎根,以賑恤廳言啓曰,西部都染洞任掌李奉仁,今月二十四日,本洞路傍,得一歲遺棄女兒,大平洞居良女南召史,欲爲收養,貧不自食,願爲受料,告于本部,自該部牒呈,故依節目給料,使之乳養之意,敢啓。傳曰,知道。
鄭禮容,以義禁府言啓曰,今此勅使在館時,三門把守假都事三員,令該曹,預先口傳差出,以爲習儀時,擧行之地,何如?傳曰,允。
又以義禁府言啓曰,溫陽前郡守宋文熙拿問定罪事,傳旨啓下矣。宋文熙,家在忠淸道懷德地云,依例發遣府羅將拿來,何如?傳曰,待待命拿囚。
義禁府啓目,粘連向前洪錫鵬亦,旣入闕中,不爲肅謝,事甚可駭,以此照律,何如?判付。啓,依允。又啓目,粘連向前李鍾英亦,吏隷逃散,庫藏空枵,貪鄙苛刻,至有大臣筵奏,而今此爰辭,以吏逋之徵督,勅需之措備等說納供者,尤爲駭然,以此照律,何如?判付。啓,依允。又啓目,粘連向前李樹敏亦,人命之虎囕致死,不爲這這枚報,誠有稽緩之罪,以此照律,何如?判付。啓,依允。又啓目,典設別提朴基益原情云云。傳旨內辭緣,泛稱遲晩,刑推得情,何如?判付。啓,除刑推議處爲良如敎。又啓目,忠淸兵虞候李得壽原情云云。問目內辭緣,泛稱遲晩,刑推得情,何如?判付。啓,除刑推議處爲良如敎。又啓目,訓鍊院主簿金永琦原情云云。傳旨內辭緣,泛稱遲晩,刑推得情,何如?判付。啓,除刑推議處爲良如敎。又啓目,宣傳官趙羲獜,守門將李溟游等原情云云。傳旨內辭緣,泛稱遲晩,所當請刑是白乎矣。趙羲獜宣傳官,李溟游曾經摠府郞,勿爲請刑,載在大典通編,竝只議處,何如?判付。啓,依允。
上在昌德宮廬次。
藥房都提調沈象奎,提調李紀淵,副提調李憲瑋啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
鄭禮容啓曰,備邊司郞廳來言,今日賓廳日次,而五虞祭齋戒相値,不得來會云矣,敢啓。傳曰,知道。
大王大妃殿傳于韓義運曰,山陵工役竣事後復命,事體分義之所當然者,而都監堂上金敎根,謂有情勢,直爲尋卿云,已往之昭晰,旣無餘蘊,則又稱情勢,一向逡巡,萬萬未安。知敦寧金敎根,爲先從重推考,令政院嚴飭,使之當日上來。
大王大妃殿傳于鄭禮容曰,昨日龍淵別將事,誠是貽羞朝廷,因此思之,可知京外擧行之不謹,勅使之不善接待,非但事體之虧損,以我國無紀綱之狀,示於他國之人,豈不寒心乎?沿路館所雜人之攔入,觀光人紛挐之弊,曾已申飭於遠接使矣,未知實效之有無,而漸次近到,海·畿兩道之擧行,益多不能致愼云,朝家別有入聞之道,而廟堂亦以此意,各別措辭,嚴飭於兩道道臣及開城留守,弘濟院以後道路禁辟,卽三營門擧行,一體嚴飭於三營門將臣,勅行之入於闕內後,則事體尤爲自別,若一毫不整齊,此責有所歸,此意分付於廟堂。
傳于張敎根曰,五虞祭當自內親行矣,該房知悉。
張敎根啓曰,今日齋宿,承旨當爲備員,行都承旨李憲瑋,行左承旨韓義運,所當牌招,而拘於廳規,不得請牌,何以爲之,而左副承旨尹秉烈,右副承旨閔致成,竝卽牌招,何如?傳曰,允。牌招。
鄭禮容啓曰,今此勅使上來與回還時,沿路禁辟軍調發事,摠戎使廣州留守處,祗受次標信及兵符櫃請出之意,敢啓。傳曰,知道。
張敎根啓曰,吏曹判書趙寅永,參判李奎鉉,參議李穆淵牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
有政。吏批,判書趙寅永進,參判李奎鉉,參議李穆淵,竝牌招不進,右承旨張敎根進。以金箕晩爲司僕正,金錫喜爲引儀,朴醇壽爲漢城主簿,金命哲爲典設別提,韓用邁爲定陵參奉,校書副正字單吳相昱,弔慰接慰官單沈宜升,陳賀接慰官單成原默,護軍李羲準今加嘉義,司僕正成遂默今加通政加資事承傳。
兵批,行判書金在昌進,參判沈英錫,參議李正耆病,參知申在獻入直進,同副承旨鄭禮容進,副護軍單成遂默,同知單李道墡。
以吏曹參議李穆淵牌不進罷職傳旨,傳于鄭禮容曰,只推。
張敎根,以吏曹言啓曰,今此七虞祭執禮,前分兵曹正郞尹致秀塡差,而時無職名,令該曹口傳付軍職,何如?傳曰,允。
鄭禮容,以迎接都監言啓曰,三道支勅差使員,自各該道,今纔報來,故別單書入之意,敢啓。傳曰,知道。
上在昌德宮廬次。
五虞祭親行後,大殿·大王大妃殿·王大妃殿,內閣·政院·玉堂單子問安。答曰,罔極。藥房口傳問安。答曰,罔極。朝廷·二品以上·六曹堂上·大司諫·奉朝賀單子問安。答曰,罔極。
韓義運啓曰,右副承旨閔致成,今日不爲仕進,卽爲牌招,何如?傳曰,允。
大王大妃殿傳于韓義運曰,近日朝臣,全昧分義,徒立己見,大事勿論,一切以角勝爲主,豈有如許紀綱?政院令畿營,更爲嚴飭,使之當日上來,而若更以情勢二字捧入,則先自承宣,當有處分,以此知委。
兵曹口傳政事,副司果單尹致秀。
以咸鏡監司曺鳳振狀啓,甲山府使李秉逵,金店銅礦潛開收稅,爲先罷黜,其罪狀令攸司稟處事,傳于閔致成曰,令該曹口傳差出,催促下送。
鄭禮容,以備邊司言啓曰,卽見戶曹所報,則以爲,勅行在卽,曹儲匱乏,諸般策應,萬萬罔措,錢限十萬兩,及今區劃爲辭矣,每經一番勅行,輒備一番勅需,自是度支已例,而以今事勢,實無以經紀,則不可不從他措處,第京外財穀,到底匱竭,有難如數準施,以東闕營建物力餘在條八萬五千兩零劃送,而但此錢入用之期,始在於丁酉戊戌,則念其事情,有不可遲待,姑先以訓局銀三千兩,禁營銀三千兩,兵曹銀四千兩,江華戶東庫木一百同,嶺南己卯合錄穀折米三千石,南倉錢作穀折米三千石,右兵營軍餉穀折米二千石,左水營別餉穀折米二千石,南關久置穀折米五千石,關東甲午移劃句管穀折米二千石,竝爲貸劃,使之取用,待到元劃年限,以爲次第還報後報來之意,一體分付於該曹·該營·該道,何如?傳曰,允。
義禁府照目,粘連平山前府使李鍾英矣本府議啓內,吏隷逃散,庫藏空枵,貪鄙苛刻,至有大臣筵奏,而今此爰辭,以吏逋之徵督,勅需之措備等說納供者,尤爲駭然,以此照律,罪杖一百收贖,告身盡行追奪,流三千里定配,私罪。奉敎依允爲旀,功議各減一等爲良如敎。又照目,粘連文義縣令李樹敏矣本府議啓內,人命之虎囕致死,不爲這這枚報,誠有稽緩之罪,以此照律,罪笞四十收贖,附過還職,私罪。奉敎依允爲旀,功減一等爲良如敎。又照目,粘連齊陵令洪錫鵬矣本府議啓內,旣入闕中,不爲肅謝,事甚可駭,以此照律,罪笞四十收贖,附過還職,私罪。奉敎依允爲旀,功減一等爲良如敎。又啓目,粘連向前趙羲獜·李溟游等亦,闕門下鑰之時,不能審愼,以致橫鎖,自有應施之律,以此照律,何如?判付。啓,依允。又啓目,粘連,向前朴基益亦,晝停所茶禮時,油芚不爲待令,至於沾濕之境,萬萬驚悚,罪在難貸,以此照律,何如?判付。啓,依允。又啓目,粘連,向前李得壽亦,還餉收捧,極其零星,不可以大歉之餘,有所容恕,以此照律,何如?判付。啓,依允。又啓目,粘連向前金永琦亦,本院官員中受由下鄕者,不參因山時哭班,而身爲掌務官,終不直報,難免其罪,以此照律,何如?判付。啓,依允。
左議政洪奭周疏曰,伏以,日月迅駛,因封奄訖,反哭禮成,虞事五過,玄扃永閟於膽覲,雲鄕莫逮於攀號,昊穹罔極,薄海均慟,仰惟我殿下,孝思出天,曷堪皇瞿?伏念臣,冥頑不忠,宜死不死,觸事僨誤,積罪如山,種種罔赦之辜犯,有非擢髮之所能數,金木嶺海,尙云輕典,彈束周行,顧何暇議,而薄譴不加,殊恩反侈,顚倒郞當,乍去旋入,乃欲以負釁包羞之蹤,肆然於廊廟之上,天下寧有是耶?臣於山陵之役,職以摠護爲名,凡係小大事務,皆當首任其責,相地官之不得其人,臣之罪也,先事而不能逆折其跳踉,後事而不能卽察其妄錯,亦臣之罪也,前後曲恕之敎,每以臣不知爲解,而臣雖無似,名玷大官,平居抗顔,自處以百僚之首,而一有錯謬,輒諉曰,我則不知,亦將焉用彼相爲哉?且況誠之所到,無物不透,雖愚必明,雖塞必通,若使臣,爲國任事之誠,有足以貫金石而格神祗,則風水之理,雖無素講,亦豈至於眯目袖手,一仰臺史之口吻乎?臣子之於君父,固無所不用其誠,而其至重至大,必敬必愼,尤莫先於終事之地,苟於斯而有毫髮不盡其誠,則其爲辜,合置何辟,此尤臣萬殞難貰之罪也,幸賴我慈聖殿下睿知廣燭,明斷不疑,仰承聖祖之垂裕,遂定萬年之吉宅,此實皇天祖宗之所默佑,而若臣不忠不誠之罪,則初無足以少贖其萬一矣,臣之自分僇廢,亦已久矣,至慟在中,胸臆猶塞,臺墨未乾,大防莫嚴,其所以棄冒沒,不遑它顧者,祗願以區區寸忱,少效於愼終之大事,而迷錯僨敗,又復若此,撫躬慟恨,尙何言哉?竣役之後,歸身司敗,屢抗恩命,諒非得已,而當此擧國哀遑之時,乃以微末去就,鎭日重煩於嚴廬深墨之中,此亦臣之罪也,慰藉申勤,而若不知感,開釋備摯,而猶不知變,竟至非常之辭敎,大傷朝廷之事體,此又臣之罪也,至於惻怛憫勞之念,委曲恕過之旨,殆人子之所不能得於慈母者,在臣一身之銘感,固非生殞死結之所能報,而以辠媒榮,宜譴反奬,朝家懲勸之政,緣臣而倒置至此,此又臣之罪也。有罪如此獨逭刑章,臣雖不識羞恥,其將奈王法何哉?臣於日昨,伏見國葬都監諸堂聯跪之批,蹙伏之中,冞增惶愧,臣以無狀,濫居董率,疎闇聾聵,全失檢攝,月前山陵敦匠之所,弊端滋生,至徹崇聽,而臣則矇然不能覺察,今玆雨具之不戒,又在臣隨班之時,苟執其咎,臣實爲首,而堂郞胥吏,皆被譴勘,臣乃獨晏然無罰,此亦臣悚惕竢罪之一端也,飭敎截嚴,微諒未遂,退伏累日,情窮執蹙,玆不得不冒死煩籲於聽卑之天。伏乞聖明,亟命有司,正臣當被之罪,以昭法紀之重,則臣雖死之日,猶生之年也,臣無任云云。答曰,省疏具悉卿懇。日前慈敎,丁寧懇惻,卿又何爲而陳章乎?卿之前後勞瘁,亦已多矣,安心調將,是所望也。仍傳于閔致成曰,此批答,遣史官傳諭。
右議政朴宗薰箚曰,伏以,山陵禮襄,玄宮永閟,隙駟不淹,虞事洊過,伏惟哀慕皇皇,益復靡逮,臣伏見奏請使行別單下者,以臣名在前列,土田臧獲,寵錫便蕃,紀錄之恩,至及門闌,此上賞也,臣有何功,敢當斯典,感惶恧蹜,莫省所云。當上下哀遑之日,適萬里疆域之外,抆涕辭陛,抑情登塗,誠以國家大事,職所當爲也,使事取次,獲竣歸程,幸趁因封,顧此龍鍾,不至委命於草莽,蓋亦事係至重,若有所相焉耳,臣何嘗容纖毫之力哉?懋賞之典,治體攸關,一或踰濫,寔損大枋,備官三事,義當繳奏,況可以恬然承受,躬蹈貪天之歸乎?嚬笑之愛,不可以不愼,竽觴之濫,不可以不核,玆敢短箚自列,略暴情實,伏望亟命收還所下賞典,俾賤分少安焉。取進止。答曰,省箚具悉卿懇。卿其勿辭,安心領受。仍傳于閔致成曰,此批答,遣史官傳諭。
大護軍徐耕輔疏曰,伏以,日月不淹,因封禮成,玄隧一扃,奄隔千古,臣民之叫叩慟冤,若喪之初,惟我聖上曁我慈聖殿下皇皇哀慕之心,尤何所涯極?寸忱耿耿,實不勝憂慮戀結之至。仍伏念臣罪,臣自知之,臣之頂踵毛髮,皆我大行大王生成之澤也,而今於喬藏之日,猥膺虞敦之命,區區下情,豈不欲必誠必信,殫竭自效,而只緣臣,才智淺短,見識茫昧,旣不能先事而飭勵,又不能當場而辨別,致使莫重莫嚴之事,幾至於大謬,上而聖心驚惕,下而群情遑駭,伊時景象,抑亦往牒之所未有也,職在董役,僨誤至此,宜卽歸身司敗,鈇鉞是俟,而事在倉黃,神魄遁褫,抱牘徊徨,嚴不敢瀆擾,及至吉岡改卜,工役復擧,則成命之下,事期嚴急,遂不敢不包慙齎悚,冒沒奔趨,而追惟旣往之愆,尤尙覺有靦於面目,況又管領之際,檢束無素,不察之失,又添一罪,大僚筵警,已不足以蔽臣之辜,而慈度天大,不賜允可,盛恩雖在於包容,私心冞切於惶恧。由前而有敗事之罪,由後而有不飭之罪,終事之地,罪負如此,律以邦憲,合寘何辟,竣事而歸,復命而退,乃敢以事在過境,厭然自掩,爲終始倖逭之計者,實非臣分之所敢安也,玆敢露章自列,仰瀆嚴廬,伏願聖上,俯賜鑑諒,亟勘臣當被之律,以爲溺職僨事者之戒焉,臣無任云云。答曰,省疏具悉。坡州事,已有左相之前後批諭,已爲罄悉,卿亦是不當之事,廟堂申飭,事已過矣,到今何有追提乎?
乙未四月二十六日子時,上詣孝成殿。五虞祭親行入侍時,行都承旨李憲瑋,行左承旨韓義運,右承旨張敎根,左副承旨尹秉烈,右副承旨閔致成,同副承旨鄭禮容,假注書金炳奎·曺錫亨,記事官曺雲承·洪說謨,原任直提學趙寅永·鄭基善,直提學徐憙淳,原任直閣李光文·朴永元,檢校直閣李景在·吳取善,檢校待敎趙斗淳,以次侍立訖。時至,左通禮跪啓請,行第五虞禮,上具衰服,出齋殿,贊禮前導入孝成殿東夾門,由東階陞詣板位西向立,贊禮跪啓俯伏哭,上俯伏哭,少頃,啓請止哭興四拜興平身,上止哭興四拜興平身,執禮曰,行奠幣禮,贊禮導上詣盥洗位,盥洗訖,仍詣尊所北向立,執尊者擧羃酌鬱鬯,上詣靈座前跪,憲輝奉香,禮容奉爐,上三上香,敎根奉瓚跪進,贊禮啓請執瓚灌地,上執瓚灌地訖,以瓚授禮容,還置於尊所,致成奉幣篚跪進,贊禮啓請執幣獻幣,上受幣授秉烈,奠于靈座前訖,贊禮導上降復位,執禮曰,行初獻禮,贊禮導上詣尊所,執尊者擧羃酌醴齊,上詣靈座前跪,致成奉爵跪進,贊禮啓請執爵獻爵,上執爵授敎根,奠于靈座前訖,大祝檢校待敎金學性,進香案左西向跪,讀祝文訖,贊禮導上降復位,執禮曰,行亞獻禮,謁者引亞獻官領議政沈象奎,詣靈座前行禮如儀訖,降復位,執禮曰,行終獻禮,謁者引終獻官右議政朴宗薰,詣靈座前行禮如儀訖,降復位,贊禮啓俯伏哭,上俯伏哭,少頃,止哭興四拜興平身,大祝納虞主如儀,贊禮導上詣望燎位,大祝捧祝幣燎於坎,贊禮啓禮畢,仍導上還齋殿,諸臣以次退出。
上在昌德宮廬次。
自人定至五更,灑雨下雨,測雨器水深一寸。
韓義運啓曰,右承旨張敎根,今日不爲仕進,卽爲牌招,何如?傳曰,允。
傳于閔致成曰,孝成殿朔祭,攝行磨鍊。
傳于韓義運曰,知敦寧金敎根上疏入之。
閔致成啓曰,今此勅使回還時,開城府·平壤·義州三處別問安使,依近例以道內守令,借銜差下,御帖及空名帖,伴送使齎去,以爲從便擧行之地,而亦爲下諭于兩道道臣及各其守令處,何如?傳曰,允。
又啓曰,孝和殿五享五名日朔望祭祝文,綏陵忌辰五名日祭祝文,當爲製進,藝文提學徐有榘,待明朝牌招,使之製進,何如?傳曰,允。
尹秉烈,以義禁府言啓曰,咸鏡監司曺鳳振狀啓內,甲山府使李秉逵,爲先罷黜,其罪狀,令攸司稟處事,啓下矣。李秉逵,時在任所,依例發遣府書吏,交代後拿來,何如?傳曰,待待命拿囚。
尹秉烈啓曰,奏御文字,何等審愼,而卽伏見禁府前甲山府使李秉逵拿來草記批下者,則李秉逵之逵字,誤書以遠字,如是疎忽,事甚未安。臣之矇然捧入,不勝惶悚,而原草記,使之改付標以入,當該堂上,不可無警,推考,何如?傳曰,允。爾亦推考。
吏曹口傳政事,以尹明儉爲甲山府使。
閔致成,以吏曹言啓曰,來五月初一日行孝成殿朔祭大祝,前分兵曹佐郞李公翼塡差,而時無職名,令該曹口傳付軍職,何如?傳曰,允。
兵曹口傳政事,副司果單李公翼。
閔致成,以迎接都監言啓曰,卽接遠接使謄移,則勅使路程記,改磨鍊上送矣,正書以入之意,敢啓。傳曰,知道。
又以禮曹言啓曰,取考庚申謄錄,則弔祭勅使時,受勅行禮及魂殿致祭同日擧行,故致祭吉時,初無磨鍊之事矣,來五月初四日受勅行禮後,仍行致祭,則吉時別無推擇之事,依前例同日隨時設行之意知委,何如?傳曰,允。
又以迎接都監言啓曰,卽接遠接使移文,則上副勅六通官自持來縷七十疋,分排於海西·關西後,邑名疋緞數爻,修成冊上送矣,別單書入之意,敢啓。傳曰,知道。
鄭禮容,以兵曹言啓曰,在前迎勅習儀時,慕華館環衛軍,比正日減數排立矣,今亦依此擧行之意,分付該軍門,何如?傳曰,允。
又以兵曹言啓曰,今此迎勅時,慕華館環衛軍兵,當爲磨鍊,而取考謄錄,則庚申年勅使入京日及回還時,訓局軍兵,各其將官率領,慕華館環衛,而除標信擧行矣,今亦依此磨鍊,何如?傳曰,允。
又以備邊司言啓曰,卽見忠淸監司金在三狀啓,則以爲,本道穀摠,自來不敷,只以應分之數,實無排比之路,還軍餉留庫條中米一千石,租二千石,太一千石,特許加分事,詣令廟堂,稟旨分付矣,秧節排巡,旣云難繼,所請石數,便成年例,特依狀辭,許今加分,何如?傳曰,允。
尹秉烈,以義禁府言啓曰,時囚罪人李鍾英杖一百流三千里,照律公事判付內,依允,功議各減一等事,命下矣。李鍾英,功議各減一等,杖九十收贖,告身盡行追奪,江原道楊口縣含春驛,徒二年半定配,而以議啓內辭意具罪目,依例發遣府書吏,押送配所,何如?傳曰,允。
知敦寧金敎根疏曰,伏以,靈辰不淹,因山奄過,成事漸迫,伏惟聖慕皇皇,益復靡逮,亦何以仰慰,我慈聖殿下終天之慟也,弸轖冤割,不任區區之至。嗚呼,臣之冥頑,尙忍言哉?蟻忱莫遂,象役告訖,拜辭珠邱,萬事都休,俯仰叫呼,將何因極?臣卽一天壤間僇廢之物也,雖甚至愚至迷,今番敦匠之冒膺,豈不知全喪廉隅,顚倒昌披,而竊念平日恩造之渥,判無此生報答之望,則終事之際,奔走殫竭,猶或爲一分自盡之道,故哀誠所激,不遑他恤,雖危辱再及,憯毒較深,而乃復恭趨嚴命,不得固守微諒,以臣觀臣,尙此靦然,一世唾鄙,又安可逃?然臣所以自矢于中者,惟以竣事之日,爲臣畢命之期矣,不意必誠必愼之地,事變猝生,竟致幽宮之改卜,終又莫重莫大之役,監董不勤,至煩慈飭之申嚴。噫,苟使臣,鑑識足以辨別奸妖,誠力足以綜察事務,則隨處僨誤,寧至於此?聖度包容,誅罰不及,事會嚴急,私義難言,淟涊蹲據,以至役畢,而自顧情地之窮蹙,不敢隨人爲去就,冒死徑還,縮伏鄕里,惟俟王章之遄加,迺者慈敎荐降,辭旨嚴重,有非人臣所可承當,惶懍震越,益不知其死所也,嗚呼,今臣犬馬賤齒,已滿七旬,滄桑餘喘,僅保一縷,朝夕所望,惟在速化,藉使身處班綴,名行無玷,一切世念,亦已灰冷,況又大質全虧,醜累難洗,器旣破矣,黏着無補,絲旣染矣,水濯難素,臣之不可復起而爲人者,何以異此?且臣之一番冒沒,亶出於效死畢義之願,而旣蔑寸勞,徒增大戾,若復晏若無故,抗顔周行,重自歸於藉重媒進之科,則眞所謂不識世間有羞恥事也。噫,惟我聖上,沖齡嗣服,一初之政,八方所瞻,目下急務,宜莫先於愼賞明罰,以張四維,而反使釁穢之踪,廁汚衣冠之列,則國人之驚惑,後代之譏議,又當如何?臣以世祿遺裔,簪履舊物,不忠無狀,自阻明時,而一段秉彝,尙有不泯,顧何忍以一身之故,而上貽聖朝之累哉?日月至明,容光必照,上天至仁,無物不遂。伏乞聖慈,察臣言之出自無隱,念邦憲之不可久貸,亟勘臣前後辜恩負國僨事慢命之罪,以爲人臣之戒焉,衷情震迫,言不知裁,臣無任云云。答曰,省疏具悉。所謂情勢,朝家之照燭無餘,豈可一向强引而不知止乎?況昨日慈敎嚴截,分義道理,不當復事逡巡,卽爲入來。
上在昌德宮廬次。
六虞祭後,大殿·大王大妃殿·王大妃殿,內閣·政院·玉堂單子問安。答曰,罔極。藥房口傳問安。答曰,罔極。朝廷·二品以上·六曹堂上單子問安。答曰,罔極。
鄭禮容啓曰,訓鍊大將趙萬永,以仁陵朔祭獻官,今方受香出去矣,所佩命召,來請還納,何以爲之,而將兵之任,不可一刻無摠察之人,何以爲之?敢稟。傳曰,仍佩往來,御將兼察。
又啓曰,訓鍊大將,御將兼察事,命下矣。兼察訓鍊大將金逌根,卽爲牌招聽傳敎,何如?傳曰,允。
以全羅監司金興根狀啓,海南縣監元世勳身死事,傳于李憲瑋曰,今該曹口傳差出,催促下送。
吏曹口傳政事,以申泰羲爲海南縣監。
閔致成,以成均館大司成意啓曰,近勅日,慕華館及仁政門外儒生整齊等事,該曹節目,已爲啓下矣,自前迎勅時,假儒生祗迎等事,例以計士·律官·畫員·寫字官·日官·醫官·譯官中,限四十人,分排擧行矣,今亦依例所屬各該司,預爲申飭知委之意,敢啓。傳曰,知道。
尹秉烈,以兵曹言啓曰,勅使入京日,行路左右,每有紛還之弊矣,今番則慕華館環衛軍兵中二哨除出,將官率領,勅行左右列立,仍爲遮後,嚴禁雜人,而習儀日及勅使詣館所時,依此爲之,回還日,則出番軍二哨除出,依此擧行,而除標信除器械之意,分付訓鍊都監,何如?傳曰,允。
又以備邊司言啓曰,因政院啓辭,勅使接見說話,依例書入,而或不無未盡處,令廟堂增刪,以備御覽事,允下矣。取見其說話,則不可不有數句添入之語,故累加修潤,還送政院,改書以入之意,敢啓。傳曰,知道。
又以訓鍊都監言啓曰,今四月二十九日迎勅習儀時,因兵曹節目,步軍一哨一百名,標下軍八十三名,中軍率領,依正日例,除標信除器械擧行之意,敢啓。傳曰,知道。
又以訓鍊都監言啓曰,今四月二十九日迎勅習儀時,慕華館環衛,比正日減數排立事,自兵曹草記蒙允矣,環衛軍二百名,將校六人率領擧行,而事畢後,依例解送之意,敢啓。傳曰,知道。
又以訓鍊都監言啓曰,今四月二十九日迎勅習儀時,闕內設布帳把守次,軍三十名,將校二人,門外屛門八十四處設布帳把守次,軍二百八十九名,將七十五人,竝除器械擧行,而事畢後,依例解送之意,敢啓。傳曰,知道。
又以禁衛營言啓曰,因迎接都監移文,今此勅使前排大旗幟,入京時,本營擧行,回還時,摠戎廳擧行矣,依前例,大五方旗五面,中五方神旗五面,淸道旗一雙,黃門旗一雙,金鼓旗一雙,另擇奉持旗手,勅行入京日,自迎恩門至館所,排立前導,而左邊屛門七十一處,哨官十五員,別騎衛十一人,騎士四十四人,京標下軍一百六十一名,嚴飭定送,率領把守,而所經屛門,則以布帳堅實防遮,別定將校十人,京標下軍三十名,竝爲除器械,另加申飭,嚴禁雜人,今月二十九日習儀時,亦依此擧行之意,敢啓。傳曰,知道。
又以摠戎廳言啓曰,因迎接都監移文,今此勅使迎送時,都監堂上前排巡視旗手二雙,令旗手五雙,軍牢七雙,燈籠手一雙,隨率軍五雙,自本廳別定次知敎鍊官,自習儀日爲始,依例領送之意,敢啓。傳曰,知道。
又以摠戎廳言啓曰,今此勅使時,自弘濟院至迎恩門,其間防護禁雜人等節,令御營廳·摠戎廳,依近例擧行事,自迎接都監草記蒙允矣,臣廳則勅使入京日,別定將校十人,標下軍一百名,自弘濟院至于追慕峴,禁辟等節,分掌嚴飭,勅使回還日,亦依此擧行之意,敢啓。傳曰,知道。
上在昌德宮廬次。
七虞祭後,大殿·大王大妃殿·王大妃殿,內閣·政院·玉堂單子問安。答曰,罔極。藥房口傳問安。答曰,罔極。朝廷·二品以上·六曹堂上·奉朝賀單子問安。答曰,罔極。
藥房都提調沈象奎,提調李紀淵,副提調李憲瑋啓曰,七虞奄過,哀慕益新,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
鄭禮容啓曰,備邊司郞廳來言,今日賓廳日次,而朔祭齋戒相値,不得來會云矣,敢啓。傳曰,知道。
傳于韓義運曰,卒哭祭,攝行磨鍊。
以遠接使李羲甲,黃海監司徐萬淳等狀啓,中使兪應繪,御帖不爲齎傳,卽爲入見,其所擧行,極爲疎忽,罪狀令攸司,稟處,臣亦不能察飭,致使做錯,惶恐待罪事,大王大妃殿傳于尹秉烈曰,中使之徑先入見,誠爲疎率,從重推考,卿亦不無不善知委之失,亦爲推考。
張敎根,以禮曹言啓曰,郊壇四孟朔,遣禮郞看審有無頉,自該曹草記事,曾有定式矣,發遣郞廳,東郊先農壇·先蠶壇·馬祖壇,南郊南壇·雩祀壇·漢江壇·司寒壇,北郊祈雨壇·厲壇,次第看審,則先農壇·南壇·先蠶壇·雩祀壇·馬祖壇·漢江壇·司寒壇·厲壇,壇上及四面紅箭門,墻垣階砌,俱爲無頉,而祈雨壇,西邊紅箭門顚仆,卽爲修改事,分付該監,而此後看護等節,另加申飭之意,敢啓。傳曰,知道。
鄭禮容,以義禁府言啓曰,忠淸監司金在三啓本內,咸悅縣監金炳斗,洪州牧使洪徹榮罪狀,令攸司稟處事,啓下矣。金炳斗,今方待命,拿囚,洪徹榮,時在任所云,依例發遣府羅將拿來,何如?傳曰,待待命拿囚。
座目及記事缺。
上在昌德宮。停常參·經筵。
午時未時,日暈
卒哭後,大殿·大王大妃殿·王大妃殿,內閣·政院·玉堂單子問安。答曰,罔極。藥房口傳問安。答曰,罔極。朝廷二品以上·六曹堂上·大司諫·奉朝賀單子問安。答曰,罔極。
閔致成啓曰,明日再明日,寧陵忌辰祭齋戒正日,三明日初六日,綏陵忌辰祭齋戒正日,初七日初八日,長陵忌辰祭齋戒正日,初九日初十日,獻陵忌辰祭齋戒正日,十一日孝昌墓忌辰祭正日相値,視事頉稟之意,敢啓。傳曰,知道。
韓義運啓曰,合辭許久闕啓,事甚未安。除在外·差祭外,呈告人員,竝卽牌招,何如?傳曰,允。
備忘記,慶尙左水使李悌彬下直,長弓一張,長箭一部,片箭一部,筒兒一箇賜給。
李憲瑋啓曰,假注書金炳奎,身病猝重,勢難察任,今姑改差,何如?傳曰,允。
金炳奎改差,代以金洙根爲假注書。
大王大妃殿傳于閔致成曰,迎勅時,雖非郊迎,禁將率領標下軍,出往追慕峴,以郊迎例擧行。
傳于閔致成曰,右承旨·左副承旨·同副承旨,竝許遞,前望單子入之。
傳于閔致成曰,三都監摠護使以下別單書入。
傳于閔致成曰,初喪時,承旨權敦仁,旣已加資,勿論,李穆淵加資,因山時,陪從承旨閔致成·鄭禮容,竝加資,史官洪說謨,注書金炳奎,竝陞六,取土承旨李憲瑋半熟馬一匹賜給,上諡時,禮房承旨洪稚圭加資。
傳于閔致成曰,初喪時,待令中官鄭喜常·兪應會·朴光錫,竝加資。
以三都監摠護使以下別單,傳于閔致成曰,殯殿都監摠護使議政府左議政洪奭周鞍具馬一匹面給,提調判中樞府事金逌根內下豹皮一令賜給,行兵曹判書金在昌,知中樞府事朴周壽,竝加資,都廳徐有贊身故,勿論,副司直金箕晩加資,郞廳戶曹正郞趙然大陞敍,佐郞李源明日淺,勿論,副司果李賢耆,禮曹佐郞任泰濬,工曹正郞吳基默,儀賓都事金愼根,司僕判官鄭在容,竝陞敍,監造官副司勇李鼎翼·宋寅和·金喬根,別工作假監役尹榮遠·李觀夏,竝六品遷轉,欑宮別工作監役黃鍾協,殯殿修理所監役官繕工假監役崔應憲,兒馬一匹賜給,奉事韓問裕陞敍,宗戚執事永明尉洪顯周,東寧尉金賢根,昌寧尉金炳疇,禮曹參判朴岐壽,各熟馬一匹面給,南延君球勿論,判中樞府事金逌根,兵曹判書金在昌,行大護軍朴周壽,行護軍朴宗喜,各熟馬一匹賜給,行護軍金基常,忠淸監司金在三加資,副司果洪祐喆陞敍,尙衣僉正金左根,副司果朴鎬壽,竝準職除授,副司勇鄭海尙六品職作窠調用,代奠官興完君是應加資,啓殯時拭梓宮官,到山陵啓殯時,拭梓宮官議政府右議政朴宗薰廐馬一匹面給,執巾者濟用奉事李敏根,副奉事申在東,執水者奉常正崔漢翼各兒馬一匹賜給,初銘旌書寫官永明尉洪顯周,梓宮上字書寫官判中樞府事金逌根,改銘旌書寫官昌寧尉金炳疇,下玄宮銘旌書寫官東寧尉金賢根,竝熟馬一匹賜給,上諡殯殿左通禮李發源,右通禮洪龜燮,贊儀金履豐,東西唱引儀趙秉璿·李悌寬,代致詞官兼引儀宋榮來,竝依庚申年例捧傳旨,殯殿次知中使金承業·李昌成,竝加資,資窮令內府施賞,都薜里金承業日淺,勿論,李允吉·宋寅英,各熟馬一匹賜給,進止長番池有長等六人,竝加資,殯殿薛里鄭萬豐等八人,各熟馬一匹賜給,從事官金幼孜等三人,令內府陞敍,羅排哭差備二十二人,各內下上弦弓一張賜給,複差備琴玉聲等三人,造果次知鄭喜常,各熟馬一匹賜給,魂殿司鑰李繼得等二人,竝令本署,高品付料,別看役前五衛將李得祿,前同知朴允默,竝邊將除授,待令日官朴周煥,前後效勞旣多,守令待窠,卽爲差送,奏時官·寫字官·錄事·計士·畫員·牌將·守僕·別監·員役·工匠等,竝依庚申年例施賞。
國葬都監摠護使議政府左議政洪奭周,鞍具馬一匹面給,提調戶曹判書李止淵,漢城判尹鄭基善,禮曹判書金蘭淳,都廳副司果朴宗吉,副司直李在鶴竝加資,郞廳戶曹正郞洪鍾英,佐郞吳光默,副司果李承憲,典簿金在成,濟用判官李昌在,刑曹佐郞金大淵,竝陞敍,引儀趙亨復,兒馬一匹賜給,監造官司宰奉事沈能容,副司勇尹應圭·尹致膺·李玄緯,竝六品遷轉,別工作假監役李正夏陞敍,虞主監造官奉常正申在獻·崔漢翼,表石誌石所監造官奉常奉事黃晦暎,各兒馬一匹賜給,分長興奉事宋觀洙日淺,勿論,李文秀,分典設別提朴基益,各加一資,資窮者代加,請諡宗廟上諡殯殿捧冊寶官議政府領議政沈象奎,下玄宮時捧哀冊贈玉帛官議政府領議政沈象奎,鞍具馬一匹面給,諡狀製述官吏曹判書趙寅永加資,行狀製述官議政府右議政朴宗薰,諡冊文製述官議政府左議政洪奭周,各鞍具馬一匹面給,書寫官判中樞府事金逌根旣已加資,勿論,哀冊文製述官奉朝賀南公轍,鞍具馬一匹面給,書寫官知中樞府事洪羲俊加資,表石陰記製述官議政府領議政沈象奎,鞍具馬一匹面給,書寫官領敦寧府事趙萬永,熟馬一匹面給,表石大字篆文書寫官知中樞府事朴周壽,熟馬一匹賜給,誌文製述官判中樞府事金逌根加資,書寫官漢城判尹鄭基善,改銘旌書寫官昌寧尉金炳疇,下玄宮銘旌書寫官東寧尉金賢根,各熟馬一匹賜給,寶篆文書寫官領中樞府事李相璜,鞍具馬一匹面給,虞主書寫官行護軍朴晦壽加資,輓章書寫官副司果洪在喆·宋持養,副司直李淵祥·尹興圭·李㙽,副應敎權用經,副校理徐元淳,兵曹正郞金大根,分兵曹佐郞李公翼,奉常判官嚴錫履,各上弦弓一張賜給,頓遞使漢城判尹鄭基善,陪往大將行護軍申絅,各半熟馬一匹賜給,從事官前郡守李容純,前府使李昌五,竝陞敍,讀諡冊官副司果宋持養,讀諡寶官副司果閔永勳,竝加資,捧諡冊官司藝洪履信,宗簿主簿趙民植,捧諡寶官兵曹佐郞姜英國·李秉德,各兒馬一匹賜給,擧案者司僕僉正李奎秀,尙衣直長任序常,掌樂僉正朴宗有,主簿金泳根,敦寧主簿呂民燮,副司果尹行定,褥席執事刑曹佐郞鄭淳榮,工曹佐郞洪祐信,軍資直長洪鍾薰,司䆃奉事洪一謨,各加一資,資窮者代加,發引時捧敎命執事·捧竹冊官·捧玉印官·捧尊號玉冊官·捧尊號玉寶官·捧諡冊官·捧諡寶官·神帛輦前捧香爐執事·箱差備官·卓差備官·帕差備官·几差備官·臺差備官·捧贈玉官·捧贈帛官·捧哀冊官·大轝前木榼內實果進止差備官·捧香爐香盒官·舁梓宮官·服玩凾差備官·几樻差備官·杖樻差備官·遺衣凾差備官·御製凾差備官·筲樻差備官·磁器樻差備官·標信樂器樻差備官·硯匣鏡梳凾籩豆樻差備官·羽葆捧持官,拭梓宮時,執巾者·執水者·攝司僕寺正·柩衣凾銘旌凾差備官·柩衣及銘旌縫造官,各兒馬一匹賜給,褥席執事·擧案者,各加一資,資窮者代加,魂帛大祝·虞主大祝·浴主大祝,各半熟馬一匹賜給,封閉官執義申冕周加資,讀哀冊官副司果尹滋耕,攝左通禮朴宗休·李竣祜,竝陞敍,別看役前縣監金命爀守令除授,洪吉謨加資,靈轝挾侍金承業等五人,竝熟馬一匹賜給,其餘看役及領率衛將·牌將·計士·寫字官·畫員·錄事·忠贊衛·員役·工匠,竝依庚申年例施賞。
山陵都監摠護使議政府左議政洪奭周,鞍具馬一匹面給,提調工曹判書李勉昇卒逝,勿論,吏曹判書趙寅永,行大護軍徐耕輔,知敦寧府事金敎根,行大護軍權敦仁,都廳副司果洪祐順·李遠翊,竝加資,郞廳兵曹正郞沈啓錫陞敍,宗廟令宋持行,軍資主簿李炳斗,繕工副正李羲碩日淺,勿論,司僕僉正李奎秀,軍資判官朴萊壽,造紙別提徐獜淳,兼郞廳兵曹正郞全榮澤,分長興主簿李寬永,竝兒馬一匹賜給,郞廳敦寧判官韓容鼎,副司果徐有畬,繕工主簿李時在,軍資判官李宅鉉,引儀李俊秀,副司果崔璜,工曹正郞成載濩,敦寧判官尹致獜,竝陞敍,監造官副司勇趙雲近·姜世誾·沈樂憲·李章鉉·李亮淵,別工作繕工監役趙揆永,竝六品遷轉,贈玉帛官議政府領議政沈象奎,鞍具馬一匹面給,拭梓宮官兼覆土官議政府右議政朴宗薰,廐馬一疋面給,封閉官司憲府執義申冕周加資,丁字閣上樑文製述官戶曹判書李止淵廐馬一疋賜給,書寫官行大護軍權敦仁,京畿監司申在植,竝熟馬一匹賜給,陵所排設兼雜務差使員交河郡守李正榦,身故勿論,積城縣監宋在誼,半熟馬一匹賜給,攝通禮朴宗休·李竣祜,竝陞敍,別看役前縣監姜彝五,前郡守李守益,竝守令待窠差送,前郞廳卞持華,副司果李彦懋,竝相當職調用,相地官敎授韓廷厚,令該監高品付料,方外地師副司果朴祥發,守令除授,副司勇曺俔鎬·梁鍾華·金應弼,竝初仕調用,長生殿都提調領議政沈象奎,鞍具馬一匹面給,提調工曹判書金逌根,戶曹判書李止淵,禮曹判書金蘭淳,工曹判書李翊會,都廳禮曹正郞田齊賢,戶曹正郞洪鍾英,工曹正郞吳基默,竝半熟馬一匹賜給,工曹正郞李胤愚,郞廳繕工監役尹宅烈,假監役崔膺憲,日淺勿論,監役尹榮遠兒馬一匹賜給,大轝陪從司謁李仁栻,神輦陪從司謁白鳳爀,竝令本署高品付料,統將韓興周·金漢城,竝加資,行首武藝廳李重根·韓性默,別監尹文成等四人,竝帖加,大轝扶策差備武藝廳朴繼得等二十人,神輦侍衛武藝廳崔致弘等二十三人,大轝扶策別監二十人,神輦侍衛別監十六人,各木壹疋賜給,其餘攝贊儀·攝典儀·東西唱假引儀·引接假引儀·香陪官,祭文正書忠義守僕等三名,儀器校正官兼別奏時官·監官·撥將·陵上守直,鄕所畫員·醫員·擇日官·捕校·計士·看役·牌將·員役·工匠等,竝依庚申年例施賞。
傳于閔致成曰,三都監賞典中,一人雖兼數事,毋得疊授。
傳于閔致成曰,政官牌招開政,賞典下批。
閔致成啓曰,吏曹判書趙寅永,參判李奎鉉牌不進推考傳旨,今方捧入,而開政命下之後如是違牌,事甚未安。竝更牌招,何如?傳曰,允。
韓義運啓曰,大司憲宋稚圭在外,執義申冕周,掌令趙錫龜·李應信,持平安允沆牌不進,趙準孝差祭,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確·崔琠,執義申冕周,掌令趙錫龜·李應信,持平安允沆牌不進罷職傳旨,傳于韓義運曰,只推。
以忠淸兵使李濟和狀啓,本城火藥庫,爲雷霆所擊,盡爲燒燼,惶恐待罪事,傳于韓義運曰,勿待罪事,回諭。
禮曹,卽位慶科增廣別試,進士鄕漢城試初試來八月初六日,生員鄕漢城試初試同月初八日,文武科鄕漢城試初試同月十九日,雜科初試同月二十八日,進士覆試九月初十日,生員覆試同月十二日,生進放榜同月二十日卯時,文科講經同月二十一日,文武科覆試十月初一日,殿試同月十三日,放榜同月十九日辰時,雜科覆試同月二十二日,放榜十一月十七日辰時。
禮曹,世室慶科庭試文武科來九月二十八日,放榜十月初六日卯時。
閔致成,以奎章閣言啓曰,原任直閣金鼎集父前副正永受喪及原任直提學朴綺壽母貞夫人李氏喪,致弔致賻勸肉等節,待因山後,擧行事草記,允下矣,因山已過,依例擧行之意,敢啓。傳曰,知道。
又以禮曹言啓曰,因山禮成後,香炭山位田擇定,卽各陵寢前例,仁陵香炭山,當從他望定,而位田,令該曹,考例擇定啓下,何如?傳曰,允。
又以內醫院都提調·提調意啓曰,院鍼醫金性勳有頉,代醫人洪允奭差下,令該曹口傳付軍職,冠帶常仕,何如?傳曰,允。
兵曹口傳政事,副司勇單洪允奭。
韓義運,以訓鍊都監言啓曰,本局別將尹載鐸,哨官趙羲豐,俱有身病,勢難察任,改差,何如?傳曰,允。
又以訓鍊都監言啓曰,今此迎勅時,各處定送將卒數爻,竝單子書入之意,敢啓。傳曰,知道。
上在昌德宮。停常參·經筵。
朴永元啓曰,大司憲宋穉圭在外,執義申冕周,持平趙準孝差祭,掌令趙錫龜·李應信,持平安允沆呈辭,監察茶時之意,敢啓。傳曰,知道。
傳于李憲瑋曰,孝成殿端午祭,攝行磨鍊。
朴永元啓曰,明日迎勅時,訓鍊都監南營入直馬兵,禁衛營新營·御營廳東營入直騎士除出,標信請出之意,敢啓。傳曰,知道。
承旨前望單子入之,李鼎臣·朴永元·李鼎在落點。
李憲瑋啓曰,新除授行右承旨朴永元,行左副承旨李鼎臣,同副承旨李鼎在,竝卽牌招,何如?傳曰,允。同副承旨許遞,前望單子入之。
承旨前望單子入之,李景在落點。
李憲瑋啓曰,新除授右副承旨李景在,卽爲牌招,何如?傳曰,允。
又啓曰,傳香,禮房承旨當爲齋宿,而同副承旨閔致成須資出去,卽爲牌招,何如?傳曰,允。
閔致成啓曰,卽者檢閱朴齊憲·徐憲淳·曺雲承謂有館規,聯疏徑出,原疏以國忌齋戒,纔已退却矣,所當直捧禁推傳旨,而此與無端徑出有異,推考警責,仍卽牌招入直,何如?傳曰,允。原疏捧入。
李憲瑋啓曰,左右史不可不備,別兼春秋金大根,卽爲牌招入直,何如?傳曰,允。
傳于李鼎臣曰,明日出宮門路,以協陽門爲之。
以右副承旨李景在牌不進罷職傳旨,傳于李鼎臣曰,只推。
李憲瑋,以奎章閣言啓曰,原任直閣金鼎集父喪,原任直提學朴綺壽母喪,依定式,遣檢書官,傳給內賜賻物,仍爲致弔以來之意,敢啓。傳曰,知道。
又以弘文館言啓曰,修撰許晟,副修撰金在田差祭,修撰一員未差,下番闕直,事甚未安。副修撰黃,卽爲牌招入直,何如?傳曰,允。
又以吏批言啓曰,請諡宗廟·上諡殯殿時讀諡冊官副司果宋持養,封閉官司憲府執義申冕周,竝加資事,命下矣。雖已資窮,俱未經準職,何以爲之?敢稟。傳曰,竝勿拘。
又以吏批言啓曰,發靷時讀哀冊官副司果尹滋畊,因山時攝通禮副司果朴宗休,成均館司成李竣祜,山陵都監郞廳弘文館修撰沈啓錫,竝陞敍事,命下矣。俱經準職,何以爲之?敢稟。傳曰,竝加資。
又以吏批言啓曰,行兵曹判書金在昌,今陞輔國矣,本曹時無相當窠,依例送西後,兼判書下批之意,敢啓。傳曰,知道。
李鼎臣,以兵批言啓曰,本曹判書金在昌,自吏曹送西矣,資級係是輔國,當爲知中樞下批,而時無見窠,依例作闕下批之意,敢啓。傳曰,知道。
有政。吏批,判書趙寅永,參判李奎鉉進,參議徐英淳未肅拜,行左承旨韓義運進。以徐英淳爲參議,黃爲執義,金東健爲修撰,李穆淵爲同敦寧,張敎根爲刑曹參議,吳取善爲司僕正,黃浩民爲司成,任泰濬爲直講,宋欽象爲司圃直長,任翼常·金學模爲假監役,金大坤爲務安縣監,林孝憲爲旌義縣監,柳本學爲利仁察訪,金啓煥爲松羅察訪,鄭在絅爲謝恩使書狀官,判府事金逌根,行兵曹判書金在昌以上今加輔國,知敦寧金敎根今加崇祿,知事洪羲俊,行大護軍朴周壽,戶曹判書李止淵已上今加崇政,吏曹判書趙寅永,判尹鄭基善,禮曹判書金蘭淳,行大護軍徐耕輔·權敦仁已上今加正憲,行護軍朴晦壽今加資憲,同知金基常今加嘉義,吏曹參議李穆淵,右副承旨閔致成,前承旨鄭禮容,副護軍洪穉圭,忠淸監司金在三,已上今加嘉善,興完君是應今加嘉德,司僕正金箕晩,副司果朴宗吉·李在鶴·洪祐順·李遠翊·閔永勳·宋持養·尹滋耕·朴宗休·申冕周·李竣祜·洪吉謨·沈啓錫已上今加通政,加資事承傳,兼兵曹判書單金在昌。
兵批,兼判書金在昌病,參判沈英錫病,參議李正耆入直進,參知申在獻病,行右承旨朴永元進,知事單金在昌,大護軍朴晦壽,護軍洪穉圭·李穆淵·鄭禮容,副護軍張敎根·尹秉烈·李鼎在·金箕晩·朴宗吉·李在鶴·李遠翊·洪祐順·閔永勳·申冕周·宋持養·尹滋耕·朴宗休·李竣祜·沈啓錫·韓仁植韓義植·韓元植·洪吉謨,副司果朴齊憲·徐憲淳·曺雲承·洪說謨·金炳奎·李鼎翼·宋寅和·金喬根·尹榮遠·李觀夏·韓問裕·沈能容·尹應圭·尹致膺·李玄緯·李正夏·趙雲近·姜世誾·沈樂憲·李章鉉·李亮淵·趙揆永,知事作闕單洪羲俊,上護軍洪羲俊,以上竝單付。
吏批,再政。以李源益爲副修撰,康國龍爲禮曹佐郞,鄭海尙爲造紙別提,崔膺憲爲監役,行右副承旨閔致成,同副承旨李景在。
朴永元,以戶曹言啓曰,臣齊明,今日以全羅道群山倉漕船點檢事,出來江上矣,法聖倉所屬光州等十二邑鎭甲午條田稅大同合米一萬六千五百八十二石零,太四千三百五十六石零,本倉元漕船二十一隻亦中分載,無事到泊于西江前洋,故一體點檢之意,敢啓。傳曰,知道。
李憲瑋,以成均館大司成意啓曰,本館入直,久任郞廳外,他郞不得入直,若有代員替直之事,則草記代直事,曾有定式矣,司成李竣祜,以迎接都監郞廳進去,直講睦仁培·朴龍九俱爲差祭,時無入直之員,以他郞官,姑爲代直,何如?傳曰,允。
又以迎接都監言啓曰,卽接遠接使移文,則祭幣賻物及賜物鞍具馬一疋,別定差使員桃原察訪金孝喆,先送都監矣,祭品中祭帛一匹,檀香一炷,銀壺一把,銀爵三隻,移送弔祭所,賻物各色緞十四匹,銀子二百兩,陪進闕內,使通禮院,行禮時陳列,事過後,依近例內入,賜物墨狐裘一襲,貂皮一百張,各色緞十疋及玲瓏鞍轡一部,令尙衣院官員,呈納承政院,馬匹亦依前例,移送司僕寺之意,敢啓。傳曰,知道。
又以迎接都監言啓曰,卽接遠接使移文,則明日入京軍令,以卯初書出云矣,敢啓。傳曰,知道。
又以迎接都監言啓曰,勅使入京日,百官見官禮,首譯言于勅使,則以停免爲言云矣,敢啓。傳曰,知道。
李鼎臣,以都摠府言啓曰,入直內三廳,武兼禁軍及軍兵等,中日習射技放,限國恤卒哭間,姑停矣,卒哭已過,當爲設行,而勅使近京,回程間,姑停之意,敢啓。傳曰,知道。
又以都摠府言啓曰,明日仁政殿親臨迎勅時,侍衛寶劍,當爲備員,而副摠管朴來謙·柳相穆差祭,朴潤榮·金炳朝嫌不進,趙運永有實故,一員未差,無以備員,令政院稟旨變通,仍令該曹口傳差出,待下批,牌招,以爲備員進參之地,何如?傳曰,允。竝許遞。
兵曹口傳政事,以徐有榘·林景鎭·金弘根·金基常·李完植·李鼎會爲副摠管。
兵曹,都摠管單徐有榘。
兵曹口傳政事,副司果單宋奎弼。
兵曹口傳政事,副司果單金騏獻。
李鼎臣,以兵曹言啓曰,今此迎勅時,禁衛大將率標下軍,出往慕華館,依郊迎例擧行事,命下矣。環衛訓局軍兵,禁衛大將一體率領,勅使過去後,除標信解送,而環衛軍兵中二哨除出,勅使行路,左右列立,仍爲遮後,嚴禁雜人等事,依前草記擧行之意,分付,何如?傳曰,允。
又以兵曹言啓曰,先大王尊爲世室慶科庭試文武科,來九月二十八日設行事,自禮曹推擇啓下矣,武科則例有初試,故日字,令日官朴周煥推擇,則來九月十一日爲吉云,以此日擧行,而取考謄錄,則列聖朝定世室慶科庭試武科初試,皆取五百人矣,今番取幾人乎?敢稟。傳曰,取五百人。
又以訓鍊都監言啓曰,迎勅時慕華館環衛,本局軍一千二百二十名,標下軍一百五名,將官十三員,將校十二人,領付禁衛營之意,敢啓。傳曰,知道。
又以訓鍊都監言啓曰,本局別將李存敬,身病甚重,勢難察任,改差,何如?傳曰,允。
左議政洪奭周箚曰,伏以,旬朔嬗改,孝成殿虞卒奄過,攀擗哀霣,帀域同情,仍念臣,抱慟不死,負罪未勘,危蹙跧伏,惟大何是竢,不意敦匠酬賞之命,適下此際,而臣之賤名,裒然於其首,天廐上駟,匪頒特侈,臣於是,懍愧交中,伏地增汗,殆不知所以自措其躬也,罔功受賞,諒非義分之攸宜,因哀媒榮,尤非情理之可忍,而此在臣今日之所値,尙屬緩聲之例語耳,受任無狀,幾僨大事,按法論辜,金木猶輕,而誅殛不加,寵章反紆,顧乃以積釁待勘之踪,冒玷於揚功敍勞之典,臣心之跼蹐悚怍,固無暇論,而刑賞倒置,懲勸乖宜,其爲累於一初核實之政,當何如哉?循躬揣分,氷炭交煎,披瀝控籲,不得請則不敢止。伏乞聖慈,俯垂鑑諒,亟收成命,仍勘臣當被之罰,俾王法昭而賤分安,千萬幸甚。取進止。答曰,省箚具悉卿懇。敦匠後錫馬,卽是應行之賞典,卿其勿辭,安心領受。仍傳于韓義運曰,此批答,遣史官傳諭于左議政。
檢閱朴齊憲·徐憲淳·曺雲承等聯名疏曰,伏以臣等,昨伏見傳敎下者,有檢閱洪說謨陞六之命矣,第伏念以勞特陞,雖事體之莫重,據例執留,便金石之成典,臣等不敢徒懷嚴畏,因仍蹲冒,替行下僚之事,以壞流來之規也決矣,玆不得不聯章陳籲,徑出禁扃。伏乞聖明,俯垂鑑諒,亟賜處分,以存館規焉,臣等無任云云。省疏具悉。爾等亦爲陞六。
上在昌德宮。停常參·經筵。
上詣仁政殿入幕次後,內閣·政院·玉堂·藥房口傳問安。答曰,知道。迎勅受弔,還入幕次後,內閣·政院·玉堂·藥房口傳問安。答曰,罔極。仍詣孝成殿,入齋室後,內閣·政院·玉堂·藥房口傳問安。答曰,罔極。受祭後,內閣·政院·玉堂·藥房口傳問安。答曰,罔極。朝廷·二品以上·六曹堂上口傳問安。答曰,罔極。還內後,內閣·政院·玉堂·藥房口傳問安。答曰,知道。
李憲瑋啓曰,今日迎勅時,承旨當爲備員,而行右副承旨閔致成不爲仕進,卽爲牌招,何如?傳曰,允。
傳于李憲瑋曰,傳香承旨馳詣宗廟·永禧殿·景慕宮,奉審摘奸,受香諸處,一體奉審以來。
李憲瑋啓曰,祀典所重,何等審愼,而今日傳香時,翼陵獻官權偌謂有身病不爲入來,事體所在,萬萬未安。所當重勘,本院請推之外,無他可施之罰,何以爲之,而原單子,今方改付標以入,使之卽速受香,當該差祭堂上,亦不可無警,推考,何如?傳曰,允。拿處。
以別兼春秋金大根牌不進罷職傳旨,傳于李憲瑋曰,只推。
李憲瑋啓曰,左右史不可不備,別兼春秋金大根,卽爲牌招入直,何如?傳曰,允。
又啓曰,今日迎勅時,承旨當爲備員,而行右副承旨閔致成牌不進,更爲牌招,何如?傳曰,允。
又啓曰,明日傳香,禮房承旨當爲齋宿,而行右副承旨閔致成再牌不進,更爲牌招,何如?傳曰,允。
李景在啓曰,臣景在,今日館所問安進去,下直之意,敢啓。傳曰,知道。
又啓曰,臣景在,承命馳往館所問安,則上副勅以爲,纔歸館所,尤切頌祝,又遣近侍勞問,不勝感謝云矣,敢啓。傳曰,知道。
又啓曰,勅使回還間,事變假注書,依例別省記入直之意,敢啓。傳曰,知道。
以別兼春秋金大根牌不進罷職傳旨,傳于李憲瑋曰,只推。
李憲瑋,以弘文館言啓曰,應敎徐念淳,副應敎權用經,追崇都監都廳進,校理沈宜升,副校理成原默,修撰許晟·金東健,副修撰金在田·李源益,俱爲差祭,下番闕直,事甚未安。校理洪羲錫卽爲牌招,姑降入直,何如?傳曰,允。
又以迎接都監言啓曰,勅使入迎恩門幕次後,以酒果饌品各一盤傳給兩勅,而通官及跟役等處,亦以酒肴分饋之意,敢啓。傳曰,知道。
又以迎接都監言啓曰,勅使歇所,茶啖入饋之意,敢啓。傳曰,知道
又以迎接都監言啓曰,二大通官英芳,以身病不得隨入闕中,與家丁十八名,一體落後,先入館所之意,敢啓。傳曰,知道。
又以迎接都監言啓曰,勅使館所茶啖,依例排入之意,敢啓。傳曰,知道。
又以迎接都監言啓曰,勅使來入館所之意,敢啓。傳曰,知道
又以迎接都監言啓曰,通官等賜茶床,分入各房之意,敢啓。傳曰,知道。
又以迎接都監言啓曰,勅使旣入館中,各色郞廳,輪回直宿之意,敢啓。傳曰,知道。
又以承文院都提調意啓曰,今此勅使齎來制誥一道,勅書一道,誥命二道,提調一員陪進,奉安于奉安閣後,仍行奉審之意,敢啓。傳曰,知道。
奉朝賀南公轍箚曰,伏以,日月如流,因封禮成,虞卒已畢,仰惟聖慕,皇皇靡逮,益復如新,旋望上念宗社之重,節哀保嗇,毋以孝傷孝焉。夫然後,我慈聖窮天至慟,少可以寬慰勉回,抑情順變,此今日臣民所祈祝於二聖者也。本欲上殿陳白,無以遲竢,今緣箚上,具玆懇至,臣先曾承命,撰進哀冊,姓名冒入於論賞別單,今司僕寺依判付,來給鞍具馬一匹,一初賞罰,四方引領以望,而其濫至於此乎?嗚呼,惟我先大王盛德大業,史氏其將書之于策,而至若冊文,亦一狀德文字,鐫玉鏤金,玄宮封閉訖,敬藏于便房,其意義深遠,而禮重且縟,顧臣無似,忝居相職,近二十年,與受特達之知,覿德最久,然臣老髦,文思銷歇,堯天之大,舜日之光,未盡形容而發揮,終事之地,所自效者,不過以朽筆畫龍衮,而亦不能髣髴萬一,方如負何而竢勘,安有施賞之可論?受恩如罪,匪榮伊愧,君賜馬乘而謝之,禮也,而臣恐恧不敢自居,玆構短箚,瀆煩嚴廬,乞卽收還成命,使賞典重而微分安,幸甚。取進止。答曰,省箚具悉卿懇。錫馬之典,卿其勿辭,安心領受。仍傳于李憲瑋曰,此批答,遣史官傳諭。
領府事李相璜箚曰,伏以,眞遊邃邈,因封已訖,流光遄邁,虞卒奄過,萬事成昔,八域纏哀,況惟我殿下,孝思皇瞿,益復靡逮,晨昏起居,又何以上譬慈衷?仰念及此,下情尤不勝掩抑。卽伏見三都監別單下者,以臣名忝寶篆書寫,亦蒙匪頒之誤恩,錫馬自是上賞,而具鞍尤係殊典,臣實蔑效,何以堪此?暫時進詣,依樣摹畫,初非可紀之勞,而遽紆非常之賜,與敦匠效力之諸臣,寵齎惟均,輕重無別,綜核名實,抑有何據古人嚴辭受之義,明主愼嚬笑之愛,下而冒受,非但臣心之所不敢安,上而濫授,實恐爲累於盛世懋賞之政,玆具短箚。伏乞聖明,俯察微懇,收還成命,使恩賞無褻,賤分獲安,則公私幸甚。取進止。答曰,省疏具悉卿懇。錫馬之典,卿其勿辭,安心領受。仍傳于李憲瑋曰,此批答,遣史官傳諭。
領議政沈象奎箚曰,伏以,日月流速,我先王因封奄訖,玄扃永閟,成事卒薦,於戲彌切,仰惟孝思孺慕,皇皇愾廓,益復罔極。大王大妃殿·王大妃殿攀慟哀疚,又何以仰慰叩號霣轖之頃,有不勝憧憧憂慮之至。仍竊伏念,飾終之日,大小臣工百執事之人,莫不奔走盡誠,各效其力,而臣之衰劣,獨無所執役,未先蓐蟻,又愧息虎,顧恨餘生,秖覺冥頑,奉玉於幽宮之前,鐫記於貞珉之陰,乃其職耳,非以文爲。不意伏奉傳旨下者,賤名亦廑宸判,與敦匠趨事諸臣,竝被顯賞,而文駟匪頒,尤係隆錫,恩出非望,濫莫甚焉。義有未安,不敢乘謝,玆具短牘,輒瀆崇嚴。伏乞亟命收還,以安賤分,不任屛營祈幸之至。取進止。答曰,省箚具悉卿懇。錫馬之典,卿其勿辭,安心領受。仍傳于李憲瑋曰,此批答,遣史官傳諭。
右議政朴宗薰箚曰,伏以,月朔遽改,成事奄過,音徽寢邈,攀號莫逮,伏惟皇皇之思,日以益新,惟勉抑至情,裁禮順變,深存大聖人保嗇之方,仰譬兩慈殿哀慕之衷,是臣區區之祝也。仍伏念臣以無狀,蓐蟻未效,坐見旬朔之驟嬗,忍覩綍翣之儼移,隨諸臣後,趨詣山陵,秖有血涕,一號千行,其所自效於執事之末,卽不過汛拭玄和,奉巾幅而周章,載覆吉壤,擧柄鍤而怵惕而已,此固不足以薦微忱萬萬之一,而乃其事,則是職分應行之節耳。本不當混擧於論賞之列,而賤名,誤錄於別單,荐蒙錫馬之典,此臣所以聞命驚蹙,不省所云。夫終事之地,哀戚居先,設或有可紀之勞勩,因而獲賞焉,則必也奉而掩抑,不敢承當,況事係供職,功無可稱者乎?且臣於旬日之內,再奉恩旨,凡隆典厚齎,旁攬竝萃,此尤臣惶恐恧蹜,不能自安者也。至於狀德文字,緣臣才短筆退,未及撰進,而竝擧匪頒,恩施洊疊,豈不重有乖於綜核之政乎?左右揣量,承受無說,玆敢短箚控暴,不避煩瀆。伏乞將臣所蒙賞典,竝賜收還焉。取進止。答曰,省箚具悉卿懇。錫馬之典,卿其勿辭,安心領受。仍傳于李憲瑋曰,此批答,遣史官傳諭。
領敦寧趙萬永箚曰,伏以,居諸不淹,成事遽訖,仰惟孝思皇瞿,益復如新,臣於日前幸奉特命,得以展誠於喬陵駿奔之列,而叫號穹壤,萬事靡逮,只恨一縷之冥頑,甚於木石耳。際玆外內敦匠之臣,普被恩賞,而臣,名亦廁其中,至有錫馬之命,臣不過暫時書寫之役而已,乃反侈之以上駟,寵之以面給,殆若眞有可記之勞者,是豈聖明愼賞之義,而臣亦安敢以罔功殊典,晏然爲冒濫計哉?玆以略陳微諒,仰冀崇鑑。伏乞亟收臣新蒙恩齎,以安賤分焉。取進止。答曰,省箚具悉卿懇。錫馬之典,卿其勿辭,安心領受。仍傳于李憲瑋曰,此批答,遣史官傳諭。
乙未五月初四日辰時,上詣仁政殿。迎勅入侍時,行都承旨李憲瑋,行左承旨韓義運,行右承旨朴永元,行左副承旨李鼎臣,同副承旨李景在,假注書曺錫亨·金洙根,事變假注書李源庚,記注官金鳳梧·李冀楨,直提學徐憙淳,檢校待敎趙斗淳·金學性,以次侍立。時至,上具布裹翼善冠·布袍布裹烏犀帶·白皮靴,乘輿出宣化門。藥房提調李紀淵,副提調李憲瑋進前奏曰,日候漸熱,聖體若何?上曰,一樣矣。仍出協陽門,至延英門外,降輿步過,乘輿出肅章門,入仁政門,降輿入幄次。勅書將至,上改具無揚黑圓領袍·翼善冠·靑鞓素玉帶,出就祗迎位,勅書祭文龍亭,由正門入,勅使下輿從左。贊禮跪啓請鞠躬,上鞠躬。龍亭陞殿,左右贊禮導上,還入幄次。勅使奉勅書·祭文,各置於案,引禮引勅使就位,通禮跪啓請出次,上出次詣階下拜位,行四拜訖。贊禮跪啓請跪,上跪,司香二人,進香案前,跪三上香,上俯伏興平身。贊禮導上由西階,至殿戶外。憲瑋·永元前導入,詣代受位北向立。勅使稱有制,憲瑋啓請跪,上跪。勅使奉勅書誥命西向授,上受勅書,以授永元,置於案,上俯伏興叩頭興平身。憲瑋·永元,導上出戶外,贊禮導上至殿階上東向立。捧勅官金逸淵·鄭在絅,宣勅官韓鎭庭,展勅官崔岡鎭·李敏衡,由東階陞。捧勅官詣勅案前,奉勅書授捧勅官,捧勅官奉勅書,由正門出,就宣讀位。引禮引勅使出,至殿階上西向立,捧勅官以勅書授宣勅官,宣勅官跪受,以授殿勅官,展勅官跪受立對展。宗親·文武百官跪,宣勅官讀訖。捧勅官還奉勅書,入置於案,俱降復位。宗親·文武百官,俯伏叩頭興平身。引禮引勅使,還入就位。贊禮導上降復拜位,四拜訖。贊禮跪啓禮畢,上還入幄次。憲瑋啓請遣史官問安,源庚承命,詣勅使幕次問安,則兩勅以爲,國王氣候,何如?承此委問,感謝無已。源庚回傳於憲瑋,以司謁入奏。賜弔時至,承文院官員,取勅書盛龍亭出。宗親·文武百官,改服衰服,還入就位。上改具衰服,就哭位,贊禮跪啓請哭,上哭,贊禮,跪啓請去杖免絰止哭,贊禮導上,迎於殿庭之西東向立。引禮引勅使,出就殿庭之東西向立。贊禮導上,先就西階下位,引禮引勅使,陞殿還就位。贊禮導上就拜位,上四拜興平身,贊禮啓請跪,上跪。司香二人,衰服進香案前,跪三上香。上俯伏興平身,由西階陞,詣受弔位。勅使稱有制,上跪,勅使宣勅曰,弔賻,宣訖。上俯伏叩頭哭,止哭興平身,還降復位,四拜訖。贊禮跪啓禮畢。贊禮導上,權就西階下位。引禮引勅使,還入殿庭幕次。憲瑋啓請遣史官問安,源庚承命問安於勅使。勅使以爲日候甚熱,體候若何?贊禮導上出仁政門,至乘輿所,上乘輿由肅章門,入延英門,至齋殿門外,降輿哭而入,贊禮導上就幄次。執事者取賻物盛函以入,祭文及幣,捧詣魂殿。賜祭時至,上仍具衰服出幄次,入就東階東南西向跪,俯伏哭,止哭興,四拜興平身。引禮引勅使,詣魂殿中門外入次,上杖出,入就西階下位。大祝奉出虞主設於座,上哭,去杖免絰,贊禮導上出中門,上止哭。贊禮導上,迎於中門外之西,東向立,引禮引勅使出次西向立。上由西門,先就西階下位。引禮引勅使,由正門入詣祭文案前,執事奉祭文及幣,跪進于勅使,勅使奉置於案,仍就位。上由西階陞詣東向立,勅使詣香案前北向立,三上香,奠幣祭酒還就位。讀祭文官趙在慶,奉祭文西向立讀訖,贊禮啓請哭,上哭。引禮贊請哭,勅使哭,引禮贊請止哭,勅使止哭。贊禮啓請止哭,上止哭。捧祭文官李光載·李鳳純,奉祭文及幣,就燎所焚訖。贊禮導上,出至西階上東向立,引禮引勅使出次。贊禮導上至中門外,引禮引勅使,還就仁政殿庭入次。贊禮跪啓請絰杖哭,上絰杖哭。贊禮導上至中門內,啓請止哭,上止哭。贊禮導上就拜位,跪啓請四拜,上四拜,贊禮導上還幄次。憲瑋啓請遣史官問安,源庚承命問安於勅使,則勅使以爲荐承委問,不勝感謝。大祝納虞主,執事官俱四拜而出。上改具布裹翼善冠·布袍·布裹烏犀帶·白皮靴,自齋殿出。乘輿由延英門·肅章門,至仁政門外。勅使遣譯官問安曰,勞動旣多,體候若何?憲瑋啓請遣史官回謝,源庚承命往謝于勅使,則勅使以爲連遣近侍,感謝無已。上降輿入幄次,勅使又遣通官等問安曰,屢遣近侍委問,不勝感謝,日熱甚劇,體候若何?憲瑋啓請遣史官回謝,源庚承命往謝於勅使,則勅使以爲荐承委問,還甚不安矣。接見時至,上詣殿戶外,憲瑋·永元前導,由正西門入,就殿內拜席頭東向立,引禮引勅使,由正東門入,就殿內拜席頭西向立。上命御前通事李景在·趙斗淳,譯官通事金相淳·李義懋·玄時愚·金得洙,請行再拜禮。勅使辭曰,不敢當不敢當。又使傳語曰,禮也不敢從命。勅使又固辭,又傳語曰,賓主初筵,禮不可廢,況兩大人,奉皇命臨止,豈敢不如儀乎?勅使又辭曰,願行揖禮。又傳語曰,大人有命,不敢不從。當行揖禮,而拜無交拜之禮,則揖亦不可以交揖,主人先揖,大人答揖,而一時竝揖於兩大人,亦涉欠敬,先揖上勅大人,次揖副勅大人好矣。勅使曰,何必如此,一時竝揖爲好。遂行揖禮,揖禮訖,仍傳語曰,皇上氣候,若何?勅使曰,萬安。又傳語曰,皇太后氣候,若何?勅使曰,萬安。又傳語曰,皇后冊封皇太后加上徽號盛禮順成,歡抃慶祝,曷有其極?勅使曰,慶抃之忱,中外同情,仍請就椅。上就椅,勅使亦就椅。命大臣入侍,錫亨承命出傳,領議政沈象奎進伏,命傳語曰,諸王貝勒安否,何如?勅使曰,平安。又傳語曰,天時向熱,道路險遠,勞攘之餘,氣力,何如?勅使曰,沿路館宇之精潔,接待之款摯,多荷勤念,幸得無撓作行矣。又傳語曰,小邦無祿,奄遭巨創,皇恩如天,今番請奏,竝蒙准許,特遣兩大人,賜諡賜祭於先祖王,又伏奉先父王封諡,母妃誥冊,蒙被曠絶,哀榮交切,無以爲懷矣。勅使曰,皇上軫念貴國,休戚與同,所以特遣俺們,來宣誥勅,所敎宜其然矣。又傳語曰,慶禮兩度詔書之留待順付,已是特施之寵數,況侈賞賜於先祖王,感頌之極,悲愴益深,謹已專价馳謝,而僉大人,若於還朝之日,將此靳祝之忱,轉奏於皇上,則其爲感幸,當復如何哉?勅使曰,渡江之際,已見專价之入去,而皇恩所曁,宜其感幸,還朝之日,謹當轉奏。又傳語曰,兩大人軫念除弊,靡不用極,已切感荷,而安州屬官之誤犯廟諱,是何等重罪,兩大人曲垂寬恕,不之深責,而雖施該官革職,儐臣道臣停捧,顧此不能照飭,以致失錯,實不勝悚恧之至。至於郊迎停免,亦出於憫其藐然含恤之盛意,感謝之餘,還甚不安矣。勅使曰,安州事,亦小官無識之致,所以不之深責,而至遣中使於中路,還用不安矣。勅使又遣通官問曰,祖母王妃曁母妃氣候,若何?命通事往答曰,方在哀疚中,僅得支保矣。勅使又問曰,祖母王妃春秋,幾何?命答曰,四十七春秋矣。勅使又問曰,國王春秋,幾何?命答曰,今九歲矣。勅使又問曰,入學在何年,而方讀何書?命答曰,癸巳年始講學,方讀朱子小學矣。仍傳語曰,請進茶。勅使曰,荷此盛意,當依敎矣。又傳語曰,皇華遠臨,榮耀無比,而顧與常時有異,宴饗之禮,不得如儀,雖無足下箸,願以數品茶果,略表微忱矣。勅使曰,厚意難孤,敢不領敎。仍進茶,司饔院假提調一人捧茶甁,一人捧茶鍾盤具,入立於殿內,近南北向,一人捧果盤,立於上勅之右,近北南向,一人立於副勅之右,近南北向,提調金道喜捧果盤,立於殿下之右,近南北向,假提調二人,各跪進兩使揮巾,提調跪進殿下揮巾,假提調各以鍾受茶,跪進于兩勅前,兩勅受鍾,提調以鍾受茶,跪進于上前,上執鍾擧示,勅使亦擧示。進茶訖,假提調各進勅使前,跪受鍾,提調進上前跪受鍾,俱復於茶盤,假提調各跪進果于勅使前,提調跪進果于上前,上擧箸,勅使亦擧箸。兩勅招譯官通事金相淳謂之曰,瞻望國王,福力厚大,壽命長遠,皇上無東顧之憂,你國享太平之樂,可賀可賀。金相淳對曰,今日卽國王受天命卽寶位之好日也。天使之言如此,天意可知,何等慶忭,何等感謝。兩勅曰,更以此言,告于執政大臣也,皇上聞必大喜,俺等之心,亦不勝歡忭之至。又問曰,今之輔政大臣爲誰?命答以皆是先祖王任使之元老大臣。兩勅曰,皇上如有下詢,將欲詳奏,幸於歸館後,錄示其姓名焉。命答曰,當依敎矣。又傳語曰,通官以下賜茶,何如?勅使曰,賜茶之敎,出於盛念,敢不從命。仍招通官等,立於楹外賜茶,通官等皆叩頭感謝。又傳語曰,情雖無窮,禮難屢瀆,請撤床。敕使曰,當如敎,茶禮畢。又傳語曰,兩大人跋涉之餘,勞憊旣多,請早歸館所,善爲調息,而供帳凡百,必多齟齬,在主人之心,不勝憧憧矣。勅使曰,當歸館休息,幸勿過念焉。兩勅請近前仰瞻,上下椅移席,勅使亦下椅進前,兩勅皆良久瞻仰,副勅請瞻御手,上揭袖示之,副勅謂通事等曰,昵瞻姿表,尤覺壽福俱全,東民之福大矣。命傳語請行拜禮。勅使曰,不敢當,請行揖禮。又傳語曰,僉大人之敎,旣如此,請行揖。上揖,上勅答揖。上揖,副勅答揖。引禮引勅使降自東階,贊禮導上降自西階,送至仁政門。勅使曰,敢請留步。命答以主人之禮不可闕也。勅使曰,何必如此,請留步。命答以盛意雖如此,應行之禮,何可已也?勅使又辭,命答曰,謹聞命。上乘轎,勅使亦乘轎,上揖,勅使答揖。憲瑋啓請遣史官問安,源庚承命問安於勅使,則兩勅以爲連承委問,不勝感激之至。上將還內,象奎進前奏曰,終日勞動,聖體若何?上曰,一樣矣。仍由肅章門至延英門外,降輿步過,乘輿由協陽門·宣化門還內,諸臣以次退出。
上在昌德宮。停常參·經筵。
大王大妃殿進御二錢重人參粟米飮,自今日一貼式,限二貼煎入事,榻前下敎。
王大妃殿進御二錢重人參粟米飮,自今日一貼式,限二貼煎入事,榻前下敎。
藥房都提調沈象奎,提調李紀淵,副提調李憲瑋啓曰,迎勅受弔,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
韓義運啓曰,行左副承旨李鼎臣,行右副承旨閔致成,今日不爲仕進,竝卽牌招,何如?傳曰,允。
李景在啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
又啓曰,同敦寧李穆淵,除拜後過三日不爲出肅,依定式推考警責,仍卽牌招察任,何如?傳曰,允。
又啓曰,三品官之無得過三日循例請牌,曾有定式矣,吏曹參議徐英淳,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
韓義運啓曰,宰臣同知鄭基一,館所問安進去,下直之意,敢啓。傳曰,知道。
又啓曰,左右史不可不備,別兼春秋金大根,旣有只推之命,卽爲牌招入直,何如?傳曰,允。
傳于韓義運曰,原任直提學鄭基善,馳詣綏陵,奉審摘奸,仍詣懿陵,一體奉審以來。
傳于韓義運曰,晝茶禮當自內親行矣,百官入參。
韓義運啓曰,今日晝茶禮親行時,承旨當爲備員,而行左副承旨李鼎臣,行右副承旨閔致成牌不進,竝更牌招,何如?傳曰,允。
又啓曰,宰臣鄭基一,承命馳往館所問安,則上副勅以爲,夜來善寢,而屢勤委問,感謝云矣,敢啓。傳曰,知道。
又啓曰,禮曹正郞田齊賢,祗奉御帖及禮單,馳往館所傳給,則上副勅以爲,有此委問,又賜禮單,不勝感激云矣,敢啓。傳曰,知道。
又啓曰,明日傳香,禮房承旨當爲齋宿,而行右副承旨閔致成再牌不進,更爲牌招,何如?傳曰,允。
韓義運,以弘文館言啓曰,下番無他推移之員,不得已以上番姑降入直之意,敢啓。傳曰,知道。
又以弘文館言啓曰,下番姑降入直,事甚未安。修撰金東健,副修撰李源益,卽爲牌招,以爲推移入直之地,何如?傳曰,允。
傳于韓義運曰,發遣吏郞,諸執事淸齋與否,摘奸以來。
以忠淸監司金在三狀啓,恩津縣監李衡秀身病沈重,屢呈辭狀,不得已罷黜事,傳于韓義運曰,令該曹口傳差出,催促下送。
吏曹口傳政事,以吳顯甲爲恩津縣監。
以吏曹參議徐英淳牌不進罷職傳旨,傳于韓義運曰,只推。
以別兼春秋金大根牌不進罷職傳旨,傳于韓義運曰,只推。
以副修撰李源益牌不進罷職傳旨,傳于韓義運曰,只推。
大王大妃殿傳于韓義運曰,錫馬之典,朝家酬勞之古例,卿何如是固辭,反使予此時之心,惕然不安乎?觀前後疏箚,眞實之言,發於衷曲,懇切且悲,哀感兼發,實無以止泊矣,卿則自以爲精誠淺薄,誤了已往之事,實心引咎,無所自容,然今番大事之必誠必愼,心力俱竭,無有過於卿者,有國爲所重之賞典,何可廢之乎?卿本誠實,如思此時予志,則應不更事固執,卿其安心領受。仍傳于韓義運曰,遣史官傳諭于左議政。
韓義運,以迎接都監言啓曰,大臣茶禮,進定於勅使入京翌日事,前已草記蒙允矣,明日大臣茶禮,依例請行之意,敢啓。傳曰,知道。
又以迎接都監言啓曰,大臣承命來詣館所,使首譯先呈名帖,仍以御帖奉來之意,言于兩勅,請行茶禮,則兩勅以爲,日熱如此,難於行禮,且昨於闕內,已行茶禮,今日停免云,故床排入送,御帖令都監郞廳,還納承政院,大臣退歸之意,敢啓。傳曰,知道。
又以迎接都監領議政意啓曰,臣承命來詣館所,使首譯先呈名帖,仍以御帖奉來之意,言于兩勅,請行茶禮,則兩勅以爲,日熱如此,難於行禮,且昨於闕內,已行茶禮,今日停免云,故床排入送後,臣則退去之意,敢啓。傳曰,知道。
又以迎接都監言啓曰,卽者差備譯官來言,勅使在館時開閉門,以鼓代行云矣,敢啓。傳曰,知道。
又以迎接都監言啓曰,卽者差備譯官來言,上勅率家丁一名,登明雪樓云矣,敢啓。傳曰,知道。
又以迎接都監言啓曰,卽者差備譯官來言,副勅率家丁一名,登明雪樓云矣,敢啓。傳曰,知道。
朴永元,以戶曹言啓曰,今此勅使回還時,開城府別問安中使齎去禮單,依前例磨鍊,別單書入之意,敢啓。傳曰,知道。
又以兵曹言啓曰,迎勅日因下敎,禁衛大將率標下軍,出往慕華館,依郊迎例擧行,而仍領訓局環衛軍排立矣,送勅時則何以爲之乎?敢稟。傳曰,依迎勅例爲之。
又以兵曹言啓曰,謹依判下別單,因山時,大轝扶策別監二十人,神輦侍衛別監十六人處,各木一疋題給之意,敢啓。傳曰,知道。
又以兵曹言啓曰,以司謁口傳下敎曰,御帖陪行時,敦化門守門將,有駭妄之擧,令兵曹捧現告決棍事,命下矣。謹依下敎,捧現告敦化門西挾守門將柳宗謹,決棍十五度之意,敢啓。傳曰,知道。
左議政洪奭周箚曰,伏以,節享旣過,聖慕冞新,客使躬迓,勞動又多,區區下忱,不任仰慮,臣於是際,職當隨班,而跧伏俟罪,兼以嬰疾,偃處床玆,隳廢常分,有臣如此,生不如死。臣於日前,誤蒙濫賞,冒控短牘,冀賜收還,及承批旨,乃以敦匠後,應行之典爲敎,奉讀兢惶,大失所圖,夫人臣之爲國任事,雖不敢自言其勞,而及以君命賞之,則或受之而不辭,或始辭而終受,蓋其賞之也有可賞之績,受之也有可受之義,玆所以踵而行之,遂成應行之典也,今臣則不唯無績可紀而已,僨誤之罪,當伏常刑,而便蕃之錫,反踰百朋,臣雖冥頑,亦知廉恥,偃然當之,寧不厚顔?臣之庸愚,固不足備數於人,而顧其名,則大官也,冒居百僚之右,而置身於四維之外,其辱朝廷而玷聖化,又何如也?且人主大柄,唯賞與罰,國家治忽,於是焉繫,罔功而賞,古人猶謂之僭,而況當罰而反賞乎?如臣無似,叨據廊廟,曾不能振肅綱維,杜絶徼倖,以效絲毫之裨,顧反以不肖之軀,首犯於倒置刑賞之科,此尤臣所以慙恨交中,無地自容者也,恩命之降,亦旣屢日蹙伏循省,不敢祗受,嫚蹇之辜,自知難逭,情窮勢迫,又犯瀆擾,唯聖明,深念恩賞之至重,俯察微懇之至切,亟收臣所被錫馬之典,仍勘臣前後罪犯,以昭法紀,千萬至祝。取進止。答曰,省箚具悉卿懇。慈殿有所下敎者,卿其勿辭,安心領受。仍傳于韓義運曰,此批答,遣史官傳諭。
乙未五月初五日午時,上詣孝成殿。晝茶禮親行入侍時,行都承旨李憲瑋,行左承旨韓義運,行右承旨朴永元,同副承旨李景在,假注書曺錫亨·金洙根,記注官金鉉復·李冀禎,原任直提學趙寅永·鄭基善,直提學徐憙淳,原任直閣李嘉愚,檢校直閣吳取善,檢校待敎趙斗淳·金學性,以次序立,時至,上具衰服詣板位,通禮跪啓俯伏哭,上俯伏哭,少頃,止哭行四拜禮訖,通禮跪啓盥洗,上詣盥洗位盥洗訖,仍詣香案前跪,憲瑋奉香,景在奉罏,上三上香訖,憲瑋執盞跪進,上受盞授景在,奠靈座前,義運·永元,以次獻盞訖,上降復位,通禮跪啓俯伏哭,上俯伏哭興,行四拜禮訖,通禮導上還齊殿,諸臣以次退出。
上在昌德宮。停常參·經筵。
李景在啓曰,大司憲宋穉圭在外,執義黃未肅拜,掌令趙錫龜·李應信,持平安允沆呈辭,趙準孝差祭,監察茶時之意,敢啓。傳曰,知道。
韓義運啓曰,行左副承旨李鼎臣,行右副承旨閔致成,今日不爲仕進,竝卽牌招,何如?傳曰,允。
傳于韓義運曰,傳香承旨馳詣景慕宮,奉審摘奸以來。
傳于李憲瑋曰,奉審閣臣入侍。
韓義運啓曰,別兼春秋金大根,旣有只推之命,卽爲牌招入直,何如?傳曰,允。
朴永元啓曰,臣永元,今日館所問安進去,下直之意,敢啓。傳曰,知道。
又啓曰,臣承命馳往館所問安,則上副勅以爲,夜間安過,而又賜勞問,不勝感謝云矣,敢啓。傳曰,知道。大王大妃殿,傳于韓義運曰,大行大王發靷時,宿所站及沿路邑守令別單捧入。
李景在,以備邊〈司〉言啓曰,勅行時,支待等節,自有定規,莫可違越,況前後慈敎,不啻申嚴,則其所對揚,尤當靡不容極,而卽聞瑞興站之肩輿作行也,時適遭雨,雨具都不趁待,致使兩勅自持小傘之境云,寧有如許事體乎?羞恥之極,萬萬驚駭,當該上副勅支站之兩邑守令,竝事過後,拿問嚴處,道臣之始,旣不能整飭,終又不卽論勘者,俱甚慨然,不可無警,姑先施以從重推考,且以松都事言之,藍輿雖非踰嶺,雨傘雖非値雨,俱不可不預飭,而亦未免失待云,蔽一言曰,疎忽莫甚,何可置而不論?該守臣,施以譴罷之典,而令政院,過勅後捧傳旨,何如?傳曰,允。
大王大妃殿傳于李景在曰,前後申飭,何如,而瑞興·松都擧行若此,此特現著之事,而以此推之,則沿路擧行之不成模樣不知,事體道理,萬萬驚駭,海伯爲先越俸三等,上來之路,旣若此,則下去之路,稽忽不謹,尤當不可勝言,廟堂以此意,更爲措辭,嚴飭於各該道守臣處。
韓義運,以迎接都監言啓曰,卽者差備譯官來言,勅使明日欲爲回程云,臣等依例進西宴廳,請留之意,敢啓。傳曰,知道。
又以迎接都監言啓曰,臣等進詣西宴廳,使差備譯官,以上敎請留,則兩勅以爲,今旣竣事,亦已休息,返命時急,易値潦水,不可久留,明日必欲回程云矣,在前勅使欲回還,則都監諸臣,先爲請留,又有承旨請留,大臣請留,中使請留之例,而待下敎擧行矣,敢啓。傳曰,知道。
傳于李憲瑋曰,勅使明日回程云,遣都承旨請留。
李憲瑋啓曰,臣承命馳詣館所請留,則上副勅以爲,事已竣矣,身且休矣,明日之行,不可進退,而屢承挽留,不能副敎,還切不安云矣,敢啓。傳曰,知道。
韓義運,以迎接都監言啓曰,大臣承命來詣館所,使首譯先呈名帖,仍以御帖奉來之意,言于兩勅請留,則兩勅以爲,盛意勤摯,至於遣大臣請留,不勝感謝,而皇命在身,反面爲急,軍令已出,排站已定,無以從命,尤爲不安云矣,御帖使都監郞廳,還納承政院,大臣仍爲退歸之意,敢啓。傳曰,知道。
傳于韓義運曰,左議政進去,更爲請留。
韓義運,以迎接都監左議政意啓曰,臣承命來詣館所,使首譯先呈名帖,仍以御帖奉來之意,言于兩勅請留,則兩勅以爲,盛意勤摯,至於遣大臣請留,不勝感謝,而皇命在身,反面爲急,軍令已出,排站已定,無以從命,尤爲不安云矣,御帖使都監郞廳,陪進承政院,臣則仍爲退去之意,敢啓。傳曰,知道。
又以迎接都監言啓曰,今日乃是空日,別茶啖依例排入之意,敢啓。傳曰,知道。
又以迎接都監言啓曰,卽者差備譯官來言,勅使以爲洪濟院旣是過站,大臣承旨勿爲出來云矣,敢啓。傳曰,知道。
又以迎接都監言啓曰,卽者差備譯官來言,勅使發行軍令,明日卯刻書出云矣,敢啓。傳曰,知道。
又以迎接都監言啓曰,勅使回還路程記書出,而今月初七日,自京離發,十九日當到義州云,以此分付於伴送使及開城留守·三道道臣處,而路程記書入之意,敢啓。傳曰,知道。
又以迎接都監言啓曰,勅使回程牌文,以今初七日起行書出,牌文先爲發送之意,敢啓。傳曰,知道。
又以迎接都監言啓曰,勅使回還牌文,今當發送,而出來時牌文,有尊敬處,依庚申已例,別定禁軍,使之騎撥齎奉,傳于灣府之意,敢啓。傳曰,知道。
又以迎接都監言啓曰,勅使元禮單例贈別贈都求請別求請,通官以下元禮單都求請別求請各項物種,或以本色持去,或以折銀持去,分付戶曹,區別懸註,追後別單書入之意,敢啓。傳曰,知道。
又以迎接都監言啓曰,卽者差備譯官來言,上副勅禮單馬,竝折銀持去云矣,敢啓。傳曰,知道。
又以迎接都監言啓曰,上副勅元禮單各贈給,通官跟役等贈給,無弊入給之意,敢啓。傳曰,知道。
又以迎接都監言啓曰,卽者差備譯官來言,勅使回還時,城門砲·上下馬砲,初二三吹,依上來時例爲之云矣,以此知委於伴送使及開城留守·三道道臣之意,敢啓。傳曰,知道。
又以迎接都監言啓曰,卽者差備譯官來言,勅使回還時,黃傘一柄,龍旂御仗欽差牌·肅靜牌·回避牌各一對,竝作馱以去云矣,敢啓。傳曰,知道。
朴永元,以戶曹言啓曰,上副勅贐行,六通官等賞給,依辛卯年例磨鍊,別單書入之意,敢啓。傳曰,知道。
李景在,以備邊〈司〉言啓曰,江華戶東庫木一百同,草記貸劃於度支勅需矣,卽見該留守金邁淳所報,則以爲,帑庫所重,自本府不敢擅自開閉,中使或別軍職,稟旨下送,開庫出給爲辭矣,帑庫開閉,非本府所可擅便,下送別軍職,使之眼同擧行,何如?傳曰,今年曝曬當次,中使下送。
又以訓鍊都監言啓曰,送勅時慕華館環衛,本局軍一千二百二十名,標下軍一百五名,將官十三員,將校十二人,領付禁衛營之意,敢啓。傳曰,知道。
乙未五月初六日辰時,上御熙政堂。大王大妃殿垂簾,奉審閣臣入侍時,行都承旨李憲瑋,假注書曺錫亨,記注官金鉉復·張鉉喆,原任直提學鄭基善,以次進伏訖。上曰,史官分左右。命閣臣進前,基善進伏奏曰,臣承命馳詣綏陵,陵上奉審則無頉,碑閣奉審,則表石磨刻,役事方張,祭物·祭器·祭井看審則精潔,諸執事摘奸則無頉,臣仍留監祭,享事平安過行,仍詣懿陵奉審,亦爲無頉矣。憲瑋曰,再昨日勅使接見時,有輔政大臣姓名書示之語矣,自政院,列書時原任大臣官職姓名年紀,出給迎接都監,使之傳示似好,故敢此仰達矣。上可之,命閣臣就座,又命史官就座。仍命退,諸臣以次退出。
上在昌德宮。停常參·經筵。
韓義運啓曰,大司憲宋穉圭在外,執義黃未肅拜,掌令趙錫龜·李應信,持平趙準孝·安允沆呈辭,監察茶時之意,敢啓。傳曰,知道。
又啓曰,來十一日,朝參日次,而孝昌墓忌辰祭正日相値,頉稟之意,敢啓。傳曰,知道。
又啓曰,來十一日,輪對日次,而孝昌墓忌辰祭正日相値,頉稟之意,敢啓。傳曰,知道。
又啓曰,行左副承旨李鼎臣,行右副承旨閔致成,同副承旨李景在,今日不爲仕進,竝卽牌招,何如?傳曰,允。
又啓曰,宰臣右尹李寅泰,今日館所問安進去,下直之意,敢啓。傳曰,知道。
又啓曰,宰臣右尹李寅泰,承命馳往館所問安,則上副勅以爲,經宿安穩,而連遣宰臣勞問,尤不勝感謝云矣,敢啓。傳曰,知道。
韓義運,以迎接都監言啓曰,勅使自館所,橋子作行之意,敢啓。傳曰,知道。
又以迎接都監言啓曰,勅使離發館所之意,敢啓。傳曰,知道。
李景在啓曰,勅使旣已回程,事變假注書減省記之意,敢啓。傳曰,知道。
又啓曰,事變假注書李源庚,身病猝重,勢難察任,今姑改差,何如?傳曰,允。
李源庚改差,代以白潤鶴爲事變假注書。
以大行大王發靷時宿所站及沿路邑守令別單,傳于韓義運曰,高陽郡守李寅亮陞敍,楊州牧使宋祥來,坡州牧使朴蓍會,竝兒馬一匹賜給。
韓義運,以迎接都監言啓曰,勅使已踰沙峴,臣等退去之意,敢啓。傳曰,知道。
又以國葬都監儀軌廳摠護使意啓曰,忠贊衛,依庚申年例施賞事,判下矣。取考庚申謄錄,則忠贊衛,雖無施賞之事,而乙丑乙亥,皆以兒馬賜給矣,今番則何以爲之?敢稟。傳曰,依乙丑例爲之。
又以國葬都監儀軌廳摠護使意啓曰,本都監看役待令捕校及領率衛將,各差備牌將,依庚申年例施賞事,別單判下矣,看役或加資,或邊將除授,或軍門調用,捕校該廳調用,領率衛將十人,竝以二等磨鍊,各上弘弓一張,領役牌將分等,或上弦弓一張,或不粧弓一張賜給之意,付標以入,而係干恩典,不敢擅便,上裁,何如?傳曰,允。
又以魂殿都監儀軌廳摠護使意啓曰,本都監各差備牌將別單,依庚申年例施賞事判下,而謹考庚申謄錄,則各差備牌將,效勞別無殊異,故一等不爲磨鍊矣,今亦依此,分等施賞之意,敢啓。傳曰,知道。
李景在,以兵曹言啓曰,今番因山時,陪往從事官李容純·李昌五,有陞敍之命,而俱經三品,且已資窮,何以爲之乎?敢稟。傳曰,加資。
韓義運,以宗簿寺提調意啓曰,國恤卒哭後,璿源譜略·國朝御牒,當爲修正,而或有設廳之例,或有自本寺擧行之例,今番則何以爲之?敢稟。傳曰,自本寺擧行。
又以漢城府言啓曰,每式年成籍後,江都件,臣府郞廳,持往江都,舊籍曝曬,竝與新籍藏置事,因山後,擧行之意,草記蒙允矣,今玆發遣本府郞廳,曝曬等節,依例擧行,而帳籍封裹雜物,令各該司進排,領去官吏所騎馬,帳籍載運馬,令該曹依例題給,何如?傳曰,允。
上在昌德宮。停常參·經筵。
李景在啓曰,大司憲宋穉圭在外,執義黃未肅拜,掌令趙錫龜·李應信,持平趙準孝·安允沆呈辭,監察茶時之意,敢啓。傳曰,知道。
韓義運啓曰,行左副承旨李鼎臣,行右副承旨閔致成,今日不爲仕進,竝卽牌招,何如?傳曰,允。
又啓曰,明日傳香,禮房承旨當爲齋宿,行右副承旨閔致成,卽爲牌招,何如?傳曰,允。
韓義運,以戶曹言啓曰,今此支勅時,上副勅以下六通官等別求請各種,別單書入之意,敢啓。傳曰,知道。
又以山陵都監儀軌廳摠護使意啓曰,下玄宮時轆轤牌將,依庚申年例施賞事,判下矣。謹考庚申以後各年謄錄,則俱蒙邊將除授之典,故安道源·李一兢·李廷秀,各於名下,付籤以入,而其中李羲申,係是前銜蔭官,有異閒散牌將,似當施以相當職調用,而有關創例,且係恩賞,不敢擅便,上裁,何如?傳曰,允
又以山陵都監儀軌廳摠護使意啓曰,本都監看役工匠等,依庚申年例施賞事,判下矣。謹考謄錄,原別單中,區別付籤,而至於軍車次知三營將校·守直待令捕校,則乙丑以後,始爲擧行,俱蒙賞典,今亦依已例,一體付籤以入之意,敢啓。傳曰,知道。
上在昌德宮。停常參·經筵。
德安府夫人小祥,大殿,內閣·政院·玉堂·藥房·朝廷二品以上·六曹堂上口傳問安。答曰,知道。王大妃殿,內閣·政院·玉堂單子問安。答曰,罔極。藥房口傳問安。答曰,罔極。朝廷二品以上·六曹堂上奉慰單子問安。答曰,罔極。
朴永元啓曰,大司憲宋穉圭在外,執義黃未肅拜,掌令趙錫龜·李應信,持平趙準孝·安允沆呈辭,監察茶時之意,敢啓。傳曰,知道。
又啓曰,行左副承旨李鼎臣,行右副承旨閔致成,今日不爲仕進,竝卽牌招,何如?傳曰,允。
傳于朴永元曰,判義禁許遞,政官牌招開政。
傳于朴永元曰,都承旨許遞,前望單子入之,承旨前望單子入之,李奎鉉落點。
朴永元啓曰,吏曹判書趙寅永,參議徐英淳牌不進推考傳旨及罷職傳旨,今方捧入,而開政命下之後,如是違牌,事甚未安。參判未差,判書更爲牌招,何如?傳曰,允。參議只推,一體更爲牌招,如有違牌,勿爲呼望。
傳于朴永元曰,左承旨·右承旨·左副承旨·右副承旨竝許遞,今日政差出。
朴永元啓曰,坐直無人,行都承旨李奎鉉,同副承旨李景在,竝卽牌招,何如?傳曰,允。
李景在啓曰,卽者正言崔琠,以其親病,投章徑行,原疏,以國忌齋戒,纔已退却矣。所當直捧遞差傳旨及禁推傳旨,而此與無端下鄕有異,從重推考,何如?傳曰,允。原疏捧入。
傳于李景在曰,留院公事入之。
李景在啓曰,行都承旨李奎鉉未承牌,左承旨·右承旨·左副承旨·右副承旨未差,臣吏·兵批兼進之意,敢啓。傳曰,知道。
李景在,以兵曹言啓曰,內禁衛將金宅基,五衛將柳相杓·廉應甲,忠壯衛將尹瑗,景福宮衛將李道墡,慶熙宮衛將白東允·金致鉉,俱以病難供職,呈狀乞遞,竝改差,何如?傳曰,允。
有政。吏批,判書趙寅永進,參判未差,參議徐英淳進,同副承旨李景在進。以李道在·洪鍾應·李在鶴·宋持養爲承旨,申緯爲吏曹參判,李止淵爲判義禁,洪履信爲兵曹正郞,趙秉憲爲典牲判官,李濟夏爲假監役,柳基常爲楊州牧使,徐相五爲坡州牧使,李源達爲楊根郡守,成泳默爲平邱察訪,張漢弼爲桃源察訪,李淵龜爲連原察訪,宣啓宗爲昭顯墓守衛官,故通德李義常贈吏參例兼,故郡守李昌中贈吏議,故通德李顯猷贈僕正,已上同敦寧李穆淵三代。
兵批,兼判書金在昌進,參判沈英錫入直,參議李正耆,參知申在獻病,同副承旨李景在進。以李鍾運爲同知,朴晦壽爲副摠管,林有鎭爲僉知,李完植爲訓鍊都正,趙德永爲內禁將,康震儉·曺聖殷爲五衛將,金洛龍爲曹司衛將,吉慶弼爲忠翊將,朴左榮爲忠壯將,金重漢爲景福將,朴技蕃·梁大賢·殷慶哲爲慶熙將,申命洪·鄭驪源爲宣傳官,元柬·林魯豐爲都摠經歷,吳泰學爲訓鍊僉正,孫應俊爲判官,魚錫命爲江華中軍,李東鉉爲荏子島僉使,護軍李憲瑋·韓義運·朴永元·李鼎臣·閔致成,副護軍李晉淵·權瑞,以上竝單付,前府使李昌五,前虞候李容純,以上今加折衝加資事承傳。
吏批,再政。以申緯爲同經筵,全國憲爲司藝,崔璜爲禁府都事,兪碩柱爲瓦署別提,任翼常爲監役,尹履誼爲漣川縣監,贈吏判李義悅贈左贊成,贈吏參李明中贈吏判例兼,以上判義禁李止淵兩代。
兵批,再政。以蔡東奎爲都摠經歷,呂東冕爲訓鍊僉正,李熙鎭爲都摠都事,黃仁㷞·申晦應爲訓鍊判官,同知單殷慶哲,僉知單康震億·曺聖殷·朴左榮,副護軍單李昌五·李容純,都摠管單朴晦壽,坡州防禦使單徐相五。
傳于李景在曰,承旨房望,順房爲之。
李景在啓曰,伴直無人,新除授同副承旨宋持養,卽爲牌招,何如?傳曰,允。
李景在,以國葬都監儀軌廳摠護使意啓曰,本都監別單中,虞主書寫補畫寫字官李東鉉,依庚申年例施賞事,判下矣。取考庚申謄錄,則虞主補畫寫字官李命藝,以親書上字時補畫之勞及前後御製繕寫之勞,特命善地邊將作窠差送矣。今此李東鉉,書上字時,亦有補畫之勞,又以御製寫役,前後效勞甚多,援用是例,恐合事宜,而事係特典,有不敢循例付標以入,上裁,何如?傳曰,允。
又以備邊司言啓曰,頃日仍請之畿邑諸守令,今已過勅行,當差代,而其中安山,則聞於該廳草記入徹之日,已爲準納云,其在核實之義,合有參恕之政,且此倅,剸弊得宜,尤合久任,該郡守金原淳罪名,特爲分揀,溫陽前郡守兪碩柱,亦以上納過限,同被罷拿,而聞其新莅未滿旬日,宜有一體闊狹之擧,而差代已久,有難煩請仍任,特爲分揀其罪名,仍令該曹,京職中先爲勿拘甄敍,何如?傳曰,允。
又以御營廳言啓曰,本廳軍色從事官李寅皐,身病甚重,勢難察任,改差,何如?傳曰,允。
又以摠戎廳言啓曰,臣廳所管漢北門,修改已久,且經年前巨浸,水筩鐵箭門,全數漂失,體城女堞,擧皆破傷,揆以保障,極涉疎虞,勢將潦雨前修改,故今月初十日,始役改築之意,敢啓。傳曰,知道。
大司憲宋穉圭疏曰,伏以日月易邁,大行大王因山奄過,虞卒已畢,攀號莫及,率土惟均,況我殿下,聖孝出天,孺慕冞切,瞻想倚廬,無辭可譬,第惟帝王之孝,繼述爲大,哀疚之中,付畀至重,竊願節哀從禮,上以體兩殿惟憂之念,下以答臣民顒祝之望焉。仍伏念臣,猥以庸陋,久誤恩禮,而跡蟄草萊,病在骨髓,旣罔效入臨之禮,又未造陳慰之班,命寄床席,慟結穹壤,有臣如此,生不如死,孤負罪大,誅罰是竢,乃者夢寐之外,復叨憲長除命,告身降到,臣誠惶惑,不知所出,而其爲紕繆於始初淸明之治,又當如何哉?玆敢冒死自臚,而臣本分之不稱於是任,有不暇仰煩於嚴廬之下者矣。伏乞聖明,俯察微情,亟賜鐫削,仍命有司治臣之罪,以爲爲臣無狀者之戒,臣於待勘之中,何敢有所陳達,而愛君之忱,根於秉彝,則亦安得終默?嗚呼,我殿下,方在沖弱之齡,而遽膺艱大之投,目今急務,宜莫先於保護聖躬,將就聖學,而苟欲保護而將就,臣之愚昧,竊以爲未有切於進講小學一書,小而服食起居之節,具於是,大而脩齊治平之道,本於是,所以充完血氣,涵養德性,皆不可捨是而他求矣。且是書所引,夫孰非切要者,而若九容九思,敬勝怠義勝慾等諸條,尤是服膺而不可須臾忘者也。願殿下,從事於此,念釋在玆,至於朱子所謂隆師親友之道,在人主則惟在於左右輔弼之臣,更願殿下,敬禮大臣,親近正士,以盡薰陶資益之方焉。恭惟殿下,睿智天成,踐阼之初,令聞已彰,苟能將此美質,用此實工,下學而上達,由近而及遠,則他日成效,將見堯·舜而治件殷周矣,豈不於休盛哉?臣殘喘奄奄,語不能倫脊,而此實鳴鳥哀聲。伏乞聖明,俯垂採聽,勿以人廢言,千萬幸甚,臣無任云云。答曰,省疏具悉卿懇。卿卽我純祖冊儲初胄筵之臣也,宜其追報之誠,非比他人,而今此陳勉,亶出忠愛,敢不眷眷而服膺乎?然輔導必待山林之宿德,啓沃尤貴朝夕之納誨,望卿勿以官職爲辭,亟回東岡之固守,輔予沖人之不逮。行都承旨臣李憲瑋製進。傳于李景在曰,山林疏批,令地方官傳諭。
上在昌德宮。停常參·經筵。
夜自二更,至十一日開東,灑雨下雨,測雨器水深三分。
藥房都提調沈象奎,提調李紀淵,副提調李景在啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿,口傳問安。答曰,知道。
李在鶴啓曰,大司憲宋穉圭在外,執義黃未肅拜,掌令趙錫龜·李應信,持平趙準孝·安允沆呈辭,監察茶時之意,敢啓。傳曰,知道。
洪鍾應啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
李奎鉉啓曰,右承旨李道在,時在廣州地,斯速乘馹上來事,下諭,何如?傳曰,允。
傳于李景在曰,傳香承旨馳詣孝昌墓,奉審摘奸以來。
傳于洪鍾應曰,左承旨馳詣皇壇奉審,宣武祠,一體奉審以來。
李奎鉉啓曰,假注書金洙根,身病猝重,勢難察任,今姑改差,何如?傳曰,允。
金洙根改差,代以申錫愚爲假注書。
備邊司薦望,以尹命圭爲開城留守。
李奎鉉啓曰,吏曹判書趙寅永,參判申緯,參議徐英淳牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
又啓曰,吏曹判書趙寅永,參判申緯,參議徐英淳再牌不進推考傳旨及罷職傳旨,今方捧入,而開政命下之後,連事違召,不卽承膺,事體所在,誠極未安。判書·參判,竝所當更請牌招,而係是一日三牌,何以爲之?敢稟。傳曰,參議只推,更爲一體牌招,如有違牌,勿爲呼望。
李奎鉉,以吏批言啓曰,實錄郞廳,今當單付,而相避竝擬之意,敢啓。傳曰,知道。
有政。吏批,判書趙寅永進,參判申緯式暇,參議徐英淳式暇,同副承旨宋持養進。以閔致成爲同義禁,田齊賢爲奉常僉正,趙鎭文爲貞陵令,姜彝九爲假監役,開城留守單尹命圭,上護軍金魯敬年七十今加崇祿,侍從臣副護軍金正喜本生父移施事承傳,李相璜爲實錄摠裁官,兼知實錄事金逌根·金魯敬·徐俊輔·洪羲俊·李止淵·金鏴·金學淳·金履載·鄭基善·金蘭淳·權敦仁·徐有榘·李光文·李翊會·洪敬謨·朴晦壽,兼同知實錄事徐熹淳·金弘根·朴永元·金邁淳,兼實錄編修官吳取善·權用經·徐念淳·李是遠·黃·洪羲錫·李寅臯,兼實錄記注官李㙽·金大根·尹興圭·金東健·鄭德和·趙在慶·洪祐喆·金在田·李家淳·尹致秀·李公翼·嚴錫履·沈宜升·徐元淳·韓鎭庭·洪在喆·宋尙玉,兼實錄記事官金錫淳·朴齊憲·徐憲淳·曺雲承·洪說謨·金學性,以上竝單付。
兵批,兼判書金在昌進,參判沈英錫入直,參議李正耆病,參知申在獻病,右副承旨李在鶴進。以李敎行爲都摠都事,李復鉉爲訓鍊判官,李載熙·李觀淵·金翼源爲主簿,金彦柱爲文城僉使,同知單金重漢,僉知單金洛龍,副護軍任百觀·尹禹圭·沈能念,以上竝單付,兼管理使單尹命圭。
李景在,以追崇都監都提調意啓曰,今此追崇時,造主處所,以彰義宮咸一齋爲之事,曾已稟定矣,來十二日設行之意,敢啓。傳曰,知道。
又以追崇都監都提調意啓曰,今此追崇時班次圖二件,謹此摹寫以入之意,敢啓。傳曰,知道。
又以追崇都監都提調意啓曰,諡冊金寶,印出各二件,冊寶同粧一貼,列書製述官·書寫官職姓名,謹此封進之意,敢啓。傳曰,知道。
洪鍾應,以兵曹言啓曰,今當儲窠之月,虛司果例不得循例區處,而在前虛司果積滯之時,每有勿拘擬入之例矣,今亦依此擧行,何如?傳曰,允。
李在鶴,以義禁府言啓曰,安山郡守金原淳,溫陽前郡守兪碩柱等罪名分揀事,承傳啓下矣。金原淳,前以本府拿來草記,待待命拿囚事命下,而纔已行會,未及就囚,更以勿爲起送之意,分付該道道臣,兪碩柱,已爲就囚,放送之意,敢啓。傳曰,知道。
又以義禁府言啓曰,卽接月令醫員許源手本內,時囚金炳斗,駕海之餘,痰眩苦劇,多日滯囚,又添時令,身熱頭疼,食飮全却,目下症形,實有難保之慮云,罪人病勢如此,則一邊保放,一邊草記,曾有定式矣。金炳斗,姑爲保放之意,敢啓。傳曰,知道。
正言崔琠疏曰,伏以臣,添在言地,辭不獲命,虛縻至此,竊欲更陳衷懇,而仰煩酬應,此非其時,姑且蹲冒,冞增兢惕,卽接鄕信,臣之老母,病在床席,諸症俱惡,近千里外,閱歲離違之餘,猝聞此報,驚惶罔措,按住不得,玆不得不拜章徑行。伏乞聖慈,特遞臣職名,俾得安心歸護,仍治臣擅行之罪,以昭法紀焉,臣無任云云。省疏具悉。爾其勿辭往護。
乙未五月初十日辰時,上御熙政堂。大王大妃殿垂簾,藥房入診入侍時,都提調沈象奎,提調李紀淵,副提調李景在,假注書曺錫亨,記注官金鉉復·張鉉喆,以次進伏,醫官金漢雋·南正吉·李顯養,進伏楹外訖。上曰,史官分左右。象奎進前奏曰,日月迅駛,孝成殿虞卒奄訖,聖慕疚廓,益復如新,近來日候早熱,東風不佳,聖體,若何?上曰,一樣矣。寢睡·水刺之節,何如?上曰,一樣矣。大王大妃殿積月疚瘁之餘,氣候,何如?上曰,一樣矣。王大妃殿氣候,何如?上曰,一樣矣。大王大妃殿曰,日月如流,虞卒已畢,痛冤罔極,何可盡言?象奎曰,今番客使接見時,動容周旋,中禮合度,非但大小臣僚之所聳瞻欣忭而已,客使亦爲之動色欽歎,是所謂弔者大悅,下情已極忭幸,而且屢經大禮,勞動旣多,一向康寧,尤不勝慶祝之至。仍奏曰,醫官待令,使之入診,何如?上曰,唯。漢雋等以次診候訖,退伏奏曰,脈候左右三部調均矣。大王大妃殿曰,主上沖年,遽當迎勅,未知大禮之如何過行,深用憧憧,及聞接見之際,動容周旋,靡不中禮,予心嘉悅,實無以形喩矣。象奎曰,下敎誠然矣,彼人之懽忭相賀,豈或有一分阿好而然哉?蓋其心悅誠服,溢於辭色之表矣。象奎曰,臣久未登筵,廟務多滯,將有所稟達者,而此非賓對,日候且熱,略擧其切要者陳之,先大王實錄,今番開局撰輯矣,摠裁官以下諸堂郞,令政院,政官牌招開政,擬望以入,卽爲始事之地,何如?大王大妃殿答曰,依爲之。出擧條象奎曰,大王大妃殿下,積月疚瘁之餘,對症扶補之方,不容少緩,且況今日事體,尤異於前,自今每爲日次承候,議進湯劑,何如?上曰,依爲之。出擧條象奎曰,翼宗大王胎室,封在於京畿永平,而今於追崇禮成之後,卽當按例加封,令該曹待今年秋成,涓吉擧行,而謹稽謄錄,則御極後胎室加封,係是應行之儀節也,德山所封胎室,亦爲一體加封之意,分付該曹,何如?大王大妃殿答曰,翼宗大王胎室,事體有異,卽爲擧行,當宁胎室加封事,更待下敎,可也。出擧條象奎曰,前後大事,雖幸艱辛支調得過,而若其匱竭將蹶之狀,已到十分地頭矣。臣以節省減約之說,仰奏者屢,而目所習見,手所常用,固難容易變改,第念卽今事勢,汲汲遑遑,殆同繩將絶而泉已涸,如或更爲伈泄,依常遣日,不有奮發警惕之擧,則非久將至無國而後已,臣豈或毫分過溢,故爲恐動之辭乎?周宣·衛文之興復舊業,專由於勤儉節用,今日君臣上下之所發憤忘食,蘄祝勉勵者,亶在於是,凡日用當行之間,雖微細汗漫之事,勿以例規而泛視,勿以姑息而放過,不急不緊之需,可省可減之費,一切牢着,隨處存念,恒如救焚拯溺之爲,則一年二年,自可有嬴餘遺蓄之效,伏願仰稟慈聖,另賜留神焉。大王大妃殿答曰,所奏至當,苟有一分利益之道,豈不留念乎?出擧條象奎曰,臣旣以節省之道仰陳,而亦不可不收拾零鈔,以爲一半分塡補之策。昨年東闕營建時,惟我先大王,特將貢獻之需,限三年移劃,不使役民力而煩經用,盛德至仁,有光史冊,而第伏念,貢蔘及甲冑價內局置貿等需,有非自下所敢輒請,至若兩營上番軍,自戊戌至庚子,更爲收布,與日下雉鮮停減條及關東兩條減蔘價海稅錢各三年條,更爲次次作穀,分置諸道,年年添耗會錄,以備他日需用,則目下雖似迂遠,而實事恐無過此,敢玆仰達矣。大王大妃殿答曰,諸條所奏,竝依施,貢蔘等諸條,亦一體停捧,可也。出擧條象奎曰,謹稽故事,有大妃殿外祖正一品貤贈之例矣,故正郞沈健之,特贈贊成,故牧使宋時淵贈職,亦爲一體擧行之意,分付該曹,何如?大王大妃殿答曰,依爲之。出擧條象奎曰,副護軍金正喜本生父,今年爲七十,而所後家無推恩處云,特依近例,使之移施,何如?大王大妃殿答曰,依爲之。出擧條象奎曰,漢北門修改之役,已爲涓日,摠使聞將躬詣檢董,而每其出去之時,言送政院入稟,亦甚煩悚,在前如此之時,許其從便往來,今亦使之依此爲之,似好,故敢達矣。大王大妃殿曰,唯。象奎曰,臣之老朽惛憒,今且死亡無日,而早被先大王知遇眷毗之隆,卒至置之三事,責其承弼,間又起廢,進之首輔,委任之專,而無所對揚,愆謬之積,而率從寬貰,荷恩徼倖,式至今日,今焉龍髯莫攀,而蟻蓐未先,攀慟無及,只恨冥頑之甚,眞木石之不若,流邁之頃,終事奄訖,入而瞻仰,退而叩號,其亦何以爲心,而若其筋骸之痿痺,精力之耗竭,無復餘地,實無撐支捱過之道,此如駑馬之任重,必將僨轅輸載,而猶不弭其策而釋其負,則其終踣斃乃已,一駑馬之終斃,固無足可恤,以常日畜養之恩,恐亦不能無惻然之念也,且其轅覆載傾,害終何歸?此所謂公私均敗,而公尤爲甚,然則上之所以悶念之者,必有加於下之所自爲憂恐也,方擬少俟追崇禮成之後,控籲實狀,仰冀終始生成之澤,今適登對,玆先略陳其懇悃矣。大王大妃殿曰,卿以元老大臣,遽欲捨此時而去,實非善思之事,更勿爲此言,雖或爲之,亦必無聽從之理矣。象奎曰,伏承慈敎,實不勝悚惶,臣今力盡氣竭,趨走難强,宜有自上矜惻之念,而一或靳持,恐非成始成終之澤矣,鍾鳴漏盡,古人有言,年老休退,雖是美事,而臣分不然,如有一分可强之道,豈敢爲引年就閒之計哉?臣之頂踵毛髮,莫非我兩朝養育之恩,其在追報之義,顧不敢自有其身,而此如策駑駘而駕大車,軸折轅傾,終不知止,則必斃而後已,死固不足惜,而其於僨誤國事,何哉?伏望諒臣衷懇,亟賜允許焉。大王大妃殿曰,卿之年歲雖高,精力雖衰,今國家幾已經盡大事,漸當有休息之暇,更勿爲此言,望也。紀淵曰,追崇後舊主奉詣陵所時大祝,以文臣守令差定,分承旨·史官·兵曹·都摠府攝通禮以下各差備官,郊外落後,以本道守令差定擧行。
神轝擔陪軍儀仗奉持軍,亦於境上替代事,自禮曹草記允下矣。今番儀節,一遵丙申謄錄,而永陵,以程道稍遠,故果有此落後替代之擧,而綏陵則部內十里之地,不宜煩爲交替,承·史·侍衛及大祝·各差備官,自京直爲陪往,擔陪·奉持等軍,竝令一體仍用,似好,故敢此仰達矣。大王大妃殿答曰,依爲之。出擧條命大臣就座,又命史官就座。仍命退,諸臣以次退出。
上在昌德宮。停常參·經筵。
自開東至午時,灑雨下雨,測雨器水深二分。
宋持養啓曰,明日常參·經筵,取稟。傳曰,停。
李在鶴啓曰,大司憲宋穉圭在外,執義黃未肅拜,掌令趙錫龜·李應信,持平趙準孝·安允沆呈辭,監察茶時之意,敢啓。傳曰,知道。
宋持養啓曰,判義禁李止淵,除拜後過三日不爲出肅,依定式推考警責,仍卽牌招察任,何如?傳曰,允。
李在鶴啓曰,卽者義禁府都事來言,左議政洪奭周,今方待命于金吾門外云,係是大臣去就,敢啓。傳曰,知道。
宋持養啓曰,卽者議政府錄事來言,左議政洪奭周以爲,伏奉批旨,誨責截嚴,有非臣子所敢承聞,衷情震剝,求死不得,走伏金吾門外,恭俟鈇鉞之誅云,仍納命召,何以爲之?敢稟。大王大妃殿傳曰,卿之前後引咎,萬萬過當,初則容或無怪,至於再三,則不論事之當否,欲立卿之固執而不顧事體也。俄者批旨,豈非實際語乎?設或有事,欲其無事之時,卿則無端做事,致煩酬應,是豈體國大臣不自有其身之義乎?爲卿慨惜不已也。然卿以批旨爲難安而胥命,卿今安心還第,則批旨當還收矣。卿其諒之,卿其諒之。仍傳于宋持養曰,此敦諭,遣史官傳諭,還傳命召。
以黃海監司徐萬淳狀啓,勅行時,適逢驟雨,雨傘果爲失待,致伏承嚴譴,惶恐待罪事,傳于宋持養曰,勿待罪事,回諭。
宋持養,以戶曹言啓曰,今番勅行時上·副勅元禮單例贈·別贈,贐行都求請·別求請及通官以下元禮單賞給都求請·別求請各項物種,或折銀或以本色持去者,元數區別懸註,別單書入之意,敢啓。傳曰,知道。
洪鍾應,以備邊司言啓曰,卽見水原留守李光文啓本,則以爲,本府壬辰舊還餉未捧各穀七百八十五石零,限三年排捧,俾紓民力事,請令廟堂稟處矣。除非年分時仰請停退,則無得追後闊狹,法意自來嚴重,而今此排捧之請,雖出於事勢之然,論以糴規,有關後弊,該守臣推考,第念此與新還,旣有間焉,而況朝家之軫恤華民,視他尤別,則何可無拔例之政?特依所請許施,何如?傳曰,允。
又以備邊司言啓曰,頃因慶尙前右兵使安光贊所報,咸安巴山烽·陜川美崇烽移設之請,令道臣更加詳探,論理啓聞後稟處之意,筵奏行會矣。卽見該監司趙秉鉉啓本,則備陳新舊地形便否,竝許移設事,請令廟堂稟處矣。烽燧設瞭,專爲形便,而營閫論報,旣無岐異,則移置之擧,不須持難,竝依狀辭許施,使之從便措處後啓聞之地,而第美崇烽之移設處,帥臣初報,謂在陜川,今見道啓,知爲高靈,然而地雖屬靈,烽本是陜,則凡係築臺塡伍之節,不可使靈民替當,亦以此一體申飭於該帥臣處,俾無久後移疾之患,何如?傳曰,允。
又以御營廳言啓曰,本廳千摠李得馨,身病甚重,勢難察任,改差,何如?傳曰,允。
左議政洪奭周疏曰,伏以臣,罪在罔赦,情有絶苦,束帶抗顔,非可擬議,而淺薄之誠,未格宸聰,煩猥之辭,轉徼隆眷,前後所被之恩旨,反復諄摯,惻怛嚴重,萬萬非庸賤如臣所當得者,每一伏讀,汗浹涕逬,區區私懇,未敢更提,亦旣冒恥忘分,靦然自附於趨走之恭矣。抑臣之所竊自悼恨者,則尤有甚焉。臣以無似,厚蒙我先大王不世之洪造,頂踵毛髮,盡歸陶甄,高天厚地,未容言喩,而不幸當終事之地,徒積其不忠之罪,曾未有涓埃絲粟之可稱報答,至於日前慈敎,尤出常格,鈇鉞之罪,反侈華衮,生隕死結,不知所酬,苟使臣,稍可以强策駑鈍,少效裨補,則險夷燥濕,義無趨避,一身去就,尙何暇計,而疎迂之姿,重以衰眊,震剝之餘,神識先去,平居忽忽,常如癡獃樣子,一或遇事,茫然不省其所措,卽以向來兩都監擧行之全不照飭者見之,亦可知其尸居肉走,百無所能之狀矣,都監擧行,固有所重,其事則不過一有司之所辦耳,尙且憒憒如此,何況中書政本之地,百揆萬務之繁,又可望之以彌綸協贊之功耶?進將招覆餗之災,退則貽素餐之羞,群笑衆罵,猶屬臣身,隳職廢事,害將安歸?蹲仍漸久,而罪戾漸增,眷造彌厚,而諐咎彌深,旣不免拚廉喪義之譏,又將爲孤恩負國之人,此臣所以中夜撫躬蹙蹙,若窮人之無所歸者也。今臣之罪,旣非萬殞之所能贖矣,唯有及今引退,早卸其不稱之服,尙庶免重誤國事,以致罪上之添罪,又安得不仰首哀鳴,以丐幸於天地生成之澤哉?情迫于中,言不知裁,屢瀆崇嚴,誠非獲已。伏乞聖慈,曲垂矜諒,先將臣見帶職名,亟賜鐫免,仍命攸司,議臣當被之罰,以嚴典憲,以安微分,公私不勝大願,臣無任云云。答曰,省疏具悉卿懇。卿之此擧措,非但萬萬不當而已,前後慈敎,申複懇惻,今日爲臣子者,如無大段難進之事,固不當屢煩酬應,而卿無事中做事,不啻一二次,則此不過寡躬厭薄,慈殿至意孤負也,是豈平日倚毗期望者乎?望須卽撤疏擧,益勉匪躬之義,以幸國事焉。仍傳于宋持養曰,此批答,遣史官傳諭于左議政。
上在昌德宮。停常參·經筵。
洪鍾應,以都摠府言啓曰,勅使旣已回程,今日入直內三廳武兼禁軍及軍兵等,中日習射技放,請出標信。傳曰,知道。
宋持養啓曰,明日孝和殿上諡冊寶習儀,再明日孝成殿望祭齋戒相値,視事頉稟之意,敢啓。傳曰,知道。
李在鶴啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
宋持養啓曰,同義禁閔致成,除拜後過三日不爲出肅,依定式推考警責,仍卽牌招,何如?傳曰,允。
傳于宋持養曰,左相旣已還第,昨日疏批中,此不過以下十字抹去。
李在鶴啓曰,卽者義禁府都事來言,時囚罪人朴基益·金永琦·李得壽·趙羲獜·李溟游等,當爲照律,而新除授判義禁李止淵未肅拜,次堂例不得擧行云。判義禁李止淵,卽爲牌招,以爲開坐之地,何如?傳曰,允。
又啓曰,判義禁李止淵牌不進推考傳旨,今方捧入,而開坐命下之後,如是違牌,事甚未安。更爲牌招,何如?傳曰,允。如有違牌,勿爲呼望。
宋持養啓曰,今十九日翼宗大王追崇陳賀頒敎文及孝和殿奉安祭親祭祭文,當爲製進,藝文提學徐有榘,待明朝牌招,使之製進,何如?傳曰,允。
李在鶴啓曰,大司憲宋穉圭在外,執義黃,掌令趙錫龜·李應信,持平趙準孝·安允沆牌不進,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確,執義黃,掌令趙錫龜·李應信,持平趙準孝·安允沆牌不進罷職傳旨,傳于李在鶴曰,只推。
以忠淸兵使李濟和狀啓,上黨山城火藥,一時燒燼,自顧職責,不勝惶恐待罪事,傳于李在鶴曰,勿待罪事,回諭。
宋持養,以奎章閣言啓曰,原任直閣金鼎集父喪卒哭日,依定式,遣檢書官,勸肉以來之意,敢啓。傳曰,知道。
又以禮曹言啓曰,今五月十九日翼宗大王追崇陳賀時,大王大妃殿·王大妃殿,百官進箋文·表裏行禮儀註,直爲書入各殿之意,敢啓。傳曰,知道。
又以禮曹言啓曰,今五月十九日孝和殿追崇移奉時,孝成殿告由祭,前期三日,以今十六日設行事,已爲啓下矣。百官入參之節,依俗節朔望例,知委擧行,何如?傳曰,允。
又以禮曹言啓曰,卽接奉常寺所報,則今此翼宗大王神主,今五月十七日,當爲畢造成云,依前啓下,同日午時,都監及本曹堂上·奉常寺提調眼同奉審後,仍爲奉安于咸一齋之意,敢啓。傳曰,知道。
又以禮曹言啓曰,卽接全羅監司金興根移文,則以爲,樂安郡鄕校聖殿正間滲漏,仰土剝落,西簷婦椽朴工木朽傷,瓦子頹碎處修改時,告由移還安祭香祝,自本曹啓稟下送云矣。樂安郡鄕校聖殿修改時,先告事由移還安祭香祝,卽令該司,照例磨鍊下送,從便卜日設行之意,竝爲分付,何如?傳曰,允。
又以追崇都監都提調意啓曰,綏陵表石前後面草圖書,令前面書寫官判中樞府事金逌根,陰記書寫官議政府右議政朴宗薰,敬書以入之意,敢啓。傳曰,知道。
又以宗簿寺提調意啓曰,璿源譜略修正,自本寺擧行事,命下矣。謹依丁酉·辛酉兩年紀載之義例,敬書於譜牒,而跋文製述官,依例令政院,稟旨擧行,何如?傳曰,允。
又以宗簿寺提調意啓曰,譜略中未及書載之子孫錄小註中,當書墓在處及其外官銜,竝爲釐正,何如?傳曰,允。
又以宗簿寺提調意啓曰,國朝御牒書寫官一員,校正官一員,當以宗臣差出,而在前宗臣乏人之時,有校正書寫兼差之例,今亦依此擧行,本寺郞廳三員,別工作監役官一員,逐日仕進,纂修監董,而依例差祭安徐,凡公會勿參,本寺正例兼春秋之任,限畢役減下,使之專意董役,而出草校讎編次之際,忠義衛一人,依例加出付軍職,冠帶常仕,何如?傳曰,允。
洪鍾應,以訓鍊都監言啓曰,本局把摠李元夏,身病甚重,勢難察任,改差,何如?傳曰,允。
又以禁衛營言啓曰,因大臣所奏,禁·御兩營鄕軍,自戊戌限三年,更爲停番事,允下矣。本營自戊戌八月當爲始,輪次上番之全羅·慶尙·黃海·忠淸·京畿等五道所在鄕軍,通計十八當停番,而隨其上番年限,竝資保收布上送之意,各該道監·兵使處,預爲知委,何如?傳曰,允。
又以御營廳言啓曰,因大臣擧條,禁·御兩營鄕軍,自戊戌限三年,更爲停番事,允下矣。本廳來戊戌八月當爲始,輪次上番之江原·京畿·黃海·慶尙·全羅·忠淸等六道所在鄕軍,合十八當停番,而隨其道次,竝資保收布上送之意,各該道監·兵使處,預爲知委,何如?傳曰,允。
又以濬川司言啓曰,本司都廳御營廳千摠李得馨改差,代以御營廳千摠尹永培差下,使之察任,何如?傳曰,允。
李在鶴,以義禁府言啓曰,全羅監司金興根狀啓內,金溝前縣令金錫喜罪狀,令攸司稟處事,啓下矣。金錫喜,下去忠淸道瑞山地云,依例發遣府羅將拿來,何如?傳曰,待待命拿囚。
又以義禁府言啓曰,文化兼任長連縣監沈正書,殷栗縣監朴承輝等,拿問嚴處事,傳旨啓下矣。沈正書·朴承輝等,時在任所云,竝依例發遣府羅將拿來,何如?傳曰,待待命拿囚。
義禁府照目,粘連忠淸前兵虞候李得壽矣本府議啓內,還餉收捧,極其零星,不可以大歉之餘,有所容恕,以此照律,罪告身盡行追奪,徒三年定配,勿揀赦典,私罪,奉敎依允爲旀,功議各減一等爲良如敎。又照目,粘連宣傳官趙羲麟,守門將李溟游等矣本府議啓內,闕門下鑰之時,不能審愼,以致橫鎖,自有應施之律,以此照律,罪各笞四十收贖,付過還職,竝只私罪,奉敎依允爲旀,趙羲麟段,功減一等,李溟游段,功議各減一等爲良如敎。又照目,粘連訓鍊院主簿金永琦矣本府議啓內,本院官員中受由下鄕者,不參因山時哭班,而身爲掌務官,終不直報,難免其罪,以此照律,罪笞四十收贖,附過還職,私罪,奉敎依允爲旀,功議各減一等爲良如敎。又照目,粘連典設司別提朴基益矣本府議啓內,晝停所茶禮時,油芚不爲待令,至於沾濕之境,萬萬驚悚,罪在難貰,以此照律,罪杖一百收贖,告身盡行追奪,私罪,奉敎依允爲旀,功減一等爲良如敎。
上護軍洪羲俊疏曰,伏以,流灮迅邁,因山奄過,雲日之光華永閟,喬陵之弓劍莫攀,天地茫茫,叫號靡逮,惟我殿下,沖齡宅恤,孝思皇皇,益復廓然,臣以先朝舊物,忍見崩坼之變,未遂下從之誠,冥然視息,呼天撫膺,胡寧忍斯?恭惟慈聖殿下,以女堯之德,垂簾臨朝,惓惓乎保護聖躬,諄諄乎軫恤民隱,人心㡳定,國勢益鞏,無疆之休,自此基矣。仍伏念臣,本以文質無當之材,猥蒙兩聖朝特達之知,歷揚淸要,超擢華顯,頂踵毛髮,都是恩造,磨放隕結,不足酬其萬一,而立朝四十年來,無一裨補,居然老白首矣。推遷階級,裒然廁九卿之列,居常悚恧,如集于木,不意玆者,以哀冊文書寫之役,遽承晉秩之命,臣於是,惶隕兢蹙,無所容措。夫崇政之階,位亞三事,苟非勞績茂著,望實俱重者,莫宜居之,固不可以毫墨末技,濫加酬賞之典,自顧無似,承奉寵命,暫時操觚,初非勞勩之可紀,執役終事,只幸微分之粗效,而恩典廣加,至及渺末,踰分之寵,罔功之賞,愧懼居先,承當無路,玆敢不避煩猥,仰瀆嚴廬之下。伏乞聖明,克軫嚬笑之愛,俯諒名器之重,亟命收還臣新授資秩,以存官方,以安賤分,不勝萬幸。臣無任云云。答曰,省疏具悉。卿其勿辭行公。
大護軍朴晦壽疏曰,伏以,日月迅駛,孝成殿虞卒奄過,攀號慟冤,帀域同情,伏惟聖慕皇皇,益復靡逮,臣伏見日前賞典判下者,臣名猥廁於別單,誤恩至及於晉秩,臣聞命以還,惝怳悸越,歷屢日而莫省攸措也。嗚呼,終事之地,凡厥百執事,無不哀遑奔走,各率其職,而如臣者,則直不過暫時周旋於吉帷之內,只增掩抑而已,其可曰勞焉已乎?人臣之因事效勞,卽其常分,賞之以物,猶不敢當,況於賞之以爵乎?有勞亦不可,況乎無勞可紀乎?臣固知聖意歸重於事體,恩典謬加於微末,而獨不念爵賞在所當愼,材器在所當揀乎?夫上卿峻秩也,班居宰樞之首,位亞公孤之列,周之六官,漢之九卿是已,其人之能否,而世道之汚隆,生民之休戚係焉,必須望實俱隆,績庸茂著,然後施焉而不濫,受焉而不僭,是豈陋劣如臣,空疎如臣,所可彷彿擬議者哉?臣本家世淸素,姿性愚魯,少小期望,不到於崇亢華顯,而特蒙我先大王知遇之隆,涵育於陶甄之地,游泳於雨露之澤,通籍廿載,滾到宰列,歷試外內,殆遍華要,洪恩厚渥,與天無極,惟以生死向前,夷險不擇,恒所矢心於不報之報,豈意埍埃未答,遽抱弓劍之慟,寸功莫效,徒膺車服之庸,悲冤之情,有淚成血,惶愧之私,無地自容。噫,因哀媒榮,情理之所不忍,罔功叨寵,分義之所不安,臣雖無狀,寧敢爲此?況今聖明嗣服,慈天光臨,一初淸明之治,八域拭目,政宜懋官懋賞,惟德惟功,以名器之重,爲勵世磨鈍之具,今若不問才望之如何,勞伐之有無,崇資重典,無少留難,反不如繁縷弊袴之惜,則其在明主愛嚬笑之義,不已遠乎?不衷之戒,災止臣身,彼其之刺,累及聖簡,臣雖欲昧義包恥,恬然居之,不可得矣,參倚左右,冒膺無路,敢暴衷悃,仰瀆嚴廬之下。伏乞聖慈,念名器之不可久褻,察微懇之非出例讓,收還臣資憲新資,俾爵賞毋濫,賤分獲安,千萬幸甚。臣無任云云。答曰,省疏具悉。卿其勿辭行公。
吏曹參判申緯疏曰,伏以,居諸易邁,成事遽訖,音徽寢邈,攀慕莫逮,伏惟孝思皇瞿,益復如新。仍伏念臣,命途崎薄,才且駑下,動輒得謗,無往非罪,特蒙我先大王不世之遇,再造之恩,屢躓屢起,保有今日,欲報之德,河海莫量,而絲毫蔑效,雲鄕遽邈,天乎冤矣,此何人斯?撫膺霣轖,繼之以血,此生此世,萬念都灰,千萬不自意,天官佐貳之命,忽下於蓽門跧伏之中,臣於是,且驚且惶,靡所止屆,歷累日而未已也。夫一初之政,何官不揀,而甄別之責,尤宜愼授,其不可輕以畀之也審矣,今乃至及於如臣望實無素之人,若是之不少留難,僥濫之譏,猶屬臣身,則哲之累,反貽聖簡,此爲臣所大懼也。日昨違牌路阻,又値齋日,遂不得一陳難冒之義,張皇出肅,至今追惟,慙懼交集,玆敢冒進短章,悉暴衷懇。伏乞聖慈,念名器之不可濫授,諒臣言之非出飾讓,亟賜鐫改,俾安公私,不勝大願。臣無任云云。答曰,省疏具悉。卿其勿辭行公。
行護軍洪穉圭疏曰,伏以,因封有日,虞卒已畢,小大號霣,若喪之初,伏惟我殿下,沖齡哀疚,靡所逮及,亦惟我慈聖窮徹之痛,益復罔涯。仍伏念臣,向叨承宣,獲參於朝晡饋奠之班,弸哀少洩,微誠亦伸,及夫殯殿上諡之日,周旋於揚徽闡烈之際,趨走於奉冊進寶之地,昵近爲榮,悲幸交切,迺者誤恩忽加,晉秩有命,以臣爲嘉善大夫者,臣誠惝怳震悸,莫省攸措。夫爵賞者,國家所以馭世之大柄,非其人而授之,則賢愚之分混焉,無其勞而施之,則僥倖之路啓焉,故明君哲辟,莫不愼惜。況當我殿下一初淸明之治,尤宜致謹於嚬笑之愛,而至若亞卿之秩,卽古所稱名德之器,地望自別,苟非聲譽素著,績庸甚茂者,則其不可夫夫而可擬也審矣。臣本學術蔑裂,識慮淺短,庸庸陸陸,最居人下,不合當世之用,而晩暮通籍,遭遇聖明,立朝未滿一紀,華銜淸選,揚歷殆遍,涯分已踰,兢懼恒切,顧安有更進一步之念,而今乃以臣之職忝該房,暫時擧行,有此匪分之寵命,固知我聖上於今日終事之地,凡係情文,靡不容極,必推其重而厚其施也。若臣者,以人則無片善之可稱,以事則無寸功之可紀,而憑藉寵靈,冒沒僥濫,徒貪升堦之榮,罔念循墻之義,則臣心之惶愧無地,猶屬己私,其爲辱聖簡而駭物情,誠非細故,歷日思惟,冒膺無路,玆敢披瀝陳懇,仰瀆嚴廬。伏乞聖慈,察微諒之匪出飾讓,念公器之不可濫施,亟收臣新授資級,以安私分,千萬幸甚。臣無任云云。答曰,省疏具悉。卿其勿辭行公。
行護軍閔致成疏曰,伏以,玄宮永閟,虞卒奄畢,聖孝極天,攀號靡逮。仍伏念臣,卽一滓累僇辱之蹤耳,偏荷大行大王日月之明,庇覆生成,變坑坎而奠袵席,逭金木而廁簪紳,恩山德海,欲報罔極。重之近年以來,疚慼喪心,疾病纏身,忽忽無生世之意,惟期鏟影斂跡,畢命邱壑,庶贖旣往之愆尤,以圖不報之爲報,不意繼明之初,復侈收錄之恩,承宣特點,馹召遙下,扶舁竭蹶,進身都下,竊自幸終事之自效而已。迺者格外晉秩,授臣以嘉善大夫同知義禁府事,臣惝怳感惕,措躬無地,俯仰今昔,不覺涕淚之被面。噫,朝家設官,孰非愼簡,而二品峻秩也,苟非才猷德望爲世所準,不可人人而輕授也,衣裳在笥,殷后攸愼,循良增秩,漢世傳榮,顧臣無才無德,旣乏尺寸可勩,辜恩僨職,不敢尋常自處,初何嘗一毫髣髴,而敢欲夤緣倖會,虛紆寵眷也哉?矧今聖明在上,新化方隆,凡於器使之際,務先名實之核,如臣者最居人下,無所比數,雖置之冗散職事之末,猶懼其到底不稱,而今乃擧而畀之命德之列,無少留難,誠不自知其何以獲此於聖朝也。臣身至微,固不足恤,其爲上累則哲之明,下招瘝曠之譏,竊恐所關之非細也,參倚前衡,承當無路,進退靡據,惶阨轉深,玆敢披露陳章,冒昧仰溷。伏願聖慈,特垂諒察,亟許收還,以重公器,以安私分焉。臣無任云云。答曰,省疏具悉。卿其勿辭行公。
行護軍鄭禮容疏曰,伏以,眞遊邃邈,玄宮永閟,日月流邁,虞卒奄訖,萬事成昔,八域茹慟,況惟孝思皇皇,益復靡逮,實不勝掩抑憂慮之至。臣於日昨,伏奉恩命,以臣因山時陪從承旨,進臣一資,授臣以嘉善之階,臣驚霣震惕,歷屢日而靡所止屆也。仍伏念臣,卽先大王化育中一物耳,通籍立朝,二十有七載,陶鑄作成,偏被洪造,姿性之庸陋,而幈幪如天地,根植之孤弱,而涵濡如雨露,揚歷踰分,成就至今,感激圖報,寤寐如丹,而祗緣樗櫟不材,莫效塵刹之奉,蒲柳先衰,不堪任使之末,退伏田廬,隨分飮啄,以爲此生不報之報,奄遭崩天之慟,益無生世之念,入則隨諸大夫後庭臨,而悲冤弸塞,出則與村翁野叟巷哭,而血淚無從,祗願身先朝露,以效蟻蓐之忱,豈意承宣除旨,寔出記簪之衷,陪從特命,俾遂執紼之願,攀隨唇衛之塵,哭辭象設之下,臣雖卽日溘然,死無餘恨,願已足矣,勞豈云乎?今乃以是職而叨是恩,猥與敦匠諸臣,一行領受,已非私分之所安,況臣所叨,卽古所稱命德之器也?畀之貳卿之秩,參以六官之務,其地望之特殊,遴揀之宜愼,苟非望實俱著而勞勩可紀者,莫宜人人居之,臣是何人,敢當是命?駑駘之馭六輅,瓦磚之飾八簋,未足喩其踰濫,而祗足爲累於一初嚬笑之政耳,此尤臣之所大懼也。罔功之賞,愧恧居先,不衷之服,戒懼斯存,參倚公私,冒膺無路,敢暴衷懇,仰瀆嚴廬。伏乞聖慈,察臣言之非出飾讓,念爵賞之不可冒濫,收還臣新授資級,以重公器,以安私分焉。臣無任云云。答曰,省疏具悉。卿其勿辭行公。
同敦寧李穆淵疏曰,伏以,月朔嬗改,孝成殿虞卒奄訖,音徽邃邈,攀號靡及,伏惟孝思皇瞿,益復如新,慈心痛疚,何以仰譬?掩抑摧裂,益不任耿耿憂慮之至。臣於日者,伏奉傳敎下者,以臣之忝叨初喪時承旨,進臣嘉善階,繼奉敎旨,有以臣爲同知敦寧府事者,臣聞命驚霣,失聲長號,不禁血淚之交逬。嗚呼,臣卽天地間一鮮民耳。生而險釁,早失怙恃,倀倀孑孑,靡所依歸,僥倖一第,幸玷朝籍,得事我先大王,十數年間,庇覆生成之澤,天地於臣,父母於臣,點檢成就,咸歸恩造,感激策勵,賴以爲命,不啻若病子之戀親,嬰兒之望哺,不意天崩之痛,奄遭於直院之夜,彼蒼者天,此何人斯?堯民如喪之慟,周人弗造之冤,雖係同情,殆偏臣身,而不能卽日溘然,以遂蓐蟻之忱,哀號於帟帷之側,攀扈於翣馭之後,自顧餘生,尙恨冥頑,今乃夤緣此會,反爲媒寵之階,臣非木石,胡寧忍斯?若其公器之玷汚,私分之濫猥,猶屬緩聲,不暇崇飾,而淸朝亞卿之秩,位躋二品,班貳六卿,贊敷王化,章理邦國,資級如彼其顯也,期責若是其重也。故非德不命,非才不進,此明主所以愼惜,而爲一世磨礪之具也。雖當世之名德宿望,未有不逡巡退讓,不敢遽進者,況臣譾劣,百無肖似,德與才固已尙矣,何嘗有一事之執役,一勞之紀勣,而今與終事諸臣,一例宸判,加之以分外之秩,不衷之災,猶屬臣身,累一初嚬笑之政,招四方譏議之來,諒非細故,尤所大懼,揆情量分,無望冒膺,略綴哀懇,仰瀆崇嚴。伏乞聖慈,悲臣情而諒臣言,特收臣新授爵秩,以重名器,以安賤分焉。臣無任云云。答曰,省疏具悉。卿其勿辭行公。
吏曹參議徐英淳疏曰,伏以臣,性本樗散,學又譾劣,文質無當於器用,才諝不堪於任使,倖竊科第,濫廁仕籍,偏蒙我先大王拂拭之恩,內外歷揚,涯分踰越,而埍埃無裨,愧忸恒切,忽於日昨,伏奉除旨,以臣爲吏曹參議者,臣聞命惝怳,莫省所以。夫天官最重於六職,地望不輕於貳佐,凡授是職者,藻鑑足以辨別流品,銓衡足以錙銖人材,代斲自無血指,通塞未嘗裒耳。苟非學識推重於當世,望實素優於儕列者,則其不可冒叨於是選者,自昔然矣。況今一初淸明之會,雖閒司漫職,尤當量材授任,惟器是適,然後可以使百工稱職,庶績無曠。今以如臣庸愚闒葺,百無一能者,苟充於是任,則臣身狼狽,縱不暇恤,其將累心簡而玷淸選,以招當世之物議,是豈聖朝綜覈之政,而臣心之所敢安乎?與其徒懷榮寵,自犯冒進之罪,無寧被逋慢之誅,使公器不至踰濫,臣分不至喪廉,之或可收楡也,庚牌荐降,呼望路阻,雖不得不張皇出肅,粗伸叩謝之忱,而因仍蹲冒,有乖廉防,玆敢不避煩瀆,冒死控籲。伏乞聖慈,特命鐫改臣新授職名,以安私分,以幸公事,千萬祈祝。臣無任云云。省疏具悉。爾其勿辭察職。
上在昌德宮。停常參·經筵。
洪鍾應啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
李奎鉉啓曰,右副承旨李在鶴,今日不爲仕進,卽爲牌招,何如?傳曰,允。
備忘記,羅暖萬戶吳明善下直,長弓一張,長箭一部,片箭一部,筒兒一箇賜給。
李奎鉉啓曰,臣奎鉉,臣景在,今日孝和殿追崇上諡習儀進去,下直之意,敢啓。傳曰,知道。
傳于宋持養曰,孝成殿望祭,攝行磨鍊。
傳于洪鍾應曰,頒敎文中,赦句添入。
宋持養啓曰,頒敎文中,赦句添入事,命下矣。藝文提學徐有榘,旣在闕中,使之添入,何如?傳曰,允。
洪鍾應啓曰,頒敎文中,赦句添入事,命下矣。某罪以下宥之乎?敢稟。傳曰,雜犯死罪以下竝宥。
宋持養,以追崇都監都提調意啓曰,追崇後舊主陪進陵所時,分承旨·分兵曹堂郞·分摠府堂郞,令政院政官牌招,開政差出,何如?傳曰,允。
洪鍾應,以備邊司言啓曰,江界府使瓜滿之代,今當差擬,而此邑以邊上大邑,積有弊源,每爲朝家西顧之憂,今亦不可尋常差遣,文蔭武中以素稱著績之人,勿拘資格,另加擇擬之意,分付銓曹,何如?傳曰,允。
有政。吏批,判書趙寅永進,參判申緯,參議徐英淳牌不進,同副承旨宋持養進。以愼尙欽爲禮曹正郞,成遂默爲分承旨,洪祐順爲分兵曹參議,朴齊憲爲分兵曹正郞,吳光默爲平市令,金東弼·元絳爲假引儀,趙秉玖爲豐川府使,趙基復爲江界府使,故承旨閔養顯贈吏參弘提例兼,同義禁閔致成考,故郡守許濈贈兵參例兼,慶尙左兵使許棨考。
兵批,兼判書金在昌進,參判沈英錫病,參議李正耆入直,參知申在獻病,左副承旨洪鍾應進。以閔致成爲分副摠管,趙存永爲分都摠都事,鄭煥東·白采洙·李仁甲爲訓鍊主簿,李忠求·李命瑞·李度蕃爲武兼,金尙奎爲梨洞萬戶,嚴耆應爲甕津別將,護軍李源祖,同知單朴枝蕃,副護軍成載昌·徐眘輔·李元緖,以上竝單付。
吏批,再政。啓曰,尙州牧使,今當差出,而本州以嶺南雄邑,物衆地大,素稱難治,不可不擇差,同道及他道有聲績未準朔守令,竝擬,何如?傳曰,允。
以徐獜淳爲戶曹佐郞,李㝡在爲尙州牧使,江界府使趙基復今加通政加資事承傳。
洪鍾應,以兵曹言啓曰,宣傳官李栻·尹羲烈,羽林衛將李秉吉,忠壯衛將朴在榮,以病難供職,呈狀乞遞,竝改差,何如?傳曰,允。
兵批,再政。以趙德永·尹永培爲宣傳官,閔致默爲羽林將,吳致慶爲忠壯將,許策·李極會爲武兼,孫宗瑾爲守門將,黃土歧權管單李仁模,同知單梁大賢,副護軍單李栻,江界防禦使單趙基復。
吏批,三政。啓曰,公州牧判官,今當差出,而本州,以營下劇邑,物衆地大,素稱難治,不可不擇差,他道有聲績未準朔守令,竝擬,何如?傳曰,允。以李聞榮爲公州判官。
洪鍾應啓曰,大司憲宋穉圭在外,執義黃,掌令趙錫龜·李應信,持平趙準孝·安允沆牌不進,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確,執義黃,掌令趙錫龜·李應信,持平趙準孝·安允沆牌不進罷職傳旨,傳于洪鍾應曰,只推。
以右副承旨李在鶴牌不進罷職傳旨,傳于洪鍾應曰,只推。
以吏曹參議徐英淳牌不進罷職傳旨,傳于宋持養曰,只推。
洪鍾應,以吏曹言啓曰,今此追崇時,差備官中時無職名人,令該曹口傳付軍職,何如?傳曰,允。
兵曹口傳政事,副司果單鄭德和。
宋持養,以弘文館言啓曰,上番校理臣洪羲錫,下番副修撰臣金在田,俱以追崇時差備官,今日習儀,晝仕出去之意,敢啓。傳曰,知道。
宋持養,以宗簿寺提調意啓曰,璿源譜略修正,今方始役矣。進上,以幾件封進,而五處璿源閣奉安件,依例以全秩爲之乎?敢稟。傳曰,進上,二件爲之,五處奉安件,全秩爲之,內在件十二件,內出竝改張。
又以禮曹言啓曰,京畿驪州地忠文公金祖淳書院額號,前已啓下矣。宣額時,例有致祭之規,而今五月二十六日,當爲祗受云,祭文令藝文館撰出,祭物令本道進排,執事官亦令本道差定,而本曹郞廳,前期受香祝下去,以爲宣額致祭之地,何如?傳曰,允。
洪鍾應,以義禁府言啓曰,時囚罪人李得壽,告身盡行追奪,徒三年定配,勿揀赦前,照律公事判付內,依允,功議各減一等事,命下矣。李得壽,功議各減一等,告身盡行追奪,忠淸道文義縣德留驛,徒二年定配,勿揀赦前,而以議啓內辭意,具罪目,依例發遣府羅將,押送配所,何如?傳曰,允。
開城留守尹命圭疏曰,伏以,旬朔嬗改,孝成殿虞卒奄畢,萬事邃古,八域纏哀,伏惟孝思皇瞿,益復靡逮,慈心痛疚,何以仰譬?耿耿憂慮,益增掩抑。臣於日者,伏奉除旨,有以臣爲開城府留守者,臣聞命怔營,歷屢日而莫省攸措,惟玆松京故都,殿我內服,捍彼西路,保障關阨,實爲諸道之最,繁華殷麗,又非諸道之比,而商利啓淆,齊俗健訟,自在古昔,固以難治名,近又百弊棼集,一府凋瘵,雖以得之於傳聞者言之,富戶蕩散而民力竭,官庫枵罄而吏奸滋,軍校之稍料,支給不繼,客使之供億,塗抹無術,譬如殘棊之錯落,無可下手處,略綽隱度,已不勝憂虞,若使臨枰而着子,又有出於傳聞之外者矣。分司保釐之責,何時不綦重,而此時此任,尤宜愼揀,今乃擧以畀之於空疎如臣者,不少留難,竊恐世之持淸議者,議一初官人之政,而亦使松民解體也。臣本無似,猥托殊知,偏蒙我先大王陶鑄之澤,根植之孤弱而栽培之,材器之謭劣而作成之,庇覆如天地,涵濡如雨露,閱歷畏途,輥到卿列,而居然老白首矣,頂踵毛髮,罔非恩造,塵刹身心,自是彝性,顧一分追先報今之道,惟有夷險不擇,生死向前而已。凡於力所及處,豈敢爲備例飾讓之計,而臣雖至愚,人實自知,臣以何才猷,能整欹覆之器,以何識慮,能補罅漏之局?蚊山僥鼎,非但無益於事,爲將見力不從心,自取其狼狽而止,與其徒懷嚴畏,竟速僨誤之罪,無寧早暴情實,甘被僭猥之誅,玆敢披瀝衷懇,仰瀆嚴廬。伏乞聖慈,將臣新叨職名,回授可堪之人,俾公器重而私分安焉,臣無任云云。答曰,省疏具悉。卿其勿辭察任。
同敦寧李穆淵疏曰,伏以臣,猥蒙恩資,辭不獲命,隨衆一肅,以伸叩謝之忱,而第臣於見職,本無敦寧,在公格不宜仍冒,玆敢援例陳懇,仰瀆崇嚴。伏乞聖慈,俯垂鑑諒,亟遞臣所帶同敦寧之職,以存公格,以安私分,千萬幸甚,臣無任云云。答曰,省疏具悉。所請依施。
上在昌德宮。停常參·經筵。
藥房都提調沈象奎,副提調李景在啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃〈殿〉,口傳問安。答曰,知道。
李道在啓曰,明日大王大妃殿誕日,再明日諡冊寶內入,三明日十八日,孝和殿奉安祭親祭齋戒〈正日〉,十九日上諡冊寶,二十日二十一日,顯隆園忌辰祭齋戒·正日相値,視事頉稟之意,敢啓。傳曰,知道。
洪鍾應啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
李奎鉉啓曰,右副承旨李在鶴,今日不爲仕進,卽爲牌招,何如?傳曰,允。
傳于李道在曰,傳香承旨馳詣宗廟·景慕宮,奉審摘奸以來。
傳于李奎鉉曰,今二十六日忠文公書院宣額致祭時,承旨進去,祭文令內閣撰進。
傳于李奎鉉曰,興完君是應,司饔提調擬入。
以尹穳爲分假注書。
李道在,以內醫院都提調意啓曰,提調李紀淵,今日問安,不爲仕進,卽爲牌招,何如?傳曰,允。
李奎鉉啓曰,因宗簿寺草記,譜牒跋文製述官,令政院稟旨擧行事,允下矣。譜牒跋文,文衡當爲撰進,而大提學未差,何以爲之?敢稟。傳曰,以前任大提學撰進。
洪鍾應啓曰,大司憲宋穉圭在外,執義黃,掌令趙錫龜·李應信,持平趙準孝·安允沆牌不進,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確,執義黃,掌令趙錫龜·李應信,持平趙準孝·安允沆牌不進罷職傳旨,傳于洪鍾應曰,只推。
以右副承旨李在鶴牌不進罷職傳旨,傳于李奎鉉曰,只推。
以判尹知經筵弘文提學鄭基善三度呈辭,傳于李奎鉉曰,判尹遞差。
兵曹口傳政事,大護軍單鄭基善。
李奎鉉,以吏曹言啓曰,陳賀接慰官成原默呈狀內,矣身素患痰癖之症,當此換節之時,一倍添劇,時月之內,萬無起動往役之望,卽速入啓遞改云,其身病旣如是沈重,則有難强令遠赴,改差,何如?傳曰,允。
洪鍾應,以御營廳言啓曰,本廳千摠李熙庚,身病甚重,勢難察任,改差,何如?傳曰,允。
上在昌德宮。停常參·經筵。
大王大妃殿誕日,大殿·大王大妃殿·王大妃殿,內閣·政院·玉堂·朝廷二品以上·六曹堂上·奉朝賀單子問安。答曰,知道。
李在鶴啓曰,大司憲宋穉圭在外,執義黃未肅拜,掌令趙錫龜·李應信,持平趙準孝·安允沆呈辭,監察茶時之意,敢啓。傳曰,知道。
洪鍾應啓曰,備邊司郞廳來言,今日賓廳日次,而問安相値,不得來會云矣,敢啓。傳曰,知道。
備忘記,楊州牧使柳基常下直,長弓一張,長箭一部,片箭一部,筒兒一箇賜給。
李道在啓曰,臣道在,今日孝和殿奉安祭肄儀進去,下直之意,敢啓。傳曰,知道。
宋持養,以吏曹言啓曰,今此綏陵告由祭獻官,前同敦寧李穆淵塡差,而時無職名,令該曹口傳付軍職,何如?傳曰,允。
兵曹口傳政事,護軍單李穆淵。
宋持養,以奎章閣言啓曰,景慕宮望廟樓,今望奉審,無頉之意,敢啓。傳曰,知道。
又以禮曹言啓曰,卽接忠淸監司金在三移文,則以爲,大興郡鄕校聖殿東樑斷折,西樑朽傷處修改時,告由移還安祭香祝,自本曹啓稟下送云矣。大興郡聖殿修改時,先告事由·移還安祭香祝,卽令該司,照例磨鍊下送,從便卜日設行之意,竝爲分付,何如?傳曰,允。
洪鍾應,以都摠府言啓曰,今日入直內三廳武兼禁軍及軍兵等,當爲中日習射技放,而大王大妃殿誕日相値,不得設行之意,敢啓。傳曰,知道。
又以訓鍊都監言啓曰,本局千摠李敏德,身病甚重,勢難察任,改差,何如?傳曰,允。
上在昌德宮。停常參·經筵。
李在鶴啓曰,大司憲宋穉圭在外,執義黃未肅拜,掌令趙錫龜·李應信,持平趙準孝·安允沆呈辭,監察茶時之意,敢啓。傳曰,知道。
李在鶴,以都摠府言啓曰,今十九日孝和殿奉安時祗迎敎是時,侍衛寶劍,當爲備員,而都摠管洪敬謨追崇都監堂上進,副摠管李憲球呈辭受由,都摠管徐有榘·柳相亮,副摠管林景鎭·金弘根,俱有實病,無以備員,令政院稟旨變通,仍令該曹,口傳差出,待下批牌招,以爲備員進參之地,何如?傳曰,允。竝許遞。
兵曹口傳政事,以金熙華·李穆淵·洪穉圭爲都摠管,鄭禮容·金魯甲·趙運永爲副摠管。
兵曹,副摠管單李穆淵·洪穉圭。
李在鶴,以兵曹言啓曰,今五月十七日,武臣堂上朔試射日次,而孝和殿奉安祭齋戒相値,不得爲之之意,敢啓。傳曰,知道。
上在昌德宮。停常參·經筵。
洪鍾應啓曰,來二十一日,朝參日次,而顯隆園忌辰祭正日相値,頉稟之意,敢啓。傳曰,知道。
李道在啓曰,來二十一日,輪對日次,而顯隆園忌辰祭正日相値,頉稟之意,敢啓。傳曰,知道。
傳于洪鍾應曰,再明日祇迎處所,以弘化門內磨鍊。
李奎鉉啓曰,今十九日神輦詣孝和殿時,承旨二員,當爲陪從矣,何承旨進去乎?敢稟。傳曰,左承旨·左副承旨進去。
洪鍾應,以都摠府言啓曰,今十九日孝和殿奉安時祗迎敎是時,侍衛寶劍,當爲備員,而副摠管金魯甲,以訓鍊都監中軍,陣上進,趙運永有實故,無以備員,令政院稟旨變通,仍令該曹,口傳差出,待下批牌招,以爲備員進參之地,何如?傳曰,允。
洪鍾應啓曰,因都摠府草記,今十九日孝和殿奉安時祗迎敎是時,侍衛寶劍,當爲備員,而副摠管金魯甲,以訓鍊都監中軍陣上進,趙運永有實故,無以備員,令政院稟旨變通,仍令該曹,口傳差出,待下批牌招事,允下矣。合有變通之道,何以爲之?敢稟。傳曰,竝許遞。
兵曹口傳政事,以柳台佐·李基栽爲副摠管。
洪鍾應啓曰,省記法意,何等嚴重,而入直宣傳官李周瓚,謂有身病,申後擅出,至於追省記之境,事未前有,萬萬輕率,所當重勘,而本院請推之外,無他可施之罰,何以爲之?而常時不能檢飭之行首宣傳官,從重推考,何如?傳曰,允。李周瓚,亦爲從重推考。
以慶尙左水使沈漢永狀啓,蔚山府大雲封山失火,未核根因,惶恐待罪事,傳于李在鶴曰,勿待罪事,回諭。
李道在,以弘文館言啓曰,下番修撰臣金東健,以追崇時差備官,今日諡冊寶陪進事,晝仕出去之意,敢啓。傳曰,知道。
李奎鉉,以吏曹言啓曰,贈諡文愍公金馹孫延諡,定行於今月三十日慶尙道淸道地鄕家云矣,敢啓。傳曰,知道。
洪鍾應,以兵曹言啓曰,今日申時量,內醫院醫女一名,發哭而出,故聞甚驚駭,査問其委折,則因渠輩之相閧於院中,以致發哭之境云,莫重莫嚴之地,有此無前之擧者,萬萬驚悚,當該醫女等,出付秋曹,照法嚴繩,不飭之掌務官,令攸司從重科治,何如?傳曰,允。
上在昌德宮。停常參·經筵。
李在鶴啓曰,大司憲宋穉圭在外,執義黃,掌令趙錫龜·李應信,持平趙準孝·安允沆呈辭,監察茶時之意,敢啓。傳曰,知道。
傳于李道在曰,原任直閣李嘉愚,馳詣顯隆園,奉審摘奸,仍詣健陵·華寧殿,一體奉審以來。
傳于李道在曰,明日祗迎時及頒敎時,出宮門路,以協陽門爲之。
傳于李道在曰,發遣吏郞,諸執事淸齋與否,摘奸以來。
洪鍾應,以兵曹言啓曰,明日孝和殿奉安時,本曹堂上導駕及侍衛,當爲備員,而參判沈英錫有實故,不得進參,令政院稟旨變通,仍令該曹,口傳差出,待下批牌招,以爲進參之地,何如?傳曰,允。
洪鍾應啓曰,因兵曹草記,明日孝和殿奉安時,本曹堂上,當爲備員,而參判沈英錫有實故,不得進參,令政院稟旨變通,仍令該曹,口傳差出,待下批牌招事,允下矣。合有變通之道,何以爲之?敢稟。傳曰,許遞。
吏曹口傳政事,以李憲瑋爲兵曹參判。
李道在,以禮曹言啓曰,明日祗迎處所,以弘化門內磨鍊事,命下矣。原節目中,改付標以入,而內入議註還下,亦爲改付標以入之意,敢啓。傳曰,知道。
洪鍾應,以都摠府言啓曰,今日入直內三廳武兼禁軍及軍兵等,當爲中日習射技放,而奉安親祭相値,不得設行之意,敢啓。傳曰,知道。
又以兵曹言啓曰,明日弘化門內祗迎,仁政殿親臨陳賀時,侍衛禁軍等,別將當爲率領,而禁軍別將柳相弼,身病猝重,不得進參云,一番兼司僕將尹羲烈,使之兼別將擧行之意,敢啓。傳曰,知道。
李在鶴,以刑曹言啓曰,兵曹啓辭內,今日申時量,內醫院醫女一名,發哭而出,故聞甚驚駭,査問其委折,則因渠輩之相鬨於院中,以致發哭之境云,莫重莫嚴之地,有此無前之擧者,萬萬驚悚,當該醫女等,出付秋曹,照法嚴繩,不飭之掌務官,令攸司從重科治,何如?傳曰允事,命下矣。掌務官金珪,係是御醫,依例令義禁府擧行,何如?傳曰,允。
上在昌德宮。停常參·經筵。
上詣弘化門內,入幕次後,內閣·政院·玉堂口傳問安。答曰,知道。
祗迎還入幕次後,內閣·政院·玉堂口傳問安。答曰,知道。
孝和殿奉安後,大殿·大王大妃殿·王大妃殿,內閣·政院·玉堂·藥房口傳問安。答曰,知道。
望殿禮奉審,還入幕次後,內閣·政院·玉堂·藥房口傳問安。答曰,知道。
親祭後,內閣·政院·玉堂單子問安。答曰,知道。藥房口傳問安。答曰,知道。朝廷二品以上·六曹堂上·大司諫單子問安。答曰,知道。
還內後,內閣·政院·玉堂·藥房口傳問安。答曰,知道。
陳賀罷還內後,內閣·政院·玉堂·藥房口傳問安。答曰,知道。
李景在啓曰,臣景在,臣鍾應,今日孝和殿奉安時,陪從進去之意,敢啓。傳曰,知道。
成遂默啓曰,臣遂默,今日舊主埋安,綏陵進去,下直之意,敢啓。傳曰,知道。
傳于李道在曰,禮房承旨馳詣文祜廟,奉審摘奸以來。
傳于李道在曰,追崇都監都提調以下別單書入。
傳于李道在曰,孝和殿獻官以下別單書入。
備忘記,興完君是應,興寅君最應,竝百官加親授。
備忘記,中官朴敏昌·李相利·梁重益,竝百官加親授。
李奎鉉啓曰,吏曹郞廳來言,百官加下批政事,取稟。傳曰,政官牌招開政。
傳于李奎鉉曰,藥房提調許遞,今日政差出。
李在鶴啓曰,頒赦事,命下矣。未承授推考傳旨,自本院依例爻周之意,敢啓。傳曰,知道。
又啓曰,卽者義禁府都事來言,今日頒赦時赦單子,當爲修入,而判義禁李止淵服制,次堂例不得擧行云,何以爲之?敢稟。傳曰,許遞,今日政差出。
李道在,以弘文館言啓曰,今日翼宗大王上諡冊寶時,上番副校理臣徐元淳,下番修撰臣金東健,俱以差備官,晝仕出去之意,敢啓。傳曰,知道。
洪鍾應,以兵曹言啓曰,今日孝和殿奉安時,本曹堂上導駕及侍衛,當爲備員,而新除授參判李憲瑋有實故,參議李正耆有身病,不得進參,竝令政院,稟旨變通,仍令該曹,口傳差出,待下批牌招,以爲進參之地,何如?傳曰,允。竝許遞。
吏曹口傳政事,以閔致成爲兵曹參判,金箕晩爲參議,兵曹參議單申在獻,參知單金箕晩。
李道在,以奎章閣言啓曰,原任待敎李憲瑋,孝和殿奉安時陪從受點矣,時無職名,令該曹口傳付軍職,何如?傳曰,允。
兵曹口傳政事,護軍單李憲瑋。
李道在,以奎章閣言啓曰,箋文封進,事體甚重,而原任直閣江華留守金邁淳,今此陳賀箋文,不爲封進,誠極未安。從重推考,何如?傳曰,允。
李奎鉉,以吏曹言啓曰,在前頒赦時,有別歲抄書入之例,今番則何以爲之乎?敢稟。傳曰,書入。
又以敦寧府言啓曰,大行大王廟號·諡號,翼宗大王追崇廟號·諡號,今當紀載於御牒,依例修整次,設廳之意,敢啓。傳曰,知道。
又以敦寧府言啓曰,大殿嗣位,大王大妃殿·王大妃殿尊崇位號,今當紀載於御牒及譜冊,依例修整次,設廳之意,敢啓。傳曰,知道。
李道在,以禮曹言啓曰,孝和殿追崇縟儀誕擧,此實國家莫大之慶,旣行上告下布之禮,設科取士,乃是應行之事,今番慶科,以何科設行,而以何間擇吉乎?敢稟。傳曰,以世室慶科合慶爲之。
又以禮曹言啓曰,今五月十九日孝和殿追崇後陳賀時,諸道所封箋文中,昌城防禦使趙元錫,以應封官,兼別軍職,故各爲封進,富寧府使金善永,機張縣監咸英錫,雖非應封官,亦以別軍職封進矣,一體看審捧入之意,敢啓。傳曰,知道。
洪鍾應,以兵曹言啓曰,今五月二十日,文臣朔試射日次,而顯隆園忌辰祭齋戒相値,不得爲之之意,敢啓。傳曰,知道。
李在鶴,以義禁府言啓曰,因刑曹啓辭,掌務官金珪,係是御醫,依例令義禁府擧行事,允下矣。金珪,今方待命,拿囚之意,敢啓。傳曰,知道。
戶曹參判李彦淳疏曰,伏以珠邱永閟,虞卒奄畢,伏惟聖慕皇皇,益復靡逮,日吉辰良,孝和殿追崇禮成,寶冊顯揚,縟儀誕擧,庶慰一邦臣庶於戲不忘之思。仍伏念臣,叨受副价之命,義重往役,不敢以匪才控辭,而第臣有區區私懇,不得不冒陳焉。臣之父母墳塋,在於臣所居慶尙道禮安縣,而臣於昨冬,奔赴入城,經歲涉夏,未遑歸省,今當萬里之行,益切三周之戀,計念日字,則出疆之前,庶可往還,玆敢不避煩撓之誅,干冒崇嚴之聽。伏乞聖慈,特賜恩暇,俾伸人子之至情,千萬幸甚,臣無任云云。答曰,省疏具悉。卿其往省焉。
敎中外大小臣僚·耆老·軍民·閑良人等書。王若曰,燕謨祗承於翼子,攀慕彌深,鴻號追隆於顯親,愴慶交切,褥禮載擧,明誥誕敷,恭惟翼宗敦文顯武仁懿孝明大王,德著元良,體正世適,十九年春宮養德,仁孝聰明之姿,數千里蒼生係望,敦懿溫文之譽,體重宸身敎之化,令聞丕彰,行頖宮齒讓之儀,睿學夙就,稽古典於舜攝,受丕托於啓賢,藹睿誠於一日三朝,洞洞然奉盈執玉,佩懿訓於九經四勿,兢兢若臨深履氷,八彩繪眞,擎寶幀而題標,九爵稱壽,奉玉牒而揄徽,經典搘床,燕居無芬華之累,琬琰在序,餘事爲雲漢之章,弆祕典於皇壇,風泉寓感,攝大享於淸廟,流瓚齎誠,遇災則必警惕而責躬,恤飢則若恫瘝之在己,虛懷納諫,致直言之胥徠,選賢任能,搜遐遺而靡滯,星重輝海重潤,將見大有爲之治,日所照露所濡,孰無少須臾之願?嗟皇天之弗弔,恫巨創之奄罹,大德莫報於恩勤,慟徹穹壤,眞遊已邈於陟降,慕切羹墻,迨眇躬叨承丕基,宜稱位誕擧顯號,徽稱加隆於追王,厥有姫周舊規,彝典彌光於尊親,謹稽眞廟故事,念先王制禮之意,所貴因情,而聖人興孝之道,寔重報本,況我家自有制也,於予心獨無恔乎?肆酌古而率敉章,庸諏吉而進寶牒,蜚聲騰實,誠粗伸於顯揚,正位尊名,禮則然於隆報,節惠則表二字而昭揭,恪遵大行朝垂褒,豐享則俟三年而光躋,敬奉我慈聖徽敎,臣民聳忭,宗祏增光,追慕終天,嗟永違於定省,崇奉有地,庶少答於劬勞,斯乃禮之至事之宜,情文罔缺,猗歟位必得名必正,昭穆丕承,玆將十行播脩,嘉與一國同慶,循舊典而赦過宥罪,解澤均霑,沛新令而推惠加恩,渙音誕降。自本月十九日昧爽以前,除謀反·大逆·謀叛,子孫謀殺敺罵祖父母·父母,妻妾謀殺夫,奴婢謀殺主,謀故殺人,魘魅蠱毒,關係國家綱常,贓汚·强竊盜外,雜犯死罪以下徒流付處,安置充軍,已至配所未至配所,已發覺未發覺,已決正未決正,咸宥除之,敢以宥旨前事,相告言者,以其罪罪之,在官者各加一資,資窮者代加。於戲,追當日錫類之化,樂利親賢,懷群黎斂福之治,會歸彝訓。故玆敎示,想宜知悉。藝文提學徐有榘製進。
乙未五月十九日午時,上詣弘化門內。孝和殿奉安祗迎入侍時,行都承旨李奎鉉,右承旨李道在,右副承旨李在鶴,同副承旨宋持養,假注書申錫愚,記注官金鳳梧,別兼春秋金大根,原任直閣李嘉愚,檢校直閣吳取善,以次侍立。時至,上具布裹翼善冠·布袍·布裹烏犀帶·白皮靴,乘輿出宣化門,由協陽門至弘化門內,降輿入幄次,神輦將至,通禮啓請出次,上出次,詣祗迎版位立,神輦至,通禮啓請鞠躬,上鞠躬,神輦過後,啓請平身,上平身,通禮前導還入幄次,少頃,啓請出次,上出次,乘輿至齋殿,降輿入齋殿。望殿禮時至,引儀分引宗親·文武百官入就位,上出詣望殿禮版位西向立,通禮跪請鞠躬四拜興平身,上鞠躬四拜興平身,宗親文武百官,行禮如儀,上仍陞詣殿內奉審訖,還入齋殿,諸臣侍立於齋殿門外以俟。
乙未五月十九日未時,上詣孝和殿。行奉安祭入侍時,行都承旨李奎鉉,左承旨李景在,右承旨李道在,左副承旨洪鍾應,右副承旨李在鶴,同副承旨宋持養,假注書曺錫亨,申錫愚,記注官金鳳梧,別兼春秋金大根,原任直提學趙寅永·鄭基善,直提學徐憙淳,原任直閣徐俊輔·李嘉愚,檢校直閣吳取善,原任待敎李憲瑋,檢校待敎趙斗淳·金學性,以次侍立。時至,上具布裹翼善冠·布袍·布裹烏犀帶·白皮靴,出齋殿,入詣版位西向立,贊禮跪啓請行事,贊禮請鞠躬四拜興平身,上鞠躬四拜興平身,上詣盥洗位,北向立盥手,奎鉉進帨,上帨手,陞自東階,詣尊所西向立,進幣瓚爵官酌鬱鬯,奎鉉以瓚受之,贊禮導上入詣神座前跪,奎鉉奉香合,持養奉香罏,上三上香,奎鉉·持養,各奠于案,奎鉉以瓚授進幣瓚爵官,跪進于上,上執瓚灌地,奎鉉以幣篚授進幣瓚爵官,跪進于上,上執幣獻幣,以幣授奠幣瓚爵官,奠于案上,俯伏興平身,降復位,贊禮導上行初獻禮,上陞自東階詣尊所,進幣瓚爵官酌醴齊,奎鉉以爵受酒,贊禮導上入詣神座前跪,奎鉉以爵授進幣瓚爵官,跪進于上,上執爵獻爵,以授奠幣瓚爵官,奠于神座前,上俯伏興少退跪,大祝進神座之右,東向跪讀祝文訖,上俯伏興平身,贊禮導上出戶降復位,仍入小次,行亞獻禮亞獻官右議政朴宗薰,行亞獻禮如儀,行終獻禮終獻官判中樞府事李羲甲,行終獻禮如儀訖,贊禮啓請出次,上出次還復位,鞠躬四拜興平身,贊禮導上詣望燎位,行望燎禮畢,贊禮導上還齋殿,通禮跪啓外辦,上出齋殿,乘輿由協陽門·宣化門還內,諸臣以次退出。
乙未五月十九日申時,上詣仁政殿。陳賀入侍時,行都承旨李奎鉉,左承旨李景在,右承旨李道在,左副承旨洪鍾應,右副承旨李在鶴,同副承旨宋持養,假注書曺錫亨·申錫愚,記注官金鳳梧,別兼春秋金大根,原任直提學趙寅永·鄭基善,直提學徐憙淳,原任直閣徐俊輔·李嘉愚,檢校直閣吳取善,原任待敎李憲瑋,檢校待敎趙斗淳·金學性,以次侍立。時至,上具布裹翼善冠·布袍·布裹烏犀帶·白皮靴,乘輿出宣化門·協陽門,至魂殿門外,降輿步過,通禮跪請乘輿,上乘輿出肅章門至仁政殿,降輿陞座,引儀分引宗親·文武百官入就位,贊儀唱鞠躬四拜興平身,宗親·文武百官,鞠躬四拜興平身,道在進前,跪啓傳敎,取敎書授宣敎官,宣敎官以授展敎官,道在臨階西向立,稱有敎,贊儀唱跪,宗親·文武百官跪,宣敎官宣訖,宗親·文武百官,俯伏興四拜興平身,宣箋目官,入詣箋案南,展箋官跪展箋目,宣箋目官宣訖,宗親·文武百官跪,宣箋官陞自西階,入詣箋案南,展箋官取箋對展,宣箋官宣訖,宗親·文武百官,俯伏興平身,典儀陞自西階,跪啓禮物請付有司,左通禮跪啓禮畢,奎鉉讀奏禮曹草記訖。奉朝賀南公轍,領府事李相璜,領議政沈象奎,左議政洪奭周,右議政朴宗薰,領敦寧府事趙萬永,原任直提學趙寅永·鄭基善,直提學徐憙淳,原任直閣徐俊輔·李嘉愚,檢校直閣李景在·吳取善,原任待敎李憲瑋,檢校待敎趙斗淳·金學性等進前。公轍等曰,日吉辰良,孝和殿追崇禮成,親祼頒敎,聖慕如新矣,勞動旣多,聖體,若何?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。相璜曰,實錄開局,奉有成命,而纂修之文衡主管,故例卽然,見無時任文衡,令政院稟旨擧行,何如?上曰,大提學差出,可也。出擧條相璜曰,臣之摠裁新命,間値事會,雖未免冒肅,然爲任甚重,實非如臣謏陋衰聵之所可堪承,況有領監春秋之時任大臣,今臣冒處,恐亦非命官之本意,若蒙俯諒,特賜遞改,則公私誠兩幸矣。上曰,卿言過矣,安心勿辭,卽爲會同,可也。出擧條公轍等退出,上降座,通禮跪請乘輿,上乘輿,通禮前導出仁政門,入肅章門·協陽門·宣化門還內,出標信解嚴,諸臣以次退出。
上在昌德宮。停常參·經筵。
藥房都提調沈象奎,副提調李景在啓曰,追崇禮成,親祼頒敎,聖慕如新,勞動且多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿,口傳問安。答曰,知道。
李在鶴啓曰,大司憲宋穉圭在外,執義黃,掌令趙錫龜·李應信,持平趙準孝·安允沆呈辭,監察茶時之意,敢啓。傳曰,知道。
又啓曰,備邊司郞廳來言,今日賓廳日次,而顯隆園忌辰祭齋戒相値,不得來會云矣,敢啓。傳曰,知道。
又啓曰,假注書曺錫亨,身病猝重,勢難察任,今姑改差,何如?傳曰,允。
曺錫亨改差,代以尹錫泳爲假注書。
傳于宋持養曰,時·原任大臣,前大提學,竝更爲命招。
宋持養啓曰,大提學會圈事,命下矣。政官牌招開政,何如?傳曰,允。
又啓曰,吏曹判書趙寅永,參判申緯,參議徐英淳牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
又啓曰,卽者副校理徐元淳,以其親病,陳疏徑出。原疏,以顯隆園忌辰祭齋戒,纔已退却矣,所當直捧禁推傳旨,而此與無端徑出有異,推考警責,何如?傳曰,允。原疏捧入。
又啓曰,卽者奉常寺官員來言,健元陵忌辰祭祭物,明日當爲監封,而都提調李相璜有身病,提調李止淵服制,無以封進云,何以爲之?敢稟。傳曰,提調許遞,前望單子入之。
奉常提調前望單子入之,金敎根落點。
宋持養啓曰,因領府事李相璜擧條,大提學差出事,命下矣。時·原任大臣,前大提學,政府西壁六卿,卽爲命招會圈,而今日政新除授判尹,待下批一體牌招,何如?傳曰,允。
宋持養,以吏批言啓曰,興完君是應,司饔院提調擬入事,命下矣。宗班中無以備望,單付以入之意,敢啓。傳曰,知道。
又以吏批言啓曰,奉常寺判官嚴錫履,長興庫奉事李文秀,俱以身病,呈狀乞遞,竝依例改差,何如?傳曰,允。
又以吏批言啓曰,新除授禮賓寺直長洪錫裕,除拜過限未肅拜,依例改差,何如?傳曰,允。
有政。吏批,判書趙寅永進,參判申緯,參議徐英淳,竝牌招不進,同副承旨宋持養進。啓曰,大丘都護府判官,今當差出,而本府,以營下劇邑,物衆地大,素稱難治,不可不擇差,同道及他道有聲績守令,竝擬,何如?傳曰,允。以朴晦壽爲判尹,洪穉圭爲同敦寧,朴宗吉爲工曹參議,李穆淵爲同春秋,洪羲俊爲判義禁,權敦仁爲內醫提調,李民耆爲寧陵令,李亮祚爲監察,權溭爲奉常判官,趙雲容爲禧陵參奉,洪在應爲溫陵參奉,李秉羲爲孝昌墓守衛官,趙鎭敏爲延安府使,金樂喜爲康津縣監,司饔提調單興完君是應,陳賀接慰官單李源益,奉常參奉單吳相昱,興完君是應今加義德,興寅君最應今加崇憲加資事承傳,分承旨成遂默,分兵曹參議洪祐順,正郞朴齊憲,以上竝減下,故學生金會奎贈童敎,孝行卓異贈職事承傳,故參議洪元燮贈吏參例兼,贈僕正洪相胤贈吏議,已上副摠管洪穉圭兩代。
兵批,兼判書金在昌進,參判閔致成,參議申在獻病,參知金箕晩入直,右副承旨李在鶴進。以柳相穆爲副摠管,李鍾赫爲訓鍊主簿,閔重憲爲宣傳官,朴東寓爲廣梁僉使,護軍沈英錫,副護軍金胤根·李正耆,以上竝單付,分都摠都事趙存永減下事承傳。
吏批,再政。以李景燁爲南部令,曺錫玄爲大丘判官,贈吏判洪挺漢贈左贊成例兼,判義禁洪羲俊考。
李在鶴,以兵曹言啓曰,五衛將康震億·曺聖殷,在外不上來,李敏坤,景福宮衛將金重漢,慶熙宮衛將梁大賢·殷慶哲,文臣兼宣傳官沈宜升·李源益,俱以病難供職,呈狀乞遞,竝改差,何如?傳曰,允。
兵批,再政。以金章煥·沈能念·尹弘鼎爲五衛將,蔡東奎爲宣傳官,朴齊憲爲文兼,李元彬爲武兼,副護軍成遂默·洪祐順,以上竝單付。
吏批,三政。以安義錫爲義盈主簿,洪耆燮爲潭陽府使。
兵批,三政。以朴東碩爲景福將,金奇永·金有迪爲慶熙將,鄭鳳賢爲都摠經歷,徐憲淳爲文兼,僉知二單金章煥·沈能念,副司果單朴齊憲。
吏批,四政。以金炳先爲永川郡守。
宋持養啓曰,左參贊徐有榘,吏曹判書趙寅永,禮曹判書金蘭淳,兼兵曹判書金在昌,刑曹判書洪敬謨,工曹判書李翊會,判尹朴晦壽牌不進推考傳旨,今方捧入,而大提學會圈命下之後,如是違牌,事甚未安。行戶曹判書李止淵,右參贊李紀淵服制,左參贊徐有榘,吏曹判書趙寅永,禮曹判書金蘭淳,兼兵曹判書金在昌,刑曹判書洪敬謨,工曹判書李翊會,判尹朴晦壽,竝更牌招,何如?傳曰,允。
李在鶴啓曰,卽者義禁府都事來言,今此頒赦時赦單子,當爲修入,而新除授判義禁洪羲俊未肅拜,次堂例不得擧行云,判義禁洪羲俊,卽爲牌招,何如?傳曰,允。
以吏曹參議徐英淳牌不進罷職傳旨,傳于宋持養曰,只推。
以慶尙監司趙秉鉉狀啓,進上生竹笋,限內不得封進,惶恐待罪事,傳于宋持養曰,勿待罪事,回諭。
宋持養,以奎章閣言啓曰,原任直提學朴綺壽母喪卒哭日,依定式,遣檢書官,勸肉以來之意,敢啓。傳曰,知道。
又以承文院都提調意啓曰,勅使儀物裁減事及通官派送事,禮部咨文出來矣,依已例,各撰回咨,正書安寶後,定禁軍騎撥下送于灣府,使之傳給鳳城將處,以爲轉致北京之地,何如?傳曰,允。
李在鶴,以兵曹言啓曰,今月二十三日,一內禁軍番次矣。該番將趙德永,病難供職,呈狀乞遞,改差,其代,依承傳口傳差出,何如?傳曰,允。
兵曹口傳政事,以韓應浩爲內禁將。
李在鶴,以備邊司言啓曰,卽見平安監司鄭元容所報,則以爲,還巡已訖,麥熟尙遠,農糧皆乏,民情遑急,就城餉中,限三千石,特許加分爲辭矣。還餉加分,本非經法,城儲事體,尤有所重,今不可以道臣請報,遽議許施,而第念本道事勢,纔經支勅,又多輪沴,倉無遺粒,農乏見糧,窮蔀遑急之狀,誠如報辭,道臣之深察民情,有此格外之陳請,諒不獲已,在朝家懷保之政,亦不可無闊狹,特依所請,許令加分,以爲一分紓急之道,而此係特施之事,後毋敢援以爲例之意,一體分付,何如?傳曰,允。
又以訓鍊都監言啓曰,謹依備邊司草記批旨,待支勅元區劃年限還捧次,本局封不動丁銀三千兩,姑先貸劃戶曹之意,敢啓。傳曰,知道。
副校理徐元淳疏曰,伏以,臣於鎖直之中,卽接家信,則臣母素患痰癖之症,挾滯添劇,食飮全却,轉側須人,促臣歸視,臣自聞此報,衷情燋灼,按住不得,玆敢忙陳短章,徑出禁扃。伏乞聖慈,俯垂鑑諒,亟遞臣所帶之職,以便救護,仍治臣擅離之罪,以肅法紀焉,臣無任云云。省疏具悉。爾其勿辭救護。
上在昌德宮。停常參·經筵。
洪鍾應啓曰,來二十五日,朝參日次矣,敢稟。傳曰,停。
宋持養啓曰,明日常參·經筵,取稟。傳曰,只朝講。
李在鶴啓曰,大司憲宋穉圭在外,執義黃,掌令趙錫龜·李應信,持平趙準孝·安允沆呈辭,監察茶時之意,敢啓。傳曰,知道。
洪鍾應啓曰,假注書申錫愚,身病猝重,勢難察任,今姑改差,何如?傳曰,允。
申錫愚改差,代以鄭鎏爲假注書。
傳于宋持養曰,孝和殿親祭時禮房承旨加資。
以追崇都監都提調以下別單,傳于洪鍾應曰,都提調領中樞府事李相璜,鞍具馬一匹面給,提調行大護軍金箕殷,刑曹判書洪敬謨,右參贊李紀淵,都廳應敎徐念淳,副應敎權用經竝加資,郞廳繕工副正趙咸永,司導僉正鄭始容,司饔僉正金漢淳,司宰僉正成道默,掌樂主簿李學鉉,尙衣別提金萬根,戶曹佐郞尹致誠竝陞敍,監造官內資奉事沈永之,身故勿論,軍資直長李度心,繕工奉事申命淵竝陞六,表石所監造官奉常主簿金履喆,奉常副奉事李昌廷,造主所監造官奉常正崔漢翼,別工作監役繕工副奉事趙基升,各兒馬一匹賜給,諡狀製述官行大護軍鄭基善,諡冊文製述官吏曹判書趙寅永,書寫官行大護軍徐耕輔,各內下豹皮一令賜給,金寶篆文書寫官領議政沈象奎,鞍具馬一匹面給,表石大字篆文書寫官判府事金逌根,陰記製述官知事徐俊輔,各熟馬一匹面給,書寫官右議政朴宗薰,鞍具馬一匹面給,題主書寫官禮曹參判朴岐壽加資,舊主陪往時分承旨成遂默半熟馬一匹賜給,分假注書尹穳,分兵曹參議洪祐順,正郞朴齊憲,分副摠管閔致成,都事趙存永,大祝司諫黃基文,攝通禮宗簿正鄭進明,卓差備官軍器正鄭球,訓鍊正李熠,捧敎命執事校理洪羲錫,捧竹冊執事副司果洪在喆·李公翼,捧玉印執事副司果韓鎭庭·李㙽,捧諡冊執事副司果趙在慶·洪祐喆,捧諡印執事副司果尹致秀·鄭德和,捧諡冊官副校理徐元淳,奉常判官嚴錫履,捧諡寶官副司果金錫淳,副修撰金在田,箱差備官敦寧主簿呂民燮,帕差備官刑曹正郞李龍在,几差備官尙衣主簿沈能格,臺差備官副司果尹行定,卓差備官司僕主簿李羲升,引儀李俊秀,平市令吳光默,禁府都事崔璜,漢城主簿徐光奎,造紙別提鄭海尙,香爐差備官敦寧判官韓容鼎,香盒差備官廣興令李鼎耉,攝左通禮掌令趙錫龜,副司果鄭在絅攝司僕正副司果金逸淵,司成黃浩民各兒馬一匹賜給,捧敎命擧案者司僕僉正李奎秀,掌樂僉正朴宗有,褥席執事戶曹佐郞徐麟淳,捧竹冊擧案者副司果李應淵,氷庫別提尹膺善,褥席執事軍資奉事趙基升,玉印擧案者副司果李玄五,刑曹正郞金勉淳,褥席執事工曹佐郞洪祐信,諡冊擧案者忠勳都事趙最永,儀賓都事金愼根,褥席執事瓦署別提兪碩柱,諡印擧案者工曹正郞吳基默,濟用判官李昌在,褥席執事尙衣別提兪永煥,擧諡冊案者副司果沈宜晩,戶曹正郞趙然大,褥席執事活人別提李憲在,讀擧諡冊案者軍資判官朴萊壽,工曹佐郞金章淳,褥席執事掌樂主簿金泳根,擧諡寶案者典簿李憲猷,工曹正郞成載濩,褥席執事典牲判官趙秉憲,讀諡寶案者司僕判官鄭在容,繕工主簿李時在,褥席執事刑曹佐郞鄭淳榮各加一資,資窮者代加,讀諡冊官兵曹正郞金大根,讀諡寶官修撰金東健竝陞敍,神主出納大祝副司果李淵祥,浴主大祝副司果林永洙,各熟馬一匹賜給,陳賀時左通禮李發源,右通禮金永默,東西唱引儀李悌寬,兼引儀方允弼,宣箋目官假引儀李彦柱,禮貌官假引儀李東柱,竝依孝成殿世室陳賀時例施賞,別軍職金見臣等六人,各兒馬一匹賜給,香陪官祭文正書忠義衛·守僕·員役等,竝依太廟親祭時例施賞,攝贊儀趙秉璿,東西唱引儀李悌寬,兼引儀方允弼,代致詞官假引儀元絳,太廟事知守僕黃完鎭等六名,通禮院書員李晩弼等六名,竝依孝成殿例施賞,舊主奉詣陵所時攝贊儀假引儀元絳,擇日官·奏時官·各差備忠贊衛等九十人,竝令都監都提調,考例分等施賞,孝和殿虞主奉安時假司謁尹鉉等二人,竝邊將除授,別監韓命龜等二人,各布木一匹賜給,侍衛別監三十六人,各木一匹賜給,別看役南象淳等二人,竝外職除授,孝和殿移奉時太廟守僕黃完鎭等二人,竝帖加,朱鳳鍊等九人,竝米布題給,其餘看役·牌將·捕校·部將·計士·畫員·寫字官,神輦前後部典樂等九十九人,政院書吏白弘運等二十五人,錄事·員役·工匠等,竝令都監都提調,考例分等施賞。
以孝和殿奉安祭獻官以下別單,傳于洪鍾應曰,亞獻官右議政朴宗薰,終獻官判府事李羲甲,各內下豹皮一令賜給,進幣瓚爵官吏曹判書趙寅永,奠幣瓚爵官吏曹參議徐英淳,贊禮禮曹判書金蘭淳,各上弦弓一張賜給,典祀官奉常正崔漢翼陞敍,執禮禮曹參議李嘉愚加資,執尊掌令李應信,兒馬一匹賜給,殿司參奉李元永·吳肯默,大祝副司正金學性陞六,祝史副司果曺雲承,齋郞副司果李殷相,各兒馬一匹賜給,盥洗位·爵洗位·亞終獻盥洗位·贊謁者贊引·祭監·監察等,各不粧弓一張賜給,守僕·員役等,竝依孝成殿例施賞。
傳于洪鍾應曰,孝和殿奉安時神輦挾侍李昌成·鄭喜常,各熟馬一匹賜給,次知內官洪命福·申寬吉,焚香次知李昌詡,竝加資,守直內官金履河等四人,竝令內府陞敍,寶差備申英遠,半熟馬一匹賜給,玉冊差備金鎭鍈等七人,各加一資,資窮者代加,擔筒箇差備鄭之良等三十四人,各上弦弓一張賜給,統長金漢成·韓興周,各內下筒箇一部賜給,親祭時挾侍吳鶴昌·申寬吉,舊主陪行次知洪命福,各內下大鹿皮一令賜給,司鑰徐潤國,令本署高品付料,別監·武藝別監等,依判下施賞。
傳于洪鍾應曰,今番賞典中,一人雖兼數事,毋得疊受。
傳于洪鍾應曰,今日政賞典下批。
李在鶴啓曰,判義禁洪羲俊牌不進推考傳旨,今方捧入,而開坐命下之後,如是違牌,事甚未安。更爲牌招,〈何如?〉傳曰,允。
又啓曰,判義禁洪羲俊牌不進推考傳旨,今方捧入,而赦單子修入,一時爲急,如是違牌,事甚未安。更爲牌招,何如?傳曰,允。如有違牌,勿爲呼望。
洪鍾應啓曰,吏曹判書趙寅永,參判申緯,參議徐英淳牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
又啓曰,明日朝講,兩司長官,當爲進參,而大司憲宋穉圭在外,大司諫李禮延,待開門牌招,何如?傳曰,允。
傳于洪鍾應曰,時·原任大臣,前大提學,竝更爲命招。
宋持養啓曰,左參贊徐有榘,吏曹判書趙寅永,禮曹判書金蘭淳,兼兵曹判書金在昌,刑曹判書洪敬謨,工曹判書李翊會,判尹朴晦壽再牌不進推考傳旨,今方捧入,而大提學會圈命下之後,連事違召,無意承膺,事甚未安。所當更請牌招,而係是一日三牌,何以爲之?敢稟。傳曰,更爲牌招。
賓廳啓曰,臣以大提學會圈事,來詣賓廳,而他大臣,皆命招不進矣。從前文衡圈點時,曾無一大臣獨點之例,雖或有曾經文衡獨爲擧行之時,而終非所以重事體之道,待他大臣來會後擧行,何如?傳曰,獨爲擧行。
賓廳啓曰,臣以大提學圈點事,來詣賓廳,而應參諸人中,兼兵曹判書金在昌,禮曹判書金蘭淳,左參贊徐有榘,工曹判書李翊會,漢城府判尹朴晦壽,俱爲違牌,無以備員擧行,竝推考,更卽牌招,何如?傳曰,牌招置之,卽爲擧行。
賓廳啓曰,卽伏承啓辭批旨,有牌招置之,卽爲擧行之命,而文衡會圈,事係莫重,在前雖或値苟艱之時,亦未嘗有不滿四五員之例,見今九卿來會者,只有二人,行圈之際,將無以成樣,體例所在,決不容若是草率,違牌諸人,竝卽更爲牌招,以爲備員擧行之地,何如?傳曰,允。
賓廳啓曰,九卿中違牌諸人,纔已更請牌招矣,再召之後,又復無端違傲,以致圈事之遲滯,事體所在,誠萬萬未安。一竝從重推考,凡係薦圈之坐,未滿三員,則例不得擧行,況文衡會圈,所重自別,決不容擺脫常格,草率了當,違牌諸人,竝更另飭牌招,以爲備員之地,何如?傳曰,允。如有違牌,勿爲呼望。
賓廳啓曰,以大提學會圈事,臣與應參諸人,來會賓廳,今方會圈之意,敢啓。傳曰,知道。
賓廳啓曰,大提學圈點事,命下矣。臣等來會賓廳,圈點以入之意,敢啓。傳曰,知道。
大王大妃殿傳于洪鍾應曰,成命之下,大臣已爲承召,而應參諸人,無端違牌,萬萬未安。事過後,竝禁推。
大提學圈點,六點金逌根·趙寅永·徐有榘·鄭元容·申在植,以申在植爲大提學。
以吏曹參議徐英淳牌不進罷職傳旨,傳于洪鍾應曰,只推。
洪鍾應,以都摠府言啓曰,今日入直內三廳武兼禁軍及軍兵等,當爲中日習射技放,而顯隆園忌辰祭正日相値,不得設行之意,敢啓。傳曰,知道。
宋持養,以吏批言啓曰,孝和殿奉安祭時典祀官奉常寺正崔漢翼陞敍事,命下矣。已經準職,何以爲之?敢稟。傳曰,加資。
又以吏批言啓曰,追崇都監都廳弘文館應敎徐念淳,弘文館副應敎權用經,竝加資事,命下矣。雖已資窮,俱未經準職,何以爲之?敢稟。傳曰,勿拘。
又以吏批言啓曰,中官洪命福加資事,命下矣。本資乃是崇祿,今無可加之資,何以爲之?敢稟。傳曰,代加。
又以吏批言啓曰,新除授旌義縣監林孝憲呈狀內,矣身素患痰癖之症,每當換節之時,一倍添劇,時日之內,萬無赴任之望,卽速入啓遞改云,身病旣如是沈重,則有難强令往赴,罷黜,何如?傳曰,允。
洪鍾應,以兵批言啓曰,宣傳官趙存卿,病難供職,呈狀乞遞,改差,何如?傳曰,允。
又以御營廳言啓曰,本營中軍李完植,身病甚重,勢難察任,改差,何如?傳曰,允。
上在昌德宮。停常參,只〈朝講〉。
李奎鉉啓曰,明日·再明日,健元陵忌辰祭齋戒正日相値,視事頉稟之意,敢啓。傳曰,知道。
又啓曰,行左承旨李道在,右承旨李景在,今日不爲仕進,竝卽牌招,何如?傳曰,允。
又啓曰,今二十六日忠文公金祖淳宣額致祭,承旨進去事,命下矣。何承旨進去乎?敢稟。傳曰,都承旨進去。
大王大妃殿傳于李在鶴曰,昨日應參諸人,無端違牌,故使之禁推矣。左相箚子切當,一竝分揀。
李奎鉉啓曰,明日傳香,禮房承旨,當爲齋宿,行左承旨李道在,卽爲牌招,何如?傳曰,允。
傳于宋持養曰,追崇都監都提調以下留待。
傳于宋持養曰,追崇都監都提調以下入侍。
傳于李在鶴曰,召對爲之。
持平安允沆,校理洪羲錫,正言李魯確,副修撰李源益等啓曰,噫嘻痛矣,書九之罪,可勝誅哉?亂臣賊子,從古何限,而窮凶絶悖,未有如裕賊,裕賊之根窩,卽書九庚申一疏是已,其疏之上下屢千百言,閃忽疑眩,莫可摸揣,而指意肯䋜,專在於彼,固曰四條,外托義理之說,而內售沮戲之計,陽爲承順之態,而陰懷惎間之謀,語脈所歸,手脚莫掩,言之體粟,不敢痛陳其逆節,思之膽掉,不忍歷擧其罪案,而傳敎中前茅裕賊之敎,實是燭奸之禹鼎,照魔之秦鏡也。於戲,我正宗大王五晦筵敎,卽明諭御極後用舍進退,斷自淵衷之意,而書九,乃敢杜撰聖旨,動搖大計,凶圖禍心,一轉而爲裕賊,如印一板,如貫一串,終至有宜學之遺醜餘孽,得以藉口,詡之以闡明,稱之以對揚,此豈一朝一夕之故哉?涓涓之流,始自書九,而滔天於裕賊,餘波於宜學,顧今拔本塞源之方,亶在乎先正書九之罪,而鬼誅先加,王章未伸,輿情之憤鬱,何時可洩,世道之憂虞,何日可弭?請書九,亟施追奪官爵之典。答三司曰,不允。持平安允沆,正言李魯確等啓曰,噫嘻痛矣,以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·獜,自作窩主,待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕類,阻遏代聽之逆,皆其部曲,則亂本凶圖,甚於耇·輝·師·興,究其情節,已是萬戮猶輕,而及夫賊吉之招出後,凶言逆節,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也,特以凶頑之故,忍杖徑斃,王章未伸,擧國同憤,試以渠之招辭觀之,雖優爲謀逆,以不少之人,何可遽然承服?又以爲如欲殺之,則速出斬之等語,肆然發惡,而且太甲桐宮之說,果如諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之穉少者,梟種稍長,安知不更肆獍惡,如範·吉等所爲者耶?澤遂爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理,請遲晩後物故罪人啓能,亟施孥籍,趾賊等凶種,快施邦刑,獻遂,設鞫得情。噫嘻痛矣,從古亂逆何限,而豈有如夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也,此豈渠一人之所作爲?一時之所做出,和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不凜然?到今追究之道,惟在於親屬奴傔之及時訊鞫,而章疏之請,尙未蒙允,此雖出於正宗大王包涵寬假之至仁聖德,而至於夏賊子女囚禁待年之命,臣等尙今抑鬱,寧欲溘然。夫逆種之待年殄滅,乃指尋常治逆之律文也,今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而乃者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳,千剮萬斫,未足以洩輿憤,收孥瀦澤,不可謂當其律,夏賊之變,已用适·雲之例,則今於此賊,決不可異同也明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知,恭賊正刑之後,一二同情之類,旣無究問之道,而斗恒尙今假息於覆載之間,夏·恭兩賊之黨與同情,萬無不知之理,目今究覈之道,惟在於此,而雖以向來連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也,是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈,請夏賊子女,亟施跪斬之典,斗恭親屬應坐之類,一依适·雲例擧行,斗恒及夏賊親屬奴傔連伊夫妻,竝嚴鞫得情,快正典刑。噫嘻痛矣,明謙之凶謀逆節,實是亘萬古所無之賊也,身爲閫帥,已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而逆復之愛侄也,一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討快行,而殊殛之典,止及其身,收孥之律,尙未擧行,揆以獄體,不免疎虞。以謙,以逆復之子,傳襲其父之凶圖,鉤覈之路,惟在此賊之盤問,而不加究覈,不捧結案,遽爾用刑,只施應坐,而籍産之典,雖已擧行,收孥之律,在所不已,逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而好石之以年未滿循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,更無可論,請明謙·以謙,亟施孥戮,逆復庶子好石,亟施處絞。噫嘻痛矣,亂逆之變,從古何限,而豈有若嶺啓中諸賊之窮凶極惡者哉?嗚呼,際庚年天崩地坼之痛,大小中外,惟有血泣攀號,直欲無生而已。噫,彼逆魁時景等兄弟,渠亦今日臣民耳,抑何凶肚,包藏禍心,闖此擧國哀遑之時,敢生嘯聚不軌之謀,假托占夢,誑惑人心,妄附星緯,煽動妖言,驅脅蚩蠢之村氓,乘夜直犯於官府,肆發縛官上京,擧兵除惡等語,究其逆節,實有浮於麟·亮,而鯨鯢之戮未加,魑魅之形先滅,雖未及如法結案,而此等凶逆,當施孥戮之典。金樂敎,則以玄慶之妻娚,參聞醫官可疑之說,而不卽直招,及與時皞面質之後,始乃吐實,究厥情節,萬萬狡慝,凡此諸賊,雖或有首從之別,而其在誅亂根重獄體之道,不可自外勘斷而止,請時景·時昱,竝施孥籍之律,金樂敎,亟令王府,設鞫嚴覈,快正邦刑。噫嘻,亂臣賊子,從古何限,而豈有若家煥·承薰·樂敏·哲身等之窮凶情節者哉?主張邪敎,詿誤迷俗,相率入於無父無君之域者,已是亘古所無之變怪,而就以恒·儉輩鞫案觀之,其所綢繆排布,至凶絶悖之狀,不可但以邪學言也,請來大舶,裝載兵器,曰以脅持,曰以判決云者,卽是适·璉之餘套,而獜·亮之後身也,賴天之靈,旋加誅殛,而向使其計得售,則白蓮·黃巾之變,有不足言,而國之爲國,未可知也,追惟及此,不覺毛骨俱竦。恒·儉諸賊,雖是凶獰,特不過鄕曲卑微之類,而乃其首惡而指使者,則家煥輩是已,觀於銀子辦出之計,郵卒裝送之謀,可知其逋逃主於淵藪,羌胡伏於輦轂也。春間治獄之時,只以邪黨而誅鋤,或徑先物故,或誅止其身,而儉賊之鞫案始出,渠輩之逆節昭著,則神人之憤,久而益切,實欲手磔口臠而不可及矣。恒·儉,乃其枝葉,旣伏典刑,則家煥諸賊之爲厥根柢者,獨可逭於儉賊已施之律乎?請物故罪人家煥·哲身,正法罪人承薰·樂敏,施以孥籍之典。噫嘻痛矣,國榮·陽澤之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,憯毒之凶計,暗相綢繆,罔有紀極,主張者榮賊,而陽澤焉承望,至於丙申節獻之闕封,己亥宮女之逮訊,而倫綱之斁敗,無餘地矣。處在保護之任,而端陽之例供,肆然廢停,共坐深嚴之地,而宮人之拷掠,期於誣服,亂逆之犯分干紀者,從古何限,而豈有若此輩之至凶極悖者乎?雖以弘·瞻之凶肚,來·黯之毒手,未足以喩其惡也,此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉而髮豎眦裂也。當此義理大明,凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也決矣。陽澤則家已孥籍,官亦追奪,更無加施之律,而至於國榮,則千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而今者陽澤之干犯彰著,其首惡則實榮賊也,凶魁則亦榮賊也,幸賴我正宗大王,廓揮乾斷,特降允兪,而傳旨未卽頒下,典刑尙稽快施,神人之憤惋,容有極哉?請物故罪人國榮,亟施孥籍之典。噫嘻痛矣,賊裕之罪,可勝誅哉?辛酉夏一疏,包凶蓄禍,暗售梟獍之腸,都人尹·姞等句語,排布陰譎,曲堗徙薪之援比,指意凶憯,卽此一段,其沮戲大婚之凶肚,背馳正宗大王之逆節,綻露無餘,渠以今日北面之臣,乘國運不幸之時,而疑亂熒惑,潛圖不逞之計,是可忍也,吁亦憯矣。亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中,不道不滿之說,愈出愈凶,知於外朝不知之言,詩句引用之意而極矣,而末乃以渠之傍祖權鞸時事,隱然自況者,尤何等窮天地所無之劇逆大憝也?凡在橫目之列者,莫不骨驚膽掉,直欲手磔口臠,而賦性獰慝,忍章抵賴,王章未伸,鬼誅先及,神人之憤痛,容有極哉?噫,原疏之陰憯,逆腸難掩,鞫招之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著,此與身死旣久之後追律之例,大有異焉,不可援用尙魯追施之律,請物故罪人裕,亟施孥戮之典。噫嘻痛矣,亂臣賊子,何代無之,而豈有如漢祿之窮天地亘古今至凶至悖罔測不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧,至今未行,遂使劇賊臥斃,輿憤莫泄,古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼而爲明證,嗚呼,尙忍言哉?一種不逞之徒,乃敢讐視我君父,必欲謀危我宗國,梟音獍舌,脈絡相通,蛇糾蚓結,腸肚互連,量·能之殊塗共轍,無不干犯於莫重莫大,煥·裕之護法傳神,莫非誣逼於不忍不敢,國勢日就岌嶪,倫彝幾至斁喪,千怪百變疊生層出,以至於達賊不道之奏,如貫一串,苟究其本,則莫不源委於漢祿,根柢於漢祿,求之往牒,未有如此賊之窮凶絶悖者也。食肉寢皮,已矣無及,瀦宅破家,尙云輕典,追奪之律,雖幸蒙允,孥戮之請,尙此靳兪,至以自有受敎爲批,臣等誠不勝抑塞悲憤之至。殿下試思之,前乎漢祿,而豈有如漢祿,後乎漢祿,而豈有如漢祿,剖斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過是收奪告身而已,以此律而施之於此賊,果可以快雪君父之讐,少洩臣民之憤耶?适·雲之所不敢,而此賊敢爲之,鏡·夏之所不忍,而此賊忍爲之,烏可以曾有受敎,不之權變,一味膠鼓,致使當行之天討不行,必施之王法不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩,請逆賊漢祿,亟施孥戮之典。噫嘻痛矣,亂臣賊子,從古何限,而豈有如龜柱之窮凶絶慝也哉?其許多罪惡,許多逆節,擢髮難數,罄竹難書,而以渠地處,不念報效之道,徒懷凶譎之腸,始因傾軋之習,而潛蓄禍心,長其覬覦之計,而遂懷凶圖,必欲傾覆我宗社,動搖我國本,群聚凶徒,自作窩主,醞釀旣久,排布愈密,八字凶言,一串貫來,同室之內,腸肚相連,若其根柢也源委也,莫非此賊,而得保首領,臥斃牖下,凡今日含生之倫,孰不腐心痛骨,如不欲生,而最其大明律一事,卽有天地君臣以來所未有之極逆大憝也。思之膽掉,言之骨靑,直欲手磔口臠,食肉寢皮者也。且況不道之凶計,有自來於當時,潛藏之禍機,愈益肆於今日,譸張糾結,種下生種,裕·玉·煥·達之凶謀祕計,莫不傳神於此賊,護法於此賊,而跪敦之律,燃卓之典,尙未夬施,神人之憤,容有極哉?向來追奪之擧,不足爲此賊之當律,況其梟獍之凶種尙遺,國家之隱憂無窮,請追奪罪人龜柱支屬應坐之類,一依尙魯例,施以散配之典。噫嘻痛矣,凶魁亂本,從古何限,而豈有如鍾秀之至凶絶悖者哉?本以奰慝之性,濟以陰譎之行,撐腸拄腹,都是禍心,聽言觀眸,罔非戾氣,平生伎倆,專在於凶國而讎君,晝宵營爲,亦出於戕人而害物,好惡所到,忠逆立判,利勢所在,逋逃咸萃,附己者謂之向國,而奬拔汲引,如恐不及,異己者謂之背馳,而擠陷網打,無所不至,於是乎助虐逞凶之徒,擧皆爲其羽翼,逐臭砥瀝之輩,莫不受其指使,傳授凶圖,釀成煥日滔天之禍,鼓唱悖論,馴致裕·玉讎國之計,一番逆變起,而罔不根柢於渠,一番逆獄出,而罔不窩窟於渠,渠之血黨死友,擧皆干犯天討,以誅以奪,而以渠鯨鯢之魁,獨爲漏網之魚者,蓋緣其凶熖雖死不衰,餘威歷久尙熾,根窩更有之論,指目有歸,而無敢連討者,明白洞快之敎,聖批昭揭,而無敢對揚者,一世腐心,而擧朝緘口,有識憂歎,厥惟久矣。何幸乾道孔昭,自作難逭,渠之平生斷案,無端呈露於爲其卵育吹噓,感德思報,願爲鍾秀一死者之口,則雖使鍾秀,對質於鞫庭,必將滿口輸款,而無一辭自明之端矣。噫,敬·觀之窮凶,而染成者渠也,龜·祿之絶慝,而掩護者渠也,渠以爲見驅,則觀鎬曰見驅,渠以爲非逆,則觀鎬曰非逆,耳濡口滑,看作茶飯,先入之見,掩諱不得,慣聞之處,丁寧納招,則龜·祿·秀·敬之和盤托出,打成一片之狀,至是而畢露無餘矣。大抵鍾秀之一生藉口,欺人而欺心者,卽不過渠所謂士流也,渠所謂義理也,而論其行己,則發跡於逆戚之門,而爲其私狎之客,托身於榮賊之家,而備盡諂諛之態,至勸其兄願留榮賊,究其情狀,卽一患得失之鄙夫,則渠所謂士流,吁亦醜矣。且夫渠所謂義理者,本出於逆祿之凶論,賊龜之陰圖,而直是作賊作逆之一大斷案耳。噫,彼龜·祿輩,包藏不軌,謀危宗社,及夫國本已固,凶計莫售之後,鍾秀,以其血黨,自知無幸,乃以死中求生之計,說出渠輩所謂義理二字,以爲掩護龜·祿輩眞贓之妙籌長策,龜·祿之眞贓旣掩,則鍾秀之身計得矣,鍾秀之身計旣得,則龜·祿之眞贓掩矣,其一而二二而一之狀,不亦凶且憯乎?惟我正宗大王至精至微之義,昭揭日星,建天地而不悖,俟百世而不惑,則雖有怪鬼十千輩,寧或售疑亂之計,而鍾秀敢以掠美之術,欲爲立幟之資,指無謂有,眩惑群聽,有若怪鬼不逞之徒,眞箇爲朝夕壞亂之擧,而非渠則莫可扶植者然,肆然上逼於莫重莫嚴之地,以是而脅持君父,以是而威喝朝野,魯賢之逆變,由是而醞釀,達淳之邪說,由是而源委,候班不參之逆節在此,史局割席之凶肚在此,而改號時違牌,行幸後悖論,皆其逆謀慝計之昭不可掩者矣。至於逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖舌中薰襲,則前後踪跡,吻然相符矣。臣等合辭所陳剽竊先王之義理,矯誣先王之秉執者,政謂此也,及其家計已成,手段漸滑,則誣衊無所不至,譸張無所不有,筵本二跋,旣伏罔赦之案,諐言五條,莫掩自倡之跡,入告出語,變幻無常,左闔右押,機關至密,千罪萬惡,擢髮難數,而臣等之最所憤疾而痛惋者,又有在焉。以渠之眷遇也邇密也,逆祿之八字凶言,旣已自渠口傳說,賊龜之乙未冬悖說,亦必先他人聞知,則何不於正宗大王一初淸明庶政維新之會,斷去宿處,嚴斥凶論,使夫迷溺不悟者,曉然知龜·祿之不可染跡,而乃反附麗依歸,推詡尊仰,壞亂世道,詿誤人心,以致許多逆變,無限厲階,而其惡稔矣,其禍極矣。若使當日朝廷之上,初不生出一鍾秀,則龜·祿之賊勢,何由而鴟張,龜·祿之餘醜,孰從而蚓結乎?然則今日國勢所以至於痛哭流涕之境者,雖源於龜·祿,而助成者鍾秀也,雖發於敬·觀,而主張者鍾秀也,則論其罪犯,有浮於龜·祿·敬·觀,而敬賊已施之律,尙難貸也。龜·祿應坐之典,烏可已乎?特以大官之曾忝也,鬼誅之先加也,故依律處斷,雖恨未及,尙魯已例,在所不已,幸賴乾斷廓然,天討亟行,鍾秀黜享追奪之請,雖蒙夬允,而梟獍之凶種尙遺,國家之隱憂無窮,請追奪罪人鍾秀支屬應坐之類,一依尙魯·漢祿例施行。噫嘻痛矣,今此鍾·振兩賊之凶,思之膽掉,言之骨靑,蓋其陰謀逆節,适·璉之今又出也,凶言悖說,雲·海之所不道也,是乃窮天地亘宇宙之極惡大憝,雖幸天討略行,王章少伸,尙何足快洩神人之憤也哉?鍾一則藉其門蔭,獲添祿仕,國家何負於渠,而梟心獍腸,與生俱生,幸西賊之有警,則分院兵助勢之策,湖南伯得差之願,無非劇逆之斷案,而乃與振采·友文等,結爲血黨,五字八字之凶言,猶爲不足,而必以二字至不道之言,和應於合有變通之說,甚至街路上訩訛而極矣。振采則技倆妖慝,行止閃忽,出沒京鄕,左道誑惑,連腸接肚於鍾一·光友之徒,憑藉讖緯之書,濟其邪誕之術,二萬石軍糧之積峙,搢紳家火具之潛埋,指卯日而擧事爲期云者,莫非做作妖言,煽動人心之計,而十三日至凶之說,與鍾一,一而二二而一,似此今古所無之逆,不可只施治逆之常典,适·雲已行之例,不用於此兩賊,而將何施乎?請大逆不道罪人鍾一·振采,竝施适·雲之例,逆賊友文,跡本卑微,性又奸慝,投身於鍾一,甘作爪牙,許心於振采,結爲兄弟,托鍾一於振采,則謂以可用,薦振采於鍾一,則稱有神術,逆賊光友,本以鄕曲賤孽,托爲凶徒死士,父事振采,兄弟友文,欲輸軍糧,則轉到南陽,凡爲群凶之指使,率皆挺身而樂赴,將臣家將欲大攻,所營何事,店舍綢繆之言,致後丁寧和應,南中兵火之說,延壽爛熳酬酢,卽此數段,已足爲諸賊之眞贓斷案,至於正月十三日凶言,卽是窮宙亘宇所未有所未聞之極逆情節,而無不參聞,無不參知,則罪止誅身,失之大輕,王章不嚴,輿憤未洩,請逆賊友文·光友,加施孥戮之典,致後·延壽,竝施孥籍之典。今番逆獄之至凶至憯,實是亘古之所罕,鍾·振諸賊,雖已伏法,盤覈猶有未盡,情節尙多未究,治逆之法,豈容如是?噫,彼永喆,鍾一之姪子也,始以應坐而發配,致後之娚妹也,旋因鞫招而就拿,則枝上之枝,種下之種,可以畢究,矧又鍾萬之猝斃,添一疑端,鞫治未竟,竝加酌處,獄體疎虞,輿憤轉激,請永喆,更爲設鞫嚴問,期於得情,快正典刑。噫嘻痛矣,亂逆之變,振古何限,而豈有如肇源之劇逆大憝,窮凶絶悖者哉?渠以世祿之臣,偏被聖朝之恩,八座兜攬,已極於榮顯,一門盤據,不離於權要,苟有一分人心,宜思百倍圖報,而其奈梟獍之性,與生俱生,鬼蜮之謀,非今斯今,攘臂弩眼,罔非戾氣,柱腹撐腸,都是禍心,至於甲戌之冬,肆發至凶至㦧罔測不道之〈言〉而極矣。基敍之凶書始發,則眞贓畢露,斷案已成,蓋其凶書,卽不敢道不忍言之逆謀也,書雖出於基敍,而指使者肇源也,其罪犯於莫重莫嚴,爲賊爲逆之狀,此誠神人之所共憤,王法之所不貸,凶如肇賊,逆如肇賊,而使之假息海島,共戴一天,已不可曰,世有三綱,國有三尺,況今未伏顯戮,先被鬼誅,生前失刑,已極痛惋,死後當律,不容少緩,請物故罪人肇源諸子,亟施散配之典。噫嘻痛矣,金基敍之罪,可勝誅哉?千妖萬惡,咸萃一身,自在韋布,作凶徒之奇貨,及占幸第,爲權門而輻湊,一自廢枳之後,恒懷不逞之心,假托鬼魅,誑惑人心,卽此一事,可見其平生所爲,無非邪沴,乃於甲戌冬上下焦遑之日,潛懷凶謀,作書轉送於時相,而乃是不忍言不敢道之說,論其逆節,卽與肇源,腸肚相貫,語其罪惡,亦與肇源,毫髮無差,環東土含生之倫,莫不欲手磔口裂,食肉寢皮,此豈可一刻容貸於覆載之間哉?雖施島置之典,而王章未伸,尙稽肆市之律,而輿憤愈鬱,請楸子島荐棘罪人金基敍,亟令王府,設鞫得情,快正典刑。噫嘻,宜學,以卑微之流,賦憯慝之性,行己則巧佞,而善爲狐媚,發跡於陰邪,而養成虺毒,屢竊踰濫之職,而睯不知分,常蓄希覬之心,而急於射利,敢以嘗試之計,投呈凶慘之書,其上段諸條,罔非爲人臣所不敢道者,而肆然筆之於書,悍然發之於口,卽此一款,合施萬戮,而至若下段所云義理二字,卽我上下大小三十年秉執而遵守者也。今安有晦明之可言,而渠乃陰懷惎譖之謀,公肆疑亂之說,反復閃忽,指意絶悖,此蓋逆裕·書九輩所嘗沿襲之套語也。且以鞫招觀之,稱煥之以君子,詡書九以名疏,則裕賊之亂逆情節,書九爲之前茅,宜學爲之後殿,一串貫來,首尾和應之眞贓斷案,於此焉畢露矣。然而渠以蟣蝨之賤,不識魚魯之辨,烏知義理之果爲何物,闡明之當用何道哉?此必有暗相綢繆,先設機關者,而盤覈許久,端緖未究,此已輿憤之所共切,隱憂之所愈深者也。況今天網甚恢,凶種尙遺,治逆之情,終有所未盡者,請正法罪人宜學諸子,亟施散配之典。噫嘻痛矣,亂臣賊子之凶國禍家,從古何限,而豈有如李鶴秀之至奸絶憯者哉?渠本梟獍成性,虺螫化身,百惡竝萃,萬妖俱備,能事則戕人害物之天生宵小,伎倆則樂禍饕勢之世濟元惡,狡黠狠愎,自是家庭之傳襲,狐朋狗黨,看作淵藪之陰祕,蓋其世守龜·祿之悖論,爲賊邊立幟,凶圖逆節所由來者久矣。特以門戶之爀舃,資歷之華膴,始也聖念,未嘗不暇借,則苟有一分秉彝,宜其百倍圖報,而只緣渠叔之罪惡綻露,國言喧騰,明知其難逭,則於是乎疑懼之心,飜成怨懟,壞亂之計,專出藉賣,甚至於欺君罔上,貪天爲功,干犯則莫重莫嚴之地也,排布則至凶至憯之謀也,幸賴聖鑑孔昭,莫售惎構,尙此王章未伸,倖逭收司,則渠乃偃處郊坰,出沒城堙,譸張訛訕,疑亂煽惑,齪齪之徒,蠅營蝨附,憯慝之狀,天地之所不容,叵測之情,國人皆曰可殺,執跡而誅心,沿流而溯源,則根柢於凶徒,偎儡於醜類,是可忍也,孰不可忍也?苟究巨憝,渠實爲首,國有三尺,萬剮猶輕,輿論愈久而愈激,義理由是而漸晦,如此敗倫斁理蔑義圖亂之君讎國賊,決不可晷刻容貸於覆載之間,請放逐鄕里罪人李鶴秀,設鞫得情,快正典刑。答兩司曰,不允。時景等事,裕事,龜柱支屬事,夏賊等事,國榮事,鍾一·振采事,友文·光友事,致後·延壽事,永喆事,不允。肇源諸子事,不允。金箕敍事,不允。宜學諸子事,不允。李鶴秀事,不允。
持平安允沆啓曰,噫嘻痛矣,世道詿誤,義理晦塞,至於今番秋曹罪囚而極矣。渠以鄙悖之流,潛蓄凶慘之計,肆發通文,投諸賢關,遣辭陰險,引用凶悖,字字狡慝,句句閃忽,耳目難掩,手脚盡露,聞者髮豎,思之膽掉,固當卽地設鞫,不日正刑,而只令秋曹,盤覈情節,略加刑訊,旋卽酌處,雖出於大聖人好生之德,豈有亂言不道,自服遲晩,而罰止島配,假息覆載之間者乎?若以言出卑賤,事已勘處,置而不論,其可曰闡義理而嚴懲討乎,請古今島爲奴罪人韓鼎鎭,亟令王府,卽爲拿來,嚴鞫得情,快正典刑。噫噫,王綱不振,世變層生,駸駸然身歸於陵犯之科者,至於申綱而極矣。渠以蟣蝨之賤,敢懷梟獍之心,假托校宮之復設,潛售賢關之投通,蜚訕作怪,包藏眩亂之許多罪惡,已是至凶絶悖,而至若秦坑之說,誣逼莫嚴,錢唐之比,指擬無倫,此爲渠罔赦之斷案,譸張傾陷,情狀難掩,誣上惑下,無所不至,噫,此豈如渠鄕曲愚蠢之類所可獨辦也哉?其暗地受嗾之狀,平日醞釀之計,明若燭照,賢關之聲討,旣盡且詳,大僚之回啓,至嚴且明,而兪音終靳,王章未伸,大聖人包容之德,雖出於忠厚鎭物,不治爲治之道,而國之所以爲國,以其有刑章也。此而不問,一任其倖逭迷藏,則羸豕之戒,伏莽之憂,有不可勝言,思之及此,寧不凜然?至於今番奎·坤兩賊之凶,卽是振古所無之變,而綱之名,狼藉出於奎賊之口,有曰能文善生,有曰綱之論豐德事必被竄,有曰綱亦吾黨,苟非聲氣素相關通,脈絡素相連接,賊坤何以屢言於賊奎,賊奎何以悉吐於鞫庭乎?卽此綱之包藏禍心,讐視國家,要藉豐德之革合,作爲眩亂之張本者,實與奎·坤之凶書,相爲表裏,相爲影響,綱而不誅,則奎·坤猶自在,奎·坤旣誅,則綱何以獨漏?根窩未破,憂虞轉深,請充軍罪人申綱,亟令王府,拿鞫嚴覈,快施典刑。噫嘻痛矣,義理堙塞,世戀層生,至於今番睦台錫事而極矣。惟我毅宗烈皇帝,以三五之聖,當百六之運,殉社大節,卓越千古,而至若建虜猖獗,我邦濱危,則命將東援,閔覆之德,惻怛之意,與神宗皇帝壬辰再造,其揆一也,環東土含生之倫,莫不恩浹骨髓,愈久愈深,而英宗大王,特配壇壝之享,庸寓風泉之感,以何心腸,肆然詆誣,泚筆於章奏之間,顯然指斥,自犯於罔赦之罪者,萬萬痛惋,若其書中句語之挾雜,造意陰慘,遣辭駭悖,非一朝一夕之故也。論其情跡,彝倫斁絶,語其負犯,鈇鉞猶輕,不可絶島定配而止,請島配罪人睦台錫,亟令王府,設鞫嚴問,快正典刑。噫嘻痛矣,人心陷溺,世變層生,至於今番尙度之疏出而極矣。渠以鄕曲愚微之品,濫廁臺閣淸顯之列,出沒京鄕,蹤跡閃忽,而敢以前銜,出位陳章,憑藉論人,誣逼莫重,全篇旨意,陰慘叵測,至以人所不忍爲等句語,肆然說去,無所顧忌,君綱臣分,壞損無餘,輿憤久而益切,國言去而愈騰,聖批鄭重,處分嚴正,旣墜之倫彝復明,莫嚴之邦憲可正,而第其負犯至重,酌處反輕,悲疚之聖衷,雖不欲索言,憤惋之群情,實無以少洩,如渠愚闇之類,必不能獨辦,此不可不到底窮覈,以正誣犯之罪,請楸子島荐棘罪人尙度,亟令王府,嚴鞫得情,快施當律。新除授大司憲宋穉圭,時在忠淸道懷德地,請斯速乘馹上來事,下諭。答府曰,韓鼎鎭事,不允。申綱事,不允。睦台錫事,不允。尙度事,不允。下諭事,依啓。
正言李魯確啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫洩,請金甲島爲奴罪人克觀,更令王府,嚴鞫得情,快正王法。逆賊尙魯,卽是千萬古所未有之劇賊,而孥戮之典,旣施旋寢,噫,此賊之未伏王章,徑自殞斃,已極神人之憤矣,假使此賊,頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後,惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,極施孥戮之典。梟示罪人性世,與劇逆載榮,一而二二而一也,換着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律,請梟示罪人性世,亟施孥戮之典。噫嘻痛矣,人心陷溺,世變層生,至於秋曹罪囚而極矣。渠以卑微之流,敢蓄凶悖之心,肆發通文,投諸賢關,造意閃忽,引用絶悖,字字狡惡,句句凶逆,耳目難掩,手脚盡露,聞者髮豎,見之膽掉,幸賴首善之地,至有捲堂之擧,固當卽地設鞫,不日置辟,而只令秋曹,盤覈情節,略加刑訊,旋卽酌處,秋堂聯疏,實出執藝之義,而特以好生之聖念,遂付傅輕之科,世豈有亂言不道,自服遲晩,而生出獄門,假息覆載之間者乎?今若諉之於言出卑賤,事已勘配,而置而不論,則其可曰國有三尺乎?請古今島爲奴罪人韓鼎鎭,亟令王府,設鞫得情,快正典刑。噫嘻,人心陷溺,世變層生,至有申綱而極矣。渠以鄕曲鄙微之類,敢懷譸張傾陷之計,發通誑惑,圖聚不逞之徒,造意叵測,冒犯必誅之科,秦坑是何等時,而比擬無難,錢唐是何等事,而指斥有歸,渠之包藏,雖急於敲撼朝廷,而獨不念自犯於上誣聖德,罪在罔赦乎,各邑已例,春曹之文獻昭在,三罪竝發,賢關之聲討又嚴,今不須更事贅陳,而蓋其醞釀如此,跳踉如此,憑恃和應,明若觀火,則雖聖朝寬大,每事包容,而伏莽未去,滋蔓可憂,思之及此,寧不凜然哉?大僚覆奏,明辨無餘,鬼蜮情狀,無所遁慝,而鋤根潰癰之論,寔出遠慮,何殿下不念生道殺人之義,而亦靳一兪也耶?況於今番奎賊之招,申綱之名,不啻狼藉,至謂以能文善生,又謂之綱亦吾黨,可與同心而共事,脈絡之連通,表裏之和應,至此昭綻,無復餘蘊,然則奎·坤,是已伏法之申綱也,申綱,是未就鞫之奎·坤也,設鞫治逆,將以致天討也,根窩未破,憂虞轉深,則豈可以鞫事之已撤,而有所持難於更設乎?請充軍罪人申綱,亟令王府,拿鞫嚴問,盤覈得情,快伸典刑。噫嘻痛矣,義理晦塞,變怪層生,至於睦台錫事而極矣。我朝之於皇明,蒙被渥澤,與天無極,義則君臣,恩猶父子,故凡係皇朝事,備盡尊敬,無敢指斥,而彼台錫者,肆然筆諸章奏,誣逼毅宗皇帝,求過於無過之地,敢言其所不敢言,遣辭狂悖,用意陰慘,此不但我朝之賊臣,實是皇朝之罪人,此而不加重辟,則義理日益晦蒙,人心日益陷溺,而小中華一域,無復讀春秋者,且其龍淵山虎等句語,絶悖無嚴,此豈人臣所敢道哉?終篇旨意,極其閃忽,要不出挾雜之計,已施之律,不足以懲其罪,請島配罪人睦台錫,亟令王府,拿鞫嚴問,明正典刑。噫嘻痛矣,尙度之罪,可勝誅哉?渠卽一鄕曲卑微之流耳,倖竊踰濫之職,而睯不知分,陰蓄希覬之心,而急於射利,出位陳章,旨意叵測,三人論列之際,誣逼於莫重莫嚴之地,全篇章皇,罔非觸犯,至若爲人所不忍爲等句語,恣意說去,極其陰慘,此豈今日臣子所可萌心發口,肆然登徹於殿下之庭哉?惟我翼宗大王,四載代聽,一心憂勤,八域臣民,莫不愛戴,政令施措,磊落光明,則渠何敢憑藉論人之疏,自陷誣犯之罪乎?言之臆塞,思之髮豎,何幸批諭鄭重,辭旨懇惻,燭幽明如日月,戢姦嚴如鈇鉞,人彝賴以不泯,君綱恃以不墜,臣等竊不勝欽仰萬萬,而惟輕之典,止於島配,固知悲疚之聖衷,亶出於不欲索言,竊恐關石之邦憲,從此而有所輕重,此非如渠愚蠢之品所可獨辦,不可但以荐棘而止,請楸子島荐棘罪人尙度,拿鞫得情,快正典刑。答院曰,不允。韓鼎鎭事,不允。申綱事,不允。睦台錫事,不允。尙度事,不允。
傳于宋持養曰,奎章閣提學·直提學,今日政差出。
宋持養,以吏批言啓曰,大提學旣已差出,知實錄事下批之意,敢啓。傳曰,知道。
有政。吏批,判書趙寅永進,參判申緯,參議徐英淳牌不進,同副承旨宋持養進。以吳取善爲應敎,洪穉圭爲禮曹參判,成遂默爲禮曹參議,姜時永爲奉常正,洪在喆爲東學敎授,李公翼爲西學敎授,李熙殷爲內資奉事,任百豐爲內贍奉事,鄭五秀爲繕工奉事,李圭復爲司宰奉事,李台鉉爲長興奉事,沈錞爲繕工副奉事,洪稷榮·李根天爲孝和殿參奉,金道喜爲京畿監司,申錫履爲聞慶縣監,吉顯範爲旌義縣監,弘文館大提學單申在植,藝文館大提學單申在植,知成均館事單申在植,軍資主簿單李度心,行大護軍金箕殷,刑曹判書洪敬謨,右參贊李紀淵今加正憲,禮曹參判朴岐壽今加資憲,右承旨李道在,禮曹參議李嘉愚,已上今加嘉善,應敎徐念淳,副應敎權用經,奉常正崔漢翼,已上今加通政加資事承傳,行左承旨李道在,右承旨李景在。
兵批,兼判書金在昌,參判閔致成病,參議申在獻入直進,參知金箕晩病,右副承旨李在鶴進,同知單金有迪,大護軍朴致壽,護軍李嘉愚,副護軍徐念淳·權用經·崔漢翼,副司果金學性·申命淵·李元永·吳肯默,以上竝單付。
吏批,再政。以李嘉愚爲同敦寧,李道在爲同義禁,申緯爲惠民提調,鄭基善爲司甕提調,李是遠爲司僕正,金基煥爲兵曹佐郞,韓容鼎爲健元陵令,梁鍾華爲禮賓參奉,林宅洙爲順陵參奉,黃守默爲泰陵參奉,金應弼爲昭寧園守奉官,左參贊單李紀淵,右參贊單徐有榘,假監役李濟夏,內贍奉事任百豐相換,知實錄事申在植。
兵批,再政。同知單朴東碩,兼京畿兵馬水軍節度使單金道喜。
吏批,三政。以尹致成爲敦寧判官,宋來熙爲假監役。
兵批,三政。同知單金奇永,副護軍趙存卿,副司果任百豐。
吏批,四政。以趙寅永·徐有榘爲奎章閣提學,朴永元爲奎章閣直提學,趙台淳爲戶曹佐郞,校書館提調單趙寅永·徐有榘。
宋持養,以奎章閣言啓曰,新除授提學趙寅永·徐有榘,直提學朴永元敎旨安寶次,濬哲之寶請出之意,敢啓。傳曰,知道。
又以奎章閣言啓曰,新除授提學趙寅永·徐有榘,直提學朴永元,卽爲牌招察任,何如?傳曰,允。
以大司諫李禮延牌不進罷職傳旨,傳于李在鶴曰,只推。
以右承旨李景在牌不進罷職傳旨,傳于李在鶴曰,只推。
兵曹,以金瑛爲御營中軍。
宋持養,以觀象監領事·提調意啓曰,本監所掌千歲曆三元圖內廟號與各年標題中,聖上御極以後紀元之數,今當改印,而且現刻,止於庚午,則又當續修四年,以滿未來百年之曆,其容入物力,令該曹卽爲上下,俾得趁期始役之地,何如?傳曰,允。
李在鶴,以禁衛營〈言〉啓曰,謹依下敎,武藝別監馬上技藝試取後,試記封入之意,敢啓。傳曰,知道。
吏曹啓目,粘連啓下是白有亦,觀此弘文館校理洪羲錫上疏,則以爲,臣母,今年六十有七矣,雖在平日疾病鮮少,筋力康旺,猶且待肉以飽,待帛以暖,臣家素貧寒,計拙謀生,甘旨闕適口之味,輕煖無便養之具,又況素患勞瘁之症,年深歲痼,氣息凜綴,若不保朝夕,調補之節,不容少緩,菽水之供,尙逭難繼,刀圭之資,尤何能辦?子職莫效於負米,親憂半貽於剪髮,今當崦嵫之景,不能以養老之道養焉,臣情事可謂憐且慼矣。伏乞特命選部,畀臣一小邑,俾得將老安養,獲伸至願亦爲白有臥乎所,洪羲錫之家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上裁,何如?啓依回啓施行爲良如敎。
刑曹啓目,粘連向前罪人黃在基亦,僞造馬牌,假稱繡衣之許多罪犯,旣已承款,依例結案取招爲白有如乎,死罪三復,法意至嚴,濟州三邑之節制使親問,報觀察使啓聞,載在通編,而不由監營,先捧結案,直爲修啓,大失常格兺除良,考覆文案,當爲啓本,而今以狀啓登聞者,亦違規例是白如乎,事係刑章,不可循例稟覆,該牧使朴長復,施以罷職之典,原狀本還下送,使之具格報巡營,以爲啓聞後稟處之地,何如?判付啓依允。
領府事李相璜箚曰,伏以孝和殿追崇禮成,上薦冊寶,躬將芬苾,仰惟愾然肅然,羹墻增慕,臣以昔年逮事之蹤,廁今日在庭之列,奉而周旋,與覩盛典,抃祝之中,更不勝愀如復見之思。仍伏念臣,向蒙謬賞,餘愧在中,而曾未幾日,重侈寵齎,天廐上駟,圉人牽來,懼甚褻恩,莫省攸措,或以敦匠事重,有勞可紀,則臣實老邁癃倦,不能以時赴公,若其董勵奔走,以至於竣事者,惟僚堂與諸郞是聽,顧臣尸居,無所自效,今以名忝前列,遽荷殊錫,授受何名,無有是處,弊袴待功,縱不能仰贊我新化,濫觴爲懼,實無以自安於微分,左右循省,乘謝無望,玆敢具箚瀆聽,特賜俯諒,收還臣所被恩命,以重賞典,毋至屑越,則實爲幸甚。取進止。答曰,省箚具悉卿懇。卿其勿辭,安心領受。仍傳于李奎鉉曰,此批答,遣史官傳諭。
領議政沈象奎箚曰,伏以日吉辰良,我翼宗大王追崇禮成,式遵尊親之義,彌光致孝之誠,告布誕行,愴忭普切,臣於是,誠懼仰疚宸聽,雖不敢輒及其私,常〈切〉弸積之至慟,豈意殘縷之尙存?徒滋血淚之舊漬,曏則跧伏泥塗,望紼翣而阻遠,今焉趨簉廟所,奉冊寶而周旋,雖遭値不同,卽其哀冤結轖之情,曏今無殊,隨處觸感,俯仰何極,而嗚呼,其亦冥然頑忍之甚矣。臣則以是自恨,而乃反以寶篆書寫,依樣畫葫,謂之執役,而列之別單,至廑恩判,輒蒙天厩上駟之賜,賞之云爾,豈有如此之濫者乎?濫施則功能無勸,濫受則冒沒有愧,臣非不仰知聖意爲是大典盛禮,崇飾其便繁寵齎,而情哀分濫,竊所悸恐,玆敢猥恐短牘,乞卽收還成命,無褻匪頒之恩,臣不勝祈仰之至。取進止。答曰,省箚具悉卿懇。卿其勿辭,安心領受。仍傳于李奎鉉曰,此批答,遣史官傳諭。
左議政洪奭周箚曰,伏以臣,卽伏見慈敎下者,有違牌諸臣事過後拿處之命矣,會圈有飾,開坐方始,而應參之人,無端屢違,竟晷侵夜,仰煩酬應,事體所繫,殊甚未安,飭責之降,洵所難免,而第伏念朝廷擧措,貴在寬緩不迫,人君使臣,尤以禮遇爲先,今玆被譴之臣,皆班列八座,位亞三事,朝家之所常尊寵而禮貌之者也,從重問備,亦足以少示警勵,顧乃因一時微愆,駢首於囹圄之中,瞻聆所及,景色愁迫,臣竊恐其不能無累於聖朝惇大之政也,況拿處之罰,又與禁推有異,非所以施於卿宰重臣者,國體朝章,傷損尤大,臣職叨匡弼,義當無隱,愚忱耿耿,不敢不言。伏乞聖明,淵淵深思,仰稟慈殿,還寢成命,以全禮使之道,不勝幸甚。取進止。答曰,省箚具悉卿懇。卿言切當,當仰稟慈殿,以俟處分矣。仍傳于李奎鉉曰,此批答,遣史官傳諭。
右議政朴宗薰箚曰,伏以,禰廟禮隆,情文允叶於闡徽,圭瓚躬將,孝思克伸於追慕,賀儀誕擧,愴頌普切,仍竊伏念,今玆晠典,禮嚴以褥,凡敦匠趨事之臣,以至工隷力役之末,莫不各殫厥誠,粗寓於戲之思,卽秉彝同得之心,不期然而然者,況臣於昔日,猥受特達之殊知,恩耀寵澤,秖今淪浹於見在之身,而獨蔑尺寸之能,可效塵刹之微,徒將不工之小藝,恭備貞珉之顯刻,伏紙兢兢,唯不稱焉是懼,其敢引以爲勞乎?至若殿享之辰,獲覩祼薦之儀,暫時周旋,有事爲榮而已,尤不當擬議於紀錄之典,迺玆上駟文豹,殊錫便蕃,與終始勞勩之諸臣,輕重無別,而反居前,臣心之惶恐媿恧,且固無論,得不有慊於一初愼賞之政乎?懼在恩濫,義難乘拜,輒具短牘,略控衷懇,乞賜鑑諒,收還成命,以存嚬笑之愛,俾安辭受之分,不勝區區祈幸之至。取進止。答曰,省箚具悉卿懇。卿其勿辭,安心領受。仍傳于李奎鉉曰,此批答,遣史官傳諭。
判中樞府事金逌根疏曰,伏以,臣之待罪宣惠廳提擧之任,居然半年有餘矣,素無心計,全昧簿書之校勘,且乏威重,不善胥吏之管束,出納措畫,茫無頭緖,中間幾月之頃,其許多做錯,固已不可勝言,而至於今番上納過限諸守令論勘之事,有萬萬慙悚,不容泯默者,蓋列邑未收査抄之際,盈德亦在其中,該倅至被罷拿,而追聞該邑,業已準納,初無未收之可言云,此乃臣昏謬疎闊,不能照檢,使無罪該倅,橫被重勘,揆以刑政,當復如何哉?卽此一事,臣之不職之失,益無所逃,玆敢短章自列。伏乞聖明,亟賜斥免,仍治臣專不事事之罪,以安賤分焉,臣無任云云。答曰,省疏具悉,卿則推考,前倅待初倅有闕,更爲差送,可也。
水原留守李光文疏曰,伏以,孝成殿虞卒已訖,眞遊寖邈,伏惟我殿下,孝思皇瞿,日以益深,而孝和殿追崇之禮,亦旣告成,情文克備,宸孝冞光,實惟宗社莫大之慶,而亦惟我殿下終天之痛,撫古縻逮,哀慕益新。仍伏念臣,歷事二聖,偏被渥澤,而冥然苟全,冤恨弸塞,何遑以區區私懇,仰干於嚴廬亮陰之中,而第臣贏博之葬,在龍仁縣,與臣府接壤而近,相去約五十里,適玆有事,禮宜躬檢,而又非一兩日間所可完了,臣縻此官守,不敢擅離,期日斯迫,冒陳短籲。伏乞聖上,特許臣從便往還,俾伸情理,千萬至祝,臣無任云云。答曰,省疏具悉。所請依施。
校理洪羲錫疏曰,伏以臣,本常調一蔭官耳,幸遭盛際,濫竊科第,節次推遷,遂廁經幄之列,夫是職也,啓沃論思,成就君德,責任本自不輕,雖古之鴻匠宿儒,猶或逡巡退讓,不敢遽膺,矧今典學維始,將就日新之時,如臣空疎譾劣,百無肖似者,尤豈宜揚揚冒據,恬不知愧也哉?秖緣感激洪造,强策鹵鈍,惟以趨走爲恭,依近爲榮,在臣身,分已踰矣,寵亦極矣,更何敢猥控私懇,仰瀆崇嚴,而竊惟我聖朝,推孝爲理,體下以仁,許令邇列之臣,有懷必達,無願不遂,臣若徒懷僭越之懼,莫暴切急之私,則夕照如飛,古人所悲,是不免爲忘親之歸,更何所藉手而事吾君也哉?玆敢以閔迫于中者,疾聲仰籲,伏惟聖慈,垂憐而俯察焉。臣母,今年六十有七矣,雖在平日疾病鮮少,筋力康旺,猶且待肉以飽,待帛以煖,而臣家素貧寒,計拙謀生,甘旨闕適口之味,輕煖無便體之具,又況素患勞瘁之症,年深歲痼,氣息凜綴,若不保朝夕,調補之節,不容少緩,而菽水之供,尙患難繼,刀圭之資,尤何能辦?子職莫效於負米,親憂反貽於剪髮,今當崦嵫之景,不能以養老之道養焉,此臣所以常自憫懼,若涉春氷,未暇緩聲者也,情勢窮迫,語涉煩猥,自知臣罪固無所逃,而抑臣情事,可謂憐且慼矣。伏乞天地父母,特命選部,畀臣一小邑,俾得將母安養,獲伸至願,千萬幸甚,臣無任云云。答曰,省疏具悉。疏辭,下該曹稟處。
乙未五月二十二日卯時,上御熙政堂。朝講入侍時,領事朴宗薰,知事權敦仁,特進官李志淵·李憲球,參贊官李奎鉉,侍讀官洪羲錫,檢討官李源益,持平安允沆,正言李魯確,假注書鄭鎏,記注官金鉉復·張鉉喆,各持小學第四卷,以次進伏訖。上曰,史官分左右。上誦前受音一遍訖,羲錫讀自司馬溫公曰,止返命焉,仍讀奏釋義訖,上讀新受音十遍訖,命陳文義。羲錫曰,人子事親之道,敬謹爲主,故如受父母之命,則洞洞焉屬屬焉,如奉盈如執玉,猶恐或失,銘於心而必記之於籍,記於籍而不足,必佩之於身,在昔襄子之懷簡,子張之書紳,亦此意也,至於時省而速行,莫非敬謹底道理,非但子之於親,如是而已,臣之事君,婦之事夫,幼之事長,捨敬謹何以哉?伏願推類而留念焉。上曰,下番陳之。源益曰,溫公家法嚴正,爲世矜式,觀於此章旨義,不但爲卑幼訓戒,而亦可知治家之要道矣,爲家長者,能修身齊家,使長幼有序,則事有總裁,下無自專,而家道始成矣,譬之於國,君上在位,摠攬萬幾,政令施措之間,雖微細之節,群下皆稟而行之,罔或專恣,以家以國,在下者之不敢自專,卽是當然底道理也。然而爲人上而不能導率,有失御下之道,則人心易於縱恣,不無專輒之弊,此雖在下者之過,而其實有係於導率之如何,齊家治國,其道一也,伏願於此等處,深加留念焉。上曰,領事陳之。宗薰曰,此二章,乃廣明倫篇之首章也,明倫爲立敎之本,而事親爲明倫之本,故首言事親之節,與首卷明倫篇,相發揮矣,就此二章而觀,則一言父母所未命,而有當行之事,則必咨稟而行之也,一言父母所已命,而有可行之事,則必佩省而行之也,動靜云爲,皆以父母之意,慥慥焉罔敢或專罔敢或忽,則其順於父母可知矣。如是剖析,照應以觀,然後經義瞭然,有益於體行之道,伏望留念焉。上曰,知事陳之。敦仁曰,玉堂以毋得專行之義,推演而陳之,其言皆好矣。蓋卑幼之事尊長,固其道理,不當不咨稟,而雖以在上者言之,專則非美德也,其位處尊,其勢易專,若隨事獨斷,無待於人,則雖擧措得宜,亦不免於巍然自聖之嫌,況未必一一得宜乎?苟不得宜,而又不肯屈意咨訪,則是其弊,將歸於善惡無所擇,故以大舜之聖,自耕稼陶漁,以至爲帝,無非取於人,聖如大舜,而猶不自足,故衆善皆集,庶績咸熙。今殿下,上奉慈殿,大小諸事,固當咨稟行之,而雖於臨下之際,凡有做措,必廣詢而博訪,無或自任己志,則聰明日廣,學問日進,而萬事萬務,皆底於至當矣,伏願體念焉。上曰,特進官陳之。志淵曰,無得專行之義,玉堂悉陳,臣無他仰奏矣。憲球曰,玉堂已陳之,臣亦無仰奏之辭矣。上曰,參贊官陳之。奎鉉曰,臣亦無更陳之辭矣。上掩卷,宗薰進伏奏曰,近日待雨久矣,卽今有雨意,而日氣薰蒸,朝夕則猶有淸涼之意,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。宗薰曰,昨伏見慈殿下敎,有諸卿宰拿處之命,臣於是,竊有耿耿,而伏聞左相,以此陳箚云,未承批旨之前,固不敢重疊仰奏,第臣等亦於其初,屢犯違逋,下情甚悚蹙矣。允沆·魯確·羲錫·源益等進伏,方欲合啓。上曰,出去,臺廳爲之,可也。上曰,史官就座。仍命退,諸臣以次退出。
乙未五月二十二日申時,上御熙政堂。追崇都監都提調以下入侍時,同副承旨宋持養,假注書鄭鎏,記注官金鉉復·張鉉喆,都提調李相璜,提調金箕殷·洪敬謨,都廳郞廳徐念淳·權用經,以次進伏訖。上曰,史官分左右。相璜曰,近來日氣薰蒸,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。相璜曰,表石今已安奉,都監之役,雖爲了勘,而猶有碑閣之役,此則令戶曹監董,然後可爲舒力省費之道,當往復於戶曹,以爲準事之地矣。相璜曰,日前以實錄會同事,命下矣。今則大提學,已爲差出,待大提學出仕,以爲會同之地,似好矣。相璜曰,實錄廳應行事例,當考各年儀軌,尤當以最近事例爲據,庚申儀軌奉藏於內史庫件與當爲奉往於江華史庫件,竝入於年前回祿,今則惟有奉來外三處奉藏件,以爲考据之地,而史官不備,得蒙處分,然後始可以擧行矣。曝曬年限,在於昨年,若於今年,因行曝曬,兼爲奉來儀軌之地,則誠爲便宜,然史官曝曬之行,自多有貽弊於民邑者,關東荐經災荒,嶺南昨年亦非康歲,惟湖南事勢,似勝於兩道,伏未知處分如何,而旣有愚慮,故竝此仰達矣。上曰,依爲之。出擧條上曰,史官就座。仍命退,諸臣以次退出。
乙未五月二十二日申時,上御熙政堂。召對入侍時,參贊官李在鶴,侍讀官洪羲錫,檢討官李源益,檢校待敎金學性,假注書鄭鎏,記注官金鉉復·張鉉喆,各持史略第一卷,以次進伏訖。上曰,史官分左右。上曰,以次讀之。羲錫·源益·學性·在鶴等,讀自桀殺諫者,止丑月爲歲首,各一遍訖。上曰,文義陳之。羲錫曰,詭遇獲禽,盡物取之,聖人之所戒也。湯以大聖,深仁厚澤,孚豚魚若鳥獸,而出見此張網四面,惻隱其物將盡,罹解三面,改其祝而特存其一面者,蒐苗獮狩,亦是古制故也,其於小者如此,大者可知,其所愛物如此,愛人可知。伏願於此等處,深加翫繹,推仁端而體念焉。上曰,下番陳之。源益曰,關龍逄,夏之賢人也,夏桀之臣,不獨龍逄一人,而獨能敢言而不諱,可褒不可罪,而反至於誅戮之境,所以爲夏桀之暴也,湯之使人哭之,卽是寓諫之意,而此可見褒直之聖德矣。大凡人臣之觸冒進諫,豈所樂爲,而特緣忠愛之誠,不避雷霆之威,如或少加挫折,則大損於徠諫之德,此可爲後世之鑑戒矣。上曰,閣臣陳之。學性曰,伊尹相湯伐桀,臣竊以爲,非湯伐桀,天伐之也,夏桀暴虐,百姓有曷喪之怨,成湯懋德,萬邦有傒蘇之望,人心之所棄,卽天命之所離,人心之所歸,乃天命之攸在,則湯之伐桀,實順天應人也,爲人君者,若如夏桀之昏德,則天怒民離,苟有成湯之盛德,則天與人歸,國之治亂,亶在乎人君修德之如何,可不懼哉,可不懋哉?伏願殿下留念焉。上曰,參贊官陳之。在鶴曰,儒臣·閣臣所奏之義儘好,臣無他可奏之義,而人君治國之道,從諫如流,然後君臣上下,情志相孚,政令施措,不失其宜,而桀之爲惡,不但不從諫者之言,反殺諫者,暴虐之政,不已甚乎?湯之仁心,至於禽獸微物而若是發見,待物如此,待人可知,曷不聖哉?治亂盛衰,亶在於此文義中,伏願深鑑留神焉。上命掩卷。仍命退,諸臣以次退出。
上在昌德宮。停常參·經筵。
李在鶴啓曰,大司憲宋穉圭在外,執義黃,掌令趙錫龜·李應信,持平趙準孝·安允沆呈辭,監察茶時之意,敢啓。傳曰,知道。
傳于宋持養曰,傳香承旨馳詣健元陵,奉審摘奸,局內諸陵,一體奉審以來。
傳于宋持養曰,前檢閱朴齊憲·徐憲淳·曺雲承·洪說謨,竝別兼春秋差下。
宋持養啓曰,前檢閱朴齊憲·徐憲淳·曺雲承·洪說謨,別兼春秋命下矣。左右史不可不備,令該曹口傳單付,竝卽牌招,推移入直,何如?傳曰,允。
吏曹口傳政事,別兼春秋單朴齊憲·徐憲淳·曺雲承·洪說謨。
宋持養,以禮曹言啓曰,卽接居昌幼學金燧所志,則以爲,同姓八寸兄焌,嫡妾俱無子,以其同姓八寸弟斗星第二子貴瑞,欲爲繼後,兩家諸族,相議完定,而未及禮斜,焌夫妻俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長金燧所訴旣如此,依定式,金斗星第二子貴瑞,立爲金焌之後,何如?傳曰,允。
李在鶴,以備邊司言啓曰,卽見刑曹啓目,以濟州牧馬牌僞造罪人先捧結案,直爲修啓,有違法式,該牧使朴長復,施以罷職之典事,允下矣。通編著令,法意有在,考覆修啓,格例尤嚴,一或違越,合有當勘,其在司法之地,固宜守經之論,而本邑處在越海,該倅莅未周歲,迎送之頻數,誠爲可悶,特念民邑,姑爲分揀仍任,何如?傳曰,允。
又以摠戎廳言啓曰,本廳中軍金相順,身病甚重,勢難察任,改差,何如?傳曰,允。
上在昌德宮。停常參·經筵。
宋持養啓曰,明日常參·經筵,取稟。傳曰,只朝講。
李在鶴啓曰,大司憲宋穉圭在外,執義黃,常令趙錫龜·李應信,持平趙準孝·安允沆呈辭,監察茶時之意,敢啓。傳曰,知道。
李奎鉉啓曰,行左承旨李道在,右承旨李景在,左副承旨洪鍾應,今日不爲仕進,竝卽牌招,何如?傳曰,允。
又啓曰,同敦寧李嘉愚,同義禁李道在,除拜後過三日不爲出肅,竝依定式,推考警責,仍卽牌招察任,何如?傳曰,允。
李在鶴啓曰,假注書尹錫泳,身病猝重,勢難察任,今姑改差,何如?傳曰,允。
尹錫泳改差,代以鄭最朝爲假注書。
大王大妃殿傳于洪鍾應曰,近日都下厲氣益熾,死亡甚多云,言念民事,不勝憂悶,別厲祭不卜日設行事,分付該曹。
以咸鏡監司曺鳳振狀啓,三水府使李玄升身死事,傳于宋持養曰,令該曹,口傳各別擇差,催促下送。
吏曹口傳政事,以鄭泰東爲三水府使。
以忠淸監司金在三狀啓,天安郡守金克善身死事,傳于宋持養曰,令該曹口傳擇差,催促下送。
以右承旨李景在牌不進罷職傳旨,傳于李在鶴曰,只推。
宋持養,以禮曹言啓曰,大王大妃殿傳曰,近日都下厲氣益熾,死亡甚多云,言念民事,不勝憂悶,別厲祭不卜日設行事,分付該曹事,命下矣。謹考謄錄,則別厲祭設行時,北郊遣京兆堂上,東西南三郊遣經幄之臣,而城隍發告祭,前期三日先行,祭品,依常時厲祭例擧行矣。今亦依此磨鍊,而四郊別厲祭,不卜日今五月二十九日定行,城隍發告祭,前期三日,同月二十六日設行,而祭文,令藝文館撰出事,竝爲分付,何如?傳曰,允。
又以追崇都監儀軌廳都提調意啓曰,綏陵表石前後面印本,各二件粧簇以入之意,敢啓。傳曰,知道。
又以戶曹言啓曰,因禮曹啓下關,大行大王山陵,自下玄宮日,至大祥日,朝夕上食·晝茶禮所用柴炭菜物,自本曹磨鍊,前已別單啓下,令宣惠廳,啓稟給價於各該貢矣。因山日字,旣已進定,自乙未四月十九日,至二十五日,山陵朝夕上食·晝茶禮所用柴炭菜物加磨鍊,別單書入,而分給一款,待啓下,令宣惠廳,依例擧行,何如?傳曰,允。
兵曹,以李行敎爲摠戎中軍。
李在鶴,以都摠府〈言〉啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
領議政沈象奎疏曰,伏以,臣於日前藥院入侍,槪以醜敗賤狀之悉所呈露於咫尺降鑑之下者,猥有披貢冒煩情懇,而香案密邇,黼簾邃穆,嚴不敢畢其說,若其到底丐望蘄祝者,竊庶幾天惟聽卑,終遂所願,屛息伏抑之次,伏承慈聖下敎,若曰,卿之年歲雖高,筋力雖衰,國家旣已經盡大事,漸當有休暇之時,更勿爲此言也,辭旨鄭重悱惻,所以顧借而慰藉之者,若是諄諄,義分有懼,宜無敢以賤私更瀆,而年之旣高,力之旣衰,不可更責以事爲,所以禮經,許其七十致仕,此豈爲其人地哉?誠以天工人代,慮其瘝癈,蓋亦是不得不然之勢也。今臣之陋劣,亦非爲動引大防,輒請休致,姑且欲免擔不起做不去之議政見職耳。自古大臣之辭免者多矣,以情勢而辭者,苟若眷注無替,爲之疎釋,慰勉而留之,尙亦有之,其衰眊如臣,癃殘如臣者,雖復貪戀盤礴,冒沒遷延,欲大耐而不去,猶當辭色善導而退之,蓋以人主造化之權,亦無以使之康疆痊蘇,則事不治而害莫甚焉故也。乃所謂天之所廢,究不得以人力捄藥,凡如此者,上或悶其迫切,而姑與羈縻,下豈可一日恬然蹲安乎哉?且臣稟質綿薄,自少善病,又其平生,多歷險釁,風霜憂畏,受祟宿痼,早已衰落,今尤增劇,不獨癃老者之通患常症而已。心肺煩熬,而口舌硬瘇,語言謇訥不出,筋髓攣縮,而腰脚痿痺,行步跛仄不收,眼昏耳聾,視聽幾於兩廢,此皆外著之形見者,而若其氣血內涸,而榮衛枯脫,胸膈常痞,而喘息悶促,寢處運動之間,殆乎無體不病,無時不痛,燒舂剉磨,備諸苦楚,此則人亦不必盡知其如此也。人之情,疾痛則呼父母,窮窘則呼天,臣之疾痛如此,而國之重任,又縻在身,無復趨走陳就之望,斯其勢窮極窘迫又如此,其萬萬無可奈何,則其可得已於呼號哉?呼號非忘於嚴畏,憫諒終恃於覆育,玆將前席未畢之懇,敢又罄籲於蓋高孔邇之下。伏乞聖慈,深賜鑑燭,特許解罷臣議政之職,以幸艱虞之國事,以卒生成之渥澤,臣不勝云云。答曰,省疏具悉卿懇。眇予沖人,嗣有丕基,所仰成而圖理者,惟一二輔弼之臣是倚是毗,則卿之此言,可乎否乎?卿三朝元老也,德望足以扶孤危之勢,材猷足以濟屯艱之會,則當以追先報今,鞠躬盡瘁,爲第一義諦,而以卿平日體國之誠,獨不念及於此乎?況卿年齡雖高,精力尙旺,臥閤論道,綽有餘地,日前慈敎,又不啻丁寧懇惻,望回遐心,克斷來章焉。仍傳于洪鍾應曰,此批答,遣史官傳諭。
上在昌德宮。停常參,只朝講。
午時未時,灑雨下雨,測雨器水深二分,自人定至二十六日開東,灑雨下雨,測雨器水深一寸八寸。
藥房提調權敦仁,副提調李景在啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿,口傳問安。答曰,知道。
李道在啓曰,明日毓祥宮夏享祭齋戒相値,視事頉稟之意,敢啓。傳曰,知道。
洪鍾應啓曰,備邊司郞廳來言,今日賓廳日次,而領議政沈象奎,右議政朴宗薰,俱有身病,左議政洪奭周,無時急稟定事,不得來會云矣,敢啓。傳曰,知道。
備忘記,開城留守尹命圭下直,長弓一張,長箭一部賜給。
又啓曰,明日傳香,禮房承旨當爲齋宿,行左承旨李道在,所當牌招,而拘於廳規,不得請牌,何以爲之?敢稟。傳曰,牌招。
傳于洪鍾應曰,吏·兵批歲抄點下者,依例捧傳旨。
以禁府赦單子,傳于李在鶴曰,權偌·宋文熙·宋祥來·鄭善敎·沈正書·朴承輝·金在善·金珪竝放。
以禁府赦單子,傳于李在鶴曰,韓璵·朴蓍會·裴化鳳·沈能勳·兪廷煥·曺鵬·金錫喜·李秉逵·洪徹榮竝放。
以禁府赦單子,傳于李在鶴曰,金炳斗放。
傳于李道在曰,發遣吏郞,諸執事淸齋與否,摘奸以來。
李道在,以吏曹言啓曰,今此懿昭廟夏享祭典祀官兼大祝,前主簿鄭載慶塡差,而時無職名,令該曹口傳付軍職,何如?傳曰,允。
兵曹口傳政事,副司果單鄭載慶。
吏曹口傳政事,以鄭埴爲天安郡守。
李道在,以奎章閣言啓曰,提學趙寅永疏批已下,卽爲牌招察任,何如?傳曰,允。
又以奎章閣言啓曰,直提學朴永元疏批已下,卽爲牌招察任,何如?傳曰,允。
又以追崇都監儀軌廳,以都提調意啓曰,今番別單中,令都監都提調,考例分等施賞事,判下矣。取考各年謄錄,則都監員役·工匠及計士·畫員·寫字官·忠贊衛·掌樂院·禁漏·通禮院·觀象監·政院·禮曹員役等,該曹自有已例,參考擧行事,分付,其餘看役·牌將,各年不一,或蒙邊將除授加資之恩,待令捕校,則或蒙邊將除授加資,該廳調用之恩,各差備領去部將,或施兒馬·上弦弓賜給之典,而綏陵表石役事時,別定畿營將校鄭宅潤,使之眼同看檢,而以其無例,雖未入於別單中,其所效勞,亦不可使之向隅,前後面北㓒崔學遠,旣非寫字官,則無以考據他已例,而俱係恩典,有不敢自下擅便,舊主陪往時贊儀及員役,則丙申無可考之例,何以爲之?敢稟。傳曰,看役·牌將,邊將待窠差送,待令捕校帖加,畿營將校鄭宅潤帖加,崔學遠相當職調用,舊主陪往時贊儀,上弦弓一張賜給,員役等,令該曹米布題給。
洪鍾應,以兵曹言啓曰,謹依口傳下敎,孝和殿正殿以下雇立,別單書入之意,敢啓。傳曰,知道。
大司諫李禮延啓曰,臣言議風采,本不合於淸朝耳目之任,而適値朝講,猥登筵席,做錯非細,至被大僚之請推之擧,臣滿心惶恧,無地自容,以此情踪,其何敢晏然於臺次乎?請命遞臣職。答曰,勿辭,亦勿退待。
大司諫李禮延,掌令李應信,副校理徐元淳,副修撰金在田等啓曰,請書九,亟施追奪官爵之典。措辭見上答三司曰,不允。
大司諫李禮延,掌令李應信等啓曰,請遲晩後物故罪人啓能,亟施孥籍,趾賊等凶種,快施邦刑,獻壽,設鞫得情。措辭見上請夏賊子女,亟施跪斬之典,斗恭親屬應坐之類,一依适·雲例擧行,斗恒及夏賊親屬奴兼連伊夫妻,竝嚴鞫得情,快正典刑。措辭見上請明謙·以謙,亟施孥戮,逆復庶子好石,亟施處絞。措辭見上請時景·時昱,竝施孥籍之律,金樂敎,亟令王府,設鞫嚴覈,快正邦刑。措辭見上請物故罪人家煥·哲身,正法罪人承薰·樂敏,施以孥籍之典,請物故罪人國榮,亟施孥籍之典,請物故罪人裕,亟施孥戮之典。措辭見上請逆賊漢祿,亟施孥籍之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請永喆,更爲設鞫嚴問,期於得情,快正典刑。措辭見上請物故罪人肇源諸子,亟施散配之典,金基厚,亟施追奪官爵之典。措辭見上請楸子島荐棘罪人金基敍,亟令王府,設鞫得情,快正典刑。措辭見上請正法罪人宜學諸子,亟施散配之典。措辭見上請放逐鄕里罪人李鶴秀,設鞫得情,快正典刑。答兩司曰,不允。時景等事,裕事,龜柱支屬事,夏賊等事,國榮事,鍾一·振采事,友文·光友事,致後·延壽事,永喆事,不允。肇源諸子事,不允。金基敍事,不允。宜學諸子事,不允。李鶴秀事,不允。
掌令李應信啓曰,請古今島爲奴罪人韓鼎鎭,亟令王府,卽爲拿來,嚴鞫得情,快正典刑。措辭見上請充軍罪人申綱,亟令王府,拿鞫嚴覈,快施典刑。請島配罪人睦台錫,亟令王府,設鞫嚴問,快正典刑。措辭見上請楸子島荐棘罪人尙度,亟令王府,嚴覈得情,快施當律。答府曰,韓鼎鎭事,不允。申綱事,不允。睦台錫事,不允。尙度事,不允。
提學趙寅永疏曰,伏以,禮隆尊稱,徽烈載揚,孝光親祼,聖慕克伸,慶與愴竝,帀域同情。仍伏念臣,叨決不堪之任,抱必欲辭之願,而上下哀遑,未敢言私,重以進秩之典,踰濫涯分,皐比弓弨,寵錫便蕃,實非罔功賤臣所可承當,而含恩怵義,又未敢巽避,豈臣衷素,全不識廉恥二字,徒欲貪戀於重畀,僥倖於殊賞也哉?特其事會,不得不然,而惶愧之心,食息靡安,乃於千萬不自意,以臣爲奎章閣提學,牙牌促召,事體旣重,華誥宣旨,禮數尤異,閣中故例,例不得違傲,遂託顚倒之義,粗效叩謝之忱,而退自循省,驚汗浹日,莫知措躬之所也。臣於我大行大王在宥,我先大王代聽之際,猥以無似,獲忝閣銜,眷顧逈絶,光寵燀赫,出入邇班,旣多年所,今當湖弓莫攀,梧雲寢邈,每一追惟,自不覺聲淚之俱發,逮我殿下丕膺初服,復有此非常之命,回往日之遭逢,荷不世之委寄,臣雖豚魚,寧不感激?然而以職名,則較前而隆卑懸殊,以人寄,則在昔而遴揀極嚴,以之表率乎群僚,董飭乎一院,西序琬琰,尊聖謨於日月,天府圖書,贊晠化於休明,皆長閣者所職,而亦惟我皇祖正宗大王設閣建官之本意也,古所稱翰林宿儒,龍圖老子,冠內廷供奉之班者,未足喩其崇顯淸切,則臣是何人,敢希冒當,臣歷考創始以後處是任者,其文學聞望,擧多當世之選,而又考今日擬議館閣之臣,未或有空疎譾劣如臣之至下,則臣於是,誠左右思而不得其說也。且臣舊物,廁在近屬,追先報今,所自誓也,生隕死結,所不辭也,凡係夷險燥濕,不宜揀擇去就,況於此至榮極耀之地,何苦爲踧躇丐免之計,而臣之夙霄以興,攢手而祈祝者,上則君德之克躋光明也,下則聖澤之與被生成也。今乃一切反是,銓柄閣務,兜攬至此,究竟顚沛,指日可俟,豈不累官人以公之政,欠無物不遂之化,而臣之夙霄祈祝,亦無所底,臣雖未暇自恤,竊爲朝廷惜此擧也,玆敢披瀝肝肺,仰瀆崇嚴。伏乞聖明,俯賜鑑諒,先收臣內閣新授,以重公器,以安私分焉,臣無任云云。答曰,省疏具悉。卿其勿辭行公。
直提學朴永元疏曰,伏以,玄扃永閟,成事奄訖,禰廟追崇,縟儀載擧,如新之慟,於戲之思,薄海同情,伏惟聖孝,攀撫今昔,哀慕何極?臣於日昨,伏奉恩旨,以臣爲內閣直提學者,繼而牙牌儼臨,臣不敢不奉誥祗肅,而退自省惟,惝怳牀惕,不覺淸淚之汍瀾也。嗚呼,以臣罔肖,事我先大王二十年,親炙聖德,蒙被不世之知顧,亦嘗忝叨閣職,躬覩右文之盛矣。依日月之末光,感風雲之嘉會,庇覆若偏,頂踵皆賜,而無祿不天,遽抱弓劍之慟,隆天厚地,徒辱寵眷,螢爝涓埃,終沒報稱,叩心抆血,至冤弸轖,又不能身先蓐蟻,而尙此寄命人世,榮塗華貫,依舊進進,俯仰慙恨,此何人斯?重尋舊步,復入天府,奉雲漢之遺章,瞻晬穆之眞幀,鍾磬琬琰,手澤如新,而咸韺章韶,謦咳莫承,臣雖木石之頑,尙何堪忍?若其人職之不相稱,未暇費辭崇飾,然今臣所叨,卽宋之直學士也。太宗嘗言,淸切貴重,非他官之比,本朝倣之,尤嚴其選,自設閣來,居是職者,指不多僂,誠以階進有式,而簡於儲望,班序稍尊,而亞於長席,以淸峻之標,具老成之體耳,臣之駑下,何敢當此?今我聖上新服,仰體昔年制置之義,懋昭一初愼揀之政,必也使偉望雋裁,模楷當時,聲施來許者居之,然後方可以賁飾皇猷,風勵世敎,繼述我列朝徽規,寧可以若臣空疎儱侗之類,苟然充位也,抑以臣曾硏,謂或可以推次補闕歟?臣之供奉邇綴,歲月旣多,苟有寸長,宜無不效,而名行器識,文藝才猷,無一可稱,點檢往跡,祗是旅隊行而趨起居而已。曩在低班,尙云玷累,矧玆位望之綦重,而豈宜躐進?方其試可,猶望淬濯,及此底蘊之畢露,而何辱重畀?不惟臣揆分兢媿,汗背騂顔,竊恐有識之憂議朝廷得失也,歷日徊徨,粥粥靡安,終不敢爲因仍冒受之計,謹玆齋沐具牘,仰干聰聽,情實悲苦,言非假飾,伏願聖明,特垂鑑諒,將臣新授職名,亟行刊改,俾名器無褻,私分獲安,不勝大幸,臣無任云云。答曰,省疏具悉。卿其勿辭行公。
知敦寧李嘉愚疏曰,伏以,日月莫淹,玄隧永閉,成事奄過,伏惟我殿下,孝思罔極,皇皇如求,而孝和殿追崇禮成,奉安親祼,彝典誕擧於報本,聖孝冞光於繼序,追慕增感,益復如新,臣於是時,猥忝駿奔之列,昵陪肅穆之儀,愴慶交集,榮幸自切。迺者賞典判下,臣名濫入於其中,二品晉秩,華誥誕宣,繼而除旨遽降,以臣爲同知敦寧府事者,臣誠惝怳震越,罔知攸處,不審殿下,何爲而有此非常之誤恩也?竊伏念今臣所蒙,有若賞功酬勞者然,夫周旋奔走,固是臣分所當爲,而其所自效者,卽不過節目間應行之事,伸其誠而擧其職耳,功於何有,勞亦奚稱,而敢叨賞酬之曠典也哉?噫,爵賞人主之大柄也,辭受人臣之大節也,雖微官末僚,尙不容虛授而濫冒,矧玆卿月之班,地望自別,責任綦重,其不可人人而居之也明矣。所以先輩名碩,望實俱隆,而猶未免終於緋玉,不得晉擢者,往往有之,今之官人,雖不及古,亦宜妙揀宿彦,參稽物議,必取當世之儁望,非比庶官之例遷,而今乃以如臣無似,苟然冒居,臣豈其人乎哉?適足以上累淸明之治,下啓僥倖之門而已。臣本儱侗歇後,百無通曉,聲望不踰於下中,去來無關於輕重,而猥蒙先大王特達之知,隆恩異渥,與天無極,前後揚歷,罔非僥濫,涯分已溢,涓埃莫報,每一循省,惶汗浹背,從今以往,惟有分甘樗散,跡謝榮要,隨行逐隊,陳力就列,而顧乃節次冥升,滾到於此,匪分之懼,不衷之災,有不暇論,而得不仰累於一初綜核之政哉?玆敢披瀝衷懇,仰首鳴號,片片肝膈,毫無假飾。伏乞聖慈,將臣新授爵秩,亟賜收還,俾公器無玷,私分獲安,不勝大願,臣無任云云。答曰,省疏具悉。卿其勿辭行公。
行左承旨李道在疏曰,伏以,追隆禮擧,情文允協,祼薦親將,聖孝克伸,邦家之寶籙增鞏,臣民之愴歡冞切。仍伏念臣,年衰病痼,重以聾憒,歸伏田廬,萬念灰冷,祗與田翁野老,攢手雲天,甘作聖世之逸民,乃者承宣除旨,馹召遽降,榮光所被,村隣咸聳。且伏聞大禮將擧,吉日在卽,臣於是,感激承命,蹶造朝,昵陪於逖違之餘,周旋於將事之列,幸覩褥儀之告成,只切悲喜之交中,及夫別單判下之日,臣名亦以適忝該房,特紆陞資之命,繼以臣爲承政院行左承旨同知義禁府事者,臣聞命震悸,莫知所以措躬之所也。噫,亞卿峻秩也,爵賞寵典也,必也稽之望實而俱優,詢之衆論而咸推,惟其人然後,擧而授之,矧乎一初惟新之治,雖微官末僚,政宜其難其愼,不有僭差之歎,今乃以一時執事之勞,遽侈二品命德之器,是豈聖朝愼簡之意也哉?臣之老醜昏謬,不比恒人之狀,非但臣之自知者明,昨冬雷肆,屢叨晉接,竊想聖明,業已俯燭矣,循分自量,邱壑是甘,忽此誤恩,何爲而至也?假使臣眞有可紀之績,不當以堂堂寵秩,加之於萬不近似之人,況以罔功之蹤,冒膺濫竽之渥,瓦缶黃流,不擇所注,候人赤芾,貽譏實大,其爲累聖簡而駭物情,當如何哉?且臣通籍九年,猥荷大行朝簡拔之恩,華貫顯秩,歷揚殆遍,今於嗣服之初,繼蒙記簪之寵,至有晉秩之命,兩朝洪造,若偏臣身,臣雖至愚,寧不知感,而伏況臣以昔日宮僚,獲廁駿奔之班,恩命之下,榮愴俱切,苟有一分堪承之望,則豈不欲一節而趨,以伸叩謝之忱,而區區私義,誠不敢以無似之身,上以累則哲之明,下而蹈負乘之戒,玆敢披瀝陳章,仰瀆嚴廬。伏乞聖慈,特垂鑑諒,將臣新授職秩,亟行收還,使公器不濫,微分獲安焉,臣無任云云。答曰,省疏具悉。卿其勿辭行公。
京畿監司金道喜疏曰,伏以,因封奄過,時月邅改,仰惟聖慕皇皇,益復靡逮,令辰載撰,盛典誕擧,孝和殿追崇禮成,孝光揚冊,誠展祼瓚,抃與愴竝,小大同情。仍伏念,今當化理惟新,政宜恤民是先,憂勤靡遑於宵旰,惻怛屢形於綸綍,憧憧一念,其惟良二千共理,此時藩寄之難其人,尤宜何如,而迺者畀臣以京畿觀察使,臣聞命震駴,歷屢日而莫省所以也。臣本庸陋蹇劣,無能爲役,綜物經務,尤其所短,剸繁理劇,斷非可堪,至於方岳旬宣,其責綦重,何嘗自擬於夢想,而矧玆畿甸一路,周峽漢輔,密邇乎京輦,而體勢自別,根本乎八方,而控制斯在,古所稱非素重臣難治者也。屬又荐經大無,畿〈甸〉尤甚,流離散亡,絶戶太半,今其厪存於瘡痍之餘者,罄甁罌而空杼軸,甚至公賦之重,有或一二年未納者矣。仍以庫儲枵然,營弊棼如,隨處牽補,無計支梧,譬如大病之人,元氣已陷,溫涼補瀉,莫適下手,雖以華扁之技,只有望之而走耳,倘付諸人費之庸醫,責其效而望其瘳,庸可得乎?臣嘗局外泛觀,尙不禁恤緯之憂,況使之以身處擔着,當必益知其所未知,有十倍於前聞者,其將以何術,矯其弊而蘇其瘼耶?懷保是急,而實惠難究,經用已渴,而區劃無所,以臣綿力薄才,誠左右思而莫知攸措也。噫,臣世受國恩,歷叨踰濫,塵刹圖報,蓄積有素,夷險向前,義分則然,況臣老母在堂,將養是便,且榮且幸,豈敢爲飾讓之計,而量而後入,古人攸訓,臣旣審於自量,與其致僨於後,悔之無及,曷若獲罪於前,早自爲計?玆敢不避嚴畏,冒控情實。伏乞聖慈,諒臣至懇,鐫臣職名,以幸公私之地,不勝大願,臣無任云云。答曰,省疏具悉。卿其勿辭往欽哉。
黃海監司徐萬淳疏曰,伏以,玄隧永閟,雲鄕寢邈,月朔嬗改,成事奄訖,伏惟孝思皇皇,攀慕靡極,亦粵我孝和殿追崇禮成,情文允叶,聖孝冞光,普頌齊騰,臣於此時,職縻藩寄,跡阻班聯,東望雲天,誠不勝戀結攢祝之至。仍伏念,臣之不肖,待罪于玆,居然五閱月矣,辭陛之日,伏承我慈聖殿下諄諄面諭,丁寧懇惻,足令豚魚見孚,木石知感,臣拜命牀惕,感極涕零,退而思惟,寤寐耿結,只緣姿性庸愚,智識疎闇,惟懼不克答揚其萬一。向於平山前倅之論勘也,臚列終欠詳備,請律有失稱停,大僚筵白,至承問備,臣於是,滿心慙恧,追訟靡及,是宜早自引劾,恭俟處分,而時則客使壓境,出待事急,不遑言私,黽勉往赴,迺又有瑞興站雨傘失待事,而臣之不職之罪,益無所逃矣。支勅擧行,本自有定例,前後飭敎,又不啻申嚴,臣苟能念念事事,隨處操束,則似此按例應行之節,疎忽顚錯,豈至於此哉?論罷支站之該倅,臣亦惶恐而俟譴,事理固然,而姑息之見,苟幸無事,倉卒之間,思慮未周,但知此時迎送之委涉可悶,罔念事體所在之不容但已,當下勘處,只在於査治吏隷而止,不覺其重自陷於草率乖當之科,及伏奉慈旨下者,惶隕震越,不省攸措,籌啓重推,已是薄警,越俸寬典,匪罰伊恩,臣何敢憑恃寵靈,謂已經勘,自同無罪,晏然於職次乎?玆用不避煩猥,仰瀆崇嚴。伏乞聖慈,俯賜鑑諒,亟施臣當被之律,仍遞臣見任之職,使私分獲安,分法無虧,千萬幸甚,臣無任云云。答曰,省疏具悉。業已越俸,勿辭察任。
副修撰李源益疏曰,伏以,臣於見職,百不肖似,而僥濫玷冒,已有月日矣,臣本無狀,最居人下,素昧學術,見聞孤陋,荐罹喪禍,神識耗脫,以臣視臣,卽空空然一賤品也。顧今講筵日開,典學于始,啓沃之責,專在論思之地,昌言嘉謨,仰裨將就,邃聞淹識,用備顧問,此時此任,綦重何如,而乃反以鹵莽如臣,濫竽其間,一再登筵,慙悚交竝,淟涊蹲仍,人將謂何?伏願亟賜鐫改,以安微分焉。臣又有區區至切之情,弸結在中,抑按不得,玆敢冒死而陳之。臣之偏母,年今六十有七歲矣,哀慼疚心,荼蓼萃身,人世慰悅之事,未嘗有毫分消受,積萃成痼,奄奄床笫,而臣不能爲口體之養,擇休有愧古人,反哺不若微物,臣情到此,良亦慼矣。借使臣,家計稍裕,子職靡虧,甘旨瀡滫,得以自力,潘輿毛檄,猶爲人子之至願,況臣情事,有倍於人,抱此懇迫之私,不爲控籲之計,是自阻於孝理之下也。伏乞聖慈,特命選部,授臣一小邑,得以專城之榮,俾遂便養之願,臣當仰戴恩私,隕結是期,臣無任云云。省疏具悉。疏辭,下該曹稟處。
敎開城留守尹命圭書。王若曰,分司倣兩京之制,先於諸都,簡畀撤貳卿之班,古之留後,徒得君重,庸紓予憂。惟卿,經禮故家,儒雅宿望,襟抱坦易,綽有古士夫風裁,學識宏深,毅然眞宰相器度,獎詡先及於寒畯,豈惜齒牙餘論,名利不累於靈臺,常帶眉宇秀氣,踐篤厚而存省,到底誠勤,推淹博而綜祥,莅事通鍊,南州持斧,暴直指之剛嚴,前席橫經,呂端明之簡要,薄試藻鑑,望叶師儒,遂置銓衡,譽著參佐,伊平日名實相孚,肆先朝眷遇冞隆,睠彼勝國舊都,卽我畿甸藩蔽,壯表裏之襟帶,兩路關防,湊陸海之舟車,一大都會,商俗侈靡,好利之遺風猶存,陜土偏剛,尙氣之頑習難化,矧今公私之俱病,寔緣災荒之荐經,大東之杼軸已空,牽補無術,自西之冠蓋相望,供億難支,市閭凋殘,無復昇平氣像,府庫罄枵,莫展管理規模,時値殷諒闇宅憂,冞切懷保之念,職同虞方岳宣化,誰是剸理之才?玆授卿以開城府留守兼管理使,卿其式展良圖,祗服寵命,管轄最重於守土,宜勉追先而報今,經用雖急於理財,恒念損上而益下,苟欲弊源之梳剔,譬琴瑟而更張,必有籌畫之彌綸,遇盤錯而是別,凡施措毋循常例,若稟裁厥有彝章。於戲,憂虞方殷於初元,倚毗有倍於他日,晉陽任保障之責,乃尹鐸之所寬,北門仗鎖鑰之才,非寇準則不可。故玆敎示,想宜知悉。知製敎李源益製進。
乙未五月二十五日卯時,上御熙政堂。朝講入侍時,領事洪奭周,知事鄭基善,特進官李寅泰·徐左輔,參贊官洪鍾應,大司諫李禮延,掌令李應信,侍讀官成原默,檢討官金在田,假注書鄭最朝,別兼春秋曺雲承·洪說謨,各持小學第四卷,以次進伏訖。上曰,史官分左右。上誦前受音一遍訖,原默讀自或所命,止未必是乎,仍讀奏釋義訖。上讀新受音十遍訖,命陳文義,原默曰,子之事親,何時不和色柔聲,而於此必言柔聲和色者,將陳事之是非利害,故慮或有儼威嚴恪之患也。於事無大害者,亦當曲從云者,卽委曲聽從也,此乃順志之謂也,若大害於事,則號泣而諫亦可也。在父母固如是,而在君臣則不然,雖小害亦當力爭,父子主恩,故慮其傷恩,或有曲從之事,卽有隱無犯之意也,君臣主義,故有小害者,則亦當力爭,卽犯顔廷爭之義也,伏願懋哉。上曰,下番陳之。在田曰,曲從爲言,委曲以從底意也,事親之道,以承順爲貴,白而不許,則不得不曲從,然苟於事有大害,則亦不得曲從矣。故曰,與其得罪於鄕黨州閭,寧熟諫,又曰,父有爭子,子之於親猶然,況臣之於君乎?上番所奏誠切實,伏願留念焉。上曰,領事陳之。奭周曰,此章所言,蓋指凡人事親之道,而人主之上奉母后,亦當以此爲法,凡人之事父母者,內有嚴憚之心,外有拘牽之勢,猶難以直行己志,人君則位在崇高,威權在己,徑情擅行,勢所易至,尤不可不加勉於順志悅親之道矣。此章謂父母所命,有不可行者,苟於事無大害,則亦當曲從,今殿下,上奉兩慈殿,慈殿之所期於我殿下者,唯是勸勉聖學,保護聖躬而已,非唯無害,皆是大有益於聖躬者,又豈有不可行之命乎?唯殿下,一以慈殿之心爲心,凡於慈敎之所勸勉期望者,無不恪勤服行,罔或少違,則不唯聖孝之有光,其所以成就聖德,又豈有大於此者乎?卽以目下最切者言之,慈殿之所勸勉而期望者,必無先於講學一事,見今講筵之停輟,幾過二朔,其間則有非開卷讀書之時,事勢所致,固不得不然,而仰覩講誦之際,生澁扞格,比前大遜,許久間斷之害,有如是矣。法講雖幸連設,而匪久又當以盛暑例停,若於此後,復有數朔停輟,則其爲害,尤當如何,而聖學之將就,何時可冀乎?三庚熇炎之中,固難如例開筵,而或以召對,或依向時例,以勸講召接,俾勿多日曠廢,又於燕居之際,毋爲他務所牽,一意溫習於講筵所受之書,使之融會沛然,順口純熟,以致緝熙光明之效,聖學之日新又新,固不待言,而仰承慈敎,慰悅慈心,亦莫有過於是者矣。法講之行,固不可間斷,而以其體貌嚴重之故,爛熳融液之效,猶未若自內講讀之易於得效矣。伏聆前受音講誦則自內下工,恐未能著實勤篤,今日以後,必須屢回熟複,以通貫無礙爲期,後日講誦之際,俾有拭目之效,區區之望也。上曰,知事陳之。基善曰,領事所陳,綣綣忠愛,溢於章義之外,臣無容更奏,而天下無不是底父母,父母之於子,豈有以不可行之事命之乎?此章訓戒之深切,特言其設有是也,猶當和柔而白之,曲從而順之,況於可行之事,其婉愉承奉,尤可知也。帝王之孝,雖異於匹庶,其以順親爲本則一也,夫養志之謂順,承意之謂順,今殿下,上奉兩慈殿,以親心爲心,節飮食愼起居,以悅慈心,勤講讀以體慈念,則古聖王順親之孝,無過於此,伏願深加留神焉。上曰,特進官陳之。寅泰曰,領事與玉堂所奏,甚好,臣別無仰達,而小學一部,爲帝王家講學之根基,伏願殿下,雖所讀之書,必加溫繹,自底緝熙之域,臣等區區之望也。左輔曰,臣則無更陳之辭矣。上曰,參贊官陳之。鍾應曰,領事·玉堂所奏,俱甚好,臣亦無仰達矣。上曰,臺諫陳之。禮延曰,臣亦無更達之辭矣。應信曰,臣亦無仰達矣。上掩卷。奭周進前奏曰,近日旱炎極甚,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。奭周曰,伏覩昨日慈敎,有別厲祭不卜日設行之命,惻怛憂民之德意,誠不勝欽仰萬萬,見今疾沴之流行,不獨都下爲然,八路諸邑,在在滋熾,在前如此之時,每自禮曹,關問各道,其熾盛處,卽爲啓聞設行,今亦依此例擧行之意,分付該曹,恐好,故敢此仰達矣。上曰,依爲之。出擧條奭周曰,法講事體,至爲嚴重,而新受音講讀之前,徑陳文義,極爲未安,當該玉堂推考,何如?上曰,依爲之。出擧條奭周曰,筵體本自謹嚴,臺啓所重尤別,而講筵未畢之前,臺臣之徑先奏事,已爲乖例,不陳前啓,先奏他事,尤爲傷損於臺體,大司諫李禮延,從重推考,何如?上曰,依爲之。出擧條奭周曰,今番三都監賞典,一依庚申年例施行矣,大轝邊首,在庚申蒙帖加之賞云,而無文蹟之可據者,今番則未免漏落,追後始有文蹟之搜出者,今雖過時,亦不可使有向隅之稱冤,國葬都監別單中,改付標以入,似好矣。上可之。禮延·應信·原默·在田等進伏,方欲合啓。上曰,出去臺廳爲之,可也。上曰,史官就座。仍命退,諸臣以次退出。
上在昌德宮。停常參·經筵。
自開東至辰時,灑雨下雨,測雨器水深五分。
李道在啓曰,明日常參·經筵,取稟。傳曰,只朝講。
李在鶴啓曰,大司憲宋穉圭在外,執義黃,掌令趙錫龜·李應信,持平趙準孝·安允沆呈辭,監察茶時之意,敢啓。傳曰,知道。
李道在啓曰,右承旨李景在,今日不爲仕進,卽爲牌招,何如?傳曰,允。
傳于李道在曰,禮房承旨馳詣受香諸處,奉審摘奸以來。
傳于宋持養曰,召對爲之。
李在鶴啓曰,明日朝講,憲府無進參之員,除在外外,呈告人員,竝待開門牌招,何如?傳曰,允。
又啓曰,明日朝講,兩司長官當爲進參,而大司憲宋穉圭在外,大司諫李禮延,待開門牌招,何如?傳曰,允。
以右承旨李景在牌不進罷職傳旨,傳于宋持養曰,只推。
兵曹,來九月十一日先大王尊爲世室慶科庭試武科初試時規矩,鐵箭三矢百二十步,柳葉箭五矢百二十步一巡三分,講書粗二上落點,取二技。
李在鶴,以備邊司言啓曰,昨聞憲府,忽出白苧布之禁,半日之間,推捉織路,滿城繹騷云,故雖已推治下屬,使卽收牌,而大抵法司出禁,除非私屠神祀等條,則必須先期發令,定限預飭,然後始乃出牌者,蓋亦禁於未然之意也。況憲府則都憲外,如非備員詣臺,毋敢在家出禁,非但自來規例之卽然,旣有昨年筵奏,以禁濫等事,竝都憲主之,無得違越之意,使之揭壁恪遵,則曾不幾何,又有此駭怪之擧者,貽羞臺閣,已無可論,而且此禁,本非憲府所管,則壞損法意,尤當如何?此不可置而不問,該臺臣,令政院捧現告,爲先施行譴削之典,擧行之吏隷,竝付秋曹,嚴査重繩,何如?傳曰,允。
又以兵曹言啓曰,宣傳官趙德永,病難供職,呈狀乞遞,改差,何如?傳曰,允。
吏曹啓目,粘連啓下是白有亦,觀此弘文館副修撰李源益上疏,則以爲,臣之偏母,年今六十有七歲矣,哀慼疚心,荼蓼萃身,人世慰悅之事,未嘗有毫分消受,積瘁成痼,奄奄床笫,臣不能爲口體之養,擇休有愧古人,反哺不若微物,臣情到此,良亦慼矣。借使臣家計稍裕,子職靡虧,甘旨瀡滫,得以自力,潘輿毛檄,猶爲人子之至願,況臣情事,有倍於人。伏乞特命選部,授臣一小邑,得以專城之榮亦爲白有臥乎所,李源益之家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上裁,何如?判付啓,依回啓施行爲良如敎。
乙未五月二十六日午時,上御熙政堂。召對入侍時,參贊官宋持養,檢校直閣吳取善,侍讀官徐元淳,檢討官金東健,假注書鄭鎏,記注官張鉉喆,別兼春秋洪說謨,各持小學第四卷,以次進伏訖。上讀前受音十遍訖,命陳文義,元淳曰,或所命有不可行者,則爲人子而事其父母之道,豈敢逆命而不從乎?雖有大害,必泣諫而許,然後改之,可也。況自以爲非,直行己志,則子雖所執爲是,而親命反歸於非矣,豈徒以不順之子爲言也?此於事親之道,爲不孝之一端也。且下章有父頑母嚚之說,故此章如是爲說矣。上曰,下番陳之。東健曰,此章文義,上番旣已敷陳,別無可以仰奏者矣。蓋此一章之旨,專言子事父母之道,而子於父母之命,或有所不可奉行者,而苟以承順爲主,則是陷其父母於不義也,故必柔聲和色,委曲而白之,如不獲命,則又必泣諫不已,此乃孝子事父母之道也。且此章所云事無大害,亦當曲從者,與下章愛惡若無害理,必姑順之者,相爲照應,伏望詳察焉。上曰,閣臣陳之。取善曰,玉堂上下番,悉陳無餘,臣別無更奏之辭矣。上曰,參贊官陳之。持養曰,臣亦無更陳之辭矣。上掩卷。東健奏曰,此章乃昨日朝講時所受音也,伏未知自內進讀爲幾遍,而字句之間,尙多齟齬未熟處,此由於講讀之際,未能專心致志而然也。朱夫子曰,讀書有三到,謂心到眼到口到,而三到之中,心到最急,心旣到矣,則眼口豈不到乎?此言甚切要,深加留念焉。上命退,諸臣以次退出。
上在昌德宮。停常參,只朝講。
自巳時至申時,日暈。
李在鶴,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
李道在啓曰,明日常參·經筵,取稟。傳曰,只晝講。
李在鶴啓曰,大司憲宋穉圭在外,執義黃,掌令趙錫龜·李應信,持平安允沆牌不進,持平一員未差,監察茶時之意,敢啓。傳曰,知道。
李道在啓曰,右承旨李景在,左副承旨洪鍾應,今日不爲仕進,竝卽牌招,何如?傳曰,允。
傳于宋持養曰,孝成殿朔祭,攝行磨鍊。
宋持養啓曰,吏曹郞廳來言,臺諫有闕,政事,取稟。傳曰,前望單子入之。
持平前望單子入之,金相稷落點。
以右承旨李景在,左副承旨洪鍾應牌不進罷職傳旨,傳于李在鶴曰,只推。
以大司諫李禮延,執義黃,掌令趙錫龜·李應信,持平安允沆牌不進罷職傳旨,傳于李在鶴曰,只推。
正言李魯確啓曰,請金甲島爲奴罪人克觀,更令王府,嚴鞫得情,快正王法。措辭見上請逆賊尙魯,亟施孥戮之典。措辭見上請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,快正典刑。措辭見上請充軍罪人申綱,亟令王府,拿鞫嚴問,盤覈得情,快伸典刑。措辭見上請島配罪人睦台錫,亟令王府,拿鞫嚴問,明正典刑。措辭見上請楸子島荐棘罪人尙度,拿鞫得情,快正典刑。措辭見上答院曰,不允。韓鼎事,不允。申綱事,不允。睦台錫事,不允。尙度事,不允。
宋持養,以奎章閣言啓曰,提學徐有榘疏批已下,卽爲牌招察任,何如?傳曰,允。
又以吏曹言啓曰,今此山陵朔祭大祝,前判官嚴錫履塡差,而時無職名,令該曹口傳付軍職,何如?傳曰,允。
李在鶴,以刑曹言啓曰,備邊司啓辭內,昨聞憲府忽出白苧布之禁,半日之間,推捉織路,滿城繹騷云,故雖已推治下屬,使卽收牌,已大抵法司出禁,除非私屠神祀等條,則必須先期發令,定限預飭,然後始乃出牌者,蓋亦禁於未然之意也。況憲府則都憲外,如非備員詣臺,毋敢在家出禁,非但自來規例之卽然,旣有昨年筵奏,以禁濫等事,竝都憲主之,無得違越之意,使之揭壁恪遵,則曾不幾何,又有此駭怪之擧者,貽羞臺閣,已無可論,而且此禁,本非憲府所管,則壞損法意,尤當如何?此不可置而不問,該臺臣,令政院捧現告,爲先施以譴削之典,擧行之吏隷,竝付秋曹,嚴査重繩,何如?傳曰,允事,命下矣。司憲府擧行吏隷等,捉來嚴査,則陪書吏金麗海,刑房書吏李光秀,陪所由趙成順等,不善擧行,致此法外出禁禁亂,所由崔命孫·金日成·宋漢得等,憑藉出禁,繹騷街路,容奸誅求之罪,俱爲遲晩。昨年著式,不啻申嚴,而又有此無難犯科者,極爲痛駭,竝依新定事目,各嚴刑一次後,麗海慶尙道長鬐縣,成順草溪郡,光秀全羅道同福縣,漢得光陽縣,命孫咸鏡道洪原縣,日成平安道順川郡,遠地定配所,竝卽押送,禁吏崔命岐·李東植·張俊敏等,雖無同犯之跡,難免不飭之罪,竝自臣曹,嚴刑一次,懲勵放送之意,敢啓。傳曰,知道。
右參贊徐有榘疏曰,伏以,孝和殿追崇禮成,情文允叶於闡徽,宗祏增光於繼序,上慰聖上皇皇靡逮之慟,下副臣庶於戲不忘之思,以愴以頌,小大同情。仍念,臣於病伏呻囈之中,忽伏奉內閣除旨,惝怳恧惕,歷屢日而不知所以自措也。牙牌體重,雖不得不章皇祗肅,而退伏私次,奉讀華誥,掩抑而不成聲,不自覺其淸淚之沾頤也。洪惟我正宗大王,臨御二紀,設始注措,動合天人,宏休盛烈,駕軼三古,而敷文晠軌,實權輿於內閣。是時臣祖父文靖公臣命膺,首膺提學之任,凡厥草創潤色,一切委任而責成之,及夫臣祖致政之後,特除臣本生父臣浩修直提學。且敎曰,此家之人,宜令世此官,凡校宸章峙圖籍等事,始終專綰,如臣之百無肖似,僥倖一第,則念其世而矜其愚,剪拂陶甄,曲費造化,通籍之初,卽叨待制之銜,熏沐雨露之澤,依近日月之光,未有超宗之文辭,遽作蔣乂之家世。臣每莊誦三世內閣罕矣之隆批,怳若隔辰,惶汗浹背,中間流落,息影朝端,自分爲聖世之棄物,忽忽又半生光陰矣,跧伏田廬,渾跡漁樵,顧瞻玉堂,若隔前生,腸日九回,血淚爲命,祗自恨其下從之此遲,追報之無地而已。近自十數年來,偏蒙我先大王華枯肉骨之恩,簪笏依舊,門戶復全,歷颺內外,動踰涯分,隕首結草,不足以酬聖恩之萬一,臣一食三歎,頻夕屢興,心口相謀,未知死所。今於眞遊寢邈,萬事成昔之後,臣復何心,憑恃寵靈,脂牽于榮塗,兜攬于華貫也乎?臣本譾劣蒙蔀之學,不足以備顧問,軋茁之文,不足以煥皇猷,斯乃同朝之所共悉也。方其年力之富强,南床末席,尙云濫竽,況可以崦嵫暮景,形存神去之餘生,晏然盤礴於一院之長,殆若宿趼循序之步,不念其仰累一初甄別之政,俯速家聲玷替之誚哉?參倚前衡,蹲仍無說,玆敢略構短章,仰瀆崇嚴。伏乞聖慈,諒臣言之匪出飾讓,念名器之不宜濫授,亟許鞶帶之禠,俾官方毋淆,私分粗安,千萬幸甚,臣無任云云。答曰,省疏具悉。卿其勿辭行公。
大護軍朴岐壽疏曰,伏以,虞卒奄過,德徽永閟於斯世,追崇禮成,神轝還奉於舊殿,伏惟孝思隆至,孺慕如新。仍伏念臣,自遭崩天之慟,固宜卽地自滅,獲遂褥蟻之忱,少洩攀髯之冤,而食息至今尙存,彈束依舊自如,甚矣臣之頑且忍也,此生此世,如窮無歸,高天厚地,此何人斯?區區下情,竊自慶祝者,黻座儼臨,日月重光,文陛瞻依,雨露若偏,始有少須臾無死之願,而其於一切世事,萬念都灰,祗擬奔走享祀之班,粗伸終天之慕。千萬不自意,伏奉別單下者,以臣名廁於題主書寫之任,至有資憲晉秩之命,臣驚惶震越,罔知所以措躬之所也。以臣所處,獲覩盛典,周旋於崇報之禮,攀依於陟降之所,在臣身,至願也大榮也,復何微勞之可紀,而誤恩之至此也?臣蒙被洪造,承藉先蔭,纔過强仕,滾到卿月,前後歷敭,罔非踰濫,至於八座崇秩,雖古之名碩當之,亦莫不却顧逡巡,而況如臣之蒙騃譾劣,百不猶人者,尤豈夢想之所及者哉?噫,小器易滿,急趨多躓,冥升之懼,負乘之災,猶屬臣一己之私耳。上以累一初愼簡之政,下以貽四方嗤點之羞,則是非細故也。百回思量,承膺無路,言實由中,情非飾外,玆敢冒死哀籲於崇嚴之下。伏乞天地父母,俯賜鑑諒,亟收成命,以重公器,以安微分,千萬幸甚,臣無任云云。答曰,省疏具悉。卿其勿辭行公。
道光十五年乙未五月二十七日卯時,上御熙政堂。朝講入侍時,領事朴宗薰,特進官洪敬謨,同知事申緯,特進官鄭基一,參贊官李道在,侍讀官徐元淳,檢討官金東健,正言李魯確,假注書鄭㝡朝,別兼春秋徐憲淳·洪說謨,各持小學第四卷,以次進伏訖。上誦前受音一遍訖,元淳讀自橫渠張先生曰,止必姑順之,仍讀奏釋義訖。上讀新受音十遍訖。上曰,文義陳之。元淳曰,以舜之大孝,不幸而遇父母之頑嚚,以不近人情,至有不告之事,是爲不悅於父母者也。然克諧以孝,終至悅豫,若使人之父母,其所愛惡,不至害理,則必姑奉承,以順其志者,此乃孝子之道也。上曰,下番陳之。東健曰,此章中若無害理之理字,卽事理之謂,而天下萬事,莫不有當然之理,伏望殿下,體認此理字之義,今日行一事,而必曰此果合於理乎,明日施一政,而必曰此非害於理乎?推玆以往,凡動靜語默,無一不合於理,而日用之間,無一切害理之事,則其作聖之工,豈有大於是哉?上曰,領事陳之。宗薰曰,此章順字,最宜深味,凡人子事親,必以柔婉和順爲主,若或有一毫不順於親,則不得爲孝,然亦必視是非可否,合於事理,然後順而行之,如或有不合於理,則須和色柔聲以諫之,如上章之文,是亦孝也,事合於理,行合於孝,是爲大順矣。詩云,妻子好合,如鼓瑟琴,兄弟旣翕,和樂且湛,宜爾室家,樂爾妻孥,子曰,父母其順矣乎?此卽中庸文也,蓋言子順於親,而親亦順於子也。如是則室家妻孥兄弟親戚,以至朋友,無不和翕,而爲人父則止於慈,爲人君則止於仁,皆從此推,以至天下順之矣,順字之義甚大,伏願深留聖意焉。上曰,同知事陳之。緯曰,必姑順之之順一字,意味無窮,若以人身譬之,則百體從令,是爲順也,反是則病矣,是以張橫渠之言,有曰,病根常在,隨所居而長。凡在下而居恭,爲子職之時,則務悅親心,是爲順也,在上而居君上之位,則容衆納諫,是爲順也,反是則是皆爲不順也,此所以隨所居而戒其病根之長也。體念於一順字,玩味思索,是區區之望也。上曰,特進官陳之。敬謨曰,領事以下所奏,俱甚好,臣別無他辭仰達矣。基一曰,領事·玉堂所奏,俱切實,伏願體念焉。上曰,參贊官陳之。道在曰,文義則諸臣所達儘好,臣無更達之辭。第臣卽昨冬書筵舊僚也,區區下情,於文義之外,有仰達者。臣竊覸殿下,聰睿天縱,臨文沛然,臣常不勝欽仰,意謂邇來聖學,漸躋緝熙之域,恒切顒祝,今玆登筵,仰覩臨講之儀,其間將就之美,非不仰認,而但以十分蘄望之忱,妄竊以爲,猶有欠於慥慥之工,臣不勝抑鬱焉。上掩卷。宗薰進前奏曰,旱餘得雨,朝氣尙涼,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。宗薰曰,法講事體,至爲嚴重,應參人員,不容或闕,而憲府諸臺,旣有行公之員,今忽闕參,事極未安。違牌憲臺,竝從重推考,何如?上曰,依爲之。出擧條宗薰曰,頃因奏請使行別單,任譯竝蒙加資之典,在渠輩萬萬榮幸,而至於未準履歷,或未經歷行者,來頭任使,實有苟艱之慮云。往在丙申庚申,亦有似此之類,皆經稟收資矣,今番譯官賞典中金學勉·朴鎭修·崔錫洪·韓應冕加資,竝還收,何如?上曰,依爲之。出擧條魯確進伏,方欲前啓。上曰,出去臺廳爲之,可也。上命史官就座。仍命退,諸臣以次退出。
上在昌德宮。停常參,只晝講。
未時申時,日暈。
宋持養啓曰,明日常參·經筵,取稟。傳曰,只晝講。
李在鶴啓曰,合辭方張之時,兩司無詣臺之員,事甚未安。除在外外,呈告人員,竝卽牌招,何如?傳曰,允。
傳于李景在曰,京畿監司留待。
傳于李景在曰,京畿監司入侍。
備忘記,京畿監司金道喜下直,長弓一張,長箭一部賜給。
洪鍾應啓曰,密符親納例也,而前京畿監司申在植,謂有身病,使其褊裨替納,事甚未安。推考,何如?傳曰,允。
李景在啓曰,明日傳香禮房承旨,當爲齋宿,而行左承旨李道在,今日不爲仕進,所當牌招,而拘於廳規,不得請牌,何以爲之?敢稟。傳曰,牌招。
李在鶴啓曰,大司憲宋穉圭,持平金相稷在外,執義黃,掌令趙錫龜·李應信,持平安允沆牌不進,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確,執義黃,掌令趙錫龜·李應信,持平安允沆牌不進罷職傳旨,傳于李在鶴曰,只推。
李在鶴啓曰,明日朝講,諫院無進參之員,除在外外,呈告人員,竝待開門牌招,何如?傳曰,允。
兵曹口傳政事,副司果單嚴錫履。
李景在,以戶曹言啓曰,延祜宮正堂簾帳修改吉日時,令日官崔福基推擇,則來六月初六日卯時爲吉云,以此日時擧行之意,敢啓。傳曰,知道。
洪鍾應,以備邊司言啓曰,進賀兼謝恩使乾糧,若待各道求請,則無以及期措備,使行盤纏與員役路需,令該廳磨鍊以給,而依已例,就曆節行包蔘中分排除出,待蔘稅收捧,卽爲還報之意,分付該廳該院,兩西則使行下去時,使之從便取用,而嗣後則別使所需,照例擧行,無煩稟啓之地,何如?傳曰,允。
又以備邊司言啓曰,卽見東萊府使李鐸遠所報,則問慰差倭,本出規外,故嚴飭任譯,使速責還,而差倭等以爲,有災相問,卽是交隣之義,今以規外,有此責還,則如例許接,非所敢望,惟願只納書契,受答歸復之意,屢屢哀乞,而終不可遽創新例,更加責還爲辭矣。問慰送使,雖以隣義爲言,規外之一或闊狹,後弊難言,而第其經歲懇乞,不過受答回去,則其在懷綏之義,不宜使之觖望。令該曹,特依替呈書契例,以爲裁答下送,卽速遣還之地,何如?傳曰,允。
又以兵曹言啓曰,禁軍來秋冬等都試,因政府及本曹有故,不得設行,今已過時矣。在前如此之時,有仍停都試,代行祿試射之例,今亦依此擧行,何如?傳曰,允。
李在鶴,以義禁府言啓曰,濟州牧使朴長復啓本內,濟州前判官李光暎罪狀,令攸司稟處事,啓下矣。李光暎,下去京畿安山地云,依例發遣府羅將,拿來,何如?傳曰,待待命拿囚。
李景在,以宣惠廳言啓曰,魂殿山陵三年內所用菜物柴炭等價,前已磨鍊,別單啓下而,因山日字,旣已進定,自乙未四月十九日,至二十五日,合七日所用菜物柴炭價,自戶曹加磨鍊,別單啓下矣。七日所用菜物等價,依例以米木錢三分磨鍊,米十三石九斗五合八夕,木四十疋,錢八十兩,取用於宣惠各廳·常平賑廳·兵戶曹各軍門,而自本廳,有難直爲派定,依前例特令廟堂,參量區劃,一依各其司定式上下,以爲貢人進排之地,而魂殿入番宗室以下蔘䓀價元數,十九石七斗八升七合,依乙卯定奪,折半減除,依丙申定奪,又減三分一外,米木錢三分磨鍊,米二石七斗六升二合四夕,木六疋,錢十二兩等,亦令廟堂,一體劃定,直給魂殿所屬,俾無窘急之弊,何如?傳曰,允。
同敦寧李嘉愚疏曰,伏以,臣猥蒙恩資,辭不獲命,纔已黽勉出膺,粗伸叩謝之忱,而第念臣於見職,本無敦寧,揆以公格,在所當遞,玆敢援例陳章,仰瀆崇聽。伏乞聖明,亟賜照例遞改,俾官方無壞,私分獲安焉,臣無任云云。答曰,省疏具悉。所請依施。
敎京畿監司金道喜書。王若曰,與共理良二千石,宜揀需時之才,俾宣化餘三十州,庸托觀風之任。出自二品卿月,去作一路福星。睠玆千里邦畿,卽我三輔屛翰。漢五陵之拱護斯重,敬灑掃於春秋,宋兩京之居留是兼,備綢繆於陰雨。開營府而地接城闕,綱紀四方,控陸海而利通舟車,委輸八路。第近日轉生痼瘼,且全省荐經大無。前秋之穡事稍登,尙多瘡痍之未起,連年之公稅竝督,遂至杼軸之俱空。雖在無事之時,若敗局之難着,矧玆接賓之後,殆欹器之益傾。乃睠在廷,疇若予采。惟卿,名閥蟬奕,淸朝蜚英。風姿舒遲,早凝眞宰相儀度,雅量寬厚,蔚有老成人典型。荷先朝知遇之恩,蘭臺珥筆,任隻日啓沃之責,玉署橫經。績庸是徵,乍分符於下邑,望實相副,遂佐衡於天曹。顧委任如彼其專,伊通才無適不可。玆授卿以京畿觀察使兼兵馬水軍節度使·水原府留守·開城府留守·江華府留守·廣州府留守·巡察使,卿其祗服寵命。益殫嘉猷,精白對揚,宜贊一初之政,幽明黜陟,克嚴三考之規。承先王覆育之仁政,急民力之休養,體太母憂勤之〈軫〉念,亦須德意之廣宣。自餘稟裁,有常故耳,凡厥政務,宜肩乃心。於戲,時予煢煢在憂,猶此諄諄然命。萱堂報草心之願,一道之養旣專,蔀屋騰春脚之謠,九重之憂庶弛。故玆敎示,想宜知悉。知製敎金東健製進。
道光十五年乙未五月二十八日辰時,上御熙政堂。大王大妃殿垂簾,京畿監司入侍時,右承旨李景在,假注書鄭㝡朝,記注官李冀楨,別兼春秋徐憲淳,京畿監司金道喜,以次進伏訖。大王大妃殿曰,京畿監司進前,奏職姓名。道喜進前奏達訖,大王大妃殿曰,京畿荐歉之餘,山陵大事已成,勅行又過,民事可悶,實心對揚,以爲紓力之地,可也。道喜起伏訖,大王大妃殿曰,軍契貢人自前應役,止於部內矣,今番因山時祭物輸送之際,自畿營軍人,不爲待令,軍契貢人,仍爲擧行,此亦無前之事也。到界後善爲區處,此後則使軍契貢人,只爲應役於部內之地,可也。道喜起伏訖,大王大妃殿曰,道臣先退。景在曰,宣諭何以爲之乎?大王大妃殿曰,日熱如此,退去爲之,可也。道喜退出,大王大妃殿曰,史官就座。仍命退,承史以次退出。
乙未五月二十八日午時,上御熙政堂。晝講入侍時,同知事安光直,特進官金炳朝,參贊官李景在,侍讀官洪羲錫,檢討官金東健,假注書鄭鎏,記注官李冀楨,別兼春秋徐憲淳,各持小學第四卷,武臣李行敎,以次進伏訖。上曰,史官分左右。上誦前受音一遍訖,命讀新受音,羲錫讀自若親之故舊,止亦不安矣,仍讀奏釋義訖。上讀新受音十遍訖,命陳文義。羲錫曰,孝子養親之道,養志爲先,養志之道,悅親爲大,故老萊子之斑衣弄雛,務悅親心也。曾子之請與曰有,務養其志也,此所云極力營辦,不計有無者,卽是養志悅親之意也,苟使知其勉强而不易,則實非事親之道也。凡孝親之節,雖有上下貴賤之不同,其所以盡誠渴力,則自天子達於庶人一也,而帝王之孝,比諸匹庶,尤有大焉。試以目今易知者而言之,殿下誠心講學,則必致上以悅兩慈殿之心,而非但講學一事爲然,推之於大小事爲,一是皆以養志悅親爲心,則一國臣民,必將觀感而興孝,我東方億萬年無疆之休,實基於是矣,伏願深加體念焉。上曰,下番陳之。東健曰,人子之事親也,養志爲貴,蓋爲酒爲食,只以供奉爲事者,是不過養口體也。賓客之奉,極力營辦,不使知其勉强者,是所謂養志,而養志乃所以悅親也。雖閭巷匹庶,猶務以悅親爲事,況帝王之孝,則其悅親之道,豈閭巷匹庶之比哉?今我殿下,上奉兩殿,其所以悅親者,其大有二焉,節飮食愼起居,以之保嗇聖躬,聖躬太平,則兩殿之心必悅矣。日開經筵,聖學將就,克臻乎緝熙光明,則兩殿之心必悅矣。以至日用云爲之間,專以悅親爲務,無事不悅親,無時不悅親,則帝王之孝,豈有過於是哉?伏願殿下,懋哉懋哉。上曰,同知事陳之。光直曰,上下番玉堂所奏,誠切當矣。此章宗旨,專在悅親心順親志,而帝王之孝,尤有大於匹庶,悅親之方,不一其端,故先意承順,以務悅爲主,上下番所陳勤講學愼節宣云者,正爲今日順慈心悅慈志之道理,而若或示其勉强爲之之意,則亦非所以先意承順之道。伏願此等處,深加體念焉。上曰,特進官陳之。炳朝曰,儒臣所奏甚切實,臣無更陳之辭矣。上曰,參贊官陳之。景在曰,賓客之奉,實係疏節,而猶爲極力營辦,則況大於此者,安得不極力而悅親心乎?今殿下講學將就,卽我兩慈殿之所期望,則不以文以實,日臻緝熙之域,悅親心之道,亦無過乎是矣,伏願體念焉。上掩卷,命史官就座。仍命退,諸臣以次退出。
上在昌德宮。停常參,只朝講。
自開東至人定,灑雨下雨,測雨器水深九分。自人定至三十日開東,灑雨下雨,測雨器水深四分。
宋持養啓曰,明日常參·經筵,取稟。傳曰,只晝講。
備忘記,坡州牧使徐相五下直,長弓一張,長箭一部,片箭一部,筒兒一箇賜給。
宋持養啓曰,實錄廳會同事,旣有成命矣,新除授大提學申在植,卽爲牌招,何如?傳曰,允。
又啓曰,大提學申在植牌不進推考傳旨,今方捧入,而實錄廳會同事命下之後,如是違牌,事甚未安。更爲牌招,何如?傳曰,允。
洪鍾應啓曰,明日傳香禮房承旨,當爲齋宿,而行左承旨李道在,今日不爲仕進,所當牌招,而拘於廳規,不得請牌,何以爲之?敢稟。傳曰,牌招。
以大司諫李禮延,司諫黃基文,獻納白東奎,正言李魯確牌不進罷職傳旨,傳于李在鶴曰,只推。
宋持養,以吏曹言啓曰,今此景慕宮朔祭獻官,同敦寧李嘉愚塡差書啓,而今已遞職矣,時無職名,令該曹口傳付軍職,何如?傳曰,允。
兵曹口傳政事,護軍單李嘉愚。
宋持養,以禮曹言啓曰,因備邊司草記,問慰差倭,只納書契,受答回去,令該曹裁答下送事,允下矣。回答書契,待書契上來,撰出下送,何如?傳曰,允。
執義黃啓曰,請古今島爲奴罪人韓鼎鎭,亟令王府,卽爲拿來,嚴鞫得情,夬正典刑。措辭見上請充軍罪人申綱,亟令王府,拿鞫嚴覈,夬施典刑。措辭見上請島配罪人睦台錫,亟令王府,設鞫嚴問,夬正典刑。措辭見上請楸子島荐棘罪人尙度,亟令王府,嚴覈得情,夬施當律。措辭見上新除授持平金相稷,時在慶尙道高靈地,請斯速乘馹上來事,下諭。答府曰,韓鼎鎭事,不允。申綱事,不允。睦台錫事,不允。尙度事,不允。下諭事,許遞。
洪鍾應,以訓鍊都監言啓曰,本局中軍金魯甲,身病甚重,勢難察任,改差,何如?傳曰,允。
乙未五月二十九日卯時,上御熙政堂。朝講入侍時,領事洪奭周,同知事李羲準,特進官李鼎臣·朴來謙,參贊官洪鍾應,執義黃,侍讀官洪羲錫,檢討官金東健,假注書鄭㝡朝,記注官金鉉復,別兼春秋徐憲淳,各持小學第四卷,以次進伏訖。上誦前受音一遍訖,羲錫讀自羅仲素,止不是處耳,仍讀奏釋義訖。上讀新受音十遍訖,命陳文義,羲錫曰,大舜處人倫之不幸,父頑母嚚,不近人情,而克諧以孝,烝烝乂不格姦,終至於瞽瞍感於誠孝,致其悅豫,故孟子曰,舜其大孝矣。今於千載之下,足令人興感,伏願講讀之際,勿泛而留心焉。上曰,下番陳之。東健曰,文義則上番旣已仰陳,臣別無可奏者矣,凡讀書之法,必先專心致志,領會其文勢及旨義,然後心與眼相符,眼與口相應,乃可以沛然無礙,所以讀書,先要領會也。臣於日來,數三登筵,竊覸殿下天姿聰明,玉音通暢,而第每於講讀之際,有間斷而欠連續,恐於領會上,或有未洽,而亦由專心之工,有所未至而然也。心苟專矣,則讀之一二遍,已無所窒礙,心不專矣,則雖至屢十遍,猶未免艱澁,此所以日前登筵時,以朱夫子三到之說有所獻焉,伏未知聖聰,果記有耶,餘懷耿耿,敢又敷陳,深加留念,是臣區區之望也。上曰,領事陳之。奭周曰,下番玉堂所陳,誠好矣,此乃朱夫子格言,而三到之中,心到爲要,蓋必心到,然後眼始到,眼到則口亦隨而自到矣。卽以今筵所講讀者言之,往往有明白易知之字句,而許久間斷,未能接續處,此蓋由於眼視之不在書卷,故口不能順下,而眼視之不在書卷,亦由於聖心之不免外馳也,竊願自今以後,對卷之時,勿起他念,勿作他事,專意注目於書卷之中,則講讀之際,自當有沛然之效,而所讀之書,亦皆不爲空文矣,此章文義,別無可以敷演者,而讀書之法,大義所係,固當熟講深體,至於名物訓詁之間,一字一句,皆不可放過,此章中羅仲素與了翁,殿下果知其爲何人乎?羅仲素名從彦,卽延平先生李侗之師也,延平卽朱子之師也,朱子乃有宋大賢,今此所講之小學,乃朱子所述。了翁卽陳忠肅公之號,陳忠肅公,已見於前日所講,殿下果記有乎?上曰,陳忠肅公,果在上文矣。奭周曰,言不忠信,下等人也,行不篤敬,下等人也,過而不知悔,下等人也,悔而不知改,下等人也,此皆上文所載陳忠肅公之語也,其言皆切實恰當,而此章所言,亦是至論,俱宜深加體念矣。上曰,同知事陳之。羲準曰,唯如此而後,天下之爲父子者定,大抵舜之爲舜,卽推擴於孝一字也,孝爲百行之源,如舜之大孝,然後天下之爲父子者定,父子定然後君臣定,君臣定然後,天下萬事罔不定,伏願深留聖意焉。上曰,特進官陳之。鼎臣曰,舜大聖人也,而特稱其孝,凡人之身,本於父母,故孝爲百行之源而堯·舜之道,亦曰孝悌而已矣,然孝之爲道,不惟吟讀一孝字而止,自有許多節次,況帝王之孝,異於匹庶,今殿下,勉修講學,以盡孝悌而推之,以致治國澤民,祈天永命之極,則其進於堯·舜不難矣,伏願殿下,勉哉勉哉。來謙曰,玉堂經筵諸臣,已盡敷陳,臣無容更達,而開講之後,臣初登筵席,伏聆玉音洪暢,臣不勝欽仰萬萬,但講讀之際,每患間斷,字句之間,有欠連續,竊恐聖心或不能專一,以致如此耳。讀書之法,最貴專心,況法講事體,至爲嚴重,尤異於燕閒之時,伏望繼自今,講讀之際,留意專心焉。上曰,參贊官陳之。鍾應曰,玉堂上下番及領事·經筵特進官,皆已陳達,臣別無更陳之義,而小臣向來以玉堂,屢次侍講,伏聽玉音通暢,講誦沛然,亦或有質問處,上下討論之時,仰認聖學將就領會文義,區區下情,不勝欽頌矣。近日前席,竊覸講讀之際,句讀或未連續,字音亦多詿誤,此必是伊來停講間斷之致也,工夫中最可忌者間斷也,一日間斷,則有一日之妨工,二日間斷,則有二日之妨工,自今以後,恒軫惜陰之念,益勉懋時之工,非特臨講時着力課程,雖於燕閒之時,自强不息,無所間斷,則其在進修之道,大有效焉。孔子曰,學而時習之,朱子曰,讀書要在熟,夫讀之不已,至於熟習,則緝熙之工,自臻光明之域,伏願留念焉。上掩卷,奭周進前奏曰,日熱且雨,朝氣陰濕,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。奭周曰,竊聆玉音,喉間似有痰意,時又有微嗽,近來日候,蒸鬱殊甚,無或以煩暑難耐之故,有水飮生冷之過進乎?此皆助痰之物,大妨攝養,春秋方富之時,最宜深戒,勿以一時之爽口而惟意多進,區區之願也。臣於向筵,以自內着實講讀之意,有所仰陳矣,俄者特進官所陳中,法講異於燕閒云者,其言果然,而燕閒之中,亦不可放忽,事體之嚴重,固莫如法講,而工夫之浹洽貫通,尤在於燕閒之時,又豈可以燕閒之異於法筵,而不爲致愼乎?不審筵退之後,自內講讀,爲幾遍乎?上未答,奭周曰,臣之猥登講筵,今亦屢遭矣,罕有承聞於下答者,臣等所奏,必有見槪於聖心而可以留意採納者,亦必有不槪於聖心而可以反復辨難者,章句文義之中,亦當有疑晦難曉而不可不質問者,今乃一味淵默,不少賜敎,此固非所以將就聖學之道,而上下情志之不交,尤豈非大可悶處乎?君臣之間,猶家人父子也,何言之不可道,何事之不可言乎?朱夫子嘗以晉對之際,酬酢如響爲盛事,蓋酬酢如響,然後始可以有懷必達,情志交孚,而百事可做,自今以後,頻賜下答,亦須隨處問難,俾有流通孚格之效,區區之望也。鍾應進前奏曰,今日朝講,諫院諸臺,無一人進參,事甚未安。違牌諸臺,竝從重推考,何如?上曰,依爲之。出擧條進伏,方欲前啓,上曰,出去臺廳爲之,可也。上命史官就座。仍命退,諸臣以次退出。
上在昌德宮。停常參,只晝講。
藥房提調權敦仁,副提調李景在啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候,一樣,卿等不必入侍矣。大王大妃殿·王大妃殿口傳問安。答曰,知道。
宋持養啓曰,明日常參·經筵,取稟。傳曰,停。
李在鶴啓曰,合辭方張之時,兩司無詣臺之員,事甚未安。除在外外,呈告人員,竝卽牌招,何如?傳曰,允。
又啓曰,備邊司郞廳來言,今日賓廳日次,而領議政沈象奎,右議政朴宗薰俱有身病,左議政洪奭周差祭,不得來會云矣,敢啓。傳曰,知道。
傳于洪鍾應曰,傳香承旨,馳詣宗廟·景慕宮,奉審摘奸以來。
傳于宋持養曰,左承旨·右承旨·左副承旨竝許遞,前望單子入之。
宋持養啓曰,臣與左副承旨洪鍾應伴直矣,纔已許遞出去,伴直無人,右副承旨李在鶴,所當牌招,而拘於廳規,不得請牌,何以爲之?敢稟。傳曰,牌招。
承旨前望單子入之,成遂默·金箕晩·申冕周落點。
宋持養啓曰,大提學申在植牌不進推考傳旨,今方捧入,而實錄廳會同事命下之後,如是違牌,事甚未安。更爲牌招,何如?傳曰,允。
又啓曰,大提學申在植再牌不進推考傳旨,今方捧入,而實錄廳會同命下之後,連事違召,無意承膺,事甚未安。所當更請牌招,而係是一日三牌,何以爲之?敢稟。傳曰,更爲牌招。
又啓曰,吏曹郞廳來言,臺諫有闕,政事,取稟。傳曰,當日爲之。
又啓曰,卽者吏曹郞廳來言,政事當日爲之事命下,而判書趙寅永,參判申緯,參議徐英淳,俱以病不來,不得開政云,竝卽牌招,何如?傳曰,允。
以平安監司鄭元容狀啓,三和府使孫綏遠身死事,傳于宋持養曰,今日政差出,催促下送。
宋持養啓曰,行都承旨李奎鉉不爲仕進,左承旨·右承旨·左副承旨未差,右副承旨李在鶴未承牌,臣持養,吏兵批兼進之意,敢啓。傳曰,知道。
宋持養,以吏批言啓曰,陳賀接慰官李源益,以其親病,呈狀乞遞,依例改差,何如?傳曰,允。
又以吏批言啓曰,奉常寺判官權溭,以其身病,呈狀乞遞,依例改差,何如?傳曰,允。
又以吏批言啓曰,卽接忠淸監司金在三移文,則見今麥糴農課,俱係急務,而閱月曠官,過限不還,揆以邑務與法例,極爲未安,而文義縣令李樹敏,以就理事,發行上京,槐山郡守洪淳謨,以省掃事,受由京畿竹山地,全義縣監李樂重,以省掃事,受由京畿永平地,不日催促下送事,爲辭矣,自臣曹催促,則全義縣監李樂重,今月二十九日,已爲下去云。槐山郡守洪淳謨,文義縣令李樹敏,身病猝重,不得下去云,其身病旣如是,則有難强令還任,竝罷黜,何如?傳曰,允。
又以吏批言啓曰,新除授三水都護府使鄭泰東戶奴呈狀內,矣上典素患痰癖之症,當此換節之時,一倍添劇,時日之內,萬無起動遠赴之望,卽速入啓遞改云,其身病旣如是,則有難强令遠赴,罷黜,何如?傳曰,允。
又以吏批言啓曰,譯官金學勉·朴鎭修·崔錫洪·韓應冕,竝加資還收事,蒙允矣。金學勉·朴鎭修·崔錫洪·韓應冕所授通政敎旨,自臣曹收來爻周之意,敢啓。傳曰,知道。
有政。吏批,判書趙寅永進,參判申緯牌不進,參議徐英淳進,右承旨宋持養進,啓曰,臺諫及玉堂東壁,今當差出,而擬望之人乏少,外任及相避竝擬,何如?傳曰,允。以韓文爀爲持平,李㙽爲副應敎,李道在爲刑曹參判,鄭禮容爲同敦寧,權用經爲戶曹參議,李殷相爲奉常判官,金炳斗爲槐山郡守,鄭基重爲永川郡守,姜彝文爲陽川縣令,李效榮爲文義縣令,兪廷煥爲甑山縣令,李圭徹爲三和府使,承文著作單安潤蓍,濟州牧使朴長復仍任事承傳,寧陵參奉權錫孝,英陵參奉李彙正相換。故學生李羲元贈吏參例兼,故學生李衡重贈僕正,已上同義禁李道在考曾祖考,故郡守李田秀贈吏參例兼,同敦寧李嘉愚考。
兵批,兼判書金在昌病,參判閔致成在外,參議申在獻病,參知金箕晩入直進,右承旨宋持養進,訓鍊主簿加設單王啓疇,護軍李道在·鄭祖榮,副護軍李景在·洪鍾應·朴齊明·金鎭元·趙德永·鄭瑋·柳億,副司直金相稷。
吏批,再政。以李嘉愚爲同義禁,徐念淳爲禮曹參議,沈啓錫爲兵曹參知,申鳳圭爲藍浦縣監,李鼎耉爲新昌縣監,尹泰兢爲咸悅縣監,鄭淳榮爲麟蹄縣監,李升德爲三水府使,陳賀接慰官單金錫淳,兼春秋二單柳基豐·洪龜燮。
兵批,再政。兼淸南防禦使單李圭澈。
李在鶴,以兵曹言啓曰,闕門開閉,何等愼重,而今日丹鳳門下鑰時,誤爲橫鎖,至有更鎖之擧,事甚駭然。當該守門將及門考宣傳官,竝令該府,拿問處之,何如?傳曰,允。
李在鶴啓曰,闕門鎖鑰,何等審愼,而今日丹鳳門下鑰時,誤爲橫鎖,事甚駭然。當該守門將及門考宣傳官,竝所當重勘,而本院請推之外,無他可施之罰,何以爲之?敢稟。傳曰,竝拿處。
又啓曰,大司憲宋穉圭在外,執義黃,掌令趙錫龜·李應信,持平安允沆牌不進,一員未差,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確,執義黃,掌令趙錫龜·李應信,持平安允沆牌不進罷職傳旨,傳于李在鶴曰,只推
兵曹,以李完植爲都監中軍。
宋持養,以魂殿都監儀軌廳言啓曰,本都監儀軌郞廳儀賓府都事金愼根遭母喪,其代工曹正郞吳基默差下,儀軌事畢間,使之檢察,何如?傳曰,允。
李在鶴,以都摠府言啓曰,今日入直內三廳·武兼·禁軍及軍兵等,當爲中日習射技放,而雨勢如此,不得設行之意,敢啓。傳曰,知道。
又以兵曹言啓曰,今五月各廳堂下武臣朔試射,臣曹連因有故,不得爲之之意,敢啓。傳曰,知道。
乙未五月三十日午時,上御熙政堂。晝講入侍時,知事權敦仁,特進官李德鉉,參贊官李在鶴,侍讀官洪羲錫,檢討官許晟,假注書鄭鎏,記注官金鳳梧,別兼春秋朴齊憲,各持小學第四卷,武臣沈能俊,以次進伏訖。上曰,史官分左右。上誦前受音一遍訖,羲錫讀自伊川先生曰,止豈可使人爲之,仍讀奏釋義訖。上讀新受音十遍訖,命陳文義,羲錫曰,事親以孝,奉祭以敬,而孝與敬,不外乎一箇誠字,故曰誠孝,曰誠敬,而盡誠之道,在我而不在人,此所以事親奉祭之不可使人爲之也。禮記曰,左右就養無方,論語曰,吾不與祭,有如不祭之歎,卽此意也。然或有不可不代人之事,亦有不可不使人之時,此則於明倫篇所云姑與之而姑使之之語,有故使人可也之訓,見之矣,藉使不得躬親,盡其孝敬之誠,則反有勝於躬行而誠意之或未盡也,惟在於誠與不誠之如何耳。夫誠字之義,純一無僞之謂誠,眞實無妄之謂誠,而誠之所到,無思不獲,竊伏覩殿下,講讀之際,好學之誠意,恐有所未篤,故不無抵捂窒礙之患,苟如是,則安望其日月將就,緝熙光明之工乎?堯·舜之道,亦不過事事盡誠而合於理而已,伏願深加體念焉。上曰,下番陳之。晟曰,文義,上番以誠字敷陳,語皆切實,別無更陳,竊伏覩十番講讀,則字音句節,非不洞徹於聖聰,而每多礙澁者,似有欠於存心而然也,今雖仰陳文義,亦如講讀之時,不賜諦聽,則恐亦無益於仰裨萬一,伏願深加垂察焉。夫醫者賤執事也,是故孟子曰,人而無恒,不可爲巫醫,然則巫醫,決非君子人親爲之事,其於爲親之事,不可不屈也。且病者,安危之分,尤可審愼,則以孝子愛親之誠,豈可以醫之賤而小而忽之哉?至若下章事親奉祭,豈可使人爲之之訓,果不可使人也明矣。先儒有言曰,子事親以孝,親誠心悅之,奉祭之道,禮經云神道無虛享,釋之曰,祭必以子孫之血脈,合祖考之精神,天屬誠悅之事,血脈感應之理,何可使人而爲之哉?語其極,則事親奉祭之道,無過於一誠字也,伏願深留聖聰焉。上曰,知事陳之。敦仁曰,此二章卽敍事親奉先之節也,經傳之言孝道,指不勝摟,而此章所戒,又可謂靡不庸極矣。醫技之卑賤,而猶不可不知,服事之微細,而亦不可不親,則其隨事隨處,憧憧一念之發於至誠,此可以知孝者人道之本,無貴賤一也,而人君出治,尤以孝爲本,百行之源,乃爲四海之準,一國之興,皆推三朝之德,故曰,堯·舜之道,孝悌而已。今殿下,上奉兩慈殿,凡於左右承事之節,固當體驗於此等文義,而雖以講學一事言之,一日勤講,慈心必當悅豫,一日不勤,慈心又當憂惕矣,畢竟成就之事,猶屬日後,目下慰悅慈殿之心,莫過於勤講,而臨文誦讀,終無留神之意,諸臣陳勉,或欠開納之色,如是臨講,保無實效,慈心之憂悶,當復如何,古人曰,以親心爲心,伏願益加勉勵,仰慰慈殿之心,俯答諸臣之望焉。上曰,特進官陳之。德鉉曰,玉堂知事所陳,俱切實,臣無更達之辭矣。上曰,參贊官陳之。在鶴曰,臣亦無仰陳之辭矣。上掩卷,命史官就座。仍命退,諸臣以次退出。
上在昌德宮。停常參·經筵。
成遂默啓曰,明日常參·經筵,取稟。傳曰,只朝講。
李在鶴啓曰,來初五日,朝參日次矣,敢稟。傳曰,停。
又啓曰,合辭方張之時,兩司無詣臺之員,事甚未安。除在外外,呈告人員,竝卽牌招,何如?傳曰,允。
備忘記,廣梁僉使朴東㝢下直,長弓一張,長箭一部,片箭一部,筒兒一箇賜給。
傳于成遂默曰,孝成殿晝茶禮,當自內親行矣,該房知悉。
李在鶴啓曰,今日晝茶禮親行時,承旨當爲備員,行都承旨李奎鉉,所當牌招,而拘於廳規,不得請牌,何以爲之?敢稟。傳曰,牌招。
又啓曰,同副承旨申冕周時在慶尙道義城地,斯速乘馹上來事,下諭,何如?傳曰,許遞,前望單子入之。
承旨前望單子入之,閔永勳落點。
李奎鉉啓曰,新除授同副承旨閔永勳,卽爲牌招,何如?傳曰,允。
成遂默啓曰,實錄廳會同事,命下矣。大提學申在植疏批已下,卽爲牌招,何如?傳曰,允。
又啓曰,大提學申在植再牌不進推考傳旨,今方捧入,而實錄廳會同命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
李在鶴啓曰,大司憲宋穉圭,持平韓文爀在外,執義黃,掌令趙錫龜·李應信,持平安允沆牌不進,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確,執義黃,掌令趙錫龜·李應信,持平安允沆牌不進罷職傳旨,傳于李在鶴曰,只推。
李在鶴啓曰,明日朝講,兩司當爲進參,除在外外,呈告人員,竝待開門牌招,何如?傳曰,允。
成遂默,以奎章閣言啓曰,景慕宮望廟樓,今朔奉審,無頉之意,敢啓。傳曰,知道。
又以弘文館言啓曰,新除授副應敎李㙽,卽爲牌招察任,何如?傳曰,允。
領議政沈象奎疏曰,伏以,臣形軀僅存,癃痼莫甚,恐遂蹶仆,駭汚朝次,是敢入而呈醜,控尸冒之懼,退而齎誠,丐生成之澤,面奏手牘,猥疊如此,及伏承恩批下者,十行如綸,鄭重優隆,所以勉留臣而開諭臣者,諄諄又如此,臣誠隕越,竊益憂恐。嗚呼,臣之策名登朝,居然四十七年,事我正宗大王我先大王,終始知遇,恩造罔極,無所報效,而彌荷眷畀,式至今日耋及之而力旣愆,惛耗罷憊,不敢復備任使之末,則亦無以自托於古人所謂報先帝而忠陛下之職分者,以臣計臣,生亦何爲,惟是恨恨,每不禁枯淚之漬宵忱也。今殿下沖年嗣服,上而承皇天祖宗託付之重,下而臨億兆生靈愛戴之衆,凡厥所以佛時仔肩,委任以責其輔助扶持之者,顧不在於數三秉均之大臣,而首相尤有專焉。臣之空疎陋劣,雖不老且病,實無以負荷得起,而萬萬不意,遭時崩坼,忍侍憑几,莫攀墜弓,慟剝憂懼,恤恤懍懍,朝暮不遑,遂不免黽勉挨冒,處之若恬,安是豈其得已哉?今幸大事咸成,而迺又薄海普㝢,莫不懷列朝淪浹之澤,賴慈聖厚載之化,晏然寧謐,國無所疑,臣於是,始敢可以言其私矣,非專言其私,卽所以大有憂於國事也。臣於向日進對,以駑馬輸載之說,猥有引譬仰陳者,駑馬之力乏任重,必將僨轅輸載,而猶不弭其策釋其負,則其終踣斃乃已,駑馬終斃,固無足恤,猶以常日畜養之恩,恐亦或僅惻然之念,況其轅覆載傾,害終何歸?使大輅頓敗,豈駑斃之無足恤,則是宜上之所以紆慮者,必有加於下之所自爲憂恐也。廐中良駟,非此一駑,脫此易彼,可復遲疑,必待其敗斃而爲之耶?臣之癃殘癈痼,甚於駑馬之力乏,而見叨之任,尤有重於大輅之服馭,若以其挨冒於前謂不妨,姑且仍之,是則負不釋而策不弭,斃非敢暇憂,而將以其身敗國事,死不可瞑,爲恨如何,如此者,亦庶可以俯僅惻然之念矣,情所切迫,言不知裁,若其到底賤狀,已具於前籲,不敢復瀆,伏望聖慈,早垂憫諒,亟賜黜免,公私之幸,不勝云云。答曰,省疏具悉卿懇。日前批旨已罄予意,意謂卿幡然改圖,無孤予終始倚毗之誠,今見巽牘再至,是豈所望於蹇蹇匪躬之地乎?卿試思之,今誠何等時也,以予寡昧沖眇,尙賴卿宿德重望,匡輔彌綸,可幸無事于民國,今若捨卿,豈啻中流失楫之比,而卿之必欲捨予而退者,又豈先王所以簡拔,東朝所以勉留之意哉?卿之高年康强,予所悉也,卿須深諒於國耳公耳之義,更勿以辭免二字爲言,至望至望。仍傳于宋持養曰,此批答,遣史官傳諭于領議政。
大提學申在植疏曰,伏以,虞邱奄封,周廟追隆,哀慶相仍,愴慕均切,伏惟我殿下,沖年宅宗,踐位行禮,承艱大之業,顯繼述之謨,今日朝廷君臣上下,淬礪圖功於一初淸明之會,而馭世之具,官人最重,伏奉聖旨,授臣以兩館大提學,臣自聞恩命,不覺其大驚大慙,繼之以大懼也。臣聞擁腫之木,不合於棟樑,苦窳之器,不稱於簠簋,凡物之爲用,各適其宜,然後方可諧衆務而亨庶品,一或反是,則輒致瞻聆之眩惑,是故林鳥淵魚,抵之以珠玉則必駭,今臣所叨,實無異於魚鳥之珠玉,傍觀者尙或瞠眼,況臣之身親當之者乎?臣本聖世之一窮儒耳,少日鉛槧之工,不過爲功令赴擧之資,而亦因脆質善病,未能刻意下工,中歲科名,僥倖濫竊,尋摘小技,仍付筌蹄,舊學都忘,新知蔑如,近又年迫耆耋,衰謝癃痼,而竊覸淸朝譽髦之效,鴻匠鉅工,世多其人,鉤深學海囊括詞林者,濟濟彬郁,今忽以如臣老病荒廢之人,糠粃於藝苑執牛之盟,模楷於昕庭歌鹿之場,豈不誠貽羞同朝,置身無地乎?況其職名,顧何等淸峻也,掌辭命以贊黼黻,主考試以懸藻鑑,凡屬煥皇猷而興儒化者,悉司其權,故謂之文衡,設官以史,肇於軒皇,三代秦漢,皆有太史之稱,而是職也監修國史,故謂之太史氏,自唐曁宋,至于皇朝,宰執之主掌文事者,輒授以太學士,故我朝官制,亦嘗倣古而稱之,蓋其地望甚重,掄選極艱,今乃空疎如臣,謏陋如臣,而一朝濫廁,則不獨見笑於具眼,抑恐貽累於宸簡,而遂使國朝名器,由臣而玷汚,亦豈不大可悚悶而瞿瞿者乎?轉輾思惟,承膺無望,玆綴短章,仰塵崇嚴。伏乞聖明,亟遞臣職,以安私分,以重公器焉,臣無任云云。答曰,省疏具悉。文衡之任,卽循輿論,卿其勿辭行公。
乙未六月初一日午時,上詣孝成殿。晝茶禮親行入侍時,行都承旨李奎鉉,左承旨李在鶴,右承旨宋持養,左副承旨成遂默,右副承旨金箕晩,同副承旨閔永勳,假注書鄭㝡朝,記注官張鉉喆,別兼春秋曺雲承,提學趙寅永·徐有榘,直提學朴永元,原任直閣李嘉愚,檢校直閣李景在·吳取善,檢校待敎金學性以次侍立。時至,通禮跪啓請出次,上具衰服,出自廬次詣板位,通禮跪啓請俯伏哭,上俯伏哭,少頃,止哭,行四拜禮訖。通禮跪啓請盥洗,上詣盥洗位,盥洗訖。仍詣香案前跪,奎鉉奉香,在鶴奉爐,上三上香訖。奎鉉執盞跪進,上受盞授在鶴,在鶴奠靈座前,持養·遂默以次獻盞訖,上降復位。通禮跪啓請俯伏哭上俯伏哭興,行四拜禮訖,通禮導上還齋殿,諸臣以次退出。
上在昌德宮。停常參,只朝講。
自人定至初三日開東,灑雨下雨,測雨器水深三分。
成遂默啓曰,明日常參·經筵,取稟。傳曰,停。
傳于成遂默曰,自明日勸講爲之。
成遂默啓曰,刑曹參判李道在,除拜後過三日不爲出肅,依定式推考警責,仍卽牌招察任,何如?傳曰,允。
宋持養啓曰,假注書鄭㝡朝,身病猝重,勢難察任,今姑改差,何如?傳曰,允。
鄭㝡朝改差,代以趙雲澈爲假注書。
成遂默啓曰,大提學申在植牌不進推考傳旨,今方捧入,而實錄廳會同命下之後,如是違牌,事甚未安。更爲牌招,何如?傳曰,允。
又啓曰,大提學申在植牌不進推考傳旨,今方捧入,而實錄廳會同命下之後,如是違牌,事甚未安。更爲牌招,何如?傳曰,允。
以副應敎李㙽牌不進罷職傳旨,傳于成遂默曰,只推。
成遂默,以弘文館言啓曰,副應敎李㙽,旣有只推之命,卽爲牌招察任,何如?傳曰,允。
以執義黃,掌令趙錫龜,持平安允沆,司諫黃基文,獻納白東奎,正言李魯確牌不進罷職傳旨,傳于金箕晩曰,只推。
以副應敎李㙽牌不進罷職傳旨,傳于成遂默曰,只推。
金箕晩,以都摠府言啓曰,都摠管朴晦壽,以漢城府判尹,本府坐起,晝仕出去之意,敢啓。傳曰,知道。
成遂默,以承文院都提調意啓曰,勅使通官派送事及牌文出送事,禮部咨文纔已出來矣,回咨依例撰出,正書安寶後,定禁軍騎撥下送于灣府,使之傳給鳳城將處,以爲轉致北京之地,何如?傳曰,允。
金箕晩,以兵曹言啓曰,今月初五日,一羽禁軍番次矣,該番將閔致默病難供職,呈狀乞遞,改差,其代依承傳口傳差出,何如?傳曰,允。
兵曹口傳政事,以李守益爲羽林將。
金箕晩,以兵曹言啓曰,每都政,新資五窠,例爲差出,而營將·中軍·虞候姑無準二十朔者,雖未滿朔數,依例推移內遷,何如?傳曰,允。
又以扈衛廳大將意啓曰,別將任泰淳,身病猝重,勢難察任,改差,何如?傳曰,允。
大司諫李禮延,掌令李應信,副校理成原默,修撰許晟啓曰,噫嘻痛矣。書九之罪,可勝誅哉?亂臣賊子,從古何限,而窮凶絶悖,未有如裕賊,裕賊之根窩,卽書九庚申一疏是已。其疏之上下屢千百言,閃忽疑眩,莫可摸揣,而指意肯䋜,專在於彼,固曰四條,外托義理之說,而內售沮戲之計,陽爲承順之態,而陰懷惎間之謀,語脈所歸,手脚莫掩,言之體粟,不敢痛陳其逆節,思之膽掉,不忍歷擧其罪案,而傳敎中前茅裕賊之敎,實是燭奸之禹鼎,照魔之秦鏡也。於戲,我正宗大王五晦筵敎,卽明諭御極後,用舍進退,斷自淵衷之意,而書九乃敢杜撰聖旨,動搖大計,凶圖禍心,一轉而爲裕賊,如印一板,如貫一串,終至有宜學之遺醜餘孽,得以藉口,詡之以闡明,稱之以對揚,此豈一朝一夕之故哉?涓涓之流,始自書九,而滔天於裕賊,餘波於宜學,顧今拔本塞源之方,亶在乎先正書九之罪,而鬼誅已加,王章莫伸,輿情之憤鬱,何時可洩,世道之憂虞,何日可弭?請書九亟施追奪官爵之典。答三司曰,不允。
大司諫李禮延,掌令李應信啓曰,噫嘻痛矣,以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部曲則亂本凶圖,甚於耇·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說太甲桐宮之言,推戴逆欑之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤,試以渠之招辭觀之,雖優爲逆謀,以不少之人,何可遽然承服,又以爲,如欲殺之則速出斬之等語,肆然發惡,而且太甲桐宮之說,果如諸賊一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案,置之趾賊一門之窮凶極惡,自有天地以來所未有者,而限以國法,獨貸其凶種之穉少者,梟種稍長,安知不更肆獍惡,如範·吉等所爲者耶?澤遂爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理,請遲晩後物故罪人啓能亟施孥籍,趾賊等凶種夬施邦刑,獻遂設鞫得情。噫嘻痛矣,從古亂逆何限,而豈有如夏賊之窮凶極惡者哉?語其凶言則雲·海之所不道,論其逆節則賊鏡之所不爲,見者骨寒,聞者膽掉,實是窮天地亘古今,所未聞所未有者也。此豈渠一人之所作爲,一時之所做出,和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不凜然,到今追究之道,惟在於親屬奴傔之及時訊鞫,而章疏之請,尙未蒙允,此雖出於正宗大王包涵寬假之至仁盛德,而至於夏賊子女囚禁待年之命,臣等尙今抑鬱,寧欲溘然,夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣,夏賊之外,豈復有夏賊,而乃者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議,勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳,千剮萬斫,未足以洩輿憤,收孥瀦澤,不可謂當其律,夏賊之變,已用适·雲之例,則今於此賊,決不可異同也明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知恭賊正刑之後,一二同情之類,旣無究問之道,而斗恒尙今假息於覆載之間,則夏·恭兩賊之黨與同情,萬無不知之理,目今究覈之道,惟在於此,而雖以向來連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也,是必其夫暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈,請夏賊子女亟施跪斬之典,斗恭親屬應坐之類,一依适·雲例擧行,斗恒及夏賊親屬奴傔連伊夫妻,竝嚴鞫得情,夬正典刑。噫嘻痛矣。明謙之凶謀逆節,實是亘萬古所無之賊也,身爲閫帥,已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而逆復之愛姪也,一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討快行,而誅殛之典,止及其身,收孥之律,尙未擧行,揆以獄體,不免疎虞,以謙以逆復之子,傳襲其父之凶圖,以下七字刀削鉤覈之路,惟在此賊之盤問,而不加究覈,不捧結案,遽爾用刑,只施應坐,而籍産之典,雖已擧行,收孥之律,在所不已,逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而好石之以年未滿循例爲奴者,揆以邦刑,萬萬乖當,夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,更無可論,請明謙·以謙亟施孥戮,逆復庶子好石亟施處絞。噫嘻痛矣,亂逆之變,從古何限,而豈有若嶺啓中諸賊之窮凶極惡者哉?嗚呼,際庚年天崩地坼之痛,大小中外,惟有血泣攀號,直欲無生而已。噫,彼逆魁時景等兄弟,渠亦今日臣民耳,抑何凶肚,包藏禍心,闖此擧國哀遑之時,敢坐嘯聚不軌之謀,假托占夢,誑惑人心,妄附星緯,煽動妖言,驅脅蚩蠢之村氓,乘夜直犯於官府,肆發縛官上京,擧兵除惡等語,究其逆節,實有浮於麟·亮,而鯨鯢之戮未加,魑魅之形先滅,雖未及如法結案,而此等凶逆當施孥戮之典,金樂敎則以玄慶之妻娚,參聞醫官可疑之說,而不卽直招,及與時皞面質之後,始乃吐實,究厥情節,萬萬狡慝,凡此諸賊,雖或有首從之別,而其在誅亂根重獄體之道,不可自外勘斷而止,請時景·時昱竝施孥籍之律,金樂敎亟令王府,設鞫嚴覈,快正邦刑。噫嘻,亂臣賊子,從古何限,而豈有若家煥·承薰·樂敏·哲身等之窮凶情節者哉?主張邪敎,詿誤迷俗,相率入於無父無君之域者,已是亘古所無之變怪,而就以恒·儉輩鞫案觀之,其所綢繆排布,至凶絶悖之狀,不可但以邪學言也,請來大舶,裝載兵哭,曰以脅持,曰以判決云者,卽是适·璉之餘套,而麟·亮之後身也,賴天之靈,旋加誅殛,而向使其計得售,則白蓮黃巾之變,有不足言,而國之爲國,未可知也。追惟及此,不覺毛骨俱竦,恒·儉諸賊,雖是凶獰,特不過鄕曲卑微之類,而乃其首惡而指使者,則家煥輩是已觀於銀子辦出之計,郵卒裝送之謀,可知其逋逃主於淵藪,羌胡伏於輦轂也。春間治獄之時,只以邪黨而誅鋤,或徑先物故,或誅止其身,而儉賊之鞫案始出,渠輩之逆節昭著,則神人之憤,久而益切,實欲手磔口臠而不可及矣,恒·儉乃其枝葉,旣伏典刑,則家煥諸賊之爲厥根柢者,獨可逭於儉賊已施之律乎?請物故罪人家煥·哲身,正法罪人承薰·樂敏施以孥籍之典。噫嘻痛矣,國榮·陽澤之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,憯毒之凶計,暗相綢繆,罔有紀極,主張者榮賊,而陽澤焉承望,至於丙申節獻之闕封,己亥宮女之逮訊,而倫綱之斁敗無餘地矣。處在保護之任,而端陽之例供,肆然廢停,共坐深嚴之地,而宮人之拷掠,期於誣服,亂逆之犯分干紀者,從古何限,而豈有若此輩之至凶極悖者乎?雖以弘·瞻之凶肚來·黯之毒手,未足以諭其惡也,此實載籍所無之極惡大憝,而聲討未加,鬼誅先及,一國之公憤鬱而未洩,三尺之邦憲,久猶莫伸,至今追思,不覺骨靑膽掉而髮豎眦裂也,當此義理大明,凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也決矣。陽澤則家已孥籍,官亦追奪,更無可施之律,而至於國榮,則千罪萬惡,咸萃一身,製給凶疏,沮過大計,煽動人心,潛圖國脈者,已有浮於莽·溫之凶,而今者陽澤之干犯彰著,其首惡則實榮賊也,凶魁則亦榮賊也。幸賴我正宗大王廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉?請物故罪人國榮亟施孥籍之典。噫嘻痛矣,賊裕之罪,可勝誅哉?辛酉夏一疏,包凶蓄禍,暗售梟獍之腸,都人尹·姞等句語,排布陰譎,曲堗徙薪之援比,指意凶憯,卽此一段,其沮戲大婚之凶肚,背馳正宗大王之逆節,綻露無餘,渠以今日北面之臣,乘國運不幸之時,而疑亂熒惑,潛圖不逞之計,是可忍也,吁亦憯矣,亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中不道不滿之說,愈出愈凶,至於外朝不知之言,詩句引用之意而極矣,而末乃以渠之傍祖權鞸時事,隱然自況者,尤何等窮天地所無之劇逆大憝也。凡在橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰憯,逆腸難掩,鞫招之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著,此與身死旣久之後追律之例,大有異焉,不可援用尙魯追施之律,請物故罪人裕亟施孥戮之典。噫嘻痛矣,亂臣賊子,何代無之,而豈有如漢祿之窮天地亘古今,至凶至悖罔測不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧,至今未行,遂使劇賊臥斃,輿憤莫泄,古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼而爲明證,嗚呼,尙忍言哉?一種不逞之徒,乃敢讎視我君父,必欲謀危我宗國,梟音獍舌,脈絡相通,蛇糾蚓結,腸肚互連,量能之殊塗共轍,無不干犯於莫重莫大煥·裕之護法傳神,莫非誣逼於不忍不敢,國勢日就岌嶪,倫彝幾至斁喪,千怪百變,疊生層出,以至於達賊不道之奏,如貫一串,苟究其本,則莫不源委於漢祿,根柢於漢祿,求之往牒,未有如此賊之窮凶絶悖者也。食肉寢皮,已矣無及,瀦宅破家,尙云輕典,追奪之律,雖幸蒙允,孥戮之請,尙此靳兪,至以自有受敎爲批,臣等誠不勝抑塞悲憤之至,殿下試思之,前乎漢祿而豈有如漢祿,後乎漢祿而豈有如漢祿,剖斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過是收奪告身而已,以此律而施之於此賊,果可以夬雪君父之讎,少洩臣民之憤耶?适·雲之所不敢,而此賊敢爲之,鏡·夏之所不忍,而此賊忍爲之,烏可以曾有受敎,不之權變,一味膠鼓,致使當行之天討不行,必伸之王法不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩,請逆賊漢祿亟施孥戮之典。噫嘻痛矣,亂臣賊子,從古何限,而豈有如龜柱之窮凶絶慝也哉?其許多罪惡,許多逆節,擢髮難數,罄竹難書,而以渠地處,不念報效之道,徒懷凶譎之腸,始因傾軋之習而潛蓄禍心,長其覬覦之計,而遂懷凶圖,必欲傾覆我宗社,動搖我國本,群聚凶徒,自作窩主,醞釀旣久,排布愈密,八字凶言,一串貫來,同室之內,腸肚相連,若其根柢也源委也。莫非此賊,而得保首領,臥斃牖下,凡今日含生之倫,孰不腐心痛骨如不欲生,而最其大明律一事,卽有天地君臣以來所未有之極逆大憝也。思之膽掉,言之骨靑,直欲手磔口臠,食肉寢皮者也。且況不道之凶計,有自來於當時,潛藏之禍機,愈益肆於今日,譸張糾結,種下生種,裕·玉·煥·達之凶謀祕計,莫不傳神於此賊,護法於此賊,而跪敦之律,燃卓之典,尙未夬施,神人之憤,容有極哉。向來追奪之擧,不足爲此賊之當律,況其梟獍之凶種尙遺,國家之隱憂無窮,請追奪罪人龜柱支屬應坐之類,一依尙魯例,施以散配之典。噫嘻痛矣,凶魁亂本,從古何限,而豈有如鍾秀之至凶絶悖者哉?本以奰慝之性,濟以陰譎之行,撐腸拄腹,都是禍心,聽言觀眸,罔非戾氣,平生伎倆,專在於凶國而讎君,晝宵營爲,亦出於戕人而害物,好惡所到,忠逆立判,利勢所在,逋逃咸萃,附已者謂之向國而奬拔,汲引如恐不及,異己者謂之背馳,而擠陷網打,無所不至,於是乎助虐逞凶之徒,擧皆爲其羽翼,逐臭砥瀝之輩,莫不受其指使,傳授凶圖,釀成煥日滔天之禍,鼓唱悖論,馴致裕·玉讎國之計,一番逆變起而罔不根柢於渠,一番凶獄出而罔不窩窟於渠,渠之血黨死友,擧皆干犯天討,以誅以奪,而以渠鯨鯢之魁,獨爲漏網之魚者,蓋緣其凶熖,雖死不襄,餘威歷久尙熾,根窩更有之論,指目有歸,而無敢連討者,明白洞快之敎,聖批昭揭,而無敢對揚者,一世腐心而擧朝緘口,有識憂歎,厥惟久矣。何幸乾道孔昭,自作難逭,渠之平生斷案,無端呈露於爲其卵育吹噓,感德思報,願爲鍾秀一死者之口,則雖使鍾秀對質於鞫庭,必將滿口輸款,而無一辭自明之端矣。噫,敬·觀之窮凶而染成者渠也,龜·祿之絶慝而掩護者渠也。渠以爲見驅,則觀鎬曰見驅,渠以爲非逆,則觀鎬曰非逆,耳濡口滑,看作茶飯,先入之見,掩諱不得,慣聞之處,丁寧納招,則龜·祿·秀·敬之和盤托出,打成一片之狀,至是而畢露無餘矣。大抵鍾秀之一生藉口,欺人而欺心者,卽不過渠所謂士流也,渠所謂義理也,而論其行己,則發跡於逆戚之門,而爲其私狎之客,托身於榮賊之家,而備盡諂諛之態,至勸其兄,願留榮賊,究其情狀,卽一患得失之鄙夫,則渠所謂士流,吁亦醜矣,且夫渠所謂義理者,本出於逆祿之凶論,賊龜之陰圖,而直是作賊作逆之一大斷案耳。噫,彼龜·祿輩包藏不軌,謀危宗社,及夫國本已固·凶計莫售之後,鍾秀以其血黨,自知無幸,乃以死中求生之計,說出渠輩所謂義理二字,以爲掩護龜·祿輩眞贓之妙壽長策,龜·祿之眞贓旣掩,則鍾秀之身計得矣,鍾秀之身計旣得,則龜·祿之眞贓掩矣,其一而二二而一之狀,不亦凶且憯乎?惟我正宗大王至精至微之義,昭揭日星,達天地而不悖,俟百世而不惑,則雖有怪鬼十千輩,寧或售疑亂之計,而鍾秀敢以掠美之術,欲爲立幟之資,指無謂有,眩惑群聽,有若怪鬼不逞之徒,眞箇爲朝夕壞亂之擧,而非渠則莫可扶植者然,肆然上逼於莫重莫嚴之地,以是而脅持君父,以是而威喝朝野,魯賢之逆變,由是而醞釀,達淳之邪說,由是而源委,候班不參之逆節在此,史局割席之凶肚在此,而改號時違牌,行幸後悖論,皆其逆謀慝計之昭不可掩者矣。至於逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖舌中薰襲,則前後情跡,沕然相符矣。臣等合辭所陳,剽竊先王之義理,矯誣先王之秉執者,政謂此也。及其家計已成,手段漸滑,則誣衊無所不至,譸張無所不有,筵本二跋,旣伏罔赦之案,讏言五條,莫掩自倡之跡,入告出語,變幻無常,左闔右押,機關至密,千罪萬惡,擢髮難數,而臣等之最所憤嫉而痛惋者,又有在焉,以渠之眷遇也邇密也,逆祿之八字凶言,旣已自渠口傳說,賊龜之乙未冬悖說,亦必先他人聞知,則何不於正宗大王一初淸明,庶政維新之會,斷去宿處,嚴斥凶論,使夫迷溺不悟者,曉然知龜·祿之不可染跡,而乃反附麗依歸,推詡尊仰,壞亂世道,詿誤人心,以致許多逆變,無限厲階,而其惡稔矣,其禍極矣。若使當日朝廷之上,初不生出一鍾秀,則龜·祿之賊勢,何由而鴟張,龜·祿之餘醜,孰從而蚓結乎?然則今日國勢所以至於痛哭流涕之境者,雖源於龜·祿,而助成者鍾秀也,雖發於敬·觀,而主張者鍾秀也,則論其罪犯,有浮於龜·祿·敬·觀,而敬賊已施之律,尙難貸也,龜·祿應坐之典,烏可已乎?特以大官之曾參也,鬼誅之先加也,故依律處斷,雖恨未及,尙魯已施在所不已,幸賴乾斷廓然,天討亟行,鍾秀黜享追奪之請,雖蒙夬允,而梟獍之凶種尙遺,國家之隱憂無窮,請追奪罪人鍾秀支屬應坐之類,一依尙魯·漢祿例施行。噫嘻痛矣,今此鍾·振兩賊之凶,思之膽掉,言之骨靑,蓋其陰謀逆節,适·璉之今又出也,凶言悖說,雲·海之所不道也。是乃窮天地亘宇宙之極惡大憝,雖幸天討略行,王章少伸,尙何足快洩神人之憤也哉。鍾一則藉其門蔭,獲忝祿仕,國家何負於渠,而梟心獍腸,與生俱生,幸西賊之有警,則以下半行刀削分院兵助勢之策,湖南伯得差之願,無非劇逆之斷案,而乃與振采·友文等,結爲血黨,五字八字之凶言,猶爲不足,而必以二字至不道之言,和應於合有變通之說,甚至街路上訩訛而極矣。振采則伎倆妖慝,行止閃忽,出沒京鄕,左道誑惑,連腸接肚於鍾一,光友之徒,憑藉讖緯之書,濟其邪誕之術,二萬石軍糧之積峙,搢紳家火具之潛埋,以下九字刀割卯日而擧事爲期云者,莫非做作妖言,煽動人心之計,而以下八字刀削十三日至凶之說,與鍾一一而二二而一,似此今古所無之逆,不可只施治逆之常典,适·雲已行之例,不用於此兩賊而將何施乎?請大逆不道罪人鍾一·振采竝施适·雲之例,逆賊友文,跡本卑微,性又奸慝,投身於鍾一,甘作爪牙,許心於振采,結爲兄弟,托鍾一於振采,則謂以可用,薦振采於鍾一,則稱有神術,逆賊光友,本以鄕曲賤孽,托爲凶徒死士,父事振采,兄事友文,以下九字刀削欲輸軍糧則轉到南陽,凡爲群凶之指使,率皆挺身而樂赴,以下半行刀削將臣家將欲火攻所營何事,店舍綢繆之言,致後丁寧和應,南中兵火之說,延壽爛熳酬酢,卽此數段,已足爲諸賊之眞贓斷案,至於正月十三日凶言,卽是窮宙亘宇所未有所未聞之極逆情節,而無不參聞,無不參知,則罪止誅身,失之太輕,王章不嚴,輿憤未洩,請逆賊友文·光友加施孥戮之典,致後·延壽竝施孥籍之典,今番逆獄之至凶至憯,實是亘古之所罕,鍾·振諸賊,雖已伏法,盤覈猶有未盡,情節尙多未究,治逆之法,豈容如是,噫,彼永喆,鍾一之姪子也,始以應坐而發配,致後之娚妹也。旋因鞫招而就拿,則枝上之枝,種下之種,可以畢究,矧又鍾萬之猝斃,添一疑端,而鞫治未竟,竝加酌處,獄體疎虞,輿憤轉激,請永喆更爲設鞫嚴問,期於得情,夬正典刑。噫嘻痛矣,亂逆之變,振古何限,而豈有如肇源之劇逆大憝窮凶絶悖者哉?渠以世祿之臣,偏被聖朝之恩,八座兜攬已極於榮顯,一門盤據,不離於權要,苟有一分人心,宜思百倍圖報,而其奈梟獍之性,與生俱生鬼蜮之謀,非今斯今,攘臂弩眼,罔非戾氣,柱腹撐掌都是禍心,至於甲戌之冬,肆發至凶至憯罔測不道之說而極矣。基敍之凶書始發,則眞贓畢露,斷案已成,蓋其凶書,卽不敢道不忍言之逆謀也。書雖出於基敍,而指使者肇源也,其罪犯於莫重莫嚴爲賊爲逆之狀,此誠神人之所共憤,王法之所不貸,凶如肇賊,逆如肇賊,而使之假息海島,共戴一天,已不可曰,世有三綱,國有三尺,況今未伏顯戮,先被鬼誅,生前失刑,已極痛惋,死後當律,不容少緩,請物故罪人肇源諸子亟施散配之典。噫嘻痛矣,金基敍之罪,可勝誅哉。千妖萬惡,咸萃一身,自在韋布作凶徒之奇貨,及占倖第,爲權門而輻湊,一自廢枳之後,恒懷不逞之心,假托鬼魁,誑惑人心,卽此一事,可見其平生所爲,無非邪沴,乃於甲戌冬上下焦遑之日,潛懷凶謀,作書轉送於時相,而乃是不忍言不敢道之說,論其逆節,卽與肇源,腸肚相貫,語其罪惡,亦與肇源,毫髮無差,環東土含生之倫,莫不欲手磔口裂,食肉寢皮,此豈可一刻容貸於覆載之間者哉?雖施島置之典,而王章未伸,尙稽肆市之律,而輿憤愈鬱,請楸子島荐棘罪人金基敍,亟令王府設鞫得情,夬正典刑。噫嘻,宜學以卑微之流,賦憯慝之性,行己則巧佞而善爲狐媚,發跡於陰邪而養成虺毒,屢竊踰濫之職而睯不知分,常蓄希覬之心,而急於射利,敢以嘗試之計,投呈凶慘之書,其上段諸條,罔非爲人臣所不敢道者,而肆然筆之於書,悍然發之於口,卽此一款,合施萬戮,而至若下段所云義理二字,卽我上下大小三十年秉執而遵守者也。今安有晦明之可言,而渠乃陰懷惎譖之謀,公肆疑亂之說,反復閃忽,指意絶悖,此蓋逆裕·書九輩所嘗沿襲之套語也。且以鞫招觀之,稱煥之以君子,詡書九以名流,則裕賊之亂逆情節,書九爲之前茅,宜學爲之後殿,一串貫來,首尾和應之眞贓斷案,於此焉畢露矣,然而渠以蟣蝨之賤,不識魚魯之辨,烏知義理之果爲何物,闡明之當用何道哉,此必有暗相綢繆,先設機關者,而盤覈許久,端緖未究,此已輿憤之所共切,隱憂之所愈深者也。況今天網甚恢,凶種尙遺,治逆之政,終有所未盡者,請正法罪人宜學諸子亟施散配之典。噫嘻痛矣,亂臣賊子之凶國禍家,從古何限,而豈有如李鶴秀之至奸絶憯者哉。渠本梟獍成性,虺螫化身,百惡竝萃,萬妖具備,能事則戕人害物之天生宵小,伎倆則樂禍饕勢之世濟元惡,狡黠狠愎,自是家庭之傳襲,狐朋狗黨,看作淵藪之陰祕,蓋其世守龜·祿之悖論,爲賊邊立幟,凶圖逆節,所由來者久矣。特以門戶之爀舃,資歷之華膴,始也聖念,未嘗不暇借,則苟有一分秉彝,宜其百倍圖報,而只緣渠叔之罪惡綻露,國言喧騰,明知其難逭,則於是乎疑懼之心,翻成怨懟,壞亂之計,專出藉賣,甚至於欺君罔上,貪天爲功,干犯則莫重莫嚴之地也,排布則至凶至憯之謀也。幸賴聖鑑孔昭,莫售惎構,尙此王章未伸,倖逭收司,則渠乃偃處郊坰,出沒城闉,譸張訛訕,疑亂煽惑,齪齪之徒蠅營蝨附,憯慝之狀,天地之所不容,叵測之情國人皆曰可殺,執跡而誅心,沿流而溯源,則根柢於凶徒,偎儡於醜類,是可忍也,孰不可忍也?苟究巨憝,渠實爲首,國有三尺,萬剮猶輕,輿憤愈久而愈激,義理由是而漸晦,如此敗倫斁理,蔑義圖亂之君讎國賊,決不可晷刻容貸於覆載之間,請放逐鄕里罪人李鶴秀設鞫得情,夬正典刑。答兩司曰,不允。時景等事,裕事,龜柱支屬事,夏賊等事,國榮事,鍾一·振采事,友文·光文事,致後·延壽事,永喆事,不允。肇源諸子事,不允。金基敍事,不允。宜學諸子事,不允。李鶴秀事,不允。
掌令李應信啓曰,噫嘻痛矣,世道詿誤,義理晦塞,至於今番秋曹罪囚而極矣。渠以鄙悖之類,潛蓄陰憯之計,肆發通文,投諸賢關,遣辭陰險,引用凶悖,字字狡慝,句句閃忽,耳目難掩,手脚盡露,聞者髮豎,思之膽掉,固當卽地設鞫,不日正刑,而只令秋曹,盤覈情節,略加刑訊,旋卽酌處,雖出於大聖人好生之德,豈有亂言不道自服遲晩,而罰止島配,假息覆載之間者乎?若以言出卑賤,事已勘處,置以不論,其可曰,闡義理而嚴懲討乎?請古今島爲奴罪人韓鼎鎭亟令王府卽爲拿來,嚴鞫得情,夬正典刑。噫嘻,王綱不振,世變層生,駸駸然自歸於凌犯之科者,至於申綱而極矣。渠以蟣蝨之賤,敢懷梟獍之心,假托校宮之復設,潛售賢關之投通,蜚訕作怪,包藏眩亂之許多罪惡,已是至凶絶悖,而至若秦坑之說,誣逼莫嚴,錢唐之比,指擬無倫,此爲渠罔赦之斷案,譸張傾陷,情狀難掩,誣上惑下,無所不至。噫,此豈如渠鄕曲愚蠢之類所可獨辦也哉。其暗地受嗾之狀,平日醞釀之計,明若燭照,賢關之聲討,旣盡且詳,大僚之回啓,至嚴且明,而兪音終靳,王章未伸,大聖人包容之德,雖出於忠厚鎭物,不治爲治之道,而國之所以爲國,以其有刑章也。此而不問,一任其倖逭迷藏,則羸豕之戒,伏莽之憂,有不可勝言,思之及此,寧不凜然,至於今番奎·坤兩賊之凶,卽是振古所無之變,而綱之名狼藉出於奎賊之口,有曰能文善生,有曰,綱之論豐德事必被竄,有曰綱亦吾黨,苟非聲氣素相貫通,脈絡素相連接,賊坤何以屢言於賊奎,賊奎何以悉吐於鞫庭乎?卽此綱之包藏禍心,讎視國家,要藉豐德之革合,作爲煽亂之張本者,實與奎·坤之凶書,相爲表裏,相爲影響,綱而不誅,則奎·坤猶自在,奎·坤旣誅,則綱何以獨漏,根窩未破,憂虞轉深,請充軍罪人申綱,亟令王府拿鞫嚴覈,夬施典刑。噫嘻痛矣,義理堙塞,世變層生,至於今番睦台錫事而極矣。惟我毅宗烈皇帝,以三五之聖,當百六之運,殉社大節,卓越千古,而至若達虜猖獗,我邦濱危,則命將東援,閔覆之德,惻怛之意,與神宗皇帝壬辰再造,其揆一也。環東土含生之倫,莫不恩浹骨髓,愈久愈深,而英宗大王,特配壇壝之享,庸寓風泉之感,以何心腸,肆然誣詆,泚筆於章奏之間,顯然指斥,自犯於罔赦之罪者,萬萬痛惋,若其書中句語之挾雜,造意陰慘,遣辭駭悖,非一朝一夕之故也。論其情跡,彝倫斁絶,語其負犯,鈇鉞猶輕,不可絶島定配而止,請島配罪人睦台錫,亟令王府設鞫嚴問,夬正典刑。噫嘻痛矣,人心陷溺,世變層生,至於今番尙度之疏出而極矣,渠以鄕曲愚微之品,濫廁臺閣淸顯之列,出沒京鄕,蹤跡閃忽,而敢以前銜,出位陳章,憑藉論人,誣逼莫重,全篇旨意,陰慘叵測,至以人所不忍爲等口語,肆然說去,無所顧忌,君綱臣分,壞損無餘,輿憤久而益切,國言去而愈騰,聖批鄭重,處分嚴正,旣墜之倫彝復明,莫嚴之邦憲可正,而第其負犯至重,酌處反輕,悲疚之聖衷,雖不欲索言,憤惋之群情,實無以少洩,如渠愚闇之類,必不能獨辦,此不可不到底窮覈,以正誣犯之罪,請楸子島荐棘罪人尙度,亟令王府嚴鞫得情,夬施當律。新除授持平韓文爀,時在忠淸道藍浦縣任所,請斯速乘馹上來事,下諭。答府曰,韓鼎鎭事,不允。申綱事,不允。睦台錫事,不允。尙度事,不允。下諭事,依啓。
義禁府啓目,宣傳官張寅植,守門將呂東星等,原情云云。傳旨內辭緣,泛稱遲晩,張寅植段所當請刑是白乎矣,宣傳官勿爲請刑,載在大典通編,議處,呂東星段刑推得情,何如?判付啓依允爲旀,除刑推議處爲良如敎。
乙未六月初二日卯時,上御熙政堂。朝講入侍時,領事朴宗薰,知事鄭基善,特進官李翊會·韓義運,參贊官宋持養,大司諫李禮延,掌令李應信,侍讀官成原默,檢討官許晟,假注書鄭鎏,記注官李冀楨,別兼春秋曺雲承,各持小學第四卷,以次進伏訖。上曰,史官分左右。上誦前受音一遍訖,原默讀自伊川先生曰,止甚不可也,仍讀奏釋義訖。上讀新受音十遍訖,命陳文義,原默曰,冠婚喪祭,何莫非禮之重且大者,而至於祭禮,人情易忽於久遠,故尤當誠敬,而叔季以降,漸不如古,奉先之道,不及於奉養之厚,曾不如豺㺚之報本,此叔程子所以深憂發歎於古禮之不講也。至於我東,列聖相承,儒賢輩出,國家之典章文物,士夫之儀文節次,燦然復明,比諸三代無愧矣,今殿下寅承大曆,闡明之導率之,則風俗丕變,不至廢墜,伏願十分體念焉。上曰,下番陳之。晟曰,文義,上番先已仰陳,別無更陳,而下句厚於奉養,薄於先祖,本非人理,士大夫家多有此患者,無他,情勝於理也。理出於天,遠而難察難尋,情出於人,近而易知易見,易知易見之事,行之易,而且奉親,至近而切,則其厚也固其然矣。難察難尋之事,勉之後,可也,而世人都不理會,且祖先世遠親盡,則其薄也不期然而易也,伏願深留聖思,覺察理先而後情行,有本而後有末,則自然天理流行,人心聽命,懋哉懋哉。上曰,領事陳之。宗薰曰,此章論古禮之不行,而必以士大夫家爲說者,有深意矣,士大夫卽古家世族搢紳卿相之謂也。孟子所云巨室,而巨室之所行,實爲閭巷匹庶之所視傚,故士大夫家講明於冠昏喪祭之古禮,遵而行之,則小民效之,丕變一時之俗習,挽回古昔之遺制,其機甚速,而若夫導率士大夫之習尙者,又在於人君矣,人君之所好,士大夫從之,士大夫之所行,小民則之,此自然之勢也。故人君尊經術則儒道興焉,崇名敎則行義修焉,喜節儉則必尙布素,重民事則必務農桑,百事皆然,非但冠昏喪祭之禮爲然,此卽導民正俗之本也。似此文義,必知其本義所在,然後乃有實效,伏願留念焉。上曰,知事陳之。基善曰,儒臣敷奏章義,領事備陳文義,臣則別無更達者,而理會二字,最宜深味註釋,以爲講而行之,而實是窮理領會之謂也,不但冠昏喪祭之禮理會乃可也,日用常行百千萬事,俱自理會中得之,雖以學問言之,思辨審問,只是理會,雖以政事言之,講究諮詢,只是理會,故聖人格致之工,亦只是此箇理會而已。臣嘗侍勸講,不過數月,而又登經席,音讀之鬯明,句節之接續,恐不如勸講侍讀之時,音讀不明,何以理會大旨,句節不接,何以理會文義?法講事體,比勸講尤別,而數月間斷,恐有以致此,伏願繼自今益加惕勵,深留省察焉。上曰,特進官陳之。翊會曰,文義則儒臣·大臣·知事皆已陳之,臣無容更奏,而第臣有區區仰達者矣,臣曾以宮僚,屢登書筵,而講讀之際,字句接續,音義通暢,臣等退而欣欣然相告,不勝欽仰萬萬矣,今日初登法筵,竊觀殿下臨講讀書,則句讀頻有扞格,玉音每多生澁,此必由於不專留神於聖學之致也。知事所陳理會之說,實爲切當,苟爲理會則心自專,心專則臨文自當融會矣,且以筵體言之,法講則大臣·臺臣俱爲登筵,事體嚴重,與書筵大有異焉,此等筵體,亦不可不留念,伏願澄省焉。義運曰,諸臣所奏俱爲切實,臣無仰達之辭矣。上曰,參贊官陳之。持養曰,臣亦無仰陳之辭矣。上掩卷,宗薰進伏曰,雨餘日氣不調,朝又陰濕,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。禮延·應信等進伏,方欲合啓,上曰,出去臺廳爲之,可也。上命史官就座。仍命退,諸臣以次退出。
上在昌德宮。停常參·經筵。
自開東至戌時,灑雨下雨,測雨器水深一寸五分。
成遂默啓曰,明日常參·經筵,取稟。傳曰,停。
金箕晩啓曰,合辭方張之時,兩司無詣臺之員,事甚未安。除在外外,呈告人員,竝卽牌招,何如?傳曰,允。
李奎鉉啓曰,左承旨李在鶴,右承旨宋持養,今日不爲仕進,竝卽牌招,何如?傳曰,允。
傳于李奎鉉曰,勸講入侍。
成遂默啓曰,大提學申在植再牌不進推考傳旨,今方捧入,而實錄廳會同命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
金箕晩啓曰,大司憲宋穉圭,持平韓文爀在外,執義黃,掌令趙錫龜·李應信,持平安允沆牌不進,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確,執義黃,掌令趙錫龜·李應信,持平安允沆牌不進罷職傳旨,傳于金箕晩曰,只推。
以左承旨李在鶴,右承旨宋持養牌不進罷職傳旨,傳于李奎鉉曰,只推。
成遂默,以弘文館言啓曰,副應敎李㙽,旣有只推之命,卽爲牌招察任,何如?傳曰,允。
金箕晩,以都摠府言啓曰,今日入直內三廳·武兼·禁軍及軍兵等,當爲中日習射技放,而雨勢如此,不得設行之意,敢啓。傳曰,知道。
乙未六月初三日辰時,上御熙政堂。勸講入侍時,原任直閣徐俊輔,參贊官李奎鉉,檢討官李源益,假注書趙雲澈,別兼春秋曺雲承·洪說謨,各持小學第四卷,以次進伏訖。上曰,史官分左右。上誦前受音訖,俊輔讀自某嘗修六禮大略,止當厚於奉生者,仍讀奏釋義訖。上讀新受音十遍訖,命陳文義,俊輔曰,以此章觀之,聖賢所以憧憧於祭禮之意,可以知之矣,大抵生死之間,豈有厚薄之殊,而凡人情禮,或有少忽於不覩不聞之中,則便非誠敬之至,故程夫子垂訓,若是懇切矣。今我殿下,凡於祀典,必誠必愼,群下之所欽仰,而此等文義,益加體驗之工,區區之望也。上曰,玉堂陳之。源益曰,閣臣所奏,誠極纖悉,臣無容煩複,而此章所謂六禮,卽私家禮也,六禮之中,惟祀爲重,故拈出條列如此,而皆遵故禮,或有義起,報本追遠,事死如生之意纖暢無蘊,夫禮者,參酌天理人情而行之,故公私古今之別,只在裁制損益之間,而大體則同,以我國朝所用之祭禮言之,四序廟饗,卽此所云時祭也,而孟仲異朔,公私之別也,忌祭非古禮,而國朝則行於陵寢,此古今之異也,治國以禮,禮莫大於祭,祭而不究制禮之意義,則將何以致誠敬而格於神也?雖此等私家禮,常留聖念,推移講究於公私古今之辨,則當有得於報本追遠,事死如生之道,聖爲體念焉。上曰,參贊官陳之。奎鉉曰,閣臣玉堂皆已詳陳,臣則無可奏之義矣。上掩卷。仍命退,諸臣以次退出。
上在昌德宮。停常參·經筵。
自初更至初五日開東,灑雨下雨,測雨器水深四分。
成遂默啓曰,明日常參·經筵,取稟。傳曰,停。
閔永勳啓曰,合辭方張之時,兩司無詣臺之員,事甚未安。除在外外,呈告人員,竝卽牌招,何如?傳曰,允。
傳于成遂默曰,勸講入侍。
成遂默啓曰,大提學申在植牌不進推考傳旨,今方捧入,而實錄廳會同命下之後,如是違牌,事甚未安。更爲牌招,何如?傳曰,允。
又啓曰,大提學申在植牌不進推考傳旨,今方捧入,而實錄廳會同命下之後,如是違牌,事甚未安。更爲牌招,何如?傳曰,允。
以副應敎李㙽牌不進罷職傳旨,傳于成遂默曰,只推。
成遂默,以弘文館言啓曰,副應敎李㙽旣有只推之命,卽爲牌招察任,何如?傳曰,允。
閔永勳啓曰,大司憲宋穉圭,持平韓文爀在外,執義黃,掌令趙錫龜·李應信,持平安允沆牌不進,監察茶時之意,敢啓。傳曰,知道。
以大司諫李禮延,司諫黃基文,獻納白東奎,正言李魯確,執義黃,掌令趙錫龜·李應信,持平安允沆牌不進罷職傳旨,傳于閔永勳曰,只推。
以副應敎李㙽牌不進罷職傳旨,傳于成遂默曰,只推。
金箕晩,以戶曹言啓曰,臣止淵,今日以慶尙道右漕倉後漕倉點檢事,出來江上矣,左漕倉所屬昌原等八邑,甲午條田稅大同米一萬二千九百七十七石零,太二千石零,本倉元漕船十五隻亦中分載,無事到泊于西江前洋,故一體點檢之意,敢啓。傳曰,知道。
閔永勳,以兵曹言啓曰,五衛將金章煥在外不上來,盧璧燁·朴基碩·安宅潤·崔宗赫,文臣兼宣傳官朴齊憲,俱以病難供職,呈狀乞遞,竝改差,何如?傳曰,允。
又以司僕寺一二提調意啓曰,兼內乘安光贊,身病猝重,不可强令察任,今姑改差,其代令該曹口傳差出,何如?傳曰,允。
兵曹口傳政事,以李完植爲內乘。
義禁府啓目,粘連,向前張寅植·呂東星等亦,闕門下鑰之時,不能審愼,以致橫鎖,事甚疎忽,竝只以此照律,何如?判付啓依允。
乙未六月初四日辰時,上御熙政堂。勸講入侍時,提學趙寅永,參贊官成遂默,侍讀官成原默,假注書鄭鎏,記注官金鳳梧,別兼春秋洪說謨,各持小學第四卷,以次進伏訖。上曰,史官分左右。上誦前受音一遍訖,寅永讀自人家能存,止可不重歟,仍讀奏釋義訖。上讀新受音十遍訖,命陳文義,寅永曰,四者之行,卽孝悌忠順當行之理,而如是然後,可以爲冠而成人之道也。凡讀書之法,不專在於文義字句,而必也體驗於身心,乃爲有益。伏願於此等處,深加留念焉。上曰,玉堂陳之。原默曰,禮之爲敎,亶在於幼少時預爲講習,此易經所云蒙以養正,是也。知慮初生,外物未交,若於此時,敎之以正禮,示之以正禮,則日日所見聞者,無非禮敎中事也,日日所蹈行者,莫非禮敎中事也,此誠程夫子喫緊敎人處也,冠者將責成人之道,卽四者,是也。此就閭巷匹庶家言,而人君則君臨九五,統理萬幾,克盡君道,比諸成人之道,尤有大焉,文王之爲人君止於仁,卽是文王之克盡君道也。故詩曰不諫亦入,書云若日月之照臨,此是文王克盡君道處,而今殿下光臨君位,凡諸庶績萬幾之間,克念克敬,媲美於文王,臣竊仰望焉。上曰,參贊官陳之。遂默曰,閣臣玉堂所奏儘好,臣別無仰達矣。上掩卷。仍命退,諸臣以次退出。
上在昌德宮。停常參·經筵。
自開東至人定,灑雨下雨,測雨器水深七分。
自人定至五更,灑雨下雨,測雨器水深二分。
藥房提調權敦仁,副提調李奎鉉啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候,一樣,卿等不必入侍矣。大王大妃殿·王大妃殿口傳問安。答曰,知道。
成遂默啓曰,明日常參·經筵,取稟。傳曰,停。
閔永勳啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
李奎鉉啓曰,左承旨李在鶴,右承旨宋持養,今日不爲仕進,竝卽牌招,何如?傳曰,允。
閔永勳啓曰,備邊司郞廳來言,今日賓廳日次,而領議政沈象奎,右議政朴宗薰俱有身病,左議政洪奭周無時急稟定事,不得來會云矣,敢啓。傳曰,知道。
傳于李奎鉉曰,勸講入侍。
傳于成遂默曰,上京守令及未下直守令,竝催促下送。
傳于成遂默曰,臺諫玉堂竝許遞,政官牌招開政。
成遂默啓曰,大提學申在植牌不進推考傳旨,今方捧入,而實錄廳會同命下之後,如是違牌,事甚未安。更爲牌招,何如?傳曰,允。
又啓曰,大提學申在植再牌不進推考傳旨,今方捧入,而實錄廳會同命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
又啓曰,卽見開城留守尹命圭雨澤農形狀啓,則第一行漏落一字,奏御文字,何等審愼,而如是疎忽,事甚未安。原狀啓係是民事,雖不得不捧入,而該守臣不可無警,推考,何如?傳曰,允。
閔永勳啓曰,大司憲·執義·掌令二員。持平二員未差,監察茶時之意,敢啓。傳曰,知道。
成遂默啓曰,玉堂上下番俱空,事甚未安。今日政新除授玉堂,竝待下批,牌招,推移入直,何如?傳曰,允。
成遂默,以吏曹言啓曰,新除授禮賓寺參奉梁鍾華,以其身病,呈狀乞遞,依例改差,何如?傳曰,允。六品職調用。
有政。吏批,判書趙寅永進,參判申緯,參議徐英淳竝牌招不進,左副承旨成遂默進。啓曰,臺諫玉堂今當差出,而擬望之人乏少,外任及相避竝擬,何如?傳曰,允。以李翊會爲大司憲,鄭基一爲大司諫,金樂壽爲執義,鄭琦和爲司諫,徐載淳·尹興圭爲掌令,崔致憲·徐承烈爲持平,洪在喆爲獻納,朴齊憲·徐憲淳爲正言,洪羲錫爲應敎,李寅臯爲副應敎,李是遠·趙在慶爲校理,嚴錫履·金學性爲副校理,金錫淳·尹致秀爲修撰,權溭·李明迪爲副修撰,金逌根爲禮曹判書,李嘉愚爲左尹,朴晦壽爲知經筵,洪穉圭爲同春秋,宋秀國爲刑曹正郞,李憲在爲刑曹佐郞,李昌在爲儀賓都事,趙亨復爲顯隆園令,李俊秀爲廣興令,李先耆爲禮賓參奉,任百能爲京畿都事,梁鍾華爲造紙別提,權友容爲柒谷府使,祭酒單宋穉圭。
兵批,兼判書金在昌進,參判閔致成受由在外,參議申在獻病,參知沈啓錫入直,同副承旨閔永勳進。以李顯英·吳一善爲宣傳官,趙命喆爲曹司衛將,金箕鍾爲都摠都事,金學性爲文兼,金淵淳爲武兼,沈承祖爲部將,李叶求爲法聖僉使,訓鍊判官加設單成元鎭,大護軍金蘭淳,護軍李光正,副護軍申冕周·李禮延,副司直黃·黃基文·李應信·趙錫龜·白東奎·安允沆·韓文爀·吳取善·李㙽·沈宜升·洪羲錫·徐元淳·成原默,副司果李魯確·崔璜·金東健·許晟·金在田·李源益,以上竝單付。
成遂默,以吏批言啓曰,上京守令及未下直守令,催促下送事,命下矣。自臣曹催促,則上京守令固城縣令金洛駿,永同縣監李秉孝,牙山縣監金鎭華,延豐縣監李象信,魯城縣監李學在,南平縣監林逈鎭俱已爲下去云。長城府使沈宜復初六日下去云,金川郡守李奎淵,洪川縣監李章五俱爲初九日下去云。未下直守令公州判官李聞榮,新昌縣監李鼎耉,旌義縣監吉顯範,聞慶縣監申錫履俱爲明日辭朝云。江界府使趙基復,三水府使李升德,麟蹄縣監鄭淳榮俱爲初九日辭朝云。三和府使李圭徹,槐山郡守金炳斗,文義縣令李效榮,甑山縣令兪廷煥,藍浦縣監申鳳圭俱爲初十日辭朝云。安岳郡守沈宜升以親病不得下去云,其親病旣如是,則有難强令還任,改差,何如?傳曰,允。
又以吏批言啓曰,新除授禮曹判書金逌根,本資乃是輔國,而方帶判中樞府事矣,依例兼判書下批之意,敢啓。傳曰,知道。
吏批,再政。以朴岐壽爲工曹判書,李㙽爲司僕正,朴宗永爲濟用判官,南履炯爲安岳郡守,金命孝爲保寧縣監,崔重湜爲參禮察訪,兼禮曹判書金逌根,左尹李寅泰,右尹李嘉愚,書題徐鐵運以上竝單付。
兵批,再政。以洪羲瑾爲同知,南衡壽爲訓鍊主簿,曺勉承爲武兼。
成遂默啓曰,左右史不可不備,別兼春秋金大根·曺雲承·洪說謨,竝卽牌招,推移入直,何如?傳曰,允。
以左承旨李在鶴牌不進罷職傳旨,傳于成遂默曰,只推。
以吏曹參議徐英淳牌不進罷職傳旨,傳于成遂默曰,只推。
閔永勳,以備邊司言啓曰,卽見咸鏡監司曺鳳振狀啓,則以爲,文川·高原兩邑係是尤甚,且麥農差遲,目下事勢,全靠巡還,而穀簿不敷,排巡苟艱,就元還餉應留條中,各穀限三千石,特令加分事,請令廟堂稟旨分付矣。加分排巡,旣多已例,而兩邑民勢,又如是艱乏,則不須靳持,依狀請數爻,特爲許施,何如?傳曰,允。
義禁府照目,粘連,宣傳官張寅植,守門將呂東星等矣本府議啓內,闕門下鑰之時,不能審愼,以致橫鎖,事甚疎忽,竝只以此照律,罪各笞四十收贖,附過還職,竝只私罪。奉敎依允爲旀,竝只功減一等爲良如敎。
乙未六月初五日辰時,上御熙政堂。勸講入侍時,左議政洪奭周,原任直提學鄭基善,參贊官李奎鉉,檢討官李源益,假注書趙雲澈,記注官張鉉喆,別兼春秋徐憲淳,各持小學第四卷,以次進伏訖。上曰,史官分左右,上誦前受音訖,基善讀自冠禮之廢久矣,止由不知成人之道故也,仍讀奏釋義訖。上讀新受音十遍訖,命陳文義,基善曰,此章文義,別無敷衍可奏者,而蓋禮之爲貴,何莫不然,惟冠禮之最重者,乃成德之始故也。此是司馬公家訓,似非可擬於帝王家禮制,而禮者非別件物事動靖云爲,容止瞻視,必敬必愼,無一不合於法度,則是卽禮也。以今日臨筵言之,召接臣隣,誦讀經傳,體貌不可不重,威儀不可不愼,若或少忽於此,則學不可以進修,德不可以成就矣。伏願殿下,惕念在玆,一切事爲,必求於禮,以底學日進而德日成焉。上曰,玉堂陳之。源益曰,閣臣所奏誠切實,臣無容申複仰陳,而此章大旨,卽冠禮之重,而凡成人之事,非人人所可生知,故自幼而受師父之訓,至長而責成人之道者,不外於孝悌忠順四行矣,幼不能學而長而能成者,未之有也。今殿下方在沖齡,講筵日開,群下之所仰望而祈祝者,豈止於匹庶孝悌忠順之行乎?大聖人修齊治平之機,實本於此矣,臣日前朝講,獲登前席,承聆玉音,誦讀之際,每軫接續,奏陳之時,多有領會,退而欣忭,不勝欽頌,今日則句讀之誤漏,音響之間斷,全無古人三到之義,下情之憫抑,反復如何?讀書之法,必先專心致敬,然後可以眼到而口順,緝熙成就之道,不難至矣,伏願殿下,深加體念焉。上曰,大臣陳之。奭周曰,溫公此言,蓋爲士大夫而言,故以十五以上爲限,而人君則有異於是,孔子之言有曰,王世子雖幼,卽位則尊爲人君,人君者,治成人之道者也,今殿下位居崇高,且加元服,雖在沖齡,不可不以成人之道自勉矣,成人之道,其責甚大,不獨如上文所謂爲人子爲人少之道而已,凡係修身齊家治國平天下,皆莫非成人之事,而先以目下切近者言之,威儀容止之間,尤所當加愼於用力,俄者所奏手容恭目容端,亦其一端,冠義祝辭所謂棄爾幼志,正指此等處也。且聖學將就之工,必有以大進於前日,然後始可以無媿於成人之道,而臣自三年之前,待罪賓僚,出入講筵,亦旣屢矣,其時則寶齡此今愈少,而講讀之際,字句接續,音吐順利,睿工之夙就,臣竊不任欽誦。今春以後,又獲登筵,仰聆講誦之際,無以大進於數年之前,而間斷生澁,反有甚焉,今日則十遍之內,殆無一番之貫通熟習者,登筵諸臣,縷縷迭陳,而終不肯一賜開納,臣雖無似,冒玷大官,大官之職,專在於轉導君德,而咫尺前席,苦口屢懇,漠然無採聽之意,如是而何以能一分自效於輔導之任乎?此專由於人微言輕,無足見槪於淵衷而然,歉忸抑菀,實無更叨見職之顔矣,臣固不足言,唯願惕然深念於聖學緝熙之工,繼自後次講筵,大改前習,專心注目,無或外馳,俾有日新之效焉。上曰,參贊官陳之。奎鉉曰,大臣及閣臣玉堂,已悉陳所蘊,臣無容更事敷衍仰奏矣。上掩卷,諸臣以次掩卷訖。奭周進前奏曰,雨勢連注,日候蒸濕,侵早勞動,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。奭周起伏奏曰,臣俄已略有所陳,而冒居輔弼之地,誠淺辭拙,曾無以仰格宸聽,少裨睿學,唯宜早乞斥免,而區區愚忱,戀結低回,尙不敢遽決去就,若自明日以後,得聞聖衷開悟,講讀之規,丕變於前,則臣雖無似,猶或可以藉手自效,如其不然,而又只是今日樣子,則雖欲淟涊冒居,實亦無對人之顔,將不得不決退而後已矣。奎鉉曰,大臣卽自上敬禮之地也,屢屢仰勉,一未承下答,似有欠於筵體,隨卽賜批,恐好矣。基善曰,大臣以陳勉之不能仰格宸聽,至有來頭辭免之奏,豈非今日筵中之大擧措乎?群下之所陳,可否之間,必賜下答,卽筵體也,而況敬大臣,乃九經之一端也,前後陳白,不啻縷縷,而每靳賜批,區區下情,不勝抑菀,此與擧條有異,雖以加勉留念等語,下示聖意,亦無不可矣。奭周曰,臣逮事兩朝,屢登講席,諸臣陳奏之際,酬酢輒皆如響,雖或在天語簡默之時,亦未嘗不以留意體念等語賜批,今日臣等屢度仰陳,曾無一語之下答,不獨臣等之抑菀而已,筵席事體,亦不當若是矣。上命退,諸臣以次退出。
上在昌德宮。停常參·經筵。
自開東至戌時,灑雨下雨,測雨器水深四分。
閔永勳,以都摠府言啓曰,今日入直內三廳·武兼·禁軍及軍兵等,中日習射技放,請出標信。傳曰,知道。
成遂默啓曰,明日再明日,明陵忌辰祭齋戒正日相値,視事頉稟之意,敢啓。傳曰,知道。
閔永勳啓曰,合辭許久闕啓,事甚未安。除在外,未署經外,未肅拜人員,竝卽牌招,何如?傳曰,允。
成遂默啓曰,左右史不可不備,別兼春秋金大根·曺雲承·洪說謨旣有只推之命,竝卽牌招,推移入直,何如?傳曰,允。
又啓曰,大提學申在植再牌不進推考傳旨,今方捧入,而實錄廳會同命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
傳于金箕晩曰,勸講入侍。
成遂默啓曰,實錄廳會同事,命下矣。大提學申在植疏批已下,卽爲牌招,何如?傳曰,允。
傳于成遂默曰,吏批歲抄點下者,依例捧傳旨。
以應敎洪羲錫,副應敎李寅臯,校理趙在慶,副校理金學性,修撰金錫淳·尹致秀,副修撰權溭牌不進罷職傳旨,傳于成遂默曰,只推。
成遂默,以弘文館言啓曰,下番闕直,事甚未安。應敎洪羲錫,副應敎李寅臯,校理趙在慶,副校理金學性,修撰金錫淳·尹致秀,副修撰權溭·李明迪旣有只推之命,竝卽牌招,以爲推移入直之地,何如?傳曰,允。
又以弘文館言啓曰,新除授校理李是遠時在江華地,經筵入番事緊,請斯速乘馹上來事,下諭。傳曰,依啓。
獻納洪在喆啓曰,臣姿性庸陋,言議巽軟,本不近似於淸朝耳目之任,而薇垣恩除,忽下於夢想之外,庚牌繼臨,臣於是,仰感俯悚,雖不得不顚倒出肅,而第於合辭中區區私義,有難冒參,在前如臣所處而引避者,輒蒙體諒,則臣何敢一刻晏然於臺次乎?請命遞斥臣職。答曰,依啓。
成遂默啓曰,吏曹郞廳來言,臺諫有闕,政事,取稟。傳曰,前望單子入之。
閔永勳啓曰,行大司憲李翊會,掌令尹興圭牌不進,執義金樂壽,掌令徐戴淳,持平崔致憲·徐承烈在外,監察茶時之意,敢啓。傳曰,知道。
以司諫鄭琦和,正言朴齊憲,掌令尹興圭牌不進罷職傳旨,傳于閔永勳曰,只推。
以別兼春秋金大根·曺雲承·洪說謨牌不進罷職傳旨,傳于成遂默曰,只推。
以副修撰李明迪牌不進罷職傳旨,傳于成遂默曰,只推。
以平安監司鄭元容狀啓寧邊府使李肯愚身死事,傳于成遂默曰,令該曹口傳差出,催促下送。
吏曹口傳政事,以李完植爲寧邊府使。
閔永勳,以備邊司言啓曰,義州府尹金景善,以其身病,屢呈辭狀矣,實旣如是,則有難强令察任,而邊門重地,曠務可悶,改差,何如?傳曰,允。
刑曹啓目,粘連,咸興韓明辰獄事,弑父節次,韓宗元刺殺李方一情節,箇箇承款,依例同推考覆,親問結案取招爲白有如乎,明辰係是三省罪人,依法典移義禁府,拿來後稟處,宗元係是一罪,依法典照律,報議政府詳覆施行,其餘干犯等,分輕重,勘處之意,分付道臣,何如?判付啓依允。
大提學申在植疏曰,伏以,臣忝叨匪分之職,自量慙悚,猥陳祈免之章,誠淺未格,恩批靳兪,歷日兢蹙,轉益靡措,臣竊謂,爲邦最貴於文治,用人莫要於器使,粵我朝立國設官之初,已有大提學之稱,雖其藝文·集賢·弘文沿革兼專之不同,其責則一,主掌文柄,贊襄皇猷,列聖菁莪之化比隆於成周之郁郁,東方之學者,濟濟藹藹,爲國元氣博其服而冠章甫,所讀詩·書·禮·易·春秋也。曾·思·孟子之傳也,考據訓詁,折衷歸正,必以濂·閩之群賢也,辨漢儒之傅會,斥老佛之亂眞,本質經術,餘力詞華,蔚有光於聖遠經殘之餘,而世必有尸盟詞垣,指南於多士,殆若虎賁三軍,視幢油之司命,龍驤萬斛,倚梢工之副手,卽大提學之責是已,苟非望重山斗,領袖儒林者,莫或濫竽,亦倣古之知貢擧,俾主考試,是以必選擇於科目中人,設官以來,山林宿德之以科目進身者,輒多居之,逮夫中古盛際,先正臣文純公李滉,文成公李珥,集成於吾東之群儒,傳統於紫陽之正脈,至若文簡公臣金昌協,文正公臣李縡,慥慥窮格,躬行心得,擧皆樂道林樊,嘉惠後學,巋然爲當世斯文之命匠,此固章章最著者,而方可大耐於是職矣。古之人道德與文章,本非二致,而有道有德之君子,生必間世,以其不恒有也,故抑取乎文章之士,文章亦貫道之器也。且其笙鏞黼黻,鳴,一代國家之盛,可以傳美於來許,髣髴乎見禮聞樂,而知政與德。前輩之任厥責者,率多配休於馬·揚,齊名於燕·許,宏辭麗藻,標英會采,方軌前秀垂範後進,試閱題名之帖,不覺使人起敬,今臣何狀人也,而迺敢遽然廁名於其下哉?於經術無一部熟工,於詞華無一節可取,矧玆年邁氣衰,舊業全廢,乃如之人,居是之職,玷辱名器,固非小事,而世之懷玉抱瑾者,必當目笑心寒,羞與之肩,彼後生少年,亦將曰,朝廷淸峻之班,夫夫也亦參,經術詞華,安用力爲,豈不誠大可憂悶乎?況當一初休明之運,政宜汲汲於崇儒右文之政,有志學問之士,擅名翰墨之彦,豈曰無人,而奚取於如臣空枵蔑能,貽譏四方乎?臣之揣分已熟,非敢爲一毫飾讓之辭,而百爾思之,承膺無計,鎭日違召,臣罪尤大。伏乞聖明,亟命鐫削,回授可堪,以爲振文敎端士趨之本焉,臣無任云云。答曰,省疏具悉。實錄會同,成命已久,何必備例,勿辭行公。
乙未六月初六日辰時,上御熙政堂。勸講入侍時,提學徐有榘,參贊官金箕晩,侍讀官嚴錫履,假注書鄭鎏,記注官張鉉喆·李冀楨,各持小學第四卷,以次進伏訖。上曰,史官分左右。上誦前受音一遍訖,有榘讀自古禮雖稱,止斯其美矣,仍讀奏釋義訖。上讀新受音十遍訖,命陳文義,有榘曰,此段所論,卽閭巷匹庶之禮耳,猶且以通經傳知禮義,爲成人之急務,況處崇高之位,任君師之責,其所汲汲於講學者,尤當何如哉?然講學不可以口耳誦讀爲也,必須潛心典學,要使心志與方冊,體貼無間,然後始可收體認資益之效,不然而口雖誦習,心却不在,則雖日誦萬言,了無益於身心矣,伏願深加體念焉。上曰,玉堂陳之。錫履曰,此段論冠禮,而最緊要處,在於禮義二字,蓋禮者事上接下之禮節也,義者隨事制宜之義理也,冠則有成人之義焉,不知禮義則不可以盡成人之道,故曰,知禮義之方,然後冠之,斯其美矣,其意誠切矣。此與前編冠義之言,言雖異而意實同,夫禮義之始,在於正容體齊顔色順辭令,而其歸在於正君臣親父子和長幼,人之於禮義,固不可須臾離,而冠者又成人之道,則尤不可不謹於禮義也。方今聖明處崇高之位,加元服之禮,責任之重,尤當如何?伏願繼自今益懋聖念於禮義上工夫,見一事則必問其合禮不合禮,聞一言則必思其合義不合義,惟其合禮合義者,而必擇以從之,俾底成就聖德之地,是臣區區之望也。上曰,參贊官陳之。箕晩曰,文義則閣臣及儒臣備陳無餘,臣無容更奏,而第伏覩講讀之際,有欠於專心致意,十遍之內,句讀之誤錯居多,且陳文義之時亦不從容賜聽,徒歸應文之科,如此則雖一日屢講,竊恐無補於聖學,伏願深加警省,益軫典學之念焉。上掩卷,仍命退,諸臣以次退出。
上在昌德宮。停常參·經筵。
閔永勳啓曰,來十一日,朝參日次矣,敢稟。傳曰,停。
又啓曰,行大司憲李翊會,掌令尹興圭未肅拜,執義金樂壽,掌令徐戴淳,持平崔致憲·徐承烈在外,監察茶時之意,敢啓。傳曰,知道。
成遂默啓曰,兼禮曹判書金逌根,工曹判書朴岐壽,右尹李嘉愚除拜後過三曰,不爲出肅,竝依定式推考警責,任卽牌招察任,何如?傳曰,允。
傳于閔永勳曰,勸講入侍。
傳于金箕晩曰,召對爲之。
成遂默啓曰,大提學申在植牌不進推考傳旨,今方捧入,而實錄廳會同命下之後,如是違牌,事甚未安。更爲牌招,何如?傳曰,允。
又啓曰,大提學申在植牌不進推考傳旨,今方捧入,而實錄廳會同命下之後,如是違牌,事甚未安。更爲牌招,何如?傳曰,允。
獻納前望單子入之,朴時源落點。
以別兼春秋金大根·曺雲承牌不進罷職傳旨,傳于成遂默曰,只推。
以應敎洪羲錫,修撰金錫淳牌不進罷職傳旨,傳于成遂默曰,只推。
備邊司薦望,以朴來謙爲義州府尹。
閔永勳,以司僕寺一二提調意啓曰,兼內乘李完植,今日政,移拜寧邊府使矣,其代令該曹口傳差出,何如?傳曰,允。
兵曹口傳政事,以李顯英爲兼內乘。
兵曹,以金魯甲爲都監中軍。
成遂默,以奎章閣言啓曰,檢校待敎李肯愚喪,依定式,遣檢書官,傳給內賜賻物以來之意,敢啓。傳曰,知道。
又以奎章閣言啓曰,檢校待敎李肯愚喪,依定式遣檢書官,致弔恤孤,仍爲勸粥以來之意,敢啓。傳曰,知道。
又以宗簿寺提調意啓曰,國朝御牒·璿源譜略·王妃世譜中草,今已修正矣,御覽還下後,譜略當爲付板入刊,國朝御牒·王妃世譜,亦當正書矣,御覽日字,令日官推擇,則今月初九日午時爲吉云,以此日時,本寺堂上郞廳·校正官,具儀仗陪進仁政殿,與承旨請承傳色奉入之意,敢啓。傳曰,知道。
閔永勳,以備邊司言啓曰,寧邊府使李肯愚,在任身死,而曾經承旨矣,返柩時擔軍,依法典題給之意,分付,何如?傳曰,允。
又以備邊司言啓曰,三和防禦使孫綏遠,在任身死矣,返柩時擔軍,依法典題給之意,分付,何如?傳曰,允。
又以備邊司言啓曰,頃以兩營上番軍,自戊戌至庚子,更爲收布與貢蔘甲胄價內局燕貿等需及日下雉鮮停減條,關東兩條減蔘價海稅錢各三年條,分置諸道,次次作穀,添耗會錄,以備他日需用之意,筵奏蒙允矣。移劃年限,作穀都數,僅爲成出冊子,以備乙覽,待啓下知委於各司各道,俾爲依此擧行之地,而其中關東減蔘剩餘條,則旣自癸巳,筵稟代捧,仍以三年條,劃付於營建物力矣,亦依戊子請得減蔘價及海稅錢,一體至庚子作穀,而至於諸道作穀之節,若待其當年元錢收捧後分劃,則不無參差眩亂之弊,令各該道,量其當年作穀實數,就均廳結錢中,除留分置後,勘報本司,以爲知委該廳,照數換納之地,而營建物力貸劃餘條,勅需貸劃當報條,竝先爲推移作穀,待辛丑都數立總時,以其耗條,作錢還報之意,一體分付,何如?傳曰,允。
又以義禁府言啓曰,刑曹啓目內,罪人韓明辰弑父節次,箇箇承款,依例同推考覆,親問結案取招,明辰係是三省罪人,依法典移義禁府,發遣府都事拿來後,稟處事判付內,依允事,命下矣。韓明辰方囚咸興營獄,依例發遣府都事拿來,何如?傳曰,允。
乙未六月初七日辰時,上御熙政堂。勸講入侍時,原任直閣徐俊輔,參贊官閔永勳,檢討官尹致秀,假注書趙雲澈,記注官金鉉復,別兼春秋洪說謨,各持小學第四卷,以次進伏訖。上曰,史官分左右。上誦前受音一遍訖,俊輔讀自古者父母之喪,止食醯醬,仍讀奏釋義訖。上讀新受音十遍訖,命陳文義,俊輔曰,此章卽論變禮者,別無文義之敷衍仰奏矣,大抵講讀之法,莫如專心,若不專心,則書自書我自我,而聰明無以達,學問無以進矣。每於進講之際,字與句或有互換之時,音與吐亦多誤錯之患,此莫非不能專心之致也。然則十番之誤讀,反不如一番之精覽,下情豈不萬萬抑菀乎?伏願惕念在玆,加勉專心之道焉。上曰,玉堂陳之。致秀曰,此章論喪禮,別無文義之可陳,而喪禮以誠敬爲本,故雖於飮食之節,亦存誠敬之工,誠敬二字,非獨用之於事上,凡於接下之道,必有誠敬之效,今此閣臣所陳,皆出於眷眷忠愛,殿下亦宜存誠而聽之,居敬而應之,閣臣是崇品重臣也,立朝爲四十餘年,實朝廷之老成也。書曰無侮老成人,侮者怠忽之謂,無侮則誠敬是已,潛心講讀,則是不侮老成也,如前斷續則是怠侮老成也,伏願體念,克許開納焉。上曰,參贊官陳之。永勳曰,閣臣·儒臣所奏甚切當,惟在諦聽俯納之如何,臣無容更達,第伏念,此章卽古人居喪之節,而帝王家禮節,與匹庶不得不少異,今我殿下沖齡宅恤,上而承宗社之重,內而慰兩殿之心,下而係萬民之望,保嗇聖躬,將就聖學,卽是達權大孝,至若齋疏醢醬,期祥隆殺之分,猶屬疏節,然則保嗇聖躬之要,不外於敬身,將就聖學之要,莫過於專心,蓋飮食語默動靜之間,必愼必戒,此所謂敬身也,章句音吐文義之際,不貳不雜,此所謂專心也,伏願體念焉。上掩卷。仍命退,諸臣以次退出。
乙未六月初七日申時,上御熙政堂。召對入侍時,參贊官金箕晩,侍讀官嚴錫履,檢討官尹致秀,檢校待敎金學性,假注書趙雲澈,記注官金鉉復,別兼春秋金大根各持小學第四卷,以次進伏訖。上曰,史官分左右。上讀前受音十遍訖,命陳文義,錫履曰,此章槪論喪禮,而句語之間,別無文義之可以敷演仰陳者矣,第伏覩今日筵席,講讀之際,每多有間斷之患,而前後句讀,亦有不盡照管處矣,從前筵臣,屢以讀書三到之說,有所仰達,而三到之中,心到爲第一工夫,蓋心到則自可以專一於讀書,豈有間斷與不照管之患乎?且以此章文勢言之,旣殯則食粥,旣虞卒哭則疏食水飮,小祥而食菜果,大祥而食醯醬,自有次序之不可易者,而今此字句之或有互換,口讀之或多錯誤,竊恐心到之工,或有未盡而然也,伏願益加體念焉。上曰,下番陳之。致秀曰,此章溫公所記喪禮也,孝子之心易至哀毁而失中,故聖人制禮,要使節哀而就中,當疏食而菜果非中也,當菜果而醯醬亦非中也,始之虞卒,祥之小大,皆有節哀之過,不得爲中,禮之失,亦不得爲中。非獨喪禮爲然,蓋天下萬事,莫不有中,而學問之功,尤以中爲貴。今殿下以勸講召對,爲當然應行之事,行之者亦出於中道,而無間斷之害,有就將之益,則乃所以合於中也,伏願體念焉。上曰,閣臣陳之。學性曰,文義則儒臣已詳陳,臣無容更達,而第有臣之所懷,敢此仰達矣,臣竊伏覩殿下每於進講之時,上下未盡照管,句讀或有互換,此由於聖念或欠專一,講讀每多間斷故也,如或斷續,則雖多讀,功效難進,苟能專一,則雖一遍,其益滋多,前後儒臣,屢以此仰勉,而未蒙採納,恐非虛受之度,亦無資益之效,伏望專心進讀,無有間斷,且於諸臣敷陳文義之時,亦留心聽納,則聖學必有將就之益矣。上曰,參贊官陳之。箕晩曰,儒臣·閣臣已盡仰奏,臣則更無可達矣。上仍掩卷,命退,諸臣以次退出。
上在昌德宮。停常參·經筵。
夜自二更至初九日開東,灑雨下雨,測雨器水深一寸一分。
成遂默啓曰,明日常參·經筵,取稟。傳曰,停。
李奎鉉啓曰,左承旨李在鶴,右承旨宋持養,今日不爲仕進,竝卽牌招,何如?傳曰,允。
傳于李奎鉉曰,勸講入侍。
李奎鉉啓曰,大提學申在植再牌不進推考傳旨,今方捧入,而實錄廳會同命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
又啓曰,大提學申在植牌不進推考傳旨,今方捧入,而實錄廳會同命下之後,如是違牌,事甚未安。更爲牌招,何如?傳曰,允。
閔永勳啓曰,行大司憲李翊會,掌令尹興圭未肅拜,執義金樂壽,掌令徐戴淳,持平崔致憲·徐承烈在外,監察茶時之意,敢啓。傳曰,知道。
以左承旨李在鶴,右承旨宋持養牌不進罷職傳旨,傳于閔永勳曰,只推。
乙未六月初八日辰時,上御熙政堂。勸講入侍時,提學趙寅永,參贊官李奎鉉,侍讀官趙在慶,假注書鄭鎏,記注官金鳳梧,別兼春秋金大根,各持小學第四卷,以次進伏訖。上誦前受音一遍訖,寅永讀自中月而禫,止數其罪而廢之,仍讀奏釋義訖,上讀新受音十遍訖。命陳文義,寅永曰,此章皆古人居喪之常節,別無文義之可陳,而以此觀之,喪禮之至重,可知也,況今亮陰之時,尤當體念也。上曰,玉堂陳之。在慶曰,飮醴酒食乾肉云者,孝之小節也,而古人猶爲之致愼,況大於此者,推而可知,且堯·舜之道,孝悌而已。今殿下方居亮陰,凡爲孝之道,勿以小節而泛忽,推而大之,則爲堯爲舜,不外於是,伏願於孝字上,尤加勉旃。上曰,參贊官陳之。奎鉉曰,閣臣·儒臣已陳之,臣無仰達之辭矣。上掩卷。仍命退,諸臣以次退出。
上在昌德宮。停常參·經筵。
自開東至人定,灑雨下雨,測雨器水深一寸八分。
宋持養啓曰,明日常參·經筵,取稟。傳曰,只朝講。
閔永勳啓曰,合辭許久闕啓,事甚未安。除在外·未署經外,未肅拜人員,竝卽牌招,何如?傳曰,允。
宋持養啓曰,左副承旨成遂默,今日不爲仕進,卽爲牌招,何如?傳曰,允。
備忘記,江界都護府使趙基復下直,長弓一張,長箭一部,片箭一部,筒兒一箇賜給。
傳于閔永勳曰,勸講入侍。
宋持養啓曰,大提學申在植再牌不進推考傳旨,今方捧入,而實錄廳會同命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
又啓曰,大提學申在植牌不進推考傳旨,今方捧入,而實錄廳會同命下之後,如是違牌,事甚未安。更爲牌招,何如?傳曰,允。
閔永勳啓曰,明日朝講,兩司長官當爲進參,而大司憲未差,大司諫鄭基一,待開門牌招,何如?傳曰,允。
以左副承旨成遂默牌不進罷職傳旨,傳于宋持養曰,只推。
以司諫鄭琦和,正言朴齊憲,掌令尹興圭牌不進罷職傳旨,傳于閔永勳曰,只推。
宋持養,以弘文館言啓曰,應敎洪羲錫,修撰金錫淳竝卽牌招察任,何如?傳曰,允。
閔永勳,以都摠府言啓曰,今日入直內三廳·武兼·禁軍及軍兵等,當爲中日習射技放,而雨勢如此,不得設行之意,敢啓。傳曰,知道
行大司憲李翊會啓曰,臣之癃衰疲軟,本不合於淸朝風憲之任,而都憲除旨,忽下於夢想之外,召牌繼降,臣感恩怵義,雖不得不粗伸叨謝之忱,而第臣於合啓中,有區區私義之難安者,從前引避,輒蒙體諒,今臣處義,宜無異同,請命遞斥臣職。答曰,依啓。
修撰尹致秀疏曰,伏以,臣學未通方,才不適用,遭除淸明之化,承藉世祿之蔭,濫竊科第,猥玷淸選,前席橫經,依近耿光,恩至渥矣,榮已極矣。義自效於趨走,念豈到於進取,而誠以切至之恩,不容緩聲,嚴畏之私,有未暇顧,迺敢煩瀆於亮陰恭默之中,豈不萬萬猥越也哉。臣之偏母年今七十有九矣,險釁餘生,寄命如綫,年高病深,喜與懼竝,而臣計拙謀産,資乏羞耉,甘旨難繼,調補失宜,愧子職之都虧,匪人情之攸安,顧今聖化以孝爲理,錫類之仁,洽于環域,凡係乞養,輒荷曲軫,若其情之甚矜,勢之甚急,則臣又爲最,臣旣抱玆耿耿,不敢自阻。伏乞聖慈,俯垂鑑諒,特令選部,許畀一小邑,俾於宣力之餘,得遂便養之願,則在今日專城之奉,豈他時列鼎之比哉。闔門感頌,與天無極,匪臣隕結所可上報,臣無任云云。省疏具悉。疏辭下該曹稟處。
吏曹啓目,粘連啓下是白有亦,觀此弘文館修撰尹致秀上疏,則以爲,臣之偏母年今七十有九矣,險釁餘生,寄命如綫,年高病深,喜與懼竝,臣計拙謀産,資乏羞耉,且甘旨難繼,調補失宜,愧子職之都虧,匪人情之攸安,若其情之甚矜,勢之甚急,臣又爲最。伏乞特令選部,許畀一小邑,得遂便養之願亦爲白臥乎所,尹致秀之家貧親老,菽水難繼之狀,卽通朝之所共知,許畀一邑,俾遂使養之願,允合於孝理之政是白乎矣,經幄之臣出補外邑,事體不輕,臣曹不敢擅便,上裁,何如?判付啓,依回啓施行爲良如敎。
乙未六月初九日辰時,上御熙政堂。勸講入侍時,原任直提學鄭基善,參贊官閔永勳,檢討官尹致秀,假注書趙雲澈,記注官張鉉喆,別兼春秋金大根各持小學第四卷,以次進伏訖。上曰,史官分左右。上誦前受音一遍訖,基善讀自晉阮籍,止無令汚染華夏,仍讀奏釋義訖。上讀新受音十遍訖,命陳文義,基善敷陳章義,仍奏曰,此章別無文義之可以敷衍仰奏,而以孝治天下一句,深宜玩味,愛敬盡於事親,德敎加於百姓,刑於四海,卽帝王之孝,夫孝者行之源也,敎之所由生也,此所以一人孝一國興孝者也。殿下嘗講孝經,或領會此句語否乎?伏望此等處,益留神省覽焉。上曰,玉堂陳之。致秀曰,華夏者,聲明文物之會也,我國謂之小中華,以其有禮樂文章之盛也。惟我列聖朝,治敎休明,丕闡文治,朝廷崇禮讓,士夫篤名檢,以至庶人下賤,皆知循蹈禮軌,如阮籍之居喪無禮者,蓋鮮矣,是皆列聖朝敎化有以致之也。今殿下苟欲敦尙名敎,宜自講學而始,講學明則文理通暢,不待臣等之仰陳,躬探書籍,有以觀列祖敷敎闡化之意,而第以講學事言之,臣於春初,屢登前席,仰覩聖上之冞勤,入而仰贊,出而相慶,亦且三數朔之久矣,三月者,天道之小變,竊意聖學有將就之美矣,今於一再登筵,仰覩聖學,字句之誦讀,文義之聽納,猶未盡緝熙光明之域,如是則聖工恐無以資益,伏願留心開納,勉哉勉哉。上曰,參贊官陳之。永勳曰,閣臣·儒臣所陳,無非格言,臣何容更煩,而第伏念,一玩籍之事,亦載方冊,爲後人鑑戒,況人君一言一動,左右史書之,垂之百代,所係甚重,此所以帝王之學,必勉乎講讀,俾爲鑑戒善惡者也。伏覩近日講筵頻開,群情莫不聚首相慶,自內慰悅,亦可仰認,不但爲後世之垂範而已,伏願念玆在玆,潛心講讀焉。上掩卷。仍命退,諸臣以次退出。
上在昌德宮。停常參,只朝講。
藥房提調權敦仁,副提調李奎鉉啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候,一樣,卿等不必入侍矣。大王大妃殿·王大妃殿口傳問安。答曰,知道。
成遂默啓曰,明日常參·經筵,取稟。傳曰,停。
李奎鉉啓曰,左承旨李在鶴,今日不爲仕進,卽爲牌招,何如?傳曰,允。
閔永勳啓曰,備邊司郞廳來言,今日賓廳日次,而領議政沈象奎,左議政洪奭周俱有身病,右議政朴宗薰無時急稟定事,不得來會云矣,敢啓。傳曰,知道。
備忘記,三和都護府事李圭徹下直,長弓一張,長箭一部,片箭一部,筒兒一箇賜給。
傳于李奎鉉曰,勸講入侍。
傳于成遂默曰,左承旨·右承旨竝許遞,前望單子入之。
承旨前望單子入之,李遠翊·朴宗休落點。
成遂默啓曰,大提學申在植再牌不進推考傳旨,今方捧入,而實錄廳會同命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
閔永勳啓曰,右邊捕盜大將柳相弼,以禁軍別將祿試射時,今日慕華館出去矣,所佩命召及大將牌·傳令牌,何以爲之?敢稟。傳曰,仍佩往來。
成遂默啓曰,卽者吏曹郞廳來言,保寧縣監金命孝兩司不備,不得署經云,除在外·未署經外,未肅拜人員,竝卽牌招,以爲署經之地,何如?傳曰,允。
傳于成遂默曰,藥房都提調前望單子入之。
內醫都提調前望單子入之,右議政朴宗薰落點。
成遂默啓曰,吏曹郞廳來言,臺諫有闕,政事,取稟。傳曰,前望單子入之。
大司憲前望單子入之,徐憙淳落點。
成遂默啓曰,實錄廳會同事,命下矣。大提學申在植疏批已下,卽爲牌招,何如?傳曰,允。
又啓曰,吏曹郞廳來言,大臣處置政事,取稟。傳曰,當日爲之。
司諫鄭琦和,掌令尹興圭,校理趙在慶,副修撰權溭等啓曰,請書九亟施追奪官爵之典。措辭見上答三司曰,不允。
司諫鄭琦和,掌令尹興圭等啓曰,請遲晩後物故罪人啓能亟施孥籍,趾賊等凶種,夬施邦刑,獻遂設鞫得情。措辭見上請夏賊子女亟施跪斬之典,斗恭親屬應坐之類,一依适·雲例擧行,斗恒及夏賊親屬奴傔連伊夫妻竝嚴鞫得情,夬正典刑。措辭見上請明謙·以謙亟施孥戮,逆復庶子好石亟施絞處。措辭見上請時景·時昱竝施孥籍之律,金樂敎亟令王府設鞫嚴覈,夬正邦刑。措辭見上請物故罪人家煥·哲身,正法罪人承薰·樂敏施以孥籍之典。措辭見上請物故罪人國榮亟施孥籍之典。措辭見上請物故罪人裕亟施孥戮之典。措辭見上請逆賊漢祿亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采竝施适·雲之例。措辭見上請逆賊友文·光友加施孥戮之典,致後·延壽竝施孥籍之典。措辭見上請永喆更爲設鞫嚴問,期於得情,夬正典刑。措辭見上請物故罪人肇源諸子亟施散配之典。措辭見上請楸子島荐棘罪人金基敍亟令王府設鞫得情,夬正典刑。措辭見上請正法罪人宜學諸子亟施散配之典。措辭見上請放逐鄕里罪人李鶴秀設鞫得情,夬正典刑。措辭見上答兩司曰,不允。時景等事,裕事,龜柱支屬事,夏賊等事,國榮事,鍾一·振采事,友文·光友事,致後·延壽事,永喆事,不允。肇源諸子事,不允。金基敍事,不允。宜學諸子事,不允。李鶴秀事,不允。
掌令尹興圭啓曰,請古今島爲奴罪人韓鼎鎭亟令王府卽爲拿來,嚴鞫得情,夬正典刑。措辭見上請充軍罪人申綱亟令王府拿鞫嚴覈,夬施典刑。措辭見上請島配罪人睦台錫亟令王府設鞫嚴問,夬正典刑。措辭見上請楸子島荐棘罪人尙度亟令王府嚴覈得情,夬施當律。措辭見上新除授執義金樂壽時在京畿竹山地,掌令徐戴淳時在砥平地,持平崔致憲時在忠淸道保寧縣任所,持平徐承烈時在全羅道參禮驛任所,請竝斯速乘馹上來事,下諭。答府曰,不允。韓鼎鎭事,不允。申綱事,不允。睦台錫事,不允。尙度事,不允。下諭事,竝許遞,今日政差出。
司諫鄭琦和啓曰,罪人克觀,以妖任之同氣,凶謀逆節,爛熳同參,而嚴訊之下抵賴不服,未克究覈,未及承款,王章莫伸,輿憤莫洩,請金甲島爲奴罪人克觀更令王府嚴鞫得情,夬正王法。逆賊尙魯卽是千萬古所未有之劇賊,而孥戮之典,卽施旋寢。噫,此賊之未伏王章,徑自殞斃,已極神人之憤矣。假使此賊頑然尙在,則千剮萬斫,不足以懲其罪,孥之戮之在法當然,凡係祖宗朝金科玉條,猶或隨時變通,則今此追孥之禁,自近年斷然定行守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯亟施孥戮之典。梟示罪人性世與劇逆載榮,一而二二而一也,換着軍服,潛入禁庭,粧出纏帶,暗售網打,是何等排布設施,是何等凶謀祕計也,設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律,請梟示罪人性世亟施孥戮之典。噫嘻痛矣,人心陷溺,世變層生,至於秋曹罪囚而極矣。渠以卑微之流,敢蓄凶悖之心,肆發通文,投諸賢關,造意閃忽,引用絶悖,字字狡惡,句句凶逆,耳目難掩,手脚盡露,聞者髮豎,見之膽掉,幸賴首善之地,至有捲堂之擧,固當卽地設鞫,不日置辟,而只令秋曹盤覈情節,略加刑訊,施卽酌處,秋曹聯疏,實出執藝之義,而特以好生之聖念,遂付傅輕之科,世豈有亂言不道,自服遲晩,而生出獄門,假息覆載之間者乎?今若諉之於言出卑賤,事已勘配,而置而不論,則其可曰國有三尺乎?請古今島爲奴罪人韓鼎鎭,亟令王府設鞫得情,夬正典刑。噫嘻,人心陷溺,世變層生,至有申綱而極矣。渠以鄕曲鄙微之類,敢懷譸張傾陷之計,發通誑惑,圖聚不逞之徒,造意叵測,冒犯必誅之科,秦坑是何等時而比擬無難,錢唐是何等事而指斥有歸,渠之包藏,雖急於敲撼朝廷,而獨不念自犯於上誣聖德,罪在罔赦乎?各邑已例,春曹之文獻昭在,三罪竝發,賢關之聲討又嚴,今不須更事贅陳,而蓋其醞釀如此,跳踉如此,憑恃和應,明若觀火,則雖聖朝寬大,每事包容,而伏莽未去,滋蔓可憂,思之及此,寧不凜然哉?大僚覆奏,明卞無餘,鬼蜮情狀,無所遁匿,而鉏根潰癰之論,寔出遠慮,何殿下不念生道殺人之義,而亦靳一兪也耶?況於今番奎賊之招,申綱之名,不啻狼藉,至謂以能文善生,又謂之綱亦吾黨,可與同心而共事,脈絡之連通,表裏之和應,至此昭綻,無復餘蘊,然則奎·坤是已伏法之申綱也,申綱是未就鞫之奎·坤也,設鞫治逆,將以致天討也。根窩未破,憂虞轉深,則豈可以鞫事之已撤,而有所持難於更設乎?請充軍罪人申綱,亟令王府拿鞫嚴問,盤覈得情,夬伸典刑。噫嘻痛矣,義理晦塞,變怪層生,至於睦台錫事而極矣。我朝之於皇明,蒙被渥澤,與天無極,義則君臣,恩猶父子,故凡係皇朝事,備盡尊敬,無敢指斥,而彼台錫者,肆然筆諸章奏,誣逼毅宗皇帝,求過於無過之地,敢言其所不敢言,遣辭狂悖,用意陰慘,此不但我朝之賊臣,實是皇朝之罪人,此而不加重辟,則義理日益晦蒙,人心日益陷溺,而小中華一域,無復讀春秋者,且其龍淵山虎等句語,絶悖無嚴,此豈人臣所敢道哉。終篇指意,極其閃忽,要不出挾雜之計,已施之律,不足以懲其罪,請島配罪人睦台錫,亟令王府拿鞫嚴問,明正典刑。噫嘻痛矣,尙度之罪,可勝誅哉。渠卽一鄕曲卑微之流耳。倖竊踰濫之職,而睯不知分,陰蓄希覬之心,而急於射利,出位陳章,旨意叵測,三人論列之際,誣逼於莫重莫嚴之地,全篇張皇,罔非觸犯,至若爲人所不忍爲等句語,恣意說去,極其陰慘,此豈今日臣子所可萌心發口,肆然登徹於殿下之庭哉?惟我翼宗大王,四載代聽,一心憂勤,八域臣民,莫不愛戴,政令施措,磊落光明,則渠何敢憑藉論人之疏,自陷誣犯之罪乎?言之臆塞,思之髮豎,何幸批諭鄭重,辭旨懇惻,燭幽明如日月,戢姦嚴如鈇鉞,人彝賴以不泯,君綱恃以不墜,臣等竊不勝欽仰萬萬,而惟輕之典,止於島配,固知悲疚之聖衷,亶出於不欲索言,竊恐關石之邦憲,從此而有所輕重,此非如渠愚蠢之品所可獨辦,不可但以荐棘而止。請楸子島荐棘罪人尙度,拿鞫得情,夬正典刑。新除授獻納朴時源時在慶尙道榮川地,請斯速乘馹上來事,下諭。答院曰,不允。韓鼎鎭事,不允。申綱事,不允。睦台錫事,不允。尙度事,不允。下諭事,許遞,今日政差出。
以正言朴齊憲牌不進罷職傳旨,傳于閔永勳曰,只推。
閔永勳啓曰,守令署經事,命下矣。正言朴齊憲旣有只推之命,與行大司諫鄭基一,新除授大司憲徐憙淳,一體牌招,以爲備員署經之地,何如?傳曰,允。
成遂默,以吏曹言啓曰,泰陵參奉黃守默,崇陵參奉金在度俱以身病,呈狀乞遞,依例改差,何如?傳曰,允。
又以吏曹言啓曰,典設司別提金命哲以其身病,呈狀乞遞,依例改差,何如?傳曰,允。
又以吏批言啓曰,領議政沈象奎勉副事,命下矣。當爲處置,而本曹時無相當窠,依例送西之意,敢啓。傳曰,知道。
有政。吏批,判書趙寅永進,參判申緯,參議徐英淳病,左承旨成遂默進。啓曰,臺諫多窠,今當差出,而擬望之人乏少,外任竝擬,何如?傳曰,允。以吳取善爲執義,趙在慶爲掌令,李在崇·金學敏爲持平,金錫淳爲獻納,朴晦壽爲刑曹判書,洪學淵爲大司成,鮮于濬爲北部令,玄鈺爲典設別提,成載琬爲泰陵參奉,宋欽俊爲崇陵參奉,義州府尹單朴來謙,承文著作單李珽。
閔永勳,以兵批言啓曰,領議政沈象奎勉副送西事,命下矣。當爲隨品置處,而領中樞一窠,他大臣今方見帶,判中樞二窠,輔國判書李羲甲·金逌根見帶,依例從座目,金逌根知中樞作闕降付,其代沈象奎,判中樞下批之意,敢啓。傳曰,知道。
兵批,兼判書金在昌,參判閔致成,參議申在獻病,參知沈啓錫入直進,左副承旨閔永勳進。判府事單沈象奎,知事單金逌根,大護軍李翊會·洪敬謨·申在植,副護軍李在鶴·宋持養·閔泰鏞·金景善·宋祥來·沈宜臣·朴蓍會·鄭泰東·裴化鳳,副司直金樂壽·徐戴淳·洪在喆·朴時源·崔致憲·徐承烈,兼義州鎭兵馬節制使兩西運餉使朴來謙,知事作闕單申在植,以上竝單付。
吏批,再政。以徐戴淳爲校理,李公翼爲修撰,申在植爲判尹,李鳳柱爲文川郡守,金龍翼爲黃山察訪。
以左承旨李在鶴牌不進罷職傳旨,傳于成遂默曰,只推。
閔永勳,以兵曹言啓曰,禁軍來秋冬等祿試射時,騎芻沒技人,別單書入之意,敢啓。傳曰,知道。
領議政沈象奎疏曰,伏以,臣再控懇私,未蒙兪準,荐奉批諭,彌示恩勤,臣雖惛罔無省,亦豈不欲感激殊眷,黽勉尸居?姑以仰承德意,而一日二日,以中書爲臣養病之坊,賓廳長鎖,今且數朔之久,廟務之裁處,治官之董正,一切曠瘝,擧致委廢,而臣之老病癃痼,不啻如頹景泥絮之每下而愈黏,時以甚焉,無復有可回可起之望,則昨日今日之所不能抖擻檢校者,其於來日,顧何以自力哉?如是而往害益大,而罪益深,罪固在臣,害竟奚歸?以朝暮待盡之喘,卒不免因循負罪而死,臣之狼狽至此,且無論,其爲害殿下一初勵精圖理之化,爲尤如何也耶?此臣之所以屢瀆而不敢得已,非以要免臣罪,實懼其害於國者大也,此不但臣之不幸,亦豈非殿下之所宜深計而亟慮者乎?且夫人之以事辭者,老不可誑,而病又難欺,蓋以其年紀與形證,易稽而足驗也,而或年紀大而有素强不衰者,或形證篤而有療治得愈者,故人猶未之輒信,至或謂之厭事,是則然矣,而惟老而且病者,筋髓已竭而疾痛隨苦,如腐木之蟲蝕,敗肉之蛆生,必然之勢也。臣之耄耗癃殘,昔猶甚矣,而又自昨冬,崩剝哀遑,儘力趨走,亦已八九朔之頃,年亦更加,病益增劇,竿頭不容旋足,弩末無所施力,危形敗證,雖不敢一二煩疊,而卽其萬萬無以可强之狀,父母孔邇,庶可諒只,苟其不至於是,則上而荷顧借之隆重,下而賴同朝之忠厚,坦然無所謂厭薄之懼,惎媢之患,臣亦何苦一日決意求去,何忍一日決意便去哉?天地鬼神,實所鑑臨,若其出於虛飾規免,只圖便私,其必殛之無赦矣,與其死而施帷蓋之恩,曷若生而錫鞶帶之禠,俾鼎餗無覆而鍾漏免譏,豈不上下俱得哉?且臣之去,非將必往山谿之隈,藪澤之隩,亦秪留處城闉之下,料理積痾,幸因再造之恩,獲有少間之時,時節慶賀,隨諸臣後,瞻覲耿光以伸葵藿之誠,卽臣之願也,苦情所迫,輒又瀆煩血籲。伏乞聖慈,終始憫諒,劃許所辭,使重任不益曠廢,殘息稍得支延,公私誠幸誠幸。臣於病淹中,伏聞比日頻御經筵,繼而勸講連開,聖學懋勤,單心緝熙,誠不勝惓惓欽頌,而寄頓床玆,一不得進綴邇英之班,仰聆洪朗之音,心思抑鬱,祗自恨恨。又尙冒叨保護,而日次起居,每不免委屬闕禮者已久矣。廢職虧分,無所逃罪,怵焉憂恐,若添一病,亦望竝賜照察,勘臣當被之罰,遞臣虛縻之任。臣無任云云。答曰,省疏具悉卿懇。以今國事之罔涯,豈欲捨老成宿德之元輔,而卿之屢懇,如是切至,一向靳持,亦非敬禮之道,議政之職,今姑勉副,藥院之任,亦爲許解,卿勿以就閑自處,益勉匡弼之義,是所望也。仍傳于李奎鉉曰,此批答,遣史官傳諭于領議政。
大提學申在植疏曰,伏以,臣所叨文衡之職,萬萬踰濫,少壯淺學,衰病荒抛,不但臣之自知甚明,幾爲一世之所共諒,見今同朝士大夫,有誰以文衡期臣,臣亦何敢以文衡自居,特聖恩之謬加於臣身耳?一再控籲,未蒙允兪,惶愧隕越,愈久益切,史局將開,召命日嚴,臣於昔日,出入邇列,偏被陶甄,恩山德海,臣髮已白,猥參於握管編摩之役,少伸其抱弓攀號之慟,在臣私義,曷不榮幸,而第念,史事國之大典也。苟無三長,莫任其責,才學與識,是謂三長,古人有言曰,有學無才,猶愚賈懷金,不能殖貨,有才無識,猶巧匠無材,不能成室,世罕兼之,故史才實難。如臣者,於此三者,無一所存,顧安敢與議於史才,而況東觀丹墨,摸畫天日,金匱石室之藏,將作千萬世之丌冊,是何等至重至大之擧也?雖以朱夫子之大賢,猶嘗執謙於實錄修撰之任,連章固辭,旨意懇摯,蓋其事涉愼重,義當逡巡而然也。今臣之愚庸拙陋,冒竊匪據,全欠自量,强其不能,晏然承膺於前哲之所辭免者,則僭妄貽誚,猶屬滄浪,塵穢簡編,豈不大有累於聖朝乎?此固臣難進之一端,而至如本職不稱之實,屢煩前牘,不待疊床,尙蒙宸鑑之悉燭矣。瀆擾至此,轉益主臣。伏乞聖慈,俯察誠悃,時許卸免,使名器無玷焉。臣無任云云。答曰,省疏具悉。前批已諭,更何辭爲?卿其卽爲出膺。
乙未六月初十日卯時,上御熙政堂。朝講入侍時,領事朴宗薰,同知事安光直,特進官朴永元·李憲球,參贊官宋持養,司諫鄭琦和,掌令尹興圭,侍讀官趙在慶,檢討官權溭,假注書趙雲澈,記注官李冀楨,別兼春秋金大根各持小學第四卷,以次進伏訖。上誦前受音一遍訖,在慶讀自宋廬陵王義眞,止又不能以禮處人,仍讀奏釋義訖,上讀新受音十遍訖。命陳文義,在慶曰,蓋禮者不可斯須去身者也。孔子曰,非禮勿視,非禮勿聽,非禮勿言,非禮勿動,是以禮自處者也。旣自處以禮,則政令敎化,無不出於禮,中庸曰,敬大臣體群臣,是禮之所以推及於朝廷者也。孝經曰,安上治民,莫善於禮,是禮之所以推及於庶民者也。在上以禮標準,則在下自然觀感,雖愚夫愚婦,亦皆率由於禮敎之中,是以禮處人者也。今殿下日開講筵,多接賢士大夫,政是加勉於禮經之會也。伏願講讀之際,勿泛看字義,必深究力踐,惓惓服膺焉。上曰,下番陳之。溭曰,此章卽譏議廬陵王不善居喪之禮也。蓋喪禮必敬必愼,尤當加勉處,而苟論禮之全體,實爲治國之要道,孝經曰,敎民禮順,傳曰,使臣以禮。凡於政令事爲之際,動合禮經,毋或泛過,則敎化流行,下民自然有觀感之效,此乃正己而後,始可以正人者也,若不能以禮自處,則雖欲正人,不可得,尤所監戒者也。伏願殿下,益加留神焉。上曰,領事陳之。宗薰曰,正色二字,可謂善形容矣。凡人出言之際,先正其容貌辭氣,則所言者必非乖僻之言,劉湛此言,足可謂之法語,義眞如果悔悟愧服,改其所爲,則豈不能漸進於善,而今其所答,卽文飾彌縫之說,遁辭禦人而已,義眞固不足道,而此章大意,蓋欲使讀者有所懲創者也。雖甚不善之人,聞正言而能改,則可以趨善,苟不能然,則雖小過,終必陷於大惡,如是推觀則其義甚廣矣。上曰,同知事陳之。光直曰,此時喪禮已壞,世不知爲喪禮之爲重,而劉湛獨能正色而言其非禮,固可謂忠直之人義眞始雖迷而不悟,及聞劉湛之言,則固當警惕開悟,羞愧之不暇,而猶復以望不爲異之說,文過而遂非,其全無羞愧之心,可知矣。義符乃義眞之兄,而亦以居喪無禮,不能保其國,畢竟義眞亦不得而保其身,獨宋文帝能知劉湛之忠,終始任用,此雖六朝之時,得有一時之治者,蓋用劉湛之言而然,忠直之人藥石之言,聽與不聽,用與不用,人國之興替,一身之成敗係焉,可不懼哉。伏願於此等處,深留體察焉。上曰,特進官陳之。永元曰,領事及同知事已盡仰奏,臣則無更達之義也。憲球曰,儒臣及領事·同知事之所奏極好,臣亦無容更爲煩達矣。上曰,參贊官陳之。持養曰,臣亦無容更達矣。琦和進伏,方欲傳啓,上曰,出去臺廳爲之,可也。持養曰,司諫鄭琦和傳啓之際,露出笏記,事甚未安。推考,何如?上曰,依爲之。出榻敎琦和曰,臣言議風采,本不合於淸朝耳目之任,而迺者朝講有命,冒沒登筵,傳啓之際,不善周旋,致有承宣之請推,臣滿心慙恧,無地自容,以此情踪,何可一刻晏然於臺次乎?請命遞斥臣職。答曰,勿辭,亦勿退待。出擧條琦和曰,臣曾叨春坊,屢登書筵,而其時宮僚,仰瞻睿容,或有未及着念之時,隨卽頻頻陳勉,輒賜曲從,今復冒登講筵,體例嚴重,位次逈截,登筵諸臣,各顧義分,不敢瞻仰陳勉,而我殿下未克着念之容,比前無異矣。顧今沖年嗣服之初,正宜孜孜於講學上,而案冊全不照看,句讀或多錯誤,疑晦之義,不少問難,奏對之辭,不加參聽堂堂法講,未免爲應文之歸,如是而何望聖學之將就乎?伏願繼自今無或如前,益加惕念焉。臣雖無似,名是諫官,其在有懷必陳之義,不避唐突,敢此仰達焉。上曰,所陳切實,當留念矣。出擧條上命史官就座。仍命退,諸臣以次退出。
乙未六月初十日辰時,上御熙政堂。勸講入侍時,右議政朴宗薰,提學徐有榘,參贊官李奎鉉,侍讀官嚴錫履,假注書鄭鎏,記注官李冀楨,別兼春秋金大根各持小學第四卷,以次進伏訖。上曰,朝講時所讀大文,更讀於勸講時乎?宗薰曰,旣有新定自止,則朝講時新受音,當爲前受音矣。上曰,勿爲新受音,更讀前受音,可也。宗薰曰,依召對例溫繹,亦甚好矣。有榘讀前受音,自宋廬陵王義眞,止又不能以禮處人,一遍訖,奏曰,釋義,何以爲之乎?上曰,置之,可也。上讀十遍訖,命陳文義,有榘曰,此嘉言篇也,而乃以義眞之居喪無禮記之者,欲使後人鑑戒也,此外別無文義之可陳矣。宗薰曰,俄於朝講,略有所陳,別無新義矣,使左右買魚肉珍羞者,蓋義眞亦必自知此事之悖義,故不敢明行,使左右之私人買取,而劉湛卽朝廷直士也,一見輒正言折之,此亦可見內外邪正之分矣。上曰,玉堂陳之。錫履曰,此段文義,別無可以拈出文義,敷演仰陳者,而俄者大臣所奏之言甚好矣,最宜潛翫而默識也。大抵接賢士大夫之時多,親宦官宮妾之時少,則君德自底成就之美矣,此卽公私之分也,伏望深加體念焉。上曰,參贊官陳之。奎鉉曰,諸臣悉陳無餘,臣別無更達矣。宗薰曰,文義若有疑晦處則下詢好矣。雖已洞徹,上下問難之際,不無有益之道矣。奎鉉曰,不恥下問,經傳有之,此臣等之所區區仰勉者也。上掩卷。仍命退,諸臣以次退出。
上在昌德宮。停常參·經筵。
成遂默啓曰,明日常參·經筵,取稟。傳曰,停。
閔永勳啓曰,合辭方張之時,兩司無詣臺之員,事甚未安。除在外·未署經·傳旨未下外,未肅拜·呈告人員,竝卽牌招,何如?傳曰,允。
傳于成遂默曰,勸講入侍。
傳于朴宗休曰,孝成殿望祭,攝行磨鍊。
成遂默啓曰,大提學申在植牌不進推考傳旨,今方捧入,而實錄廳會同命下之後,如是違牌,事甚未安。更爲牌招,何如?傳曰,允。
傳于成遂默曰,右承旨許遞,前望單子入之。
承旨前望單子入之,嚴燾落點。
閔永勳啓曰,左邊捕盜大將申絅卒逝矣,捕將之任,不可一刻暫曠,在前如此之時,有他邊大將兼察之例,今番則何以爲之?敢稟。傳曰,前望單子入之。
左邊捕盜大將前望單子入之,李鐵求落點。
閔永勳啓曰,新除授左邊捕盜大將李鐵求,卽爲牌招,命召及大將牌·傳令牌,傳授,何如?傳曰,允。
掌令趙在慶啓曰,臣恣性魯下,言議拙訥,淸朝耳目之任,萬不近似,而掌憲除旨,忽下於夢想之外,召牌儼臨,臣含恩怵義,叨謝居先,雖不得不章皇出肅,而第臣於合啓中,有區區私義之不可聯參者,從前如臣所處,擧皆引避,輒蒙體諒,今臣處義,宜無異同,請命遞斥臣職。答曰,依啓。
朴宗休啓曰,吏曹郞廳來言,臺諫有闕,政事,取稟。傳曰,前望單子入之。
掌令前望單子入之,洪祐喆落點。
李遠翊啓曰,保寧縣監金命孝,憲府則雖已署經,諫院則行大司諫鄭基一,正言朴齊憲牌不進,正言徐憲淳未署經,只有司諫鄭琦和一人,不得署經,行大司諫鄭基一,所當更請牌招,而係是一日三牌,何以爲之?而新除授獻納金錫淳,卽爲牌招,以爲備員署經之地,何如?傳曰,一司除署經。
以正言朴齊憲再牌不進罷職傳旨,傳于李遠翊曰,只推。
以執義吳取善,掌令尹興圭,司諫鄭琦和,獻納金錫淳牌不進罷職傳旨,傳于李遠翊曰,只推。
朴宗休,以吏曹言啓曰,典設司別提任正仁日前雖已謝恩,而以法典所載,定限計之則已過五日矣,不可仍置,依例改差,何如?傳曰,允。
閔永勳,以備邊司言啓曰,卽見水原留守李光文狀啓,則以爲,會付還餉,本自不敷,每當還分,排巡苟艱,見今農務方殷,種糧俱乏,民情切急,本府還餉留庫中租米太合一萬五千五百六十七石零,屬邑餉租五千五百七十九石零,特許加分事,請令廟堂稟旨分付矣。分留法意,本自不輕,況今夏序垂晩,新麥方登,分糶之政,亦將過時將請之至逾二萬餘石,誠未免太過分數,而守臣之啓,旣以民情爲言,亦不容全然靳許,本府留庫中租米太合五千石,屬邑餉租中三千石,特許加分,何如?傳曰,允。
又以備邊司言啓曰,卽見平安兵使具信喜所報,則以爲,入夏以來,癘疫熾蔓,死亡相續,而巡還畢給,麥農失稔,到今民情,皆願許分封留穀,參以事情,固當從約分給,而狀聞封留,事體莫重,不敢擅動爲辭矣。兵營還穀之報請加分,絶無其例,且況六千石狀聞封留定式屬耳,尤不容遽爾毁畫,而營下穡事,旣失全登,飢沴之餘,民情遑汲,帥臣之報,有此據實指陳,則其在軫隱之政,亦難膠守常例,加留之穀,又與流來應留有異,稍加闊狹,亦不至大乖法意,就加留四千石中,使之折半分給,何如?傳曰,允。
同敦寧鄭禮容疏曰,伏以,臣獲蒙恩暇,歸依先楸,誠展履露,戀結倚斗,忽伏奉除旨,有以臣爲同知敦寧府事者,華誥聯翩,鄕里動色,感悚之極,卽當趨走肅命,而第臣本無敦寧,在公格不宜冒膺,玆從縣道,援例陳章,伏乞聖慈,卽令選部,亟賜照遞,以安私分焉,臣無任云云。答曰,省疏具悉。所請依施。
乙未六月十一日辰時,上御熙政堂。勸講入侍時,原任直閣徐俊輔,參贊官成遂默,檢討官權溭,假注書趙雲澈,記注官金鉉復,別兼春秋金大根各持小學第四卷,以次進伏訖。上曰,史官分左右。上誦前受音一遍訖,俊輔讀自隋煬帝,止裹而納之,仍讀奏釋義訖。上讀新受音十遍訖,命陳文義,俊輔曰,此章別無可奏之義矣。上曰,玉堂陳之。溭曰,此章旨義,別無敷衍仰陳者,而私令外之私字,宜所猛省處也,私者卽公正之反也,每事必也至公至正,亟祛私意,然後可得以盡善矣。蜀漢諸葛亮,進言於君曰,宮中府中,俱爲一體,此眞光明正大,無一毫私意干於其間,凡接物應事之際,先察公私之分,實爲要道,伏願體諒焉。上曰,參贊官陳之。遂默曰,玉堂所奏極好,臣則無可達之義矣。上掩卷。仍命退,諸臣以次退出。
上在昌德宮。停常參·經筵。
閔永勳,以都摠府言啓曰,今日入直內三廳·武兼·禁軍及軍兵等,中日習射技放,請出標信。傳曰,知道。
嚴燾啓曰,明日常參·經筵,取稟。傳曰,停。
李遠翊啓曰,合辭方張之時,兩司無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
李奎鉉啓曰,刑曹判書朴晦壽除拜後過三日不爲出肅,依定式推考警責,仍卽牌招察任,何如?傳曰,允。
又啓曰,三品官之無得過三日循例請牌,曾有定式矣,大司成洪學淵除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
傳于李奎鉉曰,勸講入侍。
嚴燾,以弘文館言啓曰,新除授校理徐戴淳時在京畿砥平地,經筵入番事緊,請斯連乘馹上來事,下諭。傳曰,依啓。
掌令洪祐喆啓曰,臣姿性言議,本不近似於淸朝耳目之任,而掌憲特點,忽下於夢想之外,天牌儼臨,雖不得不章皇出肅,而臣於合啓中,有不可聯參者,在前如臣所處者,以此引避,率蒙恩遞,臣以此情蹤,何可一日晏然於臺次乎?請命遞斥臣職。答曰,依啓。
嚴燾啓曰,吏曹郞廳來言,臺諫有闕,政事,取稟。傳曰,前望單子入之。
以大司成洪學淵牌不進罷職傳旨,傳于嚴燾曰,只推。
以執義吳取善,掌令尹興圭,司諫鄭琦和,獻納金錫淳,正言朴齊憲牌不進罷職傳旨,傳于李遠翊曰,只推。
以黃海監司徐萬淳狀啓,薦新生銀口魚節候差早,限內不得封進,惶恐待罪事,傳于成遂默曰,勿待罪事,回諭。
兵曹口傳政事,副司果單洪祐喆。
嚴燾,以禮曹言啓曰,卽接咸鏡監司曺鳳振移文,則以爲,會寧府鄕校聖殿,年久頹敗,實有目下時急之慮,其所修改,不容少緩,先告事由移還安祭香祝,自本曹啓稟下送云矣。會寧府鄕校聖殿修改時,先告事由移還安祭香祝,卽令該司照例磨鍊下送,從便卜日設行之意,竝爲分付,何如?傳曰,允。
閔永勳,以都摠府言啓曰,副摠管洪穉圭,以禮曹參判,本曹褒貶坐起進參事,畫仕出去之意,敢啓。傳曰,知道。
又以兵曹言啓曰,景福宮衛將朴東碩,慶熙宮衛將金有迪,文臣兼宣傳官徐憲淳·金學性俱以病難供職,呈狀乞遞,竝改差,何如?傳曰,允。
草莽臣宋穉圭疏曰,伏以,臣榮寵之濫久矣,孤負之罪大矣,臣於向日冒死自列,乞被嚴誅,而天度寬大,反下溫批,十行諄諄鄭重懇至,視若高蹈,至以亟回東岡之固守,輔予沖人之不逮爲敎,臣伏讀感泣,繼以隕越,益無所措躬,宜卽更事披瀝,期蒙鑑諒,而不惟瀆擾是懼,床席殘喘,鬼事不遠,無以抖擻精神,構成文字,則隘蹙之極,只自煎熬。不意玆者,馹召繼降,臣冞增驚惶,直欲攢地而入也。噫,臣之猥廁仕籍,殆四十年,自始迄今,力辭恩命,不敢爲進身計,豈所謂尙志者耶?蓋以其內愧私分,外懼公議耳,乃於垂死之日,冒沒抗顔,貽累於淸明新政,則人將謂何?然臣亦秉彝中物,區區犬馬之情,其在今日,思欲强策趨謝,一望淸光,寧有涯極,亦知呈身闕下,癃醜畢露,則其蒙罷斥,不煩祈請,顧臣精力之耗奪,已在十分地頭,戶庭動作,須人而爲,則長程行役,勢實末由,臣將至願莫遂,而齎恨於地下矣,撫躬自悼,不覺霣涕,臣强病把筆,數行呼籲,旣不能倫脊,而亦未免曠日,此又罪也。伏乞聖明,俯垂矜察,將臣本職及館銜兼帶,竝賜鐫削,俾得安意歸盡,實天地父母生成之恩也,臣無任云云。答曰,省疏具悉卿懇。向來敦召之後,意謂卿有幡然之思,今見巽章,愼節不勝奉慮,都憲間已遞解,卿其安心調養,俟秋賁然,出入經席,以輔寡昧,深所望也。仍傳于李奎鉉曰,此批答遣地方官傳諭。
乙未六月十二日辰時,上御熙政堂。勸講入侍時,提學趙寅永,參贊官李奎鉉,侍讀官嚴錫履,假注書鄭鎏,記注官金鳳梧,別兼春秋金大根各持小學第四卷,以次進伏訖。上誦前受音一遍訖,寅永讀自湖南楚王馬希聲,止何代無賢,仍讀奏釋義訖,拈出大文中阮籍事而奏曰,阮籍在於上文矣,殿下果記有乎?上曰,晉阮籍果在於上文矣。上讀新受音十遍訖,命陳文義,寅永曰,此章別無文義之可言,而第伏念,講筵事體自別,不宜放過,精神必專,聲音必飭,然後可以無間斷錯誤之處,而有所着效者矣,伏願自今以後,深留聖念焉。上曰,玉堂陳之。錫履曰,此段與前段宋廬陵王事,可以參看,蓋潘起之譏湖南楚王馬希聲與劉湛之對廬陵王義眞,其事略同,皆論其失禮也。然若以人臣事君之道言之,潘起之反辭譏之,終不如劉湛之正色言之也。上曰,參贊官陳之。奎鉉曰,玉堂所陳儘好,劉湛之言,正而折之,潘起之言,反而譏之,其正言反譏之間,亦可以知其人之優劣,此等處,必參互考看則好矣。日前大臣以疑晦處下問之意,累累仰達矣,伏願臨講之時,非但文義,雖字句之間,若有疑難處,則必下詢焉。上掩卷。仍命退,諸臣以次退出。
上在昌德宮。停常參·經筵。
嚴燾啓曰,明日常參·經筵,取稟。傳曰,停。
李遠翊啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
嚴燾啓曰,右承旨成遂默今日不爲仕進,卽爲牌招,何如?傳曰,允。
傳于閔永勳曰,勸講入侍。
閔永勳啓曰,明日傳香禮房承旨,當爲齋宿,而左承旨嚴燾纔已須資出去矣,所當牌招,而拘於廳規,不得請牌,何以爲之?敢稟。傳曰,牌招。
李遠翊啓曰,大司憲徐憙淳,執義吳取善,掌令尹興圭牌不進,持平李在嵩·金學敏在外,掌令一員未差,監察茶時之意,敢啓。傳曰,知道。
以執義吳取善,掌令尹興圭,司諫鄭琦和,獻納金錫淳,正言朴齊憲牌不進罷職傳旨,傳于李遠翊曰,只推。
以右承旨成遂默牌不進罷職傳旨,傳于閔永勳曰,只推。
以左承旨嚴燾牌不進罷職傳旨,傳于閔永勳曰,只推。
以全羅監司金興根狀啓扶安縣監黃鍾人身死事,傳于朴宗休曰,令該曹口傳差出,催促下送。
朴宗休,以吏曹言啓曰,司僕寺正李㙽,奉常寺正姜時永,奉常寺奉事黃晦瑛俱以身病,呈狀乞遞,依例竝改差,何如?傳曰,允。
大司成洪學淵疏曰,伏以,臣菲才謏學,最居人下,通籍以來,內外踐歷,罔非濫竽,尋常愧懼,夙宵澟然,忽伏奉除旨,以臣爲成均館大司成者,寔出夢想之外,聞命惝怳,揆分震駴,實不知措躬之所也。是職也古所稱師儒之長,虞典之敎胄,周官之成均,固已尙矣,坐臯比而砥礪士趨,掌考校而作興人才,任導迪之方,贊聲明之治,乃昭代之極選·賢關之重任,如非鴻儒博學,固不當輕授是職,而受是職者,雖前輩名德,亦莫不逡巡退讓,不敢遽膺,其爲人人之不可冒據也明矣,未敢知殿下何取於臣,而擧以畀之,若是之不少留難乎?念臣年紀衰邁,志業惰窳,經史之文,殆甚面墻,鉛槧之工,已屬忘筌,若使臣復遊於黌庭之間,較藝於靑衿之列,竟日腐毫曳白,騰嘲三駟之逐,宜殿而不宜先,今乃拔之於群彦儲望之外,授之以匪分之職,臣若憑恃寵光,視若固有,縱爲一身之侈榮,將取多士之譏笑,其爲聖簡之累,名器之玷,所關誠非細故也,庚牌儼臨,固當蹶,而參倚已熟,承當無路,玆敢據實瀝懇,仰瀆崇嚴。伏乞聖明,察臣言之非出飾讓,念是職之不可濫授,亟命鐫改,以重官方,以安微分,不勝幸甚,臣無任云云。省疏具悉。爾其勿辭察職。
副校理嚴錫履疏曰,伏以,臣之季父左承旨臣燾,見帶春秋館修撰官之銜矣,臣所帶春秋兼銜,揆以格例,在所當遞,玆敢援例陳章,仰瀆宸嚴。伏乞聖慈,俯垂鑑諒,亟遞臣所帶春秋館記注官之銜,以存公格以安私分焉,臣無任云云。省疏具悉。疏辭,下該曹稟處。
吏曹啓目,粘連啓下是白有亦,觀此弘文館副校理嚴錫履上疏,則以爲,臣之季父左承旨臣燾,見帶春秋館修撰官之銜,臣所帶春秋兼銜,揆以格例,在所當遞亦爲白有臥乎所,相避之法,在下當遞,嚴錫履所帶春秋館記注官之銜,今姑減下,何如?判付啓依允。
乙未六月十三日辰時,上御熙政堂。勸講入侍時,原任直提學鄭基善,參贊官閔永勳,檢討官李明迪,假注書趙雲澈,記注官金鳳梧·張鉉喆各持小學第四卷,以次進伏訖。上曰,史官分左右。上誦前受音一遍訖,基善讀自然則五代之時,止悲夫,仍讀奏釋義訖。上讀新受音十遍訖,上曰,文義陳之。基善曰,風俗之淳漓,必言世級之高下,而此亦不可以一槪論,五代之於朱子之世,不滿二百年,而禮俗之降殺如此,則今距有宋淳熙年間,洽爲六七百年,世級之降尤如何,而雖以我東言之,列聖相承,儒賢輩出禮義之彬郁,遠邁三古,至於閭巷匹庶之微賤,皆知喪禮之重,推此以見,風俗升降,全在導率之如何,不在於年代之遠近,大抵天下事不進則退,不獨正俗一事爲然,政令學問,無事不然,此等處深加詳察焉。上曰,玉堂陳之。明迪曰,夫五代之時,禮制蕩然,猶未足深究,而在宋則不然,當治敎休明之時,習俗之弊,反有甚於五代者,蓋其當時禮敎,猶有所未洽而然,此實聖帝明王所當鑑戒者也,伏望留念焉。上曰,參贊官陳之。永勳曰,閣臣所奏一俗字敷衍,極好矣,大抵俗在乎習,習在乎導,雖以小學一書言之,上自天子,下至匹庶,俾使童而習之者,良由是耳。若其小學中最緊處,卽九容九思等句也,伏想殿下,曾已讀習,必於視思明,聽思聰,疑思問,尤加體念溫習焉。上掩卷。仍命退,諸臣以次退出。
上在昌德宮。停常參·經筵。
朴宗休啓曰,明日常參·經筵,取稟。傳曰,停。
李遠翊啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于成遂默曰,傳香承旨馳詣宗廟·景慕宮,奉審摘奸以來。
傳于李遠翊曰,勸講入侍。
成遂默啓曰,本院今春夏等褒貶,當爲磨勘,而注書二員未差,不得如例磨勘之之意,敢啓。傳曰,知道。
閔永勳,以都摠府言啓曰,都摠管朴晦壽呈辭,副摠管柳台佐·鄭禮容在外,金基常享官進,洪穉圭差祭,李穆淵有實故,都摠管金熙華,副摠管柳相穆俱有身病,一員未差,只有臣李鼎會一人,伴直無人,令政院稟旨變通,仍令該曹口傳差出,待下批,牌招,以爲入直之地,何如?傳曰,允。
閔永勳啓曰,因都摠府草記,都摠管朴晦壽呈辭,副摠管柳台佐·鄭禮容在外,金基常享官進,洪穉圭差祭,李穆淵有實故,都摠管金熙華,副摠管柳相穆俱有身病,一員未差,只有李鼎會一人,伴直無人,令政院稟旨變通,仍令該曹口傳差出,待下批,牌招入直事,允下矣。合有變通之道,何以爲之?敢稟。傳曰,竝許遞,前望單子入之。
摠管前望單子入之,都摠管權敦仁·柳相亮,副摠管李羲準·韓義運·李鼎臣·金魯甲·朴潤榮·趙運永·金相順落點。
吏曹口傳政事,以尹致秀爲扶安縣監。
李遠翊啓曰,大司憲徐憙淳,執義吳取善,掌令尹興圭牌不進,持平李在嵩·金學敏在外,掌令一員未差,監察茶時之意,敢啓。傳曰,知道。
以執義吳取善,掌令尹興圭,司諫鄭琦和,獻納金錫淳,正言朴齊憲牌不進罷職傳旨,傳于李遠翊曰,只推。
李遠翊啓曰,禁直法意,何等嚴重,而兵曹佐郞李在臣夜巡來稟之際,泥醉昏倒啓板之前,擧措顚錯,事未前有,萬萬駭然,所當重勘,而本院請推之外,無他可施之罰,何以爲之?而雖以入直堂上言之,不能察飭之失,在所難免,從重推考,何如?傳曰,允。拿處。
朴宗休啓曰,行大司諫鄭基一,正言朴齊憲旣入闕中,不爲肅謝,直爲出去,事甚未安。竝推考,何如?傳曰,允。
同副承旨朴宗休疏曰,伏以,臣姿性庸愚,識見鹵莽,無一猷爲,有百瘡疣,不足備數於任使之末,而遭遇明時,偏被洪造,通籍卄載之間,濫廁緋玉之列,恩至渥也,德至厚也。自顧微分,夢魂猶噩,居常愧懼,若隕淵谷,迺者承宣除旨,繼下於跧伏恧縮之際,臣聞命卽膺,恬若固有者,是豈臣不自量度,貪榮冒進而然哉。誠以受恩如天,報答無階,生死向前,奔走爲恭而已,誤恩旣侈,踰分已極,何敢以見識自居,妄引院中故事,仰冀體下異數,而臣之情地,有萬萬切急者,若徒懷嚴畏,不一鳴號,則九重深邃,何以俯燭,是臣自阻於孝理之天也。臣有偏母,相依爲命,而年今六十有九歲矣,素抱貞痼之疾,連見逆理之慼,氣血漸耗,榮衛日鑠,委席涔涔,西暉奄奄,調護攝養,一時爲急,臣家素貧窶,計拙謀生,饘粥之需,尙患不繼,藥餌之補,尤何可論,每誦朱夫子親年益高,生計寥落之語,未嘗不仰屋長吁,繼之以流涕,臣情到此,窮且慼矣,夫爲子之喜,在於奉檄,養老之節,莫過專城,若於此時,得一優閑之邑,以遂便養之私,則非但臣之至願,庶可伸矣,從玆以往,臣母之年,皆殿下之所賜也,亦豈不有牌於聖朝錫類之化哉。臣猥忝邇密,時日猶淺,軒陛戀結,縱切犬馬之誠,林下反哺,實急烏鳥之情,古人所云事長報短者,眞可謂先獲臣心也,玆敢略暴衷懇,冒死呼籲。伏乞聖慈,俯垂矜憐,特命選部,畀臣一縣,遂臣大願,不勝幸甚,臣無任云云。省疏具悉。疏辭,下該曹稟處。
乙未六月十四日辰時,上御熙政堂。勸講入侍時,原任直閣徐俊輔,參贊官李遠翊,侍講官洪羲錫,假注書鄭鎏,記注官李冀楨,別兼春秋金大根各持小學第四卷,以次進伏訖。上誦前受音一遍訖,俊輔讀自乃至鄙野之人,止乃至此乎,仍讀奏釋義訖,上讀新受音十遍訖。命陳文義,俊輔曰,此章與上章,皆論當時喪禮之壞敗也,別無文義之可陳矣。上曰,玉堂陳之。羲錫曰,此上下章,備言禮俗之壞敗,而至此章而極矣,傷風悖俗之事,不可謂嘉言,而朱夫子記載於嘉言篇者,豈無以哉。其所以規箴譏斥之語,驚怪憂歎之意,不害爲嘉言,而且是非善惡參互看了,然後是者非者善者惡者,瞭然可觀,其於勉勵懲創,一倍猛省,則紫陽記述之意,尤可知已,至於習俗之難變,竊有所不然者,民俗豈無丕變之道也哉。惟皇上帝降衷于下民,均賦秉彝之性,三代與後世一也,而三代之俗,如彼其美焉,其後則不如古者,是豈人心之不同也哉。亶由於人君導率之如何耳,我東方禮樂文物,燦然具備,禮義之俗,可侔中華,使斯民躋之三代之俗,易如反手,惟在於殿下之躬率,而如求三代之道,當於學問上體認心得,顧今日講學,卽他時化民成俗之本也,可不懋哉,伏願留念焉。上曰,參贊官陳之。遠翊曰,此段字句之間,別無抉摘仰奏者矣。上掩卷。仍命退,諸臣以次退出。
上在昌德宮。停常參·經筵。
自人定至十六日開東,灑雨下雨,測雨器水深二寸四分。
藥房都提調朴宗薰,提調權敦仁,副提調李奎鉉啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
嚴燾啓曰,明日常參·經筵,取稟。傳曰,停。
李遠翊啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
李奎鉉啓曰,左副承旨閔永勳,今日不爲仕進,卽爲牌招,何如?傳曰,允。
李遠翊啓曰,備邊司郞廳來言,今日賓廳日次,而上前開拆相値,不得來會云矣,敢啓。傳曰,知道。
傳于朴宗休曰,勸講入侍。
傳于嚴燾曰,晝茶禮,當自內親行矣,該房知悉。
傳于嚴燾曰,十八日,當詣孝成殿酌獻禮矣,該房知悉。
嚴燾啓曰,今十八日孝成殿酌獻禮祭文,當爲製進矣,大提學申在植,卽爲牌招,何如?傳曰,允。
以執義吳取善,掌令尹興圭,司諫鄭琦和,獻納金錫淳,正言朴齊憲牌不進罷職傳旨,傳于李遠翊曰,只推。
掌令前望單子入之,許晟落點。
朴宗休啓曰,卽伏見諸道今春夏等褒貶啓本,則江原監司趙容和,黃海監司徐萬淳,咸鏡監司曺鳳振,守令無一人居下,平安監司鄭元容,守令無一人居中居下,殊無嚴明殿最之意,竝推考警責,何如?傳曰,允。
閔永勳啓曰,卽伏見諸道今春夏等褒貶啓本,則忠淸水使柳文儉,全羅監司金興根,左水使李熙輔,右水使李寬奎,平安監司鄭元容,慶尙監司趙秉鉉,邊將無一人居中居下,江華留守金邁淳,黃海兵使李忠運,統制使任聖臯,北兵使李應植,無一人居下,殊無嚴明殿最之意,竝推考警責,何如?傳曰,允。
嚴燾,以奎章閣言啓曰,景慕宮望廟樓,今望奉審,無頉之意,敢啓。傳曰,知道。
又以內醫院都提調意啓曰,本院提調權敦仁,除拜摠管矣,職務相妨,摠管之任,今姑許遞,何如?傳曰,允。
閔永勳,以都摠府言啓曰,今日入直內三廳·武兼·禁軍及軍兵等,當爲中日習射技放,而上前開坼相値,不得設行之意,敢啓。傳曰,知道。
嚴燾,以議政府左右相意啓曰,今乙未年春夏等褒貶,當爲等第,而臣等俱有故,限內不得磨勘之意,敢啓。傳曰,知道。
又以中樞府言啓曰,本府郞廳及醫員·錄事等今乙未年春夏等褒貶,當爲等第,而領中樞府事臣李相璜有身病,判中樞府事臣沈象奎未肅拜,判中樞府事臣李羲甲有身病,限內不得磨勘之意,敢啓。傳曰,知道。
又以儀賓府言啓曰,本府郞廳今春夏等褒貶等第,當爲磨勘,而永明尉臣洪顯周,東寧尉臣金賢根,昌寧尉臣金炳疇俱有身病,限內不得爲之之意,敢啓。傳曰,知道。
又以敦寧府言啓曰,府郞廳等今春夏等褒貶等第,當爲磨勘,而以領事趙萬永身病,不得爲之之意,敢啓。傳曰,知道。
又以耆老所言啓曰,本所堂上多有身病,無參坐之人,今乙未春夏等褒貶,限內不得磨勘之意,敢啓。傳曰,知道。
又以忠勳府言啓曰,本府今乙未年春夏等褒貶,當爲磨勘,而有司堂上豐安君臣柳相祚,錦陽君臣朴齊聞在外,無以備員,限內不得爲之之意,敢啓。傳曰,知道。
又以奎章閣言啓曰,本閣今乙未年春夏等褒貶,當爲磨勘,而直閣待敎俱未差,不得擧行,外閣褒貶,亦不得爲之之意,敢啓。傳曰,知道。
又以弘文館大提學意啓曰,今春夏等褒貶,當爲等第磨勘,而以領館事不備,限內不得爲之之意,敢啓。傳曰,知道。
又以吏曹言啓曰,曹所屬宗簿寺·司饔院官員等矣今春夏等褒貶,當爲等第,而俱因提調有故,不得磨勘之意,敢啓。傳曰,知道。
成遂默,以戶曹言啓曰,本曹郞廳及所屬各司官員今乙未春夏等褒貶,依前例磨鍊以入,而軍資監·內資寺·長興庫·濟用監·司䆃寺,司圃署·五部,因都提調·提調·漢城府堂上有故,不得磨勘,去秋冬等褒貶時,軍資監·內資寺·長興庫·濟用監·司䆃寺·司圃署·平市署·五部,因都提調·提調·漢城府堂上有故,限內不得磨勘矣,今則其時官員已多遷轉,難以考績,依近例蕩滌,何如?傳曰,允。
又以宣惠廳都提調意啓曰,本廳郞廳等今乙未春夏等褒貶,當爲等第,而臣等俱有故,限內不得磨勘之意,敢啓。傳曰,知道。
嚴燾,以禮曹言啓曰,各陵殿園墓,本曹郞廳·四學童蒙敎官·通禮院·禮賓寺·典醫監·圖畫署官員等今乙未年春夏等褒貶,等第以入,而宗廟署·社禝署·景慕宮·弘文館·藝文館·春秋館·承文院·成均館·奉常寺·典性署·掌樂院·東西氷庫·東西活人署·觀象監·內醫院·司譯院·惠民署·東南關王廟官員等褒貶,各其司領事·都提調·提調及堂上,有故或不備,不得一時磨勘之意,敢啓。傳曰,知道。
又以禮曹言啓曰,今此所屬各司官員等褒貶時,惠陵參奉鄭東美與參議臣徐念淳,有應避之嫌,綏陵參奉洪準謨與判書臣金逌根,有應避之嫌,不得同議磨勘,各爲別啓本以入之意,敢啓。傳曰,知道。
又以禮曹言啓曰,今此本曹春夏等褒貶等第時,各陵殿園墓官員啓本及通禮院官員啓本中,各一處刀擦之意,敢啓。傳曰,知道。
閔永勳,以兵曹言啓曰,本曹今乙未年春夏等褒貶等第,磨鍊以入,而曹所屬軍器寺·司僕寺·訓鍊院官員及部將等褒貶,因各其司提調及堂上有故,不得一體磨勘之意,敢啓。傳曰,知道。
李遠翊,以刑曹言啓曰,今春夏等褒貶,當爲磨勘,而判書朴晦壽,參議張敎根俱有身病,限內不得磨勘以入之意,敢啓。傳曰,知道。
又以義禁府言啓曰,今春夏等府郞廳褒貶等第,當爲磨勘以入,而堂上不備,限內不得擧行之意,敢啓。傳曰,知道。
朴宗休,以工曹言啓曰,本曹郞廳等矣今乙未年春夏等褒貶及屬司繕工監·瓦署·典涓司官員等矣今乙未年春夏等褒貶合四度,磨勘以入,而屬司尙衣院·掌苑署·造紙署今乙未年春夏等褒貶,因各該司提調有故,限內不得磨勘,而去甲午年秋冬等褒貶,因本曹堂上有故,限內不得磨勘,其時官員有直遷轉者,依近例蕩滌之意,敢啓。傳曰,知道。
閔永勳,以都摠府言啓曰,本府郞廳及部將等今乙未年春夏等褒貶,當爲磨勘,而都摠管金熙華有身病,限內不得設行之意,敢啓。傳曰,知道。
又以訓鍊都監都提調意啓曰,本局從事官禁松參軍及諸將官等今乙未年春夏等褒貶,當爲等第,而都提調臣洪奭周有身病,限內不得磨勘之意,敢啓。傳曰,知道。
又以禁衛營都提調意啓曰,本營從事官及諸將官今乙未春夏等褒貶,當爲等第,而臣象奎有身病,限內不得磨勘之意,敢啓。傳曰,知道。
又以御營廳言啓曰,本廳從事官及諸將官今乙未年春夏等褒貶,當爲等第,而都提調臣李相璜有身病,限內不得磨勘之意,敢啓。傳曰,知道。
又以濬川司都提調意啓曰,本司都廳及郞廳今乙未年春夏等褒貶,當爲等第,而臣等俱有故,限內不得磨勘之意,敢啓。傳曰,知道。
吏曹啓目,粘連啓下是白有亦,觀此承政院同副承旨朴宗休上疏,則以爲,臣有偏母,相依爲命,年今六十有九歲矣,素抱貞痼之疾,連見逆理之慼,氣血漸耗,榮衛日鑠,委席涔涔,西暉奄奄,調護攝養,一時爲急,臣家素貧窶,計拙謀生,饘粥之需,尙患不繼,藥餌之補,尤何可論,伏乞特命選部,畀臣一縣,遂臣大願亦爲白臥乎所,朴宗休之家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,邇列之臣出補外邑,事體不輕,臣曹不敢擅便,上裁,何如?判付啓,依回啓施行爲良如敎。
校理李是遠疏曰,伏以,臣罪戾通天,情踪異人,弓劍纏慟,雲天懸望,而名在法從之末,身伏窮蓽之下,泣血訟愆,只悼木石之頑,尙不溘然,千萬不自意,初元以後,恩造又偏,除旨頻繁,玉署宿硏,馹召再降,哀感交集,隕越靡措,自不覺涕淚之被面,臣雖無狀,一息未泯,尙有彝性之不可滅者豈敢不蹶赴命周旋於起居之班,粗伸螻蟻之悃,進退於講讀之筵,夬覩天日之表,而況今史局初開,會同有命,如臣湔劣,職忝編修,愴慟弸中,與事爲榮,尤何敢逡巡却顧,不思蠢動,而臣之偏母今年六十九,病委床席,氣息奄奄,勞虛實爲素祟,風痰從而作孽,形症轉變,頃刻異候,近因慘舒不調,將攝失宜,倍加添劇,須臣轉側,末由離捨,噫,臣蓼莪銜恤,私而抱不卒之悲,草莽委命,公而積孤負之罪,年前陳懇之疏,到院見阻,尙未暴覆盆之冤,而至於繡行之本末,人言之誣辱,已伏蒙大行大王涵貸之澤,照燭之恩,只當抱此入地,銘鏤朽骨,今不敢張皇陳黷,而如臣之獲戾神明,到底冥頑者,決不可以自比人數,廁跡周行,仰累初政則哲之則。伏乞聖慈,察臣言之悲苦,諒臣情之懇迫,亟遞臣職,以便救護,因命選部刊名,攸司勘律,以嚴法紀,以安私分焉,臣無任云云。省疏具悉。爾其勿辭救護。
乙未六月十五月辰時,上御熙政堂。藥房入診,勸講同爲入侍時,都提調朴宗薰,提調權敦仁,副提調李奎鉉,假注書鄭鎏,記注官金鉉復,別兼春秋金大根,檢校直閣吳取善,提學趙寅永,參贊官朴宗休,檢討官李明迪,假注書趙雲澈以次進伏。醫官金時中·韓相瑚·南正吉進伏楹外訖。上曰,史官分左右。宗薰曰,近日日氣蒸鬱,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。宗薰曰,雖値日熱之時,水刺則如常進御乎?上曰,然矣。宗薰曰,醫官使之入診乎?上曰,唯。時中等以次診候訖,退伏楹外奏曰,脈候,左右三部調均矣。宗薰曰,醫官先退乎?上曰,唯。時中等退出後,藥房提調以下退伏,宗薰·寅永·宗休·明迪·雲澈·鉉復·大根等各持小學第四卷,以次進伏訖。上誦前受音一遍訖,寅永讀自凡居父母之喪者,止與人燕樂,仍讀奏釋義訖。上讀新受音十遍訖,命陳文義,寅永曰,此章卽喪禮也,別無文義之可陳,而蓋喪禮雖重,若有成疾之慮,則亦許飮酒食肉者,職爲傷生之爲傷孝也,推此以思,凡於常所飮食之物,亦有可戒者,而雖以講事言之,若多間斷,許久臨筵,則不無有妨於起居節宣之方,此等處,尤當深留聖念也。上曰,玉堂陳之。明迪曰,此章所言不可與人燕樂,卽指喪禮也,然而雖在平時,燕樂本非美事,是以唐風有太康之戒,周書載無豫之訓,況人君代天理物,萬機至繁,奚暇以燕樂爲事哉。今我殿下,逐日開講,勤於爲學,臣固欽仰不已,而每當講學之際,必也存心省察,然後句解章析,始有實效矣,朱夫子有言曰,心有不存,物何以格,然則存心爲勤學之本,可不懋哉,伏願留念焉。上曰,參贊官陳之。宗休曰,此是喪禮,句釋之外,別無可達之義,臣極知惶悚,而夫講學之道,在於諦覽字句,而多讀上口,久久成習,則不期誦而自誦,始可得力,而竊伏覩殿下自新受音之初,留心於記誦,致有誤讀之處。伏願繼自今對冊熟讀,潛心玩味,期有實效,是臣區區之望也。宗薰曰,此章文義,則別無可奏,而自上下問其疑難處,反覆商確,則庶有將就之道也。上掩卷。仍命退,諸臣以次退出。
乙未六月十五日午時,上詣孝成殿。晝茶禮親行入侍時,行都承旨李奎鉉,左承旨嚴燾,右承旨成遂默,左副承旨閔永勳,右副承旨李遠翊,同副承旨朴宗休,假注書鄭鎏·趙雲澈,別兼春秋金大根·洪說謨,提學趙寅永,直提學朴永元·徐憙淳,原任直閣李嘉愚,檢校直閣吳取善,檢校待敎趙斗淳·金學性以次序立。時至,上具衰服,出自廬次,詣板位,通禮跪啓請俯伏哭,少頃,止哭行四拜禮訖。通禮跪啓請盥洗,上詣盥洗位盥洗訖,仍詣香案前跪,奎鉉奉香,宗休奉爐,上三上香訖。奎鉉執盞跪進,上受盞授遂默,遂默奠靈座前,遠翊·宗休以次獻盞訖。上降復位,通禮跪啓請俯伏哭,上俯伏哭興行四拜禮訖,通禮導上還齋殿,諸臣以次退出。
上在昌德宮。停常參·經筵。
夜自二更至十七日開東,灑雨下雨,測雨器水深五分。
朴宗休啓曰,明日再明日孝成殿親行酌獻禮齋戒相値,視事頉稟之意,敢啓。傳曰,知道。
李遠翊啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
大王大妃殿,以承傳色口傳下敎曰,勸講,盛暑間姑停。
閔永勳,以兵曹言啓曰,再明日孝成殿酌獻禮親行時,本曹堂上郞廳,當爲全數侍衛,而參判閔致成受由在外,佐郞李在臣拿處,無以備員,參判令政院稟旨變通,佐郞改差,竝令該曹口傳差出,參判待下批,牌招,以爲進參之地,何如?傳曰,允。
閔永勳啓曰,因兵曹草記,再明日孝成殿酌獻禮親行時,本曹堂上,當爲全數侍衛,而參判閔致成在外,無以備員,令政院稟旨變通,令該曹口傳差出,待下批,牌招事,允下矣。合有變通之道,何以爲之?敢稟。傳曰,許遞,前望單子入之。
兵曹參判前望單子入之,鄭禮容落點。
吏曹口傳政事,以崔致常爲兵曹佐郞。
傳于閔永勳曰,兵曹參判許遞,前望單子入之。
李遠翊啓曰,大司憲徐憙淳,執義吳取善,掌令尹興圭牌不進,掌令許晟在外,持平二員未差,監察茶時之意,敢啓。傳曰,知道。
以執義吳取善,掌令尹興圭,司諫鄭琦和,獻納金錫淳,正言朴齊憲牌不進罷職傳旨,傳于李遠翊曰,只推。
朴宗休,以吏曹言啓曰,卽接奉常寺牒報,則以爲,考成殿酌獻禮親行時,本寺正,例以典祀官進參,而方在未差中,其代卽速差出,以爲及時擧行之地云,奉常寺正未差之代,口傳備擬以入之意,敢啓。傳曰,知道。
吏曹口傳政事,以李應信爲奉常正。
朴宗休,以吏曹言啓曰,卽接奉常寺牒報,則以爲,再明日孝成殿酌獻禮親行時,本寺正,例以典祀官進參,而新除授正李應信方在江原道原州地,無以擧行,以在京無故人,卽速變通,以爲及時進參之地云,奉常寺正李應信改差,其代口傳備擬以入之意,敢啓。傳曰,知道。
吏曹口傳政事,以趙錫龜爲奉常正。
朴宗休,以吏曹言啓曰,今此宗廟慰安祭大祝,前掌令趙在慶塡差,而時無職名,令該曹口傳付軍職,何如?傳曰,允。
兵曹口傳政事,副司果單趙在慶。
朴宗休,以禮曹言啓曰,卽接宗廟署所報,則去夜雨後,宗廟第十二室靑班子西邊第四井穿破,土塊墜落於地衣上,東月廊北邊朴工上瓦子五六張墜落,永寧殿第十一室東邊靑班子第一井與道里上,滲漏於寶欌上云矣,莫重殿內,有此土塊墜落及寶欌上滲漏之患,萬萬驚悚,修改之節,臣以本署提調,兼爲進去,奉審後稟處,而宗廟第十二室靑班子穿破,土塊墜落,不可無慰安之擧,慰安祭不卜日今十八日設行事,分付,何如?傳曰,允。
又以禮曹言啓曰,臣逌根進詣宗廟奉審,則第十二室靑班子西邊第四井穿破,土塊墜落,東月廊北邊朴工上瓦子五六張墜落,永寧殿第十一室東邊靑班子第一井與道里上滲漏,漬及於寶欌上,果如本署官員所報矣,修改之節,待快晴擇日擧行,而寶欌則姑先以油芚蓋遮,以防更致沾濕之患,何如?傳曰,允。
又以禮曹言啓曰,卽接社稷署所報,則本壇北壝門柱根,年久朽傷,今日,雨後顚仆,卽爲告由修改云矣,見今潦雨尙未開霽,待快晴擇日擧行,何如?傳曰,允。
又以禮曹言啓曰,卽接成均館所報,則今日風雨,大成殿東邊春舌朴工瓦子全數脫落,殿庭西邊銀杏樹大枝三箇,折落于西廡末間,瓦子大段破傷云矣,莫重正殿至近之地,有此瓦子破傷,樹枝折落之患,不可無慰安之擧,慰安祭不卜日,今十八日設行,而有頉處修改,待快晴,擇日擧行,何如?傳曰,允。
閔永勳,以兵曹言啓曰,今六月十八日孝成殿親行酌獻禮時,別雲劍金敎根時無職名,口傳付軍職,何如?傳曰,允。
兵曹口傳政事,上護軍單金敎根。
閔永勳,以都摠府言啓曰,卽接東所衛將任幹牒報,則宣仁門內雜木五株,因風拔根,北所衛將李命集牒報,則通化門內雜木二株,因風折傷云,依例斫去之意,敢啓。傳曰,知道。
又以兵曹言啓曰,今六月十七日武臣堂上朔試射日次,而孝成殿親行酌獻禮齋戒相値,不得爲之之意,敢啓。傳曰,知道。
又以兵曹言啓曰,卽接慶熙宮衛將金奇永牒報,則中日閣南邊大松一株,開陽門西邊中松一株,因風顚仆云,依例斫去之意,敢啓。傳曰,知道。
又以兵曹言啓曰,卽接西所衛將沈能念牒報,則永肅門外中松五株雜木六株,拔根顚仆,南所衛將尹弘鼎牒報,則敦化門內川邊柳木五株,拔根顚仆,東所衛將任幹牒報,則宣仁門內雜木五株,拔根顚仆,北所衛將李命集牒報,則通化門內雜木二株,因風傷折云,依例斫去之意,敢啓。傳曰,知道。
上在昌德宮。停常參·經筵。
自開東至人定,灑雨下雨,測雨器水深五寸五分。
閔永勳啓曰,來二十一日,朝參日次矣,敢稟。傳曰,停。
李遠翊啓曰,大司憲徐憙淳,執義吳取善,掌令尹興圭呈辭,許晟在外,持平二員未差,監察茶時之意,敢啓。傳曰,知道。
傳于嚴燾曰,明日孝成殿酌獻禮晝茶禮兼行,該房知悉。
傳于朴宗休曰,傳香承旨,馳詣宗廟·文廟,奉審摘奸以來。
傳于閔永勳曰,明日出宮門路,協陽門爲之。
閔永勳啓曰,卽者兵曹郞廳來言,敦化門·弘文館·曜金門三處水門,水勢漲溢,當爲開鑰云矣,依定式除標信開閉之意,敢啓。傳曰,知道。
兵曹參判前望單子入之,李光正落點。
嚴燾,以奎章閣言啓曰,若値大雨,則在直閣臣,不待備員,稟旨奉審事,載在閣志矣,雨勢連日大霔,臣進詣奉謨堂·奎章閣及閣內諸處,奉審之意,敢啓。傳曰,知道。
又以奎章閣言啓曰,臣取善進詣奉謨堂奉審,則四面簷下及三門東西廡,盡爲滲漏,奎章閣奉審則無頉,而閣內諸處,亦多有間間滲漏處,待快晴卽速修改之意,分付該曹,何如?傳曰,允。
又以禮曹言啓曰,卽接宗廟署所報,則今日之雨,宗廟第五室後北苑階三間許,全然頹圮云矣,苑階頹圮,當有慰安之節,而以第十二室靑班子西邊第四井穿破,土塊墜落,慰安祭今日纔已受香矣,北苑階有頉之由,祝文中更爲措辭添入,令香室官員卽速陪進,而原祝文還爲奉來,香室淨潔處燒火事,分付,何如?傳曰,允。
又以禮曹言啓曰,卽接京慕宮官員所報,則今日申時量,正堂前面下月臺二間許頹圮云矣,月臺頹圮,當有慰安之節,慰安祭不卜日,今十九日設行,改築之役,待快晴擇日擧行,何如?傳曰,允。
閔永勳,以兵曹言啓曰,卽接大報壇守直官馮學祖牒報,則拱北門東邊水門及,東北水門鐵箭,急水所激,全數拔落云,爲先令紫門監堅實樹柵,卽連修改,而把守軍兵,西營入直軍八名除出,廣智營入直軍八名除出,限修改間,各其字內,嚴加守直之意,分付,何如?傳曰,允。
上在昌德宮。停常參·經筵。
上詣孝成殿,入齋室後,內閣·政院·玉堂·藥房口傳問安。答曰,知道。
酌獻禮兼晝茶禮親行後,大殿·大王大妃殿·王大妃殿,內閣·政院·玉堂單子問安。答曰,罔極。藥房口傳問安。答曰,罔極。百官奉慰單子問安。答曰,罔極。
還內後,內閣·政院·玉堂·藥房口傳問安。答曰,知道。
嚴燾啓曰,明日常參·經筵,取稟。傳曰,停。
傳于嚴燾曰,禮房承旨馳詣景慕宮,奉審摘奸以來。
傳于嚴燾曰,直提學朴永元馳詣山陵,奉審摘奸以來。
傳于嚴燾曰,孝成殿酌獻禮時,贊禮禮曹判書金逌根內下大鹿皮一令賜給,執禮吳取善,大祝金東健竝加資,執尊黃,典祀官趙錫龜竝兒馬一匹賜給,左右通禮·參奉·忠義·東西唱·引儀竝陞敍,守僕·員役等考例施賞。
傳于嚴燾曰,禮房承旨加資。
傳于嚴燾曰,魂殿都薛里金承業·李允吉·宋寅英竝加資,資窮者代加,進止長番曺喜寬·崔健常·柳賁然·石興說·宋喜哲·池有長各上弦弓一張賜給,薛里·酒房·進止差備等竝陞敍。
傳于嚴燾曰,政官牌招,賞典下批。
嚴燾,以禮曹言啓曰,卽接顯陵參奉所報,則昨日之雨,本陵大王陵上曲墻後面五六間許,間間頹圮,王后陵上曲墻後面三間許頹圮云矣,外遑頹圮與內邊有異,慰安奉審之節,依前例不爲磨鍊,而改築之役,待晴擇日擧行,何如?傳曰,允。
成遂默,以司饔院監膳提調意啓曰,今日監膳時,供上生鮮,腐傷體小,故屢次點退,終無改備,日勢漸晩,雖不得不捧入,而臣則惶恐待罪,非但今日供上之如是,該貢人等呼訴內,今當霖雨連注,潦水漲滿,船不得行,網不得設,前儲已乏,新捉無路,明日日下供上,將至闕供之境,限捉得間,願以活鷄代封云,在前如此之時,曾有稟旨變通之事,而莫重御供,自下不敢擅便,惶恐敢啓。傳曰,勿待罪,魂殿供上如例擧行,各殿供上代封。
閔永勳,以都摠府言啓曰,今日入直內三廳·武兼·禁軍及軍兵等,當爲中日習射技放,而孝成殿酌獻禮親行相値,不得設行之意,敢啓。傳曰,知道。
又以兵曹言啓曰,卽接西道參軍李敎明牒報,則訓鍊都監所授肅靖門西邊第二城廊近處體城三間許頹圮云,爲先令繕工監堅實圍排,分授軍門,卽速修築,而把守軍兵,亦令該軍門量宜定送,限改築間嚴加守直之意,分付,何如?傳曰,允
又以訓鍊都監·禁衛營·御營廳言啓曰,卽接東關王廟守直官所報則本廟東邊墻垣四間許頹圮云,爲先堅實圍排,待晴合力改築之意,敢啓。傳曰,知道。
又以訓鍊都監言啓曰,本局分授都城肅靖門西邊第二城廊近處體城三間許頹圮處,令該軍門卽速修築,把守軍兵量宜定送事,自兵曹草記矣,今日爲始,砲手二十名,將校一人率領,限改築間,輪回守直之意,敢啓。傳曰,知道。
又以禁衛營言啓曰,因兵曹草記,拱北門水門及東北水門鐵箭拔落處,西營入直軍八名,廣智營入直軍八名除出,哨官各一員率領,嚴加守直之意,敢啓。傳曰,知道。
乙未六月十八日午時,上詣孝成殿。晝茶禮兼行,酌獻禮親行入侍時,行都承旨李奎鉉,左承旨嚴燾,右承旨成遂默,左副承旨閔永勳,右副承旨李遠翊,同副承旨朴宗休,假注書鄭鎏·趙雲澈,別兼春秋金大根·洪說謨,提學趙寅永·徐有榘,原任直提學鄭基善,直提學徐憙淳·朴永元,原任直閣徐俊輔·李光文·李嘉愚,檢校直閣李景在·吳取善,原任待敎李憲瑋,檢校待敎趙斗淳·金學性以次侍立。時至,通禮跪啓請外辦,上御布裹翼善冠,布團領,乘輿出宣化門,藥房都提調朴宗薰,提調權敦仁,副提調李奎鉉以次進前奏曰,侵早勞動,聖體,若何?上曰,一樣矣。乘輿出協陽門,由延英門至宣政門。通禮跪啓請降輿,上降輿,由東夾門入齋殿,諸臣問安訖。少頃,時至,通禮跪啓請行禮,上改具衰服,出幄次,贊禮前導以行,由中東門以入,詣版位,贊禮跪啓請跪俯伏哭,上跪俯伏哭,左右皆俯伏哭。少頃,贊禮跪啓請止哭,上止哭,引儀唱鞫躬四拜興平身,上行四拜禮,禮訖。贊禮前導詣尊所,東向立,奎鉉酌酒,遂默受酒,上仍詣靈座前,北向跪,奎鉉奉香,宗休奉爐以進,贊禮跪啓請三上香,上三上香。奎鉉等還奠爐盒于案,退出,奎鉉以盞跪進,贊禮跪啓請執盞獻盞,上執盞以授宗休,宗休奉奠于靈座前。大祝奉祝文讀訖,贊禮跪啓請降復位,上俯伏興平身,仍降復位。贊禮跪啓請跪,俯伏哭,上跪俯伏哭,左右皆俯伏哭。少頃,贊禮跪啓請止哭行四拜禮,上止哭,引儀唱鞠躬四拜平身興,上仍行四拜禮,禮訖。贊禮前導詣望燎位,大祝奉祝板以進,執禮曰,可燎,燎訖,引儀唱禮畢,贊禮前導出外中東門,還入齋殿,諸臣問安訖,乘輿出宣政門奉朝賀南公轍,領府事李相璜,判府事沈象奎,左議政洪奭周,右議政朴宗薰以次進前奏曰,勞動旣多,聖體,若何?上曰,一樣矣。仍由延英門,入協陽門·宣化門還內,諸臣以次退出。
上在昌德宮。停常參·經筵。
自人定至二十日開東,灑雨下雨,測雨器水深六分。
朴宗休啓曰,明日常參·經筵,取稟。傳曰,停。
李遠翊啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
大王大妃殿,傳于閔永勳曰,二十日次對,依例來會。
朴宗休啓曰,吏曹判書趙寅永,參判申緯,參議徐英淳牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判竝更牌招,何如?傳曰,允。參議只推,一體牌招。
李遠翊啓曰,大司憲徐憙淳,掌令尹興圭牌不進,掌令許晟在外,執義·持平二員未差,監察茶時之意,敢啓。傳曰,知道。
以司諫鄭琦和,獻納金錫淳,正言朴齊憲,掌令尹興圭牌不進罷職傳旨,傳于李遠翊曰,只推。
朴宗休,以弘文館言啓曰,上番應敎臣洪羲錫,以實錄廳編修官,今日會同時,晝仕出去之意,敢啓。傳曰,知道。
又以吏批言啓曰,孝成殿酌獻禮親行時,大祝副司果金東健加資事,命下矣。雖已資窮,未經準職,何以爲之?敢稟。傳曰,勿拘。
又以吏批言啓曰,孝成殿酌獻禮親行時,左通禮李發源,右通禮金永默竝陞敍事,命下矣。俱已經準職,何以爲之?敢稟。傳曰,加資。
有政。吏批,判書趙寅永進,參判申緯,參議徐英淳病,同副承旨朴宗休進,啓曰,臺諫闕員,今當差出,而擬望之人乏少,外任竝擬,何如?傳曰,允。
以洪羲錫爲執義,李魯奎·全允淡爲持平,韓鎭庭爲修撰,金逌根爲知敦寧,李憲瑋爲同敦寧,朴周壽爲判義禁,鄭基善爲知春秋,李冕植爲左通禮·吳甲良爲右通禮,趙在慶爲司僕正,孫秉周爲吏曹佐郞,韓樂壽爲璿源殿令,金觀燮爲昭寧園守奉官,朴氣浩爲連山縣監,開城敎授單林孝憲仍任事承傳,左承旨嚴燾令加嘉善,執義吳取善,副司果金東健,左通禮李發源,右通禮金永默今加通政,加資事承傳。
兵批,兼判書金在昌進,參判李光正病,參議申在獻入直,參知沈啓錫病,右承旨成遂默進。以申在植爲都摠管,朴岐壽爲副摠管,柳相弼爲訓鍊都正,劉運豐·南鍾稙爲景福將,李仁國爲慶熙將,李周新·羅鵬南爲武兼,李鏞爲守門將,南大重爲武兼,僉知單趙命喆,護軍閔致成·鄭禮容,副護軍金箕晩,金善命·吳取善·金東健·李發源·金永默以上竝單付。
吏批,再政。以崔拱辰爲德陵直長,李是鍊爲開城經歷,金養默爲自如察訪,判敦寧單金逌根,知敦寧單鄭尙愚,行左承旨單嚴燾。
兵批,再政。以金箕殷爲知事,尹得燁爲僉知,同知單劉運豐,都摠管單朴岐壽。
執義洪羲錫啓曰,臣言議風采,本不合於淸朝耳目之任,而亞憲除旨,忽下於玉署持被之中,臣且惶且感,章皇出肅,粗伸叨謝之忱,而第臣於合啓中,有私義之不可聯參者,曾叨掌憲,以此引避,獲蒙恩諒,今臣處義與前無異,請命遞斥臣職。答曰,依啓。
以吏曹參議徐英淳牌不進罷職傳旨,傳于朴宗休曰,只推。
李遠翊啓曰,明日次對,兩司當爲進參,除在外·未署經外,未肅拜·呈告人員,竝待開門牌招,何如?傳曰,允。
朴宗休,以實錄廳摠裁官意啓曰,臣與諸堂,今日會同,而開局處所,以校書館爲之之意,敢啓。傳曰,知道。
又以實錄廳摠裁官意啓曰,吏曹判書趙寅永,實錄堂上差下,令該曹口傳單付,何如?傳曰,允。
吏曹口傳政事,知實錄事單趙寅永。
朴宗休,以禮曹言啓曰,卽接穆陵別檢所報,則以爲,本陵懿仁王后陵上三階砌外,爲兩水汰缺,長爲二十六七尺,廣爲十五六尺,深爲二尺許,所見悚悶,卽爲修改云矣,今此頉處補築,纔過一年,又有此汰缺之患,極爲悚然,凡有頉在於陵上曲墻以外,則慰安奉審之節,勿爲磨鍊,雖有定式,而其在重事體之道,不可只憑陵官之報,遽議莫重之役,爲先發遣本曹郞廳,詳細奉審後,更爲稟處,何如?傳曰,允。
成遂默,以戶曹言啓曰,各殿應進排表裏白綿布比元貢不足數,與宣惠廳堂上相議加定,分道磨鍊,別單書入,而依此給價之意,分付宣惠廳,何如?傳曰,允。
又以戶曹言啓曰,孝和殿奉安後,文祜廟四仲朔祭享及別祭享所用生猪減下數爻,分道磨鍊,別單書入,而依此擧行之意,分付宣惠廳,何如?傳曰,允。
又以戶曹言啓曰,世孫宮內人二十五人宣飯物種,有減下之命矣。宣飯各種之元貢不足而爲別貿者及本元貢外曾不加定者,依例勿論,就有餘物種中當減數爻,分道磨鍊,別單書入,而依此擧行之意,分付宣惠廳,何如?傳曰,允。
閔永勳,以兵曹言啓曰,卽接西道參軍李敎明牒報,則訓鍊都監所授仁旺山南邊第三城廊近處體城七間許頹圮云。爲先令繕工監堅實圍排,分授軍門,卽速修築,而把守軍兵,亦令該軍門量宜定送,限改築間,嚴加守直之意,分付,何如?傳曰,允。
又以訓鍊都監言啓曰,本局分授都城仁旺山南邊第三城廊近處體城七間許頹圮處,令該軍門卽速修築,把守軍兵,量宜定送事,自兵曹草記矣。今日爲始,砲手二十名,將校一人率領,限改築間,輪回守直之意,敢啓。傳曰,知道。
又以御營廳言啓曰,本廳騎士將徐宅順,身病甚重,勢難察任,改差,何如?傳曰,允。
上在昌德宮。停常參·經筵。
自開東至人定,灑雨下雨,測雨器水深一寸三分。
藥房都提調朴宗薰,提調權敦仁,副提調李奎鉉啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
朴宗休啓曰,明日常參·經筵,取稟。傳曰,停。
閔永勳啓曰,大司憲徐憙淳,掌令尹興圭牌不進,執義未差,掌令許晟,持平李魯奎·全允淡在外,監察茶時之意,敢啓。傳曰,知道。
李奎鉉啓曰,行左承旨嚴燾,右副承旨李遠翊,今日不爲仕進,竝卽牌招,何如?傳曰,允。
傳于閔永勳曰,大臣·備局堂上引見。
傳于成遂默曰,奉審閣臣入侍。
傳于成遂默曰,左承旨·右副承旨竝許遞,前望單子入之。
承旨前望單子入之,李羲肇·洪學淵落點。
閔永勳啓曰,卽者義禁府都事來言,時囚罪人李在臣·李光暎等,當爲議處,而判義禁朴周壽未肅拜,次堂例不得擧行云。判義禁朴周壽,卽爲牌招,何如?傳曰,允。
又啓曰,判義禁朴周壽牌不進推考傳旨,今方捧入,而開坐命下之後,如是違牌,事甚未安。更爲牌招,何如?傳曰,允。
以右副承旨李遠翊牌不進罷職傳旨,傳于成遂默曰,只推。
以司諫鄭琦和,獻納金錫淳,正言朴齊憲,掌令尹興圭牌不進罷職傳旨,傳于閔永勳曰,只推。
朴宗休,以禮曹言啓曰,卽接永禧殿官員所報,則今番風雨,本殿風落木折倒時,其中大松一株,在於北內墻外邊,而爲風所折,橫垂於移安廳後面春舌之上,今欲斫出,則內墻必有頹壓之境云矣。殿內樹木摧折,而不犯內墻,則曾無告由之例,而今以所報觀之,斫伐之擧,當在墻內,役夫喧遝,勢所必至。莫重肅嚴之地,極涉悚然,不可無告由之節,卽爲擇日擧行,何如?傳曰,允。
成遂默,以戶曹言啓曰,各道年終錢穀御覽會計,待京畿會案上來,修正以入事,前已草記矣。京畿會案,今纔來到,御覽會計修正次,請出之意,敢啓。傳曰,知道。
閔永勳,以兵曹言啓曰,考見諸道褒貶啓本,則黃海兵使李忠運啓本中,東里僉使閔翼祥,以逋査合商爲目,全羅右水使李寬奎啓本中,南桃浦萬戶金聖基,以信虎成說爲目,金甲島萬戶金鉉基,以煩莫如簡爲目,於蘭萬戶金利源,以愛欲加勉爲目,木浦萬戶鄭東燁,以語忽何傷爲目,竝宜置中考,而置諸上考,殊無嚴明殿最之意,各該帥臣,推考警責。東里僉使閔翼祥,南桃浦萬戶金聖基,金甲島萬戶金鉉基,於蘭萬戶金利源,木浦萬戶鄭東燁,竝中考施行,而於蘭萬戶金利源,以三年窠邊將,前已居中,今又中考施行,在前如此之人,雖遇赦蕩滌,輒皆罷黜矣。於蘭萬戶金利源,依例罷黜。黃海水使南錫圭啓本中,龍媒僉使洪再哲之哲字,誤書以喆字,奏御文字,何等審愼,而若是疎忽,不可無警,推考,何如?傳曰,允。
又以文臣朔試射試所試官意啓曰,臣等來詣試所,射員亦皆聚會,而雨勢如此,不得設行之意,敢啓。傳曰,知道。
義禁府啓目,前兵曹佐郞李在臣原情云云。傳旨內辭緣,泛稱遲晩,刑推得情,何如?判付。啓,除刑推議處爲良如敎。又啓目,濟州前判官李光暎原情云云。問目內辭緣,泛稱遲晩,刑推得情,何如?判付。啓,除刑推議處爲良如敎。
行左承旨嚴燾疏曰,伏以時序屢嬗,孝成殿誕辰奄臨,盛典特擧於灌瓚,聖孝克伸於見墻,小大攀慕之思,益不勝愀如復見。仍伏念臣以菲才蔑識,猥被我先大王拂拭之恩,濫廁邇列,遽升緋玉,涵泳於聖化陶甄之中,終始二十二年,頂踵毛髮,無一非賜,深恩厚德,與天無極,而報蔑絲毫,慟纏弓劍,莫效蟻蓐之忱,尙此蠢動於世,誠亦頑且忍矣。每自茹冤,有隕無從,區區私心之所自勉者,惟在於追先報今,而臣淹病三載,便成癃廢,蒲質已衰,樗散無用,精力不逮,陳就無望,慟自切於孤負,念豈到於進塗。千萬不自意,承宣除旨,遽降於病伏窮廬之中,臣仰戴恩私,俯牀義分,强自彈束,竭蹶趨膺,而適會節回流虹,禮成酌獻,臣於是日,職忝該房,昵陪於逖違之餘,周族於駿奔之列,只幸與事之爲榮,尤切愴慟之如新,及其賞典之頒下,誤恩亦及於臣身,寵渥遽侈於陞資,臣聞命惝怳,不知措躬之所也。夫爵賞重典也,亞卿峻秩也,雖在他時,苟非茂績異勩,則上不可以濫授,下不可以冒受。況當一初淸明之治,其宜難愼,尤當如何?設使臣勞有可紀,功有可賞,猶不宜不究實用,遽加重秩,以玷名器,以累聖簡。況臣初無可紀之勞,可賞之功,而質旣樸陋,素無寸長,病已癃痼,不比恒人,不審聖明,何取於臣而有此謬恩也。罔功之愧,匪分之懼,猶屬臣一己之私,而辱朝家命德之器,招四方譏議之來,其累聖政而駭物情,是豈細故也哉?撫躬自念,悚恧靡定。恩雖荷於記簪,愧實深於濫竽,召牌之下,承膺無路,玆敢略陳短章,仰瀆宸嚴。伏乞聖慈,俯垂鑑諒,將臣新授爵秩,亟行收還,俾公器重而私分安焉。臣無任云云。答曰,省疏具悉。卿其勿辭行公。
忠淸監司金在三疏曰,伏以居諸易得,節序嬗變,瞻依已邈於雲鄕,冤號益遍於山野。伏惟我殿下,孝思罔極,皇瞿靡逮,若喪之初,亦惟我慈聖,窮天之慟,益復罔涯,北望憧憧,心肝若裂,有淚從之,無時自已。仍伏念臣待罪藩任,于今半年,昏不事事,無往非愆,而譴責不加,恩賞及隆,尋常愧懼,無地自容。迺者褒貶啓本,臣又有大做錯,瑞山郡守朴來永,赴任已過六十日,而矇然誤計,書以日淺。奏御文字,何等審愼,方面重寄,殿最是責,而乃於一邑課日,昏謬疎忽,猶尙如此,則其外五十餘州治否之不能周察,推可想矣。素餐之愧,不遑自訟,慢識之罪,在所難逭,玆敢首實,冒陳短章。伏乞聖明,亟賜斥退,以昭法紀,仍治臣僨誤之罪,以安賤分,千萬幸甚。臣無任云云。答曰,省疏具悉。卿則罷職。
乙未六月二十日辰時,上御熙政堂。大王大妃殿垂簾,藥房入診,大臣·備局堂上引見入侍時,都提調朴宗薰,提調權敦仁,副提調李奎鉉,假注書鄭鎏,別兼春秋金大根·洪說謨,檢校直閣吳取善,左副承旨閔永勳,假注書趙雲澈,事變假注書白潤鶴,左議政洪奭周,行戶曹判書李止淵,吏曹判書趙寅永,行大護軍鄭基善·李翊會,刑曹判書朴晦壽,行護軍李鐵求,副校理嚴錫履,以次進伏,醫官金漢雋·秦慶煥·鄭檍,進伏楹外訖。大王大妃殿曰,史官分左右。奭周曰,日前親行酌獻禮,伏想聖慕益復罔極矣。日氣陰濕,侵早臨殿,聖體若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。宗薰曰,醫官使之入診乎?上可之。漢雋等以次診候訖。退伏奏曰,脈候左右三部調均矣。大王大妃殿曰,醫官先退,次對爲之。漢雋等退出,奭周進伏奏曰,臣以至愚極陋,兼又積罪負愆,莫重輔相之任,顧安有一日抗顔之望,而前後辭避,忱誠未孚,屢承不敢聞之辭敎,衷情震剝,不遑他顧,遂不免泯默至今矣。不意元輔陳懇,遽蒙體諒,以臣無似,居然當中書之首席,憂懣悸慄,尤不知所以自措。臣之待罪,今幾周歲,而伴食尸位,無一猷爲,亦聖鑑之所俯燭,同朝之所共悉也。參佐協濟之地,尙且不堪如許,況以此疎迂鈍滯之姿,而强責以庶政之主管,顚沛僨誤,勢必立至,是豈但一身之狼狽而已哉?伏乞亟賜斥退,改選賢德,以備鼎席,毋令重務久曠焉。大王大妃殿答曰,領相之辭退,已甚悵然,而追想枚卜之時,不勝罔極。仍掩泣而又敎曰,主上沖年嗣服,正是宿德老成之人輔翊之時,以卿而忍爲此辭免之說耶?領相則以篤老之齡,勢難强挽,而至於左相,尙未及衰耄之境,今此告退,萬萬過擧矣。奭周曰,前席慈敎,縷縷至此,臣雖迷頑,亦具秉彝,只當生死向前,何敢爲一毫占便之計,而所大懼者,才之不堪,識之不逮,將未免國事之僨誤也。臣若冒當首相之任,則國家之事,將不知至於何境,惟願先備鼎席,俾臣得脫於匪據,千萬之望也。大王大妃殿答曰,當國家之不幸之時,作此不得已之擧,而年雖未滿五十,屢經慘禍。仍嗚咽不成聲而敎曰,精神昏憒,朝爲之事,夕旋失之。以言語動作之故,猶處之以生人,而世念則都灰久矣。然而當此國勢之孤危,或恐由予僨誤,未寐之前,惟切憧憧,所恃者只輔相及朝廷之人已,何不思棐輔之道,而反出此言乎?於國事,本無時原任之別,設令退去,以原任自處,如此之時,獨能安於心乎?主上之聰睿天發,不久當見太平之時,卿其少俟,而更勿以辭免二字留心,益勉匡弼之責焉。奭周曰,慈敎若是懇惻,臣不覺涕淚交逬,旣承此敎,未敢更以斥退爲請,唯願更卜於老成宿望之中,以幸國事焉。大王大妃殿答曰,鼎席之備,姑非時急,勿復辭遜,先行次對,可也。奭周曰,伏見日前慈敎,有勸講盛暑間姑停之敎。見今三庚漸迫,蒸爍殊甚,課日臨殿,實妨保嗇,慈殿聖意,臣豈敢不仰認,而竊伏念學問之工,最以間斷爲患,一曝十寒,古人猶以爲憂。況自今至涼生之後,當爲數朔之久,其爲害,又豈但十寒而已哉?目今悠悠萬事,莫有重於聖躬之保護,亦莫大於聖學之將就,而聖躬之保護,聖學之將就,實亦非二致也。深宮燕閑,日晷舒長,若於此時,不對方冊,不接臣隣,則未知何事之可以消遣,何人之可與酬酢,而奇技玩好之移心,俚言俗論之入耳,事勢之所必不能免,又曷若聖經賢訓之浸漬習慣,可以攝心而持志,可以澄神而養氣,大有益於保護之方耶?初伏以後,法講雖難如例設行,而勸講則恐不可全然廢閣。若以聖躬之過勞爲慮,則減其行數,少其遍數,亦無不可,至於自內誦繹,尤不宜一日闕却,而縱或値停講之日,昕夕稍涼之時,頻賜召對,晉接儒臣,或溫習舊業,或討論史書,不但聖學之可免間斷,其爲輔養聖躬,亦莫大於是者。深加澄省,亟賜採納,區區之望也。大王大妃殿答曰,所陳切當,當依此勸行矣。出擧條奭周曰,今番因山時,沿路諸邑,皆以荐饑之餘,又經大役,其所優恤之方,俱宜靡不用極。至於交河,則上奉陵寢,所重尤別,而邑殘民疲,不可不加意軫念,停退軍布及甲午結錢之一竝蠲免,亶出於曠絶之德意。繼此究惠之方,營邑之臣,固當悉意對揚,而大轝所經之處,多有新作之路,修治之際,不能無畎畝畦塍之入於其內者。雖事係至重,不暇它恤,而窮民失業,殊可矜念。況其中水田,猶可以從實給災,而旱田則元無災減之規,儻或使廢農艱食之類,又不免於白徵之冤,則大非朝家懷保之本意。準數給價,姑未敢遽然仰請,而爲先令道臣,就沿路各邑,治道時所損民田,一一査出其實數,待年分修啓時,一體登聞,以爲稟旨蠲減之地,恐不可已,故敢此仰達矣。大王大妃殿答曰,所奏,是矣。自廟堂關問畿伯,以爲着實擧行之地,可也。出擧條奭周曰,恤刑獄伸冤枉,亶爲王政之要務,而初服維新之治,尤當以導和布德爲先。且今赦令屢降,凡在疎放廢錮之籍,率多蒙曠蕩之典,而唯是京外重囚之久繫囹圄者,獨無擧論於審理疎決之政。彼其情犯無疑,罪案明白者,固無可論矣,許多滯囚之中,又安知無橫罹之抱冤者乎?況於其間,又有罪名之初不甚重,而或以他案之干連,或因査事之稽遲,經年閱歲,漠然無生出之期者,似此之類,尤足傷和。道臣新莅後,審理修啓,係是應行之常規,而近亦鮮有擧行者久矣。今宜另加申飭,將重囚獄案,毋論未錄啓·已錄啓,一一細加査究,如有情法之可以容議者,許令論理啓聞,以俟裁處。至於輕囚之久滯者,使之劃卽疎放,秋曹獄囚,亦令準此擧行,而外道讞啓,竝以關到後三朔爲限,毋或過期遲延,何如?大王大妃殿答曰,依爲之。出擧條奭周曰,勅行回還已久,謝恩使拜表,不容淹延,而正使金鏴,除拜之後,一向在外,累朔之間,尙無變動,事體所在,不可但以稽緩言,爲先推考,各別嚴飭,使之不日上來,副使李彦淳,見方受由下鄕,亦爲催促反面,趁卽會同,拜表日字,仍令從速擇定,何如?大王大妃殿答曰,依爲之。出擧條奭周曰,典設別提任正仁,以關西之人,積仕累年,今始陞六,而除拜之後,因病遲滯,過限上來,該曹纔已按例改差矣。聞其實病,果係緊重,與無端過限有異,特加參恕,俾得仍帶職名,不害爲軫念遠人之道,故敢此仰達矣。大王大妃殿答曰,依爲之。出擧條奭周曰,前參判鄭禮容,旣陞二品,當爲追榮,而所後家無可施之地。在前如此之人,每許移施於本生家,而必經筵稟後擧行,故敢此仰達矣。大王大妃殿答曰,依爲之。出擧條奭周曰,行護軍李惟秀,今日賓對座目,旣以進字書入,而猝有身病,不得入來。病狀則聞果難强,而武臣去就,與他有異,事體所在,不可無警,推考,何如?大王大妃殿答曰,依爲之。出擧條奭周曰,北伯狀啓,卽茂山還逋事也。今當回啓,而狀啓昨暮始啓下,姑未爛熳商確,當從後稟達矣。奭周曰,近日雨澤,遠近均洽,秧苗畢移,登稔可期,爲民事誠切萬幸,而向夜風勢,殊甚獰猛,蓽蔀殘窮之戶,往往不免於傾頹,間或有人命之見傷者云。饑病之餘,罹此暴露,言念民情,誠可悶惻。京兆之頹壓戶修啓,例以霖雨五日已上爲限,而在前亦或有因特敎,勿拘擧行之時,今亦別施特典,以示軫恤之意,恐好矣。大王大妃殿答曰,予則有商量者。因病出幕之類,今亦必夥然,而日前風雨,病幕想多頹傷,此輩之無所庇身,尤可矜惻。似此者,先爲摘奸,略施顧恤,似不可已矣。奭周曰,慈敎誠至當矣。病幕比前,聞頗減少,而旣經風雨,必不無蕩析失所之患。似此之類,爲先亟加顧恤,而家舍之全頹與人命之致傷者,似不至甚多,此亦一體摘奸,俾得均蒙惠澤,恐好矣。大王大妃殿答曰,此則當次第爲之,而先從病幕摘奸,以筵敎分付五部,使之斯速擧行也。大王大妃殿敎曰,補賑雖非光鮮之事,補賑人今番都政,必爲區處,毋至失信,可也。初非朝家勸納之事,而其意則不可不償,各別申飭,似好矣。奭周曰,吏判旣登筵,似當奉承慈敎擧行矣。寅永曰,補賑人中或有六品職除授者,或有守令除授者,未知兵批則何如,而吏批則無區處之人也。奭周曰,臣當退出,申飭於銓曹,若有未區處之人,則使之各別收用矣。大王大妃殿曰,大臣就座,諸宰奏事。止淵曰,宗廟·永寧殿增建之役,當於明春擧行,諸般事力,當臨時稟定,而木物則不可不預爲經紀。大樑及高柱,如非島松,無以他得,量其容入,報備局發關知委,何如?大王大妃殿答曰,依爲之。出擧條止淵曰,向因兵曹草記,有慕華館碑閣燒燼改建之命矣。臣於因公往來時,看審其形止,則碑閣被燒時,碑身焦坼將折,字面剝落難辨。碑旣無用,閣何徒爲?此碑非但爲楊經理去思而已,皇朝再造之蹟,備載於此,其在風泉寓感之義,何可任其刓毁乎?本碑卽故文忠公臣李廷龜所撰,故參判臣金玄成所書,私家多有印本,足加翻刻。今若購得碑材,改刻豎立,仍爲建閣以覆,則實爲永傳之道,故敢此仰達矣。大王大妃殿答曰,依爲之。出擧條止淵曰,禁·御兩營鄕軍,限二十年減番收布,自臣曹取用事,丙子筵稟施行,而二十年之限,在於明年矣。此雖與正供常稅有異,臣曹之視同應入,亦已有年,今將限滿而仍爲寢却,則經用錢邊之隨以見縮,勢所必至,事甚悶然。蓋此減番之當初稟劃,固知出於爲大農不獲已之擧,而今則變通稍久,規模已定,京外無礙掣之端,經費有補助之效,似此有益無害之事,雖永爲定式,無所不可。禁·御上番軍,自丁酉爲始,限二十年,依丙子例,許令仍減,以爲收布取用之地,而事係軍制,下詢大臣及登筵將臣而處之,何如?大王大妃殿答曰,大臣之意,何如?奭周曰,京營減番,亦係不得已之權宜,而行之已久,有關於大農經用,到今事勢,實難遽寢,戶判所奏,臣亦無異見矣。宗薰曰,軍政自有所重,年條亦係不近,非不難愼,而當初減番,亶出於爲經費不獲已之擧,今若遽寢,則反似有掣礙之端,臣於此亦無異見矣。大王大妃殿曰,登筵將臣,亦陳所見,可也。鐵求曰,減番收布,兩營軍制,無所異同,則御營大將適未登筵,臣不敢獨斷仰對,而此是數十年已行之事,事勢似更無窒礙之端矣。大王大妃殿答曰,大臣·將臣之意旣如此,依爲之。出擧條寅永曰,宙合樓奉審,當有一番稟定矣。謹考庚申已例,以三年內親行奉審爲難,自內閣入稟後,閣臣依前擧行事,筵奏蒙允,則到今事體,似當遵用。且演慶堂奉審儀節,宜無異同,則每於奉審時,先詣宙合樓奉審,次詣演慶堂奉審,恐合事宜,故敢此仰達矣。大王大妃殿答曰,依爲之。出擧條寅永曰,庚申年宙合樓奉安處所,依永禧殿·璿源殿事例,差出守僕·照羅赤各二名矣。及壬戌移奉璿源殿後,該守僕·照羅赤等,因下敎竝爲移屬,永作加出。今此宙合樓·演慶尙兩處所,亦當有守僕·照羅赤名色,而似不必別爲差出,以前移屬於璿源殿者,竝令還屬於宙合樓,而演慶堂處所守直修掃等節,使之一體擧行,何如?大王大妃殿答曰,依爲之。出擧條寅永曰,延慶墓封陵後,守衛官仍爲減下,而謹考丙申謄錄,則減下守衛官,有特敎陞六之例矣。今番減下守衛官區處之道,不可不一番稟定,故敢此仰達,下詢大臣處之,何如?大王大妃殿答曰,大臣之意,何如?奭周曰,守衛官雖非計仕陞遷之職,亦係爲所重守護之任,而因參奉差出,自歸作散,不但當者之落莫,其在事體,亦涉未安。旣有丙申已例之可以傍照者,今亦依此施行,恐無不可矣。宗薰曰,丙申已例,臣未及詳考,而揆以事理,誠不可使之無端作散,特爲區處,似好矣。大王大妃殿答曰,依丙申年例爲之,可也。寅永曰,軍器副正許通時,以依訓鍊副正例爲之事,筵稟定式,而訓副則雖舊通與曾經者,時在外任,例不入望,此則不然,每有排擬掣礙之時,不可不一番變通,自今以後,一如訓副排望之規,時帶外任人,勿爲擧論,似爲穩當,故敢此仰達矣。大王大妃殿答曰,依爲之。出擧條永勳曰,今日賓對,兩司無一人進參,事甚未安。違牌諸臺,竝推考,何如?大王大妃殿答曰,依爲之。出擧條永勳曰,玉堂有所懷,則可以奏達矣。錫履曰,無所懷矣。大王大妃殿曰,大臣先退,史官就座。仍命退,諸臣以次退出。
乙未六月二十日辰時,上御熙政堂。大王大妃殿垂簾,奉審閣臣入侍時,右承旨成遂默,假注書鄭鎏,別兼春秋金大根·洪說謨,直提學朴永元,以次進伏訖。上曰,史官分左右。永元曰,臣再昨日承命馳詣仁陵,陵上奉審則無頉,丁字閣奉審則無頉,碑閣奉審則無頉。雖經大雨,曲墻內外莎草,別無蹲縮處,而聞陵官之言,則日前大風,局內風落木,至於百餘株之多,長陵局內,亦爲五十餘株,而山陵洞口至近之地,連抱木二株顚仆之際,其聲甚大云,聞極驚悚矣。大王大妃殿曰,無沙汰處乎?永元曰,新補土及曲墻前後左右,詳細看審,而別無沙汰處矣。臣再昨日申時承命,而驛馬指揮之際,自然遲滯,旣不得當日抵達,前路雨水甚多,又不得達夜攢程,以致復命之稽緩,萬萬悚惶矣。大王大妃殿曰,事勢似然矣。沿路雨水淺深,何如?永元曰,去時則不甚大段,而回路自高陽新院至弘濟院,水勢汎濫,或有難涉之處矣。上命退,諸臣以次退出。
上在昌德宮。停常參·經筵。
閔永勳,以都摠府言啓曰,今日入直內三廳武兼·禁軍及軍兵等,中日習射技放,請出標信。傳曰,知道。
閔永勳啓曰,來二十五日,朝參日次矣,敢稟。傳曰,停。
李羲肇啓曰,明日乃是初伏,自明日處暑間,視事,頉稟之意,敢啓。傳曰,知道。
閔永勳啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
李羲肇啓曰,左副承旨洪學淵,今日不爲仕進,卽爲牌招,何如?傳曰,允。
朴宗休啓曰,同敦寧李憲瑋,除拜後過三日不爲出肅,依定式推考警責,仍卽牌招察任,何如?傳曰,允。
傳于李羲肇曰,傳香承旨馳詣永禧殿,奉審摘奸以來。
閔永勳啓曰,判義禁朴周壽再牌不進推考傳旨,今方捧入,而開坐命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
李羲肇,以弘文館言啓曰,新除授修撰韓鎭庭,卽爲牌招察任,何如?傳曰,允。
李羲肇啓曰,吏曹郞廳來言,臺諫有闕,政事,取稟。傳曰,前望單子入之。
執義前望單子入之。黃落點。
閔永薰啓曰,新除授執義黃,一體牌招,何如?傳曰,允。
又啓曰,大司憲徐憙淳,執義黃,掌令許晟·尹興圭牌不進,持平李魯奎·全允淡在外,監察茶時之意,敢啓。傳曰,知道。
以左副承旨洪學淵牌不進罷職傳旨,傳于朴宗休曰,只推。
以執義黃,掌令許晟·尹興圭,司諫鄭琦和,獻納金錫淳,正言朴齊憲牌不進罷職傳旨,傳于閔永勳曰,只推。
以修撰韓鎭庭牌不進罷職傳旨,傳于李羲肇曰,只推。
閔永勳,以兵曹言啓曰,今六月二十一日,武臣賓廳講書日次,而中日相値,不得爲之之意,敢啓。傳曰,知道。
又以兵曹言啓曰,拱北門東邊水門及東北水門鐵箭破傷處,今已修改矣。兩處把守軍兵,解送直所之意,敢啓。傳曰,知道。
又以義禁府言啓曰,忠淸監司金在三啓本內,連山縣監沈儆,爲先罷黜,其罪狀,令攸司,稟處,石城縣監韓守一,平薪僉使朴道性等罪狀,竝令攸司,稟處事,啓下矣。沈儆·韓守一,俱在任所云,依例發遣府羅將竝拿來,朴道性,亦在任所,依例發遣府書吏,交代後拿來,何如?傳曰,待待命拿囚。
義禁府啓目粘連,向前李在臣亦,禁直何等審愼,而夜巡入稟之際,泥醉昏倒,事未前有,萬萬駭然,以此照律,何如?判付。啓,依允。又啓目粘連,向前李光暎等欠縮之一事,敎旣夥多已違事目,道啓亦爲指的,不可以囚供之發明,有所容貸,以此照律,何如?判付。啓,依允。
上在昌德宮。停常參·經筵。
閔永勳啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
成遂默啓曰,左副承旨洪學淵,今日不爲仕進,卽爲牌招,何如?傳曰,允。
以左副承旨洪學淵牌不進罷職傳旨,傳于成遂默曰,只推。
以大司憲徐憲淳牌不進推考傳旨,傳于閔永勳曰,更爲牌招,如有違牌,勿爲呼望。
以行大司諫鄭基一牌不進推考傳旨,傳于閔永勳曰,更爲牌招,如有違牌,勿爲呼望。
以執義黃,掌令許晟·尹興圭,司諫鄭琦和,獻納金錫淳,正言朴齊憲牌不進罷職傳旨,傳于閔永勳曰,更爲牌招,如有違牌,勿爲呼望。
朴宗休,以弘文館言啓曰,修撰韓鎭庭,旣有只推之命,卽爲牌招察任,何如?傳曰,允。
行大司諫鄭基一,執義黃,司諫鄭琦和,掌令許晟·尹興圭,獻納金錫淳,副校理嚴錫履,正言朴齊憲,副修撰李明迪等啓曰,請書九,亟施追奪官爵之典。答三司曰,不允。措辭見上
行大司諫鄭基一,執義黃,司諫鄭琦和,掌令許晟·尹興圭,獻納金錫淳,正言朴齊憲等啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請永喆,更爲設鞫嚴問,期於得情,快正典刑。措辭見上請物故罪人肇源諸子,亟施散配之典。措辭見上請正法罪人宜學諸子,亟施散配之典。措辭見上請放逐鄕里罪人李鶴秀,設鞫得情,夬正典刑。措辭見上兩司合啓國榮事中,痛矣國榮下陽澤二字抹去,主張榮賊下六十四字抹去,若此下輩字,改以賊字,決矣下二十三字抹去,莽·溫之而下二十四字抹去,肇源諸子事中,極矣下四十四字抹去,兩司合啓中啓能等事,夏賊等事,明謙等事,時景·時昱等事,缺十一字家煥等事,金基敍事,停啓。答兩司曰,不允。國榮事,裕事,龜柱支屬事,鍾一·振采事,友文·光友·致後·延壽事,永喆事,不允。肇源諸子事,不允。宜學諸子事,不允。李鶴秀事,不允。
執義黃,掌令許晟·尹興圭等啓曰,請古今島爲奴罪人韓鼎鎭,亟令王府,卽爲拿來,嚴鞫得情,夬正典刑。措辭見上請充軍罪人申綱,亟令王府,拿鞫嚴覈,夬施典刑。措辭見上請島配罪人睦台錫,亟令王府,設鞫嚴問,夬正典刑。措辭見上請楸子島荐棘罪人尙度,亟令王府,嚴覈得情,夬施當律。措辭見上新除授持平李魯奎,時在開城府經歷任所,持平全允淡,時在慶尙道自如驛任所,請竝斯速乘馹上來事,下諭。答府曰,韓鼎鎭事,不允。申綱事,不允。睦台錫事,不允。尙度事,不允。下諭事,許遞。
行大司諫鄭基一,司諫鄭琦和,獻納金錫淳,正言朴齊憲等啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,夬正典刑。措辭見上請充軍罪人申綱,亟令王府,拿鞫嚴問,盤覈得情,夬伸典刑。措辭見上請島配罪人睦台錫,亟令王府,拿鞫嚴問,明正典刑。措辭見上請楸子島荐棘罪人尙度,拿鞫得情,夬正典刑。措辭見上克觀事,尙魯事,停啓。答院曰,不允。韓鼎鎭事,不允。申綱事,不允。睦台錫事,不允。尙度事,不允。
朴宗休,以吏曹言啓曰,今日本曹開坼坐起時,考見諸道褒貶啓本,則鎭川縣監柳弘根,以可奈損體爲目,靑陽縣監李秉植,以儀或有失令必不行爲目,固城縣令金洛駿,以差欠妨斷爲目,彦陽縣監王熙澤,以干囑爲絶爲目,井邑縣監申淳,以柔不至弛疎亦何傷爲目,洪原縣監姜斗煥,以吏橫奴頑胡不禁戢爲目,利原縣監田百熙,以奈欠剛核爲目,則俱宜置下考,而置諸中考,龍川府使李日會,以且恕欠商爲目,草溪郡守鄭琠,以莫委吏手爲目,燕岐縣監鄭鶴濟,以或損官體爲目,則俱宜置中考,而置諸上考,殊無嚴明殿最之意,五道道臣,竝推考警責。龍川府使李日會,鎭川縣監柳弘根,靑陽縣監李秉植,固城縣令金洛駿,彦陽縣監王熙澤,井邑縣監申淳,洪原縣監姜斗煥,利原縣監田百熙竝罷黜,草漢郡守鄭琠,燕岐縣監鄭鶴濟,竝中考施行,而燕岐縣監鄭鶴濟,前已兩次居中,今又中考施行矣。其間一中,雖因赦令蕩滌,其不治可知,罷黜,何如?傳曰,允。
又以吏曹言啓曰,寶城郡守吳顯佑,以三年窠守令,兩次居中,而其間一中,雖因赦令蕩滌,其不治可知,罷黜,何如?傳曰,允。
又以吏曹言啓曰,濟州檢律卞恒遠,誤以卞學秀書啓。褒貶啓本,何等審愼,而有此錯誤,不可無警,當該磨勘牧使,從重推考,何如?傳曰,允。
閔永勳,以備邊司言啓曰,卽見咸鏡監司曺鳳振狀啓,則枚擧茂山府使梁宣洙牒呈以爲,本府還逋,始自丁丑至壬辰,合計正穀。爲六萬四百九十四石,各年始逋掩逋之當該守令,斷當如法論勘,而事係久遠,且逋幾得完,不必追究。至於己丑前府使李勉大,庚寅前府使申從洛兩年躬犯,合折米七百九十四石零,係是會付虧欠,捉囚家僮,督捧計料,而前府使李復馨,昨年收逋之除,許多法外侵徵,敢行不忍之虐政,上項三守令罪狀,竝令攸司,稟處。犯逋下屬,論其所犯,死有餘罪,而千石以上鉅逋,至爲八人之多,竝置一律,亦係難愼,請令廟堂稟處,其餘千石以下諸漢,自本營分輕重勘處爲辭矣。一邑還逋,至過六萬石之多,言念糴政,萬萬寒心。遐土頑習,睯不畏法,偸弄國穀,視若私橐,苟不從已現發者,一切以法從事,大加懲創,則流弊所及,幾何不無糶糴而後已乎?千石以上犯逋之斷以一律,便是金石之常典。多人置辟,雖係難愼,三尺至嚴,寧容低仰,而第念犯逋之由,亦自不一,或有數爻雖多,非眞故犯者,或有衆人所犯,竝歸一身者。似此之類,若不細加區別,混置極典,則亦恐非審克欽恤之意。更令道臣,親執覈實,其身犯之的過千石以上,而情跡無可參恕者,直爲具格捧遲晩以聞,其或有一分容議之端者,論理更啓,以俟稟裁。前後守令中躬犯虧欠,與法外徵逋,流毒闔境者,道啓旣請令攸司稟處,自當照法嚴懲,而雖以其餘諸倅言之,始逋掩逋,明有當律,還穀法意,嚴重自別,何可以年條之久遠,直謂之不必追究,竝與現告而初不擧論乎?揆以事體,誠極慨然。至於兩守令所犯穀數之前後相左,猶屬細故,而亦不可無警,該道臣姑先從重推考,丁丑以後當該守令,竝令捧現告,更爲修啓,以爲如法勘處之地。原啓中旣云逋幾得完,則可知其尙有未了之数,而未捧幾許,已捧幾許,無所區別,亦甚疎漏,使之消詳列錄於更啓之時,何如?傳曰,允。
又以備邊司言啓曰,頃以蔚山大雲封山失火根因,令道·帥臣詳覈論啓後稟處之意,筵奏行會矣。卽見慶尙監司趙秉鉉,左水使沈漢永啓本,則枚擧該府使趙濟晩査報以爲,參見衆招,終沒把捉,然山監·山直輩之常時未能禁護之罪,合有當律,自本營從重科治計料,該府使不善檢飭之責,在所難免,而守令勿罷,旣有事目,論罪一款,待稟處擧行爲辭矣。封山之三次連火,殊甚可疑,而屢回盤覈,終無可執之端緖,道·帥臣之啓,皆以沒把捉爲言,則有難强覓其根因,而三朔再燼,在於時府使莅任之後,不善檢飭之罪,亦不可只循常例緘辭,從重推考,以爲照勘之地,當該帥臣,亦難免不飭之責,從重推考,何如?傳曰,允。
又以兵曹言啓曰,宣薦內禁衛取才三枝入格別單及宣部守三薦參上武臣前銜作散人別取才入格矢數·落仕年條·居住薦名,各其名下,懸註以入之意,敢啓。傳曰,知道。
又以兵曹言啓曰,因平安監司鄭元容狀啓,式年抄上鐵箭武士平壤出身金克律·韓致良,兵使具信喜狀啓,甑山前萬戶桂應華,安州閑良李浩實,院長領率齊到矣。臣今日進詣南別營更試,則平壤出身金克律·韓致良,甑山前萬戶桂應華,安州閑良李浩實,步數皆過一百五十步,別單書入之意,敢啓。傳曰,知道。
又以兵曹言啓曰,慶尙前監司徐憙淳狀啓,道內別試武士入格人等起送事,已爲啓下矣。在前嶺南別試武士上來者,依本道入格技藝,自臣曹有更試草記之例,今日宣薦內禁衛試取時,同爲試取之意,敢啓。傳曰,知道。
又以兵曹言啓曰,嶺南別試武士更爲試取事,草記,允下矣。以本道入格技藝試取,則河陽出身許琬三略入格,星州出身李夢龍鐵箭不,慶州閑良車轔等三十七人竝不,上來未入格者,依例給糧下送,而在前抄上武士試取時,能講者出身,初仕調用,或軍門調用,依判下擧行矣。今此許琬,別單書入之意,敢啓。傳曰,知道。
又以禁衛營·御營廳言啓曰,因戶曹判書李止淵所啓,禁·御兩營鄕軍,限二十年仍爲減番收布事,命下矣。六道所在兩營鄕軍中減番軍,自丁酉爲始,限二十年依前收布上送之意,各道監·兵使處,預爲知委,何如?傳曰,允。
又以禁衛營言啓曰,因兵曹草記,拱北門水門及東北水門鐵箭拔落處,今已修改,兩處把守軍兵,還入直所,將則解送之意,敢啓。傳曰,知道。
又以禁衛營言啓曰,本營中軍李鼎會,身病甚重,勢難察任,今姑改差,何如?傳曰,允。
義禁府照目粘連,兵曹前佐郞李在臣矣本府議啓內,禁直何等審愼,而夜巡入稟之際,泥醉昏例,事未前有,萬萬駭然。以此照律,罪杖一百收贖,告身盡行追奪,私罪。奉敎依允爲旀,功減一等爲良如敎。又照目粘連,濟州前判官李光暎矣本府議啓內,欠縮之馬,數旣夥多,已違事目,道啓亦爲指的,不可以囚拱之發明,有所容貸。以此照律,罪杖一百收贖,告身盡行追奪,徒三年定配,私罪。奉敎依允爲旀,議減一等爲良如敎。又啓目,茂山前府使申從洛·李復馨等原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,竝只議處,何如?判付。啓,依允。
閔永勳,以義禁府言啓曰,咸鏡監司曺鳳振狀啓內,茂山前府使李勉大·申從洛·李復馨等罪狀,竝令攸司,稟處事,啓下矣。申從洛·李復馨,今方待命,竝拿囚。李勉大,以鐵山府使,方在任所,依例發遣府書吏,交代後拿來,何如?傳曰,待待命拿囚。
副校理嚴錫履疏曰,伏以臣無才蔑識,至愚極陋,學不通一經,藝不名一能,而幸際休治,早竊科名,每自循省,常切愧懼。況臣間罹茶毒之禍,僅保木石之頑,黽勉周行,只爲祿養之計,進取榮塗,豈是夢想所到?今乃承藉先蔭,猥忝淸選,而値經席之日開,仰聖學之時敏,此時論思之任,政須讀書之人。臣之無似,最居人下,補衮無術,濫竽爲罪,固當量而後入,何敢受而不辭,而義重祗肅,自效趨走之爲恭,誠深愛戴,只知昵侍之爲榮,雖感恩造之浹肥,尤切漸悚之滿心,寧容復起倖念,妄干恩澤,而第情有至切,不暇緩聲,玆敢冒昧瀆擾於亮陰恭默之中,猥越之極,無所逃罪。臣之老母,年今六十有六矣。險釁之餘,衰病轉深,扶護之具,藥餌是資,而臣家本貧寒,計拙營爲,菽水之供,常患難繼,蔘朮之料,尤何能辦?每念調補之失宜,不禁悶迫之煎心。且臣生而終鮮,長又善病,顧復倍貽親憂,忠養全虧子職,惟地與情,視人尤別。誠莫效於竭力,懼日深於知年,居常之所自計,夙宵之所自祝,惟在於早得專城之奉,粗遂貳膳之養而已。方今聖明在上,以孝爲理,凡厥廷臣之陳情,輒蒙曲諒之至渥。臣旣扼懇迫之私,徒懷嚴畏之懼,則是自阻於孔邇之下,而反害於移孝之義也。犬馬微誠,雖切瞻依之戀,烏鳥至情實深反哺之願,顧臣此言,諒匪獲已。伏乞聖慈,俯垂矜諒,特命選部,畀臣一小邑,俾遂便養之私,得伸人子之誠,不勝至願。臣無任云云。省疏具悉。疏辭,下該曹,稟處。
修撰李公翼疏曰,伏以臣蒙騃寡陋,何嘗一毫近似於論思之任,而秪緣遭際明時,蒙被殊渥,感激居先,趨走爲恭,有除輒膺,晏若固有,間者一再講席,昵近耿光,涯分踰溢,志願滿足,臣於此豈敢有毫分餘戀也哉?第臣竊有區區私懇,久擬一暴於仁覆之下,而嚴畏囁嚅,迄玆未敢。重自惟念,天地之大,物各從欲,君父之前,義無匿情,徊徨屢日,冒死仰瀆,惟殿下恕其僭而矜其意焉。臣之偏母,素抱貞疾,備經險釁,長在床褥,寧日恒少。年齡雖不甚高,氣息無異癃老,而臣之自來貧窶,重以計拙謀産,食飮滋補,旣不如意,藥餌扶將,尤未及時,不惟不得致養於臣母,臣之飢飽寒暖,反貽臣母之憂。臣雖濫叨匪分,致身榮顯,實不如躬耕負米者之猶供一日之養也,臣之不孝無狀,尙何言哉?方今聖明在上,以孝爲理,近日朝臣之爲親丐外者,咸蒙矜許,臣亦忝在邇列,隨衆陳乞,或不至大罪。儻蒙毛檄供喜,潘輿就養,其將闔門感恩。烏鳥伸情,設有他時列鼎之享,庶不爲不瞑之恨,臣之今日情理,吁,亦慼矣,玆敢不避猥越,疾聲仰籲。伏乞聖慈,俯垂憐憫,特命選部,畀臣一小縣,獲遂將母之願,則造化生成之德,臣敢不隕結以報?臣無任云云。省疏具悉。疏辭,下該曹,稟處。
上在昌德宮。停常參·經筵。
自開東至酉時,灑雨下雨,測雨器水深一分。
洪學淵啓曰,合辭方張之時,兩司無詣臺之員,事甚未安。未署經外,呈告人員,竝卽牌招,何如?傳曰,允。
李奎鉉啓曰,右承旨成遂默,今日不爲仕進,卽爲牌招,何如?傳曰,允。
又啓曰,今六月二十五日,都目政事爲之之意,敢啓。傳曰,知道。
大王大妃殿傳于李奎鉉曰,謝恩上使金鏴,日前賓對時,嚴飭上來矣。至今無所言,令畿營其委折知入,今日內上來事,更令政院嚴飭。
洪學淵啓曰,大司憲徐憙淳,執義黃,掌令許晟·尹興圭牌不進,持平二員未差,監察茶時之意,敢啓。傳曰,知道。
以執義黃,掌令許晟·尹興圭,司諫鄭琦和,獻納金錫淳,正言朴齊憲牌不進罷職傳旨,傳于洪學淵曰,只推。
以右承旨成遂默牌不進罷職傳旨,傳于李奎鉉曰,只推。
兵曹,以李存敬爲禁衛中軍。
閔永勳,以備邊司言啓曰,因宣惠廳草記,魂殿山陵所供萊物柴炭及魂殿入番宗室以下蔘䓀價,前已磨鍊,而因山日子,旣已進定,自乙未四月十九日至二十五日,所用萊物柴炭價及蔘䓀價,令廟堂更爲區劃事,允下矣。日子已爲進定,則區劃自當加數,而所加之數,旣不甚夥,只以惠廳·戶曹兩處分定,而依前以純錢輸送之意,分付,何如?傳曰,允。
朴宗休,以漢城府言啓曰,僅依口傳下敎,今番風雨,病民之結幕頹壓處,發遣各部官員,一一摘奸,則東部二十幕,西部八幕,南部八幕,北部五幕,合爲四十一幕,故修成冊移送賑廳之意,敢啓。傳曰,知道。
洪學淵,以義禁府言啓曰,今正月十七日,以本府徒流案全羅道靈巖郡楸子島荐棘罪人金基敍名下,放字書下,而其時則臺啓方張,不得擧行矣。今則臺啓已停,金基敍,撤圍籬後,卽爲放送事,分付該道道臣之意,敢啓。傳曰,知道。
又以義禁府言啓曰,時囚罪人李光暎杖一百徒三年定配照律公事判付內,依允,議減一等事,命下矣。李光暎,議減一等,杖九十收贖,告身盡行追奪,黃海道長淵縣新行驛徒二年半定配,而以議啓內辭意具罪目,依例發遣府書吏押送配所,何如?傳曰,允。
吏曹啓目粘連,啓下是白有亦,觀此弘文館副校理嚴錫履上疏,則以爲,臣之老母,年今六十有六矣。險釁之餘,衰病轉深,扶護之具,藥餌是資,而臣家本貧寒,計拙營爲,菽水之供,嘗患難繼,蔘朮之料,尤何能辦?臣生而終鮮,長又善病,顧復倍貽親憂,忠養全虧子職,惟地與情,視人尤別。伏乞特命選部,畀臣一小邑,俾遂便養之私,得伸人子之誠亦爲白有臥乎所,嚴錫履之家貧親老,菽水難繼之狀,卽通朝之所共知。許畀一邑,俾遂便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上裁,何如?判付。啓,依回啓施行爲良如敎。
上在昌德宮。停常參·經筵。
朴宗休,以都摠府言啓曰,今日入直內三廳武兼·禁軍及軍兵等,中日習射技放,請出標信。傳曰,知道。
朴宗休啓曰,合辭方張之時,兩司無詣臺之員,事甚未安。未署經外,呈告人員,竝卽牌招,何如?傳曰,允。
大王大妃殿傳于李羲肇曰,情勢何如,而旣曰往役,則人臣之義,無可避之法。除拜許久,而飭敎之下,偃處私次,謂情勢之有與無者,萬萬未安。爲先從重推考,更爲嚴飭,期於今日上來。
大王大妃殿傳于李羲肇曰,飭已施矣,此時迎送之弊,亦不可不念,忠淸監司金在三仍任。
大王大妃殿傳于李羲肇曰,情勢自情勢,分義自分義,連日飭敎,何等截嚴,而偃處其家,全不動念,然則因一重臣,朝廷命令,其將不行乎?事體道理,萬萬駭然。自畿營,更爲各別嚴飭,以今夜使之來到城外,若不然則不善申飭之罪,畿伯先爲當之,政院以此意,分付。
大王大妃殿傳于李羲肇曰,日前風雨之後,濵海諸處,慮有被災之患,政爾憧憧矣。卽見畿伯狀啓,喬桐所管松家島三百戶沈墊,人命渰死者七十餘人云。非但極爲驚慘,癘疫之餘,又當如此意外之災,彼島民輩,何以聊生乎?被水民戶,畿伯抄出,有役者,當年公私役及稅蠲給,無役者,別給恤〈典〉,使之安堵,而生鹽盆均廳之稅,亦爲區別減給之意,分付廟堂。
李羲肇,以弘文館言啓曰,應敎未差,校理李是遠·徐戴淳在外,副校理金學性內閣進,嚴錫履差祭,上番闕直,事甚未安。副應敎李寅臯,卽爲牌招入直,何如?傳曰,允。
傳于李羲肇曰,右副承旨許遞,前望單子入之。
承旨前望單子入之,徐英淳落點。
傳于李羲肇曰,吏曹參議有闕之代,前望單子入之。
吏曹參議前望單子入之,洪學淵落點。
朴宗休啓曰,大司憲徐憙淳,執義黃,掌令許晟·尹興圭牌不進,持平二員未差,監察茶時之意,敢啓。傳曰,知道。
以副應敎李寅臯牌不進罷職傳旨,傳于李羲肇曰,只推。
以執義黃,掌令許晟·尹興圭,司諫鄭琦和,獻納金錫淳,正言朴齊憲牌不進罷職傳旨,傳于朴宗休曰,只推。
李羲肇,以奎章閣言啓曰,明日卽奎章閣演慶堂奉審日次,臣等進詣擧行之意,敢啓。傳曰,知道。
又以吏曹言啓曰,新除授順陵參奉林宅洙,以其身病,呈狀乞遞,改差,何如?傳曰,允。
又以吏曹言啓曰,上京守令中,金川郡守李奎淵,今月初五日,因特敎初九日離發下去矣。中路得病,萬無前進還官之望,卽速入啓遞改云,其身病旣如是,則有難强令還任,罷黜,何如?傳曰,允。
朴宗休,以備邊司言啓曰,以京畿監司金道喜狀啓,喬桐府松家島海溢,民家漂傷三百六十八戶,人命渰死七十五名事,大王大妃殿傳曰,日前風雨之後,濵海諸處,慮有被災之患,政爾憧憧矣。卽見畿伯狀啓,喬桐所管松家島三百戶沈墊,人命渰死者七十餘人云。非但極爲驚慘,癘疫之餘,又當如此意外之災,彼島民輩,何以聊生乎?被水民戶,畿伯抄出,有役者,當年公私役及稅蠲給,無役者,別給恤典,使之安堵,而生鹽盆均廳之稅,亦爲區別減給之意,分付廟堂事,命下矣。懷襄之災,殆遍一島,人命之傷,至於此多,言念民情,誠萬萬驚惻,而慈敎特降,蠲恤備至,庶可使蕩析失所之類,獲底延活奠接之境。今方以下敎內辭意,行會另飭,使之着意對揚,而各樣稅役,旣蒙蠲蕩之恩,則所受還穀,亦不當徵捧,渰死人無論新舊還,竝令蕩減,其外被災戶,分數蠲停之意,一體知委。民事所重,不容少緩,該閫旣在直啓之地,不爲趁時登聞,遲待屢日之後,乃但修報畿營者,極涉稽忽,不可無警。該水使沈日永,從重推考,何如?傳曰,允。
吏曹啓目粘連,啓下是白有亦,觀此弘文館修撰李公翼上疏,則以爲,臣之偏母,素抱貞疾,備經險釁,長在床褥,寧日恒少。年齡雖不甚高,氣息無異癃老,臣之自來貧窶,重以計拙謀産,食飮滋補,旣不如意,藥餌扶將,尤未及時。伏乞特命選部,畀臣一小邑,獲遂將母之願亦爲白臥乎所,李公翼之家貧親老,菽水難繼之狀,卽通朝之所共知。許畀一邑,俾遂便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上裁,何如?判付。啓,依回啓施行爲良如敎。
義禁府啓目粘連,向前申從洛段,加耗之取用,還木之冒貸,難免攛揶之罪,以此照律爲白乎旀,李復馨段,公穀徵逋,雖係急務,鞭扑勤脅,已是不法,以此照律,何如?判付。啓,衣允。
上在昌德宮。停常參·經筵。
自開東至酉時,灑雨下雨,測雨器水深六分。
藥房都提調朴宗薰,提調權敦仁,副提調李奎鉉啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
徐英淳啓曰,合辭許久闕啓,事甚未安。未署經外,呈告人員,竝卽牌招,何如?傳曰,允。
又啓曰,備邊司郞廳來言,今日賓廳日次,而都政相値,不得來會云矣。敢啓。傳曰,知道。
大王大妃殿傳于李羲肇曰,每當大政,朝家申飭自別,而銓官之對揚,終不誠實,歸於文具,寧不慨然?目今八路民生之困瘁極甚,而守令無一人警惕憂慮,視若己事者,是皆前後銓官,不擇初仕及守令,致雖不一一追究,今當主上一初淸明之治,不能赫然改前謬習,是使八方之人,輕視朝廷,貽羞實不少矣。先自初仕·守令,各別擇差,使無負一心委畀之至意,而忠臣·淸白吏子孫及西北·松都人·軍功人,尤是朝家之所軫念者,各別收用,俾無向隅之歎事,分付兩銓。
傳于李羲肇曰,檢校直閣吳取善馳詣健陵奉審,仍詣華寧殿·顯隆園,一體奉審以來。
傳于李羲肇曰,承旨有闕之代,今日政差出。
傳于李羲肇曰,玉堂·臺諫竝許遞,今日政差出。
大王大妃殿傳于李羲肇曰,國家尊屬,惟縣主一人,年近八耋,使之一番榮養,允當於今日孝理之政。漢城庶尹洪秉箕,今日政湖西守令中稍優邑擬入。
大王大妃殿傳于李羲肇曰,謝恩正使來到城外云,卽爲牌招。
徐英淳啓曰,大司憲·執義·掌令二員。持平二員未差,監察茶時之意,敢啓。傳曰,知道。
都政。吏批,判書趙寅永,參判申緯進,參議洪學淵未肅拜,右承旨李羲肇進。吏曹言啓曰,今都目大政時,本曹堂上不可不備員,而參議洪學淵未肅拜,令政院牌招,以爲同參開政之地,何如?傳曰,允。
又啓曰,今都目大政,各岐仕滿應遷者,相避及未準朔監察,禁府都事,戶曹·刑曹·工曹·漢城府郞官,平市署官員,五部令,各司久任時推人員竝擬,何如?傳曰,允。
又啓曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣。今春夏等褒貶,不得爲之,故當出六品者,未免積滯,依例遷轉,何如?傳曰,允。
又啓曰,蔭仕六品官之陞五品者,每於過都政後照擬,而見今在職者,絶無經一考之人,五品官無以推移備擬,依例勿拘陞擬,何如?傳曰,允。
又以吏批言啓曰,直長仕日未滿十日以下者,啓稟陞六,載在法典矣。禧陵直長李集周,仕日未滿十日,依例陞六,何如?傳曰,允。
以李集周爲活人別提,鄭允容爲造紙別提,李寅永爲宣陵直長,洪健厚爲繕工奉事,李廣度爲章陵令,廣興主簿單朴基鎬,軍資直長趙基升,典設別提任正仁,以上竝單付,以金有喜爲翼陵令,韓致逈爲恭陵令,李寅亮爲南原府使,洪鍾浩爲錦山郡守,金在敬爲金川郡守,忠淸監司單金在三仍任事承傳,以李鏗爲引儀,朴來鼎爲禧陵直長,李愚淵爲司饔奉事,李光承爲綾州牧使,呂東奎爲豐基郡守,洪稷周爲尙瑞直長,李鍾應爲引儀,李奎憲爲三涉府使,成近默爲高陽郡守,李秉吉爲龍川府使,金敦敍爲司饔奉事,任百豐爲掌苑別提,林孝謙爲活人別提,沈命永爲茂州府使,李玄大爲慶源府使,典籍二單金大默·白潤鶴,承文副正字單曺克承。
李羲肇,以吏批言啓曰,新除授茂州府使沈命永,與前府使李光承,有內外從交代應避之嫌,而臣之矇然擬入,至蒙恩點,不勝惶恐,而原望筒勿施,何如?傳曰,允。以徐左輔爲行左承旨,金大根爲副應敎,李家淳爲校理,金錫淳爲副校理,宋應龍爲修撰,成原默爲副修撰。
李羲肇,以吏批言啓曰,廣州府判官,今當差出,而本府以營下劇邑,物衆地大,素稱難治,不可不擇差,他道有聲績已準限未準朔守令竝擬,何如?傳曰,允。以金鎭華爲珍山郡守,金祖根爲廣州判官,李熙洙爲寶城郡守,申命沆爲鐵山府使,梁建洙爲固城縣令,宋能圭爲修撰,權溭爲副修撰,金箕絢爲尙瑞副直長,李羲命爲軍器副正,尹宅烈爲牙山縣監,李昌在爲開寧縣監,李象斗爲靑陽縣監,洪秉箕爲鎭川縣監,申命漢爲洪原縣監,金鉉復爲靑巖察訪,李壔爲宗廟副奉事,白宗述爲典籍,朱樂浩爲淑陵奉事,吳取善爲刑曹參議,金龍彦爲平安都事,權敦仁爲藝文提學,閔致成·李嘉愚爲同經筵,趙在慶爲校理,李明迪爲副校理,洪祐信爲社稷令,徐光奎爲儀賓都事,李在稼爲永平縣令,宋秀國爲雲山郡守,林一馥爲彦陽縣監,朴鳳欽爲典籍,金鳳梧爲兵曹正郞,李載信爲宜寧縣監,吳基默爲井邑縣監,嚴錫明爲平澤縣監,徐戴淳爲應敎,鄭允容爲工曹佐郞,朴宗有爲茂州府使,金漢淳爲載寧郡守,趙泳爲龍安縣監,金章淳爲工曹正郞,金大淵爲景慕宮令,林尙沃爲龜城府使,成元鎭爲鎭海縣監,朴宗茂爲利原縣監,李寅皐爲司僕正,朴魯壽爲司饔僉正,李憲猷爲掌樂僉正,安孝述爲金海府使,鮮于爲泰安郡守,全國憲爲工曹正郞,鄭廈慶爲直講,李亮楠爲西部令,呂民爕爲永禧殿令,趙雲程爲珍島郡守,故判書朴宗輔贈左贊成例兼,判義禁朴周壽考,故學生鄭東樞贈吏參例兼,故通德鄭師儉贈吏議,以上前兵曹參判鄭禮容本生兩代移贈事,承傳,以李鏗爲監察,李行敎驪州牧使,金煐爲春川府使,池濟穆爲鎭岑縣監,金命爀爲高敞縣監,成均博士白文鳳,學正權炳益,以上竝單付。
李羲肇,以吏批言啓曰,臺諫及大司,成今當差出,而擬望之人乏少,外任竝擬,何如?傳曰,允。以朴晦壽爲大司憲,金胤根爲大司諫,李㙽爲執義,趙錫龜爲司諫,元錫周爲義城縣令,李祖榮爲大司成,卓雲翰·具行益爲掌令,趙民植·愼始徽爲持平,兪永煥爲宗廟,令尹致成爲典籍,尹錫祐爲司藝,許㥌爲典籍,洪祐信爲金化縣監,李公翼爲獻納,任百豐爲刑曹佐郞,張東七爲樂安郡守,趙鎭傅爲長淵縣監,田齊賢爲迎曙察訪,兵曹正郞金大根仍任事承傳,以秦膺煥爲尙衣別提,崔瑗爲敦寧判官,安允中爲典籍,洪羲錫爲咸平縣監,洪羲祿爲興德縣監,兼春秋單全國憲,以朴晦壽爲冬至正使,趙斗淳爲副使,韓鎭庭爲書狀官,嚴燾爲同春秋,李錫周爲高山察訪,白宗述爲禮曹正郞,愼尙欽爲奉常僉正,金宗欽爲瓦署別提,李顯佑爲造紙別提,李昌祖爲景陽察訪,尹興圭爲副應敎,金熙華爲刑曹判書,姜獜岳爲宗簿主簿,金學模爲監役,李學鉉爲黃澗縣監,金樂壽爲奉常正,洪憲祖爲刑曹正郞,李啓重爲掌苑別提,金奎爕爲幽谷察訪,柳來維爲猉獜察訪,崇仁殿奉事單鮮于鏶,以許㥌爲禮曹正郞,李廷郁爲光陵令,李寬永爲司饔主簿,姜千周爲軍器主簿,李元哲爲輸城察訪,朴鳳欽·徐光奎爲社稷令,朴載鳳爲監察,金炳奎爲典籍,李進永爲燕岐縣監,兪碩柱爲漢城庶尹,兪鼎柱爲敬陵令,徐有審爲懿陵令,李顯佑爲監察,韓光臣爲順興縣監,金龍根爲儀賓都事,韓問裕爲敦寧主簿,金錫喜爲掌樂圭簿,金喬根爲平巿主簿,趙雲近爲氷庫別提。
李羲肇,以吏批言啓曰,補賑人金鳳周·田元龍,依已例,禮賓寺主簿·內贍寺主簿竝單付以入之意,敢啓。傳曰,知道。以洪時爕爲徽慶園令,李廷耆·宋寅和·沈能容爲引儀,李元永爲瓦署別提,禮賓主簿金鳳周,內贍主簿田元龍,以上竝單付,以李昌孝爲引儀,尙東奎爲司饔主簿,卞持華爲造紙別提,姜漢過爲禁府都事,田栽五爲典籍,李元永爲工曹佐郞,趙雲近爲漢城主簿,李亮淵爲禁府都事,宋寅和爲監察,李建榮爲長興主簿,沈鐛爲顯陵令,趙雲杓爲禮賓主簿,金能淳爲氷庫別提,沈源祖爲引儀,李祖植爲瓦署別提,洪說謨·金炳奎爲正言,崔錫玄爲典籍,李達五爲崇靈殿令,沈遠悅爲假監役,李寅鳳爲健元陵參奉,李濟憲爲順陵參奉,朴希聞爲翼陵參奉,金輔根爲元陵參奉,李獻愚爲徽陵參奉,曺俔鎬爲和陵參奉,姜鎭泰爲肇慶廟別檢,李廷斗爲順康園守奉官,金秉侃爲假引儀。
兵批,兼判書金在昌進,參判李光正病,參議申在獻進,參知沈啓錫入直進,右副承旨徐英淳進。啓曰,今日都目政事時,本曹堂上不可不備,而參判李光正病不來,令政院牌招,以爲同參政事之地,何如?傳曰,允。
又啓曰,守令多窠,今當差出,而未準朔禁軍將及營將·邊將·虞候·中軍·都事·守令·察訪竝擬,何如?傳曰,允。
又啓曰,營將·中軍·虞候,今當差出,而擬望之人乏少,已準朔守令及虞候·僉使竝擬,何如?傳曰,允。
又以兵批言啓曰,參下官之仕日不足十日以下者,曾有啓稟出六之規矣。宣傳官李敏道,仕日不足爲九日,依例陞六,何如?傳曰,允。以閔致成爲副摠管,吳致文·沈昌奎·金達鍊爲五衛將,曺雲承爲北評事,訓鍊判官盧潤鎭,主簿卓鍾淳·李光修·李得淵,以上加設,依定式減下,訓鍊主簿單崔繼崙去官。
又以兵批言啓曰,五衛將吳致文前任平安監營中軍,沈昌奎前任咸鏡監營中軍,金達鍊前任大丘營將,俱在所任,上來間該廳番次苟艱云,竝改差,何如?傳曰,允。以李順英爲東里僉使,朴允默爲平薪僉使,辛光顯爲平山浦萬戶,李順興爲西平浦萬戶,金在兌爲長木浦別將,三千浦權管單金昌伋,同知單南鍾稙,以李尙一爲會寧浦萬戶,金鎭行爲於蘭萬戶,劉繼華爲舒川萬戶,韓致敍爲黑山島別將,金翼信爲鳥嶺別將,同知單李仁國,以金箕祖爲順天營將,韓宅履爲全州營將,梁迪洙爲大丘營將,李熠爲平安監營中軍,申在忠爲加里浦僉使,大護軍李義懋,護軍崔俊植·李禮懋·韓光述,副護軍韓啓運·朴禮鎭,以上竝單付,以李儒斌爲咸鏡中軍,白昌鎭爲黃海水虞候,金興喆爲老江僉使,鄭斗鴻爲月串僉使,金聖孫爲碧團僉使,徐繼業爲吾义浦僉使,金之吾爲昌洲僉使,玄尙濬爲阿山萬戶,梁命國爲舊所非別將,李義彬爲林土別將,訓鍊判官加設單康在鈺,主簿加設單吳聖寬·白東郁·金時鳴,以李承德爲武兼,僉知單吳致文·沈昌奎。
徐英淳,以兵批言啓曰,內禁衛將韓應浩,景福宮衛將南鍾植·劉運豐,慶熙宮衛將金奇永·李仁國,俱以病難供職,呈狀乞遞,竝改差,何如?傳曰,允。以徐斗榦·尹禹圭爲五衛將,閔致鳳爲忠淸兵虞候,金雲得爲車嶺僉使,沈錫賢爲蔚山監牧官,護軍嚴燾,副護軍李遠翊·閔永勳·張敎根·李會璣,副司直洪羲錫·李魯奎·全允淡,副司果金鳳周·田元龍·李宗立·李勉行,以上竝單付,以申性浩爲內禁衛將,鄭宅善爲訓鍊正,呂東冕爲夞怪萬戶,李枝蕃爲大峴別將,車道一爲長山別將,金致聲·金筍爲五衛將,全安謙爲景福將,張世樞爲慶熙將,許燮爲都摠都事,順天營將金箕祖,大丘營將梁迪洙,全州營將韓宅履,平安中軍李熠,加里浦僉使申在忠,以上今加折衝加資事承傳。
徐英淳,以兵批言啓曰,五衛將金致聲·金筍·尹禹圭,景福宮衛將全安謙,慶熙宮衛將張世樞,俱以病難供職,呈狀乞遞,竝改差,何如?傳曰,允。以朴宗茂爲五衛將,池尙殷爲景福將,安道源爲慶熙將,鄭驪源爲訓鍊副正,李仁奎爲僉正,護軍徐憙淳·鄭基一,副護軍金箕祖·梁迪洙·韓宅履,副司直黃·鄭琦和·許晟·尹興圭,副司果朴齊憲·徐憲淳,以上竝單付。
又以兵批言啓曰,新除授碧團僉使金聖孫,母年今爲七十五歲,阿山萬戶玄尙濬,父年今爲七十七歲,法不當赴任,呈狀乞遞,竝改差,何如?傳曰,允。以李應祖爲訓鍊僉正,沈樂承爲主簿,金壽喜爲中樞都事,林志馥爲碧團僉使,馬行勉爲阿山萬戶,同知單張世樞,以朴尙律·金應信爲五衛將,成致榮爲景福將,李溟游·李益相爲宣傳官,同知全安謙,僉知金致聲·金筍·尹禹圭,以上竝單付,以丁景成爲五衛將,崔祥孝爲慶熙將,尹翼成爲禁衛把摠,沈樂承爲中樞都事,成益源爲訓鍊主簿,副司直李寅皐·李是遠·徐戴淳·嚴錫履·金學性,副司果李公翼·韓鎭庭·權溭·李明迪,以上竝單付,以李東植爲訓鍊僉正,趙兢錫爲主簿,劉東誼爲武兼,韓取善·玄必觀爲守門將,僉知單徐斗榦,副護軍單金尙埰。
又以兵批言啓曰,五衛將全應信·丁景成,景福宮衛將池尙殷·成致榮,慶熙宮衛將安道源·崔祥孝,俱以病難供職,呈狀乞遞,竝改差,何如?傳曰,允。以李義種·趙亨錫爲五衛將,成錫柱·柳邦寅爲景福將,金天禧爲慶熙將,同知單安道源,以林世鎭爲五衛將,白尙純爲慶熙將,金鼎遠爲宣傳官,林魯豐爲御營把摠,孫承俊爲武兼,同知單金應信,僉知單朴尙律。
又以兵批言啓曰,五衛將林世鎭,景福宮衛將成錫柱·柳邦寅,慶熙宮衛將金天禧·白尙純,俱以病難供職,呈狀乞遞,竝改差,何如?傳曰,允。以金東翼爲五衛將,金致養·朴泗洙爲景福將,李溟游爲訓鍊僉正,李行潤爲都摠經歷,同知單崔祥孝,以林驥孝·金德順爲慶熙將,朴來益爲宣傳官,李益相爲都摠都事,同知單成致榮,僉知單丁景成,以李容象爲宣傳官,申命羲爲訓鍊僉正,同知單柳邦寅,僉知單林世鎭,以高惠鎭爲都摠經歷,李鎭旻爲都事,同知單池尙殷,以鄭學權爲訓鍊判官,金履近爲主簿,同知單白尙純,成華鎭爲訓鍊主簿,李周淵爲武兼,同知單成錫柱,以趙存永爲武兼,副司果柳宗謹·李奎·金宗得·李敏道,以上竝單付,安衡壽·申泰善·許瑢爲宣傳官,洪洛豐爲武兼,李瑢爲部將,洪在恂·金榮國·金遠喜爲守門將,華寧殿守門將單金遠浩,權管秩,吾村權管金達衡,乾川權管盧鎭泰,楸仇非權管李世榮,乫軒洞權管崔碩基。
白潤鶴陞六,代以方啓霙爲事變假注書。
李羲肇啓曰,玉堂上下番俱空,事甚未安。今日政新除授玉堂,竝待下批牌招,推移入直,何如?傳曰,允。
以吏曹參議洪學淵牌不進罷職傳旨,傳于李羲肇曰,只推。
以漢城府民家頹壓,人命壓死別單,傳于朴宗休曰,恤典,令該廳卽爲題給事,分付。
以漢城府民家頹壓別單,傳于朴宗休曰,恤典,令該廳卽爲分給事,分付。
徐英淳,以兵曹言啓曰,本曹正郞金大根,移除弘文館副應敎矣。專管經費之久任郞廳,數遞可悶,二軍色正郞金大根仍任,何如?傳曰,允。
又以備邊司言啓曰,因慈殿下敎,今番風雨,病幕漂頹處,自京兆,分付各部,摘奸以啓矣。卽聞南部字內頹壓幕見漏於摘奸者甚多,惠郞領給恤典之時,遮道呼訴,極其紛然云。特敎恤隱之下,不爲着實擧行,致令無依之類,不得均霑於曠絶之澤,該部官疎忽之罪,不可無別樣懲勵,令該府拿問,勘處,不飭之京兆堂上推考,卽令更爲摘奸,從實修啓,毋或令有一夫向隅之稱冤,何如?傳曰,允。
義禁府照目粘連,茂山前府使申從洛·李復馨等矣本府議啓內,申從洛段,加耗之取用,還木之冒代,難免攛挪之罪,以此照律爲白乎旀,李復馨段,公穀徵逋,雖係急務,鞭扑勤脅,已是不法,以此照律罪。申從洛段,以那移出納律,杖一百收贖,告身盡行追奪,流三千里定配,李復馨段,以凌虛百姓律,杖一百收贖,告身盡行追奪,流三千里定配,竝只私罪,奉敎依允爲旀,申從洛段,功減一等,李復馨段,功議各減一等爲良如敎。
徐英淳,以義禁府言啓曰,時囚罪人申從洛·李復馨各杖一百流三千里照律公事判付內,依允,申從洛功減一等,李復馨功·議各減一等事,命下矣。申從洛,功減一等,杖一百收贖,告身盡行追奪,江原道江陵府臨溪驛徒三年定配,李復馨,功議各減一等,杖九十收贖,告身盡行追奪,江原道三陟府江陵驛徒二年半定配,而以議啓內辭意具罪目,依例發遣府書吏,押送于各其配所,何如?傳曰,允。
上在昌德宮。停常參·經筵。
自開東至午時,灑雨下雨,測雨器水深五寸八分。
徐英淳啓曰,行大司憲朴晦壽,掌令具行益,持平趙民植·愼始徽未肅拜,執義李㙽,掌令卓雲翰在外,監察茶時之意,敢啓。傳曰,知道。
李奎鉉啓曰,行左承旨徐左輔,左副承旨成遂默,今日不爲仕進,竝卽牌招,何如?傳曰,允。
又啓曰,假注書趙雲澈,身病猝重,勢難察任,今姑改差,何如?傳曰,允。
趙雲澈改差,代以李墩爲假注書。
以謝恩正使金鏴牌不進推考傳旨,傳于李奎鉉曰,更爲牌招。
以謝恩正使金鏴再牌不進推考傳旨,傳于李奎鉉曰,更爲嚴飭牌招。
以副應敎尹興圭,校理趙在慶,副校理金錫淳·李明迪,修撰宋能圭,副修撰成原默·權溭牌不進罷職傳旨,傳于李羲肇曰,只推。
李羲肇啓曰,玉堂上下番俱空,事甚未安。副應敎尹興圭,校理趙在慶,副校理金錫淳·李明迪,修撰宋能圭,副修撰成原默·權溭,旣有只推之命,竝卽牌招,推移入直,何如?傳曰,允。
李奎鉉啓曰,明日傳香,禮房承旨當爲齋宿,而右承旨李羲肇,纔已頒資出去矣。卽爲牌招,何如?傳曰,允。
大王大妃殿傳于李奎鉉曰,鎭川縣監洪秉箕,與錦伯有親嫌,不得下去云,黃海道瓜滿守令作窠,更爲擬入。
徐英淳啓曰,卽者兵曹郞廳來言,敦化門·弘文館·曜金門三處,水勢漲溢,當爲開鑰云矣。依定式,除標信開閉之意,敢啓。傳曰,知道。
以左副承旨成遂默牌不進罷職傳旨,傳于徐英淳曰,只推。
兵曹,以李鼎會爲御營中軍。
兵曹,以李源祖爲摠戎中軍。
李羲肇,以魂殿都監儀軌廳言啓曰,本都監儀軌郞廳工曹正郞吳基默,移拜外任矣。其代,戶曹正郞趙然大差下,儀軌畢役間,使之察飭,何如?傳曰,允。
朴宗休,以戶曹言啓曰,時御所內各司,依定式,發遣本曹正郞臣洪鍾英,與兵曹參知臣沈啓錫,佐郞臣金基煥,東所衛將臣白民洙,西所衛將臣沈能念南所衛將臣金最直,北所衛將臣元永祖,眼同看審後,有頉處別單書入,而修改則擇日擧行之意,敢啓。傳曰,知道。
徐英淳,以備邊司言啓曰,昨日都政,前郡守林尙沃,除拜龜城府使矣。林尙沃,以昨年灣府水災後出義捐財之勞,因本司回啓,得蒙外職調用之承傳,其所收用,固亦宜然,而第念,府使之於郡守,旣係陞擬,本府以獨鎭重地,自來遴選,視他邑又稍別。林尙沃,以前任郭山,居中於昨臘殿最。堂上中考,與下等無異,則半歲之間,遽然擧議於拔例陞擬之窠,終有乖於重考績愼掄揀之意,當該政官推考,林尙沃新除之任,改差,何如?傳曰,允。
又以兵曹言啓曰,今六月二十六日寅正三刻七分土王用事改火進上時,宗廟署·社稷署·永禧殿·永寧殿·孝和殿,景慕宮·毓祥宮·宣禧宮·景祐宮·慶壽宮,依例改火,奎章閣·議政府·承政院·漢城府,一體頒火之意,敢啓。傳曰,知道。
上在昌德宮。停常參·經筵。
大王大妃殿進御二錢重人蔘粟米飮,自今日一貼式限二貼煎入事,榻前下敎。
李羲肇啓曰,左副承旨成遂默,右副承旨徐英淳,今日不爲仕進,竝卽牌招,何如?傳曰,允。
又啓曰,藝文提學權敦仁,旣入闕中,不爲肅謝,直爲出去,事甚未安。推考,何如?傳曰,允。
又啓曰,刑曹判書金熙華,除拜後過三日不爲出肅,依定式推考警責,仍卽牌招察任,何如?傳曰,允。
又啓曰,三品官之無得過三日循例請牌,曾有定式矣。大司成李祖榮,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
李墩在外,代以兪錫煥爲假注書。
以謝恩正使金鏴三牌不進推考傳旨,傳于李羲肇曰,更爲牌招。
以謝恩正使金鏴牌不進推考傳旨,傳于李羲肇曰,更爲嚴飭牌招。
以謝恩正使金鏴再牌不進推考傳旨,傳于李羲肇曰,更爲嚴飭牌招。
以謝恩正使金鏴三牌不進推考傳旨,傳于李羲肇曰,更爲嚴飭牌招。
以謝恩正使金鏴四牌不進推考傳旨,傳于李羲肇曰,更爲嚴飭牌招,如有違牌,勿爲呼望。
大王大妃殿傳于李羲肇曰,卽見松留狀啓,十六日風雨,人家漂壓,人命致死,又如是夥多,驚慘憂悶,與日前無異。諸般蠲恤之典,一如喬桐之意,分付廟堂。
以副應敎尹興圭,校理趙在慶,副校理金錫淳·李明迪,修撰宋能圭,副修撰成原默·權溭牌不進罷職傳旨,傳于李羲肇曰,只推。
李羲肇啓曰,玉堂上下番俱空,已至多日,事甚未安。副應敎尹興圭,校理趙在慶,副校理金錫淳·李明迪,修撰宋能圭,副修撰成原默·權溭,旣有只推之命,竝卽牌招,推移入直,何如?傳曰,允。
獻納李公翼啓曰,臣言議風采,本不合於淸朝耳目之任,而納言除旨,忽下於千萬夢想之外。臣感激恩命,怵畏義分,雖不得不章皇出肅,而第臣於合啓中私義之有不可聯參者。曾叨臺職,輒蒙體諒,今臣處義,與前無異,請命遞斥臣職。答曰,依啓。
朴宗休啓曰,行大司憲朴晦壽,執義李㙽,掌令具行益,持平趙民植·愼始徽未肅拜,掌令卓雲翰在外,監察茶時之意,敢啓。傳曰,知道。
以左副承旨成遂默,右副承旨徐英淳牌不進罷職傳旨,傳于李羲肇曰,只推。
以大司成李祖榮牌不進罷職傳旨,傳于李羲肇曰,只推。
以副應敎尹興圭,校理趙在慶,副校理金錫淳·李明迪,修撰宋能圭,副修撰成原默·權溭牌不進罷職傳旨,傳于李羲肇曰,只推。
李羲肇,以山陵都監儀軌廳都提調意言啓曰,儀軌廳郞廳,除本司仕上直,凡公會勿參,差祭安徐事,事目前已啓下,而本都監儀軌郞廳徐有畬,今番都政除拜懿陵令矣。職務相妨,令該曹口傳閑司相換,使之專意檢飭,何如?傳曰,允。
吏曹口傳政事懿陵令徐有畬,禮賓主簿趙雲杓相換。
李羲肇,以禮曹言啓曰,卽接成均館所報,則今番雨後,四賢祠正堂門內大段滲漏,拜席盡爲沾濕,卽爲修改云矣。見今潦雨未收,修改之節,待快晴擇日擧行,何如?傳曰,允。
又以奉常寺都提調·提調意啓曰,東耤親耕田所種大麥打作,則所出爲六石六斗,小麥打作,則所出爲一石二斗之意,敢啓。傳曰,知道。
朴宗休,以都摠府言啓曰,今日入直內三廳武兼·禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
又以兵曹言啓曰,卽接東道參軍李義純牒報,則御營廳所授光熙門北邊第一城廊近處體城四間許頹圮云。爲先令繕工監堅實圍排,分授軍門卽速修築,而把守軍兵,亦令該軍門量宜定送,限改築間,嚴加守直之意,分付,何如?傳曰,允。
又以兵曹言啓曰,卽接南道參軍申光浩牒報,則禁衛營所授崇禮門東邊第一城廊近處體城三間許頹圮云。爲先令繕工監堅實圍排,分授軍門,卽速修築,而把守軍兵,亦令該軍門量宜定送,限改築間,嚴加守直之意,分付,何如?傳曰,允。
又以禁衛營言啓曰,本營字內崇禮門東邊第一城廊近處體城三間許頹圮處,把守軍兵,令該軍門量宜定送事,自兵曹草記矣。哨官一員,京標下軍十五名,嚴飭定送,限修築間,輪回守直之意,敢啓。傳曰,知道。
又以御營廳言啓曰,本廳字內光熙門北邊第一城廊近處體城四間許頹圮處,令分授軍門卽速修築,把守軍兵量宜定送事,自兵曹草記矣。修築則待晴擧行,而本牙兵二十名,將官率領,限改築間,輪回嚴加把守之意,敢啓。傳曰,知道。
上在昌德宮。停常參·經筵。
朴宗休啓曰,行大司憲朴晦壽,執義李㙽,掌令具行益,持平趙民植未肅拜,掌令卓雲翰在外,持平愼始徽未署經,監察茶時之意,敢啓。傳曰,知道。
李奎鉉啓曰,行左承旨徐左輔,左副承旨成遂默,右副承旨徐英淳,今日不爲仕進,竝卽牌招,何如?傳曰,允。
傳于李羲肇曰,禮房承旨馳詣懿陵,奉審摘奸,綏陵一體奉審以來。
傳于李羲肇曰,孝成殿朔祭攝行磨鍊。
李奎鉉啓曰,假注書鄭鎏,身病猝重,勢難察任,今姑改差,何如?傳曰,允。
鄭鎏改差,代以金應均爲假注書。
李羲肇啓曰,謝恩正使金鏴,特敎申飭之下,謂有情勢,奉牌闕外,無意承膺,事體所在,誠極未安。推考,何如?傳曰,允。嚴飭入來,卽爲肅命。
又啓曰,謝恩正使金鏴,特敎嚴飭之下,謂有情勢,一向奉牌,無意變動,事體道理,俱極未安。從重推考,何如?傳曰,允。更爲嚴飭入來。
又啓曰,謝恩正使金鏴,特敎申飭,何等截嚴,而謂有情勢,奉牌經宿,終不承膺,事體所在,萬萬未安。從重推考,何如?傳曰,允。
朴宗休啓曰,謝恩正使金鏴,特敎嚴飭之下,謂以情勢難强,承膺無路,連加催促,終不變動,事體道理,誠極本安。從重推考,何如?傳曰,允。
大王大妃殿,以承傳色口傳下敎曰,往役義重,不敢言私,而牌招數日,上下相持,事體損傷,無復餘地,寧有如許道理?雖以政院言之,苟能善爲申飭,則豈可有同戲劇,而以牌不進·奉牌等說,有若消日者然乎?承旨竝推考。若於今日,又復送日,不能使之肅拜,則先自承旨當有處分,以此知悉,連爲嚴飭入來。
朴宗休啓曰,謝恩正使金鏴,飭敎截嚴之下,謂以情地難强,席藁俟勘,連加催促,終無變動,事體道理,俱極未安。從重推考,何如?傳曰,允。
大王大妃殿傳于朴宗休曰,連日飭敎何如,而謂以情勢,終不承膺,事體所在,萬萬駭然。謝恩正使金鏴,下義禁府推考。
朴宗休,以義禁府言啓曰,謝恩正使金鏴,下義禁府推考事,傳旨啓下矣。金鏴,今方待命拿囚,而卿宰禁推該府草記,待批下捧供,載在大典通編。金鏴係是卿宰,敢啓。傳曰,知道。
以謝恩正使金鏴囚單子,大王大妃殿傳于朴宗休曰,禁推分揀,肅單捧入。
李羲肇啓曰,謝恩正使金鏴,特敎截嚴之下,來詣闕外,謂以恩言雖感,全保微執,終難變改,屢度催促,終不承膺,事體道理,萬萬未安。從重推考,何如?傳曰,允。
大王大妃殿傳于朴宗休曰,情勢自情勢,分義自分義。前後飭敎何如,而一直抗命,無意變動者,已極可駭之中,自歸厭避往役之科。今日紀綱,雖曰掃地,寧有如許事體?不可尋常處之,謝恩正使金鏴,施以畿沿投畀之典。
傳于李羲肇曰,奉審閣臣入侍。
李羲肇啓曰,玉堂上下番俱空,已至多日,事甚未安。副應敎尹興圭,校理趙在慶,副校理金錫淳·李明迪,修撰宋能圭,副修撰成原默·權溭,旣有只推之命,竝卽牌招,推移入直,何如?傳曰,允。
朴宗休啓曰,卽伏見京畿監司金道喜今春夏等褒貶啓本,則守令無一人居中居下,殊無嚴明殿最之意,推考警責,何如?傳曰,允。
傳于朴宗休曰,留院公事入之。
李羲肇啓曰,卽者吏曹郞廳來言,鐵山府使申命沆,寶城郡守李熙洙,珍島郡守趙雲程,樂安郡守張東七,牙山縣監尹宅烈,黃澗縣監李學鉉,平澤縣監嚴錫明,開寧縣監李昌在,宜寧縣監李載信,井邑縣監吳基默,龍安縣監趙泳,彦陽縣監林一馥,鎭海縣監成元鎭,金化縣監洪祐信,洪原縣監申命漢,兩司俱未署經云。除在外·未署經外,未肅拜人員,竝卽牌招,以爲署經之地,何如?傳曰,允。
以左副承旨成遂默,右副承旨徐英淳牌不進罷職傳旨,傳于李羲肇曰,只推。
以校理趙在慶牌不進罷職傳旨,傳于李羲肇曰,只推。
以咸鏡監司曺鳳振狀啓,會寧府使鄭煥宗身死事,傳于朴宗休曰,令該曹口傳,各別擇差,催促下送。
吏曹口傳政事,以沈能俊爲會寧府使。
守陵官最應書啓,臣等逐日陵上奉審,安寧是白加尼,陵上後邊曲墻內,地形稍低於前面,連日潦雨,水道不得順下,致有渟滯浸濕之患是白乎所,事係嚴重,萬萬悚憫,再三看審後,緣由惶恐,敢啓。
李羲肇,以禮曹言啓曰,卽伏見守陵官興寅君最應書啓,則陵上後邊曲墻內,地形稍低於前面,連日潦雨,水道不能順下,致有渟滯浸濕之患云矣。莫重陵上至近之地,有此雨水渟滯之患,極爲驚悚,撤沙補土,不容少緩。補土吉日時,令日官朴周煥推擇,則來閏六月十四日以前,連値土王用事,不得始役,同月十六日辰時爲吉云。以此日時擧行,而先告事由祭,十五日望祭兼行,祝文令藝文館措辭撰出,所入器械·役軍,令京畿監營量宜定送,本曹堂上進去,與守陵官及本陵官·地方官,眼同監董,何如?傳曰,允。
朴宗休,以賑恤廳言啓曰,謹依漢城府民家頹壓恤典別單判付,中部字內全家頹壓四戶,各錢二兩,完少頹多十戶,各錢一兩,東部字內全家頹壓十六戶,各錢二兩,完少頹多二十九戶,各錢一兩,西部字內全家頹壓二十戶,各錢二兩,完少頹多三十七戶,完多頹少四戶,各錢一兩,南部字內全家頹壓二十一戶,各錢二兩,完少頹多六戶,各錢一兩,壓死男弱一口,錢二兩·布一疋,北部字內全家頹壓四十五戶,各錢二兩,完少頹多五十戶,完多頹少十三戶,各錢一兩,依例分給之意,敢啓。傳曰,知道。
又以漢城府言啓曰,因備邊司草記,南部病幕頹壓處,嚴飭該部官,更爲詳細摘奸,則今番雨水,踰旬連霔,當初摘奸八幕外,又有二十三幕漂頹,今玆報來,故修送成冊于賑恤廳之意,敢啓。傳曰,知道。
乙未六月二十八日酉時,上御熙政堂。奉審閣臣入侍時,右承旨李羲肇,假注書兪錫煥,記注官全國憲·金鳳梧,檢校直閣吳取善,以次進伏訖。上曰,史官分左右。命閣臣進前。取善進伏奏曰,臣承命馳詣健陵,陵上奉審則無頉,碑閣·丁字閣奉審則無頉,祭物·祭器·祭井看審則淨潔,諸執事摘奸則無頉。臣仍留監祭,仍詣顯隆園,園上奉審則無頉,碑閣·丁字閣奉審則無頉,仍詣華寧殿,殿內奉審則無頉矣。上曰,史官就座。仍命退,諸臣以次退出。
上在昌德宮。停常參·經筵。
徐英淳啓曰,行大司憲朴晦壽未肅拜,執義李㙽,掌令具行益,持平趙民植傳旨未下,掌令卓雲翰在外,持平愼始徽未署經,監察茶時之意,敢啓。傳曰,知道。
李羲肇啓曰,左副承旨成遂默,今日不爲仕進,卽爲牌招,何如?傳曰,允。
備忘記,大丘營將梁迪洙下直,長弓一張,長箭一部,片箭一部,筒兒一箇賜給。
徐英淳啓曰,卽伏見京畿水使沈日永今春夏等褒貶啓本,則邊將無一人居下,殊無嚴明殿最之意,推考警責,何如?傳曰,允。
大王大妃殿傳于李羲肇曰,洪秉箕,海西瓜滿守令,令該曹口傳擬入。
吏曹口傳政事,以洪秉箕爲兔山縣監。
以大司諫趙錫龜,正言洪說謨·金炳奎,執義李㙽,掌令具行益,持平趙民植牌不進罷職傳旨,傳于徐英淳曰,只推。
徐英淳啓曰,守令署經事,命下矣。大司諫金胤根,執義李㙽,掌令具行益,司諫趙錫龜,持平趙民植,正言洪說謨·金炳奎,旣有只推之命,與行大司憲朴晦壽,竝卽牌招,以爲備員署經之地,何如?傳曰,允。
以大司諫金胤根,司諫趙錫龜,正言洪說謨,執義李㙽牌不進罷職傳旨,傳于徐英淳曰,只推。
徐英淳啓曰,卽者吏曹郞廳來言鐵山府使申命沆,寶城郡守李熙洙,珍島郡守趙雲程,樂安郡守張東七,牙山縣監尹宅烈,黃澗縣監李學鉉,平澤縣監嚴錫明,開寧縣監李昌在,宜寧縣監李載信,井邑縣監吳基默,龍安縣監趙泳,彦陽縣監林一馥,鎭海縣監成元鎭,金化縣監洪祐信,洪原縣監申命漢,憲府則雖已署經,諫院則獻納未差,正言金炳奎未署經,大司諫金胤根,司諫趙錫龜,正言洪說謨牌不進,不得備員署經云,何以爲之?敢稟。傳曰,一司除署經。
以左副承旨成遂默牌不進罷職傳旨,傳于徐英淳曰,只推。
李羲肇,以奎章閣言啓曰,明日卽奎章閣演慶堂奉審日次,臣等進詣擧行之意,敢啓。傳曰,知道。
又以禮曹言啓曰,卽接明陵參奉所報,則今番雨後,本陵丁字閣月廊前面月臺石三間許三層,頹圮云矣。依前例,慰安奉審之節,不爲磨鍊,改築之役,擇日擧行,何如?傳曰,允。
又以禮曹言啓曰,卽接思陵參奉所報,則今番雨後,本陵丁字閣正間滲濿,神御床褥席大段沾濕,香床上亦爲滲漏云矣。修改之節,擇日擧行,何如?傳曰,允。
徐英淳,以兵曹言啓曰,卽接尙衣院牒報,則今秋等別造弓矢進上,而知弓品堂上趙運永在外,無以看品擧行云。改差,其代,依例啓下之意,敢啓。傳曰,知道。
又以義禁府言啓曰,謝恩正使金鏴,施以畿沿投畀之典事,承傳,啓下矣。金鏴,京畿富平府投畀,而以承傳內辭意具罪目,依例發遣府都事,押送配所,何如?傳曰,允。
又以義禁府言啓曰,弑父罪人韓明辰,今已拿囚,而係是綱常,依法例,三省推鞫,何如?傳曰,允。
徐英淳啓曰,因義禁府草記,弑父罪人韓明辰,三省推鞫事,允下矣。委官何大臣進去乎?敢稟。傳曰,左相進去。
上在昌德宮。停常參·經筵。
藥房都提調朴宗薰,提調權敦仁,副提調李奎鉉啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
徐英淳,以都摠府言啓曰,今日入直內三廳武兼·禁軍及軍兵等,中日習射技放,請出標信。傳曰,知道。
徐英淳啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
李奎鉉啓曰,行左承旨徐左輔,左副承旨成遂默,今日不爲仕進,竝卽牌招,何如?傳曰,竝許遞,前望單子入之。
徐英淳啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于李羲肇曰,禮房承旨馳詣宗廟·景慕宮,奉審摘奸以來。
承旨前望單子入之,徐念淳·金東健落點。
徐英淳啓曰,新除授右副承旨徐念淳,同副承旨金東健,竝卽牌招,何如?傳曰,允。
傳于朴宗休曰,未下直守令,皆令明日辭朝,上京守令,一體催促下送。
大王大妃殿傳于朴宗休曰,卽見華留狀啓,伊日風雨,本府公私田畓之被災,民戶之頹壓,又如是夥然,言念各處民情,寢食不安。蠲恤之典,奠接之方,各別講究,俾無一民失所之患事,分付廟堂。
徐英淳啓曰,卽者議政府錄事來言,左議政洪奭周以爲,委官進去事命下,而見差孝成殿朔祭獻官,不得進去云,何以爲之?敢稟。傳曰,明日爲之。
又啓曰,行大司憲朴晦壽,執義李㙽,掌令具行益,持平趙民植牌不進,掌令卓雲翰在外,持平愼始徽未署經,監察茶時之意,敢啓。傳曰,知道。
以大司諫金胤根,正言洪說謨,執義李㙽,掌令具行益,持平趙民植牌不進罷職傳旨,傳于徐英淳曰,只推。
以同副承旨金東健牌不進罷職傳旨,傳于徐英淳曰,只推。
以漢城府民家頹漂別單,傳于朴宗休曰,恤典,令該廳卽爲分給事,分付。
以漢城府民家頹壓別單,傳于朴宗休曰,恤典,令該廳卽爲分給事,分付。
朴宗休,以弘文館言啓曰,新除授應敎徐戴淳,時在京畿砥平地,校理李家淳,時在慶尙道禮安地,修撰宋應龍,時在京畿利川地,經筵入番事緊,請竝斯速乘馹上來事,下諭。傳曰,依啓。校理許遞,前望單子入之。
又以吏曹言啓曰,未下直守令,皆令明日辭朝,上京守令,一體催促下送事,命下矣。自臣曹催促,則未下直守令義州府尹朴來謙,驪州牧使李行敎,會寧府使沈能俊,金海府使安孝述,南原府使李寅亮,茂朱府使朴宗有,春川府使金煐,慶源府使李玄大,龍川府使李秉吉,鐵山府使申命沆,高陽郡守成近默,泰安郡守鮮于,豐基郡守呂東奎,珍島郡守趙雲程,寶城郡守李熙洙,樂安郡守張東七,載寧郡守金漢淳,雲山郡守宋秀國,廣州判官金祖根,固城縣令梁建洙,牙山縣監尹宅烈,靑陽縣監李象斗,平澤縣監嚴錫明,黃澗縣監李學鉉,連山縣監朴氣浩,開寧縣監李昌在,宜寧縣監李載信,鎭海縣監成元鎭,順興縣監韓光臣,彦陽縣監林一馥,井邑縣監吳基默,咸悅縣監尹泰兢,咸平縣監洪羲錫,龍安縣監趙泳,高敝縣監金命爀,兔山縣監洪秉箕,長淵縣監趙鎭溥,金化縣監洪祐信,洪原縣監申命漢,利原縣監朴宗茂,俱爲明日辭朝云,時無上京守令之意,敢啓。傳曰,知道。
又以禮曹言啓曰,圖畫署有別遞兒祿窠,而自前以畫員實官中久勤人,次次許付矣。付祿人李光埴本署兼敎授差下代,當次人金命遠依例許付,何如?傳曰,允。
徐英淳,以兵曹言啓曰,各廳堂下武臣朔試射,庚署勿爲設行事,曾有定式矣。今六月及來閏六月朔試射,依例停止之意,敢啓。傳曰,知道。
又以備邊司言啓曰,會寧府使鄭煥宗,在任卒逝矣。返柩時擔軍,依法典題給之意,分付,何如?傳曰,允。
大司成李祖榮疏曰,伏以臣本一蔭調常品耳,文質無當,百不猶人,而僥倖晩第,遭際昌辰,備任使而廁邇密,二年之間所蒙被者,逈越常分,臣實以榮爲懼,如集于木。迺又千萬不自意,伏奉恩旨,以臣爲成均館大司成者,臣聞命震駴,莫省攸措。顧今一初休明,化理維新,政宜愼惜名器,以爲磨礪之具,雖尋常庶僚,尙不可苟然充備,況以是任之選而不少留難,濫及於如臣不肖,綜名核實,抑有何據?是任也,若率之以古道勉責,如虞之敎冑,周之司樂,則固尙矣不可論已,直就近日之所常行,時人之所可及者言之,其必嫺於功令,明於鑑別,月季課藝,考試稱平,然後爲諸生者,庶聽晨入之誨,爲主司者,或免冬烘之譏。顧念臣幼多疾病,性又鈍劣,未嘗刻苦於鉊槧,自霑祿仕,益復荒嬉,視其中如眢井之無水,荒碑之沒字,顧何以表率紟紳,稱停衡錘,庸副無責之萬一哉?非但臣自知甚明,抑亦同朝之所見諒而多士之所共知者,則今此新除,惑聽聞而速嗤點,實非細故。況臣釋褐屬耳,不由歲月之久,非有歷試之勤,而拔之人望之外,俾居糠粃之先,疾行善步,諒無是理。臣家本寒素,跡又孤畸,重之以無似之姿,宜居人下,而進就太遽,叨此匪分,負乘致寇,非徒臣一己之私憂,踰濫無漸,累聖簡而玷公器,臣實是懼。左右參倚,進身無望,玆敢披瀝衷懇,仰瀆崇嚴。伏乞聖慈,俯垂鑑諒,亟遞臣新授職名,俾官方重而私分安焉。臣無任云云。省疏具悉。爾其勿辭察任。
上在昌德宮。停常參·經筵。
徐英淳啓曰,來初五日,朝參日次矣,敢稟。傳曰,停。
徐念淳啓曰,合辭許久闕啓,事甚未安。除在外·未署經·推鞫進去外,未肅拜·呈告人員,竝卽牌招,何如?傳曰,允。
徐英淳啓曰,同副承旨金東健,今日不爲仕進,卽爲牌招,何如?傳曰,允。
備忘記,義州府尹朴來謙,慶源都護府使李玄大,會寧都護府使沈能俊,高陽郡守成近默,長淵縣監趙鎭溥下直,各長弓一張,長箭一部,片箭一部,筒兒一箇賜給。
大王大妃殿傳于徐英淳曰,飭已施矣,謝恩正使金鏴,罪名分揀,仍任前職,使之當日上來事,下諭。
傳于徐英淳曰,都承旨·同副承旨竝許遞,前望單子入之。
承旨前望單子入之,徐憙淳·金東健落點。
玉堂前望單子入之,校理沈宜升落點。
徐念淳,以義禁府鞫廳大臣意啓曰,今此推鞫時,金吾堂上當爲備員,而同義禁閔致成在外,李嘉愚差祭,其代,令政院稟旨變通,口傳差出,待下批牌招,以爲參坐之地,何如?傳曰,允。竝許遞,前望單子入之。
同義禁前望單子入之,李志淵·李惟秀落點。
徐念淳,以義禁府鞫廳大臣意啓曰,今日推鞫時,新除授同義禁李志淵,懸病不進,令政院更爲牌招,以爲參坐之地,何如?傳曰,允。
義禁府,問事郞廳宋能圭·李殷相。
徐念淳啓曰,臣念淳,今日三省推鞫進去,下直之意,敢啓。傳曰,知道。
罪人韓明辰招辭,罪人韓明辰請刑。
罪人韓明辰刑問一次,訊杖第二十七度,停刑後仍捧遲晩。
徐英淳啓曰,行大司憲朴晦壽,掌令具行益牌不進,執義李㙽陳疏,掌令卓雲翰在外,持平趙民植推鞫進,愼始徽未署經,監察茶時之意,敢啓。傳曰,知道。
以大司諫金胤根,正言洪說謨,掌令具行益牌招不進罷職傳旨,傳于徐英淳曰,只推。
以同副承旨金東健牌不進罷職傳旨,傳于朴宗休曰,只推。
以慶尙監司趙秉鉉狀啓,寧海府使金裕淳身死事,傳于朴宗休曰,令該曹口傳差出,催促下送。
吏曹口傳政事,以李冕植爲寧海府使。
以全羅監司金興根狀啓,萬頃縣令尹守澈,殿最居中之後,疑怒於下吏,多施惡刑,事係法外,爲先罷黜,其罪狀令攸司稟處事,傳于朴宗休曰,令該曹口傳差出,催促下送。
吏曹口傳政事,以申晦應爲萬頃縣令。
朴宗休,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
又以禮曹言啓曰,宗廟第五室北苑階三間頹圮,第十二室靑斑子西邊第四井穿破,土塊墜落,東月廊北邊朴工上瓦子五六張墜落處,永寧殿第十一室東邊靑斑子第一井與道里上滲漏,漬及於寶欌上處修改,待快晴擇日擧行事,前已啓下矣。宗廟第十二室靑斑子穿破處,旣非龕室上,依前例設雲梯修改,永寧殿第十一室寶欌上沾濕處修改之節,當爲磨鍊,而謹稽謄錄,則滲漏點滴,雖及於神欌上,修改處在於道里上,則移還安節次不爲磨鍊,設雲梯擧行,曾有已例矣。今此滲漏,旣在道里上,寶欌上沾濕處修改之節,依前例設雲梯擧行,何如?傳曰,允。
又以賑恤廳言啓曰,因慈殿下敎,今番風雨病幕頹壓處各部摘奸,自漢城府報來,而東部爲二十處,西部爲八處,南部爲八處,北部爲五處。又因備邊司草記,南部頹壓病幕遺漏處,更爲摘奸報來,爲二十三處,故分遣本廳郞廳及各該部官,眼同看審,布諭德意後,各恤典錢二兩式拔例分給,而其中東部四處。南部二處,則間已差病撤歸,故不爲題給之意,敢啓。傳曰,知道。
徐英淳,以義禁府言啓曰,謝恩正使金鏴,飭已施矣,罪名分揀,仍任前職事,承傳啓下矣。金鏴,纔已到配於京畿富平府,卽爲放送事,分付該道道臣之意,敢啓。傳曰,知道。
又以義禁府言啓曰,全羅監司金興根狀啓內,萬頃縣令尹守澈,爲先罷黜,其罪狀令攸司,稟處事,啓下矣。尹守澈,時在任所云,依例發遣府羅將拿來,何如?傳曰,待待命拿囚。
義禁府啓目,連山縣監沈儆原情云云。問目內辭緣,泛稱遲晩,刑推得情,何如?判付。啓,除刑推議處爲良如敎。又啓目,南部都事洪羲晉原情云云。傳旨內辭緣,泛稱遲晩,刑推得情,何如?判付。啓,除刑推議處爲良如敎。
執義李㙽疏曰,伏以臣姿性巽軟,器識淺劣,平居省私,尙切愧懼,出入風議,豈或擬到?徒以承藉先蔭,過蒙渥恩,外內歷試,無往非濫,至於今日除旨,竊又有萬萬不敢承膺者。臣於昨年冬,猥參館錄,曾未幾何,驟叨掌憲之陞擬,乃有大僚筵奏,銓官至蒙問備,則凡屬陞品諸職,決非臣冒據之地。臣雖欲藉是爲階,恬若固有,其於廉隅之放倒,何哉?是故伊後職名之屬於陞品者,有除輒辭,必遞爲期,區區去就,又豈有前後之異同,而課日召牌,進退俱難,玆敢略控衷懇,冒瀆崇嚴。伏乞聖慈,將臣新授職名,亟行鐫斥,仍命選部,勿復更擬於陞品之地,以安私分,以重公格焉。臣於見任,旣不容冒受,則惟鐫斥是竢,顧何敢敷演他說,仰溷宸聰,而第臣區區所懷,有不得不一陳者。今臣所叨,卽國家風憲之職耳,言出而是非晰焉,令行而勸懲係焉,故官惟其人則治理日隆,用非其才則世道日下。其爲責重而任大,非他閒漫之比,而且以一耳一目,不足以開廣聰明,一人一員,不可以遍察幽隱,故又必增置諸僚,而俾得各盡其責,各行所知,上無壅蔽之患,下無滯鬱之歎,而至於長官,則品秩旣高,事體尤別,必須務持大體,倡率群僚,未嘗獨任府務。雖懲討之嚴急,苟値獨詣之時,則以無城上所姑停者,蓋以言議施措,宜推新進之風裁故也。凡係風聞之糾繩,濫僞之禁抑,均之爲憲職之所可得行者,則亦未必長官之所可獨專,而昨年夏間,因一監察之溺職,凡屬風化禁令等事,竝令都憲主之,著爲令式,揭在壁上。臣固知建白定制之本意,亶出於防杜流弊,軫恤民隱,而第念風聞禁條之所以貽弊而擾民者,特以官不得其人耳。其人可罪,而其法不可廢,今乃不擇其人而反廢其法,臣竊恐其有乖於設官分掌之美規也。顧臣無似,適添此地,固未敢謂前後居是任者,必皆如臣儱侗者流,而蓋其隳損體貌,貽羞朝廷,未始不有以自取其侮,而所不可不惜者官名也,所不可不顧者法意也。竊願愼簡臺僚,先從如臣者亟賜斥退,而該府舊規則仍置無變,俾四百年臺綱毋至有掃地之歎焉。臣無任云云。省疏具悉。所陳古今異宜,爾見太局矣,本職許遞。
上在昌德宮。停常參·經筵。
自辰時至人定,灑雨下雨,測雨器水深一寸二分。
自人定至初三日開東,灑雨下雨,測雨器水深一寸二分。
徐英淳啓曰,合辭許久闕啓,事甚未安。除在外·未署經·推鞫進去外,未肅拜·呈告人員,竝卽牌招,何如?傳曰,允。
徐憙淳啓曰,同副承旨金東健,今日不爲仕進,卽爲牌招,何如?傳曰,允。
備忘記,昌洲僉使金之吾,阿山萬戶馬行逸下直,長弓一張,長箭一部,片箭一部,筒兒一箇賜給。
徐英淳啓曰,行大司憲朴晦壽,持平趙民植牌不進,執義未差,掌令卓雲翰在外,具行益推鞫進,持平愼始徽未署經,監察茶時之意,敢啓。傳曰,知道。
以大司諫金胤根,正言洪說謨,持平趙民植牌不進罷職傳旨,傳于徐英淳曰,只推。
以同副承旨金東健牌不進罷職傳旨,傳于徐憙淳曰,只推。
備邊司薦望,以鄭基善爲廣州留守。
徐英淳,以備邊司言啓曰,卽見江華留守金邁淳狀啓,則以爲,今番海溢,本府所管諸島,俱被沈墊,竝計前啓,人物渰死爲四十九名,民家漂頹爲五十七戶,田畓·堤堰,隨處潰決,而無論船隻與漁箭·鹽盆,無一完全,鹽戶漁村,景色愁慘,春夏等漁·鹽·船稅之如期收納,萬無其路,請令廟堂稟旨分付矣。頃因本府水災十二名渰死之啓,身·還布蕩減之意,已爲依例知委矣。今玆摘奸之狀,追後登聞,而人命致傷,又加三十七名之多,家舍之頹壓,堤堰之潰決,比前愈夥,殊極驚惻,其所懷保之方,不可不拔例加意。諸般稅役之蠲減,業有日前喬桐已例,本府漂渰之數爻,比喬桐雖有多少,而其懷襄蕩析。無所依庇之狀,實亦與喬桐無異,其在軫隱之道,合有一視之典。漁·鹽·船稅一款,守臣旣有陳請,使之量宜減給,其外蠲恤之政,亦竝依喬桐例施行,俾爲延活奠接之道,何如?傳曰,允。
義禁府啓目粘連,向前洪羲晉亦,不善抄報,致有見漏,頒給恤典,不得均霑,溺職之罪,在所難免,以此照律,何如?判付。啓,依允。又啓目粘連,向前沈儆亦,分載瞞報,穀物濫載,裝發稽滯,監色替送,俱係違法,有難容貰,以此照律,何如?判付。啓,依允。
弑父罪人明辰捧結案。
義禁府,弑父罪人明辰,年二十九矣,結案白等,矣身根脚段,父喆元,父矣父守江竝只故,母金召史生存,母矣父啓憲故白良乎,父母以胎生德山社城垈里,隨父母長養,仍爲入籍居生是白乎旀,行兇節次段,矣身以至頑絶悖之物,犯窮兇極惡之罪,情節綻露,不容掩覆,而猶生掉脫之計,初招之時,只謂以飮滷,披打之際,在傍目擊,不爲挽止,此已是罔赦之斷案,而爲五寸叔慫慂,目陷罔測之狀,業已分明納侤於營邑檢査之庭。如許凶㦧之情節,窮天地亘萬古之所未聞,何可晷刻容貸於覆載之間乎?弑父的實,遲晩的只罪,不待時凌遲處死事。
上在昌德宮。停常參·經筵。
自開東至酉時,灑雨下雨,測雨器水深四分。
自人定至初四日開東,灑雨下雨,測雨器水深一分。
徐念淳啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
徐憙淳啓曰,左承旨李羲肇,同副承旨金東健,今日不爲仕進,竝卽牌招,何如?傳曰,允。
備忘記,車嶺僉使金雲得下直,長弓一張,長箭一部,片箭一部,筒兒一箇賜給。
徐憙淳啓曰,假注書金應均,身病猝重,勢難察任,今姑改差,何如?傳曰,允。
金應均改差,代以洪翼燮爲假注書。
大王大妃殿傳于徐憙淳曰,謝恩正使金鏴,日前下諭後,尙不上來,萬萬未安。更爲嚴飭,期於今日內上來,而如或一向相持,則禁推傳旨直爲捧入。
徐憙淳啓曰,謝恩正使金鏴,更爲嚴飭,期於今日內上來,而如或一向相持,則禁推傳旨直爲捧入事,命下矣。嚴飭之下,終不上來,禁推傳旨捧入之意,敢啓。傳曰,知道。
徐念淳啓曰,行大司憲朴晦壽,掌令具行益,持平趙民植牌不進,執義未差,掌令卓雲翰在外,持平愼始徽未署經,監察茶時之意,敢啓。傳曰,知道。
以大司諫金胤根,司諫趙錫龜,正言洪說謨,掌令具行益,持平趙民植牌不進罷職傳旨,傳于徐念淳曰,只推。
以左承旨李羲肇,同副承旨金東健牌不進罷職傳旨,傳于徐憙淳曰,只推。
徐憙淳,以弘文館言啓曰,應敎徐戴淳,自鄕上來云,卽爲牌招察任,何如?傳曰,允。
徐英淳,以都摠府言啓曰,今日入直內三廳武兼·禁軍及軍兵等,當爲中日習射技放,而雨勢如此,不得設行之意,敢啓。傳曰,知道。
徐憙淳,以禮曹言啓曰,卽接社稷署所報,則今日雨後,神室內前面道里上東邊五六椽間大段滲漏,室內鋪陳沾濕云矣。修改之節,不容少緩,而見今潦雨未收,待快晴擇日擧行,何如?傳曰,允。
朴宗休,以賑恤廳言啓曰,謹依漢城府民家頹壓恤典別軍判付,中部字內全家頹壓三戶,各錢二兩,完少頹多二戶,各錢一兩,東部字內全家頹壓九戶,全家漂流二戶,各錢二兩,完少頹多十戶,完多頹少一戶,各錢一兩,南部字內全家頹壓四十二戶,各錢二兩,完少頹多二十二戶,完多頹少一戶,各錢一兩,西部字內全字頹壓三十五戶,各錢二兩,完少頹多二十五戶,完多頹少十六戶,各錢一兩,北部字內全家頹壓十六戶,各錢二兩,完少頹多九戶,完多頹少四戶,各錢一兩,依例分給之意,敢啓。傳曰,知道。
徐念淳,以義禁府言啓曰,弑父罪人明辰,旣已承服正刑矣。其妻·子女爲奴婢,破家瀦澤,降邑號罷守令等事,令各該司捧承傳擧行,何如?傳曰,允。
徐憙淳,以吏曹言啓曰,因義禁府草記,弑父罪人明辰,旣已承服正刑矣。其妻子女爲奴婢,破家瀦澤,降邑號罷守令等事,令各該司捧承傳擧行事,允下矣。降邑號罷守令,卽是本曹擧行,而問于義禁府,則弑父罪人明辰,居生於咸鏡道咸興府云,而守令則勿罷事,曾有定奪矣。以時居邑當爲降號,而本府以陵寢所在邑,例不得降號之意,敢啓。傳曰,知道。
徐念淳,以刑曹言啓曰,義禁府啓辭內,弑父罪人明辰,旣已承服正刑矣。其妻子女爲奴婢,破家瀦澤,降邑號罷守令等事,令各該司奉承傳擧行,何如?傳曰允事,命下矣。罪人明辰妻子女及奴婢有無,令京兆考出帳籍,亦爲知委五部及各該道,使之一一査出修成冊報來後,永屬公賤之意,敢啓。傳曰,知道。
義禁府照目粘連,南部都事洪羲晉矣本府議啓內,不善抄報,致有見漏,頒給恤典,不得均霑,溺職之罪,在所難免,以此照律,罪笞四十收贖,附過還職,私罪。奉敎依允爲旀,功減一等爲良如敎。又照目粘連,連山前縣監沈儆矣本府議啓內,分載瞞報,穀物濫載,裝發稽滯,監色替送,俱係違法,有難容貰,以此照律,罪杖一百收贖,告身盡行追奪,私罪。奉敎依允爲旀,功減一等爲良如敎。
兼兵曹判書金在昌疏曰,伏以臣冒據匪據,行且半載,至經大政,瘡疣百出,旣不能爲官擇人,又不能振淹疎滯。靜言思惟,無往非僨誤,臣固自愧,人謂斯何?銓官以京察爲瓜,瓜熟則遞,在古已然。況臣溺職之辜,理宜自引而去,其何敢備例辭巽也哉?頹齡駸駸,病不離身,形已朽矣,力且盡矣,惟當視蔭㱡㱡,以俟符到而已,一切職務,固非可論。狗馬賤疾,越添於積瘁之餘,痰火升降,呼吸俱悶,脾胃虛弱,食飮全阻,風眩之祟,從以闖肆,神識都迷,不省四倒,時月之內,萬無蘇醒之望,瘝曠之懼,如忝一病,玆敢猥陳衷懇,仰龥於嚴廬之下。伏乞聖慈,天地父母,俯加愍恤,亟賜鐫遞,無曠重任,俾安微分,千萬幸甚。臣無任云云。答曰,省疏具悉。卿其勿辭行公。
上在昌德宮。停常參·經筵。
自開東至未時,灑雨下雨,測雨器水深二分。
徐念淳啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
備忘記,老江僉使金興喆下直,長弓一張,長箭一部,片箭一部,筒兒一箇賜給。
傳于朴宗休曰,左承旨·同副承旨竝許遞,前望單子入之。
承旨前望單子入之,崔漢翼·李發源落點。
朴宗休啓曰,新除授右副承旨崔漢翼,同副承旨李發源,竝卽牌招,何如?傳曰,允。
徐念淳啓曰,行大司憲朴晦壽,掌令具行益,持平趙民植牌不進,執義未差,掌令卓雲翰在外,持平愼始徽未署經,監察茶時之意,敢啓。傳曰,知道。
以右副承旨崔漢翼牌不進罷職傳旨,傳于徐念淳曰,只推。
以大司諫金胤根,司諫趙錫龜,正言洪說謨,掌令具行益,持平趙民植牌不進罷職傳旨,傳于徐念淳曰,只推。
朴宗休,以奎章閣言啓曰,明日卽奎章閣演慶堂奉審日次,臣等進詣擧行之意,敢啓。傳曰,知道。
又以奎章閣言啓曰,檢校待敎李肯愚喪,依定式遣檢書官,致祭以來之意,敢啓。傳曰,知道。
又以實錄廳摠裁官意啓曰,實錄纂修時應行事目,別單書入之意,敢啓。傳曰,知道。
徐念淳,以義禁府言啓曰,謝恩正使金鏴推考事,傳旨啓下矣。金鏴下去京畿高陽地云,依例發遣府都事拿來,何如?傳曰,待待命拿囚。
上在昌德宮。停常參·經筵。
藥房都提調朴宗薰,提調權敦仁,副提調徐憙淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
徐念淳啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
徐英淳啓曰,備邊司郞廳來言,今日賓廳日次,而領議政未差,左議政洪奭周有身病,右議政朴宗薰無時急稟定事,不得來會云矣,敢啓。傳曰,知道。
又啓曰,假注書兪錫煥,身病猝重,勢難察任,今姑改差,何如?傳曰,允。
兪錫煥改差,代以金炳韶爲假注書。
徐憙淳啓曰,卽者吏曹郞廳來言,萬頃縣令申晦應,兩司當爲署經,而憲府則雖已署經,諫院不備,不得署經云。未署經外,未肅拜·呈告人員,竝卽牌招,以爲署經之地,何如?傳曰,允。
徐念淳,以義禁府言啓曰,謝恩正使金鏴,今方待命拿囚,而卿宰禁推該府草記,待批下捧供,載在大典通編矣。金鏴係是卿宰,敢啓。大王大妃殿傳于徐念淳曰,禁推分揀,嚴飭牌招,使之入來肅命。
吏曹口傳政事,謝恩正使兼知實錄事單金鏴,仍任前職事,承傳。
兵曹口傳政事,大護軍單金鏴。
徐念淳啓曰,行大司憲朴晦壽,掌令具行益,持平趙民植牌不進,執義未差,掌令卓雲翰在外,持平愼始徽未署經,監察茶時之意,敢啓。傳曰,知道。
以大司諫金胤根,司諫趙錫龜,正言洪說謨,掌令具行益,持平趙民植牌不進罷職傳旨,傳于徐念淳曰,只推。
以謝恩正使金鏴牌不進推考傳旨,傳于崔漢翼曰,更爲嚴飭牌招。
徐英淳,以兵曹言啓曰,禁軍別將柳相弼,素患痰癖之症,當暑添劇,無望供職,呈狀乞遞矣。實病旣如此,則領軍之任,有難强令察任,改差,何如?傳曰,允。
兵曹口傳政事,以李鼎會爲禁軍別將。
上在昌德宮。停常參·經筵。
自卯時至午時,灑雨下雨,測雨器水深二分。
徐念淳,以都摠府言啓曰,今日入直內三廳武兼·禁軍及軍兵等,中日習射技放,請出標信。傳曰,知道。
徐念淳啓曰,行大司憲朴晦壽未肅拜,執義未差,掌令具行益,持平趙民植呈辭,掌令卓雲翰在外,持平愼始徽未署經,監察茶時之意,敢啓。傳曰,知道。
徐憙淳啓曰,左承旨徐英淳,右承旨朴宗休,今日不爲仕進,竝卽牌招,何如?傳曰,允。
金炳韻在外,代以徐耆淳爲假注書。
徐耆淳在外,代以鄭㝡朝爲假注書。
以謝恩正使金鏴牌不進推考傳旨,傳于崔漢翼曰,更爲嚴飭牌招,如有違牌,勿爲呼望。
崔漢翼啓曰,謝恩正使金鏴,特敎申飭之下,謂有情勢,奉牌闕外,無意承膺,事體所在,誠極未安。推考,何如?傳曰,允。
大王大妃殿傳于崔漢翼曰,卿之疎放,出於大行朝特恩,則前日情勢,未知如何,而當今日崩坼之慟後,在卿道理,往役之義姑捨,應有奔問之事,而意不出此,上下相持,踰月曠日,豈人情天理之所當然哉?況卿情勢之說,閱歷滄桑,皆屬先天,到今更提,豈忍疚慼予心懷乎?如是洞諭之後,又若稱情勢二字而撕捱,則是卿更不欲北面於今日朝廷之意也。此非予所知,自量去就。
以左承旨徐英淳,右承旨朴宗休牌不進罷職傳旨,傳于崔漢翼曰,只推。
以大司諫金胤根,正言洪說謨牌不進罷職傳旨,傳于徐念淳曰,只推。
以司諫趙錫龜牌不進罷職傳旨,傳于徐念淳曰,只推。
徐念淳啓曰,守令署經事,命下矣。大司諫金胤根,司諫趙錫龜,正言洪說謨,旣有只推之命,竝卽牌招,以爲備員署經之地,何如?傳曰,一司除署經。
崔漢翼,以弘文館言啓曰,修撰宋應龍,自鄕上來云,卽爲牌招察任,何如?傳曰,允。
徐念淳,以御營廳言啓曰,本廳中軍李鼎會,移拜禁軍別將矣。軍摠方多釐正之事,今姑仍任,何如?傳曰,允。
兵曹,以金魯甲爲禁軍別將。
平安監司鄭元容疏曰,伏以禮制有期,因封奄成,儀文允叶,禰位追隆,光華永閟於雲日,慟冤冞新,德徽載揚於琬琰,愴忭交切。伏惟聖孝靡逮,攀慕何堪,慈殿痛疚,仰慰何辭?瞻望悲戀,不任遠忱。仍伏念六引啓行,百官從邁,塡泉驅蟻,昔人攸願,含沙耘草,微物尙然,臣獨何人,冥若無知,寄滯關河,驅馳原濕,慟湖弓之莫攀,愴梧雲之浸漠,彷徨於郵窓驛壁之間,揮涕於邊山塞水之際,城坼館燈,回想往跡,花磚宣召,若隔前生,香案覲光,更卜何世?臣腸非石,那得不摧?向陳哀懇,仰冀奔臨,聖批靳許,開諭備摯,臣竊想我聖上西顧之憂,不欲貽迎送之弊於冠蓋相望之時。臣勉古人先公之義,誦王事靡監之詩,晨興戎車,候客龍灣,以北使還槎之日,爲微臣納節之期。今已竣役旋次,句勘支簿,臣亦可以言私,而顧臣所言,其實匪私伊公也。今之論關西者,皆曰風俗渝敗而獄訟繁興,藏畜罄竭而支調莫繼,軍糴俱弊而流徙相續。此誠已然之狀,而自臣宣布之後,一事二事,如水浸下,渝者益渝而檢牒日或三四至,竭者益竭而儲簿歲乏一二計,弊者益弊而奸僞時滋千百端,譬如器之將欹者,不得正則愈欹,載之幾輸者,不獲助則遂輸,事今殆矣,責將誰任?苟使臣齊導有術,理裕有策,鉤剔有方,則到極之弊,豈至此甚乎?臣以兩朝受恩之踪,酬報一念,寤寐耿結,而才庸識闇,欲從末由,獨自咄咄,尤悔多端,忘寢廢食,雖勞何補?臣若初守量度,讓與能者,則上之可以更張矯捄,中之可以牽補彌縫,下之猶可以不失舊步。今臣非徒無益,而又害之,如欲捄得一分,惟有式遄其歸,故已自前秋,矢心決去,而事故相仍,流光莫駐,居然已期月而且半歲矣。憂虞之殷,日加一日,而蹲冒之懼,日深一日。伏想朝廷,如以西事爲念,則恐不待臣言之祈懇,而有所以處臣者矣。且臣質脆多疾,年邁早衰,聰明全減,精力皆耗,理劇自效,判非可議,而重以道途勞撼,宿暑添症,流痰凝注,聚積肆亘,胃弱而嘔氣頻作,膈而喘息不調,少有思慮,則心火內燥而怔跳隨發,一或勞動,則頭風外烘而暈眩繼至。昏若中醉,迷如障霧,簿牘堆案,而剖決不能以時,守宰及門,而延接無由自力,寄身床玆,百務委積,病枕轉輾,憂公添病。才之不能,猶屬緩聲,病之難强,其情尤急,玆敢具章控實,馳驛瀆奏。伏乞聖明,俯垂矜諒,亟許遞改,公私不勝大願。臣無任云云。答曰,省疏具悉。所請依施。
藝文提學權敦仁疏曰,伏蒙聖恩,特授藝文館提學,臣戰恐駥汗,不知所爲。凡官人於朝,卽不論一職一守之微,皆視才能之稱不稱其官耳,藉使其才其能,有不逮於其所官,猶或竭精誠習故常,亦不至大僨焉。若臣見叨,非如一職一守之猝然遇之,入而量者,則復豈殫竭習慣,而可塗抹者乎?文之在人如元氣,其天分厚而修養有素者,敷腴旁達,使用盛旺,固足以負重致遠,天分已薄,又不加修養者,尫脫累孱,決難望以强力,此人之所易見易知,不可誣也。臣本不才,少不讀書治文詞,以擧業數十年,冒竊科名,是謂雕鏤末技,無補於實用,而亦竝爲今日之筌蹄。其賦氣之至瘁,而修養之太疎,無有如臣者,今忽以詞閣重寄,責之於臣,臣雖欲黽勉抗顔,厭然而處,理勢之無可奈何,豈不甚於尫脫累孱之望强力者乎?國之置館,放於東觀集賢,列祖圖史之府,文學之司也,筐篚典謨,冠帶風雅,綍綸黼黻,矞矞皇皇,副一代之妙簡,鳴國家之聲敎者,前後皆磊落焉,夫豈有如臣不肖,濫廁於地望之外者哉?苟殿下不知臣本末而有是擧也,容光之遺照,誤恩不可遂而久也。知其無所取,而姑欲假借優寵之,則名器者,物議之所歸,人君不能以私,矧玆一初之會,尤安可不少審持乎?臣受兩朝罔極之恩,早歷華膴,遂及隆顯,顧卑鄙無狀,未有報塞,理宜首賜堪斥,以勵具臣,豈容非常寵命,愈往而愈加乎?在臣區區,亦恐過福之菑,匪榮而懼也。彌日伏思,無計冒膺,玆乃略入文字,備陳情實,欲望聖慈,仰稟東朝,卽回淵斷,特許懇辭,以少安賤分焉。臣無任云云。答曰,省疏具悉。卿其勿辭行公。
上在昌德宮。停常參·經筵。
徐念淳啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,來十一日,朝參日次矣,敢稟。傳曰,停。
傳于崔漢翼曰,謝恩使疏批已下,卽爲牌招,如有違牌,勿爲呼望。
崔漢翼啓曰,謝恩正使金鏴,前後飭敎,何等截嚴,而謂以一步脩門,進身無路,奉牌闕外,無意承膺,事體所在,誠極未安。從重推考,何如?傳曰,允。更爲嚴飭,卽爲入來肅命。
又啓曰,吏曹郞廳來言,臺諫有闕,政事,取稟。傳曰,當日爲之。
徐念淳啓曰,行大司憲朴晦壽,掌令具行益,持平趙民植牌不進,執義未差,掌令卓雲翰在外,持平愼始徽未署經,監察茶時之意,敢啓。傳曰,知道。
以大司諫金胤根,司諫趙錫龜,正言洪說謨,掌令具行益,持平趙民植牌不進罷職傳旨,傳于徐念淳曰,只推。
以漢城府民家頹壓別單,傳于李發源曰,恤典,令該廳卽爲分給事,分付。
備邊司薦望,以李紀淵爲平安監司。
兵曹,以柳相弼爲都監中軍。
徐念淳,以備邊司言啓曰,卽見黃海監司徐萬淳狀啓,則以爲,今番海溢,海州等六邑鎭人物渰死爲三十二名,民家漂頹爲三百二十九戶,田畓多被沈墊,沙覆船隻與鹽盆·漁網,亦多漂傷。窮夏衆民,失農失所,極爲矜惻,而渰死人及漂頹戶恤典,自本營依例題給爲辭矣。人命之渰死,家舍之漂頹,俱爲夥然,此是四邑兩鎭通計之數,雖與喬桐之偏在一島者有異,而被災民人蕩析哀呼之狀,其爲矜惻,實亦惟均,其在一視之道,不容無拔例蠲恤之政。死亡人之身·還布蕩減,被水戶之各樣稅役蠲免,新舊還之分數蠲停,漁·鹽·船稅之區別減給,竝一依喬桐例特施,結構奠接之方,另加董飭,俾免許久失所之患。田畓沈覆之處,亦令給糧助力,着意墾闢,無使永棄之意,竝爲分付,何如?傳曰,允。
大護軍金鏴疏曰,伏以皇穹不弔,仙馭上賓,玄隧奄扃,號霣罔極,愈久冞深,孝和殿追隆禮成,縟儀誕擧,哀慶之際,忭與愴切。人臣之起廢斥蒙拂拭,復廁周行者或有之,而夫豈情踪如臣者所可道哉?臣卽世之僇人也,雖幸而得至今生存,顧其分則已死之身也。夫以死之久之身,一切生人之事,有不可擬議,則仰首鳴號,亦義所不敢,而直此情窮勢極,不得不冒萬死疾聲一籲,臣尤死罪。噫,在今日而語及昔年,萬事哀痛,有淚先逬。臣之所被恩渥,何敢追提其萬一,而顧臣頂踵毛髮,皆造化中物也。然臣不忠無狀,畢竟遭罹,至於罔極,立身一敗,忝辱門戶,莫非臣孽由自作,速禍招災,卽此而死有餘辜,不足以自贖矣。方其釁尤畢彰,聲討迭發,自知必死,延頸待戮,闔門百口,呑聲相訣,而大行大王,聖念寬大,特屈王章,恩貸一縷,譴止薄竄,此實贖其已絶之命而肉其旣死之骨也。一自罪謫以來,甘分永棄,蓁蓁南荒,視作樂土,生當與魚鱉爲隣,死將與魑魅爲伍。曾未幾年,特賜宥還,使之歸伏於田廬,是豈臣夢想之所蘄祝哉?一則再造之恩,二則再造之恩耳。惟我兩聖朝,終始於臣,與天無極,使臣有一分彝性,則糜粉隕結,宜思圖報,而滄桑再經,弓劍遽泣,理必哀冤號哭,淚盡而血,血盡而死。顧乃頑於木石,愚於䐁魚,飮啄自如,殘喘尙延,此何人斯,此何人斯?卽又臣死有餘辜而不足以自贖矣。噫,屛廢旣久,歷訟前愆,如痛定者之思痛。冥行妄作,無往非罪,今焉大質已虧,雖悔曷追?惟有自分僇廢,息影剷跡,不復自齒於人而已,夫何誤恩荐加,新銜又縻,乍譴旋宥,匪怒伊敎,俾仍前職,屢煩飭諭,豈以臣爲簪履之舊,而思欲滌其塗穢,以備任使之列耶?臣嘗聞黥者可息,刖者可補,惟死者不可復甦,譬如枯朽之株,生理已絶,雨露雖施,發榮無由。顧臣餘生,與死無異,自阻於天,悼傷何及?至若臣病狀,與死爲隣,奄奄若不保朝夕,而行事雖係往役,本非如臣釁累所可擬議,則有不暇以病言矣。嚴召之下,承膺無路,玆敢不避猥越,仰瀆崇嚴。伏乞聖慈,諒臣苦衷,哀臣悲情,特命亟遞臣職名,仍治臣前後罪犯,以肅邦憲,不勝大願。臣無任云云。答曰,省疏具悉。卿之情勢,慈殿已盡俯燭,何可更提貽慼聖衷乎?況昨日下敎,懇惻嚴截,一向逡巡,是豈分義之所能出?卽爲入來肅命。
上在昌德宮。停常參·經筵。
自辰時至未時,灑雨下雨,測雨器水深二分。
夜三更四更,灑雨下雨,測雨器水深四分。
李發源啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于朴宗休曰,左承旨·同副承旨竝許遞,前望單子入之。
承旨前望單子入之,吳取善·李發源落點。
崔漢翼啓曰,卽者吏曹郞廳來言,政事當日爲之事命下,而判書趙寅永,參判申緯,俱以病不來,參議洪學淵未肅拜,不得開政云。竝卽牌招,何如?傳曰,允。
又啓曰,吏曹判書趙寅永,參判申緯牌不進推考傳旨,今方捧入,而開政命下之後,如是違牌,事甚未安。參議洪學淵陳疏,判書·參判,竝更牌招,何如?傳曰,允。
又啓曰,吏曹參議洪學淵,疏批已下,一體牌招,何如?傳曰,允。
又啓曰,吏曹判書趙寅永,參判申緯再牌不進,參議洪學淵牌不進推考傳旨及罷職傳旨,今方捧入,而開政命下之後,連事違召,無意承膺,事甚未安。判書陳疏,參判所當更請牌招,而係是一日三牌,何以爲之?敢稟。傳曰,更爲牌招。
以吏曹參議洪學淵牌不進罷職傳旨,傳于崔漢翼曰,只推。
崔漢翼啓曰,吏曹參議洪學淵,旣有只推之命,一體更爲牌招,何如?傳曰,允。
有政。吏批,判書趙寅永受由,參判申緯,參議洪學淵進,左副承旨崔漢翼進。以白東奎爲執義,成原默爲獻納,李錫奎爲左參贊,李奎鉉爲工曹參判,李穆淵爲左尹,洪養默爲敦寧都正,徐英淳爲禮曹參議,尹滋畊爲刑曹參議,金履載爲知經筵,鄭元容爲知春秋,洪穉圭爲同經筵,徐耕輔爲弘文提學,金炳朝爲同春秋,徐耕輔爲司饔提調,金逌根爲尙衣提調,趙寅永爲氷庫提調,成龍申爲左通禮,韓問裕爲刑曹佐郞,李正夏爲禁府都事,尹應圭爲監察,金耆升·李宗心爲典籍,柳興奎爲司錄,閔晉鏞爲龜城府使,李源明爲鎭川縣監,廣州留守單鄭基善,平安監司單李紀淵,禁府都事尹致翼,內資奉事李熙殷相換,軍器直長李完孫,故府使嚴思勉贈吏參例兼,同春秋嚴燾考。
兵批,兼判書金在昌,參判李光正病,參議申在獻入直進,參知沈啓錫病,左承旨朴宗休進。同中樞單林泗洙,大護軍金履載·鄭元容,護軍李奎鉉·徐左輔·李德鉉·李寅泰·林尙沃,副護軍李羲肇·成遂默·徐英淳·金東健·李潢·李容鉉,副司直李㙽·李家淳·李公翼,訓鍊參軍吳喆文,權知參軍羅啓豐,以上竝單付,兼南漢守禦使單鄭基善,兼平安道兵馬水軍節度使管餉使李紀淵,中嶺別將單金廷敎。
吏批,再政。以李海存爲景慕宮令。
李發源啓曰,行大司憲朴晦壽,掌令具行益,持平趙民植牌不進,執義未差,掌令卓雲翰在外,持平愼始徽未署經,監察茶時之意,敢啓。傳曰,知道。
以大司諫金胤根,司諫趙錫龜,正言洪說謨,掌令具行益,持平趙民植牌不進罷職傳旨,傳于李發源曰,只推。
吏曹判書趙寅永疏曰,伏以臣百無肖似之姿,當萬不堪承之任,黽勉從事,亦旣半載。凡銓家所謂抑僥倖而振淹滯,謹考課而甄流品者,未有一事自效,以稱塞委畀之至意,而一經大政,百醜畢露,雖欲自掩而有不得者,日前廟堂論列,合被郵罰,問備薄勘,匪罪伊幸。仍伏惟我殿下,始以特旨,授臣是職者,豈直試可已哉?將使之調劇激揚,以贊平明之化,而臣之奉承者,亦非全出於貪戀權寵也。私竊以爲塵刹之報,或在於此,遂敢不自量度而出膺焉耳。然而才智淺短,鑑識茫昧,積戾招謗,不可但曰已試而蔑效,則臣之可辭一也。銓官以京察爲瓜限,每於六臘之後,或蒙三告加由,則下必援近例而力辭,上輒按故事而體諒,卽所以均勞佚也,養廉防也。臣亦冒添銓地,則曷敢不以前後諸臣之所蒙被者,仰冀一體之恩乎?臣之可辭二也。臣固外施之近屬也,雖有閒漫除拜,亦必厚致驚惑,而乃於此萬目睢盱之地,叨竊之不足,蹲冒之又久,則罟獲井坎,猶屬臣身,獨不有傷於天地生成之仁乎?臣之可辭三也。有一於此,不宜晷刻晏然,而況臣積勞之餘,暑濕外攻,痰癖內鬱,頭目暈眩而茫如墮霧,腕膈膨亘而堅於頑石,重以上嗽下泄,百祟迭發,一日所啖,未滿溢勺,似此形症,恐不待良醫然後望而走也。臣素抱沈痼,不能與恒人齒,卽聖明之所俯燭,而同朝之所共諒也。方其盛壯也,每藉攻劫之劑,或收蕩滌之效,而今焉血榮氣衛,與年俱衰,雖欲借力於陳腐,亦難矣。惟有亟卸重務,安心治療之爲一條生路,則臣於是安得不仰首而請急乎?政牌有命,甘犯違傲,畢控衷懇,恭俟鑑照。伏乞聖明,亟遞臣銓職,俾公而無瘝官之患,私而有調病之暇,千萬幸甚。臣無云云。答曰,省疏具悉。冢宰,重任也,一經京察,輒爲辭遞,是果金石之典乎?勿辭,調理行公。
吏曹參議洪學淵疏曰,伏以臣於前月,猥叨泮職,辭不獲命,黽勉出膺,繼以有承宣特除,旬月之間,華誥聯翩,同朝動色,涯分踰溢,退自循省,惶懼交中,迺者三銓新命,又何爲而及於臣身也?恩造愈隆,颺歷愈濫,徊徨踧踖,直欲循墻而不可得也。夫周官八柄,爵祿居先,唐典六部,銓選最重,分涇別渭,佐均邦國。固冢宰之職,而淸愼自持,與聞可否,激揚乎流品,錙銖乎資閥。名器以之益重,朝綱以之振勵,卽亦佐貳之職耳。職愈卑而選愈竣,必其人公允明達,識鑑俱備,有足以裁淸議而厭物情,乃可以當是選,臣豈其人乎哉?萬萬非其任也。臣之聞見甚謏,望實俱輕之狀,已陳於前日,而又從以奬進一步,有若庶官之循格調選者然,是何異於文繡之被土偶,丹雘之餙朽木乎?臣本單寒,根植孤弱,謹持拙訥,處之冗散,獲免大戾,是臣之幸也,而至若進之以至榮之塗,置之以睢盱之場,實非愚賤之所敢安。負乘之憂,過福之災,猶屬臣身,其爲玷聖簡而招譏議,豈非大可懼哉?左右揆度,承膺無路,玆敢略暴衷懇,仰冀恩諒。伏乞聖慈,俯垂鑑燭,亟收臣新除之職,以重公器,仍治臣逋慢之罪,以安私分焉。臣無任云云。省疏具悉。爾其勿辭察職。
應敎徐戴淳疏曰,伏以臣兄都承旨臣憙淳,例帶春秋館修撰官之任矣。臣之春秋兼銜,揆以公格,在所當遞。伏乞聖明,俯賜鑑諒,亟許鐫改臣職名,以安微分焉。臣無任云云。答曰,省疏具悉。疏辭,下該曹,稟處。
上在昌德宮。停常參·經筵。
自辰時至人定,灑雨下雨,測雨器水深四寸二分。
自人定至初十日開東,灑雨下雨,測雨器水深一寸。
徐念淳,以都摠府言啓曰,今日入直內三廳武兼·禁軍及軍兵等,中日習射技放,請出標信。傳曰,知道。
徐念淳啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
徐憙淳啓曰,右副承旨李發源,今日不爲仕進,卽爲牌招,何如?傳曰,許遞,前望單子入之。
承旨前望單子入之,金東健落點。
徐憙淳啓曰,新除授同副承旨金東健,卽爲牌招,何如?傳曰,允。
又啓曰,假注書鄭㝡朝,身病猝重,勢難察任,今姑改差,何如?傳曰,允。
鄭㝡朝改差,代以尹錫泳爲假注書。
徐念淳啓曰,行大司憲朴晦壽,執義白東奎,掌令具行益,持平趙民植牌不進,掌令卓雲翰在外,持平愼始徽未署經,監察茶時之意,敢啓。傳曰,知道。
以大司諫金胤根,司諫趙錫龜,獻納成原默,正言洪說謨,執義白東奎,掌令具行益,持平趙民植牌不進罷職傳旨,傳于徐念淳曰,只推。
崔漢翼,以奎章閣言啓曰,明日卽奎章閣演慶堂奉審日次,臣等進詣擧行之意,敢啓。傳曰,知道。
金東健,以備邊司言啓曰,籌務擧行,專在有司,關係緊重,不容暫曠,而本司有司堂上趙寅永,謂以病勢之難强,竝與循例簿書之判署而亦不肯行,屢度催促,無意變動,事體所在,萬萬未安。從重推考,另加申飭,使之卽爲擧行,何如?傳曰,允。
又以兵曹言啓曰,卽接西所衛將李大用牒報,則中日閣後,大松一株,拔根顚仆云。依例斫去之意,敢啓。傳曰,知道。
又以禁衛營言啓曰,本營字內都城頹圮處改築時所入石子,今月初十日爲始,東郊蘆原近處浮出取用之意,敢啓。傳曰,知道。
上在昌德宮。停常參·經筵。
自開東至人定,灑雨下雨,測雨器水深五分。自人定至夜三更,灑雨下雨,測雨器水深三分。
藥房都提調朴宗薰,提調權敦仁,副提調徐憙淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
徐念淳啓曰,合辭闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
金東健啓曰,備邊司郞廳來言,今日賓廳日次,而領議政未差,左議政洪奭周有身病,右議政朴宗薰無時急稟定事,不得來會云矣,敢啓。傳曰,知道。
崔漢翼啓曰,左參贊李錫奎,左尹李穆淵,除拜後過三日不爲出肅,竝依定式,推考警責,仍卽牌招察任,何如?傳曰,允。
又啓曰,三品官之無得過三日循例請牌,曾有定式矣。刑曹參議尹滋畊,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
傳于徐念淳曰,日熱如此,輕囚放釋。
徐念淳啓曰,敬奉聖敎,馳往義禁府,取考囚徒案,則時囚罪人韓守一,係是輕囚,故放送。仍往典獄署,取考囚徒案,則結案罪人二名,殺獄罪人十八名,邪學罪人二名,私鑄錢罪人一名,係是重囚,故竝爲因囚。其餘招引人物,敺打·偸葬·潛屠·發賣各司直囚罪人辛德祖·金召史·金季孫·崔希現·鄭完琦·宋昌源·金大用·金致敬·李敬敏·金龍甲·朴喜介等十一名,係是輕囚,故放送之意,敢啓。傳曰,知道。
又啓曰,行大司憲朴晦壽,執義白東奎,掌令具行益,持平趙民植牌不進,掌令卓雲翰在外,持平愼始徽未署經,監察茶時之意,敢啓。傳曰,知道。
以大司諫金胤根,司諫趙錫龜,獻納成原默,正言洪說謨,執義白東奎,掌令具行益,持平趙民植牌不進罷職傳旨,傳于徐念淳曰,只推。
崔漢翼,以禮曹言啓曰,卽接社稷署所報,則今番雨後,神室內大段滲漏,流濕於神欌上云矣。修改之節,待快晴,與日前室內道里上滲漏處,同爲擇日擧行,何如?傳曰,允。
又以禮曹言啓曰,卽接永禧殿官員所報,則今番雨後,正殿南挾室道里上滲漏,窓壁沾濕,北挾室外邊春舌滲漏,地衣沾濕,前面楹內外椽間,亦爲滲漏,移安廳自第一室至第五室黑長樻所覆袱屬,亦多鼠咬渝傷處云。南挾室道里及北挾室春舌滲漏,不至大段,且與正殿有異,奉審之節,依前例不爲磨鍊,待快晴擇日修改,何如?傳曰,允。
金東健,以兵曹言啓曰,卽接慶熙宮入直衛將朴枝蕃牒報,則武德門西邊墻垣二間許頹圮云。爲先令繕工監,把子圍排,卽速修築,而亦令巡邏營門,申飭校卒,各別巡察之意,分付,何如?傳曰,允。
又以扈衛廳大將意啓曰,別將金遜根,身病猝重,勢難察任,改差,何如?傳曰,允。
廣州留守鄭基善疏曰,伏以臣於日昨,伏奉南城居留之命,歷日徊徨,不省所以自措也。噫,周官保釐之責,固尙矣,唐宋故事,居守之任,率取舊德,或用輔臣,必其人和簡如權德輿,淸肅如李沆,乃可以當之,蓋以統御都邑,調輯軍民,不重則不威也。惟此南城一邑,翼遮江漢,翰衛京師,保障居四都之先,節制爲五營之一,膺是任者,類皆淸朝名德,爲當世所推重,其爲治亦皆提持綱維,淸理鎭雅,政平事簡,裘帶嘯詠。數十年前,猶可以想見前輩風流,無愧唐宋舊制,而世固以閒局稱,自經荐饑,衆瘼蝟興,人力絀而閭井日疎,吏奸滋而倉廒日空,經用蕩竭,支給不繼,駸駸至於莫可收拾,求爲數年以前,亦不可得也。譬如殘枰敗棊,着手無處,而今乃以弊局稱。夫巨廈將傾,非朽木之所可支,大車將輸,非疲駑之所能任耳。今焉擧以委之於空疎如臣而不少留難,竊恐朝家之爲軍民憂者,猶有所未至,而亦恐一府軍民,重爲之失望也。臣本庸陋,無所短長,而偏蒙我先大王特達之知,受恩無極,颺歷踰分,蓋嘗任字牧矣,不能擧百里之職,亦嘗叨藩闑矣,不能效一方之責,夷考前後,未有一事報答,徒積孤負之辜耳。今又以弊敗之局,屬之於屢試蔑效之人,畢竟僨誤之罪,猶屬臣身,累一初官人之政,致四方解體之憂,諒非細故,益增大懼。受命日久,思量已熟,玆敢不避煩猥,仰瀆崇嚴。伏乞聖慈,俯垂鑑諒,將臣新除之職,回授可堪之人,民事幸甚,私分幸甚。臣無任云云。答曰,省疏具悉。卿其勿辭察任。
上在昌德宮。停常參·經筵。
自卯時至人定,灑雨下雨,測雨器水深四分。
自人定至十二日開東,灑雨下雨,測雨器水深七分。
金東健啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于崔漢翼曰,孝成殿望祭,以攝行磨鍊。
傳于崔漢翼曰,吏曹判書有闕之代,前望單子入之。
吏曹判書前望單子入之,徐有榘落點。
兵曹口傳政事,大護軍單趙寅永。
崔漢翼啓曰,卽者吏曹郞廳來言,鎭川縣監李源明,憲府則雖已署經,諫院不備,不得署經云。未署經外,未肅拜·呈告人員,竝卽牌招,以爲備員署經之地,何如?傳曰,一司除署經。
金東健啓曰,行大司憲朴晦壽,執義白東奎,掌令具行益,持平趙民植牌不進,掌令卓雲翰在外,持平愼始徽未署經,監察茶時之意,敢啓。傳曰,知道。
以大司諫金胤根,司諫趙錫龜,獻納成原默,正言洪說謨,執義白東奎,掌令具行益,持平趙民植牌不進罷職傳旨,傳于金東健曰,只推。
崔漢翼,以禮曹言啓曰,卽接廣州府留守金履載移文,則以爲,因獻陵參奉所報,本陵陵上曲墻內邊一間許頹圮處,當爲馳進奉審,而身病沈重,不得擧行云矣。身病旣如是,則勢難進去,而新留守鄭基善,今已肅謝,使之明日辭朝,以爲進去奉審之地,何如?傳曰,允。
又以禮曹言啓曰,卽接獻陵參奉所報,則此日之雨,本陵大王陵上·王后陵上後面曲墻內面一間餘頹圮,丁字閣正間樑上滲漏云矣。陵上曲墻內面頹圮,當有慰安之節,慰安祭,不卜日今十三日設行,而修改之役,依定式,本府留守進去,奉審狀聞後,稟處,何如?傳曰,允。
吏曹判書趙寅永疏曰,伏以臣猥控銓家近例,兼陳賤病實狀,顒俟恩諒,庶得調治,迺者隆批遄降,不惟不賜遞免,反又勉之以冢宰之重,責之以金石之典,溫諭敦勸,不啻如慈父之詔迷子,臣是何人,獲此優異?雙擎九頓,如新受職,在臣微分,顧何敢更以去就二字,重犯膠擾之科,而第臣前疏,尙有區區私義之未悉暴者,不得不冒死而一陳之,惟殿下少垂察焉。向者廟堂草記,其事則屬於規例,其罰則止於推緘,臣雖至愚,寧或以此爲一毫分疏計哉?特以銓官所掌,在於考績遴選,此而不重不愼,至於乖了,溺職之失,合抵何律?然而欲以自引之情,覼縷乎章奏,則或礙事面,欲以無辨之義,淟涊乎官守,則亦傷廉防,遂據見病難强而言耳。今則調理之恩暇,已過其限,而又以籌司事務之不得擧行,至煩廟飭,惶隘冞甚,臣情到此,亦云蹙矣。臣旣抱此慙悚,無地自容,而若以一疏乞免,足以自伸,本職兼務,事不相關,揚揚若無故者然,則如臣庸陋,固難以士大夫進退之節自處,而其於朝廷之四維何哉?至若臣沈淹之疾,尫羸之形,已蒙俯燭,無待更煩,而其於時月之內,不可以蠢動,亦非臣故爲飭辭也。且銓銜籌務,俱係至要,有難瘝曠,一刻虛糜,有一刻之害,一事暫停,爲一事之弊,而緣臣情病,稽滯至此,此尤臣難贖之一端。伏乞聖明,仰稟東朝,亟命黜罷,俾公私兩便,仍治臣屢瀆之罪,以肅朝綱,千萬幸甚。臣無任云云。答曰,省疏具悉。宜欲一伸,本職許遞。至於籌務之竝引,萬萬過當,卽爲擧行。
上在昌德宮。停常參·經筵。
自五更至十三日開東,灑雨下雨,測雨器水深二分。
徐念淳啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
備忘記,廣州留守鄭基善下直,長弓一張,長箭一部賜給。
金東健啓曰,密符親納,例也,而前廣州留守金履載,謂有身病,使其褊裨替納,事甚未安。推考,何如?傳曰,允。
徐念淳啓曰,行大司憲朴晦壽,執義白東奎,掌令具行益,持平趙民植牌不進,掌令卓雲翰在外,持平愼始徽未署經,監察茶時之意,敢啓。傳曰,知道。
以大司諫金胤根,司諫趙錫龜,獻納成原默,正言洪說謨,執義白東奎,掌令具行益,持平趙民植牌不進罷職傳旨,傳于徐念淳曰,只推。
金東健,以都摠府言啓曰,今日入直內三廳武兼·禁軍及軍兵等,當爲中日習射技放,而雨勢如此,不得設行之意,敢啓。傳曰,知道。
又以兵曹言啓曰,卽接宗廟署入直訓鍊院判官韓光麟牒報,則宗廟大門東邊墻垣二間缺落云。爲先令繕工監,以杻把子堅實圍排,依例樹柵,而衛軍二名定立,嚴加守直,令該曹急速修築,亦令巡邏營門,申飭校卒,各別巡察之意,分付,何如?傳曰,允。
平安監司李紀淵疏曰,伏以臣材散如樗,器賤于筲,鈍荒疎闇,不能自比於人,而承藉先蔭,遭際明時,邇密要顯,歷揚殆遍,居然爲三十有餘年矣。兄弟接武,門闌盈滿,居寵若驚,過福爲懼,恒懷兢惕,如集于木。況其處世昧方,燭理不明,動輒瘡疣,無往非愆,而特蒙我大行大王不世之恩,撫育如慈母,覆庇如仁天,曲費造化,到底生成,得有今日,是誰之賜?雖鄕黨匹敵之間,凡有受於人者,輒思酬答,卽常情也,則顧臣毫分報效之方,卽惟矢心直道,夷險燥濕,生死以之,而遽抱拚髯之慟,莫遂蓐蟻之忱。往事如夢,萬念灰冷,重以喪威震剝,衰病層加,伊來區區祈祝,只有投處散地,調息餘生之願而已,千萬不自意,忽伏奉平安道觀察使除旨於楸行歸路。臣聞命驚惶,繼之以憂惑,歷屢日而莫省攸措也。臣本闊於事情,麤於心計,威不足以戢俗,明不足以剔奸,方岳重任,實非所長,而年前關東之行,雖出於譴補,在臣旬宣之責,亦可謂已試蔑效矣。臣未敢知,今此之擧,又奚取於臣而不少持難也。關西一路,古稱殷富,而比年以來,財竭民窮,顚倒弊敗,如大廈之難支,漏船之須袽。苟欲汲汲修擧,拯溺而救焚,則雖才望俱備,籌計素優者,固不可輕畀,況以臣綿薄,其何敢擬議於此時此任乎?臣之殫竭身心,盡瘁爲期,固分耳,而畢竟才所不逮,力所不勝,自速僨敗,卽所逆覩。到此地頭,臣之一身狼狽,縱無自恤,其於民邑痼病,將不免緣臣而更致一倍危綴。重症緩治之害,雖華扁無以善其後矣。然則以公以私,兩失其當,臣安得不驚且憂也?苟使臣剸理懷保,有足以對揚休命,則以平昔願忠之心爲萬一圖酬之計,豈不與有榮焉,而何苦費辭飾讓,有若規避爲哉?自知甚明,自量甚熟,寧被慢命之誅,難蹈欺心之科。今若嚴畏貪戀,拚棄冒赴,虛費厚廩,孤負委寄,則知而故犯,罪尤何居?此所以悉暴衷赤,期蒙體諒者也。伏乞聖慈,曲垂鑑察,仰稟東朝,亟賜遞改,回授可堪之人,俾私分賴安,民事幸甚焉。臣無任云云。答曰,省疏具悉。卿其勿辭往欽哉。
敎廣州留守鄭基善書。王若曰,設置四都,關防最重,分命庶職,居留尤難。趙晉陽之爲保障,不啻儲胥之壯固耳,宋學士之知州府,必藉威望而彈壓之,肆撤九棘之崇班,庸煩一府之丕寄。念我海東重鎭,最稱漢南一城,扼湖·嶺幾百州,形便克壯,距京師餘一舍,呼吸相通。金湯城池,鞏萬夫莫開之勢,錢穀甲兵,建千年不拔之基,地望視觀察衙門,制置兼守禦管轄。第升平歷數百載,未免恬嬉,而解縱非一二端,寢成凋弊。陰雨戒弛,營府之節制漸疎,旱澇災頻,兵民之困瘁益甚。顧此任難其人矣,當是時屬之誰乎?惟卿,淸朝藎臣,故家華冑,持心也畦畛不設,長者之器局深沈,律己而繩墨甚嚴,貴人之風儀峻整。文學政事,允爲士友之咸推,淸名雋才,蔚然朝野之倚重。肇發軔於內翰,遂掌綸於西淸,持斧北關,別利器於盤錯,按節南闑,奏成績於旬宣。籌司參雲雷之猷,如流裁決,文苑餙黼黻之美,丕贊聲明。惟其歷試也多,所以倚毗者厚,玆授卿以廣州府留守兼南漢守禦使,卿其捍我方面,殫乃一心。若其興學而詰戎,自是施措間事,凡係便民而利國,何待勸勉而能?樓櫓繕修之須嚴,益展經遠之略,財賦計會之必謹,宜恢懋實之圖,自餘稟裁,厥有典憲。於戲,克體十行之諭,以贊一初之治,六對之廟務與聞,何嫌潞公之出守?一帶之江流近隔,庶慰山甫之永懷,故玆敎示,想宜知悉。知製敎金學性製進
上在昌德宮。停常參·經筵。
自開東至酉時,灑雨下雨,測雨器水深一寸一分。
夜自五更至十四日開東,灑雨下雨,測雨器水深三分。
藥房都提調朴宗薰,提調權敦仁,副提調徐憙淳啓曰,庚炎轉甚,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
徐念淳啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
徐憙淳啓曰,左承旨朴宗休,今日不爲仕進,卽爲牌招,何如?傳曰,允。
以漢城府民家頹壓別單,傳于吳取善曰,恤典,令該廳卽爲分給事,分付。
徐念淳啓曰,行大司憲朴晦壽,執義白東奎,掌令具行益,持平趙民植牌不進,掌令卓雲翰在外,持平愼始徽未署經,監察茶時之意,敢啓。傳曰,知道。
以大司諫金胤根,司諫趙錫龜,獻納成原默,正言洪說謨,執義白東奎,掌令具行益,持平趙民植牌不進罷職傳旨,傳于徐念淳曰,只推。
以左承旨朴宗休牌不進罷職傳旨,傳于徐念淳曰,只推。
崔漢翼,以禮曹言啓曰,卽接徽陵參奉所報,則昨日雨後,本陵陵上曲墻二間半許外面,頹圮云矣。外面頹圮與內面有異,慰安·奉審之節,依前例不爲磨鍊,而改築之役,待快晴擇日擧行,何如?傳曰,允。
金東健,以訓鍊都監言啓曰,本局從事官李殷相,身病甚重,勢難察任,改差,何如?傳曰,允。
弘文提學徐耕輔疏曰,伏以臣年衰病痼,跧伏窮廬,飮啄苟延殘喘,夢想不到榮觀。迺於此際,伏奉除旨,以臣爲弘文館提學者,臣於是。懍然驚悚,惝怳四顧,誠莫知其何以致此也。竊伏念。朝廷官人,各有攸宜,或以人望,或以材具,外是則非其人也。國俗以門戶相尙,故每有選揀之官,必問流品之輕重,然終非核實之政也。今臣所叨,於斯三者,何所據也?常調故態,庸碌可厭,以人望則瓦礫之宜在後也,儱侗其質,百無一能,以材具則樗櫟之不中用也。然則爲臣而强爲之說者,其惟曰故家之緖餘也,庶不魚魯而豕亥歟?此亦不知臣者模索之見耳,其實則未也。臣之不肖,正所謂太史公牛馬走也。少而慵懦,未嘗肆力於功令,晩益荒嬉,不復留心於書籍。今焉老白首矣,更無以誦讀爲事,竝與無多之舊學,而寢遠寢忘,如隔前塵,靜言內省,空洞一肚,皮裏點墨不留矣。無文如此,而擬之以文苑,非臣攸聞。噫,天下萬事,尙可以假借爲也,惟文學不然。其中苟無所存,卒然遇之,雖欲依樣盡葫,其於手不從心,何哉?譬猶孱脆者無以擧重,矮短者莫可攀高,不能者之形,莫逃於衆目之所覩。以臣空疎,叨此職事,將欲如何句當,而自幸其虛縻也乎?血指汗顔,雖爲不善,斲則斲矣,如其初不解斲,安有血且汗善不善之暇論乎?夫遴選之職,有國之名器也,而文任其尤也。此之能否,而世敎以之汚隆,雖在平日,尙不容不其難其愼,必惟其人。況今一初文明之會,乃以一介賤品,濫竽於其間,使八方瞻聆妄議朝廷之得失乎?貽累聖簡,臣罪也,玷辱名器,臣罪也,此臣所以聞命悸恐,直欲循墻而走也。臣本無似,偏被洪造,曾所揚歷,罔非本分之外,今又不衷之服,愈往愈侈,一身之榮耀,至此而極矣。臣是何人,聖恩則絲毫未報,到老而無官不做,是豈常情之所敢安乎?愧悚交中,不惟不稱是懼而已。歷日徊徨,冒膺無路,玆敢披瀝衷肝,罄暴情實。臣雖無狀,固不敢以克讓爲美事者也。伏願聖上,諒臣言之出於至懇,念公器之不可徒褻,仰稟東朝,將臣新授職名,亟行刊改,以卒終始生成之澤,千萬幸甚。臣無任云云。答曰,省疏具悉。卿其勿辭行公。
兼兵曹判書金在昌疏曰,伏以臣頃控疾痛之呼,冒瀆崇嚴之聽,伏奉批旨,不賜允可,顒俟之餘,大失所圖,自愧其誠薄辭拙,未足以仰格天心也。夏官之長,本是重任,效蔑則宜斥,而自顧憒劣,無往非疣矣。官久則宜遞,而淟涊盤薄,亦旣久矣,病篤則宜免,而跨朔委頓,全廢曹務矣,臣用是懼悶,轉益靡措。平日所自勉,惟在於身不自有,筋力奔走,則賤末去就,顧何敢煩徹,而床席危喘,飾巾待盡,惟有遄蒙恩諒,然後可以粗便調治。章牘事體,至爲謹嚴,非所得爲而爲,在所可已而不已者,均之爲僭易瀆擾,而若臣難强之狀,求解之願,毫無假飾,不暇緩聲。伏乞聖慈,曲垂鑑燭,將臣本兵之任,劃卽鐫遞,以幸公私,不勝大願。臣無任云云。答曰,省疏具悉。重任不可數遞,卿其勿辭行公。
上在昌德宮。停常參·經筵。
徐念淳啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于崔漢翼曰,禮房承旨馳詣宗廟·景慕宮,奉審嫡奸以來。
崔漢翼,以禮曹言啓曰,見今秋節已屆,霖雨尙未開霽,言念穡事,誠極悶然。祈晴之擧,不容少緩,四門禜祭,不卜日今十六日爲始設行,三日而止事,知委,何如?傳曰,允。
以司謁口〈傳〉下敎曰,祈晴祭祭官,以承旨·閣臣塡差事,分付。
徐念淳啓曰,行大司憲朴晦壽,執義白東奎,掌令具行益,持平趙民植牌不進,掌令卓雲翰在外,持平愼始徽未署經,監察茶時之意,敢啓。傳曰,知道。
以大司諫金胤根,司諫趙錫龜,獻納成原默,正言洪說謨,執義白東奎,掌令具行益,持平趙民植牌不進罷職傳旨,傳于徐念淳曰,只推。
以京畿監司金道喜狀啓,安城郡守徐承淳遭母喪事,傳于崔漢翼曰,令該曹口傳差出,當日下送。
吏曹口傳政事,以李羲升爲安城郡守。
徐念淳啓曰,明日次對,兩司當爲進參,除在外·未署經外,未肅拜·呈告人員,竝待開門牌招,何如?傳曰,允。
崔漢翼,以奎章閣言啓曰,明日卽奎章閣演慶堂奉審日次,臣等進詣擧行之意,敢啓。傳曰,知道。
又以禮曹言啓曰,山陵陵上後面曲墻內補土吉日,以今十六日辰時推擇,先告事由祭,十五日望祭兼行事,前已啓下,而見今潦雨連仍,頓無霽意,土莎瀜濕,無以着手,其在愼重之道,不可遽議始役。告由祭昨已受香,使之仍爲設行,補築之節,待快晴,更爲擇吉擧行,何如?傳曰,允。
金東健,以兵曹言啓曰,今閏六月十四日申正三刻六分立秋七月節改火進上時,宗廟署·社稷署·永禧殿·永寧殿·孝和殿·景慕宮·毓祥宮·宣禧宮·景祐宮·慶壽宮,依例改火,奎章閣·議政府·承政院·漢城府,一體頒火之意,敢啓。傳曰,知道。
又以兵曹言啓曰,今月十七日,一內禁軍番次矣。該番將申性浩,病難供職,呈狀乞遞,改差,其代,依承傳口傳差出,何如?傳曰,允。
兵曹口傳政事,以李敏德爲內禁將。
上在昌德宮。停常參·經筵。
自辰時至人定,灑雨下雨,測雨器水深一寸一分。
藥房都提調朴宗薰,提調權敦仁,副提調徐憙淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
徐念淳,以都摠府言啓曰,今日入直內三廳武兼·禁軍及軍兵等,中日習射技放,請出標信。傳曰,知道。
徐念淳啓曰,行大司憲朴晦壽,執義白東奎,掌令具行益,持平趙民植牌不進,掌令卓雲翰在外,持平愼始徽未署經,監察茶時之意,敢啓。傳曰,知道。
傳于崔漢翼曰,禮房承旨馳詣受香諸處,奉審摘奸以來。
傳于徐念淳曰,大臣·備局堂上引見。
徐念淳啓曰,吏曹判書徐有榘,參判申緯,參議洪學淵牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
徐念淳啓曰,卽伏見慶尙左水使李悌彬今春夏等褒貶啓本,則邊將無一人居中居下,殊無嚴明殿最之意,推考警責,何如?傳曰,允。
以大司諫金胤根,司諫趙錫龜,獻納成原默,正言洪說謨,執義白東奎,掌令具行益,持平趙民植牌不進罷職傳旨,傳于徐念淳曰,只推。
以漢城府民家頹壓,人命壓死別單,傳于崔漢翼曰,恤典,令該廳卽爲題給事,分付。
以漢城府民家頹漂別單,傳于崔漢翼曰,恤典,令該廳卽爲分給事,分付。
以漢城府民家頹壓別單,傳于崔漢翼曰,恤典,令該廳卽爲分給事,分付。
以漢城府民家漂頹別單,傳于崔漢翼曰,恤典,令該廳卽爲分給事,分付。
崔漢翼,以奎章閣言啓曰,景慕宮望廟樓今望奉審,無頉之意,敢啓。傳曰,知道。
又以宗簿寺提調意啓曰,璿源譜略進上二件,印出粧䌙,而內出十二件,亦爲改張矣。內入日字,令日官推擇,則今月十七日午時爲吉云。以此日時,本寺堂上·郞廳·校正官具儀仗陪進仁政殿,與承旨請承傳色奉入,而奉謨堂奉安國朝御牒·八高祖圖·璿源譜略·王妃世譜改張本及翼宗大王八高祖圖·當宁八高祖圖·王大妃殿世譜繕寫本,一體陪進,自內閣稟旨擧行,何如?傳曰,允。
又以禮曹言啓曰,卽接宣陵直長所報,則今月十四日戌時量,本陵大王陵上曲墻,自艮方至寅方內面半片頹圮,廣爲半間,自寅方至卯方內面半片頹圮,廣爲二間半云矣。陵上曲墻頹圮之患,極爲驚悚,當有慰安之節。慰安祭,不卜日今十七日設行,而改築之役,依定式,本府留守進去奉審,狀聞後,稟處,何如?傳曰,允。
徐念淳,以兵曹言啓曰,卽伏見京畿監司金道喜狀啓,則本道進上封進時,敦義門明日爲始,禜祭設行間開閉,令該曹稟旨分付爲辭矣。依前例,禜祭設行間,敦義門,令政院臨時請出標信開閉,何如?傳曰,允。
又以備邊司言啓曰,今日賓廳日次,臣等已爲來會,而諸堂懸頉甚多,進參者只有三人,班儀將無以成樣,事體所在,萬萬未安。除衆所共知實故外,竝推考警責,仍卽牌招進參,何如?傳曰,允。
乙未閏六月十五日辰時,上御熙政堂。大王大妃殿垂簾,藥房入診,大臣·備局堂上引見入侍時,都提調朴宗薰,提調權敦仁,副提調徐憙淳,檢校待敎金學性,假注書洪翼燮,記注官張鉉喆,別兼春秋徐憲淳,右承旨徐念淳,假注書尹錫泳,事變假注書方啓霙,左議政洪奭周,行判中樞府事李羲甲,行知中樞府事朴周壽,行護軍李鐵永,副校理李明迪,以次進伏,醫官金時中·李顯養·南正吉進伏楹外訖。上曰,史官分左右,大臣進前。奭周等曰,夏節幾盡,月又過半,望祭旣過,伏想聖慕益復罔極矣。日氣陰濕,此時勞動,聖體若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。宗薰曰,醫官待令,當入診乎?上可之。時中等以次入診,退伏楹外。宗薰曰,脈度奏之。時中等以次奏曰,脈候左右三部調均矣。宗薰曰,日熱雖因雨似損,濕氣長存,淸暑之劑,進御似好,當退去議定矣。大王大妃殿曰,醫官退去,次對爲之。奭周曰,頃以咸鏡道南關久置穀折米五千石,代劃於度支勅需之意,草記行會矣。卽見該道監司曺鳳振所報,則以爲,本道穀簿,南枵北峙,且南邑年例執錢折米,殆近八九千石,今又添劃,則民間事情,實有難便之端。依壬辰例,分半執錢於南·北關,而北關折米一石詳定價,只爲二兩,折米一千二百五十石,亦依壬辰例加劃爲辭矣。該道穀摠之南少北多,果如報辭,今此加劃之偏在南關,果不無掣礙之端。分半移劃,與詳定價不足之加劃,旣有壬辰已例,今亦許令依此施行,何如?大王大妃殿答曰,依爲之。出擧條奭周曰,頃以湖西褒貶啓本中,瑞山郡守之誤書日淺,該道伯至蒙譴罷之典,而該倅殿最則仍歸勿論矣。一年再考,法意有在,不可以道伯之失檢,遂闕一考之殿最。在昔一閫帥,以邊將之誤書日淺,乍罷旋仍,正如今日之例,而該邊將等第,卽爲追後封啓。見今道臣,旣已蒙敍仍任,該郡守等第,依已例使之追後封啓,何如?大王大妃殿答曰,依爲之。出擧條奭周曰,諸道獄囚之讞啓,旣令以三朔爲限矣。京師爲四方之標準,秋曹慮囚,所當首先趁期,而參判李道在,見方在外,不得備員擧行,姑爲許遞,政官牌招開政,以無故人另擇差代,使之專意議讞。前此諸道之已爲査啓者,啓下該曹之後,亦多經年未稟處者云,罪犯明白,無可容議者,旣不可使之許久停推,以致失刑。又況其中可以傅輕之類,積抱冤鬱,幸尋生路,延頸凱望,以日爲歲,而祗因有司之玩愒,久淹桁楊之困苦,其爲民隱,孰甚於此?昨夏以後,行公無實故之長堂,捧現告推考,見今在任秋堂,始有屢度回啓者云,益加申飭,使之陸續擧行,毋更留滯。都民休戚,專係法司,遞易頻仍,亦關弊端,此後秋曹,京兆堂上之無端呈告者,切勿許捧,俾有久任責成之效,何如?大王大妃殿答曰,依爲之。出擧條奭周曰,都政除拜之守令,頃已因下敎,幾盡辭朝,而其中一二邑,或因有病,或以在外,尙有未及下去者云,令該曹申加催促,使之刻日下送。間又有移遷,而今始差代者,亦有未及差代者,曠官已久,邑弊當念,已除者卽爲催促下送,未差之代,今日政差出,亦令不多日內辭朝。從前守宰之催促者,雖或有萬不得已之實故,亦毋得過三四日之外,而近來則怠慢成習,特敎飭促之下,往往有拖過一旬者,此亦關係紀綱之一端,令喉院·銓曹另加察飭,此後過限者,隨卽摘發論勘,以爲懲勵之地,何如?大王大妃殿答曰,依爲之。出擧條奭周曰,正一品重臣,例不得行備局有司之任。行判敦寧府事金逌根,旣陞輔國,所帶有司,依例減下。行上護軍金敎根,行大護軍金履載,吏曹判書徐有榘,行大護軍鄭元容,前判尹申在植,竝備堂還差。行大護軍金蘭淳·權敦仁·洪敬謨,工曹判書朴岐壽,行都承旨徐憙淳,行護軍朴永元,俱合參聞廟謨,竝備堂差下。行戶曹判書李止淵與鄭元容·徐憙淳,竝仍察有司之任。關東句管,亦方有闕,其代,申在植差下,何如?大王大妃殿答曰,依爲之。出擧條奭周曰,今日賓筵,行於久曠之餘,而備堂進參,只有三員,事體所在,殊極未安。纔已問備請牌,姑未知承牌之當爲幾人,而至於武臣去就,與他有異,賓對懸病,有關朝綱,不可不別示警責。摠戎使李惟秀,姑先從重推考,以後無得如是之意,另加申飭,何如?大王大妃殿答曰,依爲之。出擧條奭周曰,臣於日前前執義李㙽疏批,竊有區區愚見之可以仰復者。伏覩批旨,有曰古今異宜。夫俗有汚隆,法有因革,隨時變通,固不免有古今之或異,而至於風憲之當重其任,臺閣之當峻其選,是乃治體之大綱,不易之通義,非可以古今而有異者也。臺閣風憲之官,國家所以寄耳目也,設法而俾不得出禁者,有司之所以防奸弊也。委之以耳目之寄,而待之以奸弊之防,居其官者雖欲以風采自勵,而少效其糾繩獻替之責,得乎?顧今言路之不闢,實爲目下殷憂之最,嗣服以後,何嘗聞有一言官之指陳於衮職之闕遺,時政之得失者乎?今者臺疏,固不過草草尾附,其言則亦不害爲曰可曰否之美規,而批敎之間,顯示不槪。玆事雖微,亦恐有欠於聖朝重臺閣之意也。昔漢文帝聞郞從官進言,言可者用之,不可者置之,未嘗不稱善,言雖不可,而亦稱其善,所以勸天下之善言也。況今臺疏所陳,亦未爲全然不可翕受而採施之,亦足爲來言之一助。近來憲府之出禁,果多貽弊召侮之端,似此者,固宜隨現嚴懲。監察出禁與臺臣之在家出禁者,亦當依昨年筵奏申明禁斷,而都憲外諸臺備二員詣臺後,亦許出禁,俾存臺風杜流弊之意,兩行而不悖,似爲合宜。此後論思之章,雖或有不協於淵衷者,亦勿遽加推折,以爲明目達聰,洞闢言路之地,區區之望也。大王大妃殿答曰,臺閣之急先務,雖非出禁,多有緊於此之事,何必爲民弊變通之禁亂復古,然後益有光於臺閣之風采乎?卿之惓惓憂愛之誠,平日所感歎,而此事之所不可輕議者,意有在焉,卿庶幾諒之矣。出擧條宗薰曰,顧今至重而最急,莫過於聖學進就。向筵左相以勿輟講對,懇懇仰奏,其後數旬,顒俟側聽,而尙未聞一番召接,非但說而不繹,下情抑鬱而已,臣等則固知自內講讀,必不至全闕課程,而八方聽聞,只憑朝紙者,必將曰許久曠闕,殆若相忘矣,豈不切悶乎?雖當盛夏,朝淸暮涼,廣廈便坐,引數三儒臣,討論史冊,或溫繹舊讀,足以忘暑,而其於接續將就之功,誠非少補。伏願自今,以時行對,毋至曠日停輟,區區之望也。上曰,所陳切實,當留念矣。出擧條宗薰曰,資農糧濟荒政之用,莫如牟麥,故自昔論民事者,莫不以牟還爲重,亶出備豫之意,如欲備豫,須及稍暇之時,乃易爲力,若待臨渴,則每有緩不及之歎矣。見今秋農可期登稔,來牟亦旣受明,儲積待用,此政其時,未知各道列邑,果皆如法收糴,能有充實可恃之效乎。小民槪無遠慮,長吏多喜姑息,夏糴冬糴,易作差殊之看,正穀雜穀,認爲輕重之分,或夤緣作租而久不還本,或那代換名而因循掩置,不善用蓄而蟲蠧者有之,托以改色而犯分者有之。此皆法外之事,而甚非慮遠備豫之道,按察分憂之臣,必皆着意句檢,而先事之飭有不可已。以此分付八道四都,畢糴之後,摘奸反閱,開糶之時,依式分留,如有虛留那換之弊,毋論石數多寡,到卽摘發論勘,以爲嚴懲勵謹典守之地,何如?大王大妃殿答曰,依爲之。出擧條宗薰曰,臘藥加進上,雖有增減之多寡,卽列朝古例,而昨年則有置之之命矣,不可不一番稟定而謹考謄錄,則在庚申,有臘藥單子判下定式之例。自今年加進上數爻,一依庚申例磨鍊製入似好,故敢此仰達矣。大王大妃殿答曰,依爲之。出擧條宗薰曰,本院所在羅蔘中,有陳久蠧傷者,而月前舊羅蔘二斤內入時,流來所縮之數爲三兩八錢,不得不一番經稟後,始可除減於月計單子矣。年久儲用,如干蠧損,勢所必至,而傳掌時如果消詳稱量,則豈至多數耗縮乎?此後另加嚴飭,俾無如前疎忽,何如?大王大妃殿答曰,依爲之。出擧條念淳曰,諸宰奏事。周壽曰,向因領事所奏,有翼宗大王胎封,待秋加封事命下,而聞日官言,今年則坐向有所忌,明年則無所拘云。更待來春擧行似好,故敢此仰達矣。大王大妃殿答曰,待明春擧行,可也。出擧條周壽曰,今番支勅時,自講定至于贈給,實多周旋之事,任譯輩殫誠竭力,無弊擧行,而在前如此之時,曾有請賞之例矣。首譯金相淳,效勞最多,旣已資窮,從願施賞,任譯李禮懋·韓光述·洪得泰·李時謙·玄時遇·玄啓基·朴震煥,竝施加資之典,其餘隨去譯官,亦令該院一體施賞,以爲激勸之地,恐合事宜,而係是賞典,不敢擅便,上裁,何如?大王大妃殿答曰,依已例施行,可也。出擧條念淳〈曰〉,玉堂所懷陳之。明迪曰,無所懷矣。念淳曰,今日賓對,兩司無一人進參,事甚未安。違牌諸臺竝推考,何如?大王大妃殿答曰,依爲之。出擧條命大臣退,奭周等先退。又命退出,承史以次退出。
上在昌德宮。停常參·經筵。
自開東至未時,灑雨下雨,測雨器水深一寸九分。
徐念淳啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
崔漢翼啓曰,吏曹判書徐有榘,參判申緯,參議洪學淵再牌不進推考傳旨及罷職傳旨,今方捧入,而開政命下之後,連事違召,無意承膺,事甚未安。判書·參判,竝所當更請牌招,而係是一日三牌,何以爲之?敢稟。傳曰,更爲牌招,參議只推,一體牌招。
又啓曰,吏曹判書徐有榘,參判申緯,參議洪學淵牌不進推考傳旨及罷職傳旨,今方捧入,而開政命下之後,如是違牌,事甚未安。判書陳疏,參判更爲牌招,何如?傳曰,允。參議只推,一體更爲牌招。
傳于崔漢翼曰,吏判疏批已下,卽爲牌招。
崔漢翼啓曰,吏曹判書徐有榘牌不進,參判申緯,參議洪學淵再牌不進推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安。參判所當更請牌招,而係是一日三牌,何以爲之?而判書更爲牌招,何如?傳曰,允。參議只推,與參判一體更爲牌招。
又啓曰,卽者吏曹郞廳來言,燕岐縣監李進永,憲府則雖已署經,諫院則不備,不得署經云。未署經·外,未肅拜呈告人員,竝卽牌招,以爲署經之地,何如?傳曰,一司除署經。
徐念淳啓曰,行大司憲朴晦壽,執義白東奎,掌令具行益,持平趙民植牌不進,掌令卓雲翰在外,持平愼始徽未署經,監察茶時之意,敢啓。傳曰,知道。
以大司諫金胤根,司諫趙錫龜,獻納成原默,正言洪說謨,執義白東奎,掌令具行益,持平趙民植牌不進罷職傳旨,傳于徐念淳曰,只推。
崔漢翼,以奎章閣言啓曰,璿源譜略改張件,明日自宗簿寺陪來,而內上件,今番則自本寺修正,直爲內入云,奉謨堂·宙合樓所奉件,則臣等進詣改張之意,敢啓。傳曰,知道。
又以禮曹言啓曰,卽接永禧殿官員所報,則今日之雨,正殿東邊內墻四間許,頹圮云矣。正殿至近之地,有此墻垣頹圮之患,極爲驚悚,當有慰安之節。慰安祭,不卜日今十八日設行,而改築之役,待快晴擇日擧行,何如?傳曰,允。
徐念淳,以兵曹言啓曰,卽接宗廟署入直訓鍊院主簿李義鍾牒報,則宗廟大門東邊墻垣三間頹圮云。臣在昌馳詣看審後,爲先令繕工監,以杻把子堅實圍排,依例樹柵,而衛軍二名定立,限改築間,嚴加守直,令該曹急速修築,亦令巡邏營門,申飭校卒,各別巡察之意,分付,何如?傳曰,允。
又以兵曹言啓曰,卽接東營入直哨官尹稫手本,則丹鳳門東邊墻垣四間許頹圮云。爲先令紫門監,以杻把子堅實圍排,依例樹柵,卽速修築,而把守軍兵,東營入直軍十五名除出,限改築間,嚴加守直之意,分付,何如?傳曰,允。
又以兵曹言啓曰,卽接慶熙宮入直衛將朴枝蕃牒報,則興元門南邊墻垣四間·武德門西邊墻垣三間頹圮云。爲先令繕工監,把子圍排,卽速修築,而亦令巡邏營門,申飭校卒,各別巡察之意,分付,何如?傳曰,允。
又以兵曹言啓曰,卽接西道參軍李敎明牒報,則訓鍊都監所授彰義門南邊第五城廊近處體城三間許頹圮云。爲先令繕工監堅實圍排,分授軍門,卽速修築,而把守軍兵,亦令該軍門量宜定迭,限改築間,嚴加守直之意,分付,何如?傳曰,允。
又以御營廳言啓曰,因兵曹草記,本廳字內丹鳳門東邊宮墻四間許頹圮處,東營入直軍十五名除出,哨官一員率領,限改築間,輪回嚴加守直,而該入直軍餘敎不多,宮墻外巡邏,難以分排,出番助番牙兵十五名,依例添入警巡之意,敢啓。傳曰,知道。
吏曹判書徐有榘疏曰,伏以臣病伏涔涔之中,忽伏奉天官除旨,惝怳震惕,歷屢日而不知所以自措也。噫,國以正官而理,官以得人而修,門戶以經之,才識以緯之,務盡甄別之政,仰副平允之治。其事至艱,其責至鉅,曾謂臣之迂疎謭劣,而可以擬議於是任哉?臣本駑下,百無肖似,雖其世掌銓籤,眼慣例簿,而戒深於名利之關,智局於拙滯之規,其視四選之格法,九流之品藻,茫乎若越人之章甫。不但臣之自知如此,人之知臣,孰不爲然?況臣屛處畎畝,恰過半生光陰矣。厚蒙拂拭之恩,復廁榮顯之塗,而杜門養疴,罕與人接,每見政眼,殆同三家村裏老學究,偶得斷爛邸報,口雖讀過,心實茫昧。似此伎倆,雖欲抖擻乎旣耗之精,鼓策乎已竭之力,以少答委畀之隆,其奈操無星之枰,辨錙銖之分,萬萬無其理何哉?負乘致寇,猶屬臣一身之私,而孤負再造之洪渥,玷累一初之治理,是豈細故也哉?顧臣才器不稱之外,尤有區區情懇之不敢緩聲者。臣之偏母,年今七十五矣,素抱貞疾,寧日絶少,近添痰滯,當暑尤劇,氣息凜綴,轉側須人。臣方左右扶將,末由頃刻離捨,閒漫差遣,猶當陳懇乞養,剸煩供劇,尙何可論?屢違嚴召,冞增惶隕,玆不得不冒入文字,以祈上天曲遂之仁。伏乞聖慈,俯垂鑑諒,將臣新授職名,亟許刊改,俾官方無淆,私分粗安,不勝幸甚。臣無任云云。答曰,省疏具悉。卿其勿辭行公。
上在昌德宮。停常參·經筵。
徐念淳啓曰,來二十一日,朝參日次矣,敢稟。傳曰,停。
又啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于崔漢翼曰,禮房承旨馳詣永禧殿,奉審摘奸以來。
傳于徐念淳曰,召對爲之。
崔漢翼啓曰,吏曹判書徐有榘再牌不進,參判申緯,參議洪學淵三牌不進推考傳旨及禁推傳旨,今方捧入,而開政命下之終,連事違召,無意承膺,事體所在,誠極未安。判書·參判,所當更請牌招,而判書係是一日三牌,參判係是一日四牌,何以爲之?敢稟。傳曰,參議分揀,與判書·參判,更爲一體牌招。
又啓曰,吏曹判書徐有榘,參判申緯,參議洪學淵牌不進推考傳旨及罷職傳旨,今方捧入,而開政命下,已知多日,如是違牌,事甚未安。判書陳疏,參判更爲牌招,何如?傳曰,允。參議只推,一體牌招。
傳于崔漢翼曰,吏判疏批已下,卽爲牌招。
崔漢翼,以奎章閣言啓曰,臣等進詣奉慕堂所奉璿源譜略,宙合樓所奉璿源譜略,竝改張後,還爲奉安之意,敢啓。傳曰,知道。
又以宗簿寺提調意啓曰,璿源譜略,今已修正進上矣。五處璿源閣奉安件,自本寺次第擧行,而庚辰頒賜二百件,癸卯頒賜一百件,竝爲收聚,改張還給之意,敢啓。傳曰,知道。
大王大妃殿傳于崔漢翼曰,璿源譜略跋文製述官以下,別單書入。
徐念淳啓曰,行大司憲朴晦壽,執義白東奎,掌令具行益,持平趙民植牌不進,掌令卓雲翰在外,持平愼始徽未署經,監察茶時之意,敢啓。傳曰,知道。
以大司諫金胤根,司諫趙錫龜,獻納成原默,正言洪說謨,執義白東奎,掌令具行益,持平趙民植牌不進罷職傳旨,傳于徐念淳曰,只推。
崔漢翼,以禮曹言啓曰,卽接景慕宮官員所報,則今日未時量,本宮正堂西邊內墻二間許,頹圮云矣。正堂至近之地,墻垣頹圮之患,極爲驚悚,當有慰安之節。慰安祭,不卜日今十九日設行,而改築之役,待快晴擇日擧行,何如?傳曰,允。
徐念淳,以兵曹言啓曰,碧團僉使林志馥,母年今爲八十三歲,法不當遠離赴任,呈狀乞遞,依法典改差,何如?傳曰,允。
又以兵曹言啓曰,卽接慶熙宮入直衛將朴枝蕃牒報,則興化門南邊墻垣六間許頹圮云。爲先令繕工監,把子圍排,卽速修築,而亦令巡邏營門,申飭校卒,限改築間,各別巡察之意,分付,何如?傳曰,允。
又以訓鍊都監·禁衛營·御營廳言啓曰,卽接東關王廟守直官所報,則本廟東邊墻垣三間許頹圮云。爲先堅實圍排,待晴合力改築之意,敢啓。傳曰,知道。
又以訓鍊都監言啓曰,本局分授都城彰義門南邊第五城廊近處體城三間許頹圮處,令該軍門卽速修築,把守軍兵,量宜定送事,自兵曹草記矣。今日爲始,砲手二十名,將校一人率領,限改築間,輪回守直之意,敢啓。傳曰,知道。
吏曹判書徐有榘疏曰,伏以臣冒控危懇,惕息俟命,卽伏承批旨下者,未蒙開允,嚴召繼降,惶霣震隘,不知所以自措也。噫,臣之一身,非臣之有,夷險燥濕,惟命之從,卽臣貼額銘腑之一副義諦。況當一初淸明,首重用捨,古人所謂序爵班祿而不以逮也。君子以爲深羞者,此其時也,則苟逮矣,何爵之可辭,何勞之敢憚,而至若握銓提衡,以進退人物,萬萬非衰聵如臣者所可一日冒廁者也。量而後入,人臣之炯戒,擇然後授,治朝之懿範。臣今老且病矣,視蔭待盡,餘日無幾,縱不能吐珠銜丸,以效雀蛇之報,忍復貪戀榮寵,冒據匪據,始自托於涓埃之報,終自陷於辜負之科,則臣身狼狽,固無足恤,將於國事何?到此地頭,臣雖重被誅戮,亦何以贖其萬一哉?況臣目下情私,實難供劇之狀,纔已仰暴於前章矣。臣之偏母,年深病痼,自春跨夏,長時綿綴,扶將救護,在子惟臣而已。顧臣情事,只宜乞身退養,以愛其崦嵫之餘景,而逖違之餘,未忍便訣,受恩之深,不敢自由,低徊顧戀,迄未遽以私懇上聞,而區區所自期者,惟有長依輦轂,投閒處散。時因進講之班,粗伸覲光之忱,而退而扶護,亦不患乎無暇而已。近自十數日來,臣母之病,一倍添劇,食飮全却,氣息凜綴,雜試刀圭,進寸退尺,晷刻離捨,萬無其望。臣雖欲怵迫嚴命,黽勉祗承,以此煎灼之方寸,更何以辨別錙銖,以仰答我聖上委畀之衷哉?開政成命,已過數日,而緣臣逡巡,迄今淹延,臣罪至此,合置何辟?跨日違召,分義都虧,情窮勢蹙,因極無所,玆敢略搆短章,冒瀆崇嚴。伏乞天地父母,俯垂鑑諒,仰稟東朝,亟命鐫改臣職名,以重名器,仍治臣逋慢之罪,以勵臣分,千萬幸甚。臣無任云云。答曰,省疏具悉。卿於銓地,無必辭之義,何爲曠日相持,以傷事體乎?勿辭,卽爲入來肅命。
乙未閏六月十七日辰時,上御熙政堂。召對入侍時,參贊官徐念淳,侍講官徐戴淳,檢討官宋能圭,檢校待敎金學性,假注書洪翼燮,記注官李冀禎·全國憲,各持史略第一卷,小學第四卷,以次進伏訖。上曰,史官分左右。上讀小學前受音十遍訖,命讀史略。載淳讀自大旱七年,至大雨方數千里一遍訖。上曰,以次讀之。能圭·學性·念淳等,各讀一遍訖。上曰,文義陳之。戴淳曰,湯之時必無七年之旱,而蓋其氣數之致也,湯之德必無六事之失,而出於自責之意也。無諸己而責之己,尤可見聖人自修之盛德,伏願體念焉。上曰,下番陳之。能圭曰,天地,萬物之父母也,人君,萬民之父母也。湯爲民禱野,反躬自省,以湯之德,寧有所失,而六事之責,誠意上格,其言未已,大雨隨至。蓋天人一理,感應捷如影響,伏願於天人一理之際,深留聖念焉。上曰,閣臣陳之。學性曰,湯,聖君也,寧有六事之失,而聖人不以聖自居,故或慮其有過,而自責之切如此。此非徒有光於湯德,實千古人君之所宜鑑戒。伏願於此等處,勿以謂往跡而深加體念焉。上曰,參贊官陳之。念淳曰,諸臣所陳文義皆切實,而若不留神諦聽,猛加省察,則徒歸文具,恐無實效矣。下番天人一理之說,又甚剴切,不必遠稽古事,雖以近日言之,跨朔霪,慮在極備,其爲痒於稼而害於民者,有不可勝言。禜享纔設,霽意猶漠,上下憂惕,聖心憧憧,何幸今日,特命召對。日前大臣,有以無曠聖學仰勉,而曾未數日,示此開納,尤仰聞善若決之盛也。臣等有喜欣欣,相率詣閤之際,忽見天氣晴佳,潦意快收,若有暗合於言未已之感,此豈非天人感應,速於影響之義乎?然則湯之旱,今之雨,均不爲災,而今之有晴,猶湯之得雨也。伏願殿下,常加警勵於天人。上曰,雨而不雨,則必反躬而自省曰予必有所失矣,日暘而不暘,則亦惟曰予必有所失矣云爾,則仁天降監,雨暘時若,八方之民,自安於屢豐,與天合德,亶在是矣,念哉念哉。上曰,史官讀之。冀禎·國憲等,各讀一遍訖。上掩卷,命史官就座。仍命退,諸臣以次退出。
上在昌德宮。停常參·經筵。
徐念淳啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
徐憙淳啓曰,左承旨朴宗休,右副承旨吳取善,同副承旨金東健,今日不爲仕進,竝卽牌招,何如?傳曰,允。
傳于崔漢翼曰,禮房承旨馳詣景慕宮,奉審摘奸以來。
徐憙淳啓曰,吏曹判書徐有榘牌不進,參判申緯,參議洪學淵再牌不進推考傳旨及罷職傳旨,今方捧入,而開政命下,已至多日,連事違召,無意承膺,事體所在,誠極未安。參判所當更請牌招,而係是一日三牌,何以爲之,而判書更爲牌招,何如?傳曰,允。參議只推,與參判一體牌招。
又啓曰,吏曹判書徐有榘,參判申緯,參議洪學淵牌不進推考傳旨及罷職傳旨,今方捧入,而開政命下,已至多日,如是違牌,事甚未安。判書·參判,竝更牌招,何如?傳曰,允。參議只推,更爲一體牌招。
以璿源譜略跋文製述官以下別單,傳于崔漢翼曰,提調兼兵曹判書金在昌,跋文製述官左議政洪奭周,內下豹皮一令賜給,國朝御牒書寫官兼纂修監印校正官興完君是應,熟馬一匹賜給,纂修監印宗簿正鄭進明加資,主簿趙民植·黃麟淳,直長黃基鎬,別工作監役金學模竝陞敍,未陞六者陞六,書寫忠義衛宋禧鼎,加出忠義衛洪若弼,竝相當職除授,國朝御牒八高祖圖,璿源譜略總敍·跋文,王妃世譜續中草及王妃世譜正書,璿源譜略八高祖圖總敍·凡例·跋文,刊本正書,題目書寫寫字官李東秀·林行獜·趙命錫·安思豐·康在興,已上竝加資,其餘寫字官,令本衙門高品付料,未付料人,令該曹從厚施賞,唱準·畫員·日官·計士·捕校·錄事·員役·工匠等,令該曹參考前例,分等施賞。
傳于徐念淳曰,召對爲之。
徐念淳啓曰,行大司憲朴晦壽,執義白東奎,掌令具行益,持平趙民植牌不進,掌令卓雲翰在外,持平愼始徽未署經,監察茶時之意,敢啓。傳曰,知道。
以大司諫金胤根,司諫趙錫龜,獻納成原默,正言洪說謨,執義白東奎,掌令具行益,持平趙民植牌不進罷職傳旨,傳于徐念淳曰,只推。
以左承旨朴宗休,右副承旨吳取善,同副承旨金東健牌不進罷職傳旨,傳于徐念淳曰,只推。
徐念淳,以都摠府言啓曰,今日入直內三廳武兼·禁軍及軍兵等,當爲中日習射技放,而雨勢如此,不得設行之意,敢啓。傳曰,知道。
又以兵曹言啓曰,宣傳官吳一善,病難供職,呈狀乞遞,改差,何如?傳曰,允。
乙未閏六月十八日酉時,上御熙政堂。召對入侍時,參贊官徐念淳,侍講官尹興圭,檢討官宋應龍,檢校待敎金學性,假注書洪翼燮,記注官全國憲·金鳳梧,各持史略第一卷,小學第四卷,以次進伏訖。上曰,史官分左右。上讀新受音,自父母之喪,止華麗之物十遍訖。上掩卷,命讀史略,興圭讀自陽崩,止號稱中宗一遍訖。上曰,次第讀之。應龍·學性·念淳等,各讀一遍訖。上曰,文義陳之。興圭曰,此章德字最好,而悔過二字,尤可深玩。蓋太甲,初雖不明,及其改過而修德,終爲天下之聖君,故傳曰,人誰無過?改之爲貴。顔子不貳過,孔子曰,過則勿憚改。太甲自責舊愆,懋修其德,始不免於昏暗,而終則至於聖賢之域,伏願於此等處體念焉。上曰,桐宮何謂也?興圭曰,桐,成湯墓陵之地,而就其地營宮室,故曰桐宮也。上曰,下番陳之。應龍曰,太戊,賢君也,桑穀,災異也。弭災之道,不外乎德,故中宗益進其德,修先王之政,而桑穀枯死。古者明王,遇災恐懼,反躬修省,感應之發,有若是矣。當今一初淸明之治,諸福之物,可致之祥,宜無不至,而近日之雨,實多痒稼之慮。伏願殿下,緝熙聖學,日就月將,則休應滋至,啓東方無疆之休矣,豈不盛哉?上曰,閣臣陳之。學性曰,此章所云先王之政,最宜深念處也。修先王之政者,謂其日用事爲,皆以先王爲法也。傳曰,非先王之法言不敢道,非先王之法服不敢服。惟我列聖朝禮樂刑政,莫非良法美規,殿下於政令施措之間,動靜語默之際,皆以我聖祖爲則,則不覺其德修而自臻於聖人之域矣,伏願念哉念哉。上曰,參贊官陳之。念淳曰,成湯,聖君也,責躬而致大雨方數千里,感應於言未已之頃。中宗,賢主也,修德而致桑穀枯死,感應於三日之後。感應之速與緩,可以見聖與賢之別矣。殿下於此,深留聖念,修德不但以中宗自期,責躬必以成湯爲法,聖而又聖,亟臻大聖人閫域,是臣區區之望也。學性曰,凡於字句之間,若有疑晦處,必質問而明辨焉。上曰,史官讀之。賤臣國憲·鳳梧,各讀一遍訖,上掩卷。念淳曰,史官初不就座,徑先進前,揆以筵體,事甚未安。當該史官,推考,何如?上曰,依爲之。念淳曰,此後則新受音亦陳文義,似好矣。上曰,唯。仍命退,諸臣以次退出。
上在昌德宮。停常參·經筵。
金東健啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
朴宗休啓曰,假注書尹錫泳,身病猝重,勢難察任,今姑改差,何如?傳曰,允。
尹錫泳改差,代以李廷斗爲假注書。
傳于朴宗休曰,召對爲之。
崔漢翼啓曰,卽見慶尙左水使李悌彬倭船徑歸事狀啓,則不善封裹,油痕狼藉,事甚疎忽。原狀啓係是邊情,故雖不得不捧入,而該帥臣不可無警,推考,何如?傳曰,允。
吳取善啓曰,吏曹判書徐有榘,參判申緯,參議洪學淵再牌不進推考傳旨及罷職傳旨,今方捧入,而開政命下,已至多日,一向違牌,無意承膺,事體所在,萬萬未安。判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,更爲一體牌招。
又啓曰,吏曹判書徐有榘,參判申緯,參議洪學淵牌不進推考傳旨及罷職傳旨,今方捧入,而開政命下,已至多日,如是違牌,事甚未安。判書·參判,竝更牌招,何如?傳曰,允。參議只推,一體嚴飭。牌招如有違牌,勿爲呼望。
傳于朴宗休曰,吏曹判書有闕之代,前望單子入之。
吏曹判書前望單子入之,金學淳落點。
傳于朴宗休曰,左副承旨許遞,前望單子入之。
承旨前望單子入之,金正喜落點。
朴宗休,以吏批言啓曰,恭陵令韓致逈,以其身病,呈狀乞遞,依例改差,何如?傳曰,允。
又以吏批言啓曰,司䆃寺主簿羅啓南,受由後過限不上來,依例改差,何如?傳曰,允。
有政。吏批,判書金學淳未肅拜,參判申緯,參議洪學淵進,左承旨朴宗休進。以嚴錫履爲副修撰,趙寅永爲右參贊,宋冕載爲判尹,李穆淵爲刑曹參判,李竣祜爲兵曹參知,金敎根爲判義禁,朴岐壽爲知經筵,李若愚爲同春秋,尹師殷爲宗簿正,尹榮遠爲敦寧主簿,金東獻爲司僕主簿,李德愚爲宗簿直長,姜彝九爲假監役,洪逸淵爲司䆃主簿,李復鉉爲恭陵令,李海存爲牙山縣監,兼養賢直長單白文鳳,校書正字單吳相昱,宗簿正鄭進明。今加通政加資事,承傳。
兵批,兼判書金在昌病,參判李光正病,參議申在獻入直進,參知未差,同副承旨金東健進,同知單林驥老,大護軍申在植,護軍李道在·李若愚,副護軍李發源·沈啓錫·鄭進明·金獜鍾,副司果黃基鎬·金學模,以上竝單付。
吏批,再政。以李若愚爲左尹,鄭祉榮爲景慕宮令,李鳳來爲司䆃奉事,李敏緖爲假監役。
兵批,再政。大護軍徐有榘,副護軍崔漢翼,同知單金天禧,以上竝單付。
金東健啓曰,行大司憲朴晦壽,執義白東奎,掌令具行益,持平趙民植牌不進,掌令卓雲翰在外,持平愼始徽未署經,監察茶時之意,敢啓。傳曰,知道。
以大司諫金胤根,司諫趙錫龜,獻納成原默,正言洪說謨,執義白東奎,掌令具行益,持平趙民植牌不進罷職傳旨,傳于金東健曰,只推。
以漢城府民家頹壓人命壓死別單,傳于金東健曰,恤典,令該廳卽爲題給事,分付。
以慶尙左水使李悌彬狀啓,倭大船初不交替於東萊境,任自徑歸,不善檢飭,致有此擧,惶恐待罪事,傳于金東健曰,勿待罪事,回諭。
吳取善,以奎章閣言啓曰,明日卽奎章閣演慶堂奉審日次,臣等進詣擧行之意,敢啓。傳曰,知道。
金東健,以備邊司言啓曰,卽見京畿監司金道喜狀啓,則今十三日之雨,抱川民家十六戶,盡爲漂流,男女壓死爲二十一名矣。潦雨極備,窮蔀罹災,民命渰沒,至於此多,其爲慘矜,實倍尋常。別恤典之題給,生前身·還布之蕩減,旣有他邑已施之例,使之一體擧行。漂流之戶,雖不甚夥,係是全一村竝入於汰落之中者,則其蕩析無依之狀,不可無拔例顧恤,公私各樣稅役,亦令特爲蠲免,幾死之十一名,另給救療之資,俾有全活之效。月前海溢之後,喬桐一邑漂頹渰溺之數爻,自該營先爲修啓,而南陽等七邑鎭受傷形止,待水退摘奸登聞之意,亦旣措辭於狀啓之中矣。今已跨朔,尙無皁白,消詳摭實之際,雖無怪其少費日字,而前啓之後,洽爲三旬,民事所關,亦豈容如是稽滯?該道臣推考,使之卽速登聞,何如?傳曰,允。
吏曹判書徐有榘疏曰,伏以臣猥將衷懇,再瀆天聽,自顧煩屑,惟譴何是俟,不意威罰不加,溫批隨下,諭之以無必辭之義,責之以以傷事體。臣仰感寬假之仁,俯訟冒昧之辜,徊徨隕越,不知攸措。臣於銓地,未曾有宿趼,則其無必辭可引之義,誠如聖批開諭,而竊伏念自古人臣之辭職,未必皆有處義之鐵限而然也。有以才器不稱而辭焉,有以年力衰耗而辭焉,有以烏鳥情私而辭焉,往往有七辭十辭而不知止焉。下不復以煩瀆爲懼,上必有以曲賜體諒,豈非以擔子輕重,擔者自知,而九經體下之仁,終不欲縛束而馳驟之也歟?臣於新授職名,以言乎選格則瞽者之采色也,以言乎品藻則魯儒之煙霧也,以言乎擔夯則僬僥之千匀也。反復揣量,自知甚明,何敢一毫飾讓於推心置腹之下哉?況臣命途畸險,傍尠子姓,病母牀笫之側,臣若跬步離捨,則尋醫問藥,更無其人。似此懇迫之情理,不以仰首鳴呼于仁覆之天,而更誰因極?噫,臣以風波濱死之縱,荷先朝罔極之恩,陶甄湔沸,致此通顯,頂踵毛髮,都歸造化,隕結糜粉,未酬萬一。今於雲鄕日邈,萬事成昔之後,區區自效於追先報今之義者,惟有曰罔擇夷險,隨分陳力而已。是以鐘鳴漏盡,任他嗤笑,恭命趨造,隕斃爲期,皦然此心,可質神明。苟非材器之萬難堪承,情理之萬難供劇,顧何心仰拂恩旨,辭榮就罪,甘自陷於孤恩負國之科也哉?宋臣敺陽修之告其君曰,神功不宰而萬物得以曲成者,唯各從其欲,天鑑孔昭而一言有以感動者,在能致其誠。臣每讀至此,未嘗不三復興喟於天地交泰之氣像也。臣固誠淺辭訥,不足以感格天聽,而仰唯大專槃物之仁,亦必有測然垂憐於一物之不得其所矣。開政成命,今踰四日,而一向淹筵,擧行此遲,國體朝綱,虧損無餘。一日虛縻,增一日之瘝曠,二日虛縻,添二日之罪戾,違召路阻,轉益惶蹙,玆敢冒萬死隨牌申籲,冀垂矜諒。儻蒙察臣迫隘之情,遞臣匪據之職,俾重任毋瘝,成命不淹,仍命攸司,勘臣逋慢之罪,以肅朝綱而礪具僚,則以公以私,千萬幸甚。臣無任云云。答曰,省疏具悉。無論所執之如何,一向强迫,亦非禮使之道,本職特爲許遞。
乙未閏六月十九日辰時,上御熙政堂。召對入侍時,參贊官朴宗休,檢校直閣吳取善,侍講官尹興圭,檢討官宋應龍,假注書洪翼燮,記注官張鉉喆,別兼春秋徐憲淳,各持史略第一卷,小學第四卷,以次進伏訖。上曰,史官分左右。上讀新受音,自男子無故,止不可不愼十遍訖。上曰,文義陳之。興圭曰,此自止及上下大文,皆言居喪,謹愼之節,而愼之一字,最切要於聖學矣。中庸所云戒愼乎其所不覩,恐懼乎其所不聞,此是君子愼獨工夫,而又以書所云愼乃儉德,惟懷永圖,詩所云敬愼威儀,維民之則觀之,則古聖人修齊治平之術,莫不於愼字上用力。蓋於是慥慥,益懋推擴之道,而有曰非禮勿視,非禮勿聽,又曰時然後言,時然後食,此莫非愼字工夫,則尤有切於日用飮食起居之節矣。伏願殿下,尤於此等處,深加致愼焉。上曰,下番陳之。應龍曰,居喪之禮,當如是矣。在昔宣廟朝,執喪盡禮,孝德之實,感動中外,故其時臣民悅服,而以爲人君不能爲治者,以其無根本之德而然也。今夫孝德如此,推此而修身治國,將無往而不用其極,此是東方萬世太平之基址。大抵居憂之禮,無異古今,而孝是百行之源也,伏願殿下體諒焉。上曰,閣臣陳之。此章卽居喪之事,別無文義之可陳,而大抵嫌疑之際,所以辨事爲之善惡。苟明於嫌疑之際,可以知事爲之善惡,知事爲之善惡,亦可以明嫌疑之際矣。嫌疑與善惡,互爲終始,伏願深究焉。上曰,參贊官陳之。宗休曰,居喪之禮,別無文義之可陳,而上番所奏愼字之義,最爲切要。其於聖學之上,無處不可,伏願體念焉。上掩卷,開小學,命次第讀之。興圭·應龍·取善·宗休等,讀自自太戊,止號稱高宗,各一遍訖。上曰,文義陳之。興圭曰,武丁之世,飛雉升鼎而雊,此是不能修德之故也。大抵德以致祥,否德召災,固是當然之理,而草木禽獸,同是天地化育中物,則一氣孚感,理信不誣。是以黃帝之時,鳳棲阿閣,獜遊郊棷,乃是至德之致,而至如太戊之世,桑穀之朝生暮拱,豈非否德之召乎?然武丁乃於此時,懼而反己,聿修厥德,以消雊雉之災,復致殷道之興,此所以爲殷之高宗而後王之所當監法者也。伏願留心澄省,以反己二字爲一初修德之資焉。上曰,下番陳之。應龍曰,高宗夢說,只是一誠字而已。蓋人君以至誠求賢,則天必生賢輔以與之矣。高宗恭默思道之心,純一不二,與天無間,故夢寐之間,帝齎良弼,其念慮所孚,精神所格,非偶然而得者也,感應之理,豈不昭昭乎?是知人君不患不得賢,患所以求之之道不誠。若使至誠感天,則何巖穴之幽不可得,何山林之深不可致?雖聖智之君,不能獨理,必以得賢爲務,故孟子曰,堯以不得舜爲己憂,舜以不得禹·皐陶爲己憂,伏願殿下,深加軫念焉。上曰,閣臣陳之。取善曰,玉堂上下番已爲詳奏,臣無更陳者矣。上曰,參贊官陳之。宗休曰,臣則無可更奏者,而玉堂上下番所陳文義皆切實,伏願深念焉。上曰,史官讀之。賤臣鉉喆·憲淳等,各讀一遍訖。上掩卷,命退,諸臣以次退出。
上在昌德宮。停常參·經筵。
藥房都提調朴宗薰,提調權敦仁,副提調徐憙淳啓曰,伏未審日間,聖體,若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
金東健啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
朴宗休啓曰,右承旨徐念淳今日不爲仕進,卽爲牌招,何如?傳曰,允。
金東健啓曰,備邊司郞廳來言,今日賓廳日次,而領議政未差,左議政洪奭周有身病,右議政朴宗薰無時急稟定事,不得來會云矣,敢啓。傳曰,知道。
朴宗休啓曰,右副承旨金正喜,時在京畿果川地,斯速乘馹上來事,下諭,何如?傳曰,允。
金東健啓曰,行大司憲朴晦壽,執義白東奎,掌令具行益,持平趙民植牌不進,掌令卓雲翰在外,持平愼始徽未署經,監察茶時之意,敢啓。傳曰,知道。
以大司諫金胤根,司諫趙錫龜,獻納成原默,正言洪說謨,執義白東奎,掌令具行益,持平趙民植牌不進罷職傳旨,傳于金東健曰,只推。
以右承旨徐念淳牌不進罷職傳旨,傳于金東健曰,只推。
以漢城府民家頹壓別單,傳于吳取善曰,恤典令該廳卽爲分給事,分付。
朴宗休,以實錄廳摠裁官意啓曰,時政記移安日字,令日官推擇,則今閏六月二十四日爲吉云,以此日擧行,何如?傳曰,允。
又以實錄廳摠裁官意啓曰,春秋館所藏時政記,自庚申七月初五日至甲午十一月十八日,今當移奉矣。亦依庚申已例,內閣日省錄及政院日記,一體移奉,而次次移奉之際,每煩草記,事涉未安,依前除草記擧行之意,敢啓。傳曰,知道。
又以禮曹言啓曰,卽接黃海監司徐萬淳移文,則以爲,海州牧鄕校聖殿材瓦,間間朽傷,多有滲漏,鋪陳亦爲渝破,不可不趁今修改,先告事由,移還安祭香祝,自本曹啓稟下送云矣。海州牧聖殿修改時,先告事由,移還安祭香祝,卽令該司照例磨鍊下送,從便卜日設行之意,竝爲分付,何如?傳曰,允。
金東健,以兵曹言啓曰,本曹軍布畿·湖兩道未納之數,合而計之,至近三萬兩矣。曹用因此匱乏,應下每患癈却,事未前有,大違法式。京畿則陽智縣自辛巳排捧條,至甲午十二月當,終不上納,外此諸邑,亦有三年條未納者,事之駭然,莫此爲甚。道臣一邊嚴飭列邑,刻期督捧,一邊詳査委折,論罪啓聞事,分付道臣,而雖以忠淸道言之,價布責納,自是兵使所管,忠州等諸邑,有此許久過限,而帥臣不惟不嚴飭督捧,竝與最多數未納邑守令之啓聞論勘,尙此稽遲,誠極可駭。忠淸兵使李濟和,爲先從重推考,何如?傳曰,允。
刑曹啓目粘連,河東金淡叔獄事段,緊搊衣襟,蓋出泄憤之計,推擠扼項,非有欲殺之心,特貸其命,施以次律,何如?判付。啓,依允。
又啓目粘連,金海鄭日得獄事段,彼此推擠,互相顚仆,鬧端起於微細,憤心在於分錢,則其與用意而戕殺,煞有間焉,特施次律,何如?判付。啓,依允。
又啓目粘連,三登鄭昌國獄事段,仰面頹臥之人,踢蹴之時,足尖之誤觸,容或無怪,而足勢易上,囊卵垂下,以易上之足勢,踢垂下之囊卵,其勢末由,毆無顯著之痕,踢無眞的之證,似此蓄擬之案,特施次律,何如?判付。啓,依允。
又啓目粘連,平壤黃義秀獄事殷,積財釀禍,懷璧爲罪,惟彼基廷輩,含憾於欲爲人後,而不得發怒於他人,入室而作主,乃叔乃姪,刺背刺腿,顧此義秀者,計出免禍,以石以瓦,隨執隨打,使彼兩箇之命,斷送於一人之手,究厥心腸,極爲凶悖。訊推得情,何如?判付。啓,依允。
又啓目粘連,安岳姜岐鳳獄事段,彼赴此迎,兩人俱立,足勢之高,豈至於項頷,實因不可謂端的,房中着鞋,理所必無,證供自歸矛盾,雖有傷命之跡,非出必殺之心,分付道臣,施以次律,何如?判付。啓,依允。
又啓目粘連,啓目黃州崔光祚獄事段,揮打之傷,乳之靑㾗分明,觸傷之跡,腸中之刺痛如割,纔到四日,遽斷一縷,其情其跡,合置重典,而謹按大明律毆傷妾致死者,杖一百徒三年,以夫毆傷妾致死,旣無償命之律,道臣傅輕之論,儘有意見,依本律施行,何如?判付。啓,依允。
又啓目粘連,載寧金召史獄事段,七十處傷痕,毒手屢加,姑惡可知,二八年女子,惟命是聽,婦道恭執,生死之可憐,莫非尤甚,而第念,此獄與凡人毆死有異,大明律毆殺子婦條,有曰,以非理毆子孫婦至死者,杖一百徒三年,依本律施行之意,分付道臣,何如?判付。啓,依允。
又啓目粘連,晉州柳達祚獄事段,左肋之紫黯,係是要害之處,兩手之伸直,實爲被打之証,詞證俱備,正犯首實,論以獄體,法當償命,依前訊推,期於取服,何如?判付。啓,依允。
又啓目粘連,咸陽韓得成獄事段,勒曳而猶有生意,則蹴踏而竟致絶命,行兇情節之慘毒兇險,莫有其於此獄,眞贓已露,情跡莫掩,依前訊推,期於取服,何如?判付。啓,依允。
又啓目粘連,慶州金斗萬獄事段,詞證俱備,傷痕狼藉,巿人之觀,難掩十目,鄰保之納供,如出一口,而三處踢傷,無非要害之地,兩次逃避,可見眞贓之露,更加訊推,期於取服,何如?判付。啓,依允。
又啓目粘連啓目,新溪李光祚獄事段,流丐討食之類,在主家行祭之前,其所嗔責,理所固然,而乃反執袂而肆惡,發火而咆喝,以致光祚毆打之事,究其情則蓋出驅逐之計,非有殺害之心,而被打致死,旣甚丁寧,依前訊推,何如?判付。啓,依允。
又啓目粘連啓目,平山金貴得獄事段,登駄木何等器仗,偏左處乃是要害,以若器仗,打彼要害,參證俱備,斷案已成,更加訊推,殷栗安明甲獄事段,腎囊之浮大紫黯,檢驗之實因明的,項頸之淡靑間白,死後之假縊自著,與他殺獄,不可比論,嚴訊得情,何如?判付。啓,依允。
又啓目粘連,載寧韓才公獄事段,麥田守直,旣在累失之餘,人跡殊常,適當欲捉之時,認爲有盜,逞行毒手,致有此殺變,而草賊旣已捕捉,則與人家夜入,少無間焉,施以次律,何如?判付。啓,依允。
又啓目粘連,鳳山尹之交獄事段,藩籬不因,引盜入室,白晝人家,將行偸竊,至於見捉之境,偸物裹袱,可見眞贓,大明律有曰,夜無故入家者,登時殺死勿論,白晝與昏夜雖異,眞贓旣已見捉,與無故戕殺,大有異焉,特施次律,何如?判付。啓,依允。
乙未閏六月二十日辰時,上御熙政堂。大王大妃殿垂簾,藥房入診入侍時,都提調朴宗薰,提調權敦仁,副提調徐憙淳,檢校直閣吳取善,假注書洪翼燮,記注官李冀禎,別兼春秋朴齊憲以次進伏,醫官金漢雋·李昌奎·南正吉,進伏楹外訖。上曰,史官分左右。宗薰等曰,雨雖稍霽,東風頗涼,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。宗薰曰,醫官待令,當入診乎?上曰,唯。漢雋等以次入診,退伏楹外。宗薰曰,進奏脈候。漢雋等以次奏曰,脈候左右三部調均矣。大王大妃殿曰,近因潦水,閭巷渰死者多云,極爲矜惻,秋節已至,而終無快霽之意,悶然矣。宗薰曰,數日則稍有霽意,然禾穀專藉暘氣,而日候終未晴鮮,東風從以稍涼,前雨旣多,應無更霔之慮矣。今後日候若調適,則已損之穀,縱無可論,餘存之物,尙可成熟,且南中之雨頗少云,庶望其結實矣。大王大妃殿曰,日氣若連好,則餘在者無慮乎?宗薰曰,見今所望,惟在成實,而今後日氣若調均,則可以登場,然至於黍粟,則難保其豐稔,若豆太禾穀,則結實與否,惟在來後之調和矣。大王大妃殿曰,然則幸矣。宗薰曰,今番海溢,被災者甚多,田畓沈墊,人命渰死,至若畿內抱川,則汰落尤多,極爲驚慘,三南則稍勝云,而傳聞如此,未詳其然否矣。大王大妃殿曰,被災者蕩減其身還布,已各別申飭,期有實效,若有名無實,則豈顧恤之本意乎?宗薰曰,下敎至當矣。每加申飭,而恐歸有名無實之科,故行會之際,善爲措辭,隨卽董飭,外邑擧行,似不泛忽矣。身還布蕩減於渰死之人,至於田畓被浸處則待秋成,例令該守令看審俵災矣。大王大妃殿曰,別恤典何謂也?宗薰曰,若在當年,或値水火之際,則例自賑廳助給者,是原恤典也。其外自朝家別給穀物,使該道該邑隨災隨給,係是原典之外,故皆謂之別恤典也。身故者蕩減其還與布,而其外被災處,則元無蕩減之典矣。正廟朝,特爲申飭,厚給恤典,至今遵行,而後因匱乏,或不得如例,且中間吏緣爲奸,雖出捐公物,而民不蒙實惠,故昨年爲此仰奏,而俾勿如是之意,另加申飭矣。大王大妃殿曰,大臣就座。仍命退,諸臣以次退出。
上在昌德宮。停常參·經筵。
金東健,以都摠府言啓曰,今日入直內三廳武兼禁軍及軍兵等中日習射技放,請出標信。傳曰,知道。
金東健啓曰,來二十五日朝參日次矣,敢稟。傳曰,停。
又啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
朴宗休啓曰,右承旨徐念淳今日不爲仕進,卽爲牌招,何如?傳曰,允。
金東健啓曰,判義禁金敎根,判尹宋冕載,刑曹參判李穆淵,除拜後過三日不爲出肅,竝依定式推考警責,仍卽牌招察任,何如?傳曰,允。
傳于金東健曰,召對爲之。
徐念淳啓曰,行大司憲朴晦壽,執義白東奎,掌令具行益,持平趙民植牌不進,掌令卓雲翰在外,持平愼始徽未署經,監察茶時之意,敢啓。傳曰,知道。
以大司諫金胤根,司諫趙錫龜,正言洪說謨,執義白東奎,掌令具行益,持平趙民植牌不進罷職傳旨,傳于徐念淳曰,只推。
朴宗休,以禮曹言啓曰,山陵陵上後面曲墻內補築之節,待快晴更爲擇吉擧行事,啓下矣。補築吉日時,令日官朴周煥推擇,則今閏六月二十七日卯時爲吉云,以此日時擧行事,分付,何如?傳曰,允。
又以禮曹言啓曰,禜祭設行,積雨快霽,伊後日候,連爲晴和,報謝之節,當爲擧行,四門報謝祭吉日,令日官朴周煥推擇,則今閏六月二十七日爲吉云,以此日設行,而謹依受敎,勿閉城門事,一體知委擧行,何如?傳曰,允。
徐念淳,以義禁府言啓曰,江原監司趙容和狀啓內,狼川前前縣監成原默罪狀,令攸司稟處事,啓下矣。成原默時帶臺職,令政院先捧遞差傳旨後,拿囚之意,敢啓。傳曰,知道。
徐念淳啓曰,因義禁府草記,獻納成原默以前任狼川縣監時事,今方拿囚矣。依定式遞差傳旨捧入之意,敢啓。傳曰,知道。
刑曹啓目粘連,結城金用大獄事段,死者之於元犯,曾結兄弟之誼,素有親愛之心,其無殺心,不言可想,事在無心,跡近過誤,施以次律,何如?判付。啓,依允。
又啓目粘連,淸州金成云獄事段,乘醉口詰,非深怒之事,當場膝築,異必殺之心,而初檢再檢,傷㾗旣不顯著,更招三招,詞證更多疑眩,令道臣更査登聞之後,稟處,何如?判付。啓,依允。
又啓目粘連,黃磵李江牙之獄事段,兩次縛打,傷㾗狼藉,衆招同辭,詞證俱備,更加訊推,期於得情,何如?判付。啓,依允。
又啓目粘連,恩津權鑄獄事段,其父被踢致死,在於辜限之內,屬纊之際,父有遺言,出問之時,母語悲切,爲其子者,不顧死生,有此復讐之擧,爲父復讐者,論以減等,載在法典,施以次律,何如?判付。啓,依允。
又啓目粘連,懷德車老哲獄事段,微堅非必死之重證,色赤異受傷之猛毒,未有其外著,歸之內傷,已有受敎申禁者,特減其死,施以次律,何如?判付。啓,依允。
乙未閏六月二十一日申時,上御熙政堂。召對入侍時,參贊官金東健,檢校直閣吳取善,侍讀官金錫淳,檢討官權溭,假注書洪翼燮,記注官李冀禎,別兼春秋曺雲承,各持史略第一卷·小學第四卷,以次進伏訖。上曰,史官分左右。上讀新受音,自父母之喪,止且無所施,十遍訖,命陳文義。錫淳曰,居喪之禮,不當出門,而若至不得已而,則必也樸馬布鞍,屛去華麗,此可見居喪致謹之義也。臣待罪玉署,適値停講之時,未登前席,不勝抑鬱,今因召對之命,幸得昵侍,承聆玉音,榮耀極矣。第伏念,講讀之際,益加留神,句讀無間斷,字音必精熟,然後最爲將就之要道,是臣區區之望也。上曰,下番陳之。溭曰,此章旨義,別無敷衍仰奏者,而浮屠出自西域,卽蠻夷之俗也。自漢漢明帝時,始入中國,惑世誣民,流害滋甚,至我朝嚴斥之,僧尼不得入城,毁尼院設北學,蓋崇儒重道,闢廓異端,乃列聖朝家法也。伏願監法焉。上曰,閣臣陳之。取善曰,佛法始自漢漢明帝時入于中國,言語不通,衣服殊制,口不言先王之法言,身不服先王之法服,且不知君臣之義,父子之情,卽夷狄之道也。迂怪虛誕之類,倡作天堂地獄之論,滅罪資福之言,惑世誣人,百姓愚冥,易惑難曉,以致凡於喪事,供佛飯僧,轉相倣效,數千年已來,其害滋蔓,正人君子之憂嘆,厥有久矣。亦我東方,未免麗末遺風,猶有僧尼寺刹,誣民傷俗,而殿下苟欲以救斯弊,則崇儒重道,以明先王之政,不用斥退而自除,伏願留念焉。上曰,參贊官陳之。東健曰,玉堂上下番所奏該備,而閣臣崇儒重道之說,尤爲切實,伏願深究焉。上掩卷,開史略命次第讀之。錫淳·溭·取善·東健等讀自自武丁,止言足以飾非,各一遍訖。上曰,文義陳之。錫淳曰,武乙之僇辱天神,帝辛之拒諫飾非,俱爲無道之主,災及其身,天道不誣,書之史冊,垂戒百王,善惡之幾,於此益驗矣。上曰,下番陳之。溭曰,天神卽上天之主宰也,天雖至高而聽卑,神理至微而亦顯,凡人主治忽之幾,善惡之念,無不監臨。故語曰,暗室欺心,神目如電,自古聖君哲辟,敬天敬神,一心對越,動靜云爲之際,罔敢或忽。此實畏天之義也。伏願體諒焉。上曰,閣臣陳之。取善曰,武乙慢天之事,已無可言矣。蓋帝王受天明命,居天之位,行天之道,其事至重至嚴,而先賢有言曰,事天如事親,亦必敬必愼之意也。堯典欽若昊天,曆象日月星辰,此敬天之事也。舜典欽哉惟時亮天功,此相天之事也。周書夙夜祗懼,類于上帝,此畏天之威也。且以商書言之,敬天之事,畏天之威,如彼其盛,克享天祿。至於武乙,慢天無道,或爲僇辱,或爲仰射,天乃赫然,暴雷震之。由此觀之,不敢不敬也。惟我列聖朝敬畏上天,雖盛暑之時,必閉戶而臥,日月星辰風雲雷雨,亦必尊敬而言之。伏願殿下,鑑法祖宗,必致敬愼,毋或少忽焉。上曰,參贊官陳之。東健曰,帝王之道,敬天居先,而人君之一動一靜,上帝監臨,一念之善惡,而休咎係焉。故曰,作善,降之百祥,作不善,降之百殃,敬天之道,其斯須可忽乎?伏願於此等處體念焉。上曰,史官讀之。賤臣冀禎·雲承等,各讀一遍訖。上掩卷,命史官就座。仍命退,諸臣以次退出。
上在昌德宮。停常參·經筵。
徐念淳啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,在外及有實故臺諫竝許遞,政官牌招開政。
傳于徐念淳曰,召對爲之。
朴宗休啓曰,吏曹判書金學淳,參判申緯,參議洪學淵牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判竝更牌招,何如?傳曰,允。參議只推,一體牌招。
又啓曰,吏曹判書金學淳,參判申緯,參議洪學淵再牌不進推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安。判書·參判,所當更請牌招,而係是一日三牌,何以爲之?敢稟。傳曰,更爲牌招,參議只推一體牌招。
徐念淳啓曰,大司憲·執義·掌令二員,持平二員未差,監察茶時之意,敢啓。傳曰,知道。
以濟州防禦使朴長復狀啓,判官金英業身死事,傳于朴宗休曰,令該曹口傳差出,催促下送。
吏曹口傳政事,以申義恒爲濟州判官。
兵曹口傳政事,副司果洪說謨。
兵曹啓目粘連,啓下是白有亦,觀此忠淸兵使李濟和狀啓,則公州營將權載秉,親年今爲八十三歲,其在法例,合有變通之道,令該曹考例稟處亦爲白有臥乎所,公州營將權載秉,依法典改差,何如?判付。啓,依允。
刑曹啓目粘連,江陵安英憲獄事,相抱而自顚,在上之膝,觸於仰者之胸,乃是無心也,屍親亦以爲自顚,又以爲觸撞,其築必不是猛毒,英憲所犯,必由無心,有連致死,乃是不幸,特貸一縷,施以次律,何如?判付。啓,依允。
又啓目粘連,靈光羅元綱獄事,行査至五,立證如一,情犯已盡綻露,呼籲皆歸誣罔,依前訊推,期於得情,何如?判付。啓,依允。
又啓目粘連,淸州卞成來獄事,年前審理時,以難以然疑之跡,施以次律,而又因苦主之呼籲,又復行査,別無明白之見,徒歸屑越之科,置之,何如?判付。啓,依允。
又啓目粘連,開城金順吉獄事,欲踢其母,傷及乳女,至使四歲之兒,致命一夜之間,實因端的,匪實難遣,更加訊推,期於得情,何如?判付。啓,依允。
乙未閏六月二十二日辰時,上御熙政堂。召對入侍時,參贊官徐念淳,檢校直閣吳取善,侍讀官金錫淳,檢討官權溭,假注書李廷斗,記注官金國憲·金鳳梧,各持史略第一卷·小學第四卷,以次進伏訖。上曰,史官分左右。上讀新受音,自又況佛法,止勿爲妖妄十遍訖,命陳文義。錫淳曰,佛法之害,誑誘愚俗,陷溺人心,故聖人譬之以洪水猛獸,可不懼哉?至若巫覡之弊,與佛法無異,一世波奔,無以解惑,故自列聖朝,著爲禁令,竝皆斥遠,不得出入於城闉者,卽深長之慮也。伏願體諒焉。上曰,下番陳之。溭曰,所謂天堂地獄之說,卽佛家之設法也。唯彼佛氏,生於海外絶域之國,雖不識中華仁義之敎,刑政之法,而猶知善惡是非之別,故做出天堂地獄之論,敎誘蠻俗,使之勸懲者,而其實則指無爲有,極爲誕妄,自入中國,愚民誑惑,祈福禳災,專事妖怪,巫覡之害,與此一般。在昔成宗朝,上有寢疾,宮人等惑巫言,祈禱成均館前,儒生等驅逐巫女。上聞之曰,士氣如此,予疾若瘳,聖敎嚴正,爲後世監法之資,伏願留神焉。上曰,閣臣陳之。取善曰,兩章文義,玉堂上下番,已爲詳陳,臣亦別無更奏者,而所謂佛法與巫覡,皆是異端之道,故其所斥退,不但以此,其無有爲言,佛法則曰不足信也,明矣。巫覡符章則曰,絶於言議,此明絶二字,極爲切要,可見賢人丁寧禁止之意也。上曰,參贊官陳之。念淳曰,絶於言議四字,甚簡要,此可見拒之甚之意也。雖言議之間,猶嘗絶之,況信乎哉。又況惑之乎哉?聖人之千言萬語,皆從忠信中出來,故曰,言必忠信,又曰,非先王之法言不敢言,千言惟是法言,萬言惟是忠信,則奚暇及於巫覡妖妄等言耶?伏願於此等處,深留聖念焉。上掩卷,開史略,命次第讀之。錫淳·溭·取善·念淳等,讀自始爲象箸,止長夜之飮,各一遍訖。上曰,文義陳之。錫淳曰,殷紂之淫虐無道,固不足一一仰陳,而第其象箸玉盃,奢侈無節,鹿臺鉅橋,財粟充溢,而民散於下,不保其國,侈靡之害,乃至於此。聖人曰,敬天而恤民,又曰,節用而愛民。大抵生民愛恤之道,無過於樽節財用矣。伏願留念焉。上曰,下番陳之。溭曰,象箸不過微物,而箕子歎之。知其爲天下之不足,儀狄作酒,而夏禹疏之,知其有後世之亡國,而紂之無道,竟不免此,蓋二聖之訓,皆出於防微杜漸之意也。竊伏念,我朝重熙累洽,專尙儉德,世祖朝嘗御紺色木綿裘,笠纓用純木,英宗朝亦不御紬袴,所御之衣,或多屢澣,至有見絮者,兩朝節儉之化,至今莊誦,民被其澤,以致太平,猗歟盛哉。伏願監法焉。上曰,閣臣陳之。取善曰,今此自止中文義,無可奏者,而玉堂下番,以儉德所陳之言,至切且要。伏願體念焉。上曰,參贊官陳之。念淳曰,象箸至微也,而箕子歎之以天下之大,猶至於不足,大聖人防微杜漸之意,可以知矣。紂窮奢侈,以至於厚賦稅,厚賦稅,以至於失天下,豈不大可懼哉?故爲治之本,莫如愛民,愛民莫如節用,節用莫如崇儉,惟我列聖朝愛民崇儉至德之盛,有不容枚陳,而粵我世祖大王,常御綿裘木纓,亦粵我英宗大王所御室,窓牖有破綻處,左右將以全張紙改塗。英廟止之曰,隨罅隨補,片紙足矣。雖一張紙,皆出於民,豈濫用乎哉?此可仰聖人節儉之盛德,殿下今日所當監法處也。宋臣范祖禹告其君曰,欲法堯·舜,當法祖宗,臣以是獻焉。上曰,史官讀之。賤臣國憲·鳳梧等各讀一遍訖。上掩卷。念淳曰,臣曾猥忝宮僚,陪講者屢矣。今春亦嘗以館職侍讀,而近又連日召對,臣適登筵,伏覩洪亮之玉音逾暢,臨講之威儀益整,不勝欽仰忭祝之忱,而但陳義之間,每欠諦聽,講讀之際,輒致間斷,夫如是則雖以一行文日讀至千遍,徒爲文具而已。伏願繼自今益加省察,對講必須討論,問難誦讀,必須瀜會接續,亟臻將就緝熙之域,是臣區區之望也。命史官就座。仍命退,諸臣以次退出。
上在昌德宮。停常參·經筵。
自午時至人定,灑雨下雨,測雨器水深八分。
自人定至二十四日開東,灑雨下雨,測雨器水深一寸二分。
徐念淳啓曰,大司憲·執義·掌令二員,持平二員未差,監察茶時之意,敢啓。傳曰,知道。
徐憙淳啓曰,吏曹判書金學淳,參判申緯,參議洪學淵三牌不進推考傳旨及禁推傳旨,今方捧入,而開政命下之後,連事違召,終不承膺,事體所在,誠極未安。判書·參判所當更請牌招,而係是一日四牌,何以爲之?敢稟。傳曰,更爲牌招,參議分揀,一體牌招。
徐念淳啓曰,卽者義禁府都事來言,時囚無得過三日滯囚,曾有定式矣。時囚罪人成原默當爲捧供,而判義禁金敎根未肅拜,同義禁李惟秀有身病,李鐵求服制,只有同義禁李志淵一人,不得備員開坐云。判義禁金敎根,同義禁李惟秀,竝卽牌招,何如?傳曰,允。
傳于徐憙淳曰,吏判疏批已下,卽爲牌招。
傳于徐憙淳曰,左承旨·右副承旨竝許遞,前望單子入之。
承旨前望單子入之,金鍏·兪章煥落點。
徐憙淳啓曰,新除授右承旨金鍏,右副承旨兪章煥竝卽牌招,何如?傳曰,允。
兪章煥,以吏批言啓曰,內贍寺主簿田元龍,前已遭故,而加設單付矣。原下批單子勿施,待闋服卽爲擧行,何如?傳曰,允。
有政。吏批,判書金學淳進,參判申緯,參議洪學淵牌不進,右副承旨兪章煥進。以洪敬謨爲大司憲,李敏會爲大司諫,李應信爲執義,尹興圭爲司諫,金學性·鄭德和爲掌令,黃麟淳·李綱峻爲持平,趙在慶爲獻納,林基洙·李鼎敍爲正言,李鶴淵爲軍器判官。
兵批,兼判書金在昌進,參判李光正,參議申在獻病,參知李竣祜入直,左承旨徐念淳進。以徐有榘爲知事,李嘉愚爲都摠管,趙熙錫爲宣傳官,金德淵爲忠翊將,申義益爲訓鍊判官,李仁奎爲備邊郞,任泰昇爲武兼,李時龍爲部將,李敏坤爲公州營將,李顯稷爲加里浦僉使,田致奎爲德浦僉使,李一兢爲碧團僉使,金聲振爲文山萬戶。同知金致養,僉知李命集·金最直·李大用,大護軍朴晦壽,副護軍金胤根·金正喜·朴宗休·沈昌奎,副司直白東奎·趙錫龜·卓雲翰·具行益·愼始徽·趙民植,副司果金炳奎,以上竝單付。
吏批,再政。以李㙽爲副應敎,李公翼爲校理。
兵批,再政。副摠管單李嘉愚。
以吏曹參議洪學淵牌不進罷職傳旨,傳于兪章煥曰,只推。
吏曹啓目粘連,啓下是白有亦,觀此弘文館應敎徐戴淳上疏,則以爲,臣兄都承旨憙淳,例帶春秋館修撰官之任矣。臣之春秋兼銜,揆以公格,在所當遞亦爲白有臥乎所,相避之法,在下當遞,徐戴淳所帶春秋館編修官之任,今姑減下,何如?判付。啓,依允。
義禁府啓目,狼川前前縣監成原默原情云云。問目內辭緣,泛稱遲晩,所當請刑是白乎矣,曾經侍從勿爲請刑,載在大典通編,議處,何如?判付。啓,依允。
又啓目,萬頃前縣監尹守澈原情云云。問目內辭緣,泛稱遲晩,所當請刑是白乎矣,曾經宣傳官勿爲請刑,載在大典通編,議處,何如?判付。啓,依允。
吏曹判書金學淳疏曰,伏以,臣狗馬之齒,已迫桑楡,鳧雁之蹤,相忘江湖,無心於進就之塗,棲臣於冗散之地,區區所自冀者,惟在於處閒調息,隨分飮啄,以全保餘生而已。天官除旨,忽下於窮廬病伏之中,斯誠意慮之所不到,抑亦公議之所不與,未審聖明,何爲而乃有此匪常之誤恩也。臣聞命震越,歷屢日而莫省攸措。竊伏念,冢宰者,有國所以權衡人物之地也。其爲任之綦重,最居六官之首,有非人人所可濫叨者,而惟我殿下,新御萬機,惟貞百度,政令施措,八方拭目,此時此任,尤宜愼簡,必也得鑑識素著,心眼俱公者,然後始可以甄別流品,蒐羅遠邇,使凡百庶位,各稱其職,于以承佐乎一初淸明之治,而今之所以畀是任者,乃反及於昏聵迂疎,萬不近似之如臣者,將何以副聖意,而答人望乎?用捨之乖宜,物論之致惑,諒非細故,臣於是乎,仰而怵焉,俯而靦焉,直欲循墻,而不可得也。臣本才拙識闇,於一切世務,都不通曉,內外歷試,前後非一,而未有寸長,仰答洪造,古人所云束之高閣,徐議其任者,政爲臣準備語也,而今又老白首,居然成匏落無用之物矣。平居杜蟄,罕與人接,朝論士評,初不入耳,銓格選法,無所經心,倀倀瞢瞢,直一野傖,聾瞽謏寡,歷數廷紳,無與臣對,以若伎倆,置諸銓注之席,責以對揚之政,則雖欲按例循格,模索做去,將未免畫葫不得,終見其僨轅乃已,臣雖至愚,自知則明,其何忍貪慈榮寵,冒昧承膺,甘自陷於公私狼狽之科哉?且臣於年來,衰病轉痼,寧日恒少,形殼雖存,精神已耗,家居事爲,尙患其遺志而顚錯,銓衡重務,尤何能句檢而勘當乎?由前而言則人與職之不相稱也,由後而言則衰與病之實難强也。揆分量力,趨承無望,荐違召命,冞增罪戾。玆敢罄瀝衷懇,冒瀆崇嚴。伏乞聖慈,俯賜鑑諒,仰稟東朝,將臣新授銓任,亟行刋改,回畀可堪之人,俾名器無褻,微諒獲全,千萬幸甚,臣無任云云。答曰,省疏具悉。卿其勿辭行公。
上在昌德宮。停常參·經筵。
自開東至人定,灑雨下雨,測雨器水深三分。
夜自四更至二十五日開東,灑雨下雨,測雨器水深三分。
金東健啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允。
又啓曰,卽者義禁府都事來言,時囚罪人成原默·尹守澈等當爲議處,而判義禁金敎根未肅拜,次堂例不得擧行云。判義禁金敎根,卽爲牌招,何如?傳曰,許遞,前望單子入之。
判義禁前望單子入之,李羲甲落點。
金東健啓曰,卽者義禁府都事來言,時囚罪人成原默·尹守澈當爲議處,而新除授判義禁李羲甲未肅拜,次堂例不得擧行云。判義禁李羲甲,卽爲牌招,何如?傳曰,允。
兪章煥以實錄廳摠裁官意言啓曰,領敦寧府事趙萬永,知中樞府事朴周壽,行大護軍徐耕輔·鄭元容,同知敦寧府事李憲瑋,漢城府右尹李嘉愚,本廳堂上加差下,副司直李淵祥·趙錫龜·金龍洛,副司果林永洙·金逸淵·李源益·姜必魯·鄭在絅,司憲府執義李應信,成均館司成黃浩民,弘文館應敎徐戴淳,修撰權溭,副校理李明迪,修撰宋能圭·宋應龍,前正趙鶴年,前縣監吳致淳,本廳郞廳加差下,竝令該曹口傳啓下,使之分房察任,趙鶴年·吳致淳,時無職名,亦令該曹口傳付軍職,冠帶常仕,郞廳洪羲錫·尹致秀,移拜外任,今姑減下,何如?傳曰,允。
吏曹口傳政事,兼知實錄事趙萬永·朴周壽·徐耕輔·鄭元容,同知實錄事李憲瑋·李嘉愚,兼實錄編修官李淵祥·李應信·徐戴淳·趙錫龜·黃浩民·林永洙·金逸淵·李源益·姜必魯·鄭在絅·宋能圭·宋應龍·趙鶴年·吳致淳,記注官金龍洛·權溭·李明迪,以上竝單付。
兵曹口傳政事,副司果趙鶴年·吳致淳,以上竝單付。
金東健啓曰,行大司憲洪敬謨,掌令金學性·鄭德和,持平黃麟淳牌不進,執義李應信,持平李綱峻在外,監察茶時之意,敢啓。傳曰,知道。
以司諫尹興圭,獻納趙在慶,正言林基洙,掌令金學性·鄭德和,持平黃麟淳牌不進罷職傳旨,傳于金東健曰,只推。
金東健啓曰,明日次對,兩司當爲進參,除在外外,未肅拜人員,竝待開門牌招,何如?傳曰,允。
兪章煥,以奎章閣言啓曰,明日卽奎章閣演慶堂奉審日次,臣等進詣擧行之意,敢啓。傳曰,知道。
又以禮曹言啓曰,因江華府留守金邁淳狀啓,長寧殿正殿滲漏處修改吉日,以來七月初八日卯時,纔已推擇矣。本殿薍䈴修改,秋夕節享兼告擧行事,前已啓下,而今此正殿修改,旣在節享前,今番亦當同爲擧行,以此知委,而修改告由祭祝文中,薍簾修改之由,一體添入事,分付,何如?傳曰,允。
又以實錄廳摠裁官意啓曰,實錄今已開局而日省錄·時政記·政院日記,亦皆奉來矣。不可無守直之節,本廳郞廳一員,自今日使之輪回入直之意,敢啓。傳曰,知道。
金東健,以都摠府言啓曰,今日入直內三廳武兼禁軍及軍兵等當爲中日習射技放,而雨勢如此,不得設行之意,敢啓。傳曰,知道。
吳取善,以賑恤廳言啓曰,謹依漢城府民家頹壓恤典別單判付,中部字內全家頹壓十四戶各錢二兩,完少頹多八戶各錢一兩,東部字內全家頹壓四十七戶,全家漂流二戶各錢二兩,完少頹多二十五戶,完多頹少四戶各錢一兩,西部字內壓死男壯一口錢二兩布一疋,全家頹壓一百六十九戶,全家漂流十一戶各錢二兩,完少頹多九十二戶,完多頹少六戶各錢一兩,南部字內壓死男壯一口錢二兩布一疋,全家頹壓一百二十三戶,全家頹流三戶各錢二兩,完少頹多四十戶各錢一兩,北部字內全家頹壓八十六戶,全家漂流一戶各錢二兩,完少頹多三十五戶,完多頹少十八戶各錢一兩,依例分給之意,敢啓。傳曰,知道。
金東健,以備邊司言啓曰,卽見京畿監司金道喜狀啓,則去月十六日海溢南陽等七邑鎭被災形止,今月初二日海溢陽城被災形止,竝爲摭實,今始登聞爲辭矣。各邑鎭懷襄之災,殊甚驚惻,其中通津·金浦·永宗漂頹之戶,比他較多,而通津則人命渰溺,又復夥然,俱不可無拔例蠲恤之典,死亡人之身還布蕩減,被災戶之各樣稅役蠲免,竝依喬·沁已施之例,一體擧行,其外諸邑頹壓之戶,亦於元恤典外,別加顧助,以爲延活奠接之地,鹽井之毁沒,船隻之破碎者,亦令區別減稅,俾無白徵之冤,漁夫船人之不知去處者,使之着實搜訪,如果的知其渰溺,則恤典亦卽依他例施行,田畓受損,若是浩多,來頭民憂,不啻溢目,潰決之堰,各別修築,沈覆之地,着意墾闢,自各其邑鎭,給糧助力,另加勸督,毋令歸於永棄之意,竝爲分付,何如?傳曰,允。
上在昌德宮。停常參·經筵。
藥房都提調朴宗薰,提調權敦仁,右承旨金鍏啓曰,伏未審日間,聖體,若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
傳于金東健曰,大臣·備局堂上引見。
兪章煥啓曰,兼禮曹判書金逌根,以山陵曲墻內補土事,今方出去矣。兼帶御營大將命召,來請還納,何以爲之,而將兵之任,不可一刻無摠察之人,何以爲之?敢稟。傳曰,仍佩往來,禁將兼察。
金東健啓曰,御營大將禁將兼察事,命下矣。兼察御營大將李鐵求,卽爲牌招聽傳敎,何如?傳曰,允。
又啓曰,判義禁李羲甲牌不進推考傳旨,今方捧入,而開坐命下之後,如是違牌,事甚未安。更爲牌招,何如?傳曰,允。
又以備邊司言啓曰,今日賓對,新差備堂俱不進參,事甚未安。推考警責,仍卽牌招,何如?傳曰,允。
兪章煥,以內醫院都提調提調意啓曰,副提調徐憙淳,今日問安,不爲仕進,卽爲牌招,何如?傳曰,允。
刑曹判書前望單子入之,金箕殷落點。
備邊司薦望,摠戎使朴周壽·柳相亮·金逌根。
金東健,以備邊司言啓曰,摠戎使改望以入事,命下矣。擬望之人乏少,以二望擬入之意,敢啓。傳曰,知道。
備邊司薦望改望,以柳相弼爲摠戎使。
兵曹,摠戎使單柳相弼。
兪章煥啓曰,密符親納,例也,而前摠戎使李惟秀謂有身病,使其軍官替納,事甚未安。推考,何如?傳曰,允。
金東健啓曰,新除授摠戎使柳相弼,卽爲牌招,密符及敎諭書,傳授,何如?傳曰,允。
又啓曰,行大司憲洪敬謨,掌令金學性·鄭德和,持平黃麟淳牌不進,執義李應信,持平李綱峻在外,監察茶時之意,敢啓。傳曰,知道。
以司諫尹興圭,獻納趙在慶,正言林基洙,掌令金學性·鄭德和,持平黃麟淳牌不進罷職傳旨,傳于金東健曰,只推。
兵曹,以金魯甲爲都監中軍。
兪章煥,以弘文館言啓曰,新除授副應敎李㙽,時在京畿龍仁地,經筵入番事緊,請斯速乘馹上來事,下諭。答曰,依啓。
又以實錄廳摠裁官意啓曰,實錄之役,今方開局,而取考庚申謄錄,則堂上中文任一二人,進詣春秋館,奉覽實錄,考出凡例矣。今亦依此擧行,何如?傳曰,允。
金東健,以兵曹言啓曰,五衛將趙亨錫,守門將金榮國俱爲在外,過限不上來,竝改差,何如?傳曰,允。
又以備邊司言啓曰,頃因江華海溢狀啓,被水戶及渰死人諸般蠲恤之典,竝依喬桐例施行事,覆啓行會矣。卽見該留守金邁淳狀啓,則備陳災形民勢,仍請後錄諸條,竝令廟堂稟旨分付矣。其一,渰死人三十七名內,元戶二十五名身布還上稅役,全數蕩減事也。其一,漂頹五十七戶當年身布米及諸般雜稅役,全數蕩減,當年牟還及秋還米太租,全數停退,待明秋還捧事也。其一,沈墊八十六戶當年身布,依漂頹戶例全數蕩減,當年牟還及秋還米太租,亦爲全數停退事也。其一,眞魚白蝦被災漁場稅錢,限三分一減給事也。其一,漁基三十五處稅錢,限三分一減給事也。其一,均廳案付船破碎五十七隻當年稅錢,全數減給,破傷四十一隻當年稅錢,限折半減給事也。其一,均廳案付鹽盆之全體漂流二十五處,當年稅錢,全數減給,頹破十三坐當年稅錢,限折半減給事也。渰死人身還布之蕩減,旣有日前行會,無容更煩稟覆,竝與諸般稅役而一體蠲蕩,漂頹沈墊戶之各樣蠲停,漁鹽船稅之分數減給,亦一依狀請施行,以爲懷保奠接之地,何如?傳曰,允。
刑曹啓目粘連,富平具者斤老味獄事段,縷命旣絶於一刺,鐵案已成於兩檢,究情執跡,實是難貰,依前訊推,期於得情,何如?判付。啓,依允。
又啓目粘連,京囚崔性福獄事,憤性祿失妻,挺身替當,擧足猛踢,遽斷一命,更加嚴訊,何如?判付。啓,依允。
又啓目粘連,京囚姜季得獄事,不念倫常,先售執手之戲,終不聽從,則仍爲撲殺,嚴訊得情,何如?判付。啓,依允。
又啓目粘連,京囚姜道興獄事,實因旣不明的,詞證又未俱備,似此眚災之獄,合有參恕之道,而獄體至重,上裁,何如?判付。啓,依回啓施行。
又啓目粘連,京囚鄭者斤孫獄事,實因明的,證招丁寧,嚴訊不服,何如?判付。啓,依允。又啓目粘連,京囚池有源獄事,行兇之獰毒,情跡之慘惡,無如此獄,更加嚴訊,期於取服,何如?判付。啓,依允。
敎摠戎使柳相弼書。王若曰,國家重節制之禮,注意者將,丈人叶師貞之吉,命汝典戎,須勉鈐轄之宏圖,用副干城之委寄。念玆畿輔重鎭,最稱摠戎一營,北門仗鎖鑰之材,視規模於諸路節度,中權摠旗鼓之任,傡體制於兩局元戎,控上都而成猗角之形,金湯對峙於南漢,作巨防而扼咽喉之要,水陸相連於沁都,襟帶山河,美哉魏國之寶,繭絲保障,必以晉陽爲歸,出而任牖戶綢繆,衛猛虎於藜藿,入則參廊廟機務,插金貂於玉筍,惟其爲任也不輕,所以得人而爲重。惟卿妙年豹略,奕世虎臣,漢郡播雉馴之謠,借寇恂於河內,周廬掌虎賁之士,得頗牧於禁中,錢穀甲兵之靡不宜,歷試旣久,聲望地閥之無出右,輿論共推,自乃祖而勤王家,有孫克肖,爲三軍而立司命,捨卿伊誰?玆授卿以摠戎使,克恢壯猷,祗服寵命,數軍實而給軍食,毋忽備桑土之圖,敹乃甲而敿乃干,益勉作楨幹之譽,師律由嚴於三令,威可仗於折衝,升平已過於百年,戒尤切於姑息,府庫財賦之出入,宜思均節之方,譙堞樓櫓之繕修,須致改觀之效。於戲,固國不以山谿之險,寧忽一衆而成城?爲將須通古今之書,益恢數萬之藏甲,亭留洗劍,雖干戈弓矢之載櫜臺古練戎,佇壁壘旌旗之增彩,體予心腹之諭,勉卿爪牙之譽。故玆敎示,想宜知悉。知製敎嚴錫履製進。
乙未閏六月二十五日辰時,上御熙政堂。大王大妃殿垂簾,藥房入診,大臣·備局堂上引見入侍時,都提調朴宗薰,提調權敦仁,右承旨金鍏,檢校直閣吳取善,假注書洪翼燮,記注官全國憲,別兼春秋金大根,同副承旨金東健,假注書李廷斗,事變假注書方啓霙,左議政洪奭周,兼兵曹判書金在昌,吏曹判書金學淳,水原留守李光文,大提學申在植,行護軍李鐵求,應敎徐戴淳以次進伏,醫官金漢雋·趙宗翊·南正吉,進伏楹外訖。上曰,史官分左右。奭周等曰,近日日候雖値盛暑,而東風連日,冷雨過多,日氣陰濕,甚不宜人,此時聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。宗薰曰,醫官使之入診乎?上曰,唯。漢雋等以次診候訖,退伏楹外奏曰,脈候左右三部調均矣。大王大妃殿曰,醫官先退,次對爲之。奭周曰,今年日候,雨暘調適,百穀善就,庶幾有大登之望矣。自去月望後,霖潦太過,沈渰之患,在在多有,幸於日前祈禜之後,靈應如期,比日晴朗,而又因東風之連吹,不免有痒稼之慮,再昨之雨,又復彌日,尙無開霽之意,見今處暑已過,涼意漸催,若又拖過幾日,未得晴曝,則民事將不知其所屆矣。燮理陰陽,責在輔臣,如臣無似,初何敢擬議於此,而旣已冒叨其位,亦安得不任其責,自臣代斲於首相之務,調順之候,漸變爲乖氣,此莫非臣匪才竊位之咎,滿心惶忸,尤無容措之地,唯願亟賜斥退,改選賢輔,區區之望也。大王大妃殿曰,兩朔霖雨,誠爲悶然,而大臣以此引咎,萬萬過當,惟在於盡心盡誠,盡心盡誠,則自有其效,更何辭巽乎?奭周曰,臣雖無似,何敢不思盡心報效之道,而無奈才識淺短,雖欲有所猷爲,而矇然不知其所出,見今秋事,雖未可謂之判歉,而先事備豫之策,亦不可不亟圖,如臣者冒居廊廟之上,曾不能發一慮做一事,來頭之憂,益覺茫然無涯畔矣。大王大妃殿曰,霖旱何時無之,而亦係上天之氣數,卿何必如是過引乎?宗薰曰,今此引咎,豈徒左相而已乎?無才無德,冒居匪據,臣實尤焉。今聞左相之所奏,實不勝萬萬惶蹙矣。奭周曰,伏聞日前診筵,慈聖殿下以軫恤民隱之意,縷縷下敎,仍以被災戶卹典之能究實惠與否,屢勤俯問,德意所曁,聽聞齊聳,孰敢不感激欽頌,思所以對揚萬一乎?被災孔酷之處,許多民人,皆知其蠲恤之擧,攢手相告,延頸以待,似無中間阻閼之理,而以今弊習之日滋,亦安敢保其一一下究,必無毫髮之容奸乎?更以下敎辭意,關飭該道,使之加意探察,如或有一分無實之嘆,卽爲摘發嚴勘,俾窮蔀流離之氓,咸識聖朝憂勤之念,恐不可已,京畿諸邑鎭被災之啓,纔又有稟處行會者,而安城之四十二戶,慶尙道蔚山之六十六戶,又有次第登聞者,此亦略依他邑已施之例,元恤典外,別加顧助,諸般雜役量宜蠲免之意,措辭申飭於道臣爲宜。臣又因此言端,而有所仰達者,諸道燒燼戶恤典,皆以十戶以上爲限,而慶尙一道,獨以二十戶爲限,臣未知其規例之創自何時,而其在一視之義,實不免斑駁之甚。且況挽近以來,朔末之啓,雖一二戶,亦皆登聞,而入於恤典之中,前此流例,自歸勿論,朔末修啓之規,今雖變通,而亦不必更襲舊謬。此後嶺南,亦依它道例施行之意,分付賑廳及該道,何如?大王大妃殿答曰,所陳好矣,依爲之。出擧條奭周曰,頃見廣州前留守金履載所報,則以爲,昨年八月,濟用監以進排及勅行時所用移文,請貸留庫木五十同,而本城留庫,年久腐傷,換舊易新,事甚便宜,故限丙申十月,以本色準數還償之意,往復停當後許貸云矣。公用推移,不害共濟,腐傷改色,又合便宜,其所措處,亦非甚失,而南城蓄儲,關繫不輕,庫中之一錢尺帛,皆係軍需,出納斂散,有非守臣之所可自專,則今於貸下,經年之後,始報本司,殊非重典守之意。且其還逋區處之際,又多踰越常式者,糴政所繫,事鉅體重,方將與新除守臣,爛加商確,從後稟裁,而該留守擅便之失,以此以彼,不容無警,爲先施以罷職之典,所貸之木,旣已定限,嚴加督促,毋或過期,以其所捧之數,隨卽報于本司之意,申飭于新留守,何如?大王大妃殿答曰,依爲之。出擧條奭周曰,虛司果區處五窠後,始出甄復,旣有年久定式,而近以前銜蔭官積滯之故,間或略施闊狹,而亦未嘗有不滿三窠之時矣。日前亞銓之政,虛司果區處者,僅爲二人,竝與當日賞典之應卽擧行者,亦置不論,而甄復則至三窠之多,此實挽近以來,所未有之擧也。銓格至嚴,寧容若是其擺脫?當該西銓,施以譴罷之典,參政銓官,亦爲從重推考,伊日甄復之望筒,竝爲勿施,何如?大王大妃殿答曰,依爲之。出擧條奭周曰,秋曹獄案稽淹之弊,纔已筵奏申飭矣。時判堂莅任之後,銳意擧職,諸道稟啓之經年積滯者,幾盡稟處,而情法可疑之得蒙平反者,亦非一二,對揚之勤,誠甚可尙,而讞獄事體,至爲嚴重,除律有正條,明白援照者外,設有可以容議之端,但當具陳意見,以俟上裁,而今番回啓之傅生者,率皆直以次律爲請,已有欠於愼重之意,其中結城金元大,則鎌刃行刺,痕損明白,詞證旣備,渠亦自服,而只以其非有殺心,直請次律施行者,尤未免失於輕遽,當該秋判,推考警責,本獄則固當依道啓仍推,而旣云有本情之可原,則其在求生必死之意,亦不宜直加處斷,更令道臣細加査究,論理登聞後決處,何如?大王大妃殿答曰,推考輕矣。遞差,前望單子入之,可也。出擧條宗薰曰,因此言端,有可仰達者,秋曹審理案中海西有姑殺婦之獄,以姑爲正犯矣。非理毆子孫之婦至死者徒三年,故殺者流二千里,卽律文也。所以示別於凡人,蓋出於正倫訓俗之義,若情理絶悖者,自當臨時稟旨,而今此啓本,直以正犯爲斷者,抑未深究於制律本意乎?此雖一事,所關非細,該道臣推考,原文案使之釐正,何如?大王大妃殿答曰,依爲之。出擧條奭周曰,摠戎使李惟秀今日賓對,旣書進字,而以其實病,不得登筵,武將之屢曠進參,誠甚未安,而聞其實狀,果係難强云。戎務之許久虛縻,亦甚可悶,今姑許遞,何如?大王大殿答曰,實病旣如此,許遞,可也。出擧條東健曰,摠戎使李惟秀許遞事,命下矣。將兵之任,不可一刻無摠察之人,何以爲之乎?敢稟。大王大妃殿答曰,禁將兼察,可也。東健曰,摠戎使禁將兼察使命下矣。兼察摠戎使李鐵求,卽爲牌招聽傳敎,何如?大王大妃殿答曰,依爲之。出擧條大王大妃殿命書傳敎曰,日前賓對,備堂之不成貌樣,專由於占便,今日進參,又復無多,殊極駭然,實病實故外,不參備堂,竝施罷職之典。奭周曰,下敎至當矣。近來懈弛成習,而莫非如臣無似,忝居百僚之上,不能董率之致,尤不勝萬萬惶蹙矣。奭周曰,殿下於近日,頻行召對,每見朝紙,不勝欣頌,八方聽聞,亦必聳然,第未知臨筵,講讀之際,果有幾處之問難乎。所講之書,必有疑晦之處,諸臣陳奏,亦必有可答之言,必須頻有問難,反復酬酢,然後始可期其實效矣。自內講讀之課日不廢,臣亦仰認,而頻接臣鄰,尤不可闕,三庚已過,生涼不遠,法講則雖姑未開,而先自勸講,從近設行,恐不容已矣。上曰,當留念矣。奭周等就座,東健曰,諸宰奏事。在昌曰,無可奏之事矣。東健曰,玉堂所懷陳之。戴淳曰,無所懷矣。東健曰,今日賓對,兩司無一人進參,事甚未安。違牌諸臺,竝推考,何如?大王大妃殿答曰,依爲之。出擧條大王大妃殿曰,大臣先退,史官就座。仍命退,諸臣以次退出。
上在昌德宮。停常參·經筵。
夜自二更至二十七日開東,灑雨下雨,測雨器水深二分。
金東健啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允。
傳于兪章煥曰,禮房承旨馳詣受香諸處,奉審摘奸以來。
傳于兪章煥曰,孝成殿朔祭,以攝行磨鍊。
傳于金鍏曰,召對爲之。
傳于兪章煥曰,判義禁有闕之代,前望單子入之。
判義禁前望單子入之,金在昌落點。
獻納趙在慶啓曰,臣言議風采,本不合於淸朝耳目之任,薇垣除旨,忽下於夢想之外,繼而召牌荐臨,臣怵義分,雖不得不章皇出肅,而第臣於合啓中,私義有不可聯參者,曾叨掌憲,輒蒙體諒,今臣處義,與前無異,請命遞斥臣職。答曰,依啓。
兪章煥啓曰,吏曹郞廳來言,臺諫有闕,政事,取稟。傳曰,前望單子入之。
金東健啓曰,行大司憲洪敬謨,掌令金學性·鄭德和,持平黃麟淳牌不進,執義李應信,持平李綱峻在外,監察茶時之意,敢啓。傳曰,知道。
以司諫尹興圭,正言林基洙,掌令金學性·鄭德和,持平黃麟淳牌不進罷職傳旨,傳于金東健曰,只推。
兪章煥啓曰,卽者吏曹郞廳來言,濟州判官申義恒當爲署經,而兩司不得署經云。除在外外,未肅拜人員,竝卽牌招,以爲署經之地,何如?傳曰,允。
又啓曰,臣與同副承旨金東健伴直矣。纔已陳疏徑出,伴直無人,左副承旨吳取善內閣直,右承旨金鍏,所當牌招,而拘於廳規,不得請牌,何以爲之?敢稟。傳曰,牌招。
又啓曰,右承旨金鍏家在城外,伴直無人,左承旨徐念淳,所當牌招,而拘於廳規,不得請牌,何以爲之?敢稟。傳曰,牌招。
吏曹口傳政事,以沈源祖爲景慕宮令。
兵曹,以許溟爲禁軍別將。
金東健,以兵曹言啓曰,景福宮衛將朴泗洙·金致養俱以病難供職,呈狀乞遞,竝改差,何如?傳曰,允。
又以刑曹言啓曰,京囚姜道興審理啓目判付內,依回啓施行事,命下矣。罪人姜道興鬪毆殺罪,減一等決杖一百後,咸鏡道洪原縣,三千里定配所,卽爲押送之意,敢啓。傳曰,知道。
判義禁李羲甲疏曰,伏以,臣於病伏涔涔之中,伏承除旨,以臣爲判義禁府事者,開坐有命召牌連降,在臣分義,固當竭蹶趨承,而第臣年紀衰邁,榮衛枯損,少觸六氣之不時,輒患百病之交侵矣。自五六日以來,重患感冒,外則傷風,內而傷暑,寒熱交作,肢體拘束,頭疼如破,膈痞如塞,食飮全却,氣息懍綴,雖房闥之內,跬步之間,無以自力起動,束帶趨簉,坐衙議讞,旬日之內,萬無其望,牌召之屢次煩稟,時囚之無端久滯,私心惶蹙,又添一病,玆敢倩人呼草,略暴至懇。伏惟天地父母,俯賜鑑諒,將臣新授判金吾之任,亟行遞改,俾職事無曠,賤分獲安,不勝幸甚。臣無任云云。答曰,省疏具悉。所請依施。
吏曹參議洪學淵疏曰,伏以,臣猥以無似,冒據匪據,居然一月餘矣。因緣參政,諒不獲已,而求解之念,未嘗一日忘于中者,蓋以畢竟僨誤,灼如觀火,居常憂懼,懍如集木也。果以日前政甄復事,至有大僚問備之請,臣滿心漸恧,無地自容,而臣於此,尤有所萬萬難安,不敢以罪重罰輕,爲私幸之計者。夫參政之法,凡有銓注,無不與議,凡屬可否,無不參聞,一席比坐,宜無分別,而重譴屬僚,薄警歸臣,此臣所以冞增悚惕,蹙蹙然不得自安也。同罪異罰,不獨私義之爲難,恐累朝家覈實之政,玆敢短章自列,仰瀆崇嚴。伏乞聖明,亟降威罰,擬臣當勘之律,以爲溺職者之戒焉。臣無任云云。省疏具悉。爾其勿辭察職。
乙未閏六月二十六日辰時,上御熙政堂。召對入侍時,參贊官金鍏,檢校直閣吳取善,侍讀官李明迪,檢討官嚴錫履,假注書洪翼燮,記注官金鳳梧,別兼春秋朴齊憲各持史略第一卷·小學第四卷,以次進伏訖。上讀自伊川先生曰人無父母,止吾心有所未盡,十遍訖,命陳文義。明迪曰,此章皆古人嘉言善行,而愛百姓盡吾心此數句,尤爲襯切,伏惟我邦域之內,林林葱葱者,何莫非殿下之赤子,而百姓之愛戴殿下,不啻若孺子之於父母也。古昔聖王,莫不存心於愛民之道,亦莫不盡心於恤民之政。伏願殿下,克軫盡吾心之義,推廣盡其誠之道,則黎民自躋熙皞之域,而庶臻郅隆之治矣。上曰,下番陳之。錫履曰,上章言慕親之意,此以上所以廣父子之親也,下章言當官之法,此以下廣君臣之義也。然孝,德之本也,百行源於是,萬善基於是矣。隨時而致其思慕,必如前章之云,然後隨處而盡吾誠心,方如後章之語也。蓋其無時而不致具慕而後,方可以跬步而不敢忘孝矣。必其跬步而不敢忘孝而后,忠可移於君,而事君如事親矣。順可移於長,而事官長如事兄矣。治可移於官,而處官事如家事矣。此皆孝之推而施於有政者也。此雖就人臣分上論,而帝王治國之道,亦不外是,先王有至德要道,以順天下,民用和睦,上下無怨者,亦惟曰本於孝而已。方今聖明,以孝爲理,伏願以是體念焉。本之堯·舜孝悌之道,推以至於親睦九族,平章百姓,於變黎民之境,則豈不休哉?上曰,閣臣陳之。取善曰,此章所言,皆就人臣事君當官之法,而推此以觀,則帝王修齊治平之道,亦不外是矣。蓋能盡吾心,然後發於心而爲誠,施諸事而有實,盡之爲言,盡誠之謂也。大學云,欲正其心,先誠其意,中庸云,誠者物之終始,不誠無物,又云,君子誠之爲貴。今殿下於講讀之時,無徒以誦讀爲務,其於古人之嘉言善行,克軫心究體行之工,期有實效,是臣之望也。上曰,參贊官陳之。鍏曰,儒臣所陳,皆爲切實,而盡字之義最好,蓋天下萬事,未有不誠而致者也。吾之所存,若有不盡,自外來者,未有應之者,日用事爲,何莫非誠字上用功也哉?小臣初登筵席,而區區下情,實有所爲悶者矣。十遍講讀,晷刻不久,而伏覩誦讀之際,有欠於留心之道。伏願自今益加省察之意,務盡誠心之工,亟臻將就之域,是臣之望也。上掩卷,開史略,命以次輪讀而奏文義。明迪讀自諸侯有畔,止紂囚之,一遍訖,仍奏文義曰,史記所載歷代之治亂得失,瞭然可觀,而此章之重刑辟,實是千古之炯戒也。禮記曰,刑不上大夫,古人有言曰,簠簋不飾,皆言其愼刑禮使之意也。蓋郅隆之時則囹圄空虛,刑措不用,曷不休哉,曷不盛哉?夫禮樂刑政,雖不可以偏廢,由此而觀,則刑政之治民,不如禮樂之化民。伏願留念焉。錫履讀一遍,仍奏曰,大禹出見罪人下車而泣,紂則觀炮烙而大樂,此仁暴之分也。大舜聞一善言,沛然若決江河,紂則不用善言而反罪諫者,此聖狂之分也。蓋刑以輔治,故聖人象以典刑,而常存欽恤之意,此可見愼刑之意也。諫以補過,故哲辟從諫弗咈,而克恢虛受之量,此可見納諫之德也。伏願體念焉。取善讀一遍訖,仍奏曰,此言紂暴虐之事,別無更奏之義,而玉堂上下番所陳儘好。伏願深念焉。鍏讀一遍訖,仍奏曰,玉堂上下番旣盡仰奏,臣無更奏者矣。上曰,史官讀之。賤臣鳳梧·齊憲等各讀一遍訖。上掩卷。鍏曰,史官不卽就座,徑先進前,揆以筵體,事甚未安。推考,何如?上曰,依爲之。命退,諸臣以次退出。
上在昌德宮。停常參·經筵。
自開東至人定,灑雨下雨,測雨器水深四寸八分。
自人定至二十八日開東,灑雨下雨,測雨器水深三寸八分。
金鍏啓曰,行大司憲洪敬謨未肅拜,執義李應信,持平李綱峻在外,掌令金學性·鄭德和,持平黃麟淳傳旨未下,監察茶時之意,敢啓。傳曰,知道。
以司諫尹興圭,正言林基洙,掌令金學性·鄭德和,持平黃麟淳牌不進罷職傳旨,傳于金鍏曰,只推。
以左承旨徐念淳牌不進罷職傳旨,傳于金鍏曰,只推。
獻納前望單子入之,朴時源落點。
金鍏啓曰,守令署經事,命下矣。司諫尹興圭,掌令金學性·鄭德和,持平黃麟淳,正言林基洙,旣有只推之命,與行大司憲洪敬謨,獻納朴時源,竝卽牌招,以爲署經之地,何如?傳曰,允。
正言林基洙啓曰,臣庸愚蔑識,言儀風采,本不合於淸朝耳目之任,臣於昨冬登對之日,以憲臺之職,猥參末班,而臣本愚劣,全昧臺例,不爲傳啓,仍爲退出,至蒙譴削之典,則臺體緣臣而壞了,以此情踪,豈敢一刻晏然於臺次乎?請命遞斥臣職。答曰,勿辭,亦勿退待。
兪章煥啓曰,正言林基洙避嫌承批之後,不出姑停望,直爲出去,事甚未安。推考,何如?傳曰,允。
金鍏,以都摠府言啓曰,今日入直內三廳武兼禁軍及軍兵等,當爲中日習射技放,而雨勢如此,不得設行之意,敢啓。傳曰,知道。
又以備邊司言啓曰,昨日賓對不參備堂之,竝施譴罷,實出於警飭具僚,振肅紀綱之聖念,筵席慈敎,不啻截嚴。凡在承聆,孰不震懾,而畢竟喉院之捧入現告,不過六人而止。今番不參之備堂,除在外應頉之外,尙有二十餘員,其中公故相妨與疾病拘忌之委實難强者,固當不無其人,而亦豈至於如是之多乎?喉院擧行,極涉疎忽,不可無警,當該承旨姑先從重推考,現告使之更爲捧入,備堂中新差者之一番逡巡,亦或無怪,此與無端闕參者,容有間焉,許令區別於現告之中,日後則俾母得更有懸頉,至於有司緊任,尤不可許久瘝曠,另加申飭,使之卽速行公,何如?傳曰,允。政院擧行,雖涉疎忽,備堂中亦多耆社重臣,其在優禮之義,何可更捧現告乎?今番飭敎之後,事當警惕矣。
義禁府啓目粘連,向前成原默亦,糴簿虛勘,至過五千石,不可以荐値饑癘,有所參恕是白乎則,配錮之典,自有定式,以此照律,何如?判付。啓,依允。
又啓目粘連,向前尹守澈亦,殿最居中之後,疑怒於下吏,至施周牢之惡刑,明有道啓之指陳是白如乎,不可以囚供之分疏,有所容貸,濫刑之律,在所難免,以此照律,何如?判付。啓,依允。
刑曹判書金箕殷疏曰,伏以,臣於昨日賓對,適因私故,不得進參,至伏承實病實故外捧現告罷職之敎,悚惶震越,罔知攸措,而雖緣些故,旣非衆所共知之實病實故,故據實自首,恭俟勘罪,及伏見現告入啓者,臣名渾入於實病懸頉中,臣不勝驚訝,詳探其委折,則當初進告之際,緣於下吏之誤傳,致此見漏之擧,由前而跡涉占便,由後而罪犯倖逭,臣滿心慙恧,益切自訟,際伏奉司寇特除之命,恩眷雖極感惶,本罪未勘之前,見職去就,尤非可論,玆敢冒陳實狀,仰瀆崇嚴。伏乞俯垂鑑諒,亟勘同罪,以安微分,千萬幸甚。臣無任云云。答曰,省疏具悉。卿亦罷職。
知中樞府事徐有榘疏曰,伏以,臣昨赴史局,伏聞有賓對不參備堂罷職之命,蒼黃退出,恭俟嚴譴矣。及見現告之出於小報者,臣獨漏焉,滿心惶恧,不知攸措,廈氈延訪,聖念勤摯。凡在與聞廟謨之列者,孰敢不顚倒趨承,惟恐或後,而緣臣愚迷,思未出此旣無必不可强之病故,而當進不進自速罔赦,論厥辜負,合置何辟,未知喉院之置臣於現告之外者,果緣何故,而在臣慙悚,倘復如何,罰不可以漏佚,愧實切於倖逭。玆敢忙綴短章,仰瀆崇嚴。伏乞下臣司敗,議臣以當被之律,以肅朝綱,以安賤分,千萬幸甚。臣無任云云。答曰,省疏具悉。卿亦罷職。
同副承旨金東健疏曰,伏以,臣卽見知事臣徐有榘到院之疏,則以未知喉院之置臣於現告之外者,果緣何故爲辭,臣不勝訝惑之至。昨日備堂捧現告之際,此重臣以實病懸頉,故只憑其實狀,果不入於傳旨中矣。今此疏語,與昨日懸病,一切相反,臣實莫曉其所以也。然臣初不能審愼於核實之政,致有此溺職之失,滿心慙悚,不敢晏然自在,忙陳短章,徑出禁扄。伏乞聖慈,俯垂鑑諒,亟勘臣當被之律,以昭法紀,以安微分,不勝大願。臣無任云云。省疏具悉。別無所失,勿辭察職。
上在昌德宮。停常參·經筵。
自開東至人定,灑雨下雨,測雨器水深一寸。
自人定至二十九日開東,灑雨下雨,測雨器水深三分。
金鍏啓曰,行大司憲洪敬謨未肅拜,執義李應信,持平李綱峻在外,掌令金學性·鄭德和,持平黃麟淳傳旨未下,監察茶時之意,敢啓。傳曰,知道。
又啓曰,同副承旨金東健今日不爲仕進,卽爲牌招,何如?傳曰,允。
備忘記,公州營將李敏坤下直,長弓一張,長箭一部,片箭一部,筒兒一箇賜給。
兪章煥,以禮曹言啓曰,卽接宗廟署所報,則今日雨後,永寧殿第一室後面西北角朴工上瓦子十餘張及雜像二箇,竝爲墜落,第十二室龕內靑班子自北第一井滲漏,雨水點滴於神欌上云矣。第一室朴工上瓦子墜落,當有慰安之節,慰安祭不卜日,來七月初一日設行,第十二室龕內靑班子滲漏處修改之役,臣曹堂上與本署提調奉審後稟處,何如?傳曰,允。
傳于兪章煥曰,禮房承旨馳詣永寧殿,奉審以來。
兪章煥啓曰,卽者禮曹郞廳來言,永寧殿第十二室龕內神欌上滲漏處,本曹判書當爲進去奉審,而兼判書金逌根奉命在外,次堂例不得擧行云,何以爲之?敢稟。傳曰,次堂擧行。
以司諫尹興圭,掌令金學性·鄭德和,持平黃麟淳牌不進罷職傳旨,傳于金東健曰,只推。
金東健啓曰,守令署經事,命下矣。司諫尹興圭,掌令金學性·鄭德和,持平黃麟淳,旣有只推之命,與行大司憲洪敬謨,正言林基洙,竝卽牌招,以爲署經之地,何如?傳曰,允。
行大司憲洪敬謨啓曰,臣年紀衰邁,風裁拙劣,於言責重任,何嘗有堪承之望,而都憲除旨,忽下於浹月沈痾之中,臣且感且惶,莫省攸措。間因病故之難强,未效叩謝之忱,署經有命,召牌屢降,怵畏義分,雖不得不章皇出肅,而第臣於合啓中,有私義之不可冒參者。在前引避,輒蒙體諒,到今處義,宜無異同,以此情踪,其何可一刻晏然於臺次乎?請命遞斥臣職。答曰,依啓。
以司諫尹興圭,正言林基洙,掌令金學性·鄭德和牌不進罷職傳旨,傳于金東健曰,只推。
兪章煥,以奎章閣言啓曰,明日卽奎章閣演慶堂奉審日次,臣等進詣擧行之意,敢啓。傳曰,允。
又以奎章閣言啓曰,卽者望廟樓兼別監來言,望廟樓南墻一間今日頹圮,門亦傾側云。圍排等節,卽速擧行,待快晴擇日修改之意,分付該曹,何如?傳曰,允。
又以吏曹言啓曰,今此秋享大祭祭官,中時無職名人,令該曹口傳付軍職,何如?傳曰,允。
又以吏曹言啓曰,每於祭官分排之際,實錄廳堂上郞廳外,無以推移排擬之路,勿拘輪回,塡差以入之意,敢啓。傳曰,知道。
又以實錄廳摠裁官意啓曰,本廳郞廳前獻納趙在慶時無職名,令該曹口傳付軍職,此後則堂郞中如有實職遞改,而未付軍職人,卽令該曹口傳付軍職,使之專意察任之地,何如?傳曰,允。
兵曹口傳政事,大護軍金熙華,副司果趙在慶,以上竝單付。
金東健,以都摠府言啓曰,今日卯時量,秋景苑東墻一間許頹圮之意,敢啓。傳曰,知道。
又以兵曹言啓曰,卽接宗廟署入直訓鍊院主簿金翼源牒報,則宗廟大門西邊墻垣三間頹圮云。臣在昌馳詣看審後,爲先令繕工監,以杻把子堅實圍排,依例樹柵,而衛軍二名定立,限改築間嚴加守直,令該曹卽速修築,亦令巡邏營門申飭校卒,各別巡察之意,分付,何如?傳曰,允。
又以兵曹言啓曰,卽接東所衛將白民洙牒報,則秋景園東邊內宮墻一間許頹圮云。爲先令紫門監,以杻把子及長木,堅實圍排,把守軍則銅龍門入直軍八名除出,限修築間嚴加守直之意,敢啓。傳曰,知道。
又以兵曹言啓曰,卽接慶熙宮入直衛將朴枝蕃牒報,則崇義門北邊墻垣四間,開陽門西邊墻垣三間,武德門東邊墻垣十間,西邊墻垣八間頹圮云。爲先令繕工監,把子圍排,卽速修築,而亦令巡邏營門,申飭校卒,各別巡察之意,分付,何如?傳曰,允。
又以兵曹言啓曰,卽接訓鍊都監旗牌官朴東一手本,則通化門越邊含春苑墻垣一間許頹圮云。爲先令繕工監,堅實圍排,依例樹柵,卽速修築,而衛軍二名定立,限改築間嚴加守直,亦令巡邏營門申飭校卒,各別巡察之意,分付,何如?傳曰,允。
又以兵曹言啓曰,今此謝恩使一行赴燕時,所把驛馬分定,然後可無窘急之弊,今亦依例知委,而應把驛馬三十匹內忠淸道五匹,全羅道八匹,慶尙道十三匹,來七月二十五日京中逢點,江原道二匹,咸鏡道二匹,直送安州,來八月初一日逢點事,各道監司處,行移,何如?傳曰,允。
又以訓鍊都監言啓曰,本局把摠趙邦植受由下鄕,身病猝重,還現無期,領軍之任,不可久曠,改差,何如?傳曰,允。
又以禁衛營言啓曰,因兵曹草記,秋景苑內宮墻一間許頹圮處,銅龍門入直軍八名除出,哨官一員率領,限修築間嚴加守直之意,敢啓。傳曰,知道。
上在昌德宮。停常參·經筵。
自開東至申時,灑雨下雨,測雨器水深二分。
藥房都提調朴宗薰,提調權敦仁,同副承旨金東健啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
金東健啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,備邊司郞廳來言,今日賓廳日次,而領議政未差,左議政洪奭周差祭,右議政朴宗薰無時急稟定事,不得來會云矣,敢啓。答曰,知道。
傳于兪章煥曰,禮房承旨馳詣宗廟永寧殿·景慕宮,奉審摘奸以來。
傳于兪章煥曰,召對爲之。
兪章煥啓曰,吏曹郞廳來言,臺諫有闕,政事,取稟。傳曰,政官牌招開政。
備邊司薦望,廣州留守朴岐壽·洪敬謨·柳相祚。
大王大妃殿,傳于金東健曰,飭已施矣,日前賓對不參備堂竝分揀,仍任前職。
傳于兪章煥曰,禮曹判書留待。
傳于兪章煥曰,禮曹判書入侍。
以司諫尹興圭,正言林基洙,掌令金學性·鄭德和牌不進罷職傳旨,傳于金東健曰,只推。
金東健啓曰,守令署經事,命下矣。司諫尹興圭,正言林基洙,掌令金學性·鄭德和,旣有只推之命,竝卽牌招,以爲署經之地,何如?傳曰,允。
兪章煥,以內醫院都提調·提調意啓曰,副提調徐憙淳今日問安,不爲仕進,卽爲牌招,何如?傳曰,允。
兪章煥啓曰,吏曹判書金學淳,參議洪學淵牌不進推考傳旨及罷職傳旨,今方捧入,而開政命下之後,如是違牌,事甚未安。參判未差,判書更爲牌招,何如?傳曰,允。參議只推,一體牌招。
又以吏批言啓,侍從臣父年七十人,每於歲首,抄啓加資,而新有應推恩人,雖非歲首,亦爲抄啓加資事,載在法典矣。侍從臣父年七十以上人,別單書入之意,敢啓。傳曰,知道。
又以吏批言啓曰,社稷署令朴鳳欽以其身病,呈狀乞遞,依例改差,何如?傳曰,允。
有政。吏批,判書金學淳進,參判未差,參議洪學淵病,右副承旨兪章煥進。以朴齊聞爲吏曹參判,金弘根爲大司憲,鄭元容爲知經筵,閔致成爲同春秋,沈能格爲恭陵令,黃基鎬爲司䆃主簿,金學模爲引儀,權敦仁爲惠民提調,卓宗述爲禮曹佐郞。兼掌令單鄭在絅,刑曹判書金箕殷,廣州留守鄭基善,知經筵朴晦壽,弘文提學徐耕輔,奎章閣提學徐有榘,知實錄事鄭基善·徐耕輔·朴晦壽·徐有榘同知實錄金弘根,司饔提調徐耕輔,校書館提調徐有榘,奉常提調金敎根,司圃提調朴晦壽,惠民提調金弘根,冬至使朴晦壽,竝仍任前職事承傳。
金東健,以兵曹言啓曰,碧團僉使李一兢母年今爲七十五歲,法不當赴任,呈狀乞遞,改差,何如?傳曰,允。
兵批,兼判書金在昌進,參判李光正病,參議申在獻入直,參知李峻枯進,同副承旨金東健進。以申在植爲知事,金鑄爲五衛將,金信喆·李光秀爲景福將,金鼎遠爲訓鍊僉正,安衡壽爲主簿,趙擇連爲守門將,具載善爲宣傳官,梁道潤爲守門將,柳勉儉爲多大僉使,韓志玄爲碧團僉使,金光淳爲金井別將。同知單金德順,上護軍金敎根,知事徐有榘仍任前職事承傳,加里浦僉使李顯稷今加折衡加資事承傳。大護軍洪敬謨·徐耕輔·朴晦壽,護軍李時謙·金弘根,以上竝單付。
金東健啓曰,大司憲未差,執義李應信,持平李綱峻在外,掌令金學性·鄭德和牌不進,持平黃麟淳未署經,監察茶時之意,敢啓。傳曰,知道。
以司諫尹興圭,正言林基洙,掌令金學性·鄭德和牌不進罷職傳旨,傳于金東健曰,只推。
以吏曹參議洪學淵再牌不進罷職傳旨,傳于兪章煥曰,只推。
兪章煥,以奎章閣言啓曰,提學徐有榘仍任事承傳矣。所當卽爲牌招,而家在城外,待明朝牌招察任,何如?傳曰,允。
又以禮曹言啓曰,臣穉圭祗詣永寧殿,與本署都提調判府事沈象奎眼同,殿內滲漏處詳細奉審,則第十二室龕內靑班子自北第一井滲漏,雨水點滴於神欌上,果如本署所報矣。修改之節,當爲磨鍊,而第十一室寶欌上沾濕處修改吉日時,來七月初八日卯時推擇,先告事由祭,同月初七日秋享大祭兼行,本曹堂上與本署提調,戶工曹堂上,眼同監董事,纔已啓下,今此十二室修改之役,同日一體擧行,而龕室上修改時,當有移還安節次,自第九室至第十二室移安修改日,趁吉時擧行,還安及還安祭修改,事畢後隨時設行,祝文添入撰出等事,令藝文館擧行,所入物種,亦令各該司磨鍊進排事,竝以分付,何如?傳曰,允。
又以禮曹言啓曰,卽接宣陵官員所報,則今日申時量,本陵王后陵上曲墻自癸方至戌方內外面間間頹圮,辛方曲墻內面一間,巳方曲墻內面半間許頹圮云矣。陵上曲墻頹圮之患,極爲驚悚,當有慰安之節,慰安祭不卜日,來七月初二日設行,而改築之役,依定式本府留守進去奉審,狀聞後稟處,何如?傳曰,允。
又以承文院都提調意啓曰,院寫字官永付司果李重信有頉,此是賞曲特差之窠,且係四十元額之內,減此一窠則未滿元額,其永付祿,姑入於取才勸奬窠,待三年後還付,何如?傳曰,允。
金東健,以兵曹言啓曰,卽接景慕宮入直訓鍊院主簿金履近牒報,則逌瞻門南邊含春苑墻苑六間頹圮云。爲先令繕工監堅實圍排,依例樹柵,卽速修築,而衛軍二名定立,限改築間嚴加守直,亦令巡邏營門申飭校卒,各別巡察之意,分付,何如?傳曰,允。
又以兵曹言啓曰,卽接南道假參軍金麗漢牒報,則禁衛營所授敦義門南邊體城四間半許頹圮云。爲先令繕工監堅實圍排,分授軍門,卽速修築,而把守軍兵,亦令該軍門量宜定送,限改築間嚴加守直之意,分付,何如?傳曰,允。
又以禁衛營言啓曰,本營字內敦義門南邊體城四間半許頹圮處,把守軍兵,令該軍門量宜定送事,自兵曹草記矣。哨官一員,京標下軍十五名,嚴飭定送,限修築間輪回守直之意,敢啓。傳曰,知道。
義禁府照目粘連,狼川前前縣監成原默矣本府議啓內,糴簿虛勘,至過五千石,不可以荐値饑癘,有所參恕是白乎則,配錮之典,自有定式,以此照律,罪告身盡行追奪,徒三年定配,又五年禁錮,私罪,奉敎依允爲旀,功減一等爲良如敎。又照目粘連,萬頃前縣令尹守澈矣本府議啓內,殿最居中之後,疑怒於下吏,至施周牢之惡刑,明有道啓之指陳是白如乎,不可以囚供之分疏,有所容貸,濫刑之律,在所難免,以此照律,罪杖一百收贖,盡行追奪,徒三年定配,私罪,奉敎依允爲旀,功減一等爲良如敎。又啓目,平薪前僉使朴道性原情云云。問目內辭緣,泛稱遲晩,刑推得情,何如?判付。啓,除刑推議處爲良如敎。
金東健啓曰,卽伏見義禁府照律啓目啓下者,則頭辭有所漏落處,奏御文字,何等審愼,而如是疎忽,事甚未安。臣之矇然捧入,不勝惶恐,而當該堂上,不可無警,竝推考,何如?傳曰,允。
又以義禁府言啓曰,時囚罪人成原默徒三年定配,又五年禁錮,照律公事判付內,依允,功減一等事,命下矣。成原默功減一等,告身盡行追奪,忠淸道牙山縣長時驛,徒二年半定配,又五年禁錮,而以議啓內辭意,具罪目,依例發遣府羅將,押送配所,何如?傳曰,允。
又以義禁言啓曰,時囚罪人尹守澈杖一百徒三年定配照律公事判付內,依允,功減一等事,命下矣。尹守徹功減一等,杖九十收贖,告身盡行追奪,江原道平康縣林丹驛,徒二年半定配,而以議啓內辭意,具罪目,依例發遣府羅將,押送配所,何如?傳曰,允。
乙未閏六月二十九日未時,上御熙政堂。仁陵補土禮堂入侍時,右副承旨兪章煥,假注書洪翼燮,記注官全國憲,別兼春秋朴齊憲,兼禮曹判書金逌根,以次進伏訖。上曰,史官分左右,禮判進前。逌根曰,臣於二十五日,進詣陵所,時値曛黑,翌日行奉審,而丁字閣雨漏處,則正門上右邊小樑,果有漏痕,而近日數次之雨,更不滲濕,修改未必時急,姑待快晴,恐爲無妨,碑閣則無頉,陵上有頉處,則曲墻內堦下地心,差欠平整,莎體不無厚薄,聯綴之際,微有罅隙,雨水所注,不善就下,所以停滀之患,而不甚大段,故略就低凹處,補土改莎,仍卽竣役矣。山陵頉處,雖至微細之事,守陵官之輒爲書啓,固出於審愼之意,而反有或涉於煩屑之時,此後若以有頉書啓,臣曹堂郞進詣奉審後,其修改與否,更爲停當仰稟似好,故敢此仰達矣。上曰,依此爲之。上命史官就座,禮判先退。仍命退,承史以次退出。
乙未閏六月二十九日申時,上御熙政堂。召對入侍時,參贊官兪章煥,侍讀官李明迪,檢討官宋能圭,假注書李廷斗,記注官全國憲,別兼春秋朴齊憲,各持史略第一卷·小學第四卷,以次進伏訖。上曰,史官分左右。上讀新受音,自或問簿佐令者也,止豈有不動得人,十遍訖,命陳文義。明迪曰,此章不過言簿佐令之道,然而誠意私意此四字,所當參互而玩索者矣。蓋誠意者卽天理也,私意者卽人慾也。天理流行則人慾自祛,人慾日滋則天理不明,天理大公至正,廣則彌于六合,人慾每有潛萌暗長之患,雖一毫之微,不可使之投間而抵隙矣。第以講學言之,我殿下學而時習,俛焉孜孜者,誠意也,燕閒蠖濩之際,或致間斷者,私意也。正宜參看此四字,常使誠意爲主,而私意聽命焉,則講學不期勤而自勤,必無須臾間斷之弊,然則聖學光明,日躋大公至正之域,而彼私意則有克祛之效矣,可不懋哉?中庸曰,有弗學,學之弗能弗措也,此乃誠其意之謂也。伏望留念焉。上曰,下番陳之。能圭曰,令是邑之長簿,佐令者,則固有長佐之別,而此特編載於此篇者,明是廣事長之義也。事長之道,固非一端,而必以誠意重言之者,蓋誠者,眞實無妄之謂也。在天爲實理,在人爲實心,故曰,不誠無物,又曰,誠之爲貴,無內無外,無小無大,若或有一毫不誠,則皆僞也。簿令,一縣之微官,而所爭亦微細也。猶云誠意動之,則況乎人君居天位行天職,若非至誠,豈能動化?此不必遠求,以今日講筵言之,殿下若誠心好學,則所知皆眞知,所得皆實踐,誠不待於外而自有餘裕矣。以之修齊治平,無往而不自得焉。伏願體念焉。上曰,參贊官陳之。章煥曰,玉堂上下番所奏誠意二字,最爲緊要。伏願誠意二字上,益加體念焉。上掩卷,開史略,命以次輪讀而奏文義。明迪讀自周侯昌,止殷亡一遍訖,仍奏文義曰,夫文王之德,至矣盡矣。周雅曰,予懷明德,周頌曰,文王之德之純,其他金玉其相,追琢其章,瑟彼玉瓚,黃流在中。凡諸讚美之辭不可殫記,皆道得文王之盛德,文王之德旣如是,則宜無所加勉,而今以此編觀之,猶退而修德,此乃文王之所以爲文王也。大抵一修字,最爲切要。德者心之得也,譬如鏡焉,本是明這物,一爲塵垢所蔽則不能照焉,須是磨去,然後復明矣。又如火焉,無所不燭,若漸隱微,便暗了,須吹得復光,然後能有照矣。聖人之修德,亦猶是矣。旣修而又明之,旣明而又修之,以至乎日新又新之域,則豈不休哉?我殿下勤於爲學,日開講筵,實是聖德之事,而文王我師也。伏願法文王之修德,無所加勉處,猶爲加勉,孜孜不已,是臣區區之望也。能圭讀一遍訖,仍奏曰,殷周興喪之際,一則可以鑑戒,一則可以鑑法,有國三公之職,擇其賢德而輔相焉,則顧不重耶?紂不知有此,而恣行暴虐,無所顧忌,亂道悖德,終至滅亡,此則可以鑑戒者然也。文王之治岐,地不過七十里,發政施仁,首先困窮,天道無親,克敬惟親,民罔常懷,懷于有仁,故修德而卒興王業,此則可以鑑法者然也。然修德必資學問,學問之道無他,學於己問於人。故曰,學如不及,不恥下問,殿下自今發難問答,學之不已,則於修德乎何有?伏願加念焉。章煥讀一遍訖,仍奏曰,玉堂上下番所奏文義,尤爲切實,臣更無可達之辭,伏願以此留念焉。上曰,史官讀之。賤臣國憲·齊憲等各讀一遍訖。上掩卷,命史官就座。仍命退,諸臣以次退出。
上在昌德宮。停常參·經筵。
自開東至巳時,灑雨下雨,測雨器水深一寸一分。
金東健,以都摠府言啓曰,今日入直內三廳武兼禁軍及軍兵等中日習射技放,請出標信。傳曰,知道。
金鍏啓曰,今日乃是處暑,自明日視事,當爲取稟,而晩炎猶甚,無異盛暑,姑觀日候稍涼,更稟之意,敢啓。傳曰,知道。
金東健啓曰,來初五日朝參日次矣,敢禀。傳曰,停
又啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
金鍏啓曰,左副承旨吳取善今日不爲仕進,卽爲牌招,何如?傳曰,允。
傳于金東健曰,召對爲之。
傳于金鍏曰,故直提學尹行恁夫人卒逝云。賻物依定式輸送事,分付該曹。
以司諫尹興圭,正言林基洙,掌令金學性·鄭德和牌不進罷職傳旨,傳于金東健曰,只推。
金東健啓曰,守令署經事命下,已至多日,尙未署經,事甚未安。司諫尹興圭,掌令金學性·鄭德和,正言林基洙旣有只推之命,與大司憲金弘根竝卽牌招,以爲署經之地,何如?傳曰,允。
又啓曰,大司憲金弘根,掌令金學性·鄭德和牌不進,執義李應信,持平李綱峻在外,持平黃麟淳未署經,監察茶時之意,敢啓。傳曰,知道。
以司諫尹興圭,正言林基洙,掌令金學性·鄭德和牌不進罷職傳旨,傳于金東健曰,只推。
以左副承旨吳取善牌不進罷職傳旨,傳于金鍏曰,只推
以京畿水使沈日永狀啓,喬桐府民家漂傷,人命渰死事,旣在直啓之地,不爲趁時登聞,惶恐待罪事,傳于金鍏曰,勿待罪事,回諭。
金東健啓曰,守令署經事命下,已至多日,尙未署經,事甚未安。司諫尹興圭,掌令金學性·鄭德和,正言林基洙旣有只推之命,與大司憲金弘根,竝更牌招,以爲署經之地,何如?傳曰,允。
金鍏,以議政府左右相意啓曰,今日孝成殿朔祭行禮時,外班擧行之引儀,徑先呼唱於節次未屆之前,以致班聯之失儀,事極駭然。不容無懲,當該引儀,令該府拿問處之,何如?傳曰,允。
又以奎章閣言啓曰,景慕宮望廟樓今朔奉審,無頉之意,敢啓。傳曰,知道。
又以禮曹言啓曰,太廟秋展謁當爲取稟,而自上方在諒闇中,不爲取稟之意,敢啓。傳曰,知道。
又以禮曹言啓曰,景慕宮展謁,每於孟春孟秋取稟事,曾有定式,而自上方在諒闇中,不爲取稟之意,敢啓。傳曰,知道。
金東健,以都摠府言啓曰,今日入直內三廳武兼禁軍及軍兵等中日習射技放事,標信啓下矣。雨勢如此,不得設行之意,敢啓。傳曰,知道。
又以訓鍊都監·禁衛營·御營廳言啓曰,卽接東關王廟守直官所報,則本廟東邊墻垣一間許頹圮,一間許缺落云。爲先堅實圍排,待晴合力改築之意,敢啓。傳曰,知道。
義禁府啓目粘連,向前朴道性亦,稅船致敗,在於掌內,鎭隷浦民,偸出拯米,而不卽察禁,事極可駭。在前如此之囚,一遵通編所載之律,每以罷黜勘放矣。今亦依此施行,何如?判付。啓,依允。
乙未七月初一日申時,上御熙政堂。召對入侍時,參贊官金東健,檢校待敎趙斗淳,侍讀官李明迪,檢討官宋能圭,假注書李廷斗,記注官金鳳梧,別兼春秋徐憲淳各持史略第一卷·小學第四卷,以次進伏訖。上曰,史官分左右。上讀新受音,自明道先生曰,止此理最好,十遍訖,命陳文義。明迪曰,此三章有四條之義,莫非切要矣。第一章一命之士云者,卽不過微官庶僚,苟能存心愛物,則猶有濟人之效,況乎人君,居天位而子育萬民乎?第二章使民輸情云者,古今之最大患,卽下情之不能上達也。下情上達,則窮蔀之疾苦艱難,當備知矣,於治國乎,何有?正己格物云者,未有不正己而能正人者也。故表端則影直,源淸則流潔,此自然之理也。凡此三條,何莫非君德所成就者,而至若第三章不非其大夫云者,尤有所反覆深味者。以外面驟看則大夫猶不可非之,況衮躬之闕遺,宰輔之得失,尤何敢非之哉?然則直截尙矣。噤默成風,不幾近於子思所言君出言自以爲是,而卿大夫莫敢矯其非,卿大夫出言自以爲是,而士庶人莫敢矯其非者乎。然而程子之意,非謂此也,但爲下者不可妄訕在上之人之謂也。若其當面正言,則何可不爲乎?立殿陛而曰,可,曰,否,卽諍臣之職,而至於面折廷爭,牽裾斷鞅,不害爲孟子莫如我敬王之義也。所以人君亦不之罪焉,必也優容假借,廣開言路,然後可以格其非而其國治矣。此諸條,無非我殿下取而爲法者,而所貴乎讀書者,非惟讀之也,將欲行之也。伏願留念焉。上曰,下番陳之。能圭曰,此章雖言一命之士,所包甚廣矣。蓋天地以生物爲心,而天工人其代之,則雖一物之微,有不可忽焉者也。小官猶然,況人君之以國中爲一家,以萬民爲赤子者乎?齊宣王之不忍於觳觫之牛,宋哲宗之潄水避蟻,此皆惻隱之藹然呈露處,當時孟子及程子懇懇言推是心以及於民,而惜乎彼二君者不能用其言,而推廣其仁心而及民也,足爲後世之鑑戒。伏願殿下體天地生物之心,而親親而仁民,仁民而愛物焉。此章言臨民御吏之道,而使各輸情,正己格物,可謂要言不煩矣。臨民而徒尙嚴猛,不容寬假,御吏而偏任己私,不能公聽,則民安能輸其情?吏何可服其心?故曰,居上不寬,吾何以觀之?又曰,未有枉己而能正人者,奚獨卿吏臨民之道爲然?人君出治御世之方,亦不出此。故朱子言君道上亢而不能下濟,臣道下溺而不能上行,卽所謂天地否矣。其何能探淵源而出治道乎?人主之勢,不患不尊。伏願殿下,簡其體貌,容而接之,使群下各盡其情,而於正己格物,尤加勉焉。此章言下訕上之非,在下之道,固不可非其上矣。然上之人以善自治,使下無間可非訕,爲尤好。此等處亦可留念焉。上曰,閣臣陳之。斗淳曰,此章文義玉堂上下番已爲悉陳,臣更無所奏者,而臣於今番召對後,始登講筵,不勝欣頌,而講讀之際,不有間斷,專意於案冊,則自有滋益之道矣。伏願留念焉。上曰,參贊官陳之。東健曰,臣向以玉堂,屢登講筵,今又以承旨,再登講筵,而十遍之中,每多間斷,專意於案冊,則自有其效,若是泛忽,則豈望緝熙之功乎?伏願繼自今益加體念焉。上掩卷,開史略,命以次輪讀而奏文義。明迪讀自箕子後朝周,止六百四十四年,一遍訖,仍奏文義曰,此章卽箕子見殷都舊墟,宮室臺觀,盡爲荒煙,野草黍麥,動搖春風,傷焉而寓之歌也,別無可陳之文義。然蓋殷之賢聖六七作,深仁厚德,入人者深,且三仁爲之輔佐殷紂,苟能兢畏修德,無甚暴虐,則歷年之久,奚止於六百四十四年而已哉?雖至今存,可也,歷代帝王,莫不以此爲鑑,書曰,殷鑑不遠。伏願亦爲鑑戒焉。能圭讀一遍訖,仍奏曰,箕子以宗室之親,目見宮室毁壞,禾黍生焉,則安得不痛傷?其所作歌此所謂長歌,甚於痛哭也。夫以箕子之聖,不得見用而國隨以亡,眞可以鑑戒者也。斗淳讀一遍訖,仍奏曰,此章別無文義之仰達者,而箕子初出朝鮮都平壞,而其墓至今尙在焉。以箕子之聖,天下孰不尊崇,而我東方偏被其德,益加尊崇,豈不休哉。豈不盛哉?殷有如是之聖人,而不得見用焉。伏願於此鑑戒焉。東健讀一遍訖,仍奏曰,文義則上下番玉堂閣臣所奏箕子之言,尤爲切要,臣更無可奏者矣。伏願留念焉。上曰,史官讀之。賤臣鳳梧·憲淳等各讀一遍訖。上掩卷,命史官就座。仍命退,諸臣以次退出。
上在昌德宮。停常參·經筵。
自酉時至人定,灑雨下雨,測雨器水深四分。
自人定至初三日開東,灑雨下雨,測雨器水深五分。
徐念淳啓曰,大司憲金弘根未肅拜,執義李應信,持平李綱峻在外,掌令金學性·鄭德和傳旨未下,持平黃麟淳未署經,監察茶時之意,敢啓。傳曰,知道。
又啓曰,左副承旨吳取善今日不爲仕進,卽爲牌招,何如?傳曰,允。
傳于徐念淳曰,召對爲之。
以司諫尹興圭正言林基洙,掌令金學性·鄭德和牌不進罷職傳旨,傳于徐念淳曰,只推。
徐念淳啓曰,守令署經事命下,已至多日,尙未署經,事甚未安。司諫尹興圭,掌令金學性·鄭德和,正言林基洙旣有只推之命,與大司憲金弘根,竝卽牌招,以爲署經之地,何如?傳曰,允。
以司諫尹興圭,正言林基洙,掌令金學性·鄭德和再牌不進罷職傳旨,傳于徐念淳曰,只推。
以左副承旨吳取善牌不進罷職傳旨,傳于徐念淳曰,只推。
以漢城府民家頹壓,人物壓死別單,傳于金鍏曰,恤典令該廳卽爲題給事,分付。
假注書洪翼燮書啓,臣於本月初一日辰時量,敬奉聖敎,馳往明陵蜂峴,巡審摘奸是白乎則,石築堅緻,樹木鬱密是白乎旀,峴上結幕處守直之節,亦皆着實擧行是白如乎,日已暮矣,仍宿齋所是白遣,今日曉頭,仍詣昭顯墓,看審是白乎則,植木叢茂,各處守護,竝皆無頉之意,敢啓。傳曰,知道。
金鍏,以戶曹言謹奉傳敎,文禧廟正堂蘆簾等修改吉日時,令日官崔福基推擇,則今七月十二日辰時爲吉云。以此日時擧行之意,敢啓。傳曰,知道。
又以禮曹言啓曰,卽接孝陵別檢所報,則昨日雨後,本陵陵上北邊曲墻三間許內邊頹圮,西邊曲墻二間許外邊頹圮云矣。陵上曲墻,有此頹圮之患,萬萬驚悚,慰安祭不卜日,今初四日設行,而修改之節,依前例臣曹堂上進去,奉審後稟處,何如?傳曰,允。
又以禮曹言啓曰,卽接穆陵參奉所報,則昨日未時量,本陵仁穆王后陵上曲墻後面當中處二間半許外面頹圮,西邊一間許又有蹲縮之慮云矣。外面頹圮與內面有異,慰安奉審之節,依前例不爲磨鍊,而改築之役,擇日擧行,何如?傳曰,允。
徐念淳,以兵曹言啓曰,卽接東道參軍李義純牒報,則御營廳所授肅靖門東邊第二城廊近處體城二間許頹圮云。爲先令繕工監堅實圍排,分授軍門,卽速修築,而把守軍兵,亦令該軍門量宜定送,限改築間嚴加守直之意,分付,何如?傳曰,允。
又以御營廳言啓曰,本廳字內肅靖門東邊第二城廊近處體城二間許頹圮處,令分授軍門,卽速修築,把守軍兵量宜定送事,自兵曹草記矣。修築則待晴擧行,而別破陣二十名,將官率領,限改築間輪回嚴加把守之意,敢啓。傳曰,知道。
又以摠戎廳言啓曰,本廳中軍李源祖身病甚重,勢難察任,改差,何如?傳曰,允。
兵曹,以朴潤榮爲摠戎中軍。
乙未七月初二日辰時,上御熙政堂。召對入侍時,參贊官徐念淳,檢校待敎趙斗淳,侍讀官李公翼,檢討官宋能圭,假注書李廷斗,記注官張鉉喆,別兼春秋朴齊憲各持史略第一卷·小學第四卷,以次進伏訖。上曰,史官分左右。上讀新受音,自童蒙訓曰,止要以淸心省事爲本,十遍訖,命陳文義。公翼曰,此章中上言淸愼勤三者,爲持身之道,下言淸心省事以爲本,淸心與淸,不必更論,而省事則可以屬於愼。大抵淸愼,須勤而成,勤之一字,可謂綱領矣。此雖言當官之法如是,而奚必至於當官而止哉?治國平天下之道,莫非由於淸愼,淸愼莫非由於勤矣。又以今日講筵論之,亦須淸心省事,終以一勤字爲先務,則聖學之將就,可以立待其緝熙之域矣。伏望體念焉。上曰,下番陳之。能圭曰,此章之曰淸,曰愼,曰勤,特爲當官者設,故釋之者以淸廉不汚,謹守禮法,勤於職事當之,而淸愼勤三字,煞有要義。故曰,淸明在躬,志氣如神,又曰,淸心寡慾,慾寡而無,則本源之地,常自淸明,此眞所謂淸化源而出治道者也。有曰,誠其意者,必愼其獨,獨有兩樣義,有閑居獨處之獨,有人所不知而己獨知之之獨,此皆得肆暗長之地,而於此尤加勤焉,則程子所謂天德王道只在謹獨者此也。天下有無窮之利,勤者得之,若或不勤而怠惰,則百度解紐,不可收拾而成就,古昔聖王之一饋十起,日中昃不遑暇食者此也。此莫非切要鑑法者,而至若巫祝尼媼之類,本是左道惑人,不足取信,往往因此而或敗事害政者有之,在上者亦宜一切禁之。伏願殿下竝加體諒焉。上曰,閣臣陳之。斗淳曰,此二章文義,上下番玉堂所奏,尤爲切實,臣無更奏者矣。上曰,參贊官陳之。念淳曰,此章卽士大夫當官盡職者之所當受訓而持身之義也,而亦可爲帝王家監法處也。巫祝之尤宜疎絶云者,正與顔氏家訓所謂巫覡符章絶於言議,其義一也,絶之一字,可見其拒之甚之意也,可不念哉?此云省事者卽謂不作無益之事也,臣請以目下事仰勉矣。竊伏見近日臨講,常使左右,揮箑受風,顧今處暑纔過,秋意漸生,朝淸暮涼,正好開筵,非同盛烘燆熟之時,則其不可以風宜矣。蓋見壽耇康强之人,率多冬不爐夏不扇,扇之爲風,外似淸而內實薰,觸冒而易令人受邪氣故也。況近日輪行暑感,殆無人不痛,此時調將,尤當審愼。古訓曰,避風如避箭,風猶可避,況扇乎哉?目下無益之事,卽無過於揮箑受風,願以臣言不歸於迂僭,則亦可謂省事中一事。書曰,不作無益害有益,惟殿下念哉。上掩卷,開史略,命以次輪讀而奏文義。公翼讀自周武王,止遂收之,一遍訖,仍奏文義曰,此章別無文義之可達,而前註亦云無人道而生子,始怪其非常,後有神物之佑而遂收之。此雖曰,可疑,凡麒麟蛟龍之生,亦有異於他獸者,況凡人之於聖人乎?此一言可以破惑矣。商家之先,亦有呑玄鳥之墮卵而生,非特此而已,前後帝王家,其創業之始,必有與凡人自別者焉,此章特敍其周家受命之所自也。更無隱奧之義可以辨奏者矣。能圭讀一遍訖,仍奏曰,此章別無可陳者,而周始受命爲天子,則不可不先陳世德,而后稷乃周家所自出之鼻祖也。其生也無人道而生,先儒以爲氣化,神人之生,自與凡人有異,此可見矣。斗淳讀一遍訖,仍奏曰,此亦別無他更奏之文義矣。念淳讀一遍訖,仍奏曰,此卽成周世代來歷而言也,別無可陳之文義,而后稷以天生之神,爲周家鼻祖,以啓八百年基業,而始敎稼穡,澤流萬世,粒我蒸民者,實后稷之功也。十五世而生文王,三分天下有其二,十六世而生武王,以至有統一天下,積德百年而後王者,正謂此也。今述武王之蹟,而先言后稷之事,若是鋪敍,此可見創業垂統,非一朝一夕之故也。後世人主,不念祖先積累之德,而狃於安逸,以致顚覆,若幽·厲者是也。此實萬世人君所當警惕者也。且夫以后稷之神,棄之隘巷,而馬牛鳥之避之而覆翼之者,尤可見聖神感應之理,鳥獸至微也,而亦有順天之性,故聖世必致感應之休。書曰,曁鳥獸魚鱉咸若,臣將以是,冀望於今日矣。上掩卷,命史官就座。仍命退,諸臣以次退出。
上在昌德宮。停常參·經筵。
自開東至人定,灑雨下雨,測雨器水深,一寸。
徐念淳啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,左副承旨吳取善,同副承旨金東健今日不爲仕進,竝卽牌招,何如?傳曰,允。
傳于兪章煥曰,孝成殿秋享大祭,以攝行磨鍊。
傳于徐念淳曰,公事遲滯之當該中官,令該府拿處。
傳于徐念淳曰,回還三使臣留待。
傳于徐念淳曰,回還三使臣入侍。
兪章煥啓曰,卽者奉常寺官員來言,宗廟秋享大祭祭物,明日提調當爲監封,而都提調李相璜,提調金敎根俱有身病,不得監封云。提調金敎根,卽爲牌招,何如?傳曰,允。
又啓曰,奉常提調金敎根牌不進推考傳旨,今方捧入,而宗廟秋享大祭祭物當爲監封,而如是違牌,事甚未安。更爲牌招,何如?傳曰,允。
又啓曰,奉常提調金敎根再牌不進推考傳旨,今方捧入,而宗廟秋享大祭祭物當爲監封,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。大王大妃殿,以承傳色口傳下敎曰,輒以微事,意在變通,請牌之啓,如是煩瀆,未知實病之果如何,而更勿出牌,以奉常提調之故,祭物其將不得監封乎?此由,自政院提調處知入。
徐念淳啓曰,守令署經事命下,已至多日,尙未署經,事甚未安。司諫尹興圭,掌令金學性·鄭德和,正言林基洙旣有只推之命,與大司憲金弘根,竝卽牌招,以爲署經之地,何如?傳曰,允。如有違牌,勿爲呼望。
大司憲金弘根啓曰,臣病頓荒頹,罪著通慢,薄譴旋敍,含恩訟愆,都憲除旨,忽下於夢想之外,感霣惶恧,益無容措,而至若風裁之峻整,言議之謇諤,殿陛可否,官師箴儆,判非如臣骩骳所可一時僥濫,署命已宿,牌望遂阻,雖不得不章皇出肅,粗伸義分,第臣於合啓句語,有不容因,仍冒參者,非直私義則然,亦係公朝所許,何可晏然臺次,不思引避乎?請命遞斥臣職。答曰,依啓。
掌令金學性啓曰,臣風裁拙劣,言論巽軟,耳目重任,本不近似,而千萬匪意,忽伏奉掌憲除旨,臣且惶且感,宜卽出膺,而間緣賤疾之難强,未效叨謝之忱,義分都虧,悚蹙靡措,乃者署經有命,召牌路阻,雖不得不扶曳出肅,而第臣於合啓中,有私義不可聯參者,前後如臣處地者,擧皆引避,輒蒙恩諒,今臣處義,宜無異同,以此情踪,何可晏然於臺次乎?請命遞斥臣職。答曰,依啓。
徐念淳啓曰,正言林基洙旣入闕中,不爲傳啓,直爲出去,事甚未安。推考,何如?傳曰,允。
司諫尹興圭,掌令鄭德和,副校理金錫淳,副修撰權溭啓曰,噫嘻,痛矣。書九之罪,可勝誅哉?亂臣賊子,從古何限,而窮凶絶悖,未有如裕賊,裕賊之根窩卽書九,庚申一疏是已。其疏之上下屢千百言,閃忽疑眩,莫可摸揣,而指意肯䋜,專在於彼固曰,四條,外托義理之說,而內售沮戲之計,陽爲承順之態,而陰懷惎間之謀,語脈所歸,手脚莫掩,言之體粟,不敢痛陳其逆節,思之膽掉,不忍歷擧其罪案,而傳敎中前茅裕賊之敎,實是燭奸之禹鼎,照魔之秦鏡也。於戲,我正宗大王五晦筵敎,卽明諭御極後用捨進退,斷自淵衷之意,而書九乃敢杜撰聖旨,動搖大計,凶圖禍心,一轉而爲裕賊,如印一板,如貫一串,終至有宜學之遺醜餘孽,得以藉口詡之以闡明,稱之以對揚,此豈一朝一夕之故哉?涓涓之流,始自書九而滔天於裕賊,餘波於宜學,願今發本塞源之方,亶在乎先正書九之罪,而鬼誅已加,王章莫伸,輿情之憤鬱,何時可洩,世道之憂虞,何日可弭?請書九亟施追奪官爵之典。答三司曰,不允。
司諫尹興圭,掌令鄭德和啓曰,噫嘻,痛矣。國榮之通天罪惡,萬戮猶輕,千剮難贖,而尙屈王章,是可曰,國有常刑乎?噫,諸賊之眼無君父,恣行凶臆,危逼之逆節,憯毒之凶計,暗相綢繆,罔有紀極。主張者榮賊,亂逆之犯分干紀者,從古何限,而豈有若此賊之至凶極悖者乎?雖以弘·瞻之凶肚,來·黯之毒手,未足以喩其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉而髮豎眦裂也。當此義理大明,凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也決矣。千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽溫之凶,而幸賴我正宗大王廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉?請物故罪人國榮亟施怒籍之典。噫嘻,痛矣。賊裕之罪,可勝誅哉?辛酉夏一疏,包凶蓄禍,暗售梟獍之腸,都人尹姞等句語,排布陰譎,曲堗徙薪之援比,指意凶㦧,卽此一段,其沮戲大婚之凶肚,背馳正宗大王之逆節,綻露無餘,渠以今日北面之臣,乘國運不幸之時,而疑亂熒惑,潛圖不逞之計,是可忍也,吁亦㦧矣,亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中不道不滿之說,愈出愈凶,至於外朝不知之言,詩句引用之意而極矣,而末乃以渠之傍祖權鞸時事,隱然自況者,尤何等窮天地所無之極逆大憝也?凡在橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,寧有極哉?噫,原疏之陰㦧,逆腸難掩,鞠之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著,此與身死旣久之後追律之例,大有異焉,不可援用尙魯追施之律。請物故罪人裕亟施孥戮之典。噫嘻,痛矣。亂臣賊子何代無之,而豈有如漢祿之窮天地亘古今至凶至㦧罔測不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧,至今未行,遂使劇賊臥斃,輿憤莫洩,古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼而爲明證,嗚呼,尙忍言哉?一種不逞之徒,乃敢讐視我君父,必欲謀危我宗國,梟音獍舌,脈絡相通,蛇糾蚓結,腸肚互連,量能之殊塗共轍,無不干犯於莫重莫大,煥裕之護法傳神,莫非誣逼於不忍不敢,國勢日就岌業,倫彝幾至斁喪,千怪百變,疊生層出,以至於達賊不道之奏,如貫一串,苟究其本,則莫不源委於漢祿,根柢於漢祿,求之往牒,未有如此賊之窮凶絶悖者也。食肉寢皮,已矣無及,瀦宅破家,尙云輕典,追奪之律,雖幸蒙允,孥戮之請,尙此靳兪,至以自有受敎爲批,臣等誠不勝抑塞悲憤之至。殿下試思之,前乎漢祿而豈有如漢祿,後乎漢祿而豈有如漢祿?剖斬之律,劓殊之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過是收奪告身而已。以此律而施之於此賊,果可以夬雪君父之讐,少洩臣民之憤耶?适·雲之所不敢而此賊敢爲之。鏡·夏之所不忍而此賊忍爲之,烏可以曾有受敎,不之權變,一味膠鼓,致使當行之天討不行,必伸之王法不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩。請逆賊漢祿亟施孥戮之典。噫嘻,痛矣。亂臣賊子從古何限,豈有如龜柱之窮凶絶慝也哉?其許多罪惡,許多逆節,擢髮難數,罄竹難書,而以渠地處,不念報效之道,徒懷凶譎之腸,始因傾軋之習而潛蓄禍心,長其覬覦之計而遂懷凶圖,必欲傾覆我宗社,動搖我國本,群聚凶徒,自作窩主,醞釀旣久,排布愈密,八字凶言,一串貫來,同室之內,腸肚相連,若其根柢也源委也,莫非此賊,而得保首領,臥死牖下。凡今日含生之倫,孰不腐心痛骨,如不欲生,而最其大明律一事,卽有天地君臣以來所末有之極逆大憝也。思之膽掉,言之骨靑,直欲手磔口臠,食肉寢皮者也。且況不道之凶謀,有自來於當時,潛藏之禍機,愈益肆於今日,譸張糾結,種下生種,裕·玉·煥·達之凶謀祕計,莫不傳神於此賊,護法於此賊,而跪敦之律,燃卓之典,尙未夬施,神人之憤,容有極哉?向來追奪之擧,不足爲此賊之當律,況其梟獍之凶種尙遺,國家之隱憂無窮,請追奪罪人龜柱支屬應吐之類,一依尙魯〈例〉施以散配之典。噫嘻,痛矣。凶魁亂本,從古何限,而豈有如鍾秀之至凶絶悖者哉?本以奰慝之性,濟以陰譎之行,撐腸拄腹,都是禍心,聽言觀眸,罔非戾氣,平生伎倆,專在於凶國而讐君,晝宵營爲,亦出於戕人而害物,好惡所到,忠逆立判,利勢所在,逋逃咸萃,附己者謂之向國而奬發,汲引如恐不及,異己者謂之背馳而擠陷,網打無所不至,於是乎助虐逞凶之徒,擧皆爲其羽翼,逐臭䑛瀝之輩,莫不受其指使,傳授凶圖,釀成煥日滔天之禍,鼓唱悖論,馴致裕·玉讐國之計,一番逆變起而罔不根柢於渠,一番凶獄出而罔不窩窟於渠,渠之血黨死友,擧皆干犯天討,以誅以奪,而以渠鯨鯢之魁,獨爲漏網之魚者,皆緣其凶焰,雖死不衰,餘威歷久尙熾,根窩更有之論,指目有歸,而無敢連討者,明白洞快之敎,聖批昭揭,而無敢對揚者,一世腐心而擧朝緘口,有識憂歎,厥惟久矣。何幸乾道孔昭,自作難逭,渠之平生斷案,無端呈露於爲其卵育吹噓,感德思報,願爲鍾秀一死者之口,則雖使鍾秀對賁於鞫庭,必將滿口輸款,而無一辭自明之端矣。噫,敬觀之窮凶,而染成者渠也。龜·祿之絶慝,而掩護者渠也。渠以爲見驅,則觀·鎬曰,見驅,渠以爲非逆則觀·鎬曰,非逆,耳濡口滑,看作茶飯,先入之見,掩諱不得,慣聞之處,丁寧納招,則龜·祿·秀·敬之和盤托出,打成一片之狀,至是而畢露無餘矣。大抵鍾秀之一生藉口,欺人而欺心者,卽不過渠所謂士流也,渠所謂義理也。而論其行己,則發跡於逆戚之門,而爲其私狎之客,托身於榮賊之家,而備盡謟諛之態,至勸其兄,願留榮賊,究其情狀,卽一患得失之鄙夫,則渠所謂士流,吁亦醜矣。且夫渠所謂義理者,本出於逆祿之凶論,賊龜之陰圖,而直是作賊作逆之大斷案耳。噫,彼龜·祿輩,包藏不軌謀危宗社,及夫國本已固,凶計莫售之後,鍾秀以其血黨,自知無幸,乃以死中求生之計,說出渠輩所謂義理二字,以爲掩護龜·祿輩眞贓之妙籌長策,龜·祿之眞贓旣掩,則鍾秀之身計得矣。鍾秀之身計旣得,則龜·祿之眞贓掩矣。其一而二二而一之狀,不亦凶且㦧乎?惟我正宗大王至精至微之義,昭揭日星,建天地而不悖,俟百世而不惑,則雖有怪鬼十千輩,寧或售疑亂之計,而鍾秀敢以掠美之術,欲爲立幟之資,指無謂有,眩惑群聽,有若怪鬼不逞之徒,眞箇爲朝夕壞亂之擧而非渠則莫可扶植者然,肆然上逼於莫重莫嚴之地,以是而脅持君父,以是而威喝朝野,魯·賢之逆變,由是而醞釀,達·淳之邪說,由是而源委,候班不參之逆節在此,史局割席之凶肚在此,而改號時違牌,行幸後悖論,皆其逆謀慝計之昭,不可掩者矣。至於逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖舌中薰襲,則前後情跡,沕然相符矣。臣等合辭所陳剽竊先王之義理,矯誣先王之秉執者,政謂此也。及其家計已成,手段漸滑,則誣衊無所不至,譸張無所不有,筵本二跋,旣伏罔赦之案,讏言五條,莫掩自倡之跡,入告出語,變幻無常,左闔右押,機關至密,千罪萬惡,擢髮難數,而臣等之最所憤嫉而痛惋者,又有在焉。以渠之眷遇也邇密也,逆祿之八字凶言,旣已自渠口傳說,賊龜之乙未冬悖說,亦必先他人聞知,則何不於正宗大王一初淸明,庶政維新之會,斷去宿處,嚴斥凶論,使夫迷溺不悟者,曉然知龜·祿之不可染跡,而乃反附麗依歸,推詡尊仰,壞亂世道,詿誤人心,以致許多逆變無限厲階,而其惡稔矣,其禍極矣。若使當日朝廷之上,初不生出一鍾秀,則龜·祿之賊勢,何由而鴟張,龜·祿之餘醜,孰從而蚓結乎?然則今日國勢所以至於痛哭流涕之境者,雖源於龜·祿,而助成者鍾秀也,雖發於敬·觀,而主張者鍾秀也,則論其罪犯,有浮於龜·祿·敬·觀,而敬賊已施之律,尙難貸也。龜·祿應坐之典,烏可已乎?特以大官之曾忝也,鬼誅之先加也,故依律處斷,雖恨未及,尙魯已例,在所不已。幸賴乾斷廓然,天討亟行,鍾秀黜享追奪之請,雖蒙夬允,而梟獍之凶種尙遺,國家之隱憂無窮。請追奪罪人鍾秀支屬應坐之類,一依尙魯·漢祿例施行。噫嘻,痛矣。今此鍾·振兩賊之凶,思之膽掉,言之骨靑,蓋其陰謀逆節,适·璉之今又出也,凶言悖說,雲·海之所不道也,是乃窮天地亘宇宙之極惡大憝,雖行天討略行,王章少伸,尙何足夬洩神人之憤也哉?鍾一則藉其門蔭,獲沾祿仕,國家何負於渠,而梟心獍腸,與生俱生,幸西賊之有警,則分院兵助勢之策,湖南伯得差之願,無非遽惡之斷案,而乃與振采·友文等,結爲血黨,五字八字之凶言,猶爲不足,而必以二字至不可道之言,和應於合有變通之說,甚至街路上訩訛而極矣。振采則伎倆妖慝,行止閃忽,出沒京鄕,左道誑惑,連腸接肚於鍾一·光友之徒,憑藉讖緯之書,濟其邪誕之術,二萬石軍糧之積庤,搢紳家火具之潛埋,指卯日而擧事爲期云者,莫非做作妖言,煽動人心之計,而十三日至凶之說,與鍾一一而二二而一,似此今古所無之逆,不可只施治逆之常典,适·雲已行之例,不用於此兩賊,而將何施乎?請大逆不道罪人鍾一·振采竝施适·雲之例。逆賊友文,跡本卑微,性又奸慝,投身鍾一,甘作爪牙,許心於振采,結爲兄弟,托鍾一於振采,則謂以可用,薦振采於鍾一則稱有神術,逆賊光友,本以鄕曲賊孽,托爲凶徒死士,父事振采,兄事友文,欲輸軍糧則轉到南陽。凡爲群郡凶之指使,率皆挺身而樂赴,將臣家將欲火功,所營何事,店舍綢繆之言,致後丁寧和應,南中兵火之說,延壽爛熳酬酢,卽此數段,已足爲諸賊之眞贓斷案。至於正月十三日凶言,卽是窮宙亘宇所未有所未聞之極逆情節,而無不參聞,無不參知,則罪止誅身,失之太輕,王章不嚴,輿憤未洩。請逆賊友文·光友加施孥戮之典,致後,延壽竝施孥籍之典。今番逆獄之至凶至憯,實是亘古之所罕,鍾·振諸賊雖已伏法,盤覆猶有未盡,情節尙多未究,治逆之法,豈容如是?噫,彼永喆,鍾一之姪子也。始以應坐而發配,致後之娚妹也,旋因鞫招而就拿,則枝上之枝,種下之種,可以畢究,矧又鍾萬之猝斃,添一疑端,而鞫治未竟,竝加酌處,獄體疎虞,輿憤轉激。請永喆更爲設鞫嚴問,期於得情,夬正典刑。噫嘻,痛矣。亂逆之變,振古何限,而豈有如肇源之劇逆大憝,窮凶絶悖者哉?渠以世祿之臣,偏被聖朝之恩,八座兜攬,已極於榮顯,一門盤據,不離於權要,苟有一分人心,宜思百倍圖報,而其奈梟獍之性,與生俱生,鬼蜮之謀,非今斯今,攘臂弩眼,罔非戾氣,柱腹撐腸,都是禍心,至於甲戌之冬,肆發至凶至㦧罔測不道之說而極矣。其罪犯於莫重莫嚴,爲賊爲逆之狀,此誠神人之所共憤,王法之所不貸。凶如肇賊,逆如肇賊,而使之假息海島,共戴一天,已不可曰,世有三綱,國有三尺,況今未伏顯戮,先被鬼誅,生前失刑,已極痛惋,死後當律,不容少緩。請物故罪人肇源諸子亟施散配之典。噫嘻,宜學以卑微之流,賦㦧慝之性,行己則巧佞而善爲狐媚,發跡於陰邪而養成虺毒,屢竊踰濫之職而睯不知分,常蓄希覬之心,急於射利,敢以嘗試之計,投呈凶慘之書,其上段諸條,罔非爲人臣所不敢道者,而肆然筆之書,悍然發之於口,卽此一款,合施萬戮,而至若下段所云義理二字,卽我上下大小三十年秉執而遵守者也。今安有晦明之可言,而渠乃陰懷惎譖之謀,公肆疑亂之說,反復閃忽,指意絶悖,此蓋逆裕·書九輩所嘗沿襲之套語也。且以鞫招觀之,稱煥之以君子,詡書九以名疏,則裕賊之亂逆情節,書九爲之前茅,宜學爲之後殿,一串貫來,首尾和應之眞贓斷案,於此焉畢露矣。然而渠以蟣蝨之賤,不識魚魯之辨,烏知義理之果爲何物,闡明之當用何道哉?此必有暗相綢繆,先設機關者,而盤覈許久,端緖未究,此已輿憤之所共切,隱憂之所愈深者也。況今天綱甚恢,凶種尙遺,治逆之政,終有所未盡者。請正法罪人宜學諸子亟施散配之典。噫嘻,痛矣。亂臣賊子之凶國禍家,從古何恨,而豈有如李鶴秀之至奸絶悖者哉?渠本梟獍成性,虺螫化身,百惡竝萃,萬妖俱備,能事則戕人害物之天生宵小,伎倆則樂禍饕勢之世濟元惡,狡黠狠愎,自是家庭之傳襲,狐朋狗黨,看作淵藪之陰祕,蓋其世守龜·祿之悖論,爲賊邊立熾,凶圖逆節所由來者久矣。特以門戶之爀舃,資歷之華膴,始也,聖念未嘗不假借,則苟有一分秉彝,宜其百倍圖報,而只緣渠叔之罪惡綻露,國言喧謄,明知其難逭,則於是乎疑懼之心,飜成怨懟,壞亂之計,專出藉賣,甚至於欺君罔上,貪天爲功,干犯則莫重莫嚴之地也,排布則至凶至㦧之謀也。幸賴聖鑑孔昭,莫售惎搆,尙此王章未伸,倖逭收司,則渠乃偃處郊坰,出沒城闉,譸張訛訕,疑亂煽惑,齪齪之徒,蠅營蝨附,㦧慝之狀,天地之所不容,叵測之情,國人皆曰,可殺,執跡而誅心,沿流而溯源,則根柢於凶徒,偎儡於醜類,是可忍也,孰不可忍也?苟究巨憝,渠實爲首,國有三尺,萬剮猶輕,輿論愈久而愈激,義理由是而漸晦,如此敗倫斁理,蔑義圖亂之君讎國賊,決不可晷刻容貸於覆載之間。請放逐鄕里罪人李鶴秀設鞫得情,夬正典刑。答兩司曰,國榮事,裕事,龜柱支屬事鍾一·振采事,友文·光友等事,永喆事,不允。肇源諸子事,不允。宜學諸子事,不允。李鶴秀事,不允。
掌令鄭德和啓曰,噫嘻,痛矣。世道詿誤,義理晦塞,至於今番秋曹罪囚而極矣。渠以鄙悖之流,潛蓄凶㦧之計,肆發通文,投諸賢關,遣辭陰險,引用凶悖,字字狡慝,句句閃忽,耳目難掩,手脚盡露,聞者髮豎,思之膽掉,固當卽地設鞫,不日正刑,而只令秋曹盤覈情節,略加刑訊,旋卽酌處,雖出於大聖人好生之德,豈有亂言不道自服遲晩,而罰止島配,假息覆〈載〉之間者乎?若以言出卑賤,事已勘處,置而不論,其可曰,闡義理而嚴懲討乎?請古今島爲奴罪人韓鼎鎭亟令王府卽爲拿來,嚴鞫得情,夫正典刑。噫嘻?王綱不振,世變層生,駸駸然自歸於凌犯之科者,至於申綱而極矣。渠以蟣蝨之賤,敢懷梟獍之心,假托校官之復設,潛售賢關之投通,蜚訕作怪,包藏眩亂之許多罪惡,已是至凶絶悖,而至若秦坑之說,誣逼莫嚴,錢唐之比,指擬無倫,此爲渠罔赦之斷案,譸張傾陷,情狀難掩,誣上惑下,無所不至。噫,此豈如渠鄕曲愚蠢之類所可獨辦也哉?其暗地受嗾之狀,平日醞釀之計,明若燭照,賢關之聲討,旣盡且詳,大僚之回啓,至嚴且明,而兪音終靳,王章未伸,大聖包容之德,雖出於忠厚鎭物,不治爲治之道,而國之所以爲國,以其有刑章也。此而不問一任其倖逭迷藏,則羸豕之戒,伏莽之憂,有不可勝言,思之及此,寧不懍然?至於今番奎·坤兩賊之凶,卽是振古所無之變,而綱之名狼藉出於奎賊之口,有曰,能文善生,有曰,綱之論豐德事必被竄,有曰,綱亦吾黨,苟非聲氣素相關通,脈絡素相連接,賊坤何以屢言於賊奎?賊奎何以悉吐於鞫庭乎?卽此綱之包藏禍心,讎視國家,要藉豐德革合,作爲煽亂之張本者,實與奎·坤之凶書,相爲表裏,相爲影響,綱而不誅,則奎·坤猶自在,奎·坤旣誅,則綱何以獨漏?根窩未破,憂虞轉深,請充軍罪人申綱亟令王府拿鞫嚴覈,夬施典刑。噫嘻,痛矣。義理堙塞,世變層生,至於今番睦台錫事而極矣。惟我毅宗烈皇帝以三五之聖,當百六之運,殉社大節,卓越千古,至若建虜猖獗,我邦濱危,則命將東援,閔覆之德,惻怛之意,與神宗皇帝壬辰再造,其揆一也。環東土含生之倫,莫不恩浹骨髓,愈久愈深,而英宗大王,特配壇壝之享,庸寓風泉之感,以何心腸,肆然誣詆,泚筆於章奏之間,顯然指斥,自犯於罔赦之罪者,萬萬痛惋。若其書中句語之挾雜,造意陰慘,遣辭駭悖,非一朝一夕之故也。論其情跡,彝倫斁絶,語其負犯,鈇鉞猶輕,不可絶島定配而止。請島配罪人睦台錫亟令王府設鞫嚴問,夬正典刑。噫嘻,痛矣。人心滔溺,世變層生,至於今番尙度之疏出而極矣。渠以鄕曲愚微之品,濫測臺閣淸顯之列,出沒京鄕,蹤跡閃忽,而敢以前銜,出位陳章,憑藉論人,誣逼莫重,全篇旨意,陰慘叵測,至以人所不忍爲等句語,肆然說去,無所顧忌,君綱臣分,壞損無餘,輿憤久而益切,國言去而愈騰,聖批鄭重,處分嚴正,旣墜之倫彝復明,莫嚴之邦憲可正,而第其負犯至重,酌處反輕,悲疚之聖衷,雖不欲索言,憤惋之群情,實無以少洩,如渠愚闇之類,必不能獨辦,此不可不到底窮覈,以正誣犯之罪。請楸子島荐棘罪人尙度亟令王府嚴鞫得情,夬施當律。新除授執義李應信時在江原道原州地,持平李綱峻時在慶尙道善山地,請竝斯速乘馹上來事,下諭。答府曰,韓鼎鎭事,不允。申綱事,不允。睦台錫事,不允。尙度事,不允。下諭事,依啓。
司諫尹興圭啓曰,梟示罪人性世與劇逆載榮,一而二二而一也。換着軍服,潛入禁庭,粧出纏帶,暗售網打,是何等排布設施,是何等凶謀祕計也。設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律。請梟示罪人性世亟施孥戮之典。噫嘻,痛矣。人心陷溺,世變層生,至於秋曹罪囚而極矣。渠以卑微之流,敢蓄凶悖之心,肆發通文,投諸賢關,造意閃忽,引用絶悖,字字狡慝,句句凶逆,耳目難掩,手脚盡露,聞者髮豎,見之膽掉,幸賴首善之地,至有捲堂之擧,固當卽地設鞫,不日置辟,而只令秋曹,盤覈情節,略加刑訊,旋卽酌處,秋堂聯疏,實出執藝之義,而特以好生之聖念,遂付傅輕之科,世豈有亂言不道自服遲晩,而生出獄門,假息覆載之間者乎?今若諉之於言出卑賤,事已勘配而置而不論,則其可曰,國有三尺乎?請古今島爲奴罪人韓鼎鎭亟令王府設鞫得情,夫正典刑。噫嘻,人心陷溺,世變層生,至有申綱而極矣。渠以鄕曲鄙微之類,敢懷譸張傾陷之計,發通誑惑,圖聚不逞之徒,造意叵測,冒犯必誅之科,秦坑是何等時而比擬無難,錢唐是何等事而指斥有歸,渠之包藏,雖急於㪣撼朝廷,而獨不念自犯於上誣聖德,罪在罔赦乎?各邑已例,春曹之文獻昭在,三罪竝發,賢關之聲討又嚴,令不須更事贅陳,而蓋其醞釀如此,跳踉如此,憑恃和應,明若觀火,則雖聖朝寬大,每事包容,而伏莽未去,滋蔓可憂,思之及此,寧不凜然哉?大僚覆奏,明辦無餘,鬼蜮情狀,無所遁匿,而鉏根潰癰之論,寔出遠慮,何殿下不念生道殺人之義,而亦靳一兪也耶?況於今番奎賊之招,申綱之名,不啻狼藉,至謂以能文善生,又謂之綱亦吾黨,可與同心而共事,脈絡之連通,表裏之和應,至此昭綻,無復餘蘊,然則奎·坤是已伏法之申綱也。申綱是未就鞫之奎·坤也。設鞫治逆,將以致天討也,根窩未破,憂虞轉甚,則豈可以鞫事之已撤,而有所持難於更設乎?請充軍罪人申綱亟令王府拿鞫嚴問,盤覈得情,夬伸典刑。噫嘻,痛矣。義理晦塞,變怪層生,至於睦台錫事而極矣。我朝之於皇明,蒙被渥澤,與天無極,義則君臣,恩猶父子,故凡係皇朝事,備盡尊敬,無敢指斥,而彼台錫者,肆然筆諸章奏,誣逼毅宗皇帝,求過於無過之地,敢言其所不敢言,遣辭狂悖,用意陰慘,此不但我朝之賊臣,實是皇朝之罪人。此而不加重辟,則義理日益晦蒙,人心日益陷溺,而小中華一域,無復讀春秋者,且其龍淵山虎等句語,絶悖無嚴,此豈人臣所敢道哉?終篇旨意,極其閃忽,要不出挾雜之計,已施之律,不足以懲其罪。請島配罪人睦台錫亟令王府拿鞫嚴問,明正典刑。噫嘻,痛矣。尙度之罪,可勝誅哉?渠卽一鄕曲卑微之流,倖竊踰濫之職,而睯不知分,陰蓄希覬之心,而急於射利,出位陳章,旨意叵測,三人論列之際,誣逼於莫嚴莫重之地,全篇張皇,罔非觸犯,至若爲人所不忍爲等句語,恣意說去,極其陰慘,此豈今日臣子所可萌心發口,肆然登徹於殿下之庭哉?惟我翼宗大王,四載代聽,一心憂勤,八域臣民,莫不愛戴,政令施措,磊落光明,則渠何敢憑藉論人之疏,自陷誣犯之罪乎?言之臆塞,思之髮豎,何幸批諭鄭重,辭旨懇惻,燭幽明如日月,戢姦嚴如鈇鉞,人彝賴以不泯,君綱恃以不墜,臣等竊不勝欽仰萬萬,而惟輕之典,止於島配,固知悲疚之聖衷,亶出於不欲索言,竊恐關石之邦憲,從此而有所輕重,此非如渠愚蠢之品所可獨辦,不可但以荐棘而止。請楸子島荐棘罪人尙度拿鞫得情,夬正典刑。新除授大司諫李敏會時在忠淸道忠州地,獻納朴時源時在慶尙道榮川地,正言李鼎敍時在京畿楊根地,請竝斯速乘馹上來事,下諭。答院曰,不允,韓鼎鎭事,不允。申綱事,不允。睦台錫事,不允。尙度事,不允。下諭事,依啓。
以左副承旨吳取善,同副承旨金東健牌不進罷職傳旨,傳于兪章煥曰,只推。
以漢城府民家頹漂別單,傳于兪章煥曰,恤典令該廳卽爲分給事,分付。
兪章煥,以禮曹言啓曰,顯陵兩陵上曲墻及徽陵陵上曲墻頹圮處修改吉日,以今七月初八日卯時,前已推擇啓下,而纔因廣州留守鄭基善狀聞,獻陵·宣陵曲墻修改更爲擇吉擧行事,回啓啓下矣。顯陵·徽陵曲墻修改之役,亦爲擇日退行,何如?傳曰,允。
又以禮曹言啓曰,卽接宗廟署所報,則今日之雨,宗廟東門南邊內墻二間許全然頹圮云矣。正殿至近之地,有此墻垣頹圮之患,極爲驚悚,當有慰安之節,慰安祭不卜日,今初五日設行,而見今雨勢不止,土脈爛瀜,改築之役,無以堅實,待快晴擇日擧行,何如?傳曰,允。
徐念淳,以兵曹言啓曰,卽接景慕宮入直訓鍊院主簿金履近手本,則本宮外墻通化門越邊含春苑墻垣五間頹圮云。爲先令繕工監堅實圍排,依例樹柵,卽速修築,而衛軍二名定立,限改築間嚴加守直,亦令巡邏營門申飭校卒,各別巡察之意,分付,何如?傳曰,允。
又以兵曹言啓曰,卽接西所衛將李義種牒報,則集成門南邊內宮墻四間許因雨頹圮云。爲先令紫門監以杻把子及長木堅實圍排,把守軍,金虎門入直軍十五名除出,限修築間嚴加守直之意,敢啓。傳曰,知道。
又以訓鍊都監言啓曰,因兵曹草記,集成門南邊內宮墻四間許頹圮處,金虎門入直軍士十五名除出,將校一人率領,限修築間嚴加守直之意,敢啓。傳曰,知道。
又以訓鍊都監·禁衛營·御營廳言啓曰,卽接東關王廟守直官所報,則本廟西邊墻垣一間許頹圮云。爲先堅實圍排,待晴合役改築之意,敢啓。傳曰,知道。
又以訓鍊都監·禁衛營·御營廳言啓曰,卽接南關王廟守直官所報,則本廟南邊墻垣五間許頹圮云。爲先堅實圍排,待晴合力改築之意,敢啓。傳曰,知道。
又以禁衛營言啓曰,本營騎士別將李顯英,千摠具載龍俱有身病,勢難察任,改差,何如?傳曰,允。
又以刑曹言啓曰,大王大妃殿口傳下敎曰,軍士巖回,三伊,五老味·啓昌·興俊,出付秋曹刑配事,命下矣。謹依下敎,軍士巖回等各嚴刑一次後,巖回咸鏡道利原縣,三伊平安道熙川郡,五老味慶尙道泗川縣,啓昌熊川縣,興俊全羅道光陽縣定配所,竝卽押送之意,敢啓。傳曰,知道。
義禁府啓目,中官李寬馨·韓珩和等原情云云。傳旨內辭緣,泛稱遲晩,所當請刑是白乎矣,長番內官勿爲請刑,載在大典通編,竝只議處,何如?判付。啓,依允。又啓目,兼引儀尹瀚原情云云。傳旨內辭緣,泛稱遲晩,刑推得情,何如?判付。啓,除刑推議處爲良如敎。
乙未七月初三日申時,上御熙政堂。大王大妃殿垂簾,回還三使臣入侍時,左承旨徐念淳,假注書洪翼燮,記注官張鉉喆·李冀楨,上使洪命周,副使尹聲大,書狀官趙鶴年以次進伏訖。大王大妃殿曰,史官分左右,三使臣進前。命周等進前伏。大王大妃殿曰,無事往來乎?命周等曰,王靈攸曁,善爲往來矣。大王大妃殿曰,路中霖雨想多水矣,何以入來乎?命周曰,雨少於此,水雖多矣,不至於難涉矣。大王大妃殿曰,無事竣事,可喜,出去善休焉,沿路民事,何如?命周曰,路邊之穀,本優於深處,而關西優於海西,瑞興以東,不及於瑞興以西,畿路所見,又不如海西矣。大王大妃殿曰,三使臣先退,史官就座。命周等退出。仍命退,承史以次退出。
上在昌德宮。停常參·經筵。
自卯時至人定,灑雨下雨,測雨器水深九分。
徐念淳啓曰,合辭方張之時,兩司無詣臺之員,事甚未安。除在外·未署經外,呈告人員,竝卽牌招,何如?傳曰,允。
又啓曰,右承旨金鍏,左副承旨吳取善今日不爲仕進,竝卽牌招,何如?傳曰,允。
傳于兪章煥曰,禮房承旨馳詣宗廟,奉審摘奸以來。
大王大妃殿傳于兪章煥曰,霖雨已跨三月,爲民事一念憧憧,卽見海伯狀啓,民家頹壓,田畓潰決,人命渰死,若是夥多,頹壓與渰死,雖非一邑之內,一面一里之事,其爲驚慘,實無異於萃在一處。頹壓戶恤典,元恤典外,別加顧助,俾有實效,以爲奠接之地,渰死人生前身還布一竝蕩減,庸宣朝家優恤之德意事,廟堂申飭於道臣處。
徐念淳啓曰,大司憲·掌令一員未差,執義李應信,持平李綱峻在外,掌令鄭德和牌不進,持平黃獜淳未署經,監察茶時之意,敢啓。傳曰,知道。
以司諫尹興圭,正言林基洙,掌令鄭德和牌不進罷職傳旨,傳于徐念淳曰,只推。
以右承旨金鍏,左副承旨吳取善牌不進罷職傳旨,傳于金東健曰,只推。
金東健啓曰,明日次對,兩司當爲進參,除在外·未署經外,呈告人員,竝待開門牌招,何如?傳曰,允。
兪章煥啓曰,吏曹郞廳來言,臺諫有闕,政事,取稟。傳曰,前望單子入之。
臺諫前望單子入之,大司憲宋穉圭,掌令洪祐喆落點。
洪念淳啓曰,新除授掌令洪祐喆待開門一體牌招,以爲次對進參之地,何如?傳曰,允。
以漢城府民家頹壓別單,傳于兪章煥曰,恤典令該廳卽爲分給事,分付。
以平安道放未放成冊,傳于徐念淳曰,林鳳顯放。
以黃海道放未效成冊,傳于徐念淳曰,洪鋈放。
以忠淸道放未放成冊,傳于徐念淳曰,李得壽放。
兵曹口傳政事,護軍單金弘根,副司果單金學性。
金東健,以都摠府言啓曰,今日入直內三廳武兼禁軍及軍兵等當爲中日習射技放,而雨勢如此,不得設行之意,敢啓。傳曰,知道。
兪章煥,以奎章閣言啓曰,明日卽奎章閣演慶堂奉審日次,臣等進詣擧行之意,敢啓。傳曰,知道。
又以禮曹言啓曰,卽接永禧殿官員所報,則今日未時量,正殿南邊內墻二間許頹圮云矣。正殿至近之地,有此墻垣頹圮之患,極爲驚悚,當有慰安之節,慰安祭不卜日,今初六日設行,而跨朔長霖,土脈爛瀜,改築之役,待快晴擇日擧行,何如?傳曰,允。
又以成均館大司成意啓曰,今此慶科增廣監試初試時,照訖開講,前期定日,自本館草記事,節目啓下矣。日字當爲預定,今月十一日爲始,開講之意,敢啓。傳曰,知道。
又以司僕寺一二提調意啓曰,濟州出來先運歲貢馬二百匹內,七匹中路故失,九匹中路病留,九匹到津頭逃逸,二匹到本寺病留,十匹水原府別驍士,四十六匹訓鍊都監,十二匹禁衛營,十二匹御營廳,十二匹兵曹軍馬分給除,實納馬八十一匹禾毛色,別單書入之意,敢啓。傳曰,知道。
刑曹啓目粘連,蔚山府使趙濟晩矣松田禁火,何等重事,而意外失火,有此再燒之擧,不能禁飭之罪,在所難免,從重推考罪,大明律制書有違條云,凡奉制書,有所施行,而違〈者〉杖一百,大典通編推斷條云,文武官犯枉法受贓外,笞杖竝收贖,以此施行,何如?判付。啓,依允爲旀,功議各減一等爲良如敎。
上在昌德宮。停常參·經筵。
藥房都提調朴宗薰,提調權敦仁,副提調徐憙淳啓曰,伏未審日間,聖體,若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
徐憙淳啓曰,右承旨金鍏,左副承旨吳取善今日不爲仕進,竝卽牌招,何如?傳曰,允。
傳于兪章煥曰,禮房承旨馳詣永禧殿,奉審摘奸以來。
傳于金東健曰,大臣·備局堂上引見。
傳于徐念淳曰,召對爲之。
兪章煥啓曰,肅謝法意,何等審愼,而碧團僉使韓志玄旣呈肅單,不爲入來,事甚駭然。原單子勿施,雖以通禮院官員言之,捧單之際,不能照察,致有此渾呈之擧,亦極妄率,竝所當重勘,而本院請推之外,無他可施之罰,何以爲之?敢稟。傳曰,竝拿處。
兪章煥,以禮曹言啓曰,今秋孝和殿展謁吉日,以何間推擇乎?敢稟。傳曰,明日爲之。
金東健,以都摠府言啓曰,今此孝和殿秋展謁時,侍衛·寶劍當爲備員,而都摠管柳相亮,副摠管金魯甲俱有身病,趙運永·閔致成在外,李羲準呈辭受由,無以備員,令政院稟旨變通,仍令該曹以在京無故人口傳差出,待下批,牌招,以爲備員進參之地,何如?傳曰,允。在外與受由摠管竝許遞,前望單子入之。
摠管前望單子入之,李志淵·韓義運·尹聲大落點。
金東健,以兵曹言啓曰,明日孝和殿秋展謁親行時,本曹堂上全數進參,而參判李光正有身病,不得進參,令政院稟旨變通仍令該曹口傳差出,待下批,牌招,以爲進參之地,何如?傳曰,允。
金東健啓曰,因兵曹草記,明日孝和殿秋展謁親行時,本曹堂上全數進參,而參判李光正有身病,不得進參,令政院稟旨變通,仍令該曹口傳差出,待下批,牌招事,允下矣。合有變通之道,何以爲之?敢稟。傳曰,許遞。
吏曹口傳政事,以李嘉愚爲兵曹參判。
兪章煥,以禮曹言啓曰,卽接掌樂院所報,則今七月初七日行宗廟永寧殿秋享大祭時,本院提調一員例爲進去,躬審樂工澡濯,而提調趙萬永別入直,鄭尙愚在外,無以擧行,卽爲入啓變通云矣。令政院稟旨變通,以爲進參之地,何如?傳曰,在外提調許遞,今日政差出。
又以吏批言啓曰,掌試時各道都事,例以侍從差出矣。忠淸道都事金喆修,慶尙道都事崔致輔,全羅道都事崔宗煥,黃海道都事朴景憲,江原道都事盧時懋,咸鏡道都事尹宗鉉,平安道都事金龍彦俱未經侍從,竝依例改差,何如?傳曰,允。
大王大妃殿傳于兪章煥曰,江原監司改望以入。
有政。吏批,判書金學淳進,參判朴齊聞在外未肅拜,參議洪學淵牌不進,右副承旨兪章煥進。啓曰,江原監司今當差出,而擬望之人乏少,他道守令竝擬,何如?傳曰,允。以白宗杰爲社稷令,朴鳳欽爲監察,金龍彦爲典籍,李觀夏爲尙衣主簿,李源益爲忠淸都事,黃爲慶尙都事,姜時永爲全羅都事,李鳳純爲黃海都事,金鼎元爲江原都事,金爲咸鏡都事,兪象煥爲平安都事,嚴錫履爲忠淸左道京試官,尹興圭爲慶尙左道京試官,洪在喆爲全羅左道京試官,金學性爲平安南道京試官,江原監司鄭祖榮·李晉淵·李元八·崔鎭龜爲順懷墓守衛官,兼祭酒單宋穉圭,兼掌令趙鶴年減下,幼學黃燧年七十一今超通政,侍從臣黃麟淳父加資事承傳,韓益相爲江原監司。
金東健,以兵批言啓曰,前監司趙容和自吏曹送西矣。瓜滿監司,例爲隨品付樞銜,而資級係是通政,僉中樞有闕代,依例下批之意,敢啓。傳曰,知道。
兵批,兼判書金在昌病,參判李光正病,參議申在獻病,參知李竣祜入直進,同副承旨金東健進。以李長豐爲威鳳別將,同知李光秀,僉知趙容和,雙靑權管裴陽宅,副護軍林有鎭·趙禹錫以上竝單付。
吏批,再政。以具行益爲禮曹正郞,黃基安爲軍資正。
兵批,再政。同知金信喆,副護軍黃鐩以上竝單付,兼江原道兵馬水軍節度使單韓益相。
吏批,三政。以金逌根爲掌樂提調。
徐念淳啓曰,大司憲宋穉圭,執義李應信,待平李綱峻在外,掌令鄭德和·洪祐喆牌不進,持平黃麟淳未署經,監察茶時之意,敢啓。傳曰,知道。
以司諫尹興圭,正言林基洙,掌令洪祐喆,鄭德和牌不進罷職傳旨,傳于徐念淳曰,只推。
以吏曹參議洪學淵牌不進罷職傳旨,傳于兪章煥曰,只推。
以右承旨金鍏牌不進罷職傳旨,傳于徐念淳曰,只推。
以漢城府民家頹壓別單,傳于兪章煥曰,恤典令該廳卽爲分給事,分付。
傳于金東健曰,明日出宮門路,以協陽門爲之。
傳于兪章煥曰,發遣吏郞,諸執事淸齋與否,摘奸以來。
吏曹,今此慶科增廣監試初試時照訖講一所試官五望,白東奎,李殷相·李繪九·趙啓昇·睦仁培,二所試官五望,許晟·李魯確·權馦·鄭琦和·朴龍九。
兪章煥,以禮曹言啓曰,卽接東氷庫所報,則今七月初七日行宗廟永寧殿秋享大祭祭物熟設時,本庫提調例爲進參,而提調趙寅永有實病,不得進參,入啓變通云矣。令政院稟旨變通,以爲進參之地,何如?傳曰,允。許遞,令該曹口傳差出。
吏曹口傳政事,以徐有榘爲氷庫提調。
兪章煥,以禮曹言啓曰,卽接弘陵令所報,則今日巳時量,本陵陵上正後曲墻三十二尺頹圮云矣。陵上曲墻,有此頹圮之患,極爲驚悚。慰安祭不卜日,今初七日設行,而修改之節,依前例臣曹堂上進去,奉審後稟處,何如?傳曰,允。
又以禮曹言啓曰,卽接奉常寺所報,則今番潦雨,神室北邊道里上大段滲漏,仰土剝落,幾至七八處云矣。修改之節,待快晴擇日擧行,何如?傳曰,允。
又以承文院都提調意啓曰,進賀兼謝恩使回便齎來咨文中,有賜緞謝恩方物移准事,皇后冊立詔書順付謝恩方物移准事,使臣克食事矣。以前頭使行,別伸謝悃之意,先通咨文,撰出正書安寶後,定禁軍騎撥下送于灣府,使之入送北京,而三起謝恩,以無方物磨鍊,順付於今番使行之意,分付該曹,何如?傳曰,允。
金東健,以兵曹言啓曰,明日孝和殿展謁時,侍衛禁軍等別將當爲率領,而禁軍別將許溟有身病,不得進參云。一番兼司僕將尹義烈,使之兼別將擧行,何如?傳曰,允。
又以兵曹言啓曰,今七月初七日宗廟永寧殿秋享大祭時,守門當爲塡差,而本曹郞廳·都摠府郞廳·五衛將,除入直,排擬苟艱,依定式軍門將官,代差以入之意,敢啓。傳曰,知道。
徐念淳,以義禁府言啓曰,各道放未放成冊啓下,黃海道稟秩延安府深洞驛徒一年定配罪人洪鋈,平安道稟秩碧潼郡不限年邊遠定配罪人林鳳顯,忠淸道未放秩文義縣德留驛徒二年定配罪人李得壽名下,竝放字書下矣。洪鋈·林鳳顯·李得壽等竝卽放送事,分付該道道臣之意,敢啓。傳曰,知道。
又以義禁府言啓曰,忠淸監司金在三啓本內,海南兼任靈巖郡守李重榮,泰安兼任瑞山郡守朴來永等罪狀,令攸司稟處事,啓下矣。李重榮·朴來永俱在任所云,依例發遣府羅將拿來,何如?傳曰,待待命拿囚。
乙未七月初五日辰時,上御熙政堂。大王大妃殿垂簾,藥房入診,大臣·備局堂上引見入侍時,都提調朴宗薰,提調權敦仁,副提調徐憙淳,直提學朴永元,假注書洪翼燮,記注官金鳳梧,別兼春秋朴齊憲,同副承旨金東健,假注書李廷斗,事變假注書方啓霙,左議政洪奭周,兼禮曹判書金逌根,行知中樞府事朴周壽,行戶曹判書李止淵,吏曹判書金學淳,知中樞府事沈能岳,行大護軍徐耕輔,刑曹判書金箕殷,知中樞府事徐有榘,水原留守李光文,行大護軍李翊會,知中樞府事申在植,行大護軍朴晦壽,工曹判書朴岐壽,行護軍李鐵求,行訓鍊院都正柳相弼,副校理李明迪以次進伏。醫官金時中·南正吉·金永勳進伏楹外訖。大王大妃殿曰,史官分左右。奭周等曰,近日日候不調,積雨未收,蒸濕尤甚,此時聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。宗薰曰,醫官使之入診乎?上曰,唯。時中等以次診候訖,退伏楹外奏曰,脈候左右三部調均矣。王大妃殿曰,醫官先退,次對爲之。仍敎曰,處暑已過,潦雨尙無霽意,民事萬萬可悶矣。奭周曰,三朔長霖,百穀皆病,民憂誠不啻溢目,而東風連吹,密雲聚散,繼此開霽,亦未可卜,西成漸近,憂悶實不容形言矣。祈晴祭,報謝後更爲設行,曾有英廟朝己丑已例,臣於今筵,擬將援此仰請,而朝來乍晴,方見日色,此時祈晴,不免有瀆褻之嫌,今則姑不可擧論,而自今以後,若獲快霽,則固爲萬幸,如或不然,則自上仰遵英廟彝典,特降成命恐好,旣有筵敎,則自該曹觀勢直爲稟旨擧行,亦似無不可矣。宗薰曰,已往之雨旣多,而尙無開霽之意,民事之可悶,一日爲急,更設祈榮,雖有煩褻之嫌,若於數日間,無快收之意則更請恐好,而惟在於懋積誠意而已矣。大王大妃殿敎曰,今玆雨暘之不適,必有其由,而君臣上下,唯當一心警惕,交相修省,祈禜之擧,惟屬文具,報謝後更擧,雖有已例,終涉未安,有未可遽議矣。奭周曰,慈敎誠至當矣。遇災警省,至誠對越,乃是應天之本,而祈禜之擧,亦惟在於誠心之孚格而已。至於召災之由,臣於前日,已有所奏,而燮理陰陽,專在輔相,輔相之中,冒居首揆之任者,又當專任其咎,漢朝之策免三公,雖云非美事,如臣無似者,又安可不賜斥退乎?臣之待罪廊廟,亦旣周歲,曾無一事之可裨民國,今又代行首相之事,而一味尸素,全蔑猷爲,如欲懋應天之實,則宜先從臣身而亟賜黜退矣。大王大妃殿答曰,此係在上之咎,大臣引咎,萬萬過當,今日君臣上下,交相勉勵,克思弭災之方爲好矣。宗薰曰,燮理之責,豈徒在於首相而已乎?臣實不勝惶恧矣。禳災之道,專在於恐懼修省,而見今年事,雖未可謂判歉,日前之雨,又非尋常,無論早稻與田穀,在在被損,不可無先事預備之道,而今若快霽,日氣調均,則誠甚萬幸。如或不然,來頭之事,未知有何可救之策,而誠爲悶然矣。奭周曰,昨伏見慈敎下者,以海西六邑渰沒漂頹之啓,特施蠲恤,惠澤優渥,蕩析餘喘,庶望回蘇,而其中豐川一邑之六十餘戶,全數漂壓,尤係慘矜,不可無加意蠲恤之典,公私稅役之減給,旣有畿海諸邑已施之例,一依此例施行,其餘五邑罹害尤甚之殘戶,亦令準此,近日被災之處,所受還穀,多令分數蠲停,而追聞諸道,往往有眩於擧行者云。謹稽正廟辛亥,畿海·三南皆被懷襄之災,而特降恩旨,其中殘獨戶則所受還上與當納身布中一件除減,被災消淺之邑,還布中一件停退矣。今番恤典,亦當敬遵伊時成典,以此意知委該道,使之區別擧行,他道他邑之未及擧行處,亦以此更爲分付,何如?大王大妃殿答曰,依爲之。出擧條奭周曰,頃者關東道臣以狼川縣還穀五千八百餘石之虛勘,狀請前倅成原默之罪矣。卽見該倅供辭,則謂以本縣還逋,初爲七千餘石,在任兩年之間,減爲此數云。誠如其言,則未捧掩匿,流來已久,該道臣之不能溯告査櫛,只以前倅一人請勘者,殊涉疎忽,而只憑囚供,亦無以遽然論斷,更令道臣,詳査始逋年條與中間掩逋之守令,一一捧現告登聞,以爲一傡勘處之地,何如?大王大妃殿答曰,依爲之。出擧條奭周曰,關東道臣,今已報瓜,當爲差代,而本道荐歉之餘,近甚凋弊,不可不加意愼簡,令政院政官牌招開政,使之各別擇差,何如?大王大妃殿答曰,依爲之。關東一道,可謂末如之何云,道臣報瓜之代,勿論近密疎逖,必以自守令時廉潔有聲績者,各別擇差,以爲對揚之地,可也。出擧條奭周曰,慶科設場,期日不遠,各道京試官,當於今政差出,而臣有區區所蘊之常欲一陳者,今因言端,玆敢不憚煩縷而悉言之矣。我國用人,專重科目,朝廷之所以求材,士子之所以進身,捨是則皆無由焉。唯其如是也,故每當試圍之開,擧一國服儒冠儒之類,率皆蓄銳勵精,各效其能,雖八方衆庶之無與於場屋者,亦莫不翹首拭目,以覩賓興之盛,擧措得失之際,取捨公私之間,而人心之離合嚮背係焉,其爲重有如是矣。挽近科場之不嚴,可謂無弊不有,而臣則曰,此猶不足憂也。士趨不古,貽愧萬端,而臣則曰,此非士之罪也。吏卒和應,奸竇百出,而臣亦曰,非吏卒之罪也。場屋之權,專在試官,爲試官者,上則卿宰,下則侍從,皆朝廷禮遇之臣,君上所以寄心腹耳目者也。受是任居是職,而曾不能精白對揚,剋祛私念,則彼疎逖而在下者,又將安所矜式,安所顧畏,而不恣其奸僞之習乎?今玆慶科,卽聖朝一初之新政也。群情之蘄嚮,比他時尤當萬倍,若果能恢張公道,無毫髮偏私之可指,則人心大服,國勢自尊,泰山盤石之基,其將由此而益固,一或不然,則不惟蓬蓽寒士之咈鬱齎怨,遠近觀聽,皆將有以窺廟廷之淺深,而生其輕侮之心,人心不服,朝廷不尊,而國安得不危乎?然則今日科擧之公私,卽國家安危之所繫也。設科本意,固在得人,而若或藉口得人,物色求訪,則適足爲循私之資斧,而其害又不可勝言。臣竊以爲,今日設科,惟當以人心之收拾爲重,得人猶屬其二件矣。凡今在主司之選者,必皆有願忠之心,苟或念及於此,則孰敢不惕然警懼,思所以殫竭淬勵乎?先自京外掌試之任,各別擇擬之意,分付該曹。凡係防奸剔弊之節目間事,固有司存,臣等亦謹當益加照察,隨事提警,苟或有犯,固宜以法從事,而亦願自上先事飭諭,明示聖意,俾各奉以周旋,自效於公耳忘私之義,則目今急先之務,恐無大於是者矣。大王大妃殿答曰,所陳好矣。自上當留意,大臣亦爲申飭試官擇差,俾有實效,可也。出擧條奭周曰,內閣番次,所重自別,雖有萬不得已之實故,亦未嘗暫時或曠,而聞日前在直閣臣,以病勢緊重,不待面替,徑先出去,以致交替者之留門入來,聞其病狀亦果難强,而事未前有,終難曲恕,當該閣臣,施以譴罷之典。見今本閣直員,不爲不備,苟能參諒事勢,早卽推移,則豈至臨鑰曠直之境乎?亦不可無示警之擧,直提學以下時任檢校在京無故人員,捧現告竝從重推考,何如?大王大妃殿答曰,依爲之。出擧條宗薰曰,祭官之有預差,所以備實差之臨時有故,其重與實差無間,同班聽誓,如例宿齋,待受香後乃退去,卽應行之常規也。日前秋享誓戒,永寧殿終獻官,實差有病,預差不來,以致許久過時,事體誠極未安。臣以孝和殿祭官在班,而槪未見預差之進參,伊日晩到及不參之預差諸人,竝捧現告從重推考,誓班旣如此,致齋亦可推知,祀典所關,不可一任其謬習,從今申明飭勵,俾毋敢如前怠忽,亦令該曹檢察,何如?大王大妃殿答曰,預差不參人,竝捧現告禁推,可也。出擧條宗薰曰,藥房所用唐材燕貿,自戶曹折半進排,而今年則不爲如例擧行,必是該曹經費不足之致也。戶曹別貿,自是已例,今以此意,申飭該曹,使之別貿,何如?大王大妃殿答曰,別貿好矣,相議爲之,可也。奭周曰,召對連日有命,臣竊欣幸矣。昨再昨連日則乍爲停輟,伏未知何爲而然耶。大王大妃殿敎曰,聖體微有所損,故兩日停止矣。奭周復伏奏曰,今則聖體,若何?上曰,已復常矣。奭周曰,當此新涼初生之際,尤宜節宣,而處暑已過,召對罔或間斷,而勸講亦從近爲之尤好矣。上曰,當從速爲之矣。奭周等就座,東健曰,諸宰奏事。逌根曰,今番廟社殿宮及各陵修改吉日,以今月初八日推擇啓下,而見今雨意尙未開霽,積月潦水,土脈爛瀜,無以始役,待快晴更爲擇日擧行,何如?大王大妃殿答曰,依爲之。出擧條止淵曰,藥院都提調纔以臘藥材料別貿事,有所仰奏,而數十年前,自戶曹有就燕貿價中折半執留,藥材不足者別貿以用之例,故所以藥院有別貿之議,而今番事情則與向年有異。三年條,已劃下於營建物力,又三年條,因大臣筵奏,令各道除留於本曹上納中已爲作穀,此乃已盡用下者,今若別貿,則非但疊下之無例,實有違於當初愼惜經費之聖意,臣曹不敢遽然奉行矣。宗薰復進前伏奏曰,戶判之言雖如是,而臘藥別貿,不可不自戶曹擧行,今亦折半進排,然後事勢便好矣。止淵曰,大臣所奏如此,今年則雖不得不略干別貿,而自今冬別貿時,別立規謨,除却不緊諸種,只以臘藥材料,量宜貿來,而另飭撙節,俾爲臘製之需,則似無不足之慮,然則在地部庶免疊下之例矣。大王大妃殿答曰,折半之例,相議爲之,而戶判之言,誠亦當矣。東健曰,玉堂所懷陳之。明迪曰,無所懷矣。東健曰,今日賓對,兩司無一人進參,事甚未安。違牌諸臺,竝推考,何如?大王大妃殿答曰,依爲之。出擧條大王大妃殿曰,大臣先退,史官就座。仍命退,諸臣以次退出。
乙未七月初五日辰時,上御熙政堂。召對入侍時,直提學朴永元,參贊官徐念淳,侍讀官李明迪,檢討官宋能圭,假注書洪翼燮,記注官金鳳梧,別兼春秋朴齊憲各持史略第一卷·小學第四卷,以次進伏訖。上曰,史官分左右。上讀新受音,自後生少年,止良可惜也,十遍訖,命陳文義,明迪曰,此章戒當官者之嗜利被譴,蓋其爲言,不過是一人之利害,至若官非其人則害將誰歸,卽百姓受其害矣。伏望殿下,深軫爲民擇守之道焉。上曰,下番陳之。能圭曰,作官嗜利,上番旣陳之矣。利誠亂之始,而卽生於私欲,夫子罕言利,常防其源也。孟子告時君曰,何必曰利,仁義而已,遏絶利欲,固莫如仁義,願加體念。上曰,閣臣陳之。永元曰,儒臣所陳切實,而省察二字,尤可體念處也。大抵天下萬事,未有省察而不成者,亦未有不省察而致者矣。雖以今日講筵言之,講讀之間,句讀字音,每多差錯之時,苟留心澄神,一以省察爲主,則豈有如是之理乎?不加省察之工,非講學之本意,伏願省察上益加聖意焉。上曰,參贊官陳之。念淳曰,閣臣所陳甚好,省察二字,非徒爲當官者要訓也。故曾子之日三省身,大舜之好察邇言,卽聖賢省察之工也。況人君若不能留心於省察上,則無以廣聰明,伏願於下二字,深留省察焉。上掩卷,開史略,命以次輪讀而陳文義。明迪讀自兒時屹如,止遷于豳一遍訖,奏曰,此篇言周家興王之由,蓋成周八百年洪基,卽本之於農業矣。逮夫成王卽阼,周公慮或不知稼穡之艱難,於是作無逸書,用訓于王,書凡七更端,而莫不以嗚呼起之,有曰,先知稼穡之艱難,乃逸其意,丁寧懇惻矣。亦願殿下,取是書時時省覽焉。能圭讀一遍訖,奏曰,有功有德之祖,不得不詳載其事實。故於后稷,自始生及兒時成人,特加詳焉,其曰,好種樹敎民稼穡,卽其一事,而有周八百年基本於此,此卽故實之不可不知者也。永元讀一遍訖,奏曰,此敍周家之世德,而后稷敎以稼穡,粒我蒸民,公劉克紹先公之德,而先知稼穡之艱難,故百姓懷之,苟不能脩德,民何以懷之?民不懷矣,則國何以安乎?脩德爲民歸之本,而稼穡之重又如此,伏願深念焉。念淳讀一遍訖,奏曰,儒臣與閣臣所陳俱好,臣別無更達,而此言百姓懷之者,可見公劉之所以爲公劉矣。書曰,安民則惠,黎民懷之,民懷之本,在於安民。安民者,非使民安逸之謂也,卽謂使臣勤於農而安於業也。故民惟邦本,而農爲天下之大本,使斯民勤於農而安於業,則其民自然懷之,民懷之則邦本自固,本固而國不治者,臣未之聞也。伏願於此,深留聖念焉。上掩卷,命史官就座,玉堂先退。仍命退,承史以次退出。
上在昌德宮。停常參·經筵。
上詣孝和殿,入齋室後,內閣·政院·玉堂·藥房口傳問安。答曰,知道。展拜後,內閣·政院·玉堂·藥房口傳問安。答曰,知道。還內後內閣·政院·玉堂·藥房口傳問安。答曰,知道。
傳于兪章煥曰,禮房承旨馳詣宗廟·永寧殿,奉審摘奸以來。
徐念淳啓曰,今日孝和殿秋展謁時,承旨當爲備員,左副承旨未差之代,政官牌招,開政差出,何如?傳曰,前望單子入之。
承旨前望單子入之,李景在落點。
傳于金鍏曰,召對爲之。
傳于兪章煥曰,禮曹堂上留待。
傳于兪章煥曰,禮曹堂上入侍。
以李翊會等囚單子,大王大妃殿傳于徐念淳曰,飭已施矣,禁推分揀。
金東健以司僕寺一二提調意啓曰,濟州出來後運年例進上馬八匹,三名日進上馬六十匹,凶咎駑駘馬二十匹,合八十八匹內,一匹中路故失,五匹中路病留,六匹到津頭逃逸,二匹到本寺病留除,實納馬七十四匹,禾毛色別單書入之意,敢啓。傳曰,知道。
徐念淳,以義禁府言啓曰,通禮院假引儀元絳拿處事,傳旨啓下矣。假引儀以雜岐,例自刑曹擧行,曾有定式,元絳移送秋曹之意,敢啓。傳曰,分揀放送。
乙未七月初六日卯時,上詣孝和殿。秋展謁入侍時,行都承旨徐憙淳,左承旨徐念淳,右承旨金鍏,右副承旨兪章煥,同副承旨金東健,假注書洪翼燮·李廷斗,別兼春秋徐憲淳·曺雲承,直提學朴永元,檢校待敎趙斗淳以次侍立。時至,通禮跪啓請外辦,上具布裹翼善冠·布袍·布裹烏犀帶,白皮靴,乘輿出宣化門。藥房提調權敦仁,副提調徐憙淳進前奏曰,趁早勞動,聖體,若何?上曰,一樣矣。由協陽門·建陽門·銅龍門·景化門,至齋室門外,降輿入齋室。時至,通禮跪啓請行禮,贊禮前導,詣版位前西向立,贊禮跪啓請鞠躬四拜興平身,上鞠躬四拜輿平身,上入殿內奉審訖,上出齋殿乘輿,由景化門·協陽門還內,請出標信解嚴,諸臣以次退出。
乙未七月初六日辰時,上〈御〉熙政堂。召對入侍時,參贊官金鍏,檢校待敎趙斗淳,侍讀官李公翼,檢討官宋應龍,假注書洪翼燮,記注官張鉉喆,別兼春秋金大根各持史略第一卷·小學第四卷,以次進伏訖。上曰,史官分左右。上讀新受東,自當官者,止不欺之道也,十遍訖,命陳文義,公翼曰,此章無不必中之中者,卽中理之中也。此雖以當官暴怒爲言,大抵每事皆須中理而成,若求中理則勢不可不有誠心,然後可以中理,故下章亦云着實誠心,實與誠二而一也。以今日講筵論之,聖心務實,每以一誠字着工,則聖學可以日就矣,伏望體念焉。上曰,下番陳〈之〉。應龍曰,此言當官處事,必主誠實,而塗擦文字,追改日月等事,皆非誠實之道也。此蓋欲使後世爲人臣者,必以諴心事君之意也。臣之事君,君之使臣,皆以誠心爲本,上下交孚,情志相通,則治道未有不興者也,伏願留念焉。上曰,閣臣陳之。斗淳曰,小臣日前筵席,曾以講學事仰陳矣。今又陪講,伏覩聖學,有欠於專心之工,未有將就之實,區區下情,不勝憂悶。雖閭巷匹庶,躬行心得之要,惟在讀古書,況以帝王之學,從事於句讀,不思懋實之道,則烏在其講學之本意乎?十遍之數,不可謂多,而若是間斷,則恐非緝熙之道,伏願繼自今益加聖念,毋或少忽,千萬之望也。上曰,參贊官陳之。鍏曰,儒臣及閣臣所陳儘好,臣無容更奏,而臣曾以講學懋實之道仰勉矣。事上接下,無不以誠心爲本,而爲學之道,尤在於誠實,今者殿下召接臣鄰,而講讀之際,不務誠實之工,則有非講學之本意,而亦何望將就之道乎?臣等不避煩瀆,敢此冒陳,伏願繼自今益加猛省,勿爲文具而務歸篤實焉。上掩卷,開史略,命以次輪讀而陳文義,公翼讀自自公劉,止如歸市一遍訖,仍奏文義曰,此所云仁人,卽指古公而言也。古公爲仁,而民之歸,如此其盛,亦可知爲仁之效矣。仁者無往不可,而至於人君,尤爲急務,故自古帝王,無不由此而治矣。伏望殿下,不必以書卷上等閑文字泛看,而每思躬行之道,此臣區區之願也。應龍讀一遍訖,奏曰,古公之去豳,民歸之如是者,不忍忘古公之仁也,仁爲四端之首,又爲四德之長,故書曰,民罔常懷,懷于有仁,孟子言天下大悅而將歸己,古公之仁,入人者深,故其去之也,愛之若父母,從之如歸市,豳人歸而旁國從之,若非至仁,能若是乎?伏願體念焉。斗淳讀一遍訖,奏曰,仁人二字,儒臣所奏盡矣,而周家之積德累仁,爲創業垂統之基,伏願深念焉。鍏讀一遍訖,奏曰,諸臣皆仰奏,臣無更奏者矣。上掩卷,命史官就座。仍命退,諸臣以次退出。
乙未七月初六日午時,上御熙政堂。弘陵補土禮堂入侍時,右副承旨兪章煥,假注書李廷斗,記注官金鳳梧,張鉉喆,禮曹參議徐英淳以次進伏訖。上曰,史官分左右,禮議進前。英淳曰,臣承命進詣陵所,曲墻崩頹處奉審,而書啓內則三十二尺云,而以間數言之,則爲四間餘矣。支臺石亦有小崩頹處,而其外則無他頉矣。上命史官就座,禮議先退。仍命退,承史以次退出。
上在昌德宮。停常參·經筵。
人定,灑雨下雨,測雨器水深二分。
自人定至初八日開東,灑雨下雨,測雨器水深三分。
金東健,以都摠府言啓曰,今日入直內三廳武兼禁軍及軍兵等中日習射技放,請出標信。傳曰,知道。
金東健啓曰,來十一日朝參日次矣,敢稟。傳曰,停。
徐念淳啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
徐憙淳啓曰,左承旨李景在今日不爲仕進,卽爲牌招,何如?傳曰,允。
備忘記,夞怪萬戶呂東冕下直,長弓一張,長箭一部,片箭一部,筒兒一箇賜給。
傳于兪章煥曰,七夕晝茶禮當自內親行矣,該房知悉。
傳于兪章煥曰,七夕製明日通方外爲之,試紙用大好紙,大提學待明朝牌招。
傳于金東健曰,閑良成永龜加設部將,口傳單付。
徐念淳啓曰,假注書洪翼燮身病猝重,勢難察任,今姑改差,何如?傳曰,允。
洪翼燮改差代以李墩爲假注書。
兪章煥啓曰,卽者漢城府官員來言,今此城隍發告祭及厲祭獻官,例以本府亞尹塡差,而左尹李若愚在外,右尹未差,無進去之員云。未差之代,政官牌招,開政差出,何如?傳曰,左尹許遞,與右尹未差之代,前望單子入之。
漢城府堂上前望單子入之,左尹金炳朝,右尹鄭基一落點。
掌令洪祐喆啓曰,臣年淺識蔑蒙騃空疎,臺閣言議之地,初何嘗一毫近似,而前望恩點,有隕自天,召牌荐降,享役又縻,雖不得不夤緣一肅,而臣之伯父左議政臣奭周見方居廟堂之上,臺閣之職,與廟堂相可否,時相子弟,有不得行公於言地,故前輩名碩,率多以此引嫌,踵而行之,便作通行之成式,今臣所處,亦宜蒙天鑑之俯諒,見職不稱之外,卽此一事,尤不容晷刻晏然於臺次,請命遞斥臣職,答曰,依啓。
兵曹口傳政事,副司果洪祐喆。
兪章煥啓曰,吏曹郞廳來言,臺諫有闕,政事,取稟。傳曰,前望單子入之。
以司諫尹興圭,正言林基洙·李鼎敍,掌令鄭德和牌不進罷職傳旨,傳于徐念淳曰,只推。
以左承旨李景在牌不進罷職傳旨,傳于金東健曰,只推。
兵曹口傳政事,部將加設單成永龜。
兪章煥,以禮曹言啓曰,卽接永禧殿官員所報,則明日七夕製試取時,本殿官員俱爲觀光云矣。依定式假官一員,令吏曹以成均館官員口傳啓下,以爲代直後赴試之地,何如?傳曰,允。
又以禮曹言啓曰,卽接景慕宮官員所報,則明日七夕製試取時,本宮官員俱爲觀光云矣。依定式假官一員,令該曹以成均館官員口傳啓下,以爲代直後赴試之地,何如?傳曰,允
又以孝成殿享官意啓曰,參奉洪秉大·洪羲人,忠義李允榮·朴基喆·李濟商·尹榮翼以今初八日七夕製,皆當赴擧矣。參奉代假官一員,忠義代假官二員,令該曹該府依例差出,使之入番察任,何如?傳曰,允。
又以禮曹言啓曰,今七月十四日贈德安府夫人祥朞日,王大妃殿望哭除服儀註,直爲書入王大妃殿之意,敢啓。傳曰,知道。
又以成均館同知館事大司成意啓曰,今七月初七日儒生上旬輪次,當爲設行,而大提學申在植以身病,限內不得爲之之意,敢啓。傳曰,知道。
徐念淳,以義禁府言啓曰,七夕製明日通方外爲之之時,本府都事皆爲赴擧,只有武都事一員,而當直入直,本府入直,公事回公都事,無以推移,假都事二員,令該曹口傳差出,以爲分排擧行之地,何如?傳曰,允。
乙未七月初七日午時,上詣孝成殿。晝茶禮親行入侍時,行都承旨徐憙淳,右承旨徐念淳,左副承旨金鍏,右副承旨兪章煥,同副承旨金東健,假注書洪翼燮·李廷斗,別兼春秋金大根·徐憲淳,提學徐有榘,直提學朴永元,原任直閣李嘉愚以次序立。時至,上具衰服,出自廬次,詣板位,通禮跪啓請俯伏哭,少頃,止哭,行四拜禮訖,通禮跪啓請盥洗,上詣盥洗位盥洗訖,仍詣香案前跪,憙淳奉香,東健奉爐,上三上香訖,憙淳執盞跪進,上受盞授念淳,念淳奠靈座前,章煥·東健以次獻盞訖,上降復位,通禮跪啓請俯伏哭上俯伏哭興,行四拜禮訖,通禮導上還齋殿,諸臣以次退出。
上在昌德宮。停常參·經筵。
徐念淳啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
掌令前望單子入之,尹宗鉉落點。
徐念淳啓曰,新除授掌令尹宗鉉,一體牌招,何如?傳曰,允。
兪章煥啓曰,卽者修撰宋能圭以其親病,投章徑行,原疏纔已捧入矣。所當直捧禁推傳旨,而此與無端徑行有異,從重推考,何如?傳曰,允。
又啓曰,大提學申在植旣已承牌,內閣提學趙寅永·徐有榘,弘文提學徐耕輔,藝文提學權敦仁,竝卽牌招,以爲同參考試之地,何如?傳曰,允。
傳于徐憙淳曰,都承旨持此御題,與大提學偕往泮宮,試取以來。
徐憙淳啓曰,臣與大提學申在植,偕往泮宮,七夕製儒生試取則收券爲一千一百十五張矣。捧入之意,敢啓。傳曰,知道。
傳于兪章煥曰,入直閣臣坐直承旨兵曹堂上,竝試官加差下,使之分考。
傳于兪章煥曰,科次入侍。
徐念淳啓曰,大司憲宋穉圭,執義李應信,掌令尹宗鉉,持平李綱峻在外。掌令鄭德和牌不進,持平黃獜淳未署經,監察茶時之意,敢啓。傳曰,知道。
以司諫尹興圭,正言林基洙·李鼎敍掌令鄭德和牌不進罷職傳旨,傳于徐念淳曰,只推。
金東健,以兵曹言啓曰,禁軍別將許溟素患痰癖之症,猝然添劇,無望供職,呈狀乞遞矣。實病旣如此,則有難强令察任,改差,何如?傳曰,允
兵曹,以李鼎會爲禁軍別將。
金東健,以備邊司言啓曰,卽見慶尙監司趙秉鉉狀啓,則枚擧東萊府使李鐸遠牒呈,以爲,倭東館裁判家與西館東大廳,太半朽傷,將至顚覆之境,不待年限,從便修理,旣有近例,且以我國家制與工匠作間入役,則工役雜物價可爲七千兩,而所入材木,本府近處左右沿封松中斫取事,請令廟堂稟旨分付矣。倭館之從便修改,旣有近年已例,而朽傷傾圮,有難遲待之狀,道啓邑牒,一辭同然,揆以事勢,不容靳持,許令依近例從便擧行,其容入物力則辛卯修理時前後劃給之數,合爲折米四千石,而今番所當修改之間數,比辛卯只爲折半,則所需財力,亦當減半,本道所在甲午劃付信需穀中折米二千石,特爲許劃,使之作錢取用,所入材木,亦依近例,以本府近處沿邑松田中風落自枯及不合船材者斫給,而運輸等節,一依定式擧行,寅緣濫斫之弊,亦須加意察飭,毋或有一分淆濫之意,一體行會於道臣及統制使處,何如?傳曰,允
江原監司韓益相疏曰,伏以,臣於杜門淹病之中,伏承除旨,以臣爲江原道觀察使者,臣始爲悸恐,繼以駭惑,誠莫省其所以致此也。夫國家用人,雖微官庶僚,在所愼簡,何況方伯之任,何等重寄也,必也威望素重,彈壓列郡之長吏,才猷夙著,明察生民之休戚,始可以承流宣化,綜理機務,則是豈如臣庸愚賤品所可擬議也哉?顧今一初淸明,百工精白,官人之政,尤宜愼重,而今以一路澄淸之任,擧以畀之於無似之身而不少留難,豈不有駭於四方之觀聽乎?嗚呼,臣家世寒素,通籍婉晩,本不足備數於任使之末,而厚被我先大王鴻恩盛澤,歷典四邑,榮耀無比,而才疎識短,未效一日之責,每於解紱還家之後,追念政蹟,無非辜恩而負心,怵惕靡措,若負大何,白首之年,遽抱遺弓之慟,此生此世,報答無堦,中夜思惟,不覺淸淚之被面,蟄伏窮巷,衰病侵尋,豈復有一毫進就之念,而乃殿下新服之初,不遺簪履之舊,特授藩臬之寄,竊伏念,聖明之所以特授者,豈有私於臣,而將以榮臣之身也哉?特以關東數十餘州,酷被荐歉,山郡海邑,顚連相續,巖戶峒室杼軸其空,百弊蝟興,將至全道受病,九重宵旰之念,憂恤黎元,以臣之屢任字牧,或意有鉛刀之一割,至有此非常之誤恩,苟使臣量已度才,有可以一分堪承,則臣固當感激恩命,殫竭誠力,少效追先報今之義而巳,豈敢張皇飾辭,以襲循例之辭巽乎?然而臣之不能堪承,臣固自知,地望素輕而不足以宣示威明,精力旣衰而不足以剸理繁劇,且况賦性狷狹,不合於委曲通變,處事迂拙,惟欲其信心直遂,以此偏量小器,百里之任,尙患蚊負,今忽置之於方岳旬宣之地,其所僨敗,可立而覩,臣之一身狼狽,固不足恤,其於一方生靈,何哉?其於朝廷委卑之意,何哉?歷日震凜,左右參衡,決不敢以貪戀而冒授,玆敢披瀝衷赤,仰瀆崇嚴。伏願聖慈,仰稟東朝,亟遞臣東藩之任,回授可堪之人,不勝公私之大幸。臣無任云云。答曰,省疏具悉。卿其勿辭,往欽哉。
修撰宋能圭疏曰,伏以,臣旅泊從官,今已數月,而卽接鄕信,則臣之老母,積痼澌削之餘,重添暑泄之症,元氣大下,証形轉篤,而居在窮鄕,藥治旣難,身又終鮮,扶將無人,家僮跋來,促臣歸視,臣聞此報,方寸煎灼,忙陳短章,徑尋鄕路。伏乞聖慈,俯垂鑑諒,亟遞臣所帶之職,仍治臣擅行之罪,以便救護,以肅朝綱,千萬幸甚。臣無任云云。省疏具悉。爾其勿辭往護。
乙未七月初八日申時,上御熙政堂。大王大妃殿垂簾,七夕製科次入侍時,行都承旨徐憙淳,假注書李墩,記注官金國憲,別兼春秋朴齊憲,大提學申在植,試官直提學朴永元,左副承旨金鍏,右副承旨兪章煥,兵曹參議申在獻,對讀官副校理李公翼,副修撰宋應龍,兵曹佐郞金基煥以次進伏訖。上曰,史官分左右,科次爲之。在植曰,對讀官當讀奏試券,而在前或使一人讀奏幾張,而次第輪回,或使之各讀一張,而次第輪回矣,今番則何以爲之乎?上曰,三人各奏一張而止。基煥進前讀奏第一張,應龍進前讀奏第二張。上曰,書等,可也。在植曰,旣承取三十張之命矣。謹此編次以進,而第一二三張,書正字三下,自第四張至第十章,書草三下,自第十一張至第三十章,書次上,而第一張則書一字,以別居首之義可乎?上,可之。在植書等,憙淳曰,坼封乎?上,可之。憙淳次第坼封,讀奏訖,上命書傳敎曰,七夕製賦居首三下一進士朴京壽,之次三下進士韓用璜,幼學徐大淳,之次草三下幼學趙埴·申濬·李根天,進士李東奎,生員尹致誠,朴齊完,幼學金夔淳竝直赴會試,之次次上幼學李濟達·李泰鎭·睦仁㘽·具亨達·李敬耆竝給二分,生員趙然天,幼學金能淵·李在寬,進士吳泰璜·李殷榮竝給一分,之次次上幼學林嘉鎭等十人竝令該曹考例施賞。又命書傳敎曰,入格儒生明日待令,命試官先退,史官就座。在植等退出。仍命退,承史以次退出。
上在昌德宮。停常參·經筵。
徐念淳啓曰,大司憲宋穉圭,執義李應信,掌令尹宗鉉,持平李綱峻在外,掌令鄭德和呈辭,持平黃麟淳未署經,監察茶時之意,敢啓。傳曰,知道。
又啓曰,同副承旨金東健今日不爲仕進,卽爲牌招,何如?傳曰,允。
兪章煥啓曰,臣章煥依定式進詣香室,奉審香祝櫃祝板袱子則精潔之意,敢啓。傳曰,知道。
傳于李景在曰,入格儒生入侍。
傳于金鍏曰,召對爲之。
以同副承旨金東健牌不進罷職傳旨,傳于兪章煥曰,只推。
兵曹,以李源祖爲御營中軍。
兪章煥,以奎章閣言啓曰,明日卽奎章閣演慶堂奉審日次,臣等進詣擧行之意,敢啓。傳曰,知道。
李景在,以戶曹言啓曰,時御所內各司雨漏處修改吉日時,令日官金宜鍾推擇,則今七月二十四日辰時爲吉云。以此日時擧行之意,敢啓。傳曰,知道。
徐念淳,以都摠府言啓曰,副摠管金魯甲以訓鍊都監中軍,本營諸將官射會監試事,禁衛營晝仕出去之意,敢啓。傳曰,知道。
又以摠戎廳言啓曰,本廳哨官李鈺身病甚重,勢難察任,改差,何如?傳曰,允。
義禁府啓目,碧團僉使韓志玄原情云云。傳旨內辭緣,泛稱遲晩,刑推得情,何如?判付。啓,除刑推議處爲良如敎。又啓目粘連,向前尹瀚亦,臚唱錯誤之罪,不可只準失儀之本律,以不應爲律照勘,何如?判付。啓,依允。又啓目粘連,向前李寬馨,韓珩和等亦,公事之遲滯捧納者,誠爲可駭,竝只以此照律,何如?判付。啓,依允。
乙未七月初九日辰時,上御熙政堂。入格儒生入侍時,左承旨李景在,假注書李墩,別兼春秋朴齊憲·徐憲淳以次進伏,賦三下一進士朴京壽,之次三下韓用璜,幼學徐大淳,草三下趙埴·申濬·李根天,進士李東奎,生員尹致誠·朴齊完,幼學金夔淳,次上幼學李濟達·李泰鎭·睦仁㘽·具亨達·李敬耆,生員趙然天,幼學李在寬,進士吳泰璜·李殷榮,幼學林嘉鎭·趙雲奭·金世鎬,生員李審榘,進士李鶴圭,幼學金在顯·李東根·李裕問·金性根侍立階下訖。上曰,史官分左右。景在進前曰,入格儒生次第陞堂,各奏職姓名乎?上,可之。京壽等各奏職姓名,退立階下,景在曰,次上幼學金龍淵·權羽憲俱有身病,不得待令矣。直赴會試與給分儒生使之先退,其餘次第施賞乎?上,可之。京壽等先退出,嘉鎭等以次跪受賞,引儀唱四拜,儒生等行禮訖,使之退出。上曰,史官就座。仍命退,承史以次退出。
乙未七月初九日辰時,上御熙政堂。召對入侍時,參贊官金鍏,檢校直閣李景在,侍讀官金錫淳,檢討官宋應龍,假注書李墩,記注官金鳳梧,別兼春秋徐憲淳各持小學第四卷·史略第一卷,以次進伏訖。上曰,史官分左右。上開卷讀新受音,自王吉上疏,止敎化不明民多夭,十遍訖,上曰,上番文義陳之。錫淳曰,天地,萬物之父母,君上萬民之父母,敎化流行,則民俗自美,王吉之意,或恐後世敎化不明,故著疏於方策,其意可謂深矣,伏望體念焉。上曰,下番文義陳之。應龍曰,夫婦,人倫之大綱也,有曰,君子之道造端乎夫婦,又曰,關睢之類正家之始,夫婦之於人倫,其爲大綱,從可知矣。大抵以凡人論之,則夫爲妻綱,以國家言之,則君爲臣綱,而以至于綱紀四方,然則古今之所不可無者,仍是綱也,伏願鑑察焉。上曰,閣臣陳之。景在曰,文義已有兩儒臣之奏,臣無更陳,而臣於數月之餘,今登講筵,伏覩講讀之際,首尾接續,有勝於曩時,可以仰聖學治心之工,日就緝熙,臣無任欽仰歡忭之忱,而十遍之間,猶有字吐差錯之時,此專由於留心澄神之有欠始終而然,伏願益加省察,克祛倦怠之或萌焉。上曰,參贊官陳之。鍏曰,文義玉堂已皆詳陳,臣亦無可達矣。上掩卷,開史略,命次第讀奏,各陳文義。錫淳讀自古公長子大伯,止以讓季歷,一遍訖,奏曰,太妊之德,文王之德,與天相合,至矣盡矣。周之亨年靈長,亶由於是,曷不休哉?曷不盛哉?應龍又讀一遍訖,奏曰,季歷,古公之子也,文王,古公之孫也。以古公之仁,而有季歷之賢,以季歷之賢,而有文王之聖德。先儒劉安城論此事曰,祖子孫三世,相傳一德,故天之眷命,有加無替,旨哉言乎。周家之歷年八百,實基於此,德之爲言甚大矣,伏願殿下懋哉。景在又讀一遍訖,奏曰,此章別無文義之可陳,且有儒臣所奏,臣無容更陳,而儒臣以昌字告以爲聖諱矣。未敢知殿下知爲何聖人之諱乎。上曰,誰之諱也?景在曰,周文王之諱也。文王生有聖德,垂法於千載之下。故人莫不慕仰而諱其名,如周·孔·顔·孟之亦皆諱之,蓋出於尊聖之義,而聖人德化之百代不泯,果如此矣。鍏又讀一遍訖,奏曰,玉堂各有所奏,臣無可奏之義,而竊有區區敢此仰達。蓋講學之法,貴在質問疑難矣,伏願發問章義上下,討論辨析,俾有實效焉。若以諸臣之次第讀奏,輪陳文義,爲文具而止,則烏在其講學之義乎?臣固蔑學,不足裨補於聖學之萬一,而雖在燕閒紬繹之時,若有疑晦,隨處付籤,詳細下問於諸臣侍講之時,以體古聖人不恥下問,以多問寡之義,則日新之工,亦不外乎是矣,伏望留念焉。上曰,史官讀之。賤臣及國憲·憲淳各讀一遍訖。上掩卷,命退,諸臣以次退出。
上在昌德宮。停常參·經筵。
藥房都提調朴宗薰,提調權敦仁,副提調徐憙淳啓曰,伏未審日間,聖體,若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候,一樣,卿等不必入侍矣。大王大妃殿·王大妃殿口傳問安。答曰,知道。
金鍏啓曰,大司憲宋穉圭,執義李應信,掌令尹宗鉉,持平李綱峻在外,掌令鄭德和呈辭,持平黃麟淳未署經,監察茶時之意,敢啓。傳曰,知道。
李景在啓曰,右承旨徐念淳,同副承旨金東健今日不爲仕進,竝卽牌招,何如?傳曰,允。
金鍏啓曰,備邊司郞廳來言,今日賓廳日次,而獻陵忌辰祭正日相値,不得來會云矣,敢啓。傳曰,知道。
又啓曰,行都承旨徐憙淳藥院進,左承旨李景在內閣直,右承旨徐念淳,同副承旨金東健傳旨未下,右副承旨兪章煥式暇出去,院中只有臣一人,伴直無人,行都承旨徐憙淳,所當牌招,而拘於廳規,不得請牌,何以爲之?敢稟。傳曰,右承旨,同副承旨竝許遞,前望單子入之,待下批,牌招察任。
承旨前望單子入之,洪鍾應·趙萬協落點。
又啓曰,行都承旨徐憙淳藥院進,左承旨李景在內閣直,左副承旨洪鍾應牌不進,右副承旨兪章煥式暇出去,同副承旨趙萬協在外,院中只有臣一人,伴直無人,行都承旨徐憙淳,所當牌招,而拘於廳規,不得請牌,何以爲之?敢稟。傳曰,牌招。
又啓曰,新除授同副承旨趙萬協時在京畿楊州地,斯速乘馹上來事,下諭,何如?傳曰,允。
以右承旨徐念淳,同副承旨金東健牌不進罷職傳旨,傳于金鍏曰,只推。
以左副承旨洪鍾應牌不進罷職傳旨,傳于金鍏曰,只推。
金鍏,以都摠府言啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
上在昌德宮。停常參·經筵。
金鍏啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,左副承旨洪鍾應,右副承旨兪章煥今日不爲仕進,竝卽牌招,何如?傳曰,允。
傳于金鍏曰,召對爲之。
洪鍾應啓曰,大司憲宋穉圭,執義李應信,掌令尹宗鉉,持平李綱峻在外,掌令鄭德和牌不進,持平黃麟淳未署經,監察茶時之意,敢啓。傳曰,知道。
以司諫尹興圭,正言林基洙·李鼎敍,掌令鄭德和牌不進罷職傳旨,傳于洪鍾應曰,只推。
以京畿監司金道喜狀啓,利川府使洪世周身病沈重,屢狀乞遞,不得已罷黜事,傳于金鍏曰,令該曹勿拘常格,口傳各別擇差,催促下送。
金鍏,以戶曹言啓曰,各道年分事目,從近當磨鍊以入矣。災傷覆審,勿送敬差官,專委道臣,已成近例,今年亦依此擧行事,分付,何如?傳曰,允。
洪鍾應,以備邊司言啓曰,諸道秋操稟啓,今已齊到矣。詰戎之政,有國所重,每歲肄閱,不容或闕,而近來諸道之停操,便成應行之常式,名編行伍之類,全不知坐作進退之爲何事,其在安不忘危之義,誠萬萬疎忽,昨年秋事旣幸稍登,及今修擧,在所不已,而第念,目下民勢,在在艱棘,畿湖則荐歉之餘,瘡痍未蘇。兩西則甫經客使,積疲供億。關東凋瘁之狀,比諸道殆有甚焉,流移之民,未盡安集,兼以輪行乖沴,遍及遠近,呻吟纔起,甦息未易,積潦爲災,蕩析相續,穡事豐歉,尙未可判。兩南雖云稍勝,而疾癘之熾蔓,亦無異同。北關則昨秋農形,旣失全登,今歲輪疾,又未寢熄,此時窮民之責以徵調,大非所以懷保休養之意。今秋八道三都水陸諸操巡歷巡點,竝姑停止,至於官鎭門聚點,則使之着意擧行,無敢視以文具,有堤堰處移點完役,亦依近例爲之,而被水潰決之處,加意董飭,俾有實效,各樣都試覆審考講,竝爲按例設行之意,分付,何如?傳曰,允。
義禁府啓目粘連,向前韓志玄亦,旣呈肅單,不爲入來,誠爲可該,以此照律,何如?判付。啓,依允。又啓目粘連,通禮院假引儀尹瀚矣本府議啓內,臚唱錯誤之罪,不可只憑失儀之本律,以不應爲律照勘,罪笞四十收贖,附過還職,私罪。奉敎依允爲旀,功減一等爲良如敎。又照目粘連,中官李寬馨·韓珩和等矣本府議啓內,公事之遲滯捧納者,誠爲可駭,竝只以此照律,罪各笞五十收贖,解見任別敍,竝只私罪。奉敎依允爲旀,竝只功減一等爲良如敎。
判敦寧金逌根疏曰,伏以,臣於日前,除拜掌樂院提調矣。與一提調臣領敦寧府事趙萬永,有親査應避之嫌,於法在下當遞,而時値太廟有事,適又夜深,無以周旋,黽勉進參。今始援例陳章,仰請處分,卽命遞改臣提調之任,以存公格,千萬幸甚。臣無任云云。答曰,省疏具悉。所請依施。
吏曹判書金學淳疏曰,伏以,臣於見職,夫豈有一分堪承之望,而辭不獲命,冒沒出膺,淟涊蹲據,亦云有日矣。愧甚匪分,夙宵戰兢,向日賓筵,大僚以秋享時預差獻官之不參誓戒,竝請問備,慈敎截嚴,至有下吏之命,臣亦其時不參中一人也。惶霣震懍,歷日靡措,而及其就囚,旋蒙宥釋,寬大之聖恩,縱切感祝,惶恧之微忱,尤難自安。竊伏念,享官塡差,卽銓曹之事也。故長堂差祭,其例甚罕,今番曹吏之臨時來告者,不過是過去糢糊之說,仍又無名帖之來示者,臣則認以爲,初不塡差,果未進參於聽誓之班,而臣名旣入於祭單,臣身未赴於誓班,則其爲闕參,無辭自解。凡享官勤慢,本曹之所主管察飭,而臣以長官,不但不能檢人,乃反自速隳分,論以律例,宜被加倍,畢竟勘放,罪重罰輕,將何以尊國體而警具僚乎?臣若以一時倖逭,恬若無故,揚揚周行,則臣心愧忸,固已萬萬,而貽羞朝紳,見非公議,誠非細故,揆以情踪,晏然官次,斷無其望。玆敢據實仰籲於聽卑之下。伏乞聖明,俯賜鑑諒,斥臣見叨之職,勘臣未勘之罪,以肅朝綱,以安賤分,不勝幸甚。臣無任云云。答曰,省疏具悉。卿則別無所失,卿其勿辭行公。
吏曹參判朴齊聞疏曰,伏以,時序遷嬗,孝成殿秋享奄過,伏惟聖慕遑遑,益復靡逮,仍念,臣才識空疎,文質無當,素乏尺寸之長,可自表見,又蔑絲毫之效,少答恩私,而前後敡歷,罔非僥濫,節次推遷,滾到卿列,每自循省,惶汗浹背,千萬不自意,亞銓除旨,忽下於鄕廬病伏之中,臣聞命惝惶,縮蹙靡措。噫,臣之本末長短,卽是同朝之所共知者,當初通擬,已出人望之外。今玆恩除,又違量授之義,私心雖切於感激,公議難免於嗤點,揣分增慙,度能滋懼,臣本孤陋湔劣,其於四選格法,九流品藻,殆同越人之章甫,縱云仰成於長席,而與聞於通塞,有時乎代斲,方當一初之政,尤重愼簡之道,此時此任,豈可擧以授之於如臣無似,不少留難哉?臣誠左右思而莫曉其何故也。嗚呼,臣之濫廁朝籍,今幾三十年,頂踵毛髮,莫非雨露生成之澤,欲報之德,昊天罔極,到今雲鄕日邈,萬事成昔之後,區區粗效於追先報今之義者,惟當不擇夷險,殫竭駑鈍而已。顧玆新命之萬不稱似,是無異於瞽者之五色,僬僥之千匀,臣雖欲貪榮冒寵,厭然自托於涓埃之報,其奈觸處瘡疣,畢竟不免於公私狼狽之科,何哉?反覆揣量,承膺無路。玆敢略綴短章,從縣道仰瀆崇嚴。伏乞聖明,諒臣材之不堪重任,察臣言之寔出至懇,仰稟東朝,特遞臣所叨之職,回授可堪之人,使公器無玷,私分獲安,不勝幸甚。臣無任云云。答曰,省疏具悉。卿其勿辭行公。
吏曹參議洪學淵疏曰,伏以,臣頃陳必辭之懇,未蒙體諒之恩,悚惶蹙伏,不敢以見職自居,而差享事重,推諉無處,遂不得不黽勉擧行,而私心愧恧,若無所容,乃玆長僚自列之章出,而臣之尤悔慙靦,益難自恕矣。蓋差享之事,乃是本曹主管,故除非萬不獲已,不得以本曹堂上塡差者,寔出於待右僚之義,而雖有臨急或差之事,其例則果是罕有,臣何可從罕例而必行苟且之事乎?向於大享時,獻官分差之際,亞獻官當塡正卿,而適値排擬之苟艱,不得已以長僚塡差於孝和殿亞獻官預差,使曹吏據例往復,而至於名帖,事屬本曹,拘於公格,不以關牒,只令該吏具告,卽曹例之自昔已然者,臣不必費辭自解,而臣以差享之人,自速顚錯,致使長僚,至被對吏,臣心之自愧,已無可言,而亦豈無同朝之致訝乎?且伏念,臣歇後憒劣,濫叨匪據,由前而參政則跡涉倖逭,由後而差祭則情固難安,臣苟能涖事照察,隨處周旋,豈至于是?歷日思惟,無面可顯,恬然在職,其勢末由,玆敢據實陳暴,仰瀆崇嚴。伏乞聖慈,俯垂鑑諒,亟解臣職名,以安私分焉。臣無任云云。省疏具悉。此乃无妄也,何至過引乎?勿辭察職。
乙未七月十一日午時,上御熙政堂。召對入侍時,參贊官金鍏,檢校直閣李景在,侍讀官金錫淳,檢討官宋應龍,假注書李墩,記注官李冀楨,別兼春秋朴齊憲各持小學第四卷·史略第一卷,以次進伏訖。上曰,史官分左右。上開卷讀新受音,自文中子曰,止不以財爲禮,十遍訖。上曰,上番文義陳之。錫淳曰,夷虜文無人道,但知利慾,而不識仁義禮智者,故君子不與共處,至於男婚女嫁,專以論財,則傷風敗俗,孰甚於此?然故文中子極言其不可,而男女之家,各擇其性行德器爲禮,垂戒後世。上曰,下番文義陳之。應龍曰,文中子,隋之大儒也。恐或有後世以財不以禮之弊,故亦有此語,而朱夫子所以載之嘉言者,以明夫禮不可暫廢之意也。後之學者,豈可不理會耶?大抵視聽言動,禮無不合,而至於君臣之間,君使臣以禮,臣事君以忠,則治化日進矣。曷不休哉?上曰,閣臣陳之。景在曰,上下玉堂所陳,果皆切實,而此章內一德字,尤當存心致思處也。上自人君,下至庶人,其學不進則無以爲德,顧今典學之工,不在於誦習章句,所貴乎着意玩賾,體之於身,驗之於行,則聖學自致於克明緝熙之域矣,懋哉懋哉。上曰,參贊官陳之。鍏曰,財者卽利欲之所易生,故文中子著此以戒人,而古人云爲富不仁,不仁者,愛財而利欲滋生,善端日喪之謂也。此章則雖以婚姻論財爲戒,而訓義之外,固多推而爲戒者矣。玉堂·閣臣所陳果好矣。伏望體念焉。上掩卷,開史略,命次第讀奏,各陳文義。錫淳讀自古公卒公季立,止三分天下有其二,一遍訖,奏曰,西伯修德,德之爲言甚大矣,天地大德曰生,大德必得其壽,壽非但爲一身,享國靈長,亦是壽也,故周之八百永年,良由以矣。且以文王至矣盡矣之德,何有更修,而聖人勉勉自强之道,在於進進而益修,帝王之德,尤異於匹庶,一動一靜,一語一默,皆以正義行之,則不期修而自修,厥德修罔覺,虞芮之君,不過遠方近蠻之屬,入周境見遜畔讓路之風,油然感心而歸,聞化而來,屬之國乃爲四十之多。孔子曰,德之流行,速於置郵而傳命,殿下懋昭大德,日新又新,則豈不及於文王之德哉?伏願體念焉。應龍又讀一遍訖,奏曰,虞芮之讓田,乃是觀感而化也。蓋上行下效,而觀感之理,若響應聲,如影從表。曾傳曰,一人讓一國興讓,左傳曰,范文子讓其下皆讓,皆是觀感於讓之謂也。方其虞芮之君爭田,而朝周入其境,則耕者讓畔,行者讓路,入其朝,則士讓爲大夫,大夫讓爲卿,上自朝廷,下至郊野,人皆相讓,則惟彼爭田之君,烏得不觀感乎?於此文王之德,從可知矣。伏願殿下體念焉。景在又讀一遍訖,奏曰,俄以小學文義中德字,有所仰陳,而德之不可斯須去身,尤可知矣。西伯修德,天下歸之,婚姻擇德,則敎化益明,伏願益加留意於師古進德之方焉。鍏又讀一遍訖,奏曰,玉堂閣臣敷陳,旣詳且悉,臣無可奏之義矣。上曰,史官讀之。賤臣及冀楨·齊憲各讀一遍訖。上掩卷。上曰,史官就座。仍命退,諸臣以次退出。
上在昌德宮。停常參·經筵。
洪鍾應啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于兪章煥曰,孝成殿望祭,以攝行磨鍊。
傳于洪鍾應曰,召對爲之。
洪鍾應啓曰,假注書李墩身病猝重,勢難察任,今姑改差,何如?傳曰,允。
李墩改差,代以申錫愚爲假注書。
吏曹口傳政事,以洪容默爲利川府使。
洪鍾應啓曰,大司憲宋稚圭,執義李應信,掌令尹宗鉉,持平李綱峻在外,掌令鄭德和牌不進,持平黃麟淳未署經,監察茶時之意,敢啓。傳曰,知道。
以司諫尹興圭,正言林基洙·李鼎敍,掌令鄭德和牌不進罷職傳旨,傳于洪鍾應曰,只推。
刑曹啓目粘連,京囚吳成得獄事段,追執成仁,毒施毆打,指目咸歸,吳成得之爲正犯,更無可疑,加訊償命,何如?判付。啓,依允。又啓目粘連,京囚孫啓福獄事段,拳如之石,臂大之椽,亂打胸腹,屍親季禮之招,丁寧懇乞,其妻與之私和,屍埋門外,性甫之立證的實,到今抵頓,去益獰狠,嚴訊得情,何如?判付。啓,依允。
乙未七月十二日午時,上御熙政堂。召對入侍時,參贊官洪鍾應,侍讀官李公翼,檢討官宋應龍,檢校待敎金學性,假注書李墩,記注官李冀楨·全國憲各持小學第四卷·史略第一卷,以次進伏訖。上曰,史官分左右。上開卷讀新受音,自早昏少聘,止庶人之職,十遍訖。上曰,上番文義陳之。公翼曰,凡人不知爲成人之道,而早昏少聘,則易歸於偸薄,而世俗之弊,駸駸不可救矣。上章所云嫁娶太蚤則敎化不明之語,政與此章之義,相爲表裏,而章末之一職字,非但爲一庶人之職,朝廷上下,各有所職,而敬天修德,禮臣愛民,人君之職也。古人之下筆,雖一字一義,無一放過,包得言外之義。伏願講讀之時每加體念焉。上曰,下番陳之。應龍曰,貴賤有等,亦是帝王爲治之一端也。黃帝爲文章,以表貴賤。易曰,辨上下定民志,此皆有等之謂也。貴賤等級分明,然後君君臣臣,而國以之治平矣。楊龜山之言曰,名分旣正,上下自定,則天下不亂。伏願留念焉。上曰,閣臣陳之。學性曰,兩儒臣所奏等職二字之義,果切實。伏望留念焉。上曰,參贊官陳之。鍾應曰,上下番所陳詳悉,臣無可奏之文義也。上掩卷,開史略,命次第讀奏,各陳文義。公翼讀自有呂尙者,止謂之師尙父一遍訖,奏曰,西伯將遇呂尙之日,卜而得之,此固奇會,而君有聖德,則天心相感,必先視以異兆,齎之以賢臣,如皇帝之得風后·力牧,殷高宗之得傅說也,皆以夢而得之,爲將相者亦此類也。從古聖主賢臣,際會之奇果如此,殿下有聖德,則固不待奇兆,而賢者將自至矣。應龍讀一遍訖,奏曰,文王得呂尙立爲師,以臣爲師者,蓋欲虛己求治,盡其才以成己之德也。故湯之於伊尹,學焉而後臣之。桓公之於管仲,學焉而後臣之者,正以此也。文王遇呂尙於渭水之陽,載與俱歸,立爲師,則其尊德樂道之心,從可知矣。宋臣李延平有言曰,古之聖賢,莫不有師,師之道非但肄業求益也。可以善一身,可以理天下,旨哉言乎?伏願殿下體念焉。學性讀一遍訖,奏曰,上下番玉堂所奏果好矣。以文王之聖,遇太公之賢,開成周八百年之基,蓋君聖則臣必賢矣。殿下以修德進賢,爲致治之道,則明良于于,進思盡忠,國家自基於磐泰,而純德令聞,不獨專美於文王,曷不盛哉?深加體察焉。鍾應讀一遍訖,奏曰,玉堂·閣臣已皆敷陳,別無更奏之辭矣。上掩卷。上曰,史官就座。仍命退,諸臣以次退出。
上在昌德宮。停常參·經筵。
王大妃殿進御二錢重人蔘粟米飮,自今日一貼式限二貼煎入事,榻前下敎。
兪章煥,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
兪章煥啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,行都承旨徐憙淳藥院進,左承旨李景在,右承旨金鍏不爲仕進,左副承旨洪鍾應式暇出去,同副承旨趙萬協在外,院中只有臣一人,伴直無人。右承旨金鍏,所當牌招,而拘於廳規,不得請牌,何以爲之?取稟。傳曰,牌招。在外承旨許遞,前望單子入之。
承旨前望單子入之,金箕晩落點。
兪章煥啓曰,行都承旨徐憙淳藥院進,在承旨李景在不爲仕進,左副承旨金鍏傳旨未下,右副承旨洪鍾應式暇出去,院中只有臣一人,伴直無人。新除授右承旨金箕晩,所當牌招,而拘於廳規,不得請牌,何以爲之?敢稟。傳曰,牌招。
傳于兪章煥曰,召對爲之。
大王大妃殿傳于兪章煥曰,嶺東一路,幾乎十室九空,常切憧憧,未忘東顧之憂。觀此狀啓,民家頹壓爲二百戶,人命渰壓死爲三十餘名,許多百姓失所,遑遑之狀,如在目見,萬萬驚慘。頹壓戶則元恤典外,各別顧助,卽爲奠接,俾無散而之他之弊,渰壓死人,生前身還布,一竝蕩減。奠接安堵,一時爲急,新伯不日辭朝,使之十日內交龜之意,分付廟堂。
金箕晩啓曰,大司憲宋穉圭,執義李應信,掌令尹宗鉉,持平李綱峻在外,掌令鄭德和牌不進,持平黃獜淳未署經,監察茶時之意,敢啓。傳曰,知道。
以司諫尹興圭,正言林基洙·李鼎敍,掌令鄭德和牌不進罷職傳旨,傳于金箕晩曰,只推。
以右承旨金鍏牌不進罷職傳旨,傳于兪章煥曰,只推。
以黃海監司徐萬淳狀啓,薦新蓮實,屢月長霖,成實無望,如是過限,惶恐待罪事,傳于兪章煥曰,勿待罪事,回諭。
金箕晩,以兵曹言啓曰,卽接東所衛將任榦牒報,則秋景苑東邊內宮墻一間許頹圮處,今已修築,連接西所衛將李義種牒報,則集成門南邊內宮墻四門許頹圮處,今已修築云。兩處把守軍,竝還爲入直之意,敢啓。傳曰,知道。
又以備邊司言啓曰,卽見慶尙監司趙秉鉉狀啓,則去月十七日後三日之雨,龍宮等三邑人命渰壓爲十五名,民家漂頹爲五十八戶,而元恤典自本營依例題給爲辭矣。嶺南水災,比畿·海雖似稍歇,而懷襄汰覆,間亦多有,至於三邑民戶之漂壓,人命之渰沒,又若是夥然,其所顧恤之典,不可不加意另施。渰死人之生前身還布蕩減,旣有已例,使之一體擧行,頹壓戶之公私稅役及所受還穀,亦依今番畿·海已施之例,令該道區別蠲停,元恤典外,亦爲別加顧助。結構奠接之方,着意董飭,俾免於許久失所之患。堤防潰缺,田畓沈墊之處,竝與外此諸邑,而俱令給糧助力,着實勸督,以爲趁卽墾闢,無歸永棄之地,何如?傳曰,允。
又以訓鍊都監言啓曰,因兵曹草記,集成門南邊內宮墻四間許頹圮處,今已修築,把守軍兵,還入直所,將校解送之意,敢啓。傳曰,知道。
又以禁衛營言啓曰,因兵曹草記,秋景苑內宮墻頹圮處,今已修築,把守軍兵,還入直所,將則解送之意,敢啓。傳曰,知道。
義禁府照目,碧團僉使韓志玄矣本府議啓內,旣呈肅單,不爲入來,誠爲可駭,以此照律,罪笞五十收贖,解見任別敍,私罪。奉敎依允爲旀,功減一等爲良如敎。
刑曹啓目,京囚金重鉉獄事曹完決內,傷痕闊大,血汁浸淹,齒跡久猶顯著,毒氣從以肆發,受傷旣是要害之處,致命不逾辜限之內,嚴訊得情,何如?判付。啓,依允。又啓目,京囚李在成獄事曹完決內,犯手之木杵,重且大焉,被打之脚部,瘐且弱焉,一打再打,詞證俱備,舊痂新痂,㾗損著顯,加刑得情,何如?判付。啓,依允。
乙未七月十三日午時,上御熙政堂。召對入侍時,參贊官兪章煥,侍讀官李公翼,檢討官權溭,檢校待敎金學性,假注書申錫愚,記注書金鳳梧,別兼春秋徐憲淳,各持小學第四卷,史略第一卷,以次進伏訖。上曰,史官分左右。上開小學,讀新受音,自司馬溫公,止不苟慕其富貴,十遍訖,命陳文義。公翼曰,此章中察之一字,可謂要務也。此雖以婚姻言之,豈但婚姻而已?以近日講筵言之,進御書冊,必勿以尋常文字看之,聖心每務省察,古人言行之可懲可效,句讀之何如,搆文之何如,一一留察,則聖學之緝熙,不日可待,且至於修齊治平之道,莫不由省察而期成也。伏望體念焉。上曰,下番陳之。溭曰,富貴人莫不戀慕,而苟不修德,則雖天子之貴,四海之富,不能保有,此卽天理之常也,況庶人乎?人苟賢矣,不患不富貴也,故以不苟慕爲言者也。伏望體諒焉。上曰,閣臣陳之。學性曰,講筵之必詢文義,欲聞其敷奏,而詳察其是非也。臣伏覩殿下近日講讀之際,每有不詳察之慮。諸臣所奏,雖有好說,若不詳察而明辨之,與初不詢問,同也。玉堂省察之言,甚爲要切。伏望深留聖念焉。上曰,參贊官陳之。章煥曰,玉堂上下番及閣臣所奏,已爲詳悉,臣無容更奏矣。上掩卷,開史略,命以次讀奏而陳文義。公翼讀自西伯卒,止扶而去之,一遍訖,奏曰,諸侯弗期而會者,至於八百之多,此非特以殷紂之可伐而言也,亦可見武王德業之盛,武王德業之盛,皆由於率修西伯之緖業也。大抵爲治之道,莫如法祖宗。伏惟列聖朝弘謨嘉訓,無非我殿下今日可以服膺勿失者也。伏望念玆在玆焉。溭讀一遍訖,奏曰,武王初無伐紂之心,而諸侯慕其德化,不期而會者,多至八百,天理之逆順,人心之向背,於此可見。伏願體念焉。學性讀一遍訖,奏曰,武王之伐紂,事非得已,紂惡貫盈,天人皆離,卽孟子所謂獨夫也。天旣命武王伐之,人皆欲武王之伐,八百諸侯,不期而翕集,可見天下之人心也。武王雖欲不伐,不得也。此是順天而應人,武王何與焉?然伯夷·叔齊獨諫其伐,其所執之義,疑若與武王相反,而武王拯民生於塗炭,而㦖一時之無君,夷齊慮後人之口實,而立萬世之臣節,其實則竝行而不悖矣。史記者,乃所以紀夫治亂賢否之蹟,故勸懲之方斯在,講是書者,貴乎察義理而辨是非。此書雖是殿下前日熟讀者,召對之際,不以應文備數爲事,必須問難聽納,諸臣之說,亦於燕閒之中,時時潛玩而熟講,其可法者法之,可懲者懲之,則其爲裨益於聖工不少矣。伏望深察焉。章煥讀一遍訖,奏曰,玉堂及閣臣,已爲詳細仰奏,臣無可奏之說矣。上掩卷,命史官就座。仍命退,諸臣以此退出。
上在昌德宮。停常參·經筵。
德安府夫人大祥,王大妃殿望哭後,大殿,內閣·政院·玉堂·藥房口傳問安。答曰,知道。朝廷二品以上·六曹堂上·奉朝賀單子問安。答曰,知道。
王大妃殿,內閣·政院·玉堂·朝廷二品以上·六曹堂上·奉朝賀單子問安。答曰,罔極。藥房口傳問安。答曰,罔極。
洪鍾應啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于兪章煥曰,禮房承旨馳詣宗廟·永寧殿·景慕宮,奉審摘奸以來。
傳于金箕晩曰,召對爲之。
大王大妃殿,以承傳色口傳下敎曰,秋夕節享不遠,大比之科當前,而近日呈辭連爲捧入,政院擧行,何如是耶?此呈辭還下,而數日來所捧者,一竝勿施,限科前,更勿捧入。
金箕晩啓曰,臣箕晩今日入直禁軍戎器點考進去,下直之意,敢啓。傳曰,知道。
又啓曰,臣依定式,進詣仁政殿月臺,入直禁軍戎器點考,則皆無頉,仍以傳敎內辭意勞問,則亦皆好在云矣,敢啓。傳曰,知道。
又啓曰,大司憲宋穉圭,執義李應信,掌令尹宗鉉,持平李綱峻在外,掌令鄭德和牌不進,持平黃麟淳未署經,監察茶時之意,敢啓。傳曰,知道。
以司諫尹興圭,正言林基洙·李鼎敍,掌令鄭德和牌不進罷職傳旨,傳于金箕晩曰,只推。
兪章煥,以兵曹言啓曰,今日軍號啓下後,拆看封內,則制勝字不爲踏下,有不敢以此頒布,故更爲入啓,制勝字踏下之意,敢啓。傳曰,知道。
兪章煥啓曰,卽見兵曹草啓,則今日軍號,不踏制勝爲辭矣。軍號法意,何等嚴重,如是疎忽,萬萬駭然。當該中官,所當重勘,而本院請推之外,無他可施之罰,何以爲之?敢稟。傳曰,拿處。
兪章煥,以奎章閣言啓曰,明日卽奎章閣演慶堂秋孟朔大奉審日次,時原任閣臣,依節目進詣擧行之意,敢啓。傳曰,知道。
金鍏,以備邊司言啓曰,以江原前監司趙容和狀啓,原州等四邑民家漂頹爲二百戶,人物渰壓死爲三十五名事,大王大妃殿傳曰,嶺東一路,幾乎十室九空,常切憧憧,未忘東顧之憂。觀此狀啓,民家頹壓爲二百戶,人命渰壓死爲三十餘名,許多百姓失所遑遑之狀,如在目見,萬萬驚慘。頹壓戶則元恤典外,各別顧助,卽爲奠接,俾無散而之他之弊,渰壓死人,生前身還布,一竝蕩減。奠接安堵,一時爲急,新伯不日辭朝,使之十日內交龜之意,分付廟堂事,命下矣。慈敎特降,憫恤備摯,蠲蕩懷保,逈出常格,懷襄蕩析之餘喘,庶幾有奠接延活之望,而漂頹戶各樣稅役之減給,旣有他道已施之例,此亦宜有一視之典,許令依他例施行,所受還穀之分數蠲停,亦依日前海西例,使之區別擧行。結構安接後,形止卽爲登聞之意,措辭申飭,何如?傳曰,允。
刑曹啓目,京囚李正根獄事曹完決內,朶頤零鎖之物,萌心戕殺之計,一猶不足,再肆揮刃,㾗損盈尺,傷深容拳,兇悖之擧,在昔罕聞,嚴刑取服,何如?判付。啓,依允。又啓目,京囚黃長億獄事曹完決內,初因言詰,終至下手,俄頃之間,人事忽變,女壻斷送性命,婦翁遽作冤家,三次剚刃,渠旣自服,被傷㾗損,沕合法文,嚴加刑訊,何如?判付。啓,依允。
乙未七月十四日未時,上御熙政堂。召對入侍時,參贊官金箕晩,檢校直閣李景在,侍讀官李明迪,檢討官權溭,假注書申錫愚,記注官張鉉喆·金鳳梧各持小學第四卷,史略第一卷,以次進伏訖。上曰,史官分左右。上開小學,讀新受音,自壻苟賢矣,止不貧賤乎,十遍訖。命陳文義。明迪曰,夫富貴貧賤,元無素定,係於人之賢與不肖矣。所以人君專懋仁賢之德,仁聞仁聲,洋溢四方,惠澤下究於百姓,則當長保其國家。伏願留念焉。上曰,下番陳之。溭曰,此章旨意,則別無可以敷衍仰陳者,而夫國家之治亂,實係於賢不肖之用舍,賢者進則國治,不肖者進則國亂,古語曰,在德不在險者是也。蓋君德之進修,專在於講學,而講學之要道,莫如問難旨義。凡於進講之際,必以此爲務,雖已稔熟之文義,亦必發問討論,以爲溫故知新之方,是臣區區之望也。上曰,閣臣陳之。景在曰,此章雖專言壻之賢否,若推類而言之,則國家之擇人,亦如是矣。用賢則有效,用不肖則有害,用舍在乎知人,知人必資講學,若不專心致志,潛玩熟究,非徒無益於講學,有非操存之方也。殿下於日前,受音甚善,故臣等退而相賀,不勝喜幸,今日則專不着念,字句多錯,誦讀不續,甚非區區之望也。讀書講學,將以收效,若認以文具,則何以期其有效乎?若是初講難讀之書,猶可生澁,而此書是殿下熟讀之書,則有何難讀,而如是錯誤乎?此專由於讀不着意而然。小學旣已受音,臣等輪讀之書,着意垂聽,隨事發問焉。上曰,參贊官陳之。箕晩曰,儒臣·閣臣,所奏甚好,伏望體念焉。上掩卷,開史略,命以次讀之而陳文義。明迪讀自王旣滅殷,止遂餓而死一遍訖,奏曰,此章別無可陳文義,而蓋堯·舜在上,下有許由,武王弔伐,夷·齊則臣,爲其主卽各行其道也,且登西山作歌之意,與箕子麥秀歌之悽傷懇惻,少有異焉。從此萬世君臣之義,亦明於天下矣,似此文義,亦爲體念焉。溭讀訖,奏曰,天命人心,皆歸於武王,故不得已伐紂,而天下莫不宗周,則武王之德,至善至美矣。然夷·齊恥爲其臣,不食周粟,采薇而食,萬古淸節,莫能尙焉。爲人臣報主之道,必以夷·齊先數者此也,此等文義,益加省察焉。景在讀訖,奏曰,夷·齊不食周粟,采薇首陽,其賢如此,紂不知而不能用,崇信奸回,以至於亡,紂之失,蓋在於用舍之顚倒,有賢而不用也。人君當先察臣下之賢不肖而進退之,此等處必須講論而懲戒焉。箕晩讀訖,奏曰,夷·齊之歌,獨稱神農·虞·夏,其義或爲諦思乎?讀書之法,貴在發問,此章中拈出文義,與臣等問難甚好。文義之中,殿下之所未及審思者,所當發問,雖已熟知者,亦爲發難,以采諸臣所見好矣。上曰,史官讀之。賤臣及鉉喆·鳳梧以次讀一遍訖。上掩卷,命史官就座。仍命退,諸臣以次退出。
上在昌德宮。停常參·經筵。
藥房提調權敦仁,副提調徐憙淳啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿,口傳問安。答曰,知道。
金箕晩啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允
又啓曰,右副承旨洪鍾應今日不爲仕進,卽爲牌招,何如?傳曰,允。
又啓曰,備邊司郞廳來言,今日賓廳日次,而領議政未差,左議政洪奭周,右議政朴宗薰俱有身病,不得來會云矣,敢啓。傳曰,知道。
備忘記,江原監司韓益相下直,長弓一張,長箭一部賜給。
傳于徐憙淳曰,江原監司留待。
傳于徐憙淳曰,江原監司入侍。
傳于兪章煥曰,召對爲之。
金箕晩啓曰,大司憲宋穉圭,執義李應信,掌令尹宗鉉,持平李綱峻在外,掌令鄭德和牌不進,持平黃麟淳未署經,監察茶時之意,敢啓。傳曰,知道。
以司諫尹興圭,正言林基洙·李鼎敍,掌令鄭德和牌不進罷職傳旨,傳于金箕晩曰,只推。
以右副承旨洪鍾應牌不進罷職傳旨,傳于兪章煥曰,只推。
兪章煥,以奎章閣言啓曰,景慕宮望廟樓今望奉審,無頉之意,敢啓。傳曰,知道。
李景在,以奎章閣言啓曰,臣等進詣奎章閣,先大王御眞展奉,奉審無頉,仍詣演慶堂,翼宗大王御眞展奉,奉審無頉,而奉謨堂及閣內諸處,亦爲無頉之意,敢啓。傳曰,知道。
守陵官興寅君最應書啓,臣等逐日陵上奉審,無事是白乎旀,本陵造泡寺,定於局內黔丹寺是白遣,謹依健陵例,定給兩屬寺是白乎矣,以全羅道興陽金塔寺,康津萬德寺爲定之意,惶恐敢啓。踏啓字。
金鍏,以賑恤廳言啓曰,謹依漢城府民家頹壓恤典別單判付,中部字內全家頹壓十七戶,各錢二兩,完少頹多十八戶,完多頹少二戶,各錢一兩,東部字內全家頹壓六十戶,全家漂流九戶,各錢二兩,完少頹多二十二戶,完多頹少一戶,各錢一兩,西部字內全家頹壓二百七戶,全家漂流六戶,各錢二兩,完少頹多七十四戶,完多頹少六戶,各錢一兩,南部字內壓死女弱一口,錢二兩,布一疋,全家頹壓一百二十一戶,全家漂流十三戶,各錢二兩,完少頹多三十八戶,完多頹少六戶,各錢一兩,北部字內全家頹壓五十七戶,全家漂流二戶,各錢二兩,完少頹多三十戶,完多頹少六戶,各錢一兩,依例分給之意,敢啓。傳曰,知道。
行戶曹判書李止淵疏曰,伏以臣於月前,獲蒙恩資,馳贈之典,至今兩世,擬卽歸告先塋,以伸榮愴,而時値勅擾方張,役簿末勘,不遑言私,遲徊至今。況自經潦之後,兆域汰潰,不得不急卽董治,故敢於日昨,徹單蒙由,指日將發。際伏見慈聖下敎,有數日內所捧呈辭一竝勿施之命,臣亦同在其中矣,惶蹙之至,不知所措。更何敢爲干瀆之計,而第念,焚誥卽情理之所不可廢,修塋亦事勢之所不得緩者,而往還不過爲五六日,則此與無時展省,曠日滯留,顯有異焉。似此實狀,安得不冒沒申控,冀垂畢燭也哉?玆敢不揆僭猥,短章仰籲。伏乞聖慈,諒臣切至之懇,仍賜已許之暇,俾得以安意往返,獲伸情私,千萬幸甚。臣無任云云。答曰,省疏具悉。如卿之計日往返者,政院之竝爲勿施過矣。所請依施。
敎江原監司韓益相書。王若曰,徹明鑑於內廷,惟簡在上,別利器於右地,庸建尹東,欲其用長,所以處劇。眷玆江原東道,實是漢水上游,昭陽·雉岳之周遭,千年濊貊之國,鬱陵·馬島之控引。萬里夷蠻之洲,地甚瘠而人民稀,旱澇易入,海廣斥而山川險,獷猂所蟠。封山之松樹千章,或罹偸斫之律,仙洞之蔘葉三椏,久困重斂之征。況前歲八路之大侵,而東關一方之尤急,災沴孔酷,火水耕耨之俱歉,瘥札相仍,溝壑顚連之無告。漢倉已發,非忽賙濟而撫摩,魯室如懸,尙難勞徠而安集。嗟,我卄六州民庶,殆同失火之家,安得二千石循良,薄試拯水之手?惟卿,西原華閥,中歲英名,拔身儒生,性本端方而有守,精心吏職,世推樂易而不流。當時頗似尋常,退處一畝,先朝是以簡拔,歷典四州。南郡彈琴,玉潤金貞之節操,北路飛舃,霜搴岳立之風聲。方初政勵精而圖治,乃東維擇人而授任,重朝廷之名器,一道之拭目維新,改天官之望筒,九重之屬意有在。玆授卿以江原道觀察使兼兵馬水軍節度使·巡察使·原州牧使,卿其祇服寵命,益殫嘉猷。擁牙纛而臨百城,惟宜坐棠而敷惠,設蒲鞭而治千里,亦須剖竹而垂仁。勸之農而齊之刑,峽俗易牖,導以禮而弘以敎,峒民善遷。約法惟寬,魚鹽之征徭可薄,立言以信,黜陟之權柄自持。稟裁則式遵成規,設施則須從長策。於戲,徒得君重,不在誥多。藐玆予一人之初,不待外廷之咸薦,拔諸下大夫之列,可念東朝之深知。傳氷蘗於下州,名聲已稔於廉約,望砥柱於頹俗,風采可想於激昂。故玆敎示,想宜知悉。知製敎宋應龍製進。
乙未七月十五日辰時,上御熙政堂。大王大妃殿垂簾,藥房入診,下直江原監司同爲入侍時,提調權敦仁,副提調徐憙淳,直提學朴永元,假注書李廷斗,記注官李冀楨,別兼春秋朴齊憲,以次進伏,醫官金漢雋·金珪·南正吉,進伏楹外訖。大王大妃殿曰,史官分左右。敦仁等進前奏曰,雨已快霽,日候調和,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。敦仁曰,醫官入診乎?上可之。漢雋等以次診候訖,退伏奏曰,脈候左右三部調均矣。大王大妃殿曰,醫官先退,江原監司進前。益相進前奏職姓名訖。仍敎曰,近來何道無不有弊,而本道則尤爲淍瘵,此則非他故也。上自方伯,下至守令,不能對揚之責也。守令·方伯,若有一分向國之誠,則豈至於是乎?所聞所見,實爲寒心。卿之操守,予已知之矣。今以卿特爲擇差,畀以一道之重任,按察之際,以此意體行,以紓朝家東顧之憂。又敎曰,今番水災之孔酷,民情慘然,如在目見。下去後務盡懷保之方,俾無渙散之弊,可也。憙淳曰,宣諭何以爲之乎?大王大妃殿曰,出去爲之,可也。永元曰,今日卽奎章閣奉審,而朝氣陰濕,少俟晴曝擧行矣。命承史就座。仍命退,諸臣以次退出。
乙未七月十五日申時,上御熙政堂。召對入侍時,參贊官兪章煥,檢校直閣李景在,侍讀官李明迪,檢討官權溭,假注書李廷斗,記注官張鉉喆·李冀楨,各持小學第四卷,史略第一卷,以次進伏訖。上曰,史官分左右。上開卷讀新受音,自婦者家之所由盛衰也,止庸有極乎,十遍訖。上曰,上番,文義陳之。明迪曰,此章挾富貴三字,最爲切要。夫挾富挾貴云者,卽驕人之謂也。以周公之才之美,驕且吝,其餘無足觀也。田子方之言曰,國君驕人失其國,大夫驕人失其家,驕之爲害,有如是矣。易云謙謙君子,卑而自牧。伏願益加體念焉。上曰,下番,文義陳之。溭曰,家之盛衰,亶係於婦之賢否。此固一家之私,而關係不少,所以屢屢致意者,而蓋推之一家,以至天下,故國家將興,必有聖妃哲后爲之內助,若周家之太姜·太妊·太姒是也。至若桀·紂之時,未喜·妲己爲之助虐,以至喪敗,可不懼哉?是以國家之理亂隆替,尤在於內治之助化,深加省察焉。上曰,閣臣陳之。景在曰,婦人之輕其夫驕其舅姑,其實由於挾富貴故也。至於凡常文學才藝之出衆,信其才而驕人,況人君之尊嚴乎?今日殿下匪必見威,而自有尊嚴,臣等於召對之時,文義所奏,每期十番,而至登講筵,則下於五六番,此乃尊嚴惶悚之致也。臣等日日召接之時,上下情地相通,然後奏對亦有相通,聖學自有實效,以此體念焉。上曰,參贊官陳之。章煥曰,此章別無文義之可奏者矣。上掩卷,開史略,命次第讀奏,各陳文義。明迪讀自武王崩,止周公歸政一遍訖,奏曰,夫人主之明,有足以察夫賢愚,然後可無君子小人進退消長之患矣。成王沖年卽阼,睿智夙就,故彼管·蔡之流言,終莫能售其奸焉。蓋睿智聰明,實藉講學,學問日就,則聰明日長。伏願殿下,益勉講學之工,以開廣聰明焉。溭又讀一遍訖,奏曰,成王沖年嗣位,勤於講學,日就月將,緝熙光明,以致太平之化,此實由於講學之功也。竊伏惟,明宗大王,春秋十二御極,雅喜文學,常引諸學士,燕語從容,講論經義,燕寢左右,書淸心寡欲·好賢樂道之語,朝夕省察,此尤今日之所當監法而紹述者也。伏願體念焉。景在又讀一遍訖,奏曰,文義則別無更奏之言矣。章煥又讀一遍訖,奏曰,此章別無可奏者,而臣屢登講筵,然今日召對,於疑難處則多問於儒臣,不勝欣悚,而惟伏願繼自今益勉講學焉。上掩卷,命史官就座。仍命退,諸臣以次退出。
上在昌德宮。停常參·經筵。
金箕晩,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
金箕晩啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,左副承旨金鍏,右副承旨洪鍾應今日不爲仕進,竝卽牌招,何如?傳曰,允。
備忘記,碧團僉使韓志玄下直,張弓一張,長箭一部,片箭一部,筒兒一箇賜給。
傳于金箕晩曰,召對爲之。
金箕晩啓曰,行都承旨徐憙淳不爲仕進,左承旨李景在內閣直,左副承旨金鍏,右副承旨洪鍾應傳旨未下,同副承旨兪章煥式暇出去,院中只有臣一人,伴直無人。行都承旨徐憙淳,所當牌招,而拘於廳規,不得請牌,何以爲之?敢稟。傳曰,牌招。
以左副承旨金鍏,右副承旨洪鍾應牌不進罷職傳旨,傳于金箕晩曰,只推。
金箕晩啓曰,行都承旨徐憙淳牌不進,左承旨李景在內閣直,左副承旨金鍏,右副承旨洪鍾應不爲仕進,同副承旨兪章煥式暇出去,院中只有臣一人,伴直無人。右副承旨洪鍾應,旣有只推之命,更爲牌招,何如?傳曰,允。
又啓曰,大司憲宋穉圭,執義李應信,掌令尹宗鉉,持平李綱峻在外,掌令鄭德和牌不進,持平黃獜淳未署經,監察茶時之意,敢啓。傳曰,知道。
以司諫尹興圭,正言林基洙·李鼎敍,掌令鄭德和牌不進罷職傳旨,傳于金箕晩曰,只推。
以右副承旨洪鍾應再牌不進罷職傳旨,傳于金箕晩曰,只推。
金箕晩,以吏曹言啓曰,忠淸道都事李源益呈狀內,矣身親病沈重,萬無離捨遠赴之望,卽速入啓遞改云,忠淸左道京試官嚴錫履呈狀內,矣身親病危重,萬無離側之望,卽速入啓遞改云,慶尙左道京試官尹興圭呈狀內,矣身老母暑感之餘,重添本症,萬無離捨之望,卽速入啓遞改云。其親病俱如是,則有難强令往赴。忠淸道都事李源益,忠淸左道京試官嚴錫履,慶尙左道京試官尹興圭,竝改差,何如?傳曰,允。
又以禮曹言啓曰,卽接廣州府留守鄭基善移文,則以爲,本府鄕校聖殿正間有滲漏處,將以今秋節享,兼告修改告由移還安祭,香祝自本曹啓稟下送云矣。廣州府鄕校聖殿滲漏處,今秋節享,當爲兼告修改告由移還安祭,香祝卽令該司照例磨鍊下送,而祝文中措辭撰出事,一體分付,何如?傳曰,允。
又以兵曹言啓曰,今七月十七日武臣堂上朔試射日次,而大殿誕日前一日,不得開座,載在法典,依例停止之意,敢啓。傳曰,知道。
義禁府啓目,中官梁重益·崔錫禧等原情云云。傳旨內辭緣,泛稱遲晩,所當請刑是白乎矣,長審內官勿爲請刑,載在大典通編,議處,何如?判付。啓,分揀放送。
刑曹啓目,粘連京囚全成喆獄事段,當初根因,雖出戲劇,末梢究竟,終至殺越,踢㾗狼藉於肋背,致命沕合於要害,訊推取招,何如?判付。啓,依允。又啓目,粘連京囚姜召史獄事段,詞證無人,獄情多疑,或云自縊,而所以縊者未詳,或云自勒,而所以勒者無憑,形症無稽,實因未確,下詢大臣處之,何如?判付。啓,依允。
乙未七月十六日午時,上御熙政堂。召對入侍時,參贊官金箕晩,檢校直閣李景在,侍讀官李明迪,檢討官權溭,假注書申錫愚,記注官全國憲,別兼春秋徐憲淳,各持小學第四卷,史略第一卷,以次進伏訖。上命史官分左右。上開小學,讀新受音,自借使因使財以致富,止能無愧乎,十遍訖,命陳文義。明迪曰,此章所言丈夫志氣者,大可稱快也。凡爲丈夫,孰不知取婦財倚婦勢之爲可羞,而彼賤丈夫則往往恬不知愧,苟非從事於學問,明天理而祛人慾者,其亦難能矣。孟子曰,此之謂大丈夫。如管仲·晏子之徒,以覇道事君,九合一匡,聶政·荆卿之類,千金然諾,爲人報仇者,非丈夫也。唯聖人仁精義熟,道成德立,威武不能屈,富貴不能淫,乃所謂丈夫也。宋儒陳亮之言曰,眞正大英雄,從戰兢臨履處做將出來。上曰,英雄之稱,何所指也?明迪曰,英雄者,人傑之謂也。如楚漢之際,信·越·樊噲之輩,勇於戰陣者,非英雄也。唯士志於道,臨深履薄,戰戰兢兢,粹於面盎於背,無所愧怍者,乃所謂英雄也。似此文義,必反覆沈潛,深究其旨,而臣之所陳如眞正英雄之說,亦必諦聽而留心焉。上曰,下番陳之。溭曰,富則奢貴則驕,人之通患也。況人君處萬乘之尊,享四海之富,苟不修德,則其患易入於驕奢也。故傳曰,居上不驕,又曰,節用愛人。夏禹之拜昌言及一饋十起者,卽不驕之意也,卑宮室菲衣惡食者,亦節用之意也。推此一事,擴而充之,則素富貴而行,可無驕奢之患矣。益加省察,臣所望也。上曰,閣臣陳之。景在曰,此章文義,玉堂上下番已爲仰奏,臣無容贅說矣。上曰,參贊官奏之。箕晩曰,此章專言富貴,而結以一愧字,若以君子修身之方言之,非徒婦財婦勢之爲可愧,亦有許多可愧之堪戒者,日用常行之間,不可使毫末有愧。詩云不愧屋漏,言人無自欺之心,而不愧乎居室之內也,司馬溫公平生無不可對人言者,言行,事皆正大光明,無愧於向人說道也。況乎人君處乎尊貴之位,恒有宴安之懼,易於放過而生愧也?殿下方在沖年,講學尤急,先自此留心下工,句讀之間,無或有差,動止之際,亦使合禮,則自然無可愧之心。伏望以一愧字爲戒焉。上掩卷,開史略,命輪讀而陳文義。明迪讀自初武王作鎬京,止周公主之,一遍訖,奏曰,以此章觀之,建都邑營宮室,似爲繼述之道,而其時則周室草創,故不得已定鼎東都,以成武王之志耳。在成王則以營作爲紹先之道,至於都邑旣成,宮室旣備,則其在嗣王,更無所營作,乃爲紹先之道矣。若以成王之繼述,在於宅洛,後王亦留心土木,興作不已,則周家基業,豈能靈長乎?伏願玩味而深戒焉。溭讀訖,奏曰,成王營洛邑,以追武王未卒之志,斯爲孝矣。孔子曰,善繼人之志,善述人之事,帝王之孝,異於匹庶,必以繼述先志,爲孝之大節。伏惟殿下在春宮之時,大行朝每以勸睿學一事,常所憧憧,而近日以來,連賜召對,發問旨義,臣等欽仰攢頌,不勝懽忭。在今日繼述遺意之道,莫過於勤講學一事。伏願體念焉。景在讀訖,奏曰,人主出治之本,在於得人,以此章周·召之分陜東西觀之,周室治化,專由於此。今若使監司得其人,則一道治,守宰得其人,則一邑治,宣布對揚,治化大行,則何難比隆於周室哉?以講筵言之,侍講之官,若得賦性端正,學識通鍊之儒,日與之講討經史,陳說文義,其有補於聖學不少矣。伏望體念焉。箕晩讀訖,奏曰,閣臣所奏極好,伏望以此體念焉。上掩卷,命史官就座。仍命退,諸臣以次退出。
上在昌德宮。停常參·經筵。
金鍏啓曰,來二十一日朝參日次矣,敢稟。傳曰,停。
洪鍾應啓曰,大司憲宋穉圭,執義李應信,掌令尹宗鉉,持平李綱峻在外,掌令鄭德和呈辭,持平黃獜淳未署經,監察茶時之意,敢啓。傳曰,知道。
金鍏啓曰,右副承旨洪鍾應今日不爲仕進,卽爲牌招,何如?傳曰,允。
兪章煥,以吏曹言啓曰,江原道都事金鼎元呈狀內,矣身以痢疾,萬無遠赴之望,卽速入啓遞改云。其身病旣如是沈重,則有難等待其差歇,罷黜,與忠淸道都事未差之代,一體口傳備擬以入之意,敢啓。傳曰,知道。
傳于兪章煥曰,京試官有闕之代,令該曹口傳差出,催促下送。
吏曹口傳政事,以睦仁培爲忠淸都事,趙啓昇爲江原都事,權溭爲忠淸左道京試官,金在田爲慶尙左道京試官。
兵曹口傳政事,副司果單李源益。
兪章煥,以禮曹言啓曰,郊壇四孟朔,遣禮郞看審有無頉,自該曹草記事,曾有定式矣。發遣郞廳,東郊先農壇·先蠶壇·馬祖壇,南郊南壇·雩祀壇·漢江壇·司寒壇,北郊祈雨壇·厲壇,次第看審,則壇上及四面紅箭門墻垣階砌,俱爲無頉,此後看護等節,另加申飭之意,敢啓。傳曰,知道。
刑曹啓目,粘連京囚李同蕃獄事段,憤氣斗激於辱母,殺心已萌於手推,亂打昏窒,當夜致命,嚴訊取服,何如?判付。啓,依允。又啓目,粘連京囚鄭快成獄事段,倡夫聲欲聞本非大罪,眞木椽亂打,一何㦧毒?見物逞兇,卽地致命,追想光景,又是强盜,嚴訊取服,何如?判付。啓,依允。
上在昌德宮。停常參·經筵。
大殿誕日,內閣·政院·玉堂·朝廷二品以上·六曹堂上單子問安。答曰,知道。
大王大妃殿·王大妃殿,內閣·政院·玉堂·朝廷二品以上·六曹堂上口傳問安。答曰,知道。
洪鍾應啓曰,大司憲宋穉圭,執義李應信,掌令尹宗鉉,持平李綱峻在外,掌令鄭德和呈辭,持平黃麟淳未署經,監察茶時之意,敢啓。傳曰,知道。
傳于徐憙淳曰,政官牌招開政。
徐憙淳啓曰,吏曹判書金學淳,參判朴齊聞,參議洪學淵牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
有政。吏批,判書金學淳進,參判朴齊聞牌不進,參議洪學淵牌不進,同副承旨兪章煥進。以洪說謨爲兵曹正郞,李翊會爲知經筵,申在植爲掌樂提調,權馦爲直講,鄭在絅爲司僕正,尹膺善爲永陵令,安國用·金錫禎爲武烈祠參奉。承文博士二單安潤蓍·李珽,兼掌令單金學性,兼持平三單權溭·金在田·洪在喆。故學生韓命榦贈戶參例兼,故學生韓德箕贈左承旨,故通德韓師疇贈僕正,以上江原監司韓益相三代追贈。
金鍏,以兵曹言啓曰,五衛將李命集·白民洙·李大用,忠壯衛將趙永符,慶熙宮衛將金德順·林驥老俱以病難供職,呈狀乞遞,竝改差,何如?傳曰,允。
洪鍾應,以兵批言啓曰,卽接大報壇守直官牒報,則守直官馮學祖今已四十五朔仕滿云,依節目加資下批之意,敢啓。傳曰,知道。
兵批,兼判書金在昌進,參判李嘉愚病,參議申在獻入直,參知李竣祜病,右副承旨洪鍾應進。以李道在爲都摠管,嚴燾·李存敬爲副摠管,柳貞裕·李在勳·朴宗默爲五衛將,安宅潤爲忠壯將,邊弘奎爲景福將,金正賢·金景濂爲慶熙將,李應祖·白樂聞爲宣傳官,任百觀爲全羅右水使,李奎鼎爲楊花別將。護軍李光正·李若愚,副護軍徐念淳·金東健·趙萬協·李寬奎以上竝單付。李明迪·李光載爲文兼。
兵批,再政。副摠管單李道在。
以吏曹參議洪學淵再牌不進罷職傳旨,傳于兪章煥曰,只推。
兪章煥,以吏曹言啓曰,司僕寺正李寅臯,以其身病,呈狀乞遞,依例改差,何如?傳曰,允。
洪鍾應,以備邊司言啓曰,卽見義州府尹朴來謙所報,則以爲,別使行期甚迫,而本府庫儲,擧皆枵然,公用準備,實無其路。公用銀四千五百兩,及今變通,然後可免臨時狼狽爲辭矣。使行公用,例以灣府包稅取用,近來別行,輒煩請劃,實乖法意,亦非可繼之道,而今年則別使之行,先後稠疊,本府事情,亦不容無拔例顧念。今番謝恩使行公用條,以關西營邑所在中銀二千兩,從便貸下,待元稅稍裕,使之卽爲還報,何如?傳曰,允。
上在昌德宮。停常參·經筵。
洪鍾應啓曰,大司憲宋穉圭,執義李應信,掌令尹宗鉉,持平李綱峻在外,掌令鄭德和呈辭,持平黃獜淳未署經,監察茶時之意,敢啓。傳曰,知道。
傳于洪鍾應曰,判義禁許遞,前望單子入之。
判義禁前望單子入之,金魯敬落點。
洪鍾應啓曰,訓鍊大將趙萬永辭職上疏,所請依施事,批下矣。將兵之任,不可一刻無摠察之人,何以爲之?敢稟。傳曰,禁將兼察。
又啓曰,訓鍊大將禁將兼察事,命下矣。兼察訓鍊大將李鐵求,卽爲牌招聽傳敎,何如?傳曰,允。
備邊司,以金逌根爲訓鍊大將。
洪鍾應啓曰,新除授訓鍊大將金逌根,卽爲牌招,傳授命召,何如?傳曰,允。
兵曹,訓鍊大將單金逌根。
洪鍾應啓曰,御營大將金逌根,移拜訓鍊大將矣。將兵之任,不可一刻無摠察之人,何以爲之?敢稟。傳曰,禁將兼察。
又啓曰,御營大將禁將兼察事,命下矣。兼察御營大將李鐵求,卽爲牌招聽傳敎,何如?傳曰,允。
備邊司,以趙萬永爲御營大將。
洪鍾應啓曰,新除授御營大將趙萬永,卽爲牌招,傳授命召,何如?傳曰,允。
兵曹,御營大將單趙萬永。
洪鍾應啓曰,大司諫李敏會,執義李應信,下諭後過限不上來,依定式遞差傳旨及禁推傳旨,捧入之意,敢啓。傳曰,知道。
兪章煥啓曰,吏曹郞廳來言,臺諫有闕,政事,取稟。傳曰,前望單子入之。
臺諫前望單子入之,大司諫申緯,執義許晟落點。
洪鍾應啓曰,新除授行大司諫申緯,方在譴罷中,何以爲之?敢稟。傳曰,敍用。
又啓曰,明日次對,兩司當爲進參,除在外·未署經外,未肅拜·呈告人員,竝待開門牌招,何如?傳曰,允。
以前大司諫李敏會,執義李應信禁推傳旨,傳于洪鍾應曰,分揀。
兵曹口傳政事,副司果單李應信。
兵曹口傳政事,副司果單李寅皐。
兪章煥,以奎章閣言啓曰,明日卽奎章閣演慶堂奉審日次,臣等進詣擧行之意,敢啓。傳曰,知道。
又以禮曹言啓曰,卽接京畿監司金道喜移文,則以爲,楊州牧鄕校聖殿正間瓦子破傷,間間滲漏,將以今秋節享,兼告修改告由移還安祭,香祝自本曹啓稟下送云矣。楊州牧鄕校聖殿滲漏處,今秋節享,當爲兼告修改告由移還安祭,香祝卽令該司照例磨鍊下送,而祝文中措辭撰出事,一體分付,何如?傳曰,允。
又以成均館大司成意啓曰,今此照訖講時,一所試官趙啓昇移拜江原道都事,睦仁培移拜忠淸道都事,其代令該曹口傳差出,以爲備員捧講之地,何如?傳曰,允。
吏曹,照訖講一所試官金炳奎·韓文爀。
洪鍾應,以都摠府言啓曰,今日入直內三廳武兼禁軍及軍兵等,當爲中日習射技放,而大殿誕日後一日相値,不得設行之意,敢啓。傳曰,知道。
又以訓鍊都監言啓曰,本局欄後將金宗軾身病甚重,勢難察任,改差,何如?傳曰,允。
領敦寧趙萬永疏曰,伏以居諸迅邁,奄及秋序,仰惟聖慕,撫時增恫。仍伏念臣卽庸拙一書生耳,其於壁壘之精彩,鞱衿之節制,夫豈有一毫可堪之才與智,而旣托肺腑之地遂廁爪牙之任,國制不敢越也,君恩不敢孤也。於是乎奉令承敎,黽勉從事,而中夜以思,自不覺惶汗之浹背也。至若元戎重寄,與他營有異,尤非臣空疎所可一日蹲冒,而荏苒之頃,行將十年,此豈臣始料攸及也?臣嘗歷考設營以後處是職者矣,其屢授而數遞者,固勿論也,雖其號爲最久者,十年不易,其例截罕。況臣駑下,比前輩無能爲役者乎?此固是臣必辭之義,而臣之前後陳懇,非止一再,未蒙恩遞,尙今淟涊,蓋事會然也。然而臣納符之願,未嘗以寤寐或忘也。譬如俏僥之負重,念念欲卸,駑駘之涉險,步步思休。故昨年度支辭免之時,亦以此微及於疏末,而遽抱弓劍之慟,萬事靡逮,臣不敢言私,此實同朝之所共諒也。且臣衰朽疾病,與月而異,與歲而不同,眼霧臂風,治莫能效,經署經潦,痰濕爲祟,以之精力消耗,神識顚錯,對校吏而或不辨誰某,按簿書而或不檢出納。雖欲自力,有不能焉,則臣安敢徒懷貪戀之私,或貽瘝曠之歎,不以先朝之所已陳者,又陳於我殿下,以冀天地生成之澤乎?玆敢披瀝衷悃,仰瀆嚴廬。伏乞聖明,俯賜鑑照,特遞臣所帶訓局,以重公器,以安私分,千萬幸甚。臣無任云云。答曰,省疏具悉卿懇。所請依施。仍傳于兪章煥曰,此批答,遣史官傳諭于領敦寧。
上在昌德宮。停常參·經筵。
藥房都提調朴宗薰,提調權敦仁,副提調徐憙淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。
大王大妃殿·王大妃殿,口傳問安。答曰,知道。
金箕晩啓曰,大司憲宋穉圭,掌令尹宗鉉,持平李綱峻在外,執義許晟,掌令鄭德和牌不進,持平黃獜淳未署經,監察茶時之意,敢啓。傳曰,知道。
徐憙淳啓曰,左承旨李景在,左副承旨金鍏今日不爲仕進,竝卽牌招,何如?傳曰,允。
傳于金箕晩曰,大臣·備局堂上引見。
傳于金箕晩曰,平安監司留待。
傳于金箕晩曰,平安監司入侍。
備忘記,平安監司李紀淵下直,長弓一張,長箭一部,片箭一部,筒兒一箇賜給。
傳于兪章煥曰,召對爲之。
傳于金鍏曰,禮曹堂郞留待。
傳于金鍏曰,禮曹堂郞入侍。
大王大妃殿,傳于金箕晩曰,當該承旨,從重推考。
以左承旨李景在牌不進罷職傳旨,傳于金鍏曰,只推。
以執義許晟,掌令鄭德和,司諫尹興圭,正言林基洙·李鼎敍牌不進罷職傳旨,傳于金箕晩曰,只推。
兵曹口傳政事,判府事加設單金鏴。
吏曹,前縣監洪聖源今加嘉善,武科回榜人,依定式加一資。
徐憙淳,以敦寧府言啓曰,大行大王廟號諡號,翼宗大王追崇廟號諡號,今已紀載於御牒,故畢役之意,敢啓。傳曰,知道。
又以敦寧府言啓曰,大殿嗣位,大王大妃殿·王大妃殿尊崇位號,今已紀載於御牒及譜冊,故畢役之意,敢啓。傳曰,知道。
金鍏,以戶曹言啓曰,謹奉傳敎,宣禧宮正堂以下滲漏處及簾帳等修改吉日時,令日官崔福基推擇,則今七月二十九日辰時爲吉云,以此日時擧行之意,敢啓。傳曰,知道。
兪章煥,以禮曹言啓曰,華寧殿祭享,只行誕日及臘享,而謹按本殿祝式,則誕日祝辭,不可依前遵用,當爲改撰,分付藝文館,使之擧行,何如?傳曰,允。
刑曹啓目,粘連京囚姜召史獄事,謹依判下,詢問于大臣,則領中樞府事李相璜,判中樞府事沈象奎病未獻議。左議政洪奭周以爲,此獄,被告一人之外,無一目擊,無可以瞭然執定於自縊被縊之分。償命一款,固未可擬,更令該曹另加査究後,更議當施之律,似爲合宜云。右議政朴宗薰以爲,蓋龍吉之死,惟姜女在焉,其曰,非渠之所爲者,固是抵頓之例談,而若曰,非渠之所知則有是理乎?其有隱情,不啻觀火,將此未定之案,强論當施之律,恐有違於明愼之義。另行盤覈,期得實情,有不可已矣云矣。大臣之議如此,上裁,何如?判付。啓,依回啓施行。
敎平安監司李紀淵書。王若曰,出入邇列三十年,素儲廊廟之望,坐鎭名都一千里,特畀旌鉞之權,藉卿旬宣,弛予宵旰。眷彼關西形勝,卽是薊北要衝,表裏山河,控一路而天設地險,屯戍障堡,列七邑而碁布星羅。俗則尙弓馬甲兵,宛有伐趙風氣,地則饒金銀絲粟,依然江浙繁華。自經瘡痍以來,久矣凋瘵之甚,宿儲枵而經用濫,實合樽節之方,戎政弛而關防疎,尤急備豫之策。況近日冠蓋交接,廚傳供億之難支,蓋頻年水旱相仍,溝壑顚連之爲慮。惟威重可以鎭服,非公廉無以奠安,焉得文武具備之賢,庸副屛翰專制之責?惟卿,名閥趾美,早歲蜚英,綜明鍊達之才,兼濟文學政事,縝密堅確之操,一視燥濕險夷。西淸染翰,東壁典書,夙播眞學士聲譽,吏部甄材,儒宮掌敎,咸稱賢大夫風裁。長銀臺喉舌之班,出納惟允,管籌司樞機之務,措畫皆當。二難齊名,粵自庭對之聯擢,八座接武,展也地望之愈隆,在先朝歷試者多,逮寡躬倚毗也篤。置顯要而得展蘊抱,密勿經世之宏猷,處內外而靡憚賢勞,繾向國之忠悃。東藩之績旣著,尙說澄淸之風,西闑之任克艱,合試盤錯之器,當新服夾贊之際,豈宜捨予遠離?念邊陲撫綏之圖,莫如煩卿暫出,剡薦攸屬,僉議允諧。玆授卿以平安道觀察使兼兵馬水軍節度使·都巡察使·管餉使·平壞府尹,卿其深體眷遇之衷,益懋宣揚之道。想賢祖之舊澤,浿水同流,勉肖孫之匹休,雪山增重。詰戎固圉,益嚴四郡之防,課儒勸農,毋墜八條之法。邊門之宿弊備曉,庶幾敗局之重完,成都之遺愛尙存,何難全路之推廣?凡施措可從便否,而稟裁自有典常。於戲,嘉卿殫竭之誠,仗卿剸理之手,八載兩節,豈足榮耀其身?三朝一心,惟在圖報今日。棠舍布化,縱寬西顧之憂,楡塞逢秋,應切北望之戀。故玆敎示,想宜知悉。知製敎臣權溭製進。
乙未七月二十日辰時,上御熙政堂。大王大妃殿垂簾,藥房入診,大臣·備局堂上引見,平安監司同爲入侍時,都提調朴宗薰,提調權敦仁,副提調徐憙淳,假注書李廷斗,記注官全國憲,別兼春秋徐憲淳,檢校待敎趙斗淳,右承旨金箕晩,假注書申錫愚,事變假注書方啓霙,左議政洪奭周,兼禮曹判書金逌根,行知中樞府事徐俊輔·朴周壽,吏曹判書金學淳,廣州留守鄭基善,行大護軍金蘭淳,刑曹判書金箕殷,行大護軍洪敬謨·李翊會·朴晦壽,行護軍李鐵求,行訓鍊院都正柳相弼,行護軍朴永元,修撰宋應龍,平安監司李紀淵,以次進伏,醫官金時中·金珪·南正吉,進伏楹外訖。大王大妃殿曰,史官分左右。奭周曰,積潦雖已快霽,晩熱無異庚炎,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。宗薰曰,醫官入診乎?上可之。時中等以次入診訖,退伏奏曰,脈候左右三部調均矣。大王大妃殿命醫官先退,次對爲之。奭周曰,頃因廣州前留守金履載所報,還逋區處一款,與新除守臣,爛加商確,從後稟裁之意,有所陳達矣。細閱當初報辭,則槪以爲,本府自壬辰以後,連値歉荒,移運兩西·嶺南所在守禦米,以爲賑糶之資。又請貸留庫丁銀一萬兩以代錢,作穀於嶺南,以充元穀之摠,運來穀之歸於分糶者,當爲作銀,充報於所貸之數,而吏奴之流來逋欠,積疊相仍,不可仍置。故以其所捧之穀,移作各逋之納,所貸之銀,排定於犯逋各人名下,限六年以錢排納,貿銀還充爲辭矣。本府銀糴,俱係軍儲,互換移充,旣非經法,至於限年排捧,尤係不得已權宜之擧,俱非守臣所可徑先擅便者。吏奴犯逋,旣已現露,至登於公牒之上,而勘罪一疑,初不擧論者,尤極失當。該守臣旣蒙譴罷,吏奴所逋,斷當依數還錄,如法督徵,而聞新守臣言,則擧行今已經年,措處亦有成規,到今釐改,反恐滋弊,勢不得不仍許排捧云。第令嚴加董督,毋或踰限,而犯逋吏奴,決不可置而不論。一一査出,如有所犯之過千石已上者,使之指名啓聞,以爲置辟之地,其餘自該府分輕重,照法嚴勘之意,竝爲分付,何如?大王大妃殿答曰,依爲之。出擧條奭周曰,積潦快捲,秋陽連曝,旣痒之穡,漸向蘇醒,爲民事誠不勝萬幸,而見今時候,已迫西成,各穀之均獲善就,亦未敢必。至於畿海諸道,已被沈墊之處,藉使此後雨暘,如意調順,桑楡之收,無復可望,尤不可或忽於懷保之政。況今年卽我聖上嗣服之元年也。一初惟新之惠,民皆延頸以俟,常例惟正之供,雖不容輕議闊狹,而若或以科外誅求,反貽椎剝之害,則將何以究宣德意,慰答元元之望乎?宜令京外掌賦之臣,各悉此意,惕念對揚,另加痛禁,而近因年事之洊歉,壬·癸兩歲各邑稅納,率多過期拖欠,昨年秋成之後,始以新捧充數,而當年應納,又復如例出秩,往往有自歸再徵者云。藉曰,皆是民間之所當納者,以甲者之未捧,致乙者之再徵,已不免爲切骨之冤。況猾胥奸吏,夤緣其間,恣意乾沒,移疾於民者,亦必不勝其夥然,其爲駭痛,孰大於是?湖右諸邑,此弊頗有入聞,而傳說異於指的,姑不得直請論勘,爲先關問道臣,使之摘發登聞,以爲懲勵禁斷之地,外此諸道,亦難保其無是,一體關飭,俾有知戢之效,何如?大王大妃殿答曰,依爲之。出擧條仍敎曰,予之常時一念憧憧,專以此等事也,遠方之民,尤爲可矜。渠輩雖被貪饕,守令剝膚椎髓之政,王城深遠,無由自達,極爲㦖惻。軫恤之政,當先懲貪,大臣須體此意而行之也。奭周曰,慈敎懇惻至此,八域生靈,皆當感泣矣。大王大妃殿曰,毋論百姓之感與不感,其實狀如此也。奭周曰,懲貪之方,專在按察,而遠方民隱,旣難得聞,雖或入聞,亦未得詳,臣於春間,欲遣繡衣者此也。繡衣之反爲弊端,亦非不知,而若能愼擇而得人,則自無是慮,且慮一時之弊,永不遣按廉之行,則墨守猾吏,無以懲戢,此政終不可廢也。大王大妃殿曰,非欲永爲不遣,所遣之人,若不誠實,爲弊反多故也。宗薰曰,繡衣之難遣,非徒反有弊端,雖爲得人,善於按廉,此不過一時之懲勵,過去之後,難保其悠久之效也。蓋近察民隱,漸磨爲治,莫如擇守令,今日急務,專在於是矣。臣等屢承懇惻之敎,不勝欽仰感頌,而以臣愚見,軫恤民生之政,當先愼擇守宰,不專在於繡衣也。大王大妃殿曰,卿言是也。奭周曰,朝家以擇人一事,前後申飭,固非一再,而終無其效者,以雖有先事之飭,而終無必罰之法故也。從今以後,監司·守令,若有貪墨之著見於政治者,奸贓之現發於文簿者,永勿畀字牧之任。且薦主隨坐,亦有其律,若差遣方伯·守令,而以致僨誤者,則銓官難免其罪,嚴立此法,隨現隨罰,毋徒爲例飭而止,則庶有實效矣。宗薰曰,事過後追施僨事之罰,固爲懲勵之道,而罰當其罪,然後可以服其心。如或案察不明,使罪重者倖逭,罪輕者被勘,一或不均,則亦不足爲懲勵之方。守令則朝家不可一一盡責,故責之方伯,方伯則各責所管之守令,以次操束,方有其效,非繡衣一時按廉之比也。大王大妃殿曰,須以此善爲之也。奭周曰,臣等敢不思極力對揚,而銓官及方伯,亦皆登筵,以此意申飭似好矣。大王大妃殿曰,此言好矣。主上方在沖年,凡於銓望,率以首擬落點,銓曹若擇人而首擬,則自當信爲得人,而無下點於低望之慮,今日擇人之道,專在於銓曹矣。奭周曰,此時銓官,固當審愼,而自上又以專任銓官爲敎,爲銓官者,若或拘於顔私,不得擇人,厥罪尤大。銓官今方登筵,承此下敎,必當着念對揚矣。奭周曰,諸道掌試之臣,今將次第辭朝矣。昨年下去之時,因特敎,自廟堂面飭以送,今番京試官·都事,亦依昨年例,面加戒飭,恐爲合宜,而第念近日凡事,先事則每有董飭,後事而無復糾警,賞罰不行,懲勸無聞,人心之狃玩,朝綱之解弛,職由於此。自今番科試爲始,事過之後,另加採探,如有犯科失誤之現發入聞者,斷當隨卽論勘,以此意預示先甲之飭,何如?大王大妃殿答曰,依爲之。出擧條奭周曰,文科增·式年·別試及庭試會試之有易書,蓋欲以防奸也。設法初意,固未嘗不至嚴且密,而法久世降,弊隨以滋,挽近以來,不惟無益於防奸,而反爲售奸之階梯者久矣。蓋易書本意,專欲使爲主司者,不得見擧子之筆跡,而今之所謂易書,只謄篇首數行,及其考校之際,無難取看其本草,事之不誠,莫此爲甚。如欲一依舊規,盡謄全篇,則見今呈券之數,逐年漸增,一場對策之文,輒至累千餘張,謄寫考準之際,將不免拖到累旬,揆以事勢,實亦難行。且寫役旣甚不些,書手亦當益多,鎖院之內,添却許多閒雜之人,求其淸肅,又安可得?至於外邑,易書其弊尤甚。能書之吏,遍排列邑,紙墨之費,皆出科斂,貽害小民,尤所當恤。其有名而無實也旣如彼,有害而無益也又如此,蔽一言曰,可罷無疑。昔在正廟朝,已有數次闊狹之例,亦粵我翼宗大王代理之時,誕發令敎,博詢臣隣,仍命於戊子殿試,除易書之規,特以其未及著爲成式之故,其後式科,或行或否矣。臣於年前,嘗叨京試之任,目見其難矯之弊,反面之後,先請罷京外初試易書。又於辛卯式科收議時,待罪館閣,復申前說,請竝罷初試·殿試易書,而廟議持重,俱未見施,今者區區之見,實與前日無異。竊謂易書之法,固當自今永革,而如或以流來成典,有難一朝盡罷,則先從初試·殿試,而除其易書,亦足使存舊章革流弊之意,兩行不悖,而科規變通,事體不輕,以臣一人之見,不可遽爾裁定。大臣及禮曹·館閣堂上中登筵之人,先爲下詢其當否,未及登筵者,亦令遍加詢問後處之,何如?大王大妃殿曰,易書設行之效,在古未知如何,而到今則無毫末之益,而有無窮之弊,或罷或行,亦多其時,不必詢問,從今永爲革罷,以除諸弊,可也。出擧條奭周曰,臣之所請罷者,只是初試與殿試也,今承永罷之敎,伏未知竝與會試而皆罷乎?大王大妃殿曰,皆爲革罷,旣無實效,有之何益?奭周曰,下敎誠爲至當,第四百年舊規,有難遽議盡罷,故俄陳詢問之請矣。雖承下敎,終涉重大,先爲下詢於登筵大臣及禮堂·館閣堂上,似好矣。大王大妃殿曰,大臣之言是也。右相之意,何如?宗薰曰,易書之法,本出防奸之意,而反或爲售奸之資,故宜除之論,亦已久矣。第法典,易書疑誤,則必於帳外臺官取見,殿試則令査枝同官,更準以入,立法之嚴,有如是矣。曾於孝廟朝,以朱草改字削科,肅廟朝,以易書用奸罷榜,而其時未聞因此而改制,昔在正廟朝曁先朝,每有此論,亦嘗一二次試之,而不許永除,誠以幾百年舊典,一朝變改,事屬難愼故耳。今直以有弊無益,著式除去,則終涉遽然,至若臨時變通,援例權除,則不害爲省煩祛弊之道,愚見則如是矣。大王大妃殿曰,古法之永改,誠極難愼,而其實狀無益,則永罷而除弊爲宜,非以右相之言謂不是也。出擧條宗薰曰,式年監試,古有裨篇之規,詩券則續賦於後面,賦券則續詩於後面,蓋欲各技文字及楷字草書也,後漸不致力於此,而有借用互書之弊,故罷而不行。其罷未知的在何時,而肅廟朝時則猶爲行之,故屢議其便否後,遂至於永罷矣。易書之弊,甚於裨篇,革罷固好,而防奸之本意,至爲嚴重,雖或暫停於今科,亦或間罷於後科,未爲不可,至於永罷,終涉未安。法之本意,何嘗不美乎?其所以爲害,則末流之弊也。今若仍舊不改,安知後人之不因此法而復其舊乎?大王大妃殿曰,子意則革罷無妨,而右相之言旣如此,當詢問矣。奭周曰,禮堂及藝文提學·奎章閣提學,今旣登筵,先爲下詢似好矣。大王大妃殿命進前,各奏所見。逌根曰,臣俄伏聞兩大臣所奏,皆有所據,而第設法本意,在於必行,法而不行,則安用法爲?以臣愚見,革罷爲宜矣。敦仁曰,科制沿革,惟在時措之宜,大抵爲科設法,專欲防奸弊,則其所沿革,惟當視弊之淺深有無。況法者一王之制,隨時通變,恐無不可,臣無容更議矣。憙淳曰,易書之有此議,其來已久,亦於年前特令博詢之時,嘗見諸議多言其通變之爲便。科制雖係謹嚴,隨弊釐革,實爲時措之宜,臣亦無他見矣。永元曰,近來易書之有名無實誠然,而此是國朝舊典,有難遽議變革之論,亦不敢曰不然矣。戊子年殿試易書變通時,臣以試所承旨,有數次覆難之奏,今與前見無異,而殿試則近例無立落,故自無防奸之可言,其時聖意,卽在於此。至於初試·會試,事體尤有別焉,而以臣膚淺之見,不敢臆對,惟在博詢處之。大王大妃殿答曰,原任大臣及未登筵禮堂·館閣堂上處,詢問以入。出擧條奭周曰,諸議旣皆參差不一,更詢于在外大臣·禮堂·館閣堂上爲好矣。大王大妃殿可之。奭周曰,謝恩使拜表不遠,正使金鏴,判中樞府事,依例加設單付,口傳下批之意,分付該曹,何如?大王大妃殿答曰,依爲之。出擧條奭周曰,臣纔以科弊仰奏,而因此言端,又有區區之見矣。向來七夕製試取直赴會試,至爲十人,臣意則誠以爲太過矣。前此雖有優取之時,而每値大比之後,八路咸聚,特使各書道名於券首,區別而均取之,實出於慰悅遠方之聖意也。尋常節製初試之如是夥多,實是格外,近來科爵太濫,從以不貴,此爲可悶。爵者,名器,不可不惜,雖一初試,亦近於名器,則愼惜之道,不容少忽。七夕製則已過,不可追議,而此後則雖於此等處,亦存愼惜之意焉。大王大妃殿曰,豈可每每如是乎?今番則以主上新元,初當節製,故特爲如是,而亦知其過矣。仍敎曰,京試官及都事,當面諭以遣,使之同日辭朝,可也。奭周曰,此敎甚好矣。臣於癸亥年,待罪京試官之任,而伊時貞純王后垂簾,命京試官·都事十一人,同日辭朝,而下敎懇惻嚴截,承命諸臣,一倍惕念,科試之秉公,無如其時,申飭之效,有如是矣。大王大妃殿曰,大臣就座,諸宰奏事。逌根等曰,無奏事矣。大王大妃殿曰,玉堂所懷奏之。應龍曰,無所懷矣。大王大妃殿曰,平安監司進前。紀淵進前奏職姓名。大王大妃殿曰,予之使卿出案關西,意豈徒然?卿必思昔年眷遇之恩,且念今日之國勢,措施之方,似爲靡不用極,無容加勉,而予旣有素所蓄積,故爲卿言之矣。近來民生之困瘁,專由於守令之貪虐,卿則勿爲因循方便,而益務澄淸之政,俾有實效也。先大王每爲軫念西北之人,今若不能收用,則恐違先王盛意。淸南北數千里之地,豈無人材之可用者乎?卿於下去之後,盡心搜訪,道薦以聞也。紀淵曰,臣本荒疎鹵莽,無他材能,而偏被大行朝拔擢拂拭之恩,自假注書以至八座,恩至渥矣。夷險燥濕,不擇所向,圖報一心,自謂不後於人,第臣之心力所及,固當殫竭,而材能有所不逮,終恐自底於僨事辜恩之罪矣。下敎至此,惶悚感泣,益不知措躬之所也。大王大妃殿曰,下去之後,無辜之民,撫摩而善爲之也。仍命平安監司先退,紀淵退出。箕晩曰,今日賓對,兩司無一人進參,事甚未安。違牌諸臺,竝推考,何如?大王大妃殿答曰,依爲之。出擧條箕晩曰,京試官及都事同日辭朝之意,亦以榻敎書出乎?大王大妃殿曰,自政院知委,可也。大王大妃殿命大臣先退,仍命史官就座。又命退,諸臣以次退出。
乙未七月二十日午時,上御熙政堂。召對入侍時,直提學朴永元,參贊官兪章煥,侍講官徐戴淳,檢討官宋應龍,假注書李廷斗,記注官李冀楨,別兼春秋徐憲淳,各持史略第一卷,小學第四卷,以次進伏訖。上曰,史官分左右。上開小學讀新受音,自安定胡先生曰,止必執婦道,十遍訖,命陳文義。戴淳曰,必欽必戒,專指婦女之道,而非但婦女如此,雖丈夫日用常行之事,欽戒居先,欽是敬也,戒是愼也。人主在上,尤所念念者,亶在於欽戒二字之上。伏望體念焉。上曰,下番陳之。應龍曰,必欽之欽字,非但謂女事夫之道也。古昔聖帝明王,皆以欽字爲第一義,帝堯之欽明,帝舜之欽刑,皆是也。朱夫子曰,欽之一字,眞聖學之綱領,存養之要法。伏願懋哉。上曰,閣臣陳之。永元曰,臣別無可奏者矣。上曰,參贊官陳之。章煥曰,此章別無仰達者,而今日講讀之際,每多間斷。伏願繼自今留念於按冊,勿爲間斷焉。上掩卷,開史略,命以次輪讀而陳文義。戴淳讀自交趾南,止示服遠人而正四方,一遍訖,奏曰,古昔聖王之在上也,德化無遠不屆,雨順風調,故越裳氏重三譯獻白雉,其國雖在荒服之外,嘉瑞荐臻。此等句語,每加澄省,有日新之工,則其效必至於光于四表,格于上下。伏願鑑察焉。應龍讀訖,奏曰,天無烈風淫雨,此聖世之祥也。中庸曰,國家將興,必有禎祥,董子曰,太平之世,風不鳴條,雨不破塊。成王承文·武之後,和氣致祥,故彼越裳重三譯之國,見天無烈風淫雨,知中國之有聖。伏願體念焉。永元讀訖,奏曰,中國有聖人,則天無烈風淫雨,天道玄遠,而人事之感應如此,非但有聖人則有此驗。爲人上者,一政之善,可以致瑞,一政之失,可以召災,天監在下,不啻朝夕左右也。今殿下遇一雨風之愆,宜則必反省曰,我必有致災之事,如是戒愼,念念對越,則爲聖之道,卽在於此,而和風甘雨,將見其日至矣。章煥讀訖,奏曰,上下番盡達,臣無更達者矣。上掩卷,命史官就座。仍命退,諸臣以次退出。
乙未七月二十日申時,上御熙政堂。奉審禮曹堂郞入侍時,左副承旨金鍏,假注書李廷斗,記注官全國憲,別兼春秋徐憲淳,禮曹參判洪穉圭,佐郞卓宗述,以次進伏訖。上曰,史官分左右,禮堂進前。穉圭進前奏曰,臣承命馳詣孝陵曲墻頹圮處,自艮方至亥方,完固改築,其外剝落頹圮處,亦爲修築,蓋瓦面灰等節,次第竣役矣。上曰,禮堂就座,史官亦爲就座。仍命退,諸臣以次退出。
乙未七月二十日酉時,上御熙政堂。奉審禮曹堂郞入侍時,左副承旨金鍏,假注書申錫愚,記注官李冀楨·全國憲,禮曹參議徐英淳,正郞許㥌,以次進伏訖。上曰,分左右,禮堂進前。英淳曰,弘陵曲墻修改之由,已爲馳啓,而更爲奉審,則左右地臺石亦多動搖,故一時毁撤,更爲堅築矣。上曰,史官就座,命退,諸臣以次退出。
上在昌德宮。停常參·經筵。
金箕晩啓曰,合辭許久闕啓,事甚未安。除在外·木署經外,未肅拜·呈告人員,竝卽牌招,何如?傳曰,允。
徐憙淳啓曰,右副承旨洪鍾應,同副承旨兪章煥今日不爲仕進,竝卽牌招,何如?傳曰,允。
傳于李景在曰,左承旨進詣皇壇奉審,宣武祠一體奉審以來。
傳于金鍏曰,召對爲之。
大王大妃殿傳于李景在曰,向來原州等諸邑,漂頹渰壓,極爲夥然,惻然之心,至于今不能忘矣。見此狀啓,江陵等邑,民家漂頹,人命渰壓,又如是,因此思之,嶺東民勢,實爲不成說矣。今又連値水災,死者之驚慘矜惻,已無可言,生存者之失所遑遑之狀,尤極悶惻可矜,一念不弛于中。諸般別恤典及身還布蕩減之節,竝依原州例擧行事,自廟堂申飭于道臣,使之一一奠接安頓後狀聞之意,分付。
傳于金箕晩曰,秋到記明日爲之,右承旨馳往泮宮,今日夕食堂,收取以來。
兪章煥啓曰,秋到記明日爲之事,命下矣。處所以何處爲之乎?敢稟。傳曰,親臨磨鍊,處所,仁政殿爲之。
傳于兪章煥曰,吏曹參議有闕之代,前望單子入之。
吏曹參議前望單子入之,沈宜臣落點。
金箕晩啓曰,大司憲宋穉圭,掌令尹宗鉉,持平李綱峻在外,執義許晟,掌令鄭德和牌不進,持平黃麟淳未署經,監察茶時之意,敢啓。傳曰,知道。
以執義許晟,掌令鄭德和,司諫尹興圭,正言林基洙·李鼎敍牌不進罷職傳旨,傳于金箕晩曰,只推。
以右副承旨洪鍾應牌不進罷職傳旨,傳于兪章煥曰,只推。
傳于金箕晩曰,明日出宮門路,以協陽門爲之。
兪章煥,以禮曹言啓曰,大成殿正殿東邊龍頭傾側,瓦子脫落,西廡末間瓦子破傷處修改吉日,以來八月初六日辰時,已爲推擇啓下矣。伊日卽監試初試開場日,而移還安時,儒生執事,事多相妨,修改日字,當爲變通,故令日官朴周煥更爲推擇,則同月初四日辰時爲吉云,以此日時擧行,而原單子中,改付標以入之意,敢啓。傳曰,知道。
又以禮曹言啓曰,卽接大報壇守直官牒報,則敬奉閣北壁滲漏鋪陳汚傷云矣。奉室滲漏處修改,以來八月初六日辰時,前已推擇啓下,今此敬奉閣滲漏處修改,亦於其日,同爲擧行,何如?傳曰,允。
又以禮曹言啓曰,奉常寺神室滲漏處修改吉日,以來八月初六日辰時,已爲推擇啓下,而伊日與南壇祭享日字相値。神室修改吉日,令日官朴周煥更爲推擇,則同月十六日辰時爲吉云,以此日時擧行,而原單子中,改付標以入之意,敢啓。傳曰,知道
又以禮曹言啓曰,卽接宗廟署所報,則明日秋到記試取時,本署官員俱以觀光云矣。依定式以本曹正郞許㥌,假官差送,以爲代直後赴試之地,何如?傳曰,允。
又以禮曹言啓曰,卽接永禧殿官員所報,則明日秋到記試取時,本殿官員俱爲觀光云矣。依定式假官一員,令吏曹以成均館官員口傳啓下,以爲代直後赴試之地,何如?傳曰,允。
又以禮曹言啓曰,卽接景慕宮官員所報,則明日秋到記試取時,本宮官員俱爲觀光云矣。假官一員,依定式令吏曹,以成均館官員口傳啓下,以爲代直後赴試之地,何如?傳曰,允。
金箕晩,以御營廳言啓曰,本廳騎士將李鍾和身病甚重,勢難察任,改差,何如?傳曰,允。
又以摠戎廳言啓曰,今七月二十日本廳諸將官射講時,哨官申在敏兩技俱爲無分,依定式汰去之意,取啓。傳曰,知道。
義禁府啓目,茂山前府使李勉大原情云云。問目內辭緣,泛稱遲晩,所當請刑是白乎矣,曾經摠府郞,勿爲請刑,載在大典通編,議處,何如?判付。啓,依允。
吏曹參議洪學淵疏曰,伏以臣虛縻銓銜,今已三閱月矣,猥控懇辭,凡又三上章矣。恩造偏隆於庇覆,忱誠祇切於陳就,因仍蹲冒,徒積尸素,而求遞一念,不啻如縛者之求解耳。況臣受賦素脆,自少善病,痰濕爲其本祟,眩暈尤是貞疾。雖在强壯之時,猶不可以完人自處,而到今年紀衰邁,力不能抵敵,少失將攝,輒致肆劇,方其劇時,厭厭如在舟車之上,不自定疊。自經今夏潦濕,宿症一倍添祟,臨食而旋嘔,欲起而旋仆,形觀外鑠,心血內耗,一日二日,敗兆百出,委身床玆,不省四到。自量病情,實無時日內動嚲之望,而見職之尙縻,又添一病。古人云,不必伏於床枕然後稱病,不待廢其肢體然後辭官。今臣衰朽,縱不至於癃廢,論臣病狀,不啻伏枕,臣不敢徒懷嚴畏,自阻孔邇之任,猥陳衷懇,仰瀆崇嚴。伏乞聖慈,俯垂矜憐,特遞臣三銓之職,俾得以安意調病,生成大造,隕結難報。臣無任云云。答曰,省疏具悉。所請依施。
乙未七月二十一日申時,上御熙政堂。召對入侍時,參贊官金鍏,檢校直閣李景在,侍讀官李公翼,檢討官宋應龍,假注書申錫愚,記注官金鳳梧,別兼春秋朴齊憲,各持小學第四卷,史略第一卷,以次進伏訖。上曰,史官分左右。上開小學讀新受音,自或問孀婦於理似不可取,止是已失節也,十遍訖,命奏文義。公翼曰,此章無文義可奏,而於理不可之理字,不必以婚姻一事泥看,凡事之措處,皆求當理,至於觀書,尤當玩理。伏望體念焉。上曰,下番陳之。應龍曰,孀婦不取,然後可合於理,故伊川先生,然其問焉。蓋天下萬事,無外於理,日用之間,渾然全體,如川流之不息,天運之不窮,又如水到船浮,惟意所適,則存心養性之工,不外是矣。伏願殿下留神焉。上曰,閣臣陳之。景在曰,或問云者,其問於何人乎?上曰,問於伊川先生乎?景在曰,然矣。參贊官陳之。鍏曰,失節之節字,關係甚重,臣之事君,下之事上,何莫非節乎?節者以心爲之,失節之人,取之乖理,伊川先生之專取一節字,以答或人之問,其義顧不大歟?伏望體念焉。上掩卷,開史略,命輪讀而陳文義。公翼讀自成王崩,止討徐誅之,一遍訖,奏曰,成·康之時,刑措不用,可謂極治,專由於修文·武之政。歷代守成之君,莫不修明先王之德敎,以致至治,殿下若修列聖朝政謨德敎,則何難比隆於刑措之治乎?應龍曰,成·康之際,天下安寧,刑措不用,至矣哉,德化之盛也。蓋承文·武之後,重熙累洽,民自不犯於刑,卽皐陶所謂好生之德洽于民心,玆用不犯于有司之意也。伏望念玆在玆焉。景在讀奏,訖曰,穆王樂而不返,荒淫是樂者也,樂有好樂,孔子樂於道學,三月不知肉味,卽樂聞聖世德化之遺音,而至忘飮食也。殿下召對講讀之時,勿以文具爲心,必以爲眞樂,則可以忘暑而忘疲矣。緯讀奏,訖曰,下番及閣臣之言甚好,而上文言成·康之治,下文言穆王之事,二章之中,善惡懸殊,可法可懲,皆在於此。伏望留神省察焉。上掩卷,命史官就座。仍命退,諸臣以次退出。
上在昌德宮。停常參·經進。
上詣仁政殿。秋到記試取還內後,內閣·政院·玉堂·藥房口傳問安。答曰,知道。
金箕晩啓曰,大司憲宋穉圭,掌令尹宗鉉,持平李綱峻在外,執義許晟未肅拜,掌令鄭德和呈辭,持平黃獜淳未署經,監察茶時之意,敢啓。傳曰,知道。
傳于徐憙淳曰,各道京試官·都事留待。
傳于徐憙淳曰,各道京試官·都事入侍。
大王大妃殿傳于徐憙淳曰,惟我大行大王,深軫科弊,屢下辭敎,期於正士趨而慰人心,在廷諸臣,庶可以仰揣昔日苦心至意。今當萬事於戲之餘,京外主試者,不念追先報今之義,或忽於敬畏之道,敢欲濁亂於科場,是無人心無臣分之人,如此則何以爲國乎?予不多誥,其各自量而爲之。
徐憙淳啓曰,今日殿座,承旨當爲備員,而右副承旨洪鍾應不爲仕進,卽爲牌招,何如?傳曰,允。
金箕晩啓曰,祭享所需,何等愼重,而今日晝茶禮進排生梨,全不成樣,至有蟲損,致勤慈殿下敎,萬萬悚惶。常時不能檢飭之該署提調,從重推考。當該進排官,所當重勘,而本院請推之外,無他可施之罰,何以爲之?敢稟。傳曰,允。進排官拿處。
又啓曰,卽者義禁府都事來言,時囚罪人李勉大當爲議處,而新除授判義禁金魯敬在外,次堂例不得擧行云,何以爲之?敢稟。傳曰,判義禁卽爲上來事,令畿營知委。
以右副承旨洪鍾應牌不進罷職傳旨,傳于兪章煥曰,只推。
傳于徐憙淳曰,科次入侍。
金箕晩,以都摠府言啓曰,今日入直內三廳武兼禁軍及軍兵等,當爲中日習射技放,而殿座相値,不得設行之意,敢啓。傳曰,知道。
徐憙淳,以吏曹言啓曰,新除授通禮院引儀李昌孝,除拜後過限未肅拜,依例改差,何如?傳曰,允。
乙未七月二十二日卯時,上御熙政堂。大王大妃殿垂簾,各道京試官·都事入侍時,行都承旨徐憙淳,假注書申錫愚,別兼春秋朴齊憲·徐憲淳,忠淸都事睦仁培,慶尙都事黃,全羅都事姜時永,黃海都事李鳳純,江原都事趙啓昇,咸鏡都事金,平安都事兪象煥,忠淸左道京試官權溭,慶尙左道京試官金在田,全羅左道京試官洪在喆,平安南道京試官金學性,以次進伏訖。大王大妃殿曰,史官分左右,京試官·都事進前。仁培等以次進奏職姓名。大王大妃殿曰,汝等皆是大行朝逮事之人也。惟我大行大王,深軫科弊,屢下辭敎,期於正士趨而慰人心,在廷諸臣,庶可以仰揣昔日苦心至意。今當萬事於戲之餘,京外主試者,不念追先報今之義,或忽於敬畏之道,敢欲濁亂於科場,是無人心無臣分之人,如此則何以爲國乎?予不多誥,事過之後,自當有入聞之道矣。汝等其各自量而爲之。仍下諺書傳敎曰,自政院繙謄以出,書給京試官·都事,亦示於京中試官赴院之時,頒於朝紙,可也。命京試官·都事先退。又命退,諸臣以次退出。
乙未七月二十二日卯時,上詣仁政殿。秋到記儒生分製講試取入侍時,行都承旨徐憙淳,左承旨李景在,右承旨金箕晩,左副承旨金鍏,同副承旨兪章煥,假注書李廷斗·申錫愚,別兼春秋朴齊憲·徐憲淳,直提學朴永元,檢校待敎趙斗淳,以次侍立。時至,通禮跪啓外辦,上具布裹翼善冠·布袍布裹帶·白皮鞾,乘輿出宣化門。藥房提調權敦仁,副提調徐憙淳進前奏曰,侵早勞動,聖體,若何?上曰,一樣矣。由協陽門出,至魂殿門外,上降輿過後,上陞輿出肅章門,詣殿內,上降輿陞座。憙淳曰,儒生今方入庭,請下標信。上曰,以俄下標信擧行。憙淳讀奏入門單子,合爲六百二十三人,試官及儒生行禮如儀訖。讀券官知中樞府事申在植,行大護軍權敦仁·徐耕輔,行副護軍金景善,副司果李寅皐,弘文館校理李公翼,副司果徐憲淳,考官判敦寧府事金逌根,議政府左參贊趙寅永,知中樞府事徐有榘,參考官行副護軍張敎根·李鼎在,工曹參議朴宗吉,副司果金炳奎,以次進伏。上命書表擬唐堯群臣賀其仁如天,其知如神,就之如日,望之如雲,限申時。在植·敦仁進前跪書,上命懸題。逌根曰,考講以抽籤爲之乎?上可之。通禮唱禮畢,上降座陞輿,出仁政門,由肅章門,至魂殿門外步過,上復陞輿,入協陽門還內。出標信解嚴。諸臣以次退出。
乙未七月二十二日酉時,上御熙政堂。大王大妃殿垂簾,秋到記科次入侍時,行都承旨徐憙淳,假注書申錫愚,記注官張鉉喆,別兼春秋朴齊憲,讀券官知中樞府事申在植,行大護軍權敦仁·徐耕輔,對讀官行副護軍金景善,副司果李寅皐,校理李公翼,副司果徐憲淳,以次進伏訖。上曰,史官分左右,科次爲之。在植曰,旣承下敎,故取五人,預備二張,亦爲持入矣。憲淳進前,讀券第一張。上命書等。在植曰,二張則書三下,其餘三張書次上,三下中一張當書一字矣。上可之,在植書等訖。上曰,坼封奏之。憙淳坼封讀奏。命書傳敎曰,製述居首表三下一進士李晉翼,講居首通幼學洪錫圭,竝直赴殿試,製述之次三下進士柳鼎東,講之次通幼學洪在重,竝直赴會試,製述之次三下進士趙台淳,講之次通幼學申泰運,竝給一分,製述之次次上進士盧觀河等二人,講之次略幼學金東永等三人,竝令該曹考例施賞。又命書傳敎曰,入格儒生,明日協陽門外施賞。上曰,史官就座。命試官先退。又命退,諸臣以次退出。
上在昌德宮。停常參·經筵。
兪章煥啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,左副承旨金鍏,右副承旨洪鍾應今日不爲仕進,竝卽牌招,何如?傳曰,允。
傳于兪章煥曰,左副承旨,右副承旨,竝許遞,前望單子入之。
承旨前望單子入之,李羲肇·權偌落點。
兪章煥啓曰,新除授同副承旨權偌,卽爲牌招,何如?傳曰,允。
傳于兪章煥曰,召對爲之。
大王大妃殿傳于權偌曰,判義禁更爲嚴飭,今日內上來事,令畿營撥馬知委。
權偌啓曰,大司憲宋穉圭,掌令尹宗鉉,持平李綱峻在外,執義許晟,掌令鄭德和牌不進,持平黃麟淳未署經,監察茶時之意,敢啓。傳曰,知道
以執義許晟,掌令鄭德和,司諫尹興圭,正言林基洙·李鼎敍牌不進罷職傳旨,傳于權偌曰,只推
以平安監司鄭元容狀啓,陽德縣監李配浩身死事,傳于兪章煥曰,令該曹口傳差出,催促下送。
權偌,以都摠府言啓曰,副摠管李存敬,以禁衛中軍,本營諸將官射會監試事,南別營晝仕出去之意,敢啓。傳曰,知道。
又以備邊司言啓曰,卽見忠淸監司金在三,咸鏡監司曺鳳振狀啓,則牙山等邑,六月十五日六日海溢,民家漂頹爲六十四戶,安邊府去月二十七日八日之雨,民家頹壓爲五十五戶爲辭矣。今番水災,遠近同被,兩道民戶漂壓之數,比畿海雖云差少,而失所蕩析之狀,實無異同,其在一視之道,亦不容不另加優恤。其中安邊一邑,則被災尤爲偏酷,頹壓之數,至爲五十五戶,諸般蠲恤,一依畿海諸邑例施行。湖西漂頹之戶,亦令於原恤典外,別加顧助,諸般襍役,量宜蠲免,鹽盆之頹破者,亦依他道例,區別減稅,沈墊汰覆之地,給糧助力,俾卽墾闢之意,竝爲措辭申錫於各該道臣。湖西海溢之災,在於六月望間,距今洽跨三朔,遍審詳覈之際,雖無怪其差遲,民事所關,亦豈可一任其許久稽滯?該道臣推考警責,何如?傳曰,允。
又以禁衛營言啓曰,本營字內崇禮門東邊第一城廊近處體城三間許頹圮處,今七月二十四日始役改築之意,敢啓。傳曰,知道。
行大護軍徐能輔疏曰,伏以祭享所需,何等愼重,而昨日晝茶禮所用生梨,至有蟲損,致勤慈敎之切嚴,臣誠悚惶震越,不知措躬之所也。臣職忝提擧,旣不能常時檢飭,又不能臨封看品,一任貢人,循例自納,有虧於明禋之義,自抵於溺職之罪,而承宣請勘,止於問備,罰不稱罪,尤切慙恧。玆敢短章自列,冒死仰籲。伏乞聖明,特降威命,致臣司敗,以警人臣不職之罪焉。臣無任云云。答曰,省疏具悉。果品之全不成樣,致勤慈敎,予亦悚然。卿則施以越俸之典。
乙未七月二十三日申時,上御熙政堂。召對入侍時,參贊官兪章煥,檢校待敎趙斗淳,侍讀官李公翼,檢討官宋應龍,假注書李廷斗,記注官張鉉喆·李冀楨,各持小學第四卷,史略第一卷,以次進伏訖。上曰,史官分左右。上開小學,讀新受音,自又問或有孤孀,止失節事極大,十遍訖,命陳文義。公翼曰,上文言或問孀婦者,嫁娶之事也,別無文義之可達,而孀婦之餓死失節,蓋言其節義之如何也。今此講讀之際,十遍之中,或多間斷於字音上,聖心益加省察,而十遍之後,罔或速退儒臣,以求便易之方,而臨講討論,深自翫味,則自有實效。伏望體念焉。上曰,下番陳之。應龍曰,此云極小極大之事,伊川先生垂戒之言也。孟子曰,生我所欲也,義我所欲也,二者不可得兼,捨生而取義,此之謂也。然而聖王在上,則匹夫匹婦,皆得其所,而無一夫不獲之歎,故文王發政施仁,必先鱞寡,如此則初無貧窮無托之孤孀矣,何論餓死失節之小大哉?伏願殿下,法文王之施仁先鱞寡,使八方之民,無一夫不獲之歎,是所區區之望也。上曰,閣臣陳之。斗淳曰,人情所惡,莫大於餓死,而程子之言,反以爲極小,蓋節義之爲關範於人者,比餓死猶甚大焉耳。節義者由於天性,臣事君以忠,婦事夫以烈,皆非勉强所能行,而惟其培植興奬,專在於人君敎導之如何。故列聖朝治法征謨,尤眷眷於崇節尙義之政,使愚夫愚婦,咸知偸生之爲可恥,而一死之爲可輕,此聖人所以服懿訓而淑世敎之效也。伏願於此,深留聖念焉。上曰,參贊官陳之。章煥曰,上下番所奏,尤爲切實,臣無更奏者矣。上掩卷,開史略,命以次輪讀而陳文義。公翼讀自王將征犬戎,止始僭稱王,一遍訖,奏曰,王卽周穆王也,犬戎卽西戎也。祭公謀父深諫其兵威示人,王不聽其言而征之,得白狼·白鹿,而荒服不至,諸侯不睦。蓋以德服人,則四夷來王,但用兵威,則其害至於楚僭稱王之弊。自成·康之時,修德至今如一,則豈至於是乎?帝舜有苖之格,其實則在於誕敷文德,蓋德之一字,非別般物也。乃日用常行之事,於此留念,而雖一字一句之間,益加留念焉。應龍讀訖奏曰,耀德不觀兵者,謂以德服人,而不以兵威示人也。穆王不聽祭公謀父之言,卒至於荒服不至之境,周道之衰微,實由於此也。伏願監戒焉。斗淳讀訖奏曰,人主一動一靜之不可自忽,其理之不僭,有如此者。夫白狼·白鹿,所獲甚少,而荒服之遠,已有不至之歎,天子下堂,其弱乍兆,而蠻夷之卑,遽萌僭王之心,豈不可畏之甚哉?史冊所述,無往非後辟所鑑戒者,深乞留神焉。章煥讀訖奏曰,此別無文義之仰達,而上下番所奏切實,臣等退講之後,伏望益加留念焉。上掩卷,命史官就座。仍命退,諸臣以次退出。
上在昌德宮。停常參·經筵。
權偌啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
李羲肇啓曰,假注書申錫愚身病猝重,勢難察任,今姑改差,何如?傳曰,允。
申錫愚改差,代以兪錫煥爲假注書。
兪錫煥在外,代以李珽爲假注書。
傳于兪章煥曰,前江原監司留待。
傳于兪章煥曰,前江原監司入侍。
大王大妃殿傳于李羲肇曰,此重臣稱以情勢,近日飭敎之下,無意變動,事體分義,萬萬駭然。判義禁金魯敬,下義禁府推考。
傳于李羲肇曰,召對爲之。
李羲肇啓曰,大司憲宋穉圭,掌令尹宗鉉,持平李綱峻在外,執義許晟,掌令鄭德和牌不進,持平黃麟淳未署經,監察茶時之意,敢啓。傳曰,知道。
以執義許晟,掌令鄭德和,司諫尹興圭,正言林基洙·李鼎敍牌不進罷職傳旨,傳于李羲肇曰,只推。
吏曹口傳政事,以李中德爲陽德縣監。
兪章煥,以奎章閣言啓曰,明日卽奎章閣演慶堂奉審日次,臣等進詣擧行之意,敢啓。傳曰,知道。
李羲肇,以義禁府言啓曰,判義禁府事金魯敬推考事,傳旨啓下矣。金魯敬今方待命,而文宰耆社人,勿以輕罪繫囹圄,卿宰禁推,該府草記,待批下捧供,俱在大典通編。金魯敬係是耆社卿宰,敢啓。大王大妃殿傳于李羲肇曰,禁推分揀,牌招。
乙未七月二十四日辰時,上御熙政堂。前江原監司入侍時,左承旨李羲肇,假注書李廷斗,記注官李冀楨·全國憲,前江原監司趙容和,以次進伏訖。上曰,史官分左右,江原監司進前。容和進前。上曰,有何弊瘼乎?容和曰,關東自來瘠薄,民業孔艱,雖在平年,聚散無常,況又酷被荐歉,重經毒沴,幾乎無邑無民者,比比有之。臣才鈍歷淺,受命以來,一念未嘗不憧憧於此,而顧未見有懷保綏撫之實,此皆臣之罪也。若言道內弊瘼,則譬如一毛一髮,無不受病,而第以最切悶者言之,田政爲尤。由前而有壬·癸大水,由後而有今夏潦災,無論田畓,川反浦落,永失形址,泥生還起,姑無其望者。間多有尤甚之處,如非一番大加踏量,則法例所拘,雖不敢啓聞請頉,而臣曾於覆審之行,非但民訴屢至,亦多目見其永作水道者,以此反隅,有可類推,言念冤徵,實甚矜惻。至於海稅亦然,漁船鹽盆之白地徵稅,尤爲海民難保之端。新開基址,非曰全無其處,而比諸舊摠饑癘之餘,殆至於十不一二,漁戶漸縮,稅摠依舊,此亦先加査正,然後始或有可捄之道,而係是通變,有難遽議,而臣旣的知其凋弊到極,不敢不仰陳矣。容和曰,各軍門屯稅及各宮房·各衙門有土免稅屯監京差輩,憑藉踏驗,脅勒執卜,無所不至,哀彼峽氓,怯於威喝,年歉不敢言災,田荒不敢請減,比他民田,至捧加倍之稅。外此侵漁鞭扑之苦,無非窮蔀難支之弊,此不可不另加痛禁。以今年農形言之,一雨三朔,往往暴漲,汰覆之患,峽面偏甚,各穀之中,火菑全損,若或不問豐歉,依前濫執,則飢癘孑遺之民,勢必渙散乃已,民若不存,稅於何徵?今年爲始,勿送屯監與京差,各自地方官親審年形,從實執卜,使之收稅,以爲永式,則庶無白徵之冤,可杜無窮之弊。將臣此奏,下廟堂稟處,何如?上曰,依爲之。出擧條上命史官就座。仍命退,諸臣以次退出。
乙未七月二十四日申時,上御熙政堂。召對入侍時,參贊官李羲肇,檢校直閣李景在,侍講官徐戴淳,檢討官宋應龍,假注書李廷斗,記注官李冀楨·全國憲各持小學第四卷,史略第一卷,以次進伏訖。上曰,史官分左右。上開小學,讀新受音,自顔氏家訓曰,止以致禍也,十遍訖,命陳文義。戴淳曰,婦人以酒食衣服之禮爲事,詩曰,天生烝民,有物有則,正所謂人人常行之事,日用不知者也。今以講學言之,一念孜孜,無所間斷,然後可以造聖人之域,此非臣臆見,先儒告君之辭,不外於是。伏望體念焉。上曰,下番陳之。應龍曰,此章言婦人之禮也。婦人之禮,主中饋,惟事酒食衣服,故詩曰,惟酒食是議,孟母曰,精五飯縫衣裳而已。然而飮食衣服之奢儉,專在於上之導率,堯之瓦樽,舜之袗衣,夏禹之卑衣菲食,皆以儉率下也。奢儉二字,大有關於治政得失之如何也。伏願於此奢儉之二字,省察焉。上曰,閣臣陳之。景在曰,此章致禍二字,專謂牝鷄晨鳴,而若以歷代帝王家言之,致禍之道,不止於牝鷄之晨而已。或昵近宦妾,或進用小人,或崇佛費財,或興作土木,皆是致禍之端也,苟究其由,專在於學問不正矣。伏願殿下臨講之際,治亂得失,進退用捨,一一省察,則鑑法警飭,不外於斯,懋哉懋哉。上曰,參贊官陳之。羲肇曰,閣臣·儒臣之所陳文義甚切實,惟願體念焉。上掩卷,開史略,命以次輪讀而陳文義。戴淳讀自夷王崩,止王崩于彘,一遍訖,奏曰,文·武·成·康之際,所與監國者,是正人君子,故其時天下安寧矣。厲王則不然,使衛巫監國,而不知其防民之口,甚於防川,終至於謗者殺之,與古有誹謗之木,大相反矣,其害豈不至於迅速招災之端乎?伏願鑑戒焉。應龍讀訖,奏曰,厲王使巫監謗,而欲防民之口,甚矣其無道也。大抵人君,以衆智爲智,以衆心爲心,恒恐一夫不盡其情,一事不得其理。惟善是求,而乃至於求謗言聽輿誦,葑菲不以下體而不采,故英華靡遺,芻蕘不以賤品而不詢,故幽隱必達。由此觀之,自古賢聖之君,未有不求言從諫也。伏願鑑戒焉。景在讀訖,奏曰,此章儒臣上下番盡達,別無更達者矣。羲肇讀訖,奏曰,登筵諸臣,各陳文義,別無更達之辭,而以今講冊上句語見之,厲王則無道,信任衛巫,至有出奔而亡其身,逮于宣王時,任賢使能,王化復行,自昔帝王之治不治,專係於得人之賢不肖。伏願殿下,深加懋軫焉。上掩卷,命史官就座。仍命退,諸臣以次退出。
上在昌德宮。停常參·經筵。
藥房都提調朴宗薰,提調權敦仁,左承旨李羲肇啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃氣候,何如?臣等不任區區伏慮,敢來問安,竝此仰稟。答曰,知道。
大王大妃殿·王大妃殿,口傳問安。答曰,知道。
金箕晩,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
金箕晩啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
李羲肇啓曰,同副承旨權偌今日不爲仕進,卽爲牌招,何如?傳曰,允。
金箕晩啓曰,備邊司郞廳來言,今日賓廳日次,而領議政未差,左議政洪奭周有身病,右議政朴宗薰無時急稟定事,不得來會云矣,敢啓。傳曰,知道。
傳于金箕晩曰,召對爲之。
以判義禁金魯敬牌不進推考傳旨,傳于金箕晩曰,更爲牌招。
以判義禁金魯敬牌不進推考傳旨,傳于金箕晩曰,更爲嚴飭牌招。
以判義禁金魯敬再牌不進推考傳旨,傳于金箕晩曰,更爲嚴飭牌招。
以判義禁金魯敬三牌不進推考傳旨,傳于金箕晩曰,更爲牌招。
金箕晩啓曰,大司憲宋穉圭,掌令尹宗鉉,持平李綱峻在外,執義許晟,掌令鄭德和牌不進,持平黃麟淳未署經,監察茶時之意,敢啓。傳曰,知道。
以執義許晟,掌令鄭德和,司諫尹興圭,正言林基洙·李鼎敍牌不進罷職傳旨,傳于金箕晩曰,只推。
以同副承旨權偌牌不進罷職傳旨,傳于李羲肇曰,只推。
大王大妃殿傳于李羲肇曰,連見錦伯狀啓,頹厭渰壓,前後如是夥然,實念其民情,驚慘矜惻,無以爲比。諸般蕩減及別恤典,依畿·海兩道例擧行事,分付。
李羲肇,以內醫院都提調·提調意啓曰,副提調徐憙淳,今日問安,不爲仕進,卽爲牌招,何如?傳曰,允。
又以禮曹言啓曰,今七月二十日次對入侍時,因左議政洪奭周所啓,文科易書變通當否,登筵大臣及禮曹·館閣堂上,已爲各陳意見,而原任大臣及未登筵禮堂·館閣堂上處,詢問以入事,伏承慈敎矣。發遣郞廳收議,則領中樞府事臣李相璜以爲,式年東堂·增廣別試之易書,卽舊典也。杜奸慮患,法意至爲嚴密,而法弛弊滋,近則至於無補,而徒費變通之論,其來已久,非曰不然。第念,遽改舊典,永爲著式,終屬難愼,若存易書名色,以示存羊之義,或視時贏絀,間有闊狹,則亦不害爲因時制宜之政矣云。行判中樞府事臣沈象奎以爲,科制固不無古今沿革,而至如易書,不過防奸之一事,奸未必恃此盡防,而弊則甚鉅,所以有除之爲便之論。雖以近例言之,正廟甲寅庭試殿試,先朝戊子式年殿試,甲午式年初會試,俱嘗權除,蓋以舊典,難於遽議變革,故亦未嘗著式永除,而其或除之,惟在時措之宜,恐無不可矣云。奎章閣提學臣趙寅永以爲,臣於易書通變事,已有年前,兩次獻議,今無他見之可陳者矣云。弘文館提學臣徐耕輔以爲,易書之法,蓋爲防奸而設也,而以今所見,便一文具而止耳。旣無補於實事,爲冗費則甚大,故通變之論,厥惟舊矣。年前之一再停罷,卽一時權宜之政也,而旣爲已試之驗,亦成已行之例,故永革之議,良有以也。臣之謏淺,豈容妄有他見,而第念存罷之際,便否雖著,永暫之間,事面稍異,惟願更加博詢而處之云。奎章閣提學臣徐有榘以爲,易書設始,本出防奸之意,而法久弊生,反爲售奸之階,則及今變通,豈容他議?第伏念法貴畫一,事忌斑駁,以其有弊而停罷,則初覆殿試,不宜或罷或否,以其舊章而難愼,則初覆殿試,不宜一因一革。區區膚淺之見,不敢硬斷,惟在博詢處之云。大提學臣申在植以爲,臣於年前,因試役,目見易書之有許多奸僞,本欲嚴科場,而反爲滋弊端矣。法非不美,久而生弊,因循未革,恐欠通變之道。區區愚見,斷當一切革罷,而未敢自信,惟望博詢而裁處焉云。禮曹參判兼同知春秋館事臣洪穉圭以爲,易書,舊典也,永罷固所難愼,而事到有弊而無益,通變亦合時措之宜,惟在博詢而處之云。禮曹參議臣徐英淳以爲,易書之法久弊生,合有通變,大臣諸臣,旣有論奏,如臣膚淺,無容更陳云矣。大臣諸臣之議如此,上裁,何如?大王大妃殿傳曰,易書,舊典也,遽然革罷,似爲難愼,而法者,行以防奸,其爲設法之本意,而到今非但有害無益,且有或行或不行之時,則已無設置之效,而卽是廢之之樣,寧可永爲革罷,實合諸條之除弊。大臣諸臣之議,雖或有參差,其實則一也。自今爲始,易書一款,永爲革罷。
又以禮曹言啓曰,以易書當否收議草記,大王大妃殿傳曰,易書,舊典也,遽然革罷,似爲難愼,而法者,行以防奸,其爲設法之本意,而到今非但有害無益,且有或行或不行之時,則已無設置之效,而卽是廢之之樣,寧可永爲革罷,實合諸條之除弊。大臣諸臣之議,雖或有參差,其實則一也。自今爲始,易書一款,永爲革罷事,命下矣。原事目中,改付標以入之意,敢啓。傳曰,知道。
又以禮曹言啓曰,卽接江華府留守金邁淳移文,則以爲,本府鄕校聖殿,多有滲漏,椽木腐傷,將以今秋節享,兼告修改告由移還安祭,香祝自本曹啓稟下送云矣。江華府鄕校聖殿滲漏處,今秋節享,當爲兼告修改告由移還安祭,香祝卽令該司,照例磨鍊下送,而祝文中措辭撰出事,一體分付,何如?傳曰,允。
金箕晩,以禁衛營言啓曰,本營軍色從事官嚴錫履,呈辭在外,久曠可悶,今姑改差,何如?傳曰,允。
乙未七月二十五日辰時,上御熙政堂。藥房入診入侍時,都提調朴宗薰,提調權敦仁,左承旨李羲肇,檢校直閣李景在,假注書李廷斗,記注官金鳳梧,別兼春秋徐憲淳,以次進伏,醫官金漢雋·南正吉·吳昌烈,進伏楹外訖。上曰,史官分左右。宗薰等進前奏曰,近日日候過涼,晨夕則頓有秋氣,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。宗薰曰,醫官入診乎?上可之。漢雋等以次診候訖,退伏奏曰,脈候左右三部調均矣。宗薰曰,近日連行召對,俄亦有召對命下,區區下情,不勝欽仰萬萬,而外間臣庶之承聆者,亦皆欣喜之至矣。顧今涼意漸生,講學宜時,臣之所仰望者,不徒在於誦讀而已,文義之疑難處,必反復討論,然後可有實效矣。進講小學,今至何卷乎?上曰,嘉言篇矣。宗薰曰,嘉言卽古人之格言美旨,而最好演繹服膺,每於講讀時,看作今人酬酢,句語之間,或有未盡曉解處,輒賜可否討論,極爲好矣。伏聞史略亦至周紀云,三代文物,至周始備,後世柯則,實莫如從周之盛矣。此等處益加省念焉。上命史官就座。仍命退,諸臣以次退出。
乙未七月二十五日辰時,上御熙政堂。召對入侍時,參贊官金箕晩,檢校直閣李景在,侍講官徐戴淳,檢討官宋應龍,假注書李珽,記注官金鳳梧,別兼春秋徐憲淳,各持小學第四卷,史略第一卷,以次進伏訖。上曰,史官分左右。上讀新受音,自江東婦女,止致殷勤焉,十遍訖,命陳文義。戴淳曰,此美江東婦女無交遊之事。雖男子,專尙交遊,則金蘭之契,易生風波,故范魯公之戒,申申然君子之交異於是,以道義常相勉飭,人君用捨之際,必以體念焉。上曰,下番陳之。應龍曰,江東婦女,惟以信命贈遺,致殷勤焉,此江東婦女之俗也。臣請因此命字,而推演帝王命令之道,可乎?易曰,重巽以申命,書曰,王言惟作命。自古帝王之道,雖禮樂刑政,號爲治具,而所以行之者,特在於命令而已,故行此命令,堅如金石,信如四時,普天之下,莫不傾耳承聽,則此所以鼓舞萬民之道也。伏願懋哉懋哉。上曰,閣臣陳之。景在曰,玉堂上下番所陳切實,臣無容敷衍仰達者矣。上曰,參贊官陳之。箕晩曰,此章中信一字,最爲緊要,雖凡人不可無信。況帝王一言一行,信如四時,課日開講,未嘗或闕,臣等不勝欽仰萬萬。伏望益加體念焉。上掩卷,開史略,命以次輪讀而奏文義。戴淳讀自子宣王靖,止王嬖之,一遍訖,乃奏文義曰,宣王中興之功非他,專在於任賢使能之勿貳也。故四臣補政於內外,復文·武之業。布在方策,以此留念焉。應龍讀一遍訖,仍奏曰,宣王中興,專由於任賢使能,蓋自古聖帝明王致治之道,莫不以任賢使能爲先務,故傅說告高宗曰,官不及私昵,惟其賢,爵罔及惡德,惟其能,旨哉言乎。宣王任方叔·召虎·山甫·吉甫之賢,爲政於內外,其致中興,不亦宜乎?伏願殿下,求剛明公正之賢,置之列位,使之交修衆職,則可以致三代之治矣,體念焉。景在讀一遍訖,仍奏曰,講學之要道,大臣俄已仰勉,而顧今涼意漸生,朝氣淸明,精神之聚會,講學之溫習,亶此時矣。臣等竊不勝欽祝萬萬,而及其講讀之際,或不無間斷錯誤之時,此專由於讀不着意而然。小學則雖已自內誦讀,而至於史略,本非稔熟之書也,而若不專心熟玩,則何以期其有實效乎?臣等輪讀之時,伏願着意垂聽焉。箕晩讀一遍訖,仍奏曰,儒臣·閣臣所奏極好。伏望體念焉。上掩卷,命史官就座。仍命退,諸臣以次退出。
上在昌德宮。停常參·經筵。
金箕晩啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
李羲肇啓曰,同副承旨權偌,今日不爲仕進,卽爲牌招,何如?傳曰,允。
傳于李羲肇曰,傳香承旨馳詣社稷·永禧殿,奉審摘奸以來。
李羲肇啓曰,假注書李廷斗身病猝重,勢難察任,今姑改差,何如?傳曰,允。
李廷斗改差,代以兪致崇爲假注書。
兪致崇在外,代以曺錫亨爲假注書。
傳于金箕晩曰,召對爲之。
傳于李羲肇曰,孝成殿朔祭,攝行磨鍊。
以判義禁金魯敬四牌不進推考傳旨,傳于金箕晩曰,更爲嚴飭牌招。
以判義禁金魯敬牌不進推考傳旨,傳于金箕晩曰,更爲牌招,如有違牌,勿爲呼望。
金箕晩啓曰,判義禁金魯敬,飭敎之下,謂以情地危蹙,奉牌闕外,不卽承膺,事甚未安。推考,何如?傳曰,允。嚴飭入來肅命。
又啓曰,判義禁金魯敬,屢度嚴飭之下,一向奉牌,謂以情地窮蹙,無意變動,事體所在,誠極未安。從重推考,何如?傳曰,允。
大王大妃殿傳于金箕晩曰,卿是誰家之人?不幸年前事出後,大行大王照燭其被誣實狀,曲費聖念,昭晳無餘,廷臣之所共知。今當萬事嗚呼之日,卿豈忍更提此事,貽慼予心,予亦豈以此事屢爲酬應乎?況以卿處地,不思奔問,一直逡巡,是豈卿仰答昔日洪造之義?更勿相持,卽爲入來肅命。
金箕晩啓曰,判義禁金魯敬,慈殿飭敎,何等截嚴,而一向奉牌,屢度催促,終不變動,事體道理,萬萬未安。從重推考,何如?傳曰,允。
大王大妃殿傳于金箕晩曰,判義禁金魯敬,招致啓板前,問啓以入。
大王大妃殿傳于金箕晩曰,判義禁問啓置之,肅單捧入。
大王大妃殿傳于金箕晩曰,屢度申飭之下,判義禁肅單,尙不捧入,政院擧行,何如是乎?承旨爲先推考,肅單卽爲捧入。
金箕晩啓曰,判義禁金魯敬問啓置之,肅單捧入事,命下,而謂有情勢,不呈肅單,直爲出去,分義道理,萬萬未安。從重推考,何如?傳曰,允。
大王大妃殿傳于金箕晩曰,予於重臣事,開釋勉飭,何如,而一向稱以情勢,不但不思變動,肅單捧入之下,直爲出去云,寧有如許事體分義乎?此不可尋常處之。判義禁金魯敬,爲先施以削職之典。
金箕晩啓曰,大司憲宋穉圭,掌令尹宗鉉,持平李綱峻在外,執義許晟,掌令鄭德和牌不進,持平黃麟淳未署經,監察茶時之意,敢啓。傳曰,知道。
以執義許晟,掌令鄭德和,司諫尹興圭,正言林基洙·李鼎敍牌不進罷職傳旨,傳于金箕晩曰,只推。
以同副承旨權偌牌不進罷職傳旨,傳于金箕晩曰,只推。
李羲肇,以追崇都監儀軌廳都提意啓曰,本都監儀軌,今已修正,奎章閣所上件,分作上下編,繕寫粧䌙以入,而春秋館·禮曹件,依例移送留上,鼎足山城·太白山·五臺山·赤裳山城四處史庫件,入送于藝文館,待後曝曬,一體分上之意,敢啓。傳曰,知道。
又以實錄廳摠裁官意啓曰,本廳書役,見今浩多,郞廳黃·曺雲承移拜外任,李是遠·李淵祥·姜必魯·宋能圭·李應信·李家淳·宋尙玉·金龍洛俱在外,上來無期。竝姑減下,其代司諫院正言李鼎敍·林基洙,副司果金炳奎·沈能恕·李魯確·李繪九·鄭琦和·李貞夏,奉常寺判官李殷相,成均館直講權馦,掌樂院正李光載,郞廳差下,李源益已遞外任,亦爲還差下,竝令該曹口傳啓下,使之分房察任,何如?傳曰,允。
又以禮曹言啓曰,卽接忠淸監司金在三移文,則以爲,公州牧鄕校聖殿,多有滲漏處,槐山郡鄕校聖殿,椽材朽傷,具不可不及今修改,告由移還安祭香祝,自本曹啓稟下送云矣。公州·槐山兩邑鄕校聖殿修改時,先告事由移還安祭香祝,卽令該司照例磨鍊下送,從便卜日設行之意,竝爲分付,何如?傳曰,允。
又以吏曹言啓曰,今此宗廟·孝成殿·孝和殿·景慕宮朔祭大祝,當以玉堂塡差,而玉堂極爲苟艱,時任玉堂塡差以入之意,敢啓。傳曰,知道。
又以漢城府言啓曰,壽進宮祠堂瓦家半間,今日寅時失火,而晩時報來,萬萬未安。當該部官,不可無警,令該府拿問處之,臣亦惶恐待罪之意,敢啓。傳曰,知道。卿則勿待罪。
行大司諫申緯疏曰,伏以臣才識愚闇,年且衰邁,不足備數於器使之末,而頃叨亞銓,代斲有命,一政再政,强所不能,臨事昧方,致有錯誤,至被大僚之奏,而臣之辜恩溺職,畢露無餘矣。罪重罰輕,譴罷而止,銜恩訟愆,尤無所容措。千萬不自意,諫長特除,忽下於窮廬縮伏之中,繼以有恩敍之命,有若尋常薄過之乍罷旋宥者然,臣是何人,得此濫恩於聖明之朝也?臣若憑恃寵靈,自同無故,掦掦冒出,則重自犯於小人無忌憚之科矣,臣豈敢爲此,臣豈敢爲此?仍伏念凡百有司,各有職分之所當爲者,掌會計者,會計當而已矣,掌牛羊者,牛羊茁而已矣。至於銓選之地,與此自別,分職佐治之樞紐係焉,循格振淹之斟量在焉,苟有一毫差喪,其爲朝廷之害,當復如何?臣不能克審克愼,爲此地僨事之人,更何敢彈冠束帶,抗顔於同列,廁身於周行乎?此臣所以寧被逋慢之罪,不敢爲冒進之計也。伏乞天地父母,俯垂憐察,以臣言爲可,則亟遞臣職名,以臣言爲不可,則付臣司敗,嚴行勘斷,以肅朝綱,以勵臣分焉。臣不敢以見職自居,而竊有區區所懷,敢此附陳焉。自古君德成就,專在經筵,故亦粵我列聖家法,必以經筵爲重,觀於先正臣李珥經筵日記,可以知矣。今我殿下,沖年嗣服,踐其位行其事,至艱也至大也,目下悠悠萬事,惟在乎聖德之成就而已。成就莫如典學,典學莫如經筵,其爲重不可與他延接,比而言之也。夫龍象法筵,黼座高臨,端方正直之士,博雅該洽之人,左右森列,自朝至夕,備例三講,始若文具,終有實效。靜啓方冊,討論問難,或自上而俯詢,或自下而仰質,其於天人性命之際,民生疾苦之間,事事物物,因文敷析,觸類硏索,字字有味,節節有義。于斯時也,晝漏稀聞,罏薰藹藹,上下肅穆,威儀齊整,宛然有三代氣象,非辟之心,無自而入,今日旣如是,明日又如是,無少間斷,接續光明,則接賢士大夫之時自然多矣,接宦官宮妾之時自然少矣。君德之所成就,亦自然在乎不知不覺之中矣。推是方寸之所得,發爲萬機之酬接,則泛應曲當,顧何事之不可濟何物之不可遂?此所以典學之爲人君之要,而經筵之爲國之重也。臣於向日,忝登法筵,獲覩盛儀,講讀之玉音鴻亮,充衍堂宇,尙猶在耳,退與在廷諸臣,相告欣欣,不勝慶忭。今方秋暑向闌,殿閣生涼,正宜日日開講,孜孜典學之時,臣敢以是說,仰進於黈纊之下。伏願殿下,不以人廢言,亟賜採納焉。臣無任云云。答曰,省疏具悉。政注事,不必更引矣,勿辭行公。講筵事,當體念也。
乙未七月二十六日午時,上御熙政堂。召對入侍時,參贊官金箕晩,檢校直閣李景在,侍講官徐戴淳,檢討官宋應龍,假注書李珽,記注官金鳳梧·張鉉喆,各持小學第四卷,史略第一卷,以次進伏訖。上曰,史官分左右。上開小學,讀新受音,自鄴下風俗,止恒·岱之遺風乎,十遍訖,命陳文義。戴淳曰,前章贊江東之美俗,此章論鄴下之遺風。大抵千里不同風,百里不同俗,而審好惡以表俗,亶在於人君導率之如何。伏願修政懋德,以唐·虞爲法,則風俗自歸於熙皞矣。上曰,下番陳之。應龍曰,鄴下風俗,乃北方剛勁之風也。蓋風俗之淳厚,專由於上之導率,孟子曰,君仁莫不仁,君義莫不義,孔子曰,君子之德風,小人之德草,草尙之風必偃。當今一初淸明之治,殿下修己以德,德以化下,則唐·虞熙皞之俗,可復見於今日矣。伏願懋哉懋哉。上曰,閣臣陳之。景在曰,上章所云惟事酒食衣服,蓋論婦人之經法,此言鄴下風俗,區別其善惡,俾作後人之鑑戒也。伏願殿下,臨講之際,無徒專意於字句間,而照察其大旨,則善惡就舍,自可較然,深留省察焉。上曰,參贊官陳之。箕晩曰,玉堂上下番所陳皆好,臣無容敷衍更達者矣。上掩卷,開史略,命以次輪讀而奏之義。戴淳讀自褒姒不好笑,止弑王驪山下,一遍訖,仍奏文義曰,傳曰,無信不立,上之所以御下之謂也。烽火者,邊信也,常時則每報平安,有事則卽傳急警,今則欲其褒姒之一笑,無故擧火,諸侯畢至,而反爲戲謔之資,豈有如此失信而治國之理乎?此所謂爲幽王。伏望殿下,政令施爲,必以信爲主焉。應龍讀一遍訖,奏曰,烽燧之設,法意至重,國之所以預備而禦寇也。書曰,有備無患,易曰,利禦寇,邊境之設烽,蓋以此也。噫,彼幽王,欲其褒姒之笑,無故擧烽,而畢竟至於徵兵不至之境,此豈非後世人主鑑戒之端乎?伏願戒哉戒哉。景在讀一遍訖,奏曰,儒臣上下番所陳切實,臣無容更達者矣。箕晩讀一遍訖,奏曰,別無陳達者矣。上掩卷,命史官就座。仍命退,諸臣以次退出。
上在昌德宮。停常參·經筵。
兪章煥啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
李羲肇啓曰,來初一日輪對日次,而社稷大祭齋戒相値,頉稟之意,敢啓。傳曰,知道。
又啓曰,同副承旨權偌,今日不爲仕進,卽爲牌招,何如?傳曰,許遞,前望單子入之。
承旨前望單子入之,吳取善落點。
李羲肇啓曰,新除授承旨吳取善,方在罷散中,何以爲之?敢稟。傳曰,敍用。
又啓曰,新除授右副承旨吳取善,卽爲牌招,何如?傳曰,允。
又啓曰,新除授右副承旨吳取善,時在忠淸道稷山地,斯速乘馹上來事,下諭,何如?傳曰,允。
又啓曰,明日傳香,禮房承旨當爲齋宿。行都承旨徐憙淳,所當牌招,而拘於廳規,不得請牌,何以爲之?敢稟。傳曰,牌招。
傳于李羲肇曰,戶·刑換房。
兪章煥啓曰,大司憲宋穉圭,掌令尹宗鉉,持平李綱峻在外,執義許晟,掌令鄭德和牌不進,持平黃麟淳未署經,監察茶時之意,敢啓。傳曰,知道。
以執義許晟,掌令鄭德和,司諫尹興圭,正言林基洙·李鼎敍牌不進罷職傳旨,傳于兪章煥曰,只推。
兪章煥啓曰,卽者吏曹郞廳來言,陽德縣監李中德,諫院則雖已署經,憲府則大司憲宋穉圭,掌令尹宗鉉,持平李綱峻在外,執義許晟未肅拜,持平黃麟淳未署經,只有掌令鄭德和一人,不得備員署經云。執義許晟,卽爲牌招,以爲備員署經之地,何如?傳曰,一司除署經。
吏曹口傳政事,實錄編修官四單李光載·權馦·鄭琦和·李源益,實錄記注官四單沈能恕·林基洙·李殷相·李繪九,實錄記事官四單李鼎敍·金炳奎·李魯確·李貞夏。
兪章煥,以訓鍊都監言啓曰,本局哨官卓鍾淳,身爲巡山哨官,不勤擧行之狀,極爲駭然。爲先汰去之意,敢啓。傳曰,知道。
又以義禁府言啓曰,忠淸監司金在三狀啓內,文義兼任燕岐前縣監鄭鶴濟罪狀,令攸司稟處事,啓下矣。鄭鶴濟下去京畿龍仁地云,依例發遣府羅將拿來,何如?傳曰,待待命拿囚。
上在昌德宮。停常參,經筵。
兪章煥,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
兪章煥啓曰,卽者義禁府都事來言,時囚罪人李勉大當爲議處,而判義禁未差,次堂例不得擧行云。未差之代,政官牌招,開政差出,何如?傳曰,允。
傳于兪章煥曰,召對爲之。
傳于兪章煥曰,有實故臺諫,竝許遞,今日政差出。
兪章煥啓曰,大司憲·執義,掌令二員,持平二員未差,監察茶時之意,敢啓。傳曰,知道。
又啓曰,吏曹判書金學淳,參議沈宜臣牌不進推考傳旨及罷職傳旨,今方捧入,而開政命下之後,如是違牌,事甚未安。參判朴齊聞差祭,判書更爲牌招,何如?傳曰,允。參議只推,一體牌招。
又啓曰,吏曹判書金學淳,參議沈宜臣再牌不進推考傳旨及罷職傳旨,今方捧入,而開政命下之後,連事違召,無意承膺,事甚未安。判書所當更請牌招,而係是一日三牌,何以爲之?敢稟。傳曰,更爲牌招,參議只推,一體牌招。
又啓曰,明日傳香,禮房承旨當爲齊宿。行都承旨徐憙淳,不爲仕進,所當牌招,而拘於廳規,不得請牌,何以爲之?敢稟。傳曰,牌招。
又啓曰,持平李綱峻,下諭後過限不上來,依定式遞差傳旨及禁推傳旨,捧入之意,敢啓。傳曰,知道。
以前持平李綱峻禁推傳旨,傳于兪章煥曰,分揀。
傳于徐憙淳曰,吏曹參議疏批已下,與判書待明朝牌招。
徐憙淳,以奎章閣言啓曰,明日卽奎章閣演慶堂奉審日次,臣等進詣擧行之意,敢啓。傳曰,知道。
又以吏曹言啓曰,今此文禧廟秋享祭獻官預差前承旨金鍏,時無職名,令該口傳付軍職,何如?傳曰,允。
兵曹口傳政事,副護軍單金鍏。
兵曹口傳政事,副司果尹興圭·鄭德和·李鼎敍·林基洙,以上竝單付。
兪章煥,以都摠府言啓曰,副摠管金魯甲,以〈訓〉鍊都監中軍,本營諸將官射會監試事,北營晝仕出去之意,敢啓。傳曰,知道。
吏曹參議沈宜臣疏曰,伏以臣聞朝廷之命官也,惟才是簡,匪才而或授,則濫竽有譏,人臣之受任也,惟分是揣,匪分而或居,則負乘是懼。今玆天官佐貳之新命,豈如臣菲才之所可堪承,而私分之所可冒授也哉?臣於是乎怵惕徊徨,歷屢日而不知攸措也。天官之職,古所稱六部之長,而銓衡藻鏡,辨別流品,進退一世之人物,均齊八柄之爵祿者,固太宰之任也。若其上下商確,佐平邦政者,侍郞爲之亞焉,今臣所叨,卽所謂三銓者也。以藐然三品之官,參備下僚之席,而激揚之議,無不預聞,注擬之政,時或代斲,國朝以來,最隆斯選,一條氷銜,號爲淸峻,苟非風裁皎勵,聲光郁燁者,莫宜居之。雖以先輩之碩德雅望,每當是任,無不逡巡而難進,以若名掄,以若華貫,其可以匪才而濫畀,非分而冒據也哉?臣本空疎之一凡夫耳,始由蔭途,遲晩通籍,特蒙我大行大王不世之恩遇,驟躋緋玉,歷敡淸顯,薰腴膏沐,若偏臣身,而未效塵露之報,遽抱弓劍之痛,花甎舊步,怳隔前生,桑劫餘淚,不禁中夜。斷斷此心,惟有不擇夷險,趨走於百執事之末,少效追先報今之義,而至若是任也,論乎才則椳臬而承棟宇也,量乎分則盃盂而受沼沚也,摧拉覆溢,理所必至。顧何敢憑恃寵靈,冒沒承受,上以玷朝廷之名器,下以招物情之譏議也哉?庚牌儼臨,惶懍冞切,前衡參倚,承膺無路,玆敢略暴衷情,仰瀆崇嚴。伏乞聖慈,穆然深思,察臣言之非出飭讓,念重任之不可輕授,亟稟東朝,早賜恩遞,俾公器無褻而私分獲安,仍治臣逋慢之罪,以昭法紀。臣無任云云。省疏具悉。爾其勿辭察職。
乙未七月二十八日辰時,上御熙政堂。召對入侍時,直提學朴永元,參贊官兪章煥,侍讀官李公翼,檢討官宋應龍,假注書曺錫亨,記注官李冀楨·全國憲各持小學第四卷,史略第一卷,以次進伏訖。上曰,史官分左右。上開小學,讀新受音,自夫有人民,至不可不篤,十遍訖,命陳文義。公翼曰,化民之道,莫如惇族,惇族之本,莫如親親。易曰,父父子子,兄兄弟弟,夫夫婦婦,而家道正,堯典曰,以親九族,九族旣睦。篤厚之情,旣洽於三親,婣睦之風,旁流於九族,此帝王所以重倫而務本也。然而齊家之道,必自修身,治國平天下,亦不外乎是。內修外治,上行下效,天下之爲夫婦父子兄弟者,莫不感應矣。伏願殿下於惇親之本,亟加體念焉。上曰,下番陳之。應龍曰,皆本於三親,卽此章之宗旨,三親者,夫婦父子兄弟之謂也。人之於三親,莫不篤厚者,自然之理,故欲其九族之厚,先自一家之親。帝堯之德而以親九族,平章百姓,文王之聖而刑于寡妻,以御家邦,三親旣篤則九族無不篤矣,九族旣篤則天下皆有篤厚之風矣。此帝王所以重人倫之本也,伏望省察焉。上曰,閣臣陳之。永元曰,儒臣上下番所陳皆切實,別無拈出更達者矣。上曰,參贊官陳之。章煥曰,諸臣已盡達,別無敷衍仰陳矣,上掩卷,開史略,命以次輪讀而陳文義。公翼讀自諸侯立宜臼,至桓公始覇,一遍訖,奏曰,周室衰微,王綱不振,孔子有憂之,遂作春秋。其文史也,人主之得失書之,臣子之善惡揭之,善者勸之,不善者懲之,一部麟筆,衮鉞森嚴,以寓萬世褒貶之義,此寔爲後世人辟所鑑戒者矣。史記初非別件書也。凡於政令施措之間,右史記言,左史記事,撰以爲一代之史。今番殿下臨講之際,左右皆有史,一言一事,無不特書,伏願言動之間,毋或少忽焉。應龍讀訖,奏曰,平王東遷,周室微弱,是以孔子作春秋。朱子曰,春秋名分之書,當周之末,諸侯强盛,王綱頹弛,上下易位,名分不正,名分者,天下之樞維也,名分正則天下治,名分紊則天下亂。孔子之作春秋,欲其扶綱紀而正名分也。伏顧以是體念焉。永元讀訖,奏曰,此章文義,別無更達者,而上番玉堂所陳記言記動一款,果爲切實矣。人君言動,非但在筵諸臣而已,聸聆攸曁,自然流傳於外。大而言之,則作爲文史,傳之天下萬世,褒貶在焉,是非係焉,凡於一言一動之間,可不戒懼之甚哉?以今日目下所睹記,殿下臨講之際,動容周旋,不無欠損,一遍講讀,亦多間斷,不甚留意者屢矣。然則烏在其召接臣等之意哉?小學曰,手容恭,伏願留心省察焉。章煥讀訖奏曰,臣別無仰達者矣。上掩卷,命史官就座。仍命退,諸臣以次退出。
上在昌德宮。停常參·經筵。
自人定至八月初一日開東,灑雨下雨,測雨器水深八分。
藥房都提調朴宗薰,提調權敦仁,副提調徐憙淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿,口傳問安。答曰,知道。
兪章煥啓曰,大司憲·執義,掌令二員,持平二員未差,監察茶時之意,敢啓。傳曰,知道。
又啓曰,備邊司郞廳來言,今日賓廳日次,而領議政未差,左議政洪奭周差祭,右議政朴宗薰無時急稟定事,不得來會云矣,敢啓。傳曰,知道。
傳于徐憙淳曰,禮房承旨馳詣宗廟·文廟·景慕宮,奉審摘奸以來。
傳于李羲肇曰,召對爲之。
大王大妃殿傳于兪章煥曰,飭已施矣,前判義禁金魯敬分揀,卽爲牌招。
以判義禁金魯敬牌不進推考傳旨,傳于兪章煥曰,更爲嚴飭牌招,如有違牌,勿爲呼望。
兪章煥啓曰,判義禁金魯敬特敎嚴飭之下,謂以情地,一向窮蹙,奉牌闕外,不卽承膺,事體所在,誠極未安。推考,何如?傳曰,允。嚴飭入來肅命。
有政。吏批,判書金學淳進,參判朴齊聞差祭,參議沈宜臣式暇,左承旨李羲肇進。以徐耕輔爲大司憲,柳致睦爲大司諫,李寅皐爲執義,黃浩民爲司諫,金煌·盧時懋爲掌令,金奎瑞·鄭載慶爲持平,嚴錫履爲獻納,吳正秀·金權爲正言,具濟遠爲監察,尹致膺爲引儀,趙箕淳爲氷庫別提,崔繼恒爲重林察訪,李完在爲假引儀。祭酒單宋穉圭,奉常奉事單金致坤。
兵批,兼判書金在昌進,參判李嘉愚,參議申在獻病,參知李竣祜入直進,同副承旨兪章煥進。以黃鐩爲僉知,張有亨爲訓鍊僉正,白弘儉爲左捕從,成鼎源爲白翎僉使。同知單金正賢,護軍申緯,副護軍洪鍾應·權偌·李敏會·洪學淵,副司直許晟·尹宗鉉·朴時源·黃麟淳·李綱峻,以上竝單付。
吏批,再政。以洪祐喆爲副修撰,白東奎爲司成,梁德浩爲肇慶廟令,李玄緯爲內贍主簿。
兵批,再政。以洪大赫爲訓鍊僉正,李德熙爲都摠都事。同知單邊弘奎。
傳于徐憙淳曰,發遣吏郞,諸執事淸齋與否,摘奸以來。
以別兼春秋金大根·朴齊憲·徐憲淳牌不進罷職傳旨,傳于兪章煥曰,只推。
兪章煥,以兵曹言啓曰,今七月各廳堂下武臣朔試射,臣曹連因有故,不得爲之之意,敢啓。傳曰,知道。
又以禁衛營言啓曰,本營哨官李景漢身病猝重,勢難察任,改差,何如?傳曰,允。
乙未七月二十九日辰時,上御熙政堂。藥房入診入侍時,都提調朴宗薰,提調權敦仁,副提調徐憙淳,檢校待敎趙斗淳,假注書李珽,記注官全國憲·金鳳梧,以次進伏,醫官金漢雋·趙宗翊·秦慶煥,進伏楹外訖。上曰,史官分左右。宗薰等進前奏曰,朝氣雖涼,若有午熱,聖體,若何?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。宗薰曰,醫官入診乎?上可之。漢雋等以次診候訖,退伏奏曰,脈候左右三部調均矣。上曰,醫官先退。憙淳曰,翰林不備之時,別兼春秋之入直,館規卽然,而見今無故別兼,至爲三人,久曠直次,已違舊例。今日診筵,亦無一人入來,只使兼春秋替行者,揆以事體,極爲未安。別兼春秋金大根·朴齊憲·徐憲淳,竝申飭牌招,使之推移入直,何如?上曰,依爲之。出擧條上命史官就座。仍命退,諸臣以次退出。
乙未七月二十九日辰時,上御熙政堂。召對入侍時,參贊官李羲肇,檢校待敎趙斗淳,侍講官徐戴淳,檢討官宋應龍,假注書曺錫亨,記注官全國憲·金鳳梧,各持小學第四卷,史略第一卷,以次進伏訖。上曰,史官分左右。上開小擧,讀新受音,自兄弟者,至不相愛也,十遍訖,命陳文義。戴淳曰,兄弟者,天顯之親,人倫之惇,友之至而愛之篤者,蓋其良知良能,不敎而自然者也。詩曰,兄弟旣翕,和樂且湛,如鼓瑟琴,雖云樂矣,豈有兄弟不相愛,而妻子好合者乎?此慮其後人之妻其妻子其子,友恭之心,因此而少弛也。是以聖王崇惇親之化,導率萬民,使爲人兄爲人弟者,極其親愛,各盡其道。伏願體念焉。上曰,下番陳之。應龍曰,此章言兄弟分形連氣,蓋人稟天地之氣以爲生也。孟子曰,我善養吾浩然之氣,是氣也配義與道,至大至剛,塞乎天地之間。凡厥初生人,莫不稟受其中正之氣,而養之不能善也,故輒爲物慾所蔽,至若天敍之倫,自致斁喪,兄弟親愛之情衰焉,妻子湛樂之和勝焉。伏願殿下,深思善養之道焉。上曰,閣臣陳之。斗淳曰,上章旣言三親,而此章特言兄弟者,慮其兄弟親愛之情,或有所少衰也。蓋其天顯之親,自幼篤厚,顧不必至於衰弛,而但各妻其妻,各子其子,偏私之心起焉。故幼也篤而壯也衰,始焉厚而終焉薄,此古人所以深戒而別立條綱也。然而下民惇睦之風,係於人君導率之如何。伏望亟加體念焉。上曰,參贊官陳之。羲肇曰,儒臣·閣臣所陳極好,別無仰達矣。上掩卷,開史略,命以次輪讀而陳文義。戴淳讀自釐王崩,至卒于其時也,一遍訖,奏曰,王孫滿,周之賢臣也。若使定王,置諸宰輔之列,則號令可施於諸侯,頹綱可扶於王室,雖以楚莊之至僭至强,不敢問鼎之輕重。當周室之衰微,國無賢人,至使强藩萌其僭越之心,覬覦神器,惜哉。今殿下登崇俊良,穆穆布列,輔導沖年,熙百工而凝庶績,是所顒望焉。應龍讀訖,奏曰,王覇異也,上章言齊桓始覇,此章又言晉文始覇,蓋寓其尊攘之義也。覇者假仁義,王者行仁義,是以孟子曰,仲尼之門,無道桓·文之事者。伏願殿下,行王黜伯,發政施仁,使三代熙皞之風,復覩今日焉。斗淳讀訖,奏曰,孔子生卒,書於史記者,以示其天生聖人,時君世主不能用也。苟使其時,禮而招之,登而庸之,則王室衰替,可以隆矣,人心渝薄,可以變矣,何況有子朝之變乎?蓋所以深歎,而特書生卒之時也。伏望於此等處,澄省深察焉。羲肇曰,此章文義,已有諸臣所陳,別無更達者,而近來召接勤摯,瞻聆攸曁,莫不欽仰讚誦。臣今登筵者再矣,下情不勝慶忭,而第伏念講筵之規,晉接儒臣,討論文史,少有疑難,則輒反覆詢問,漸有溫舊知新之效,而今也不然,適足爲有名無實也。伏想殿下,臨講之際,句讀義釋,或不無疑晦處,而一不垂問,視作文具,烏在其講學之本意歟?論語曰,不恥下問。伏願自玆以往,每當文義仰陳之時,逐句問難,以爲聖學進修之益焉。上掩卷,命史官就座。仍命退,諸臣以次退出。
上在昌德宮。停常參·經筵。
兪章煥啓曰,來初五日朝參日次矣,敢稟。傳曰,停。
又啓曰,行大司憲徐耕輔,掌令金鍠,持平鄭載慶未肅拜,執義李寅臯差祭,掌令盧時懋,持平金奎瑞在外,監察茶時之意,敢啓。傳曰,知道。
傳于徐憙淳曰,禮房承旨馳詣社稷,奉審摘奸以來。
徐憙淳啓曰,左右史不可不備,別兼春秋金大根·朴齊憲·徐憲淳,旣有只推之命,竝卽牌招,推移入直,何如?傳曰,允。
傳于徐憙淳曰,晝茶禮當自內親行矣,該房知悉。
徐憙淳啓曰,今日晝茶禮親行時,承旨當爲備員。右副承旨吳取善在外,何以爲之,而同副承旨兪章煥,纔已須資出去矣,卽爲牌招,何如?傳曰,允。在外承旨許遞,前望單子入之。
承旨前望單子入之,沈啓錫落點。
徐憙淳啓曰,新除授同副承旨沈啓錫,卽爲牌招,何如?傳曰,允。
傳于沈啓錫曰,召對爲之。
以別兼春秋金大根·朴齊憲·徐憲淳牌不進罷職傳旨,傳于徐憙淳曰,只推。
徐憙淳啓曰,左右史不可不備。別兼春秋金大根·朴齊憲·徐憲淳旣有只推之命,竝更牌招,推移入直,何如?傳曰,允。
傳于李羲肇曰,發遣吏郞,諸執事淸齋與否,摘奸以來。
傳于李景在曰,判義禁疏批已下,卽爲牌招,如有違牌,勿爲呼望。
禮曹,今八月初十日聖節望闕禮習儀,當爲磨鍊,而取考謄錄,則自前國恤時,皆爲權停矣。今番亦爲節兺權停,何如?判付。啓,依所啓施行爲良如敎。
徐憙淳,以奎章閣言啓曰,景慕宮·望廟樓今朔奉審,無頉之意,敢啓。傳曰,知道。
又以禮曹言啓曰,自前國恤三年內,先陵展謁,以服色難便,不得取稟,只行山陵展謁,而此時動駕,不敢循例取稟之意,敢啓。傳曰,知道。
又以禮曹言啓曰,卽接山陵參奉所報,則今八月初六日增廣監試初試時,兩參奉及執事忠義,俱爲觀光云矣。忠義假官,依前例自臣曹別單單付以入,而參奉代假官一員,令該曹口傳差出,以爲替直之地,何如?傳曰,允。
沈啓錫,以備邊司言啓曰,本司武郞廳李圭鉉,奔走勤仕,已滿十五朔,依例六品遷轉事,捧承傳施行,何如?傳曰,允。
又以備邊司言啓曰,頃因忠淸監司金在三所報,龍洞宮屬恩津縣江景·論山兩浦收稅事,詳査報來之意,捧甘於內需司矣。卽見該司所報,則枚擧該宮手本以爲,江景浦,本以肅廟朝判下於義宮折受之地,壬午因下敎,移屬本宮後,北魚船,旅客主人,給價買得,定置監官,口文名色中,有所宮納。論山浦則年前江景下流浦民輩,有主來船,從中橫奪,自備局行關兩湖,嚴加禁斷,分稅則從民願營邑酌定,成節目遵行,則今此奸民輩之乘時作梗,掩諱本事,歸之於非理占稅禁斷之中。故具報廟堂,以待決處之際,其間稅錢之留置於主人者,該浦居民金哥漢,誣呈營邑,從中偸執云,亦爲嚴關査實,一一督捧後,痛懲其罪爲辭矣。均役設始之時,凡係海浦船隻之稅,無論宮房折受與衙門所管,一竝移屬於均廳。今此於義宮折受,旣在於均役創制之前,則至今有不可以此爲言,而本浦收稅,則旣云給價買得,且況有年前判下,事體自別,不容混歸於冒占禁斷之中,許令依前施行。如果有從中偸執之類,亦令本道査實懲處,而宮差輩,若或藉此,而有科外濫占,貽害小民之弊,則亦不可無加倍痛禁。自本道隨卽摘發論報,另施嚴懲之意,竝爲申飭於該道臣處,何如?傳曰,允。宮差初不下去,勿論,雖以監官輩言之,若有科外作弊之端,則斷當依法嚴懲,而如是定式之後,地方官及道臣,如或誤聽奸民輩誣訴,復以本浦收稅等說,更煩登聞,亦當施以制書有違之律,竝以此意,一體分付。
判義禁金魯敬疏曰,伏以皇穹降割,先大王仙馭上賓,玄隧永閉,時序浸邁。伏況我殿下,沖齡嗣服,抱皇瞿之慟,履艱大之業,孝思罔極,愈久兪新。惟我慈聖殿下,勉循舊章,簾帷光御,邦命增鞏,群情載謐。際又孝和殿追隆之典誕擧,顯號尊親,殷禮光前,仰謨烈之冞彰,慶饗保之無疆,號霣方切,攢祝兪深。仍伏念臣行負神明,釁殃交積,慘被汚衊,大論繼發,蹈不測之禍,蒙首惡之名,衆罪叢身,百鏃同的,雖天地之仁,主於生育,亦無如臣何?迺惟我先大王,恩隆於天,德厚於地,求生於死有餘辜之中,原情於理所必無之外,推世宥之義,寬金木之誅,海島薄譴,恩斯至矣。臣雖戴盆,不見天日,而容光常如垂燭,窮海坎窞,萬無一生,而四載假息,形殼猶全,是誰之賜也?不料一朝賜環之音,乃在眞殿薦酌之餘,旣生之,又宥之,旣宥之,又從以開釋之,深追昔年絲綸一下,傍觀亦爲之感泣。生死肉骨,在於俄忽之頃,不惟生人之感恩如天,念臣祖母徼惠於九地之下,頌戴恩造,思效結草,魂魄私感,寧有其極?至若人言之誣與非誣,臣何敢置辨?以臣辨臣,私也,不如以人之公而辨臣,以人辨臣,又不如以聖人之至公至明,無有一毫之私,而爲臣辨臣,臣於先大王,旣蒙照燭而昭晳之矣。死可以歸見先人先祖,他復何言?于今半年之間,天地崩坼,雲鄕漸邈,臣之泚筆展紙,以慼我聖心,實非臣分所安,惟是慟哭窮山,血泣中夜,之慟之冤,抱之終天,銜之入地而已。乃我殿下,以臣爲先朝所容貸,爰命甄敍,寵除恩資,聯翩繼降,至于今番除命,而敦召連下,飭勉申嚴,而重以日前慈聖殿下,誕宣恩敎,奉讀未半,血淚自湧。得此一言,足以有辭千秋,字字懇惻,節節諄複,無復餘蘊。昔有宋宣仁太后,以先帝遺志,面諭蘇軾,軾不覺哭失聲,千載而下,尙令人激感,今臣所被恩敎,尤萬萬於古人,雖如木石之無知,䐁魚之至頑,猶足知感。況臣粗具彝性,豈不竭蹶趨膺,而顧臣大質已虧,短垣難踰,迷不知變,一向逋慢,嶺海鈇鉞,固所甘心。慈德含弘,罰止譴削,曾未幾日,復還前職,召牌荐臨,恩造愈往愈摯,飭勉愈往愈嚴,所以開臣進身之路者,靡不用極,而臣卽已枯之荄也,已冷之灰也。雖雨露以濡之,春陽以呴之,恐無再活之望,再煖之期,將何以掦掦趨走於淸朝士大夫之列乎?區區所自畫者,神明臨止,焉敢誣也?噫,今眞遊寢遠,於戲愈切,而臣則進無由一伸奔問,退未效先驅螻蟻,偸生淹息,若不知至慟之在心,負昔日再造之恩,臣之罪也。聖渥湛溢於一初,慈敎曠絶於千古,無論如臣滓穢,卽朝廷禮遇之臣所未易得者,而臣又株守如初,坐積違傲,重負今日曲成之恩,臣之罪也。負此二大罪,而自立於天壤之間,實無是望。聖度天大,雖極包容,伏地霣越,無以自恕,咫尺脩門,鐵限萬重,生不如死,有淚無從。玆敢冒萬死,仰首號籲。伏乞天地父母,鑑此苦衷血懇,亟遞臣職,仍勘臣辜恩方命之罪,以昭國紀,不勝大願。臣無任云云。答曰,省疏具悉。日昨恩敎,逈出尋常,在卿分義,固當他不暇顧,卽地出肅,而一直逡巡,曠日相持,豈不有負於昔日俯燭之至意乎?勿復固執,卽爲入來肅命。
乙未八月初一日午時,上詣孝成殿。晝茶禮親行入侍時,行都承旨徐憙淳,左承旨李羲肇,右承旨李景在,左副承旨金箕晩,右副承旨兪章煥,假注書李珽·曺錫亨,記注官張鉉喆·金鳳梧,直提學趙寅永,原任直閣李嘉愚,以次序立。時至,通禮跪啓請出次,上具衰服,出自廬次,詣板位。通禮跪啓請俯伏哭,上俯伏哭,少頃,止哭興,行四拜禮訖。上詣盥洗位,盥洗訖。仍詣香案前跪,憙淳奉香,景在奉爐,上三上香訖。憙淳執盞跪進,上受盞授景在,奠靈座前,羲肇·章煥,以次獻盞訖。上降復位,俯伏哭,少頃,止哭興,行四拜禮訖。通禮導上還齋殿。憙淳奏曰,臣承命馳詣社稷,罇所奉審則無頉,祭物·祭器·祭井看審則淨潔,諸執事·進排官·佾舞工人摘奸,則竝爲無頉矣。上曰,唯。諸臣以次退出。
乙未八月初一日申時,上御熙政堂。召對入侍時,參贊官沈啓錫,檢校直閣李景在,侍讀官李公翼,檢討官洪祐喆,假注書李珽,記注官金鳳梧·張鉉喆,各持小學第四卷,史略第一卷,以次進伏訖。上曰,史官分左右。上開小學,讀自及其壯也,止少衰也,十遍訖。命陳文義,公翼曰,此章繼上章兄弟而言。兄弟之情,雖極篤厚,每爲妻孥偏私所牽,不能無衰弛也。小學篇題曰,凡此厥初,無有不善,蓋以本然至善之心,天顯之親,人倫之至,孰不盡惇睦之道,而及其血氣旣壯,得有室家之樂,則親愛之情,不能不因此而少弛也。此所以幼而爲兄弟之時,悖慢之人,亦知相愛,長而有妻子之時,篤厚之人,亦至少衰,可不戒哉?然而惇睦之道,發於至誠,終始做去,無或少忽,則自無此等少衰之理。伏願殿下體念焉。上曰,下番陳之。祐喆曰,兄弟相愛,卽秉彝之心,自孩提之時,食則同卓,寢則同衾,親愛之情,油然而生,固不能少遏也。然而血氣方壯之時,物我相交,偏私迭起,琴瑟之樂洽焉,塤箎之情弛焉,終不能保此本然之心。幼也篤而長也衰,始焉厚而終焉薄,蓋莫不由是而然也。故以本然篤厚之性,愼終于始,遏人欲而存天理,則可至於仁義之域。伏願於此等處,深加存省焉。上曰,閣臣陳之。景在曰,兄弟之幼也,左提右絜,前襟後裾,不能不相愛,而及其長也,各有妻子,則雖篤厚之人,不能不少衰云者,可想古人曲盡說道,實爲後人加勉處矣。今殿下連行召對,非不勤孜,而臨筵之際,或不加每每警惕,今日講讀,不若昨日,明日講讀,不若今日,則勤學聖意,恐歸於不能不少衰。伏願亟加省察焉。上曰,參贊官陳之。啓錫曰,儒臣·閣臣所陳,俱爲切實,臣無容更達者矣。上掩卷,開史略,命以次輪讀而陳文義。公翼讀自敬王崩,止修綱目始此,一遍訖,奏曰,晉之時,王室衰微,紀綱解弛,諸侯倔强,以侵陵爲務,戰鬪相尙,於是,君臣之義斁矣,上下之分紊矣。故其後司馬氏作通鑑,朱夫子修綱目,皆爲後世人主之所鑑戒也。在昔成·康時,德敎休明,學業緝熙,至有四十年刑措之美矣。至顯王時,不能修先王之政,故諸侯遂僭稱王,若於此時修德勤學,則王室衰微,可以興矣。惜哉,人君以修德學問爲主,則天下不難治矣。伏願鑑戒焉。祐喆讀訖,奏曰,周室衰微,諸侯用兵,强而陵弱,下而犯上,晉大夫有分國之變,不惟不以王法正之,從以尊寵之,列爲諸侯,名分紊矣,紀綱頹矣,然而國治者未之有也。是以人君御下之道,專在於正名分而扶紀綱。伏願殿下,留心鑑戒焉。景在讀訖,奏曰,周室東遷以後,王業漸微,至於諸侯爭强,專由於不能修德矣。今日殿下修德之方,惟係乎勤講學而已。伏願懋哉懋哉。啓錫讀訖,奏曰,孔夫子當周室東遷之後而作春秋,以詔後世,朱子當趙宋南渡之日而撰綱目,以接夫子萬世之統。夫子大聖也,朱子大賢也,繼往開來之功,前後相符。伏願我殿下,克勤問學,緝熙光明,以承夫子·朱子相傳之道統焉。上掩卷,命史官就座。仍命退,諸臣以次退出。
上在昌德宮。停常參·經筵。
沈啓錫啓曰,行大司憲徐耕輔,執義李寅臯,掌令金鍠,持平鄭載慶未肅拜,掌令盧時懋,持平金奎瑞在外,監察茶時之意,敢啓。傳曰,知道。
金箕晩啓曰,右副承旨兪章煥,今日不爲仕進,卽爲牌招,何如?傳曰,允。
傳于金箕晩曰,傳香承旨馳詣受香諸處,奉審摘奸以來。
傳于沈啓錫曰,召對爲之。
傳于金箕晩曰,左承旨許遞,前望單子入之。
承旨前望單子入之,閔泰鏞落點。
金箕晩啓曰,新除授右副承旨閔泰鏞,卽爲牌招,何如?傳曰,允。
以別兼春秋金大根·朴齊憲·徐憲淳再牌不進罷職傳旨,傳于金箕晩曰,只推。
金箕晩啓曰,左右史不可不備,別兼春秋金大根·朴齊憲·徐憲淳旣有只推之命,竝卽牌招,推移入直,何如?傳曰,允。
傳于金箕晩曰,翰圈爲之。
金箕晩啓曰,翰圈爲之事,命下矣。別兼春秋金大根·朴齊憲·徐憲淳,竝卽牌招,以爲會圈之地,何如?傳曰,允。
又啓曰,翰圈爲之事,命下矣。別兼春秋李謙在時在平安道龍岡縣任所,洪說謨時在京畿加平地,竝斯速乘馹上來事,下諭,曺雲承以北評事奉命在外,何以爲之?敢稟。傳曰,外任與在外別兼下諭,置之,在京人牌招會圈。
大王大妃殿,傳于金箕晩曰,科試秉公,何時不然,而今番增廣,卽我主上嗣服一初大比之慶科,八方多士,咸聚京師,有司之臣,若思一毫循私,有不公之歎,此上負國家,下忘祖先之事。君臣上下,共爲擯斥,使不與於人類,而以士子言之,策名淸朝者,將以尊君庇民,異日爲公爲卿之人,若得之不以其道,則此先欺君而不顧行之事也,何足謂榮?近來士習蕩然,異於昔者久,實爲士字羞恥不少矣。若是洞諭之後,不改舊習,依舊奔競,則朝廷豈無法乎?予將俟而見之。以科場言之,入門時紛沓危懍之弊,場內雜亂爭鬨之事,皆由隨從誤入之故,若有一分紀綱,則爲其父兄者,各訓其子弟,不使犯法。廟堂先以此意,嚴飭京外,當日多般廉察,期於場內外嚴肅齊整,而若如前亂雜,則是責有所歸,使之惕念擧行。此傳敎,以眞諺一通翻謄,大小科場棘圍揭付也。
傳于閔泰鏞曰,發遣吏郞,諸執事淸齋與否,摘奸以來。
沈啓錫,以都摠府言啓曰,今日入直內三廳武兼禁軍及軍兵等,當爲中日習射技放,而毓祥宮秋享祭齋戒相値,不得設行之意,敢啓。傳曰,知道。
金箕晩,以戶曹言啓曰,宗廟東西外墻頹圮處改築吉日,令日官崔福基推擇,則今八月初四日辰時爲吉云,以此日時擧行之意,敢啓。傳曰,知道。
又以毓祥宮差祭獻官意啓曰,大祝李鼎敍,不能趁及於陪香,今始擔詣于享所,而見其病狀危劇,萬無駿奔之望。差祭不審之當該銓官,推考,使之卽速改付標,以爲進參之地,何如?傳曰,允。
又以內醫院都提調·提調意啓曰,年例燕貿唐藥材,依昨年例減半磨鍊,別單書入之意,敢啓。傳曰,知道。
乙未八月初二日申時,上御熙政堂。召對入侍時,參贊官沈啓錫,檢校待敎趙斗淳,侍講官徐戴淳,檢討官宋應龍,假注書李珽,記注官張鉉喆·李冀楨,各持小學第四卷,史略第一卷,以次進伏訖。上曰,史官分左右。上開小學,讀自娣姒之比,止所移者免夫,十遍訖,命陳文義。戴淳曰,人家娣姒之和睦,專係於家長,家長治家之道,一是以修身爲本,則婦人皆化於善,而詩所謂刑于寡妻,至于兄弟是也,寧有方底圓蓋之理乎?伏願留念焉。上曰,下番陳之。應龍曰,此章言娣姒之疎薄,兄弟之親厚也。使疎薄之人,而節量親厚之恩,必不合也,節量者,撙節量度之謂也。臣請因此而言節用之道。蓋帝王爲治之道非一,而節用爲貴。孔子曰,節用而愛人,周禮曰,量入以爲出,苟如是則國之財用,常有餘而無不足之費矣。伏願殿下念哉。上曰,閣臣陳之。斗淳曰,儒臣上下番所陳,俱爲切實,臣無敷衍仰達者矣。上曰,參贊官陳之。啓錫曰,諸臣已有所陳,臣無更達者矣。上掩卷,開史略,命以次輪讀而奏文義。戴淳讀自威烈王崩,止八百六十七年,一遍訖,奏曰,周家歷年之八百六十七年,不爲不久,而繼世之君,修德行政,若如文·武·成·康,則其效至於億萬年無疆之休,此後人所以慨恨者也。伏望勿泛看焉。應龍讀訖,奏曰,夏之歷年爲四百五十八年,殷之歷年爲六百四十四年,而周之歷年則爲八百六十七年。三代之中,周之歷年,最爲長久,此其故,何也?自后稷以來,積德累仁,至於文·武·成·康而重熙累洽,仁政惠澤,入人之深,此其所以享國長久也。伏願殿下懋哉。斗淳讀訖,奏曰,上章旣言吳僭稱王,此章又言諸侯皆僭稱王者,是譏無君也。是時王室微弱,諸侯强盛,紀綱紊亂,名分不正,皆蓄無君之心,漸肆僭越之習,妄自尊大,無不稱王,是由爲君而不能盡御下之道也。蓋人君修德,則天下皆有北面之心,恪修侯度,各盡其道,不修德,則親離衆叛,何況保其無諸侯僭亂之擧乎?前監昭昭,戒在方冊。伏願留心存戒焉。啓錫讀訖,奏曰,此章特書周爲天子。天子者,人君之尊稱,而以天子爲稱者,以其法天行政,而以父道事天也,與天同大,位育萬物而後,事天之道,於斯爲大,而此等處亟加存省焉。上掩卷,命史官就座。仍命退,諸臣以次退出。
上在昌德宮。停常參·經筵。
李景在啓曰,行大司憲徐耕輔,執義李寅皐,掌令金鍠,持平鄭載慶未肅拜,掌令盧時懋,持平金奎瑞在外,監察茶時之意,敢啓。傳曰,知道。
兪章煥啓曰,臣章煥今日方物封裹進去,下直之意,敢啓。傳曰,知道。
傳于沈啓錫曰,傳香承旨馳詣景慕宮,奉審摘奸以來。
傳于閔泰鏞曰,召對爲之。
傳于閔泰鏞曰,初九日當詣孝和殿酌獻禮矣,該房知悉。
以別兼春秋金大根·朴齊憲·徐憲淳牌不進罷職傳旨,傳于閔泰鏞曰,只推。
閔泰鏞啓曰,翰圈爲之事,命下矣。別兼春秋金大根·朴齊憲·徐憲淳,旣有只推之命,竝卽牌招,以爲會圈之地,何如?傳曰,允。
傳于閔泰鏞曰,前平安監司留侍。
傳于閔泰鏞曰,前平安監司入侍。
以別兼春秋朴齊憲·徐憲淳牌不進罷職傳旨,傳于閔泰鏞曰,只推。
閔泰鏞,以議政府右參贊意啓曰,今日方物看品時,六曹堂上當爲進參,而刑曹判書金箕殷嫌不進,參判李穆淵,參議尹滋耕病不來。參判李穆淵,參議尹滋耕,令政院竝卽牌招,以爲同參之地,何如?傳曰,允。
以刑曹參議尹滋耕牌不進罷職傳旨,傳于李景在曰,只推。
閔泰鏞,以孝成殿享官意啓曰,今此監試初試時,參奉洪秉大·洪羲人,忠義李允榮·朴基喆·李濟商·尹榮翼皆爲赴擧矣。自今初五日至初八日,參奉代假官一員,忠義代假官二員,令該曹·該府依例差出,以爲致齋代直之地,何如?傳曰,允。
李景在,以義禁府言啓曰,忠淸監司金在三狀啓內,天安郡守鄭埴爲先罷黜,其罪狀,令攸司稟處事,啓下矣。鄭埴時在任所云,依例發遣府羅將,拿來,何如?傳曰,待待命拿囚。
乙未八月初三日午時,上御熙政堂。召對入侍時,參贊官閔泰鏞,檢校直閣李景在,侍講官徐戴淳,檢討官宋應龍,假注書曺錫亨,記注官李冀楨·全國憲,各持小學第四卷,史略第一卷,以次進伏訖。上曰,史官分左右。上開小學,讀自柳開仲塗,至婦人所作,十遍訖,命陳文義。戴淳曰,婦人之性,率多偏嗇,物我相形,長短相較,於是,爭鬨之端起焉,終使親厚之人,反歸疎薄之科,詩曰,婦有長舌,維厲之階,此之謂也。然而爲人夫者,苟能修身齊家,盡友悌之道,杜偏私之漸,不爲婦言所移,則難化者自化,不率者亦率矣。非但此也,人君御下之道,磨仁漸義,躬自導率,則天下莫不惇厚矣。伏願懋哉。上曰,下番陳之。應龍曰,善哉,柳氏之治家也。孝以事親,嚴以敎子,上而有和雍之色,下而有整肅之儀,閨閫之內,兩行不悖矣。非但齊家而已,治國亦然。孟子曰,堯·舜之道,孝悌而已,書曰,殷中宗嚴恭寅畏,孝嚴二字,實爲治平之一大關捩也。今殿下日用常行,以孝嚴爲主,則唐·虞三代之治,可以挽回矣。伏望體念焉。上曰,閣臣陳之。景在曰,臣之叨陪講筵者屢矣,課讀之際,音節之間斷,意慮之不專,無有如今日,苟如是,雖終日開卷,少無效益矣。講讀之時,不爲聚精會神,逐句玩繹,則雖歷陳文義,亦何以潛心垂聆,致有悟解之效乎?講冊自至,雖比前稍多,苟專意課讀,則自然慣熟,何患行數之多乎?此非但臣等之抑菀,外而大小臣僚,隷儓下賤,皆聞而知之,豈非殿下之大羞恥乎?伏望留心焉。上曰,參贊官陳之。泰鏞曰,柳氏家法,美矣善矣。聽訓之時,上手低面,是恭而專也,閨門之內,敎誨諄諄,方其聽也,辭氣不可不恭,念慮不可不專。今殿下臨筵之際,對越方冊,聖賢在左,潛心會精,諦聽文義,可不敬且專乎?如是則大有效益矣。伏願存省焉。上掩卷,開史略,命以次輪讀而陳文義。戴淳讀自吳姬姓,至吳兵入郢,一遍訖,奏曰,吳介於蠻·荆之間,斷髮文身,地僻俗陋,中國之人,擯不與焉。然而闔廬擧伍員之賢,與謀國事,遂成喪楚之功,蓋治國專在於得人。今殿下以求賢爲務,得如皐陶·稷·契者,以做唐·虞都兪之治焉。應龍讀訖,奏曰,平王以後,爲春秋之世,威烈以後,爲戰國之世,其政異其事繁,不可以盡載周紀,故彙以別之,各有編總,而雖列國之事,亦多監戒者。伏願殿下,可法者法之,可戒者戒之。景在讀訖,奏曰,徐君愛劍一段,實爲之慨惜也。季子遜位伸義,菀有泰伯·仲雍之風,在家爲肖子,在世爲賢人,夫孰不愛悅之極,而徐君無好賢之誠,惟貨是寶,愛其所佩之劍,至使季子心知之,可不歎哉?殿下臨講字句之間,文理之外,亟加究索,毋或少忽焉。泰鏞讀訖,奏曰,徐君愛其寶劍,而見於色辭之間,故於其使還,解而懸其墓,是季子之信也。然而以玩好之物,有愛悅之心,豈其君人之道乎?蓋明王哲辟,寶賢而不寶物,漢光武劍賜騎士,齊威王四臣爲寶。苟能得賢共國,克致治平之美,則奚暇玩物爲哉?伏願於此等處,存心監戒焉。上掩卷,命史官就座。仍命退,諸臣以次退出。
乙未八月初三日申時,上御熙政堂。前平安監司入侍時,右副承旨閔泰鏞,假注書李珽,記注官李冀楨·全國憲,前平安監司鄭元容,以次進伏訖。上曰,史官分左右,平安監司進前。元容進前俯伏。上曰,本道無民弊乎?元容曰,平安一道,卽一大都會也。物衆地廣,民瘼邑弊,豈曰無之?然而臣當此時,久滯關外,初入脩門,眼淚縱橫,胸膈臆塞,猝乍之間,無以措辭仰達矣。第伏念先大王三十年,恩數曠絶,超擢過分,邇密之地,晨夕叨陪,且當受命西出之時,以惕念擧行之意,親自臨軒,敎誨諄諄,不啻耳提而手携矣。今焉雲鄕寢邈,反命無處,心越神昏,無辭可達,恭俟後日,更爲條陳矣。上曰,唯。上命史官就座。仍命退,諸臣以次退出。
上在昌德宮。停常參·經筵。
李景在啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允。
備忘記,全羅右水使任百觀下直,長弓一張,長箭一部,片箭一部,筒兒一箇賜給。
李景在啓曰,假注書曺錫亨身病猝重,勢難察任,今姑改差,何如?傳曰,允。
曺錫亨改差,代以金應均爲假注書。
傳于閔泰鏞曰,召對爲之。
以別兼春秋金大根牌不進罷職傳旨,傳于閔泰鏞曰,只推。
閔泰鏞啓曰,翰圈爲之事,命下矣。別兼春秋金大根·朴齊憲·徐憲淳,旣有只推之命,竝卽牌招,以爲會圈之地,何如?傳曰,允。
李景在啓曰,卽者義禁府都事來言,時囚罪人李勉大,當爲議處,而判義禁金魯敬有身病,次堂例不得擧行云。判義禁金魯敬,卽爲牌招,何如?傳曰,允。
又啓曰,判義禁金魯敬牌不進推考傳旨,今方捧入,而開坐命下之後,如是違牌,事甚未安。更爲牌招,何如?傳曰,允。
又啓曰,行大司憲徐耕輔,執義李寅皐,掌令金鍠,持平鄭載慶牌不進,掌令盧時懋,持平金奎瑞在外,監察茶時之意,敢啓。傳曰,知道。
以執義李寅皐,掌令金鍠,持平鄭載慶,司諫黃浩民,正言金權牌不進罷職傳旨,傳于李景在曰,只推。
傳于閔泰鏞曰,發遣吏郞,諸執事淸齋與否,摘奸以來。
傳于李景在曰,王大妃殿燈燭色李萬國刑配。
李景在啓曰,明日次對,兩司當爲進參,除在外外,未肅拜人員,竝待開門牌招,何如?傳曰,允。
閔泰鏞啓曰,今初九日孝和殿酌獻禮祭文,當爲製進,大提學申在植,待明朝牌招,何如?傳曰,允。
閔泰鏞,以奎章閣言啓曰,明日卽奎章閣演慶堂奉審日次,臣等進詣擧行之意,敢啓。傳曰,知道。
又以禮曹言啓曰,在前增廣慶科,元無設講之規,而年前因儒臣疏請,以每科設講,雖爲定式,其後丁亥增廣,因下敎除講矣。今番則何以爲之乎?敢稟。傳曰,依丁亥年例爲之。
又以禮曹言啓曰,以今此增廣文科除講取稟草記,傳曰,依丁亥年例爲之事,命下矣。當初擇日粘目及科擧事目中,改付標以入之意,敢啓。傳曰,知道。
沈啓錫,以都摠府言啓曰,副摠管金魯甲,以訓鍊都監中軍,本營諸將官射會監試事,北營晝仕出去之意,敢啓。傳曰,知道。
又以備邊司言啓曰,科場紙品,固有常式,而在前或因年事之歉荒,或因試期之迫近,間亦有許用付紙之例矣。今玆慶科,涓日已久,昨年穡事,亦云免歉,有不可援用此例,而春夏輪行之沴,紙工輩偏多遘疾,且因數朔之霖潦,搗紙之役,亦不得趁期準數。見今開場漸邇,鄕儒方萃,而廛肆之間,已告乏絶,許多擧子,將無以辦得一紙云。莫重同慶之科,若有一介縫掖之因此而坐停者,則其爲隳體而缺望,誠不可使聞於遠近。該廛人之不能先事周旋,後乃閉肆隱避,致令有騷擾窘急之歎者,罪亦難貰,當爲待事科罪,而科期迫近,不容無趁卽變通之道。事關科規,雖難率爾低仰,較量輕重,合有方便闊狹。今番監試初試,許令通用付紙,紙品之比前薄劣者,亦令勿拘,仍以立落之際,切勿執頉於紙樣之意,分付於試官處,何如?傳曰,允。
乙未八月初四日申時,上御熙政堂。召對入侍時,直提學徐憙淳,參贊官閔泰鏞,侍讀官李明迪,檢討官洪祐喆,假注書李珽,記注官全國憲·金鳳梧,各持小學第四卷,史略第一卷,以次進伏訖。上曰,史官分左右。上開小學,讀自男子剛腸者,止得全其家云,十遍訖,命陳文義。明迪曰,此是柳開仲塗戒夫家人者,而是惑字,最爲緊要。夫惑之爲言,疑之也,心不明也,疑生之,未嘗學也,不明焉。旣不明焉而疑生之,則非惟婦言是惑也,䜛夫罔極,亦必眩矣。我殿下廈氈之上,淸燕之暇,召接臣僚,討論經史,非辟之心,無自而入,信乎學問日就,聰明日廣,見理分明,不爲浮言所撓,則孔夫子不惑,豈獨專美於古乎?爲學之效,有如是矣。伏願加勉焉。上曰,下番陳之。祐喆曰,柳氏之得全其家,專由於能守其先世訓戒也。人君之所以保其國家,亦不越乎恪遵先訓。惟我列聖朝謨訓相承,昭在國乘,如國朝寶鑑·羹墻錄·謨訓輯要等書,炳如日星,永爲萬世之法。就其中明白易知者,日加奉玩,實心體念,其效之及於國家,有不可勝言矣。上曰,閣臣陳之。憙淳曰,儒臣所陳,皆爲切實,臣無敷衍仰達矣。上曰,參贊官陳之。泰鏞曰,惑之爲字,從或從心,疑於心則惑也。每事必先定於心,然後事有序而治不亂,苟或不然,則不但婦人之言爲易惑也。凡於大小事爲,一有所惑,浸浸然不自覺知,而學問之工尤有切焉。今於臨筵講讀之際,句讀之錯誤,字音之間斷,專由於不能堅定聖志,主一無惑。伏願懋哉。上掩卷,開史略,命以次輪讀而奏文義。明迪讀自吳伐越,止夫差赦越,一遍訖,奏曰,自此以下,皆春秋戰國之事,當略陳當時事蹟,而文義在其中矣。是役也,卽檇李之戰,傷闔廬者,越大夫姑浮也。以戈擊闔廬傷足,卒於陘。於是,夫差志在復讐,五湖之役,竟敗越兵,越乃事吳,以嫡女晐姓,嫡男隨御,玉帛金寶,賂王及太宰嚭,吳王乃赦越王於石室,越王得還會稽,目臥則攻之以蓼,足寒則漬之以水,冬常抱氷,夏還握火,竟滅吳國。蓋夫差之敗越兵,復父讐也,後乃貪賂赦越,忘父讐也,忘父讐而資敵國,不亡何待?臣於俄者,考見史記,稍有該備於史略者,敢此仰陳,此等事蹟,亦必留心而看詳焉。祐喆讀訖,奏曰,上番已爲仰陳,臣無用更達矣。憙淳讀訖,奏曰,臣亦無可達矣。泰鏞讀訖,〈奏〉曰,夫差事迹,上番已陳之矣。夫差朝夕不忘復讐之義,而立志不固,未免動心於小賂,不能保其初心。彼夫差固不足道,而凡事之不能愼終如始,大可爲後世之戒矣。上掩卷,命史官就座。仍命退,諸臣以次退出。
上在昌德宮。停常參·經筵。
夜自二更至初六日開東,灑雨下雨,測雨器水深七分。
藥房都提調朴宗薰,提調權敦仁,副提調徐憙淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿,口傳問安。答曰,知道。
沈啓錫,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
沈啓錫啓曰,行大司憲徐耕輔,執義李寅皐,掌令金鍠,持平鄭載慶牌不進,掌令盧時懋,持平金奎瑞在外,監察茶時之意,敢啓。傳曰,知道。
徐憙淳啓曰,右承旨金箕晩今日不爲仕進,卽爲牌招,何如?傳曰,許遞,政官牌招,開政差出。
傳于沈啓錫曰,大臣·備局堂上引見。
傳于徐憙淳曰,禮房承旨·左副承旨,分詣受香諸處,奉審摘奸以來。
傳于沈啓錫曰,召對爲之。
金應均在外,代以趙雲徹爲假注書。
趙雲徹在外,代以尹穳爲假注書。
沈啓錫啓曰,禁衛大將李鐵求,南壇淸道事,今方出去矣。兼帶左邊捕盜大將命召及大將牌·傳令牌,何以爲之,而捕將之任,不可一刻暫曠。在前如此之時,有他邊大將兼察之例,今番則何以爲之?敢稟。傳曰,仍佩往來,他邊大將兼察。
又啓曰,左邊捕盜大將,以他邊大將兼察事,命下矣。兼察左邊捕盜大將柳相弼,卽爲牌招,聽傳敎,何如?傳曰,允。
又啓曰,判義禁金魯敬再牌不進推考傳旨,今方捧入,而開坐命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
又啓曰,判義禁金魯敬牌不進推考傳旨,今方捧入,而開坐命下之後,如是違牌,事甚未安。更爲牌招,何如?傳曰,許遞,前望單子入之。
判義禁前望單子入之,朴周壽落點。
沈啓錫啓曰,開坐事,命下矣。新除授判義禁朴周壽,卽爲牌招,何如?傳曰,待明朝牌招。
閔泰鏞,以吏曹言啓曰,今此增廣監試初試試官,當爲磨鍊擬入,而參判朴齊聞病不來,令政院牌招,以爲同參擧行之地,何如?傳曰,允。
又以吏曹言啓曰,今此聖上卽位慶科增廣別試監試初試試官,當爲磨鍊擬入,而擬望之人乏少,閣臣竝擬,何如?傳曰,允。
又以吏批言啓曰,侍從臣父年七十人,每於歲首,抄啓加資,而新有應推恩人,雖非歲首,亦爲抄啓加資事,載在法典矣。侍從臣父年七十以上人,別單書入之意,敢啓。傳曰,知道。
傳于閔泰鏞曰,監試試官,以亞卿擇擬以入。
大王大妃殿傳于閔泰鏞曰,向來京試官下去時飭敎,及日前眞諺翻謄揭付棘圍之飭敎,皆應見知,而見今番京試官榜之後,一分朝廷紀綱之存否可知。諸試官各各自量爲之,自上有入聞之道,亦爲知悉。
有政。吏批,判書金學淳進,參判朴齊聞病,參議沈宜臣進,左副承旨閔泰鏞進。以金景善爲同副承旨,蔡弘勉爲校書判校,李時在爲天安郡守,李禹錫爲懿昭墓守衛官。校書判校具齡錫今加通政,滿三十朔依定式陞堂上。
兵批,兼判書金在昌病,參判李嘉愚病,參議申在獻病,參知李竣祜入直政事進,右副承旨沈啓錫進。以金允世爲漢江別將。副護軍吳取善·金箕晩,以上竝單付。
翰林本館錄會圈,三點徐耆淳·李源庚·申錫愚·李墩·鄭最朝·金洙根,已上取六人。
行都承旨徐憙淳書啓,臣承命馳詣南壇,壇上神位板奉審則無頉,祭物·祭器·祭井看審則精潔,諸執事·進排官摘奸則無頉,仍詣木覓山,神位版奉審則無頉,祭物·祭器·祭井看審則精潔,諸執事·進排官摘奸則無頉,仍詣漢江壇,壇上神位版奉審則無頉,祭物·祭器·祭井看審則精潔,諸執事·進排官摘奸則無頉。今方還詣南壇享所,仍留監祭,待將事還奉神位板後,復命之音,敢啓。傳曰,知道。
以執義李寅臯,掌令金鍠,持平鄭載慶,司諫黃浩民,正言金權牌不進罷職傳旨,傳于沈啓錫曰,只推。
沈啓錫啓曰,明日拜表,兩司當爲進參,除在外·嫌不進外,未肅拜人員,竝待開門牌招,何如?傳曰,允。
閔泰鏞,以吏曹言啓曰,今此孝和殿酌獻禮親行敎是時,執禮前承旨李羲肇塡差,而時無職名,令該曹口傳付軍職,何如?傳曰,允。
兵曹口傳政事,副護軍單李羲肇。
閔泰鏞,以禮曹言啓曰,今此增廣監初試一所,設場於本曹矣。上直郞廳,依例朝房移直之意,敢啓。傳曰,知道。
又以一所應辦官意啓曰,今此儒生入門時,禮曹狹窄,萬無容接之道矣。在前如此之時,有中樞府通用之例,今亦依此爲之之意,敢啓。傳曰,知道。
沈啓錫,以摠戎廳言啓曰,本廳把摠權奎容,身病甚重,勢難察任,改差,何如?傳曰,允。
又以備邊司言啓曰,卽見慶尙監司趙秉鉉,忠淸監司金在三狀啓,則安東·延日兩邑,民家頹壓爲四十三戶,人命渰壓死爲八名,恩津等十五邑鎭,民家漂頹爲五百二十一戶矣。兩道漂渰之災,俱甚驚惻,而嶺南則又有人命之致傷者,死亡人之身還布蕩減,被災戶之各樣蠲恤,竝依畿·海已施之例擧行。湖西則漂頹之戶,雖爲較多,而旣云非一里之同日被災者,更令詳細摘奸,其中一時一處之過十戶以上者,元恤典外,別加顧助,諸般雜役,亦爲量宜蠲免。如有過數十戶以上者,亦依畿·海例擧行,俾蒙一視之惠,何如?傳曰,允。
又以刑曹言啓曰,傳曰,王大妃殿燈燭色李萬國刑配事,命下矣。謹依傳敎,萬國嚴刑一次後,平安道价川郡定配所,卽爲押送之意,敢啓。傳曰,知道。
又以刑曹言啓曰,謹依大王大妃殿口傳下敎,敺打掖隷之班奴毛辰,嚴刑一次,懲勵放送之意,敢啓。傳曰,知道。
別兼春秋金大根·朴齊憲·徐憲淳聯名疏曰,伏以翰圈有命,天牌繼降,義當顚倒承膺,卽日會圈,而拘於館規,坐犯違傲,且惶且悚,恭俟處分。際伏見下諭啓辭批旨,有外任與在外別兼下諭置之,在京人牌招會圈命下者。第念館中故事,每於圈席,以下位爲主,故或値下位在外之時,則居右僚者,不敢晏然替當者,卽違越不得之典也。今此別兼春秋臣李謙在·曺雲承·洪說謨,俱以本館之下僚,適値在外,不得同參,而臣等謂以三員之備數,冒沒替行,則其於墮館規而愧私心,當如何哉?參倚故常,承當無路,玆敢相率聯籲。伏乞聖慈,俯垂鑑諒,俾俟齊會,以存古規,不勝幸甚焉。臣等無任云云。省疏具悉。外任與在外別兼,竝減下,卽爲入來會圈。
今八月初五日辰時,上御熙政堂。大王大妃殿垂簾,藥房入診,大臣·備局堂上引見入侍時,都提調朴宗薰,提調權敦仁,副提調徐憙淳,假注書李珽,記注官金鳳梧·李冀楨,直提學朴永元,同副承旨沈啓錫,假注書曺錫亨,事變假注書方啓霙,左議政洪奭周,行大護軍金蘭淳,刑曹判書金箕殷,行大護軍李翊會,知中樞府事申在植,工曹判書朴岐壽,行護軍金弘根,行訓鍊都正柳相弼,開城留守尹命圭,副校理李明迪,以次進伏,醫官金時中·金珪·朴奎亮,進伏楹外訖。上曰,史官分左右。奭周進前奏曰,秋序過半,此時聖慕,想益罔極矣。數日日候過涼,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。宗薰曰,醫官使之入診乎?上曰,唯。時中等以次診候訖,退伏奏曰,脈候左右三部調均矣。時中等先退。大王大妃殿曰,次對爲之。奭周起伏奏曰,頃以狼川縣還穀掩逋虛勘之守令,令道臣更爲詳査,捧現告登聞之意,筵奏行會矣。卽見江原監司韓益相狀啓,則枚擧會査官牒呈,以爲,溯考還簿,詳細査櫛,則壬辰未捧爲三千五十石零,而前前縣監孟明淳勘簿,癸巳未捧爲二千一百七十餘石,甲午未捧爲六百餘石,而前縣監成原默勘簿云矣。向來囚供,雖多爽實,而掩逋虛勘,非止一倅,則當初道啓之不加詳覈,只以成原默一人請勘者,殊甚疎忽。前道臣趙容和,從重推考,孟明淳罪狀,亦令該府拿問勘處,何如?大王大妃殿答曰,依爲之。出擧條奭周曰,卽見京畿監司金道喜狀啓,則楊州社稷祭設行後,遺落炬火,燃及神室,致有二位板被燒之境矣。社壇事體,何等至重,而不能愼火,至於神位板之延燒者,萬萬驚悚,不可以事出無妄,有所參恕。道啓之初不擧論於守令勘罪一款者,大涉疎忽,該道臣從重推考,當該地方官,令該府拿問處之,何如?大王大妃殿答曰,依爲之。出擧條奭周曰,卽見江原前監司趙容和所奏,則備陳各軍門屯稅及各宮房·各衙門有土免稅,屯監京差輩,脅勒侵漁之弊及今年峽農經潦全損之狀,仍以爲,自今爲始,勿送屯監與京差,各自地方官,從實執卜,使之收稅,以爲永式,則可杜無窮之弊,請令廟堂稟處矣。屯監京差之憑藉侵虐,果係小民切骨之苦瘼,其所禁革,固不容已,而若不自京送人,一切付諸本邑,則主張操縱之權,又將專在於奸猾吏校之手,其所爲弊,未必不反甚於京差。況自邑上納之際,亦難保其無情費名色之比前增加者,此則雖當各別禁斷,而外邑猾胥之藉此增索於民間,又安能必其一一防杜乎?祛弊生弊,不可不念,永爲定式,姑難遽議,而今年峽農之被水傷損,果有如前道臣所言者,若以常歲之例,責其準數之徵,則孑遺之民,亦必難支。其中尤甚處,許令道臣詳具實狀,往復京司,今年則勿送京差,其外下去之處,亦自營邑另加察飭,使之從實收稅,毋或濫執。如有騷擾侵虐之端,小則自官禁斷,大則直報京司,以爲痛懲之地。京差擾民之弊,不獨本道爲然,諸道有免稅及屯土處,一竝以此意,預加申飭,俾有爲民祛弊之實效,何如?大王大妃殿答曰,依爲之。出擧條仍下敎曰,京差之不爲下送,雖似防弊,而各邑之奸猾吏校輩,若因緣討索,則小民切骨之冤,反爲無處告訴之弊,尤豈不難處乎?京差之不送,實非定爲永式之事矣。奭周曰,日前以內需司所報江景浦收稅事,自本司草記稟處,而批旨提飭,又復申嚴矣。宮房折受魚鹽船稅之一竝革罷,移屬均廳,卽我英廟朝庚午受敎,而載在大典,永垂關和。庚午以前折受,自不當更論,往在丙子,以此事有籌司關飭,而臣適待罪湖西,備陳其爲疊稅之狀,遂因相臣之覆奏,卽蒙允可,置不擧論矣。其後之更爲收稅,未詳委折,而旣云給價賣得,亦已屢年擧行,且況有年前判下,則到今亦不可混入於冒占革罷之中。雖不得不依下敎行會本道,而此路一開之後,積年久罷之稅,各樣非法之徵,難保無聞風繼起之慮,此則無論某處,不可不一切嚴防。雖以本浦言之,科外侵漁之弊,旣承飭敎,庶可無憂,而壬午判下劃屬處外,若以其地界之附近,而有所濫及,則流害之浸淫滋蔓,亦必將無所紀極。今番飭令之下,該道雖不敢以本浦事更爲登聞,而此一款則許其糾察防禁,以爲杜絶後弊之地,恐不可已。大抵凡事之屬於內司·宮房者,與大農經賦之入有異,與民爭利之嫌,爲國斂怨之患,尤不容不倍加着念。繼今以後,每遇此等事,必須以損上益下爲先務,牽私害公爲至戒,然後上可以增光聖德,下可以懷保民生。伏願深留聖念焉。大王大妃殿答曰,所奏甚好,當留念矣。本浦判下外,侵漁之弊禁斷事,依爲之。出擧條奭周曰,文科初試,開場不遠,而生·進中有停擧之人云。慶科事體,與他尤別,在前如此之時,亦多以特敎解停之例,故敢此仰達矣。大王大妃殿答曰,解停,可也。出擧條奭周日,貢巿堂上一員,見方有闕,兼禮曹判書金逌根差下,使之察任,何如?大王大妃殿答曰,依爲之。出擧條奭周曰,卽伏見禮曹增廣設講事草記批旨,則依丁亥年例爲之事,命下矣。文科諸試之皆有講經,不但年前新創之節目。在昔英廟朝申明講規之時,大小諸科,無不設講,雖於節製之直赴殿試者,亦必待一經背誦後,始降成命。今玆節目,卽不過修明舊與,旣已定制之後,惟當遵而行之。況今文風不振,士趨日下,膠庠之間,殆不聞讀書之聲,甚至以對案咿唔,爲嘲笑之資。國之元氣,專在於士,士之所以爲士,專在於讀書,而今反以是爲羞恥,士旣不足以爲士,國亦安得以爲國哉?其爲世道之憂,誠不勝懍然寒心。此時勸勵作興之方,所當百倍加意。況在已設之講規,尤不宜廢閣不擧,而今番則以丁亥停講之故,爲擧子者,皆認以增廣之永不設講,罕有留意肄誦之人云。見今開講之期,不過一朔有餘,而大小科試,又在其間,若使之如例應講,責之以字句音讀之一一無差,則其在事勢,實亦難行。年少失學之人,咎由自作,固不足恤,而老儒實才之聰明不逮者,亦將不免有坐停之慮,此亦不可不念。成命旣降之後,雖不得更請設行,而自今以後,一依前定節目,凡有初試之科,毋或更爲停講之意,預先曉告於遠近多士,俾各專精致力於研經之工,何如?大王大妃殿答曰,依爲之。出擧條奭周日,頃於各道試官之辭朝也,面諭丁寧懇惻,又自廟堂一一申飭,爲試官者,似當體國秉公,而今日京試試官,亦令政院,飭諭似好矣。上試則品級不卑,日前慈敎截嚴之下,豈有一分循私之念?但隨從雜亂之患,當自廟堂另加禁飭,而爲弊已久,恐難保其必有實效矣。大王大妃殿曰,飭敎之下,豈敢有行私之人乎?若或一分不公,是朝令不行,責有所歸矣。奭周曰,前後下敎,如是縷縷,今番則當別般察飭,而如有一毫徇私之習,事過後從重論勘,斷不可已矣。大王大妃殿曰,事過後自然知之,如有犯科者,則斷不容貸,而且以士子言之,得之不以其道,則雖他日進身,其能有何見識而致君澤民乎?奭周日,古人云欲事君而先欺君可乎。今番慈敎諄複懇惻,如或有犯法之人,則是罪浮於欺君也。且身在卿大夫之列,食君之祿,厚被恩數,夫孰不精白對揚乎?日前不置人類之敎,果爲切當矣。大王大妃殿曰,以殿庭科試言之,雜亂之習,爭鬨之聲,殊甚駭怪。稱以士子,而爲其父兄者,不爲敎率,豈不慨惜?士習如是,已無可論,試官不爲禁戢,其罪尤當何如哉?奭周曰,爲試官者,忘公徇私,率多取侮之事,實無矜式之美,士習淆雜,亦未必不由於是,而此無非臣等職在具膽,不能導率百僚之罪也。奭周曰,有司緊任之不得闕參於賓對者,自是格例。今日賓筵,備堂入參者雖多,而有司堂上則只有一人,事甚未安。懸病不進之有司堂上竝推考,後勿如是之意,另加申飭,何如?大王大妃殿答曰,依爲之。出擧條大王大妃殿曰,各道民戶之漂頹,田畓之被災,極爲矜惻。在朝家奠接之道,自當靡不用極,而更思之,國計亦不可不念。若由是而年分過濫,則終無實效於民,而徒損經費而已,此則自廟堂嚴飭於諸道道臣處,好矣。奭周曰,田畓被災處結數蠲減之時,窮蔀民生,若蒙實惠,則其在損上益下之道,國計有不暇顧念,若由是而奸吏猾胥,多般幻弄,不無虛實相蒙之弊,則無益於民,有損於國,誠如慈敎矣。此則當另加申飭於諸道道臣,俾無虛濫之弊,而忠淸·慶尙兩道漂頹戶蠲恤之典,亦不可無一視之惠。慶尙道則人命多渰傷者,忠淸道則或七十戶或四十戶云,旣有他道已例,而若非一時一處十戶以上,則亦不可一體施行,更加詳査後處之爲好矣。奭周曰,華判李敏榮,卽領府事之子也,領府事欲爲就養,行將下往,此有已例,故相臣金載瓚,於其子金鑅莅華府時,亦爲往留云。且年前領府事郊外飮水調病之時,不爲請由,微稟筵中,使之從便往來,今亦依此許施爲好矣。華府華寧殿則無論大臣·閣臣,許令歷路奉審者,其在情理事體,俱爲合宜。今於領府事之行,若値奉審日次,則亦令奉審似好,故敢此替達矣。大王大妃殿曰,依此爲之,可也。啓錫曰,今日賓對,兩司無一人進參,事甚未安。違牌諸臺,竝推考,何如?大王大妃殿答曰,依爲之。出擧條上命史官就座,大臣先退。仍命承史退,諸臣以次退出。
乙未八月初五日午時,上御熙政堂。召對入侍時,參贊官沈啓錫,檢校待敎趙斗淳,侍讀官李明迪,檢討官洪祐喆,假注書李珽,記注官李冀楨·金鳳梧,各持小學第四卷,史略第一卷,以次進伏訖。上曰,史官分左右。上開小學,讀自伊川先生曰今人,止重於己之體也,十遍訖,命陳文義。明迪曰,衣食之必先父母者是孝也。堯·舜之道,孝悌而已,文王之聖,止於孝矣。然而一衣一食,不過是養口體,則孝之小者也,帝王之孝養志爲大。伏願體念焉。上曰,下番陳之。祐喆曰,上番所陳,皆爲好矣。上曰,閣臣陳之。斗淳曰,知父母口體之重於己之口體者,天理也,至於愛己之子,重於父之子者,人慾也。天理人慾之界分,其間不以毫釐言,一衣一食,往往有理慾交關處,此古人所以丁寧垂訓者也。上曰,參贊官陳之。啓錫曰,儒臣·閣臣已有所陳,臣無容仰達者矣。上掩卷,開史略,命以次輪讀而奏文義。明迪讀自句踐反國,止命曰胥山,一遍訖,奏曰,惟人君勤於學問,聰明睿智,方寸之間,淡如方塘,瑩如明鏡,人臣之賢愚忠邪,莫逃於淵衷矣。彼夫差曷嘗爲學哉?以伯嚭之邪焉而認之爲忠,以子胥之忠焉而反謂之不忠,以至國破身亡,爲天下笑,笱究其本,則不學無術然耳。蓋群下之忠邪,其實不難知矣。諂諛之言,悅口如芻豢者,非忠也,邪也,讜直之論,逆耳如苦藥者,非邪也,忠也。然而苟不能篤學力行,以補聰明,綽乎有恕人容諫之量,則其亦難矣。伏願益勉講學之工,惟日孜孜焉。祐喆讀訖,奏曰,上番所陳切實,而其中疑難處,益加留心焉。斗淳讀訖,奏曰,天下萬事,志不立則事不集。夫差之臥薪,句踐之嘗膽,毋論其功效之如何,立志之堅且固,必欲辦是事做是業之苦心確操,有可以柯則,而學問之工,尤以立志爲先,志不立而有將有就,未之有也。伏願深留體念焉。啓錫讀訖,奏曰,儒臣·閣臣所陳皆切實,而其中疑難處,發問論辨焉。上掩卷,命史官就座。仍命退,諸臣以次退出。
上在昌德宮。停常參·經筵。
自未時至人定,灑雨下雨,測雨器水深九分。
李景在啓曰,行大司憲徐耕輔,執義李寅皐,掌令金鍠,持平鄭載慶牌不進,掌令盧時懋,持平金奎瑞在外,監察茶時之意,敢啓。傳曰,知道。
傳于李景在曰,三使臣留待。
傳于李景在曰,三使臣入侍。
傳于金景善曰,召對爲之。
李景在啓曰,今日拜表時,憲府則監察代行矣。雖無諫院,仍爲行禮之意,敢啓。傳曰,知道。
又啓曰,右邊捕盜大將柳相弼,今日拜表,慕華館出去矣,所佩命召及大將牌·傳令牌,何以爲之?敢稟。傳曰,仍佩往來。
閔泰鏞啓曰,卽者戶曹郞廳來言,明日宗廟·永寧殿·永禧殿·景慕宮秋奉審,本曹堂上當爲分詣,而參判李彦淳奉命出彊,參議權用經受由在外,景慕宮無進參之員云,何以爲之?敢稟。傳曰,竝許遞,前望單子入之。
戶曹參判·參議前望單子入之,參判金弘根,參議徐念淳落點。
以執義李寅皐,掌令金鍠,持平鄭載慶,正言金權牌不進罷職傳旨,傳于李景在曰,只推。
閔泰鏞,以承文院議政府右參贊意啓曰,今日慕華館査對時,六曹堂上當爲進參,而吏曹判書金學淳,參判朴齊聞,參議沈宜臣,工曹判書朴岐壽,參判李奎鉉,參議朴宗吉,俱以病不來。令政院竝卽牌招,以爲備員開坐之地,何如?傳曰,允。
又以禮曹言啓曰,大報壇奉室及毓祥宮正堂滲漏處修改吉日,以今日辰時,前以推擇啓下,毓祥宮還安祭香祝,亦當受香,而見今雨勢如此,土瓦全濕,修改之役,無以擧行,待晴更爲擇吉退行,何如?傳曰,允。
又以禮曹言啓曰,大報壇敬奉閣滲漏處修改,奉室修改時,同爲擧行事,前已啓下,而奉室修改,旣請退行,敬奉閣修改,一體退行之意,敢啓。傳曰,知道。
李景在,以兵曹言啓曰,宗廟大門東邊墻垣頹圮二處,西邊墻垣頹圮一處,今已畢築矣。守直衛軍,竝解送之意,敢啓。傳曰,知道。
又以都摠府言啓曰,副摠管李存敬,以禁衛中軍,本營諸將官射會監試事,南別營晝仕出去之意,敢啓。傳曰,知道。
又以御營廳言啓曰,本廳字內光熙門北邊第一城廊近處體城四間許頹圮處,今八月初七日爲始,改築之意,敢啓。傳曰,知道。
乙未八月初六日辰時,上御熙政堂。大王大妃殿垂簾,三使臣入侍時,左承旨李景在,假注書尹穳,記注官張鉉喆,別兼春秋朴齊憲,正使金鏴,副使李彦淳,書狀官鄭載慶,以次進伏訖。大王大妃殿曰,史官分左右,三使臣進前。鏴等進前奏職姓名。鏴奏曰,訓鍊僉正張有亨,可合軍官之任,今方帶去,故敢此仰達矣。大王大妃殿敎曰,遠塗無事往還也。命賜藥物及扇子,仍命三使臣先退,鏴等退出。又命退,承史以次退出。
乙未八月初六日辰時,上御熙政堂。召對入侍時,參贊官金景善,檢校直閣李景在,侍讀官李明廸,檢討官洪祐喆,假注書尹穳,記注官張鉉喆,別兼春秋朴齊憲,各持小學第四卷,史略第一卷,以次進伏訖。上曰,史官分左右。上開小學,讀自至於犬馬,止惑之甚矣,十遍訖,命陳文義,明廸曰,我東方立國規模,恰似宋朝,風俗亦略同焉。彼視兄弟如仇敵,傷風敗俗,莫此爲甚,故程夫子若是其憂歎。方今聖明在上,豈有此風,而第念閭巷愚蠢之民,亦安保其必無此俗乎?夫導率之化,專係於君德,君德成就,專係於講學,講學之工,又在乎無所間斷。伏願體念焉。上曰,下番陳之。祐喆曰,上番所奏甚好,別無更達矣。上曰,閣臣陳之。景在曰,惑字之義,誠有可戒者。,此章中愛父母之子,輕於己之子云者,惑之大者,而雖以小者言之,飮食之悅口,豈不好矣,而進食不已,竟或過飽,適足受病。方冊之咿唔,孰不專意,而警惕或忽,雜念迷惑,其害立至。伏願此等字義,亦加留神焉。上曰,參贊官陳之。景善曰,玉堂·閣臣所奏切實。伏望體念焉。上掩卷,開史略,命以次輪講而奏文義。明廸讀自越十年生聚,止賜劍死,一遍訖,奏曰,十年一紀也,又十年,二紀也。二紀之間,生聚敎訓,始終如一,故能成伐吳之功矣,以此反隅,何事不然?書曰,念終始典于學,爲學之要,有始有終,然後可期進修之功。今於十讀之間,始終如一,一日講讀亦如是,一月講讀又如是,要在有始而有終,則其於聖學成就,必有其效。伏望留念焉。祐喆讀訖,奏曰,上番所奏甚好,而講學之無所間斷,是所望焉。景在讀訖,奏曰,文義別無敷衍可奏矣。景善讀訖,〈奏曰〉臣亦無可奏矣。上掩卷,命史官就座。仍命退,諸臣以次退出。
上在昌德宮。停常參·經筵。
李景在啓曰,行大司憲徐耕輔,執義李寅皐,掌令金鍠,持平鄭載慶未肅拜,掌令盧時懋,持平金奎瑞在外,監察茶時之意,敢啓。傳曰,知道。
傳于兪章煥曰,召對爲之。
傳于李景在曰,卿宰·侍從罷散人,竝敍用,令該曹口傳付軍職,初九日酌獻禮時,使之入參。
以吏曹參議沈宜臣,工曹參議朴宗吉牌不進罷職傳旨,傳于閔泰鏞曰,只推。
閔泰鏞,以奎章閣言啓曰,景慕宮望廟樓今秋大奉審,臣憙淳與本宮提調金在昌進詣,展奉奉審,無頉之意,敢啓。傳曰,知道。
金景善,以戶曹言啓曰,宗廟東西外墻頹圮處,今已完築,,依定式刻識年條後,改築間數及監董郞廳·看役·計士姓名書入,而工匠等姓名,依例載之謄錄,以爲後考之意,敢啓。傳曰,知道。
沈啓錫,以摠戎廳言啓曰,本廳右部千摠鄭邦采,身病甚重,勢難察任,改差,何如?傳曰,允。
義禁府啓目,粘連向前李勉大亦,冒貸還木之在於後官,非但囚供之自明,道啓中吏鄕招辭,亦已指陳是白乎矣,停退穀之移施逋漢,係是不法之事,難免挪移之律,以此照律,何如?判付。啓,依允。
乙未八月初七日辰時,上御熙政堂。召對入侍時,參贊官兪章煥,檢校直閣李景在,侍讀官李明廸,檢討官宋應龍,假注書李珽,記注官全國憲,別兼春秋朴齊憲,各持小學第四卷,史略第一卷,以次進伏訖。上曰,史官分左右。上開小學,讀自橫渠先生,止不要相學,十遍訖,命陳文義。明廸曰,臣於昨日,以導率二字,仰陳文義,而上章之若仇敵,此章之式相好,可見有宋導民之化,不及成周遠矣。夫民俗豈有古今之異.而亶係導率之如何。導率之要,又在乎講學,今日進講之際,徹頭徹尾無少間斷,猗歟,盡善而盡美矣。苟其每日如是,俛焉孶孶,則學問有緝熙之功,聲明暢洋溢之休,其將草偃風行,化民成俗,囿一世於雍熙敦睦之域。伏願益勉聖學焉。上曰,下番陳之。應龍曰,兄弟友愛,卽是秉彝之性,而此云不要相學,亦是垂戒之意也。蓋兄弟之和翕,實係於人君之導率而已。帝堯之以親九族,平章百姓,文王之至于兄弟,以御家邦,皆是率下之義也。聖主在上,化行俗美,則四方遠近,和樂且湛矣。伏願鑑察焉。上曰,閣臣陳之。景在曰,不要相學,專謂兄弟間不相效尤,各盡友恭之道,而學字本義,好事則不可不學矣。人君雖至尊至嚴,不恥下問,最爲聖德,故古有聞昌言則拜,亦有過賢者之閭式焉。不但求芻於今日,臨講之際,得失善惡,每每留神,監法警惕,不外乎是矣。伏願省察焉。上曰,參贊官陳之。章煥曰,儒臣·閣臣所陳,皆爲切實,臣無更達矣。上掩卷,開史略,命以次輪讀而奏文義。明廸讀自范蠡裝其輕寶,止稱陶朱·猗頓一遍訖,奏曰,此章雖無勤儉二字,而陶朱·猗頓,治産積居,貲至累萬,非勤且儉,則烏能如是乎?爲學之要,亦類是焉,非勤業則何以日就月將乎?治國之道,亦如是焉,非崇儉,則何以裕國阜民乎?所貴讀史之法,必究言外之旨。伏願體念焉。應龍讀訖,奏曰,懷重寶之寶字,金銀珠玉之謂也。在昔齊王·魏王,各言其國之寶,而魏王所寶,寶其十珠,齊王所寶,寶其四臣,以十珠而比四臣,則不足謂之寶也,以四臣而比十珠,則孰不謂之寶也?魏王之寶,雖曰玲瓏,而但照十二乘矣,齊王之寶,使備盜賊,則將照千里矣,珠玉之寶,曷嘗若賢輔之寶哉?是以楚書亦曰,惟善以爲寶。伏願體念焉。景在讀訖,奏曰,大畜牛羊,貲擬王公,則似可人人之所可得,而當時言富者,只稱陶朱·猗頓,雖此微物,順其性恤其力,然後始乃蕃殖也,明矣。譬若多積書籍,不事看讀,猶可人人得力乎?決無是理,則必也沈潛玩繹,擴充其才,然後始爲學問。伏願體念焉。章煥讀訖,奏曰,范蠡越人,而齊王賢而相之,戰國之君,猶尙如此,足爲後世之稱道。況今聖明誠心求賢,與共爲治,則人才雖曰渺然,豈無需世之良材乎?伏願極加體念焉。上掩卷,命史官就座。仍命退,諸臣以次退出。
上在昌德宮。停常參·經筵。
自午時至申時,日暈。
沈啓錫啓曰,行大司憲徐耕輔,執義李寅臯,掌令金鍠,持平鄭載慶未肅拜,掌令盧時懋,持平金奎瑞在外,監察茶時之意,敢啓。傳曰,知道。
傳于金景善曰,召對爲之。
徐憙淳啓曰,本院日記,自庚申七月至甲午十一月,次次輸送實錄廳之意,敢啓。傳曰,知道。
傳于沈啓錫曰,明日出宮門路,以協陽門爲之。
兵曹口傳政事,大護軍金履載,副護軍林東鎭,副司果金鼎元·金洛駿·姜斗煥,以上竝單付。
沈啓錫,以都摠府言啓曰,今日入直內三廳武兼禁軍及軍兵等,當爲中日習射技放,而孝和殿酌獻禮親行齋戒相値,不得設行之意,敢啓。傳曰,知道。
又以訓鍊都監言啓曰,本局分授都城肅靖門西邊第二城廊近處體城三間許頹圮處,今八月初九日爲始,改築之意,敢啓。傳曰,知道。
乙未八月初八日辰時,上御熙政堂。召對入侍時,直提學徐憙淳,參贊官閔泰鏞,侍讀官李明廸,檢討官宋應龍,假注書尹穳,記注官金鳳梧,別兼春秋朴齊憲,各持小學第四卷,史略第一卷,以次進伏訖。上曰,史官分左右。上開小學,讀自猶似也,止施之而已,十遍訖,命陳文義。明廸曰,施之而已,則克盡在我之道矣。一施再施,施之不已,豈施之而已哉?必有所感化者。此非但兄弟爲然,以次待人,孰不感化?況人君雨露之澤,施之又施,則雖蚩蠢之類,豈有不欣然嚮化乎?譬之講學亦然,一讀再讀,讀之不已,自然習孰,豈有難哉?古人讀書,喩諸射蝨,懸蝨而射之,一射再射,射之不已,精神所湊,蝨大於車輪,竟亦發無不中,三隅而反,其理甚明。伏願體念焉。上曰,下番陳之。應龍曰,凡百事爲,旣有其始,則宜有其終,而不能終者,蓋其心力,不能專一之致也。詩曰,靡不有初,鮮克有終,書曰,念終始典于學,此莫非終始之謂也。以今日殿下講學言之,則自一遍至十遍爲始終,而潛心玩味,有始有終,日就月將,緝熙光明,臣等區區之望也。上曰,閣臣陳之。憙淳曰,此章文義,玉堂已盡達,臣無容更達,而大抵此章之義,以兄弟爲言,兄弟卽同氣而異體者,豈有自相疎薄之理?但人之患,在於施之不見報則輟,兄弟之間,何論報施,而設或兄有不友,弟當盡其恭而已,弟或不恭,兄當致其友而已,豈有相學之嘆哉?以此反隅,人君治化,盡其導率之方,則雖或有梗化之民,畢竟同歸於雨露之澤矣。以前日所講史略中,越裳氏重三驛而來者言之,文·武之時,禮樂彬興,至于成王,治化日隆,惟彼越裳逖遠之國,猶且向化而來獻白雉。以此推之,都在於君德之普施矣。伏願留念焉。上曰,參贊官陳之。泰鏞曰,施之不見報則輟云者,卽己施而彼不報則中止之謂也。我以好心施之,而彼不見答,則人情易於中輟,兄弟之至親猶然,他可推也。雖以講讀一事言,見今殿下日開講筵,晉接臣僚,如臣不似,學識魯莽,其於裨補之方,啓沃之責,不能實心仰贊,愧乏報答之悃,而自上不可以此,而遂輟實心求益之意,致有欠於終始典學之道。竊願深推己施之義,常常提輟,則臣等亦當相告感悅之不暇矣。上掩卷,開史略,命以次輪讀而奏文義。明廸讀自蔡姬姓,止所封也,一遍訖,奏曰,蔡叔流言,周公征之,子能幹父,茅土依舊,此可見聖人之各適經權,至公無私之心。況人君之心,如天地日月,至公無私,然後可無一夫不獲之歎。伏望留念焉。應龍一遍訖,奏曰,此云率德者,稱其文王之德也。以文王之孫,而循文王之德者,不亦宜乎?竊伏念我國列聖朝以來,懋昭大德,世趾其美,而深仁厚澤,至今洽然,金科玉條,依舊燦然,猗歟盛矣。曷不休哉?程夫子曰,欲法堯·舜,當法祖宗。伏願殿下,恪遵先朝之舊規,則德日新而不患不到聖人之域矣,體念焉。憙淳一遍訖,奏曰,此章別無文義之可奏矣。泰鏞一遍訖,奏曰,今此二國,本無事蹟,不過數行,無可奏之文義,而每於文義之際,自上俯賜問難,然後當有講讀之實效,循例讀奏,掩卷而退,下情不勝抑菀矣。上掩卷,命史官就座。仍命退,諸臣以次退出。
上在昌德宮。停常參·經筵。
上詣孝和殿,入齋室後,內閣·政院·玉堂·藥房口傳問安。答曰,知道。展拜後,內閣·政院·玉堂·藥房口傳問安。答曰,知道。酌獻禮後,內閣·政院·玉堂單子問安。答曰,知道。藥房·朝廷二品以上·六曹堂上口傳問安。答曰,知道。還內後,內閣·政院·玉堂·藥房口傳問安。答曰,知道。
徐憙淳啓曰,假注書尹穳身病猝重,勢難察任,今姑改差,何如?傳曰,允。
傳于閔泰鏞曰,孝和殿酌獻禮時贊禮以下,別單書入。
傳于閔泰鏞曰,禮房承旨加資。
以孝和殿酌獻禮時贊禮以下別單,傳于閔泰鏞曰,贊禮兼禮曹判書金逌根,內下大豹皮一令賜給,典祀官奉常正金樂壽,殿司參奉洪稷榮,竝兒馬一匹賜給,執禮行副護軍李羲肇,執尊副司果趙錫龜,大祝副司果趙鶴年,左通禮成龍申,右通禮吳甲良,竝加資,盥洗位兵曹佐郞李秉德·金基煥,爵洗位禮曹佐郞崔岡鎭·康國龍,贊者引儀李悌寬·趙秉璿,謁者兼引儀李榕·方允弼,贊引假引儀劉錫祥·金汝淳,祭監監察黃命顯·朴載鳳,香陪官典籍朴思彙,祭文正書忠義衛李鉉壽,竝上弦弓一張賜給,本殿參奉洪稷榮·李根天竝陞六,贊儀金履豐,東西唱引儀李悌寬·趙秉璿竝陞敍,其餘守僕·員役,竝考例施賞。
傳于閔泰鏞曰,祭侍申寬吉·鄭喜常竝加資。
傳于閔泰鏞曰,今番賞典中,一人雖兼數事,毋得疊授。
傳于閔泰鏞曰,明日政官牌招開政,賞典下批。
司諫黃浩民啓曰,臣言議風采,本不合於淸朝耳目之任,而昨臘適忝納言,賓對有命,不得不冒沒登筵。全昧臺例,只爲書進所懷,不爲傳啓,至被大僚請罷之擧,臣滿心慙悚,無地自容。今於夢想之外,伏奉薇垣除旨,連違召命,不敢進身,迺者義重參班,以伸叨謝之忱,而難冒之情,今固自如,何敢一刻晏然於臺次乎?請命遞斥臣職。答曰,勿辭,亦勿退待。
閔泰鏞,以奎章閣言啓曰,明日卽奎章閣演慶堂奉審日次,臣等進詣擧行之意,敢啓。傳曰,知道。
乙未八月初九日辰時,上詣孝和殿。酌獻禮入侍時,行都承旨徐憙淳,左承旨李景在,右承旨兪章煥,左副承旨閔泰鏞,右副承旨沈啓錫,同副承旨金景善,假注書李珽·尹穳,別兼春秋朴齊憲·徐憲淳,提學徐有榘,以次侍立。時至,通禮跪啓請外辦,上御布裹翼善冠·布團領,乘輿至宣化門。藥房都提調朴宗薰,提調權敦仁,副提調徐憙淳,以次進前奏曰,侵早勞動,聖體,若何?上曰,一樣矣。乘輿出協陽門,由建陽門·銅龍門·景化門,至齋室門外,通禮跪啓請降輿,上降輿入齋室。少頃,通禮跪啓請出次,上詣板位西向立,通禮跪啓請鞠躬四拜興平身,上行拜禮。仍陞詣殿內奉審訖,還入齋室,諸臣問安訖。時至,通禮跪啓請行禮,上出齋室,贊禮前導,由東夾門以入,詣板位,贊禮跪啓請鞠躬四拜興平身,上行四拜禮。禮訖,贊禮前導,詣尊所東向立,憙淳酌酒,景善受酒,上仍詣神位前,北向跪。憙淳奉香,景善奉爐以進,贊禮跪啓請三上香,上三上香,憙淳等還奠爐盒于案,退出。憙淳以爵跪進,贊禮跪啓請執爵獻爵,上執爵以授景善,景善奉奠于神位前,大祝奉祝文讀訖。贊禮跪啓請降復位,上俯伏興平身,仍降復位,贊禮跪啓請鞠躬四拜興平身,上仍行四拜禮。禮訖,贊禮前導詣望燎位,大祝奉祝板以進。執禮曰,可燎。燎訖,引儀唱禮畢。贊禮前導出東夾門,還入齋室,諸臣問安訖。通禮跪啓請外辦,上出齋室乘輿。奉朝賀南公轍,領府事李相璜,左議政洪奭周,右議政朴宗薰,以次進前奏曰,當今日行酌獻禮,伏想聖慕益新。又奏曰,侵早勞動,聖體,若何?上曰,一樣矣。仍由景化門·銅龍門,入協陽門,命出標信解嚴,仍還內,諸臣以次退出。
上在昌德宮。停常參·經筵。
藥房都提調朴宗薰,提調權敦仁,左副承旨閔泰鏞啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
李景在啓曰,合辭許久闕啓,事甚未安。除在外,未署經外,未肅拜·呈告人員,竝卽牌招,何如?傳曰,允。
又啓曰,右承旨兪章煥今日不爲仕進,卽爲牌招,何如?傳曰,允。
沈啓錫啓曰,備邊司郞廳來言,今日賓廳日次,而領議政未差,左議政洪奭周有身病,右議政朴宗薰無時急稟定事,不得來會云矣,敢啓。傳曰,知道。
傳于沈啓錫曰,召對爲之。
尹穳改差,代以黃晦瑛爲假注書。
閔泰鏞,以吏批言啓曰,行承政院都承旨徐憙淳今陞資憲矣。本曹時無相當窠,依例送西後兼都承旨下批之意,敢啓。傳曰,知道。
有政。吏批,判書金學淳進,參判朴齊聞,參議沈宜臣竝牌招不進,右副承旨沈啓錫進。以鄭顯璞爲左通禮,丁庠敎爲右通禮,洪稷榮爲繕工主簿,李羲書·趙基亨爲孝和殿參奉,行都承旨徐憙淳今加資憲,行副護軍李羲肇今加嘉善,副司果趙錫龜·趙鶴年,左通禮成龍申,右通禮吳甲良以上,今加通政加資事承傳。幼學鄭台煥年七十一今超通政,侍從臣鄭載慶父,幼學盧尙虎年七十一今超通政,侍從臣盧時懋父,竝加資事承傳。兼都承旨單徐憙淳,知實錄事單徐憙淳。
沈啓錫,以兵批言啓曰,都承旨徐憙淳自吏曹送西矣,資級係是資憲,知中樞當爲下批,而時無見窠,依例作闕下批之意,敢啓。傳曰,知道。
兵批,兼判書金在昌,參判李嘉愚,參議申在獻病,參知李竣祜入直進,左副承旨閔泰鏞進,知事單都承旨徐憙淳,上護軍徐俊輔,護軍李彦淳·李羲肇,副護軍權用經·具齡錫·趙錫龜·趙鶴年·成龍申·吳甲良·鄭台煥·盧尙虎,副司果李根天以上竝單付,知事作闕單徐俊輔。
李景在啓曰,行大司憲徐畊輔,執義李寅臯,掌令金鍠,持平鄭載慶牌不進,掌令盧時懋,持平金奎瑞在外,監察茶時之意,敢啓。傳曰,知道。
以執義李寅臯,掌令金鍠,持平鄭載慶,司諫黃浩民牌不進罷職傳旨,傳于李景在曰,只推。
以右承旨兪章煥牌不進罷職傳旨,傳于閔泰鏞曰,只推。
以吏曹參議沈宜臣牌不進罷職傳旨,傳于閔泰鏞曰,只推。
閔泰鏞,以內醫院都提調·提調意啓曰,副提調徐憙淳今日問安,不爲仕進,卽爲牌招,何如?傳曰,允。
又以實錄廳摠裁官意啓曰,本廳堂上金鏴,郞廳鄭在絅奉命出疆,林基洙有實病,竝減下,前堂上金履載旣已敍用,郞廳金龍洛自鄕上來,竝還差,仍令該曹口傳啓下,使之察任,何如?傳曰,允。
沈啓錫,以兵曹言啓曰,今月十三日一內禁軍番次矣,該番將李敏德,病難供職,呈狀乞遞,改差,其代依承傳口傳差出,何如?傳曰,允。
兵曹口傳政事,以李顯英爲內禁將。
沈啓錫,以都摠府言啓曰,副摠管李存敬,以禁衛中軍,本營諸將官射會監試事,南別營晝仕出去之意,敢啓。傳曰,知道。
又以備邊司言啓曰,東萊府使李鐸遠,以其身病,呈狀乞遞矣,實旣云難强,則邊門重地,有不可一任其瘝曠,改差,何如?傳曰,允。
義禁府啓目,楊州牧使柳基常原情云云。傳旨內辭緣,泛稱遲晩,所當請刑是白乎矣,曾經閫帥勿爲請刑,載在大典通編,議處,何如?判付。啓,依允。又啓目,狼川前前縣監孟明淳原情云云。傳旨內辭緣,泛稱遲晩,所當請刑是白乎矣,曾經侍從勿爲請刑,載在大典通編,議處,何如?判付。啓,依允。又啓目,天安前郡守鄭埴原情云云。問目內辭緣,泛稱遲晩,刑推得情,何如?判付。啓,除刑推議處爲良如敎。又啓目,海南兼任靈巖郡守李重榮,泰安兼任瑞山郡守朴來永等原情云云。問目內辭緣,泛稱遲晩李重榮段,刑推得情,朴來永段,所當請刑是白乎矣,曾經宣傳官勿爲請刑,載在大典通編,議處,何如?判付。啓,依允爲旀,李重榮段,除刑推議處爲良如敎。又啓目,掌苑署進排官李啓重原情云云。傳旨內辭緣,泛稱遲晩,刑推得情,何如?判付。啓,除刑推議處爲良如敎。又啓目,中部都事徐用輔原情云云。傳旨內辭緣,泛稱遲晩,刑推得情,何如?判付。啓,除刑推議處爲良如敎。又照目粘連,茂山前府使李勉大矣本府議啓內,冒貸還木之在於後官,非但囚供之自明,道啓中吏鄕招辭,亦已指陳是白乎矣,停退穀之移施逋漢,係是不法之事,難免那移之律,以此照律,罪杖一百收贖,告身盡行追奪,流三千里定配,私罪,奉敎依允爲旀,功減一等爲良如敎。
獻納朴時源疏曰,伏以,臣遐鄕一棄物也,樗櫟之材,自來冗散,蒲柳之質,又此衰朽,一息如綫,萬念都灰,忽於六月旬間,伏奉納言除旨,恩褫纔月。又以是職,特垂天點,繼又馹召恩命,遠墜荒濱,臣於病伏涔涔之中,驚惶踧踖,罔知攸措。竊伏惟,臣自顧蕪陋,百不猶人,而恩除絡繹,若是稠疊,臣於未死之前,何以得此殊渥,而在淸朝愼簡之道,恐不可輕授匪人,俾叨匪據也。臣雖至愚,粗聞古人不俟駕之義,況今弓劍之眞遊漸邈,羹墻之聖慕益篤,朝野普慟,愈久愈新,秉彝未泯,豈敢不蹶奔走,粗伸義分之萬一哉?第臣犬馬之齒,已迫癃痼,目幾全盲,脚又半痺,兼以痰癖之症,左右交攻,頹伏窮廬,蠢動無路,恩諭之下,未敢偃息,艱曳病軀,馳到郡治,而眇跛莫强,前進末由,情私危蹙,已無可言,而逋慢之罪,實所難逭,玆從縣道,冒陳自列之章。伏乞天地父母,察臣不稱之實,諒臣難强之狀,特命褫斥臣職,以重言責,以安私分焉。臣旣不敢以見職自居,則何敢贅陳他說,而區區憂愛之忱,有不能自已,敢陳芻蕘之說,以備芹曝之獻,伏惟聖明垂察焉。臣於今春,忝帶亞憲,猥陳微懇,恭俟譴罰,伏蒙聖度虛受,溫批誕降,臣雙擎拜稽,仰戴鴻私,感涕交逬,迨今未弛,其時疏陳,蓋曰,敦聖學恤民隱兩條,而愚衷耿結,不得不因是而敷演之,昔朱夫子之前後封事,縷縷乎講學之方,眷眷乎字撫之道,蓋治謨之本,不外乎斯,故重複而不爲煩也。猗歟緝熙聖學,卽我祖宗朝家傳之法,而矧在今初服,將就光明,實繼述之元符也。方今講筵日開,睿學漸進,入域含生,孰不歡欣鼓舞,而古聖王盤銘,必曰,苟日新又日新,則蒙養聖功,固不可斯須暫忽也。夫學之目,有曰,致知焉,卽大學所謂知至而后意誠者也。有曰,立志焉,卽孔夫子所稱十有五而志于學者也。推極吾之知識,欲其所知無不盡,先立吾之心志,欲其以斯道爲準的者,是蓋大人之學也。是以大學章句之釋知止曰,知之則志有定向,斯蓋兼致知立志言也。大學之道固自小學進,故程夫子以爲,從灑掃應對上,便可到精義入神,朱夫子曰,學之大小,固有不同,然其爲道則一,是以先正臣文純公李滉聖學十圖,第三置小學圈,第四置大學圈,蓋以幼而小學爲大學之基本,長而大學收小學之成功,相待而成,一而二二而一者也。臣愚竊伏願,小學一部,日賜進講,使卷裏之許多節目,瀜會貫通,體驗實踐,則大學之修齊治平,將由是而進矣,豈不猗歟盛哉?昔程叔子爲講官,疏請今日之至大至急,專在於輔養上德,而輔養之道,必須涵養薰陶,成就德性,又請太皇大后後楹垂簾,時一臨講,省察主上進業,且乞令講官至簾前,問上進學次第,夫以宣仁聖德,伊川氏以是陳勉,則臣愚死罪,竊敢以延和聽講事,仰請於今日也,當今民隱不可以更僕數也。倉廩蓋爲民設,而今也虛分實捧,甁罌冬罄,軍布國用之所須,而今也則隣徵族斂,杼柚日空,最是白骨徵布,減傷和氣者也。臣於春疏,敢以實陳,至於釐革之道,非臣淺見之所敢妄議,而竊以損上益下四字,仰溷於字恤仁覆之下也。況今連歲大歉之餘,流亡未盡安接,至於今歲,旱旣初甚,潦又繼淫,懷襄之慘,比前尤酷,以臣鄕里見聞者言之,則十里長郊,盡爲魚窟,一面閭閻,幾皆蛙竈,田旣無秋,宅又無庇,流離蕩柝,殆將無邑,雖守宰之苦心殫力,如蜀犀之李氷,杭堤之蘇軾,恐無着手處耳。上天同雲,無地不然,則區區漆嫠之思,恐未知爲幾箇榮州,貽乙丙宵旰之憂也,此草野臣之瞻天望日,夙宵仰慮者也。竊伏願我殿下,惟以疾敬德諴小民,爲根本做去,則弊瘼漸次消融,墊溺亦可拯救,其要則只在乎敦聖學三字符而已。嗚呼,今日可言之事,固無限,而臣識短神耗,未敢張皇,而姑以目前事言之,今之科弊,何其棼然也?擧子之鑽穴潛窺,曲徑旁趨,而廉隅焉全喪,試券預書,全篇用套,而文體焉都壞,以至會圍之攔入,外製之飛投,而紀綱焉盡隳,夫科文,經學之蠧,而此等數弊,又是科文之賊也。此而不禁,則文風安得以振,士趨安得以正哉?況今初元飾慶之會,莪化方新,槐期漸迫,八域多士,拭目顒瞻,則尤宜益恢公道,快湔流弊。伏願殿下,董飭群工,嚴立科制,以闡一元淸明之政,以答群生顒戴之望焉。臣以遐遠之跡,聾瞽之見,言不知裁,自速猥越之誅,伏惟聖明垂察焉。臣無任云云。省疏具悉。所陳切實,當體念而下款事,令廟堂從長講究施行,爾職已遞矣。
乙未八月初十日辰時,上御熙政堂。藥房入診入侍時,都提調朴宗薰,提調權敦仁,左副承旨閔泰鏞,檢校直閣李景在,假注書李珽,記注官李冀禎·張鉉喆,以次進伏。醫官金漢雋·金殷相·南正吉,進伏楹外訖。上曰,史官分左右。宗薰等進前奏曰,當昨日孝和殿酌獻禮親行,聖慕克伸,勞動旣多,夜間聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。宗薰曰,醫官入診乎?上可之。漢雋等以次診候訖,退伏奏曰,脈候左右三部調均矣。宗薰曰,昨今兩日,日候稍解,而其前則過涼,衣襨之節,必致溫,居處之時,亦勿觸冷,伏望矣。又奏曰,本院年例進上藥蟹,待其成熟,自今以後,限三十次以入矣。上曰,唯。上命史官就座。仍命退,諸臣以次退出。
乙未八月初十日辰時,上御熙政堂。召對入侍時,參贊官沈啓錫,侍讀官李明迪,檢討官宋應龍,假注書尹穳,記注官李冀楨·張鉉喆,各持小學第四卷,史略第一卷,以次進伏訖。上曰,史官分左右,上開小學,讀自伊川先生曰,近世,止以敬爲主也,十遍訖。命陳文義。明迪曰,非但君臣朋友以敬爲主也。書曰,疾敬德,禮曰,毋不敬。今殿下當坐則必敬之,當立則必敬之,對案冊則敬以對之,讀經史則敬以讀之,凡動靜云爲,無所不敬焉。至若君臣之間,亦須敬之,而御衆以寬,則人君之德,當以寬爲主也。臣事君以忠,則人臣之義,亦當以忠爲主也,似此文義,伏願沈潛翫味焉。上曰,下番陳之。應龍曰,君臣之義,如父子之親,朋友之交,兄弟之誼,有曰,鴻毛遇順風,此是君臣相遇之謂也,又曰,擬結金蘭契,此乃朋友相交之謂也。君臣之際,朋友之間,要久之道,只在於一敬字矣。盡其敬而致其敬,則亦豈有不能久之理乎?臣請以講筵言之。朱夫子曰,久然後有徵驗,伏願長久講學,則自有光明之驗矣,體念焉。上曰,參贊官陳之。啓錫曰,上下番儒臣,皆陳敬字之義矣,主敬之工,惟在於專心致一,蓋心不專則無以主敬,殿下臨筵開講之時,以敬爲主,專心於講讀,則十遍之內,必無差誤間斷之歎,如或放心,則句讀之際,不得專精。伏願加意於敬字上用工焉。上掩卷,開史略,命以次輪讀而奏文義。明迪讀自後世至春秋,至宋襄之仁,一遍訖。奏曰,世俗所謂庸愚之人,必曰,宋襄之仁,仁是四德之首,而至於宋襄,則豈眞仁乎哉?善固美名,而徒善無用,恭是禮也,而足恭非禮,拜者敬也,亦有泰拜之嫌,淸者潔也,或有淸虛之譏,廉是君子之風,而於陵之廉,無所用矣。愛是賢人之德,而墨子之愛,無足稱焉,是知宋襄之仁,非仁也。至若聖人之仁,則實爲君德之元符,可不懋哉?伏願留念焉。應龍讀訖奏曰,宋襄之仁,豈可謂之仁乎?覇者假仁義而欲覇諸侯則此非仁也,爲楚所敗則亦非〈仁〉也,其仁如天之仁,帝堯之仁也,邠人曰,仁人之仁,古公之仁也。帝堯之仁,古公之仁,卽是天地生物之心也,伏願澄省焉。啓錫讀訖奏曰,上下儒臣所奏,皆爲切實,臣無容更達矣。上掩卷,命史官就座。仍命退,諸臣以次退出。
上在昌德宮。停常參·經筵。
昭寧園陵上莎草失火後,大殿·大王大妃殿·王大妃殿,內閣·政院·玉堂·藥房口傳問安。答曰,知道。朝廷二品以上·六曹堂上單子問安。答曰,知道。
沈啓錫,以都摠府言啓曰,今日入直內三廳武兼禁軍及軍兵等中日習射技放,請出標信,傳曰,知道。
李景在啓曰,合辭許久闕啓,事甚未安。除在外,未署經外,未肅拜·呈告人員竝卽牌招,何如?傳曰,允。
傳于閔泰鏞曰,孝成殿望祭,兼秋夕祭攝行磨鍊。
李景在啓曰,行大司憲徐耕輔,執義李寅皐,掌令金鍠,持平鄭載慶牌不進,掌令盧時懋,持平金奎瑞在外,監察茶時之意,敢啓。傳曰,知道。
以執義李寅皐,掌令金鍠,持平鄭載慶,司諫黃浩民牌不進罷職傳旨,傳于李景在曰,只推。
李景在啓曰,明日傳香禮房承旨當爲齋宿,而兼都承旨徐憙淳不爲仕進,所當牌招,而拘於廳規,不得請牌,何以爲之?敢稟。傳曰,牌招。
閔泰鏞,以禮曹言啓曰,卽接昭寧園守奉官所報,則去夜二更量,本園園上魂遊石西邊上,意外火起,趁卽撲滅,而延及園上,莎草被燒處,以木尺尺量,則長爲二尺餘,廣爲二尺云矣。莫重園上,有此千萬意外之變,極爲驚悚,慰安祭,不卜日今十三日設行,而政府以下進去奉審後稟處,當日入番守僕等,令本牧嚴囚,失火根因,各別究覈,當該入直官員常時不能審愼之罪,令該府拿問嚴勘,何如?傳曰,允。
沈啓錫啓曰,兼禮曹判書金逌根,以昭寧園園上莎草失火處奉審事,今方出去矣。兼帶訓鍊大將命召,來請還納,何以爲之?而將兵之任,不可一刻無摠察之人,何以爲之?敢稟。傳曰,仍佩往來,御將兼察。
又啓曰,訓鍊大將御將兼察事,命下矣。兼察訓鍊大將趙萬永,卽爲牌招聽傳敎,何如?傳曰,從事官發牌聽傳敎。
以京畿監司金道喜狀啓,果川縣監鄭冑錫,以其將校之棍治,處以自已之被勘,投納印符,擧措駭妄,爲先罷黜,其罪狀令攸司稟處事,傳于閔泰鏞曰,令該曹口傳差出,催捉下送。
吏曹口傳政事,以鄭晩敎爲果川縣監。
以平安監司李紀淵狀啓,德川郡守沈命永身死事,傳于閔泰鏞曰,令該曹口傳,各別擇差,使之明日下送。
備邊司,以閔永勳爲東萊府使。
徐憙淳,以禮曹言啓曰,今十三日行昭寧園慰安祭時,本園兩官當爲備員將事,而守奉官金應弼,方在拿命中,爲先改差,其代令該曹以在京無故人,口傳差出,以爲備員將事之地,何如?傳曰,允。
吏曹口傳政事,以金老商爲昭寧園守奉官。
吏曹口傳政事,兼知實錄事單金履載,兼實錄記注官單金龍洛。
閔泰鏞,以吏曹言啓曰,今此秋夕祭祭官,當爲磨鍊,而除老病公頉,實無推移排比之路,依近年刑官,司饔院官員及時任玉堂塡差以入,而其中時無職名人,令該曹口傳付軍職,何如?傳曰,允。
金景善,以戶曹言啓曰,卽見忠淸監司金在三狀啓啓下者,則德山·靑陽稅穀竝載船一隻,到洪州致敗,敗船監色,沙格情節究覈及兩邑穀主官論罪等事,待具格報來,依定式論列陳聞爲辭矣。謹稽大典通編漕轉條,有曰,致敗處距本官一日程,則拯米及乾劣米,本官獨當改色,今此稅船致敗,雖曰洪州境內,距德山爲十五里,距靑陽爲三十里,則本官自當改色上納,而該道之視同多日行船,越境致敗,循例登聞,有違法典,亦關後弊,該道臣推考,德山·靑陽兩邑稅穀,卽爲改色,不日上納之意,分付該道道臣,何如?傳曰,允。
又以均役廳言啓曰,卽見全羅監司金興根狀啓,則枚擧蝟島僉使孫景瑞,古群山僉使曺壽昌牒呈以爲,兩島漁農,連値歉荒,應稅無路,若因公稅之重,期欲準摠,則畢竟渙散,其勢必至,與其準摠不得而民稅俱失,無寧另加存恤,俾責來效,蝟島稅錢中今年退限條七百兩外一千七十一兩六錢,古群山稅錢中明年復摠條七百六十一兩外四百二十兩,漁戶稍集間竝姑權減事,請令該廳稟旨分付矣。海稅卽給代所需,出入有數,査其新加,頉彼陳廢,俾無減於元摠,事目法意,本自截嚴,而近來稅法蕩然,親現則絶無而僅有,陳頉則年增而歲加,言念國計,誠非細慮,所以有前日之靳許也。今此道啓,至以民稅俱失爲辭,則其在軫民隱之政,有不可一向防塞,而經費亦不可遽減,則有難準數輒施,蝟島稅錢中竝今年退限條一千二百兩,古群山稅錢中竝明年復摠條九百兩,姑令權減,而若其限年,惟當視其豐歉,固不可硬定,而如無一切定限,則亦不無夤緣遷就之弊,特許限三年減摠,使彼島民,得以紓力奠居,而當現之有漏,元摠之見縮,此專由於道臣不能核實之致,申飭道臣,一依事目,另加搜檢,期有準摠之效,無徒煩請之意,分付,何如?傳曰,允。
徐憙淳,以禮曹言啓曰,昭寧園園上失火,出於千萬意外,不勝驚悚,自上當有避正殿,減膳三日之節,依例磨鍊節目以入之意,敢啓。傳曰,知道。
沈啓錫,以兵曹言啓曰,宣傳官趙熙錫,景福宮衛將金信喆·邊弘奎,慶熙宮衛將金正賢,俱以病難供職,呈狀乞遞,竝改差,何如?傳曰,允。
又以禁衛營言啓曰,今八月初十日本營諸將官射講時,哨官趙義鎭·安愼良·白性鎭,三技俱爲無分,依定式竝汰去之意,敢啓。傳曰,知道。
李景在,以義禁府言啓曰,時囚罪人李勉大杖一百流三千里定配照律公事判付內,依允,功減一等事,命下矣。李勉大功減一等,杖一百收贖,告身盡行追奪,黃海道遂安郡位羅驛,徒三年定配,而以議啓內辭意,具罪目依例發遣府書吏,押送配所,何如?傳曰,允。
刑曹啓目,罪人金碩本以凶狡之類,敢生希覬之心,替入壽進宮內,三次放火等情節,旣已箇箇承款,旣係一律,報議政府詳覈施行,何如?判付。啓,依允。
刑曹啓目粘連,鐵山鄭奉伊獄事段,子爲父隱,人理卽然,替母自當,咸稱其孝,獄情疑眩,不必更覈,而道臣所請,實有意見,上裁,何如?判付。啓,依回啓施行爲良如敎。
又啓目粘連,熙川梁致浩獄事段,燈檠板之揮打致死,梁致浩之初招自服,則鬪鬨札因,傷損緊歇,不須更論,如法償命,而卽地請償,視死如歸,至呼隻子,甘心受打,似此獄情,付之惟輕,而律無可據,事係變例下詢大臣處之,何如?判付。啓,依允。又啓目粘連,中和金京甲獄事段,房內之人,推擠一人,與門外人相迫,縱有看證,金光哲之立證,而服麻油禱家神,執症旣不眞的,道臣疏放之請,恐合欽恤之義,而人命至重,獄體莫嚴,上裁,何如?判付。啓,依回啓施行爲良如敎。又啓目粘連,平壤韓德兼獄事段,往日無怨,近日無讐,則揮刀腸出,當下致死,有心無固,不可論,訊推取服,何如?判付。啓,依允。又啓目粘連,順川李成念獄事段,初檢則曰,折項,覆檢則曰,氣絶,兩檢實因,未能歸一,故道臣以此起款,而無論折項與氣絶,安頭巨死則死矣依前訊推,期於得情,何如?判付。啓,依允。又啓目粘連,安州邊京祿獄事段,昏夜滾鬪,衆人雜遝,則瓦片之落自誰手,無以認得,邊京延前已致死,京祿今又償命,則殆近一死兩償,如此獄情,多從惟輕,而獄體至重,上裁,何如?判付。啓,依回啓施行爲良如敎。又啓目粘連,京囚姜召史段,或以平問,或加刑訊,三次盤詰,一向呑吐,情節無路覈得,獄案依前涉疑,更爲下詢大臣處之,何如?判付。啓,依允。
上在昌德宮。停常參·經筵。
李景在啓曰,行大司憲徐耕輔,執義李寅臯未肅拜,掌令金鍠,持平鄭載慶呈辭,掌令盧時懋,持平金奎瑞在外,監察茶時之意,敢啓。傳曰,知道。
又啓曰,明日傳香禮房承旨當爲齋宿,兼都承旨徐憙淳,纔已須資出去矣,所當牌招,而拘於廳規,不得請牌,何以爲之?敢稟。傳曰,吏·禮換房。
吏曹口傳政事,以兪碩柱爲德川郡守。
李景在,以義禁府言啓曰,昭寧園守奉官金應弼拿問嚴勘事,傳旨啓下矣。金應弼方在直所云,依例發遣府羅將,待替直後拿來,何如?傳曰,允。
又以義禁〈府〉言啓曰,京畿監司金道喜狀啓內,果川縣監鄭冑錫爲先罷黜,其罪狀令攸司稟處事,啓下矣。鄭冑錫今方待命,拿囚之意,敢啓。傳曰,知道。
又以義禁府言啓曰,忠淸監司金在三狀啓內,洪州牧使洪徹榮爲先罷黜,其罪狀令攸司稟處事,啓下矣。洪徹榮時在任所云,依例發遣府羅將拿來,何如?傳曰,待待命拿囚。
上在昌德宮。停常參·經筵。
自申時至人定,灑雨下雨,測雨器水深一分。
自人定至夜三更,灑雨下雨,測雨器水深二分。
沈啓錫啓曰,行大司憲徐耕輔,執義李寅皐未肅拜,掌令金鍠,持平鄭載慶差祭,掌令盧時懋,持平金奎瑞在外,監察茶時之意,敢啓。傳曰,知道。
閔泰鏞啓曰,副應敎李㙽,副校理金錫淳,修撰宋能圭,副修撰權溭在外,副校理李明廸,修撰宋應龍,副修撰洪祐喆差祭,玉堂上下番俱空,事甚未安。應敎徐戴淳,校理沈宜升·李公翼,竝卽牌招,推移入直,何如?傳曰,允。
傳于閔泰鏞曰,奉審大臣以下留待。
傳于閔泰鏞曰,奉審大臣以下入侍。
以應敎徐戴淳,校理沈宜升·李公翼牌不進罷職傳旨,傳于閔泰鏞曰,只推。
以京畿監司金道喜狀啓,昭寧園莎草失火,萬萬驚悚,常時不能察飭,惶恐待罪事,傳于閔泰鏞曰,勿待罪事,回諭。
閔泰鏞,以禮曹言啓曰,昭寧園園上失火,自上避正殿,減膳三日而止事,已爲磨鍊啓下矣。三日之限,止於今日,來十四日還御正殿,復常膳等事,知委擧行,何如?傳曰,允。
閔泰鏞,以成均館大司成意啓曰,本館入直久任郞廳外,他郞不得入直,若有代員替直之事,則草記代直事,曾有定式矣。司成白東奎,直講權馦·朴龍九俱爲差祭,時無入直之員,以他郞官姑爲代直,何如?傳曰,允。
沈啓錫,以禁衛營言啓曰,本營字內崇禮門東邊第一城廊近處體城三間許頹圮處,今已畢築,把守軍兵,依例撤罷,女墻仍爲始築之意,敢啓。傳曰,知道。
乙未八月十三日未時,上御熙政堂。大王大妃殿垂簾,昭寧園失火處奉審大臣以下入侍時,左副承旨閔泰鏞,假注書黃晦瑛,記注官李冀楨,別兼春秋徐憲淳,左議政洪奭周,兼禮曹判書金逌根,觀象監提調朴周壽,繕工監提調李止淵,以次進伏訖。上曰,史官分左右。奭周進前奏曰,秋序已半,近日日氣不調,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大王大妃殿曰,莫重園上,意外失火,被燒大小,無論如何,驚悚實爲萬萬。奭周曰,臣等馳詣詳細看審,失火處圖形入啓矣。大王大妃殿曰,狀啓圖形,雖已見之,第爲詳陳也。奭周曰,以營造尺尺量,則瑩域下被燒處爲四尺許,延及瑩域上隅者,亦爲四尺許,而廣則雖有相異,亦不出四尺內外矣。當日二更時,園守僕適往入直官所住處,歸路望見園上有火光,蒼黃呼告,相率登聚,旋卽撲滅,實爲萬幸。若値夜深人靜之時,則實不知至於何境,下情之驚懍,無容爲言矣。大王大妃殿曰,失火根因,果有端緖耶?奭周曰,以地形觀之,深山半夜,人跡罕到,樵牧來往,亦無可論,而且燼餘枯柴乾葉,明有爇薪之迹,守僕輩收置以示,故奉審諸臣等俱目擊矣,不可不到底究覈,以施當律矣。大王大妃殿曰,事關莫重,不可尋常究治,而近來捕校輩擧皆不善跟捕云。各別擇定,使之譏詗,可也。奭周曰,以事體言之,則固當京外合力譏捕,而京捕校出送則慮或爲弊之端,使畿營專意擧行,期於捉得,而地方官卽楊州,以討捕衙門,亦有捕校矣。奭周曰,沿路農形,或有耕而不穫者,或有穗而未成實者,所見甚悶,而其中高陽爲甚,此雖年災之通患,此邑則山陵之役,往來爲弊,亦不無害農之端,其在顧恤之道,不可無區別之典,玆敢仰達矣。大王大妃殿曰,年事如是,言念民情,誠爲沓沓,從當有別般區劃也。奭周曰,今番初試,慈敎截嚴懇惻,出榜後所聞無用私云,幸甚,而隨從輩禁斷之節,奉承令飭,靡不用極,而別無顯勝之效,臣切慙悚,如干見捉,亦姑未詳虛實,故令該曹詳査科治,不必更爲煩稟矣。見今大科當前,比諸監試,尤爲自別,伏願臨時更加另飭,使之益勉,以示朝家恢公之地似好矣。大王大妃殿曰,近來紀綱解弛,致有此科弊,良可歎也,從當更飭矣。大王大妃殿曰,大臣就座。止淵進前奏曰,慕華館楊經理去思碑改刻事,前已筵稟矣。今方始役,改刻之際,不可不追記其實文則以文衡撰出,書則令卿宰中善書者書寫,而此雖非啓下事,當塡以奉敎撰,奉敎書,故敢此仰達矣。大王大妃殿曰,唯,上命史官就座。仍命退,諸臣以次退出。
上在昌德宮。停常參·經筵。
傳于閔泰鏞曰,禮房承旨馳詣宗廟·永寧殿·永禧殿·景慕宮,奉審摘奸,仍詣受香諸處,一體奉審摘奸以來。
閔泰鏞啓曰,玉堂上下番俱空,事甚未安。應敎徐戴淳差祭,校理沈宜升·李公翼,旣有只推之命,竝卽牌招入直,何如?傳曰,允。
以校理沈宜升·李公翼牌不進罷職傳旨,傳于閔泰鏞曰,只推。
閔泰鏞啓曰,玉堂上下番俱空,事甚未安。校理沈宜升·李公翼,旣有只推之命,竝更牌招入直,何如?傳曰,允。
兵曹口傳政事,副司果單朴長輿。
閔泰鏞,以奎章閣言啓曰,明日卽奎章閣·演慶堂今望奉審日次,臣等進詣擧行之意,敢啓。傳曰,知道。
又以禮曹言啓曰,昭寧園園上莎草失火處修改,令該曹擇吉擧行事,奉審狀啓啓下矣。修改日字,問于日官,則以爲,酉坐園寢,今年內有拘忌,無以擇吉云。莫重修改,不得趁時擧行,雖極悚悶,事勢旣如是,則今年內不得遽議,姑先以乾莎,隨便蓋覆,修改之節,待開春擇吉擧行,何如?傳曰,允。
沈啓錫,以都摠府言啓曰,今日入直內三廳武兼禁軍及軍兵等當爲中日習射技放,而國忌正日相値,不得設行之意,敢啓。傳曰,知道。
又以義禁府言啓曰,京畿監司金道喜狀啓內,楊州牧使柳基常,原定兼官抱川縣監沈興祖罪狀,竝令攸司稟處事,啓下矣。柳基常前以他罪,方在就囚中,待開坐捧供,沈興祖時在任所云。依例發遣府羅將拿來,何如?傳曰,待待命拿囚。
又以義禁府言啓曰,忠淸監司金在三狀啓內,靑陽縣監李象斗爲先罷黜,其罪狀令攸司稟處事,啓下矣。李象斗時在任所云,依例發遣府羅將拿來,何如?傳曰,待待命拿囚。
上在昌德宮。停常參·經筵。
藥房都提調朴宗薰,提調權敦仁,右承旨兪章煥啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
沈啓錫啓曰,合辭許久闕啓,事甚未安。除在外·未署經·差祭外,未肅拜·呈告人員,竝卽牌招,何如?傳曰,允。
又啓曰,備邊司郞廳來言,今日賓廳日次,而領議政未差,左議政洪奭周有身病,右議政朴宗薰無時急稟定事,不得來會云矣,敢啓。傳曰,知道。
傳于閔泰鏞曰,晝茶禮當自內親行矣,該房知悉。
閔泰鏞,以內醫院都提調提調意啓曰,副提調徐憙淳今日問安,不爲仕進,卽爲牌招,何如?傳曰,允。
兪章煥啓曰,今日晝茶禮親行時,承旨當爲備員,兼都承旨徐憙淳,左承旨李景在,所當牌招,而拘於廳規,不得請牌,何以爲之?敢稟。傳曰,牌招。
以校理沈宜升·李公翼再牌不進罷職傳旨,傳于徐憙淳曰,只推。
徐憙淳啓曰,玉堂上下番俱空,事甚未安。校理沈宜升·李公翼旣有只推之命,與應敎徐戴淳,副校理李明廸,修撰宋應龍,竝卽牌招,推移入直,何如?傳曰,允。
徐憙淳啓曰,明日傳香禮房承旨當爲齋宿,而左副承旨閔泰鏞纔已須資出去矣。卽爲牌招,何如?傳曰,允。
傳于金景善曰,領敦寧永平·原州等地掃墳時,給由馬,澆奠床備給。
傳于徐憙淳曰,政官牌招開政。
有政。吏批,判書金學淳進,參判朴齊聞,參議沈宜臣牌不進,兼都承旨徐憙淳進。以朴有壽爲漢城庶尹,李寅在爲社稷令,成道默爲洪川牧使,金章淳爲靑陽縣監,東萊府使單閔永勳,贈吏參徐應輔贈吏判例兼,知事徐憙淳考。
沈啓錫,以備邊司言啓曰,科場申飭,自來截嚴,今番慈敎,尤何等諄複,而監試一二所隨從雜亂之弊,猶復如前,不善董飭之罪,臣實爲首,誠不勝萬萬悚懍。東堂開場,又在迫近,其所操束之方,謹當倍加惕念,而日前試圍,分遣本司郞廳摘奸矣。二所進去郞廳李儒城,諸般擧行,最爲不勤,不惟不能捉得奸狀,顯有容護干涉之跡,聽聞所及,狼藉難掩,其在懲一勵百之政,不可無別樣嚴勘,爲先汰去,令該府拿問處之,何如?傳曰,允。
大王大妃殿,傳于李景在曰,苟有一分紀綱,身爲摘奸郞廳,寧有如許無嚴之習?令該府拿問嚴勘,施以加倍之律。
兵批,判書金在昌進,參判李嘉愚病,參議申在獻入直進,參知李竣祜病,右副承旨沈啓錫進。啓曰,知訓鍊今當差出,而當品中可擬之人乏少,從二品竝擬,何如?傳曰,允。以金魯敬爲都摠管,李惟秀爲知訓鍊,閔致默爲宣傳官,吳守根·辛鎭國爲景福將,羅應純爲慶熙將,權誨爲訓鍊僉正,李容象·李光秀爲備邊郞,金相宇爲水原中軍,副護軍單趙熙錫。
徐憙淳,以吏曹言啓曰,因全羅監司金興根狀啓興陽縣監尹守鳳,以覲親事,受由上京,已過兩朔,尙不還任,見今秋務漸殷,檢田在卽,此際曠官,一時可悶,令該曹催促下送事,啓下矣。自臣曹催促,則親病沈重,不得下去云。其親病旣如是,則有難强令還任,改差,何如?傳曰,允。
吏批,再政。以趙箕淳爲工曹正郞,金錫喜爲司宰僉正,洪守一爲長陵令,朴醇壽爲景慕宮令,李錫遠爲興陽縣監。
兵批,再政。以洪大赫爲宣傳官,鄭得用爲訓鍊判官,趙邦和爲武兼,同知單吳守根,副護軍單李鐸遠。
李景在啓曰,行大司憲徐耕輔,執義李寅臯,掌令金鍠牌不進,掌令盧時懋,持平金奎瑞在外,持平鄭載慶差祭,監察茶時之意,敢啓。傳曰,知道。
以執義李寅臯,掌令金鍠,司諫黃浩民,獻納嚴錫履牌不進罷職傳旨,傳于李景在曰,只推。
以左副承旨閔泰鏞牌不進罷職傳旨,傳于兪章煥曰,只推。
以吏曹參議沈宜臣牌不進罷職傳旨,傳于徐憙淳曰,只推。
以應敎徐戴淳,校理沈宜升·李公翼,副校理李明廸,修撰宋應龍牌不進罷職傳旨,傳于徐憙淳曰,只推。
閔泰鏞,以奎章閣言啓曰,景慕宮·望廟樓今望奉審,無頉之意,敢啓。傳曰,知道。
又以禮曹言啓曰,卽接京畿監司金道喜移文,則以爲,陽城縣鄕校聖殿正間滲漏樑木折傷,不可不及今修改,告由移還安祭香祝,自本曹啓稟下送云矣。陽城縣鄕校聖殿修改時先告事由移還安祭香祝,卽令該司照例磨鍊下送,從便卜日設行之意,竝爲分付,何如?傳曰,允。
又以禮曹言啓曰,卽接山陵參奉所報,則今八月十九日增廣文科初試時,兩參奉及執事忠義俱爲觀光云矣。忠義假官,依前例自臣曹別單單付以入,而參奉代假官一員,令該曹口傳差出,以爲替直之地,何如?傳曰,允。
又以禮曹言啓曰,卽接伊川幼學申在旻所志,則以爲,同生兄在晟,嫡妾俱無子,以同生弟在顯第二子斗陳,欲爲繼後,兩家相議完定,而未及禮斜,在晟夫妻俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長申在旻所訴旣如此,依定式申在顯第二子斗陳,立爲申在晟之後,何如?傳曰,允。
沈啓錫,以備邊司言啓曰,卽見咸鏡監司曺鳳振狀啓,則以爲,見今乖沴熾蔓,瘡痍未蘇,兼値科場策應多端,此時行部,貽弊可悶,今秋北巡姑爲停止事,請令廟堂稟處矣。春秋巡部,法意有在,而災歲擾民,亦所當念本道飢沴之形,北關較甚於南關,道臣停巡之請,必有所斟量而然。今秋北巡,許令依所請停止,何如?傳曰,允。
沈啓錫以訓鍊都監·禁衛營·御營廳言啓曰,御營廳字內丹鳳門東邊宮墻四間許頹圮處,今八月十六日爲始,三營合力改築之意,敢啓。傳曰,知道。
義禁府啓目粘連,向前柳基常亦,社壇守護,何等愼嚴,而以致被燒之境,其不能審飭之罪,在所難免,以此照律,何如?判付。啓,依允。又啓目粘連,向前孟明淳亦,還穀虛勘,至過三千餘石是白乎則,配錮之典,自有定式,以此照律,何如?判付。啓,依允。又啓目粘連,向前鄭埴亦,實因做錯,事極駭然,揆以獄體,難免當律,以此照律,何如?判付。啓,依允。又啓目粘連,向前徐用輔亦,失火之由,晩報該府,身爲部官,溺職之罪,有難參恕,以此照律,何如?判付。啓,依允。又啓目粘連,向前李啓重亦,享需所用,何等審愼,而進排果品,至於傷損,不能檢飭之罪,在所難免,以此照律,何如?判付。啓,依允。又啓目粘連,向前李重榮段,漕船裝發,以致晩時,揆以法例,誠極可駭,以此照律爲白乎旀,朴來永段,稅船致敗,旣在掌內,不善護送之罪,在所難免,依本律罷黜勘放,何如?判付。啓,依允。
大護軍金履載疏曰,伏以,臣以無似,向忝居留之任,才疎識闇,不能事事,隨處顚錯,自速愆殃,納符之後,旋有大臣之奏罷,一則曰,專擅,二則曰,踰越,卽無論事大小得失,專擅則犯分也,踰越則蔑法也。凡有官守,迺不虔共于厥職,犯分蔑法,則率以官刑,合置何辟,臣方以罪大勘薄,益懷惶恧蹙蹙,靡所容措。不意收敍,出於特旨,實錄之銜,亦復還差,臣固當祗肅恩命,竭蹶趨事之不暇,而顧負重辜,倖逭嚴誅,不思泥首而訟愆,乃復束帶而供職,則臣所不敢,人且謂何?玆敢冒陳短章,仰瀆崇嚴。伏乞聖明,俯垂鑑諒,亟命選部,永削仕籍,仍令攸司,更擬當勘之律,俾朝綱得伸,私分獲安,千萬幸甚。臣無任云云。答曰,省疏具悉。向來論罷,出於官箴,何必深引乎?
兼都承旨徐憙淳疏曰,伏以,流光嬗變,秋序已殷,伏惟聖心皇瞿,撫時增慟,而孝和殿親酌禮成,誠展報本,宸慕僾然,益復如新。凡今盈庭臣僚,孰不感古愴今,擧切於戲之思,而況臣以昔日邇密之蹤,叨是日近侍之列,周旋於焄蒿悽愴之間,昵覲於盥薦興頫之際,執事與榮,微忱少伸,若驚若喜,心無止屆,自不禁淸淚之無從,豈意以臣之職忝該房?宸判特下,恩資有命,與顯相諸臣,一例蒙恩,臣聞命惝怳,歷日震惕,益不知所以自措,方擬控籲,仰請恩諒,際伏聞西園失火之報,上下驚悚,義先感簉,又値齋直,召牌儼臨,冒昧一肅,諒不獲已,而退自循省,益增靦汗,亦不敢以已肅而固有之也。臣本無似,靡所短長,徒藉先蔭,幸逢明時,偏荷我兩先朝不世之殊遇,涵濡於雨露之澤,衣被於日月之光,淸塗華轍,不離禁近之班,彯纓結綬,猥從大夫之後,居然二十年如一日,點檢成就,咸歸大造,感激圖報,彝性所同,而出入禁闥,未有一言之獻替,宣力四方,未有一事之裨補,每懷慙懼,如集于木,而自遭攀髯之痛,莫遂蓐蟻之願,頑然苟活,萬念灰冷,一切榮觀,尤非夢寐之所到,而今乃夤緣事會,反爲媒寵之歸,俯仰今昔,感愧交集,況臣所叨之資,卽淸朝之峻秩也。班隆八座,位逼三孤,自古膺是簡者,或以德進,或以才用,敷納則以言,明試則以功,遴選之重,與他逈異,雖以耆舊宿望,莫不逡巡退讓,不敢遽然承當,則臣年未服政,材乏需時,而擢之群望之外,置諸九卿之末,臣身僥濫,猶屬私憂,其爲累一初則哲之明,致八方觀聽之惑,復豈細故也哉?惟名與器,明王所愼,量而後入,昔賢攸戒,參倚公私,冒膺無望,玆敢披瀝衷懇,仰瀆崇嚴。伏乞聖慈,俯垂鑑諒,仰稟東朝,特收臣新授資憲階,俾公器重而私分安焉。臣無任云云。答曰,省疏具悉。卿其勿辭行公。
行護軍朴永元疏曰,伏以,臣有目下切悲之私情,不得不冒昧陳籲,仰冀曲諒之恩,臣以孤露餘生,終鮮兄弟,只有一姊,相依爲命,不幸遭尙右之慼,窀穸之事,涓日在卽,臨壙一設,卽情理之不容已者,顧今大比未訖,況有向日飭敎,凡百在廷,不敢言私乞暇,而今臣以其情則孔懷之切也,以其程則由旬之近也。臣安得徒懷嚴畏,自沮於體下敦倫之政也哉?伏乞天地父母,特垂矜念,許臣六七日之暇,俾伸至情,千萬幸甚。臣無任云云。答曰,省疏具悉。所請依施。
行護軍李羲肇疏曰,伏以,居諸易得,秋序又半,伏惟孝思皇皇,益復如新,孝和殿誕辰載回,殷禮親將於獻酌,永慕克伸於見羹,情文允叶,聖孝增光,臣於是日,猥廁駿奔之列,仰瞻愀僾之容,昵近周旋,執事與榮,退伏私次,寸忱耿結,千萬不自意,伏奉傳旨下者,以臣爲嘉善大夫,臣震恐恧縮,罔知攸措。臣本骩骳湔劣,最居人下,淸朝器使,無足備數,而釋褐二十有三年,夤緣倖會,滾到下大夫之列,拂試雖勤,曾無一能之足稱,敡歷雖久,亦乏寸長之著見,內自循省,居常愧赧,今焉蒲質已衰,薪憂轉痼,散地奉公,尙無彈束之望,榮塗進步,初非夢想攸到,況此卿月之秩,先王所以命有德而章有功者也?之德之功,臣何嘗一毫髣髴,而迺玆誤恩,忽侈於臣,竊惟我殿下,當此日而行此禮,乃以漢原寢感露之衷,特推宋郊壇加秩之恩。第伏念,官方莫重於卿秩,王政必愼於賞典,賞以懋實,而無其實則濫授也,官以命德,而無其德則冒膺也。上或濫授,下或冒膺,則非特上下胥失,玷累晠化,諒非細故,顧臣之暫時周旋於殿陛之間,不過享班之備員而已。有何勞勩之可紀,而今此非分之恩賞,至及無似之賤踪,臣聞命以來,今爲屢日,而寢食靡甘,彌切悚懼之忱,早夜自量,實無趨膺之道,玆敢披瀝陳章,仰瀆崇聽。伏乞聖明,念名器之不可誤授,諒臣言之非出飾讓,亟收新命,俾安賤分,不勝大願。臣無任云云。答曰,省疏具悉。卿其勿辭行公。
乙未八月十五日辰時,上御熙政堂。藥房入診入侍時,都提調朴宗薰,提調權敦仁,右承旨兪章煥,檢校待敎趙斗淳,假注書李珽,記注官全國憲,別兼春秋金大根,以次進伏,醫官金時中,金珪·南正吉,進伏楹外訖。上曰,史官分左右。宗薰進前奏曰,今日卽秋夕也,夜過望祭,秋序已半,朝氣似涼,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。宗薰曰,醫官入診乎,上可之。時中等以次診候訖,退伏奏曰,脈候左右三部調均矣。宗薰曰,近聞領敦寧欲作焚黃之行,而蓋以將任之職,呈辭出去,亦無其例,意欲緣臣警咳,故敢此仰達,而發行之際,宜有政院啓稟,至於從便與仍牌,當俟處分矣。上曰,唯。上命大臣就座。仍命退,諸臣以次退出。
乙未八月十五日午時,上詣孝成殿。晝茶禮親行入侍時,兼都承旨徐憙淳,左承旨李景在,右承旨兪章煥,左副承旨閔泰鏞,右副承旨沈啓錫,同副承旨金景善,假注書李珽·黃晦瑛,記注官全國憲,別兼春秋朴齊憲,提學趙寅永·徐有榘,原任直提學鄭元容·鄭基善,檢校待敎趙斗淳,以次侍立。時至,通禮跪啓請出次,上具衰服,出自廬次,詣板位。通禮跪啓請俯伏哭,上俯伏哭,少頃,止哭興行四拜禮訖。上詣盥洗位,盥洗訖,仍詣香案前跪,憙淳奉香,景善奉爐,上三上香訖,憙淳執盞跪進,上受盞授景善,奠靈座前,章煥·泰鏞以次獻盞訖,上降復位,俯伏。少頃,止哭興,行四拜禮訖,通禮導上還齋殿,諸臣以次退出。
上在昌德宮。停常參·經筵。
李景在啓曰,合辭許久闕啓,事甚未安。除在外·未署經外,未肅拜·呈告人員,竝旣牌招,何如?傳曰,允。
又啓曰,左副承旨閔泰鏞,今日不爲仕進,卽爲牌招,何如?傳曰,允。
以校理沈宜升·李公翼,副校理李明迪,修撰宋應龍牌不進罷職傳旨,傳于金景善曰,只推。
金景善啓曰,玉堂上下番俱空,已至多日,事甚未安。應敎徐戴淳,校理沈宜升·李公翼,副應敎李明迪,修撰宋應龍,旣有只推之命,與副修撰洪祐喆,竝卽牌招,推移入直,何如?傳曰,允。
以左副承旨閔泰鏞牌不進罷職傳旨,傳于兪章煥曰,只推。
兪章煥啓曰,明日傳香,禮房承旨當爲齋宿,左副承旨閔泰鏞,旣有只推之命,更爲牌招,何如?傳曰,允。
傳于兪章煥曰,閣圈爲之。
兪章煥,以奎章閣言啓曰,閣圈爲之事,命下矣。提學趙寅永·徐有榘,檢校待敎趙斗淳,竝卽牌招,以爲會圈之地,何如?傳曰,允。
又以奎章閣言啓曰,直閣·待敎,今當會圈,而直閣·待敎會圈時,提學·直提學全數進參,有故則各一員進參,如或不備,則稟旨變通事載節目矣。直提學朴永元受由在外,一員未差,時無入參之員,原任中一員,檢校差下,使之進參,何如?傳曰,允。
傳于兪章煥曰,原任直提學徐憙淳,檢校差下。
兪章煥,以奎章閣言啓曰,原任直提學徐憙淳,檢校差下事,命下矣。卽爲牌招,以爲同參會圈之地,何如?傳曰,允。
兪章煥啓曰,閣圈爲之事,命下矣。政官牌招開政,何如?傳曰,允。
又啓曰,吏曹判書金學淳,參判朴齊聞,參議沈宜臣牌不進推考傳旨及罷職傳旨,今方捧入。而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
有政。吏批,判書金學淳牌不進,參判朴齊聞進,參議沈宜臣牌不進,同副承旨金景善進。啓曰,判書金學淳,參議沈宜臣竝牌不進,小臣獨政未安,何以爲之?敢稟。傳曰,仍爲之。以李章鉉爲禁府都事,吳肯默爲漢城主簿,金鑅爲掌樂主簿,李根天爲氷庫別提,姜必魯爲瑞山郡守,曺圭振爲靈巖郡守,李公翼爲直閣,金洙根爲待敎,贈兵參李漢興贈兵判例兼,承旨李垕祥贈戶判例兼,已上知訓鍊李惟秀兩代。
兵批,兼判書金在昌,參判李嘉遇病,參議申在獻入直進,參知李竣祜病,右副承旨沈啓錫進,同知單辛鎭國。
吏批,再政。兼直閣單李公翼,兼校書效理單李公翼,弘文正字單金洙根,兼校書正字單金洙根,兼待敎單金洙根。
李景在啓曰,行大司憲徐耕輔,執義李寅皐,掌令金鍠,持平鄭載慶牌不進,掌令盧時懋,持平金奎瑞在外,監察茶時之意,敢啓。傳曰,知道。
以執義李寅皐,掌令金鍠,持乎鄭載慶,司諫黃浩民,獻納嚴錫履牌不進罷職傳旨,傳于李景在曰,只推。
以左副承旨閔泰鏞再牌不進罷職傳旨,傳于金景善曰,只推。
以吏曹參議沈宜臣再牌不進罷職傳旨,傳于兪章煥曰,只推。
兪星煥,以奎章閣言啓曰,新除授直閣李公翼,待敎金洙根,事當卽爲牌招,而時値夜深,竝待開門牌招察任,何如?傳曰,允。
又以奎章閣言啓曰,檢書官番次苟艱,前檢書官元有永,兼檢書官差下,令該曹口傳付軍職,使之冠帶常仕,何如?傳曰,允。
兵曹口傳政事,副司果單元有永。
兪章煥以孝成殿享官意啓曰,今此慶科文科初試時,參奉洪秉大·洪羲人,忠義李允榮·朴基喆·李濟商·尹榮翼,皆爲赴擧矣。自今十八日,至二十三日參奉代假官一員,忠義代假官二員,令該府依例差出,以爲致齋代直之地,何如?傳曰,允。
沈啓錫,以兵曹言啓曰,今八月十七日,武臣堂上朔試射日次,而以國忌齋戒相値,不得爲之之意,敢啓。傳曰,知道。
又以御營廳言啓曰,本廳哨官李南輔,身病猝重,勢難察任,改差,何如?傳曰,允。
義禁府照目粘連,楊州牧使柳基常矣本府議啓內,社壇守護,何等愼嚴,而以致被燒之境,其不能審飭之罪,在所難免,以此照律,罪笞五十收贖,解見任別敍私罪,奉敎依允爲旀,功減一等。又照目粘連,天安前郡守鄭埴矣本府議啓內,實因做錯,事極駭忽,揆以獄體,難免當律,以此照律,罪杖六十收贖,奪告身一等私罪,奉敎依允。又照目粘連,狼川前前縣監孟明淳矣本府議啓內,還穀虛勘,至過三千餘石是白乎則,配錮之典,自有定式,以此照律罪,告身盡行追奪,徒三年定配,又五年禁錮私罪,奉敎依允。又照目粘連,中部都事徐用輔矣本府議啓內,失火之由,晩報該府,身爲部官,溺職之罪,有難參恕,以此照律,罪笞四十收贖,附過還職私罪,奉敎依允爲旀,功儀各減一等。又照目粘連,掌苑署進排官李啓重矣本府議啓內,享需所用,何等審愼,而進排果品,至有傷損,不能檢飭之罪,在所難逭,以此照律,罪笞五十收贖,解見任別敍私罪,奉敎依允爲旀,功儀各減一等。又照目粘連,南海兼任靈巖郡守李重榮矣本府議啓內,漕船裝發,以致晩時,揆以法例,誠極可駭,以此照律,罪杖八十收贖,奪告身三等私罪,奉敎依允爲旀,功減一等爲良如敎。又啓目,楊州牧使柳基常,兼任抱川縣監沈興祖等原情云云。問目內辭緣,泛稱遲晩,柳基常段,所當請刑是白乎矣,曾經閫帥勿爲請刑,載在大典通編,議處,沈興祖段,刑推得情,何如?判付。啓,依允爲旀,沈興祖段,除刑推議處爲良如敎。又啓目,果川縣監鄭冑錫原情云云。問目內辭緣,泛稱遲晩,刑推得情,何如?判付。啓,除刑推議處爲良如敎。又啓目,文義兼任燕岐前縣監鄭鶴濟原情云云。問目內辭緣,泛稱遲晩,刑推得情,何如?判付。啓,除刑推議處爲良如敎。又啓目,昭寧園守奉官金應弼原情云云。傳旨內辭緣,泛稱遲晩,刑推得情,何如?判付。啓,除刑推議處爲良如敎。又啓目,備邊司郞廳李儒城原情云云。傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付。啓,依允。
上在昌德宮。停常參·經筵。
沈啓錫啓曰,來二十一日,朝參日次,而宣陵忌辰祭齋戒相値,頉稟之意,敢啓。傳曰,知道。
又啓曰,行大司憲徐耕輔未肅拜,執義李寅皐,掌令金鍠,持平鄭載慶呈辭,掌令盧時懋,持平金奎瑞在外,監察茶時之意,敢啓。傳曰,知道。
徐憙淳啓曰,來二十一日,輪對日次,而宣陵忌辰祭齋戒相値,頉稟之意,敢啓。傳曰,知道。
又啓曰,左承旨李景在,右承旨兪章煥,左副承旨閔泰鏞,今日不爲仕進,竝卽牌招,何如?傳曰,允。
以左承旨李景在,右承旨兪章煥牌不進罷職傳旨,傳于閔泰鏞曰,只推。
沈啓錫,以備邊司言啓曰,文武科初試開場隔日,本司郞廳,當爲分遣摘奸,一員未差之代,令該曹口傳付軍職,以爲備員擧行之地,何如?傳曰,允。
兵曹口傳政事,副司正單白樂賢。
閔泰鏞,以奎章閣言啓曰,新除授直閣李公翼,待敎金洙根,敎旨安寶次,濬哲之寶請出之意,敢啓。傳曰,知道。
沈啓錫,以都摠府言啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
又以都摠府言啓曰,副摠管李存敬,以禁衛中軍,本營諸將官射會監試事,南別營晝仕出去之意,敢啓。傳曰,知道。
閔泰鏞,以禮曹言啓曰,卽接宗廟署所報,則今此增廣文科初試時,本署官員,俱爲觀光云矣,依定式以本曹佐郞卓宗述,假官差送,以爲代直後赴試之地,何如?傳曰,允。
又以禮曹言啓曰,卽接永禧殿官員,景慕宮官員所報,則今此增廣文科初試時,本殿本宮官員,俱爲觀光云矣。依定式假官各一員,令該曹以成均館官員,口傳啓下,以爲代直後赴試之地,何如?傳曰,允。
又以禮曹言啓曰,卽接孝和殿參奉所報,則今此增廣文科初試時,兩參奉,俱爲觀光云矣,假官一員,令該曹口傳啓下,以爲代直後赴試之地,何如?傳曰,允。
沈啓錫,以兵曹言啓曰,宣傳官李顯英,病難供職,呈狀乞遞,改差,何如?傳曰,允。
又以備邊司言啓曰,卽見戶曹所報,則明春宗廟增建之役,將爲擧行,而以今曹勢,萬無推移措備之道,前請未區劃條及今番所用之需,無論京外衙門錢穀,限十五萬兩,趁卽稟劃,以爲取用之地爲辭矣。以今度支事勢,實難專責,以莫重莫大之役,而京外錢穀,擧皆枵然,準數許劃,亦無其路,第以惠廳木一百同,禁衛營錢一萬兩,華城外帑庫封不動錢五千兩,嶺南所在戶曹句管金井山城穀折米一千石,本司句管私賑穀折米一千石,架山外城藥丸穀折米一千石,左兵營山城穀折米二千石,湖南所在本司句管山城軍餉穀折米二千石,餘軍布作米一千石,賑廳句管羅舖穀折米二千石,湖南所在本司句管各名穀會錄耗中折米五千石劃送,使之取用,何如?傳曰,允。
又以備邊司言啓曰,水原句管各道穀見縮條,今年耗米一千二百二十五石零,蕩債給代穀六百石,廣州句管關西·湖南穀見縮條,甲午耗米三百二十石零,松都句管關西穀今年耗代條二千石,自各該府,報請給代矣。各管支放穀耗不足條之從他代劃,係是年例水原則以嶺南所在本司句管各名穀會錄耗中折米劃給,廣州則以湖南所在本司句管各名穀會錄耗中折米劃給,松都則以湖西所在本司句管各名穀會錄耗中折米劃給,使之取用,何如?傳曰,允。
又以義禁府言啓曰,今此慶科增廣文武科初試,本府都事,皆爲赴擧,只有武都事一員,而本府入直,當直入直,公事回公都事及文一二所·武一二所禁亂都事,無以推移,假都事六員,令該曹口傳差出,以爲分排擧行之地,何如?傳曰,允。
又以義禁府言啓曰,時囚罪人孟明淳,告身盡行追奪,徒三年定配,又五年禁錮照律公事判付內,依允事,命下矣。孟明淳,告身盡行追奪,忠淸道鎭川縣長楊驛,徒三年定配,又五年禁錮,而以議啓內辭意,具罪目,依例發遣府羅將,押送配所,何如?傳曰,允。
上在昌德宮。停常參·經筵。
沈啓錫啓曰,行大司憲徐耕輔未肅拜,執義李寅皐,掌令金鍠,持平鄭載慶呈辭,掌令盧時懋,持平金奎瑞在外,監察茶時之意,敢啓。傳曰,知道。
傳于兪章煥曰,召對爲之。
大王大妃殿,傳于兪章煥曰,慶科文科初試試官,以正卿擇擬以入。
兪章煥,以吏曹言啓曰,今此慶科增廣別試文科初試試官,當爲磨鍊擬入,而參議沈宜臣病不來,令政院牌招,以爲同參擧行之地,何如?傳曰,允。
又以吏曹言啓曰,今此慶科增廣別試文科初試試官,當爲磨鍊擬入,而擬望之人乏少,承旨竝擬,何如?傳曰,允。
又以吏曹言啓曰,今此慶科增廣別試文科初試試官,以正卿擇擬以入事,命下矣。擬望之人乏小,閣臣竝擬,何如?傳曰,允。
大王大妃殿,傳于兪章煥曰,前後申飭,非一非再,而場外場內,不啻亂雜,甚至有摘奸郞廳容護干涉之形跡,士習勿論,身爲朝官,不畏朝令,若有一分紀綱,豈至此境乎?試官勿論位之尊卑,卽朝家倚毗委任之人,不待更飭,似當一心對揚,而場內場外,自廟堂多岐廉探,如更有鬪閧雜亂之弊,卽地該儒生,移送法司,其家長論罪之意,分付。
傳于兪章煥曰,自明日勸講爲之。
沈啓錫啓曰,武二所參試官韓文焃,帶軍銜,任自下鄕,依定式禁推傳旨,捧入之意,敢啓。傳曰,知道。
以吏曹參議沈宜臣牌不進罷職傳旨,傳于兪章煥曰,只推。
兪章煥,以禮曹言啓曰,今此增廣文科初試一所,設場於本曹矣。上直郞廳,依例朝房移直之意,敢啓。傳曰,知道。
又以禮曹言啓曰,卽接四館所牒呈,則甲午九月秋到記,殿講入格幼學尹晩求,製述入格生員閔致文,乙未秋到記,殿講入格幼學洪錫圭,製述入格進士李晉翼,以上直赴殿試,丁亥十一月柑製入格幼學南絅中,戊子正月八日製入格進士金晉敎,同年二月水原儒生應製入格參奉具秉魯,同年三月上齋生應製入格進士申佐謨,同年四月三日製入格進士姜漢喆,同年五月日次儒生製述入格進士朴熙豐,同年六月日次儒生殿講入格幼學沈敦永,同年七月七夕製入格進士金炳喬,同年九月九日製入格生員李允植,幼學李鼎賢,同年十月日次儒生殿講入格幼學朴昇壽,同年十一月迎輿儒生應製入格生員金鳳秀,進士尹致翼,同年柑製入格幼學金在均,己丑正月八日製入格進士徐得淳,同月春到記製述入格生員鄭鴻淳·徐麟淳,進士尹致膺,同年三月三日製入格幼學睦晉錫,同年五月日次儒生殿講入格幼學徐名輔,同年六月日次儒生製述入格進士申應模·金宜淳,同年七月秋到記製述入格進士洪遠爕,同年九月九日製入格進士尹守慶,同年日次儒生殿講入格幼學朴珪壽,同年十月日次儒生製述入格進士趙正淳,同年十一月迎輿儒生應製入格幼學宋源璧,同年十二月柑製入格生員柳僖,同年日次儒生殿講入格生員朴廷壽,庚寅正月春到記製述入格進士李秉孝,同年三月參班儒生應製入格生員趙存榮,幼學金夔淳,同年四月圓點儒生應製入格進士李殷榮,生員徐膺淳,同年十二月柑製入格幼學鄭受容,辛卯正月人日製入格生員趙道淳,同年三月三日製入格幼學任百恒,同年九月七夕製入格幼學李,同月秋到記製述入格生員任百謙,同年十二月柑製入格幼學朴齊璿,壬辰二月人日製入格幼學姜基永,同月春到記製述入格幼學申錫禧,同年三月參班儒生應製入格別提閔洙龍,同年八月秋到記製述入格進士徐有璟,同年九月九日製入格生員李益浩,同年十二月柑製入格進士朴臣圭,癸巳正月人日製入格幼學睦仁栽,同年二月春到記製述入格進士趙然明,同年三月三日製入格進士吳肯默,同年七月參班儒生應製入格幼學曺錫雨,同月七夕製入格幼學柳庠東,同年八月秋到記製述入格進士吳基默,同年九月九日製入格進士柳鼎東,同年十二月柑製入格生員李定在,甲午正月人日製入格幼學李垿,同年二月三日製入格幼學鄭允秀,同年七月七夕製入格幼學任敎直,乙未七月七夕製入格進士朴京壽·韓用璜,幼學徐大淳·趙埴·申濬·李根天,進士李東奎,生員尹致誠·朴齊完,以上直赴會試,丁亥十一月柑製入格進士李源達,幼學柳徽永,生員金炳斗,進士金命喜,同年十二月日次儒生殿講入格幼學徐兢淳,戊子正月人日製入格幼學李重聃,生員鄭興敎,幼學鄭天和·金益文,進士洪孝燮,同年二月水原儒生應製入格幼學李定億·尹行斗·金學鳳·李竣休·丁若綏,同年三月參班儒生應製入格生員洪鍾薰,同月上齋生應製入格進士金熽,同年四月三日製入格幼學南駿應·沈魯冕,同年六月日次儒生殿講入格生員尹宗儀,同年七月七夕製入格進士洪健厚,同年八月秋到記製述入格生員洪章爕,進士李文馨,同年十一月迎輿儒生應製入格幼學朴龜夏·李晙,同月日次儒生殿講入格幼學李寅喬,同年十二月日次儒生殿講入格生員徐兢輔,進士金基纘,己丑七月秋到記製述入格進士宋一儁,生員吳泰重·許石老,同年九月九日製入格幼學宋柱獻·李裕元,同月日次儒生殿講入格進士李,同年十一月迎輿儒生應製入格幼學申禹謨,同年十二月柑製入格進士金德喜,同月日次儒生殿講入格進士趙奎年,庚寅正月人日製入格進士趙台淳,同年四月圓點儒生應製入格進士安秉良·徐用輔,同月日次儒生殿講入格進士李魯翼,同年十一月九日製入格幼學朴文亨,同年十二月柑製入格幼學吳馨秀,辛卯正月人日製入格幼學申鍾益·安季良,同年三月三日製入格幼學李鎭豐,同年九月七夕製入格生員李寅正,同年十月九日製入格進士李敏根,同年十二月柑製入格幼學宋容玉,壬辰二月春到記製述入格幼學申錫洪,同年八月秋到記製述入格進士金魯謙,同年九月七夕製入格幼學尹顯翼,同月九日製入格生員李玄緖,癸巳正月人日製入格幼學趙吉和,生員尹,同年三月三日製入格幼學尹滋膺,同年七月參班儒生應製入格幼學金弼淳,同年九月九日製入格進士沈宜復,甲午正月人日製入格幼學權思喆,同年二月三日製入格幼學南夏中,進士李光翼,同年九月秋到記製述入格進士金箕絢,乙未七月七夕製入格幼學李濟達·李泰鎭·具亨達·李敬耆,以上給二分,丁亥十一月迎輿儒生應製入格進士成敎默·任序常,戊子三月參班儒生應製入格幼學金學根,同月上齋生應製入格生員李時在,進士權復仁,同年七月圖點儒生應製入格生員金左根,同月七夕製入格幼學韓鎭序,進士李寅植,同年九月九日製入格生員李載信,幼學徐相祐,同年十二月柑製入格進士嚴蓍,同年十二月日次儒生殿講入格徐堂輔,己丑八月迎輿儒生應製入格幼學洪耆鉉,同月七夕製入格幼學睦仁徽·高逈,生員林肯洙,同年九月日次儒生殿講入格幼學李寅儉·尹致友,庚寅正月人日製入格進士李台鉉·李浩達,同年二月日次儒生殿講入格幼學林喬鎭,同年十一月九日製入格生員金輝鍾,幼學李溭,辛卯三月三日製入格幼學任惇常,生員閔馨在,幼學鄭道和·韓敎衍·李敎承,生員權遇準,同年九月秋到記製述入格進士宋宅鎭·李鍾岳,壬辰二月人日製入格進士洪哲謨,幼學李章五·兪致長,癸巳正月人日製入格幼學李祖翼,同年十二月柑製入格幼學李·洪章顯,甲午正月人日製入格幼學李益永,生員李鼎顯,同年二月三日製入格幼學鄭鎭和,生員李謙洙,幼學徐友淳·李周淵,同年九月秋到記製述入格生員呂東箕,乙未七月七夕製入格生員趙然天,幼學金龍淵·李在觀·吳泰璜,以上給一分事命下,竝於今番分等許赴事,報來矣。幼學尹晩求等四人,直赴於今此增廣文科殿試,幼學南絅中等六十六人,許赴於增廣文科覆試,進士李源達等一百十四人,許赴於增廣文科初試,使之較藝等第之意,分付,何如?傳曰,允。
又以承文院都提調意啓曰,院寫字官前銜韓應元·皮相龜·朴容夏·趙益永·全榮植陞實代及金學基·趙世奎有頉,代以肄習李秀枋·金晉禎·劉盛祜·趙鎭五·金仁鏞·高在仁·金碩奎,依例陞補,付軍職冠帶常仕,童蒙金喜聖·劉命吉·安昌石·金癸石·田福同,筆才頗有成就之望屬于本院肄習,使之鍊業,何如?傳曰,允。
沈啓錫,以兵曹言啓曰,內禁衛將李顯英,時無職名,依例口傳付軍職,何如?傳曰,允。
兵曹口傳政事,副護軍單李顯英。
沈啓錫,以御營廳言啓曰,本廳騎士將朴元植,身病甚重,勢難察任,改差,何如?傳曰,允。
刑曹啓目粘連,中和柳得燁獄事段,被踼致死,諸招俱在,不可以心非蓄殺,遽議傅生,訊推得情,何如?判付。啓,依允。又啓目粘連,宣川李刀也之獄事段,曰踼,曰打,定見旣無,捨尹執李,正犯尙眩,起疑疏放,政合欽恤,上裁,何如?判付。啓,依回啓施行爲良如敎。又啓目粘連,中和鄭學民獄事段,以此故犯,亦近邂逅,而獄體至重,上裁,何如?判付。啓,依回啓施行爲良如敎。又啓目粘連,安州辛永謙獄事段,作黨縛來,卽永謙,畏劫棄置,亦永謙,崔女之死,實由於永謙,手犯一款,毫無近似,執迹參法,合施次律,上裁,何如?判付。啓,依回啓施行爲良如敎。又啓目粘連,安州金亨烈獄事段,腎囊之色黑,顖門之血紅,俱合法文,連加訊推,何如?判付。啓,依允。又啓目粘連,平壤洪龍云獄事段,始緣一負松葉,遽殺三尺稚童,遽付惟輕,終涉難愼,依前訊推,何如?判付。啓,依允。又啓目粘連,雲山朴亨占獄事段,獄無兩犯,事多疑眩,付之惟輕,恐不至失刑,上裁,何如?判付。啓,依回啓施行爲良如敎。
刑曹啓目粘連啓下是白有亦,謹依判下,罪人姜召史勒殺金龍吉獄事,詢問于大臣,則領中樞府事李相璜病未獻議,判中樞府事沈象奎病未獻議。左議政洪奭周以爲,臣於日前獻議,以出意見另加査究,期得眞情後,更議當施之律爲請矣。未及一朔之內,又有該曹之請詢,而閱其獄案,則只是依舊擈子,無一情迹之更爲鉤得者,許多疑竇,打破無期,硬定成案,非所可議,到今事勢,固不得不屬諸惟輕之科,而該査之不爲反覆審覈,遽以更詢爲請者,未免疎忽,合有警責問備之典,恐不可已云,右議政朴宗薰以爲,臣於頃日,旣以未定之案,難以强論爲對矣。該曹今又以無路覈得,至請更詢,前所不敢,今復可强論乎?曹啓旣云涉疑,其意略綽可見,然罪疑云者,卽罪已定,而於法,疑其可輕可重之謂也。其罪之未定,而惟輕之是從,則經義律例,俱無所當,若使姜女,究無所犯,如渠所供,則雖次律,豈不甚冤乎?獄體有苟簡之嫌,愚見無前後之異矣云矣。大臣議如此,上裁,何如?判付,大王大妃殿傳曰,凡罪人之議律請收議之法,參酌情犯輕重間有疑之事,不得擅決,而乃言收議也。此則毋論情犯之如何,不深究覈,謂以難決,每請收議,若然則安有設置刑官之本意乎?事體萬萬未安。刑曹判書金箕殷,從重推考,使之更爲究覈,議律以入。
乙未八月十八日辰時,上御熙政堂。召對入侍時,參贊官兪章煥,侍讀官沈宜升,待敎金洙根,假注書黃晦瑛,記注官張鉉喆,別兼春秋徐憲淳,各持小學第四卷,史略第一卷,以次進伏訖。上命史官分左右。上開小學,讀自橫渠先生,止怒氣相加十遍訖,命陳文義。宜升曰,擇友之道,取其柔善,則易爲親押,一言不合,至有怒相加之境,若其道義之交,則雖或有不合之端,忠告善道,必多相資之益矣。上曰,閣臣陳之。洙根曰,儒臣所奏已盡無餘,臣無容更陳矣。上曰,參贊官陳之。章煥曰,儒臣所奏已盡無餘,臣無容更陳矣,上掩卷,開史略,命以次輪讀而奏文義。宜升讀自其後,止果徙一度一遍訖,奏曰,蓋災祥之應,在於君德之修與不修,修德之要,在於人主一心上,故景公之言,發於實心,以弭熒惑之爲災,天高聽卑,其應甚捷,伏願殿下,亦以實心應天,則災害自去,休祥日臻矣,懋哉懋哉。洙根讀一遍訖,奏曰,天之示災,率多於治世,至於衰季則無之者,豈非天必告之於有爲之君,以警之耶?是以人主遇災修省,則莫不轉禍爲祥,是天人一理感應之妙也。伏願於此,深加體念焉。章煥讀一遍訖,奏曰,儒臣所奏已盡無餘,臣無容更陳矣。上命史官以次讀之。賤臣及鉉喆·憲淳等,以次讀一遍訖,上掩卷。憲淳進前奏曰,臣以本館事,有所仰達者矣。外史庫曝曬,例以間三年擧行,而太白·五臺·赤裳三處當次,在於昨年矣。因大臣筵稟,退行於今秋事,曾有成命矣。赤裳則實錄儀軌奉來時,已爲兼行曝曬,而太白·五臺兩處,姑未擧行,鼎足史庫曝曬當次,亦在今年,令本館曝曬吉日,一體推擇擧行之地,何如?上曰,依爲之。出擧條上命史官就座。仍命退,諸臣以次退出。
上在昌德宮。停常參·經筵。
兪章煥啓曰,明日常參·經筵,取稟。傳曰,只晝講。
沈啓錫啓曰,合辭許久闕啓,事甚未安。除在外·未署經,試所進去外,呈告人員,竝卽牌招,何如?傳曰,允。
兪章煥啓曰,同副承旨金景善,今日不爲仕進,卽爲牌招,何如?傳曰,允。
傳于兪章煥曰,勸講入侍。
傳于兪章煥曰,召對爲之
以同副承旨金景善牌不進罷職傳旨,傳于兪章煥曰,只推。
兪章煥啓曰,兼都承旨徐憙淳,左承旨李景在,同副承旨金景善不爲仕進,左副承旨閔泰鏞試所進去,右副承旨沈啓錫式暇出去,院中只有臣一人,伴直無人,同副承旨金景善,旣有只推之命,更爲牌招,何如?傳曰,允。
金景善啓曰,行大司憲徐耕輔,執義李寅臯,掌令金鍠,持平鄭載慶牌不進,掌令盧時懋,持平金奎瑞在外,監察茶時之意,敢啓。傳曰,知道。
以執義李寅皐,掌令金鍠,持平鄭載慶,司諫黃浩民牌不進罷職傳旨,傳于金景善曰,只推。
金景善,以兵曹言啓曰,今八月二十日,文臣朔試射日次,而增廣武科初試,訓鍊院·慕華館,俱爲設場,不得爲之之意,敢啓。傳曰,知道。
又以武一所試官意啓曰,臣所今日平明開場,擧子捧單數,自天字至玄字,合爲一百五十人矣,先自木箭試取之意,敢啓。傳曰,知道。
又以武二所試官意啓曰,臣所今日平明開場,擧子捧單數,自天字至地字半字,合爲九十一人矣,先自木箭試取之意,敢啓。傳曰,知道。
又以武一所試官意啓曰,臣所今日木箭應射擧子四十四人內,三矢入格九人,二矢入格八人,一矢入格八人矣。日暮姑停之意,敢啓。傳曰,知道。
又以武二所試官意啓曰,臣所今日木箭應射擧子四十四人內,三矢入格九人,二矢入格十一人,一矢入格七人,合爲二十七人矣。日暮姑停之意,敢啓。傳曰,知道。
又以義禁府言啓曰,卽接咸鏡監司曺鳳振牒報,則咸興判官李穆遠牒呈內,弑父罪人明辰應坐之類,査出修成冊報來矣。明辰妻朴召史,江原道淮陽府爲婢,子石突,金城縣爲奴,而竝囚咸興獄云,依例令刑曹,押送于各其配所,何如?傳曰,允。
刑曹啓目,熙川郡殺獄罪人梁致浩獄事,謹依判下,詢問于大臣,則領府事李相璜,判府事沈象奎病未獻議,左議政洪奭周以爲,斷獄之體,雖曰,守法爲重,君人之德,尤以好生爲大,故有司曰殺,而王曰宥,自古以爲美談,況此梁致浩之獄,會査之守宰曰可生,讞啓之道臣曰可生,覆奏之秋官亦曰可生,則臣旣承詢議之命,亦何敢不仰贊於好生之德,而第念殺人者死,所以止殺,此所謂以生道殺人,而其意實亦不外於好生也。今玆獄事,傷痕旣已明的矣,正犯旣已自服矣。死者之死,殺者之殺,無一毫可疑之端,而諸議之必欲傅生者,只以其正犯之直陳無隱,自請就死而已,査官則謂之明白痛快,道臣則稱其視死如歸。此其比用意狡慝粧撰抵賴之類,固不啻有間矣。然若以是而直歸諸惟輕之科,則自今以往,如或有白晝殺人,惟意逞凶,而自現首實於官庭者,亦皆將以其明白痛快,而一切付之於生議耶。不惟在法而無稽,實恐流弊之難言,以臣淺見,恐不容輕議於屈法云。右議政朴宗薰以爲,兩閧相搏,一死一生,而諉之幸不幸者,臣未之聞也。若以致浩之幾死於允英,謂可以蔽罪,則幾死與已死,孰爲可矜,致浩之一目一指,何足以償京彦之一命乎?若以平日行事之差有涇渭,爲參恕,則因一文之錢,撲人至死者,決非良民耳,苟其良也。固可以擅殺無良,而莫之禁乎?若以無隱自服,爲可尙,則是刺人而殺之,號衆而自詡者,皆可以得生也。適見其悍然無畏,反不近情耳,橫看豎看,無說可原,而道啓曹讞,俱出法律之外,以臣膚淺,終不敢舍法律而慮重案矣云。大臣之意如此,上裁,何如?判付,大王大妃殿傳曰,殺人者死,千古不易之典,依兩大臣議施行。
乙未八月十九日辰時,上御熙政堂。勸講入侍時,提學徐有榘,參贊官兪章煥,侍讀官沈宜升,假注書李珽,記注官全國憲,別兼春秋徐憲淳,各持小學第四卷,以次進伏訖。上曰,史官分左右,上誦前受音訖。有榘讀自朋友之際,止得效最速,仍讀奏釋義,上讀新受音十遍訖,命陳文義。有榘曰,橫渠此言,卽指士庶交際而言耳。至於處崇高之位,所友者誰歟?不過臣隣而已。苟使賢士大夫,不離香案之前,討論經義,咨訪政術,其所資益,豈云淺勘哉?亟疑旣退,燕燕濩濩之中,留心典籍,考究古人之成績,則又鄒聖所訓尙友之義也。讀書之法,最貴於專心致志,主一無適,設疑反復,殆若對古人相與討論,然後始可以收效,此所云主其敬日相親者,亦可爲尙友之要道矣。不然而口雖讀去,而心若他馳,則雖日讀千遍,了無所益,伏願深留聖意焉。上曰,玉堂陳之。宜升曰,閣臣所奏文義切實,無餘蘊矣。無所更奏,而大抵此章,雖因士夫間取友之道而言之,人君擇臣之道,亦如是矣,擇其賢士大夫,日相親接,則薰陶德性,自然有輔導之益,殿下亦以此加勉,臣之所望也。上曰,參贊官陳之。章煥曰,閣臣儒臣,已有所陳,臣無更達者矣。上掩卷。仍命退,諸臣以次退出。
乙未八月十九日申時,上御熙政堂。召對入侍時,參贊官兪章煥,侍讀官沈宜升,檢討官宋應龍,待敎金洙根,假注書李珽,記注官張鉉喆,別兼春秋徐憲淳,各持小學第四卷,史略第一卷,以次進伏訖。上曰,史官分左右。上開小學,讀前受音十遍訖,命陳文義。宜升曰,勸講時,旣有閣臣之所奏,臣亦有所略陳,不必更奏,而敬之一字,所當體驗於講讀之時矣。第今臨講之時,多有間斷之時,大凡讀書之法,或有間斷,則有欠於正心專致之工,自今以後,臨講讀書之際,限其遍數,毋或間斷,千萬顒祝。上曰,下番陳之。應龍曰,朋友之間,豈獨主敬而已哉?凡於事爲,皆當以敬爲主也。且聖學工夫之最爲緊切者,亦莫踰於敬之一字矣。今我殿下臨御講筵,而方冊所載,無非聖人賢人之訓也,莫非明君聖主之言也。敬以直內,一字一句,無或放心,則自可見睿學之高明矣,此所以臣等區區之望也。上曰,閣臣陳之。洙根曰,恭敬之道,非但爲主於朋友之間,事事以敬爲主,則事無致敗之理,今焉殿下專念於敬之一字,則講讀之際,顯有日將之效,伏願體念焉。上曰,參贊官陳之。章煥曰,儒臣·閣臣所奏已好,臣亦伏望體念於敬之一字矣。上掩卷,開史略,命以次輪讀而奏文義。宜升讀自歷數世,止分其地一遍訖,奏曰,人君修德,則可以轉災爲祥,不修其德,則亦或變祥爲災。宋王徒恃覇天下之占,而恣意淫虐,以致亡國,後世人君,亦可以監乎此,雖或有符祥之美,不以此爲喜,不敢或忽於敬畏之道,則保國長久,歷年綿遠矣。伏願殿下,亦以監戒于此等古史,以圖修德悠久之方焉。應龍讀訖,奏曰,有雀生鸇而占之者何也?太史占之。成湯之時也,將獵卜之。西伯之事也,均是占也,而以彼康王之占,比之湯·文之占,則不可以同日論之,而亦可見聖,凡之懸殊矣。伏願鑑戒焉。洙根讀訖,奏曰,儒臣上下所陳無餘蘊,臣無仰達者矣。章煥讀訖,奏曰,臣亦無仰陳矣。上掩卷,命史官就座。仍命退,諸臣以次退出。
上在昌德宮。停常參·只晝講。
藥房都提調朴宗薰,副提調徐憙淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
沈啓錫,以〈都〉摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
沈啓錫啓曰,合辭許久闕啓,事甚未安。除在外·未署經試所進去外,呈告人員,竝卽牌招,何如?傳曰,允。
金景善啓曰,明日·再明日,宣陵忌辰祭齋戒相値,視事頉稟之意,敢啓。傳曰,知道。
沈啓錫啓曰,備邊司郞廳來言,明日賓廳日次,而領議政未差,左議政洪奭周有身病,右議政朴宗薰無時急稟定事,不得來會云矣,敢啓。傳曰,知道。
傳于徐憙淳曰,領敦寧入侍。
沈啓錫啓曰,御營大將趙萬永,掃墳事,永平·原州等地,今方出去矣。所佩命召,何以爲之?而將兵之任,不可一刻無摠察之人,何以爲之?敢稟。傳曰,仍佩往來,訓將兼察。
又啓曰,御營大將,訓將兼察事,命下矣。兼察御營大將金逌根,卽爲牌招聽傳敎,何如?傳曰,允。
傳于沈啓錫曰,左承旨·左副承旨許遞,前望單子入之。
承旨前望單子入之,金正喜·權用經落點。
金景善,以吏批言啓曰,順康園守奉官李廷斗,以其親病,呈狀乞遞,改差,其代,今日政備擬以入之意,敢啓。傳曰,知道。
有政。吏批,判書金學淳進,參判朴齊聞,參議沈宜臣竝牌招不進,右副承旨金景善進。以金學性爲副應敎,金逸淵爲校理,林永洙·徐元淳爲副校理,金龍洛爲修撰,李源益爲副修撰,黃晦瑛爲順康園守奉官,鄭致浩爲律學敎授,直閣單李公翼,待敎單金洙根。
兵批,兼判書金在昌,參判李嘉愚病,參議申在獻入直進,參知李竣祜病,右承旨沈啓錫進。同知單羅應純,副司直李㙽·金錫淳·李明迪,副司果宋能圭·權溭,以上竝單付。
沈啓錫啓曰,行大司憲徐耕輔,執義李寅皐,掌令金鍠,持平鄭載慶牌不進,掌令盧時懋,持平金奎瑞在外,監察茶時之意,敢啓。傳曰,知道。
以執義李寅皐,掌令金鍠,持平鄭載慶,司諫黃浩民牌不進罷職傳旨,傳于沈啓錫曰,只推。
以吏曹參議沈宜臣牌不進罷職傳旨,傳于金景善曰,只推。
傳于沈啓錫曰,召對爲之。
金景善,以奎章閣言啓曰,直閣李公翼疏批已下,卽爲牌招察任,何如?傳曰,允。
又以禮曹言啓曰,卽接奉常寺所報,則練主造成處所,例設於空闕,而純宗大王練主造成處所,預爲定奪事牒報矣。謹稽謄錄,則辛酉練主造成奉安處所,以慶熙宮·崇政殿爲之,今番則以何殿造成奉安乎?敢稟。傳曰,依辛酉年例爲之。
又以禮曹言啓曰,今番監試初試一所生員試榜目中三等第七十一人李在燁本名在信,役帶舟橋領將,而改名變居,冒稱幼學,攔入試圍,至於參榜,其在嚴科場之道,不可仍置,原榜目中拔去,付標以入,而其罪狀,令該曹照法勘處,何如?傳曰,允。
又以禮曹言啓曰,卽接務安幼學宋必載所志,則以爲,族兄殷載,嫡妾俱無子,以其同姓十六寸弟順垕第三子持英,欲爲繼後,兩家相議完定,而未及禮斜,殷載夫妻,俱爲作故,拘於常規,不得循例禮斜,依定式草記稟處事足狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長宋必載所訴旣如此,依定式宋順垕第三子持英,立爲宋殷載之後,何如?傳曰,允。
沈啓錫,以兵曹言啓曰,今八月二十一日,武臣賓廳講書日次,而國忌齋戒相値,不得爲之之意,敢啓。傳曰,知道。
又以武一所試官意啓曰,臣所今日平明開場,昨日未畢試木箭,仍爲試取之意,敢啓。傳曰,知道。
又以武二所試官意啓曰,臣所今日平明開場,昨日未畢試木箭,仍爲試取之意,敢啓。傳曰,知道。
又以武二所試官意啓曰,臣所今日木箭應射擧子四十七人內,三矢入格二十人,二矢入格十二人,一矢入格七人,合爲三十九人矣。木箭今已畢試,鐵箭,鱗次試取之意,敢啓。傳曰,知道。
又以刑曹言啓曰,義禁府啓辭內,卽接咸鏡監司曺鳳振牒報,則咸興判官李穆遠牒呈內,弑父罪人明辰應坐之類,査出修成冊報來矣。明辰妻朴召史,江原道淮陽府爲婢,子石突,金城縣爲奴,而竝囚咸興獄云,依例令刑曹,押送于各其配所,何如?傳曰,允事,命下矣。罪人等,方囚咸興府獄,令道臣,押送各其配所之意,分付,何如?傳曰,允。
義禁府啓目粘連,向前李儒城亦,科場飭敎,何等截嚴,而身爲備郞,摘奸之時,不徒不勤,顯有容護之跡,揆以擧行,萬萬駭然,以此照律,謹依下敎,施以加倍之律,何如?判付。啓,依允。又啓目粘連,向前金應弼亦,身爲園官,常時不能審愼,致有此園寢失火之變,萬萬驚駭,焉逭重勘?以此照律,何如?判付。啓,依允。又啓目粘連,向前鄭鶴濟亦,還穀之加分,係是法外,不可以數少,有所參恕,以此照律,何如?判付。啓,依允。又啓目粘連,向前鄭冑錫亦不報臚列,已是法外,投納印符,亦係駭妄,以此照律,何如?判付。啓,依允。又啓目粘連,向前柳基常·沈興祖等亦,園上失火,萬萬驚悚,沈興祖段,雖曰兼任,火變,在於印符受去之後,則不飭之失,在所難免,以此照律爲白乎旀。柳基常段,已以他罪,就理於火變之前兺除良,本官與兼任,不可以一事兩勘,柳基常段,分揀放送,何如?判付。啓,依允。又照目,武二所參試官韓文焃,帶軍銜,任自下鄕,依定式推考罪,笞五十收贖,解見任別敍私罪啓依允爲旀,功減一等爲良如敎。
直閣李公翼疏曰,伏以臣以年則藐然後進,童習未祛,以學則空疎蔑劣,全昧嚮方,以人器則庸庸碌碌,最居人下之一賤品耳,僥倖一第,已犯古人不幸之戒翰苑簪筆,玉署橫經,是豈臣一毫近似,而有除輒膺,不敢爲辭巽之計者,誠以遭際明時,蒙被殊渥,感激居先,趨走爲恭,每一循省,惶汗浹背,從玆以往,臣之蚤夜所自勉者,隨行逐隊,優游散班,一切名塗進取,息慮謝跡,庶可以毋忝爾生,不報爲報耳。不意玆者,內閣新命,又及於臣,牙牌體重,不敢違傲,祗遵成規,章皇趨肅,而退自恧蹙,歷屢日而夢魂猶悸,不料聖明之世,有此非常之誤恩也。夫是職也,處深嚴之府,奉雲漢之章,地比喉司,責兼經幄,雖有宋之龍圖,皇明之文淵,未足喩其淸切近密,至若建置之法意,遴選之規制,閣有志焉。臣不必覼縷仰陳,而前後居是職者,鴻匠宿儒望實俱隆,然後上於是畀之,下於是受之,今乃以千萬無似之身,廁此千萬不堪之任,奚但曰,涯分溢而僥濫極而已也哉?噫,聖朝官人,雖尋常庶僚,猶當愼簡,況是職則重其選難其人,自昔伊然,又況一初首選,尤宜逈別,而顧臣一朝冒濫,乃至於此,不審我殿下奚取於臣,而遽然苟充,不少難愼也。倘殿下以臣先世之故,謂臣可堪也,則臣之一倍惶赧,尤有所不敢承當者,臣之曾祖文靖公臣福源,臣祖文獻公臣晩秀,俱膺閣選,先後趾美,至今爲閣中所傳稱,今若以臣不肖,復踵是職,則適足以忝厥祖而墜家聲,豈不上辱聖簡,下愧臣心乎哉?且臣竊有私心之萬萬兢懼者。臣叔父臣嘉愚,亦經是任,竝臣而爲四世矣。世世閣職,一門相繼,有若臣家之偏據者然,以臣自視,滿盈已極,人之視臣,其將如何?此臣所以怵焉却顧,如集于木,直欲循墻而不可得也。題目之下,四方嗤點,土木衣之譏,猶屬臣一已,官方之淆濫,豈不仰累於淸明之治?書曰,官不必備,惟其人,何殿下獨不念及於此,而乃有今日之擧耶?聖念雖勤於進拔,臣身無望於蠢動,間値淸齋,未及控籲,今始略具文字,仰首鳴號,片片衷赤,實非例飾。伏乞天地父母,曲垂鑑諒,亟刊臣新授職名,以重公器,以安微分,不勝大願。臣無任云云。省疏具悉。爾其勿辭察職。
乙未八月二十日辰時,上御熙政堂。藥房入診,領敦寧同爲入侍時,都提調朴宗薰,副提調徐憙淳,假注書李珽,記注官金鳳梧,別兼春秋徐憲淳,待敎金洙根,領敦寧趙萬永以次進伏,醫官李顯養·南正吉·朴奎亮,進伏楹外訖。上曰,史官分左右。宗薰進前奏曰,數日朝氣過涼,聖體若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。宗薰曰,醫官入診乎?上曰,唯。顯養等以次入診訖,退伏奏曰,脈候左右三部調均矣。宗薰曰,近日進御之節,比諸炎節,益有差勝乎?上曰,一樣矣。宗薰曰,昨年以太白·五臺兩處史庫曝曬,退行今秋之意,筵稟蒙允,日昨別兼春秋據此,仰請擇日擧行矣。關東旣未免歉,嶺南纔經試行,此時廚傳,實屬可悶,江華之鼎足山城,亦爲當次云,而本府積淹之餘,秋事未獲全登,三處曬史,竝令退行於明年,以爲少紓民力之地,何如?上曰,依爲之。出擧條上曰,領敦寧進前。萬永進前訖。上曰,善爲往返也。萬永曰,軫念賤臣之行役,不勝惶感矣。上曰,大臣就座。仍命退,諸臣以次退出。
乙未八月二十日辰時,上御熙政堂。晝講入侍時,同知事洪穉圭,特進官朴齊聞,參贊官金景善,侍讀官沈宜升,檢討官宋應龍,假注書黃晦瑛,記注官金鳳梧,別兼春秋徐憲淳,各持小學第四卷,武臣金相順,以次進伏訖。上曰,史官分左右。上誦前受音一遍訖,命讀新受音。宜升讀自童蒙訓,止爲務,仍讀奏釋義訖。上讀新受音十遍訖,命陳文義。宜升曰,同僚交承之間,旣有兄弟之義,則爲其子孫者,豈不世講其好乎?此皆專出於忠厚之意,而前輩所以專以此爲務者也。至于我朝,亦尙此風,內而各司堂郞,外而入監司·守令,作僚交承之家,世世講舊,情誼自別。蓋君上之所以導率者,克盡敦俗之道,則朝廷之上,將以忠厚相勉矣。伏願殿下,亦以忠厚敦俗之方,導率臣隣焉。上曰,下番陳之。應龍曰,同僚之間,交承之際,義同兄弟,而與他自別,故至其子孫而世講也。大抵講字之義,講誦之謂也。粵自列聖朝以來,已有講學之規模,便同傳授之心法,而善繼善述,念玆在玆,曷不休哉?今我殿下世趾其美,日開講筵,而字字句句,尋思推究,則聖學工夫日就月將矣。伏願體念焉。上曰,同知事陳之。穉圭曰,今日進講大文,別無文義之可以陳達者,而玉堂上下番,亦有所奏矣。同僚交承之間,猶可見篤厚謹畏之風,則推而至於朝廷之上,亦必有敬愼矣。惟在於君上,導率政敎,使臣僚,咸歸於忠厚奉公之地。伏願殿下體念焉。上曰,特進官陳之。齊聞曰,文義,儒臣所奏詳已盡矣,而此非但臣僚世講舊誼,永久相守也。其在君上亦然,存恤世臣,使之世世勿替,契合之深,分義之重,莫此若也。伏願體念焉。上曰,參贊官陳之。景善曰,同僚交承之契分,猶若兄弟,而永久不忘者,以若君父一視之德,致此臣隣孔懷之像,今此殿下潛心講究於此等文義,則大小內外之官,相勉忠信,一心歸化,豈特同僚交承間而已哉?伏願留意焉。上掩卷。穉圭進前奏曰,當此講筵連開之時,玉堂多有在外及有實故之人,番次未免苟艱,令政院稟旨變通,何如?上曰,竝許遞,政官牌招,開政差出,可也。出擧條上命史官就座。仍命退,諸臣以次退出。
乙未八月二十日申時,上御熙政堂。召對入侍時,參贊官沈啓錫,侍讀官沈宜升,檢討官宋應龍,待敎金洙根,假注書黃晦瑛,記注官金鳳梧,別兼春秋朴齊憲,各持小學第四卷,史略第一卷,以次進伏訖。上曰,史官分左右。上開小學,讀十遍訖,仍命陳文義。宜升曰,晝講已陳奏矣。上曰,下番陳之。應龍曰,童蒙訓,呂氏敎童蒙之篇名,訓之於童蒙之時者,欲行之於壯成之時也。此其此篇之大旨,伏願殿下講究焉。上曰,閣臣陳之。洙根曰,儒臣所奏已詳矣,更無可達矣。上掩卷,開史略,命以次輪讀奏文義。宜升讀魯姬姓,止驕人一遍訖,奏曰,周公相成王而敎之,或有過則撻伯禽,使成王悔悟,無至更有過失,而恐失天下之賢者,非賢人,無以爲治。雖一飯一沐之間,未嘗或忽,得賢人爲臣,則於治國何有?故立賢無方,惟善爲寶,聖王之所以垂戒,今殿下得賢人以用之,則熙皞之治,於身親行之。伏願體念焉。應龍讀一遍訖,奏曰,周公相成王,沖年之時,有過則替撻其子伯禽,以示戒而使自悟也,恐失賢者。非賢人則不得致治,故商書曰,任賢勿貳,鄒傳曰,立賢無方,於此可見求賢如渴之意,而成王之後宣王之時,方叔·召虎·吉甫·山甫,爲政於內外,致中興之治。伏願體念焉。洙根讀一遍訖,奏曰,周公之撻伯禽,卽告戒於沖王也。周公至誠輔導,終使成王,能繼文·武之業,此寔千古之美事也。伏願此等處,深加聖念,不患不到聖人之域焉。啓錫讀一遍訖,奏曰,儒臣·閣臣,皆已陳奏,而以撻伯禽之說,詢問於文義陳奏,下情欣忭,不勝容達,而此後亦有疑處,詳究解釋,勿以泛然看過焉。上掩卷,命史官就座。仍命退,諸臣以次退出。
上在昌德宮。停常參·經筵。
夜一更,有星見于西北方,似有尾跡。
沈啓錫啓曰,來二十五日,朝參日次,而徽陵忌辰祭齋戒相値,頉稟之意,敢啓。傳曰,知道。
又啓曰,行大司憲徐耕輔,執義李寅臯,掌令金鍠,持平鄭載慶呈辭,掌令盧時懋,持平金奎瑞在外,監察茶時之意,敢啓。傳曰,知道。
兪章煥啓曰,左副承旨金正喜,今日不爲仕進,卽爲牌招,何如?傳曰,允。
傳于兪章煥曰,勸講入侍。
兪章煥啓曰,新除授同副承旨權用經,時在忠淸道淸風地,斯速乘馹上來事,下諭,何如?傳曰,許遞,前望單子入之。
承旨前望單子入之,趙萬協落點。
兪章煥啓曰,新除授同副承旨趙萬協,卽爲牌招,何如?傳曰,允。
又啓曰,同副承旨趙萬協,時在京畿楊州地,斯速乘馹上來事,下諭,何如?傳曰,允。
以左副承旨金正喜牌不進罷職傳旨,傳于兪章煥曰,更爲牌招。
以左副承旨金正喜再牌不進罷職傳旨,傳于兪章煥曰,只推,更爲牌招,如有違牌,勿爲呼望。
兵曹口傳政事,副護軍單李景在。
沈啓錫,以武一所試官意啓曰,臣所今日木箭應射擧子六十四人內,三矢入格四人,二矢入格一人,一矢人格五人,昨日入格二十五人,合爲三十五人矣。日暮姑停之意,敢啓。傳曰,知道。
又以武二所試官意啓曰,臣所今日鐵箭應射擧子十二人內,三矢入格十人,二矢入格二人,合爲十二人矣。日暮姑停之意,敢啓。傳曰,知道。
又以武一所試官意啓曰,臣所今日平明開場,昨日未畢試木箭,仍爲試取之意,敢啓。傳曰,知道。
又以武二所試官意啓曰,臣所今日平明開場,昨日未畢試鐵箭,仍爲試取之意,敢啓。傳曰,知道。
又以武一所試官意啓曰,臣所今日木箭應射擧子四十二人內,三矢入格三人,二矢入格二人,一矢入格四人,昨日入格十人,再昨日入格二十五人,合爲四十四人矣。木箭今已畢試,鐵箭鱗次試取之意,敢啓。傳曰,知道。
又以武二所試官意啓曰,臣所今日鐵箭應射擧子五十四人內,三矢入格四十三人,二矢入格七人,一矢入格四人矣。鐵箭今已畢試,片箭鱗次試取,而元貫革外,加設六貫革之意,敢啓。傳曰,知道。
又以武一所試官意啓曰,臣所今日鐵箭應射擧子四十四人內,三矢入格四十一人,二矢入格二人,一矢入格一人矣。鐵箭今已畢試,片箭鱗次試取,而元貫革外,加設一貫革之意,敢啓。傳曰,知道。
又以武二所試官意啓曰,臣所今日片箭應射擧子五十五人內,無一人入格矣。片箭今已畢試,鳥銃鱗次試放,而元貫革外,加設四貫革之意,敢啓。傳曰,知道。
又以武一所試官意啓曰,臣所今日片箭應射擧子四十四人內,邊一中入格一人矣,片箭今已畢試,騎蒭鱗次試取之意,敢啓。傳曰,知道。
又以御營廳言啓曰,本廳字內光熙門北邊第一城廊近處體城四間許頹圮處,今已畢等矣。把守軍兵,依例撤罷,女墻仍爲始役之意,敢啓。傳曰,知道。
義禁府照目粘連,楊州兼任抱川縣監沈興祖矣本府議啓內,園上失火,萬萬驚悚,雖曰兼任,火變在於印符受去之後,則不飭之失,在所難免,以此照律,罪笞四十收贖,附過還職私罪啓,奉敎依允爲旀,功議各減一等爲良如敎。又照目粘連,昭寧園守奉官金應弼矣本府議啓內,身爲園官,常時不能審愼,致有此園寢失火之變,萬萬驚駭,焉逭重勘?以此照律,罪杖八十徒二年定配,依法典收贖公罪,奉敎依允爲旀,功減一等爲良如敎。又照目粘連,果川前縣監鄭冑錫矣本府議啓內,不報擅刑,已是法外,投納印符,亦係駭妄,以此照律罪,限三年定配,以其母年七十一無兄弟獨身,收贖,告身盡行追奪私罪,奉敎依允。又照目粘連,文義兼任燕岐前縣監鄭鶴濟矣本府議啓內,還穀之加分,係是法外,不可以數少,有所參恕,以此照律,罪杖八十收贖,奪告身三等私罪,奉敎依允。
又照目粘連,備邊司郞廳李儒城矣本府議啓內,科場飭敎,何等截嚴,而身爲備郞,摘奸之時,不徒不勤,顯有容護之跡,揆以擧行,萬萬駭然,以此照律法,謹依下敎,施以加倍之律,罪杖九十收贖,告身盡行追奪,徒二年半定配私罪,奉敎依允爲旀,功議各減一等爲良如敎。
沈啓錫,以義禁府言啓曰,時囚罪人李儒城,杖九十徒二年半定配照律公事判付內,依允,功議各減一等事,命下矣。李儒城,功議各減一等,杖七十收贖,告身盡行追奪,忠淸道扶餘縣龍田驛,徒一年半定配,而以議啓內辭意,具罪目,依例發遣府羅將,押送配所,何如?傳曰,允。
乙未八月二十一日辰時,上御熙政堂。勸講入侍時,提學趙寅永,參贊官兪章煥,檢討官宋應龍,假注書李珽,記注官李冀楨,別兼春秋朴齊憲,各持小學第四卷,以次進伏訖。上曰,史官分左右。上讀前受音訖。寅永讀自今人知之者,止安得不厚乎,仍讀奏釋義。上讀新受音十遍訖,命陳文義。寅永曰,此章別無文義之可陳者,而第念風俗之厚薄,實係國家之治忽,則此雖以士大夫寮宷相讓爲言,苟求其本,專在於人君導率之如何,故自古聖帝明王,必以移風易俗,爲先務者,卽此義也。此等處,伏願深加體念焉。上曰,玉堂陳之。應龍曰,千里不同風,百里不同俗,而風俗之所共尙者,在於篤厚,而不在於淆薄也。江東之風,略無交遊,則猶不足爲篤厚之俗也。鄴下之風,爭訟曲直,則猶未免爲淆薄之俗也。西周之俗,則耕者遜畔,行者讓路,士讓大夫,大夫讓卿,此可見篤厚之風,而若非文王之德,則豈如是篤厚耶?表端影正,源潔流淸,亦是自然之理而惟在人君之導率而已。伏願殿下,修德行仁,則八方之風俗,同歸於篤厚矣。上曰,參贊官陳之。章煥曰,閣臣·儒臣所陳切實,臣無更達者矣。上掩卷,仍命退,諸臣以次退出。
上在昌德宮。停常參·經筵。
開東,下霜。
初昏,彗星見於紫微垣天槍星傍,色白尾長二尺,距極三十二度。四更,西沈。
金景善啓曰,明日常參·經筵,取稟。傳曰,停。
沈啓錫啓曰,行大司憲徐耕輔,執義李寅皐,掌令金鍠,持平鄭載慶呈辭,掌令盧時懋,持平金奎瑞在外,監察茶時之意,敢啓。傳曰,知道。
傳于金景善曰,勸講入侍。
傳于沈啓錫曰,召對爲之。
沈啓錫啓曰左副承旨金正喜,謂以情地惶蹙,奉牌闕外,何以爲之?敢稟。傳曰,嚴飭入來,卽爲肅命。
又啓曰,左副承旨金正喜,特敎嚴飭之下,謂以情地之一向危蹙,奉牌經宿,終不承膺,陳疏到院,而原疏以國忌正日,不得捧入,何以爲之?敢稟。傳曰,原疏捧入。
傳于沈啓錫曰,左副承旨疏批已下,卽爲牌招,如有違牌,勿爲呼望。
傳于金景善曰,注薦爲之。
注書薦,金應均·李源庚。
沈啓錫啓曰,文一所試官閔泰鏞,時無職名,令該曹口傳付軍職,何如?傳曰,允。
兵曹口傳政事,副護軍單閔泰鏞。
傳于金景善曰,留院公事入之。
以江原監司韓益相狀啓,薦新進上松茸,限內不得封進,惶恐待罪事,傳于金景善曰,勿待罪事,回諭。
金景善,以觀象監提調意啓曰,今此西北方,有星似有尾跡,在前如此之時,擇定文臣中名官數三人,與本監官員,同爲測候矣。今亦以應敎徐戴淳,副司直李㙽,司直尹興圭,測候官啓下,使之輪直測候,何如?傳曰,允。
沈啓錫,以都摠言啓曰,副摠管李存敬,以禁衛中軍,本營諸將官射會監試事,南別營晝仕出去之意,敢啓。傳曰,知道。
又以武一所試官意啓曰,臣所今日騎蒭應射擧子四十四人內,無一人得中矣。日暮姑停之意,敢啓。傳曰,知道。
又以武二所試官意啓曰,臣所今日鳥銃應射擧子十人內貫一中邊一中入格一人矣。日暮姑停之意,敢啓。傳曰,知道。
又以武一所試官意啓曰,臣所今日平明開場,鳥銃鱗次試放之意,敢啓。傳曰,知道。
又以武二所試官意啓曰,臣所今日平明開場,昨日未畢試鳥銃,仍爲試放之意,敢啓。傳曰,知道。
又以武一所試官意啓曰,臣所今日鳥銃應放擧子四十四人內,貫一中入格一人,邊二中入格三人,邊一中入格四人矣。各技皆已畢試,今方計劃修整榜目之意,敢啓。傳曰,知道。
又以武二所試官意啓曰,臣所今日鳥銃應放擧子三十人內,貫一中入格一人,邊一中入格八人,合爲九人矣。鳥銃今已畢試,騎蒭鱗次試取之意,敢啓。傳曰,知道。
又以武二所試官意啓曰,臣所今日騎蒭應射擧子九人內,無一人入格矣。騎蒭今已畢試,騎槍當爲試取,而無一人應試者,皆已畢試,仍爲修整榜目之意,敢啓。傳曰,知道。
又以備邊司言啓曰,京畿水使沈日永,以其身病,連呈辭狀乞遞,實果係難强,則閫務不容久瘝,姑爲許遞,該府新經積潦,民勢未免遑汲,統禦之外,懷保尤急,其代,各別擇差之意,分付該曹,何如?傳曰,允。
江陵府使柳幼麟疏曰,伏以臣儱侗憒劣,不足備數於人,而猥蒙先大王拂拭之恩,拯臣於危蹙之餘,置臣於簪組之列,臣之爲國效死,寸心耿耿,不意天地之仁,及於枯朽之外,臣之待罪本府,亦有月矣。旣留一日,則當盡一日之責,而材器空疎,知識淺陋,上無足以體九重分憂之任,下無足以濟一邑垂死之民,居常懍惕,早晩僨誤,臣所自知,僨事之後,臣身獲戾,猶屬細故,其於國事何,其於民生何哉?本府以嶺外濱海之地,萃全省難醫之瘼,如欲矯捄,則矯捄沒策,有非營邑之所可釐改,如欲瀆擾,則瀆擾是懼,誠非疎逖之所可覼縷。臣於是,左思右量,前忖後度,心自語口曰,與其畢竟誤事,得罪非輕,曷若齎誠仰籲,早自爲圖,徒懷嚴畏之誅,終遂泯默而止,則臣之尸素自愧,尙矣毋論,其將無邑無民而已。臣雖無狀,豈忍爲此?玆敢冒死而陳之。伏惟聖慈,俯垂察焉。蓋本府無窮之弊,名色多端,指不勝屈,而最其中蔘貢也,補蔘軍也,添價錢也,續結之白紙徵納也,海漁戶之日就散亡也,還上之虛簿也,軍丁之空案也。有萬端難支之勢,無一分可恃之形,哀彼民生,慘不忍見,三旬九食,可謂飽喫,鶉衣鷇形,猶是侈華,賣男鬻女,十室九空,邑里蕩柝,人烟斷絶,流離塡壑之狀,日甚一日,仁人君子爲民上者,其可坐視而莫之捄耶?邑之所以爲邑者,以有民故也,無民則邑何以爲邑?大抵本府五臺山,古稱蔘産之地,所以元貢之數,春秋臘三等封進,合爲一百十六兩零,而粵在英廟己卯,特軫江民之弊,春等蔘五十八兩零,盡數移作京貢,逮在先朝丁卯,因故府使臣李儒慶疏請,判付內,作貢,亦是捄弊之末,三分一十八兩零,特爲蠲減後,元價儲留惠廳,使之需用,又於丁亥,前監司臣鄭元容,疏陳道內十條,而本府蔘弊,入於第二條,翼宗朝判下,德音藹然,列聖朝軫恤之澤,若是鄭重,出尋常萬萬,則凡爲江民者,愚夫愚婦,莫不感泣,事宜就緖,弊宜稍祛,而年復年來,重經荐歉,弊上生弊,日增月加,今至莫可收拾之境,言之集舌,見之酸鼻,前後道邑臣之疏列明白,不必架疊,而貢蔘,卽御用所需也。獻芹之誠,樵牧所同,則況以守土之臣,何敢爲屑越上煩之計,而到今事勢,有不得不然者。在前諸臣疏請之時,比之今日,稍有分數,而猶或若是,至於今日,則較之年前,危迫慘酷,不啻十倍,以若貌樣,以若事情,實有辦不得者當初本府之貢蔘,雖緣土地之所産,古所謂蔘稏之場,今直爲菑畬之田,年年竭採,細根盡拔,無復餘種,雖欲採得,其勢末由,緣木求魚,猶可說也。龜背括毛,寧有是耶?蔘商之狼狽,理所固然,而進貢之曠闕,是豈常情臣分之所可爲者哉?轉貿於他道,或推移於京局,價益徵高,蔘難求得,今年如是,前年如是,雖有知者,毋以善後。噫,元封蔘三十六兩八錢及軍加蔘二兩六錢二分九里,合爲三十九兩四錢二分九里,而初以火粟田一百二十四結,定爲蔘火田名色,收稅上下矣。所謂火田,屢經歉荒,今焉白徵,故間因前後繡啓道臣狀請,流伊蕩減無餘,其後朝家之區劃者,有船鹽稅選武番錢·結錢給代,則元價合爲三千三百三十四兩零,而每兩價爲八十餘兩矣。中年以來,元價八十兩,每患不足,往在庚寅·壬辰,創出補蔘軍官七百五十六名,每名捧番錢一兩五錢,而此猶不足,次次增額,今爲一千十二名,而年來死亡流散,民無餘存,時存十之二三,則弊源滋長,實效未見矣。又以常賑穀作錢六千一百兩,散給田結之民,初以二分取殖,加殖一分,合十一朔取利,又於癸亥,自營邑別備錢二千七百九十兩,作還租太一千八百六十石,分送各邑,以每年耗條一百八十六石價錢二百七十九兩,亦爲添補,合爲三千六百三十六兩零,竝與元價,出給土商,貿蔘封進,而年來水澇,田土之反川浦落者,十之八九,幾無田結,則所謂殖利錢,從何收得乎?間自營門,差出營商,全數出給,左右牽補,則充蔘商無厭之慾,應吏屬誅求之需,蔘價輒增,每兩價轉至爲一百七十六兩零矣。蔘商輩,於是乎每當採蔘之時,各率多少差人,分掌諸面,按丁督採,以男爲名者,一傡驅去,披荆拚棘,身手龜坼,露宿風餐,死亡相繼,始自肇秋,罷於季秋,則終年農作之民,設有耕耘之穀,無人收穫,徒爲鳥鼠之食,村閭一空,如逢亂離,呼哭連家,愁恨載路,公私逋負,旣無可償之望,老弱餓餒,擧多坐死之境,而況復入山之初,略給糧資,畢竟無採,則奪至釜罌,倍徵其價,如或有採,輕價勒奪,略無顧忌,此亦在古採得之時,而挽近以來,雖無可採之蔘,猶有驅民之擧,此則非欲採蔘也。蔘之無採,人孰不知,而夤緣勒迫,剝皮椎髓,求賂卽止而已,則民不敢生,散而之四,昔之萬戶,今不滿數千,所聞所見,莫不慘矜,以言乎還上,則本摠爲一萬六千四百九十石零。而嶺東四倉,則專尙水田,故米粗稍多,嶺西六倉,則地本磽确,專尙牟麥,故皮穀之數,比東穀多。不幸屢歉以來,嶺一帶尤爲慘酷,流亡絶戶,殆過三分之二,指徵無地,着手無路,按例封倉,其實蕩然,還穀法意,本自嚴重,不敢一包虛留者,蓋嗣歲種糧之資,而今之虛錄,十分之八,以是之故,餘存殘民,無以聊生,特其餘事,劫於他戶流絶還替徵之弊,次第流散,日漸耗縮,加以今年沴氣水災,振古所無,餘民之死亡,又過四千,秋事慘歉,未獲先辦,莫重還穀,不可不充納,而目下事勢,萬無其望,夙宵揣量,罔知所措。爲今日之計,流亡之還,排年收捧,小紓民力,流散者,次次還集,時存者,姑令安心,以待年益豐而民稍完,則庶或有萬一之望矣。以言乎軍丁,則本摠爲四千三百六十名,而除却死亡流離,竝與黃口疲癃,僅充爲二千一百四名,而其餘皆虛額也。捧番收布,爲面任者,全數白徵,每每蕩敗,抵死謀避,闕伍充代,實無其策,則及今措處,難以爲計矣。以言乎結卜,則元續田,久未打量,字號變幻,形址陵夷,較之大帳所在,多有差錯,虛卜白徵,在在皆然,年年歉荒之餘,猝難議到於改量,而今年大水,田畓之反川,浦落,其數甚多,逐廤摘奸,詳審執災,則川反爲六十五結零,浦落爲一百十三結零,所謂續田,多在於嶺西磽确之地,則雖在常年,自多廢棄,靑山六里,樹木成林。今於大水之後,如干起耕,盡入沙汰,全無形趾,爲二百四十三結零,如不及今變通,實爲餘氓切骨之慟矣。以言乎海戶,則海利宜無加減於今古,而魚利不及於古,責應多端於今,漁者無幾,取用無處,上自進貢物種,下至營邑所用,無以辦備,則豈不大加寒心也哉?爲江民者,其亦慘矣,以七尺㮙然之身,應百般難辦之責,還上而徵之,軍布而徵之,元結而徵之,應役而徵之,添價而徵之,續結而徵之,補蔘之名又徵之,採蔘之時又徵之,無事不徵,無時不徵,至於久絶之戶,無憑之處,隨所存而分徵之,分徵之不已,至於族徵,則姓字之同音者替徵之,異姓之不干者,橫徵之,此猶不足,里徵之,里懲之不足,面徵之,民日益窮戶日益縮,在古爲萬餘戶,而今爲數千戶,則除了班戶·驛戶·校院各項應頉,其餘供役應戶,只爲千餘戶,則軍田糴蔘海之應納,都合各摠爲二萬七千二百餘緡斛,沒令責辦於千餘戶罷殘之民,重以蔘商陞戶邸人,該吏凭公逞私之債及年分執卜依例之捧,末至推奴徵債烟戶雜役諸般名目蝟集之端,哀慟纏心,膏肓在身,不忍正視,不忍滋筆,一毛一髮,莫不受病,而許多弊瘼,有難枚擧,細究其源,全出於貢蔘一款,莫重所貢,何敢擬議於釐革,自陷於妄率猥越之誅乎。然而如果土産,則設無民無邑,固所不計,而旣無土産轉留推移,徒貽生民莫切之弊,則臣所以敢達於紸纊之下也,江土雖嶺海僻鄕,而亦朝家所有之地也,江民雖愚劣遐賤,而亦朝家化育中物也。如欲曲循民情,永祛痼瘼,則無出於全數作貢,旣有英廟朝春等判下,正廟朝杆城已例,今若作貢,付之京貢,則補蔘軍時存者,可以移充於軍額,補蔘還,可以移補於流亡,還添價錢,可以移補於續結白徵,而海戶難支之弊,亦可釐正。如是則邑可以爲邑,民可以爲民,事體所重,臣豈不知?而民情切迫,亦所當念,略擧目下實狀,冒萬死一暴於仁覆之天。伏乞聖明,特賜鑑察,將臣此疏,下詢廟堂,亟賜矯革,俾環海濱死之民,涵泳蹈舞於我聖上如傷若保之化焉。臣無任云云。省疏具悉。疏辭,令廟堂稟處。
左副承旨金正喜疏曰,伏以臣罪戾通天,惡積釁萃,爲臣無狀,爲子不孝,上而負罪於朝廷,下而貽辱於家庭,目見無辜之老父,被千古所無之凶誣,冒千古所無之奇冤,投身炎瘴之地,備經風波之險,苟使臣,少有血性至悃,斷當刳腹呈天,剖心向日,少暴其至冤極痛,而頑忍之甚,不能辦此,恬然視息,坐度歲月。洪惟我先大王,恢天地再造之仁,垂日月無遺之照,燭冤誣於貝錦之中,回容光於覆盆之底,十行恩綸,誕宣洞諭,千里宥還,積冤昭洗。嗚呼,起死肉骨,古人所以極言之至,蔑以復加,而若臣父之所得於先大王者,何足以此,擬議其萬一也?倘微我先大王如天之渥,則臣之一門百口,難免虀粉,而臣父之凶誣奇冤,永無可暴之日,臣之不孝之罪,於是益著,雖天日重明,而面目愈靦,實無以自立於人世矣。性我聖上,甄錄臣父,除旨連下,亦粵我慈聖殿下,深追先朝遺志,恩敎誕下,繼以聖批荐宣,惻怛隆摯,逈出尋常萬萬,不惟臣父子聚首感恩,攢手祝聖,一字一淚,入骨刻髓,苟無與於臣者,亦莫不惑激聳歎,乃於千萬夢想之外,簪履之收,亦及於臣,承宣除命,連月斯下,庚牌荐臨,飭敎申嚴,顧臣私義,有不敢冒沒趨膺,鎭日違傲,臣罪愈積。噫,君臣大義,無所逃於天地之間,不以恩遇之厚薄,處地之邇逖,有間,至若恩之厚而地之邇,尤何如哉?犬馬之微,尙亦效忠,況臣以臣家之人,偏蒙我先大王陶甄之恩,周旋於簪筆之列,依近於奎璧之光,頂踵毛髮,罔非恩造,乃若坑坎而拯拔之,又生成之,從古爲人臣子,而得此於君父,未有如臣父子者,而奄遭天崩之慟,眞遊日遠,俯仰霣絶,攀號莫及,惟有貫徹穹壤之至冤至痛,雖生生世世,至萬子孫,糜身結草,已無及於先大王御世之日,天地茫茫,此何人斯?惟古人所謂追先報今,送往事居,臣雖至愚,亦嘗粗聞斯義,況此好爵以縻之,異數以申之,尤豈不竭蹶承膺,少伸叩謝,而人之所以爲人,臣子之所以事君親,惟有大倫而已。於此而有些少不盡分,尙不得爲人,況人而斁倫,卽禽獸已耳。人言之指目至此,臣未敢知厥意之所在,而以湛滅臣家之心,㦧誣先及於臣父,則臣身又奚暇論,而何言之可擇,何辱之不加乎?到今臣父之被誣,旣蒙我兩聖朝曁慈聖殿下照燭而昭晰之,更無餘蘊,則臣何敢追提旣往,而第念臣之苦衷至情,可質神明,雖欲出而事君,所資以移孝者,已斁毁無餘,尙無以稱人於世,況敢彯纓束帶,以汚淸朝班行哉?惟有杜門斂跡,念念頌恩,刻刻懺咎,庶或爲桑楡之收,黥劓之補,斷斷此心,天日鑑臨,玆敢冒死呼籲。伏乞天地父母,俯垂悶憐,亟刊臣名於朝籍,仍勘臣逋漫之罪,不勝大願。臣無任云云。省疏具悉。爾家事,業已洞燭,父子一也,爾又何爲若是張皇乎,勿辭,卽爲入來肅命。
乙未八月二十二日辰時,上御熙政堂。勸講入侍時,提學徐有榘,參贊官沈啓錫,侍讀官沈宜升,假注書黃晦瑛,記注官張鉉喆,別兼春秋朴齊憲,各持小學第四卷,以次進伏訖。上命史官分左右,上讀前受音一遍訖。有榘讀自范文正公,止樂也,仍讀奏釋義。上讀新受音十遍訖,命陳文義。有榘曰,此章別無文義之可奏,而以起下文祿厚而親沒,則不得孝養,追念家貧時,甘旨之不得盡誠,以戒子孫,又以祖宗視子孫均是之意,恤其宗族,於此可見范公之孝矣,爲君恤下之道亦然。伏願殿下體念焉。上命玉堂陳之。宜升曰,此章可見范公之孝矣。發祖宗積德之休,告子孫以富貴不忘之訓,亦足爲法於後世矣。今殿下亦以孝爲本,則邦國興焉,伏願潛心講究焉。上命參贊官陳之。啓錫曰,范公古之善人矣,以今時富貴之享,不忘前日貧苦之思,告諸子以戒焉。夫人富則或忘貧時之苦,而以國家言之,享治平之時,追念創業之艱,則孝思不匱,正以謂此也。伏願讀而復思,毋或放過焉。上掩卷,命史官就座。仍命退,諸臣以次退出。
乙未八月二十二日申時,上御熙政堂。召對入侍時,參贊官沈啓錫,侍讀官沈宜升,檢討官洪祐喆,直閣李公翼,假注書黃晦瑛,記注官張鉉喆,別兼春秋朴齊憲,各持小學第四卷,史略第一卷,以次進伏訖。上命史官分左右,上讀前受音十遍訖,命陳文義。宜升曰,此章朝已陳之,更無可奏矣。上曰,下番陳之。祐喆曰,此文專言范公之孝,而孝是萬善之源,體念焉。上曰,閣臣陳之。公翼曰,儒臣所奏好矣。大抵帝王之孝,異於庶人,非特止於甘旨之供而已,善繼善述,修明舊業,此乃孝也。惟殿下追慕列聖朝垂裕之謨,遵而勿失,至於臨下施政,每以孝爲本,則治平自不難矣。伏望懋哉懋哉。上曰,參贊官陳之。啓錫曰,儒臣·閣臣,皆已陳矣,更無可奏矣。上掩卷,開史略,命以次輪讀。宜升讀自太公,止民必歸之一遍訖。命陳文義。宜升曰,周公論齊·魯之爲政,而以簡易近民爲可云,凡爲君上者,必接下以寬,伏願殿下,以平易近民爲務,則導達下情,益廣聖知矣,另加省察焉。祐喆讀一遍訖,奏曰,上番所陳好矣,更無可奏矣。公翼讀一遍訖,奏曰,儒臣已陳之矣,臣無容更奏,而此雖言齊·魯之政,亦可以推移論之,平易之近民,何時不然?以今日言,急務莫先於此,伏望益加體念焉。上掩卷,命史官就座。仍命退,諸臣以次退出。
上在昌德宮。停常參·經筵。
夜一更,彗星移見於天市恒七公星傍,尾長比昨稍盛,距極四十二度。四更西沈。
金景善啓曰,明日懿陵忌辰祭齋戒,再明日三明日,徽陵忌辰祭齋戒正日相値,視事頉稟之意,敢啓。傳曰,知道。
沈啓錫啓曰,合辭許久闕啓,事甚未安。除在外未署經試所進去外,呈告人員,竝卽牌招,何如?傳曰,允。
又啓曰,左副承旨金正喜,今日不爲仕進,卽爲牌招,何如?傳曰,允。
傳于金景善曰,勸講入侍。
沈啓錫啓曰,假注書黃晦瑛,身病猝重,勢難察任,今姑改差,何如?傳曰,允。
黃晦瑛改差,代以洪熙朝爲假注書。
金景善啓曰,注書被薦人金應均·李源庚,今當付職矣。薦狀,依例成送吏曹之意,敢啓。傳曰,知道。
傳于金景善曰,政官牌招開政。
有政。吏批,判書金學淳進,參判朴齊聞,參議沈宜臣牌不進,右副承旨金景善進。以金應均爲注書。
兵批,兼判書金在昌進,參判李嘉愚,參議申在獻病,參知李竣祜入直,右承旨沈啓錫進。啓曰,京畿水使,今當差出,而當品中可擬之人乏少,曾經堂上兵使,未準朔禁軍將及他道兵使,竝擬,何如?傳曰,允。以李鐵求爲訓鍊都正,李栻爲宣傳官,李熙鐵爲訓鍊僉正,金澈根爲主簿,鄭在天爲武兼,李顯英爲京畿水使,護軍沈日永,副護軍權用經,以上竝單付。
吏批,再政。喬桐府使單李顯英,京畿水使李顯英今加嘉善,加資事承傳。
沈啓錫啓曰,新除授注書金應均,卽爲牌招入直,何如?傳曰,允。
又啓曰,新除授注書金應均,時在廣州地,斯速乘馹上來事,下諭,何如?傳曰,允。
又啓曰,行大司憲徐耕輔,執義李寅皐,掌令金鍠,持平鄭載慶牌不進,掌令盧時懋,持平金奎瑞在外,監察茶時之意,敢啓。傳曰,知道。
以執義李寅皐,掌令金鍠,持平鄭載慶,司諫黃浩民牌不進罷職傳旨,傳于沈啓錫曰,只推。
以左副承旨金正喜牌不進罷職傳旨,傳于沈啓錫曰,只推。
以吏曹參議沈宜臣牌不進罷職傳旨,傳于金景善曰,只推。
以義州府尹朴來謙狀啓,禮單馬致斃,惶恐待罪事,傳于沈啓錫曰,勿待罪事,回諭。
以濟州防禦使朴長復狀啓,薦新與進上靑橘,未滿定例,惶恐待罪事,傳于金景善曰,勿待罪事,回諭。
金景善,以弘文館言啓曰,新除授校理金逸淵,副校理林永洙·徐元淳,副修撰李源益,竝卽牌招察任,何如?傳曰,允。
以校理金逸淵牌不進罷職傳旨,傳于金景善曰,只推
金景善,以奎章閣言啓曰,待敎金洙根疏批已下,卽爲牌招察任,何如?傳曰,允。
沈啓錫,以都摠府言啓曰,今日入直內三廳武兼禁軍及軍兵等,當爲中日習射技放,而雨勢如此,不得設行之意,敢啓。傳曰,知道。
又以備邊司言啓曰,卽見江原監司韓益相狀啓,則以爲,本道農形,未免判歉,目下民情,萬萬遑汲,此際行部,貽弊可悶,今秋巡審,特爲權停事,請令廟堂稟旨分付矣。當秋行部之政,專爲農形之躬審,歉荒之歲,尤當加意詳察,若以貽弊爲慮,只當簡其騶率,防其侵擾而已,直請停止,有乖法意,參互已例,亦無可據,而今番則道臣之莅任屬耳,道內事情,容或未及周悉,而秋候旣深,農節已晩,棲畝之穀,當無幾何,雖使趁卽發程,恐亦無益於巡省之實,而徒滋供億之煩弊,今年秋巡,依狀請許令停止,何如?傳曰,允。
又以備邊司言啓曰,卽見咸鏡監司曺鳳振狀啓,則去月初五日水災,永興府民家全頹,爲六十三戶爲辭矣。民家頹壓,至爲六十餘戶之多,蕩析失所之狀,誠甚矜惻,恤典之別加顧助,雜役之分數蠲免,旣有他道已施之例,今道臣詳察其被災淺深,量宜擧行,而若有一時一處之過數十戶以上者,依月前安邊例施行,俾爲懷保奠接之地,何如?傳曰,允。
又以禁衛營言啓曰,本營字內敦義門南邊體城四間半許頹圮處,今八月二十四日,始役改築之意,敢啓。傳曰,知道。
又以刑曹言啓曰,禮曹啓辭內,今番監試初試一所生員試榜目中三等第七十一人李在曄本名在信,役帶舟橋領將,而改名變居,冒稱幼學,攔入試圍,至於參榜,其在嚴科場之道,不可仍置。原榜目中拔去,付標以入,而其罪狀,令該曹照法勘處,何如?傳曰,允事,命下矣。謹按律文,則大典通編諸科條,有曰,大小科場,不錄名攔入者,限己身降定水軍,李在信依此律,令兵曹擧行,何如?傳曰,允。
刑曹啓目粘連,昭寧園園上莎草放火罪人金龍希亦,敢於莫嚴之地,犯此窮凶之變,究其罪惡,萬剮猶輕是白如乎,謹按大典通編推斷條,只曰,陵上放火者,移義禁府設鞫,園墓,雖不竝論是白乎乃,參考律典,罪關陵園墓者,初無加減之文是白乎所,今此龍希之罪犯節次,邑査營覈,一辭輸款,係是振古所無之極惡大憝,依法典,令義禁府,發遣府都事拿來後稟處,何如?判付。啓,依允。
副修撰洪祐喆疏曰,伏以臣之伯父臣奭周,方帶春秋館監事之任,臣之所叨春秋兼銜,法在當遞。伏乞聖慈,亟命選部,照例遞改,以存公格,千萬幸甚。臣無任云云。省疏具悉。疏辭下該曹稟處。
待敎金洙根疏曰,伏以臣於日前,伏奉敎旨,以臣爲奎章閣待敎者,臣誠驚惑震懍,罔知所以揩躬也。噫,臣愚無似,自知其萬萬不當乎此,則顧何敢援古比今,稱說故事,有若崇飾禮讓於辭受之間哉?然竊伏惟念我正宗大王,建是閣而設是官,精義之所規矩,經緯之所型範,臣亦嘗奉敎於君子矣。蓋以王者用人,固非一端,而仁義禮樂之具,文章論議之要,未嘗不待儒學之臣,若其砥礪名行,興奬藝能,必有所以卓越往昔,聳動人耳目也。故奉天日之眞,使之薰陶乎顔琴點瑟之和,儲雲漢之章,使之擩染於驪圖龜書之祕,朝夕左右,而家人父子之親也。獻納顧問,而文學侍從之資也。夫如是,故當時文物之盛,聲名之隆,廩廩乎上軼三英,凡厥承佐邇列,翺翔貴游者,磊落一時之選,傑然有可稱,而歷數前後,初未有如臣愚蒙,裒然苟充於其位也。臣早抱孤露之慟,長無師友之益,聞見寡陋,智識昏昧,籠無適,顢頇可憎,卽一故家之忝孫耳。僥倖科名,偶在於頭臚已判之餘,恒懼冥,有辱先懿,一切榮觀,寢夢不到。藉使蒙被聖渥,不遺菅蒯之微,得以趨走於服御之役,憂畏兢怵,惟切臨履之試。況又加之以不衷之服,受之以易溢之器,則招愆集孽,猶屬臣一己之事,而在朝家掄簡之政,不幾近於鍾鼓之鷄鶋而崑玉之抵鵲也乎?牙牌臨召,不敢違傲,冒肅恩命,亦旣淹直,而退自循省,冞增惶汗,猥暴微私,仰瀆崇嚴。伏乞聖慈,諒臣言之由中,念是選之莫愼,亟遞臣職名,以重公器,以安私分,千萬幸甚。臣無任云云。省疏具悉。爾其勿辭察職。
乙未八月二十三日辰時,上御熙政堂。勸講入侍時,原任直閣徐俊輔,參贊官金景善,侍讀官沈宜升,假注書李珽,記注官全國憲,別兼春秋朴齊憲各持小學第四卷,以次進伏訖。上曰,史官分左右,上讀前受音十遍訖。俊輔讀自吾吳中宗族,止安得不恤也,仍讀奏釋義。上讀新受音十遍訖,命陳文義。俊輔曰,范文正公,身爲宰相,猶能均視宗族,無間親疎,設置義庄,救恤饑寒,此實以其祖宗之心爲心者也。若夫君上之視民,尤有大焉。故堯典,以敦敍九族,至於平章百姓,聖訓,以親親,至於仁民愛物矣。今我殿下視八方黎庶,當無異於祖宗之視子孫,其所奠安愛恤之方,固宜靡不用極。伏願於此等文義,深體而推廣之,無論京外遠近,均視吾民,如祖宗之視子孫焉。上曰,玉堂陳之。宜升曰,閣臣所奏,切實無餘,伏願體念焉。蓋宗族,雖有親疎之別,自祖宗視之,則均是子孫,臣庶雖有遠近之異,自君上視之,則同是民生,今日八方之民,殿下視之,若祖宗之視子孫,則必無捐瘠之患,無有遠邇,子惠困窮,特垂一視之惠,俾得均霑恩澤,臣之所望也。上曰,參贊官陳之。景善曰,儒臣·閣臣,已有所陳,而大抵范公,常時操心如此,故爲時賢相,功利及人,所謂親親而仁民是也。人臣尙如此,況在君上之位,先務惇親,而推以及民,有不可已。伏願殿下,於此等處,深加究玩,有以推廣,寒者之不得衣,饑者之不得食,極加軫恤,俾匹夫匹婦,皆得其所,區區伏望。上掩卷。仍命退,諸臣以次退出。
上在昌德宮。停常參·經筵。
初昏,七公星傍所見彗星,移見於貫索星傍,尾痕與昨無異,距極四十八度。三更以後,爲雲氣所蔽,不得看候。
夜三更,四更,雷動。
沈啓錫啓曰,行大司憲徐耕輔,執義李寅臯,掌令金鍠,持平鄭載慶呈辭,掌令盧時懋,持平金奎瑞在外,監察茶時之意,敢啓。傳曰,知道。
兪章煥啓曰,左副承旨金正喜,今日不爲仕進,卽爲牌招,何如?傳曰,允。
傳于趙萬協曰,傳香承旨,馳詣懿陵,奉審摘奸,綏陵,一體奉審以來。
傳于兪章煥曰,勸講入侍。
傳于沈啓錫曰,明日次對,勿拘齋日來會。
以左副承旨金正喜牌不進罷職傳旨,傳于兪章煥曰,只推。
沈啓錫啓曰,明日次對,諫院無進參之員,除在外未署經試所進去外,呈告人員,待開門牌招,何如?傳曰,允。
趙萬協,以實錄廳摠裁官意啓曰,日錄抄節之役,今幾垂畢,將始纂修矣。堂上判敦寧府事金逌根,行戶曹判書李止淵,議政府右參贊趙寅永,司憲府大司憲徐耕輔,行大護軍權敦仁,廣州府留守鄭基善,行大護軍金履載,知中樞府事徐有榘·申在植,行大護軍鄭元容,纂修堂上,仍爲差下,使之專意察任,何如?傳曰,允。
又以奉常寺都提調·提調意啓曰,祭享所用秋等中脯,依定式今八月二十四日,始造之意,敢啓。傳曰,知道。
又以觀象監提調意啓曰,文臣測候官副司直李㙽,時在龍仁地,今姑改差,其代以副修撰洪祐喆差下,以爲輪直測候之地,何如?傳曰,允。
沈啓錫,以義禁府言啓曰,刑曹啓目內,罪人金龍希,係是振古所無之極惡大憝,依法典令義禁府,發遣府都事拿來後稟處事依允事,命下矣。金龍希,方囚楊州獄,依例發遣府都事拿來,何如?傳曰,允。
吏曹啓目粘連,觀此弘文館副修撰洪祐喆上疏,則以爲,臣之伯父奭周,方帶春秋館監事之任,臣之所叨春秋兼銜,法在當遞。伏乞亟命選部,照例遞改亦爲白有臥乎所,相避之法,在下當遞,洪祐喆所帶春秋館記事官之任,今姑減下,何如?判付。啓,依允。
乙未八月二十四日辰時,上御熙政堂。勸講入侍時,提學趙寅永,參贊官兪章煥,侍讀官林永洙,假注書李珽,記注官金鳳梧,別兼春秋徐憲淳,各持小學第四卷,以次進伏訖。上曰,史官分左右,上讀前受音訖。寅永讀自祖宗來,止竝置義田宅云,仍讀奏釋義。上讀新受音十遍訖,命陳文義,寅永曰,此章之祖宗積德云者,其義極好,不可但以卿大夫論也。雖帝王家,必有祖宗積累之德,然後乃有子孫盛大之福,而其子孫,又益積累,則其福澤,愈益盛大,故周雅之周雖舊邦其命維新者,卽指周家積德。雖在於其祖宗,而至文王,又益積其德,以致福澤之維新也。卿大夫,固無民人可言,故專言恤族,則人君所以積德,尤當推及於億兆黎民,所恤者廣,則所積者大,而所受之福益厚矣。伏願於此等處,恒加體念焉。上曰,玉堂陳之。永洙曰,范文正公,優於敦睦,以祖宗之心爲心,故身致大官,而不以富貴爲己有,無論親疏之族,一有饑寒而不能共吾之享,則若將獲罪於先祖,是以有此何以見祖宗,何以入家廟之說,此可見敦厚之風,大過於人也。凡人於操心修行之際,當以文正之言爲戒,無愧於見祖宗入家廟之時,則非但爲睦族之道而已,亦可爲繼志之孝也。伏願此等處,深加推究,則當有禆於聖學矣。上曰,參贊官陳之。章煥曰,閣臣·儒臣,旣已備陳,而范文正,人臣也。猶不欲獨享富貴,推及宗族,況在君上之位,富與貴非人臣之比,則尤豈不念及於貧賤,而思所以推廣之道乎?書之洪範曰,斂時五福,用敷錫厥庶民。伏願殿下,念小民之饑寒,而皆有以衣食之,則是使之富也。求四方之賢俊,俾各其登庸之,則是使之貴也。卽此洪範錫福之義也,於此深加體念焉。上掩卷。仍命退,諸臣以次退出。
上在昌德宮。停常參·經筵。
初昏,貫索星傍所見彗星,移見於天紀星傍,形痕尾跡,與前無異,距極五十五度。四更西沈。
藥房都提調朴宗薰,副提調徐憙淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
兪章煥啓曰,左副承旨金正喜,今日不爲仕進,卽爲牌招,何如?傳曰,允。
傳于金景善曰,勸講入侍。
傳于沈啓錫曰,大臣·備局堂上引見。
大王大妃殿傳于兪章煥曰,道伯上疏,爲念事體,施以越俸之典,原疏雖爲還下送,而言念本道之民情事勢,則果爲萬萬遑急。若百姓不得扶持,則國依於何?然則苟有一分有益於百姓之事,何惜之有?本道封進方物朔膳物膳,限五年停封,俾爲小紓民力之地,以貢蔘言之,御供御用,不可輕易議論爲言,而此則不然,御供御用,自有所重,自下則雖不可言,而自上爲民除弊之事,不啻無不當爲之理,已往祖宗曁大行朝,苟若是不當爲之事,其時何以行之乎?祖宗朝大行朝已行之事,豈非今日主上與予所可仰法之事乎?本道貢蔘餘數,一竝作貢,更勿以貢蔘一款,爲東民之貽弊事,自廟堂知委於道臣。
趙萬協啓曰,卽者別兼春秋徐憲淳,以其親病,陳疏徑出。原疏以國忌齋戒,纔已退却矣。所當直捧禁推傳旨,而此與無端徑出有異,推考警責,何如?傳曰,允。原疏捧入
金景善,以義禁府言啓曰,罪人金龍希,今已拿囚,而係是園上放火罪人,依法典設鞫,何如?傳曰,允。
金景善啓曰,因義禁府草記,罪人金龍希設鞫事,允下矣。委官何大臣進去乎?敢稟。傳曰,左議政進去。
又啓曰,卽者義禁府都事來言,罪人金龍希設鞫事命下,而判義禁朴周壽有身病,不得進參云。判義禁朴周壽,卽爲牌招,何如?傳曰,允。
兪章煥啓曰,推鞫爲之事,命下矣。該房承旨當爲進參,而左副承旨金正喜,今日不爲仕進,卽爲牌招,何如?傳曰,許遞,前望單子入之。
承旨前望單子入之,李魯集落點。
沈啓錫啓曰,推鞫爲之事,命下矣。右副承旨金景善,纔已申退,卽爲牌招,何如?傳曰,允。
金景善啓曰,臣景善今日推鞫進去,下直之意,敢啓。傳曰,知道。
義禁府問事郞廳四單,徐元淳·韓鎭庭·沈宜升·權馦。
沈啓錫啓曰,判義禁朴周壽牌不進推考傳旨,今方捧入,而設鞫命下之後,如是違牌,事甚未安。更爲牌招,何如?傳曰,允。
趙萬協啓曰,試官之出榜詣闕例也,而文一所試官嚴錫履,謂有身病,自外徑歸,事甚未安。推考,何如?傳曰,允。
以左副承旨金正喜牌不進罷職傳旨,傳于兪章煥曰,只推。
以司諫黃浩民牌不進罷職傳旨,傳于沈啓錫曰,只推。
沈啓錫,以兵曹言啓曰,來九月十月當上番騎兵二百二十八名所着襦衣,本曹點考後,仍令該曹題給之意,敢啓。傳曰,知道。
又以兵曹言啓曰,丹鳳門東邊墻垣四間許頹圮處,今已畢築矣。把守軍兵,解送直所之意,敢啓。傳曰,知道。
又以訓鍊都監·禁衛營·御營廳言啓曰,御營廳字內丹鳳門東邊宮墻四間許頹圮處,今已畢築,把守軍兵,還入直所事,自兵曹草記矣。把守東營入直軍,還入直所,而添入軍,依倒解送之意,敢啓。傳曰,知道。
領中樞府事李相璜箚曰,伏以臣有微私,僚相登筵,爲臣仰請,曲荷兪從,郊栖調疴,曾所蒙恩於昔年,而官次就養,特又垂念於今日,從玆以往,進而依近輦轂,獲展孔邇之忱,退而專治刀圭,庶安垂盡之喘,時節城郊,行止隨便,如是優游,可以卒歲,莫非我聖朝賜也。捧戴銘結,何以報答?旣承恩暇,少俟採薪有間,行將尋鄕矣。第臣有兼綰諸司,顧臣老耄癃昏,歲益不逮,自尋常應酬,而不能自力久矣。事務稍異閒漫,句檢當費神用,則有非臣目下貌樣之所能堪勝,冏寺則每視稅入之登耗,而經用之贏絀實係焉。譯院則與聞隣國之交聘,而邊禁之弛嚴,又關焉。雖似一官一事,而爲任則惎重,緣臣衰倦失察,不能事事,居常愧懼,臣嘗有意於擧實丐免,而特嚴不敢遽請耳。矧臣此行,來往無定期,假使其來有時,旣無以專意職事,則已有瘝厥之歎,方其往也,則虛縻全抛,百爲曠滯,尤豈不奉貽狼狽於公務乎?至於實錄摠裁,冒據爲悚,曾有筵懇,而居外遙領,尤非私分之所敢安,抑亦國體之不容。然摠會事殷,監修任大,有難責成於朞月之間也。故未嘗一人而終始其事,歷溯已例,前後可按,玆敢具牘陳籲。伏乞聖慈,俯垂鑑諒,將臣實錄摠裁與司僕·司譯兼帶提擧,竝賜鐫免,俾公私俱伸,不勝大願。取進止。答曰,省箚具悉卿懇。所請,竝令姑許副。仍傳于趙萬協曰,此批答,遺史官傳諭。
別兼春秋徐憲淳疏曰,伏以臣才從筵退,卽接家信,則臣母所患痰嗽之証,近緣日候之不調,一倍潻劇,食息俱妨,醫藥是急,而惟臣是俟,扶將是賴,而惟臣是望,臣聞此報,情私煎熬,忙陳短章,徑出禁扄。伏乞聖明,俯垂鑑諒,亟遞臣所帶職名,俾便救護,仍治臣冒犯瀆撓,以肅朝綱焉。臣無任云云。省疏具悉。爾其勿辭救護。
江原監司韓益相䟽曰,伏以臣庸愚不稱之實,略具於前疏,今不更煩,第臣上界察任,今已周月于玆矣。遠邑之事,姑未詳察,四嚮數百里之間,其虛實衰旺之情,略已領悉。嗚呼,曰契,曰耗,孰知其無形無狀,若是其極乎?謂臣堪任者,是虛名也,本道之不可爲者,是實情也。以虛名無實之庸人,投之於實情無僞之弊局,使之蘇救,其終有濟乎?臣本薄劣之器,小縣小郡,雖或架漏牽補,免陷大戾,名之曰按道,雖叢爾小聚,介於山海之間,體面自別,所謂趙·魏之老,不可以爲膝·薛之大夫也。苟非威望素重材幹有餘者,鮮不敗事,臣豈能當之哉?雖使今年年穀豐登,差科不急,惟其自來積痼之疾,無法可救,一則曰,民戶衰耗,二則曰,田土陳荒,三則曰,賦納愆期,四則曰,倉廩空虛,惟玆四事,雖龔黃復起,着手無路,況今秋收方張,歲事大判,民情遑遑罔措,無異於壬癸之秋,臣將何術,懷保安輯,以答特簡之聖意也哉?臣若名論夙著,踐歷有素,循例差遣,與他人同,則民之望之也,亦循例而已,朝廷之責之也,亦循例而已。民雖盡亡,田雖盡荒,賦納雖曰退,倉廩雖空虛,民亦安之,朝廷亦恕之,都無事矣。臣則不然,上以虛名遣之,民以虛名望之,朝廷以虛名責之,乃臣之所以處是,反不如循例之爲寡過,則民將群起而怨之曰,彼所謂特簡來者乎?世將群起而挪揄之曰,彼所謂特簡去者乎?朝廷將會議而衆毁之曰,蚊不可以負山,鳥不可以塡海,弱馬不可駕大輅,當此之時,雖以父母之慈,又豈不追悔特簡之事,而加之以鈇鉞之誅哉?臣左右思量,而畢竟狼狽,昭在目前,設令臣捐俸以救民,俸本殘薄,不過救一毫而已。若用投醪之法,無救涸轍之命,將如之何?臣在京時,但聞狼川·旌善之事而已。及其按事而觀之,則二邑之外,又有十餘邑,亦狼川也,亦旌善也。民戶十耗七八,田土十陳五六,賦納爲無麪之䬪飥,倉廩如將燒之契券,五千戶所應分,徵之於一千,二千戶所應今,徵之於四百,民日益逃,田日益荒,譬如勞瘵之疾,今爲壞症,將何以救之?臣在京時,聞城內城外,凡有空家,皆流民寓接,而所謂流民,皆江原道之民也。臣未之盡信,今接視本道,其言果不虛矣。況今歲事大誤,平原沃野如原州·橫城·春川等處,亦間有成熟之田,而其餘皆壬癸也,遺秉滯穗,尙有棲畝之物,故民姑逗遛,而九月發徵布之令,十月發開倉之令,則舊逋新斂,隣收族徵,紛然竝起,則民將島獸散而魚鮪竄,所餘者,惟班戶·驛戶等或數千或數百而已。一絲一銖,無補於賦納,將何以爲郡縣哉?朝議若以爲本道濊貃古地,土瘠民貧,不足有無於國家,因而棄之則已,若以謂八道之一東面之保障,而不可不懷保,則必有別般曠世之典,然後乃可以勉留荷擔之民,招呼走匿之氓,臣之愚意以爲,年來陳荒之田幾千結,今年災傷之田幾千結,許臣査報,竝行蠲免,流亡之還穀幾千石,逃故之身布幾千疋,許臣之査報,或令蕩減,或令停退,則或可慰安,然而査虛覈實,動費數月,若待旣査之後,始請恩典,則民已散,不可追矣。及此逗遛之日,先降惻怛之音,則臣當奉此恩音,宣布德意,使之安居勿動,以待來歲之豐登,或庶幾懷土者有矣。臣雖棲遲散班,無所聞見,此事豈可率爾仰請?今大農空匱,國用不繼,不思體國之義,惟圖求牧之術,妄希格外之恩澤,以規目下之便益,則臣欺負之罪,無所逃於天地之間矣。臣以孤畸,冒據匪分,上念國恩,下念民情,晝思夜度,繞壁彷徨,分其無可奈何而後,有此呼籲,若于時未蒙兪允,又或先期煩瀆,自陷罪戾,則臣惟有一死而已。奉職居官,臣所不敢,臣豈以心志之未定,先建空言哉?疏徹之後,物論不齊,必以爲不曉事如此,無分數如此,不度時勢如此,渠何以按道爲也?臣非不知,今日所處,便是逃遁不得之一窮人耳,玆敢陳情,仰請處分。伏乞天地父母,諒臣情地,察臣危懇,許令盡心査櫛,逐條列狀聞,不然,亟賜黜退,改授能者,以安生民,以尊國體。臣無任云云。
乙未八月二十五日辰時,上御熙政堂。勸講入侍時,左議政洪奭周,提學徐有榘,參贊官金景善,檢討官李源益,假注書李珽,記注官李冀楨,別兼春秋徐憲淳,各持小學第四卷,以次進伏訖。上曰,史官分左右,上讀前受音訖。有榘讀自司馬溫公,止量入以爲出,仍讀奏釋義。上讀新受音十遍訖,命陳文義。有榘曰,司馬光此言,不過臣庶治一家之法耳。然治國之法,實不外此。蓋禮者先王之制禮,法者國家之法令,謹守禮法,以御其下,豈非爲國之大經乎?分之以職,授之以事者,昔蕭田鄭氏·象山陸氏,皆有分授子弟,各治一事之成規,喩之於治國,則設官分職,考績黜陟,卽其事也。制財用之節,量入以爲出,又是治國理財之最切要處,假令一年所入十分,則用至七八分,節畜二三分,以爲意外不時之需,不然而用之過度,入不支出,則其勢不得不加斂於民,而上下俱困,危亂立至矣。大抵讀書之法,毋徒泥於章句之內,觸類引伸,語小而喩大,說近而推遠,然後始可收實效,伏願深留聖意焉。上曰,玉堂陳之。源益曰,此章以財用爲言,卽一家之謂,而家計國計,專有係於財用之贏絀,家無財則家不能爲家,國無財則國不能爲國,財用之關緊於國家,有如是矣。夫財固有限,用則無窮,以有限之財,應無窮之費,而不思所以省約而撙節,則儲蓄罄枵,危亂隨至,此必然之勢也。雖以國家惟正之供言之,尺帛粒米,皆從吾民勤苦中出來,決不可以自前裕足,爲冗費之資,伏願於此等處,深加省察,以惜財用,爲出治之本焉。上曰,參贊官陳之。景善曰,閣臣已有所奏,而此章中謹守禮法云者,卽司馬公治家之要道也。不但治家之法,以禮爲主,治國之道,亦不外乎此。伏望留念於禮法二字焉。凡聖王所以化民成俗之方,莫先於禮,而禮之本,在於敬,以敬持心,然後動容周旋,可以合禮而無過。伏願殿下,於臨講之時,心存誠敬,以爲復禮之本焉。上曰,大臣陳之。奭周曰,此章大旨,閣臣已爲悉陳,玉堂所奏節惜財用之說,亦爲好矣。量入而爲出五字,最是章內緊要之語,此章雖爲治家而言,爲國之道,亦不越此,以我國言之,田稅·軍布·還穀諸般貢賦之自民輸納者,皆所謂入也。百官之俸,三軍之廩,事大交隣之需,朝廷禮儀之用,近而至於宮禁之中,器用玩好之費,自上進御之水刺,服用之衣襨,皆所謂出也。自君上觀之,則一國之財,皆吾所有,惟其所用,何患不足?而若究其所自來,則無非是小民膏血中來者,只以朝夕所供御之水刺言之,炊㸑之米,皆民力之所爲也。耕之種之,穫之斂之,艱難辛苦,不啻萬狀,古人詩所云誰知盤中飱,粒粒皆辛苦,正是實際語也。幸遇豐登,猶可以粗辦常稅,一有歉荒,無穀可納,而公稅則不得不充,輸稅之民,稍能自食者,不能爲百分之一,率皆是饑寒切身朝不謀夕之類,已之所食,尙不自給,催科追呼之時,衣不掩體,面帶浮黃,有不忍見,而以其公納之不可不督也。故不得不鞭仆之囚繫之,期於準徵而後已。其入也,如是其艱,其出也,又安得不節?九重淸燕之中,若念及於此,則雖一物之微,自不容濫用而輕費矣。此章上文有曰,謙守禮法,禮法之所當爲者,固不可以惜費而不用,其外則一切撙節,毋或少過,然後不但富國而足用,始可以使民,得免於凍餒之中。伏願於此等處,深加留意焉。上掩卷。仍命退,諸臣以次退出。
乙未八月二十五日辰時,上御熙政堂。大王大妃殿垂簾,藥房入診,大臣·備局堂上引見入侍時,都提調朴宗薰,副提調徐憙淳,假注書李珽,記注官李冀楨,別兼春秋徐憲淳,待敎金洙根,右承旨沈啓錫,假注書洪熙朝,事變假注書方啓霙,左議政洪奭周,行上護軍金敎根,行戶曹判書李止淵,吏曹判書金學淳,行大護軍金蘭淳·李翊會,知事申在植,行大護軍朴晦壽,行護軍李鐵求,戶曹參判金弘根,行訓鍊院都正柳相弼,行護軍朴永元,行大司憲徐耕輔,副修撰李源益以次進伏,醫官金漢雋·秦慶煥·韓相瑚,進伏楹外訖。上曰,史官分左右。宗薰進前奏曰,秋雨頗仍,日氣過涼,聖體若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。宗薰曰,醫官待令,使之入診乎?上曰,唯。漢雋等以次診候訖,退伏奏曰,脈候左右三部調均矣。大王大妃殿曰,醫官先退,次對爲之。漢雋等先退。奭周曰,星象告災,聖心儆惕,延訪有位,思聞闕遺,臣以無似,備員承佐,曾不能少效對掦,惶懍愧恧,不知所措。古語曰,災不虛生,必有所召,顧今日召災之端,固不止於一二,而若論其尤大且急者,則國綱之解紐,民生之困悴是已,而如欲捄二者之弊,則唯輔相之得其人是已。輔相得人,則朝廷尊,朝廷尊,則紀綱不期振而自振,如臣庸駑,冒居百僚之首,平素言行,旣無足以見重於人,而閱月踰時,一味尸素,曾不能陳一嘉獻,糾一官邪,則朝廷之上,又將安所矜式,而不至於慢不率職乎?紀綱不振於上,則奸猾公行於下,而窮蔀小民,無由被朝廷之惠澤。傳曰,與聞國政,而無益於民者斥,今臣之猥玷於政府首席,亦已允矣,而民生之顚連,日以益甚,卽此一事,臣之當斥,不待多言而決矣。況今天心未豫,乖沴游臻,彗孛之象,爲災尤重,苟不有一番大振作大黜陟,將何以爲一分應天之實乎?伏願先從臣身,亟賜譴斥,博求賢俊,布在庶位,仍以大加警動革舊圖新之意,普飭群工,各修其職,毋或如前玩愒,必須孜孜殫力於爲民之實事,而自上亦宜反求修省,益懋典學,臨筵則誠心諮訪,聽言則虛懷開納,以圖轉災爲祥之效,區區之望也。大王大妃殿答曰,災異之應,雖未知何事,靜思之則災祥,由於上者也。而主上,以沖年,天性至仁而已。咎實在予,恐懼懍惕,不知爲喩。以聽政言之,萬不獲已,雖有此擧,終非爲祥,且婦人攸爲之事,豈有一事之合於天心乎?若言其咎,專由於予,今以應天誠實之道勸予,而大臣則引咎乎?勿爲如此,殫竭心慮,以思消弭之道焉。所陳勉聖學事,卿言出於衷赤,豈不感歎乎?出擧條大王大妃殿命出示江原監司韓益相疏本,啓錫奉傳于左相奭周曰,此疏臣雖未及見之,而自外已聞其槪矣。此疏雖出於爲民之意,而揆以事體,誠極未安矣。大王大妃殿曰,如此上疏,不爲先期往復于廟堂,商確而後爲之,此是生疎之故也。仍敎曰,東伯疏雖當還下送,而其在爲民之道,豈無別般處分乎?本道所進方物及朔膳,竝限五年停封,以爲紓力之地,可也。奭周曰,承此下敎,惻怛恤民之念,至於此極,曠絶之澤,振古所罕,臣不勝萬萬欽仰,而至於朔膳,則所重自別,絶無停減之例,此則實爲難愼矣。宗薰曰,方物及朔膳停封之敎,臣不勝欽仰,而朔膳則所重尤別,恐難擧議矣。大王大妃殿曰,事體雖曰如是,苟欲爲民,當先從自上進御者而停減,然後實惠可以下究矣。予意已定,以此爲之,可也。奭周曰,事涉重大,更當爛商仰稟矣。大王大妃殿曰,江陵府使疏請之事,令廟堂稟處矣。果已爛議耶?蔘弊旣爲東民切骨之冤,則不但江陵一邑,本道貢蔘,一切永罷,因爲京作貢好矣。奭周曰,慈敎至此,可以仰認軫弊之至仁盛德,而貢蔘所重自別,有難遽罷矣。蓋關東之貢蔘,立法之初,則厥數夥多矣。列聖朝以來,俯念其爲弊日滋,稍稍除減,今則所餘亦不甚多,而此猶爲東民切骨之弊,今若永罷於本道,移作京貢,則惠澤之周洽,不啻萬萬,豈敢不奉行之不暇?而第其貢獻之設,其來已久,變通之際,窒礙亦多,姑就其尤甚處,量宜停當,似好耳。宗薰曰,貢蔘,卽由來古制也。而內局進獻藥種,事體尤重,今豈可遽然變通乎?爲東民之地,雖爲莫大之惠,而移作京貢之後,亦或有坐弊之端,臣意則祖宗朝舊法,恐難遽革矣。奭周曰,臣於三十年前,以慰諭御史,奉命關東時,亦知有本道蔘弊,條達于別單中矣。其時亦因廟堂之持重,不得施行矣。大王大妃殿曰,國以民爲本,民若困弊,則將焉用貢蔘爲乎?以貢蔘而爲民生切骨之冤,則豈可不變通乎?奭周曰,更當爛議仰稟矣。奭周曰,卽伏見江原監司韓益相疏本宣示於筵席者,其所陳請,槪出於爲民蠲弊,而至於陳荒田結流亡還布,不待核實,先請停蕩,大傷事體,不可但以疎率言,該道民情之艱棘,固已爲朝家之所洞悉,承流宣化之臣,苟有可以一分蘇捄之道,則敷奏蘄請,何所不可,而租調惟正之供,不但事面之自別,不先査櫛其虛實,初無數爻之指的,而徑干特恩,至以先降德音爲請者,實涉萬萬乖宜,所當從重譴勘,而莅任屬耳,數遞可悶,意出爲民,亦合曲恕,姑先施以越俸一等之典,原疏還下送,而至於民情所關,亦不容恝然不恤,該道田結,本多未量,雖有眞箇陳廢,亦必多隱匿漏稅,軍伍之法外冒頉,又是近來通弊,若能一一搜括,將此補彼,庶可無白徵之冤,以此意申飭,使之着意擧行,如有不撓經法從長矯革之策,更爲爛商登聞後稟處,何如?大王大妃殿答曰,依爲之。出擧條奭周曰,頃因咸鏡監司曺鳳振狀啓,茂山還穀犯逋下屬之身,犯的過千石以上者,具格捧遲晩以聞。其或有一分容議之端者,論理更啓,前後始逋掩逋之當該守令,捧現告,更爲修啓之意,草記行會矣。卽見該監司狀啓,則以爲,犯逋諸漢,捉致本營,別定按査,反復窮覈,則金以太一漢自逋折米,洽過千石,而情法亳無可原,故直爲捧遲晩登聞,嚴得倫·車丙老·朴枝煥·南一良四漢,自逋正穀,皆爲千石以上,而以折米計之,竝未準千石之數,去壬午年本府發覺之逋,爲五萬九千餘石,而犯逋千石以上六名,以其折米之俱不滿千石,用減死之律,今此四漢,若施一律,則與壬午所施不同,恐有欠於平允之政。朴載澤·方益宅兩漢,自逋之數,不滿四五百石,而多年稔惡,邑人皆曰可殺,作涌之罪,卽其魁耳。與嚴得倫等四漢,竝施次律事,請令廟堂稟處,而丁丑以後始逋掩逋守令,亦爲列錄馳啓矣。一邑逋穀之至爲六萬石內外者,不可但以駭愕言,壬午査逋後,覆奏之籌啓,至以爲有還穀以來所未聞之變怪,而壬午之後,曾不幾年,新發之逋,又過於舊,國有一分法綱,寧或至此蕩然?此未必不由於前此勘處之失之太歇,以致頑俗之無所懲創而然。今玆更犯,卽是怙終,其在毖後之道,合用加倍之典,況於應行之當律,尤豈可更容低仰?而第念刑政之施,貴在平均,殺活之間,尤當愼重,犯逋石數,前後無異,而十餘年之間,乃有一死一生之頓異,亦恐非劃一之義,折米未滿千石之嚴得倫等四囚,竝令道臣,各別嚴刑,準五次後,依壬午例,限己身絶島流配,勿揀赦典。朴載澤等兩囚,旣云是作俑之魁,亦依道啓,與嚴得倫等,同律施行。金以太則自犯之逋,旣至折米千石,如法正罪,更無可議,在前犯逋之類,或用梟首之律,而梟首繋是軍律,有不當每每援用於平時雜犯之囚,監守自盜之數多者本繄斬罪,以此勘斷,正合經法,卽令如法捧結案登聞,以爲詳覈行刑之地。丁丑以後現告諸倅,竝令該府,照法稟處,道啓中,又以邑倅犯用未報及各樣預下,當有三千餘石爲辭,此亦不可不趁卽塡完,另加董督,待其畢收殺後,啓聞形止。近來穀簿之擁虛虧實,雖曰通患,亦未有如該邑之動踰巨萬者,若不及此掀露,大加矯捄,則目下縱似稍完,非久又將復然。且其穀多之弊,甲於諸邑,藉令如數糶糴,民亦當不堪其苦,以此以彼,不可無一番大變通,亦令道臣,爛加講究具意見,從速稟處,俾圖永久祛瘼之實效,何如?大王大妃殿答曰,依爲之。出擧條奭周曰,獻納朴時源上疏批旨,有令廟堂,從長講究施行之命矣。取見其疏,則歷擧倉廩之虛分實捧,軍布之隣徵族斂及白骨徵布之弊,繼又陳歉餘流亡,未盡安接,今歲淫霖流離蕩析之狀,而以損上益下四字,爲拯救之要,其所指陳,亦果中窽,採用之實,從長另加講究,下一款,盛論科弊,而以擧子之曲徑潛窺,試券之預書用套,會圍之爛入,外製之飛投,爲科文之賊,仍以益恢公道,快湔流弊,爲請矣。諸般弊端,皆是目下之切痼者,今方別樣糾察,期於痛加禁斷,而其中試券用套,雖似較他差歇,亦不可無一番禁飭。竊念科場文體,亦係世道,而說經之作,所關尤重,嘗伏聞正廟下敎有曰,我國科文中,經義殊爲可喜,蓋以其功令之中,不失經傳之旨,最近於儒者工夫也。挽近赴擧之士,全不用力於研經,套臼腐爛,全無可觀,而甚至以沒巴鼻無指的之胡辭亂說,預爲構寫於入場之前,無論試題之如何,起頭數行之後,便以此塡充全篇,一所之作,可以移用於二所,前科之券,可以復呈於後科,名以文字,又安有如許模樣,而爲主司者,不惟不能痛禁,乃或擢置嵬等,以今番監試言之,一所終場之一等諸券,俱不免此習,二所經義魁作,又是與經文本指,全然相左者,場屋之取舍若是,而將何以興起多士,使之俛焉從事於經術乎?雖云是忙迫中不及照檢之致,亦不宜置而無警,當該一二所試官,竝施問備之典,何如?大王大妃殿,答曰,依爲之。出擧條奭周曰,科場隨從之攔入,前後申飭,何等截嚴,日前慈敎尤極申複,至有論罪家長之命,而今番東堂一所場內爭鬨喧鬧之狀,不啻狼藉,甚至互相毆打,幾傷人命,京華望族,亦多冒犯,遠方人心,何以鎭服,紀綱所在,誠不勝萬萬寒心,現捉之隨從,業已出付秋曹,使之如法懲處,而問其家長,則一爲行知中樞府事朴周壽,一爲江界府使趙基復。趙基復則時在任所,勢難歸責,論罪一款,姑爲置之。朴周壽則初旣未及聞知,後又另加禁戢云。且崇品重臣,事體自別,而特飭之下,不容全無警責,從重推考,兩家入場之儒生,竝令成均館,施以停擧之罰,何如?大王大妃殿答曰,依爲之。出擧條奭周曰,賓對,兩司之各一員進參,雖云規例,而如有可言之事,則不拘多員,登筵敷陳,固是臺體之所當然,臣於年前,亦嘗屢次目覩矣。今日之特命晉接,亶出於遇災修省之聖意,身居耳目之任,所宜願借方寸,思效獻替,而憲長外無一登筵之人,事體所在,誠萬萬慨然。行公憲臺之懸病不參者,竝從重推考。諫臺之無端違召,尤爲可駭,施以譴罷之典,何如?大王大妃殿答曰,依爲之。出擧條奭周曰,咫尺前席,奉聆慈敎,憂民惻怛之意,譪然洋溢於辭表,凡在含生之倫,孰不感泣而攢祝乎?古人有言曰,一念之善,景星慶雲,宋景一言之善,猶能使熒惑徙度,臣雖愚迷,有以知今日災異之不久消弭矣。臣於俄者,以典學之工,爲弭災之本,而今日之悠悠萬事,惟講學與保民二者爲大,有不可擧一而遺一矣。顧今民生之困瘁,誠可謂痛哭而流涕,飢寒迫身,而又從以徵斂,呻吟未蘇,而反督以鞭撻,僵殍相續,而漠不加恤,剝割無藝,而恬莫之禁,土崩瓦解之形,迫在朝夕,而小大狃玩,視若尋常。民者邦本也,本蹶則國將從之,言念及此,寧不懍然而寒心乎?關東民勢之切矜,纔已承縷縷慈敎,而西北諸道,亦多告災之處,卽以畿·湖農形言之,優劣相錯,雖異全歉,而積潦偏被之地,民勢之無以聊生,實不減於壬癸凶荒,若以其非全歉之故,而少忽於周恤之方,則民命之阽危,又恐非壬癸之比矣。災歲恤民之政,人皆以蠲貸賙捄爲先,此固仁政之所不可已者,而蠲貸賙捄,所及有限,莫如愼簡字牧之爲第一要務,字牧不得其人,則雖有蠲貸賙捄之政,而民不得被其實惠,字牧誠得其人,則撫字之殫其誠,措處之得其方,有可以不待煩費,而脫民於溝壑之中者,民心之固結在是,民志之鎭靖在是,其爲民國安危之所繋,誠不容一毫泛忽。竊願以臣此奏,頒示於被災諸道,先從其災形尤甚民情最急之邑,詳察守宰之能否,如有不可堪任者,不待殿最,早卽啓罷,其代,必以才具可堪聲績素著者,毋循常格,另擇差遣,以爲懷保奠安之地,實係目下急務,故敢此仰達矣。上曰,所陳切當,以此意,分付於諸道及銓曹,可也。出擧條宗薰曰,天心不豫,星象示警,恐懼懍惕,莫省所喩。頃者烈風掦海,霪潦傷稼,天之告戒,不啻丁寧,而今又申之以星變,召災所由,雖未敢知,而修省之方,不容虛徐,古人有言,譬如父母怒之,不知怒在何事者,惟當事事自檢,期以無過,則怒當自解,此善喩也。顧今一半事無足以當天心,百千事皆可以干天怒,是所謂事事自檢處也。若夫萬事之原,勤聖學是也。凡所以維繋民心,迓續天命,專在於君德成就,而成就之道,舎典學而何求哉?勿拘虛文,務盡實心,由文字而賾旨義,由旨義以驗體用,惟日孜孜,接續不已,則以我聖上睿知之姿,自然克臻於緝熙光明之域矣。旣勤聖學而施之於政,當以振肅紀綱爲先,國之有紀綱,猶人之有元氣也。良法美制,皆資紀綱而行,如耳目手足,皆以元氣爲用。然紀綱不能以自立,必也大小政令,一出於公正之道,無一毫私意之累,然後始有以大服民志,紀綱振肅矣,紀綱旣立矣。又必制節財用,財用者,生民之大命也。從古未有財匱而民不窮,民窮而國可存者,甚可畏也。然所謂制節者,非但吝出嗇用之謂,祛奢崇儉,損上益下,制之有法,積之有道,務爲敦俗藏富之本,然後可見實效矣。又其次則愼擇守令,爲制治之要,守令者,親民之官也。上之惠澤,由之而下究,民之疾苦,因之而上達,故守令非人,則命令規制,皆爲虛設,而民受其弊,西京循良,多至侯相,北宋宰相,出爲牧守,其重如此,可不愼乎?然擇之之道,必也淸其仕路,毋開倖門,核其實績,責以成效,然後庶無涇渭之相混矣。至於治道之成始成終,亦惟曰,信賞必罰耳。雖唐虞之世,苟非黜幽陟明,則何以爲治乎?賞罰者,實與紀綱,相須互用,如其賞或循私,罰或非公,則民無所格,政失其平。向所云財用欲節,而節之無法,守令欲擇,而擇非其人矣。古人之言,刑罰不差,則刑罰中有敎化,此誠至論也。此數者,卽今日當務之最要切,當急而不可緩者也。每當政令施措之際,必曰,講學不勤而志不立歟,紀綱不振而樞紐解歟,財用不節而公私匱歟,守令不擇而民生困歟,賞罰不中而誠信不孚歟。如成湯之六事自責,則災沴之消,可立而待,伏願深留聖意焉。上曰,陳勉之意,敢不體念乎。出擧條宗薰曰,臣旣以愼擇守令,爲當務之一矣。雖以愼擇,而不行綜核之政,則所擇者未必皆良,而民生或受其困,故懲貪之典,實爲恤民隱之本。夫守令貪墨,大者如虎搏人,巧者如蠧蝕木,朘刮椎剝,徑竇孔多,而姑以最著易見者言之,設如官需則倍直於正稅,民庫則半入於私用,倉儲反弄而民納因以積疊,私債濫溢而公貨從以那換,千歧百轍,都歸於充苞潤橐,而民之膏血渴矣。然而按廉懲勵之政,有監司在焉,苟能明於禁察,嚴於黜陟,則豈至於無忌憚之甚乎?昔我正宗大王卄四年郅隆之治,寔以懲貪,爲第一義。嘗有敎若曰,不法守令,摘發論啓,申飭,何如?而未聞有摘發一邑宰論啓一鎭將之擧,豈邑邑鎭鎭,皆得人而然乎?不然則是自道伯欺朝廷,聖敎之截嚴若此,爲今日道伯邑宰者,讀此寧不懍然背汗乎?雖以近日言之,若曰,無一墨守云爾,則民生何爲而窮且困,至此哉?苟曰,有之,則又未嘗一見於殿最一登於啓狀,蓋此病根,不過曰,顔私重而民邑輕而已,寧不大可寒心乎?以此擧條,遍飭藩梱各都,凡殿最,必以廉貪二者,剖判爲題,毋或以沒模稜無是非之語,苟然磨勘,若其彰著發覺者,不待京察,隨卽論列,俾有所懲畏,則此實爲恤民隱之急先務,曷嘗見民生安而天心不豫乎?愚衷耿耿,復此敷陳,伏願垂察焉。上曰,今日急務,莫先於奬廉懲貪,所陳切當,以此擧條,行會於八道道臣,可也。出擧條宗薰曰,人君之德,好生最大,讞獄之體,平反爲貴,各樣雜犯之罪在應死者,曲尋生路,苟不害於制法本意,則舍重從輕,亦或爲寧失不徑之義,而至於殺人之案與他獄絶異,當死者,若或倖免,則被殺者,不免齎冤,而兇頑之徒,旣尠懲畏,殺越之變,又將滋多,豈不反有害於好生之德乎?今番審理時,關西諸囚,往往有可議者,其中情犯之晰晢,詞證之未備,容或可屬於罪疑惟輕,而如定州辛永兼之乘夜縳寡,意致傷命者,因奸威逼,明有正律,何可闊狹乎?自初成案時,非謂其手殺也。其爲一律則均,而遽爾傅輕,有違法意。至於中和鄭學民,痕損明的,詞案具備,而只以垂醉之故,歸之於無情之科,殺人之獄,由醉者居多,若以酒後所失,曲加原恕,則償命之法,將無可施之地,大非所以生道殺人之義,道啓旣欠於秤停,曹讞又不免踵謬,揆以獄體,合有責備,賞該道臣及秋曹堂上,竝推考,兩囚,竝令依前訊推。且近日諸案,多請疎放,年久成獄,旣無反案昭脫之端,而徒以意見之差殊,直請白放,例無可援,弊或啓後,旣往雖難追究,後毋得如是之意,竝爲申飭,何如?大王大妃殿答曰,依爲之。出擧條奭周曰,臣於今日勸講,獲登筵席,竊覸我殿下講讀之際,字句熟習,音吐明暢,無間斷之時,比之春夏間,聖學之漸就,不啻幾倍,緝熙光明,臣不勝萬萬欽仰。惟願益加勤孜,日就月將,而臨講之時,勿以循例應文,必爲發難下問,以爲禆益聖德之地焉。俄者臣之所奏成湯六事之言,在於史略冊子中,殿下果爲記念乎?上曰,記念矣。宗薰曰,講學之工,不在於臨文讀習而已。帝王之學,與韋布不同,勿以記誦爲主,深究文義,施而行之,然後始得其實效。如史略中成湯之六事自責,宋景公之熒惑徙度,皆是敬天修省之古事也。殿下於此等處,克加體念,以盡消災致祥之道焉。大王大妃殿曰,主上聰明卓越,至於賓對諸臣所奏之事,予則日久之後,或有所忘,而主上則歷歷記得矣。奭周曰,聖上聰明睿知,實爲天縱之姿,伏願益加學問之工焉。大王大妃殿曰,大臣就座,諸宰奏事。在植進前奏曰,實錄開局之後,抄節之役,今幾垂畢,將始纂修矣。纂修事體,至重且大,所當十分審愼,故考見凡例於史庫,已例卽然。曾以草記上達,而纂修堂上,今已啓下,從近擇日,齊進春秋館,開庫奉審,將爲考見凡例之地,而臣適登筵,故敢此仰達矣。大王大妃殿曰,唯。大王大妃殿曰,日氣生涼,山陵補土之役,何以爲之乎?奭周曰,當以九月晦十月初間,擇日擧行,而都監物力所餘者,爲二千餘兩,當以此經紀,而此數則必不足,勢將加劃以用矣。啓錫曰,臺諫進奏。耕輔進前奏曰,今日卽齋日,故不得傳啓,先以所懷奏之矣。仍奏曰,今日賓對,有勿拘齋日來會之命。當此雲觀星報之時,勤諮求助之聖意,臣固欽仰萬萬,而臣竊以爲,目下星孛之災,卽一非常之變異也。夫災之所以爲變爲異者,以其變乎常異乎常而言也。何但見於乾象者爲然?雖在人事,凡係失其常者,卽爲變爲異,而乃所以召災之端也。試觀近日,一事一爲,有能不失其常者乎?下民失其常業,百隷失其常職,官方之不古,而政注之失其常格也,財用之漸竭,而典守之失其常法也。臺閣之媕婀成習,而言責之地失其常矣,長吏之貪墨無憚,而字牧之任失其常矣。縫掖之室,未聞誦讀之聲,韎韋之家,不見弓馬之才,此作成之失其常也。賞未必旌別功能,故不無虛實相混之弊,罪或有出入輕重,故每多遇赦倖放之類,人事之不用其常,乃至於此,高高在上之天,監臨有赫,將以此時,爲何等時也?示以非常之災,警其反常之失,災不虛生,政謂是爾。今欲惕然修省,仰格天心,講究實政,轉災爲祥,則其惟曰,庶事之率其常而已,率常之道,亦惟曰,立紀綱而已。紀綱者,朝廷之所固有也,而患不能振擧之耳。其所振擧之方,非有別件物事之各以紀綱者存,將來而立之,如建標而樹的者,然後方可以責其成效也。日用施措之際,常行事爲之間,罔非紀綱之所寓也。今日行一事,而擧措合宜,有足以厭服人心,明日行一事,而處置得當,一出於大公至正,則於是乎百工震攝,四方風動,紀綱之振擧,自在於其中矣。向所云失其常者,皆可以一循其舊常,下民安其常業,百隷盡其常職,官方自遵於常格,典守不越於常法,臺閣尋言責之常,長吏修職事之常,儒武各趨於本分之常,賞罰咸得其勸懲之常,在人旣無反常之事,則在天安有非常之災乎?此臣所以立紀綱一事,爲今日消弭之急務也。詩曰,勉勉我王,綱紀四方,臣敢以是獻焉。上曰,所陳切實,當留念矣。出擧條耕輔曰,三司合啓,兩司合啓,諫院不備,今日姑停,府啓,無城上所,姑停矣。啓錫曰,玉堂所懷奏之。源益進前奏曰,今日賓對之命,有以仰認我殿下曁慈聖殿下遇災警惕召接延訪之盛意,而慈敎縷縷爲關東之民,軫恤之德意,惻怛如傷,蠲除之特恩,曠絶無前,若使東民,聞此辭敎,其感泣當如何?卽此一段,有足以弭災而召和,大僚陳勉之語,亦皆切實剴詳,此誠君臣上下彷徨動色惕厲修省之時也。夫災不虛生,必有所召,臣未敢以某事某政,爲致災之端,而第以人事之著顯者言之,上而宗社孤危,下而民生因瘠,凜乎若一髮之勢者,歷溯往昔,未有若今日之甚,古人所謂痛哭流涕,猶屬歇后,果如俄者大臣之奏矣。昨冬以後,八域含生之倫,震盪靡泊,有若不保朝夕之慮,而幸賴我殿下聖學日就,我慈聖殿下慈惠廣覆,絲綸之間,施措之際,憂民之意,譪然如春,雖愚夫愚婦,莫不有少須臾之願,遑急之勢,騷擾之情,得以稍安矣。不意象緯之災,適在此時,此必是人事有闕,而天象示警也。顧今百千萬事,何莫非難醫之瘼,而最是私意蔑公,矯僞無實,爲病國戕民之本,凡今日北面於庭者,若能抛閣身計,擔着國事,念念恢公,事事懋實,少思國之安危,民之苦樂,專係於公私僞實之分,則今日國勢,豈如是岌嶪也,今日民情,豈如是遑汲也?臣則以爲,警惕修省之道,卽無過應天以實,董飭臣僚,使一政一令,純然出於天理之公,賞罰明而勸懲有所,侈濫戢而財用有裕,杜倖門而士趨端,開言語而朝綱淸,此特一轉移閒事也。伏願殿下,惕然而念哉。上曰,所陳好矣,當留念矣。出擧條大王大妃殿,命大臣以下先退,奭周等先退。又命退,承史以次退出。
上在昌德宮。停常參·經筵。
初昏,天氣淸朗,象星畢露,詳細看候,則天紀星傍彗星,移見於天市垣河中星傍,形痕尾跡,比前稍微,距極六十七度。三更西沈。
沈啓錫啓曰,明日常參·經筵,取稟。傳曰,停。
趙萬協啓曰,行大司憲徐耕輔,執義李寅皐,掌令金鍠,持平鄭載慶呈辭,掌令盧時懋,持平金奎瑞在外,監察茶時之意,敢啓。傳曰,知道。
傳于趙萬協曰,勸講入侍。
沈啓錫啓曰,新除授右承旨李魯集,時在谷山府任所,斯速乘馹上來事,下諭,何如?傳曰,許遞,前望單子入之。
承旨前望單子入之,趙秉常落點。
沈啓錫啓曰,新除授左副承旨趙秉常,卽爲牌招,何如?傳曰,允。
又啓曰,左右史不可不備,別兼春秋金大根,朴齊憲,竝卽牌招入直,何如?傳曰,允。
大王大妃殿,傳于沈啓錫曰,當該承旨·注書,從重推考。
趙萬協啓曰,判義禁朴周壽牌不進推考傳旨,今方捧入。而設鞫命下之後,如是違牌,事甚未安。陳疏到院,而原疏以國忌正日,纔已退却矣。更爲牌招,何如?傳曰,原疏捧入。
傳于趙萬協曰,判義禁有闕之代,前望單子入之。
判義禁前望單子入之,李止淵落點。
趙萬協啓曰,推鞫爲之事,命下矣。新除授判義禁李止淵,卽爲牌招,何如?傳曰,允。
又啓曰,卽者戶曹郞廳來言,明日宗廟修改,本曹判書當爲進參,而判書李止淵,以判義禁推鞫進,次堂例不得擧行云,何以爲之?敢稟。傳曰,次堂擧行。
以別兼春秋金大根·朴齊憲牌不進罷職傳旨,傳于沈啓錫曰,只推。
以慶尙監司趙秉鉉狀啓,進上藥材,山藥未及充實,限內不得封進,惶恐待罪事,傳于趙萬協曰,勿待罪事回論。
趙萬協,以都摠府言啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
又以都摠府言啓曰,副摠管金魯甲,以訓鍊都監中軍,本營諸將官射會監試事,北營晝仕出去之意,敢啓。傳曰,知道。
又以備邊司言啓曰,秋務方殷,此時守令,不可一日曠官,除文科覆試當赴者外,上京守令,竝令催促還任,蔭倅中雖當有觀光於庭試之人,而其間日字,尙隔三旬,道里不遠之地,優可往來,近道守令,則亦勿以此爲拘,一體促還之意,分付該曹,何如?傳曰,允。
又以訓鍊都監言啓曰,本局分授都城肅靖門西邊第二城廊近處體城三間許頹圮處,今已畢築,女墻,仍爲始役,把守將卒,撤還之意,敢啓。傳曰,知道。
罪人金龍希捧遲晩。
判義禁朴周壽疏曰,伏以臣卽聞大僚筵奏者,以科場爭鬨家長論罪事,至蒙問備之典,臣惶懍恧蹙,直欲鑽地而不可得矣。臣家世以謹愼相傳,畏約成規,而臣之所處,有異於他,臣之所守,宜僖於人。況又今番科試,十行慈敎,鄭重嚴截,有足以感豚魚而孚木石,臣莊誦欽歎,持守銘佩。不意臣家蒙騃痴息,致有場屋爭先之事,義方之不素,訓飭之不嚴,臣罪於是乎著矣,其敢曰,在家不知,上負慈聖惻怛之敎,下壞臣家謹拙之規,慙悚交中,無面可顯,罪合重辟,罰止問備,臣何敢以同朝之曲恕,聖度之寬大,不思所以自列之擧乎?際玆鞫坐有命,天牌儼臨,承膺無路,坐犯違傲,玆敢略暴情實,仰瀆崇嚴。伏乞聖明,俯燭臣難冒之狀,重勘臣當被之律,以昭法紀,以安私分,千萬幸甚。臣無任云云。答曰,省疏具悉。昨日事,出於責備,何至過引乎?金吾之任,今姑許遞。
乙未八月二十六日辰時,上御熙政堂。勸講入侍時,原任直閣徐俊輔,參贊宮趙萬協,侍讀官林永洙,假注書洪熙朝,記注官李冀楨·張鉉喆,各持小學第四卷,以次進伏訖。上曰,史官分左右。上讀前受音訖。俊輔讀自稱家,止以備不虞,仍讀奏釋義。上讀新受音十遍訖,命陳文義。俊輔曰,此章司馬公治家之法也。非但治家爲然,在君上治國之道,莫不皆然。故節用則可以愛民,各授其職則可合於用人之道矣。殿下於司馬公治家之法,推類而體念焉。上曰,玉堂陳之。永洙曰,此言禁止奢華,卽節財用之要法也。凡人之情,由儉入奢易,由奢入儉難,內有侈大之慾,外有華麗之玩,宮室輿馬之飾,衣服飮食之費,駸駸然悅耳目而窮心志,則雖四海之富,竟至於財竭乃已矣。況以匹庶之微,一家之俸,如或有踰濫侈縱之習,則將何以保其身而守其家乎?此所以溫公眷眷訓戒之意,而惟我殿下承崇儉之治,懋節財之方,要使八域臣庶,有觀感之效,則先從聖躬上,以禁止奢華四字,爲導率之本焉。上曰,參贊官陳之。萬協曰,閣臣·儒臣所陳,極爲切當,伏望體念焉。上掩卷。仍命退,諸臣以次退出。
上在昌德宮。停常參·經筵。
初昏,天市垣河中星傍所見彗星,移見於河間星南,形色尾跡,比昨無異,距極六十九度。三更西沈。
沈啓錫啓曰,明日常參·經筵,取稟。傳曰,停。
趙萬協啓曰,合辭許久闕啓,事甚未安。除在外推鞫進去外,呈告人員,竝卽牌招,何如?傳曰,允。
沈啓錫啓曰,左副承旨趙秉常,今日不爲仕進,卽爲牌招,何如?傳曰,允。
又啓曰,左右史不可不備,別兼春秋金大根·朴齊憲,旣有只推之命,竝卽牌招,何如?傳曰,允。
傳于沈啓錫曰,勸講入侍。
傳于沈啓錫曰,孝成殿朔祭,以攝行磨鍊。
趙萬協啓曰,標信出納,何等嚴重,而今日金虎門開門標信,誤以閉門標信傳下,事未前有,萬萬驚駭。臣之不卽照察,不勝惶悚,而雖以宣傳官言之,矇然祗受,亦爲駭然,當該中官及宣傳官,竝所當重勘,而本院請推之外,無他可施之罰,何以爲之?敢稟。傳曰,竝拿處,爾則推考。
沈啓錫啓曰,吏曹郞廳來言,臺諫有闕,政事,取稟。傳曰,政官牌招開政。
傳于沈啓錫曰,禮曹堂上留待。
傳于沈啓錫曰,禮曹堂上入侍。
沈啓錫啓曰,卽者律學入門官來言,律科初試,明日當爲開場,而刑曹判書兪箕殷有身病,不得擧行云。卽爲牌招,何如?傳曰,允。
又啓曰,卽者觀象監官員來言,明日雜科試取時,本監提調二員,當爲進參,而提調朴周壽·趙寅永,俱有身病,不得進參云。竝卽牌招,何如?傳曰,允。
又啓曰,觀象監提調朴周壽·趙寅永牌不進推考傳旨,今方捧入,而明日雜科試取時,當爲進參,如是違牌,事甚未安。竝更牌招,何如?傳曰,允。
又啓曰,觀象監提調朴周壽·趙寅永再牌不進推考傳旨,今方捧入。而雜科試取,當爲進參,如是違牌,事甚未安。所當更請牌招,而係是一日三牌,何以爲之?敢稟。傳曰,更爲牌招。
又啓曰,觀象監提調朴周壽·趙寅永三牌不進推考傳旨,今方捧入。而雜科試取,當爲進參,連事違召,無意承膺,事體所在,誠甚未安,所當更請牌招,而係是一日四牌,何以爲之?敢稟。傳曰,竝許遞,前望單子入之。
又啓曰,注書有闕之代,被薦人李源庚薦狀,依例成送吏曹之意,敢啓。傳曰,知道。
沈啓錫,以吏曹言啓曰,因備邊司草記,秋務方殷,此時守令,不可一日曠官,除文科覆試當赴者外,上京守令,竝令催促還任,蔭倅中雖當有觀光於庭試之人,而其間日字,尙隔三旬,道里不遠之地,優可往來,近道守令,則亦勿以此爲拘,一體捉還之意,分付該曹事,允下矣。自臣曹催促,則白川郡守徐京輔,當爲下去云。平澤縣監嚴錫明,甑山縣令兪廷煥,連山縣監朴氣浩,唐津縣監閔翊顯,兔山縣監洪秉箕,金化縣監洪祐信,俱以爲明日下去云。黃州牧使李羲平,海州判官元錫範,金川郡守金在敬,通川郡守李鳳九,懷德縣監尹希大,鴻山縣監金萬根,新寧縣監徐碩輔,俱以爲二十九日下去云。南原府使李寅亮,錦山郡守洪鍾浩,文義縣令李效榮,麟躋縣監鄭淳榮,俱以爲三十日下去云。瑞興府使金永錫,全義縣監李樂重,俱以爲來九月初一日下去云,公州判官李聞榮,覲親事,受由於平安道永柔縣,魯城縣監李學在,受由於京畿驪州地,堤川縣監趙萬大,受由於水原地,卽速還官之意,發關知委於各該道臣及該留守處,而淸州牧使申常顯,靈光郡守趙秉憲,軍威縣監盧在豐,俱以爲親病沈重,不得下去云。舒川郡守金履鍾,泰仁縣監沈能淑,俱以爲身病猝重,不得下去云。雖未知其親病身病之果如何,而催促之下,不卽下去者,揆以事體,誠甚未安,而親病則異於身病,淸州牧使申常顯,靈光郡守趙秉憲,軍威縣監盧在豐,竝改差,舒川郡守金履鍾,泰仁縣監沈能淑,竝罷黜,何如?傳曰,允。今日政差出,催促下送。
有政。吏批,判書金學淳進,參判朴齊聞,參議沈宜臣病,右承旨沈啓錫進。啓曰,淸州牧使,今當差出,而本府以營下劇邑,物衆地大,素稱難治,不可不擇差,他道有聲積未準朔守令,竝擬,何如?傳曰,允。
以李明緖爲司諫,沈象奎爲實錄摠裁官,洪奭周爲司僕提調,趙濟晩爲淸州牧使,洪鍾應爲谷山府使,李源益爲舒川郡守,洪說謨爲靈光郡守,呂民燮爲軍威縣監,趙秉憲爲泰仁縣監。注書單李源庚。
趙萬協,以兵曹言啓曰,五衛將任榦,景福衛將吳守根·辛鎭國,慶熙宮衛將羅應純,文臣兼宣傳官李明迪·李光載,宣傳官李亨夏·張寅植,俱以病難供職,呈狀乞遞,竝改差,何如?傳曰,允。
兵批,兼判書金在昌,參判李嘉愚病,參議申在獻入直進,參知李竣祜病,同副承旨趙萬協進。副護軍金正喜·李魯集,以上竝單付。
吏批,再政。以李明迪爲副修撰,李祖植爲永禧殿令,韓羲新爲典牲判官,尹行定爲蔚山府使。
沈啓錫啓曰,新除授注書李源庚,卽爲牌招入直,何如?傳曰,允。
趙萬協啓曰,行大司憲徐耕輔,執義李寅皐,持平鄭載慶牌不進,掌令金鍠推鞫進,掌令盧時懋,持平金奎瑞在外,監察茶時之意,敢啓。傳曰,知道。
以執義李寅皐,持平鄭載慶,獻納嚴錫履牌不進罷職傳旨,傳于趙萬協曰,只推。
以左副承旨趙秉常牌不進罷職傳旨,傳于沈啓錫曰,只推。
以吏曹參議沈宜臣牌不進罷職傳旨,傳于沈啓錫曰,只推。
以別兼春秋金大根·朴齊憲牌不進罷職傳旨,傳于沈啓錫曰,只推。
沈啓錫,以弘文館言啓曰,校理金逸淵,卽爲牌招察任,何如?傳曰,允。
又以成均館大司成意啓曰,今八月二十五日,大臣·備局堂上引見入侍時,左議政洪奭周所啓,科場隨從之攔入,前後申飭,何等截嚴,日前慈敎,尤極申複,至有論罪家長之命,而今番東堂一所場內,爭鬨喧閙之狀,不啻狼藉,甚至互相毆打,幾傷人命,京華望族,亦多冒犯,遠方人心,何以鎭服,紀綱所在,誠不勝萬萬寒心。現捉之隨從,業已出付秋曹,使之如法懲處,而問其家長,則一爲行知中樞府事朴周壽,一爲江界府使趙基復。趙基復則時在任所,勢難歸責,論罪一款,姑爲置之。朴周壽則初旣未及聞知,後又另加禁戢云。且崇品重臣,事體自別,而特飭之下,不容全無警責,從重推考,兩家儒生,竝令成均館,施以停擧之罰,何如?大王大妃殿答曰,依爲之事,命下矣。兩家入場儒生生員趙章鎬,幼學朴齊寅,竝爲停擧施罰之意,敢啓。傳曰,知道。
趙萬協,以兵曹言啓曰,因刑曹草記,今番監試初試,不錄名攔入罪人李在信,依律文降定水軍,令兵曹定配所押送事,允下矣。攔入罪人李在信,忠淸道牙山縣,水軍充定,定驛子押送之意,敢啓。傳曰,知道。
義禁府罪人龍希年四十二矣,結案白等,矣身根脚段,父興伊,父矣父福同,母徐召史,母矣父名不知,竝只故白良乎,父母以楊州白石面甕作里,隨父母長養,仍爲入籍居生爲白乎旀,行凶節次段,矣身以窮凶絶悖之物,身爲園屬,罔念園寢之所重,乃敢含毒於任役之彼汰,又爲齎憤於錢兩之見督,乘醉陡發,殆失常性,潛持火苞,投之曲墻之內,以致園上莎草之延燒,此雖出於謀害同僚逞憾園官之計,而甘自歸於肆作凶變躬犯惡逆之科,自顧情節,萬剮猶輕。大逆不道的實,遲晩的只罪,不待時淩遲處死事。
罪人龍希,捧結案。
傳于趙萬協曰,推鞫撤罷。
趙萬協,以義禁府言啓曰,大逆不道罪人龍希,旣已承服正刑矣,其父母妻妾子女祖孫兄弟姊妹,子之妻妾,伯叔父兄弟之子,年歲姓名存沒居住,令漢城府考出帳籍,亦爲分付五部及各該道,應坐諸人,一一査出成冊報來後,依律擧行,而籍沒家産,破家瀦澤,降邑號罷守令等事,令各該司,捧承傳擧行,何如?傳曰,允。
義禁府啓目,中官金昇協原情云云。傳旨內辭緣,泛稱遲晩,所當請刑是白乎矣,長番內官,勿爲請刑,載在大典通編,議處,何如?判付。啓,依允。又啓目,宣傳官申泰善原情云云。傳旨內辭緣,泛稱遲晩,所當請刑是白乎矣,宣傳官勿爲請刑,載在大典通編,議處,何如?判付。啓,依允。
乙未八月二十七日辰時,上御熙政堂。勸講入侍時,提學趙寅永,參贊官沈啓錫,侍讀官林永洙,假注書李珽,記注官張鉉喆·全國憲,各持小學第四卷,以次進伏訖。上曰,史官分左右。上讀新受音訖。寅永讀自董仲舒,止行欲方,仍讀奏釋義。上讀新受音十遍訖,命陳文義。寅永曰,此二章,句讀音釋,雖似甚易,而天下萬事之理,實不外此,至要且切矣。然而四段中,尤當以心欲小三字爲本,蓋小心者,卽恐懼戒愼之意,而作聖工夫,實基於此。凡正誼明道與行方等事,皆從此做得者也,伏望深留聖意焉。上曰,玉堂陳之。永洙曰,道誼之說,閣臣已有所詳達,臣無容煩陳,而道者,理之當然者也,誼者,行而宜之之謂也。人能克己之私,心無滯累,則一事一爲,渾然出於天理之正,宜然之事則正之而已,當行之道則明之而已,至於明之而無明之之功,正之而無正之之利,皆非吾之所當計也。董子此言,深有功於道誼功利之辨,有宋諸儒,因此之說,而皆尊尙之。伏願殿下,於此等處,深加省察,以爲扶道誼斥功利之方焉。上曰,參贊官陳之。啓錫曰,此章文義,閣臣已有所陳,臣無容更達矣。日前賓筵,大臣以問難之意仰陳,而今日講讀之文義,尤極深長,其中疑難處,伏望下問焉。上掩卷。仍命退,諸臣以次退出。
乙未八月二十七日酉時,上御熙政堂。明陵月臺修改禮堂入侍時,右承旨沈啓錫,假注書洪熙朝,記注官張鉉喆·全國憲,禮曹參判洪穉圭,以次進伏訖。上曰,史官分左右,禮堂進前。上曰,陵上,果何如?穉圭奏曰,陵上奉審則無頉,丁字閣亦爲奉審,則殿內無頉,而前面月臺廣爲二間許高爲三級許頹圮,故堅固修築,旁邊或有罅隙,故以油灰塡塗,月臺上磚石,亦有破傷處,故更以他石還鋪,而仍爲畢役之意仰稟矣。上命禮堂先退。仍命退,承史以次退出。
上在昌德宮。停常參·經筵。
初昏,天市垣河間星南所見彗星,形色尾跡,與昨無異,距極七十度。三更西沈。
趙萬協啓曰,明日常參·經筵,取稟。傳曰,停。
趙秉常啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
又啓曰,右副承旨金景善,今日不爲仕進,卽爲牌招,何如?傳曰,允。
趙萬協啓曰,左右史不可不備,別兼春秋金大根·朴齊憲,旣有只推之命,徐憲淳由限已過,竝卽牌招,推移入直,何如?傳曰,允。
傳于趙秉常曰,勸講入侍。
傳于趙秉常曰,京畿監司留待。
傳于趙秉常曰,京畿監司入侍。
傳于趙秉常曰,召對爲之。
觀象監提調前望單子入之,金敎根·申在植落點。
傳于趙秉常曰,刑判有闕之代,前望單子入之。
刑曹判書前望單子入之,權敦仁落點。
趙萬協,以內醫院都提調意啓曰,本院提調,例不得兼帶刑獄之官,而提調權敦仁,除拜刑曹判書矣。所帶刑曹判書,今姑許遞,何如?傳曰,本院提調許遞,前望單子入之。
內醫院提調前望單子入之,趙寅永落點。
趙秉常啓曰,卽者律學入門官來言,律學初試,當爲開場,而新除授刑曹判書權敦仁未肅拜,不得擧行云。卽爲牌招,何如?傳曰,允。
又啓曰,刑曹判書權敦仁牌不進推考傳旨,今方捧入。而律科初試,當爲開場,如是違牌,事甚未安。更爲牌招,何如?傳曰,允。
又啓曰,行大司憲徐耕輔,執義李寅皐,掌令金錦,持平鄭載慶牌不進,掌令盧時懋,持平金奎瑞在外,監察茶時之意,敢啓。傳曰,知道。
以執義李寅皐,掌令金鍠,持平鄭載慶,司諫李明緖,獻納嚴錫履,正言金權牌不進罷職傳旨,傳于趙秉常曰,只推。
以右副承旨金景善牌不進罷職傳旨,傳于趙萬協曰,只推。
以別兼春秋金大根·朴齊憲·徐憲淳牌不進罷職傳旨,傳于趙萬協曰,只推。
趙萬協,以弘文館言啓曰,新除授副修撰李明迪,卽爲牌招察任,何如?傳曰,允。
以修撰李明迪牌不進罷職傳旨,傳于趙萬協曰,只推。
趙萬協,以吏曹言啓曰,今此山陵朔祭大祝,前郡守趙秉憲塡差,而時無職名,令該曹口傳付軍職,何如?傳曰,允。
兵曹口傳政事,副司果單趙秉憲。
趙秉常,以兵曹言啓曰,來九月初一日,一內禁軍番次矣。該番將有闕之代,依承傳口傳擬入之意,敢啓。傳曰,知道。
兵曹口傳政事,以吳致勛爲內禁將。
趙秉常,以義禁府言啓曰,因左議政洪奭周所啓,茂山丁丑以後現告諸倅,竝令該府照法稟處事,擧條啓下矣。鄭宅升·元永象·金翼基·趙晉錫·安性淵·李馨萬·申命源·李濟完·李勉大·申從洛·李亨在等,竝當爲拿勘,而其中金翼基·安性淵·李馨萬等,竝已身死勿論,申命源時在鳳山任所,依例發遣府書吏,差兼官後拿來,李濟完時在宣川任所,依例發遣府書吏,交代後拿來,李勉大·申從洛,纔已勘配勿論,鄭宅升·元永象·趙晉錫·李亨在等,今方待命,竝拿囚之意,敢啓。傳曰,待待命拿囚。
又以刑曹言啓曰,謹依大王大妃殿口傳下敎,銀蓋見失之當該銀器色員役李仁孫,嚴刑一次,放送之意,敢啓。傳曰,知道。
又以刑曹言啓曰,義禁府啓辭內,大逆不道罪人龍希,旣已承服正刑矣。其父母妻妾子女祖孫兄弟姊妹,子之妻妾,伯叔父兄弟之子,年歲姓名存沒居住,令漢城府考出帳籍,亦爲分付五部及各該道應坐諸人,一一査出,成冊報來後,依律擧行,而籍沒家産,破家瀦澤,降邑號罷守令等事,令各該司,捧承傳擧行,何如?傳曰,允事,命下矣。罪人龍希奴婢有無,令京兆考出帳籍,亦爲知委五部及各該道,使之一一査出,修成冊報來後,永屬公賤之意,敢啓。傳曰,知道。
刑曹判書金箕殷疏曰,伏以臣於日昨,適赴衙坐,觸冒風冷,侵夕還家,遂添感冒,將攝數日,諸證越加,寒熱交作而肢體如擣,頑痰塞喉而呼吸喘急,胃氣受敗,食飮全阻,加之以泄痢兼發,度數無常,種種醜惡諸症,無望時日蠢動,而本曹律科試取在卽,長堂當爲主管,而目下病狀,實無彈束會坐之勢,昨以此言送政院,以爲稟旨變通之計,而未蒙體諒之恩,召牌繼降,玆不得已忙陳短章,仰暴實狀。伏乞聖慈,俯垂矜憐,特賜遞改,俾便公私,千萬幸甚。臣無任云云。答曰,省疏具悉。所請依施。
乙未八月二十八日辰時,上御熙政堂。勸講入侍時,提學徐有榘,參贊官趙秉常,侍讀官金逸淵,記事官金應均,記注官全國憲,金鳳梧,名持小學第四卷,以次進伏訖。上曰,史官分左右。上讀前受音訖,有榘讀自古語云從善,止士希聖,仍讀奏釋義。上讀新受音十遍訖,命陳文義。有榘曰,此所言讓路讓畔,卽文王治岐之政也。所謂行者讓路,耕者讓畔,豈文王,循循然率行路,而使之讓路,諄諪然誘耕者,而使之讓畔哉?文王躬禮讓之敎於宮中,而觀感作興之效,至使蚩蚩之氓,克遵禮讓之風,朱子所謂治隆於上俗美於下,政謂是也。然文王之所以爲文王,又不越乎於緝熙敬止一句。敬字,主一無適之謂,雖以講學讀書言之,讀此段卽專心致志於此一段,句句理會,字字硏究,毋令此心,晷刻放而之他,則心在腔子之裏,不但一時文義之通解,亦爲操存省察之喫緊工夫,伏願深留聖意焉。上曰,玉堂陳之。逸淵曰,以希天希聖希賢三句言之,聖賢之道,本無二致,則爲士者,亦豈無希聖之志,而工夫自有次序,學問自有階級,不可躐等而驟進,是以欲入聖人之域,則先由賢人之道,殿下今日之講學,先自小學始者,卽希賢希聖之階也。由此玩繹,以及乎經傳之奧旨,則堯·舜之治,顔·曾之道,自可以致矣。伏願亟加體念焉。上曰,參贊官陳之。秉常曰,閣臣·儒臣所奏甚好矣,臣無容更達,而此所云讓路讓畔,卽先人後己之事也,而終身讓路,意不枉百步之近,終身讓畔,而亦不失一段之微,雖先其人而己未嘗差後,雖讓於人而己未嘗遺失,此禮讓之效也。非但處己爲然,治國之道,莫先於禮讓,此文王治岐興讓之化,誠如閣臣所奏之義也。故孔子亦云,爲國以禮讓,伏願於此體念焉。上掩卷,命史官就座。仍命退,諸臣以次退出。
乙未八月二十八日申時,上御熙政堂。京畿監司入侍時,左副承旨趙秉常,記事官李源庚,記注官全國憲·金鳳梧,京畿監司金道喜,以次進伏訖。上曰,史官分左右,京畿監司進前。道喜進伏。上曰,各陵奉審,則何如?道喜曰,或有頉處及修改處,而皆以狀啓奏達矣。上曰,農形民弊,則何如?道喜曰,農形則被災孔酷處,已皆判歉,而雖有稍勝處,已被潦雨爲害,重以凄風早寒,未免失稔矣。上曰,民弊,則何如?道喜曰,民弊則有難一一枚擧,而今春癘疫之後,又値歉荒,已多流亡絶戶,而捧還之際,自致騷撓,民情甚遑汲矣。命史官就座。仍命退,諸臣以次退出。
乙未八月二十八日申時,上御熙政堂。召對入侍時,參贊官趙秉常,侍讀官金逸淵,檢討官金龍洛,待敎金洙根,記事官李源庚,記注官全國憲·全鳳梧,各持小學第四卷,史略第一卷,以次進伏訖。上曰,史官分左右。上開小學,讀前受音十遍訖,命陳文義。逸淵曰,從善如登,從惡如崩云者,爲善則如升高,爲惡則如墜下之謂也。人孰無從善之心,而若不能遏人欲而存天理,則自然歸之於汚下矣。伏願此等處,深加留念焉。上曰,下番陳之。龍洛曰,從善如登,從惡如崩,上番之所奏文義,已極詳悉,臣無容更達,而抑有一說敢陳之,登者進於高明之謂也,崩者淪於汚下之謂也。凡人之日用行事,皆從善道上作爲,則學問日進於高明,而自入聖賢之域矣,由不善底做去,則志氣日趨於汚下,而終歸小人之科矣。若於登字崩字上玩味,可知善之當爲,而惡之不可從矣。伏願殿下,於此二字,亟加猛省焉。上曰,閣臣陳之。洙根曰,儒臣所奏儘好,而士希賢賢希聖,卽用工之次第也。此等處,深留聖念焉。上曰,參贊官陳之。秉常曰,兩儒臣與閣臣所奏文義詳備矣。從善從惡二者,善惡之機也。人之常情,孰不知善之可從,惡之不可從,而每爲人慾所蔽,固有知其善而不能從,知其惡而不能祛者,此所謂善惡之機,甚可畏也。若使人從善不已,則下文所云希聖希天之功,亦不外是矣。希是希望之謂,若常存希聖希天之念,則日用事爲之間,自然從善,而無從惡之理矣。伏願於此警省焉。上掩卷,開史略,命以次輪讀而陳文義。逸淵讀自周公問太公,止後世寢弱矣一遍訖,奏曰,齊之尊賢尙功,魯之尊賢親親,俱是治國之政法,而周公·太公,必言其後慮者,非謂此法之不可用,只恐世降俗末,若不得尊賢,則反有尙功親親之害故耳。伏願亦爲體念焉。龍洛讀訖,奏曰,太公之治齊,周公之治魯,俱以尊賢,爲爲政之本,凡國之治亂,都係於用人之賢否,君子在朝,則昇平可圖矣,小人爲用,則災害竝至矣。伏願此等處,必留念焉。洙根讀訖,奏曰,兩儒臣已詳陳,臣無贅陳之辭矣。秉常讀訖,奏曰,此段周公·太公,卽是大聖大賢,而治國規模,雖各不同,皆是良法。但後世不能無流弊,聖人所以各有先見之論也。然此等問答,非出於經傳,而雜出於國語諸子等書,與典謨之垂訓,有異矣。上掩卷,命史官就座。仍命退,諸臣以次退出。
上在昌德宮。停常參·經筵。
自初昏至三更,密雲掩翳,彗星所在,不得看候。
夜自五更至三十日開東,灑雨下雨,測雨器水深二分。
趙秉常,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
沈啓錫啓曰,明日常參·經筵,取稟。傳曰,只晝講。
趙秉常啓曰,合辭許允闕啓,事甚未安。除在外外,未肅拜·呈告人員,竝卽牌招,何如?傳曰,允。
兪章煥啓曰,右副承旨金景善,今日不爲仕進,卽爲牌招,何如?傳曰,允。
傳于沈啓錫曰,勸講入侍。
沈啓錫啓曰,左右史不可不備,別兼春秋金大根·朴齊憲·徐憲淳,旣有只推之命,竝卽牌招,推移入直,何如?傳曰,允。
趙秉常啓曰,持平鄭載慶,以其親病,投章徑歸,原疏纔已捧入矣。所當直捧遞差傳旨及禁推傳旨,而此與無端下鄕有異,從重推考,何如?傳曰,允。
以左右捕盜廳啓目,孝成殿祭器銀蓋見失熟手軍士等嚴査以入事,大王大妃殿傳于趙秉常曰,觀此招辭,鄭漢所爲,尤極無據,而渠旣指人,金守命·邊甲孫等,使之頭面,若一直抵賴,則嚴刑究覈,期於査得,如不査得,則左右捕將,亦不免罪,以此擧行。
趙秉常啓曰,行大司憲徐耕輔,執義李寅皐,掌令金鍠牌不進,掌令盧時懋,持平金奎瑞在外,持平一員未差,監察茶時之意,敢啓。傳曰,知道。
以執義李寅皐,掌令金鍠,獻納嚴錫履,正言金權牌不進罷職傳旨,傳于趙秉常曰,只推。
以右副承旨金景善牌不進罷職傳旨,傳于兪章煥曰,只推。
以別兼春秋金大根·朴齊憲·徐憲淳牌不進罷職傳旨,傳于沈啓錫曰,只推。
以江原監司韓益相狀啓,鐵原府使申從鎬,莅任稍久,惟財是先,闔境嗷嗷,晷刻爲急。狼川縣監洪龜燮,饒戶銅臭,先差鄕任,科場參試,敢生肥己之心,至騰衆口,不得已罷黜。其罪狀,令攸司稟處事,傳于兪章煥曰,竝令該曹,口傳各別擇差,不多日內下送。
沈啓錫以奉常寺都提調·提調意啓曰,祭享所用秋等中脯三百四十八貼,今八月二十九日畢造,而所入牛隻,爲三十五首矣。進上看品中脯二貼,依定式封進之意,敢啓。傳曰,知道。
趙秉常,以訓鍊都監言啓曰,本局分授都城彰義門南邊第五城廊近處體城三間許頹圮處,今八月三十日,始役改築之意,敢啓。傳曰,知道。
又以義禁府言啓曰,江原監司韓益相狀啓內,春川前府使柳季麟·林東鎭罪狀,竝令攸司稟處事,啓下矣。柳季麟身死勿論,林東鎭下去京畿楊根地云,依例發遣府書吏拿來,何如?傳曰,待待命拿囚。
義禁府啓目,前茂山府使鄭宅升·元永象·趙晉錫·李亨在等原情云云。問目內辭緣,泛稱遲晩,鄭宅升段,刑推得情。元永象·趙晉錫·李亨在等段,所當請刑是白乎矣,曾經宣傳官,勿爲請刑,載在大典通編,竝只議處,何如?判付。啓,依允爲旀,鄭宅升段,除刑推議處爲良如敎。又啓目,洪州牧使洪徹榮,靑陽縣監李象斗等原情云云。問目內辭緣,泛稱遲晩,竝只刑推得情,何如?判付。啓,竝只除刑推議處爲良如敎。
義禁府啓目,粘連向前鄭宅升段,此囚在任時,屢萬石勘逋,而餘數排捧之狀,卽朝家之所已悉是白乎則,二百六石之別有始逋,誠是理外是白乎乃,道啓指陳旣如此,掩逋之目,雖非當擬,而不察之失,在所難免,以此照律爲白乎旀,元永象段,前此癸未,以本邑逋還未捧事,用道啓,已被流配禁錮之典,今不可以一事再勘,分揀放送爲白乎旀,趙晉錫段,在任無多,未及勘簿,逋穀捧否,初非可擬,而其間新逋之有無,不能詳察者,揆以糴法,有難曲恕,以此照律爲白乎旀,李亨在段,新逋雖諉加耗,舊還全在掩置,在任之久,厥數最多,論以法例,焉逭重勘,以此照律,何如?判付。啓,依允。又啓目,粘連向前洪徹榮段,致敗地方官,本律只是罷黜,而道啓已爲罷黜是白乎則,自本府別無更勘之律,放送爲白乎旀,李象斗段,瞞報之狀,雖爲發明,晩裝之罪,有難參恕,以此照律,何如?判付。啓,依允。又啓目,粘連向前申泰善亦,標信受去之際,不能詳察,雖緣生疎之致,難免錯誤之失,以此照律,何如?判付。啓,依允。又啓目,粘連向前金昇協亦,不能審愼於出納,以致標信之誤傳,事係嚴重,不可但以疎率論,以此照律,何如?判付。啓,依允。
護軍朴永元疏曰,伏以臣猥以無似,特膺考試之命,區區愚衷,豈不欲殫竭心力,對揚我聖上一初作成之文化,而奈臣空疎儱侗,鑑識無素,頭腦冬烘,群譏坌集,至於日前大僚筵奏,而臣之蔑學矇經僨誤試事,益無以自揜。夫經義考較,當以本旨爲歸,魁選頒示,尤是程式所在。今乃顚倒衡錘,漫然無別,致使失旨之作,裒然居首,其爲羞多士而累淸朝,一至於此。若論失職之罪,豈問備簿罰,所可蔽也哉?歷日循省,愧汗浹背,恭俟司直之論,更有糾彈,而側聽無聞,臣之情踪,尤無所容措矣。玆敢略控短籲,仰于崇嚴。伏乞聖明,亟命攸司,勘臣當被之律,以嚴試體,以安賤分,千萬幸甚,臣無任云云。答曰,省疏具悉。果如大臣所奏,則卿不得辭其責矣。
持平鄭載慶疏曰,伏以臣之老父,在於忠淸道沃川地,而年今七十一歲矣。桑楡之景已晩,寸草之情冞切,數朔離違,一念靡措。卽接家信,則素患痰癖之症,今當換節之時,一倍添劇,委頓床席,轉側須人。臣自聞此報,衷情煎灼,按住不得,玆敢忙陳短章,徑尋鄕路。伏乞天地父母,俯垂鑑諒,亟遞臣所帶職名,以安私分,仍治臣擅離之罪,以肅朝綱,不勝幸甚,臣無任云云。省疏具悉。所請依施。
乙未八月二十九日辰時,上御熙政堂。勸講入侍時,原任直閣徐俊輔,參贊官沈啓錫,檢討官金龍洛,記事官金應均,記注官金鳳梧·李冀禎,各持小學第四卷,以次進伏訖。上曰,史官分左右。上讀前受音訖。俊輔讀自伊尹·顔淵,止陋矣,仍讀奏釋義。上讀新受音十遍訖,命陳文義。俊輔曰,伊尹爲人臣,而猶以其君之不如堯·舜爲恥,顔子爲學,而猶能不遷怒不貳過。況乎君臨億兆之上,而其可不以堯·舜自期乎?若以不如堯·舜爲恥,則三代之治,亦可以挽回,而不遷不貳之極工,自在乎其中。伏願殿下,惟以不如堯·舜爲恥。立志篤學,體念省察,先之以躬行心得,推之於民生日用,則我東方堯·舜之治,其在是矣,豈不盛哉?至於下章,入耳存心四字,最爲緊要。今以講學一事言之,臣等膚淺之言,固不足有槪於聖心,若能有存心體察之工,則亦必有入耳開發之效。此等處,深留聖念焉。上曰,玉堂陳之。龍洛曰,不遷怒不貳過云者,怒於甲者,不移於乙,過於前者,不復於後之意。此顔子克己之功也。今我殿下沖年臨御,八域臣民,莫不引領而仰戴,繼自今,懋哉念哉。雖一言一動,無或放忽而審愼,則非但有益於聖學,抑亦爲臣民之福。伏願於此二句,深加省察而體念焉。上曰,參贊官陳之。啓錫曰,此章文意甚好,而志學二者,最爲要旨。凡作聖作賢之工,莫不先立其志,以爲根基,克勤乎學,以達高明。蓋志無所向,則學何由成,學不自强,則志何以充乎?惟我殿下聰明睿智,卓越百王。伏願以堯·舜之志爲志,一行一事,必學堯·舜,則亦堯·舜而已矣。此等文義,克加體念焉。上掩卷,命史官就座。仍命退。諸臣以次退出。
上在昌德宮。停常參,只晝講。
初昏,天市垣河間星南,所見彗星,移見於垣內斛·斗兩星之傍。形色尾跡,與前無異,距極三十五度,三更西沈。
藥房都提調朴宗薰,提調趙寅永,副提調徐憙淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
沈啓錫啓曰,明日常參·經筵,取稟。傳曰,停。
金景善啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
徐憙淳啓曰,左副承旨趙秉常,同副承旨趙萬協,今日不爲仕進,竝卽牌招,何如?傳曰,允。
金景善啓曰,備邊司郞廳來言,今日賓廳日次,而領議政未差,左議政洪奭周差祭。右議政朴宗薰無時急稟定事,不得來會云矣,敢啓。傳曰,知道。
沈啓錫啓曰,左右史不可不備,別兼春秋金大根·朴齊憲·徐憲淳,旣有只推之命,竝卽牌招,推移入直,何如?傳曰,允。
傳于徐憙淳曰,禮房承旨,馳詣宗廟·景慕宮,奉審摘奸以來。
傳于徐憙淳曰,再明日九日製,春塘臺親臨矣,試紙用大好紙,通方外爲之。
徐憙淳啓曰,吏曹郞廳來言,臺諫有闕,政事,取稟。傳曰,前望單子入之。
臺諫前望單子入之,持平金驪書落點。
吏曹口傳政事,柳信儉爲鐵原府使,鄭琦和爲狼川縣監。
金景善啓曰,行大司憲徐耕輔,執義李寅臯,掌令金鍠牌不進,掌令盧時懋,持平金奎瑞在外,持平一員未差,監察茶時之意,敢啓。傳曰,知道。
以執義李寅臯,掌令金鍠,司諫李明緖,獻納嚴錫履,正言金權牌不進罷職傳旨,傳于金景善曰,只推。
以左副承旨趙秉常,同副承旨趙萬協牌不進罷職傳旨,傳于徐憙淳曰,只推。
以別兼春秋金大根·朴齊憲·徐憲淳牌不進罷職傳旨,傳于徐憙淳曰,只推。
傳于沈啓錫曰,召對爲之。
沈啓錫,以奎章閣言啓曰,明日卽奎章閣演慶堂朔奉審日次,臣等進詣擧行之意,敢啓。傳曰,知道。
徐憙淳以司饔院監膳提調意啓曰,各殿日下生雉,全數代封矣。今則秋節已深,山雉漸出,明日爲始,日下生雉,依例復舊封進之意,敢啓。傳曰,知道。
金景善,以兵曹言啓曰,今八月各廳堂下武臣朔試射,臣曹連因有故,不得爲之之意,敢啓。傳曰,知道。
又以備邊司言啓曰,卽見平安監司李紀淵分等狀啓,則稍實各色,不爲擧論。平壤等三十七邑,置之之次,寧遠等五邑,置之尤甚,後錄諸條,竝請令廟堂稟旨,分付,而各邑租簿,待其齊報,追後登聞爲辭矣,其一,各邑鎭帳外火田,限四分一權減,各鎭屬給代不足條,以各鎭間年儲留及營別置穀,從便區劃事也。其一,陳田火田還加起之執摠一款,姑許停免事也。其一,各宮房各衙門及奎章閣所屬屯土,從實執稅事也。其一,當捧還穀,無論兩等邑,尤甚面里,三分一,以相當穀準折代捧,待明秋還作本色事也。其一,楚山査逋未捧穀二千四十九石,待明秋準捧事也。其一,尤甚邑,限明秋勿定配所推奴徵債防塞事也。本道穡事,始有豐登之望,晩後災形,多違初料,統而論之,未免穴農,自啓必有斟量,依狀請施行,各邑鎭火田之四分一權減,各鎭屬給代之儲留穀區劃,各樣屯土之從實報稅,竝與尤甚邑之勿定配所,推徵之限明秋防塞,係是年例,俱爲依施。陳火田還起之執摠停免,尤甚面里還穀之三分一代捧,亦有已例,不必靳持,至若楚山逋還之逐年停退,揆以糴政,殊屬可悶。而本邑旣係尤甚,民勢似難强督,亦竝依所請許施,何如?傳曰,允。
徐憙淳以司僕寺三提調意啓曰,兼內乘李顯英,二十三日政,移拜喬桐水使矣。其代,令該曹口傳差出,何如?傳曰,允。
兵曹口傳政事,李寬奎爲兼內乘。
左右捕廳啓目,祭器偸竊罪人鄭日孫等盤覈取招事,大王大妃殿傳于金景善曰,鄭日孫段,渠以偸竊自服,莫重祭器偸竊之罪,十死無惜,特貸一縷,更無可問之端。移送秋曹,嚴刑三次後,限己身絶島爲奴。邊甲孫,莫重器皿,暗地典當,與偸竊不甚有異。移送秋曹,嚴刑二次後,遠地定配。典執銀蓋,破碎棄去云之金宗赫,雖曰不知,而典執器皿,旣有別,且聞見失之說,則現納自服,可也,而生怯棄之云者,其罪不下於故犯。移送秋曹,嚴刑一次後定配。銀周巪典執之藥局金哥漢,其器皿與他不同,不問來歷而典執者,此亦不可免罪,自秋曹,嚴刑一次後放送,金守命,爲所誣引納告者,放送。
金景善以左右捕盜廳言啓曰,謹依本廳啓目判下批旨,罪人鄭日孫·邊甲孫·金宗赫等三漢,竝移送秋曹,員役金守命,熟手朴處範,軍士金基福·徐好大·金長福等五漢放送之意,敢啓。傳曰,知道。
大王大妃殿,以承傳色,口傳下敎曰,熟手與其餘軍士,一體放送。
又以義禁府言啓曰,江原監司韓益相狀啓內,鐵原府使申從鎬,狼川縣監洪龜燮等,爲先罷黜,其罪狀,令攸司稟處事,啓下矣。申從鎬時在任所,依例發遣府書吏交代後拿來。洪龜燮亦在任所云,依例發遣府羅將拿來,何如?傳曰,竝待待命拿囚。
又以義禁府言啓曰,茂山前後諸倅中李勉大·申從洛,雖以已經勘配,不爲請拿,而前此照律時,以罪在那移,只施流配之律,而今此道啓,又以掩逋始逋之罪爲辭,則虛錄之律,與李亨在,宜無異同。李勉大·申從洛,竝一體加施五年禁錮之典,何如?傳曰,允。
義禁府照目,宣傳官申泰善矣本府議啓內,標信受去之際,不能詳察,雖緣生疎之致,難免錯誤之失,以此照律,罪笞四十收贖,附過還職,私罪。奉敎依允爲旀,功減一等爲良如敎。又照目,靑陽前縣監李象斗矣本府議啓內,瞞報之狀,雖爲發明,晩裝之罪,有難參恕,以此照律,罪杖八十收贖,奪告身三等,私罪。奉敎依允爲旀,功減一等爲良如敎。又照目,茂山前府使鄭宅升·趙晉錫·李亨在等矣本府議啓內,鄭宅升段,此囚在任時,屢萬石勘逋,而餘數排捧之狀,卽朝家之所已悉是白乎則,二百六石之別有始逋,誠是理外是白乎乃,道啓指陳旣如此,掩逋之目,雖非當擬,而不察之失,在所難免,以此照律爲白乎旀,趙晉錫段,在任無多,未及勘簿,逋穀捧否,初非可擬,而其間新逋之有無,不能詳察者,揆以糴法,有難曲恕,以此照律爲白乎旀,李亨在段,新逋雖諉加耗,舊還全在掩置,在外之久,厥數最多,論以法例,焉逭重勘?以此照律罪。鄭宅升·趙晉錫等段,以不應爲律,各笞四十收贖,附過還職。李亨在段,以虛錄律,告身盡行追奪,徒三年定配,又五年禁錮,竝只私罪。奉敎依允爲旀,鄭宅升·趙晉錫等段,竝只功減一等,李亨在段,功議各減一等爲良如敎。又照目,中官金昇協矣本府議啓內,不能審愼於出納,以致標信之誤傳,事係嚴重,不可但以疎率論。以此照律,罪杖八十收贖,奪告身三等,私罪。奉敎依允爲旀,功減一等爲良如敎。
乙未八月三十日辰時,上御熙政堂。藥房入診,晝講同爲入侍時,都提調朴宗薰,提調趙寅永,副提調徐憙淳,記事官金應均,記注官李冀禎·張鉉喆,待敎金洙根,知事朴晦壽,特進官李寅泰,參贊官金景善,侍讀官金逸淵,檢討官金龍洛,記事官李源庚,各持小學第四卷。武臣朴潤榮,以次進伏。醫官金時中·李昌奎·朴奎亮進伏楹外訖。上曰,史官分左右。宗薰進前奏曰,日候頗涼,雨餘稍解,聖體若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。宗薰曰,醫官入診乎?上可之。時中等以次診候訖,退伏奏曰,脈候左右三部調均矣。上命大臣就座,講官進前,上誦前受音一遍訖,命讀新受音。逸淵讀自仲由喜聞過,止要在腔子裏,仍讀奏釋義訖。上讀新受音十遍訖,命陳文義。逸淵曰,仲由之聞過而喜者,非喜其有過也,喜其聞而將改之也。以子路修身之道,猶如是勇於改過,則今殿下承艱大之業,摠萬機之繁,政令施措之間,如或有未盡處,而其於群下規諫之言,必虛受開納,有則改之,無則加勉,則大有光於聖德矣。今以講讀一事言之,每一番讀下之際,讀一句而間斷,讀一行而間斷者,職由於放其心而然。伏願益加專心,無復如前焉。上曰,下番陳之。龍洛曰,程子約已放之心此訓,最是緊要。蓋心不可暫時放去,言而無心,則言易差失,事而無心,則事多舛錯,以至於日用作爲視聽飮食之間,亦皆心不在焉,則必有不見不聞不知味之病。試以今日講學言之,殿下臨讀之際,每於句讀吐釋之間,或有間斷錯誤處,究其所以,則職由於放其心之致,繼自今,懋哉念哉。收拾此心,終始典于學,則永無此患,而收之之道,不必他求,先從敬字上做去,則心便在此矣。伏願殿下,於此章文義,玩繹而存養焉。上曰,知事陳之。晦壽曰,過者,違乎中正之謂也。聖人不貴無過,而貴乎改過,過而能改,則可底無過耳。故孟子曰,君子之過也,如日月之蝕,人皆見之,及其更也,人皆仰之,此善喩也。開朗光明之氣像,使人犂然有自新之意焉,方今殿下沖年嗣服,負荷至重,群下之所蘄望,惟在於納君無過,雖在講讀之際,易致厭倦於採聽,況於一切箴規逆耳之言,尤難樂聞而容受。受史佚之進規,成王之所以爲成王,拜皐陶之昌言,大禹之所以爲大禹。伏願常以喜聞過三字,念玆在玆,則自不違乎大中至正之域,而成王·大禹之德,何獨專美乎?益加懋哉。上曰,特進官陳之。寅泰曰,喜聞過之義,玉堂上番與知事,皆已陳之,更無可陳之辭,而喜聞者,喜其聞過而改之也,國家之設置諫官,爲其隨事規諫,欲至無過之地,犯顔直諫處,虛受採納,則益光聖德,可致堯·舜之治,伏望尤加體念焉。上曰,參贊官陳之。景善曰,玉堂上下番與知事·特進官,皆已備陳,而亦多陳勉之語,就此留念,亟加採納,此卽喜聞過之意,而下番所奏收放之說,在今日尤爲切實,益加體念焉,是臣區區之望也。上掩卷。宗薰曰,臣以藥房入侍矣,於講筵,無所仰陳,而自夏以後,屢月停講,臣又未及登筵矣。今日入侍,適値開講,昵瞻講讀,有以仰認聖學將就之效,下情不勝慶忭,而講讀之際,留神爲美。伏願自今,克體心要在腔子裏之義,字句音吐之間,必務留神焉。上命史官就座。仍命退,諸臣以次退出。
乙未八月三十日申時,上御熙政堂。召對入侍時,參贊官沈啓錫,侍讀官金逸淵,檢討官金龍洛,待敎金洙根,記事官金應均,記注官李冀禎·張鉉喆,各持小學第四卷,史略第一卷,以次進伏訖。上曰,史官分左右,上開小學,讀前受音十遍訖,命陳文義。逸淵曰,心爲一身之主宰,而至虛至靈,隨感而應,恒念在玆。不爲物欲之所蔽,則百體從令,而自有窮理之路脈。然而毫忽之間,若或放過,則馳騖於千里之外矣。持守之道,惟在敬謹而已。伏願殿下,深加體察而存養焉。上曰,下番陳之。龍洛曰,晝講時,諸臣已有所敷奏,臣亦有多少仰陳者。今不敢指一更達,而第有所區區伏賀者,今於講筵,自上臨讀之際,無少間斷,而實有進學之效,若此不已,則子路之勇於改過,程子之收其放心,庶乎近之,而其就將之功,緝熙之工,可指日而期矣。豈非臣民之大慶乎?然抑有所未盡者,敢陳之。大抵讀書之法,必玩味諷詠而後,可以有得於中,只以急速爲主,則難免信口之讀,而無心會之實矣。伏願益加留念焉。上曰,閣臣陳之。洙根曰,此章文義,今日晝講時,諸臣已爲悉陳,今又兩儒臣,推演竭論,臣無容更達矣。上曰,參贊官陳之。啓錫曰,臣於令名無窮之義,有所仰陳者矣。凡有實則必有名。以堯·舜之德,而有堯·舜之名,以孔·孟之學,而有孔·孟之名。此所謂大德必得其名者也。惟我殿下,以聰明睿智之委,克勤問學,講筵召對,以日爲常,八域臣民,莫不慶忭,下番儒臣,卽嶠南之人也。始登筵席獲瞻耿光,還鄕之後,必當告諭於嶠南一路,愚夫愚婦,莫不仰頌殿下典學之盛德。此豈非令名之無窮乎?伏望益加體念焉。上掩卷,開史略,命以次輪讀而陳奏文義。逸淵讀自伯禽十三世,止世執國命一遍訖,奏曰,莊公之庶弟有無,不關於世代昭穆,而史氏之列書三家者,以其世執國命,終爲魯國之亂堦,故欲使後人鑑戒之意,伏願警惕焉。龍洛讀一遍訖,奏曰,魯以三桓之擅權,而公室寢弱。大抵盛福,出於君上而後,國勢彌鞏,而昇平可卜矣。若有陪臣執國命之弊,則危亂之堦,不日而至矣。是以夫子曰,天下有道,則禮樂征伐,自天子出,天下無道,則禮樂征伐,自諸侯出。伏願殿下,於此鑑戒焉。洙根讀一遍訖,奏曰,此篇秪敍魯國歷代,別無文義之可陳者矣。啓錫讀一遍訖,奏曰,此章文義,別無仰陳者,而春秋,卽孔夫子所筆削者也。其名則史,而其實則維勸善懲惡之義,昭示萬世。故此章,亦以春秋之始特書者,良以此也。上掩卷,命史官就座。仍命退,諸臣以次退出。
上在昌德宮。停常參·經筵。
初昏,天市垣內斛斗星傍所見彗星,移見於同垣內車肆星傍。形色尾跡與昨無異,距極七十九度,二更以後,爲雲氣所蔽,不得看候。
淸瑾縣主卒逝後,大殿·大王大妃殿·王大妃殿,內閣·政院·玉堂·藥房口傳問安。答曰,知道。大殿,朝廷二品以上·六曹堂上單子問安。答曰,知道。大王大妃殿·王大妃殿口傳問安。答曰,知道。
沈啓錫啓曰,明日殿座相値,視事頉稟之意,敢啓。傳曰,知道。
金景善啓曰,來初五日朝參日次矣,敢稟。傳曰,停。
又啓曰,行大司憲徐耕輔,執義李寅皐,掌令金鍠呈辭,掌令盧時懋,持平金奎瑞,金驪書在外,監察茶時之意,敢啓。傳曰,知道。
兪章煥啓曰,左副承旨趙秉常,同副承旨趙萬協今日不爲仕進,竝卽牌招,何如?傳曰,允。
沈啓錫啓曰,左右史不可不備,別兼春秋金大根·朴齊憲·徐憲淳,旣有只推之命,竝卽牌招,推移入直,何如?傳曰,允。
傳于沈啓錫曰,晝茶禮當自內親行矣,該房知悉。
傳于兪章煥曰,勸講入侍。
大王大妃殿傳于兪章煥曰,國家尊屬,惟有縣主矣。今焉卒逝,罔極中虛廓之懷事,盡何形喩?卒淸瑾縣主喪禮葬,令該曹擧行,板材以長生殿退件一部輸送。
金景善,以都摠府言啓曰,今此殿座時,侍衛·寶劍當爲備員,而都摠管金魯敬,副摠管嚴燾,俱有實病,李志淵呈辭受由,李鼎會以禁軍別將率領進,李道在在外,無以備員。令政院稟旨變通,仍令該曹口傳差出,待下批,牌招,以爲備員進參之地,何如?傳曰,竝許遞,以在京無故人口傳差出。
兵曹口傳政事,以鄭元容爲都摠管,李若愚·金炳朝·李羲肇·李源祖爲副摠管。
金景善啓曰,兵曹郞廳來言,明日殿座時,別侍衛不可不備,而判書金在昌有身病,不得進參云,卽爲牌招,何如?傳曰,允。
又啓曰,兼兵曹判書金在昌牌不進推考傳旨,今方捧入,而別侍衛當爲進參,如是違牌,事甚未安。更爲牌招,何如?傳曰,允。
又啓曰,兼兵曹判書金在昌再牌不進推考傳旨,今方捧入,而別侍衛當爲進參,如是違牌,事甚未安。所當更請牌招,而係是一日三牌,何以爲之?敢稟。傳曰,待明朝牌招。
傳于金景善曰,刑曹堂上聯名上疏入之。
傳于兪章煥曰,發遣吏郞,諸執事淸齋與否,摘奸以來。
傳于金景善曰,明日出宮門路,以協陽門爲之。
以左副承旨趙秉常,同副承旨趙萬協牌不進罷職傳旨,傳于沈啓錫曰,只推。
以別兼春秋金大根·朴齊憲·徐憲淳牌不進罷職傳旨,傳于兪章煥曰,只推。
備邊司薦望,以趙寅永爲水原留守。
兪章煥,以奎章閣言啓曰,卽接內需司牒報,則咸興·永興兩本宮十月別大祭時造燭封香吉日,今月十一日卯時。衣襨香祝祭品奉詣吉曰,同月十二日辰時俱吉云,以此日時擧行之意,敢啓。傳曰,知道。
又以奎章閣言啓曰,景慕宮望廟樓今朔奉審,無頉之意,敢啓。傳曰,知道。
又以禮曹言啓曰,藏譜閣展拜每年季秋取稟事,曾有定式,而自上方在諒闇中,不爲取稟之意,敢啓。傳曰,知道。
又以禮曹言啓曰,宣禧宮·懿昭廟·文禧廟展拜每年季秋取稟事,曾有定式,而此時展拜,不敢循例取稟之意,敢啓。傳曰,知道。
又以禮曹言啓曰,今九月二十八日純宗大王尊爲世室,翼宗大王追崇合二慶慶科庭試文科親臨與命官,何以爲之,而處所以何處擧行乎?敢稟。傳曰,親臨磨鍊,處所以春塘臺爲之。
又以吏曹言啓曰,卽接司僕寺牒報,則以爲,明日九月製親臨時,本寺正例爲進輿差備,而正鄭在絅奉命出疆,卽速變通,以爲差備擧行之地云。司僕寺正鄭在絅改差,其代口傳備擬以入之意,敢啓。傳曰,知道。
吏曹口傳政事,以金大根爲司僕正。
兪章煥,以禮曹言啓曰,卽接宗廟署所報,則明日九日製試取時,本署官員俱爲觀光云矣。依定式以本曹佐郞卓宗述,假官差送,以爲代直後赴試之地,何如?傳曰,允。
又以禮曹言啓曰,卽接永禧殿官員所報,則明日九日製試取時,本殿官員俱爲觀光云矣。依定式假官一員,令該曹以成均館官員口傳啓下,以爲代直後赴試之地,何如?傳曰,允。
又以孝成殿享官意啓曰,參奉洪秉大·洪羲人,忠義李允榮·朴基喆·李濟商·尹榮翼,今初二日九日製,皆當赴擧矣。參奉代假官一員,忠義代假官二員,令該曹該府依例差出,以爲致齋代直之地,何如?傳曰,允。
又以禮曹言啓曰,卽接孝和殿參奉所報,則明日九日製試取時,本殿兩官俱爲觀光云矣。假官一員,令該曹口傳啓下,以爲代直後赴試之地,何如?傳曰,允。
金景善,以都摠府言啓曰,副摠管李存敬以禁衛中軍,本營諸將官射會監試事,南別營晝仕出去之意,敢啓。傳曰,知道。
又以備邊司言啓曰,本司武郞廳沈永奎,奔走勤仕已滿十五朔,依例六品遷轉事,捧承傳施行,何如?傳曰,允。
又以義禁府言啓曰,明日九日製春塘臺通方外試取時,本府都事皆爲赴擧,只有武都事一員,而當直入直。本府入直,回公都事及通化門·月覲門·集春門·靑陽門·明光門禁亂都事,無以推移,假都事七員,令該曹口傳差出,以爲分排擧行之地,何如?傳曰,允。
又以義禁府言啓曰,時囚罪人李亨在告身盡行追奪,徒三年定配,又五年禁錮照律公事判付內,依允,功議各減一等事,命下矣。李亨在功議各減,告身盡行追奪,忠淸道槐山郡仁山驛,徒二年定配,又五年禁錮,而以議啓內辭意,具罪目依例發遣府書吏,押送配所,何如?傳曰,允。
刑曹判書權敦仁,參判李穆淵,參議尹滋耕聯名疏曰,伏以,臣卽伏見因捕廳啓目大王大妃殿傳敎下者,罪人鄭日孫移送秋曹,嚴刑三次後,限己身絶島爲奴矣。臣等謹按大明律,凡盜大祀神祗御用祭器帷帳等物者皆斬,大典通編,御廚物偸竊者,以盜大祀神御物律論,此則雖日常進御之器皿偸竊者,亦依右律論也。其盜神御物者,原係十惡,十惡乃所謂決不待時者也。今玆現失器用,其所重,何如?渠旣以偸竊自服,則情犯已具,斷案律文,固有當施矣。特敎傅生,臣等固知聖意之出於天地大德,而王府金石,斷不當撓枉。以若凶犯而一或貸之,則非直爲目下刑政之有失,法者所以垂後昆而信百世也,其端不可啓也,聯具短章,敢控膚淺。伏乞聖慈,更加三思,仰稟東朝,亟下處分,施以當施之律焉,臣等無任云云。答曰,省疏具悉。傅生出於慈殿,特敎卽爲擧行。
乙未九月初一日辰時,上御熙政堂。勸講入侍時,提學趙寅永,參贊官兪章煥,檢討官金龍洛,記事官金應均,記注官全國憲,張鉉喆,各持小學第四卷,以次進伏訖。上曰,史官分左右。上讀前受音訖。寅永讀自伊川先生曰,只整齊,止日就規矩,仍讀奏釋義。上讀新受音十遍訖,命陳文義。寅永曰,此雖二章,其義則一,而要其歸則心便一三字也。今以講讀言之,若不整齊嚴肅,則心不能專壹,而凡錯誤間斷,皆由此也。伏望深留聖意焉。上曰,玉堂陳之。龍洛曰,閣臣所奏文義,反復要切,無復餘蘊。臣無容煩陳,而心便一三字,政爲今日殿下之第一用工處。古語云,專心向冊,禁止雜念,伏願垂察而體念焉。上曰,參贊官陳之。章煥曰,閣臣儒臣所奏極爲切當,臣無容更達者矣。上掩卷,命史官就座。仍命退,諸臣以次退出。
乙未九月初一日午時,上詣孝成殿。晝茶禮親行入侍時,兼都承旨徐憙淳,左承旨兪章煥,右承旨沈啓錫,右副承旨金景善,記事官金應均·李源庚,記注官張鉉喆·全國憲,提學趙寅永,直閣李公翼,待敎金洙根以次侍立。時至,通禮跪啓請出次。上具衰服,出自齋殿,詣板位,通禮跪啓請俯伏哭,上俯伏哭,少頃,止哭興,行四拜禮訖。上詣盥洗位,盥洗訖。仍詣香案前跪,憙淳奉香,景善奉爐,上三上香訖。憙淳執盞跪進,上受盞授景善,奠神位前,章煥·啓錫以次獻盞訖。上降復位俯伏哭,少頃,止哭興,四拜禮訖。通禮導上還齋殿。諸臣以次退出。
上在昌德宮。停常參·經筵。
初昏,天市垣內車肆星傍所見彗星,形色尾跡,與昨無異,距極八十三度,三更西沈。
上詣春塘臺。九日製試取還內後,內閣·政院·玉堂·藥房口傳問安。答曰,知道。
沈啓錫啓曰,明日常參·經筵,取稟。傳曰,停。
金景善啓曰,行大司憲徐耕輔,執義李寅臯,掌令金鍠呈辭,掌令盧時懋,持平金奎瑞·金驪書在外,監察茶時之意,敢啓。傳曰,知道。
徐憙淳啓曰,今日殿座,承旨當爲備員,而左副承旨趙秉常,同副承旨趙萬協不爲仕進,竝卽牌招,何如?傳曰,允。
傳于沈啓錫曰,禮房承旨馳詣受香諸處,奉審摘奸以來。
金景善啓曰,禁衛大將李鐵求,摠戎使柳相弼,以東·南關王廟獻官,今方受香出去矣。李鐵求所佩命召,兼帶左邊捕盜大將命召及大將牌傳令牌,柳相弼所佩密符,兼帶右邊捕盜大將命召及大將牌·傳令牌,竝來請還納矣。將兵之任,不可一刻無摠察之人,何以爲之,而捕將重任,亦不可暫曠,在前如此之時,有曾經大將權察之例。今番則何以爲之?敢稟。傳曰,仍佩往來,禁將訓將兼察,摠戎使御將兼察,左右捕將曾經大將權察。
又啓曰,禁將訓將兼察,摠戎使御將兼察,左右捕將曾經大將權察事,命下矣。兼察禁衛大將金逌根,摠戎使趙萬永,權察左右捕盜大將李惟秀,竝卽牌招聽傳敎,何如?傳曰,允。摠戎廳從事官發牌聽傳敎。
徐憙淳啓曰,水原留守當爲下批矣。政官牌招開政,何如?傳曰,允。
傳于趙秉常曰,勸講入侍。
吏曹,學禮考講一所試官二望,權馦·申大膺。
二所試官二望,李莊緖·朴龍九。
傳于沈啓錫曰,今番九日製取一百人。
傳于沈啓錫曰,試所承旨與兵·摠府堂上別雲劍,竝試官加差下。
以司謁口傳下敎曰,諸試官持試券來詣賓廳編次,卽爲拆榜以入。
傳于沈啓錫曰,九日製賦三下京幼學李炳純等十人,京畿幼學金啓泳等四人,慶尙道幼學鄭龜洛等四人,全羅道幼學申昇求等四人,忠淸道幼學韓翊商等四人,平安道幼學白宗陸等二人,咸鏡道幼學卓廷奎等二人,黃海道幼學李喆永等二人,江原道幼學李玄濩等二人,水原進士韓宗洪,廣州生員閔馨在,江華幼學沈命身,開城幼學崔尙儒,濟州幼學李鎭濟等竝直赴會試。之次次上京生員李宅鉉等七人,各陸奏約選一件,幼學兪致喜等八人,各雅誦一件,京畿幼學趙濟賢等六人,各朱書百選一件,慶尙道進士朴慶家等二人,各八子百選一件,幼學鄭極煥等二人,各朱書百選一件,幼學鄭等二人,各史記英選一件,全羅道幼學林章兩等二人,各八子百選一件,幼學蔡東永等二人,各朱書百選一件,幼學蔡慶鎭等二人,各史記英選一件,忠淸道幼學徐會淳等二人,各八子百選一件,幼學曺錫永等二人,各朱書百選一件,幼學李容準等二人,各史記英選一件,平安道幼學崔周岳等二人,各八子百選一件,幼學趙夢澤等三人,各朱書百選一件,咸鏡道幼學李希重等二人,各史記英選一件,幼學魯啓模,朱書百選一件,黃海道幼學李廷模等二人,各八子百選一件,幼學崔昌炯史記英選一件,江原道幼學金鷹錫,八子百選一件,幼學鄭好善朱書百選一件,水原幼學沈泰永等二人,廣州生員金曾鉉等二人,江華幼學李學永等二人,開城幼學朴昇陽等二人,各陸奏約選一件,濟州幼學李亨春,八子百選一件賜給。
傳于沈啓錫曰,入格儒生明日待令。
有政。吏批,判書金學淳進,參判朴齊聞,參議沈宜臣竝牌招不進,左承旨兪章煥進。以徐有榘爲右參贊,洪祐喆·沈宜升爲兵曹正郞,金魯敬爲內醫提調,朴齊聞爲典設提調,李甲參爲長寧殿令趙揆永爲瓦署別提,權敍仁爲中部都事,吳一善爲宣川府使,李寅在爲兔山縣監,水原留守單趙寅永,華寧殿提調單趙寅永,兼掌令金學性減下。
兵批,兼判書金在昌進,參判李嘉愚病,參議申在獻入直,參知李竣祜病,右副承旨金景善進。以金應秀爲五衛將,石鉉昇·朴東植爲景福將,朴文協爲慶熙將,蔡東健爲都摠都事,李觀熙爲武兼,柳相夔·李鍾岳爲宣傳官,訓鍊僉正加設單李熙昇,大吉號里權管金世良,兼摠理使單趙寅永,大護軍金箕殷·李光文,副護軍申命淳·許櫟,副司直鄭載慶,副司果朴宗聞。
以同副承旨趙萬協牌不進罷職傳旨,傳于金景善曰,只推。
以吏曹參議沈宜臣牌不進罷職傳旨,傳于金景善曰,只推。
金景善,以都摠府言啓曰,今日入直內三廳武兼禁軍及軍兵等,當爲中日習射技放,而殿座相値,不得設行之意,敢啓。傳曰,知道。
兪章煥,以戶曹言啓曰,淸瑾縣主喪禮葬令該曹擧行事,命下矣。取考禮葬圖,三等內無縣主禮葬載錄者,今此禮葬,以何例擧行乎?敢稟。傳曰,依郡主例擧行。
又以禮曹言啓曰,卽接忠淸監司金在三移文,則以爲,淸安縣鄕校聖殿滲漏,椽材朽傷,不可不及今修改。告由移還安祭香祝,自本曹啓稟下送云矣。淸安縣鄕校聖殿修改時,先告事由移還安祭香祝,卽令該司照例磨鍊下送。從便卜日設行之意,竝爲分付,何如?傳曰,允。
又以成均館大司成意啓曰,文廟守僕,依宗·社守僕例,試才抄擇,別單啓下事,曾有定式矣。守僕李義鎭瓜朔,代以曾經守僕試才抄擇,備三望受點次,別單書入之意,敢啓。傳曰,知道。
金景善,以兵曹言啓曰,今此冬至使一行赴燕時,所把驛馬,預爲分定,然後可無窘急之弊。今亦依例知委,而應把驛馬四十四匹內,忠淸道八匹,全羅道十匹,慶尙道二十匹,來十月初十日,京中逢點。江原道三匹,咸鏡道三匹,直送安州來十月十五日逢點事,各道監司處,行移,何如?傳曰,允。
左副承旨趙秉常疏曰,伏以,臣猥以無似,濫膺考試之命,責任之重,雖與主試有間,而其所以實心周旋,各盡對揚之道者,豈有差別哉?第臣文術淺短,神識迷昧,旣乏鑑別之明,又失照檢之詳,混淆顚錯,理所固有。纔出試院,疵謗四至,雖欲自解,無以爲說,乃者大僚問備之請,特姑擧其細者耳。近日功令文字,預塡套語,流弊成習,看作尋常,有此一番警飭,場屋之間,庶幾有丕變之效,而至於考試之失,苟欲責備,罪豈止此?主試之臣,旣以此自列,而參考選取之際,臣實與同,則臣何敢晏然自在乎?玆具短章,仰讀崇聽。伏乞聖明,勘臣當被之罪,以昭法紀焉,臣無任云云。省疏具悉。已諭於上試之批,爾則過矣。
同敦寧李憲瑋疏曰,伏以,臣向伏奉監試初試考試之命,試事嚴重,冒沒趨膺,而初元大比,八方咸聚,慈敎懇至,可感豚魚,區區矢心,圖所以對掦其萬一者,豈敢或忽,而鑑識素短,精力不周,點檢於竣役之後,則尤悔疚靦,無往非辜。廼者大僚筵奏,只擧套券之被選,勘止問備,臣於是,益復慙悚,靡所容措,預寫套作,有若循例,殆乎無券不然。臣旣主試,不能先事,禁戒反復,多置抄取,至使試體虧損,遠近缺望。此不可但以忙迫失檢言,則其爲僨誤,臣有餘罪矣,歷日懍惕,不敢晏然。玆將危悃,冒陳自列之義。伏乞聖明,亟降郵罰,以昭法紀,以安私分焉,臣無任云云。答曰,省疏具悉。已諭於日前二所試官之批矣。
乙未九月初二日辰時,上詣春塘臺。九日製試取入侍時,兼都承旨徐憙淳,左承旨兪章煥,右承旨沈啓錫,右副承旨金景善,記事官金應均·李源庚,別兼春秋金大根·徐憲淳,直閣李公翼,檢校待敎金學性,待敎金洙根以次侍立。時至,通禮跪啓外辦。上具布裏翼善冠·布袍,乘輿出宣化門。藥房副提調徐憙淳進前奏曰,侵早勞動,聖體若何?上曰,一樣矣。仍出協陽門·建陽門·靑陽門,詣春塘臺,通禮跪啓請降輿,上降輿陞座。憙淳讀奏入門單子,讀券官申在植·權敦仁·朴齊聞,對讀官李祖榮·閔泰鏞·洪祐順·李公翼及應試儒生等如儀行禮訖。讀券官三人進前,承命書題賦有虞氏貴德而尙齒,限申時,書四度訖,祐順·公翼跪受出傳,懸題官懸題訖。上入小次,以口傳下敎曰,九日製取一百人,京二十五人,京畿·慶尙·全羅·忠淸道各十人,平安道七人,咸鏡·黃海道各五人,江原道四人,四都各三人,濟州二人,分排試取也。試所承旨兵·摠府堂上別雲劍竝讀券官加差下。少頃,上出次陞座。通禮跪啓禮畢,上降座乘輿,由靑陽門·建陽門·協陽門還內。出標信解嚴。諸臣以次退出。
乙未九月初二日午時,上御熙政堂。勸講入侍時,提學徐有榘,參贊官兪章煥,侍讀官徐元淳,記事官李源庚,記注官金鳳梧,別兼春秋徐憲淳,各持小學第四卷,以次進伏訖。上曰,史官分左右。上誦前受音訖。有榘讀自人於外物奉身,止非禮勿動,仍讀奏釋義訖。上讀新受音十遍訖,命陳文義。有榘曰,此所云奉身之物,卽飮食衣服宮室等一切養身便身之具耳。飮食欲其甘悅,衣服欲其輕煖,宮室欲其崇麗,日用百物,皆求其奢美,則此心全然逐物而遷,豈有一刻收在腔子之裏,檢攝身心之時哉?是以大禹之菲飮食惡衣服卑宮室,不但爲帝王治天下之大經,亦爲學者求放心之肯䋜,此等處深加體念焉。上曰,玉堂陳之。元淳曰,視聽言動四者,莫非日用間最爲切要,而語其次序則視聽爲先,言動爲末矣。蓋視聽云者,卽目不視邪色,耳不聽淫聲之謂也。此乃進德修業之本,伏願留念焉。上曰,參贊官陳之。章煥曰,閣臣玉堂已詳奏,臣無可陳之辭矣。上掩卷,命史官就座。仍命退,諸臣以次退出。
上在昌德宮。停常參·經筵。
巳時,雨雹狀如小豆。
初昏,天市垣內車肆星傍所見彗星,爲游氣所蔽,尾跡熹微,距極八十五度,二更以後,仍爲密雲所蔽,不得看候。
沈啓錫啓曰,明日常參·經筵,取稟。傳曰,停。
金景善啓曰,合辭許允闕啓,事甚未安。除在外外,呈告人員,竝卽牌招,何如?傳曰,允。
沈啓錫啓曰,同副承旨趙萬協今日不爲仕進,卽爲牌招,何如?傳曰,允。
又啓曰,右參贊徐有榘旣入闕中,不爲肅謝,直爲出去,事甚未安。推考,何如?傳曰,允。
傳于趙秉常曰,勸講入侍。
傳于徐憙淳曰,入格儒生入侍。
金景善啓曰,行大司憲徐耕輔,執義李寅臯,掌令金鍠牌不進,掌令盧時懋,持平金奎瑞·金驥書在外,監察茶時之意,敢啓。傳曰,知道。
以執義李寅臯,掌令金鍠,司諫李明緖,獻納嚴錫履牌不進罷職傳旨,傳于金景善曰,只推。
以同副承旨趙萬協牌不進罷職傳旨,傳于金景善曰,只推。
沈啓錫,以奎章閣言啓曰,頒賜冊子安寶次,奎章之寶請出之意,敢啓。傳曰,知道。
趙秉常,以吏曹言啓曰,新除授狼川縣監鄭琦和呈狀內,矣身老父素患風眩之症,當此換節之時,一倍添劇,時日內萬無赴任之望,卽速入啓遞改云。其親病旣如是,則有難强令赴任,改差,何如?傳曰,允。
沈啓錫,以實錄廳摠裁官意啓曰,本廳郞廳趙鶴年,趙錫龜陞資,洪說謨·李源益·鄭琦和移拜外任矣。書役尙此浩多,郞廳不可不加差。副司果趙秉憲·金在根·朴長輿·李魯奎,持平金驪書,典籍朴龍九郞廳差下。前郞廳黃浩民方在罷散中,依例權付軍職,竝令該曹口傳啓下,使之專意察任。郞廳趙在慶·李鼎敍·韓鎭庭·沈能恕·李魯確實病難强,竝姑減下,何如?傳曰,允。
兵曹口傳政事,副司果單黃浩民。
趙秉常,以備邊司言啓曰,卽見咸鏡監司曺鳳振狀啓,則以爲,本營親騎衛都試,南兵營武學都試,北兵營行營茂山以北親騎衛武學等都試,今將次第擧行,而許多人馬之齎糧往赴,諸般糜費,極爲夥然,竝姑停止,待明秋合設,以紓災歲民力事,請令廟堂稟旨分付矣。本道年事,旣失全登,新經大比,糜費亦多,各樣都試之此時竝擧,實不無貽弊之慮。依狀請竝姑停止,待明秋合設,以爲少紓民力之地,何如?傳曰,允。
又以御營廳言啓曰,本廳哨官尹福·洪頤喆,身爲將官,擧措駭妄,竝汰去之意,敢啓。傳曰,知道。
金景善,以刑曹言啓曰,因左右邊捕盜廳啓目,大王大妃殿傳曰,鄭日孫段,渠以偸竊自服,莫重祭器偸竊之罪,十死無惜,而特貸一縷,更無可問之端,移送秋曹,嚴刑三次後,限己身絶島爲奴。邊甲孫,莫重器皿,暗地典當,與偸竊不甚有異,移送秋曹,嚴刑二次後,遠地定配。典執銀蓋破碎棄去云之金宗爀,雖曰不知,而典執器皿旣有別,且聞見失之說,則現納自服,可也,而生怯棄之云者,其罪不下於故犯,移送秋曹,嚴刑一次後定配,銀周巪典執之藥局金哥漢,其器皿與他不同,則不問來歷而典執者,此亦不可免罪,自秋曹嚴刑一次後放送。金守命,爲所誣引納告者,放送事,命下矣。謹依傳敎,罪人鄭日孫,嚴刑一次後,全羅道康津縣薪智島,限己身爲奴定配所,待拷限加刑準三次押送。罪人邊甲孫,嚴刑一次後,慶尙道開寧縣遠地定配所,待拷限加刑準二次押送。罪人金宗赫,嚴刑一次後黃海道遂安郡定配所,卽爲押送。銀周巪典執之金萬器,嚴刑一次放送之意,敢啓。傳曰,知道。
乙未九月初三日辰時,上御熙政堂。勸講入侍時,原任直閣徐俊輔,參贊官趙秉常,侍讀官徐元淳,記事官李源庚,記注官李冀禎,別兼春秋徐憲淳,各持小學第四卷,以次進伏訖。上曰,史官分左右。上誦前受音訖。俊輔讀自四者身之用也,止久而誠矣,仍讀奏釋義訖。命陳文義。俊輔曰,非禮勿視聽言動四者,一身之用,莫外於此矣。然而若不制之於外,則爲物所蔽,無以養其中而失其本心矣。是以欲養其中,必先制外,而制外之方,惟視爲先。蓋見其侈靡則此心移焉,遇其聲色則此心遷焉。故四者之中,先以視爲戒者此也。今以講學一事言之,靜對方冊,目不離書,然後外物不蔽於前而始可以潛心講究矣。非但講學一事也,推之萬事萬物,莫不皆然。此等處深留聖意,推廣體察,區區之望也。上曰,玉堂陳之。元淳曰,四者卽上章視聽言動之謂也。由乎中之中,卽人之心也。心不正則非但四者之不誠也,制乎外者,亦未免爲文具之歸矣。心正則學問日就,而其於敬身之道,必有誠實之效矣。上曰,參贊官陳之。秉常曰,閣臣儒臣所奏甚好矣。四箴之中,以視爲先者,外物之交接,莫先於視。故操心之要,必以是爲始。伏願深留意於操存之工焉。上掩卷,命史官就座。仍命退,諸臣以次退出。
乙未九月初三日午時,上御熙政堂。入格儒生入侍時,兼都承旨徐憙淳,記事官李源庚,記注官李冀禎,別兼春秋徐憲淳,以次進伏訖。上曰,史官分左右。憙淳曰,京鄕儒生或有未及待令者,而入來者只六十餘人矣。命儒生次第陞堂,奏職姓名。幼學李炳純等以次進前奏職姓名訖,還立階下,直赴人先退。賞格人生員李宅鉉等頒賞行禮如儀訖退出。憙淳曰,頒賞冊子是內閣冊也。因儒生之未及待令,不得頒賞,自內閣知委頒給乎?上可之。命史官就座。仍命退,承史以次退出。
上在昌德宮。停常參·經筵。
初昏,月光映射,二更以後,爲游氣所蔽,彗星形痕,不得詳細看候。
趙秉常啓曰,明日常參·經筵,取稟。傳曰,停。
又啓曰,合辭許久闕啓,事甚未安。除在外·疏批未下外,呈告人員,竝卽牌招,何如?傳曰,允。
又啓曰,同副承旨趙萬協今日不爲仕進,卽爲牌招,何如?傳曰,許遞,前望單子入之。
傳于趙秉常曰,勸講入侍。
承旨前望單子入之,洪祐順落點。
趙秉常啓曰,新除授同副承旨洪祐順,卽爲牌招,何如?傳曰,允。
又啓曰,正言金權疏批已下,一體牌招,何如?傳曰,允。
又啓曰,卽者副校理徐元淳以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又啓曰,行大司憲徐耕輔,執義李寅臯,掌令金鍠牌不進,掌令盧時懋,持平金奎瑞·金驪書在外,監察茶時之意,敢啓。傳曰,知道。
以執義李寅臯,掌令金鍠,司諫李明緖,獻納嚴錫履,正言金權牌不進罷職傳旨,傳于趙秉常曰,只推。
趙秉常啓曰,明日次對,兩司當爲進參,除在外外,呈告人員,竝待開門牌招,何如?傳曰,允。
吏曹口傳政事,兼實錄編修官四單,黃浩民·趙秉憲·朴長輿·李魯奎,兼實錄記注官二單,金驪書,朴龍九,兼實錄記事官單金在根。
又以弘文館言啓曰,應敎徐戴淳測候官進,副應敎金學性內閣進,校理一員未差,副校理徐元淳陳疏徑出,上番闕直,事甚未安。校理金逸淵,副校理林永洙,竝卽牌招,以爲推移入直之地,何如?傳曰,允。
又以漢城府言啓曰,每年經潦後,無主未葬之類搜訪登聞事,曾有定式矣。以各別詳審牒報之意,嚴飭各部矣。各部所報今玆齊到,故別單書入之意,敢啓。傳曰,知道。
又以都摠府言啓曰,副摠管金炳朝以漢城府左尹本府座起,晝仕出去,而逐日赴座,煩稟未安,入番間除草記往來之意,敢啓。傳曰,知道。
又以備邊司言啓曰,狼川縣監今方有窠,而該縣以積弊之局,又當災歲,半年之間,三經遞易,民邑受病,不言可想。此時蘇捄之任,不可不加意愼揀,而許久瘝曠,尤屬可悶。令該曹無拘文蔭,必以有聲績可合久任者,拔例口傳擇差,仍令不多日內下送,何如?傳曰,允。
吏曹口傳政事,以李謙秀爲狼川縣監。
又以訓鍊都監言啓曰,本局哨官李潤豐中旬試才時,身爲監的官,擧行駭然,決棍汰去之意,敢啓。傳曰,知道。
又以御營廳言啓曰,本廳字內光熙門北邊第一城廊近處體城改築處女墻,亦已畢築之意,敢啓。傳曰,知道。
義禁府啓目,春川前府使林東鎭原情云云。問目內辭緣,泛稱遲晩,所當請刑是白乎矣,曾經侍從勿爲請刑,載在大典通編,議處,何如?判付。啓,依允。
正言金權疏曰,伏以,臣生長遐陬,稟質庸愚,學術空疎,通籍十年,無一報效,徒費廩祿。每自循省,恒切慙悚,廼者薇垣除旨,有隕自天,臣聞命震悸,歷月靡措。趨而祗肅,實因義重於參班,出而行公,亦緣事急於設鞫。第念言地之責,所以耳目乎衮職,可否乎廟謨,其爲綦重,匪比閒漫,矧當一初淸明之時,乃以如臣蒙陋,苟然充備,上累則哲之明,下貽溺職之罪,參倚公私,承膺無路,玆敢披瀝,仰龥。伏乞聖明,亟賜鐫改,使臺職重而微分安焉,臣方丐免,不宜贅他,而區區憂愛,根於秉彝,消鑠不得,敢以芻蕘之愚,少效芹曝之誠,然後庶獲食息之安。竊伏念,帝王之學,與凡庶不同,捨其章句之尋摘,略其詞翰之程式,於經傳則辨其義理公私之界,於史記則尋其治亂興亡之跡。從容默會於眞知實踐之間,優游自得於書言衆意之表,融然氷釋,怡然理順,然後漸至於緝熙光明,而自有修齊治平之效矣。顧今講筵日開,儒巨濟濟,聖質天縱,睿學日就,贊襄王猷,無俟他助,而古昔聖王,必皆汲汲於求賢孜孜於禮聘,唐虞之野無遺賢,尙矣無論,而逮自商周,巖烟長鎖,渭月空藏,以至於漢唐之明君懿辟,亦皆以是爲先務焉。非徒爲觀聽之美,而實有資於啓沃之責也。今世巖穴之才,雖不逮古,而惟患上之不求,不患下之無人,苟能旁招敷求,近置經幄,略其禮數,從容召接,則自可以涵養氣質,薰陶德性,而殿下之一心,常立於淸平光大之域。聖心旣正,則百度惟其貞,遠近一於正,朝綱由是而肅,民弊由是而祛矣。見今小民難支之弊,非止一端,而前僚疏陳,臚列頗詳,大臣筵奏,剴切無遺。以臣愚見,固不敢更事煩瀆,至於軍政一款,最切於目下膏肓,而究其弊源,則實由於契坊也。外邑契坊之名,皆是吏隷之所弄,而自鄕監至於奴令,任其占據,巨里富戶,盡入其中,百里之內,除了契坊,則摠是孤村殘落,許多軍丁,實無以塗抹分排。故以無謂有,役上加役,子徵亡父之布,弟納無兄之貢,旋侵村擾,在在皆然,而束伍之卒,半是髫齕,不能荷戈執殳,京布之軍,全然窮殘,末由納錢應役,抄丁之時,嬰孩塡塞於官門,出番之際,老羸流散於四方,愁結窮蔀,冤足干和。矧今癘疫之餘,其弊之漸痼,不言可想,而又此天心未豫,星象告災,政宜君臣上下,大加警動,恐懼修省之時也。書曰,庶民惟星,夫民之麗乎地,猶星之麗乎天,而天之視聽,皆從於民之視聽。民心悅豫,則和氣應於上,而爲含譽之瑞,民心愁怨,則乖氣應於上,而爲孛彗之災。今此軍政之弊,最爲小民之痼瘼而莫可控訴,則豈非召災之一端乎?昔者伊尹之進戒於太甲也,始之曰,子惠困窮,終之曰,無輕民事。召公之致告於成王也,以諴小民爲祈天命之本,以疾敬德爲諴小民之本。顧彼小民,至微至賤,而必以是眷眷汲汲者,蓋以民惟邦本,本固邦寧故也。今日惠困窮諴小民之道,莫切於矯軍弊,而矯軍弊之道,莫先於革罷契坊,惟彼吏隷,則雖非契坊,自足衣食,而一任廣占,民不聊生,則豈非聖世之一大欠典乎?今若一切禁革,盡充軍額,則束伍有精銳之實,老弱免重役之苦,而且使徵布之白骨,蹈舞於重壤矣。伏乞聖慈,俯垂鑑諒,特令廟堂,嚴立科條,行會八域,則生民幸甚,國家幸甚,臣無任云云。省疏具悉。所陳切當,當體念,而軍政之弊,令廟堂爛商矯捄之方,行會於八路,可也。爾其勿辭察職。
副校理徐元淳疏曰,伏以,臣於鎖直之中,卽接家信,則臣母素患痰癖之症,當此換節之時,一倍添劇,轉側隨人,家僮踵至,促臣歸視。臣自聞此報,方寸煎灼,按住不得,徑出禁扄。伏乞聖慈,俯垂鑑諒,亟遞臣所帶之職,以便救護,仍治臣擅離之罪,以昭法紀焉,臣無任云云。省疏具悉。爾其勿辭救護。
乙未九月初四日辰時,上御熙政堂。勸講入侍時,原任直提學鄭元容,參贊官趙秉常,檢討官李明迪,記事官金應均,記注官張鉉喆,別兼春秋徐憲淳,各持小學第四卷,以次進伏訖。上曰,史官分左右。上讀前受音訖。元容讀自其聽箴曰,止欽哉訓辭,仍讀奏釋義。上讀新受音十遍訖,命陳文義,元容曰,此四箴,卽視聽言動之間,禁止其非禮者也。四者之中,視聽因物而己應之者也。言動因己而物應之者也。修己應物,皆得其正,則天之所以與我之性,得其全矣。如是自可爲聖人矣。先賢之訓,攝養而長生,爲國而永命,爲學而聖人,分明有此理,殿下於一視一聽一言一動,每思如是則合於禮乎?如是則違於禮乎?非禮,則勿之,以禮則行之。造次斯須,不忘四箴之訓,則不期聖而自聖矣。上曰,玉堂陳之。明迪曰,凡此四勿,孔子言之,而顔子請事斯語,程子因箴以警,朱子言程子之箴,發明親切,夫聖賢之訓戒,若是其深切著明。伏願殿下,亦必常目在之,眷眷服膺,因以爲爲學之基址焉。上曰,參贊官陳之。秉常曰,四勿俱是禁止非禮之意,而此箴中閑邪存誠四字,尤爲切要。邪是邪妄之謂,出於人慾者皆是,誠是誠實之謂,出於天理者皆是也。凡人之讀書爲學,厭讀之意卽邪也,所當閑也,好學之念卽誠也,所當存也。推此以往,日用事爲,當以閑邪存誠爲務,則自能到聖賢地位矣。伏願警省焉。上掩卷。仍命退,諸臣以次退出
上在昌德宮。停常參·經筵。
雲氣往來,且爲月光映射,彗星所在,不得看候。
藥房都提調朴宗薰,副提調徐憙淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。
大王大妃殿·王大妃殿口傳問安。答曰,知道。
趙秉常,以都摠府言啓曰,今日入直內三廳武兼禁軍及軍兵等中日習射技放,請出標信。傳曰,知道。
徐憙淳啓曰,明日常參·經筵,取稟。傳曰,停。
趙秉常啓曰,行大司憲徐耕輔,執義李寅皐,掌令金鍠牌不進,掌令盧時懋,持平金奎瑞·金驪書在外,監察茶時之意,敢啓。傳曰,知道。
徐憙淳啓曰,左承旨兪章煥,右承旨沈啓錫,右副承旨金景善,今日不爲仕進,竝卽牌招,何如?傳曰,允。
傳于洪祐順曰,勸講入侍。
傳于趙秉常曰,大臣·備局堂上引見。
注書金應均病,代以安潤蓍爲假注書。
傳于沈啓錫曰,明日翰林召試,命官爲之,處所以仁政殿爲之。
沈啓錫啓曰,翰林召試,明日爲之事,命下矣。監事以下館閣堂上,竝待開門命招,何如?傳曰,允。
趙秉常啓曰,獻納嚴錫履,以其親病,投章徑歸,原疏纔已捧入矣。所當直捧遞差傳旨及禁推傳旨,而此與無端下鄕有異,從重推考,何如?傳曰,允。
以執義李寅皐,掌令金鍠,司諫李明緖,獻納嚴錫履,正言金權牌不進罷職傳旨,傳于趙秉常曰,只推。
以左承旨兪章煥,右副承旨金景善牌不進罷職傳旨,傳于沈啓錫曰,只推。
以校理金逸淵牌不進罷職傳旨,傳于沈啓錫曰,只推。
以副校理林永洙牌不進罷職傳旨,傳于沈啓錫曰,只推。
沈啓錫,以內醫院都提調意啓曰,提調金魯敬今日問安,不爲仕進,卽爲牌招,何如?傳曰,允。
又以弘文館言啓曰,上番闕直,事甚未安。校理金逸淵,副校理林永洙,旣有只推之命,竝卽牌招,以爲推移入直之地,何如?傳曰,允。
以校理金逸淵,副校理林永洙牌不進罷職傳旨,傳于沈啓錫曰,只推。
沈啓錫,以內醫院都提調·提調意啓曰,前議藥同參金光洙旣已闋服。依例還屬本院,令該曹口傳付軍職冠帶常仕,何如?傳曰,允。
又以實錄廳摠裁官意啓曰,本廳前郞廳鄭琦和間拜外任矣。今已許遞,郞廳還差,仍令該曹口傳啓下,使之專意察任,何如?傳曰,允。
又以禮曹言啓曰,卽接西部幼學金魯集所志,則以爲,族叔弘柱嫡妾俱無子,以其同姓四寸弟秉柱第二子魯豐,欲爲繼後,兩家相議完定,而未及禮斜。弘柱夫妻俱爲作故,拘於常規,不得循例禮斜,依定式草記稟處事呈狀矣。凡係繼宗立後,兩邊與受明有可據,而不得登聞者,許令該曹論理草記事,曾有筵奏定式,而門長金魯集所訴旣如此,依定式金秉柱第二子魯豐,立爲金弘柱之後,何如?傳曰,允。
趙秉常,以義禁府言啓曰,卽接楊州牧使柳基常牒呈及成冊,則大逆不道罪人龍希應坐諸人,査出以來矣。子烈金年二十,方囚楊州獄,發遣府都事與地方官眼同,依律文緣坐處絞,妻孟召史平安道順安縣,次子三金年十二,三子阿只年二,以年未滿免絞,三金黃海道載寧郡,阿只平安道永柔縣,女牙只忠淸道魯城縣,竝緣坐爲奴婢,而亦囚楊州獄,依例令刑曹押送于各其配所,何如?傳曰,允。
義禁府啓目,粘連向前林東鎭亦,雖曰歉歲,而舊還何可全不擧論?及至昨冬,而新捧亦有如干零數,由前而有掩逋之失,由後而有虛勘之罪,揆以糴法,難逭重勘,以此照律,何如?判付。啓,依允。
獻納嚴錫履疏曰,伏以,臣向蒙恩由,歸護母病,閱月扶將,幸得少減。臣母子相對,感祝洪造,而第客症雖祛,眞元大損,餘祟尙多,少愈爲戒。此時離捨,實深悶慮。但以臣所帶實錄記注官之銜,許久虛縻,義分所在,瘝曠是懼。纔停刀圭,旋廻鞭轡,離闈供職,亦且數旬,而冒據臺地,日事違傲,間廁試役,一味尸素,公私悚蹙,日甚一日。且近日來風寒稍緊,氣候不齊,每念親側無人,調護失宜,則憂慮交至。夢寐若驚,卽接家信,則臣母素患積聚之症,乘虛添劇,委頓床笫,轉側須人,重以脚氣闖發,浮氣且現,衰老筯力,無以收捨,在傍看護,惟待臣一人。臣自聞此報,方寸煎灼,按住不得,玆敢忙陳短章,徑發鄕行。伏乞天地父母,俯垂鑑諒,特遞臣所帶之職,俾便救護,仍治臣擅離之罪,以昭法紀焉,臣無任云云。省疏具悉。爾其勿辭往護。
修撰宋應龍疏曰,伏以,臣資性蹇拙,百事不能如人,出身數十年,在朝無幾,常居鄕里,懶散自便,世務人事,都不經心。近者承乏,叨拜館職,屬時一初,不敢控辭,貿貿逐隊,已經屢月。夫論思之任,職在輔導,國朝故事,最重其選,寧有如臣空疎,得玷淸班,黃流注於瓦缶,玉盌盛其狗矢,褻辱名器,有如是者,臣固已自內歉然矣。今則兼帶實錄廳編修官,纂修方急,而諸房官僚,各有分掌,課程甚嚴,非可推移,而得以了事者也。一日曠職,闕損已多,況宿㢌闖發,供職尤艱。伏願聖慈,曲垂體諒,將臣所帶職名,竝賜鐫免,以便公私,不勝幸甚。且臣今當辭遞之日,適有區區憂愛之誠所未解者,玆敢干冒,略一陳之。臣伏覩殿下,承先王堂搆之重,奉東朝裘冕之尊,一載于玆矣。以鼎盛之春秋,兼聖資之英明,勵精求治,孜孜如不及,是宜天心悅豫,降之百祥,而涉夏之雨潦不適,沿海之告歉相繼,加以星躔垂警,彗芒示祲,人心不安,若有危亂之作,兆朕於冥冥之中者。臣不敢知殿下猶有所失政而然歟?臣不任驚愕憂懼之至,蓋變不虛生,必有其由,而天道玄遠,未易測惟,必欲推類曲傅,如漢儒之論五行,則恐歸於鑿矣。然而古之人君,遇災而懼,側身自省,修德行政,則災不爲災,殷之祥穀枯死,宋之熒惑徙度。今惟我殿下,曷不如太戊·景公之君乎?古語曰,應天以實不以文,亦惟我殿下,動心惕慮,有所以應乎天,則仁愛之天,宜可感回,而妖沴之氣,不日而銷矣。臣竊謂應天之實,有其道焉,保民求賢勤學而已。嗚呼。壬癸凶荒之餘,哀彼白屋,徒四壁耳,心頭之肉可剜,一斗之舂無策,向之撲地之閭閻,今而八九而墟矣。廟堂之籌畫,度支之講求,何嘗不以此爲務,而實心猶未盡推,實惠猶未盡究,如是而欲民之安集,何可得也?經稱民之父母,又曰,如保赤子,父母之於赤子,見其將阽水火,而莫之拯救乎?臣謂宜亟令道臣及守土之臣,備細量度,凡可以損上益下,而有補於民者,次第擧行,無俾有名而無實,則其於誠小民祈天命之道,庶乎其可幾,而孟子所謂保民而王者,復見於今矣。若乃求賢以自助,古昔聖王之所先務也。姤之九五云,以祀包瓜含章,有隕自天。程子曰,人君以至誠求,天下之賢,未嘗不遇也。今世之人才,雖不如古之盛時,山林巖穴之間,亦豈無長德之士乎?臣謂宜先命大臣及方岳之臣,旁求遠搜,必以誠心而致之,禮貌而召之,無文具而已,則將使野無遺賢,而目今慶科不遠,明勅主貢擧之臣,務以至公掄拔,則庶可以得其人矣。凡此二條固今所急者,在殿下之進學矣。伏聞我世宗·成宗及宣祖初年,一日再三御筵,且有不時延召夜對,惟如此,故時敏之效,日臻高明,發於政事,粹然無疵。此非後嗣王之所當法者乎?恭惟殿下,天資粹美,無煩勸講,然學問之道,不進則退矣。講罷入宮,則起居之節,好樂之趣,賓僚不得知,外人不得聞。古人所戒一曝十寒之語,可不念哉?伏願聖上,留心典學,克勤不怠,開筵聽講,一循祖宗舊例,講之於方冊,體之於身心,以至於幽獨燕閑之地,備盡省察存養之功,則可以仰恪天心,而反災爲祥之不難矣。此直老儒常談,而不足聽聞,第惟菽粟雖非珍味,實補軀命。惟殿下幸垂察納焉,臣無任云云。省疏具悉。所陳切實,當留念矣。爾其勿辭察職。
乙未九月初五日辰時,上御熙政堂。勸講入侍時,右議政朴宗薰,提學徐有榘,參贊官洪祐順,檢討官金龍洛,記事官金應均,記注官金國憲,別兼春秋徐憲淳,各持小學第四卷,以次進伏訖。上曰,史官分左右。上誦前受音訖。宗薰讀自其動箴,止三不幸也,仍讀奏釋義訖。上讀新受音十遍訖,命陳文義。宗薰曰,今日自止,文義甚多,諸臣所陳,各有奧義,政合體念,而臣每以發問仰勉矣。四勿箴卽因非禮勿視聽言動之訓而作也。禮字之義,果已講明,無所疑晦於聖衷乎?上曰,禮字旨義果,何如?宗薰曰,禮字之義,卽天理之節文,人事之儀則,而所包甚廣,大處今不暇悉數。雖以小處言之,如講筵一視一聽,或不在卷裏,而有游目泛聽,則是亦非禮也。必須逐句逐字,如是體驗,然後始有實效矣。下章有高才能文章,驟看似屬可喜,而謂之不幸。此義或無疑難乎?上曰,此果何義也?宗薰曰,有字能字,實有意義,高才文章,豈不可願,而若無德以將之,則未免自有其能,衒己淩人之弊,此不幸之大者也。故高才文章,必先看其實德,然後始爲全才矣。本章雖從學者而言,在人君亦有此義,德爲本而才爲末,卽通上下所當勉者,每每如是推看而體認,是臣之望也。上曰,閣臣陳之。有榘曰,程子四勿箴,其論克服之工,最爲親切著明,而此段順理則裕,從欲惟危二句,尤是喫緊爲人處,蓋萬事萬物,無不有當然之理,每於應事接物,順其當然之理,則心體安泰,無復悔吝。此所謂順理之裕也。不然而一或爲私欲所蔽,不循當然之理,則回邪苟且,易陷於危險之地,此所謂從欲惟危也。書所謂作德心逸日休,作僞心勞日拙,政與此二句,意義沕合。卽以講學一事言之,臨文專精,心不他馳,卽讀書當然之理也,字字句句,理會浹洽,則記誦之際,最易爲力,精讀一遍,大勝於麤讀十遍,豈不順理而心裕乎?苟不能然,而口雖讀過,心實他用,文理不能通曉,記誦因以艱澁,則豈非從欲惟危乎?此猶以學者治心之工言耳。況人主一心,萬化之源,深宮燕護之中,一言一動之際,千里之外應之,日前講筵,臣敷陳文義之際,偶擧心要在腔子裏之語,則自上親閱案冊,拈出此段而示之曰,此之謂耶。此可以仰揣群下敷陳之言,留心諦聽,自內溫習之文,記有聖裏,臣等退出相賀,聖學之日益將就,不勝攢祝矣。先就講學一事,深留意於操舍勞逸之分,區區之望也。上曰,玉堂陳之。龍洛曰,幾者善惡之幾也。惟明哲之人,其於思慮始發之際,審乎善惡之幾,必使之眞實無僞而後,可以應萬事周詳,而去聖人不遠矣。雖以講學一事言之,殿下臨讀之時,禁止雜念而專心玩繹,則非但聖學之日就高明,以至於政令施措之間,亦皆有條理而不紊矣。伏願體念焉。上曰,參贊官陳之。祐順曰,此章文義,閣臣儒臣所癸,已爲條陳無餘蘊,臣無容更達,而第其造次克念一句語,尤爲噄緊處,蓋其斯須之間,常加着念之義也。故書經有念玆在玆之訓,又有克念作聖之戒,惟殿下體念焉。上掩卷。宗薰奏曰,近間朝氣過冷,侵早開講,恐或有妨於節宣之方,下情憧憧,在前每當寒節,稍晩引接,本係恒式,自今勸講臨閤,以巽時爲之似好,故敢達矣。上曰,唯,命史官就座。仍命退,諸臣以次退出。
乙未九月初五日辰時,上御熙政堂。大王大妃殿垂簾,藥房入診,大臣·備局堂上引見入侍時,都提調朴宗薰,副提調徐憙淳,記事官金應均,記注官全國憲,別兼春秋徐憲淳,待敎金洙根,左副承旨趙秉常,記事官李源庚,事變假注書方啓霙,左議政洪奭周,行戶曹判書李止淵,吏曹判書金學淳,水原府留守趙寅永,刑曹判書權敦仁,行大護軍李翊會,戶曹參判金弘根,行訓鍊院都正柳相弼,修撰金龍洛以次進伏,醫官金漢雋·金珪·朴奎亮進伏楹外訖。上曰,史官分左右。奭周等進前奏曰,近日頗涼,朝候尤寒,聖體若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。宗薰曰,醫官待令,使之入診乎?上曰,唯,漢雋等以次診候訖,退伏奏曰,脈候左右三部調均矣。大王大妃殿敎曰,醫官先退,次對爲之。漢雋等退出,奭周曰,仁陵來脈所過處及靑龍邊補土之役,趁秋成後擧行之意,已有筵稟矣。見今秋節已晩,令該曹涓吉以啓,所入物力則以山陵都監用餘錢,逢授於度支者,光爲取用,其不足之數,隨所入當更區劃,而在前陵役之時,或設都監擧行,或政府以下進去董役,或差出補土堂上擧行矣。今番則何以爲之乎?大王大妃殿答曰,補土堂上差下擧行,可也。出擧條奭周曰,北道陵寢及莊陵禮堂奉審,俱當於昨年擧行,而其時因大臣筵奏,使之退行於今秋矣。昨年退行,以其洊歉之餘,而今年東·北兩道,皆未免歉,民勢之艱窘,比昨年較甚,此時廚傳之弊,尤不可不念,更待明年退行似好,故敢此仰達矣。大王大妃殿答曰,依爲之。出擧條奭周曰,臣於日前賓對,仰聆我慈聖殿下惻怛之敎,敢以災異之不久當消,質言于筵席之前矣。近日星象,尾跡漸微,西沈轉早,孚應之理,有不可誣,而顧臣區區之忱,亦不敢以是爲喜。蓋有災而警懼,無災而弛忽,固人之常情也。自古治平之世,未必無災異,有災而知懼,則災或轉而爲祥,卽以近日召對所講之史略觀之,太戊修德而祥桑自枯,殷道復興,是其驗也。惟其有災而不知警懼,然後災之小者,亦漸馴致於大,而禍敗及之,天人相與之際,誠可畏也。今玆星變之初,君臣上下,皆有儆動之意,向日慈敎,責躬恤民,誠意懇摯,惠澤曠絶,災異之漸向消減,職由於此,而若或以其漸向消減之故,因謂其無復可憂,而或萌放忽之念,遂廢修省之實,則其幾之可畏,又有不止於彗孛者。詩云畏天之威,有釋其義者曰,能畏則不畏者至矣,不畏則可畏者至矣。此理甚明,正今日之所當體念也。臣於此,又竊有慨然者,星文示警,今已踰旬,而朝廷之上,閴無一言諫諍,論思之地,亦惟以緘默爲事,除却數三臣之筵奏封章外,竝與應文塞責之擧而寥寥無聞,是豈朝廷之上,眞無一事之可言而然也?古之論治體者,莫不以言路之開閉,占國家之安危,言路閉塞之至,此豈非國家莫大之憂哉?冒叨承弼,蔑效獻替,責人則明,臣實自愧,而三司諸臣之噤默者,終不可無警,竝姑從重推考,亦願自上益懋恢張之道,以盡來諫之方,區區之望也。大王大妃殿答曰,所陳好矣,依爲之。星象雖云消減,此心豈敢少忽乎?亦自廟堂殫誠盡職,可也。出擧條奭周曰,監試覆試開場,方在不遠矣。今番初試,飭敎諄複,爲主司者果不無惕念奉行之效,而覆試事體,比初試較重,恢公掄才之實,尤宜精白對掦,爲先以各別擇擬之意,申飭該曹。近來科弊,不一其端,而不參初試者之借名攔入,場外代述者之潛相和應,最爲會圍當禁之奸竇,科場作奸,固有當律,關和至嚴,不容寬貸其所糾摘之方,謹當另加察飭,而如有現發者,一從律文,毋或低仰之意,預爲出擧條頒示中外,亦令懸揭棘圍,布告多士,俾各知所警畏,期無犯科,何如?大王大妃殿答曰,依爲之。出擧條奭周曰,頃於京試官都事下去時,以事過後另加採探,犯科失誤者,隨卽論勘之意,預示先甲之飭矣。卽聞湖西右道監試場屋,㝡多雜亂之弊,喧騰之說,殊甚駭歎。當該試官及各差備守令之干犯者,竝當嚴加懲處,而亦不可只憑傳聞,遽然勘斷,爲先令道臣詳査實狀,登聞後,稟處,何如?大王大妃殿答曰,依爲之。出擧條奭周曰,官師相規,自是朝廷美事,而廟堂之於百僚,隨事糾警,卽其職然也。在昔盛際,卿宰之立庭於政府,至今以爲美談。此固尙矣無論,而近來崇品重臣之因大臣論奏譴罷者,收敍之後,不復深引,重踏宿趼,無礙行公者,臣亦曾及見之矣。是豈廉隅之不及今人而然哉?蓋亦遵舊規而念體統也。乃者數三卿宰之緣微事被推者,輒以是把作情勢,期於遞解而後已。卿列遞職,事亦匪輕,若此不已,則居廟堂者,其將緘口袖手,而不得出一言責勵群工乎?後弊所繋,亦當匪細。如臣無似,冒叨匪據,體統之輕,咎實自招,而流來舊規,亦不容緣臣而一任其壞了,自後因此等事辭免者,竝勿曲加從施,申以飭勵,俾無撕捱,恐亦爲尊朝體之一道,故敢此仰達矣。大王大妃殿答曰,所陳好矣,而處義自有輕重,係是不得已之事,則亦豈以撕捱爲嫌而不爲也?出擧條奭周曰,行護軍李源祖陞資之後,當爲追榮,而所後家則前已贈職矣。在前如此之人,多有移施於本生家者。今亦依此例許其移施,似無不可,而必經筵稟後可以擧行,故敢此仰達矣。大王大妃殿答曰,依爲之。出擧條奭周曰,今年潦雨,告災已多,霜候雖不甚早,而涼意亦已太過,收穫方始,結實無幾,近畿年形,比他尤歉,言念民事,誠甚悶然矣。大王大妃殿敎曰,民事誠悶,然未知何以則爲好矣。鐵原·狼川事,果如何也?身爲守令,苟有人心,此何等時也,而乃爲是貪饕之政,使小民被其害乎?歉荒雖係於天時,治否專在於人事,如有一分對揚之心,豈忍爲此?萬萬痛駭矣。奭周曰,果如東伯啓本,則兩倅事誠無狀矣。古人有言曰,贓吏,國家之讎也,害於國家者,莫如贓吏之甚,拿來之後,自當覈實,隨其罪狀之現發,必用加倍之典而後,始可以儆一勵百矣。大王大妃殿敎曰,卿言是矣。爲守令者,不顧身名,不知醜聲之爲恥,則是豈人理乎?奭周曰,近來貪墨,滔滔成習,溪壑之慾,固無紀極,而趨利避害之心,人皆有之,若使國有紀綱,有罪必罰,一犯貪贓,終身不齒,則誰有貪饕之心,亦誰肯一番作宰,而永棄身名乎?惟其法綱之不嚴也。故爲監司者未聞有澄淸之績,爲小民者抱冤而無所控訴,貪風恣行,莫之誰何,肥己潤屋,惟意所欲,害歸百姓,怨及朝廷,而於渠則初無毫髮之損傷,秪益囊橐之充盈,一或有摘發而勘罪者,薄譴未幾,依舊收敍,雄邑腴官,無少拘礙,彼又將何所懲畏,而不逞其胷臆乎?臣於向者,亦旣以不可堪任者,令道臣不待殿最,先爲啓罷之意,有所仰奏矣。此後則如有貪墨之綻露者,必須如法行遣,終身禁錮,雖或年久遇赧,亦無得收用,然後庶可以懲戢,而若不如此,則雖講恤民之政,德意藹然,而在下之民,終無以蒙被惠澤矣。大王大妃殿敎曰,此兩守令,特施加倍之律,以謝東民,以懲他道守令,可也。奭周曰,判義禁旣已登筵,承聆慈敎,似當依律嚴勘矣。大王大妃殿敎曰,大臣就座,諸宰奏事。止淵進前奏曰,臣於關東兩倅從重照律事,有所仰達者矣。王府律例,凡係守令不法處,計其贓而爲之輕重,日前關東道臣狀啓,泛論兩倅罪狀而已。初無所犯之條列者,然則問目及供招,實無査服之道,畢竟照律,將未免矇矓援據,有非綜核之政,待兩倅捧供,行關該道,使之更爲指摘其所犯諸條,狀聞後嚴勘,何如?大王大妃殿答曰,依爲之。出擧條秉常曰,玉堂所懷奏之。龍洛進前奏曰,無所懷矣。奭周進前曰,登筵儒臣之無所懷進前,雖緣生疎,係是節目間細事,不必以此問備,而身居論思之職,且當修省之時,旣借方寸,遂無一言,誠甚慨然,從重推考,何如?大王大妃殿答曰,依爲之。出擧條奭周曰,榻敎讀奏之際,有所漏落,事甚未安。當該承旨,推考,何如?大王大妃殿答曰,依爲之。出擧條秉常曰,今日賓封兩司無一人進參,事甚未安。違牌諸臺,竝推考,何如?大王大妃殿答曰,依爲之。出擧條大王大妃殿命史官就座。仍命退,諸臣以次退出。
上在昌德宮。停常參·經筵。
申時,雷動。
爲月光所射,彗星形痕,不得詳細看候。
洪祐順啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
沈啓錫啓曰,明日再明日光陵忌辰祭齋戒正日相値,視事頉稟之意,敢啓。傳曰,知道。
備忘記,東萊府使閔永勳下直,長弓一張,長箭一部,片箭一部,筒兒一箇賜給。
徐憙淳啓曰,左承旨兪章煥,右副承旨金景善今日不爲仕進,竝卽牌招,何如?傳曰,允。
傳于洪祐順曰,勸講入侍。
沈啓錫,以弘文館言啓曰,上番闕直,事甚未安。校理金逸淵,副校理林永洙,旣有只推之命,竝卽牌招,以爲推移入直之地,何如?傳曰,允。
沈啓錫啓曰,同春秋閔致成在外,奎章閣提學趙寅永·徐有榘,直提學朴永元,弘文提學徐耕輔,藝文提學權敦仁,知春秋鄭元容,同春秋李若愚牌不進推考傳旨,今方捧入,而翰林召試試取命下之後,如是違牌,事甚未安。竝更牌招,何如?傳曰,允。
傳于沈啓錫曰,監事更爲命招。
傳于徐憙淳曰,翰林召試取四人。
傳于徐憙淳曰,科次入侍。
注書李源庚病,代以金羽休爲假注書。
洪祐順啓曰,行大司憲徐耕輔,執義李寅皐,掌令金鍠牌不進,掌令盧時懋,持平金奎瑞·金驪書在外,監察茶時之意,取啓。傳曰,知道。
以執義李寅皐,掌令金鍠,司諫李明緖,正言金權牌不進罷職傳旨,傳于洪祐順曰,只推。
以左承旨兪章煥,右副承旨金景善牌不進罷職傳旨,傳于徐憙淳曰,只推。
以校理金逸淵,副校理林永洙牌不進罷職傳旨,傳于沈啓錫曰,只推。
吏曹口傳政事,檢閱單徐耆淳。
吏曹口傳政事,兼實錄編修官單鄭琦和。
兵曹口傳政事,副司果單鄭琦和。
兵曹口傳政事,副司果單金光洙。
洪祐順,以都摠府言啓曰,副摠管李源祖,以御營中軍,本營諸將官射會監試事,南小營晝仕出去之意,敢啓。傳曰,知道。
又以刑曹言啓曰,義禁府啓辭內,卽接楊州牧使柳基常牒呈及成冊,則大逆不道罪人龍希應坐諸人,査出以來矣。子烈金年二十,方囚楊州獄,發遣府都事與地方官眼同,依律文緣坐處絞,妻孟召史平安道順安縣,次子三金年十二,三子阿只年二,以年未滿免絞,三金黃海道載寧郡,阿只平安道永柔縣,女牙只忠淸道魯城縣,竝緣坐爲奴婢,而亦囚楊州獄,依例令刑曹押送于各其配所,何如?傳曰,允事,命下矣。罪人等方囚楊州獄,依例令道臣押送于各其配所之意,分付,何如?傳曰,允
義禁府照目,粘連春川前府使林東鎭矣本府議啓內,雖曰歉歲,而舊還何可全不擧論,及至昨冬,而新捧亦有如干零數,由前而有掩逋之失,由後而有虛勘之罪,揆以糴法,難逭重勘。以此照律罪,告身盡行追奪,徒三年定配,又五年禁錮,私罪。奉敎依允爲旀,功減一等爲良如敎。
左議政洪奭周箚曰,伏以,臣昨曉赴公,偶觸寒氣,肚腹輪囷,溏泄頗作,退卽㱡㱡,不能自振,際伏聞有翰林召試之命,而天牌繼以儼臨矣。臣職在監館,例當讀券,竭蹶趨膺,寧敢竢駕,而不惟臣自來情勢之難冒於試役,目下病狀,實亦無以自力,坐犯違逋,分義全虧,玆敢冒控短箚,恭竢譴罰。伏乞聖慈,亟勘臣慢命之罪,以肅朝綱,以安賤分,千萬幸甚。取進止。答曰,省箚具悉卿懇。卿雖以年前事爲言,召試不當以此爲引,且愼節不過寒祟,則暫時考役,似無難力之理,卿其諒之,卽爲膺命。仍傳于徐憙淳曰,此批答遣史官傳諭于左議政。
水原留守趙寅永疏曰,伏以,臣於日前,猥蒙謬恩,授臣以華府保釐之命。以臣菲才薄識,豈有一毫可堪之望哉?特以其地則仙寢之所衛護,足以展於戲之悃,其職則先父之所踐履,足以遂率乃之願,冒昧出膺行將辭陛,適因賓筵末班,得伏聞大僚所奏。以卿宰被推,期於遞職,多所論列,至以尊朝體係後弊爲辭。臣於是,慙悚兢懼,不覺惶汗之浹背也。臣固知大僚此言,亶出於修明故規,董飭百僚,而第臣歷數近日卿宰被推而遞職者,則臣實其人。雖廟堂以忠厚之意,不發其姓名,朝家以寬大之度,不加其威罰,臣罪臣知,雖欲倖逭而不可得也。臣旣以被推遞職,至煩大僚之論列,則今又以此自引,亦知爲罪上添罪,而竊伏念,廉防者有國之四維也,分義者人臣之大節也。臣若以此情蹤,諉之以事屬旣往,職在外任,抗顔爲冒赴之計,則其爲壞廉防而隳分義,反有甚於朝體,後弊之有關係者,玆敢略控微諒,仰讀崇聽。伏乞聖明,俯賜鑑照,特勘當律,以勵具臣,千萬幸甚,臣無任云云。答曰,省疏具悉。大臣之出於泛論,卿何必爲引乎?勿辭,卽爲往赴。
乙未九月初六日辰時,上御熙政堂。勸講入侍時,原任直閣徐俊輔,參贊官洪祐順,檢討官金龍洛,假注書安潤蓍,記注官全國憲·金鳳梧,各持小學第四卷,以次進伏訖。上曰,史官分左右,上誦前受音訖。俊輔讀自橫渠先生曰,學者,止不患不到聖賢地位也,仍讀奏釋義訖。上讀新受音十遍訖,命陳文義。俊輔曰,人之爲學,捨禮義則不過是依食燕遊之事耳。是以張子之敎,必以此二字爲戒,蓋履乎禮而行其義,則外馳雜念,無自而入,而成德治民之基,實肇於此也。至於君上之道,尤有大焉。履乎禮則自當有臣事忠之效,行其義則自當致民時雍之治。伏願殿下,留意於禮義二字,以爲成德治民之道焉。下章范忠宣之言,眞可謂喫緊工夫矣。凡人由其有人己之別,故不免有昏明之殊,由其有昏明也,故亦不免有責恕之異。常以責人者責己,則其心至公,而自底於寡過,常以恕己者恕人,則其心無私,而自歸於容衆,此雖一己公私之間,若能推廣擴充,則治平之要,亦不外此。伏望於此等古人之嘉言,潛心體驗,以爲端本出治之道焉。上曰,玉堂陳之。龍洛曰,禮者天理之節文,義者人事之裁度,以學者而捨禮義,則猶有與下民一致之患。況我殿下,承艱大之業,總萬幾之煩,雖一語一默一動一靜之間,斷不可斯須去禮義,以至於政令施措之際,節文以行之,裁度以出之,則非徒爲聖學之根基,亦皆爲臣民之矜式。伏願禮義上體念焉。上曰,參贊官陳之。祐順曰,閣臣·儒臣,旣有所奏,臣無容更達,而竊於恕己二字,有所仰陳者矣。蓋恕之爲字,以如心爲義,以吾之心,推人之心,則是乃爲仁之本,聖學之要道,而何況君上尊臨億兆之上,尤當克念於恕字之工矣。居九重之深,而若不念畎畝之艱難,享錦玉之安,而若不念鶉鵠之顚連,則是豈恕己推人之道乎?伏願殿下,益加體念焉。上掩卷,命史官就座。仍命退,諸臣以次退出。
乙未九月初六日酉時,上御熙政堂。翰林召試科次入侍時,兼都承旨徐憙淳,假注書安潤蓍,記注官全國憲,金鳳梧,監事洪奭周,知春秋鄭元容,大提學申在植,同春秋洪穉圭,對讀官金龍洛·金基煥,以次進伏訖。上曰,史官分左右。奭周進前奏曰,夕候猶寒,聖體若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。上曰,科次爲之。龍洛進前讀試券訖,上曰,大臣直爲書等,可也。奭周曰,以三下書之乎?上曰,唯,奭周書等訖,奏曰,第一張製作甚佳,且頌句爲體,先看韻脈,而此一張懸韻,尤極稱意,當書之以三下一,之次三張,各書二三四矣。上可之。憙淳奉試券四張,坼封讀奏訖,上命大臣就座。憙淳曰,左右史不可不備,翰林召試被選人徐耆淳,令該曹口傳付職,牌招入直,何如?上曰,依爲之。出擧條憙淳曰,時政記纂修事緊,召試被選人徐耆淳,使之署前行公,何如?上曰,依爲之。出擧條上曰,史官就座。仍命退,諸臣以次退出。
上在昌德宮。停常參·經筵。
初昏至三更,月光暎射,游氣掩翳,彗星所在,不得詳細看候。
金景善啓曰,來十一日朝參日次矣,敢稟。傳曰,停。
又啓曰,行大司憲徐耕輔,執義李寅皐,掌令金鍠呈辭,掌令盧時懋,持平金奎瑞·金驪書在外,監察茶時之意,敢啓。傳曰,知道。
兪章煥啓曰,左副承旨趙秉常今日不爲仕進,卽爲牌招,何如?傳曰,允。
傳于金景善曰,勸講入侍。
洪祐順,以弘文館言啓曰,上番闕直,事甚未安。校理金逸淵,副校理林永洙旣有只推之命,副校理徐元淳由限已過,一體牌招,以爲推移入直之地,何如?傳曰,允。
傳于洪祐順曰,召對爲之。
以左副承旨趙秉常牌不進罷職傳旨,傳于兪章煥曰,只推。
洪祐順,以禮曹言啓曰,卽接昌城幼學姜鳳章所志,則以爲,矣身今番增廣監試初試時,入格於淸北生員試初試,而會試赴擧次上來,則本道榜目啓本中,姓字誤書以康字,請卽釐正云。故取其戶籍而考準,則啓本中姓字誤書,果爲的實矣。玆以改付標以入,而當該試官及錄名官,俱有不察之失,竝推考,何如?傳曰,允。
金景善,以禁衛營言啓曰,賞中日時六兩一矢一百五十步,二矢一百四十五步以上俱越者啓稟事,曾有定式矣。今此本營賞中日時六兩三矢入格人,依例別單書入之意,敢啓。傳曰,知道。
又以義禁府言啓曰,時囚罪人林東鎭告身盡行追奪,徒三年定配,又五年禁錮照律公事判付內,依允,功減一等事,命下矣。林東鎭功減一等告身盡行追奪,江原道洪川縣蓮峰驛,徒二年半定配,又五年禁錮,而以議啓內辭意,具罪目依例發遣府書吏,押送配所,何如?傳曰,允。
副護軍趙斗淳疏曰,伏以,臣於前後試役,有命輒膺者,豈謂臣才具鑑識,有可以圭撮承當而然哉?特定式申嚴,不敢趨避焉耳。畢竟僨誤之罪,至於向來選取,而無所自逃。夫遺經義旨,自有前儒之箋釋,上游掄擢,寔爲多士之準則,而今乃反是,取舍盭於宗本,程式乖於功令,致累一初之敎,博受四方之譏,古人所謂無患有司之不明者,臣誠騂發于顔也。貢擧之必設副貳,非謂其苟然備數而已。題命之際,要領之與論,評品之地,崇黜之互講,則事後毁譽,卽無論,不虞與求全,凡與是役,義無異同,矧玆謬錯,非細伊大。臣於是,安所自恕,而問備薄罰,詎足以蔽其罪也哉?臣歸自鄕路,始接邸報,滿心惶恧,不容泯嘿,猥臚蓄縮之私,仰讀崇嚴之聽。伏乞聖明,俯垂鑑諒,亟施臣當勘之律,俾試體得重而私分獲安焉,臣無任云云。省疏具悉。爾不見一所副試之批乎?爾亦過矣。
乙未九月初七日辰時,上御熙政堂。勸講入侍時,提學徐有榘,參贊官金景善,檢討官金龍洛,假注書金羽休,記注官金鳳梧·李冀禎,各持小學第四卷,以次進伏訖。上曰,史官分左右。上誦前受音訖。有榘讀自呂滎公嘗言後生初學,止壽夭之所由定也,仍讀奏釋義訖。上讀新受音十遍訖,命陳文義。有榘曰,氣象云者,卽指容貌辭氣之在外者而言耳。在外之氣象好而酬接百事,無不當理者何也?程子云未有箕踞而心不慢者,蓋整齊嚴肅,然後心不外馳。凡於事物之來,可以泛應曲當。此所以容貌辭令之間,必須慥慥留意,爲後學最先急務也。此等處深留聖意焉。上曰,玉堂陳之。龍洛曰,閣臣所陳,已極詳備,臣無容更爲贅陳,而大抵存諸中之爲德,見於外之爲氣象,而德之所存,自然見外,出辭氣而無輕躁之弊,動容貌而有端重之像,當於德字上,猛省着力,以爲檢身飭行之方矣。且滎公此言,特以初學爲戒,則臣亦以爲,殿下沖年嗣服,亦初學也。伏願深留聖意焉。上曰,參贊官陳之。景善曰,閣臣儒臣已奏,臣無更達之辭矣。上掩卷,命史官就座。仍命退,諸臣以次退出。
乙未九月初七日申時,上御熙政堂。召對入侍時,參贊官洪祐順,檢討官金龍洛,待敎金洙根,假注書金羽休,記注官李冀禎,記事官徐耆淳,各持史略第一卷,以次進伏訖。上曰,史官分左右。上開卷,命以次輪讀而陳奏文義。龍洛讀自歷閔公·僖公,止請具左右司馬以從一遍訖,奏曰,魯以三桓之擅權而公室以微,至定公而用夫子之大聖三月而大治,一年而四方則之,聖人功化之及,若是其速矣,則人君之用人,不可不愼。伏願殿下,旁求俊彦,列于庶位,則國之昇平,可不日而卜矣。洙根讀一遍訖,奏曰,儒臣旣有所奏,臣無更達之辭矣。祐順讀一遍訖,奏曰,孔子以天縱之大聖,所處之位則不過一中都邑宰,而一年之間,尙見四方之效則,則何況人君居至尊之位,臨億兆之上,一語默一動靜之際,內而百僚則之,外而萬民則之。惟殿下念哉念哉。命史官亦以次輪讀。賤臣及冀禎·耆淳各讀一遍訖。上掩卷。命史官就座。仍命退,諸臣以次退出。
上在昌德宮。停常參·經筵。
自午時至申時,灑雨下雨,測雨器水深四分。
初昏至三更,爲密雲所蔽,彗星所在,不得看候。
洪祐順啓曰,玉堂備員間視事頉稟之意,敢啓。傳曰,知道。
又啓曰,行大司憲徐耕輔,執義李寅皐,掌令金鍠呈辭,掌令盧時懋,持平金奎瑞,金驪書在外,監察茶時之意,敢啓。傳曰,知道。
傳于洪祐順曰,勸講入侍。
以校理金逸淵,副校理徐元淳·林永洙牌不進罷職傳旨,傳于洪祐順曰,只推。
洪祐順,以弘文館言啓曰,上番闕直,事甚未安。校理金逸淵,副校理金永洙·徐元淳旣有只推之命,竝卽牌招,以爲推移入直之地,何如?傳曰,允
又以都摠府言啓曰,今日入直內三廳武兼禁軍及軍兵等當爲中日習射技放,而國忌正日相値,不得設行之意,敢啓。傳曰,知道。
又啓曰,兼都承旨徐憙淳,左承旨兪章煥,右承旨沈啓錫,左副承旨趙秉常不爲仕進,右副承旨金景善式暇出去,院中只有臣一人,伴直無人。左副承旨趙秉常,所當牌招,而拘於廳規,不得請牌,何以爲之?敢稟。傳曰,牌招。
又啓曰,左副承旨趙秉常牌不進,伴直無人。右承旨沈啓錫,所當牌招,而拘於廳規,不得請牌,何以爲之?敢稟。傳曰,右承旨·左副承旨竝許遞,前望單子入之。
承旨前望單子入之,金胤根,柳致明落點。
洪祐順啓曰,伴直無人。新除授右副承旨柳致明,所當牌招,而拘於廳規,不得請牌,何以爲之?敢稟。傳曰,牌招。
又啓曰,右副承旨柳致明在外,伴直無人。新除授右承旨金胤根,所當牌招,而拘於廳規,不得請牌,何以爲之?敢稟。傳曰,牌招。
又啓曰,右副承旨柳致明時在慶尙道安東地,斯速乘馹上來事,下諭,何如?傳曰,許遞,前望單子入之。
承旨前望單子入之,朴宗休落點。
以左副承旨趙秉常牌不進罷職傳旨,傳于洪祐順曰,只推。
乙未九月初八日辰時,上御熙政堂。勸講入侍時,原任直閣徐俊輔,參贊官洪祐順,檢討官金龍洛,假注書安潤蓍,記注官張鉉喆,記事官徐耆淳,各持小學第四卷,以次進伏訖。上曰,史官分左右,上誦前受音訖。俊輔讀自攻其惡無攻人之惡,止後軍作事多闕略,仍讀奏釋義訖。上讀新受音十遍訖,命陳文義。俊輔曰,凡人之情,自己之過惡則不能自知,至於他人之過惡則必易知而攻擊,此蓋責人恕己之昏明有異故也。無論自己與他人,必須明知的見,而分別其是非得失,然後方可以爲喫緊工夫。若欲如此,則亦必須讀書窮理,理明心得於自己,始乃有不吝之效於他人,始乃有隱掦之實,而推之天下萬事,莫不皆然。伏願殿下,留神體察焉。上曰,玉堂陳之。龍洛曰,日夜點檢四字,最爲爲學緊要,必須點檢在己者,眞知無惡於己,然後可以正人之惡。苟使在己者未盡,則奚暇責人乎?曾子之日三省,是亦省吾之有過,而未嘗省人之有過。古聖人自治誠切,有如是矣。伏願此等處,深留聖意焉。下文闕略字,旣以作事爲言,則今講讀亦一事也。字句之間,訛誤遺漏,亦闕略也。伏願聚精會神,以懲後輩之闕略,以學前輩之周詳焉。上曰,參贊官陳之。祐順曰,閣臣儒臣所陳已盡,臣無更達之辭矣。上掩卷。命史官就座。仍命退,諸臣以次退出。
上在昌德宮。停常參·經筵。
初昏至三更,爲月光所射,彗星所在不得詳細看候。
金胤根啓曰,明日常參·經筵,取稟。傳曰,只晝講。
朴宗休啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
鐵原府使柳信檢下直,長弓一張,長箭一部,片箭一部,筒兒一箇賜給。
傳于洪祐順曰,勸講入侍。
傳于金胤根曰,山陵補土堂上,以禮曹判書金逌根,刑曹判書權敦仁差下,使之進去監董。
朴宗休啓曰,禁衛大將李鐵求,南關王廟修改事,今方出去矣。兼帶左邊捕盜大將所佩命召及大將牌·傳令牌,何以爲之?敢稟。傳曰,仍佩往來。
金胤根,以弘文館言啓曰,上番無他推移之員,不得已以下番姑陞入直之意,敢啓。傳曰,知道。
又以弘文館言啓曰,上番姑陞入直,事甚未安。校理金逸淵,副校理林永洙·徐元淳,旣有只推之命,竝卽牌招,以爲推移入直之地,何如?傳曰,允。
朴宗休啓曰,行大司憲徐耕輔,執義李寅臯,掌令金鍠牌不進,掌令盧時懋,持平金奎瑞·金驪書在外,監察茶時之意,敢啓。傳曰,知道。
以執義李寅臯,掌令金鍠,司諫李明緖,正言金權牌不進罷職傳旨,傳于朴宗休曰,只推。
以校理金逸淵,副校理林永洙·徐元淳牌不進罷職傳旨,傳于金胤根曰,只推。
兵曹口傳政事,大護軍單趙寅永。
金胤根,以禮曹言啓曰,大小科陳試人草記許赴事,曾有定式矣。戊子年公都會初試入格幼學成英駿,己丑年陞補初試入格幼學朴志壽,公都會初試入格幼學權泰烈·曺瑞奎,辛卯式年監試初試入格幼學朴光會·李鎬肅,陞補初試入格幼學金鍾彦·金震賢,合製初試入格幼學姜基永,公都會初試入格幼學蔡果永·金家淳·玄炳麟,壬辰年陞補初試入格幼學金光國,公都會初試入格幼學金贊日,李學源·任百東,癸巳年合製初試入格幼學林善鎭,公都會初試入格幼學李守曾·鄭鴻升,甲午式年監試初試入格幼學林喬鎭·柳田文·鄭晩猷·鄭世昌·李魯曾·李魯淵·韓進書·權敎一·趙基璘·尹炳夏·吳泰洙·洪仁圭·李秀容·金起淵·金泰璜·尹明圭·金大圭,業儒金沃淳俱爲陳試。故取考其所受公文,則明白無疑,而在喪及朞服未葬父子俱參人竝許陳試,法典所載。一竝許赴於今此增廣監試覆試之意,敢啓。傳曰,知道。
又以禮曹言啓曰,卽伏見全羅左·右道增廣文科初試榜目啓本,則洪秉斗爲名人,旣參於左道榜目,又參於右道榜目,而年歲本貫與父名無一相左,惟其居住左道則以雲峯縣錄,右道則以礪山縣錄。故事甚駭異,文移京兆,使之考籍,則卽到回移內,雲峰洪秉斗,以其父致永率下入籍,而礪山則初無入籍云矣。以一人而變其居住,分呈兩券於左·右道試,所以至俱參者,極涉變怪,不可仍置。原啓本中爲先一竝拔去,付標以入,而其作奸情節,令該道各別査實,照法嚴勘,礪山則初無入籍,而有此不察,當該右道文科初試試官及錄名官,竝推考,何如?傳曰,允。
又以禮曹言啓曰,今此慶科增廣別試監試覆試試官,當爲磨鍊,而堂下無故可擬之人乏少,依近例以堂上官通融擬入之意,敢啓。傳曰,知道。
又以禮曹言啓曰,今此增廣監試覆試一所,設場於本曹矣。上直郞廳依例朝房移直之意,敢啓。傳曰,知道。
又以禮曹言啓曰,全羅道觀察使封進來十月令宗廟·孝成殿·山陵·孝和殿薦新柚子今初十日薦進,而山陵薦新,魂殿內官陪進,陵所薦進,景慕宮薦新則慶尙道例爲封進矣。本道所封,未及上來,莫重薦獻,不可後時,依前例以宗廟薦新加封柚子,同日一體薦進,何如?傳曰,允。
又以禮曹言啓曰,今此慶科增廣別試監試覆試試官,當爲磨鍊,而擬望之人乏少,閣臣·承旨·實錄郞廳,竝擬,何如?傳曰,允。
朴宗休,以備邊司言啓曰,明日監試覆試及再明日庭試武科初試,當爲分遣本司郞廳摘奸,而一員今方有闕,分排苟艱,差代望筒,令該曹口傳入啓受點,以爲備員擧行之地,何如?傳曰,允。
又以備邊司言啓曰,卽見開城留守尹命圭狀啓,則備陳本府及舊豐德農形受損之狀,後錄諸條,竝請令廟堂稟處矣。其一,舊豐德禁御兩營所管江都留餉米太,詳定代捧,而耗條本色輸送,摠廳所管臨津餉穀,捧留本邑,而耗條代錢輸送事也。其一,各軍門各衙門身·軍布之舊豐德辛巳壬辰癸巳停退條及大小南面壬辰癸巳停退條,特許仍停事也。本府農形,雖幸免歉,亦違全登,而舊豐德濱海之壤,受損尤甚,屢年舊欠,有難竝督,辛巳壬辰癸巳三年停退之軍布,竝與大小南面壬癸條,而許令仍停。江都留餉之詳定代捧,而耗條則本色輸送,臨津餉穀之捧留本邑,而耗穀則代錢輸送。旣多近例,不必靳持,竝依狀請施行,何如?傳曰,允。
又以備邊司言啓曰,因長生殿草記,黃腸所在三道,待秋成發遣敬差官,斫取以來事,旣已允下,而秋節漸晩,今當次第下去矣。黃腸斫取,事係至重,年限且過,不容少緩,而三道之中,關東一路,荐經歉荒,今又失稔,民勢之艱急,比他道尤甚。朝家之軫念蠲恤,見方靡不容極,此時毫髮貽弊,亦所當念。該道則姑勿發遣,待明秋退限擧行,以爲少紓民力之地,何如?傳曰,允。
又以訓鍊都監言啓曰,本局分授都城彰義門南邊第五城廊近處體城三間許頹圮處,今已畢築,把守將卒撤罷。仁旺山南邊第三城廊近處體城七間許頹圮處,仍爲改築之意,敢啓。傳曰,知道。
又以禁衛營言啓曰,臣鐵求進詣南廟有頉處,看檢修改後,別單書入,而南邊墻垣五間許頹圮處,仍爲始役改築之意,敢啓。傳曰,知道。
又以禁衛營言啓曰,騎士都試時優等人,別單書入之意,敢啓。傳曰,知道。
又以御營廳言啓曰,東關王廟東西邊墻垣頹圮四處九間許及東邊墻垣一間許缺落處,臣進去監董,始役改築之意,敢啓。傳曰,知道。
又以御營廳言啓曰,東關王廟有頉處,臣監董修改後,別單書入之意,敢啓。傳曰,知道。
又以御營廳言啓曰,本廳字內肅靖門東邊第二城廊近處體城二間許頹圮處,今九月初十日爲始,改築之意,敢啓。傳曰,知道。
知中樞府事朴周壽疏曰,伏以,臣孽有浮於自作,罪苟逭於當律,惶慼愧恧,愈久而愈深,冒沒陳章,恭俟處分。及伏奉批旨下者,譴罰不加,慰藉備至,以出於責備,何可過引爲敎?臣感頌恩言,銘戴洪私,繼之以顔騂背汗,益不知措躬之所也。噫。今於一初之政,嚴科場端士趨,尤是第一急務,而苟有一分人心,孰敢不仰承德意,對掦休命,而至於臣,則處地尤別,警惕宜倍,而自陷於冒犯之科,及夫大僚之論勘也,曲加參恕,謂以崇品之事體自別,勘止問備,夫朝廷紀綱之立,必以威罰之不饒爲先。若以臣官秩稍顯,罰不得行焉,則臣恐朝家莫嚴之典章,縁臣而無所施矣,豈不重爲之大可懼哉?臣於此際,又伏見日前大僚筵奏,則以卿宰之被推,引義有所論列,至以朝體之壤了,後弊之非細爲辭,卽指臣近日事耳。臣非不知大僚此言,亶出於尊朝體飭百僚之美事,而臣於此,尤不勝驚懍慙悚之至。朝廷之上,廉隅爲重,如或事係廉隅,而諉之以一時官師之箴,厭然自揜,褎如充耳,則是甘自處於四維之外也。其爲壤朝體而關後弊,孰有大於此者乎?百爾思量,情踪危慼,未蒙勘之前,無非臣竢罪之日。玆不得不申暴苦懇,仰瀆崇嚴。伏乞聖明,俯垂鑑燭,亟賜重譴,以勵具僚,以安微分,不勝大願。臣無任云云。答曰,省疏具悉。卿疏之至再,無乃太過乎?
水原留守趙寅永疏曰,伏以,臣跡似强引而情實出於惶蹙,義難終默而罪自歸於瀆擾,拜章兢懼,譴何是俟。迺者聖批特降,釋之以泛論,勉之以往赴,諄複慰藉,不啻如慈父之詔迷子。臣雖頑愚,寧不激感?設有執泥之見,守株之義,固不敢以此更溷,重犯方命之科,況其本事,特不過粗陳不自安之微忱也哉?第臣積痼之病,不須一一覼縷,而自經夏秋毒痢之後,首尾三朔,僅得少甦,凡係公役間或自力無奈乎衰氣易傷而難復,久祟暫愈而旋發,數日以來,忽又添劇,對食而不能進,强食而不能下,有滯輒泄,有泄益滯,殆乎一飯三遺,而特無湊理之外觸,神識之內瞀,故稍能蠢動焉耳。然其中則已枵然,船之漏屋之朽,莫可收拾,欲以峻劑瀉之,先斲眞氣,欲以平劑補之,反作中瘀。又欲以勿藥當中醫,則支離延拖,有非時月間可起者也。本府秋務,猶屬餘事,華殿享期,只隔一旬,而臣實狀如右,斷無刻日强作之勢,萬有一未及於對越駿奔之列,則臣之萬殞難贖,姑舍勿論,其於莫重之祀典,當如何哉?與其嚴畏趦趄,終陷罔赦,毋寧冐昧祈懇,或望曲諒,玆敢畢暴衷悃,仰冀鑑照。伏乞聖明,特遞臣居留之任,俾營事無曠,享禮益嚴,仍治臣屢瀆之罪,以安微分,千萬幸甚。臣無任云云。答曰,省疏具悉。病情如此,所請依施。
開城留守尹命圭疏曰,伏以,臣待罪居留,今纔六箇月,而營瘼未捄,廚餐徒費,愧悚方深,豈敢言私?第臣孝薄誠微,親葬未愜,殫心求地,已多年所。近始得占於忠淸道沔川地,年吉適協,緬日在來月旬間。臣本終鮮,無他替幹之身,舊墳在京畿楊州,距新阡途路旣脩遠矣。去舊扦新之際,勢不得不躬自去來,則爲日稍多,然後乃可克襄,而見今秋務已畢,官守稍閑。且居留之臣,爲移親葬,越道請由,旣有近例,若蒙俯諒,獲遂私願,則其恩戴孝理,感徹幽明,當復,何如?玆敢齎誠具疏,冐瀆嚴廬。伏乞聖慈,曲垂矜察,特許數旬有餘之暇,俾臣量日離營,竣事卽還,以伸人子至切之情,不勝幸甚。臣無任云云。答曰,省疏具悉。所請依施。
應敎徐戴淳疏曰,伏以,臣聞日前賓對,大僚以星變後不言三司,有問備之請。臣亦三司中一也,不勝瞿然慙恧之至。夫上天之仁愛我殿下,可謂至矣。有此非常之譴告者,豈偶然哉?必有所召,臣愚不敢知。殿下嗣服以來,政令施措之間,何者爲未愜於天心,何者爲有咈於人事?縱未得一一指陳。第念,今日之悠悠萬事,無過於殿下終始典學之工,而近日勸講召對,無日無之,殿下之於講學,可謂勤矣。一未得見施諸擧措,發於事爲者,則臣愚竊以謂,殿下講學之工,雖日不暇給,而徒歸外面觀美之具,而未有一事之躬行心得也。如此而安可望天心之底豫,而人心之悅服乎?臣聞桑穀之枯,由於殷宗一德之修,熒惑之徙,在於宋公一言之善,則今此星變之消弭,亦在殿下一轉移間事耳。臣焉敢傅會爲說,而災異之示,亦豈非警惕我殿下,以爲恐懼修省之方也耶?臣昵侍經幄,每於講筵之召接,伏覩我殿下一念勤孜,延訪諄複,以此一事,有以知我殿下可以爲文·武,可以爲禹·湯,可以爲堯·舜,而德不加修,治不加進。以言乎國事,則翫愒成習,百度懈弛,以言乎民事,則殫竭旣甚,八域困悴,上有憂勤之德,而下無惠澤之究,綴旒之危,倒懸之勢,迫在朝夕,賈誼所謂痛哭流涕者,不幸而近之矣。然而古昔儒賢之論治道,不過曰格君心,則聽之雖若迃緩,而舍此他求,亦皆苟耳。故朱夫子封事中千言萬語,要不出於格君心三字,格心之本,不在他求,只在於學問之工,而學問之道,亦在於實心做去。發於方寸隱微之際,感於天人相與之機,此乃聖帝明王爲治之大本也。以實心行實政,斯爲應天之實,景星慶雲之出,在於人君一念之善。殷憂而啓聖,多難而興邦,昔賢攸訓,則我殿下祈天永命之本,安知不肇基於今日乎?惟殿下念哉懋哉。仍伏念,臣以向日試圍,猥忝參考之列,不敢辭避,冐沒趣膺,大僚筵奏,以試取不明,有請推之事,擧有諸試官自劾之章矣。論其考試之失,則臣與諸試官,義無異同,不敢自恕,敢暴情實,仰瀆崇嚴。伏乞聖慈,俯賜鑑諒,亟降臣當被之律,以嚴試體,以安微分焉。臣無任云云。省疏具悉。所陳切實,當留念矣。爾之自引過矣。
乙未九月初九日辰時,上御熙政堂。勸講入侍時,原任提學鄭元容,參贊官金胤根,檢討官金龍洛,假注書金羽休,記注官全國憲,記事官徐耆淳各持小學第四卷,以次進伏訖。上曰,史官分左右。上誦前受音訖,元容讀自恩讎分明,止字畫必楷正,仍讀奏釋義訖。上讀新受音十遍訖,命陳文義,元容曰,張思叔座右銘,句句可體念,而其中飮食必愼節五字尤好矣。人之所以養生而享壽者,亶在於食飮之愼節。宋胡瑗敎諸生,必曰,養生然後可以爲學,使之寡嗜欲薄滋味。凡人之學者尙然,況人主奉天臨民,其所保嗇攝養之道,何可一時泛忽乎?夫子,大聖人也。論語鄕黨篇,見其不食諸句,則一飮一食之愼節如此矣。凡食物之有滋味者,不如澹薄之自有補益,而堅硬生冷,其害尤至矣。伏願食飮進御之時,必思此銘語,先修愼節之工焉。上曰,玉堂陳之。龍洛曰,此銘中行必篤敬此句,最爲緊要,凡日用作爲,無非行也。臣等之出入講筵,趨走俯伏者,行也。殿下之臨御諸臣正衣冠啓方冊者,亦行也。上文之視聽以禮,言動以禮及理會氣象,作事周詳者,皆篤行之事也。此章之言之忠信,食之愼節,字之楷正,亦篤行之事也。此下十四句,無非篤行之目,非此等條件外,別有所行矣。伏願此句上,尤爲體念焉。上曰,參贊官陳之。胤根曰,張思叔座右銘所說諸條,皆是至訓,而閣臣及儒臣以飮食愼節,爲篤敬之工,其言皆切要矣。然若推演敬字,則雖聖人之極工,亦不外是,而若論其淺近處,則我東先儒,以不放過三字釋之,不獨飮食爲然,雖讀書之人,亦當以不放過爲心。竊覸我殿下講讀之時,或未免有放過者,伏願留神於不放過三字上。上掩卷,命史官就座。仍命退。諸臣以次退出。
上在昌德宮。停常參,只晝講。
自初昏至三更,月光暎射,雲氣掩翳,彗星所在,不得看候。
藥房都提調朴宗薰,副提調徐憙淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等,不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
金胤根啓曰,明日常參·經筵,取稟。傳曰,停。
朴宗休啓曰,合辭許久闕啓,事甚未安。除在外外,呈告人員,竝卽牌招,何如?傳曰,竝許遞,政官牌招開政。
又啓曰,右承旨兪章煥,右副承旨金景善今日不爲仕進,竝卽牌招,何如?傳曰,允。
又啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于金胤根曰,禮房承旨馳詣宣武祠,奉審摘奸以來。
朴宗休啓曰,假注書安潤蓍身病猝重,勢難察任,今姑改差,何如?傳曰,允。
安潤蓍改差,代以李昌廷爲假注書。
徐憙淳,以內醫院都提調意啓曰,提調金魯敬今日問安,不爲仕進,卽爲牌招,何如?傳曰,允。
大王大妃殿傳于金胤根曰,保護之地,與他自別,前已出膺,而又何逡巡於此任乎?藥房提調金魯敬從重推考,卽爲牌招,如有違牌,勿爲呼望。
以校理金逸淵,副校理林永沫·徐元淳牌不進罷職傳旨,傳于金胤根曰,只推。
金胤根,以弘文館言啓曰,上番姑陞入直,事甚未安。校理金逸淵,副校理林永洙·徐元淳旣有只推之命,竝卽牌招,以爲推移入直之地,何如?傳曰,允。
以右承旨兪章煥,右副承旨金景善牌不進罷職傳旨,傳于朴宗休曰,只推。
朴宗休啓曰,大司憲,執義·掌令二員,持平二員未差,監察茶時之意,敢啓。傳曰,知道。
有政。吏批,判書金學淳牌招不進,參判朴齊聞牌招不進,參議沈宜臣進,左副承旨金胤根進,啓曰,判書金學淳,參判朴齊聞牌招不進,小臣獨政未安,何以爲之?敢稟。傳曰,只出緊任。以李光文爲大司憲,李晉淵爲大司諫,鄭琦和爲執義,金洛壽爲司諫,宋應龍·沈能恕爲掌令,睦用錫,鄭義命爲持平,徐元淳爲獻納,金圭瑞·李在翊爲正言,洪在喆爲校理,權稷爲副修撰,申緯爲兵曹參判,趙鍾淳爲社稷令,朴鄷壽爲東部令,兼持平權稷·洪在喆·金在田依定式減下,山陵補土堂上二單金逌根·權敦仁。
傳于金胤根曰,見窠皆令差出。
吏批,再政。以李㙽爲副校理,尹興圭爲修撰,李道在爲同經筵,李益文爲奉常正,李觀夏爲監察,郭爲律學敎授。故兵使李禹鉉贈兵參例兼,副摠管李源祖本生父移贈事承傳。
兵批,兼判書金在昌病,參判未差,參議申在獻入直進,參知李竣祜病,左承旨朴宗休進。同知單石鉉昇,大護軍徐耕輔,護軍李嘉愚,副護軍柳致睦·趙萬協·趙秉常·沈啓錫·柳致明,副司直李寅皐·李明緖·金鍠·盧時懋·金圭瑞·金驪書·嚴錫履,副司果吳正秀,金權以上竝單付。
備邊司薦望,以徐能輔爲水原留守。
金胤根啓曰,水原留守當爲下批矣。政官牌招開政,何如?傳曰,待明朝牌招。
兵曹口傳政事,以曹漢振爲備邊郞。
朴宗休,以兵曹言啓曰,今此慶科庭試武科初試試官,磨鍊以入,而當品中可擬之人乏少,曾經堂上兵使竝擬以入之意,敢啓。傳曰,知道。
又以備邊司言啓曰,卽見黃海監司徐萬淳狀啓,則備陳道內綿農判歉之狀,仍請各邑今年條訓局砲保木三分二代錢,各軍門各衙門番布純錢代捧事,令廟堂稟旨分付矣。今年綿農,偏被災損,道啓所陳,諒非過語,災實分等之前,先請軍布之代錢,尤可想事勢之切急。民情所關,有難靳持,而第念,被災之中,亦必有優劣淺深之差殊,不加區別,混同請代,不但非常格之所宜,恐有乖於核實之政。此狀啓還爲下送,使之詳細較量,酌定分數後,更爲啓聞,何如?傳曰,允。
乙未九月初十日辰時,上御熙政堂。晝講入侍時,知事李翊會,特進官李志淵,參贊官朴宗休,檢討官宋應龍·金龍洛,假注書金羽休,記注官金鳳梧,記事官徐耆淳,各持小學第四卷,武臣李源祖以次進伏訖。上曰,史官分左右,上誦前受音訖。應龍讀自容貌必端莊,止朝夕視爲警,仍讀奏釋義訖。上讀新受音十遍訖,命陳文義。應龍曰,張思叔座右銘十四言,卽不過日用言動之間,出入起居之際而以敬爲主也。不有所敬,則豈能行之乎?張也以伊川之弟子,凡於事爲,宜無所不敬,而書當座右,常目在之者,恐或有怠忽之心,而實出於自警之意也。大抵聖學工夫所當先務者,不越乎敬之一字。故記曰,莊敬日疆,易曰,敬以直內。伏願殿下體念焉。上曰,下番陳之。龍洛曰,張思叔,宋之名賢,而以此十四條件,書諸座右,朝夕警省,以爲檢身之工。伏願殿下亦於此章,常目在玆,念念不忘,以爲修省之資,則可以涵養氣質而薰陶德性。且況臚列諸條,不必他求,只在日用常行言動飮食起居之間耳。伏望無時點檢而體念焉。上曰,知事陳之。翊會曰,上下番所陳文義,備盡無餘,一敬字果爲十四條之樞要,苟於敬字上加工,則言動行爲之間,皆不勉而中。張繹所言雖指學者工夫,而作聖之工,元無間於上下,無以方冊上文字,泛然看過,而凡於日用言動之間,以此銘每爲檃括而點檢,則爲益弘多。伏望深留聖念焉。上曰,特進官陳之。志淵曰,今日進講,乃是張思叔自警之書,而俱不出於日用常行之事,則實非高遠難行之道。今我殿下旣講是書,則不當以爲一時過去講讀,而常常體念於是,則作聖功亦不外於是。惟殿下懋哉。上曰,參贊官陳之。宗休曰,張思叔座右銘十四者,節節皆是切要之言,不出乎起居言動日用常行之間,而所以爲賢爲聖之方,亦不外此矣。臣不能逐條縯繹仰對,而其中出言必顧行一節,卽內外交修,表裏一致之工。故中庸曰,言顧行行顧言,君子胡不慥慥爾?慥慥卽篤實之意。伏願省察焉。上命史官就座。仍命退。諸臣以次退出。
上在昌德宮。停常參·經筵。
自初昏至三更,月光隱暎,雲氣掩翳,彗星所在,不得看候。
夜自一更至三更,月暈。
朴宗休,以都摠府言啓曰,今日入直內三廳武兼禁軍及軍兵等中日習射技放,請出標信。傳曰,知道。
兪章煥啓曰,玉堂備員間視事頉稟之意,敢啓。傳曰,知道。
金景善啓曰,行大司憲李光文,掌令沈能恕,持平睦用錫在外,執義鄭琦和,掌令宋應龍試所進,持平鄭義命呈辭,監察茶時之意,敢啓。傳曰,知道。
傳于兪章煥曰,孝成殿望祭,以攝行磨鍊。
傳于兪章煥曰,勸講入侍。
大王大妃殿以司謁口傳下敎曰,淸瑾縣主墓所,定於龍仁地云,定四標以給事,分付禮曹及畿營。
朴宗休啓曰,禁衛大將李鐵求以武二所試官,今方出去矣。所佩命召及兼帶左邊捕盜大將命召及大將牌。傳令牌,何以爲之?敢稟。傳曰,仍佩往來。
洪祐順啓曰,吏曹判書金學淳,參判朴齊聞,參議沈宜臣牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
有政。吏批,判書金學淳進,參判朴齊聞,參議沈宜臣竝牌招不進,右副承旨金景善進。以趙寅永爲掌苑提調,鄭元容爲造紙提調,李羲準爲活人提調,水原留守單徐能輔,兼華寧殿提調單徐能輔,兼持平單韓鎭庭。
兵批,兼判書金在昌病,參判申緯未肅拜,參議申在獻病,參知李竣祜入直進,左承旨朴宗休進。同知單朴東植,摠理使單徐能輔。
以校理金逸淵,副校理林永洙牌不進罷職傳旨,傳于兪章煥曰,只推。
兪章煥,以弘文館言啓曰,應敎徐戴淳測候官進,副應敎金學性內閣進,校理洪在喆,副校理李㙽試所進,上番闕直,事甚未安。校理金逸淵,副校理林永洙,旣有只推之命,與修撰尹興圭,副修撰李明迪·權稷,竝卽牌招,以爲推移入直之地,何如?傳曰,允。
以校理金逸淵,副校理林永洙,修撰尹興圭,副修撰李明迪·權稷牌不進罷職傳旨,傳于兪章煥曰,只推。
以吏曹參議沈宜臣再牌不進罷職傳旨,傳于金景善曰,只推。
兪章煥,以禮曹言啓曰,來十月初四日仁陵補土時,以地方官交河郡守補土差使員差下事,已爲啓下,而山陵補土堂上,以臣逌根及刑曹判書臣權敦仁差下,使之進去監董事,纔伏奉下敎矣。交河郡守補土差使員差下之節,置之,只以地方官進去擧行事,分付,何如?傳曰,允。
又以禮曹言啓曰,國恤初喪急遽之時,百官衰服,難於自備。故令戶兵曹題給,而練祭時衰服則取考謄錄,辛丑年,因大臣所奏,可以自備者自備,不能者去負版·辟領衰事定奪,其後乙巳丁酉辛酉年,竝依此擧行矣。今亦依此擧行事,知委,何如?傳曰,允。
又以禮曹言啓曰,卽接四館所牒呈,則枚擧慶尙左道京試官金在田移文,以爲,義城幼學徐漢祿入格於左道監試生員試初試,而追聞漢祿非義城人,乃牙山人,而圖籍參榜,衆論公議,立證甚多。故考閱該縣帳籍,果有數三處疑端,堅封帳籍,具由移文於本道伯,而今考漢城府帳籍,則義城縣初無徐漢祿爲名人入籍者,以此意轉報禮曹,以爲削去原榜,依律勘處之地云矣。以他道之人,圖籍參榜者,極爲駭然。原榜目中爲先拔去付標以入,而其罪狀令攸司考律勘處,試官及錄名官俱有不察之失,竝推考,何如?傳曰,允。
又以奉常寺都提調·提調意啓曰,親耕田所種稻打作則所出爲一石四斗,皮稷打作則所出爲一石一斗,皮粘粟打作則所出爲五斗,皮唐黍打作則所出爲一石二斗,豆打作則所出爲十三斗,太打作則所出爲十四斗之意,敢啓。傳曰,知道。
又以奉常寺都提調·提調意啓曰,練主造成所,已爲設廳。監造官例以本寺正分差,而新除授正李益文時在慶尙道醴泉地,擧行方張,無以遲待其上來。今姑改差,令該曹以在京無故人口傳差出,何如?傳曰,允。
朴宗休,以兵曹言啓曰,在前扈衛軍官等同入於禁軍廳時,若値冬節,則草記變通,曾有甲辰已例矣。見今寒節已屆,合有變通之道,今亦依前例,扈衛別將及軍官等,姑爲移接於昌慶宮監印所前忠壯衛·忠翊衛直所,而移接時除標信,何如?傳曰,允。
又以武一所試官意啓曰,臣所今日平明開場,擧子捧單數,自天字至律字半字,合爲一千四百三十二人矣。先自柳葉箭貫革試取,而元貫革外,加設六貫革試取之意,敢啓。傳曰,知道。
又以武二所試官意啓曰,臣所今日平明開場,擧子捧單數,自天字至閏字半字,合爲一千二百四十九人矣。先自柳葉箭試取,而元貫革外,加設六貫革之意,敢啓。傳曰,知道。
又以武一所試官意啓曰,臣所今日柳葉箭應射擧子六百人內,四矢入格一人,三矢入格十三人,貫一中邊一中入格三十人,合爲四十四人矣。日暮姑停之意,敢啓。傳曰,知道。
又以武二所試官意啓曰,臣所今日柳葉箭應射擧子七百五十五人內,入格爲二十三人矣。日暮姑停之意,敢啓。傳曰,知道。
乙未九月十一日辰時,上御熙政堂。勸講入侍時,原任提學鄭元容,參贊官兪章煥,檢討官金龍洛,假注書李昌廷,記注官李冀禎,記事官徐耆淳,各持小學第四卷,以次進伏訖。上曰,史官分左右,上誦前受音訖。元容讀自胡文定公曰,人須是,止便不到得墜墮,仍讀奏釋義訖。上讀新受音十遍訖,命陳文義。元容曰,今日伏聆講讀玉音,臣不勝欽仰攢祝之至。講讀之時,一言一事,必體於身措諸事,乃見其實效,不然徒爲文具。每釋義時,必深留聖意焉。以此章文義言之。文定公所謂世味,卽如居室飮食衣服之類也。雖以凡人學者言之,一有華衣服美飮食之念,則志趣固已卑下,何可奮發向上乎?人主處崇高之位,居富有之基,豈有服食不足之憂,而侈心一生,聖德不進。唐堯之土階,夏禹之菲食,周文之卑服,德爲千古之聖,而享年久遠,福祿綿長。我列聖朝儉之一字,便是相傳之家法,須於一衣食一居處之間,每以儉字留念焉。上曰,玉堂陳之。龍洛曰,閣臣所陳,詳悉無餘蘊,臣無容更達矣。上曰,參贊官陳之。章煥曰,閣臣所奏甚詳,伏願儉之一字,深加體念焉。上掩卷,命史官就座。仍命退。諸臣以次退出。
上在昌德宮。停常參·經筵。
夜一更,灑雨下雨,測雨器水深一分。
密雲下雨,彗星所在,不得看候。
金景善啓曰,行大司憲李光文,掌令沈能恕,持平睦用錫在外,執義鄭琦和,掌令宋應龍試所進,持平鄭義命呈辭,監察茶時之意,敢啓。傳曰,知道。
朴宗休啓曰,右承旨兪章煥今日不爲仕進,卽爲牌招,何如?傳曰,允。
洪祐順啓曰,兵曹參判申緯除拜後過三日不爲出肅。依定式推考警責,仍卽牌招察任,何如?傳曰,允。
傳于金景善曰,勸講入侍。
朴宗休啓曰,假注書金羽休身病猝重,勢難察任,今姑改差,何如?傳曰,允。
金羽休改差,代以金建銖爲假注書。
傳于洪祐順曰,京畿監司留待。
傳于洪祐順曰,京畿監司入侍。
吏曹口傳政事,以漁在濂爲奉常正。
金胤根,以弘文館言啓曰,上番闕直,事甚未安。校理金逸淵,副校理林永洙,修撰尹興圭,副修撰李明迪·權溭旣有只推之命,竝卽牌招,以爲推移入直之地,何如?傳曰,允。
以右承旨兪章煥牌不進罷職傳旨,傳于洪祐順曰,只推。
以校理金逸淵,副校理林永洙,修撰尹興圭,副修撰李明迪·權溭牌不進罷職傳旨,傳于洪祐順曰,只推。
金景善,以武一所試官意啓曰,臣所今日平明開場,昨日未畢試柳葉箭,仍爲試取之意,敢啓。傳曰,知道。
又以武二所試官意啓曰,臣所今日平明開場,昨日未畢試柳葉箭,仍爲試取之意,敢啓。傳曰,知道。
又以武二所試官意啓曰,臣所今日柳葉箭應射擧子四百九十四人內,入格三人,昨日入格二十三人合爲二十六人矣。柳葉箭今已畢試,鐵箭鱗次試取之意,敢啓。傳曰,知道。
又以武一所試官意啓曰,臣所今日柳葉箭應射擧子五百人內,三矢入格三人,貫一中邊一中入格十二人,昨日入格四十四人,合爲五十九人矣。日暮姑停之意,敢啓。傳曰,知道。
又以武二所試官意啓曰,臣所今日鐵箭應射擧子一百七十五人,入格爲二十二人矣。日暮姑停之意,敢啓。傳曰,知道。
又以刑曹言啓曰,禮曹啓辭內,卽接四館所牒呈,則枚擧慶尙左道京試官金在田移文,以爲,義城幼學徐漢祿,入格於左道監試生員試初試,而追聞漢祿非義城人,乃牙山人,而圖籍參榜,衆論公議,竝證甚多。故考閱該縣帳籍,果有數三處疑端,堅持帳籍,具由移文於本道伯,而今考漢城府帳籍,則義城縣初無徐漢祿爲名人入籍者,以此意轉報禮曹,以爲削去原榜,依律勘處之地云矣。以他道之人,圖籍參榜者,極爲駭然。原榜目中爲先拔去付標以入,而其罪狀令攸司考律勘處,試官及錄名官俱有不察之失,竝推考,何如?傳曰,允事,命下矣。謹按律文,則大典通編諸科條,有曰,擧子錄名可疑,現發者充定水軍。徐漢祿依此律充定水軍事,令兵曹擧行,何如?傳曰,允。
乙未九月十二日辰時,上御熙政堂。勸講入侍時,提學趙寅永,參贊官金景善,檢討官金龍洛,假注書金羽休,記注官張鉉喆,記事官徐耆淳,各持小學第四卷,以次進伏訖。上曰,史官分左右,上誦前受音訖。寅永讀自嘗愛諸葛孔明,止眞可謂大丈矣,仍讀奏釋義訖。上讀新受音十遍訖,命陳文義。寅永曰,此章卽敍事也,別無深奧之義,而惟其不求聞達也。故所以於一切世味淡泊,而先主之禮聘,武侯之報答,皆從不求聞達中出也。雖以今世言之,亦安知朝廷之外草澤之間,無不求聞達之人哉?惟在君上求賢之如何耳。此等處尤當體念矣。上曰,玉堂陳之。龍洛曰,孔明時當漢末,身居將相,手握重兵而其於世味,無所營計,斷斷赤心,惟在於興復漢室。惟我殿下,富有八域之內,貴在君上之位,如飮食之奉,衣服之侈,宮室之美,在廷諸臣,皆足以供之,此不足爲憂,而見今生靈之困悴,甚於倒懸,危亂之狀,迫在朝夕。伏願日懋講學,模範古昔賢哲之淑行美蹟,措諸施爲,以求拯濟之方,則天心底豫,而星變可消矣。人心悅服,而治道復興矣,體念焉。上曰,參贊官陳之。景善曰,諸葛武侯,卽漢之名臣也。經濟事業,固多可稱,而惟其淡於世味,不留心於衣食之微,故有此經濟之事業。此實爲人臣者所可取法,而在君上之位,尤宜念及於此,不使衣食之微,先於學問之重,則推其功效,至於民國受其賜。伏願殿下,懋哉懋哉。上掩卷,命史官就座。仍命退。諸臣以次退出。
乙未九月十二日未時,上御熙政堂。大王大妃殿垂簾,京畿監司入侍時,同副承旨洪祐順,假注書李昌廷,記注官張鉉喆,記事官徐耆淳,京畿監司金道喜,以次進伏訖。上曰,史官分左右。京畿監司進前,道喜進伏。上曰,各陵園奉審則,何如?道喜曰,各陵園所次第奉審,而有頉處及器皿修改處,皆以啓本奏達矣。大王大妃殿敎曰,畿內年事之不至判歉,固已知之,而沿路民情果,何如?道喜曰,年事有名無實,被災孔酷處皆判歉,而不至最甚處,猶有餘望矣。繼而有早霜之害,且間間有經雹處,結實成熟者無多,民事誠爲可悶。大王大妃殿敎曰,前後所聞如此,悶不可言矣。國計雖不可不念,而其中尤甚處救活之道,不容少緩,區劃之方,問議于廟堂處之好矣。道喜曰,被災淺深固不同,而通而言之,雖不至設賑之境,惟目下尤甚處則不可無救急之擧矣。大王大妃殿敎曰,須與廟堂爛商措處,可也。上命史官就座。仍命退。諸臣以次退出。
上在昌德宮。停常參·經筵。
初昏至三更,爲月光所射,彗星不得看候。
金胤根啓曰,明日常參·經筵,取稟。傳曰,停。
洪祐順啓曰,行大司憲李光文,掌令沈能恕,持平睦用錫在外,執義鄭琦和,掌令宋應龍試所進,持平鄭義命呈辭,監察茶時之意,敢啓。傳曰,知道。
金胤根啓曰,右副承旨金景善今日不爲仕進,卽爲牌招,何如?傳曰,允。
傳于金胤根曰,勸講入侍。
金胤根,以弘文館言啓曰,上番闕直,事甚未安。校理金逸淵,副校理林永洙,修撰尹興圭,副修撰李明迪·權溭,旣有只推之命,竝卽牌招,以爲推移入直之地,何如?傳曰,允。
以右副承旨金景善牌招不進罷職傳旨,傳于金胤根曰,只推。
以校理金逸淵,副校理林永洙,修撰尹興圭,副修撰李明迪·權溭牌不進罷職傳旨,傳于金胤根曰,只推。
金胤根,以禮曹言啓曰,卽接泰川幼學白日富所志,則以爲,族弟興秋嫡妾俱無子,以其同姓十二寸弟宗邦第二子景曜,欲爲立後,兩家同爲完定,而未及禮斜。興秋夫妻俱爲作故,拘於常規,不得循例禮斜,依定式草記稟處事呈狀矣。凡繼繼宗立後,兩邊與受明有可據,而不得登聞者,許令該曹論理草記事,曾有筵奏定式,而門長白日富所訴旣如此,依定式白宗邦第二子景曜,立爲白興秋之後,何如?傳曰,允。
洪祐順,以兵曹言啓曰,因刑曹草記,牙山幼學徐漢祿圖籍義城,入格於慶尙道監試初試,充定水軍,令兵曹擧行事草記允下矣。圖籍冒赴罪人徐漢祿,黃海道長連縣,水軍充定,定日子押送之意,敢啓。傳曰,知道。
又以武一所試官意啓曰,臣所今日平明開場,昨日未畢試柳葉箭,仍爲試取之意,敢啓。傳曰,知道。
又以武二所試官意啓曰,臣所今日平明開場,昨日未畢試鐵箭,仍爲試取之意,敢啓。傳曰,知道。
又以武一所試官意啓曰,臣所今日柳葉箭應射擧子三百三十二人內,四矢入格二人,三矢入格七人,貫一中邊一中入格十二人,昨日入格十五人,再昨日入格四十四人,合爲七十九人矣。柳葉箭今已畢試,鐵箭鱗次試取之意,敢啓。傳曰,知道。
又以武一所試官意啓曰,臣所今日鐵箭應射擧子二十三人內,入格二人矣,日暮姑停之意,敢啓。傳曰,知道。
又以武二所試官意啓曰,臣所今日鐵箭應射擧子七百三十五人內,入格六十八人,昨日入格二十二人,合爲九十人矣。日暮姑停之意,敢啓。傳曰,知道。
左議政洪奭周箚曰,伏以,臣近得聞庭試武科初試開場之後,遠方武士,絶無應擧之人,方以爲訝惑矣。今始問于兵曹,則設科日子,初不知委,以致諸道之全未聞知云。科試取人,國家之大政也。況遇慶籲俊,其事體之重,尤何如也,而因有司擧行之錯誤,俾八方操弓之類,皆不得與觀光之列。物情之齎鬱固不暇論,其爲壞國體而駭群聽,又豈可但以寒心言哉?臣謂該曹判堂亟施譴削之典,斷不可已。雖以各道道帥臣言之,庭試之設,旣皆明知,則該曹節目,雖云漏却,期日將近,所宜往復探問,先事周旋,而不此之爲,以致全道之坐停,其爲疎忽,亦不容無警,竝施從重問備之罰,已設之試。今雖垂畢,而莫重同慶之科,決不當因仍錯謬,以觖遠近之望,亦宜亟令撤罷,更擇日子,頒示中外,俾八路擧子,咸得趁期同赴,以爲重科體慰群情之道,千萬幸甚。取進止。答曰,省箚具悉卿懇。所請竝依施,卽令該曹更爲擇日知委,可也。仍傳于金胤根曰,此批答遣史官傳諭于左議政。
兼兵曹判書金在昌疏曰,伏以,臣慶科庭試武科初試日字及規矩節目啓下後,初不行會於各道,致使八方應射之人,不得咸聚於設場之日,事未前有,萬萬悚懍。臣之昏謬,始旣不能卽地照檢,終又不能趁時覺察,大關國體,合被重律,玆敢忙陳短章自劾。伏乞聖明,嚴勘臣罪,以昭法紀,不勝幸甚,臣無任云云。答曰,省疏具悉。本事萬萬驚駭,卿則施以刊削之典。
乙未九月十三日辰時,上御熙政堂。勸講入侍時,原任提學鄭元容,參贊官金胤根,檢討官金龍洛,假注書金建銖,記注官全國憲,記事官徐耆淳,各持小學第四卷,以次進伏訖。上曰,史官分左右,上誦前受音訖。元容讀范益謙座右銘曰,一不言朝廷得失,止七不言求覓人物干索酒食,仍讀奏釋義訖。上讀新受音十遍訖,命陳文義。元容曰,范益謙座右銘,卽儒者處世接人細節微行之事也。其中不言衆人過惡一句,最合推看。凡人言行之間,或有無心失理,偶致差違之端,而薄俗相疵,有欠忠厚君子,以隱惡揚善爲心,而大人大德,如山澤之無不容納,故德日暢而衆悅服矣。人主以聰明之資,處崇高之位,群臣之進言於前,任事於下,而言或有過,事或失當者,若不能平恕寬容,而低視輕侮之心生,則聖德無以日進,情志何以交孚乎?夫子曰,居上不寬,何以觀哉?伏願講明此句,推如是文義,以寬之一字留念焉。上曰,參贊官陳之。胤根曰,此編爲儒者下學工夫,果如閣臣之言,而第此七條,在儒者事,亦是至淺至近者也。作戒揭座,何必乎淺近之爲,而爲學之方,若不用力於淺近處,則何以透詣於深且遠者乎?帝王之學亦然,故召公之訓成王曰,不矜細行,終累大德。竊觀殿下於臨筵講讀之際,或不無間斷錯差者,此必是留神外物而然。然則終必歸於不矜細行,而爲累於德大矣,可不懼哉?伏願更加惕念焉。上曰,玉堂陳之。龍洛曰,閣臣所奏詳盡無餘,臣無容更陳,而竊伏念,聖學成就,在乎專心講學,而每臨講讀之際,有時乎間斷,或未免疎略,臣竊悶焉。臣待罪玉堂,侍講有日,每覩殿下專意講讀之時,則玉音弘亮,句讀分明,使侍側諸臣,自不勝欽仰攢祝矣。如昨日新受音,講讀十數行,斯須而畢,一字無錯,今日則多有作輟間斷之處,似未免書自書我自我之歎,豈不深加慨然者乎?亟加省察,以光聖學焉。上掩卷。仍命退,諸臣以次退出。
上在昌德宮。停常參·經筵。
自未時至人定,灑雨下雨,測雨器水深三分,初昏,雷動電光。
自人定至夜一更,灑雨下雨,測雨器水深四分。
密雲下雨,彗星所在,不得看候。
洪祐順,以都摠府言啓曰,今日入直內三廳武兼禁軍及軍兵等中日習射技放,請出標信。傳曰,知道。
金胤根啓曰,明日常參·經筵,取稟。傳曰,停。
洪祐順啓曰,行大司憲李光文,掌令沈能恕,持平睦用錫在外,執義鄭琦和,掌令宋應龍試所進,持平鄭義命呈辭,監察茶時之意,敢啓。傳曰,知道。
金胤根啓曰,右副承旨金景善今日不爲仕進,卽爲牌招,何如?傳曰,允。
傳于金胤根曰,禮房承旨馳詣宗廟·景慕宮,奉審摘奸以來。
傳于洪祐順曰,勸講入侍。
傳于金胤根曰,今二十日生進放榜,以親臨磨鍊。傳于洪祐順曰,卒淸瑾縣主祿捧,限三年輸送。
以右副承旨金景善牌不進罷職傳旨,傳于金胤根曰,只推。
傳于金胤根曰,右承旨·右副承旨竝許遞,前望單子入之。
承旨前望單子入之,李寅敎·權用經落點。
金胤根啓曰,吏曹郞廳來言,兵曹判書有闕,政事,取稟。傳曰,前望單子入之。
兵曹判書前望單子入之,徐有榘落點。
洪祐順啓曰,新除授兵曹判書徐有榘,卽爲牌招,傳授命召,何如?傳曰,允。
又啓曰,兵曹判書徐有榘牌不進推考傳旨,今方捧入,而命召傳授,一時爲急,如是違牌,事甚未安。更爲牌招,何如?傳曰,允。
金胤根,以奎章閣言啓曰,明日卽奎章閣演慶堂望奉審日次,臣等進詣擧行之意,敢啓。傳曰,知道。
又以禮曹言啓曰,卽伏見黃海監司徐萬淳狀本啓下義禁府者,則今番本道文科初試時,京居進士盧觀河,圖籍於海州,冒錄三式,至於參榜,請令該曹如法勘處,都事李鳳純不察之罪,亦令攸司稟處矣。盧觀河以京居之人,圖籍外道,冒赴參榜者,極爲駭然,原榜目中爲先拔去付標以入,而其罪狀令該曹照法勘處,何如?傳曰,允。
洪祐順,以備邊司言啓曰,卽見忠淸監司金在三狀啓,則備陳本道綿農慘歉之狀,仍請各營各衙門所納各邑軍布之以木上納條,自今年十月至明年九月,竝純錢代捧,訓局砲保三分二代錢,舒川等七邑以苧上納者,亦許限明秋以錢代納事,令廟堂稟旨分付矣。綿農之偏被歉荒,誠有如道啓所陳,民情所在,固不容無闊狹之政,而不分災形之淺深,通一路混請代錢,亦有乖於核實之義,依日前海西例狀啓,還爲下送,使之消詳區別,更爲登聞後,稟處,何如?傳曰,允。
又以武一所試官意啓曰,卽見兵曹文移,則因左議政洪奭周箚子批旨,所請竝依施,卽令該曹更爲擇日知委可也事,命下矣。臣等今方撤罷,自外退去之意,敢啓。傳曰,知道。
又以武二所試官意啓曰,卽因兵曹甘結,知委試場,姑爲撤罷,臣等退去之意,敢啓。傳曰,知道。
又以義禁府言啓曰,黃海監司徐萬淳狀啓內,都事李鳳純其罪狀,令攸司稟處事,啓下矣。李鳳純今方待命,拿囚之意,敢啓。傳曰,知道。
水原留守徐能輔疏曰,伏以,臣於日前,伏奉除旨,以臣爲華城留守者,臣聞命惝怳,不知所以措躬也。臣百無肖似,最居人下,幸蒙我大行朝不世之遇,前後踐歷,罔非踰濫,隨處尸素,一無報效,每自循省,惶愧交中,今此居留之職,又何爲而至哉?夫華城一府,責任最重,與他分司,又有別焉。密邇乎珠邱之松栢,昵陪於眞殿之衣冠,衛護之責,若是其大,管轄於畿輔之咽喉,都會以嶺·湖之舟車,保釐之方,莫此爲難,而至於城池樓櫓之壯麗,錢穀甲兵之富實,曁夫一草一木雨露之所濡者,莫非我正廟朝剏始之遺制,人民父老涵泳聖澤,於戲不忘,至今四十年于玆矣。夫何近歲以來,饑荒荐臻,流亡相續,窮蔀則枵如懸磬,公儲則久擁虛簿,完局規模,非復舊日,且今沿海斥鹵之地,偏被水潦汎濫之災,嚬呻之聲,方秋已聞,捐瘠之患,未春必生,其所奠接勞徠之方,牽架補漏之策,苟非威望素著,名績久隆者,實無以擔夯。顧臣犬馬之齒,已迫垂死,蒲柳之質,不免先衰,素患脚氣,當寒倍㞃,屈伸麻木,步趍躝跚,房闥之間,尙患轉側,班綴之列,無望陳就。卽一籧篨之棄物,實是通朝之所知,一切榮途,夢寐不到,只以杜門跧伏,永謝冠冕,聊以爲區區之矢心矣。今迺匪分委寄,擧而授之於衰病庸愚之如臣者,此何異於僬僥之强千斤,駑駘之策萬里哉?臣雖欲憑恃寵靈,貪戀爵祿,不量其力,冒昧出膺,一身狼狽,固不足恤,而重任僨誤,良非細故,左右參倚,堪承無路,玆敢略陳文字,仰瀆崇嚴。伏乞聖慈,俯垂鑑諒,亟遞臣新授之任,以安私分,以重公器焉,臣無任云云。答曰,省疏具悉。卿其勿辭往赴焉。
乙未九月十四日辰時,上御熙政堂。勸講入侍時,原任直閣徐俊輔,參贊官洪祐順,侍讀官李㙽,假注書李昌廷,記注官金鳳梧,記事官徐耆淳,各持小學第四卷,以次進伏訖。上曰,史官分左右,上誦前受音訖。俊輔讀自又曰,一人附書信,止不可揀擇去就,仍讀奏釋義訖。上讀新受音十遍訖,命陳文義。俊輔曰,范益謙旣作座右戒,又以餘意,有此七條之戒,蓋此乃人己交接酬應時所不可無之事也。外面觀之,雖似至易,若不留意省察,則易犯此戒,而此實存心修身之一端也。存心修身,先從粗處用力,則自當至於精微之極工,而治平之效,亦不外此四字。伏願殿下,須於此等文義,推廣體念焉。上曰,玉堂陳之。㙽曰,此又曰者,亦宋臣范沖之言,上段七條下段七條,皆是存心修身之要法也。存心修身四字,閣臣已爲敷陳,而大抵修身之方,政是上下交勉者也。凡人座右戒,欲其常常寓警之意也。今殿下一動靜一語默,動法古先聖王,亦於課讀文字中嘉言善行,每每存心而修身則便是座右戒也。勉哉懋哉。上曰,參贊官陳之。祐順曰,閣臣儒臣所陳極爲備盡,臣無容更達,而此章所言,卽學者微細節目,人所易忽,故條列發明,戒之座右在凡學者,所當常存戒愼。況人主處崇高之位,其所以檢勅之方,尤有異焉。伏願動靜語默之間常存警戒之心,無或放過焉。上掩卷,命史官就座。仍命退,諸臣以次退出。
上在昌德宮。停常參·經筵。
自初昏至三更,爲雲氣所蔽,彗星所在不得看候。
藥房提調金魯敬,副提調徐憙淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察望候爲宜,大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
金胤根啓曰,明日常參·經筵,取稟。傳曰,停。
朴宗休啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
又啓曰,同副承旨權用經今日不爲仕進,卽爲牌招,何如?傳曰,允。
又啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于李寅敎曰,勸講入侍。
傳于朴宗休曰,上京守令及未下直守令,皆令明日催促下送。
朴宗休啓曰,假注書金建銖身病猝重,勢難察任,今姑改差,何如?傳曰,允。
又啓曰,兵曹判書徐有榘再牌不進推考傳旨,今方捧入,而命召傳授,一時爲急,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
又啓曰,兵曹判書徐有榘牌不進推考傳旨,今方捧入,而命召傳授,一時爲急,如是違牌,事甚未安。更爲牌招,何如?傳曰,允。
又啓曰,兵曹判書徐有榘再牌不進推考傳旨,今方捧入,而命召傳授,一時爲急,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
又啓曰,兵曹判書徐有榘疏批已下,卽爲牌招,傳授命召,何如?傳曰,允。
又啓曰,行大司憲李光文,掌令沈能恕,持平睦用錫在外,執義鄭琦和,掌令宋應龍,持平鄭義命牌不進,監察茶時之意,敢啓。傳曰,知道。
以執義鄭琦和,掌令宋應龍,持平鄭義命,司諫金樂壽,獻納徐元淳牌不進罷職傳旨,傳于朴宗休曰,只推。
以同副承旨權用經牌不進罷職傳旨,傳于李寅敎曰,只推。
以慶尙監司趙秉鉉狀啓,薦新進上柚子未及成熟,就中擇封,而不能盡誠,惶恐待罪事,傳于李寅敎曰,勿待罪事,回諭。
李寅敎,以奎章閣言啓曰,景慕宮望廟樓今望奉審,無頉之意,敢啓。傳曰,知道。
又以禮曹言啓曰,謹依口傳慈敎,龍仁地淸瑾縣主墓所新定處定標事,發遣郞廳與中使及地方官,眼同看審,則新定墓所以癸坐丁向定標,而自新定處,東至春開谷爲一百步,自春開谷至於靑巖加定外火巢爲一百步,西至內白虎山麓爲一百步,自內白虎山麓,至後谷加定外火巢爲一百五十步,南至麻根葛里爲案山,北自腦後主峰,至山脊內定界云矣,敢啓。傳曰,知道。
朴宗休,以刑曹言啓曰,禮曹啓辭內,卽伏見黃海監司徐萬淳狀本啓下義禁府者,則今番本道文科初試時,京居進士盧觀河,圖籍於海州,冒錄三式,至於參榜,請令該曹如法勘處,都事李鳳純不察之罪,亦令攸司稟處矣。盧觀河以京居之人,圖籍外道,冒赴參榜者,極爲駭然。原榜目中爲先拔去付標以入,而其罪狀令該曹照法勘處,何如?傳曰,允事,命下矣。謹按律文,則大典通編諸科條,有曰,外方科試儒生,必以入籍者許赴,不入原籍儒生限三年停擧,京儒之冒赴鄕試者,同律,盧觀河依此律限三年停擧事,令成均館擧行,何如?傳曰,允。
義禁府啓目,黃海道事李鳳淳原情云云。問目內辭緣,泛稱遲晩,所當請刑是白乎矣,曾經侍從勿爲請刑,載在大典通編,議處,何如?判付。啓,依允。
右議政朴宗薰箚曰,伏以,秋序垂窮,望享又過,伏惟聖慕撫時益新。第今庭試武科初試,仍該曹之失於期會,方將撤試而改涓矣。竊念,遠道行會,以至咸聚,動費月餘,自初試以及放榜,又須涉歷多日,其勢必當拖到仲冬,此時異他,蓋甚難便,實屬未安,且纔經大小科場,遐方儒士,固多來會者,若使之濡淹等待於數朔之久,則旅邸棲遑,呼寒耐飢,主客俱困,去留兩難,亦豈非行不得所當念處乎?以臣愚慮,文武庭試竝初試,退行於明春,則處之寬綽,事亦完備,無許多牽掣窘跲之端,恐合公私之宜也。在京鄕儒,蹤有會且歸之嫌,其視向之留連之弊,亦相去遠矣。慶科踰年,雖似難愼,或仍事勢,經歲乃行,考諸已例,班班可按,此則尤非所拘也。適有微見,敢效陳貢,伏願垂諒而裁處焉。取進止。答曰,省箚,具悉卿懇,所陳便當依施。仍傳于朴宗休曰,此批答遣史官傳諭于右議政。
兵曹判書徐有榘疏曰,伏以,臣退自試院,添病㱡㱡之中,忽伏奉本兵新命,惝怳惶隕,直欲循墻而走也。臣本章句腐儒,懦拙無用,實乏才識,安知軍旅,五兵之要,九法之用,尙矣勿論,而政注之按簿排比,財幣之如干出入,以臣之衰癃昏聵,顧何以牽架塗抹,毋負委畀之聖眷也哉?噫。臣家世受國恩,河海莫量,及至臣身,益復隆厚,身名之苟全,門戶之不墜,尺寸皆歸造化,絲毫悉踰涯分,而有萬辜負,無一報效,每自循省,惶汗浹背,惟以再造之餘生,殫竭趍走於冗銜散秩,卽臣貼額銘腑之一副義諦,而至若不諒空疎,任重肩鉅,始自托於涓埃之報,終自陷於毁畫之科,上累則哲之明,下貽忝先之譏,則臣身狼狽,固不足恤,其於國事何?況臣之嚮叨東銓也,冒犯煩猥之罪,屢控懇迫之私,獲蒙曲諒之恩,得遂鞶帶之遞,臣奉讀隆批,淚隨聲逬,夫東西兩銓,其爲銓衡則等耳,在東則必辭乃已,在西則揚揚冒應,其去就之前後橫決,雖借說於子貢,亦無以嘿人之口。臣安得不重有冀幸於仁覆之天哉?揣分度力,萬難承膺,屢違嚴召,諒非得已。玆將肝膈之懇,仰瀆紸纊之聽。伏乞聖慈,俯垂鑑諒,將臣新授職名,亟許鐫免,回授可堪之人,以重名器,以安私分,千萬幸甚云云。答曰,省疏具悉。卿於本兵有何必辭之義乎?卽爲入來肅命。
乙未九月十五日辰時,上御熙政堂。勸講入侍時,左議政洪奭周,提學趙寅永,參贊官李寅敎,侍讀官林永洙,假注書金建銖,記注官張鉉喆,記事官徐耆淳各持小學第四卷,以次進伏訖。上曰,史官分左右,上誦前受音訖。寅永讀自六與人同處,止因書以自警,仍讀奏釋義訖。上讀新受音十遍訖,命陳文義。寅永曰,范益謙此戒凡十四言,皆是節目古事,而其大要專在於存心修身四箇字。細微之事,無不存心,則事之大於此者,餘皆類推,而若不存心,則他無可做之事,此存心之所以爲修身之本也。伏望體念焉。上曰,玉堂陳之。永洙曰,此章七條,無非存心修身之方,而書以自警四字,最爲切要,卽不待外求,而自得於心故也。昔仁宗朝春秋六歲,嘗設孝子圖,耕織圖,又手書先聖箴警之言及賓士陳戒之辭,揭諸牕壁,常寓心目。此實爲監法之資,伏願留神焉。上曰,參贊官陳之。寅敎曰,閣臣儒臣所陳文義,皆已切實,而臣以爲,存心爲修身之要者,盡心不存則身無以修。天下萬事,莫不以存心做得,故近而言之,則今日聖學緝熙將就之本,皆從存心中出來,遠而推之,則古先聖王修齊治平之要,亦自存心上做去,而伏況人主一心,萬化之源,伏願於此,益加體念焉。上曰,大臣陳之。奭周曰,與人同處,不可自擇便利者,敢請何義也?上還問曰,自擇便利,果何義也?奭周曰,所謂便利云者,凡居處飮食衣服,自取美好者,大凡人之常情,而古人以此爲戒者。以其便利,有害他人,故與人同處,自奉菲薄,讓人善利者,此是美德也。雖凡人,其自便之害,必及於人,而況於人君乎?若使在上之人,自擇便利,則害於天下國家。淺而言之,則處高臺廣室,極爲安佚,而人君處此,則民無蔀屋之居。紋繡輕煖,極爲美好,而人君服此,則民無布褐之揜。珍羞異饌,非不美矣,而人君嗜此,則民無茹藿之食。此爲人上者所當惕念。且以目前便利之事言之,若不嗜講讀,或事遊佚,則聖學不進,害歸生靈,可不戒哉?上掩卷。奭周仍進前奏曰,數日朝氣甚陰冷,此時聖體若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。奭周曰,今番嶺南右道監試榜中,有九十七歲老人之入格者,來赴會圍,未能參榜云,近百邵齡千里觀光,事甚稀異,雖謂之昭代之人瑞,可也。科規至嚴,雖不可以此議到於闊狹,而士庶年九十之啓聞陞資,係是應行之彝典。此人之至今見漏於該道登聞之中,未知其緣何委折,而入啓榜目,書其年紀,業已得徹於睿覽,則此亦是公家文蹟,旣知之後,又何可使之徒然還歸?分付銓曹,施以應加之資,亦令該司優給其回還糧資,以示聖朝優老之德意,恐不容已,故敢此仰達矣。上曰,依爲之。出擧條上命史官就座。仍命退,諸臣以次退出。
上在昌德宮。停常參·經筵。
初昏以後,游氣掩翳,月光所射,彗星所在,不得看候。
李寅敎啓曰,明日常參·經筵,取稟。傳曰,停。
權用經啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允
朴宗休啓曰,右承旨金胤根今日不爲仕進,卽爲牌招,何如?傳曰,允。
備忘記,宣川都護府使吳一善下直,長弓一張,長箭一部,片箭一部,筒兒一箇賜給。
傳于洪祐順曰,勸講入侍。
金建銖改差,代以趙雲澈爲假注書。
趙雲澈在外,代以鄭義恪爲假注書。
獻納徐元淳啓曰,臣之言議風采,本不近似於淸朝耳目之任,而納言除旨,忽下於千萬夢想之外,聞命惝怳。試牌儼臨,雖不得不蒼黃出肅,仍赴試所,而臣於合啓中,有私義之不可聯參者,曾叨臺銜,以此引避,輒蒙體諒。今臣處義,與前無異,豈可以夤緣一出,仍因蹲冒乎?試事爲重,不敢言私,今始來避,請命遞斥臣職。答曰,依啓。
權用經啓曰,行大司憲李光文,掌令沈能恕在外,執義鄭琦和,掌令宋應龍,持平睦用錫·鄭義命牌不進,監察茶時之意,敢啓。傳曰,知道。
以執義鄭琦和,掌令宋應龍,持平睦用錫·鄭義命,司諫金樂壽牌不進罷職傳旨,傳于權用經曰,只推。
以右承旨金胤根牌不進罷職傳旨,傳于權用經曰,只推。
傳于朴宗休曰,居昌幼學李德垕加資,五衛將作窠,口傳單付。
兵曹口傳政事,五衛將單李德垕。
李寅敎,以禮曹言啓曰,以右議政臣朴宗薰箚子文武庭試竝初試退行於明春事批旨內,所陳便當依施事批下矣。待新曆頒降,擇吉以入之意,敢啓。傳曰,知道
傳于李寅敎曰,庭試雖不得已退定於明春,遠方多士之旣會且歸。想甚缺望,以庭試元定日,當親臨春塘臺,試取儒武,該房知悉,卽爲三懸鈴行會於各道,使遠近儒武趁期來會事,分付該曹。
李寅敎,以吏曹言啓曰,上京守令及未下直守令,皆令明日催促下送事,命下矣。自臣曹催促,則未下直守令宣川府使吳一善,蔚山府使尹行定,瑞山郡守姜必魯,今已辭朝。上京守令密陽府使李鼎民,潭陽府使洪耆燮,德源府使李完敏,古阜郡守洪益謨,信川郡守李宅鉉,平昌郡守朴宗琰,海州判官元錫範,昌寧縣監李容在,高山縣監金益根,南平縣監林逈鎭,松和縣監李相佑,俱以爲今方下去云。三嘉縣監徐容輔,以省掃事,在於京畿長湍地云,故卽速還官之意,發關知委於該道道臣處,而伊川府使李根友親病猝重,不得下去云,雖未知其親病之何如,而促敎之下,不卽下去者,揆以事體,誠甚未安,改差,何如?傳曰,允。
又以成均館大司成意啓曰,卽伏見刑曹啓曰,禮曹啓辭內,黃海監司徐萬淳狀本啓下義禁府者,則今番本道文科初試時,京居進士盧觀河圖籍於海州,冒錄三式,至於參榜,請令該曹如法勘處,都事李鳳純不察之罪,亦令攸司稟處矣。盧觀河以京居之人,圖籍外道,冒赴參榜者,極爲駭然。原榜目中爲先拔去付標以入,而其罪狀令該曹照法勘處,何如?傳曰,允事,命下矣。謹按律文,則大典通編諸科條,有曰,外方科試儒生,必以入籍者許赴,不任原籍儒生,限三年停擧,京儒之冒赴鄕試者同律,盧觀河依此律,限三年停擧事,令成均館擧行,何如?傳曰,允事,命下矣。進士盧觀河,限三年停擧施罰之意,敢啓。傳曰,知道。
朴宗休,以禁衛營言啓曰,本營字內敦義門南邊體城四間半許頹圮處,今已畢築,把守軍兵依例撤罷,女墻仍爲始築之意,敢啓。傳曰,知道。
義禁府啓目,鐵原前府使申從鎬,狼川前縣監洪龜燮等原情云云。問目內辭緣,泛稱遲晩,所當請刑是白乎矣,申從鎬段曾經宣傳官,洪龜燮段曾經侍從,依法典勿爲請刑,當爲議處是白乎乃,旣以兩囚所犯諸條,令道臣更爲指的狀聞後嚴勘之意,仰請蒙允矣。今方行會該道是白如乎,道啓上來間竝姑爲保放,何如?判付。啓,依允。又啓目粘連,向前李鳳純亦,儒生之圖籍與否,非試官之所知,此不可以不察言是白乎則,別無可罪之端,分揀放送,何如?判付。啓,依允。
乙未九月十六日辰時,上御熙政堂。勸講入侍時,原任提學鄭元容,參贊官朴宗休,檢討官權溭,假注書李昌廷,記注官全國憲,記事官徐耆淳,各持小學第四卷,以次進伏訖。上曰,史官分左右,上誦前受音訖。元容讀自胡子曰,今之儒者,止萬事之成咸不逮古先矣,仍讀奏釋義訖。上讀新受音十遍訖,命陳文義。元容曰,凡人有心,因言而宣,凡人有言,因文而載。二帝·三王群聖人之言與政道與德,俱載於文。故學者之學道學聖者,必因文而得之,儒者之學,卽爲聖爲賢,致君澤民之道,而後世則以文藝之學,爲干祿之計,後人之不及古人者,正以所學趍向之有異也。況人主之學,與匹庶不同,而一心爲萬化之源。伏覩近日臨講之時,雖章句讀音之際,每有心不專一之時,讀書而不思其義,則與不讀等耳。伏願雖一句一章一講一讀之際,每以存心爲警焉。上曰,玉堂陳之,溭曰,此章以收放心三字爲警。心本在我而非在外者,惟存之則在,放之則失,卽所謂操則存捨則亡者也。以講學言之,音讀字句之間,念念不忘,是謂存心。若或間斷差錯,則是謂放心,心放而往不返,則自至於荒,荒者穀不熟之謂也。學之講也,猶農之耕也,耕者必勤於耘耔,勞於暑雨,孜孜不息,乃占有秋,不然而惰棄失時,穀何以成熟,而不至於荒哉?惟收放心之道亦然,每於進講之時,存心玩味,以之誠正而治平,正猶農者之勤耕而有秋,若反是則亦猶惰農之失稔,操舍之幾,治忽係焉,可不戒哉?伏願講學之際,必存必留神,毋或放過焉。上曰,參贊官陳之。宗休曰,閣臣儒臣所奏切實,臣無容更達,而講學之功,存心爲大,伏願體念焉。上掩卷。命史官就座,仍命退。諸臣以次退出。
上在昌德宮。停常參·經筵。
初昏以後,游氣掩翳,且爲月光所射,彗星所在,不得看候。
權用經,以都摠府言啓曰,今日入直內三廳武兼禁軍及軍兵等中日習射技放,請出標信。傳曰,知道。
權用經啓曰,來二十一日朝參日次矣,敢稟。傳曰,停。
金胤根啓曰,明日常參·經筵,取稟。傳曰,停。
權用經啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
備忘記,京畿水使李顯英下直,長弓一張,長箭一部,片箭一部,筒兒一箇賜給。
傳于金胤根曰,勸講入侍。
金胤根啓曰,吏曹郞廳來言,臺諫有闕,政事,取稟。傳曰,前望單子入之。
臺諫前望單子入之,獻納趙在慶落點。
吏曹,幼學李德垕,今超通政,年九十七加資事承傳。
權用經啓曰,行大司憲李光文在外,執義鄭琦和,掌令宋應龍·沈能恕,持平睦用錫·鄭義命牌不進,監察茶時之意,敢啓。傳曰,知道。
以執義鄭琦和,掌令宋應龍·沈能恕,持平睦用錫·鄭義命,司諫金樂壽牌不進罷職傳旨,傳于權用經曰,只推。
李寅敎,以賑恤廳言啓曰,謹依擧條批旨,嶺南右道監試榜中九十七歲老人居昌幼學李德垕回還糧資米八斗錢五兩,從優題給之意,敢啓。傳曰,知道。
金胤根,以禮曹言啓曰,卽接忠淸監司金在三移文,則以爲,沃川郡鄕校聖殿年久滲漏,椽木朽破,不可不及今修改,告由移還安祭香祝,自本曹啓稟下送云矣。沃川郡鄕校聖殿修改時先告事由移還安祭香祝,卽令該司照例磨鍊下送,從便卜日設行之意,竝爲分付,何如?傳曰,允。
權用經,以兵曹言啓曰,通化門越邊含春苑墻垣頹圮三處,今已畢築矣。守直衛軍解送之意,敢啓。傳曰,知道。
又以訓鍊都監·禁衛營,御營廳言啓曰,南關王廟南邊墻垣五間許,今已畢築之意,敢啓。傳曰,知道。
又以御營廳言啓曰,今九月十七日騎士都試時各技優等人,別單書入之意,敢啓。傳曰,知道。
敎京畿水使李顯英書,壯關防於畿輔,海中城池,進品級於卿班,閫外旄鉞,卿其統禦三路,予乃誕敷十行。惟卿,世襲靲鞱,志在弧矢,胸藏豹略,負重望於干城,手握虎符,驗利器於盤錯,歷試殆遍。奚但湖閫之著威,資秩尙卑,久矣戎垣之儲望,睠彼濱海重鎭,莫如戴雲一區,地接扶桑,扼湖嶺要衝之地,營開高木,摠水陸節制之權,以重藩而篘牧是兼,樓櫓講衣袽之備,較諸路而防禦最重,臺隍列襟帶之形。第緣凋弊之多端,奈此矯捄之無術,組練之徒擁虛簿,烏在備豫之規,糶餉之半歸尾閭,宜有釐革之道。玆授卿以京畿水軍節度使兼三道統禦使·喬桐府使,卿其祇服寵命,克恢令圖,壯壁壘於海門,控千里咽喉之地,運籌策於玉帳,作一邦爪牙之材。於戲。海路之斥堠不明,孰諳控制之要,漁戶之生涯已罄,若爲懷保之方。今將爲國而忘私,以廉謹而爲上,苟欲馭卒而和衆,貴寬猛之得中,故玆敎示,想宜知悉。知製敎林永洙製進。
乙未九月十七日辰時,上御熙政堂。勸講入侍時,原任直閣徐俊輔,參贊官金胤根,侍讀官林永洙,假注書鄭義恪,記注官金鳳梧,記事官徐耆淳,各持小學第四卷,以次進伏訖。上曰,史官分左右,上誦前受音訖。俊輔讀自顔氏家訓,止起而行之也,仍讀奏釋義訖。上讀新受音十遍訖,命陳文義。俊輔曰,養親事君,卽人性之所固有,豈有未知之理,而若不讀書學問,則亦無以知其所以養所以事之道理。故必須讀書學問,知其所以然,然後不失性分之所固有而可以行之也。養親事君,固是人之大節,而推之於天下萬事,皆不外於讀書學問四字。伏願殿下於此四字,留念體察焉。上曰,玉堂陳之。永洙曰,此章開心明目四字,最爲學問之要道。朱子曰,讀書有三到,心到眼到口到是也。心不在此,則眼不看仔細,心眼旣不專一,則漫浪誦讀,決不能記,記亦不能久,將何以利於行乎?伏願以開心明目四字,常加省察焉。上曰,參贊官陳之。胤根曰,此章末端惕然慙懼四字,最宜留念。蓋己不猶人則慙心生,慙心生則懼心隨而生。人子養親,不及古人,則宜乎其慙愧,而懼亦隨之矣。不獨此一事爲然,就以人君己分上言之,治法之不及堯·舜,學問之不及孔·孟,皆是可慙可懼之事。於此等處,若不知慙而知懼,則治何以郅隆,學何以高明乎?伏願更加澄省焉。上掩卷。命史官就座。仍命退,諸臣以次退出。
上在昌德宮。停常參·經筵。
初昏以後,雲氣掩翳,且爲月光所射,彗星所在,不得看候。
金胤根啓曰,明日常參·經筵,取稟。傳曰,停。
權用經啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
備忘記,水原府留守徐能輔下直,長弓一張,長箭一部賜給。
傳于李寅敎曰,勸講入侍。
權用經啓曰,密符親納,例也,而前水原留守李光文謂有身病,使其褊裨替納,事甚未安。推考,何如?傳曰,允。
傳于金胤根曰,政官牌招開政。
金胤根啓曰,吏曹判書金學淳,參判朴齊聞,參議沈宜臣牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體更爲牌招。
有政。吏批,判書金學淳,參議沈宜臣牌招不進,參判朴齊聞,右副承旨李寅敎進,啓曰,判書金學淳,參議沈宜臣竝牌招不進,小臣獨政未安,何以爲之?敢稟。傳曰,仍爲之。以朴周壽爲右參贊,趙鶴年爲敦寧都正,李光文爲藝文提學,金逌根爲宗簿提調,洪羲俊爲景慕宮提調,徐有榘爲軍器提調,李象祖爲尙衣主簿,朴宗休爲伊川府使,都監提調單徐有榘,禁衛提調單徐有榘,御營提調單徐有榘。贈吏參朴汝龍贈吏判祭酒例兼,學行卓異,加贈正二品職事承傳。
兵批,判書徐有榘,參判申緯,參知李竣祜病,參議申在獻入直進,同副承旨權用經進,同知單朴文協,僉知單李德垕,副護軍金景善·兪章煥·洪養默·李根友,副司直徐元淳以上竝單付。
權用經啓曰,行大司憲李光文未肅拜,執義鄭琦和,掌令宋應龍·沈能恕,持平睦用錫·鄭義命牌不進,監察茶時之意,敢啓。傳曰,知道。
以執義鄭琦和,掌令宋應龍·沈能恕,持平睦用錫·鄭義命,司諫金樂壽,獻納趙在慶牌不進罷職傳旨,傳于權用經曰,只推。
以吏曹參議沈宜臣再牌不進罷職傳旨,傳于金胤根曰,只推。
金胤根,以禮曹言啓曰,今此監試覆試啓下榜目,詳細考閱,則進士試三等第三十六人趙永和父雲彬,誤以雲林書塡,第五十一人趙基璘,誤以基麟書塡,生員試第九人林敎聲,誤以交聲書塡,第二十五人尹程父行心,誤以行沁書塡,三等第十一人李在珏父冕祥,誤以勉祥書塡,第六十人韓澤齡,誤以宅齡書塡,第六十一人申俊姓名年歲本貫居住,俱爲見漏,而只錄父名矣。一竝改付標以入,而試官及四館官員,應辦官,俱有不察之失,竝推考,何如?傳曰,允。
權用經,以兵曹言啓曰,今九月十八日午初三刻二分立冬十月節改火進上時,宗廟署·社稷署·永禧殿·永寧殿·孝和殿·景慕宮·毓祥宮·宣禧宮·景祐宮·慶壽宮,依例改火,奎章閣·議政府·承政院·漢城府,一體頒火之意,敢啓。傳曰,知道。
又以訓鍊都監言啓曰,本局中旬試才時,右部左司左哨軍中登科者爲五名,牙兵中登科者爲七名,而一哨中五卒登科,則該將領加資,曾有已例矣。右部左司左哨官前虞候南衡老,牙兵次知知彀官折衝金昌倫,當照例加資,而係于恩典,不敢自下擅便,令該曹考例,稟處,何如?傳曰,允。
敎水原留守徐能輔書。王若曰,漢西京之控護,視三都而體貌尤尊,周東郊之保釐,睠八座而望實允叶。顧玆瞻依之地,煩卿老成之人,惟卿,奕世簪纓,傳家詩禮,端方有守,所謂王臣匪躬,淸愼自持不失古家本色,材具則盤錯合試,規度則繩尺不踰,貯玉堂而踐銀臺,淸名雅操,秉東銓而統西轄,直道公心,海甸褰帷,咸推茂異之績,箕藩攬轡,尙傳澄淸之譽,年位愈尊,尤見朝野之倚重,夷險不擇幾多內外之殫誠,嗟先王知遇之深,眷注靡替,伊小子嗣承之日,嚮望冞隆,顧華府經始之功,迺正廟志事所在,竝漢山而挹沁府,盤泰卜萬年之基,衛上京而控南州,管轄當三路之隘,園寢崇奉,八達之形勝雄蟠,城池高深,四時之佳氣葱鬱。矧玆珠邱之繼卜,地理非比尋常,睠言眞殿之儼臨,天威不違咫尺,樓櫓儲胥之克壯,可見陰雨之宏規,儒武農桑之竝涵,無非造化之餘澤。故前後分司之任,皆從宰輔之班,當今日凋弊之餘,尤重撫摩之責,爰因僉議之有屬,不免一行之暫煩。玆授卿以水原府留守兼摠理使。卿其克恢令圖,祗膺寵命,徒得重耳,想應追先而報今,其往欽哉。惟望視外而猶內,鈴閤臥治,莫云精力之向衰,仙寢密瞻,庶幾報答之有所,推平日忠實之悃,沛乎有餘,念東朝眷毗之裏,懋乃成績。於戲,都門之三舍至近,庶慰周山甫之永懷,賓筵之六對有期,豈云漢長孺之遠出,故玆敎示,想宜知悉。知製敎,金龍洛製進。
乙未九月十八日辰時,上御熙政堂。勸講入侍時,提學徐有榘,參贊官權用經,侍讀官金逸淵,假注書李昌廷,記注官張鉉喆,記注官金鳳梧,各持小學第四卷,以次進伏訖。上曰,史官分左右,上誦前受音訖。有榘讀自未知事君者,止歛容抑志也,仍讀奏釋義訖。上讀新受音十遍訖,命陳文義。有榘曰,顔氏家訓此言,卽擧其槪而言耳,其實則日用百事,安有不資於讀書師古,而泛應曲當者乎?況人主一心,萬化之源,政令事爲,尤貴師古有獲,而苟欲師古,必先讀書。凡讀書之法,須貴字字理會,句句體認,然後譬如飮食之咀嚼有味。讀一番有一番之益,讀二番有二番之益,不然而心不專一口雖讀過而心實茫昧,則眞所謂食而不知其味者也。雖日讀萬番,有何絲毫之益乎?此等處深留聖意焉。上曰,玉堂陳之。逸淵曰,夫奢爲伐性之物,而古人之恭儉節用,後世所當鑑法者也。況帝王治模,專在於節用愛民而已,非節用則無以愛民。故堯之土階,禹之菲衣,莫不崇儉德而率天下矣。伏願殿下,體堯·禹之儉德,以爲節用愛民之本焉。上曰,參贊官陳之。用經曰,閣臣儒臣之所陳切實,臣無容更達,而此章末端歛容抑志四箇字,實有奧旨。蓋歛容云者,收歛其容止也,抑志云者,抑下其心志也。雖以今日新受音觀之,句讀之間,或有間斷錯誤底處,此必殿下立志上工夫,終有所不足,故多有如此之時。自今以後,益加專致之功焉。臣不但以講筵爲言,凡於修百度應萬機之際,先抑外馳,益懋內省,則讀書學問之工,亶不外是。伏願於此,勉哉勉哉。上掩卷。命史官就座。仍命退,諸臣以次退出。
上在昌德宮。停常參·經筵。
初昏以後,游氣掩翳,彗星形痕,難以的測。
李寅敎啓曰,明日親臨放榜相値,視事頉稟之意,敢啓。傳曰,知道。
權用經啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允
傳于李寅敎曰,原任待敎李憲瑋馳詣華寧殿奉審摘奸,仍詣健陵·顯隆園,一體奉審以來。
傳于李寅敎曰,勸講入侍。
李寅敎啓曰,吏曹郞廳來言,承旨有闕,政事,取稟。傳曰,前望單子入之。
承旨前望單子入之,安光直落點。
李寅敎啓曰,明日傳香禮房承旨當爲齋宿,而右承旨金胤根不爲仕進,所當牌招,而拘於廳規,不得請牌,何以爲之?敢稟。傳曰,牌招
權用經啓曰,行大司憲李光文,執義鄭琦和,掌令宋應龍·沈能恕,持平睦用錫,鄭義命牌不進,監察茶時之意,敢啓。傳曰,知道。
以執義鄭琦和,掌令宋應龍·沈能恕,持平睦用錫·鄭義命,司諫金樂壽,獻納趙在慶牌不進罷職傳旨,傳于權用經曰,只推。
傳于權用經曰,明日出宮門路,以協陽門爲之。
權用經,以兵曹言啓曰,今九月二十日文臣朔試射日次,而親臨放榜相値,不得爲之之意,敢啓。傳曰,知道。
乙未九月十九日辰時,上御熙政堂。勸講入侍時,提學趙寅永,參贊官李寅敎,檢討官李明迪,記事官金應均,記注官張鉉喆·全國憲,各持小學第四卷,以次進伏訖。上曰,史官分左右。上誦前受音訖。寅永讀自素鄙吝者,止積而能散也,仍讀奏釋義訖。上讀新受音十遍訖,命陳文義。寅永曰,上下諸章,無非鑑誡之意,而其中最緊句語,無出於悔恥二字。人必有恥然後能有悔,有悔然後能有改。此乃入德之幾,作聖之本,常所體念,是區區之望也。上曰,玉堂陳之。明迪曰,上下諸章之觀古二字,最爲緊要。夫人之修行,豈有古今之異乎?今人觀古人之行,則而效之,則是亦古人而已。今我殿下,讀聖人之書,行聖人之道,則可以爲堯·舜,可以爲禹·湯·文·武,唐虞三代之盛,可復見於今日矣。且以今觀古之要,在於講學。欲知前言往行,則捨方冊何以哉?伏願益懋聖工焉。上曰,參贊官陳之。寅敎曰,閣臣儒臣之所陳,皆已切實,臣無容更達,而竊伏念,每章首必稱素字者,氣質之病也。繼之以觀古者,學問之工也。就以聖學言之,日接臣隣,覽過十遍,則無或以爲,當日之事,業已了當,雖於講讀之暇,燕閑之時,常加尋繹,益懋反省,則非但效古人之如許節目間事,雖參三際五之大聖人事業,不難做得於今日矣。伏願於此,留神體念焉。上掩卷。命史官就座。仍命退,諸臣以次退出。
上在昌德宮。停常參·經筵。
初昏以後,雲氣掩翳,彗星所在,不得看候。
親臨仁政殿,生進放榜還內後,內閣·政院·玉堂·藥房口傳問安。答曰,知道。
藥房都提調朴宗薰,提調金魯敬,〈副〉提調徐憙淳啓曰,伏未審日間,聖體若何,寢睡·水刺之節何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
金胤根啓曰,明日常參·經筵,取稟。傳曰,停。
安光直啓曰,備邊司郞廳來言,今日賓廳日次,而親臨生進放榜相値,不得來會云矣,敢啓。傳曰,知道。
傳于安光直曰,勸講入侍。
安光直啓曰,摠戎使柳相弼以中旬試才事,明日洗馬坪出去矣。兼帶右邊捕盜大將所佩命召及大將牌傳令牌,何以爲之?敢稟。傳曰,仍佩往來。
傳于安光直曰,今二十八日式試,分三所設行,而前摠使李惟秀,禁將李鐵求,摠使柳相弼主試擧行。規矩鐵箭三矢一百五十步,柳葉箭一巡三中四分,二技取一技,自二十六日先爲設行,副試以下差備官,自兵曹啓下。
傳于徐憙淳曰,新除授五衛將李德垕入侍。
徐憙淳啓曰,三品官之無得過三日循例請牌,曾有定式矣。敦寧都正趙鶴年除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
以敦寧都正趙鶴年牌不進罷職傳旨,傳于洪祐順曰,只推。
金胤根以內醫都提調·提調意啓曰,駞酪粥自十月初一日當爲封進,依前例擧行事,預爲分付司僕寺之意,敢啓。傳曰,知道。
安光直,以都摠府言啓曰,今日入直內三廳武兼禁軍及軍兵等當爲中日習射技放,而殿座相値,不得設行之意,敢啓。傳曰,知道。
乙未九月二十日辰時,上詣仁政殿生進放榜入侍時,兼都承旨徐憙淳,行左承旨安光直,右承旨金胤根,左副承旨洪祐順,右副承旨李寅敎,同副承旨權用經,記事官金應均·李源庚,記注官全國憲·金鳳梧,直提學朴永元,檢校直閣李景在,直閣李公翼,檢校待敎趙斗淳·金學性,待敎金洙根以次侍立。時至,通禮跪啓外辦。上具布裹翼善冠·布袍,乘輿出宣化門。藥房都提調朴宗薰,提調金魯敬,副提調徐憙淳進前奏曰,侵早勞動,聖體若何?上曰,一樣矣。寢睡·水剌之節,何如?上曰,一樣矣。仍出協陽門,至延英門外,降輿步過,由肅章門,入仁政門。通禮跪啓請降輿陞座,上降輿陞座。憙淳曰,從陞諸臣中,有當爲後拜之人,竝使之下去後拜乎?上可之。命生進放榜,生東進西,整齊如儀。贊儀唱四拜,生進行四拜禮。頒白牌後,行禮如儀訖。生進以次退出。兼禮曹判書金逌根曰,今二十八日儒武試取時,京鄕咸聚,試紙則用大好紙,事甚便宜矣。上可之。出榻敎通禮跪啓禮畢。上降座陞輿,出仁政門,至延英門外,降輿步過,由協陽門還內。出標信解嚴,諸臣以次退出。
乙未九月二十日辰時,上御熙政堂。勸講入侍時,右議政朴宗薰,二提學徐有榘,參贊官安光直,侍讀官洪在喆,記事官李源庚,記注官全國憲,金鳳梧,各持小學第四卷,以次進伏訖。上曰,史官分左右,上誦前受音訖。有榘讀自素暴悍者,止不可恐懼也,仍讀奏釋義訖。上讀新受音十遍訖,命陳文義。有榘曰,此二段與上文諸節,語意文法恰相似,大抵皆變化氣質之工也。變化氣質之道,又不外乎讀書學問,然所謂讀書者,非臨文誦讀而已也,必須字會其意,句究其理,專心致志,勿忘勿助,然後始見其工效。不然而只以句讀誦念,爲讀書之方,雖日讀萬番,有何效益乎?深留聖意,如有文義之疑晦處,一一俯詢於登筵諸臣,務使當日所講通曉貫徹,講一番收一番之效,講二番收二番之效,區區之望也。上曰,玉堂陳之。在喆曰,此章有曰,勃然奮勵,此非但謂閭巷匹庶修身之道如此,帝王家學問上,亦可以推觀,而苟非奮勵之工,終無將進之效。今殿下課日開講,而雖或有厭倦之時,必須奮發振勵,勉焉孜孜,期底於欲罷不能之境,是臣區區之望也。上曰,參贊官陳之。光直曰,閣臣玉堂皆有所奏,別無更陳之義,而此章觀字之義,最爲緊要,凡所以講學者,欲其觀古人之善惡,以爲勸懲之道。何以則爲堯·舜而至於治,何以則爲幽厲而至於亂?觀其治亂之所以異,而治則監法,亂則監戒。可謂善觀書之道,伏願臨文講讀之際,深加觀省焉。上曰,大臣陳之。宗薰曰,此諸章,卽顔氏之敎人讀書學問也。學問之道,知與行而已。如此章觀古人以下卽知之事,苶然奮然以下卽行之事,講讀欲其知也,知之欲其行也。不讀書則無以知學問之道,不力行則所知者皆無實矣。以知行二者,分屬以看,可得此章本旨矣。上掩卷。宗薰曰,數日稍解,聖體若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。命史官就座。仍命退,諸臣以次退出。
乙未九月二十日午時,上御熙政堂。新除授五衛將入侍時,行左承旨安光直,記事官李源庚,記注官全國憲·金鳳梧,五衛將李德垕,以次進伏訖。上曰,史官分左右,五衛將進前。德垕進前奏職姓名,仍奏曰,臣年今九十七歲矣。厚蒙國恩得拜壽職,下情感惶,何可盡達,無以表此區區之忱,敢以臣年獻焉,仍進所書年紀。上曰,能無疾恙乎?德垕曰,姑無病矣。上曰,有子幾人乎?德垕曰,有三子矣。命賜饌,德垕奉饌先嘗訖。命招入五衛將之子,使之齎去饌床,命書傳敎曰,新除授五衛將李德垕下去時,衣資令該曹題給事,分付。命五衛將先退,又命史官就座。仍命退,承史以次退出。
上在昌德宮。停常參·經筵。
自開東至辰時,有霧氣。
初昏,天市垣內車肆星傍所見彗星,移見於東垣第二星傍。形痕尾跡,比前稍減,距極一百五度。一更西沈。
李寅敎啓曰,明日再明日齊陵忌辰祭齋戒正日相値,視事頉稟之意,敢啓。傳曰,知道。
權用經啓曰,來二十五日朝參日次矣,敢稟。傳曰,停。
又啓〈曰〉,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
傳于洪祐順曰,勸講入侍。
傳于金胤根曰,生進謝恩當親受矣,該房知悉。
權用經啓曰,行大司憲李光文,執義鄭琦和,掌令宋應龍·沈能恕,持平睦用錫·鄭義命牌不進,監察茶時之意,敢啓。傳曰,知道。
以執義鄭琦和,掌令宋應龍·沈能恕,持平睦用錫,鄭義命,司諫金樂壽,獻納趙在慶牌不進罷職傳旨,傳于權用經曰,只推。
吏曹典禮考講試所試官白東奎·吳夏哲,二所試官李綱峻·申大膺。
吏曹口傳政事,以金敬鎭爲童蒙敎官。
兵曹口傳政事,五衛將四單,房允·金禮鉉·田栽豐·申俊。
守陵官興寅君最應書啓,臣等逐日陵上奉審,安寧是白乎旀,本陵參奉申檍今月十七日遭母喪是白如乎,其代以臣自辟,幼學趙鎭常塡差爲白去乎,令該曹口傳擧行,以爲備員之地爲白只爲,緣由惶恐,敢啓。踏啓字。
李寅敎,以實錄廳摠裁官意啓曰,纂修堂上前已啓下,今方始役矣。各房堂上趙萬永·洪羲俊·金魯敬·徐俊輔·朴周壽·金學淳·金蘭淳·洪敬謨·李翊會·李光文·朴晦壽·徐憙淳·李嘉愚·李憲瑋·金弘根·朴永元·金邁淳竝減下,何如?傳曰,允。
又以實錄廳摠裁官意啓曰,本廳郞廳中吳致淳,金在根實病難强,李魯奎·金驪書俱在外,上來無期,竝姑減下,何如?傳曰,允。
又以成均館大司成意啓曰,本館入直久任郞廳外他郞不得入直,若有代員替直之事,則草記代直事,曾有定式矣。司成白東奎身病呈旬,直講權馦,典籍朴龍九俱以實錄郞廳進去,時無入直之員。以他郞官姑爲代直,何如?傳曰,允。
權用經以訓鍊都監·禁衛營·御營廳言啓曰,東關王廟東西邊墻垣九間許頹圮處及東邊墻垣一間許缺落處,今已畢築之意,敢啓。傳曰,知道。
又以御營廳言啓曰,本廳字內肅靖門東邊第二城廊近處體城二間許頹圮處,今已畢築矣。把守軍兵依例撤罷,女墻仍爲始役之意,敢啓。傳曰,知道。
義禁府啓目,茂山前府使申命源原情云云。問目內辭緣,泛稱遲晩,所當請刑是白乎矣,曾經宣傳官勿爲請刑,載在大典通編,議處,何如?判付。啓,依允。
乙未九月二十一日辰時,上御熙政堂。生進謝恩入侍時,行都承旨徐憙淳,右承旨金胤根,左副承旨洪祐順,右副承旨李寅敎,同副承旨權用經,直閣李公翼,記事官金應均·李源庚,記注官金鳳梧·張鉉喆,以次進伏訖。上曰,史官分左右。憙淳曰,在前生進謝恩時,年七十以上,皆有優老殊異之典,故敢此提稟矣。命生進肅拜爲之。憙淳曰,後拜人竝使之入來後拜乎?上可之。贊儀唱四拜,生進行四拜禮訖。生進各五人,以次進前奏職姓名訖,皆退出。命招入年八十以上生員房允·金禮鉉,賜酒饌勸米飮後退出。命書傳敎曰,文忠公奉祀孫金敬鎭瓜近初仕作窠,口傳擬入。又命書傳敎曰,生員房允·金禮鉉·田栽豐·申俊竝五衛將作窠除授,口傳單付。仍命捧入五衛將肅單,使之殿庭肅拜後退出。命史官就座。仍命退,諸臣以次退出。
乙未九月二十一日午時,上御熙政堂。勸講入侍時,原任提學鄭元容,參贊官洪祐順,侍讀官洪在喆,記事官金應均,記注官金鳳梧·張鉉喆各持小學第四卷,以次進伏訖。上曰,史官分左右,上誦前受音訖。元容讀自歷玆以往,止良由是耳,仍讀奏釋義訖。上讀新受音十遍訖,命陳文義。元容曰,此章內知行二字,最宜留念,凡人讀書,求所以知也。古人嘉言善行,皆在簡冊,非讀書則無以知古之言與行,而雖知之,不能行焉,則知之何益哉?先儒云,未讀書時這般人,讀書後只是這般人,則雖讀與不讀,同耳。近日臨講之際,雖字句之已熟者,每多差讀,專由於心不在書之致,如是則雖讀而亦無以知,何論行乎?伏願加念焉。上曰,玉堂陳之。在喆曰,此章別無敷陳之義,而此有讀書二字,最宜體念焉。苟知書不可不讀也,則知之而又能行之,然後是可謂眞知矣。非讀書則無以知古人之言行事蹟,而旣知之後,行之爲貴,伏願先從讀書上,益懋聖工焉。上曰,參贊官陳之。祐順曰,閣臣·儒臣所奏切實,臣無容更陳者矣。上掩卷。元容又奏曰,今日朝霧甚矣。開講有待霧卷之敎,臣等相與欣悅矣。聖學雖不可不勤,保嗇聖躬,尤有先焉。古之聖后聖人,皆於保嗇攝養之方,不可少忽。讀鄕黨篇,則可知聖人之一動一靜之必愼必勤矣。凡保養之道,在於衣服之適其寒煖,飮食之節其飢飽,而外至之氣,如風霧冷濕,不宜觸冒。此後如値日候不調之時,則開講差退時刻,務合節宣之道好矣。上命史官就座。仍命退,諸臣以次退出。
上在昌德宮。停常參·經筵。
自開東至辰時,有霧氣。
初昏,天市東垣第二星傍所見彗星。形痕距極與昨無異,一更西沈。
權用經啓曰,行大司憲李光文,掌令沈能恕,持平睦用錫未肅拜,執義鄭琦和,掌令宋應龍,持平鄭義命呈辭,監察茶時之意,敢啓。傳曰,知道。
安光直啓曰,右承旨金胤根今日不爲仕進,卽爲牌招,何如?傳曰,允。
傳于洪祐順曰,勸講入侍。
洪祐順啓曰,卽者漢城府官員來言,城隍發告祭及厲祭獻官,例以亞尹塡差,而左尹金炳朝,右尹鄭基一,俱有身病,不得進去云,竝卽牌招,何如?傳曰,允。
又啓曰,左尹金炳朝,右尹鄭基一牌不進推考傳旨,今方捧入,而城隍發告祭及厲祭獻官,當爲塡差,而如是違牌,事甚未安。竝更牌招,何如?傳曰,允。
傳于洪祐順曰,內醫提調許遞,前望單子入之。
內醫提調前望單子入之,朴周壽落點。
傳于洪祐順曰,奉審閣臣入侍。
以右承旨金胤根牌不進罷職傳旨,傳于洪祐順曰,只推。
吏曹口傳政事,仁陵參奉單趙鎭常。
安光直,以御營廳言啓曰,本廳哨官康在鈺身病甚重,勢難察任,改差,何如?傳曰,允。
乙未九月二十二日辰時,上御熙政堂。勸講入侍時,提學趙寅永,參贊官安光直,檢討官李明迪,記事官李源庚,記注官全國憲,記事官徐耆淳,各持小學第四卷,以次進伏訖。上曰,史官分左右,上誦前受音訖。寅永讀自又有讀數十卷書,止不如無學也,仍讀奏釋義訖。上讀新受音十遍訖,命陳文義。寅永曰,便自高大一句,最爲警人,蓋一或自高自大,餘不足論。況人君之尊,本處於至高至大之地乎?是以易云卑以自牧,詩言小心翼翼,皆以高大爲戒之辭也。伏願於此等旨意,深加體念焉。上曰,玉堂陳之。明迪曰,閣臣所奏高大二字之義,甚好矣。高大二字之上,又有一自字,此爲爲學之大患。夫學問高明則人必譽之,人譽之固善矣。若自譽自矜,則便不新奇矣。且自譽自矜,已有自滿自足底意。如是則豈可期將就之效乎?自字之義,亦願體念焉。上曰,參贊官陳之。光直曰,此章下段不如無學云者,最可警惕處也。學者所以求益,而求之不誠,有名無實,則初不如不講之爲愈也。書曰,惟學遜志,志益遜而學益進,志若不遜,則便自高大,無以見時敏之效矣。臣於講筵,數次登對,而竊覸殿下,一例淵默,音釋字義之間,無一問難。此豈不恥下問,誠心求助之意也?每於十遍讀訖,仍卽掩卷以爲草草了當而止。此則雖有講學之名,實無講學之益,不過爲文具而已。如此而安可望聖學之將進乎?伏願從今以後,每十遍讀訖,從容問難,雖已知之義,反復疑難,則聖德新而益新,聖學進而益進,深加體念,區區之望也。上掩卷。寅永曰,史官分左右之際,以房宇狹窄之故,每多苟且難容之患。且有日前右相所奏,此後則分左右置之似好。故敢此仰達矣。上曰,唯,命史官就座。仍命退,諸臣以次退出。
乙未九月二十二日申時,上御熙政堂。奉審閣臣入侍時,左副承旨洪祐順,記事官李源庚,記注官全國憲,記事官徐耆淳,原任待敎李憲瑋,以次進伏訖。上曰,史官分左右,閣臣進前。憲瑋進伏奏曰,臣承命馳詣華寧殿,殿內奉審則無頉,仍詣健陵,陵上奉審則無頉,碑閣丁字閣奉審則無頉,仍詣顯隆園,園上奉審則無頉,碑閣丁字閣奉審則無頉,還詣華寧殿,祭物祭器祭井看審則精潔,諸執事進排官摘奸則無頉,仍留監祭,則將事安寧矣。上曰,史官就座,命閣臣先退。仍命退,承史以次退出。
上在昌德宮。停常參·經筵。
初昏以後,雲氣掩翳,彗星所在,不得看候。
金胤根啓曰,明日常參·經筵,取稟。傳曰,停。
李寅敎啓曰,行大司憲李光文,掌令沈能恕,持平睦用錫未肅拜,執義鄭琦和,掌令宋應龍,持平鄭義命呈辭,監察茶時之意,敢啓。傳曰,知道。
安光直啓曰,同副承旨權用經,今日不爲仕進,卽爲牌招,何如?傳曰,允
傳于安光直曰,勸講入侍。
吏曹口傳政事,檢閱單申錫愚。
以同副承旨權用經牌不進罷職傳旨,傳于洪祐順曰,只推。
以京畿監司金道喜狀啓,加平郡守閔靖顯遭母喪事,傳于洪祐順曰,令該曹口傳差出,催促下送。
金胤根,以都摠府言啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
又以都摠府言啓曰,副摠管李存敬,以禁衛中軍本營諸將官射會監試事,南別營晝仕出去之意,敢啓。傳曰,知道。
又以訓鍊都監言啓曰,本局把摠林亨壽,身病甚重,勢難察任,改差,何如?傳曰,允。
又以訓鍊都監言啓曰,本局分授都城仁王山南邊第三城廊近處體城七間許頹圮處,今已畢築,女墻仍爲始役,把守將卒撤罷之意,敢啓。傳曰,知道。
又以御營廳言啓曰,今秋等中旬賞試才時,騎芻鳥銃沒技人,依例別單書入之意,敢啓。傳曰,知道。
又以御營廳言啓曰,本廳中旬賞試才時,大旗手登科者爲五名,而一色中五卒登科,該次知將校加資,曾有已例矣。大旗手次知敎鍊官折衝金兌重,當照例加資,而事係恩典,不敢擅便,令該曹考例稟處,何如?傳曰,允。
乙未九月二十三日辰時,上御熙政堂。勸講入侍時,二提學徐有榘,參贊官金胤根,檢討官李㙽,記事官金應均,記注官金鳳梧,記事官徐耆淳,各持小學第四卷,以次進伏訖。上開卷誦前受音訖,有榘讀自伊川先生,止其不差矣,仍讀奏釋義訖,上讀新受音十遍訖,命陳文義。有榘曰,前受音中顔氏家訓諸段,旣盛言讀書學問之工效,而此段則又言讀書次第,使學者循序漸進也。三代盛時,敎人之法,人生八歲,卽入小學,敎之以事親敬長之道,誦詩舞勺之法,學旣小成,然後始入大學,敎之以窮理正心修己治人之道,後世學校寢廢,朱子集古人嘉言善行之有益於初學者,編作小學一書,卽以補三代小學之敎也。小學進講,今將垂畢矣。小學畢講後,當繼講大學·論·孟,而先從小學一部,通透貫徹,然後始可於大學進講時,無扞格不勝之歎矣。凡講學云者,卽討論旨意之謂耳,非可以一時誦讀而謂之講讀也。近來講筵,淵默太過,發難討論之敎,未曾承聞,如是而何以致日就月將之美乎?好問則裕,伏望深留聖意焉。上曰,玉堂陳之。㙽曰,大學不過是小學之成功者也,小學已自是大學之坏樸了也。大學·小學,相爲表裏,固不可闕一,而今殿下小學講讀,已至嘉言之末,則大學卽是次第應講者,而昔朱子之進講大學也。每以誠意正心爲主,輒曰平生所得,惟此四字,今日進講之要語,又無過於是矣。誠正二字,雖大學之文,而此已在小學文字上,如張思叔座右銘,顔氏家訓,皆欲審其幾而不失其正者也。卽此講筵而言之,文義陳奏之際,深留聖意而毋忽,則此便是誠正之一端也,懋哉懋哉。上曰,參贊官陳之。胤根曰,閣臣儒臣所奏切實,臣無容更陳者矣。上掩卷,耆淳進前奏曰,翰林召試被選人間月付職,古規卽然,而若値左右史不備之時,筵稟後不待月限,循次連付,亦多已例。且科時殿座,隔在數日,左右史不可不備,當次人申錫愚,令該曹口傳單付,牌招入直,何如?上曰,依爲之。出擧條耆淳曰,時政記纂修事緊,翰林當次人申錫愚,使之署前行公,何如?上曰,依爲之。出擧條上命退,諸臣以次退出。
上在昌德宮。停常參·經筵。
初昏,天際游氣掩翳,彗星形痕熹微,難以的測。
金胤根啓曰,明日常參·經筵,取稟。傳曰,停。
權用經啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
傳于洪祐順曰,勸講入侍。
吏曹口傳政事,以南勉中爲加平郡守。
掌令沈能恕啓曰,臣之言議風采,本不近似於淸朝耳目之任,而掌憲除旨,忽下於千萬夢寐之外。義切叨謝,雖不敢不冒沒出膺,而臣於合啓中,有私義之不可聯參者,在前如臣處義,輒蒙體諒,今臣處地,亦無異同,何可晏然於臺次乎?請命遞斥臣職。答曰,依啓。
以執義鄭琦和,掌令宋應龍,持平睦用錫·鄭義命,司諫金樂壽,獻納趙在慶牌不進罷職傳旨,傳于權用經曰,只推。
權用經啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
李寅敎,以禮曹言啓曰,卽接興陽幼學宋榰所志,則以爲,族第櫓嫡妾俱無子,以其同姓四寸兄桓第二子陽和,欲爲繼後,兩家相議完定,而未及禮斜,桓夫妻俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長宋榰所訴旣如此,依定式宋桓第二子陽和,立爲宋櫓之後,何如?傳曰,允。
義禁府啓目,粘連啓下是白有亦,向前申命源亦,乙酉之査發逋案報營者,可免掩逋之目,丙戌之未及勘糴遞歸者,亦無虛勘之跡是白乎矣,藉曰査逋,而未捧之罪自在,雖未勘糴,而新逋之出未察,則何可謂之區別報營到底査櫛乎?此與已勘諸倅,不無事情之煞有分數,觀於道啓論列,難以發明,而有所曲貰,以此照律,何如?判付。啓,依允。
修撰金龍洛疏曰,伏以,臣以嶺嶠賤品,畎畝疎蹤,學未通方,才不供世,而僥倖一第猥玷朝籍,亦已數十年矣。蟄伏田廬,歌詠聖澤,唯以服穡養親爲事,一切榮塗,夢想不到,千萬不自意,我聖上嗣服之礿,特謂臣以先裔,授臣以瀛銜,旋有實錄記注之役,臣於是乎含榮怵義,不敢晏然在家,蹶赴命,又於旅舍淹伏之中,叨蒙新除,華誥聯翩,臣是何人,獲此異數於聖明之世也?噫,玉署之銜,地居深嚴,責重論思,雖先輩名碩之邃學雅望,莫不逡巡而却步,何況如臣之蒙陋淟劣,生長遐鄕者,所可擬議也哉?適當我殿下鎭日臨筵,終始典學,緝熙光明,聖工日就,大少中外,莫不歡欣蹈舞,臣不量微陋,唯以昵近淸光爲大幸,出入於鑾坡之直,周旋於香案之列,橫經尺天,躬聆玉音,恩榮所曁,大寵若驚,而擧止之顚錯,體例之疎闇,臣固自知,聖度天大,曲賜寬假,臣尤不覺感淚之被面也,臣之分願,於斯至矣。夫何敢更有所陳乞於君父之前,自速無嚴之罪,而第念,臣有區區切至之懇,若不一暴於聽卑之天,則是臣自阻於仁覆之化也。玆敢不避猥越,冒瀆崇嚴,惟聖明哀憐而垂察焉。臣父臣年今六十一歲,臣母之齡,又加六歲,而疾病沈淹,長在床褥,藥餌調補,小不如意,則日就銷鑠,無以收拾,而臣家本貧寒,性又迂拙,治農謀生,力不從心,菽水常患難繼,蔘苓何以及用乎?崦嵫餘景,子職全虧,苟使臣享他日萬鍾之祿,豈若今日效一味之供乎?且念臣父之回甲將屆,若及是時,捧毛檄將潘輿,則此非但臣之洗腆之具,少效人子之私情,鄕黨宗族之艷榮被光,與天無極。臣亦當於宣力之餘,甘旨刀圭,得盡調治之道,則從此臣父母之餘年,卽殿下之攸賜也。臣慕古人陳情之義,頌聖人孝理之化,冒貢私懇,仰煩黈纊。伏乞天地父母,特垂鑑諒,畀臣一小縣,俾伸專城之願,則臣之生生世世,隕結感祝,庶爲不報之報,臣無任云云。省疏具悉。疏辭下該曹稟處。
乙未九月二十四日辰時,上御熙政堂。勸講入侍時,原任提學鄭元容,參贊官李寅敎,檢討官金龍洛,記事官李源庚·徐耆淳·申錫愚,各持小學第四卷,以次進伏訖。上誦前受音訖,元容讀自凡看語·孟,止儘多也,仍奏釋義訖。上讀新受音十遍訖,命陳文義。元容曰,語·孟二書,卽記載聖人日用常行之言語動靜及與門弟子問答之事也。萬理萬事,無不包該,蓋聖門群弟,亦豈人人皆賢哲乎?但不自信已而篤信其師,有疑輒問,信守篤行,此所以過人也。今其書尙在,若使臨讀之際,如聖人在座,群弟列侍,而將群弟之問質,看作己問,將聖人之答訓,看作答已,則其於操存涵養之道,豈無工效乎?先儒以爲,讀二書,求聖人之用心,聖人之所以至聖人,句句而求之,盡讀而味之,中夜而思之,聖人之用意可見矣。何獨於讀二書時爲然?小學亦切近修身之書也。雖以此章內一聖字言之,殿下體念此字,以聖自期,則推此擴充,自至於聖人矣。上曰,玉堂陳之。龍洛曰,熟讀玩味四字,最爲今日講學之緊要語。大抵讀書之法,要令精熟,反復玩味而後,可以有得於心,而其應不窮矣。非但看語·孟時爲然,小學一部,字字句句,無非聖學切實之言。伏願殿下,時時誦習,尋思推究,則日用常行之事,皆不外乎是,而體驗之道,惟在熟讀玩味上矣。懋哉念哉。上曰,參贊官陳之。寅敎曰,閣臣儒臣所奏切實無餘,而此章切己二字,最爲要緊。蓋讀書問學之工,在於留神明目,躬行心得,而就以聖學言之,於小學一部,諸賢之嘉言善行,卽語·孟二書,聖人之言語動靜也。於是乎沈潛玩味,日知其所未知,法而行之,無或間斷,則隔千載之聖賢,若將朝暮遇,而親承敎誨,薰陶德性,所謂今人與居古人與稽也。此是切己之實學,伏願於斯,益加體念焉。上掩卷。仍命退,諸臣以次退出。
上在昌德宮。停常參·經筵。
初昏,天氣淸朗,彗星所在,十分詳察,則微見於天際,而形痕比前尤減。
藥房都提調朴宗薰,副提調徐憙淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿,口傳問安。答曰,知道。
金胤根啓曰,明日常參·經筵,取稟。傳曰,停。
李寅敎啓曰,行大司憲李光文,掌令宋應龍,持平睦用錫·鄭義命牌不進,執義鄭琦和陳疏,掌令一員未差,監察茶時之意,敢啓。傳曰,知道。
又啓曰,卽者執義鄭琦和,以其親病,投章徑歸,原疏纔已捧入矣。所當直捧遞差傳旨及禁推傳旨,而此與無端下鄕有異,從重推考,何如?傳曰,允。
傳于洪祐順曰,勸講入侍。
傳于李寅敎曰,大臣·備局堂上引見。
大王大妃殿傳于李寅敎曰,領敦寧子壻中初仕承傳人,雖未年滿,勿拘調用事,分付該曹。
李寅敎啓曰,禁衛大將李鐵求以武二所試官,明日慕華館出去矣。所佩命召,兼帶左邊捕盜大將命召及大將牌·傳令牌,何以爲之?敢稟。傳曰,仍牌往來。
兵曹,武試一所副試官李源祖,參試官鄭宅善,二所副試官金魯甲,參試官李奎燦,三所副試官李存敬,參試官趙羲元。
金胤根,以實錄廳摠裁官意啓曰,本廳堂上李止淵見帶判義禁矣。纂修方張,職務相妨,金吾之任,今姑許遞,何如?傳曰,允。
傳于李寅敎曰,判義禁有闕之代,前望單子入之。
判義禁前望單子入之,金魯敬落點。
以司諫金樂壽,獻納趙在慶,掌令宋應龍,持平睦用錫·鄭義命牌不進罷職傳旨,傳于李寅敎曰,只推。
以江原監司韓益相狀啓,寧越府使趙琮鎭宿病沈重,連呈辭狀,不得已罷黜事,傳于金胤根曰,令該曹口傳,各別擇差,不多日內下送。
吏曹口傳政事,以韓鎭㦿爲寧越府使。
李寅敎,以備邊司言啓曰,頃因黃海監司徐萬淳狀啓,軍布代錢之請,詳細較量,酌定分數後,更爲啓聞之意,草記行會矣。卽見該監司狀啓,則復陳綿農慘歉之狀,仍請訓局砲保尤甚海州等十六邑三分二,之次長連等七邑折半代錢,各軍門·各衙門軍身布,毋論兩等邑,竝純錢代捧事,令廟堂稟旨,分付矣。本道綿農,果係慘歉,軍需所重,雖不容不顧,而民情之艱棘,尤所當念,道啓之分等陳請,必有酌量而然。海州等十六邑訓局砲保,許令三分一代錢,長連等七邑四分一代錢,各營軍布,尤甚·之次邑,竝折半代錢,各司身布,毋論兩等邑,竝許純錢代捧,以爲災民紓力之地,何如?傳曰,允。
又以備邊司言啓曰,卽見全羅監司金興根狀啓,則備陳綿農慘歉之狀,仍請訓局砲保三分二錢捧,兵曹及各軍門·各衙門番布竝純錢代捧事,令廟堂稟旨,分付矣。本道綿農,雖曰全歉,一省之內,亦必有優劣淺深之差殊,則不爲區別,混請代錢,有非核實之政。原狀啓,所當依日前他道例,還爲下送,使之消詳査櫛,更爲登聞,而道里比他稍遠,期限亦已迫近,往復擧行之際,恐不免有後時之弊。令道臣更爲十分酌量,就綿歉最甚諸邑,所納砲保三分一,其外則四分一代錢,各營軍布,竝許折半代錢,各司番布,全數代錢,而一邊擧行後,列邑分等詳細列錄,趁速狀聞之意,分付,何如?傳曰,允。
又以摠戎廳言啓曰,今此本廳中旬時,將官·將校·軍兵等賞試才別單及鳥銃沒技人別單書入之意,敢啓。傳曰,知道。
又以義禁府言啓曰,今此儒武試取時,本府都事皆爲赴擧,只有武都事一員,而本府入直,當直入直,公事回公都事及武一二三所禁亂都事,弘化門·通化門·月覲門·集春門·靑陽門·明光門禁亂都事,無以推移,假都事十一員,令該曹口傳差出,以爲分排擧行之地,何如?傳曰,允。
吏曹啓目,粘連啓下是白有亦,觀此弘文館修撰金龍洛上疏,則以爲,臣父年今六十一歲,臣母之齡,又加六歲,疾病沈淹,長在床褥,藥餌調補,小不如意,則日就銷鑠,無以收拾,而臣家素貧,性又迂拙,治農謀生,力不從心,菽水常患難繼,蔘苓何以及用,苟使臣享他日萬鍾之祿,豈若今日效一味之供乎?且念臣父之回甲將屆,若及是時,捧毛檄將潘輿,則此非但臣之洗淟之具,少效人子之私情,鄕黨宗族之艶榮被光,與天無極。伏乞特垂鑑諒,畀臣一小縣,俾伸專城之願亦爲白有臥乎所,金龍洛之家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣出補外邑,事體不輕,不敢擅便,上裁,何如?判付。啓,依回啓施行爲良如敎。
義禁府照目,粘連茂山前府使申命源矣本府議啓內,乙酉之査發逋案報營者,可免掩逋之目,丙戌之未及勘糴遞歸者,亦無虛勘之跡是白乎矣,藉曰査逋,而未捧之罪自在,雖未勘糴,而新逋之出未察,則何可謂之區別報營,到底査櫛乎?此與已勘諸倅,不無事情之煞有分數,觀於道啓論列,難以發明,而有所曲恕,以此照律,罪杖八十收贖,告身盡行追奪,徒二年定配,私罪,奉敎依允爲旀,功減一等爲良如敎。
敦寧都正趙鶴年疏曰,伏以,臣伏奉除旨,以臣爲敦寧府都正者,臣誠惶感,雖不得不冒沒出肅,而臣本無敦寧,揆以格例,自在應遞,玆敢冒入文字,仰瀆崇嚴。伏乞聖明,俯垂鑑諒,亟命選部,照例遞改,俾存公格,以安私分焉,臣無任云云。省疏具悉。疏辭下該曹稟處。
執義鄭琦和疏曰,伏以,臣本生父居在京畿安城地,年今七十三歲矣。居常癃病,長委床玆,而臣適叨臺銜,又以史局書役之時急,未暇往省,今接鄕信,臣父病情,近以時候之乖宜,一倍添越,促臣歸視,臣情當往護,義難虛縻,玆敢忙陳短章,徑尋鄕路。伏乞聖慈,俯垂鑑諒,亟遞臣所帶之職,仍治臣擅行之罪,以肅朝綱焉,臣無任云云。省疏具悉。爾其勿辭往護。
乙未九月二十五日辰時,上御熙政堂。勸講入侍時,左議政洪奭周,二提學徐有榘,參贊官洪祐順,侍讀官李㙽,記事官金應均,記事官徐耆淳·申錫愚,各持小學第四卷,以次進伏訖。上開卷誦前受音訖,有榘讀自讀論語者,止成甚生氣質,仍讀奏釋義訖,上讀新受音十遍訖,命陳文義。有榘曰,顔氏家訓以下,皆讀書學問之法,而此段所言,最爲親切,宋儒呂祖謙,少時氣性褊急,或遇不如意事,往往打破家伏,一自讀論語以後,便能一變至道,學術高明,今所傳近思錄,亦與朱子,講磨義例而成書,與小學相爲表裏,以嘉惠後學,讀書學問之能變化氣質,此其著見之效也。然讀書不可以口耳誦讀爲也。必須體貼身心,理會旨意,然後始有資益,雖以今日新授音言之,字字理會,句句體認,便如對伊川親聆格言者然,則其效益豈淺鮮哉?伏願深留聖意焉。上曰,玉堂陳之。㙽曰,讀書時問答處體認,不但論語爲然,雖以小學言之,許多言行,竝作今日事看,則此爲噄緊工夫,玩味之云,尤有味,大抵看字,且玩且味,則其味深長,至於滋味漸生之境矣。伏乞深味此玩味二字焉。上曰,參贊官陳之。祐順曰,閣臣儒臣所奏切實,臣無容更陳者矣。上曰,大臣陳之。奭周曰,前受音中切己二字,果明白領會耶?上曰,切己二字,果是何意也?奭周曰,着緊者謂之切,親近者謂之切,切己云者,謂其親切緊着於身也。殿下進講小學,已至四卷,其中何句果有切近體驗於聖躬者乎?聖賢言語,固當句句作切己看,而若拈其目下受用之最切者,則敬身篇所載九容九思是也。九容之中,目容端手容恭尤爲着緊,仰覩講讀之時,或不免左右游目,摩挲他物,以致聖心之不專於書卷,而玉音時有間斷,句讀亦或差誤,得無有違於九容之義乎?欲救此弊,則今日自口中玩味與涵養二語,又是切要之義也。玩味之義,儒臣纔亦仰奏,而味之一字,本屬飮食,似不襯着於書卷,況初學讀書,苦澁易厭,豈有滋味之可言,而苟能讀之又讀,久而不已,則生者漸熟,苦者漸甘,其中之味,不啻如芻豢之悅口矣。美味之在口,惟恐其不得飽,讀書之味,若果至此,則又豈暇念及於他,而有停輟間斷之患乎?若其所以致此滋味者,則又專在於涵之一字,涵者,浸水之謂也。急流驟灌,非涵也,暫漬旋乾,非涵也,必也從容潛泳,以漸透徹而後,方可謂之涵,而以讀書言之,則乍作乍輟,非涵也,忙迫促急,非涵也,口讀心惟,勿亟勿遲,沈潛玩頤,久漸貫通,乃所謂涵也。如是則自當有味,旣得其味則欲罷不能,此心常在於書上,目不期端而自端,手不期恭而自恭,其效之親切於聖躬,孰有要於此者乎?讀書若不求切己,而只作一場話說而止,則雖讀盡萬卷,亦將爲無益之歸矣,竊願深加體念焉。上掩卷。仍命退,諸臣以次退出。
乙未九月二十五日辰時,上御熙政堂。大王大妃殿垂簾,藥房入診,大臣·備局堂上引見入侍時,都提調朴宗薰,副提調徐憙淳,記事官金應均,記事官徐耆淳·申錫愚,直閣李公翼,右副承旨李寅敎,記事官李源庚,事變假注書方啓霙,左議政洪奭周,兼禮曹判書金逌根,行戶曹判書李止淵,吏曹判書金學淳,刑曹判書權敦仁,行大護軍金箕殷·鄭元容,知中樞府事申在植,行護軍李鐵求,行訓鍊院都正柳相弼,校理李㙽以次進伏。醫官金漢雋·金珪·朴奎亮,進伏楹外訖。上曰,史官分左右。宗薰等進前奏曰,數日稍寒,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。宗薰曰,醫官待令,使之入診乎?上曰,唯。漢雋等以次診候訖,退伏奏曰,脈候左右三部調均矣。大王大妃殿敎曰,醫官先退,次對爲之。漢雋等退出,奭周曰,前正言金權疏批,有令廟堂爛商矯救之方,行會於八路之敎矣。取見其疏,則備陳外邑軍丁之弊,以爲,今日諴小民之道,莫切於矯軍弊,而矯軍弊之道,莫先於革罷契坊,契坊之名,皆是吏隷之所弄,而自鄕監至於奴令,任其占據,巨里富戶,盡入其中,除了契坊,則摠是孤邨殘落,許多軍丁,無以分排。故以無謂有,役上加役,族侵村擾,在在皆然。抄丁之時,嬰孩塡塞於官門,出番之際,老羸流散於四方,愁結窮蔀,冤足干和,矧今癘疫之餘,其弊之漸痼,不言可想。今若革罷契坊,盡充軍額,則束伍有精銳之實,老弱免重役之苦,而且可使徵布之白骨,蹈舞於重壤爲辭矣。今日民生切骨之冤,實莫如軍丁一款,閒遊丁壯之稍能謀生者,率皆巧借名色,脫漏行伍,而徵布納錢,太半是窮殘凍餒之喘,窮殘之不足,而徵之於㷀嫠之婦女,徵之於在褓之嬰孩,甚又徵之於已埋之枯骨,民不堪苦,逃散相繼,而旣簽之役,督責如舊,百家之村,僅餘十室,而一夫之身,疊應累役,況今歲輪行之沴,八路同熾,而偏戶死亡之類,太半是應役之軍丁,闕伍虛額,比前必倍,不及今大加變通,則其弊之所歸,將至無民而後已矣。苟究其所以至此,職由於閒丁漏役之多岐,而吏隷契坊,卽其一端,臺疏所陳,皆是實際語也。契坊之外,又有所謂保率名色,當其創設之初,尙有一定之額數,而猾胥則資以肥己,奸民則利其役歇,輾轉增加,殆無限極,此固奸竇之在所嚴杜者,外此諸般名色之僞托冒錄,溢額濫占,種種不一,難以歷擧,而最是班戶所居之邨里,尤爲逃避丁役之淵藪,或借名奴僕,或托號墓直,官胥里任,莫敢誰何?往往有擧一村累十百家之全數免役,而其害則盡歸於無告之殘氓,有民然後有國,有國然後士夫始可爲士夫,今日軍政之弊,旣將至於無民,而爲班戶者,猶且牽私怙勢,無難骪法,爲命吏者,又從以曲加容庇,此而不首先痛革,又將何以憚戢下吏,俾知法綱之可畏乎?弊到極處,不容坐視,一切汰定,固無他議,而曾於年前,或因大臣筵奏,或因繡衣條陳,發關嚴飭,非至一再,而伊後幾年,了無實效,今若又復如前,則秪益使朝廷,復歸於輕屑而已。曾何足爲小民絲毫之補哉?區區之愚,竊以爲,宜行會諸道,知委列邑,俾將右項諸條,竝皆次第査櫛,移充軍伍,期無一名疊役,而以其汰定塡補之實數,自各邑修報監營,自監營轉報籌司,以爲憑考之資,或有不勤擧行,虛文瞞報,而現露於日後摘奸之時者,該守令嚴加懲勘,不察之道臣,亦爲別樣論責之意,竝爲措辭嚴飭,何如?大王大妃殿答曰,所陳好矣,依爲之。若有名無實,則不如不爲,大臣及有司堂上,各別講究,俾有實效,可也。出擧條大王大妃殿仍敎曰,軍政之弊,果如所奏,則貧戶殘民,何以生活乎?奭周對曰,慈敎誠至當矣。前此大臣亦以軍政事,有所筵奏,行會諸道者,而終無矯捄之實,今番則謹當別般講究,期有實效矣。奭周曰,頃因忠淸監司金在三狀啓,軍布代錢之請,消詳區別,更爲登聞之意,草記行會矣。卽見該監司狀啓,則以爲,今年綿農,全道均荒,實無優劣之可以差等,各邑軍布以木上納條,各營各衙門所納,自今年十月至明年九月,竝以純錢代納,訓局砲保三分二代錢,舒川等七邑以苧上納條,亦許限明秋以錢代納事,請令廟堂稟旨,分付矣。湖西綿農之通一路全歉,誠有如道臣所陳,則其在一視之義,有難强令區別,而京營所捧,係是軍卒支放之需,全然缺乏,亦所當念,訓局砲保三分一,禁御兩營折半,許令代錢,各衙門所納及以苧上納者,竝依狀請純錢代納,以爲少紓民力之地,何如?大王大妃殿答曰,依爲之。出擧條奭周曰,卽見江華留守金邁淳所報,則本營各樣公用,專仰儲置庫,而不恒策應,無歲無之。積累加下,已近千緡,今年浮石浮礴兩大役,皆自該庫專當,而今夏潦溢之後,祠院廨廒城池堰閘,壞漏潰裂,百無一全。其中眞殿聖廟修改物力,又是該庫之專管,通計今年,不恒上下,將至五千緡,目今措手,勢同弩末,來頭之憂,誠不知至於何境。本營大役之時,貸用戶庫銀木生殖還本,其例甚多,而戶東庫木,貿置年久,間多腐傷,又經今番潦濕,若復仍舊積置,將不免爲無用之歸,迨此改色,實合便宜,而目今木直,十分騰踊,境內貧民,憂在授衣,以此木計戶分給,從市直收捧,全付儲庫,以報前後加下之需,存剩生殖,不過三四年,足以貿木還充,以公以私,實爲兩便,戶東庫木五十二同,特許改色之意,啓稟變通爲辭矣。帑貨所重,與他有別,況木邊儲留無多,尤不當容易許貸,而本府以保障重地,儲庫需用,亦係不輕,有難一任其蕩敗無餘,目下事勢,誠不容無別般矯捄之策,而窮民之當寒挾纊,庫儲之化腐爲新,亦可謂一擧兩得。且其措劃區處,具有分數,準舊還充,庶可以不至多年,特許依狀請貸用,恐爲合宜,第其全數傾庫,亦涉難愼,令守臣參量事勢,稍存餘儲之意,竝爲分付,何如?大王大妃殿答曰,依爲之。出擧條大王大妃殿仍敎曰,若依此爲之,則公私似無妨矣。奭周對曰,以此推移,事甚便宜,而亦不可不趁卽還報,使之不多年內充數還報之意,當爲申飭矣。奭周曰,今番鄕試,參榜儒生之以不入籍冒赴,而現露科罪者爲二人矣。冒赴之罪,在法典爲三年停擧,今番該曹之勘斷,亦用此律,而徐漢祿一人,獨以其有可疑之跡,至於充軍,其所謂可疑之跡,亦只在於冒赴一款,則同罪異勘,未免斑駁,充軍分揀,以停擧一體施行,何如?大王大妃殿答曰,依爲之。出擧條奭周曰,各道試官之犯科與失誤者隨現論勘之意,已有先甲之飭矣。關西·淸北大小科初試場屋,俱聞有雜亂之弊,而以遠外耳剽之說,姑難遽爾勘斷,令道臣詳査實狀,以爲登聞後稟處之地,何如?大王大妃殿答曰,以科弊前後申飭何如,而又有如此之事,殊用寒心,予實無對朝臣之顔,令道臣査聞後嚴處,而道啓若爽實,則當先自道臣嚴處矣。以此分付,可也。出擧條奭周曰,行大護軍趙寅永,備局堂上還差,有司與貢市之任,亦令依前仍察,何如?大王大妃殿答曰,依爲之。出擧條大王大妃殿敎曰,補土堂上下去時,沿路廚傳竝減之,各自持飯,往來之意,分付,可也。又敎曰,聞領敦寧爲戶判時,昌德宮畢役後,有子壻弟姪中初仕調用之賞典矣。當受賞典者有誰乎?宗薰曰,聞有其女壻,而姑未年滿,故該曹不得擧行云。自上有特敎,然後,似可擧行矣。大王大妃殿敎曰,領敦寧子壻中初仕承傳人,雖未年滿,勿拘調用事,分付該曹。出傳敎大王大妃殿敎曰,大臣就座,諸宰奏事。逌根等曰,無奏事矣。寅敎曰,玉堂所懷奏之。㙽進前奏曰,前旣旱潦極備,穡事告歉,近又彗孛示警,人心騷繹,此誠民國危急之秋也。向者大臣·臺臣·儒臣筵奏,非不切實矣。我慈聖殿下責躬之敎,恤民之政,至誠惻怛,有足以感動神明,而上天之怒,尙未盡收者,何也?臣第以目下最病於民國者言之,不能崇節儉一也,不能明賞罰一也。節儉之不崇焉,民財竭矣,賞罰之不明焉,國綱頹矣。財竭則民心無恒,綱頹則民志無畏,無恒心而無畏志,則國何以爲政,天何以底豫乎?此政是君臣上下一心交勉,冀有以上答天心,下慰民情,常常憧憧,如救焚拯溺之時,而竊見今日朝廷,幾皆伈泄媕婀,殆若無一事之可言可捄者,只以緘默爲能事,因循爲一套,互相告誡,滔滔成俗,夫豈無當官盡職之意者,而或謂之不緊,或謂之古談,畢竟同歸於袖手囚舌而後已,如是而尙何望其民情服而天心豫乎?伏願殿下,穆然深思,惕然自警,勿以沖年而自恕,勿以閒暇而少忽,奮發聖慮,策勵群工,欲崇節儉則先自宮禁,欲明賞罰則毋間疎昵,以之上行而下效,則轉災爲祥,回危爲安之一大機會,其不在是歟?懋哉懋哉。上曰,所陳好矣,當體念矣。出擧條寅敎曰,今日賓對,兩司無一人進參,事甚未安。違牌諸臺,竝推考,何如?大王大妃殿答曰,依爲之。出擧條奭周曰,湖西軍布分數代錢事,纔已筵奏蒙允矣。前此海西·湖南軍布代錢之啓,業已以草記稟處,至於蒙允,而此係軍卒支放之需,亦不可全缺,木邊各營軍布,竝依湖西例,折半代錢恐好,而不必別出擧條,當以前下草記,改付標以入矣。大王大妃殿答曰,依此爲之。大王大妃殿命大臣以下先退,又命史官就座。仍命退,承史以次退出。
上在昌德宮。停常參·經筵。
初昏,天際游氣掩翳,彗星所在,不得看候。
金胤根啓曰,明日常參·經筵,取稟。傳曰,停。
洪祐順,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
又啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
金胤根啓曰,同副承旨權用經,今日不爲仕進,卽爲牌招,何如?傳曰,允。
傳于金胤根曰,勸講入侍。
傳于金胤根曰,孝成殿朔祭,以攝行磨鍊。
金胤根啓曰,吏曹郞廳來言,臺諫有闕,政事,取稟。傳曰,政官牌招開政。
獻納趙在慶啓曰,臣姿性庸陋,言議巽軟,本不合於淸朝耳目之任,而納言特除,忽下於病伏㱡㱡之中,庚牌屢臨,荐違是懼,雖不得不力疾出肅,而臣於合啓中,有區區私義之不容隨參者,曾叨是職,輒蒙體諒,今臣處義,與前無異,請命遞斥臣職。答曰,依啓。
持平睦用錫啓曰,臣言議風采,本不合於淸朝耳目之任,而柏府除旨,忽下於適在鄕廬之際,召牌荐降,臣感激殊恩,雖不敢不冒沒出膺,而第臣於府啓中,有私義之不可聯參者,在前如臣情地者,以此引避,輒蒙體諒,今臣處義,亦無異同,何敢晏然於臺次乎?請命遞斥臣職。答曰,依啓。
金胤根,以吏批言啓曰,新除授寧越都護府使韓鎭㦿戶奴呈狀內,矣上典素患痰癖之症,當寒添劇,萬無起動遠赴之望,卽速入啓遞改云。其身病旣如是沈重,則有難强令赴任,罷黜,何如?傳曰,允。
吏批,判書金學淳進,參判朴齊聞,參議沈宜臣牌不進,右副承旨李寅敎進。以林基洙爲掌令,金在田爲獻納,李羲肇爲禮曹參判,趙錫龜爲敦寧都正,申在植爲知經筵,朴齊聞爲同義禁,徐憙淳爲同春秋,李景燁爲溫陵令,朴思彙爲校檢,鄭基默爲獻陵直長,沈煥永爲鳳山郡守,金大淵爲唐津縣監。
兵批,判書徐有榘進,參判申緯病,參議申在獻入直,參知李竣祜病,左副承旨洪祐順進。以洪羲俊·趙寅永·鄭元容爲知事,李行潤爲右捕從,趙秉七爲部將,同知單李光秀,僉知三單房允·田載豐·金禮鉉,護軍洪穉圭,副護軍趙鶴年,副司直沈能恕·趙在慶,副司勇李敏翼,前虞候南衡老,前守門將李萬應以上今加折衝加資事,承傳。
吏批,再政。柳宜貞爲持平,崔璜爲景慕宮令,徐有璿爲南部令,李秉夏爲司饔奉事,權偌爲寧越府使,知春秋單徐憙淳,西學訓導單李晉燁。
兵批,再政。許燮爲都摠經歷,僉知單申俊,副護軍南衡老·李萬應,副司直睦用錫以上竝單付。
以同副承旨權用經牌不進罷職傳旨,傳于金胤根曰,只推。
以吏曹參議沈宜臣牌不進罷職傳旨,傳于金胤根曰,只推。
以掌令宋應龍,持平鄭義命,司諫金樂壽牌不進罷職傳旨,傳于洪祐順曰,只推。
金胤根,以孝成殿享官意啓曰,凡科場時參奉·忠義,例有赴擧之規,而今二十八日儒武試取敎是時,參奉洪羲人·洪秉大,忠義李濟商·李允榮·尹榮翼·朴基喆,皆爲赴擧矣。參奉代假官一員,忠義代假官二員,令該曹該府依例差出,以爲致齋代直之地,何如?傳曰,允
又以禮曹言啓曰,卽接南部幼學李得正所志,則以爲,族曾孫公圭,嫡妾俱無子,以其同姓八寸兄興圭第一子聖錫,欲爲繼後,兩家同議完定,而未及禮斜,興圭夫妻俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長李得正所訴旣如此,依定式李興圭第一子聖錫,立爲李公圭之後,何如?傳曰,允。
洪祐順,以備邊司言啓曰,卽見江原監司韓〈益相〉狀啓,則以爲,本道貢蔘餘數之一竝作貢,實是曠前之惠澤,而秋臘兩等蔘七斤零之合封於十月者,今旣準數貿待,今年則依前以本色封進,自明年永爲作貢事,請令廟堂,稟處矣。東蔘之一竝作貢,實出於爲東民永祛痼瘼之德意,其所對揚,不容少緩,而至於今年秋臘等貢蔘,則業已準數備待,更無所關於民弊。且況封進期限,在於來朔,到今作貢,尤非可論,依狀請以本色封進之意,分付,何如?傳曰,允。
又以備邊司言啓曰,北道先運襦衣作木三十八同零,去核木花二千一百五十八斤零,照數捧上,尺量稱量後,仍爲監封逢授於齎去禁軍處,沿路輸運及本道頒給時,各別惕念擧行,俾無尺寸斤兩從中閪失之弊事,別爲措辭關飭之意,敢啓。傳曰,知道。
又以義禁府言啓曰,時囚罪人申命源,杖八十徒二年定配照律公事,判付內依允,功減一等事,命下矣。申命源功減一等,杖七十收贖,告身盡行追奪,徒一年半,當爲定配所以入,而卽接其戶奴呈狀,則以其上典母年七十一,依法典許贖爲辭,取考法文,則大明律犯罪存留養親條,有曰父母老疾應侍家,無以次成丁者,若犯徒流,止杖一百,餘罪收贖云。申命源徒一年半定配,以其母年七十一無兄弟獨身,依法典收贖,告身盡行追奪,放送,何如?傳曰,允。
又以刑曹言啓曰,今九月二十五日藥房入診,大臣·備局堂上引見入侍時,左議政洪奭周所啓,今番鄕試參榜儒生之以不入籍冒赴,而現露科罪者爲二人矣。冒赴之罪,在法典爲三年停擧,今番該曹之勘斷,亦用此律,而徐漢祿一人,獨以其有可疑之跡,至於充軍,其所謂可疑之跡,亦只在於冒赴一款,則同罪異勘,未免斑駁,充軍分揀,以停擧一體施行,何如?大王大妃殿答曰,依爲之事命矣矣。黃海道長連縣充軍定配罪人徐漢祿,卽爲放送之意,分付道臣,何如?傳曰,允。
又以武一所試官意啓曰,臣所今日平明開場,擧子捧單數自天字至生字半字,合爲二千七十七人矣。先自柳葉箭試取,而元貫革外,加設六貫革之意,敢啓。傳曰,知道。
又以武二所試官意啓曰,臣所今日平明開場,擧子捧單數自天字至歲字半字,合爲一千三百九十七人矣。先自柳葉箭試取之意,敢啓。傳曰,知道。
又以武三所試官意啓曰,臣所今日平明開場,擧子捧單數自天字至果字半字,合爲二千八百十五人矣。先自柳葉箭試取,而元貫革外,加設六貫革之意,敢啓。傳曰,知道。
吏曹啓目,粘連啓下是白有亦,觀此敦寧府都正趙鶴年上疏,則以爲,臣本無敦寧,揆以格例,自在應遞。伏乞亟命選部,照例遞改亦爲白有臥乎所,旣無敦寧,則揆以公格,不可仍置,敦寧府都正趙鶴年,依例改差,何如?判付。啓,依允。
乙未九月二十六日辰時,上御熙政堂。勸講入侍時,提學趙寅永,參贊官金胤根,侍讀官洪在喆,記事官金應均,記事官徐耆淳·申錫愚,各持小學第四卷,以次進伏訖。上開卷誦前受音訖,寅永讀自橫渠先生,止又見得而別,仍讀奏釋義訖,上讀新受音十遍訖,命陳文義。寅永曰,此二章多有語錄,未易領會,而長得一格云者,卽學問長進之謂也。且如解一字音釋,則是一字之長進也,解一句訓義,則是一句之長進也。緝熙光明,豁然貫通,皆從積累中得之,苟不致意於字句音訓之間,則何從而有長進之效乎?伏願益加體念焉。上曰,玉堂陳之。在喆曰,中庸聖人傳授心法之書,與他書自別,所以有橫渠之訓,而朱子又曰,此是讀書之要法,不可但施於中庸也。凡學問之道,苟無理會之工,則直與不學等耳。字求字義,句求句義,一章之內,沈潛玩究,使上下意義,無不發明,然後始可有長格之效,而今我殿下,課日開講之際,未及理會處,則益懋理會之工,雖已理會處,發問於登筵諸臣,俾各敷陳,則發明處尤極發明,豈不盛哉?伏願體念焉。上曰,參贊官陳之。胤根曰,閣臣儒臣所奏儘皆精備,臣無容更贅,而第以字義言之,理會之理字,尤合理會,理之爲字,泛看則事理之理,物理之理皆是也,而若其得名之由則有之,木之紋謂之木理,肉之腠謂之肉理,此其易見者也。是以文字之語勢相聯,句法相照者,亦謂之理,試以此篇中論學處觀之,先論大學,次論語·孟,次及中庸,六經又爲其次,湊合諸說,鱗成一串者,卽其理也。如是見得,理乃不差,伏願留神焉。上掩卷。仍命退,諸臣以次退出。
上在昌德宮。停常參·經筵。
初昏,爲雲氣所蔽,彗星所在,不得看候。
金胤根啓曰,明日殿座相値,視事頉稟之意,敢啓。傳曰,知道。
安光直啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
徐憙淳啓曰,同副承旨權用經,今日不爲仕進,卽爲牌招,何如?傳曰,允。
金胤根啓曰,來初一日輪對日次,而救食齋戒相値,頉稟之意,敢啓。傳曰,知道。
傳于李寅敎曰,勸講入侍。
安光直啓曰,行大司憲李光文,掌令宋應龍·林基洙,持平鄭義命牌不進,執義鄭琦和,持平柳宜貞在外,監察茶時之意,敢啓。傳曰,知道。
以掌令宋應龍·林基洙,持平鄭義命,司諫金樂壽,獻納金在田牌不進罷職傳旨,傳于安光直曰,只推。
以同副承旨權用經牌不進罷職傳旨,傳于洪祐順曰,只推。
傳于金胤根曰,明日出宮門路,以協陽門爲之。
傳于金胤根曰,明日勸講停。
徐憙淳,以司饔院都提調·提調意啓曰,本院奉事鄭基默昨日政,移拜獻陵直長矣。明年燔造物力,旣已區處,則不可付之生手,本院直長中相換,以爲竣事之地,何如?傳曰,允。
李寅敎,以戶曹言啓曰,臣止淵與正郞臣洪鍾英,進詣慶熙宮差備內,啓下手本中有頉處及內各司有頉處,眼同看審,則不無間間修補處,而節候差晩,土功爲難,待明春漸次始役之意,敢啓。傳曰,知道。
又以戶曹言啓曰,文昭殿碑閣·蠶壇碑閣·追慕洞碑閣·淨業院·流霞亭·養正齋,依定式發遣本曹郞廳奉審,則姑無頉處之意,敢啓。傳曰,知道。
又以戶曹言啓曰,訓鍊院·慕華館,依定式發遣本曹郞廳摘奸,則姑無頉處之意,敢啓。傳曰,知道。
金胤根,以禮曹言啓曰,卽接宗廟署所報,則明日儒生試取時,本署官員,俱爲觀光云矣。依定式以本曹佐郞卓宗述,假官差送,以爲代直後赴試之地,何如?傳曰,允。
又以禮曹言啓曰,卽接永禧殿官員,景慕宮官員所報,則明日儒生試取時,本殿·本宮官員,俱爲觀光云矣。依定式假官各一員,令該曹以成均館官員口傳啓下,以爲代直後赴試之地,何如?傳曰,允。
又以禮曹言啓曰,卽接孝和殿參奉所報,則明日儒生試取時,本殿兩官,俱爲觀光云矣。假官一員,令該曹口傳啓下,以爲代直後赴試之地,何如?傳曰,允。
安光直,以訓鍊都監言啓曰,本局哨官朴載寬,身病甚重,勢難察任,改差,何如?傳曰,允。
又以武一所試官意啓曰,臣所今日平明開場,昨日未畢試柳葉箭,仍爲試取之意,敢啓。傳曰,知道。
又以武二所試官意啓曰,臣所今日平明開場,昨日未畢試柳葉箭,仍爲試取之意,敢啓。傳曰,知道。
又以武三所試官意啓曰,臣所今日平明開場,昨日未畢試柳葉箭,仍爲試取之意,敢啓。傳曰,知道。
又以武一所試官意啓曰,臣所今日柳葉箭應射擧子八百二十五人內,四矢入格一人,貫一中邊二中入格五人,合爲六人矣。日暮姑停之意,敢啓。傳曰,知道。
又以武二所試官意啓曰,臣所今日柳葉箭應射擧子一千二百三十五人內,入格十人矣。日暮姑停之意,敢啓。傳曰,知道。
又以武三所試官意啓曰,臣所今日柳葉箭應射擧子七百五十人內,貫一中邊二中入格三人矣。日暮姑停之意,敢啓。傳曰,知道。
乙未九月二十七日辰時,上御熙政堂。勸講入侍時,原任直閣徐俊輔,參贊官李寅敎,侍讀官林永洙,記事官李源庚,記事官徐耆淳·申錫愚,各持小學第四卷,以次進伏訖。上誦前受音訖,俊輔讀自呂舍人曰,止盡合道理,仍讀奏釋義,上讀新受音十遍訖,命陳文義。俊輔曰,學有小大之別,而自灑掃應對,以至於修齊治平,莫不有所以然之理。先須識其所以然之理,然後可以理會而學之,若不然而徒爲口誦,則眞所謂書自我自,無以識其所以然之理矣。識其所以然之理,則爲學之工,斯過半矣。今我殿下,日日進講小學,須於古人嘉言善行,雖片言隻字,必先理會其所以然之理,體驗擴充,措諸事爲,則治平之效,亶在於此。伏願於此等文義,益加省察焉。上曰,玉堂陳之。永洙曰,此章中理會二字,最爲緊要。凡學問之道,必須深究默會,識得聖賢用心之處,而務盡合於道理者,卽理會之意也。推此道而至於政令事爲之間,必先究其是非利害之源,默而識之,合於道理,則自臻聖賢之域,伏願省察焉。上曰,參贊官陳之。寅敎曰,凡所謂講學云者,講而究之也,學而效之也。於古人之嘉言善行,聖賢之日用事爲,講以明之,學以得之,是爲講學之實,而無書書我我之歎矣。伏願殿下,益懋聖學,先立大志,一行住一語默之間,動遵聖人,盡合道理,則上繼堯·舜·禹·湯之道,下接孔·孟·程·朱之統,亶在於是。夫如是然後,方可謂切己之學,有用之實,懋哉懋哉。上掩卷。仍命退,諸臣以次退出。
上在昌德宮。停常參·經筵。
初昏,彗星所在,十分詳察,則終無形痕,似是消滅。
金胤根啓曰,明日常參·經筵,取稟。傳曰,停。
權用經啓曰,行大司憲李光文,掌令林基洙未肅拜,執義鄭琦和,持平柳宜貞在外,掌令宋應龍,持平鄭義命呈辭,監察茶時之意,敢啓。傳曰,知道。
徐憙淳啓曰,同義禁朴齊聞,除拜後過三日不爲出肅,依定式推考警責,仍卽牌招察任,何如?傳曰,允。
又啓曰,三品官之無得過三日循例請牌,曾有定式矣。敦寧都正趙錫龜除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
傳于金胤根曰,孝成殿冬享大祭,以攝行磨鍊。
安光直,以兵曹言啓曰,今日儒生試取時,未設場之前,有數三雨傘先入場內,故査問其委節,則昨自宣仁門潛入云。事未前有,萬萬駭然,當該守門將梁道潤,爲先汰去,令該府拿問處之,何如?傳曰,允。
權用經啓曰,門禁申飭,何等嚴重,而今日試場開門之前,靑陽門內,有儒生之預爲入接,至於披捉者,莫重深嚴之地,有此潛入經夜之擧,事未前有,萬萬驚悚。當時不能禁飭之摠府入直堂上,從重推考,當該摠府郞廳及守門將,不卽發覺之守直內官,竝所當重勘,而本院請推之外,無他可施之罰,何以爲之?敢稟。傳曰,允。竝拿處。
傳于徐憙淳曰,科次入侍。
以敦寧都正趙錫龜牌不進罷職傳旨,傳于洪祐順曰,只推。
金胤根,以弘文館言啓曰,修撰尹興圭測候官進,副修撰權溭差祭,下番闕直,事甚未安。修撰金龍洛,副修撰李明迪,竝卽牌招,以爲推移入直之地,何如?傳曰,允。
安光直,以備邊司言啓曰,卽見黃海監司徐萬淳災實分等狀啓,則稍實名色不爲擧論,谷山等十二邑,置之尤甚,白川等十一邑,置之之次,仍以爲,事目災三百結外,不足畓災四千三百八十九結十二負八束,綿田災一千一百四十八結九十負,特許加劃,後錄諸條,竝請令廟堂稟旨,分付矣。其一,新還餉尤甚邑三分一,之次邑四分一停退事也。其一,新還中小米,毋論尤甚之次邑,限折半以相當穀準折代捧,待明秋還作本色事也。其一,各軍門·各衙門保米太每石二兩,毋論尤甚之次邑,代錢收捧事也。其一,各宮房各司火稅,按其實摠,隨其民力,減三分一定給事也。其一,海州等五邑辛未停退還餉,姑爲仍停事也。其一,白川等四邑所納均廳免稅米太,依已例以詳定價執錢上納事也。其一,延安·白川癸亥甲子停退軍錢米布,依前仍停事也。其一,金川所管大興城餉捧留本邑事也。其一,本營牙兵入防停止事也,其一,尤甚邑限明秋,勿定配所事也。其一,推奴徵債限明秋,防塞事也。今年穡事,始若有占豐之望,終焉爲積潦所傷,畢竟沿峽之同病,未免一路之俱歉,觀於道啓之無一邑稍實,亦可想民情之遑汲,兩等分劑,必有斟量,依此施行,災結加請,意出爲民,如今之年,固當優劃,而較量時起之摠,參互各年之例,則今玆所請,終涉過當。事目元劃外,畓災三千二百四十結,綿田災七百六十結,特爲加劃,使之酌量分俵,新還請停,目下則雖似少紓民力,來後則反爲無限添弊。且況分數停捧之際,徒滋吏奸,而無足爲災民之實惠,此則有難許施,而相當穀之準折代捧,亦可爲惠恤之一端,停退則置之,代捧一款,依狀請施行。軍保米太,實係災歲最痼之民弊,而支放之需,亦不可竝許純錢,尤甚邑折半,之次邑三分一,許令以詳定價代捧,火田之從實執卜,無或濫徵,旣有前此關飭,自當各別擧行,而三分一之硬定數爻,亦非核實之義,第令依前關辭,禁斷其過濫騷擾之弊,其餘諸條,俱係便民之政,亦多已行之例,竝依所請許施,何如?傳曰,允。
又以武一所試官意啓曰,臣所今日平明開場,昨日未畢試柳葉箭,仍爲試取之意,敢啓。傳曰,知道。
又以武二所試官意啓曰,臣所今日平明開場,昨日未畢試鐵箭,仍爲試取之意,敢啓。傳曰,知道。
又以武三所試官意啓曰,臣所今日平明開場,昨日未畢試柳葉箭,仍爲試取之意,敢啓。傳曰,知道。
又以武一所試官意啓曰,臣所今日柳葉箭應射擧子七百七十五人內,貫一中邊二中入格十六人,昨日入格六人,合爲二十二人矣。日暮姑停之意,敢啓。傳曰,知道。
又以武二所試官意啓曰,臣所今日柳葉箭應射擧子五百三人內,入格六人,昨日入格十人,合爲十六人矣。柳葉箭旣已畢試,鐵箭鱗次試取之意,敢啓。傳曰,知道。
又以武三所試官意啓曰,臣所今日柳葉箭應射擧子一千一百五十人內,邊四中入格一人,貫一中邊二中入格四人,合爲五人矣。日暮姑停之意,敢啓。傳曰,知道。
又以武一所試官意啓曰,臣所今日柳葉箭應射擧子八百三十五人內,貫一中邊二中入格十八人,昨日入格十六人,再昨日入格六人,合爲四十人矣。日暮姑停之意,敢啓。傳曰,知道。
又以武二所試官意啓曰,臣所今日鐵箭應射擧子六百五十人內,入格四十八人,昨日入格十四人,合爲六十二人矣。日暮姑停之意,敢啓。傳曰,知道。
又以武三所試官意啓曰,臣所今日柳葉箭應射擧子八百人內,邊四中入格一人,貫三中入格一人,貫二中邊一中入格一人,貫一中邊二中入格七人,合爲十人矣。日暮姑停之意,敢啓。傳曰,知道。
乙未九月二十八日辰時,上詣春塘臺。別科儒生試取入侍時,兼都承旨徐憙淳,行左承旨安光直,右承旨金胤根,左副承旨洪祐順,右副承旨李寅敎,同副承旨權用經,記事官金應均·李源庚,記事官徐耆淳·申錫愚,直提學朴永元,檢校直閣李景在,直閣李公翼,檢校待敎趙斗淳,待敎金洙根以次侍立。時至,通禮跪啓外辦,上具布裹翼善冠·布袍,乘輿出宣化門,由協陽門·建陽門·靑陽門,詣春塘臺,通禮跪啓請降輿,上降輿陞座,憙淳讀奏入門單子,擧子爲十萬六千三百七十二人,讀券官兼禮曹判書金逌根,知中樞府事申在植,兵曹判書徐有榘,對讀官吏曹參議沈宜臣,成均館大司成李祖榮,副應敎金學性,副司直李寅皐,以次就拜位行禮訖,以次陞座侍立,命試官進前,憙淳曰,懸題當爲屢處矣。在前如此之時,或有別雲劍,承旨竝爲承書之例,今亦依此爲之乎?上可之。命書題賦行夏之時乘殷之輅服周之冕樂則韶舞,限申時,懸題訖。上入小次敎曰,今番試取取五人。出傳敎又敎曰,閣臣及別雲劍,兵曹摠府堂上,竝試官加差下。出傳敎又敎曰,堂上對讀官,竝讀券官加差下。出傳敎少頃,自內還宮,承史以次退出。
乙未九月二十八日酉時,上御熙政堂。別科科次入侍時,兼都承旨徐憙淳,記事官李源庚,記事官徐耆淳·申錫愚,讀券官判敦寧府事金逌根,知中樞府事申在植,兵曹判書徐有榘,對讀官吏曹參議沈宜臣,成均館大司成李祖榮,弘文館副應敎金學性,副司直李寅皐,試官行戶曹判書李止淵,大護軍趙寅永,都摠管鄭元容,刑曹判書權敦仁,兵曹參判申緯,副摠管金炳朝·尹聲大·李羲肇,檢校直閣李景在,檢校待敎趙斗淳,兵曹參議申在獻,兵曹參知李竣祜,直閣李公翼,待敎金洙根,以次進伏訖。上曰,史官分左右。逌根曰,試券讀奏,有屢張盡讀之時,或有只一張讀奏之例,何以爲之乎?上曰,只一張讀奏,可也。寅皐進前讀奏第一張訖,命書等。逌根曰,此五張別無優劣之差等,竝以三下書之,塡以一二爲次第乎?上可之。書等訖,憙淳曰,在前或自上坼封以下,或有承旨坼奏之例,何以爲之乎?上曰,承旨坼奏,可也。憙淳坼封讀奏訖,命書傳敎曰,別科賦入格五人竝賜第,待武擧畢試,以增廣殿試前,擇日放榜,可也。逌根曰,此亦當以甲乙丙科爲榜目矣。上曰,唯。命試官以下先退,又命史官就座。仍命退,承史以次退出。
上在昌德宮。停常參·經筵。
初昏,天際開朗,彗星形痕,終不得見,其爲消滅,更無可疑。
藥房都提調朴宗薰,副提調徐憙淳啓曰,親臨試士,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿,口傳問安。答曰,知道。
安光直,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
金胤根啓曰,明日救食齋戒,再明日宗廟冬享大祭齋戒相値,視事頉稟之意,敢啓。傳曰,知道。
權用經啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
安光直啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于金胤根曰,禮房承旨馳詣宗廟·景慕宮,奉審摘奸以來。
又以內醫院都提調意啓曰,提調朴周壽,今日問安,不爲仕進,卽爲牌招,何如?傳曰,允。
以內醫提調朴周壽牌不進推考傳旨,大王大妃殿傳于金胤根曰,嘗藥之任,與他自別,無端違牌,事甚未安。藥房提調朴周壽推考,更爲牌招,違牌,勿爲呼望。
權用經啓曰,今此慶科增廣文武科覆試時監試官,兩司各一員,當爲進去,而大司諫李晉淵,正言金奎瑞·李在翊在外,只有司諫金樂壽,獻納金在田二人,無以備員受點,何以爲之?敢稟。傳曰,在外臺諫竝許遞,前望單子入之。
臺諫前望單子入之,大司諫洪穉圭,正言趙在慶·趙啓昇落點。
李寅敎啓曰,行大司憲李光文旣肅本職,兼帶藝文提學,不爲肅謝,直爲出去,事甚未安。推考,何如?傳曰,允。
又啓曰,掌令林基洙旣入闕中,不爲傳啓,直爲出去,事甚未安。推考,何如?傳曰,允。
以修撰金龍洛,副修撰李明迪牌不進罷職傳旨,傳于金胤根曰,只推。
金胤根,以弘文館言啓曰,修撰尹興圭測候官進,金龍洛,副修撰權溭差祭,下番闕直,事甚未安。副修撰李明迪,旣有只推之命,卽爲牌招入直,何如?傳曰,允。
以副修撰李明迪牌不進罷職傳旨,傳于金胤根曰,只推。
金胤根,以弘文館言啓曰,下番無他推移之員,不得已以上番姑降入直之意,敢啓。傳曰,知道。
又以奎章閣言啓曰,明日卽奎章閣·演慶堂朔奉審日次,臣等進詣擧行之意,敢啓。傳曰,知道。
李寅敎,以戶曹言啓曰,時御所內各司,依定式發遣本曹佐郞臣尹喜柱與兵曹參判臣申緯,佐郞臣姜英國,東所衛將臣金應秀,西所衛將臣朴宗默,南所衛將臣房允,北所衛將臣金璹眼同看審後,有頉處別單書入,而修改則擇日擧行之意,敢啓。傳曰,知道。
金胤根,以禮曹言啓曰,今此慶科增廣別試文科覆試試官,當爲磨鍊,而擬望之人乏少,閣臣及實錄郞廳,竝擬,何如?傳曰,允。
又以魂殿都監儀軌郞廳,以都提調意啓曰,三都監儀軌,纔已修正,奎章閣所上件依例粧冊以入,春秋館·禮曹及鼎足山城·五臺山兩處史庫所上件,亦爲分送之意,敢啓。傳曰,知道。
又以禮曹言啓曰,大小科陳試人草記許赴事,曾有定式矣。癸未二月濟州儒生試取入格直赴會試幼學愼尙豪,乙酉十二月濟州儒生試取入格直赴會試幼學安宗胤,丁亥九月增廣文科初試入格縣監金在成,進士柳最秀,幼學趙羲龍俱爲陳試,故取考其所受公文,則明白無疑,而在喪及朞服未葬人,竝許陳試,法典所載,一竝許赴於今此慶科增廣別試文科覆試之意,敢啓。傳曰,知道。
又以禮曹言啓曰,卽接四館所牒呈,則乙未九月九日製入格幼學李炳純·李炯·南秉哲,進士李台升·朴宗永,幼學朴岱壽·鄭燾·李寅卨·金啓泳·李啓昌·朴宗衍·徐冀淳·鄭龜洛·金重震·朴周鍾·權炤·申升求·趙亨謙·金榮秀,進士丁秀臣,幼學韓翊商,進士姜奎鎭,生員李游,幼學宋欽三·白宗陸·林岐興·卓廷奎·金魯希·李喆永·黃基憲·李玄濩·李鍾鴻,進士韓宇洪,幼學沈命身·崔尙儒·李鎭濟,以上直赴會試事命下,竝於今番,依例許赴事,報來矣。幼學李炳純等三十六人,直赴於今此慶科增廣別試文科覆試之意,分付,何如?傳曰,允。
又以禮曹言啓曰,今此慶科增廣別試文科覆試試官,當爲磨鍊,而堂下無故可擬之人乏少,依近例以堂上官通融擬入之意,敢啓。傳曰,知道。
安光直,以兵曹言啓曰,來十月初一日,聖上卽位慶科增廣別試武科覆試時,試官望當爲擬入,而當品中可擬之人乏少,堂上曾經兵使,竝擬以入之意,敢啓。傳曰,知道。
又以兵曹言啓曰,今九月各廳堂下武臣朔試射,臣曹連因有故,不得爲之之意,敢啓。傳曰,知道。
又以兵曹言啓曰,禁軍習陣,當爲設行,而本曹有故,不得爲之之意,敢啓。傳曰,知道。
又以武一所試官意啓曰,臣所今日平明開場,昨日未畢試柳葉箭,仍爲試取之意,敢啓。傳曰,知道。
又以武二所試官意啓曰,臣所今日平明開場,昨日未畢試鐵箭,仍爲試取之意,敢啓。傳曰,知道。
又以武三所試官意啓曰,臣所今日平明開場,昨日未畢試柳葉箭,仍爲試取之意,敢啓。傳曰,知道。
又以兵曹言啓曰,今此增廣武科覆試,明日當爲分設於訓鍊院·慕華館,而別科分三所,試射尙未了畢,則處所及試望排擬,俱爲相妨,一二所未畢試武士,竝移付於三所。仍令三所試官合試,而一二所試官,使之復命,別科入格人,以增廣殿試前擇日放榜事,旣有成命矣。令三所試官,待畢試,一二三所入格人榜目,依例修啓之意,分付,何如?傳曰,允。
又以武一所試官意啓曰,因兵曹草記,臣所未畢試武士及入格人,竝爲移付三所後,臣等仍爲復命,而今日柳葉箭應射擧子七十人內,貫一中邊二中入格十九人,昨日入格十八人,再昨日入格十六人,二十六日入格六人,合爲五十九人之意,敢啓。傳曰,知道。
又以武二所試官意啓曰,臣所今日鐵箭應射奉子一百二十人內,入格爲二人,而已爲畢試矣。因兵曹甘結,柳葉箭入格十六人及鐵箭入格六十四人,合八十人姓名居住與矢數步數,區別修正,移送三所之意,敢啓。傳曰,知道。
權用經,以刑曹言啓曰,謹依下敎,攔入儒生韓壽吉·崔得孫·劉得吉·池一榮等處,嚴加査問,則所供內以爲,渠輩俱以鄕曲愚迷之類,觀光次初入京中,伊日曉頭,多士皆爲附門,故渠等亦爲隨衆先登,粘在闕門外,門開後,環衛軍一齊入去,故意謂多士之入場,混同入去,則更無隨後入來之儒,而渠等趕前不顧,居然入去春塘臺,進退不得,罔知所措之際,現捉移送,而無他隱情云矣。言聽貌稽,俱是愚蠢之類,屢度盤覈,別無可疑之端,想像光景,參互事勢,誤認混入,亦或無怪,而莫重闕門,恣意攔入,不可以其愚蠢,有所參恕,所當自臣曹照律勘斷,而旣伏承査實以入之命,上裁,何如?傳曰,別無更問之端,竝嚴刑一次,遠地定配,可也。
又以刑曹言啓曰,謹依下敎,近仗軍士鄭大得,建禮堂房直趙甲辰,軍士申平仁·金大孫·陳大福·李興乭等,各嚴刑一次後,大得全羅道順天府,甲辰光陽縣,平仁慶尙道密陽府,大孫興海郡,大福平安道泰川縣,興乭价川郡定配所,竝卽押送之意,敢啓。傳曰,知道。
大護軍朴晦壽疏曰,伏以,臣猥膺專對,行將出疆矣。臣之父母墳山,在於京畿楊州地,而久曠省掃,每切霜露之感,今當遠離,倍覺愴結之私,玆敢略陳短章,仰瀆崇嚴。伏乞聖慈,俯垂鑑諒,特許臣由暇,俾於未辭陛之前,往省先壟,以伸至情,千萬幸甚,臣無任云云。答曰,省疏具悉。所請依施。
乙未九月二十九日辰時,上御熙政堂。藥房入診,勸講同爲入侍時,都提調朴宗薰,副提調徐憙淳,記事官金應均,記事官徐耆淳·申錫愚,待敎金洙根,原任提學鄭元容,參贊官李寅敎,侍讀官林永洙,記事官李源庚,各持小學第四卷,以次進伏。醫官金漢雋·南正吉·鄭檍,進伏楹外訖。上曰,史官分左右。宗薰進前奏曰,昨旣侵早勞動,今又朝氣頗寒,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。宗薰曰,醫官待令,使之入診乎?上可之。漢雋等以次診候訖,退伏奏曰,脈候左右三部調均矣。命醫官先退。上誦前受音訖,元容讀自學業則須是,止須要分明,仍奏釋義,上讀新受音十遍訖,命陳文義。元容曰,今日自止,是讀書課法也。近日講席,連以此義仰勉,則今別無敷衍仰奏者,而嚴立課程四字,最合着念處矣。殿下昨日親臨試士,八方咸聚仰瞻之餘,欣欣相告,今日八域士民之攢手祈祝者,卽吾君之爲仁爲聖也。人主之爲仁爲聖,專在於學問,閭閻子弟之勤學者,皆有日課,不要一日間斷,蓋或讀或撤,不有一切嚴立,則易致放過故也。詩云緝熙卽接續之謂也。昨日還內後,必有開講之暇,而仍爲停講,此不可視以一日停止之無甚害於工課也。此後則雖値有事之時,必隨時開講,以爲嚴立課程之地,則不知之中,自有將就資益之效矣。上曰,玉堂陳之。永洙曰,朱子勸學文曰,勿謂今日不讀而有來日,勿謂今年不學而有來年,政與此章不可一日放慢之意,相爲沕合,而大禹之惜寸陰,成湯之懋時敏,亦此意也。凡學問之道,潛心玩味,毋或放過,則日就月將,自底緝熙之域,伏願懋哉懋哉。上曰,參贊官陳之。寅敎曰,此章中字字句句八字,最爲要緊。學問之道,不出知行二字,而古人之言行動靜,不能自知,必須講學而知之,旣知之。又必勇往而力行,故先於講學上,專心致知,明知此學之爲爲聖爲賢之資,則自然志氣舒泰,字句分明,非直逐日之課程,便爲切己之實學,惟殿下懋哉懋哉。上曰,大臣陳之。宗薰曰,前章所云但將弟子問處,便作已問,將聖人答處,便作今日耳聞,其義甚好。殿下若認以橫渠·伊川諸先生,今方登筵,敷陳文義,則其所資益必多,以今日所講言之,章句間如無疑晦處,則雖字義之未詳者,必爲俯詢於諸臣,一一融會,然後可有將就之效矣。元容曰,課程之義,殿下知之乎?上曰,何義也?元容曰,課是日課之謂也,程是如行者逐日登程,有程式之謂也。是謂逐日課讀,便如行者有程式,故曰課程也。上掩卷,命史官就座。仍命退,諸臣以次退出。
上在昌德宮。停常參·經筵。
權用經啓曰,來初五日,朝參日次矣敢稟。傳曰,停。
又啓曰,行大司憲李光文,掌令宋應龍,持平鄭義命試所進,執義鄭琦和,持平柳宜貞在外,掌令林基洙呈辭,監察參時之意,敢啓。傳曰,知道。
傳于徐憙淳曰,勸講入侍。
傳于金胤根曰,今日晝茶禮,當自內親行矣,該房知悉。
以右議政朴宗薰掃墳呈辭,傳于徐憙淳曰,給由馬澆奠床備給。
傳于金胤根曰,留院公事入之。
傳于金胤根曰,發遣吏郞,諸執事淸齋與否,摘奸以來。
金胤根,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
又以弘文館言啓曰,下番姑降入直,事甚未安。修撰尹興圭·金龍洛,竝卽牌招,以爲推移入直之地,何如?傳曰,允。
又以觀象監提調意啓曰,彗星今已消滅不見,文臣測候及本監別測候,自今日撤罷,何如?傳曰,允。
又以昌德宮營建都監儀軌廳言啓曰,本都監儀軌,今已修正,外奎章閣所上件,依例以御覽件,粧䌙以入,而春秋館·戶曹·禮曹件,依例移送留上,太白山·五臺山·赤裳山城·鼎足山城四處史庫件,入送藝文館,待後曝曬,一體分上之意,敢啓。傳曰,知道。
又以昌慶宮營建都監儀軌廳言啓曰,本都監儀軌,今已修正,外奎章閣所上件,依例以御覽件,粧䌙以入,而春秋館·戶曹,禮曹件,依例移送留上,太白山·五臺山·赤裳山城·鼎足山城四處史庫件,入送藝文館,待後曝曬,一體分上之意,敢啓。傳曰,知道。
權用經,以兵曹言啓曰,十月初三日宗廟冬享大祭時,守門當爲塡差,而五衛將,除入直排擬苟艱,依定式軍門將官,代差以入之意,敢啓。傳曰,知道。
又以禁衛營言啓曰,本營字內崇禮門東邊·敦義門南邊頹城改築兩處女墻,今已畢築之意,敢啓。傳曰,知道。
又以武一所試官意啓曰,臣所今日平明開場,擧子當付元額九十三人內,無緣不呈單十一人,實捧單爲八十二人矣。先自木箭試取之意,敢啓。傳曰,知道。
又以武二所試官意啓曰,臣所今日平明開場,擧子捧單數,自天字至地字半字,合爲七十八人矣。先自木箭試取之意,敢啓。傳曰,知道。
又以武三所試官意啓曰,臣所今日平明開場,昨日未畢試柳葉箭,仍爲試取之意,敢啓。傳曰,知道。
又以武一所試官意啓曰,臣所今日木箭應射擧子五十人內,三矢入格七人,一矢入格十六人,合爲四十一人矣。日暮姑停之意,敢啓。傳曰,知道。
又以武二所試官意啓曰,臣所今日木箭應射擧子七十八人內,三矢入格二十八人,二矢入格九人,一矢入格十人,合爲四十七人矣。日暮姑停之意,敢啓。傳曰,知道。
又以武三所試官意啓曰,臣所先捧元單二千八百十五張及追單四百十張,合爲三千二百二十五張內,今日柳葉箭應射擧子四百五十五人內,貫一中邊二中入格四人矣。日暮姑停之意,敢啓。傳曰,知道。
又以武三所試官意啓曰,臣所今日柳葉箭應射擧子七十人及二所移來追單擧子一百六十四人,一所移來追單擧子三百五十五人,合爲五百八十九人內,貫一中邊二中入格三人,前四日入格二十二人,合爲二十五人矣。柳葉箭今已畢試,鐵箭鱗次試取之意,敢啓。傳曰,知道。
又以武三所試官意啓曰,臣所今日鐵箭應射擧子三十六人內,無一人入格矣。日暮姑停之意,敢啓。傳曰,知道。
乙未十月初一日辰時,上御熙政堂。勸講入侍時,二提學徐有榘,參贊官徐憙淳,侍讀官林永洙,記事官金應均,記事官徐耆淳·申錫愚,各持小學第四卷,以次進伏訖。上曰,史官分左右。上誦前受音訖,有榘讀自又每日,止竭力從之,仍讀奏釋義訖,上讀新受音十遍訖,命陳文義。有榘曰,此上下段,皆言讀書之喫緊工夫。蓋須沈潛思索,然後可以起疑,起疑然後可以質問,近日淵默太過,未嘗有疑義之下問者,如是而何以有日就月將之美乎?繼自今深留聖意,雖文義字句之間,如有不能瞭然處,隨卽下問,區區之望也。上曰,玉堂陳之。逸淵曰,此章蓋論爲學之道,一言一字,無非切緊處,而每日連前受通讀成誦,不可放過云者,尤是喫緊之工也。孔子曰,溫故而知新,夫通讀前受者,卽溫故之意也,疑難質問,求古聖賢用心,卽知新之意也。伏願講筵之暇,必須通讀前受,以爲溫故知新之方,是臣區區之望也。上曰,參贊官陳之。憙淳曰,閣臣·儒臣所奏,已爲切實,臣則別無可奏之義,而此章中放過二字,最爲緊切。蓋讀書之法,雖一日間斷,其害甚大,如値事繁之時,則雖讀一行書,不可全廢矣。非但讀書爲然,每事用心之道,必專心致之,然後方爲專篤,心者,操則存舍則亡,讀書之際,如不存心,則將何以收效乎?殿下於講讀之時,雖前受音,勿以己過忽之,必爲溫故而知新,思其何句何節之合於聖心而體驗,則必有實效矣。上掩卷。仍命退,諸臣以次退出。
乙未十月初一日午時,上詣孝成殿。晝茶禮親行入侍時,兼都承旨徐憙淳,行左承旨安光直,右承旨金胤根,左副承旨洪祐順,右副承旨李寅敎,同副承旨權用經,記事官金應均·李源庚,記事官徐耆淳·申錫愚,提學趙寅永,直閣李公翼,原任待敎李憲瑋,檢校待敎金學性,待敎金洙根以次侍立。時至,通禮跪啓請出次,上具衰服,出自齋殿,詣板位,通禮跪啓請俯伏哭,上俯伏哭,少頃,止哭興行四拜禮訖,上詣盥洗位,盥洗訖。仍詣香案前跪,憙淳奉香,用經奉爐,上三上香訖。憙淳執盞跪進,上受盞授用經,奠神位前,連奠三盞訖,上降復位,俯伏哭,少頃,止哭興行四拜禮訖。上自內還齋殿,諸臣以次退出。
上在昌德宮。停常參·經筵。
金胤根啓曰,明日常參·經筵,取稟。傳曰,停。
李寅敎啓曰,行大司憲李光文,掌令宋應龍,持平鄭義命試所進,執義鄭琦和,持平柳宜貞在外,掌令林基洙呈辭,監察茶時之意,敢啓。傳曰,知道。
金胤根啓曰,左副承旨洪祐順,今日不爲仕進,卽爲牌招,何如?傳曰,允。
傳于李寅敎曰,勸講入侍。
傳于金胤根曰,禮房承旨,馳詣宗廟,奉審摘奸以來。
注書金應均病,代以兪錫煥爲假注書。
李寅敎啓曰,兼都承旨徐憙淳,行左承旨安光直不爲仕進,右承旨金胤根監祭進,左副承旨洪祐順傳旨未下,同副承旨權用經式暇,院中只有臣一人,件直無人。行左承旨安光直,所當牌招,而拘於廳規,不得請牌,何以爲之?敢稟。傳曰,牌招。
以左副承旨洪祐順牌不進罷職傳旨,傳于李寅敎曰,只推。
李寅敎啓曰,行左承旨安光直牌不進,伴直無人,左副承旨洪祐順,旣有只推之命,所當牌招,而拘於廳規,不得請牌,何以爲之?敢稟。傳曰,牌招。
以修撰尹興圭·金龍洛牌不進罷職傳旨,傳于金胤根曰,只推。
金胤根,以弘文館言啓曰,下番姑降入直,事甚未安。修撰尹興圭·金龍洛,旣有只推之命,與副修撰權溭,一體牌招,以爲推移入直之他,何如?傳曰,允。
又以宗廟署冬享大祭初獻官意啓曰,今日受香時,祝史刑曹佐郞韓問裕,不爲來待,莫重享役,無端曠闕,事未前有,萬萬駭然。祝史韓問裕,令該府拿問嚴處,其代令該曹改付標,以爲卽速進參之地,何如?傳曰,允。
金胤根啓曰,祀典法意,何等嚴重,而今日宗廟冬享大祭摘奸時,祝史刑曹佐郞韓問裕,初不待令,事未前有,萬萬駭然。所當重勘,而本院請推之外,無他可施之罰,何以爲之,而不審塡差之當該吏曹堂上,從重推考,何如?傳曰,允。拿處。
李寅敎,以刑曹言啓曰,今日本曹佐郞韓問裕,納牌之時,所佩四天通符牌,失於路上,揆以事體,萬萬驚駭。當該郞廳,令該府拿問勘處,所失通符牌,分付兩捕廳,多岐譏詗,期於推尋,何如?傳曰,允。
李寅敎啓曰,卽見刑曹草記,則佐郞韓問裕所佩通符,閪失爲辭矣。通符所重何如,而有此見失,事未前有,萬萬驚駭。當該郞廳,所當重勘,而本院請推之外,無他可施之罰,何以爲之,而原通符,不可暫無,卽速改造,何如?傳曰,允。拿處。
宣傳官柳相夔書啓,臣於本月初一日辰時量,敬奉聖敎,馳往昭顯墓,局內諸處,一一看審是白乎,則松橡與雜木蔥茂是白遣,白虎段,地本瘠薄,所植樹木,姑未茁長是白乎旀,仍詣明陵,局內諸處,一一看審是白乎,則靑龍邊築石完固是白遣,蜂峴傍路段,防禁截嚴,人馬不敢通行,而樹木茂盛是白乎旀,守直段,結幕守護是白遣,鸎峯亦爲一體看審是白乎,則築石補土,依舊完全,松木檟橡,蒼鬱茂密是白遣,復路轉往內南山,自一牌至三牌,逐麓詳審是白乎,則大小松木,這這鬱密,且無斧斤之跡是白乎旀,烽燧守直,亦無現頉是白乎乃,烽燧直及巡山參軍·禁松軍等處,各別守直禁養之意,嚴飭是白齊。傳曰,知道。
宣傳官李鍾岳書啓,臣於本月初一日辰時量,敬奉聖敎,馳往南蠶室,詳細看審是白乎,則大小桑木,合爲九千四百九十九株內,年久老木中半片朽傷者,間間有之是白遣,仍往東蠶室,看審是白乎,則大中小桑木,合爲八千八百二株內,朽傷自枯之木,亦或有之是白遣,仍詣外南山,自一牌至四牌,逐麓次第看審是白乎,則松橡鬱密,未見斧斤之跡是白乎所,東·南蠶室庫直等處及外南山四牌禁松軍處,竝以各別守護之意,亦爲嚴飭是白齊。傳曰,知道。
李寅敎,以禮曹言啓曰,卽接江東幼學金始範所志,則以爲,同姓十三寸姪精,嫡妾俱無子,以其同姓四寸弟埴第二子達興,欲爲繼後,兩家相議完定,而未及禮斜,精夫妻俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹,論理草記事,曾有筵奏定式,而門長金始範所訴旣如此,依定式金埴第二子達興,立爲金精之後,何如?傳曰,允。
又以禮曹言啓曰,卽接藍浦幼學白尙元所志,則以爲,族姪師溥,嫡妾俱無子,以其同姓六寸兄師禹第三子東新,欲爲繼後,兩家相議完定,而未及禮斜,師溥夫妻,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹,論理草記事,曾有筵奏定式,而門長白尙元所訴旣如此,依定式白師禹第三子東新,立爲白師溥之後,何如?傳曰,允。
又以武一所試官〈意〉啓曰,臣所今日平明開場,昨日未畢試木箭,仍爲試取之意,敢啓。傳曰,知道。
又以武二所試官意啓曰,臣所今日平明開場,昨日未畢試木箭,仍爲試取之意,敢啓。傳曰,知道。
又以武三所試官意啓曰,臣所今日平明開場,昨日未畢試鐵箭,仍爲試取之意,敢啓。傳曰,知道。
又以武一所試官意啓曰,臣所今日木箭應射擧子三十二人內,三矢入格四人,二矢入格四人,一矢入格五人,昨日入格四十一人,合爲五十四人矣。木箭今已畢試,鐵箭鱗次試取之意,敢啓。傳曰,知道。
又以武二所試官意啓曰,臣所今日木箭應射擧子三十一人內,三矢入格七人,二矢入格七人,一矢入格七人,昨日入格四十七人,合爲六十八人矣。木箭今已畢試,鐵箭鱗次試取之意,敢啓。傳曰,知道。
又以武一所試官意啓曰,臣所今日鐵箭應射擧子五十四人內,三矢入格五十二人,二矢入格二人矣。鐵箭今已畢試,片箭鱗次試取之意,敢啓。傳曰,知道。
又以義禁府言啓曰,忠淸監司金在三狀啓內,鎭川前縣監金履鋼·李儞·徐膺淳·徐有皓·柳弘根·沈誾之·宋啓根罪狀,竝令攸司稟處事,啓下矣。金履鋼時在淸風任所,宋啓根時在木川任所,李儞下去忠淸道天安地,沈誾之下去沃川地,徐膺淳下去京畿抱川地,徐有皓下去楊根地云。依例發遣府羅將拿來,柳弘根今方待命,拿囚之意,敢啓。傳曰,知道。竝待待命拿囚。
乙未十月初二日辰時,上御熙政堂。勸講入侍時,提學趙寅永,參贊官李寅敎,侍讀官李㙽,記事官李源庚,記事官徐耆淳·申錫愚,各持小學第四卷,以次進伏訖。上誦前受音訖,寅永讀自夫指引者,止難仰他人矣。仍讀奏釋義訖,上讀新受音十遍訖,命陳文義。寅永曰,學問之功,專藉師友,而至於斷然做去,則必待自己立志,故曰決意而往也。此註所謂勇往而勇是中庸所云三達德之一也。此等處尤加體念,然後庶可有將就之效矣。上曰,玉堂陳之。㙽曰,師友二字之義,閣臣固已仰陳,而大抵學問之道,雖以至尊之地,必須師友輔導,然後始可以成就矣。學記有曰,師無當於五服,五服不得不親,孟子又有師之友之之文,所謂師之者,尊賢之謂也。中庸以尊賢先於親親,子夏亦以賢賢,先於事親,同一義也。今之賢者,未必皆爲師爲友,而殿下若誠心而求賢,賢者亦未必不至矣。此乃用上敬下之義也,伏願體念焉。上曰,參贊官陳之。寅敎曰,決意而往四字之義,閣臣所奏,已爲備盡,而古人喩進學之方,有如行者之赴家,凡人之久離將還者,可知其決意勇往,他不暇顧矣。譬如有人,方啓遠程,一人指其道里之遠近,一人勉其在途之保重,而行者如或中途却坐,無意前進,則不可牽挽而早發,無以驅迫而遄臻,勢無如何矣。學問之道,亦以爲然,自己便不立志力行,則雖有賢師之指引,良朋之規戒,難望其有將就之功矣。伏願於此等文義,深加體念焉。寅永曰,臣嘗以疑晦處下詢之意,仰請而未蒙允從,下情不勝抑鬱矣。講學有反覆質問之工,然後可以領會旨義,若徒讀而已,則豈有資益之效乎?章句字義之間,雖前受音中,如有疑會處,俯詢似好矣。上曰,難仰他人者,何義也?寅永曰,指引規戒,雖藉於師友,而至於決意做去,卽自己事也。專係自己之爲不爲,故此不可恃於他人之義也。上掩卷。仍命退,諸臣以次退出。
上在昌德宮。停常參·經筵。
李寅敎,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
洪祐順啓曰,玉堂備員間,視事頉稟之意,敢啓。傳曰,知道。
李寅敎啓曰,合辭許久闕啓,事甚未安。除在外·試所進去外,呈告人員,竝卽牌招,何如?傳曰,允。
傳于洪祐順曰,勸講入侍。
李寅敎啓曰,卽者校理洪在喆,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又啓曰,卽者刑曹郞廳來言,靑陽門外留宿儒生,當爲査實,而判書權敦仁奉命在外,次當例不得擧行云,何以爲之?敢稟。傳曰,在外判書許遞,前望單子入之。
刑曹判書前望單子入之,金蘭淳落點。
李寅敎啓曰,卽者刑曹郞廳來言,靑陽門外留宿儒生,當爲査實,而判書金蘭淳未肅拜,不得擧行云,卽爲牌招,何如?傳曰,允。
又啓曰,行大司憲李光文,掌令宋應龍,持平鄭義命試所進,執義鄭琦和,持平柳宜貞在外,掌令林基洙牌不進,監察茶時之意,敢啓。傳曰,知道。
以司諫金樂壽,獻納金在田,掌令林基洙牌不進罷職傳旨,傳于李寅敎曰,只推。
以修撰尹興圭·金龍洛,副修撰權溭牌不進罷職傳旨,傳于洪祐順曰,只推。
洪祐順,以弘文館言啓曰,下番闕直,事甚未安。修撰尹興圭·金龍洛,副修撰權溭,旣有只推之命,竝卽牌招,以爲推移入直之地,何如?傳曰,允。
李寅敎,以武一所試官意啓曰,臣所今日片箭應射擧子五十四人內,貫一中入格一人,邊一中入格三人矣。片箭今已畢試,而日暮姑停之意,敢啓。傳曰,知道。
又以武二所試官意啓曰,臣所今日鐵箭應射擧子六十八人內,三矢入格五十二人,二矢入格三人,一矢入格一人,合爲五十六人矣。日暮姑停之意,敢啓。傳曰,知道。
又以武三所試官意啓曰,臣所今日鐵箭應射擧子三千四百十八人內,入格八人矣。日暮姑停之意,敢啓。傳曰,知道。
又以武一所試官意啓曰,臣所今日平明開場,鳥銃試放之意,敢啓。傳曰,知道。
又以武二所試官意啓曰,臣所今日平明開場,昨日未畢試鐵箭,仍爲試取之意,敢啓。傳曰,知道。
又以武三所試官意啓曰,臣所今日平明開場,昨日未畢試鐵箭,仍爲試取之意,敢啓。傳曰,知道。
又以武二所試官意啓曰,臣所今日鳥銃應放擧子五十四人內,貫邊中入格一人,邊二中入格一人,貫一中入格三人,邊一中入格十人,合爲十五人矣。鳥銃今已畢放,騎芻鱗次試取之意,敢啓。傳曰,知道。
又以武二所試官意啓曰,臣所今日鐵前應射擧子十二人內,三矢入格三人,二矢入格一人,一矢入格一人,昨日入格五十六人,合爲六十一人矣。鐵箭畢試,片箭鱗次試取,而元貫革外,加設四貫革之意,敢啓。傳曰,知道。
又以武一所試官意啓曰,臣所今日騎芻應射擧子三十〈人〉內,三中入格一人,一中入格四人矣。騎芻今已畢試,而騎槍則無一人應試,故仍爲捧講之意,敢啓。傳曰,知道。
又以武二所試官意啓曰,臣所今日片箭應射擧子六十一人內,貫一中入格一人,邊一中入格一人矣。片箭旣已畢試,鳥銃鱗次試放,而元貫革外,加設二貫革之意,敢啓。傳曰,知道。
李寅敎啓曰,試官之出榜詣闕,自是例也,而武一所監試官鄭義命,謂有身病,自外徑歸,事甚未安。推考,何如?傳曰,允。
李寅敎,以義禁府言啓曰,刑曹佐郞韓問裕,以宗廟冬享大祭祝史,初不得令罪,纔已就囚,而又以通符見失事,拿處傳旨,啓下矣。待開坐添問目捧供,何如?傳曰,允。
又以義禁府言啓曰,忠淸監司金在三狀啓內,魯城縣監李學在罪狀,令攸司稟處事,啓下矣。李學在今方待命,拿囚之意,敢啓。傳曰,知道。
又以刑曹言啓曰,本曹郞廳所佩通符,失於路上之由,昨已草記,而今者私奴振明爲名漢來言,昨曉過去之路,拾得於松峴,不知爲何物,仍往郊外,今纔還來,出示隣人,始知通符,往納捕廳,則謂以刑曹通符,故玆以來納云矣。考見其通符,則的是昨日遺失之四天通符,故納于承政院之意,敢啓。傳曰,知道。
右議政朴宗薰箚曰,伏以居諸迅駛,冬享奄過,聖慕感時,益復靡逮,仍伏念臣獲蒙由暇,行且省壟,松楸入矚,霜露在履,情可展於久曠,榮更侈於殊典,仰感恩庇,俯怵私衷,臨岐周章,不知所喩,第臣所縻藥院之職,有不可以仍帶適外也。趁程報拔,縱不出於旬中,備員起居,禮將闕於日次,且況此之爲任,旣緊以重,雖在造院請候之餘,凡退處燕閒,夙宵跬步之頃,其所以齋心慥慥,懸誠洞洞,未嘗或間於五日之內,卽居是職者之恒情常分也。此何可以一日而曠乎?非但義有所不敢,實亦心有所未安,玆具短箚,仰請處分。伏乞俯垂鑑諒,亟許遞解焉。取進止。答曰,省箚具悉卿懇。卿其勿辭,安心往還。仍傳于洪祐順曰,此批答,遣史官傳諭。
敦寧都正趙錫龜疏曰,伏以臣猥蒙恩除,以臣爲敦寧都正者,臣且感且惶,粗效叨謝之忱,而第念臣本無敦寧,揆以格例,自在當遞,玆控短章,冒瀆宸聽。伏乞聖明,亟賜遞改,俾公格存而私分安焉,臣無任云云。省疏具悉。疏辭,下該曹稟處。
校理洪在喆疏曰,伏以臣之偏母,素抱貞疾,恒少寧日,而卽於持被中,獲接家信,則臣母近因寒感,諸證倍添,委頓床笫,促臣歸視。臣自聞此報,方寸煎灼,玆敢不避猥越,忙籲徑出。伏乞聖慈,諒臣情事,遞臣見職,俾便救護,仍勘臣瀆撓之罪,以肅朝綱,不勝幸甚,臣無任云云。省疏具悉。爾其勿辭救護。
乙未十月初三日辰時,上御熙政堂。勸講入侍時,提學徐有榘,參贊官洪祐順,侍讀官金逸淵,假注書兪錫煥,記事官徐耆淳·申錫愚,各持小學第四卷,以次進伏訖。上誦前受音訖,有榘讀自呂氏童蒙訓,止非偶然也。仍讀奏釋義訖,上讀新受音十遍訖,命陳文義。有榘曰,呂氏此論,最爲初學喫緊處。今日辨一理,明日辨一理,積漸做去,則天下無不可辨之理矣。今日行一事,明日行一事,持久不懈,則天下無不可辦之事矣。卽以講學一事言之,竊瞷近日,過於淵默,未曾承聆討論詢問之旨,臣等不能無悶鬱企祝之懷矣。俄者赴公,伏聞昨筵,特拈疑難句語,俯詢於登筵諸臣,諸臣退出閤外,相顧攢頌云,此政是聖學日就之幾,今日新受音中,亦豈無文義疑晦處乎?拈出下詢焉。上曰,此云自然堅固,堅固云者,何義也?臣對曰,上下三段中,字句之必待訓誥而明者,果無如此一句矣。堅固二字,卽持有形之物堅實牢固之謂,則喩之於事理,似不襯當,而其實則果能今日行一難事,明日行一難事,事與理妥,行與心安,更無臲卼不安變改偪仄之弊,則此豈非堅實牢固之意乎?堅固二字,可謂善形容矣。上曰,玉堂陳之。逸淵曰,此章卽童蒙訓也。人之始學,不能博識,一日所記知者,不過一事,而若能今日記一事,明日又記一事,常常如此,苟無間斷,則所學自然貫通,此大學所云日日新又日新之意也。今於講筵,發問堅固二字之義,而閣臣詳陳仰對矣。此實由於殿下尋思推究之工,而有此下問,則豈非今日辨一理之一段乎?臣等相顧贊誦之不暇也,古語曰,非學無以知,非知無以行,若或知而不能行,則所知者非眞知,伏願益加體念,以力行爲致知之本焉。上曰,參贊官陳之。祐順曰,閣臣·儒臣所陳,甚爲切實,且有疑晦句語,則上下問難,無復餘蘊,臣無容更陳,而此章中最所玩味處,全在於久之一字。記事辨理行難事之效,皆從久字上推去,而及至卒章,乃以久自得一句結之,久者,卽日日如此無所間斷之謂也。易之乾卦曰,天行健,君子以,自强不息,又於恒卦曰,聖人久於其道,而天下化成,體天不息者,君子無間斷之工,勉勉不已之謂也。久道化成者,聖人無間斷之效,天下化之之謂也,久自得之義,若是其大矣。顧今課日開講,聖學高明,日新之功,月將之學,臣等誠不勝欽仰萬萬,而伏未知燕閒濩蠖之中,所講冊子細繹玩究,今日如此,明日又如此,倘無一日間斷之時耶?伏願殿下,常於久字上,益加留念焉。上掩卷。仍命退,諸臣以次退出。
上在昌德宮。停常參·經筵。
申時,灑雪。
李寅敎啓曰,明日常參·經筵,取稟。傳曰,停。
又啓曰,合辭許久闕啓,事甚未安。除在外·試所進去外,呈告人員,竝卽牌招,何如?傳曰,允。
洪祐順啓曰,同副承旨權用經,今日不爲仕進,卽爲牌招,何如?傳曰,允。
注書李源庚病,代以兪敎煥爲假注書。
李寅敎啓曰,卽者校理金逸淵,以其親病,陳疏徑出。原疏纔已捧入矣,所當直捧禁推傳旨,而此與無端徑出有異,推考警責,何如?傳曰,允。
又啓曰,副應敎金學性內閣進,校理洪在喆受由,校理金逸淵陳疏徑出,玉堂上下番俱空,事甚未安。應敎徐戴淳,副校理林永洙·李㙽,修撰尹興圭·金龍洛,副修撰權溭·李明迪,竝卽牌招,推移入直,何如?傳曰,允。
以同副承旨權用經牌不進罷職傳旨,傳于洪祐順曰,只推。
傳于洪祐順曰,同副承旨許遞,前望單子入之。
承旨前望單子入之,朴宗吉落點。
李寅敎啓曰,行大司憲李光文,掌令宋應龍試所進,執義鄭琦和,持平柳宜貞在外,掌令林基洙,持平鄭義命牌不進,監察茶時之意,敢啓。傳曰,知道。
以司諫金樂壽,獻納金在田,正言趙啓昇,掌令林基洙,持平鄭義命牌不進罷職傳旨,傳于李寅敎曰,只推。
以修撰尹興圭·金龍洛,副修撰權溭牌不進罷職傳旨,傳于李寅敎曰,只推。
李寅敎,以吏曹言啓曰,新除授成均館典籍金龍彦,除拜後過限未肅拜,依例改差,何如?傳曰,允。
又以武一所試官意啓曰,臣所今日應講擧子二十人內,入格十九人矣。各技皆已畢試,今方計劃修正榜目之意,敢啓。傳曰,知道。
又以武二所試官意啓曰,臣所今日鳥銃應放擧子四十七人內,貫一中入格三人,邊一中入格九人,合爲十二人矣。鳥銃畢試,騎芻鱗次試取之意,敢啓。傳曰,知道。
又以武二所試官意啓曰,臣所今日騎芻應射擧子二十人內,一中入格一人,二中入格一人矣。日暮姑停之意,敢啓。傳曰,知道。
又以武二所試官意啓曰,臣所今日平明開場,昨日未畢試騎芻,仍爲試取之意,敢啓。傳曰,知道。
又以武二所試官意啓曰,臣所今日騎芻應射擧子七人內,無一人入格矣。騎芻畢試,騎槍當爲試取,而無一人應試者,仍爲捧講之意,敢啓。傳曰,知道。
又以武二所試官意啓曰,臣所今日應講擧子二十三人內,入格十四人矣。各技皆已畢試,今方計劃修正榜目之意,敢啓。傳曰,知道。
又啓曰,試官之出榜詣闕例也,而武二所監試官宋應龍·趙在慶,謂有身病,自外徑歸,事甚未安。竝推考,何如?傳曰,允。
又以武三所試官意啓曰,臣所今日平明開場,昨日未畢試鐵箭,仍爲試取之意,敢啓。傳曰,知道。
又以武三所試官意啓曰,臣所今日鐵箭應射一所移來擧子一千一百人內,入格二十人矣。日暮姑停之意,敢啓。傳曰,知道。
又以訓鍊都監言啓曰,今此聖上卽位慶科增廣別試武科殿試時,本局將校·軍兵及武藝廳中直赴殿試應試應頉之類,竝單子書入之意,敢啓。傳曰,知道。
又以禁衛營言啓曰,今此慶科增廣別試武科殿試時,本營將校·軍兵中直赴應試人,別單書入之意,敢啓。傳曰,知道。
又以備邊司言啓曰,頃以今番因山時,大轝所經新作路所損民田,査其實數年分時,一體修啓蠲減之意,筵奏行會矣。卽見京畿監司金道喜啓本,則高陽·交河·坡州等三邑所損田,合爲二結八十七負五束,而請令廟堂稟旨,分付矣。査實蠲減,旣蒙允可之成命,依此數許令頉減於田案之意,分付施行,何如?傳曰,允。
又以備邊司言啓曰,卽見京畿監司金道喜災實分等狀啓,則喬桐等十四邑鎭,置之尤甚,果川等十六邑,置之之次,永平等四邑,置之稍實,仍以爲事目災四百結外,不足災四千七百八十五結四十四負五束,特許準劃,後錄諸條,竝請令廟堂稟旨,分付矣。其一,新還餉尤甚邑四分一,之次邑五分一,特許停退,待明秋還捧事也。其一,新還當捧中,尤甚邑三分一,之次邑四分一,稍實邑五分一,以相當穀準折代捧,待明秋還作本色事也。其一,北漢城餉,毋論元移轉與添分條,尤甚·之次邑,竝許全數捧留,耗條代錢輸送事也。其一,大興·臨津·長山等餉穀,捧留本邑,而附近民之自願輸納者,依願許施,耗條代錢輸送事也。其一,守摠兩營壯抄牙兵軍官等身米,每斗四錢,代錢輸送事也。其一,禁御兩營江都留餉米太,以錢代捧,待明秋還作本色事也。其一,壬癸兩年停退軍布,辛巳以前各年舊布,竝許仍停事也。其一,各年拯米太,竝姑停退,待明秋捧納事也。其一,各衙門·各宮房屯土,從實執稅事也。其一,沿海各邑敗船罪人,移送原籍官事也。其一,推奴徵債,限明秋防塞事也。今年穡事之始臧終愆,諸道大率皆然,而積潦沈墊之災,畿甸尤爲偏被,穜稑皆病,沿峽均痒,道啓指陳,誠非過語,三等分劑,必有裁量,依所請施行,災結加請之數,雖似稍多,而參互已例,亦不至大段過濫。其在益下之義,不必更加勉減,元劃外不足災四千七百八十五束零,特爲準劃,還餉之或停或代,實爲窮民之紓力,以今災形,固不容一切靳施,而嗣歲種糧之資,亦是民情之所關,全道闊狹,有難遽議,無論尤甚·之次邑,被災最酷之處,令道臣更加區別,詳細登聞,以爲分數許停之地,代捧則與停退稍異,而還簿紊亂,亦所當念,尤甚·之次邑,依道啓許代。稍實邑則勿論城餉,遠輸大係民瘼,歉歲捧留,亦多已例,而北漢平倉,關係保障,軍需所重,有不可不念,耗米則以本色輸送,此外皆令捧留本邑,而大興等三處耗條之代錢輸送,附近民之從自願直納守摠兩營,諸色身米及禁御兩營江都留餉米太之以錢代捧,竝爲依施。各衙門軍布之昨年仍停,係是格外之特恩,固不可每每援例,而目下民勢,實難責之以新舊之竝納,今年則特許仍停,沿邑拯米太之限明秋停退,各屯土之從實收稅,敗船罪囚之移送原籍官,推奴徵債之防塞,俱有災歲已行之例,亦爲一體許施,何如?傳曰,允。
又以備邊司言啓曰,卽見咸鏡監司曺鳳振分等狀啓,則咸興等三邑,置之稍實,安邊等十六邑,置之之次,鏡城等六邑,置之尤甚,後錄諸條,竝請令廟堂稟旨,分付矣。其一,新還當捧中,尤甚邑四分一,之次邑五分一停退,而至若山社之民,勿論南·北關之次稍實邑,其所被災,甚於尤甚,特加矜憐,別下處分事也。其一,元還餉尤甚邑折半,之次邑三分一,稍實邑四分一,以相當穀準折代捧,待明秋還作本色事也。其一,壬申以後各年未捧停退,姑爲仍停事也。其一,甲山壬午排捧條,茂山癸未査得條,依前仍停事也。其一,南北穀簿,多寡不均,明春分還時,從便裒益,入錄於分留修啓事也。其一,明川以南,進俸吏停止事也。其一,尤甚邑,限明秋勿定配所,見在徒流,從便移配於道內他邑事也。其一,推奴徵債,限明秋防塞事也。今年積潦之災,係是遠近之通患,而春後惜乾,秋初早霜,本道又偏受其害,畢竟歉荒之狀,殆爲諸路之最,言念民情,誠甚矜悶,三等分劑,必有斟量,依狀辭施行,糶糴之政,不但爲國計所重,嗣歲民食,專靠於此,其在備豫之道,尤不宜遇歉輒停,而目下民勢之艱窘,亦不可無別樣顧恤。尤甚邑新還,許令四分一停退,之次邑則有不容一例混施,而觀於道啓,一邑內二三四五社被災,有甚於尤甚者,至有別下處分之請,似此等處,亦合有格外闊狹,令道臣詳細査櫛,就被災尤甚社中,又抄其尤甚戶,許其五分一停退,代捧與停退稍異,此則依狀請分數許施,新還旣許停退,則舊糴尤難竝督,毋論停退未捧與排捧査得條,竝許仍停。南北穀簿之裒益,亦係爲民釐弊之一端,許令從長擧行後,據實修啓,進俸吏之停止,尤甚邑之勿定配所,見在罪人之移配,推奴徵債之防塞,竝爲依施,何如?傳曰,允。
又以備邊司言啓曰,卽見水原留守徐能輔災實狀啓,則以爲,地部劃下災三十結外,新舊災合一千一百二十一結七負二束,特許加劃,今年還餉當捧中,鹹損全棄之面三分一,水沈成川之面四分一停退,外此霜早風損之面,分等區別,準折代穀,推奴徵債,一切防塞事,竝請令廟堂稟旨分付,而身布之量宜代捧,窮春之從便救急,追後登聞爲辭矣。今年畿農,多違始料,而本府沿海之地,亦多沈墊之災,言念民情,誠爲悶然,而災結加請之數,參互於時起畓摠,終未免稍過分數,事目元劃外,更以一千結加劃,使之酌量均俵,還餉停退,固所難愼,而原啓所請,只在於濱海與成川之面,可知其不至過濫,竝與推徵防塞,而依狀辭許施,準折代穀,只言分等區別,而初無分數之開錄登聞者,未免疎忽,使之指一更啓後稟處,何如?傳曰,允。
又以備邊司言啓曰,卽見廣州留守鄭基善災實狀啓,則以爲,事目災二十結外,不足災二百六十三結七十八負九束,特許加劃,新還餉當捧條,三分一準折代捧,待明秋還作本色,壬辰停退未捧及各年排捧條,竝許仍停,推奴徵債,限明秋防塞事,竝請令廟堂稟旨,分付矣。今年畿農,大率多歉,本府亦畿邑之一,其所被災,無甚異同,而所請災結,不至夥多,事目元劃外二百六十三結零,特許準劃,以爲一一均俵之地,還餉之歉歲代捧,亦是爲民紓力之政,許令依狀請三分一準折代穀,新還旣許代捧,則舊糴之一時竝督,其勢果難,壬辰停退及各年排捧條仍停之請,竝與推徵防塞,而俱爲依施,何如?傳曰,允。
又以備邊司言啓曰,卽見江華留守金邁淳狀啓,則備陳本府歉荒之狀,仍請本府府倉·山倉及各宮·各鎭堡今秋當捧還餉米太,尤甚面尤甚戶全數,尤甚面之次戶·之次面尤甚戶折半,之次面之次戶·稍實面尤甚戶三分一停退,當捧條中,各限折半以相當穀準折代捧,而三營留餉米太,亦依本府例停代事,令廟堂稟旨分付,而災民接濟之方,追後登聞爲辭矣。今年穡事之告病,專由於積潦之爲災,而本府以環海斥鹵,受害偏酷,其所紓力之方,固當靡不庸極,而還餉不虞之需,亦不宜多數許停,當捧米太,尤甚面尤甚戶折半,尤甚面之次戶·之次面尤甚戶三分一,之次面之次戶四分一,許令限明秋停退,稍實面則不當混入,置之,代穀異於停退,此則依狀請施行,待明秋還作本色,三軍門留還,亦依已例,與府還一體停代,何如?傳曰,允。
吏曹啓目,粘連觀此敦寧都正趙錫龜上疏,則以爲,臣本無敦寧,揆以格例,自在當遞。伏乞聖明,亟賜遞改亦爲白有臥乎所,旣無敦寧,則揆以公格,不可仍置,敦寧府都正趙錫龜,依例改差,何如?判付。啓,依允。
校理金逸淵疏曰,伏以臣於持被之中,卽接家信,則臣母素抱痰癖之症,近仍日氣之稍冷,重添外感,寒熱交作,食飮全却,委頓床席,轉側須人,家僮踵至,促臣歸視。臣自聞此報,衷情煎迫,按住不得,玆敢忙陳短章,徑出禁扃。伏乞聖慈,俯賜矜諒,亟遞臣職,俾便救護,仍治臣擅離之罪,以肅朝綱焉,臣無任云云。省疏具悉。爾其勿辭救護。
乙未十月初四日辰時,上御熙政堂。勸講入侍時,原任提學徐俊輔,參贊官李寅敎,侍讀官金逸淵,假注書兪錫煥,記事官徐耆淳·申錫愚,各持小學第四卷,以次進伏訖。上誦前受音訖,俊輔讀自前輩嘗說後生,止決無有成之理。仍讀奏釋義訖,上讀新受音十遍訖,命陳文義。俊輔曰,才性過人,卽天稟之絶異者,此豈不可畏,而若恃其才性之過人,而泛泛用工,不事尋究於讀書,則反不如魯鈍者之人一己十深思極究之爲有得,此其所以爲戒,實有甚於魯鈍不及人者也。今我殿下,聰明天縱,睿知日新,講學勤孜,漸臻將就,臣等固不勝其欽仰,而一句一字,莫不有意義,必須於講學之際,切勿一毫放過,尋思推究,以爲躬行心得,措諸事爲之工,區區之望也。上曰,玉堂陳之。逸淵曰,凡有才性過人者,果能勤於學而充其才,則成就之際,必高人一等,可謂文質彬彬,而若或恃其才藝,厭煩放慢,不勤學業,則卽不過才勝德之一輕薄者,前輩不足畏之說,實非虛語也。帝王之學,尤有異於凡人,伏願益加體念,聖不自聖,每於講讀之時,尋思推究,以充聖學焉。上曰,參贊官陳之。寅敎曰,此章中鹵莾厭煩云者,凡人讀書之際,如不尋思推究,則心逸而氣麤,不能耐煩之謂也。顧今課日開講,聖學高明,臣等固欽仰萬萬,而臨筵問難,剖析書義之時,諸臣所奏,今日只說此道理,明日又說此道理,別無新奇可喜之言,俱是高遠難行之事,而譬諸飮食,所謂茶飯也菽粟也。夫茶飯菽粟,雖無每食適胃之美,而終能補養其神,節宣其體焉,芻豢肥甘,或爲暫時悅口之資,而久乃戕害其胃,傷損其氣焉。臣等之前席所陳,或有因經而箴戒者,或有遇事而陳勉者,此所謂茶飯菽粟之正味也,非比芻豢肥甘之利口也。伏願殿下,卓立聖志,勉勉孜孜於講學上一款,日進昌言,克恢虛受開廣之量,則實非厭煩應文之科矣。每於此等處,益加體念焉。上掩卷。仍命退,諸臣以次退出。
上在昌德宮。停常參·經筵。
藥房提調朴周壽,副提調徐憙淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿,口傳問安。答曰,知道。
李寅敎啓曰,明日常參·經筵,取稟。傳曰,停。
朴宗吉啓曰,合辭許久闕啓,事甚未安。除在外·試所進去外,呈告人員,竝卽牌招,何如?傳曰,允。
徐憙淳啓曰,行左承旨安光直,右承旨金胤根,今日不爲仕進,竝卽牌招,何如?傳曰,允。
朴宗吉啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于洪祐順曰,勸講入侍。
朴宗吉啓曰,事變假注書方啓霙,身病猝重,勢難察任,今姑改差,何如?傳曰,允。
事變假注書方啓霙改差,代以李昌廷爲事變假注書。
正言趙在慶啓曰,臣之言議風采,本不合於淸朝耳目之任,而薇垣特除,忽下於夢想之外,試牌儼臨,雖不得不蒼黃出肅,仍赴試所,而臣於合啓中,有私義之不可聯參者,曾叨臺職,輒蒙體諒,今臣處義,與前無異,豈可以夤緣一出,仍因蹲冒乎?試事爲重,不敢言私,今始來避,請命遞斥臣職。答曰,依啓。
朴宗吉啓曰,行大司憲李光文試所進,執義鄭琦和,掌令宋應龍·林基洙,持平鄭義命牌不進,持平柳宜貞在外,監察茶時之意,敢啓。傳曰,知道。
以執義鄭琦和,掌令宋應龍·林基洙,持平鄭義命,司諫金樂壽,獻納金在田,正言趙啓昇牌不進罷職傳旨,傳于朴宗吉曰,只推。
以右承旨金胤根牌不進罷職傳旨,傳于李寅敎曰,只推。
以副修撰李明迪牌不進罷職傳旨,傳于李寅敎曰,只推。
李寅敎,以禮曹言啓曰,別科放榜,待武擧畢試,以增廣殿試前擇日事,命下矣。別科文武放榜吉日,令日官朴周煥推擇,則今十月初十日巽時爲吉云。以此日時擧行,何如?傳曰,允。
又以禮曹言啓曰,卽接南原幼學姜南世所志,則以爲,同姓八寸弟俊世,嫡妾俱無子,以其同姓八寸弟集成第二子順厚,欲爲繼後,兩家相議完定,而未及禮斜,生養父母,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹,論理草記事,曾有筵奏定式,而門長姜南世所訴旣如此,依定式姜集成第二子順厚,立爲姜俊世之後,何如?傳曰,允。
朴宗吉,以武三所試官意啓曰,臣所今日鐵箭應射擧子八百二十人內,入格十五人矣。日暮姑停之意,敢啓。傳曰,知道。
又以武三所試官意啓曰,臣所今日平明開場,昨日未畢試鐵箭,仍爲試取之意,敢啓。傳曰,知道。
又以武三所試官意啓曰,臣所今日鐵箭應射擧子四百五十二人內,入格二十三人,前四日入格四十三人,合爲六十六人矣。兩技今已畢試,仍爲修整榜〈目〉之意,敢啓。傳曰,知道。
又以備邊司言啓曰,頃以湖西右道監試場屋雜亂之弊,令道臣詳査實狀,登聞後稟處之意,筵奏行會矣。卽見該監司金在三狀啓,則以爲,當初起鬧,都出於無根之說,到今覈實,未見可疑之跡,而封彌官與地方官,擧措多有損體,攔入不能禁制,以至作鬧之境,揆以擧行,未免疎忽,兩邑首吏鄕,自本營從重科治爲辭矣。科場飭勵,關係不輕,啓下行査,事體尤別,而今玆査啓,無一載錄於應問各人之供招,只爲泛稱多般査究者,已不免疎忽,旣云封彌之照檢歸正,則歸正之前,可知其有許多雜亂之端,而亦無明白指陳,揆以査體,糢糊莫甚,日前特飭之慈敎,雖因關西査事,而其爲科場行査,則本道與關西一也。其在對揚之道,又豈容若是泛忽?該道臣從重推考,原狀啓還下送,使之到底更覆,卽爲登聞,何如?傳曰,允。
又以備邊司言啓曰,卽見忠淸監司金在三災實分等狀啓,則忠州等十六邑鎭,置之尤甚,洪州等二十九邑,置之之次,韓山等十邑,置之稍實,仍以爲事目災五百結外,不足災一萬四千一百四十八結十五負四束,特許加劃,後錄諸條,竝請令廟堂稟旨,分付矣。其一,新還餉尤甚邑中,抄其最尤甚戶,折半限明秋停退事也。其一,三軍門保米及樂工保米,守·摠兩營牙兵收米,尤甚邑純錢,之次邑三分二,稍實邑折半代錢捧納事也。其一,牙山等十五邑,海溢面里中最尤甚戶,當納還餉及各樣軍身米布錢,折半限明秋停退事也。其一,還餉當捧中,尤甚邑三分二,之次邑折半,稍實邑三分一,以相當穀準折代捧,待明秋還作本色事也。其一,各年舊還餉,毋論三等邑,一竝仍停,待年豐收捧,上黨己丑未捧餘在各穀一千八百二十二石零,亦許停退,待明秋準捧事也。其一,癸巳停退軍米布錢中,昨年分數限今秋仍停條,毋論三等邑,更許限明秋仍停,其外各年停退軍米布錢,竝許依前仍停事也。其一,漁鹽船稅壬辰秋等,癸巳春等停退條,竝許仍停事也。其一,各年拯劣米太當納條,限明秋仍停,今年條,依例準納事也。其一。安興軍餉之散在各邑者,姑許仍留事也。其一,軍保歲抄及各鎭屬編伍軍歲末成冊,竝退限磨勘事也。其一,沿海各邑鎭戰龜防兵船改造改槊當限者,竝限明秋退行事也。其一,洪州等十三邑鎭各司所納箭竹,量宜權減事也。其一,貢津倉所屬邑大同,追後裝發事也。其一,尤甚·之次邑,限明秋勿定配所事也。其一,推奴徵債,限明秋防塞事也。今年積潦之痒穡,畿·湖比諸道尤酷,而峽農汰覆之災,本道尤甚於畿甸,兼之以涼意太早,霜信遽催,穗穎皆病,成實絶少,道啓所謂全道失稔者,諒非過實之語,三等分劑,依狀辭施行,各樣災名,如是夥然,則災結加請,亦無怪其稍多,而旣非大歉設賑之年,則災結之較沓摠,洽居四分之一者,終未免太過分數,事目外九千五百結,許令加劃,以準萬結之數,査櫛分俵,亦庶可免於白徵,以此分付。嗣歲接濟之資,專靠於還餉之停,捧退一款,所當難愼,而道啓陳請,只在於尤甚邑中最尤甚戶,亦可知其十分裁量,依所請限折半許停,代捧則與停退稍異,而在窮民亦足紓力,竝爲依請許施。稍實邑則不當混入,置之,新還旣許代,舊糴尤難竝督,無論年條之久近,三等邑一竝許停,而上黨己丑未捧條,亦令一體仍停,各樣軍保之納米,最係殘氓之苦役,如今災歲,尤宜矜恤,而軍食所重,亦不可不念,尤甚邑則依所請準施,之次邑折半,稍實邑三分一,許令代錢。海溢諸邑漂頹之戶,已蒙格外曠絶之澤,其餘被災之民,亦合有別般軫恤,牙山等十五邑海溢面里中,最尤甚戶還餉與軍身米布錢,限折半停退之請,亦許特施,而尤甚抄戶之際,虛實相蒙,易致濫觴,令道臣更爲十分精察,俾無混淆之弊,癸巳停退軍米布錢之昨年仍停者,旣是最窮之類,果難責捧於歉歲,竝與各年停退而依前仍停,漁鹽船稅壬癸停退條,拯劣米太各年當捧條,亦竝仍停,而今年致敗拯劣條,使之依例準納。安興餉穀之各邑捧留,歲抄成冊之退限磨勘,各邑鎭船隻之退期修改,貢津倉大同之追後裝發,推徵防塞之限以明秋,俱係便民之政,亦多已行之例,竝許所請,洪州等邑所納箭竹,依昨年例折半權減,配所則只令尤甚邑勿定,何如?傳曰,允。
又以備邊司言啓曰,頃因海西道臣狀請,海州等十六邑,訓局砲保三分一代錢,長連等七邑,四分一代錢,各營軍布,尤甚·之次邑竝折半代錢,各司身布,竝純錢代捧事,覆啓行會矣。卽見該監司徐萬淳狀啓,則復陳綿農慘歉民情遑汲之狀,仍以爲,訓局砲保,尤甚邑三分二,之次邑折半代錢,各軍門軍布,純錢代捧,竝依前請施行,而軍布中點,期限已迫,本色與代錢條,限一朔寬限事,竝請令廟堂稟旨,分付矣。民勢非不切急,而軍需亦有所重,當初之分數許代,實有多般參量,而道啓陳請,又如是申複,民情所關,不容更有靳持,尤甚十六邑禁御兩營軍布,許令三分二代錢,其外則竝許純錢,砲保及之次邑軍布,依前回啓施行,往復停當之際,自不免蹉過日字,限一朔寬限之意,亦爲依狀請分付,何如?傳曰,允。
又以備邊司言啓曰,卽見慶尙監司趙秉鉉狀啓,則備陳道內綿農判歉之狀,仍請訓局保布,尤甚慶州等四十一邑三分二,之次昌原等二十六邑折半代錢,各營·各衙門軍身布之錢木參半者,及樂工保布,毋論兩等邑,竝純錢收捧事,令廟堂,稟處矣。今歲綿農,遠近俱歉,他道已施之例,有不容獨靳於嶺南,訓局砲保,尤甚邑三分一,之次邑四分一,許令代錢上納,各營軍布,毋論尤甚·之次邑,折半代錢,其外各衙門所納,竝依狀請,使之純錢代納,何如?傳曰,允。
又以御營廳言啓曰,今此聖上卽位慶科增廣別試武科殿試時,本廳將校·軍兵直赴應試人及應頉人,別單書入之意,敢啓。傳曰,知道。
又以御營廳言啓曰,本廳字內肅靖門東邊第二城廊近處體城改築處,女墻亦已畢築之意,敢啓。傳曰,知道。
又以刑曹言啓曰,謹依下敎,靑陽門外留宿儒生未捉八人,嚴加査實於已捉四人韓壽吉·劉得吉·池一榮·崔得孫處,則壽吉·得吉·一榮等所拱內,以爲渠等俱是南延君球家下屬,而爲其家科事,使近仗軍士鄭大得,傳喝往復於建禮堂守直內官,雨傘則大得,先爲藏置於建禮堂庫中,渠等三人及金命哲·高聖得·趙學敏·朴時爀合七名,留接於軍士番房,而意謂初昏開門矣。門鑰已下,更鼓將深,終無開門之擧,故勢不得已仍與軍士輩,炊飯共食,留宿番所,開門後不待多士之入來,混同於環衛軍,先入場內,張傘鋪席,至於見逐,而渠輩三人則避走石渠門,現捉於守直內侍,金命哲等四人,混雜於多士中,竟免被捉云。崔得孫所供內,以爲渠以錦山郡守洪鍾浩家廊屬,爲其主家科事,將欲附門之際,適逢所親近仗軍士李根培,先入雨傘,渠與金振圭,隨後同入矣。不料伊夜,仍不開門設場,則驚恐罔措,不得已留接於不知何處所之軍士間,待曙入場,徑先張傘矣。渠則被捉,振圭則逃免,此皆渠等愚蠢沒覺所致,今於現發之後,尤合萬死云矣。囚供所出金命哲·高聖得·趙學敏·朴時爀·金振圭,捉來査問,則攔入闕內,留宿入場等節,箇箇首實,前後被捉,合爲九人,而屢度盤覈,一如前供,未捉八漢中三漢姓名,無路覈得矣。渠輩俱以至賤至微之類,攔入莫嚴莫重之地,經夜留宿,炊飯分喫,守直官不能禁斷,軍卒輩無難容接,揆以事體,萬萬驚惋,所當依前批旨,竝爲嚴刑遠配,而旣伏承査實以入之命,上裁,何如?大王大妃殿傳曰,卽見刑曹草記,則南延君家下屬,錦山郡守洪鍾浩家下屬,以潛入經夜納招,此雖無識下賤之不知而犯,紀綱事體,萬萬驚惋,其爲家長者,知之罪也,不知亦罪也,一則家長之罪也,二則家長之罪也。南延君球,病勢沈重,施以削職之典,洪鍾浩,施以竄配之典,前後被捉諸漢,一竝嚴刑二次,邊遠定配,俾懲日後,門禁不飭之罪,亦所難免,當該兵·摠府堂上,竝施以越俸之典。
又以刑曹言啓曰,謹依下敎,毆打圃屬之金好範,捉來嚴問,則渠與農圃庫直,素有私嫌,逢着路上,至於毆打云矣。嚴刑一次放送之意,敢啓。傳曰,知道。
義禁府啓目,刑曹佐郞韓問裕原情云云。傳旨內辭緣,泛稱遲晩,刑推得情,何如?判付。啓,除刑推議處爲良如敎。又啓目,都摠府都事蔡東健,守門將梁道潤等原情云云。傳旨內辭緣,泛稱遲晩,所當請刑是白乎矣,蔡東健段,摠府卽勿爲請刑,載在大典通編,議處,梁道潤段,刑推得情,何如?判付。啓,依允爲旀,梁道潤段,除刑推議處爲良如敎。又啓目,鎭川前縣監徐有皓·柳弘根·徐膺淳等原情云云。問目內辭緣,泛稱遲晩,竝只刑推得情,何如?判付。啓,竝只除刑推議處爲良如敎。又啓目,魯城縣監李學在原情云云。問目內辭緣,泛稱遲晩,刑推得情,何如?判付。啓,除刑推議處爲良如敎。又啓目,守直內官李元喆·辛益福等原情云云。傳旨內辭緣,泛稱遲晩,所當請刑是白乎矣,年滿七十,法不當請刑,竝只議處,何如?判付。啓,依允。
乙未十月初五日辰時,上御熙政堂。藥房入診,勸講同爲入侍時,提調朴周壽,副提調徐憙淳,假注書兪錫煥,記事官徐耆淳·申錫愚,待敎金洙根,左議政洪奭周,提學趙寅永,參贊官洪祐順,侍講官徐戴淳,假注書兪敎煥,各持小學第四卷,以次進伏,醫官金漢雋·秦慶煥·金永勳,進伏楹外訖。上曰,史官分左右。奭周進前奏曰,今日朝氣頗寒,侵早勞動,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。奭周曰,近日日氣稍寒,殿上臨御之時,受風甚悶,此後則臨御房闥之內,似好矣。上曰,無損矣。周壽曰,醫官使之入診乎?上可之。漢雋等以次診候訖,退伏奏曰,脈候左右三部調均矣。命醫官先退。上誦前受音訖,寅永讀自顔氏家訓,止人不厭其求假焉,仍讀奏釋義訖,上讀新受音十遍訖,命陳文義。寅永曰,此不過書籍愛護之誡,別無深義,而書籍之愛護,亶出於載道理說學問,而至於愛護不已,則況於道理學問上,不爲之存念乎?惟在推演爲身心工夫之如何耳。上曰,玉堂陳之。載淳曰,典籍中載聖賢之事,故補治整齊,宜若對越聖人,伏願此等處益加體念焉。上曰,參贊官陳之。祐順曰,閣臣·儒臣,已有所奏,且此章文義,卽不過士大夫讀書之細節,臣無容敷衍仰陳矣。大抵讀書之法,須以整飭爲主,而前人之嘉謨懿訓,昭在方冊,且先聖賢之姓名,亦具載焉,故不可慢易者典籍也,所可盥奉者亦典籍也。所以顔氏家訓之損壞補治,濟陽江祿之急速整齊者也。凡學者,常以敬謹二字,存心做去,則非但讀書之爲然,以至處事按物之際,皆有飭躬操心之美,故古有敬以直內之訓,亦有無不敬之箴。伏願殿下,每於敬字上,深加留念焉。上曰,大臣陳之。奭周曰,此章本無深義,閣臣以下,皆已備陳,臣則別無可陳,而日前講筵,曾以切己二字仰陳矣。未知尙留聖衷否,凡所講讀之書,皆必切實受用於目下,然後方爲有益,此章大抵言愛護書籍之道,愛護之方,不但補治缺壞,卷束整齊而已。宋臣司馬光,卽此書所稱溫公者也。其論護書之法,有曰不可摺疊卷板,不可夾物於卷中,披卷之際,不可以涎唾粘紙,此皆恐其有損於書籍也。伏覩講讀之際,時或摩挲卷面,又或無故卷舒於上下板頁,此非但易致書籍之渝損,亦非所以專心致精之道,而書中有聖賢言語者,尤不可不致其莊敬,因此章愛護書籍之語,而如是體認,亟加遷改,則得一句行一事,其爲實效,亦將不少矣。上掩卷,命史官就座。仍命退,諸臣以次退出。
上在昌德宮。停常參·經筵。
朴宗吉,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
金胤根啓曰,明日常參·經筵,取稟。傳曰,停。
朴宗吉啓曰,合辭許久闕啓,事甚未安。除在外·試所進去外,呈告人員,竝卽牌招,何如?傳曰,允。
金胤根啓曰,左副承旨洪祐順,今日不爲仕進,卽爲牌招,何如?傳曰,允。
傳于金胤根曰,勸講入侍。
朴宗吉啓曰,訓鍊大將金逌根,以山陵補土堂上,今方出去矣。所佩命召,何以爲之,而將兵之任,不可一刻無摠察之人,何以爲之?敢稟。傳曰,仍佩往來,禁將兼察。
又啓曰,訓鍊大將,禁將兼察事,命下矣。兼察訓鍊大將李鐵求,卽爲牌招聽傳敎,何如?傳曰,允。
又啓曰,卽者義禁府都事來言,時囚罪人蔡東健等,當爲議處,保放罪人申從鎬等,當爲回啓,而判義禁金魯敬未肅拜,不得擧行云。卽爲牌招,何如?傳曰,允。
又啓曰,判義禁金魯敬牌不進推考傳旨,今方捧入,而開坐命下之後,如是違牌,事甚未安。更爲牌招,何如?傳曰,允。
傳于朴宗吉曰,去月二十七日·八日入直摠府郞廳,捧現告拿處。
金胤根啓曰,吏曹郞廳來言,臺諫有闕,政事,取稟。傳曰,前望單子入之。
臺諫前望單子入之,正言李淵祥落點。
朴宗吉啓曰,行大司憲李光文試所進,執義鄭琦和,掌令宋應龍·林基洙,持平鄭義命牌不進,持平柳宜貞在外,監察茶時之意,敢啓。傳曰,知道。
以執義鄭琦和,掌令宋應龍·林基洙,持平鄭義命,司諫金樂壽,獻納金在田,正言趙啓昇牌不進罷職傳旨,傳于朴宗吉曰,只推。
以左副承旨洪祐順牌不進罷職傳旨,傳于金胤根曰,只推。
金胤根啓曰,試官之出榜詣闕例也,而文科覆試監試官李光文·洪穉圭,謂有身病,自外徑歸,事甚未安。竝推考,何如?傳曰,允。
金胤根,以禮曹言啓曰,今十月十三日聖上卽位慶科增廣別試文科殿試節目,當爲磨鍊,而凡於殿試,親臨與命官,前期稟旨後擧行事,曾有定式矣。今番則何以爲之,而處所以何處擧行乎?敢稟。傳曰,處所春塘臺,命官爲之。
又以成均館大司成意啓曰,文廟守僕,依宗·社守僕例試才抄擇,別單啓下事,曾有定式矣。守僕梁相烈瓜朔,代以生徒守僕試才抄擇,備三望受點次,別單書入之意,敢啓。傳曰,知道。
朴宗吉,以兵曹言啓曰,今十月十三日聖上卽位慶科增廣別試武科殿試節目,當爲磨鍊,而凡於殿試,親臨與命官,前期稟旨後磨鍊事,曾有定式矣。今番則何以爲之,而處所以何處擧行乎?敢稟。傳曰,處所春塘臺,命官爲之。
又以兵曹言啓曰,五衛將李德垕·房允·金禮鉉·田載豐·申俊·李義鍾,俱以病難供職,呈狀乞遞,竝改差,何如?傳曰,允。
又以備邊司言啓曰,科場已過,受由上京守令,竝爲催促,使之不日還任,捧還伊始,民事方殷,此時曠官,晷刻可悶,未下直守令亦爲催促,竝令一兩日內辭朝,何如?傳曰,允。
又以備邊司言啓曰,頃因京畿年分狀啓,新還餉停退之請,被災最酷之處,令道臣更加區別登聞後,分數許停之意,草記行會矣。卽見該監司金道喜狀啓,則復陳各該邑災形,仍請尤甚喬桐等十四邑鎭還餉四分一,之次邑中積城等五邑還餉五分一,竝依前分數停退事,令廟堂稟旨,分付矣。嗣歲民食,專靠糶糴,多數停減,實難遽議,而災形之孔酷,民情之遑汲,道啓指陳,不止一再,則其在紓力之道,亦不容終始靳持,尤甚十四邑鎭新還四分一,之次積城等五邑五分一,許令依狀請停退,而一邑之中,亦必有被災淺深之不同,自本道詳細査櫛,區別擧行,俾無濫入之意,竝爲分付,何如?傳曰,允。
又以備邊司言啓曰,卽見江華留守金邁淳所報,則以爲,本府戶東庫木,已蒙從便改色之處分,而帑庫開閉,例不得自本府擅便,中使別軍職間,稟旨下送,以爲開庫之地云矣。帑儲木邊之許令改色,亶爲窮民授衣之地,則冬節旣屆,不容遲滯,別軍職卽爲下送,與守臣眼同開庫,趁期出給,何如?傳曰,允。
又以備邊司言啓曰,頃因全羅監司金興根狀啓,綿歉最甚諸邑所納訓局砲保三分一,其外則四分一代錢,各營軍布,折半代錢,各司番布,全數代錢之意,覆啓行會矣。卽見該監司狀啓,則以爲,綿農慘歉,全道同然,强名差等,其勢末由,各邑所納砲保,竝以三分一代捧事,更請令廟堂稟旨,分付矣。綿農之全道慘歉,道啓旣已質言,則强令分等,有非一視之義,依狀請各邑砲保,竝以三分一代捧之意,分付,何如?傳曰,允。
又以禁衛營言啓曰,謹依下敎,武藝別監馬上技藝試取後,試記封入之意,敢啓。傳曰,知道。
又以義禁府言啓曰,錦山郡守洪鍾浩,施以竄配之典事,承傳啓下矣。洪鍾浩慶尙道星州牧竄配,而以承傳內辭意,具罪目,依例發遣府羅將,押送配所,何如?傳曰,允。
又以義禁府言啓曰,都摠府經歷趙秉吉,都事蔡東健,竝拿處事,承傳啓下矣。趙秉吉今方待命,拿囚,蔡東健前已就囚,今纔議處,待開坐照律以入之意,敢啓。傳曰,知道。
吏曹啓曰,觀此平安監司李紀淵狀啓,則以爲,本營,以西藩重地,爲北燕要路,設施也極深遠,策應也甚浩繁,挽近無弊不生,轉至莫可收拾之中,最是錢穀欠通之除排年及貸下條外,鄕將吏奴輩所犯,至爲十五萬餘兩之多。係是營府支放所需之不可廢却,而不有及今收殺之擧,萬無來頭支繼之策,臣自莅任以後,到底覈出,方張徵捧,此際庶尹瓜期在卽,行將出代矣。若値送迎,又付生手,則非但頭緖之不免渙散,其所料量排定者,將有失時失機之患是白如乎,平壤庶尹金應根,限一年特令仍任事,令該曹稟處亦爲白有臥乎所,守令瓜滿差代,卽是應行之典是白乎矣,欠逋收殺,難付生手,則道臣請仍,必有料量,依狀請平壤庶尹金應根,限一年仍任,何如?判付。啓,依允。
義禁府啓目,粘連向前李學在亦,糶糴自來至嚴,分留亦當致愼,而借使數爻,有所多寡之相左,旣有巡營之報頉,則其虧欠可知,雖與勘糴時虛錄有異,監守之責,自有當律,以此照律,何如?判付。啓,依允。又啓目,粘連向前徐有皓·柳弘根·徐膺淳等亦,本邑還逋,自來數多,積弊相仍,有非一朝所可矯捄是白乎矣,身爲守宰,惟當極力收捧,以盡其責,而況糴法至嚴,何敢一毫泛忽,使年年增加,至過三萬之數,豈可以荐凶之故已勘之事,有所容恕乎?毋論中間收逋之如何,虛勘則一也。竝只以此照律,何如?判付。啓,竝只依允。又啓目,粘連向前蔡東健段,門禁自來至嚴,科場尤爲自別,則身當檢飭之任,矇然不知,至於攔入儒生,留宿禁中,事未前有,借曰門考之各有其所,終難免不飭之罪,以此照律爲白乎旀,梁道潤段,渠以門將,尤異於門考之摠郞,凡於一出一入,焉敢放忽,而攔入而不足,至於留宿,此實前後所未聞之變怪,萬萬驚駭,焉逭當律,以此照律,何如?判付。啓,竝只依允。又啓目,粘連向前李元喆·辛益福等亦,莫重者門禁,莫嚴者科場,折柳之樊,狂夫亦知,則況且闕內淸嚴之地,雜類之攔入,已極駭然是白去乙,互相締結,至於寄宿寄食,苟有一分紀綱,寧容如是?此而尋常處之,何以懲礪?以此照律,何如?判付。啓,竝只依允。又啓目,粘連向前韓問裕亦,享祀所重何如,而旣不能陪香,又不及於摘奸之時,事極可駭。雖緣於失牌搜覓之際,以致失誤之境,揆以享儀,焉逭當律,至於通符段,旣失還推,且有限內覓納,則自有免罪之律文,只以享祀未及之罪,照律,何如?判付。啓,依允。
乙未十月初六日辰時,上御熙政堂。勸講入侍時,提學徐有榘,參贊官金胤根,檢討官金龍洛,假注書兪錫煥,記事官徐耆淳·申錫愚,各持小學第四卷,以次進伏訖。上誦前受音訖,有榘讀自或有狼藉几案,止不敢他用也。仍讀奏釋義訖,上讀新受音十遍訖,命陳文義。有榘曰,此段別無敷衍仰陳之文義,而肅敬二字,最合體認,蓋讀書學問,須以整齊嚴肅爲先務,程子云,未有箕踞而心不慢者,日用百事,猶不可以怠慢之心應之,況讀聖經賢傳,其可不以肅敬之心將之乎?此一句深留聖意焉。上曰,玉堂陳之。龍洛曰,此章內愛護也,整齊也,肅敬也,俱是尊閣書冊之意,顔氏之特以此事,反覆垂戒者,非徒愛其紙本而然也。以其先哲之淑行徽訓,具載是耳。是以古語云,乃啓方冊,對越聖賢,又曰敬冊如父母,書籍尊敬,不過日用間細節,而亦聖學中一事,持此心隨處做去,則雖當急遽苟且之時,自無顚沛危厲之患矣,伏願體念焉。上曰,參贊官陳之。胤根曰,此章別無深意,且閣臣·儒臣所奏儘好,臣無容更陳,而但尊敬書冊,或慮其傷毁者,以其道理學問,載在方冊故也。然則一字放過,豈非可惜之有甚者乎?伏願每於講讀之際,必以此體念,一字一句,無或放過焉。上掩卷。仍命退,諸臣以次退出。
上在昌德宮。停常參·經筵。
安光直啓曰,來十一日朝參日次矣,敢稟。傳曰,停。
金胤根啓曰,明日常參·經筵,取稟。傳曰,停。
朴宗吉啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
安光直啓曰,左副承旨洪祐順,今日不爲仕進,卽爲牌招,何如?傳曰,允。
傳于安光直曰,勸講入侍。
金胤根啓曰,吏曹郞廳來言,新恩政事,取稟。傳曰,政官牌招開政。
金胤根,以吏曹言啓曰,因備邊司草記,科場已過,受由上京守令,竝爲催促,使之不日還任,捧還伊始,民事方殷,此時曠官,晷刻可悶,未下直守令,亦爲催促,竝令一兩日內辭朝事,允下矣。自臣曹催促,則上京守令韓山郡守徐有準,林川郡守宋宗洙,文義縣令李效榮,順安縣令金在厚,新昌縣監李鼎耉,延豐縣監李象信,高靈縣監閔洙龍,俱已下去云。長城府使沈宜復,報恩郡守金晉敎,槐山郡守金炳斗,旌善郡守李德秀,豐基郡守呂東奎,鴻山縣監金萬根,淸安縣監黃鍍,恩津縣監吳顯甲,全義縣監李樂重,永同縣監李秉孝,宜寧縣監李載信,鎭安縣監趙然明,井邑縣監吳基默,平康縣監金在成,俱以爲初七日下去云。洪川縣監李章五,初八日下去云,襄陽府使李允植,永柔縣令李相斗,任實縣監洪哲謨,俱以爲初九日下去云。未下直守令寧越府使權偌,鳳山郡守沈煥永,唐津縣監金大淵,俱以爲初八日辭朝云,而上京守令密陽府使李鼎民,親病沈重,不得下去云,連山縣監朴氣皓,身病沈重,不得下去云,雖未知其親病·身病之如何,而促敎之下,不卽下去,揆以事體,誠極未安。親病異於身病,密陽府使李鼎民改差,連山縣監朴氣皓罷黜,何如?傳曰,允。
又以吏曹言啓曰,成均館直講任泰濬,以其身病,呈狀乞遞,依例改差,何如?傳曰,允。
有政。吏批,判書金學淳進,參判朴齊聞,參議沈宜臣牌不進,右副承旨李寅敎進。以李發源爲敦寧都正,趙斗淳爲戶曹參議,洪學淵爲工曹參議,田栽五爲兵曹正郞,金學模爲禁府都事,卓碩行爲直講,金芸淳爲長興主簿,任泰濬爲崇靈殿令,吳亨秀爲順懷墓守衛官,李應淵爲密陽府使,趙㝡永爲錦山郡守,吳光默爲連山縣監,典籍單韓啓源,文科甲科第一人,司圃別提單宣時永,武科甲科第一人,獻陵直長鄭基默,司饔直長李章愚相換,平壤庶尹金應根,限一年仍任事承傳。
兵批,判書徐有榘進,參判申緯病,參議申在獻入直,參知李竣祜病,同副承旨朴宗吉進。以洪聖源·金用基·李昌五·李容純·南衡老·洪吉謨爲五衛將,白采洙爲都摠都事,金學性·李公翼爲文兼,林相弼爲武兼,金善五爲守門將,安爲平安中軍,大護軍權敦仁,副護軍權用經·尹正鎭·李晉淵·徐念淳·趙錫龜,副司果趙在慶·李在翊·金奎瑞。
吏批,再政。以趙台淳爲忠勳都事,李象祖爲平市令,白海運爲奉常主簿,沈樂憲爲引儀,李憲溥爲濟用主簿,兼春秋四單李鳳柱·金大坤·朴鳴載·金泰顯。
兵批,再政。以洪吉謨爲內禁將,李培遠爲訓鍊主簿,同知單洪聖源,僉知三單金用基·李昌五·李容純。
朴宗吉啓曰,行大司憲李光文,執義鄭琦和,掌令宋應龍·林基洙,持平鄭義命牌不進,持平柳宜貞在外,監察茶時之意,敢啓。傳曰,知道。
以執義鄭琦和,掌令宋應龍·林基洙,持平鄭義命,司諫金樂壽,獻納金在田,正言趙啓昇牌不進罷職傳旨,傳于朴宗吉曰,只推。
以左副承旨洪祐順牌不進罷職傳旨,傳于安光直曰,只推。
以吏曹參議沈宜臣牌不進罷職傳旨,傳于金胤根曰,只推。
兵曹,今十月十三日慶科增廣別試武科春塘臺命官殿試時,元榜人規矩,鐵箭三矢一百十步,柳葉箭五矢一百二十步一巡二中,講書粗以上,三技取一技落點。
兵曹,今十月十三日慶科增廣別試武科春塘臺命官殿試時,直赴人規矩,鐵箭三矢一百步,柳葉箭五矢一百二十步一巡二中,講書粗以上,三枝取一技落點。
安光直,以兵曹言啓曰,龍虎營中旬,今當設行,賞格木,例自一軍色需用,而或當該色遺儲不敷之時,則每以二軍色所儲木邊中取用矣。二軍色所儲,亦爲不敷,勢難盡數取用,限十同移用,其餘不足之數,措處無路,禁衛營木二十同,姑先貸用,何如?傳曰,允。
義禁府照目,粘連都摠府都事蔡東健,守門將梁道潤等矣本府議啓內,蔡東健段,門禁自來至嚴,科場尤爲自別,則身當檢飭之任,矇然不知,至於攔入儒生,留宿禁中,事未前有,借曰門考之各有其所,終難免不飭之罪,以此照律爲白乎旀,梁道潤渠以門將,尤異於門考之摠郞,凡於一出一入,焉敢放忽,而攔入而不足,至於留宿?此實前後所未聞之變怪,萬萬驚駭,焉逭當律,以此照律罪,減犯人罪三等,各杖八十收贖,奪告身三等,竝只私罪,奉敎依允爲旀,蔡東健段,功議各減一等,梁道潤段,功減一等爲良如敎。又照目,粘連鎭川前縣監徐有皓·柳弘根·徐膺淳等矣本府議啓內,本邑還逋,自來數多,積弊相仍,有非一朝所可矯捄是白乎矣,身爲守宰,惟當極力收捧,以盡其責,而況糴法至嚴,何可一毫泛忽,使年年增加,至過四萬之數,豈可以荐凶之故已勘之事,有所容恕乎?無論中間收逋之如何,虛勘則一也。竝只以此照律罪,告身盡行追奪,從三年定配,又五年禁錮,竝只私罪,奉敎依允爲旀,徐有皓段,功減一等,柳弘根·徐膺淳等段,竝只功議各減一等爲良如敎。又照目,粘連刑曹佐郞韓問裕矣本府議啓內,享祀所重何如,而旣不能陪香,又不及於摘奸之時,事極可駭。雖緣於失牌搜覓之際,以致失誤之境,揆以享儀,焉逭當律,至於通符段,旣失還推,且有限內覓納,則自有免罪之律文,只以享祀未及之罪,照律罪杖一百收贖,告身盡行追奪私罪,奉敎依允爲旀,功減一等爲良如敎。又照目,粘連魯城縣監李學在矣本府議啓內,糶糴自來至嚴,分留亦當致愼,而借使數爻,有所多寡之相左,旣有巡營之執頉,則其虧欠可知。雖與勘糴時虛錄有異,監守之責,自有當律,以此照律罪,削職永勿敍用私罪,奉敎依允。又照目,粘連守直內官李元喆·辛益福等矣本府議啓內,莫重者門禁,莫嚴者科場,折柳之樊,狂夫亦知,則況且闕內淸嚴之地,雜類之攔入,已極駭然是白去乙,互相締結,至於寄宿寄食,苟有一分紀綱,寧容如是,此而尋常處之,何以懲勵?以此照律罪,與犯人同罪,各杖六十收贖,告身盡行追奪,徒一年定配,竝只私罪,奉敎依允爲〈旀〉,竝只功減一等爲良如敎。又啓目,都摠府都事趙秉吉原情云云。傳敎內辭緣,泛稱遲晩,所當請刑是白乎矣,摠府郞勿爲請刑,載在大典通編,議處,何如?啓,依允。
乙未十月初七日辰時,上御熙政堂。勸講入侍時,原任直閣徐俊輔,參贊官安光直,侍讀官李㙽,假注書兪敎煥,記事官徐耆淳·申錫愚,各持小學第四卷,以次進伏訖。上讀前受音訖,俊輔讀自明道先生,止後不敎以遠大也。仍讀奏釋義訖,上讀新受音十遍訖,命陳文義。俊輔曰,近者小者,卽灑掃應對之節也,遠者大者,卽明德新民之事也。明德新民,雖是聖學之極工,若不先之以灑掃應對,則非但有躐等之難,亦無以立基而次第做工矣。敎人旣如此有序,自修之工,亦不外此,此所以有小·大學之別,而須先從事於小學,然後可以循序而進於大學矣。今我殿下,日御講筵,以小學爲課,此書中,非徒有近者小者,至於遠者大者,亦莫不具焉。伏願於此等處,益加體念,以爲自近小而至於遠大之極工,區區之望也。上曰,玉堂陳之。㙽曰,凡人君所當務者,政在於遠大之事,而非由近小,無以致遠大,中庸所謂君子之道,譬如行遠必自邇,登高必自卑之意也。今此小學中事,較諸大學等事,固是近者小者,而大學明德新民之事,非正心誠意,無以致之,正心誠意之云,非必待大學工夫,亦已在小學上也。今日所講自止,本非甚多,而臨讀之際,不能無句讀之間斷,字音之放過者,此殆以小近而忽之也。程子有曰,自灑掃應對上,便可到聖人事,聖人之事,初非高遠難行也。今若於講讀上,先己存得誠正工夫,此便是聖人事也,懋哉懋哉。上曰,參贊官陳之。光直曰,閣臣所奏切當,臣無容更陳,而但此章內有序二字,最有意味。非特敎人有序,讀書亦有序,今此講筵,先讀前受音,次讀後受音,次奏釋義,此莫非有序也。然則奏釋之餘,宜次有批答可否,而今於講畢之餘,終然含默,此可謂有序乎?古語曰,無言不酬,凡事必有酬酌問答,此章內應對二字,非但謂事長之道,其於臨下之際,亦不可無應對,曰都曰兪,曰吁曰咈,上古君臣之際問答之辭也。言而不酬,聽而無答,則無以通上下之情,故我國家前後講筵規模,皆不如是。伏願殿下,亟降溫喩焉。上掩卷,命退,諸臣以次退出。
上在昌德宮。停常參·經筵。
夜自四更至初九日開東,灑雨下雨,測雨器水深三分。
徐憙淳啓曰,明日常參·經筵,取稟。傳曰,停。
朴宗吉啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
徐憙淳啓曰,行左承旨安光直,右承旨金胤根,左副承旨洪祐順,今日不爲仕進,竝卽牌招,何如?傳曰,允。
傳于李寅敎曰,勸講入侍。
朴宗吉啓曰,行大司憲李光文,執義鄭琦和,掌令宋應龍·林基洙,持平鄭義命牌不進,持平柳宜貞在外,監察茶時之意,敢啓。傳曰,知道。
以執義鄭琦和,掌令宋應龍·林基洙,持平鄭義命,司諫金樂壽,獻納金在田,正言趙啓昇牌不進罷職傳旨,傳于朴宗吉曰,只推。
以右承旨金胤根,左副承旨洪祐順牌不進罷職傳旨,傳于李寅敎曰,只推。
朴宗吉,以兵曹言啓曰,今番別科武科榜目中,副司勇李綺年之父承弼之承字,以永字書之,別武士羅敬潝之潝字,以翕字書之,閑良全應頊之全字,以金字書之,徐昌祐之祐字,以佑字書之,李宗毓之父名東赫,以泰赫書之,年三十四,以四十四書之,奏御文字,何等愼重,而如是差誤,殊甚疎忽,當該試官推考,原榜目中付標以入之意,敢啓。傳曰,知道。
又以備邊司言啓曰,頃因忠淸監司金在三狀請,訓局砲保三分一,禁御兩營折半代錢,各衙門所納純錢代納之意,筵奏行會矣。卽見該監司狀啓,則復陳綿農慘歉,民情遑汲之狀,因請各營軍布純錢,訓局砲保三分二代錢,特準前請事,令廟堂稟旨,分付矣。道啓陳請,至再至三,亦可想其艱棘之實狀,而當初之分數許代,實有所十分酌量於軍需民情之間,到今變通,更難容議,依前行會,卽爲擧行之意,分付,何如?傳曰,允。
又以備邊司言啓曰,卽見慶尙監司趙秉鉉災實分等狀啓,則安義等十六邑,置之尤甚,安東等二十八邑,置之之次,慶州等二十七邑,置之稍實,仍以爲,事目災八百結外,不足災二千三百六十七結九十八負七束,特許準劃,後錄諸條,竝請令廟堂稟旨,分付矣。其一,戊子停捧餘在條九百三十一石零,竝令準數收捧事也。其一,山城餉穀,限折半仍留平倉事也。其一,各邑散在眞麥,爲一千四百十七石零,而本非土宜,糶糴難便,依年前米牟例,準折作皮牟事也。其一,尤甚邑限明秋勿定配所,推奴徵債防塞事也。今年積潦之災,係是遠近之通患,而本道則比諸畿·湖,受病最淺,兼以早秧之善就,田種之均熟,截長補短,不失爲少康之年,三等分劑,依狀辭施行,以該道幅圓之廣,新舊災摠之止爲三千餘結,亦可謂精約無濫,事目外不足災二千三百六十七結零,特許準劃,戊子停退,數旣不多,當捧之邑,亦非尤甚,如今之歲,自當準勘,使之依所請收捧,山城餉穀之限折半仍留,眞麥糶糴之準折作皮牟,旣係便民之政,不必靳持,竝與尤甚邑勿配及推徵防塞之請,一體許施,何如?傳曰,允。
又以義禁府言啓曰,時囚罪人徐有皓·柳弘根·徐膺淳等,各告身盡行追奪,徒三年定配,又五年禁錮照律公事,判付內依允,徐有皓功減一等,柳弘根·徐膺淳等,公議各減一等事,命下矣。徐有皓功減一等,告身盡行追奪,忠淸道槐山郡仁山驛,徒二年半定配,又五年禁錮,柳弘根功議各減一等,告身盡行追奪,江原道春川府原昌驛,徒二年定配,又五年禁錮,徐膺淳功議各減一等,告身盡行追奪,江原道平康縣林丹驛,徒二年定配,又五年禁錮,而以議啓內辭意,具罪目,依例發遣府羅將,押送于各其配所,何如?傳曰,允。
又以義禁府言啓曰,時囚罪人李元喆·辛益福等,各杖六十收贖,告身盡行追奪,徒一年定配照律公事,判付內依允,竝功減一等事,命下矣。李元喆·辛益福等,竝功減一等,減徒加杖,各杖一百收贖,告身盡行追奪,放送之意,敢啓。傳曰,知道。
義禁府啓目,粘連向前趙秉吉亦,宿衛所重,與他自別,門禁察飭,尤當審愼,而今此擅入之擧,旣在於宣仁門,則亦不可以明光門以內,非摠府所管,有所曲恕,以此照律,何如?判付。啓,依允。
乙未十月初八日辰時,上御熙政堂。勸講入侍時,提學趙寅永,參贊官李寅敎,檢討官尹興圭,假注書兪錫煥,記事官徐耆淳·申錫愚,各持小學第四卷,以次進伏訖。上誦前受音訖,寅永讀自明道先生曰道之不明,止因其高明,仍讀奏釋義訖,上讀新受音十遍訖,命陳文義。寅永曰,註言異端,爲楊·墨·老·佛,而凡係害道者,皆異端也。道也者,卽愛親·敬兄·忠君·悌長·格物致知·誠意正心之事也。且如目容端而或致不端,手容恭而或致不恭,則其爲害道,無異異端,此若益加着力,恒存警惕,則聖學之將就,亶在於是矣。上曰,玉堂陳之。興圭曰,道之不明,不必異端害之,不學則聖道不明,而異端爲害,是以先儒,以寶鏡受塵,明珠汚泥爲喩,而大抵學問之方,如切如磋,如琢如磨,無少間斷,惟日孜孜。故殷后之日新又新,周王之緝熙光明,皆所以明其道也。方今殿下,日御講筵,召接臣隣,勿以此爲一時應文之具,而實心勉勵,辨析奧旨,以明聖道爲務,則日新緝熙之盛,可復見於今日,豈不休哉,豈不美哉?上曰,參贊官陳之。寅敎曰,閣臣·儒臣,詳悉敷陳,臣無容更議,而蓋聖人之道,不出乎忠君·悌長·愛親·敬兄日用常行之當然底道理也。警之行路,擧目平易之正路也。故詩曰,周道如砥,其直如矢,異端之孽芽其間,猶卉木之蓁蕪,荊棘之蔽塞,必開拓而修平之,然後九州四海之人,不東不西,率由是路矣。爲人上者,躬率以正,導斯民於蕩蕩平平之域,則人皆自修之不暇,偕底大道之無偏矣。豈區區異端,害吾道之足慮乎?伏願殿下,益懋講學,躬行心得,使聖人之道,煥然復明,昭如日星,則自致群枉杜閉,衆正廣開矣,益加體念焉。上掩卷。仍命退,諸臣以次退出。
上在昌德宮。停常參·經筵。
朴宗吉,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
李寅敎啓曰,明日常參·經筵,取稟。傳曰,只晝講。
朴宗吉啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
朴宗吉啓曰,三品官之無得過三日循例請牌,曾有定式矣。戶曹參議趙斗淳,工曹參議洪學淵,敦寧都正李發源,除拜後過三日不爲出肅,事體所在,誠極未安。竝從重推考,仍卽牌招察任,何如?傳曰,允。
傳于朴宗吉曰,勸講入侍。
朴宗吉啓曰,臣宗吉,今日入直禁軍戎器點考,進去下直之意,敢啓。傳曰,知道。
又啓曰,臣依定式進詣仁政殿月臺,入直禁軍戎器點考,則皆無頉,仍以傳敎內辭意勞問,則亦皆好在云矣,敢啓。傳曰,知道。
又啓曰,行大司憲李光文,執義鄭琦和,掌令宋應龍·林基洙,持平鄭義命牌不進,持平柳宜貞在外,監察茶時之意,敢啓。傳曰,知道。
以執義鄭琦和,掌令宋應龍·林基洙,持平鄭義命,司諫金樂壽,獻納金在田,正言趙啓昇牌不進罷職傳旨,傳于朴宗吉曰,只推。
以工曹參議洪學淵,敦寧都正李發源牌不進罷職傳旨,傳于洪祐順曰,只推。
李寅敎,以禮曹言啓曰,卽接南原通政金宗權所志,則以爲,同姓四寸兄宗大,嫡妾俱無子,以其同姓八寸弟尙玉第二子玧祚,欲爲繼後,兩家相議完定,而未及禮斜,生養父母,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹,論理草記事,曾有筵奏定式,而門長金宗權所訴旣如此,依定式金尙玉第二子珫祚,立爲金宗大之後,何如?傳曰,允。
朴宗吉,以備邊司言啓〈曰〉,頃因海西年分狀啓,事目災三百結外,不足畓災三千二百四十結,綿田災七百六十結,覆啓加劃矣。卽見該監司徐萬淳狀啓,則復陳道內災損之狀,仍以爲就此劃下之數,實無均俵之望,見減畓災一千一百四十九結十二負八束,綿田災三百八十八結九十負,特許準劃事,更請令廟堂稟旨,分付矣。本道農形,固未免歉,而前此所劃之災,亦不可謂不多,雖以旣往之例言之,遠則己巳,近則乙酉,皆未免災形之孔酷,而伊時給災,俱不滿五千結,道臣之必欲準數,至於再請者,誠未知爲穩當,而旣以目下民情之遑汲爲辭,則其在益下之義,亦難一切防塞,已劃四千三百結外,不足畓災五百六十結,綿田災一百四十結,特許加劃,使之以此均俵,此外則毋敢更爲加請之意,竝爲分付,何如?傳曰,允。
義禁府照目,粘連都摠府經歷趙秉吉矣本府議啓內,宿衛所重,與他自別,門禁察飭,尤當審愼,而今此擅入之擧,旣在宣仁門,則亦不可以明光門以內,非摠府所管,有所曲恕,以此照律,罪減犯人罪三等,杖八十收贖,奪告身三等私罪,奉敎依允爲旀,功議各減一等爲良如敎。
乙未十月初九日辰時,上御熙政堂。勸講入侍時,提學徐有榘,參贊官朴宗吉,侍讀官林永洙,假注書兪敎煥,記事官徐耆淳·申錫愚,各持小學第四卷,以次進伏訖。上讀前受音訖,有榘讀自自謂之窮神知化,止非淺陋固滯則必入於此也。仍讀奏釋義訖,上讀新受音十遍訖,命陳文義。有榘曰,此段所論,卽斥佛之辭也。佛道本出西夷,後漢明帝時,始入中國,降及六朝,漸益熾盛浸淫,至於唐·宋之際,聰明俊秀之才,無不爲其引誘,奏未畢,上曰,佛道有何可樂,而如是薰染乎?有榘對曰,此所云窮神知化無不周徧,皆其聰明俊秀之才所樂聞,而實不知其終歸於虛無寂滅·毁絶彝倫之歸。此所以程·朱斥佛之功,可與夏禹抑洪水等也。東國入我朝以後,治敎休明,異端之說,不啻若爝火之熄,崇佛之弊,非所可慮,但凡正道與異端之辨,必須窮格事物之理,然後始可瞭然於心目,而窮格,又不可徒言爲也。窮格之工,須資於讀書,讀書之要,又惟在於設疑發難,此一款深留聖意焉。上曰,玉堂陳之。永洙曰,此章蓋論佛法之害,而其道虛無寂滅,不能開物成務,且外於倫理,與堯·舜之道相反。故朱子,毁僧舍作書堂,先正臣趙光祖,請撤尼院設北學,此皆斥異端之意也。上問曰,何謂尼院?對曰,如今之僧房,伏惟列聖朝闢異端而入聖道,此實爲祖宗朝家法,宋范祖禹之言曰,欲法堯·舜,當法祖宗,伏願殿下,以此監法焉。上曰,參贊官陳之。宗吉曰,當時佛老之學,往往有之,故程子,恐學者駸駸焉入於其中而爲此戒,此豈但學者之可戒乎?殿下亦當深察此垂戒之意,而知異端之必斥焉。上掩卷。仍命退,諸臣以次退出。
上在昌德宮。停常參,只晝講。
藥房提調朴周壽,副提調徐憙淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿,口傳問安。答曰,知道。
金胤根啓曰,溫繹間,視事頉稟之意,敢啓。傳曰,知道。
朴宗吉啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
又啓曰,備邊司郞廳來言,今日賓廳日次,而放榜相値,不得來會云矣,敢啓。傳曰,知道。
徐憙淳啓曰,行左承旨安光直,今日不爲仕進,卽爲牌招,何如?傳曰,允。
金胤根啓曰,臣胤根,依定式進詣香室,奉審香祝櫃祝板袱子,則淨潔之意,敢啓。傳曰,知道。
李寅敎啓曰,行大司憲李光文,執義鄭琦和,掌令宋應龍·林基洙,持平鄭義命牌不進,持平柳宜貞在外,監察茶時之意,敢啓。傳曰,知道。
以執義鄭琦和,掌令宋應龍·林基洙,持平鄭義命,司諫金樂壽,獻納金在田,正言趙啓昇牌不進罷職傳旨,傳于李寅敎曰,只推。
李寅敎,以司僕寺一二提調意啓曰,濟州前判官金英業遞任進上馬三匹,旌義前縣監金鎭元遞任進上馬二匹,今纔上來,禾毛色別單書入,依例內廐立養之意,敢啓。傳曰,知道。
又以摠戎廳言啓曰,今此聖上卽位慶科增廣別試武科命官殿試時,本廳將校·軍兵與南陽·坡州·長湍別驍士應試及應頉人,別單書入之意,敢啓。傳曰,知道。
乙未十月初十日午時,上御熙政堂。晝講入侍時,知事申在植,特進官金基常,參贊官李寅敎,侍講官徐戴淳,檢討官權溭,假注書兪錫煥,記事官徐耆淳·申錫愚,各持小學第四卷,武臣申性浩以次進伏訖。上曰,史官分左右。上誦前受音一遍訖,命讀新受音,戴淳讀自自道之不明也,止可以入道。仍讀奏釋義訖,上讀新受音十遍訖,命陳文義。戴淳曰,異端邪誕虛妄之說,陷溺人心者,以其爲敎也,彌近理也。故雖才智之人,終迷不覺。苟能闡明聖道,先開山谿之茅塞,則必無正路之蓁蕪,道若大路然,闢邪說明正學之功,捨是道奚以哉?是道也,卽堯·舜以來精一相傳之法,下之趨向,專係上之導率,伏望反復詳察焉。上曰,下番陳之。溭曰,夫溺者,水溺之謂也。凡物溺水則難以復拯,譬若一陷於不善,難以覺悟也。故治國之道,莫善於進君子退小人,蓋小人之言語事爲,無非邪誕妖妄也。故其勢易於親昵,其害至於沈溺,終成禍亂之階,無異於異端之害,可不懼哉?諸葛武侯曰,親賢臣遠小人,程子曰,親賢士大夫之時多,接宦官宮妾之時少,此兩言最爲切要,常常存警,以爲體念之道,臣所望也。上曰,知事陳之。在植曰,今日所講之章首末,再言道字,伏未知殿下,領會此道字乎。道之爲言,甚爲廣大,夫道是虛位,故有是有非,是是君子之道,非是小人之道,此章所言道字,卽聖人之道也。要做聖人之道,必自君子道爲始,君子之道無他,只是誠敬二字而已。出門如見大賓,臨事如承大祭,洞洞屬屬,如執玉如奉盈,主一無適者敬也,眞實無僞,純亦不已者誠也。今此所講之書,皆聖賢之言,必敬而讀之,誠而不斷,則此便爲是道理而君子道也,如此不已,則可以爲聖人矣。臣等所望於殿下者,聖人之道也,殿下之所自期者,亦聖人之道也,伏願以此體念焉。上曰,特進官陳之。基常曰,玉堂上下番,已詳細敷陳,臣無容更奏矣。上曰,參贊官陳之。寅敎曰,此章中膠於見聞四字,最爲要緊。蓋人,除非上聖之姿,鮮不爲見聞所移,故朱子曰,習與正人居之。不能無正,猶生長於齊,不能不齊言也。習與不正人居之不能無不正,猶生長於楚,不能不楚語也。故蓬生麻中,不扶而直,白沙在泥,不染而黑,此皆裕君之善喩也。爲人君者,絶宦官宮妾之褻,親端方直諒之士,聞正言行正事,則自致涵養氣質,薰陶德性,終始典學之工,漸臻於緝熙光明之域矣。如是則上可以繼堯·舜·文·武之道,下可以接孔·孟·程·朱之統也。篇終之可以入道者,卽此之謂歟?伏願殿下,懋哉懋哉。上掩卷,在植曰,小學四卷,今已畢講,玉堂已入溫繹之稟,而政院亦以溫繹間,視事頉稟之意入啓。此雖古例,而今此進講冊子,皆以勸講進讀,以法講進讀之章絶少,溫繹之工,無容多費時日,法講則格例所拘,雖爲停止,一日停講,極爲可悶,溫繹自內爲之,雖明日,必行勸講,無至間斷之地也。且進講小學,已多年月,若復拖長,易致支離,連開講筵,接續課讀,期於早畢此書,復爲進講他經,則亦必有漸進之味矣。上命史官就座。仍命退,諸臣以次退出。
上在昌德宮。停常參·經筵。
夜自一更至三更,月暈。
朴宗吉啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
傳于洪祐順曰,勸講入侍。
傳于洪祐順曰,補土堂上留待。
傳于洪祐順曰,補土堂上入侍。
大王大妃殿傳于洪祐順曰,補土堂上以下別單書入。
傳于李寅敎曰,新恩謝恩,當親受矣,該房知悉。
洪祐順啓曰,假注書兪錫煥,身病猝重,勢難察任,今姑改差,何如?傳曰,允。
傳于李寅敎曰,孝成殿望祭,以攝行磨鍊。
兪錫煥改差,代以具鍾祿爲假注書。
朴宗吉啓曰,行大司憲李光文,執義鄭琦和,掌令宋應龍·林基洙,持平鄭義命牌不進,持平柳宜貞在外,監察茶時之意,敢啓。傳曰,知道。
以執義鄭琦和,掌令宋應龍·林基洙,持平鄭義命,司諫金樂壽,獻納金在田,正言趙啓昇牌不進罷職傳旨,傳于朴宗吉曰,只推。
朴宗吉,以都摠府言啓曰,副摠管金魯甲,以訓鍊都監中軍,本營諸將官射會監試事,訓鍊院晝仕出去之意,敢啓。傳曰,知道。
又以兵曹言啓曰,今十月十一日武臣賓廳武經講書人員望單子,纔已入啓,而大臣今方來詣賓廳,依前例不得爲之之意,敢啓。傳曰,知道。
又以刑曹言啓曰,因靑陽門外留宿儒生査實草記,大王大妃殿傳曰,卽見刑曹草記,則南延君家下屬,錦山郡守洪鍾浩家下屬,以潛入經夜納招,此雖無識下賤之不知而犯,紀綱事體,萬萬驚惋,其爲家長者,知之罪也,不知亦罪也,一則家長之罪也,二則家長之罪也。南延君球,病勢沈重,施以削職之典,洪鍾浩施以竄配之典,前後被捉諸漢一竝嚴刑二次,邊遠定配,俾懲日後,門禁不飭之罪,亦所難免,當該兵摠府堂上,竝施以越俸之典事,命下矣。靑陽門外留宿人韓壽吉·劉得吉·池一榮·崔得孫·金命哲·高聖得·趙學敏·朴時爀·金振圭,近仗軍士鄭大得,建禮堂房直趙甲辰,軍士申平仁·金大孫·陳大福·李興乭等,今已嚴刑準二次。壽吉全羅道光陽縣,命哲海南縣,時爀興陽縣,一榮康津縣,大福長興府,得吉慶尙道昆陽郡,學敏熊川縣,聖得機張縣,得孫慶州府,振圭平安道郭山郡,平仁朔州府,大孫陽德縣,興乭龍川府,大得咸鏡道甲山府,甲辰明川府邊遠定配所,竝卽押送,近仗軍士李根培,謹依下敎,依鄭大得例,亦爲嚴刑準二次後,慶尙道泗川縣邊遠定配所,一體押送之意,敢啓。傳曰,知道。
乙未十月十一日辰時,上御熙政堂。勸講入侍時,原任直閣徐俊輔,參贊官洪祐順,檢討官李明迪,假注書兪敎煥,記事官徐耆淳·申錫愚,各持小學第四卷·五卷,以次進伏訖。上讀前受音。俊輔讀自呂榮公名希哲,止事事循蹈規矩。仍讀奏釋義訖,上讀新受音十遍訖,命陳文義。俊輔曰,小學嘉言篇已告訖,而今又始善行篇矣。聖學工夫,要須知行竝進,我殿下已於嘉言以上諸篇,日御講讀,究索文義,修驗省察,今於善行篇始工之日,須識得知行竝進之義,必以古人所謂知之非艱,行之惟艱爲心,以爲修齊治平之基,區區之望也。上曰,玉堂陳之。明迪曰,此是善行篇首章,而循蹈規矩四字,乃開卷第一義也。呂榮公,卽宋朝名臣也,而事事循蹈,則凡自視聽語默動靜云爲,何事不循蹈規矩?且循蹈則有力行實踐之意也。榮公自兒時,能如此,故畢竟德器之成就又如彼,況人君之學,與衆人異焉?必也爲法於天下,如大舜聲律身度,如大禹將使天下之人率由於規矩之中,豈但身蹈規矩而已哉?伏願體念焉。上曰,參贊官陳之。祐順曰,此章文義,閣臣所陳,甚爲切實。且循蹈規矩四字,已有儒臣之敷衍,而第見一章之內,亦有上下照應之句語,旣言申國夫人性嚴有法度,亦言正獻公事事循蹈以規矩矣。如不以法度之嚴正敎之,則正獻公,何以有規矩之循蹈乎?以此觀之,則正獻公之規矩,實本於申國夫人之法度矣。大抵動靜語默,皆有法度,政令注措,咸有規矩,大禹之身度聲律左規右準,前篇之服先王之法服,言先王之法言,皆從循蹈規矩中出來矣。伏願殿下,日用事爲之間,常垂省察於何者是法度,何者是規矩,深加體念,是所區區之望也。上掩卷。仍命退,諸臣以次退出。
乙未十月十一日午時,上御熙政堂。大王大妃殿垂簾,山陵補土堂上入侍時,左副承旨洪祐順,假注書兪錫煥,記事官徐耆淳·申錫愚,兼禮曹判書金逌根,行大護軍權敦仁,以次進伏訖。大王大妃殿命史官分左右,逌根等進前,大王大妃殿曰,陵上奉審則安寧乎?逌根曰,丁字閣奉審則安寧,陵上奉審則安寧矣。大王大妃殿曰,狀啓已爲見之,而補土之役,果善爲之,而植木亦無稀疎處乎?逌根曰,狀啓亦已馳奏,而靑龍及來脈補土爲七處,而皆爲完役,似無後頉,植木則案山旣已茂密,故不爲加植。靑龍白虎則皆善補植,而聞居民之言,則節氣已晩,似難保其盡生,而日氣不甚寒,其着根無慮云矣。大王大妃殿曰,聞有徑路,行人往來云,非善爲塡塞乎?逌根曰,徑路皆以木柵障塞,仍爲嚴飭,使不得往來矣。敦仁曰,補土七處,皆爲塞徑,而四處則汰剝頗甚,工役浩大,三處則不至大段矣。逌根曰,靑龍後人家,爲數十戶,而十餘家則尤爲切近,不可不毁移,故役用所餘之錢三百餘金,出付本官,計戶給價,而使之從便待春毁移矣。大王大妃殿曰,近來法禁解弛,無所忌憚,果皆嚴飭乎?逌根曰,人家近住,則自然有侵傷樹木之慮,故如是嚴飭矣。大王大妃殿曰,然則甚善爲之矣。仍敎曰,守侍陵官及陵官處,皆各別申飭乎?逌根曰,皆爲申飭矣。敦仁曰,人家所住之處,皆當於他日植木矣。逌根曰,臣於今行,聞本郡,屢當慘歉,復經時癘,流亡之戶,恰爲三百六十六,而其當捧新舊還各穀,合爲四百石十四斗零矣。是皆無處指徵,勢將侵及鄰族云,本郡民力,自春以來,偏當鉅役,旣失農業,又値歉歲,身還辦納,尙懼不遑,若以流亡之還,加之鄰族,則民勢之顚連,益無可言,蠲蕩之擧,係是特恩,有非自下仰請者,而所見極爲矜悶,故敢此仰達矣。大王大妃殿答曰,此係百姓切骨之冤,且陵寢所奉之地,不可無特恩,特爲蕩減,可也。出擧條大王大妃殿命史官就座。仍命退,諸臣以次退出。
乙未十月十一日午時,上御熙政堂。新恩謝恩親受入侍時,左副承旨洪祐順,右副承旨李寅敎,同副承旨朴宗吉,假注書兪錫煥·兪敎煥,記事官徐耆淳·申錫愚,直閣李公翼,以次進伏訖。上命史官分左右,祐順曰,新恩後陪人,亦使之隨入乎?上曰,唯。祐順曰,武科則有甲科一人升殿之例,或有盡數升殿之例,今番則何以爲之乎?上命甲科一人升殿,文科甲科韓啓源,乙科徐相敎,丙科許傳·沈膺泰·具鍾祿,武科甲科宣時永,以次進前奏職姓名訖,以次退出。上命史官就座。仍命退,諸臣以次退出。
上在昌德宮。停常參·經筵。
朴宗吉,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
朴宗吉啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
金胤根啓曰,左副承旨洪祐順,今日不爲仕進,卽爲牌招,何如?傳曰,允。
傳于金胤根曰,勸講入侍。
具鍾祿有頉,代以徐相敎爲假注書。
金胤根啓曰,假注書兪敎煥,身病猝重,勢難察任,今姑改差,何如?傳曰,允。
徐相敎有頉,代以沈膺泰爲假注書。
兪敎煥改差,代以許傳爲假注書。
朴宗吉啓曰,行大司憲李光文,執義鄭琦和,掌令宋應龍·林基洙,持平鄭義命牌不進,持平柳宜貞在外,監察茶時之意,敢稟。傳曰,知道。
以執義鄭琦和,掌令宋應龍·林基洙,持平鄭義命,司諫金樂壽,獻納金在田,正言趙啓昇牌不進罷職傳旨,傳于朴宗吉曰,只推。
以左副承旨洪祐順牌不進罷職傳旨,傳于金胤根曰,只推。
以兵曹草記,今番別科武科二三所張時顯·崔載雲·朴昌健·韓致賢·李顯根·權致煥,以代射入格,李圭錫·劉景爀·李君南·金士倫,冒籍入格,竝爲先拔去,移法司依律嚴繩,當該試官,竝從重推考事,大王大妃殿傳于朴宗吉曰,觀此草記,設如兩將臣之言,當場不能摘發之責,在於試官,到今追究於放榜之日,非但虧損於事體,爻象之不好,聽聞之駭惑,何如而是豈別設科名,欲慰悅遠人之本意哉?況其自服云者,豈知其必爲心服乎?此草記勿施,令政院,卽爲頒給其紅牌,諸試官竝施越俸之典。
以山陵補土堂上以下別單,傳于金胤根曰,補土堂上兼禮曹判書金逌根,行大護軍權敦仁,竝內下豹皮一令賜給,地方官交河郡守李賢耆,準職除授,兼監役本陵參奉魚命書·趙鎭常,忠義權用正,各上弦弓一張賜給,都檢飭牌將前中軍李東翰,前僉使李東殷,前五衛將李得祿,司果金大仁,竝邊將除授。京牌將曺允頊等四人,鄕牌將趙完璧等五人,植木京牌將李文柱等四人,鄕牌將李仁錫等五人,竝帖加,擇日官·相地官·奏時官,竝令本監施賞,本陵書員·守僕,竝令地方官,米布題給,文書次知書吏安聖起等三人,竝令該營施賞,畿營敎鍊官·結所監官·營吏·色吏等,竝令畿營施賞。
朴宗吉,以都摠府言啓曰,副摠管金魯甲,以訓鍊都監中軍,本營諸將官射會監試事,訓鍊院晝仕出去之意,敢啓。傳曰,知道。
又以兵曹言啓曰,今十月十三日聖上卽位慶科增廣別試武科殿試時,直赴殿試人應試應頉區別,別單書入之意,敢啓。傳曰,知道。
又以兵曹言啓曰,去甲午式年武科殿試時,原榜人金斆淵,以無分,退付後殿試事,草記蒙允矣。依例許赴於明日殿試之意,敢啓。傳曰,知道。
又以兵曹言啓曰,直赴殿試奉承傳親騎衛金濟彦等三百八十五人,隨其錄名,依例許赴於明日殿試之意,敢啓。傳曰,知道。
又以備邊司言啓曰,關西先運襦衣二百四十九領,紙衣二百六十六領,照數捧上稱量,綿品紙品,亦爲看審後,仍爲監封,逢授於齎去禁軍處,沿路輸運及本道頒給等節,各別惕念事,措辭關飭之意,敢啓。傳曰,知道。
又以訓鍊都監言啓曰,今此殿試時,本局將校·軍兵及武藝廳中直赴殿試之類,已爲單子啓下,而武藝廳冬等試射時,又有直赴殿試人,故單子更爲書入之意,敢啓。傳曰,知道。
刑曹啓目,粘連茂山府負逋罪人金以太,負逋各穀合計折米爲一千十八石,情節箇箇承款,依例親問,結案取招,係是一律罪人,依法典照律,報議政府詳覈施行,何如?判付。啓,依允。
又啓目,粘連濟州牧僞造馬牌假稱繡衣罪人黃在基,半夜出道,闔境繹騷等情節,箇箇承款,罪犯旣關一律,依例令道臣捧結案,啓聞後稟處,何如?判付。啓,依允。
乙未十月十二日辰時,上御熙政堂。勸講入侍時,提學趙寅永,參贊官金胤根,侍讀官金逸淵,假注書兪敎煥,記事官徐耆淳·申錫愚,各持小學第五卷,以次進伏訖。上誦前受音一遍訖,寅永讀自甫十歲祈寒暑雨,止衣冠惟謹,仍讀奏釋義訖,上讀新受音十遍訖,命陳文義。寅永曰,此雖衣服之細節,而甫十歲云者,言其自幼少時,謹飭禮儀,不敢放過,以至於成就德器也。今當寶齡鼎盛,尤合於此等處體念也。上曰,玉堂陳之。逸淵曰,夫祈寒暑雨,易於占便,而滎公無惰慢之容,顧其年則方在髫齕,而德器成就,有如是矣。第念人君之德,尤貴乎克謹克敬,而以講學言之,法講則雖有寒暑間暫停之例,而勸講召對之時,討論經史,無少間斷,燕閒蠖濩之際,念存乾惕,戒在安肆,則習與性成,自無寒曝之歎矣。伏願體念焉。上曰,參贊官陳之。胤根曰,此章別無深意,而不脫巾襪縛袴等事,若以成德之人言之,則雖非父母之側,自是常行之節,而今乃特揭於善行編首,以爲美事者,以滎公之十歲穉齡,已能如是故也。至於人君,則雖在幼沖之年,當責成人之事,凡燕閒之居,幽獨之處,皆是正衣冠尊威儀之時,臣等之所望於聖明者,亦惟在是矣。上掩卷。仍命退,諸臣以次退出。
上在昌德宮。停常參·經筵。
李寅敎啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
金胤根啓曰,來十八日,專經武臣殿講日次,而拜表相値,頉稟之意,敢啓。傳曰,知道。
徐憙淳啓曰,行左承旨安光直,今日不爲仕進,卽爲牌招,何如?傳曰,允。
傳于洪祐順曰,勸講入侍。
傳于徐憙淳曰,科次入侍。
沈膺泰有頉,代以徐相敎爲假注書。
許傳有頉,代以具鍾祿爲假注書。
大王大妃殿傳于洪祐順曰,山陵植木軍,令該營一體施賞事,分付。
李寅敎啓曰,行大司憲李光文,執義鄭琦和,掌令宋應龍·林基洙,持平鄭義命牌不進,持平柳宜貞在外,監察茶時之意,敢啓。傳曰,知道。
以執義鄭琦和,掌令宋應龍·林基洙,持平鄭義命,司諫金樂壽,獻納金在田,正言趙啓昇牌不進罷職傳旨,傳于李寅敎曰,只推。
徐憙淳,以吏曹言啓曰,掌樂院正李光載,以其身病,呈狀乞遞,依例改差,何如?傳曰,允。
李寅敎,以備邊司言啓曰,卽見全羅監司金興根災實分等狀啓,則雲峯等八邑鎭,置之尤甚,金堤等三十一邑,置之之次,光州等十五邑,置之稍實,仍以爲,事目災八百結外,不足災二萬八百二十五結七十負五束,特許加劃,後錄諸條,竝請令廟堂稟旨,分付矣。其一,尤甚之次邑尤甚面里當年新還,限折半以相當穀,準折代捧,待明秋還作本色事也。其一,珍島所在辛卯停退條,全數仍停事也。其一,己巳未捧及庚午·壬申停退,珍島等四邑辛巳·壬午·丙戌停退,高敞己巳反作,竝許仍停事也。其一,丙子未捧,依已例仍停事也。其一,山城軍餉,無論三等邑,城下近面則輸納城倉,程途稍間處,捧留邑倉,待明秋還納城倉事也。其一,己巳停退軍布,依已例仍停事也。其一,三軍門樂工保米,無論三等邑,每名六斗代錢二兩收捧,待明春上納事也。其一,京外所納箭竹,尤甚邑全數,之次邑折半蠲減事也。其一,尤甚邑勿定配所事也。其一,推奴徵債,限明秋防塞事也。今年穡形,本道較他路最優,而早旱晩潦,蟲蝕霜損,種種災形,亦所不免,穰歉互錯,短長相補,道啓所謂穴農者,政是着題語,三等分劑,必有裁量,依狀請施行,災結加請之恰過二萬,驟觀外面,雖似稍多,而除却留來舊災之各樣名色,則當年新災,只爲八千餘結,以本道畓摠之最夥,有今歲災損之不些,其所執摠,不至太濫,揆以益下之政,不必過加剋削,事目元劃外二萬八百二十五結零,特許準劃,使之均表,還餉代捧,雖非經法,不害爲紓力之一助,而兩等邑之只就尤甚面里,限以折半,亦云精約,與各年停退未捧舊還舊布及高敞反作條仍停之請,竝爲許施。城餉平留,雖係難塡,而此時遠輸,實關民弊,城底附近面外,亦許捧留邑倉,保米之納,最係苦役,參量代錢,亦多近例,樂工保米,依所請純錢代納,軍需所重,亦不可全闕,三軍門保米,則尤甚邑純錢,之次邑折半,稍實邑三分一,許令代錢,所納箭竹,尤甚邑折半,之次邑三分一權減,配所之尤甚邑勿定,推徵之限明秋防塞,竝依狀辭許施,何如?傳曰,允。
又以摠戎廳言啓曰,本廳中軍朴潤榮,身病甚重,勢難察任,改差,何如?傳曰,允。
乙未十月十三日辰時,上御熙政堂。勸講入侍時,原任提學徐俊輔,參贊官洪祐順,檢討官金龍洛,假注書兪錫煥,記事官徐耆淳·申錫愚,各持小學第五卷,以次進伏訖。上誦前受音訖,俊輔讀自行步出入,止一接於目。仍讀奏釋義訖,上讀新受音十遍訖,命陳文義。俊輔曰,市巷之語,鄭·衛之音,不正之書,非禮之色,君子之所宜斥遠,而或有耳目之所及,則必致心志之移易,故慮其有流蕩浸淫之患,未嘗一經耳一接目,此正獻公所以敎子必嚴也。今我殿下,日講小學嘉言·善行,入耳接目,夫豈有不正非禮之所干,而幽獨燕閒之地?亦必如接臣等講學之時,則聖學日有將就之效,此臣等區區之願也,惟殿下體念焉。上曰,玉堂陳之。龍洛曰,呂滎公年甫十歲,而視聽行動,一遵規矩,毋敢放忽,而終爲大賢,今我聖上之春秋,與之相近矣。伏願燕閒之中,深加省察,事事效則,則睿學日就光明矣。懋哉念哉。上曰,參贊官陳之。祐順曰,閣臣·儒臣,已有所奏,且此章別無文義之可陳,臣無容更事敷衍,而第觀未嘗經耳·未嘗接目二句語,可見古人防微杜漸之義矣。里巷之言,鄭·衛之音,不經之書,非禮之色,皆非四勿之視聽,而入耳之速,悅眼之易,尤有甚焉。故一或經耳接目,則慮或有浸潤迷惑之弊,初未嘗近之於吾身矣。伏惟我殿下,以上聖之姿,學問日就高明,豈或有此等處加勉,而凡屬言動視聽之際?一切以禮遵之,是臣區區之望也。上掩卷。仍命退,請臣以次退出。
乙未十月十三日申時,上御熙政堂。慶科增廣文科殿試科次入侍時,兼都承旨徐憙淳,假注書兪錫煥,記事官徐耆淳·申錫愚,讀券官右議政朴宗薰,知中樞府事申在植,吏曹參判朴齊聞,對讀官吏曹參議沈宜臣,行副護軍李寅弼,弘文館修撰尹興圭,副司果金炳奎,以次進伏訖。上命史官分左右,宗薰曰,近日日候甚不調,今日晴明而風氣稍寒,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。上曰,科次爲之。宗薰曰,試券皆爲讀奏乎?上曰,讀奏第一張。炳奎讀奏第一張訖,上命書等。在植曰,甲科三人,書正字三下,乙科以下,則皆當書以草三下矣。上曰,唯。在植書等訖,上曰,坼封奏之。憙淳坼奏二十五張訖,上曰,此以下,出去修榜目入啓,可也。上曰,史官就座。仍命退,諸臣以次退出。
上在昌德宮。停常參·經筵。
安光直啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
又啓曰,左副承旨洪祐順,今日不爲仕進,卽爲牌招,何如?傳曰,允。
又啓曰,假注書徐相敎,時無職名,令該曹依例付軍職,冠帶常仕,何如?傳曰,允。
具鍾祿有頉,代以李珽爲假注書。
傳于金胤根曰,禮房承旨,馳詣宗廟·景慕宮,奉審摘奸以來。
傳于李寅敎曰,勸講入侍。
金胤根啓曰,吏曹郞廳來言,新恩政事,取稟。傳曰,政官牌招開政。
有政。吏批,判書金學淳進,參判朴齊聞,參議沈宜臣竝牌不進,右副承旨李寅敎進。以洪鍾遠爲大司成,金熙華爲同義禁,鄭德和爲掌樂正,尹致膺爲戶曹佐郞,吳肯默爲刑曹佐郞,李象祖爲顯隆園令,兪致善爲獻陵參奉,徐光奎爲魯城縣監,典籍單李晉翼,文科甲科第一人,尙衣主簿單許雲老,武科甲科第一人,新及第閔致文文科第二人,趙亨復第三人,已上科前資窮,依法典陞堂上,東學訓導單文用中。
兵批,判書徐有榘病,參判申緯病,參議申在獻病,參知李竣祜入直進,行左承旨安光直進。僉知單洪吉謨,副護軍李祖榮·閔致文·趙亨復,副司果權用萬·張寅植·李希濂·具沆·李亨夏·崔孝錫,副司正徐相敎·李南瑞·白贇洙·李南善,以上竝單付。
吏批,再政。以成載爲社稷令,李繼在爲平市令,金東獻爲漢城主簿,宋持宇爲引儀,知義禁單金熙華。
安光直啓曰,行大司憲李光文,執義鄭琦和,掌令宋應龍·林基洙,持平鄭義命牌不進,持平柳宜貞在外,監察茶時之意,敢啓。傳曰,知道。
以執義鄭琦和,掌令宋應龍·林基洙,持平鄭義命,司諫金樂壽,獻納金在田,正言趙啓昇牌不進罷職傳旨,傳于安光直曰,只推。
以左副承旨洪祐順牌不進罷職傳旨,傳于安光直曰,只推。
以吏曹參議沈宜臣牌不進罷職傳旨,傳于金胤根曰,只推。
兵曹,以沈日永爲摠戎中軍。
金胤根,以奎章閣言啓曰,明日卽奎章閣·演慶堂冬孟朔大奉審日次,時原任閣臣,依節目進詣擧行之意,敢啓。傳曰,知道。
安光直,以兵曹言啓曰,宣傳官尹永培,文臣兼宣傳官金學性,俱以病難供職,呈狀乞遞,竝改差,何如?傳曰,允。
又以兵曹言啓曰,今番增慶武科殿試榜目中,役名多有誤書,臣之矇未照察,不勝惶恐,而原榜目中付標以入之意,敢啓。傳曰,知道。
又以備邊司言啓曰,頃因口傳下敎,淸瑾縣主山所石物之旣已浮出於鶯峯者,仍爲出給之意,行關分付於水原府矣。卽見該留守所報,則床石·魂遊石·香爐石各一坐,已爲浮出者,依下敎出給,而封標守護之處,初無公文知委,而內司所屬之恣意浮出,極不穩當爲辭矣。鶯峯石物,所重自別,昔年顯隆園象設入用之後,別定看護,禁其私採,特敎定式,不啻申嚴,則雖以宮家禮葬之用,亦何敢任自浮出乎?法綱所在,萬萬寒心。今玆出給之下敎,亶出於敦厚懿親眷念尊屬之盛意,成命之下,雖不敢不奉行,而當初私採之罪,大關國體,亦係後弊,決不可仍置不問,該宮次知中官,令該府拿問勘處。內司所屬之下去主管於浮石之役者,亦爲査出,令攸司嚴加科治,雖以該留守言之,無公文而恣意浮出者,不卽覺察,任其肆行,事過之後,始有所報,烏在其爲所重別加守護之意乎?疎忽莫甚,不可無警,從重推考,何如?傳曰,允。
又以備邊司言啓曰,頃因湖西年分狀啓,事目災五百結外,不足災九千五百結,覆啓加劃矣。卽見該監司金在三狀啓,則以爲,此劃下之數,實無塗抹之路,見減災四千六百四十八結十五負四束,依前請準劃事,更請令廟堂稟旨,分付矣。本道農形,峽野不齊,雖多痒損,亦非全歉,當初災結之劃給,非無裁量於其間,而道啓陳請,又如是勤渠,其所以參互於各年之例,較挈於多少之間者,亦不爲全無所據,民情所係,有難一切防塞,已劃一萬結外,更以三千結加劃,使之從實均俵,何如?傳曰,允。
又以備邊司言啓曰,卽見江原監司韓益相狀啓,則以爲,公都會初擇及合試,當爲設行,而災歲多士之許多糜費,極爲可悶,姑爲停止,待明秋試取事,請令廟堂稟旨,分付矣。本道年事,旣未免歉,列邑士子之齎糧負笈,亦關民弊,在所軫念。在前似此之時,多有退行之例,今年公都會,依狀請姑爲停止,待明年合設之意,分付,何如?傳曰,允。
又以訓鍊都監言啓曰,謹依仁陵補土別單判下,本局書吏安聖起,禮曹書吏嚴載裕等處,各木綿二疋,施賞之意,敢啓。傳曰,知道。
又以訓鍊都監言啓曰,謹依下敎,山陵植木軍金致浩等三十名,各木綿二疋,施賞之意,敢啓。傳曰,知道。
乙未十月十四日辰時,上御熙政堂。勸講入侍時,提學徐有榘,參贊官李寅敎,侍讀官李㙽,假注書徐相敎,記事官徐耆淳·申錫愚,各持小學第五卷,以次進伏訖。上誦前受音訖,有榘讀自正憲公通判穎州,止略降辭色,仍讀奏釋義訖,上讀新受音十遍訖,命陳文義。有榘曰,此段所云焦先生敎諸生,卽指臣庶家延師敎導之法耳。至於處崇高之位,所師法者誰歟?我朝官制,三公例兼師傅,設官法意,本自綦重,而引接有時,體貌亦妨,求其朝夕納誨,陳善閉邪,則不可得矣。然則人主所師法,豈非在於方冊上嘉言善行乎?苟欲師法古人,必先通曉文義。伏願卽此新受音自止,拈出疑難句語而下詢焉。上曰,此云嚴毅方正,何謂也?臣有榘對曰,此四字,政是此段中最合討論者也。嚴者嚴肅之謂,毅者剛毅之謂,方正者旣方且正,絶無回互邪曲之謂也。具此四德,然後氣象整肅,心志專一,讀書窮理,觸處逢原,苟或不然,而一或涉於怠惰弛放,則雖日讀千卷,有何資益哉?先儒云,氣像好時,百事皆好,政謂此也。惟殿下體念焉。上曰,玉堂陳之。㙽曰,文義未及仰陳,伏承發問之聖敎,此已萬萬榮幸,而向日之難仰他人字,今日之嚴毅方正字,俱是當大文之字眼,苟非聖念之深有留意於文義上,則何以有此?至若聖問中四字文義,閣臣所奏,旣詳且備,臣無容更陳,而方策卽是嚴師友之云,尤爲襯切於聖學工夫,臣則以經傳有餘師之義獻之,此冊卽小學之終卷,此大文卽善行之首揭也。學莫切於念終,行莫先於立敎,此政學問最緊要之地,而焦先生者,不過當時縉紳家一學究,特以嚴毅方正之得其師道也。故著之爲良師,其名千之,卽中庸人十能之己千之之義也。伯强之强,亦雖柔必强之義也。古語有顧名思義者,卽此而足以見其爲人,今於名義字義之間,逐一體念,則無非實學,懋哉懋哉。上曰,參贊官陳之。寅敎曰,閣臣·儒臣,詳悉敷陳,臣無容更議,而非但學問爲然,凡百曲藝,皆有法度,不有先覺,於何師承?況聖門敎人之法,專在於傳道解惑,其可無道之所存,而傳吾道解人惑乎?此章所謂嚴毅方正,卽焦先生爲師之道也。引咎畏伏,卽呂滎公弟子之職也。師弟之間,各盡其道,若使人人,若盡其道,則堯·舜君民之治,不過如斯而已。竊伏念人主處崇高之位,其尊無對,如無尊德樂道之心,則誠正之功,無以日新,是以殷湯之於伊尹,學焉而臣之,則伊尹其師也,齊桓之於管仲,學焉而臣之,則管仲其師也。先儒有言,當以己心爲嚴師,顧今聖學之將就,亶在於內省不疚,則講學之暇,日三自省,若曾子之篤實,則殿下之師,亦豈不在於殿下之一心乎?書曰,亶聰明作元后,又曰天佑下民,作之君作之師。以殿下聰明睿智之聖,有緝熙光明之學,則以君作師之盛,可復見於今日矣。伏願殿下,崇儒重道,右文做治,則蒲敏之化,草偃之休,非必家喩而戶曉,佇見上行而下效,于以作成人材,佐我太平,如植材而自庇,若菑田而自養,伊今日樂育之菁莪,爲異時彙征之茹茅矣。詩曰,周王壽考,遐不作人,此文王所以爲我師也。惟殿下念哉懋哉。上掩卷。仍命退,諸臣以次退出。
上在昌德宮。停常參·經筵。
藥房都提調朴宗薰,提調朴周壽,副提調徐憙淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿,口傳問安。答曰,知道。
安光直,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
朴宗吉啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
安光直啓曰,備邊司郞廳來言,今日賓廳日次,而領議政未差,左議政洪奭周有身病,右議政朴宗薰無時急稟定事,不得來會云矣,敢啓。傳曰,知道。
又啓曰,臣光直,今日方物封裹,進去下直之意,敢啓。傳曰,知道。
傳于李寅敎曰,勸講入侍。
朴宗吉啓曰,行大司憲李光文,執義鄭琦和,掌令宋應龍·林基洙,持平鄭義命牌不進,持平柳宜貞在外,監察茶時之意,敢啓。傳曰,知道。
以執義鄭琦和,掌令宋應龍·林基洙,持平鄭義命,司諫金樂壽,獻納金在田,正言趙啓昇牌不進罷職傳旨,傳于朴宗吉曰,只推。
兵曹口傳政事,副司果單李光載。
金胤根,以奎章閣言啓曰,景慕宮望廟樓,今望奉審無頉之意,敢啓。傳曰,知道。
又以奎章閣言啓曰,臣等進詣奎章閣,先大王御眞展奉,奉審無頉,仍詣演慶堂,翼宗大王御眞展奉,奉審無頉,而奉謨堂及閣內諸處,亦爲無頉之意,敢啓。傳曰,知道。
又以承文院都提調意啓曰,謝恩使行譯官玄應源病故事,盛京禮部咨文出來矣。以承領之意,撰出回咨,付於今番節使之行,以爲傳給盛京之地,何如?傳曰,允。
朴宗吉,以刑曹言啓曰,備邊司啓辭內,頃因口傳下敎,淸瑾縣主山所石物之旣已浮出於鶯峯者,仍爲出給之意,行關分付於水原府矣。卽見該留守所報,則床石·魂遊石·香爐石各一坐,已爲浮出者,依下敎出給,封標守護之處,初無公文知委,而內司所屬之恣意浮出,極不穩當爲辭矣。鶯峯石物,所重自別,昔年顯隆園象設入用之後,別定看護,禁其私採,特敎定式,不啻申嚴,則雖以宮家禮葬之用,亦何敢任自浮出乎?法綱所在,萬萬寒心,今玆出給之下敎,亶出於敦厚懿親眷念尊屬之盛意,成命之下,雖不得不奉行,而當初私採之罪,大關國體,亦係後弊,決不可仍置不問,該宮次知中官,令該府拿問勘處。內司所屬之下去,主管於浮石之役者,亦爲査出,令攸司嚴加科治。雖以該留守言之,無公文而恣意浮出者,不卽覺察,任其肆行,事過之後,始有所報,烏在其爲所重別加守護之意乎?疎忽莫甚,不可無警,從重推考,何如?傳曰,允事,命下矣。內司下屬,捉來査問,則書員尹禧成所供內,以爲今番淸瑾縣主禮葬,因該宮所願,自本司,只下錢文五千兩而已。至於浮石等事,該宮所屬,專管擧行,而本司初不干涉,追聞憑藉本司,浮石封山之說,捉囚石手邊首於本司,一番推問,可詳顚末云。石手邊首張順得所供內,以爲該宮次知中官,招問浮石處,故答以南路浮石,只有水原鶯峯,此是封山云,則中官言內,宮家禮葬,亦是國役,豈有拘礙?着實擧行云。宮任趙德亨,中使別監金廷弼等,在傍申飭,一如中官之言,渠以愚迷下賤,只信其說,果爲下去浮出云。宮任趙德亨,別監金廷弼,捉來査問,則其所納供,果如石手邊首之言矣。內需司書員尹禧成,初無干涉於浮石之役,合有分揀之道,石手張順得,只知禮葬之所重,岡念封山之事體,信聽中官宮任之言,敢入封標之內,有此採石之擧,罪固難免,次知中官,雖已就理,宮任趙德亨,別監金廷弼,不惟不能禁斷,反爲從傍勸送者,亦極可駭,竝自臣曹,嚴加科罪,何如?傳曰,允。
乙未十月十五日辰時,上御熙政堂。勸講入侍時,右議政朴宗薰,提學趙寅永,參贊官李寅敎,侍讀官李㙽,假注書李珽,記事官徐耆淳·申錫愚,各持小學第五卷,以次進伏訖。上誦前受音訖,寅永讀自時公方十餘歲,止少矣。仍讀奏釋義,上讀新受音十遍訖,命陳文義。寅永曰,此是承上章統論,別無文義,而但師友二字,非但匹庶爲然,雖人君之尊,至於講學,必有師友之輔導,故國朝故規,原有師傅之職,而賓客則有似乎朋友之義,經筵則雖無曰師曰友之稱,若以前世太師少師等官名比擬,則今之領經筵,亦其任也。況自古聖帝明王,無不有資於師友,則其於君德聖學之成就,顧不重歟?伏願於此等處,常加體念,則庶爲遜志時敏之要矣。上曰,玉堂陳之。㙽曰,此大文,是一章之餘意也。本無別段可奏,且臣於昨日,已有師字文義,今日閣臣,又已詳陳矣。第註中有人性本善之句,固若無資乎師,而今前後左右皆正人,則所習者正,而自有爲學之道矣。不如是則不能爲正學,此乃性相近習相遠之機也。自古大有爲之君,輒有所受敎而成就焉。湯聖君也。於伊尹,亦學焉而後臣之,則其學也無他,卽所謂師也者,所以學爲君者也。記曰,三王四代惟其師,師道之重,有如是矣,懋哉懋哉。上曰,參贊官陳之。寅敎曰,章首特揭方十餘歲四字,自有深意。滎公以若穉齡,內受賢父母之訓,外服嚴師友之化,而能成就其德,大異衆人,蓋人於童年,智慮純正,先入爲主,則進德初程,有勝於物欲交蔽扞格難勝之時,故易曰,蒙以養正,作聖之功。孟子曰,大人不失赤子之心,臣竊以爲榮公,雖有正獻之敎,焦公之導,所以成德而超衆者,在於篤志力行焉。顧今八域含生之倫,咸祝殿下學問將就,日躋仁聖之域。此是臣民愛戴之同情,秉彝之常性,而至若勉勉慥慥,爲賢爲聖之道,則係殿下一心上做去矣。如上篇之決意而往,須用己力者,此之謂也。伏願於此,深加體念焉。上曰,大臣陳之。宗薰曰,此章則別無文義之可達,而此呂公十歲前敎迪之勤篤,一遵規度,無或怠惰,心志專精,德器成就,終爲大賢,此豈特呂公爲哉?實是人君之法則,而苟有呂公·焦公之訓導,則德性薰陶,聖學就將矣。此篇中此章句,尤係一篇上眼藏,百世下體驗也。伏願殿下,勿以古人之言語,泛然看之,便作今日之耳聞,懋哉懋哉。上掩卷。仍命退,諸臣以次退出。
上在昌德宮。停常參·經筵。
朴宗吉啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
金胤根啓曰,右副承旨李寅敎,今日不爲仕進,卽爲牌招,何如?傳曰,允。
又啓曰,知義禁金熙華,除拜後過三日不爲出肅,依定式推考警責,仍卽牌招察任,何如?傳曰,允。
又啓曰,三品官之無得過三日循例請牌,曾有定式矣。大司成洪鐘遠,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
傳于金胤根曰,勸講入侍。
金胤根啓曰,假注書徐相敎,身病猝重,勢難察任,今姑改差,何如?傳曰,允。
徐相敎改差,代以沈膺泰爲假注書。
朴宗吉啓曰,行大司憲李光文,執義鄭琦和,掌令宋應龍·林基洙,持平鄭義命牌不進,持平柳宜貞在外,監察茶時之意,敢啓。傳曰,知道。
以執義鄭琦和,掌令宋應龍·林基洙,持平鄭義命,司諫金樂壽,獻納金在田,正言趙啓昇牌不進罷職傳旨,傳于朴宗吉曰,只推。
以右副承旨李寅敎牌不進罷職傳旨,傳于金胤根曰,只推。
以大司成洪鍾遠牌不進罷職傳旨,傳于金胤根曰,只推。
金胤根啓曰,吏曹郞廳來言,本曹判書有闕,政事,取稟。傳曰,待明朝政官牌招開政。
金胤根,以吏曹言啓曰,上京守令長城府使沈宜復,今月初七日,因促敎下去矣。中路得病,萬無還官之路云,其身病旣如是,則有難强令還任,罷黜,何如?傳曰,允。
朴宗吉,以都摠府言啓曰,副摠管金魯甲,以訓鍊都監中軍,本營諸將官射會監試事,訓鍊院晝仕出去之意,敢啓。傳曰,知道。
義禁府啓目,淸瑾縣主房次知中官金喜善原情云云。傳旨內辭緣,泛稱遲晩,所當請刑是白乎矣,曾經長番內官勿爲請刑,載在大典通編,議處,何如?判付。啓,飭已施矣,分揀放送。
吏曹判書金學淳疏曰,伏以臣冒叨匪據,抗顔政席,居然五易月矣。以臣之才,度臣之任,何嘗有向前承當之望,而除拜之初,辭不獲命,未敢屢瀆,淟涊泯默,式至于今,是豈臣有一分可堪之實而然哉?誠以謬蒙簡畀之恩,思效殫竭之誠,庶或爲塵刹報答之道,而其奈鑑識昏昧,旣不能甄別流品,厭服物情,聞見謏寡,又未能旁求遺逸,對揚明命,每經一政,瘡疣百出,譏議四至。縱荷聖度之包容,倖逭目前之大戾,而若臣恧蹙恐懼之私,求解一念,殆食息不敢忘也。臣之不合於是任,不但臣自知者明,抑亦通朝之所共知,特聖明未及照燭耳。未試而授任,猶可諉之於試可,旣試而蔑效,宜在斥退,臣若徒貪榮寵,惟事尸素,不思所以自引,則其爲玷辱名器,壞損廉防,所關非細,與其冒據而竟致僨誤之罪,不若控免而自犯逋慢之誅,二者之間,輕重較然。玆敢悉暴苦懇,仰瀆崇聽,倘蒙聖慈,俯諒不稱之狀,早賜體諒之恩,則其爲公私之幸,誠萬萬矣。至若臣疾病癃痼之狀,有不敢張皇煩陳,而臣之半生膏肓,卽痰積與風眩也。雖在强壯之時,少有勞瘁,輒復闖發,及夫年紀漸衰,氣血已枯,每當寒節,乘虛益肆,方其劇也。日用事爲,一切廢却,不能以恒人自處者久矣。間雖强策孱骸,黽勉赴公,而歸輒委席,竟日涔涔,近因寒暄之不適,未免將攝之失宜,舊祟新恙,一時竝作,痰積之衝亘也,如鑽銛鋒,風眩之昏霿也。如坐舟車,宛轉叫苦,不省四到,目下症形,時月之內,動作彈束,其勢末由,則尙何暇論於抖擻神精,擔夯事務,以效銓衡之責乎?才之所不逮也,則奔走承令者,反歸於辜恩,病之所難强也,則竭蹶供職者,適足爲瘝務,才之不逮,宜先丐免,而病之難强,又爲切急。一日虛縻,有一日之害,二日虛縻,增二日之罪,臣心惶隘,固無可言,而國體虧損,當復如何?伏乞天地父母,俯垂矜憐,亟命鐫改臣所帶銓任,俾重務毋曠,殘喘獲全,千萬幸甚,臣無任云云。答曰,省疏具悉。病旣難强,本職今姑許遞。
乙未十月十六日辰時,上御熙政堂。勸講入侍時,原任直閣徐俊輔,參贊官金胤根,侍讀官林永洙,假注書徐相敎,記事官徐耆淳·申錫愚,各持小學第五卷,以次進伏訖。上誦前受音訖,俊輔讀自呂滎公張夫人,止河北道轉運使矣,仍讀奏釋義訖,上讀新受音十遍訖,命陳文義。俊輔曰,此章別無文義之可陳,而飯羹之許益,魚肉之不進,卽是儉約中一事,故註說以儉約二字爲解,又以非特敎子,亦官守者所當法爲言。大抵儉約二字,卽通上下貴賤所當勉者,而爲人上者,尤有別焉。若以此二字,存諸心施諸政,則蔚然有上行下效之美,而可以藏富於民矣。伏願殿下,體念於儉約二字,區區之望也。上曰,玉堂陳之。永洙曰,至微細事,敎之必有法度,卽蒙以養正之義也。凡微細之事,人所易忽處,而動遵矩規,習與性成,則可以爲賢而爲聖矣。嘉言篇稱漢昭烈之言曰,勿以惡小而爲之,勿以善小而不爲,朱子釋之曰,善必積而後成,惡雖小而可懼,此皆防微杜漸之意也。伏願於此等處,深加留念焉。上曰,參贊官陳之。胤根曰,閣臣·儒臣所奏,詳悉無餘蘊,臣無容更達矣。上掩卷。仍命退,諸臣以次退出。
上在昌德宮。停常參·經筵。
安光直啓曰,來二十一日朝參日次矣,敢稟。傳曰,停。
李寅敎啓曰,明日拜表相値,視事頉稟之意,敢啓。傳曰,知道。
朴宗吉啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
李寅敎啓曰,來二十一日輪對日次矣,敢稟。傳曰,停。
安光直啓曰,假注書沈膺泰,時無職名,令該曹依例付軍職,冠帶常仕,何如?傳曰,允。
朴宗吉啓曰,行大司憲李光文,執義鄭琦和,掌令宋應龍·林基洙,持平鄭義命牌不進,持平柳宜貞在外,監察茶時之意,敢啓。傳曰,知道。
以執義鄭琦和,掌令宋應龍·林基洙,持平鄭義命,司諫金樂壽,獻納金在田,正言趙啓昇牌不進罷職傳旨,傳于朴宗吉曰,只推。
以吏曹參議沈宜臣牌不進罷職傳旨,傳于李寅敎曰,只推。
朴宗吉啓曰,明日拜表,兩司當爲進參,除在外嫌不進外,呈告人員,竝待開門牌招,何如?傳曰,臺諫竝許遞,今日政差出。
有政。吏批,判書未差,參判朴齊聞進,參議沈宜臣牌招不進,右副承旨李寅敎進啓曰,新判書命招,同參政事,何如?傳曰,允。
又啓曰,判書金箕殷,參議沈宜臣,竝牌不進,小臣獨政未安,何以爲之?敢稟。傳曰,仍爲之。以金箕殷爲吏曹判書,鄭元容爲大司憲,李景在爲大司諫,李是遠爲執義,朴鳴和爲司諫,李家淳·金喆修爲掌令,朴心壽·柳聖和爲持平,徐元淳爲獻納,趙在慶·許茂爲正言,趙台淳爲工曹正郞,尹榮遠爲禁府都事,朴巘壽爲司僕主簿,趙鍾淳爲長城府使。
兵批,判書徐有榘病,參判申緯入直進,參議申在獻,參知李竣祜病,行左承旨安光直進。以洪今喆爲梨洞萬戶,僉知單南衡老,大護軍金學淳·李光文,護軍洪穉圭,副護軍尹永培,副司直鄭琦和·金樂壽·金在田·林基洙·宋應龍·鄭義命·柳宜貞,副司果趙啓昇·李淵祥,副司正沈膺泰,以上竝單付。
朴宗吉啓曰,明日拜表,兩司當爲進參,今日政新除授臺諫,竝待下批,待開門牌招,何如?傳曰,允。
李寅敎,以禮曹言啓曰,卽接京畿監司金道喜移文,則以爲,仁川府鄕校聖殿滲漏,椽木朽傷,不可不及今修改,告由移還安祭香祝,自本曹啓稟下送云矣。仁川府鄕校聖殿修改時,先告事由移還安祭香祝,卽令該司,照例磨鍊下送,後便卜日設行之意,行移,何如?傳曰,允。
安光直,以都摠府言啓曰,副摠管金魯甲,以訓鍊都監中軍,本營諸將官射會監試事,訓鍊院晝仕出去之意,敢啓。傳曰,知道。
乙未十月十七日辰時,上御熙政堂。勸講入侍時,提學趙寅永,參贊官安光直,檢討官權溭,假注書沈膺泰,記事官徐耆淳·申錫愚,各持小學第五卷,以次進伏訖。上誦前受音訖,寅永讀自及夫人,止其嚴如此,仍讀奏釋義訖,上讀新受音十遍訖,命陳文義。寅永曰,此章家法二字,最爲緊切,非獨呂氏之家法嚴也。當時士大夫家法,以此可推,而自古帝王家,莫不皆有家法,雖以我朝言之,聖神相繼,垂法于後,如國朝寶鑑·羹墻錄諸篇所載,皆家法也。且講筵啓沃之節,亦家法中一事,凡今繼述之道,豈有過此?伏願益加警惕焉。上曰,玉堂陳之。溭曰,豈可使小兒輩?私作飮食云者,卽深責之意也。父母在,子不得自專,雖微細事,必稟而行。故明倫篇曰,子婦無私蓄無私器,亦出於不敢專之義也。凡事父母之道,自天子達于庶人,本無二致,此等文義,益加體念焉。上曰,參贊官陳之。光直曰,閣臣已陳,臣無容更達,而第家後有鍋釜之屬,不過人家微細之事也。然若以事之微細,而苟不審愼,則大於此者,易致壞了矣。以今講筵言之,一吐之誤讀,甚是微細之事,而或以一吐而闊略,則誠恐文義之間,因此而必多闊略之端矣。俄者大文中私作飮食下吐,屢致誤讀,此實以微細而有所闊略矣。伏望自今以後,另加惕念,先從微細而勿爲闊略,區區之願也。上掩卷。仍命退,諸臣以次退出。
上在昌德宮。停常參·經筵。
洪祐順啓曰,明日常參·經筵,取稟。傳曰,停。
朴宗吉啓曰,行大司憲鄭元容,執義李是遠,掌令李家淳·金喆修,持平朴心壽在外,持平柳聖和牌不進,監察茶時之意,敢啓。傳曰,知道。
傳于洪祐順曰,三使臣留待。
傳于洪祐順曰,三使臣入侍。
傳于朴宗吉曰,勸講入侍。
洪祐順啓曰,今日拜表,憲府則監察代行矣,雖無諫院,依例行禮之意,敢啓。傳曰,知道。
安光直啓曰,右邊捕盜大將柳相弼,今日拜表,慕華館出去矣,所佩命召及大將牌·傳令牌,何以爲之?敢稟。傳曰,仍佩往來。
以大司諫李景在,獻納徐元淳,正言趙在慶·許茂,持平柳聖和牌不進罷職傳旨,傳于朴宗吉曰,只推。
洪祐順,以承文院議政府右參贊意啓曰,今日慕華館査對時,六曹堂上,當爲進參,而吏曹判書金箕殷未肅拜,參判朴齊聞,參議沈宜臣病不來,工曹判書朴岐壽享官進,參判李奎鉉病不來,參議洪學淵嫌不進,吏曹參判朴齊聞,參議沈宜臣,工曹參判李奎鉉,令政院竝卽牌招,以爲備員開坐之地,何如?傳曰,允。
以吏曹參議沈宜臣牌不進罷職傳旨,傳于洪祐順曰,只推。
安光直,以都摠府言啓曰,今日入直內三廳武兼禁軍及軍兵等,當爲中日習射技放,而拜表相値不得設行之意,敢啓。傳曰,知道。
敦寧都正李發源疏曰,伏以臣伏奉除旨,以臣爲敦寧府都正,臣聞命兢惶,感激恩數,固當竭蹶趨肅,粗伸叨謝之忱,而第臣於敦寧已盡,揆以公格,自在當遞,敢陳短章,仰瀆崇嚴。伏乞聖明,令該曹照例遞改,俾存公格,以安私分,千萬幸甚,臣無任云云。省疏具悉。疏辭,下該曹稟處。
乙未十月十八日辰時,上御熙政堂。大王大妃殿垂簾,冬至使三使臣入侍時,左副承旨洪祐順,假注書沈膺泰,記事官徐耆淳·申錫愚,正使朴晦壽,副使趙斗淳,書狀官韓鎭庭,以次進伏訖。大王大妃殿曰,史官分左右,三使臣進前。晦壽等以次進前,奏職姓名訖,命頒賜貂帽臘藥等七種,晦壽等以次祗受訖。大王大妃殿曰,遠路一行,無事往返也。仍命三使臣先退,上命退,諸臣以次退出。
乙未十月十八日辰時,上御熙政堂。勸講入侍時,原任直閣徐俊輔,參贊官朴宗吉,侍讀官洪在喆,假注書李珽,記事官徐耆淳·申錫愚,各持小學第五卷,以次進伏訖。上誦前受音訖,俊輔讀自唐陽城,止斥之,仍讀奏釋義,上讀新受音十遍訖,命陳文義。俊輔曰,忠孝是人性之所固有。然若非學而敎之,則亦或失其固有,而不能盡其分也。若其學而敎之之道,惟在於上之人,導率興起,使人觀感,此則謂一家仁一國興仁,推以至於天下之歸仁也。今我殿下,以君臨而兼師敎,導率興起之責,竊有所仰望於躬行心得之餘焉,惟殿下懋哉懋哉。上曰,玉堂陳之。在喆曰,陽城不過是敎訓諸生之一有司職耳。一言之使人感發,猶尙如此,況人君,爲萬民主,導率之化,有若風行草偃者乎?且學者,所以學爲忠與孝也,而孝爲百行之源。今殿下止孝之道,無過於勤講懋學,日臻緝熙,仰承兩慈殿眷眷之至意,則聖學益進,聖孝益光,伏願體念焉。上曰,參贊官陳之。宗吉曰,閣臣·儒臣,以忠孝二字,已有所敷陳之,臣無容更達,而夫爲學者,忠君孝親之大端,士居太學,久闕定省,則所學何事哉?城之爲司業也,詰之發其愛親之良,斥之示以爲學之本,諸生之興感而歸養者,數十輩,可謂兩得其美矣。城性孝友,書無不讀,隱中條山,德宗召爲諫議大夫,殿下亦簡拔忠孝之士用之,千萬顒祝。上掩卷。仍命退,諸臣以次退出。
上在昌德宮。停常參·經筵。
李寅敎啓曰,明日常參·經筵,取稟。傳曰,只晝講。
朴宗吉啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允。
傳于李寅敎曰,勸講入侍。
朴宗吉啓曰,卽者修撰金龍洛,以其親病,投章徑行,原疏纔已捧入矣。所當直捧禁推傳旨,而此與無端下鄕有異,從重推考,何如?傳曰,允。
獻納徐元淳啓曰,臣本庸闇,不以言責自居,而合啓中,又有私義難安者,曾叨臺銜,輒事引避矣,納言除旨,忽下於夢想之外,聞命倘怳,雖不得不隨牌祗肅,而月前亦叨是職,猥控避辭,卽蒙體諒,顧臣處義,與前無異,何敢蹲冒於臺次乎?請命遞斥臣職。答曰,依啓。
正言趙在慶啓曰,臣言議風采,本不合於淸朝耳目之任,而薇垣除旨,忽下於夢想之外,繼而召牌荐臨,臣怵畏義分,雖不得不章皇出肅,而第臣於本院,已經納言,揆以格例,在所當遞,臣何敢晏然於臺次乎?請命遞斥臣職。答曰,依啓。
朴宗吉啓曰,行大司憲鄭元容,持平柳聖和牌不進,執義李是遠,掌令李家淳·金喆修,持平朴心壽在外,監察茶時之意,敢啓。傳曰,知道。
以大司諫李景在,正言許茂,持平柳聖和牌不進罷職傳旨,傳于朴宗吉曰,只推。
朴宗吉啓曰,明日次對,兩司當爲進參,除在外外,未肅拜人員,竝待開門牌招,何如?傳曰,允。
李寅敎,以漢城府言啓曰,拯活人十五名以上抄啓事,曾有定式矣。卽接北部都事徐逈淳所報,則合井里·水色里契任掌等手本內,以爲閏六月二十二日之雨,江水漲溢,適値夜深,沿江民戶,擧皆漂沒,則合井里居折衝尹德信,閑良金白文,自辦小船,拯救人名,各爲十八名,閑良孫興爀·李殷錫,拯救亦各爲二十五名,水色里居金漢謙,閏六月初十日之雨,拯救爲十六名,西部都事李淳夏所報,則黑石里契·土亭里契·孔德里契任掌等手本內,以爲閏六月二十二日夜,大雨霔下,江水忽漲,數百戶人家,將至漂流,而黑石里居出身崔宗煥,馬兵車三奎,閑良金興仁三人,募得人丁,自辦小船,突入風浪,拯救人命,各爲二十五名,土亭里居閑良姜明璜,拯救爲三十二名,孔德里居騎士宋成煥,拯救爲十七名,南部都事洪羲晉所報,則箭串一契·二契·中村里契任掌等手本內,以爲閏六月初十日及二十二日二十六日之雨,江水屢漲,本洞屢百戶,擧皆漂沒於風浪之中,而一契居嘉義鄭昌禧,出身崔致恒,嘉善李基行,閑良徐明喆,募人貰船,拯救各爲四十五名,閑良金致喆·朴宗厚·許得·李春興,出身李宗憲,拯救各爲三十五名,二契居出身朴道成,閑良丁興周,禁軍張仁範,又爲突入風浪之中,拯救各爲四十六名,閑良金鼎輔·洪羲運,馬兵金鎭喆,出身金祉英·許鳳奎,拯救各爲二十五名,中村里契居閑良徐得成·金慶浩·金羲源,前萬戶朴基潤,閑良許協,拯救各爲二十八名,出身曺啓洪·金奎烈·李觀華,拯救各爲三十五名云,故自臣府,更加査實,則其拯活實蹟,果如該部所報矣。激勸之道,宜有褒賞之典,而臣府則不敢擅便,令該曹考例稟處,何如?傳曰,允。
朴宗吉,以御營廳言啓曰,本廳軍色從事官韓鎭庭,奉命出疆,營務久曠可悶,改差,何如?傳曰,允。
戶曹參議趙斗淳疏曰,伏以臣載贄辭陛,言次于郊,川原風雪,征邁甫始,觚稜天日,夢魂已勞,瞻望徊徨,不任戀結之忱。第臣所帶度支佐貳,非經年于役,拖久虛縻者,用敢郡道封章,仰瀆崇嚴。伏乞聖明,亟賜改免,俾便公私焉,臣無任云云。省疏具悉。所請依施。
修撰金龍洛疏曰,伏以臣有父母,遠在安東地,年迫七旬,而素抱貞疾,長事刀圭,劇歇無常,臣遠地睽離,情事悶迫,恒若瘝恫之切身,今於旅鎖之中,忽得家信,則臣父,近以風痺,方在危劇,朝夕奄奄,臣自聞此報,方寸驚悸,按住不得,玆敢忙陳短章,徑尋鄕路。伏乞聖慈,諒臣危悃,遞臣見職,以便歸護,因治臣擅離之罪,以肅朝綱,以安私分之地,臣無任云云。省疏具悉。爾其勿辭歸護。
乙未十月十九日辰時,上御熙政堂。勸講入侍時,提學趙寅永,參贊官李寅敎,侍讀官尹興圭,假注書沈膺泰,記事官徐耆淳·申錫愚,各持小學第五卷,以次進伏訖。上誦前受音一遍訖,寅永讀自安定先生,止治乎人者,仍讀奏釋義,上讀新受音十遍訖,命陳文義。寅永曰,此治己而後治乎人者,卽古聖人成己成物之學也。況人主之尊,尤以治人爲大用,而其本在乎治己,治己之本,在於講學,講學之本,在於專心致知而已。伏願於臨筵之際進讀之時,克加警惕,罔或放過,以懋其大本焉。上曰,玉堂陳之。興圭曰,此章所謂尙文辭而遺經業者,尤宜警惕處也。蓋文辭,如書札詞章之類,卽嘉言篇中,至於書札於儒者事最近,一向好着,亦自喪志云者,經卽聖經賢傳也。經爲聖人心法所在,則帝王學問,捨是而奚求哉?先儒以爲,敬信是書如神明,則雖不治他書,可也。伏願深留聖念,以祖經宗傳爲務焉。上曰,參贊官陳之。寅敎曰,嚴條約云者,非但師弟子之禮爲然,講學亦有講學之條約,整襟危坐,凝神聚思,手容必恭,目容必端,講聖人之言行,躬親行之,則斯可以師嚴而道存矣。第今講讀之間,字音或有疎漏,句讀率多錯誤,此或由於專心致知之功,有所未盡而然矣。閭巷匹庶尋章摘句之小技,尙不爲然,伏況帝王之學,修己治人之本,明體適用之實乎?伏願於此,深加體念焉。上掩卷。仍命退,諸臣以次退出。
上在昌德宮。停常參,只晝講。
藥房都提調朴宗薰,提調朴周壽,副提調徐憙淳啓曰,伏未審日間,聖體若何?寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
徐憙淳啓曰,明日常參·經筵,取稟。傳曰,停。
朴宗吉啓曰,行大司憲鄭元容,持平柳聖和牌不進,執義李是遠,掌令李家淳·金喆修,持平朴心壽在外,監察茶時之意,敢啓。傳曰,知道。
傳于安光直曰,大臣·備局堂上引見。
傳于徐憙淳曰,新恩謝恩,當親受矣,該房知悉。
傳于徐憙淳曰,在外承旨許遞,新及第趙亨復除授。
徐憙淳啓曰,新除授同副承旨趙亨復,卽爲牌招,何如?傳曰,允。
禮曹,來十一月初三日冬至望闕禮習儀,當爲磨鍊,而取考謄錄,則自前國恤時,皆爲權停矣,今番亦爲節兺權停,何如?判付啓,依所啓施行爲良如敎。
徐憙淳啓曰,假注書李珽,身病猝重,勢難察任,今姑改差,何如?傳曰,允。
李珽改差,代以洪在龍爲假注書。
徐憙淳啓曰,假注書沈膺泰,身病猝重,勢難察任,今姑改差,何如?傳曰,允。
沈膺泰改差,代以金英根爲假注書。
徐憙淳啓曰,事變假注書李昌廷,身病猝重,勢難察任,今姑改差,何如?傳曰,允。
李昌廷改差,代以金致坤爲事變假注書。
徐憙淳啓曰,吏曹判書金箕殷,參判朴齊聞,參議沈宜臣牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
朴宗吉啓曰,卽見漢城府坐不坐單子,則連三日無緣不坐,詞訟劇地,委屬可悶,當該堂上,竝推考警責,何如?傳曰,允。
徐憙淳啓曰,吏曹郞廳來言,臺諫有闕,政事,取稟。傳曰,前望單子入之。
臺諫前望單子入之,獻納李公翼,正言朴齊憲落點。
吏曹口傳政事,兼直閣單李公翼。
以大司諫李景在,正言許茂,持平柳聖和牌不進罷職傳旨,傳于朴宗吉曰,只推。
兵曹口傳政事,副司果單徐元淳。
徐憙淳,以禮曹言啓曰,卽接宗廟署所報,今日日次奉審,則宗廟第五室靑斑子西邊第四井穿破,土塊墜落於祭床前地衣上云矣。莫重殿內,有此土塊墜落之患,極爲驚悚,慰安祭不卜日,今二十二日設行,修改之節,臣以本署提調,兼爲進去奉審後稟處,何如?傳曰,允。
又以禮曹言啓曰,臣逌根,進詣宗廟奉審,則第五室靑斑子西邊第四井穿破,土塊墜落,果如本署官員所報矣,修改之節,擇日擧行,何如?傳曰,允。
又以吏曹言啓曰,今此宗廟慰安祭大祝,前正言趙在慶塡差,而時無職名,令該曹口傳付軍職,何如?傳曰,允。
兵曹口傳政事,副司果單趙在慶。
乙未十月二十日辰時,上御熙政堂。大王大妃殿垂簾,藥房入診,大臣·備局堂上引見入侍時,都提調朴宗薰,提調朴周壽,副提調徐憙淳,假注書李珽,記注官全國憲,記事官申錫愚,直閣李公翼,行左承旨安光直,假注書沈膺泰,事變假注書李昌廷,左議政洪奭周,行戶曹判書李止淵,刑曹判書金蘭淳,行護軍李鐵求,行訓鍊院都正柳相弼,行護軍朴永元,應敎徐戴淳,以次進伏。醫官金時中·朴奎亮·吳昌烈,進伏楹外訖。上曰,史官分左右。奭周進前奏曰,星霜屢移,至節已屆,伏想聖慕,益復如新,日候猝寒,臨殿勞動,聖體若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。宗薰曰,醫官待令,使之入診乎?上曰,唯。時中等以次診候訖,退伏奏曰,脈候左右三部調均矣。大王大妃殿敎曰,醫官先退,次對爲之。奭周所啓,祔太廟之禮,當在再明年春初,宗廟·永寧殿,俱不可不及時添建,而事體卽係至重,工役亦甚浩大。凡干事務,當爲預先經紀,謹稽已例,則於周年之前,設都監擧行矣。都監稱號,以增修都監爲之,都監堂郞,令政院,政官牌招開政差出,何如?大王大妃殿答曰,依爲之。出擧條又所啓,山陵補土之役,今已告完矣。前後效勞之人,皆被優渥之賞典,而因山工役時,松京居進士白大顯,局內近處被莎之役,自願擔當,其所進排莎草之數,至過十萬餘張,雖係朝令之外,旣有效力於莫重之地,則亦不可使之獨漏,在前陵園植木之自願擔當者,亦多蒙酬賞之特恩,而或施加資之典,或除堂上實職矣。白大顯旣是上舍生,有難援用此例,令本府,待其相當窠,趁卽收用,似爲合宜,而事關恩賞,且屬創例,有不敢擅便,故敢此仰達矣。大王大妃殿答曰,不可無褒賞之典,依爲之。出擧條又所啓,今番別科武擧二三所試官事,實不勝駭歎矣。旣不能察奸於當場之時,又不卽摘發於事過之初,而唱名頒牌之日,始乃執捉驅出,觀聽所及,景色愁沮。雖出於嚴科場懲奸習之意,而其所處事,殊極乖當,二所則追究之時,又不免有騷擾滋弊之端。由前由後,俱不可無警責而旣因慈敎,特施越俸,今無容更加請勘,至於場屋雜亂之弊,一所比他尤甚,亦不當獨逭譴罰,該所諸試官,一體施以越俸一等之典,何如?大王大妃殿答曰,依爲之。出擧條又所啓,卽見咸鏡監司曺鳳振狀啓,則首陳三水府災形之尤甚,民情之最急。仍以爲該府使李升德,性甚柔善,旣乏剔奸之明,治欠綜核,難責賙饑之政,悠泛度日,無所攸爲,夷考其績,實不堪任,而赴任不過六七朔,姑無罪過之顯著,且遞代之間,費日必多,賑貸拯救,反致稽緩。惠山僉使李惟穆,頗有幹局,素著聲績,允合字牧之任,而適在鄰鎭,備諳遑汲之狀,今以三水·惠山,推移相換,則旣除遠地交遞之弊,亦無初手生澁之患,目下事勢,實合便宜爲辭矣。守令之啓請相換,雖曾有例,防塞已久,而苟有所裨於災邑民情,則亦不必以常格爲拘。第相換本意,蓋謂其才有長短,任有劇易,雖不合於滕薛大夫,而猶可優爲於趙魏之老者耳。今玆三水倅論斷之辭,無一善狀,至謂其不能剔奸,無所攸爲,則其在嚴明黜陟之道,只當直請斥罷而已。不此之爲,曲費周全,揆以事體,未免苟且。該道臣推考,三水府使李升德罷黜,如是之後,相換之請,自在勿施,惟當自銓曹差代,而該邑災形,旣云悶急,遠道迎送,實所當念,該僉使才局之可以堪任,道臣業已質言,則民事所重,亦合有拔例之擧,而邊地僉使之陞擬府使,又非大違銓格,三水之,代以李惟穆差送之意,分付銓曹,何如?大王大妃殿答曰,依爲之。出擧條又所啓,海西·關北句管堂上,皆方有闕,行大護軍李翊會,海西句管,行大司憲鄭元容,關北句管差下,使之察任,何如?大王大妃殿答曰,依爲之。出擧條奭周曰,今年農形,雖非大歉,而積潦之患,遠近同被。卽以畿·湖最近之地言之,罹害尤甚之處,民勢之遑急,往往有朝夕難保之慮,顚連蕩析,迫在目前,至於綿農,便成赤地,八路諸邑,無往不然。窮民無衣之苦,殆有甚於無食,冬序轉甚,寒凍逼肌,言念民情,誠甚愍惻。如臣無似,待罪廊廟,曾不能發一慮措一事,以效絲毫之裨益,而聖慈下燭,曲軫幽隱,停糴給災,有請輒可,諸道年分之所特施者,較看於穡事分數,似或有太過之慮,而損上益下,寧失於民,不但古訓爲然。我朝家法,專以恤民爲先務,深仁厚澤,積累淪浹,社稷靈長,迄今永賴。竊伏訖我正廟時,遇歲少歉,優給蠲恤之典,有司之臣,有以經費不足爲言者,下敎若曰,國依於民,民依於國,有民然後方有國,予則只知爲民,何恤於經用?又有言歉歲穀物,尤當靳惜者,下敎若曰,與其失數萬名民生,寧失數萬石穀物,穀物有待豐充補之道,民生一失之後,將何以充補耶?洋洋謨訓,昭揭日星,豈非今日之所當法者乎?見今寬恤之政,亦旣優洽,似乎無復所加,而九重宵旰之念,亦必不以是而少弛於懷保撫摩之勤。伏聞我正廟,每當災歲,列書三等守宰姓名及蠲恤諸條於寢室壁上,每行一事,輒錄于其下,嘗敎近臣,若曰,今日行一政,明日行一事,使吾溝壑之民,置之袵席之上,然後予心方安,大哉王言,斯誠億萬世詒燕之謨也。伏願以聖祖斯訓,奉若球璧,常常體念於方寸之中,凡係爲民之事,惟恐其不及,無慮其太過,毋或以已施者爲足,隨事隨處,常求其可以利民者,而益講行之,念玆在玆,惟日孜孜,則固結民心,祈天永命之本,亶不外乎是矣。臣之愚迷,全昧時務,實不知何事之可以便民,何政之所當先講,咫尺前席,蔑一建白,滿心慙恧,無地自容,而耿耿愚忱,亦有所不能自已者,玆敢不避煩猥,有此仰達矣。大王大妃殿曰,主上雖岐嶷,年尙幼沖,予則婦人也。不能盡解文字,凡係文字上關於民事者,不能盡知。然而豈可以不見而不爲軫念乎?爲民之事,專恃廟堂,同心協贊,克盡對揚,俾有實效也。奭周曰,小臣無才無能,未嘗發謀出慮,裨益民國,日夕悚惶,伏願斥退臣身,改卜賢德焉。大王大妃殿曰,才調不必論如何,而誠實爲第一矣。若每事以誠實爲主,則自然有及民之效,必以此勉焉。奭周曰,宋之賢臣,年纔數歲,在大冬溫被中臥,念天下寒士,見今日候,斗寒若此,殿下春秋方富,雖未及目覩窮蔀之情狀,而燠室挾纊之中,必思鶉衣破屋呵凍呼饑之苦,則一念所及,民必有受其惠澤者矣。宗薰曰,臣伏聞上下酬酌,皆目下民情切急之事也。如臣無似,不能贊襄一事,悚恧無地,臣於日前,往原州地,所過之處,年事次次不及畿內,而水災所經處,尤爲慘歉,沿路百姓,塡街呼訴,切迫情狀,有不忍聞矣。目前最爲切悶之事,卽是流亡絶戶之還,徵納於鄰族者也。且以災言之,成川浦落,比比有之,所見極爲慘然,未知何以則可以裨益於民也。與道伯酬酢,則以謂年分狀啓,姑未上送云,雖未知道臣措處之如何,朝家軫恤之何如,而自上若洞念民隱,曲軫情狀,則自然有益於民,故適因言端,以所見仰達矣。大王大妃殿曰,先爲生民之計,則國計安可顧乎?宗薰曰,民憂國計,本非二事,俄者大僚,亦以國依於民,民依於國仰奏,卽國計有餘,然後民可聊生矣。還穀有貯,災年之民始可以賴活矣。故不能從其所願,輒加蠲蕩矣。奭周曰,還穀事,固是爲民切悶者也。右相方以原州事仰奏,而非但原州一邑爲然也。今年旣非大歉,則不可不捧糴,苟欲盡捧,必至剝膚推髓,族徵里徵,若然則設或沒數捧出,民不可支,必至流離四散之境矣。若又不捧,則國穀亦不可以未捧上聞,故至有虛勘之弊矣。近亦以虛勘事,有若伊邑守令之論罪,而其中亦有善治而不得免虛勘之罪者,其勢不得不然也。還穀一石,耗爲一斗五升,故一有未捧之弊,則其耗漸長,不數年內,千石爲萬石,萬石爲十萬石之穀矣。鎭川一邑,還穀虛勘,至爲四萬石,此非鎭邑有穀而然也。虛耗所長,至於此數,此誠目下切迫之弊也。宗薰曰,若一邑偶然如此,則道伯當摘發論罪,而見今無邑不然,苟或盡數摘發,則不知其幾何矣。今雖未捧,而未及上徹,非欲掩置,由於督捧而未及了殺故也。如此之邑,雖未可質言,殆八道同然矣。大王大妃殿曰,大臣就座,諸宰奏事。止淵曰,大臣纔以廟役設都監之意仰奏,諸般擧行,當次第稟定,而移安處所,從近承下敎,然後修理等事,可以趁期擧行矣。大王大妃殿敎曰,從當下敎矣。止淵曰,太廟移安處所,果甚難便,長樂殿比他殿閣,間數稍寬,而若非通用鳳翔·龍飛兩樓,則無以容旋,但樓上奉安,亦涉未安,事甚可悶矣。大王大妃殿敎曰,樓上奉安未安與否,大臣各陳所見於祭享時,亦無所妨乎?奭周曰,臣於閤外,已聞戶曹判書之言矣。他無可合之處所,則設有些少未安之端,亦不得不以此爲定,而長樂殿,與龍飛·鳳翔樓,處所旣相近,形便亦可合。以臣所見,恐無未安之端,而係是至重之事,有不可率爾決定,都監堂上,旣令差出,差出之後,都提調與諸堂偕進看審,爛商熟講後,更爲稟定宜矣。宗薰曰,殿閣形止,雖有所領略,而莫重之事,不可遽然質言,退出後謹當爛商更奏,而樓上奉安,雖不甚未安,下層則非殿閣之形,甚爲未安矣。蓋大廳卑而樓閣高,在祭享時,則似無礙矣。大王大妃殿曰,以是之故,俄以祭享時何如爲問矣。止淵曰,臣亦非爲今日卽蒙下敎也。爛商後從當稟定矣。光直曰,玉堂所懷奏之。戴淳起伏奏曰,無所懷矣。光直所啓,今日賓對,兩司無一人進參,事甚未安。違牌諸臺,竝推考,何如?大王大妃殿答曰,依爲之。出擧條大王大妃殿命大臣先退,上命史官就座。仍命退,諸臣以次退出。
乙未十月二十日辰時,上御熙政堂。晝講入侍時,同知事洪穉圭,特進官李鼎臣,參贊官洪祐順,侍講官徐戴淳,檢討官尹興圭,假注書李珽,記注官全國憲,記事官申錫愚,各持小學第五卷,武臣沈日永以次進伏訖。上誦前受音一遍訖,戴淳讀自學徒千數,止庠舍不能容,仍讀奏釋義,上讀新受音十遍訖,命陳文義。戴淳曰,學徒之多,始以千數,終至不容於庠舍,可見弟子之稍益進,亶由胡安定深造乎經學,躬先導之流也。先修其身而後,治國平天下,卽大學次第之工,雖以人主之尊,修身之要,無過於學問,學問之效,益著於敎化。伏願懋時孜孜,講磨之討論之,以之臨下則崇文治化,洋溢區宇,億兆戴己之願,豈比千數之學徒·庠舍之不容也哉?上曰,下番陳之。興圭曰,敦尙行實四字,最爲切要矣。大抵行實中惟孝爲大,而孝爲百行之源,則自天子達于庶人,莫不以孝爲先。故經傳中固多言孝處,而帝王之孝,必以大舜·文王爲首。五十而慕,大舜之孝也,日三朝,文王之孝也,推而擴之。以孝治國,則民自興孝,孚感之效,捷於桴鼓,豈不美哉?於今臨筵講學,慕古爲法則,必以大舜·文王自期,是臣區區之望也。上曰,同知事陳之。穉圭曰,爲文章者,必博通古書,然後始可成之,固不易者,而如不皆博經義,徒尙文華,則是無用也。諸子百家之爲文章者,從古何限,而未必一出於經傳。故有志務實之士,亦莫不以經義爲主,而況帝王家學問,異於匹庶之工,專意經傳。經傳者,古昔聖王哲辟心法政謨,俱可監法效則,可以治平,而至於文章,猶屬餘事,伏願殿下體念焉。日月刮靡,其註曰,去垢磨光,學問工夫,如或有間斷,則垢不能去而無光輝,有若水之久停不淸焉,鏡之不磨無光焉。詩云如切如磋,如琢如磨,書曰,懋時敏,此皆刮劘之義也。惟殿下,深懋緝熙之工夫,毋少間斷焉。上曰,特進官陳之。鼎臣曰,傳經義,爲理勝之本,信師說,爲敦行之源,而帝王之文章,尤當以明理爲務,帝王之學問,亦當以信師爲主,則顧今聖學之將就,亦亶在於通經義而以理爲勝,尊師說而敦行以實而已矣。此非但宋儒臣嚴條約之道也。在今日筵臣,勉緝熙之工,亦不外是矣,伏願殿下,念哉懋哉。上曰,參贊官陳之。祐順曰,同知事·特進官,纔以經義陳之,而皆傳經義四字,允爲此章中最加着念處,傳者依也。爲文章苟外乎經義,則卽上文所云尙文辭者也。若能依經義而爲文章,則必有下句理勝之效矣。非但文章爲然,日用常行動靜言語,亦莫不以經義爲主矣。竊伏覸殿下,勤於典學,顧今逐日課講,而陪講諸臣,日進謨猷,或以聖學陳勉而言者,或以生民疾苦而言者,皆非妄陳己見,無所考據而言也。卽因伊日進講之經義,傅會仰陳者也。果能一一採納,深留聖衷,措諸政令,則豈獨專美於夏后之拜昌,漢帝之求諫,而臣等雖以經義而言之,殿下只以陳腐而視之,則近日進講,卽一文具而已,按例而已,可不愼哉?可不欽哉,伏願體念焉。上掩卷。祐順曰,今日晝講時刻標紙,誤以勸講書入,事甚駭然,當該禁漏官,令攸司科治,何如?上曰,依爲之。出擧條上命退,諸臣以次退出。
乙未十月二十日午時,上御熙政堂。新恩謝恩親受入侍時,兼都承旨徐憙淳,行左承旨安光直,左副承旨洪祐順,右副承旨李寅敎,同副承旨朴宗吉,假注書李珽·沈膺泰,記注官全國憲,記事官申錫愚,直閣李公翼,以次進伏訖。上命史官分左右,憙淳曰,新恩後陪人,亦使之隨入乎?上曰,唯。憙淳曰,武科則今番亦使甲科一人升殿乎?上命甲科一人升殿,文科甲科李晉翼·閔致文·趙亨復,乙科李敬溥·金·尹晩求·曺錫雨·李時在·李源達·金重夏,丙科洪錫圭·李正履·鄭錫麟·金基纘·金政源·洪在龍·金英根·李宗秉·權致和·趙然昌·申鍾益·崔尙儒·朴齊璿·金德喜·宋柱獻·趙道淳·申佐模·李濟達·朴永壽·崔信·李㘾·崔在厚·沈東奎·權瓚煥·李鼎顯·韓致容·金載斗,武科甲科許雲老,以次進前。各奏職姓名訖,以次退出。上命史官就座。仍命退,諸臣以次退出。
上在昌德宮。停常參·經筵。
安光直,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
李寅敎啓曰,明日常參·經筵,取稟。傳曰,停。
安光直啓曰,來二十五日朝參日次,而翼陵忌辰祭齋戒相値,頉稟之意,敢啓。傳曰,知道。
朴宗吉啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
安光直啓曰,同副承旨趙亨復,今日不爲仕進,卽爲牌招,何如?傳曰,允。
傳于李寅敎曰,傳香承旨,馳詣宗廟,奉審摘奸以來。
傳于李寅敎曰,勸講入侍。
洪在龍有頉,代以金德喜爲假注書。
金英根有頉,代以曺錫雨爲假注書。
金德喜有頉,代以李㘾爲假注書。
曺錫雨有頉,代以趙道淳爲假注書。
李㘾有頉,代以朴齊璿爲假注書。
趙道淳有頉,代以宋柱獻爲假注書。
洪祐順啓曰,事變假注書金致坤,身病猝重,勢難察任,今姑改差,何如?傳曰,允。
金致坤改差,代以申鍾益爲事變假注書。
獻納李公翼啓曰,臣之言議風采,本不合於淸朝耳目之任,而迺於內閣持被之中,忽蒙納言特點,時値夜深,瀆撓是懼,雖不得不竭蹶出肅,亦不敢煩事呼籲,今又召牌儼臨,聞命惝怳,奉詣臺廳,而第臣於合啓中,有區區私義之不可聯參者,曾叨是職,特蒙體諒,今臣處義,與前無異,何敢晏然而仍冒乎?請命遞斥臣職。答曰,依啓。
吏曹口傳政事,直閣單李公翼。
李寅敎啓曰,吏曹判書金箕殷,參判朴齊聞,參議沈宜臣牌不進推考傳旨及罷職傳旨,今方捧入,而開政命下之後,如是違牌,事甚未安。判書陳疏,參判更爲牌招,何如?傳曰,允。參議只推,一體牌招。
又啓曰,吏曹判書金箕殷,參判朴齊聞,參議沈宜臣再牌不進推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安。判書·參判,竝所當更請牌招,而係是一日三牌,何以爲之?敢稟。傳曰,牌招,參議只推,一體牌招。
傳于李寅敎曰,吏判疏批已下,卽爲牌招。
有政。吏批,判書金箕殷進,參判朴齊聞,參議沈宜臣竝牌不進,左副承旨李寅敎進。以閔英世爲敦寧都正,閔致文爲戶曹參議,鄭元容爲弘文提學,徐麟淳爲忠勳都事,徐有畬爲社稷令,趙雲近爲敦寧主簿,李正履爲宗簿主簿,李惟穆爲三水府使,以沈象奎爲宗廟·永寧殿增修都監都提調,提調三單金逌根·李止淵·朴岐壽,郞廳三單洪鍾英·具行益·李元永,完平君李鼎會今加嘉義,五子登科依法典加資事承傳。
兵批,判書徐有榘中旬進,參判申緯病,參議申在獻呈辭在外,參知李竣祜入直進,右副承旨朴宗吉進,副護軍金胤根·趙斗淳,以上竝單付。
朴宗吉啓曰,行大司憲鄭元容,持平柳聖和牌不進,執義李是遠,掌令李家淳·金喆修,持平朴心壽在外,監察茶時之意,敢啓。傳曰,知道。
以大司諫李景在,正言朴齊憲·許茂,持平柳聖和牌不進罷職傳旨,傳于朴宗吉曰,只推。
以同副承旨趙亨復牌不進罷職傳旨,傳于洪祐順曰,只推。
以吏曹參議沈宜臣再牌不進罷職傳旨,傳于李寅敎曰,只推。
傳于朴宗吉曰,別軍職李景純·崔允瑾·李重根,竝拿處。
朴宗吉啓曰,明日雜科覆試,兩司當爲進參,諫院無進參之員,除在外外,未肅拜人員,竝待開門牌招,何如?傳曰,允。
李寅敎,以司饔院監膳提調意啓曰,今日監膳時,供上生鮮,微傷體小,故屢次點退,萬無改備之路,日勢漸晩,雖不得不捧入,而卽者貢人等呼訴內,冬節已屆,江水凝冷,四處設網,一無所捉,前儲已竭,新貿無路,明日日下生鮮,將至闕供之境,限捉得間,願以活鷄,全數代封云。在前如此之時,曾有稟旨變通之事,而莫重御供,自下不敢擅便,惶恐敢啓。傳曰,魂殿供上,依例封進,各殿供上,全數代封,可也。
朴宗吉,以兵曹言啓曰,今十月二十一日武臣賓廳講書日次,而中旬賞試射相値,差備官無以推移,不得爲之之意,敢啓。傳曰,知道。
義禁府啓目,茂山前府使李濟完原情云云。問目內辭緣,泛稱遲晩,刑推得情,何如?判付。啓,除刑推議處爲良如敎。
吏曹判書金箕殷疏曰,伏以臣之通籍,今爲三十七年,而狗馬之齒,亦已七旬矣。逮事四朝,厚沐洪造,歷揚外內,滾到崇顯,絲毫蔑報,愧懼恒切,千萬不自意,天官寵命,忽紆臣身,臣聞命震駴,益不知措躬之所也。竊念冢宰之職,固非人人所可僥冒,握銓衡而進退一代之人物,有足以鑑別賢否而厭服物情,激揚淸濁而鎭壓躁競,然後上可以委以任之,下可以量而受之,如臣衰朽昏駑,何所取而有此誤恩耶?昔周公,作立政戒成王,專擇百官有司之長曰,嗚呼休玆,知恤鮮哉,蓋知恤則,上之命之也必愼,下之受之也必審,旣愼旣審,績用必成。況今我殿下,新服厥命,圖新庶政,其難其愼,尤倍他時,反以萬不近似之人,遽授以萬不稱當之任,以累一初淸明之政,臣竊惑焉。朝廷之上,宿德重望,不患無人,而臣於其中,年齒最老,資歷最淺,才最駑學最荒,聲名最未著,地望最不愜,於斯數者,無一所當,而敢以何人,糠粃居前?且臣於本曹,曾叨佐貳,或値長堂之有故,亦當一再代斲,而輒露疎謬,尙切餘愧。矧玆首席,位望之惎重,責任之關係,尤有別焉。衰病之轉痼,神精之消削,益無以自力,雖恒居事爲,尙多遺錯。今何可不自量度,徒恃寵榮,擔夯重任,無所難愼也哉?蓋其自知也甚明,與其畢竟僨敗,仰孤委畀之意,毋寧早自陳暴,獲蒙體諒之恩,召牌荐降,承膺無路,玆敢披瀝衷懇,冒干崇嚴。伏乞聖慈,諒臣言之非出飾讓,念重任之不宜濫授,亟遞臣吏曹判書之職,以幸公私,不勝大願,臣無任云云。答曰,省疏具悉。卿其勿辭行公。
忠淸監司金在三疏曰,伏以節序嬗變,冬令已屆,聖慕皇皇,益復靡逮。仍伏念臣猥以無似,遽叨重任,受命以來,夙夜憂懼,竭其駑鈍,少補涓埃者,實所耿耿於心,而才具淺短,不克負荷,觸事生疣,少成多謗,區區願效之志,反爲自誤之歸。乃者極備之災,適會此時,罔涯之憂,巧湊臣身,茫然自失,不知所以,歉歲民憂,何莫非遑汲,而今此綿凶,可謂振古所無。右道沿海諸邑,本非土宜,惟於左峽,素尙爲業。今春立苗之初,値旱多損,乃於結顆之際,經潦又腐,如干晩結於雨餘者,霜早寒促,含絮未吐,着枝仍枯,終成大歉,無復餘望,旣無其食,又無其衣。饑固難支,凍必先劉,使此切急之民,責納身布,係是行不得之事。以是之故,所以有分等啓聞之前,先請軍布代錢者也。卽伏見廟堂覆啓,爲念京營支放,竟靳所請,至於穡事判歉之狀,畢陳於前後啓本中,竊想聖明,亦已鑑燭,不敢疊床更煩。乃以災結言之,當初列邑所報,至爲一萬九千九百五十餘結之多。參以行部所見,較諸農形淺深,直減五千三百餘結,以一萬四千六百四十餘結,修啓仰請,除事目災五百結,則加請爲一萬四千一百餘結矣。所劃之數,止於九千五百結,以此萬無塗抹分排之道,冒昧再請,至有三千結加劃蒙允者,在臣分義道理,顧何敢更以此事,煩瀆宸聽?反覆磨鍊,多費時日,細察年形災數,實難着手彌縫,又此覼縷,良非獲已。臣雖愚迷,豈或不念國計,徒爲民地,冒犯僭猥之罪,敢爲此知加而不知減哉?惟我殿下宵旰憂民,慈聖殿下如傷愍恤之德意,曠絶今古,乃於水災奏聞之初,廣施恤典,特降蠲恩,臣與一道之民,咸仰至意,感戴洪造,惟當奉以周旋,更何希冀?惟是軍布代錢,加劃災結,未準所請,玆敢冒犯陳章,復申前請。伏乞聖明,曲賜諒察,不足災一千六百四十八結十五負四束,特命劃下,訓局砲保三分二代錢,各營門軍布純錢,亦準所請。臣仰體聖德,下究惠澤,使愚夫愚婦,咸知朝家終始懷保之恩,是乃區區至願,罪在屢瀆,合蒙重勘,臣無任云云。答曰,省疏具悉。疏辭,令廟堂稟處。
乙未十月二十一日辰時,上御熙政堂。勸講入侍時,原任直閣李光文,參贊官李寅敎,檢討官尹興圭,假注書李珽,記注官金鳳梧,記事官申錫愚,各持小學第五卷,以次進伏訖。上誦前受音一遍訖,光文讀自其在湖學,止在太學亦然,仍讀奏釋義,上讀新受音十遍訖,命陳文義。光文曰,分置經義·治事兩齋,隨其人器之長短,而儲養敎導之,要之治事之人,固不及經義之人,而以上文所云治己而後治乎人者,分以言之,則經義當屬治己,治事當屬治人,而統言之,又當以經義爲重。蓋善於經義,則於聖賢言行,隨事體驗,眞知實踐,其造詣之崇高,幾於道成德立之域矣。如此者,固已得力於格物致知之工,而家齊而天下平,皆擧而措之耳。大學之極功,於斯盡矣。其於治民治兵等事,何足道哉?由是觀之,爲君上者,尤宜存心於經義,推廣其治己治人之效,伏願懋哉懋哉。上曰,玉堂陳之。興圭曰,此章內,別無可陳之義,而人各治一事云者,有可推類而觀者矣。大抵人才,長於此則短於彼,通才自古爲難。故漢儒有專門之學,鄧禹有子十三人,各授一藝,古人之敎學專一,此可見矣。推玆以往,家國一也。明王御世,任賢使能,量才授官,各盡其能,是以舜命九官,各取其所長而與之。禹有亮采之才,故命以百揆,棄有樹藝之才,故命以后稷,契有敷敎之才,故命以司徒,至於皐·垂·益·夷·夔·龍,各因其才,而命以士師工虞秩宗樂納言等官,此豈非人各治一事者乎?伏願於此等處,深加體念焉。上曰,參贊官陳之。寅敎曰,安定之門,諸生之肄業者,各有相長之道,而至如硏經義者,未必無格致之工,治事務者,未必非誠正之學,此所以爲明體適用之實也。竊伏念帝王之學,必博古通今,勸善懲惡,將以施措於政令事爲之間者也。今殿下,進講此篇,通經博識之如胡公者,置諸師儒之長,雅素謹飭之如諸生者,使各治一事,則其於政令施措之間,將見一治之化矣。聖學將就之發見於外者,仰之若日月之明,惟殿下懋哉懋哉。光文又曰,臣於癸巳冬,猥忝賓僚,叨陪書筵,其後數年之間,獲聞聖學將就,不啻長得幾格,臣竊伏懽頌,期望冞切。今日復登經筵,竊覸殿下,新受音臨讀之際,種種間斷,一章之內,又或有間斷時,凡學問工夫,最患間斷矣。不料今日所覩,與前日所聞,大違所望,實不勝憂歎之至。上曰,玉堂及參贊官陳之。光文曰,玉堂參贊官,纔已陳奏文義,而又令陳之,其不賜諦聽可知。臣等所陳,皆援引古人格言,非以私智敷演爲說,而天聽之邈然乃如此,聖學之有欠於操存收斂之工,有可以仰揣矣,下情尤切悶然矣。將掩卷,光文又曰,所講小學,今至終卷,一書中要領,是立敎·明倫·敬身三篇,而稽古·嘉言·善行篇中,亦各有立敎·明倫·敬身之目。只以此篇言之,立敎中,有家庭之敎,有學校之敎,有師弟之敎,以實其立敎,果皆一一領略乎?此亦經義中一事,朱夫子裒輯古書,嘉惠後學之意,盡在於此書,逐段照檢,悉心體驗,是臣區區之望也。上掩卷。仍命退,諸臣以次退出。
上在昌德宮。停常參·經筵。
李寅敎啓曰,明日常參·經筵,取稟。傳曰,停。
傳于李寅敎曰,勸講入侍。
傳于李寅敎曰,都承旨許遞,前望單子入之。
承旨前望單子入之,宋持養·金永默落點。
李寅敎啓曰,新除授同副承旨金永默,卽爲牌招,何如?傳曰,允。
朴齊璿有頉,代以李敬溥爲假注書。
宋柱獻有頉,代以趙然昌爲假注書。
李敬溥有頉,代以尹晩求爲假注書。
趙然昌有頉,代以金基纘爲假注書。
申鍾益有頉,代以金政源爲事變假注書。
金政源有頉,代以崔尙儒爲事變假注書。
朴宗吉啓曰,卽者義禁府都事來言,時囚罪人李濟完,當爲議處,保放罪人申從鎬等,當爲回啓,而判義禁金魯敬在外,次堂例不得擧行云,何以爲之?敢稟。傳曰,判義禁許遞,前望單子入之。
判義禁前望單子入之,李羲甲落點。
朴宗吉啓曰,卽者義禁府都事來言,時囚罪人李濟完,當爲議處,保放罪人申從鎬等,當爲回啓,而新除授判義禁李羲甲未肅拜,次堂例不得擧行云,判義禁李羲甲,卽爲牌招,以爲開坐之地,何如?傳曰,允。
金永默啓曰,吏曹郞廳來言,臺諫有闕,政事,取稟。傳曰,前望單子入之。
獻納前望單子入之,鄭日泰落點。
以大司諫李景在,正言朴齊憲牌不進罷職傳旨,傳于朴宗吉曰,只推。
朴宗吉,以備邊司言啓曰,忠淸監司金在三,疏請見減災一千六百四十八結十五負四束,軍布代錢中訓局砲保三分二,各營軍布純錢,竝依前請準施,而批旨,有令廟堂稟處之命矣。本道災形,雖未免歉,當初許劃,亦旣過優。道臣之必欲準請,至於屢煩者,揆以事體,誠欠穩當,而旣以民情之切急爲言,則其在寧失之義,亦不可全然靳許。前劃外不足災六百四十八結零,更爲加劃,至於軍布一款,以若綿歉之實狀,非不知辦納之孔艱,而旣無列邑之分等,則軍需所重之通一路盡許闊狹,事係難愼,有難遽議。此則置之,依前行會施行,何如?傳曰,允。
又以備邊司言啓曰,頃因慶尙監司趙秉鉉狀啓,訓局砲保,尤甚邑三分一,之次邑四分一,各營軍布,尤甚之次邑竝折半代錢事,覆啓行會矣。卽見該監司狀啓,則復陳綿農慘歉民情遑汲之狀,仍請訓局砲保尤甚邑三分二,之次邑折半代捧,各營軍布竝純錢收捧,依前啓許施事,更令廟堂稟處矣。民情固不可不念,而軍需亦不容不顧。當初分數之酌定,實有十分參量,到今有難更爲闊狹,而道啓陳請,又此申複,至以軍民之渙散爲慮,則在朝家懷保之政,亦不宜一向靳持。訓局砲保,毋論尤甚之次邑,竝令三分一代錢,禁·御兩營軍布,尤甚邑許令三分二代錢,之次邑依前折半代錢,以爲少紓民力之地,何如?傳曰,允。
又以備邊司言啓曰,卽見統禦使李顯英所報,則以爲,本營軍需庫,卽是將士支放與一營策應之所,而挽近以來,漸至罄竭,且今年松家島屯租一千三百五十二石,軍錢七百五十二兩,亦已蠲蕩,軍民接濟,措處無方,請以京外某樣錢穀,準此數代劃,俾爲及時支放之地矣。該營本以弊弊之局又當今年無前之災,蠲蕩旣多,支調宜念,在前如此之時,輒多自朝家給代之例,則到今尤不可無特軫曲施之擧,以湖西所在本司句管各名穀會錄耗中折米七百九十一石七斗劃給,使之取用,何如?傳曰,允。
同副承旨趙亨復疏曰,伏以臣與右承旨臣洪祐順,有親査應避之嫌,揆以公格,在下當遞,玆敢援例陳章,仰瀆崇嚴。伏乞聖明,俯垂鑑諒,亟許鐫改,俾便公私幸甚,臣無任云云。省疏具悉。所請依施。
乙未十月二十二日辰時,上御熙政堂。勸講入侍時,原任直閣徐俊輔,參贊官朴宗吉,侍讀官林永洙,假注書李珽,記注官張鉉喆,記事官申錫愚,各持小學第五卷,以次進伏訖。上誦前受音一遍訖,俊輔讀自其弟子,止不問可知爲胡公也,仍讀奏釋義,上讀新受音十遍訖,命陳文義。俊輔曰,胡安定,不過是敎授之官也,而其敎人如此,及門之士,至於庠舍不能容,率皆循循雅飭,不問可知爲先生弟子矣。修道之敎,卽君上之所以爲敎於天下者,以其躬行心得之餘,推以及於黎獻,能有以自新也。今我殿下,位兼君師,必以修道之敎四字,存諸心而發諸政,俾海東臣庶,盡爲堯·舜之民,則奚但止於庠舍不能容而已哉?伏願殿下,深加體察於此等文義焉。上曰,玉堂陳之。永洙曰,此章蓋論師弟之賢,而千數學徒,皆循循之雅飭,遇之不問可知爲先生弟子,則胡公之嚴條約以身敎之效,於此可見矣。孟子曰,聖人百世之師,今殿下尊賢使能,使一國臣庶,以爲觀感,則豈不爲百世之師乎?伏願於此等處,深加留念焉。上曰,參贊官陳之。宗吉曰,此節,當從散在四方上看得深意,無論其人之賢愚,其在庠序之中,則自然謹守禮法,而至若散在四方者,猶爲雅飭之人,其所以設敎,其所以率敎,各盡其道,此乃爲師爲弟之不問而可知者也。昔劉彝對神宗之問曰,安定,以體用之學,爲政敎之本,臣亦以此言,爲今日之獻焉,殿下念哉。上掩卷。仍命退,諸臣以次退出。
上在昌德宮。停常參·經筵。
金永默啓曰,明日常參·經筵,取稟。傳曰,停。
朴宗吉啓曰,合辭許久闕啓,事甚未安。除在外雜科進去外,未肅拜人員,竝卽牌招,何如?傳曰,允。
安光直啓曰,右承旨洪祐順,今日不爲仕進,卽爲牌招,何如?傳曰,允。
傳于李寅敎曰,勸講入侍。
尹晩求有頉,代以李宗秉爲假注書。
金基纘有頉,代以李濟達爲假注書。
李宗秉有頉,代以崔在厚爲假注書。
李濟達有頉,代以金重夏爲假注書。
崔尙儒有頉,代以洪錫圭爲事變假注書。
洪錫圭有頉,代以申鍾益爲事變假注書。
朴宗吉啓曰,判義禁李羲甲牌不進推考傳旨,今方捧入,而開坐命下之後,如是違牌,事甚未安。更爲牌招,何如?傳曰,允。
朴宗吉啓曰,行大司憲鄭元容牌不進,執義李是遠,掌令李家淳·金喆修,持平朴心壽在外,持平柳聖和雜科進,監察茶時之意,敢啓。傳曰,知道。
以大司諫李景在,正言朴齊憲牌不進罷職傳旨,傳于朴宗吉曰,只推。
以右承旨洪祐順牌不進罷職傳旨,傳于宋持養曰,只推。
義禁府啓目,別軍職李景純·崔允瑾·李重根等原情云云。傳旨內辭緣,泛稱遲晩,所當請刑是白乎矣,別軍職勿爲請刑,載在大典通編,竝只議處,何如?判付。啓,依允。又啓目粘連,向前李濟完,亦囚供之前官,旣以査逋,以至報營,雖欲掩置,其勢末由云,及歲末勘簿,流逋懸錄云者,其所爲說,容或有據是白遣,逋旣未捧,耗又添生,則新逋之出,理勢亦然是白乎矣,經歲居官,未克完逋,則豈可以因他事遞任,作爲自明之端乎?揆以糴法,難逭重勘,以此照律判付,何如?啓,依允。
乙未十月二十三日辰時,上御熙政堂。勸講入侍時,提學徐有榘,參贊官李寅敎,檢討官李明迪,假注書沈膺泰,記注官全國憲,記事官申錫愚,各持小學第五卷,以次進伏訖。上讀前受音一遍訖,有榘讀自明道先生,止講明正學,仍讀奏釋義,上讀新受音十遍訖,命陳文義。有榘曰,正風俗得賢才,爲治天下之本,而得賢才,又爲正風俗之本,推訪賢才,又爲講明正學之本,而然則講明正學,豈非根本之根本乎?講明云者,不可以口耳讀習爲也。必須設難反覆,討論問答,無疑而有疑,有疑而無疑,然後始有資益之可言矣。近日講筵,一陳文義之外,絶鮮上下酬酌,如是而安有啓沃之益,繼自今,雖字句文義之間,如有疑晦不明者,這卽下詢,或有聖心自得處,亦卽下諭入侍諸臣,俾各討論於前席焉。上曰,玉堂陳之。明迪曰,此章程夫子論太學之制,而朱子曰,最爲有本,蓋太學者,天下賢才咸萃之地,其所以講明正學者,卽小學之灑掃應對,大學之修齊治平,而以其朝夕講明也。故人材咸有成就之效,於是乎聖王得與共理,則此豈非得賢才,爲治天下之本乎?禮曰,如欲化民成俗,其必由學,此之謂也。然而人君居君師之位,苟能勤於學問,以身先之,則四方賢才,其將于于然來矣,伏願益懋聖學焉。上曰,參贊官陳之。寅敎曰,世有高蹈之士,退藏草野,經明行修,鄕鄰爲之矜式,聲譽達于王庭,則在上者,必禮以迎之,敬以致之,然後時或于于而來,如九苞瑞鳳之覽輝翺翔,此章所謂延聘者,朝廷以禮招聘也。敦遣者,有司以禮敦遣也。古人曰,才不借於異代,安知今日,亦無如許高士乎?況今殿下,正位德元,課日開講,宜先禮命近侍,盡心詢訪,出入前席,講明正學,則非但有裨於將就,亦足聽問於一初,伏願體念焉。上掩卷。仍命退,諸臣以次退出。
上在昌德宮。停常參·經筵。
自三更至五更,灑雨下雨,測雨器水深三分。
安光直,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
金永默啓曰,明日再明日翼陵忌辰祭齋戒正日相値,視事頉稟之意,敢啓。傳曰,知道。
朴宗吉啓曰,合辭許久闕啓,事甚未安。除在外雜科進去外,未肅拜人員,竝卽牌招,何如?傳曰,允。
安光直啓曰,右承旨洪祐順,今日不爲仕進,卽爲牌招,何如?傳曰,允。
傳于朴宗吉曰,勸講入侍。
崔在厚有頉,代以鄭錫麟爲假注書。
金重夏有頉,代以沈東奎爲假注書。
申鍾益有頉,代以金致坤爲事變假注書。
鄭錫麟有頉,代以申佐模爲假注書。
沈東奎有頉,代以韓致容爲假注書。
申佐模有頉,代以權致和爲假注書。
韓致容有頉,代以金載斗爲假注書。
朴宗吉啓曰,行大司憲鄭元容牌不進,執義李是遠,掌令李家淳·金喆修,持平朴心壽在外,持平柳聖和雜科進,監察茶時之意,敢啓。傳曰,知道。
以大司諫李景在,正言朴齊憲牌不進罷職傳旨,傳于朴宗吉曰,只推。
以右承旨洪祐順牌不進罷職傳旨,傳于安光直曰,只推。
金永默,以宗廟·永寧殿增修都監都提調意啓曰,本都監始役吉日及慶熙宮移安處所修理吉日,令日官朴周煥推擇,則今十月二十八日巽時爲吉云,以此日時擧行,何如?傳曰,允。
又以宗廟·永寧殿增修都監都提調意啓曰,本都監應行諸事,參考前例磨鍊,別單書入之意,敢啓。傳曰,知道。
又以宗廟·永寧殿增修都監都提調意啓曰,本都監都廳二員,依前例差出,別單書入之意,敢啓。傳曰,知道。
又以宗廟·永寧殿增修都監都提調意啓曰,本都監監造官三員,依前例差出,別單書入之意,敢啓。傳曰,知道。
宗廟·永寧殿增修都監都廳二望,金大根·尹興圭。
監造官三望金台鉉·金晉根·李台鉉。
金永默,以宗廟·永寧殿增修都監都提調意啓曰,本都監監造官前參奉金台鉉,前參奉金晉根,時無職名,令該曹口傳付軍職,竝冠帶常仕,何如?傳曰,允。
兵曹口傳政事,副司勇單金台鉉·金晉根。
金永默,以宗廟·永寧殿增修都監都提調意啓曰,本都監郞廳監造官分所,別單書入之意,敢啓。傳曰,知道。
又以宗廟·永寧殿增修都監都提調意啓曰,前縣監洪吉謨,前僉知安時赫,別看役差下,使之擧行,何如?傳曰,允。
又以宗廟·永寧殿增修都監都提調意啓曰,本都監容入物力,及今措備,然後可以擧行,宣惠廳米二百石,木十同,戶曹米二百石,木十同,禁衛營木三十同,御營廳米二百石,木十同,司僕寺錢五百兩,姑先區劃,以爲取用之地,何如?傳曰,允。
安光直,以兵曹言啓曰,今此中旬試才時,射砲技藝入格之類,別單中各其名下,懸註以入之意,敢啓。傳曰,知道。
又以備邊司言啓曰,惠山僉使李惟穆,移除三水府使矣。該邑民事,見方時急,近地差遣,專爲赴任之無滯,而惠山係是邊地,必須面看替代,該僉使未差之代,令該曹口傳差出,待下批催促下送,以爲卽速交務之地,何如?傳曰,允。
兵曹口傳政事,以韓義植爲惠山僉使。
安光直,以備邊司言啓曰,卽見江原監司韓益相災實分等狀啓,則三陟等十邑,置之尤甚,杆城等十二邑,置之之次,平海等四邑,置之稍實,仍以事目災七十結外,不足災三百四十二結四負三束,特許加劃,後錄諸條,竝請令廟堂稟旨分付矣。其一,原州·春川舊未捧各穀二千一百十七石零,依前錄置還簿事也。其一,宜嬪宮折受狼川上西面八里每年稅納,定以一千一百兩,而壬癸以來,陳廢年增,結負仍舊,民不聊生,逃亡相續,今姑從時起執稅,稍待流戶還集,陳土復墾,依舊摠上納事也。其一,旌善甲午停退還穀三百五十七石零,限明秋仍停事也。其一,江陵等七邑絶戶當捧還四千八百十二石零,特依昨冬旌善例蠲減事也。其一,狼川·春川虛勘還未捧各穀中絶戶合一千二百三十三石零,亦依旌善例蕩減,餘存戶則狼川五千三百五十石零,限四年,春川一萬九千一百三十九石零,限五年,竝許排捧事也。其一,壬癸以後川反田畓四百八十結五十三負三束,特許永頉事也。其一,各軍門屯稅及各宮房各衙門有土免稅,從實收稅事也。其一,尤甚之次邑勿定配所事也。其一,推奴徵債限明秋防塞事也。本道素以瘠壤,荐經荒歲,民勢之孔艱,比他路偏甚,而今年積潦,受損又多,目下災形,誠極悶然,道啓分等,必有斟量,依此施行。全道畓摠,元自無多,加請之數,未免太過,而災歲民情,不可無別樣顧恤,且參互已例,亦有可據。元劃外不足災三百四十二結零,依所請特爲準劃,還穀停退,在所難愼,而舊逋異於新糴,不容無參量闊狹。原州·春川舊還未捧及旌善甲午停退條,竝姑令仍停。各軍門屯稅及各宮房各衙門免稅,從實收捧,毋或濫執之意,頃已有筵奏行會者,自當遵此擧行。第令更爲察飭,俾有祛弊之實效,狼川宮土,亦許從時起執稅,使之上納,至於流絶無主之還,川浦永棄之田,旣沒指徵之處,實爲切苦之瘼。民情所繫非不矜憫,而常糴正供,關係至重,蠲蕩永頉,大是格外,道臣之無難仰請於年分陳啓之中,有若循例應行之典者,揆以事體,萬萬未安。遽然從施,有非可議,該道伯從重推考,兩款所請,俱爲置之,而明知其無地可督,責之以刻期準捧,亦恐有違於懷保之政。況當如今之歲,尤宜有別般軫念,江陵等邑絶戶還四千八百十二石零,今年則姑令依停退例,寬其徵督,待稍登卽爲準數捧納。春川·狼川兩邑絶戶之還,亦依此例,其餘未捧之穀,旣有當徵之處,固宜一切嚴督,期於及時充納,而應捧數爻,俱甚夥多,饑沴之餘,騷擾可念。道啓之直請限年,雖涉輕遽,而事屬便民,亦合曲諒,春川之限五年,狼川之限四年排捧,竝依狀請施行,配所只令尤甚邑勿定,推徵防塞,亦爲許施,何如?傳曰,允。
乙未十月二十四日辰時,上御熙政堂。勸講入侍時,提學趙寅永,參贊官朴宗吉,侍讀官金逸淵,假注書李珽,記注官金鳳梧,記事官申錫愚,各持小學第五卷,以次進伏訖。上誦前受音一遍訖,寅永讀自其道,止聖人之道,仍讀奏釋義,上讀新受音十遍訖,命陳文義。寅永曰,此章句句,是進學工程,無一事非演繹處,而其要在於擇善修身,則擇善,正所以修身也。第擇善二字,聯看則雖似甚難,細究則抑又至易,且以講學言之,若知專心致力之爲善於放忽,則捨此就彼,卽擇也。推是以往,隨我知思所及,擇其善者從之,則非但有日就月將之盛,自可致聖功神化之極,此本文下句,有化成天下之語,以此體驗,區區之望也。上曰,玉堂陳之。逸淵曰,閣臣所奏文義,極爲切實,臣無容更陳,而第念作聖之道,要不出於小學·大學之敎,而是敎也。備在於此一章之內,自灑掃至於禮樂,皆小學之敎也。自擇善至於化成,皆大學之敎也。方今小學諸編,幾乎畢講,將繼講大學,而宜先自此章,討論講習,以軫化成天下之道焉。上曰,參贊官陳之。宗吉曰,此節與上文講明正學四字,旨義貫通。夫講學之道,儘不外乎人倫物理,此言孝悌忠信,卽人倫也。周旋禮樂,卽明乎物理也。必本乎日用之常,當然之理,然後小學·大學之敎,皆有品節,自可以擇善修身,而至於化成天下矣。苟不能講學上篤志力行,則無以明人倫而該物理也。昔殷臣,傅說之訓高宗也。以終始典學,爲一篇要領,今聖德之成就,若有切於一學字,臣等之區區愚衷,惟冀聖學之將就焉,伏願殿下,念哉懋哉。上掩卷。仍命退,諸臣以次退出。
上在昌德宮。停常參·經筵。
藥房都提調朴宗薰,提調朴周壽,副提調安光直啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
朴宗吉啓曰,行大司憲鄭元容未肅拜,執義李是遠,掌令李家淳·金喆修,持平朴心壽在外,持平柳聖和雜科進,監察茶時之意,敢啓。傳曰,知道。
宋持養啓曰,右承旨洪祐順,今日不爲仕進,卽爲牌招,何如?傳曰,允。
朴宗吉啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
傳于宋持養曰,勸講入侍。
權致和有頉,代以李鼎顯爲假注書。
金載斗有頉,代以金爲假注書。
李鼎顯有頉,代以權瓚煥爲假注書。
金有頉,代以朴永壽爲假注書。
金永默,以宗廟·永寧殿增修都監都提調意啓曰,宗廟·永寧殿移安處所奉審次,臣等當日進詣慶熙宮之意,敢啓。傳曰,知道。
李寅敎啓曰,增修都監都提調·提調,慶熙宮奉審後,有稟達事,來詣請對矣。傳曰,入侍。
金永默,以禮曹言啓曰,郊壇四孟朔,遣禮郞看審有無頉,自該曹草記,曾有定式矣。發遣郞廳,東郊先農壇·先蠶壇·馬祖壇,南郊南壇·雩祀壇·漢江壇·司寒壇,北郊祈雨壇·厲壇,次第看審,則壇上及四面紅箭門墻垣階砌,俱爲無頉。此後看護等節,另加申飭之意,敢啓。傳曰,知道。
又以禮曹言啓曰,來丙申年文武官重試對擧別試文科初試,依法典咸聚京師,初場論表,終場策問一道,講經則依近例,除四書·三經中自願一經抽籤,沒一篇背講,一如明經之規,而註與音釋,竝除之,粗以上試取事,知委擧行,何如?傳曰,允。
朴宗吉,以兵曹言啓曰,直赴殿試奉承傳親騎衛金濟彦等四百二十七人內,三百八十一人應試參榜,所收帖文,依例收聚爻周,帳幕軍朴龍吉,親騎衛朴元植·金碩佐,選武軍官李遠豐·韓南奎,別驍士崔萬錫,別騎衛全在應,旗牌官金振瀅,別武士朴守化等九人作故。親騎衛金濟彦·金重鉉·李明賢·金尙權,別武士姜成厚·李宗憲·文學元·李東周·李應國·全有完·楊秀彦·李信蕃·李龍國·車南守·張斗殷,別親衛士金必壽,鄕騎士李樞東,別驍士宋殷圭·金尙贊,抄上武士李貞權,選武軍官李宗根·張文浩·鄭聖祿·李東榮,扈衛軍官金有憲,武藝別監丁鴻鎭,哨軍李興奎,矢人元應允,騎士鄭漢鼎,勸武軍官李燁,別抄軍官金萬彩,訓局軍吳在信·沈命福等三十三人遭故,竝依法典陳試。水原別驍士任泰赫,慶尙監營別武士洪秉大·金慶夏,黃海兵營別武士張鎬等四人,無緣不赴,其委折,關問各該守臣及道帥臣後,稟處,何如?傳曰,允。
又以兵曹言啓曰,來十一月十二月當上番騎兵二百二十八名所着襦衣,本曹點考後,仍令該曹題給之意,敢啓。傳曰,知道。
又以備邊司言啓曰,外方徵債,纔因諸道年分狀請,旣已限明秋防塞矣,京司徵債,亦爲依定式一體防塞之意,分付法司,何如?傳曰,允。
義禁府啓目粘連,向前李景純·李重根等段,奏御文字,事體何如,而俱以其日當直,有此別單書入是白遣,崔允瑾段,渠名旣入於別單,則豈可以身不在直,有所自明乎?俱極可駭,竝只以此照律,何如?判付。啓,依允。又照目粘連,茂山前府使李濟完矣本府議啓內,囚供之前官,旣已査逋,以至報營,雖欲掩置,其勢末由云,及歲末勘簿流逋懸錄云者,其所爲說,容或有據是白遣,逋旣未捧,耗又添生,則新逋之出,理勢亦然是白乎矣,經歲其官,未克完逋,則豈可以因他事遞任,作爲自明之端乎?揆以糴法,難逭重勘,以此照律,罪杖八十收贖,告身盡行追奪,徒二年定配,私罪,奉敎依允爲旀,功議各減一等爲良如敎。
朴宗吉,以義禁府言啓曰,時囚罪人李濟完,杖八十徒二年定配照律公事,判付內依允,功議各減一等事,命下矣。李濟完功議各減一等,杖六十收贖,告身盡行追奪,黃海道平山府寶山驛,徒一年定配,而以議啓內辭意,具罪目,依例發遣府書吏,押送配所,何如?傳曰,允。
乙未十月二十五日辰時,上御熙政堂。藥房入診,勸講同爲入侍時,都提調朴宗薰,提調朴周壽,副提調安光直,假注書李珽,記注官張鉉喆,記事官申錫愚,直閣李公翼,左議政洪奭周,提學李光文,參贊官宋持養,檢討官權溭,假注書沈膺泰,各持小學第五卷,以次進伏,醫官金漢雋·金珪·朴奎亮進伏楹外訖。上曰,史官分左右。奭周進前奏曰,今日朝氣甚寒,侵早勞動,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。宗薰曰,醫官待令,使之入診乎?上可之。漢雋等以次診候訖,退伏奏曰,脈候左右三部調均矣。命醫官先退,上誦前受音訖,光文讀自其學行皆中,止天下之學,仍讀奏釋義訖,上讀新受音十遍訖,命陳文義。光文曰,此云學行皆中於是者爲成德,註說曰,中於是,謂合於小學·大學之敎,苟能由小學而涵養本原,進乎大學而明明德新民,皆止於至善,則學者之能事畢矣。不可但以成德言,聖人之道,要不外此,上文所云,自鄕人而可至於聖人之道者,亦此義也。由是言之,爲聖人者,非有別般道理,卽日用事物當行之路,一出於正,而皆合於理。此便是聖人,曷嘗有高遠難行底事,而世之學者,語到聖人,輒曰,我何能也,未有以聖人自期者,特坐於立志不高耳,可勝惜哉。此下又云,擇其學明德尊者,爲太學之師。大抵爲人師者,必須先修其身,有善於己,然後可以責人之善,無惡於己,然後可以正人之惡。苟非成德君子,誠亦難矣。況爲君上者,兼以師道,而所爲敎者,億兆之民耳。其學與行,有不合於小·大學之道者,則雖欲治而敎之,民必不從,最可懼也。伏願殿下,先從此書而體之於身,今日行一善事,明日行一善事,進進不已,則積累之功,不期然而自臻於聖人之格致,是臣區區之望也。上曰,玉堂陳之。溭曰,成德二字,卽謂先行小學之敎,次行大學之道,以至極致,然後乃成聖賢之德者也。夫小學之敎,亦不過於灑掃應對愛親敬長隆師親友之道,實非高遠難行之事。今殿下日講是書,入而侍慈殿,克盡誠孝之道,出而接賓僚,以盡禮敬之道,行此二事,以爲受用,則其於聖德成就之方,至要且切矣。昔在英廟朝,常講小學,寶齡過七旬,猶誦是書,偶錯一字,更誦全篇,聖學之勤篤,可以仰揣。伏願以此監法,凡於講誦之際,一句一字,毋或放過,以致錯誤,尤爲臣區區之望,益加體念焉。上曰,參贊官陳之。持養曰,日受其業四字,最宜玩味,苟或今日受業,明日間斷,則不可謂日受。必也日日講學,一念靡懈,然後可以及時進修,德器成就,韋布猶然,況帝王之學乎?伏願繼自今,恒懋時敏之念,克軫日新之工,終始典學,自强不息,以致緝熙就將之效焉。上曰,大臣陳之。奭周曰,諸臣皆已仰陳,臣則別無更達者,而臣於前此講筵,曾亦以理會字義之說,屢度仰奏矣。此章中學字行字德字,皆是此書屢見之字,果已有所領會乎?學者,或問於人,或求諸書,知其所未知,能其所未能之謂也。行者,猶行步之行,如面前道路,雖已詳見,必須足踐其地而後,始可謂之行也。德與得字,形與音皆相近,德之爲言,得也。譬如一箇好物事,雖目見其好,耳聞其好,苟不能得而有之,則亦只是他人之物,今書卷之所在,臣僚之所陳,若但泛然讀之,泛然聽之而止,則亦只是一場說話而已。必須契之於聖衷,體之於聖躬,切實受用,服行無怠,然後始可爲殿下之所得,有得然後,始可謂之德矣。凡於字義,皆須如是玩索,如是講解,則不獨文義之可以洞曉,聖學之資益,亦當有不可勝言之效矣。此章學字凡四見,而其義煞有不同,亦果分析而領會乎?學行皆中於是及學明德尊兩學字,卽學問之義,俄者所陳,知其所未知,能其所未能者是也。太學及天下之學兩學字,指學舍而言也。學舍之學,雖亦以敎人學問之所而得名,當句訓詁,則亦微有分別矣。以我國言之,則成均館儒生居齋之所,卽太學也,外方列邑之鄕校,卽所謂天下之學也。此等文義,雖似無甚關係,而亦須明白分析,然後可爲讀書之法矣。俄者仰質之字義,殿下必皆已熟知,而一不賜答,若果不知,則亦當以不知爲答。況已知之語,亦靳於醻酢,恐非所以交孚上下之情志而資益於聖學也。此外亦必有字句疑難之處,切願拈出下問焉。奭周曰,今日勸講入侍命下之後,因閣臣之未及入來,以致詣閤之遲滯,雖云時刻之比前稍早,而稽緩之失,不可無警,當該閣臣,推考,何如?上曰,依爲之。出擧條宗薰曰,注書進伏之際,失於坐次,雖緣生疎,宜有警責,推考,何如?上曰,依爲之。出擧條上掩卷。仍命退,諸臣以次退出。
乙未十月二十五日辰時,上御熙政堂。大王大妃殿垂簾,宗廟·永寧殿增修都監都提調·提調請對入侍時,左副承旨李寅敎,假注書李珽,記注官張鉉喆,記事官申錫愚,都提調沈象奎,提調金逌根·李止淵·朴岐壽,以次進伏訖。上曰,史官分左右。象奎進前奏曰,星象屢變,此月過半,聖慕罔極矣。日氣稍冷,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。象奎曰,臣等進詣慶熙宮,奉審諸處,則宗廟移安處所,光明殿·長樂殿,可以推移奉安,永寧殿移安處所,爲善堂·泰寧殿·資政殿,亦合於移奉,修理等節,依擇入吉日擧行,何如?大王大妃殿答曰,依爲之。出擧條象奎曰,移安時當用神輦,而司僕寺所在,只爲七座,其中二座,修補屬耳,可以入用,其餘則年久渝傷,不可不改粧。謹稽乙巳謄錄,則一輦奉一室,以大座,分二次陪奉,而今番則雖分二次陪奉,七輦猶爲不足,眞殿所用輦三座,在永依舍,亦將取來看審,故敢此仰達矣。大王大妃殿可之。象奎曰,移安時,廟內則以神轝,奉至陞輦所,而神輿只有六座,乙巳年以三座推移陪奉,輦與轝數雖不同,別無窒礙,今亦依已例擧行,似好矣。大王大妃殿可之。象奎曰,取土,不可不未凍前爲之,聞戶判言,則已得精潔之地,以爲取土之計云,而乙巳年,自宣仁門,由太廟後門輸入,蓋慮軍人喧聒之弊故也。然而門路反甚不便,今番則自前門西夾輸入,似便矣。大王大妃殿可之。象奎曰,司僕寺所在輦,及永依舍所在輦,竝於明日,使郞廳陪進于都監矣。大王大妃殿可之。象奎曰,都監擧行之可以稟定者,當追後草記或筵奏,而今日則別無更稟之事矣。臣老病且昏,當此莫重之事,且工役則比之乙巳,不啻浩大,恐難及期竣事,誠爲惶凜矣。大王大妃殿曰,不過摠察,而諸提調相議夾助,則事豈不諧乎?大王大妃殿曰,大臣先退。上曰,史官就座。仍命退,諸臣以次退出。
上在昌德宮。停常參·經筵。
金永默啓曰,明日常參·經筵,取稟。傳曰,停。
李寅敎啓曰,行大司憲鄭元容未肅拜,執義李是遠,掌令李家淳·金喆修,持平朴心壽在外,持平柳聖和雜科進,監察茶時之意,敢啓。傳曰,知道。
傳于李寅敎曰,勸講入侍。
朴永壽有頉,代以李廷斗爲假注書。
李廷斗有頉,代以李㘾爲假注書。
金永默,以禮曹言啓曰,來丙申年文武官重試對擧別試文科事目,當爲磨鍊,而取考大典通編,則別試文科初試額數,或三百或六百,臨時稟旨事,載錄矣,今番則取幾人乎?敢稟。傳曰,取三百人。
又以備邊司言啓曰,頃因忠淸監司金在三狀啓,右道監試場屋雜亂之弊,更覈登聞之意,覆啓行會矣。卽見該監司狀啓,則以爲,參互衆招,想像光景,雖無容私之跡,儒生之成群攔入,專由於封彌官之倡出辭說,對衆衝激,而當場開諭,旋卽息鬧,至於封彌之照檢歸正,割封合着之初,換錯詩賦之同字,亦旣推覓歸正,別無可疑之端。封彌官平澤縣監嚴錫明,分排出榜之說,公堂私服之擧,極涉妄率,恐合勘處。地方官禮山縣監洪㙉,旣兼禁亂官,而入住冊室,不思遠嫌,疎忽排圍,曾不察飭,不可無警。都事睦仁培,雖無所失,而身爲主試,致此紛紜,殆近巽軟,落券之出榜前,徑先出外,致添言端,亦難全恕爲辭矣。科場奸弊,關係非輕,前後再査,終欠明白,而撤試已久之後,其無以到底詳覈,諒其事勢,亦或無怪。卽以道啓中已現露者言之,儒生納券之路,與本官冊室,蹊逕密邇,障蔽虛疎,而所謂防遮,只歸塞責,試圍之差備分管,各有職掌,所宜恪守,而封彌官之任自徑歸,不復照檢,致有許多雜亂之弊者,亦甚可駭。封彌官罪狀,道啓旣盡臚列,而雖以地方官言之,排圍之全沒防限,鬧端之不能禁止,節節乖錯,不可但以疎忽言。封彌官平澤縣監嚴錫明,地方官禮山縣監洪㙉,竝令該府,拿問勘處,科場凡事,專是上試之所主張,而紛挐顚錯,一至於此,乖體貽侮,責將誰歸?當該都事睦仁培,亦令該府,拿問處之,何如?傳曰,允。
乙未十月二十六日辰時,上御熙政堂。勸講入侍時,提學徐有榘,參贊官李寅敎,侍讀官洪在喆,記事官金應均,記注官全國憲,記事官申錫愚,各持小學第五卷,以次進伏訖。上誦前受音一遍訖,有榘讀自擇士入學,止曉達治道者,仍讀奏釋義訖。上讀新受音十遍訖,命陳文義,有榘曰,此章別無文義之可奏,而大抵講學之法,當以誠敬自持,專心致志,然後無放忽之歎,以此體念,是臣區區之望。上曰,玉堂陳之。在喆曰,今日文義,別無可陳,而今我殿下,日御講筵之際,一動一靜,毋或放忽,誠敬自持,潛心方冊,然後始可有緝熙之效矣。此有恥字,殿下果體驗乎?殿下之勉勉孜孜,勤於講讀,此固殿下盛德事,而一或有厭倦之意,則此實爲殿下可恥之事,此有禮字,殿下果體驗乎?殿下之許接臣等,當念其禮使之義,而殿下亦當不愆于儀,一遵乎禮,俾筵體嚴而講學專,伏願懋哉懋哉。上曰,參贊官陳之。寅敎曰,此章別無文義之可以敷奏,臣請得以國史所載裨益於聖聰者,爲殿下誦之。嘗伏聞我仁宗大王,寶齡五歲,講讀此書,先正臣趙光祖,時以賓僚,初登雷肆,世子斂容整襟,端拱危坐,讀聲琅然如戞玉,左右宮僚,莫不欽仰攢抃。時中宗大王,臨視書筵,史官竊仰天顔,喜容難裁,此誠昭代之盛事,史編之美談也。臣竊伏惟仁宗大王,以上聖之姿,德器之夙就,聖功之蒙養,又如是逈出尋常,況我殿下,春秋幾倍矣。古人曰,欲法堯·舜,當法祖宗,又曰,監于成憲,善繼善述。惟殿下念哉懋哉。上掩卷。仍命退,諸臣以次退出。
上在昌德宮。停常參·經筵。
安光直,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
金永默啓曰,明日常參·經筵,取稟。傳曰,停。
安光直啓曰,合辭許久闕啓,事甚未安。除在外雜科進去外,未肅拜人員,竝卽牌招,何如?傳曰,允。
備忘記,惠山僉使韓義植下直,長弓一張,長箭一部,片箭一部,筒兒一箇賜給。
傳于洪祐順曰,勸講入侍。
安光直啓曰,假注書李㘾,時無職名,令該曹依例付軍職,冠帶常仕,何如?傳曰,允。
又啓曰,行大司憲鄭元容牌不進,執義李是遠,掌令李家淳·金喆修,持平朴心壽在外,持平柳聖和雜科進,監察茶時之意,敢啓。傳曰,知道。
以大司諫李景在,正言朴齊憲牌不進罷職傳旨,傳于安光直曰,只推。
安光直,以備邊司言啓曰,北關後運紙衣六百九十六領,照數稱量,木品紙品,亦爲看審監封,逢授於齎去禁軍處,沿路輸運及本道頒給等節,更爲各別關飭之意,敢啓。傳曰,知道。
又以義禁府言啓曰,忠淸右道監試封彌官平澤縣監嚴錫明,地方官禮山縣監洪㙉,竝拿問勘處,都事睦仁培,拿問處之事,傳旨啓下矣。嚴錫明·洪㙉,竝時在任所云,依例發遣府羅將拿來,睦仁培今方待命,拿囚之意,敢啓。傳曰,知道。待待命拿囚。
義禁府照目粘連,別軍職李景純·崔允瑾·李重根等矣本府議啓內,李景純·李重根等段,奏御文字,事體何如,而俱以其日當直,有此別單書入是白遣,崔允瑾段,渠名旣入於別單,則豈可以身不在直,有所自明乎?俱極可駭,以此照律,罪各杖八十收贖,奪告身三等,竝只私罪,奉敎依允爲旀,李景純段,功議各減一等,崔允瑾·李重根等段,功減一等爲良如敎。又啓目,忠淸右道監試都事睦仁培原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付。啓,依允。又啓目,鎭川前縣監金履鋼·李偁,兼任陰城前縣監沈誾之,兼任木川縣監宋啓根等原情云云。問目內辭緣,泛稱遲晩,金履鋼·李偁·宋啓根等段,竝只刑推得情,沈誾之年滿七十,法不當請刑,議處,何如?判付。啓,依允爲旀,金履鋼·李偁·宋啓根等段,竝只除刑推議處爲良如敎。
乙未十月二十七日辰時,上御熙政堂。勸講入侍時,原任直閣徐俊輔,參贊官洪祐順,侍讀官洪在喆,假注書李㘾,記事官徐耆淳·申錫愚,各持小學第五卷,以次進伏訖。上誦前受音一遍訖,俊輔讀自伊川先生看詳學制,止考定高下,仍讀奏釋義訖,上讀新受音十遍訖,命陳文義。俊輔曰,此是程子所論學制規模也。蓋試則辨優劣較長短,故有相爭之意,而課則嘉其善者,矜其不能者,而又有肄習無間斷之效,此所以施敎於學校,而設以爲制度規模也。至若人君之存心發政,尤有大焉。非但士子而已,天下黎獻,皆在於敎養之中,修道之敎,載於思傳,旣富而敎,著於魯論,推其躬行心得之餘,以及於日用不知之群生,而輕徭薄賦,使民有裕,尤是養民之要也。此章緊要處,在於敎養二字,此等處深加聖念,體驗擴充,以盡尊容敎育之功,區區之望也。上曰,玉堂陳之。在喆曰,看詳二字,卽其時語錄之類,而大抵詳字,最宜玩味,凡講讀之際,詳察其字句,詳究其歸趣,至於諸臣之敷陳也。亦宜消詳問辨,使旨義明而取舍審,然後始可有將就之效,而此有課字,尤所體認處,苟無溫故知新之工,而若涉十寒一曝之歎,則甚非所以終始典學之方,伏願深留聖念焉。上曰,參贊官陳之。祐順曰,有國則有學,世敎之汚隆,專在於學校之興替,學校之於國家,關係甚大矣。第以我朝家言之,在昔太廟朝開創之初,命建成均館,首創先聖尊奉之廟,次設諸生肄業之堂,我家右文崇儒之治,已自立國初肇基矣。逮至我世宗朝,文敎蔚興,人皆以堯·舜比擬,尤爲致隆於學校之制,世子睿齡,至于八歲,則始入太學。此後因爲定制,特軫宗親學業之空疎,別立宗學,使之齒於學,又在成廟朝,聖廟之傍,創立尊經閣,多蓄經史子集百家之書籍,使備諸生之考閱,親行釋菜之奠,仍行大射禮後,設科取士,今之謁聖後設科,實昉於此矣。粵我宣廟壬辰之禍,尙忍言哉?文廟亦入於兵燹,太學堂宇,便爲丘墟矣。及至還都之初,卽命學校重建,仍命五賢陞廡,猗歟盛矣。列聖朝敦尙儒敎,若是其懇摯,學校定規,燦然其具備,在今我殿下繼述之道,亶在於興學校,興學校之本,只在於勤講學一事,講學勤則八方有觀感興起之效,人人詩禮,家家絃誦,可以得見於今日矣。學苟不勤,則文風委靡,多士必將抛棄學業,學校之化,亦當掃地矣。學校之興與不興,專係於殿下講學之勤與不勤,可不愼歟,可不欽哉?伏願此等處,常加體念焉。上曰,五賢爲誰也?祐順曰,先正臣金宏弼·鄭汝昌·趙光祖·李彦迪·李滉也。上掩卷。仍命退,諸臣以次退出。
上在昌德宮。停常參·經筵。
自一更至四更,灑雨下雨,測雨器水深二分。
金永默啓曰,明日常參·經筵,取稟。傳曰,停。
李寅敎啓曰,合辭許久闕啓,事甚未安。除在外雜科進去外,未肅拜人員,竝卽牌招,何如?傳曰,允。
傳于宋持養曰,勸講入侍。
傳于宋持養曰,右承旨許遞,前望單子入之。
承旨前望單子入之,金敎喜落點。
李寅敎啓曰,行大司憲鄭元容,持平柳聖和牌不進,執義李是遠,掌令李家淳·金喆修,持平朴心壽在外,監察茶時之意,敢啓。傳曰,知道。
以大司諫李景在,正言朴齊憲·許茂,持平柳聖和牌不進罷職傳旨,傳于李寅敎曰,只推。
金永默,以宗廟·永寧殿增修都監都提調意啓曰,本都監各所今日始役,郞廳監造官中一員,輪回入直之意,敢啓。傳曰,知道。
又以宗廟·永寧殿增修都監都提調意啓曰,慶熙宮移安處所,今方始役矣。資政殿所設唐家御榻,姑爲撤去之意,敢啓。傳曰,知道。
李寅敎,以兵曹言啓曰,本曹正郞洪祐喆,身病猝劇,屢度呈狀乞遞,宿衛重地,不可久曠,今姑改差,何如?傳曰,允。
又以備邊司言啓曰,卽見京畿監司金道喜所報,則以爲,本道尤甚之次邑民情之遑汲,殆有甚於壬癸,另施救急,勢不獲已。以年前賑餘濬川司牟五千石之移作補勅穀者,及昨年嶺運牟五千石之作租者,竝今年耗合一萬一千石,空名帖七百張劃下,且本道儲置米中,除却各樣應劃,其餘實米二千八百石零,亦依年前已例,從時直執錢,每石五兩,劃給儲置,取其剩餘,以補賑資,恐合方便,請竝特爲稟施,俾作救急之需矣。今年畿農之失稔,實爲諸道之最甚,而濱水被災之處,民情尤係遑汲,誠不可無嗣歲賙恤之政。道臣之只以救急爲請者,亦可謂煞有斟量,而所請穀物,不甚夥多,且是賑餘之穀,以此取用,實爲便當。濬川司牟移作補勅條五千五百石,嶺運牟作租五千五百石,竝依狀請劃付,以爲措處之地,儲置取剩,旣多近年已行之例,亦爲依請許施,使之補用,空名帖,若非通一路大賑,則例毋得輕許,而事屬爲民,合有闊狹,參以近規,亦多可援,四百張許令成送,何如?傳曰,允。
乙未十月二十八日辰時,上御熙政堂。勸講入侍時,提學徐有榘,參贊官宋持養,侍讀官徐戴淳,假注書李㘾,記事官徐耆淳·申錫愚,各持小學第五卷,以次進伏訖。上誦前受音一遍訖,有榘讀自制尊賢堂,止各數十條,仍讀奏釋義訖,上讀新受音十遍訖,命陳文義。有榘曰,此章別無文義之可奏而此章,記伊川先生,爲崇政殿說書時,同孫覺等,看詳國子監條制也,上章,記明道先生言於朝也。今以前後兩章,合而看之,則其曰,制尊賢堂,以延天下道德之士,取則乎擇士入學,其曰,鐫解額以去利誘,取則乎歲論賢能,其曰,省繁文以專委任。取則乎擇其學明德尊者,爲太學師,其曰,勵行檢以厚風敎,取則乎誘掖激勵,以正風俗,其曰,待賓,卽宜先禮命延聘敦遣之謂也,其曰,吏師,卽通明學業曉達治道之謂也,其曰,觀光法,卽萃於京師朝夕講明之謂也。以此觀之,兩程學制,如合符節。大凡讀書之法,參考前後,較看同異,則溫故知新,漸覺有味,伏願於此等處,深留聖意焉。上曰,玉堂陳之。戴淳曰,凡爲國家者,有選士之法,而當如虞六德祗敬,周三物賓興,然後可以得天下道德行誼之士也。故伊川先生,有此學制之條件,比諸兩代,尤有詳焉。蓋以病世之士,專尙繁末,率多奔競,而必欲嚴立課程,以厚風敎也。我殿下居君師之位,宜先從此等處體念,丕闡一變之敎化焉。上曰,參贊官陳之。持養曰,別無文義之可以敷奏者。上掩卷。仍命退,諸臣以次退出。
上在昌德宮。停常參·經筵。
金永默啓曰,明日孝成殿朔祭親行齋戒相値,視事頉稟之意,敢啓。傳曰,知道。
朴宗吉啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
傳于李寅敎曰,勸講入侍。
傳于金永默曰,孝成殿冬至祭,攝行磨鍊。
宋持養啓曰,假注書李㘾,身病猝重,勢難察任,今姑改差,何如?傳曰,允。
朴宗吉啓曰,行大司憲鄭元容,持平柳聖和牌不進,執義李是遠,掌令李家淳·金喆修,持平朴心壽在外,監察茶時之意,敢啓。傳曰,知道。
以大司諫李景在,正言朴齊憲·許茂,持平柳聖和牌不進罷職傳旨,傳于朴宗吉曰,只推。
兵曹口傳政事,副司果洪祐喆。
宋持養,以吏曹言啓曰,今此冬至祭,祭官當爲磨鍊,而除老病公頉,實無推移排比之路,依近例時任玉堂及刑官·司饔院官員年六十以上人,通瀜塡差以入,而其中時無職名人,令該曹口傳付軍職,何如?傳曰,允。
李寅敎,以戶曹言啓曰,時御所內各司雨漏,當爲修改,而時値寒節,依近例待明春擧行之意,敢啓。傳曰,知道。
金永默,以禮曹言啓曰,各陵園墓今秋植木播橡,依定式擧行後,株數斗數,區別報來,故別單書入,而健陵·顯隆園植木,則本府留守,已爲區別狀聞矣,敢啓。傳曰,知道。
又以禮曹言啓曰,來丙申年正朝歲饌磨鍊單子中,依前例各道則訪問各邑題給後狀聞事,纔已啓下,而追聞今年正月備邊司別單中各道歲饌題給狀啓,入於省除秩,而只令移報戶曹宣惠廳云,原單子中付標以入之意,敢啓。傳曰,知道。
又以禮曹言啓曰,試考恩賜儒生直赴給分帖,過科後,令成均館收聚爻周後草記事,曾有定式矣。卽接成均館所報,則今番慶科增廣別試文科殿試時,直赴殿試儒生進士李晉翼,府使閔致文,幼學尹晩求·洪錫圭,直赴會試儒生幼學曺錫雨·崔尙儒·朴齊璿,生員趙道淳,進士申佐模,生員李㘾,給分儒生郡守李時在·李源達,進士金基纘,幼學申鍾益,參奉金德喜,幼學宋柱獻·李濟達,生員李鼎顯等十八人,登科直赴會試儒生進士金晉敎等九十二人,給分儒生生員金炳斗等八十六人,未參榜合儒生一百九十六人,前所受直赴給分帖,一竝收聚以送云矣,依定式爻周之意,敢啓。傳曰,知道。
又以宗廟·永寧殿增修都監都提調意啓曰,本都監郞廳禮曹正郞具行益,身病猝重,勢難察任,改差,其代以司䆃寺僉正鄭始容差下,使之察任,何如?傳曰,允。
朴宗吉,以兵曹言啓曰,宣傳官李栻,文臣兼宣傳官李公翼,俱以病難供職,呈狀乞遞,五衛將洪聖源·李容純,俱以除授在外,上來無期云,竝改差,何如?傳曰,允。
又以都摠府言啓曰,副摠管金魯甲,以訓鍊都監中軍,本營諸將官射會監試事,訓鍊院晝仕出去之意,敢啓。傳曰,知道。
又以義禁府言啓曰,取見江原監司韓益相査啓,則鐵原前府使申從鎬,狼川前縣監洪龜燮罪狀,臚列以啓矣。兩囚初供,與道臣査啓,多有所相反,不可不更爲嚴問,以爲照律之地,保放罪人申從鎬·洪龜燮等,還囚後以査啓內辭意,發問目捧供,何如?傳曰,允。
義禁府啓目粘連,向前金履鋼段,庚辰之收殺,餘者無多,辛巳之災荒,衆所共知是白乎矣,旣不能準捧,又未免虛勘,其在糴法,有難參恕是白遣,李偁段,査出流逋,始期準捧,而連値慘歉,未克收殺者,實狀設如囚供是白良置,虛勘自有當律是白乎所,竝只以此照律爲白乎旀,沈誾之·宋啓根等段,俱以該邑兼任,雖勘還穀文簿是白乎乃,皆因營飭擧行,而不過一時替當,則不可與身爲邑倅未捧倉糴之罪,比律同勘,而揆以法意,有難全宥,竝只以此照律,何如?判付。啓,依允。又啓目粘連,向前睦仁培,亦試圍之無端紛拏,落券之先爲出給,囚供爲辭,不無可據是白乎矣,科場檢飭,主試責任,則始不能鎭壓,終未免顚錯,受侮不少,乖體亦多,以此照律,何如?判付。啓,依允。
乙未十月二十九日辰時,上御熙政堂。勸講入侍時,原任直閣李光文,參贊官李寅敎,侍讀官林永洙,記事官金應均,記事官徐耆淳·申錫愚,各持小學第五卷,以次進伏訖。上誦前受音一遍訖,光文讀自藍田呂氏鄕約,止不悛者絶之,仍讀奏釋義訖,上讀新受音十遍訖,命陳文義。光文曰,此呂氏鄕約,其綱有四,而其目則如彼其詳書,此不過一鄕之約誓,而施之天下國家亦可矣。然唐虞三代之所以爲敎者,必設官分職,使之掌邦敎擾兆民,又設爲庠序學校,立師以敎之,皆以明人倫爲本,而其法畢備,此古昔盛時所以化行俗美者,用以斯道也。然上之人,必也先修其身,然後可以敎成於國,而天下化之,大學所謂堯·舜帥天下以仁而民從之者,卽此之謂也。古語云,欲法堯·舜,當近法祖宗,昔我正宗大王治法政謨,以礪世陶俗爲主,彙成鄕飮儀式·鄕約條例,頒行八方,若曰,因今之民,變古之俗,鄕約之效,不差鄕飮酒,此其爲二紀治平之功化,而民到今不能忘者也。殿下今當嗣服之初,苟欲率舊而行之,詢及臣鄰,俾之對揚休命,實非齟齬難行之事矣。且臣請以呂氏鄕約中切於時務者陳之,此所謂患難相恤,卽水火盜賊死喪貧乏等互相存恤之謂也。顧今民情之窮阨,有甚於此者,數年以來,饑饉荐臻,癘疫相仍,老幼不免於邱壑,生者十不二三,而徵督遍及於鄰族,有恒産者,亦不得自保,散而之他,其號呼愁歎之聲,有不忍聞矣。今年農形,又不免失稔,哀彼近止之類,攢手望活於我殿下者,如赤子之於父母,殿下雖深居九重,若念及於此,則其必不安於錦玉矣。講習之暇,頻接廟堂之臣,凡於軫恤之方,益加講確,可以賙賑者賙賑之,可以蠲停者蠲停之,及時措處,如捄焚拯溺之爲,使彼患難之民,得以安堵,以爲祈天永命之本焉。下邑氓庶之疾苦,非臣等言之,殿下何從而聞之?玆故不避煩絮,因文義而冒陳如此,上下兩款事,不以臣不肖而廢其言,則實民國之大幸也。上曰,玉堂陳之。永洙曰,此章蓋論呂氏鄕約,而先言德業相勸,次言過失相規,德業相勸則知孝悌忠信趨向之方,過失相規則無遊戲怠惰踰違之事,此皆人之先務處也。今我殿下,勉之以德業,戒之以過失,則八域含生之類,莫不入於敎化之中。此非特爲一鄕之約,亦可爲一國之約,曷不休哉?伏願於此等處,深加留念焉。上曰,參贊官陳之。寅敎曰,唐虞肹蠁之治,如春風召和,萬物發榮,民日遷善,比屋可封,則風行草偃之休,尙矣無論,逮至周王,躬行仁義以導之,猶以爲未也。以孝友睦婣任恤六行,時或官師書以勸之,而又不率刑以威之,可見世級之愈降,民俗之漸漓也。有宋隆盛,治敎休明,而時承五季,夜暗孤燭,呂氏此約,蓋欲敎自鄕黨,用之邦國,以化天下也。我國先正臣李珥之居于海西也,亦設鄕約,遺風餘馥,民今永賴,在上者身率以正,使宿德長老,鄕鄕而設之,人人而踐之,則何憂乎鄕無善俗·世乏良材?此古昔盛時,所以家無不敎之子,朝無不學之臣,以佐明王至治馨香者也。臣竊伏惟事必有規約,然後可成,德業相勸,過失相規,呂藍田居鄕之約也,潛心方冊,虛懷討論,今日講學之規也。伏願於此等文義,比類而體念焉。上掩卷。仍命退,諸臣以次退出。
上在昌德宮。停常參·經筵。
藥房都提調朴宗薰,提調朴周壽,右承旨宋持養啓曰,伏未審日間,聖體若何?寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
金永默啓曰,明日常參·經筵,取稟。傳曰,停。
朴宗吉啓曰,行大司憲鄭元容未肅拜,執義李是遠,掌令李家淳·金喆修,持平朴心壽在外,持平柳聖和呈辭,監察茶時之意,敢啓。傳曰,知道。
又啓曰,備邊司郞廳來言,今日賓廳日次,而朔祭親行齋戒相値,不得來會云矣,敢啓。傳曰,知道。
傳于金永默曰,禮房承旨,馳詣宗廟·景慕宮,奉審摘奸以來。
傳于朴宗吉曰,勸講入侍。
宋持養啓曰,今日齋宿,承旨當爲備員,而行都承旨安光直,左承旨金敎喜不爲仕進,竝所當牌招,而拘於廳規,不得請牌,何以爲之?敢稟。傳曰,牌招。
以左承旨金敎喜牌不進罷職傳旨,傳于宋持養曰,只推。
宋持養啓曰,今日齋宿,承旨當爲備員,而左承旨金敎喜,旣有只推之命,卽爲牌招,何如?傳曰,允。如有違牌,勿爲呼望。
又啓曰,左承旨金敎喜,飭敎之下,謂有情勢,奉牌闕外,陳疏到院,而原疏以朔祭親行齋戒,不得捧入,何以爲之?敢稟。傳曰,原疏捧入。
傳于金永默曰,自明日勸講停。
金永默,以宗廟朔祭獻官意啓曰,今日受香時,祝史活人署別提李集周,不爲來待,莫重祭役,無端曠闕,事未前有,萬萬駭然,祝史李集周,令該府拿問嚴處,其代,令該曹改付標,以爲卽速進參之地,何如?傳曰,允。
金永默啓曰,祀典法意,何等嚴重,而宗廟朔祭摘奸時,祝史活人別提李集周,初不待令,事未前有,萬萬駭然,所當重勘,而本院請推之外,無他可施之罰,何以爲之?而不審塡差之當該吏曹堂上,不可無警,從重推考,何如?傳曰,允。拿處。
朴宗吉啓曰,正言朴齊憲,旣入闕中,不爲肅謝,直爲出去,事甚未安。推考,何如?傳曰,允。
金永默,以內醫院都提調·提調意啓曰,副提調安光直,今日問安,不爲仕進,卽爲牌招,何如?傳曰,允。
金永默,以奎章閣言啓曰,明日卽奎章閣·演慶堂朔奉審日次,臣等進詣擧行之意,敢啓。傳曰,知道。
安光直,以都摠府言啓曰,今日入直內三廳武兼禁軍及軍兵等,當爲中日習射技放,而朔祭親行齋戒相値,不得設行之意,敢啓。傳曰,知道。
又以兵曹言啓曰,今十月各廳堂下武臣朔試射,臣曹連因有故,不得爲之之意,敢啓。傳曰,知道。
朴宗吉,以義禁府言啓曰,保放罪人申從鎬·洪龜燮等,還囚捧供以入之意,敢啓。傳曰,知道。
義禁府啓目,鐵原前府使申從鎬,狼川前縣監洪龜燮等更推原情云云。問目內辭緣,泛稱遲晩,所當請刑是白乎矣,申從鎬段,曾經宣傳官,洪龜燮段,曾經侍從,依法典勿爲請刑,議處,何如?判付。啓,依允。
義禁府照目粘連,鎭川前縣監金履鋼·李偁,兼任陰城前縣監沈誾之,兼任木川縣監宋啓根等矣本府議啓內,金履鋼段,庚辰之收殺,餘者無多,辛巳之災荒,衆所共知是白乎矣,旣不能準捧,又未免虛勘,其在糴法,有難參恕是白遣。李偁段,査出流逋,始期準捧,而連値慘歉,未克收殺者,實狀設如囚供是白良置,虛勘自有當律是白乎所,竝只以此照律爲白乎旀,沈誾之·宋啓根等段,俱以該邑兼任,雖勘還穀文簿是白乎乃,皆因營飭擧行,而不過一時替當,則不可與身爲邑倅未捧倉糴之罪,比律同勘,而揆以法意,有難全宥,竝只以此照律罪,金履鋼段,告身盡行追奪,徒三年定配,而禁錮段,以過年限守令,依受敎分揀,李偁段,告身盡行追奪,徒三年定配,又五年禁錮,沈誾之·宋啓根等段,各笞五十收贖,解見任別敍,竝只私罪,奉敎依允爲旀,金履鋼·李偁·沈誾之等段,竝只功減一等,宋啓根段,功議各減一等爲良如敎。又照目粘連,忠淸右道監試都事睦仁培矣本府議啓內試圍之無端紛挐,落券之先爲出給,囚供爲辭,不無可據是白乎矣,科場檢飭,主試責任,則始不能鎭壓,終未免顚錯,受侮不少,乖體亦多,以此照律,罪杖八十收贖,奪告身三等,私罪,奉敎依允。
刑曹啓目粘連,開城李鉉宅獄事,薄施笞罰,本非重傷,負炭擔喪,行役如常,其在審克,似合惟輕,獄體至嚴,上裁,何如?判付。啓,依回啓施行。
刑曹啓目粘連,禮山金思善獄事,縛懸足踢,行兇備至,胸膛肋骨,㾗損俱著,原貸無路,致案已成,加訊取服,何如?判付。啓,依允。又啓目粘連,結城鄭樂容獄事,攘財行兇,證招有據,造謀先逃,眞贓莫掩,加訊輸款,何如?判付。啓,依允。又啓目粘連,義州張鶴雲獄事,苦主之語,終若力盡而死,道啓之論,有近威逼之目,施以次律,何如?判付。啓,依允。又啓目粘連,肅川崔致憲獄事,初焉揮擲,齒已落於口中,終又捽曳,命卽殞於當下,不可以邂逅之事,遽議於原恕之科,依前訊推,何如?判付。啓,依允。
乙未十月三十日辰時,上御熙政堂。勸講入侍時,右議政朴宗薰,原任直閣徐俊輔,參贊官朴宗吉,檢討官李明迪,記事官李源庚,記事官徐耆淳·申錫愚,各持小學第五卷,以次進伏訖。上誦前受音訖,俊輔讀自明道先生敎人,止卒無得也,仍讀奏釋義訖,上讀新受音十遍訖,命陳文義。俊輔曰,自致知至知止,自誠意至平天下,卽大學之事,自灑掃應對,至盡性,卽小學之工也。灑掃應對,雖是小學之始敎,而推以極之,則理與性,亦不外是矣。大抵此乃大·小學循序敎人者,而誠意二字,最是喫緊工夫,蓋意誠則自始至終,自小至大,可無躐等之弊,而小·大學極工,亦在於其中矣。伏願殿下,須先從講學一事,留念於意誠二字,循序做去,則知止平天下窮理盡性,亦將有豁然貫通心得躬行之效矣。上曰,玉堂陳之。明迪曰,此章註云,此大學之序,蓋自致知,至於窮理盡性,其次第節目之詳,乃如此,而大學序亦曰,其所以爲敎,則又皆本之人君躬行心得之餘。夫人君,居君師之位,宜先懋講學,而日知其所知能其所能,推極吾之知識,以至乎窮理盡性□□□三代矣,且講學之本,又在乎誠意正心而已矣。故□□□此四字,伏願殿下,亦以此四字,爲爲學之基地焉。上曰,參贊官陳之。宗吉曰,此章一節,言大學·小學之有序,灑掃應對,小學之敎也,窮理盡性,大學之道也。方其幼也,不學之於小學,則無以收其放心,養其德性,而爲大學之根基,及其長也,不進之於大學,則無以察夫義理,措諸事業,而收小學之全功。今殿下進講此書,討論奧旨,躬行心得,則聖工日進,循循然爲大學之基本矣,伏願留念焉。上曰,大臣陳之。宗薰曰,諸臣皆已詳奏,臣別無更陳之辭,而此章卽言學問始終本末也。致知之極至□□誠意之效,至□□□下,灑掃應對,雖是小節,而亦可至於窮理盡性,其中最緊者卽知也。凡事皆知之,然後可以行之,殿下逐日開講,亦欲知其所不知之義也。□讀書□□□然後可以有效,一字一義,亦必發問,然後可以爲學問之工,而亦可以□□義也。上掩卷。宗薰進前奏曰,至月已屆,朔享隔宵,伏惟聖慕,益復如新,朝氣甚寒,聖體若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。仍命退,諸臣以次退出。
上在昌德宮。停常參·經筵。
朔祭後,大殿·大王大妃殿·王大妃殿,內閣·政院·玉堂單子問安。答曰,罔極。藥房口傳問安。答曰,罔極。朝廷二品以上·六曹堂上·兩司長官,奉朝賀單子問安。答曰,罔極。
朴宗吉啓曰,來初五日朝參日次矣,敢稟。傳曰,停。
宋持養啓曰,明日毓祥宮冬享祭齋戒,再明日景慕宮冬享大祭齋戒相値,視事頉稟之意,敢啓。傳曰,知道。
朴宗吉啓曰,合辭許久闕啓,事甚未安。除在外差祭外,未肅拜·呈告人員,竝卽牌招,何如?傳曰,允。
宋持養啓曰,翰林召試被選當次人鄭㝡朝薦狀公事,啓下矣。令該曹口傳單付,牌招入直,何如?傳曰,允。
吏曹口傳政事,檢閱單鄭㝡朝。
傳于宋持養曰,左承旨疏批已下,卽爲牌招。
傳于宋持養曰,祝史李集周分揀。
朴宗吉啓曰,行大司憲鄭元容牌不進,執義李是遠,掌令李家淳·金喆修,持平朴心壽在外,持平柳聖和差祭,監察茶時之意,敢啓。傳曰,知道。
以大司諫李景在,正言朴齊憲牌不進罷職傳旨,傳于朴宗吉曰,只推。
傳于宋持養曰,發遣吏郞,諸執事淸齋與否,摘奸以來。
以慶尙監司趙秉鉉狀啓,薦新進上生靑魚,限內不得封進,惶恐待罪事,傳于李寅敎曰,勿待罪事,回諭。
兵曹口傳政事,副護軍單洪祐順。
注書李源庚書啓,臣於本月初一日辰時量,以外南山植木摘奸事,敬奉聖敎,出崇禮門,至南關王廟主山及案山植木處,看審是白乎則,松橡鬱密是白遣,自靑鶴亭,至舊失火處,面面周審,則老木穉株,叢帀茂盛是白遣,自典牲署後面,至冷井洞,則大木參差,擁蓋一山是白遣,下詣南壇看審,則壇砌門墻,竝無圮傷處,而主山及案山,樹不甚盛是白遣,自文峴,至梨泰院後麓水閣峴,則土性瘠确,略有穉松是白遣,前至馬石橋,則松林蒙翳是白遣,詣漢江壇看審是白乎則,亦爲無頉是白遣,自雁峯伏兵峴,至畫景谷,則樹林茂密是白遣,由斗湖而詣司寒壇,看審是白乎則,亦爲無頉是白遣,自無學峯所經外山諸處,一一詳審是白乎則,別無斫痕之意,敢啓。傳曰,知道。
宋持養,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
又以弘文館言啓曰,應敎徐戴淳,副修撰權溭·李明迪差祭,副應敎金學性內閣進,副校理李㙽,修撰金龍洛在外,尹興圭增修都監都廳進,下番闕直,事甚未安。校理洪在喆,副校理林永洙,竝卽牌招,以爲推移入直之地,何如?傳曰,允。
又以禮曹言啓曰,孝成殿練祭時,素膳當爲擧行,而謹稽謄錄,則庚申年孝元殿練祭時,素膳以常時國忌例封進矣,今番亦依此擧行事,分付,何如?傳曰,允。
朴宗吉,以兵曹言啓曰,儲窠之月,虛司果例不得循例區處,而在前積滯之時,有勿拘擬入之例,今亦依此擧行,以爲次次疏滯之地,何如?傳曰,允。
又以義禁府言啓曰,時囚罪人金履鋼,告身盡行追奪,徒三年定配,李偁告身盡行追奪,徒三年定配,又五年禁錮照律公事,判付內依允,竝功減一等事,命下矣。金履鋼功減一等,告身盡行追奪,忠淸道堤川縣泉隨驛,徒二年半定配,李偁功減一等,告身盡行追奪,忠淸道淸州牧雙樹驛,徒二年半定配,又五年禁錮,而以議啓內辭意,具罪目,依例發遣府羅將,押送于各其配所,何如?傳曰,允。
左承旨金敎喜疏曰,伏以臣家向來所遭之誣,卽千古之所無也。今日所被之恩,卽亦千古之所罕也。豕塗鬼車,盡銷於太陽之下,墨穴火坑,立躋於霄漢之表,恭惟我兩聖朝曁慈聖殿下前後恩綸,高揭洞諭,昭晰無餘。臣之闔門百口,雖口口頌恩,至於歷劫,亦安能形容毫末也。不料收錄之恩,至及於如臣無似,除旨誕宣,牌召之下,不容俟駕。第臣私義,有萬萬不敢冒承者,玆敢披瀝以陳之,臣在家爲不肖,處世爲無用,而濫竊科第,歷揚淸華,冥行而不止,滿盈而不戒,不有鬼責,安免人禍,奈之何不于臣身降罰,憯誣醜辱,橫及於臣之季父。嗚呼,古之人,於師友之間,同朝之誼,尙爲之禦侮,亦爲之訟冤。若臣旣不能居常竭力,使惡言不入於耳,又不能臨變效命,剔心刳肝,以暴其至冤,只得恬然坐視,泯泯偸生,倘非我先大王再造之仁,昭雪之恩,天地莫量,日月齊耀,安得有今日也?惟以餘年未死,來世多生,爲犬馬蛇雀,以圖萬一之報,夫何涓埃之效莫遂?崩坼之慟遽纏,俯仰呼搶,抆血荒郊,只有徹天之哭,貫地之哀而已。況臣以孤露餘生,惟偏母相依爲命,緣臣罪逆不天,間於患難奔逬之中,母又見背,頑不滅死,苟存視息,于今四年之間,天日重明,門闌如舊,而風樹不停,告慶無地,茫茫穹壤,長號莫及。嗚呼,匪莪之銜恤,攀弓之至慟,荐罹冤酷,未克自盡於君親之間,永爲忠孝之罪人,尙何以自立於兩間哉?至於人言之罔極,已蒙聖明之畢燭,臣何敢費辭更提,而所謂席勢肆氣,卽天下之悖德也惡習也。念臣家世,以謹愼拙約相傳,挽近十數年來,父子叔姪,爵位榮顯,門戶盈盛,則臣季父所以敎誡家庭,願臣等效之。常在於士燮之後入,石慶之數馬,惟恐有子弟之過,而人之論臣,至於如此,無論言之者之爲,何如?人臣之得此題目,已是墜家風而違庭訓,實爲畢生之汙辱,淸朝之羞恥,又何敢擧顔於人世,廁蹤於班行,重爲無忌憚之歸也?惟有杜門牢關,屛息鏟影,從事知非之戒,攝心塵刹之奉,不復萌一毫榮進之念,以不報爲報,臣之至願畢矣。伏乞天地父母,俯垂鑑諒,特命刊臣朝籍,以卒曲成之恩,仍勘臣瀆擾逋慢之罪,不勝大願,臣無任云云。省疏具悉。爾家事,朝家業已洞燭,前後批旨,爾亦見之矣。又何如是張皇乎?勿辭,卽爲入來肅命。
吏曹參議沈宜臣疏曰,伏以臣卽伏見宗廟享所草記下者,朔祭祝史活人署別提李集周,以不待於陪香之時,請令該府拿處矣。前期差定之祝史,臨時闕待,聞極驚悚,卽爲査問其委折,則此由曹隷誤傳享帖於他處,使集周初不聞知,至於不得陪香云,然則其罪,不在於集周,而在於臣矣。祀典所重,果何如,則臣之不能董飭曹隷,致有此誤傳,而使差享之人,不得趁時待令者,其爲悚懍,當如何哉?玆敢短章自引,據實仰暴。伏乞聖慈,俯垂鑑諒,亟勘臣當被之律,以爲當官溺職者之戒焉,臣無任云云。省疏具悉。爾則推考,祝史則分揀矣。
乙未十一月初一日子時,上詣孝成殿。朔祭親行入侍時,行都承旨安光直,右承旨宋持養,左副承旨李寅敎,右副承旨朴宗吉,同副承旨金永默,記事官金應均·李源庚,記事官徐耆淳·申錫愚,提學趙寅永·徐有榘,檢校直提學徐憙淳,檢校直閣李景在,直閣李公翼,檢校待敎金學性,待敎金洙根以次侍立。時至,通禮跪啓請出次,上具衰服,出齋殿門,贊禮前導入魂殿,詣板位,贊禮跪啓請俯伏哭,上俯伏哭,在位者皆俯伏哭,贊禮跪啓請止哭興四拜,上止哭興四拜禮訖。贊禮導上詣尊所,西向立,光直酌酒,宗吉以爵受酒,上仍詣神位前,北向跪,光直奉香,宗吉奉爐以進,上三上香,仍行初獻禮。光直奉爵以進,上執爵授宗吉,奠于神位前,大祝李寅臯讀祝文訖,上俯伏興平身,贊禮導上降復位,亞獻官判中樞府事沈象奎,終獻官右議政朴宗薰,以次行禮如儀訖,贊禮跪啓請俯伏哭,上俯伏哭,在位者皆俯伏哭,贊禮跪啓請止哭興四拜,上止哭興四拜禮訖,贊禮導上詣望燎位,燎訖,贊禮跪啓禮畢。象奎曰,今日祝文書寫,有所做錯,準祝之當該承旨,施以譴罷之典,書寫之香室官員,令該府拿問嚴處,何如?上曰,依爲之。出擧條贊禮導上還齋殿,諸臣以次退出。
上在昌德宮。停常參·經筵。
朴宗吉啓曰,行大司憲鄭元容未肅拜,執義李是遠,掌令李家淳·金喆修,持平朴心壽在外,持平柳聖和差祭,監察茶時之意,敢啓。傳曰,知道。
傳于李寅敎曰,傳香承旨,馳詣宗廟,永禧殿·景慕宮,奉審摘奸,仍詣受香諸處,一體奉審摘奸以來。
傳于朴宗吉曰,同副承旨未差之代,前望單子入之。
承旨前望單子入之,金洛龍落點。
朴宗吉啓曰,新除授同副承旨金洛龍,卽爲牌招,何如?傳曰,允。
以左承旨金敎喜牌不進罷職傳旨,傳于李寅敎曰,只推牌招,如有違牌,勿爲呼望。
傳于朴宗吉曰,左承旨許遞。
朴宗吉啓曰,明日傳香,禮房承旨當爲齋宿,右承旨宋持養,所當牌招,而拘於廳規,不得請牌,何以爲之?敢稟。傳曰,許遞,前望單子入之。
承旨前望單子入之,朴容壽·張敎根落點。
傳于朴宗吉曰,南延君球蕩滌敍用,前兵判金在昌,蕩滌敍用,令該曹口傳付軍職,享官還差下。
兵曹口傳政事,知事單金在昌。
傳于朴宗吉曰,發遣吏郞,諸執事淸齋與否,摘奸以來。
以校理洪在喆,副校理林永洙牌不進罷職傳旨,傳于金洛龍曰,只推。
金洛龍,以弘文館言啓曰,下番無他推移之員,不得已以上番,姑降入直之意,敢啓。傳曰,知道。
李寅敎,以吏曹言啓曰,今朔爲始,當爲儲窠,而若出郡守以上窠,則京職中可擬之人,每患苟艱。雖非啓請邑,限都政前,以限滿守令,勿拘純望,通瀜備擬,以爲次次遷轉之地,而雖値口傳政事之時,亦爲一體擧行,已成近例,今亦依此爲之,何如?傳曰,允。
金洛龍,以禮曹言啓曰,今八月二十五日所下傳敎中,關東所封方物,限五年停封事,命下矣。謹稽謄錄,則英宗朝辛卯外方方物停封之時,京作貢物種,則爲軫貢弊,因下敎封進矣。今此關東方物,係是京作貢,依前例封進,何如?傳曰,允。
李寅敎,以禁衛營言啓曰,本營哨官沈沃,受由下鄕,過限不現,汰去之意,敢啓。傳曰,知道。
又以御營廳言啓曰,本廳騎士將趙果永,身病甚重,勢難察任,改差,何如?傳曰,允。
朴宗吉,以義禁府言啓曰,宗廟朔祭祝史李集周分揀事,承傳啓下矣。時囚罪人李集周,分揀放送之意,敢啓。傳曰,知道。
上在昌德宮。停常參·經筵。
大殿·大王大妃殿·王大妃殿,內閣·政院·玉堂冬至單子問安。答曰,知道。藥房口傳問安。答曰,知道。朝廷二品以上·六曹堂上·兩司長官,奉朝賀單子問安。答曰,知道。
李寅敎啓曰,明日常參·經筵,取稟。傳曰,停。
朴宗吉啓曰,行大司憲鄭元容未肅拜,執義李是遠,掌令李家淳·金喆修,持平朴心壽在外,持平柳聖和差祭,監察茶時之意,敢啓。傳曰,知道。
傳于李寅敎曰,傳香承旨,馳詣景慕宮,奉審摘奸以來。
傳于李寅敎曰,晝茶禮,當自內親行矣,該房知悉。
張敎根啓曰,今日晝茶禮親行時,承旨當爲備員,行都承旨安光直,不爲仕進,所當牌招,而拘於廳規,不得請牌,左副承旨朴容壽差祭,何以爲之?敢稟。傳曰,都承旨許遞,前望單子入之。
承旨前望單子入之,安光直落點。
注書金應均病,代以金英根爲假注書。
李寅敎啓曰,啓覆例於陽復前擧行,而三公不備,不得如例擧行之意,敢啓。傳曰,知道。
李寅敎啓曰,卽者副校理林永洙,以其親病陳疏徑出,原疏以景慕宮冬享大祭齋戒,纔已退却矣。所當直捧禁推傳旨,而此與無端徑出有異,推考警責,何如?傳曰,允。原疏捧入。
李寅敎,以弘文館言啓曰,應敎徐戴淳,副應敎金學性差祭,副校理林永洙陳疏徑出,上番闕直,事甚未安。校理金逸淵·洪在喆,副校理李㙽,竝卽牌招,以爲推移入直之地,何如?傳曰,允。
禮曹,文武科庭試來二月二十五日,放榜三月初七日辰時,文武科對擧別試初試來二月二十九日,文科講經三月十一日,文武科殿試同月二十一日,文武官重試同月二十七日,別試及重試放榜四月初九日卯時。
李寅敎,以禮曹言啓曰,卽接奉常寺牒呈,則純宗大王練主,今十一月十一日畢造成云,依前啓下,本曹堂上與奉常寺都提調,眼同奉審後,仍爲奉安于崇政殿之意,敢啓。傳曰,知道。
朴宗吉,以都摠府言啓曰,今日入直內三廳武兼禁軍及軍兵等,當爲中日習射技放,而冬至相値,不得設行之意,敢啓。傳曰,知道。
又以兵曹言啓曰,前兵判金在昌,蕩滌敍用,令該曹口傳付軍職事,命下矣。資級係是輔國,知中樞有闕之代,依例下批之意,敢啓。傳曰,知道。
副校理林永洙疏曰,伏以臣之老父,年今七十有四矣。素抱貞疾,痰癖爲祟,每當寒節,如期而發,沈淹床笫,專事刀圭,情理實難暫時離側,而享役義重,番次苟艱,黽勉持被矣。卽接家信,則夜因毒感,一倍添劇,氣息凜綴,促臣歸視,臣自聞此報,方寸煎灼,按住不得,玆敢忙陳短章,徑出禁扄。伏乞聖慈,亟遞臣所帶之職,以便救護,仍治臣擅離之罪,以肅朝綱焉,臣無任云云。省疏具悉。爾其勿辭救護。
乙未十一月初三日午時,上詣孝成殿。晝茶禮親行入侍時,左承旨張敎根,右承旨李寅敎,右副承旨朴宗吉,同副承旨金洛龍,記事官金應均·李源庚,記事官申錫愚·鄭㝡朝,提學徐有榘,檢校直提學徐憙淳,原任直閣李嘉愚,直閣李公翼,待敎金洙根以次侍立。時至,通禮跪啓請出次,上具衰服,出自齋殿,詣板位,通禮跪啓請俯伏哭,上俯伏哭,少頃,止哭,興行四拜禮訖,仍詣香案前跪,敎根奉香,宗吉奉爐,上三上香訖。敎根執盞跪進,上執盞授宗吉,奠于神位前,連奠三盞訖,上降復位,通禮跪啓請俯伏哭,上俯伏哭,少頃,止哭,興行四拜禮訖。通禮導上還齋殿,諸臣以次退出。
上在昌德宮。停常參·經筵。
李寅敎啓曰,玉堂備員間,視事頉稟之意,敢啓。傳曰,知道。
朴宗吉啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
大王大妃殿傳于李寅敎曰,享官非但異於他職,今朔卽練事之月也,爲享官而一向逡巡者,事體道理,俱極未安,嚴飭使之入直。
傳于朴宗吉曰,臺諫竝許遞,政官牌招開政。
朴容壽啓曰,假注書金英根,時無職名,令該曹依例付軍職,冠帶常仕,何如?傳曰,允。
注書李源庚病,代以趙然昌爲假注書。
以校理金逸淵·洪在喆,副校理李㙽牌不進罷職傳旨,傳于李寅敎曰,只推。
李寅敎,以弘文館言啓曰,上番闕直,事甚未安。校理金逸淵·洪在喆,副校理李㙽,旣有只推之命,與應敎徐戴淳,一體牌招,以爲推移入直之地,何如?傳曰,允。
朴宗吉啓曰,大司憲,執義,掌令二員,持平二員未差,監察茶時之意,敢啓。傳曰,知道。
兵曹口傳政事,大護軍鄭元容,副護軍李景在,副司果朴齊憲,以上竝單付。
傳于朴容壽曰,召對爲之。
朴容壽,以兵曹言啓曰,訓鍊都監挾輦把摠,滿二十四朔後啓稟加資事,曾有定式矣。今此挾輦把摠閔恒錫,今已準朔,依定式加資,何如?傳曰,允。
有政。吏批,判書金箕殷進,參判朴齊聞,參議沈宜臣牌招不進,同副承旨金洛龍進,啓曰,臺諫多窠,今當差出,而擬望之人乏少,外任竝擬,何如?傳曰,允。以宋冕載爲大司憲,金胤根爲大司諫,金學性爲執義,黃爲司諫,權周憲·成好謙爲掌令,柳養晦·金基煥爲持平,權溭爲獻納,李孝淳·李鳳純爲正言,徐憙淳爲知經筵,申在植爲知春秋,徐戴淳爲兵曹正郞,沈能容爲戶曹佐郞,李玄緯爲漢城主簿,金喬根爲禮賓主簿,任廉爲假監役,朴宗琬爲淸風府使,李東植爲巨濟府使,成益源爲碧沙察訪,南延君球,蕩滌敍用事承傳。
兵批,判書徐有榘進,參判申緯病,參議申在獻入直,參知李竣祜病,左副承旨朴容壽進。以徐憙淳爲都摠管,韓應浩·李熙庚爲宣傳官,金用基爲羽林將,徐念淳爲曹司衛將,李行儉爲都摠經歷,趙兢錫爲都摠都事,邊鎭弘爲部將,申奭浩爲武兼,李寬奎爲全羅兵使,副護軍金敎喜·宋持養·趙亨復·具錫朋·李栻,副司直李是遠·朴鳴和·李家淳·金喆修·朴心壽·柳聖和·鄭日泰,副司果許茂,副司正金英根,訓鍊都監把摠閔恒錫,今加折衝加資事啓下。
吏批,再政。以趙秉憲爲應敎,李寅臯爲副應敎,李公翼爲副修撰,徐憙淳爲判尹,李晉翼爲兵曹佐郞,趙揆永爲平市主簿,朴履浩爲朔寧郡守。
兵批,再政。〈以〉金壽五爲訓鍊僉正,安衡壽爲訓鍊判官,李觀熙·許策爲訓鍊主簿,副護軍閔恒錫。
吏批,三政。以李龍在爲靑山縣監,李冀禎爲濟原察訪,兼直閣單李公翼。
以吏曹參議沈宜臣牌不進罷職傳旨,傳于金洛龍曰,只推。
李寅敎,以宗廟·永寧殿增修都監都提調意啓曰,宗廟,永寧殿移安處所,今已始役矣。移安吉日及各項吉辰,預爲推擇啓下之意,分付該曹,何如?傳曰,允。
又以宗廟·永寧殿增修都監都提調意啓曰,本都監一所,旣已始役於慶熙宮移安處矣。今日爲始,郞廳監造官別省記,輪回入直之意,敢啓。傳曰,知道。
朴容壽,以備邊司言啓曰,頃以關西淸北大小科場雜亂之弊,令道臣詳査登聞後稟處之意,筵奏行會矣。卽見平安監司李紀淵査啓,則枚擧場屋擧行時禮吏營吏之招,以爲東堂開場之日,諸生以論疑賦表四題之一時竝揭,大是格外,且是昨夜外間預播之題,帶來傔屬,又不無作奸之慮,多般惹鬧,將有罷試之擧,竟至於枷留傔人,改題試取云。蓋淸北無賴之輩,奔走京鄕,造出關節,如或偶中,討索賂物,卽渠輩自來伎倆,爲主試者,苟能威望淸嚴,防限縝密,則榜出之後,豈或有指點然疑之說?況其書題之先洩,從人之不束,無往非見輕滋惑之端,而若以此直斷以用情之跡,則殆近於莫須有之嫌爲辭矣。循私之跡,旣無顯證,流播之謗,未可全信。事過日久之後,實無以到底究覈,明執眞贓,則其不可直斷以用情,誠有如道啓所論,而書題之先期傳播,傔屬之不免指目。藉曰,無躬犯之端,已可見其操束之不嚴,至於四題竝揭,雖屬細故,而擺壞常規,亦甚可駭,當該都事兪象煥,令該府拿問處之,何如?傳曰,允。
又以備邊司言啓曰,卽見平安兵使具信喜所報,則以爲,今夏加留穀加分,爲二千石,而此穀曾已取耗支放者,今亦以其耗米二百石,請爲補用於放料不足云矣。旣是從前取用於支放者,則加分之後,耗條之依前劃給,以補放料之不足,恐無不可,依所報許施,何如?傳曰,允。
乙未十一月初四日申時,上御熙政堂。召對入侍時,參贊官朴容壽,檢討官權溭,待敎金洙根,假注書金英根,記事官申錫愚·鄭㝡朝,各持小學第五卷,史略第一卷,以次進伏訖。上開小學,讀自江革少失父,止遂得俱全於難十遍訖,命陳文義。溭曰,江革性本至孝,涕泣求哀之言,悲切惻怛,令人感動也。故其本然之良心,油然而出,俱全其母子,以此觀之,凡至誠之道,眞實無僞,則人莫不感服。況君上,以至誠導率,孰不感化?上行下效,捷於桴鼓,益加體念焉。上曰,閣臣陳之。洙根曰,失其本心者,相聚爲盜賊,所謂化外也。故攖其鋒而鮮有生焉,今江華則不獨子母俱全而已。賊反指避身之所,其誠孝之極,無所不感,可見矣。是以古之人,稱江革以巨孝,伏願於此,反覆推究焉。上曰,參贊官陳之。容壽曰,儒臣·閣臣,已有所奏,臣別無可陳之辭,而愿款二字,卽誠愨之稱也。人之有至誠,神明可感,金石可透。今此江革之遇賊也,母子保抱,至誠哀矜,彼雖喪其良心,恣行非義,其所以感神明而透金石者,亦豈無感於人之理乎?天下萬事,不誠無物,而人君講學工夫,尤在於誠之一字,無所間斷,一以誠做去,則自然有將就之益矣,伏願體念焉。上掩卷,開史略,命以次輪讀而陳文義。溭曰,齊强魯弱,不能相敵,而齊以夷狄之樂,見折於孔子,君臣知懼,歸其所侵之地,魯用孔子,以德服人之化,豈不盛哉?凡國家用賢,其效如此,伏願留神焉。洙根曰,此篇文義,儒臣已陳之,而竊惟景公之始也而怍,中焉而懼,終至責其臣而還其所侵之地,其聞義卽服,亦可謂春秋時賢君,聖人之導君以正,實爲千古之鑑法,伏願深究焉。容壽曰,孔子在齊聞韶,好之至而至於忘味,今此優倡雜戲,以熒惑斥之,此其故何哉?簫韶聖人之樂也,優倡夷蠻之樂也,聖人之明示好惡,於此可見,而當時魯之削弱滋甚,四隣强大之國,不敢加於魯者,以有孔子在魯也。大抵國之所寶惟賢,賢人用捨之間,國之治忽係焉。此章於爲國用賢之方,可以類推矣,惟願深加聖念焉。上掩卷。仍命退,諸臣以次退出。
上在昌德宮。停常參·經筵。
藥房都提調朴宗薰,提調朴周壽,副提調李寅敎啓曰,伏未審日間,聖體若何?寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
朴宗吉啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
朴容壽啓曰,備邊司郞廳來言,今日賓廳日次,而領議政未差,左議政洪奭周有身病,右議政朴宗薰無時急稟定事,不得來會云矣,敢啓。傳曰,知道。
又啓曰,假注書趙然昌,時無職名,令該曹依例付軍職,冠帶常仕,何如?傳曰,允。
以校理金逸淵·洪在喆,副校理李㙽牌不進罷職傳旨,傳于李寅敎曰,只推。
李寅敎啓曰,副校理林永洙陳疏受由,修撰尹興圭增修都監都廳進,金龍洛在外,上下番俱空,事甚未安。應敎趙秉憲,副應敎李寅臯,校理金逸淵·洪在喆,副校理李㙽,副修撰李明迪·李公翼,竝卽牌招,推移入直,何如?傳曰,允。
朴宗吉啓曰,行大司憲宋冕載,執義金學性,掌令權周憲·成好謙,持平金基煥牌不進,持平柳養晦在外,監察茶時之意,敢啓。傳曰,知道。
以大司諫金胤根,獻納權溭,正言李鳳純,執義金學性,掌令權周憲·成好謙,持平金基煥牌不進罷職傳旨,傳于朴宗吉曰,只推。
以應敎趙秉憲,副應敎李寅臯,校理金逸淵·洪在喆,副校理李㙽,副修撰李明迪·李公翼牌不進罷職傳旨,傳于李寅敎曰,只推。
以忠淸監司金在三狀啓,洪州牧使成道默,謂有身病,連投辭單,擅離官次,揆以公體,難容曲恕,不得已罷黜事,傳于安光直曰,口傳擇差,催促下送。
李寅敎,以內醫院都提調·提調意啓曰,各殿進上臘藥所入牛黃㭭拾肆部柒里貳毫,麝香貳百拾伍部玖分參毫,竝令戶曹宣惠廳進排,而丙申定式牛黃拾陸部壹錢肆分貳毫,以本院春秋兩等元貢中取用,何如?傳曰,允。
又以禮曹言啓曰,因增修都監啓辭,宗廟·永寧殿移安處所,今已始役,移安吉日及各項吉辰,令該曹預爲推擇事,允下矣。移安及各項吉日,令日官朴周煥推擇,則宗廟移安,來丙申正月初十日卯時,永寧殿移安,同月十三日卯時爲吉云,以此日時擧行,而其他吉日,竝爲別單書入之意,敢啓。傳曰,知道。
禮曹,宗廟·永寧殿移安及各項吉日推擇別單,宗廟移安來丙申正月初十日卯時,永寧殿移安正月十三日卯時,破屋正月十三日酉時,先始南方,開基正月十五日辰時,先始南方,定礎二月十二日巽時,先定南礎,立柱上樑二月十九日辰時,先立南柱。
朴容壽,以都摠府言啓曰,副摠管金魯甲,以訓鍊都監中軍,本營諸將官射會監試事,訓鍊院晝仕出去之意,敢啓。傳曰,知道。
又以司僕寺一二提調意啓曰,兼內乘李寬奎,昨日政移拜全羅兵使矣,其代,令該曹口傳差出,何如?傳曰,允。
兵曹口傳政事,以李誾彬爲兼內乘。
義禁府啓目粘連,向前申從鎬段,各面里之私貸未報,謂以本無是事是如是白遣,復戶軍保錢之推移於上納,田結加捧條之防給於戶斂,免稅錢之該色乾沒,旗幟價之新備用下,摠戎廳僧番錢之還納出尺,其所爲說,似或有據是白乎矣,道啓若是臚列,囚供難以參恕是白遣,補蔘錢及結錢,縱云以官用還報,而始旣貸用,官廳加下錢,縱云爲該吏移錄,而又致混入,揆以法意,難免重勘,以此照律爲白乎旀,洪龜燮段,朱·張兩人之差任,藉曰,爲公費之補用,因鄕論而許施是如爲白乎乃,賣鄕有禁,襲謬亦罪是白遣,李振起·金才淳·吉永浩·韓致仲子之差任,及孫姓人之把摠特差,朴尙浩之替弟捉囚,竝與科試事而一切發明,前後爰辭,不啻張皇,而旣有道査,則不可以囚供,有所容貰,以此照律爲白遣,謹依筵中下敎,竝施加倍之律,何如?判付。啓,依允。
上在昌德宮。停常參·經筵。
朴容壽,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
朴宗吉啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
安光直啓曰,右承旨李寅敎,今日不爲仕進,卽爲牌招,何如?傳曰,允。
又啓曰,判尹徐憙淳,除拜後過三日不爲出肅,依定式推考警責,仍卽牌招察任,何如?傳曰,允。
又啓曰,玉堂上下番俱室,事甚未安。應敎趙秉憲,副應敎李寅臯,校理金逸淵·洪在喆,副校理李㙽,副修撰李明迪·李公翼,旣有只推之命,副校理林永洙,由限已過,竝卽牌招,推移入直,何如?傳曰,允。
又啓曰,明日常參·經筵,取稟。傳曰,停。
執義金學性啓曰,臣風裁庸愚,言論短拙,臺閣重任,初不近似,忽伏奉亞憲除旨,臣感恩怵義,雖不得不粗伸叨謝,而第臣私義,有不容聯參於合啓者,曾叨掌憲,以此引避,旣蒙恩諒,今臣處義,與前無異,請命遞斥臣職。答曰,依啓。
以大司諫金胤根,獻納權溭,正言李鳳純,掌令權周憲·成好謙,持平金基煥牌不進罷職傳旨,傳于朴宗吉曰,只推。
以右承旨李寅敎牌不進罷職傳旨,傳于朴容壽曰,只推。
以副校理林永洙·李㙽牌不進罷職傳旨,傳于安光直曰,只推。
吏曹口傳政事,以權馥爲洪州牧使。
安光直,以禮曹言啓曰,今十一月十三日孝成殿練祭時,大王大妃殿·王大妃殿哭臨易服儀註,直爲書入各殿之意,敢啓。傳曰,知道。
朴容壽,以備邊司言啓曰,本司有司堂上徐憙淳,兼帶摠管矣,職務相妨,摠管之任,今姑許遞,何如?傳曰,允。
義禁府照目粘連,鐵原前府使申從鎬,狼川前縣監洪龜燮等矣本府議啓內,申從鎬段,各面里之私貸未報,謂以本無是事是如是白遣,復戶軍保錢之推移於上納,田結加捧條之防給於戶斂,免稅錢之該色乾沒,旗幟價之新備用下,摠戎廳僧番錢之還納出尺,其所爲說,似或有據是白乎矣,道啓若是臚列,囚供難以參恕是白遣,補蔘錢及結錢,縱云以官用還報,而始旣貸用,官廳加下錢,縱云爲該吏移錄,而又致混入,揆以法意,難免重勘,以此照律爲白乎旀,洪龜燮·朱·張兩人之差任,藉曰,爲公費之補用,因鄕論而許施是如爲白乎乃,賣鄕有禁,襲謬亦罪是白遣,李振起·金才淳·吉永浩·韓致仲子之差任及孫姓人之把摠特差,朴尙浩之替弟捉囚,竝與科試事而一切發明,前後爰辭,不啻張皇,而旣有道査,則不可以囚供,有所容貰,以此照律爲白遣,謹依筵中下敎,竝施加倍之律罪,申從鎬段,以坐贓致罪律,杖一百徒三年定配,洪龜燮段,以官吏受財律,杖一百徒三年定配,本罪良中,竝加倍論,各杖一百收贖,告身盡行追奪,流二千里定配,竝只私罪,奉敎依允爲旀,竝只功減一等爲良如敎。又啓目,平安都事兪象煥原情云云。傳旨內辭緣,泛稱遲晩,所當請刑是白乎矣,曾經侍從勿爲請刑,載在大典通編,議處,何如?判付。啓,依允。又啓目,香室官員李鉉壽原情云云。傳旨內辭緣,泛稱遲晩,刑推得情,何如?判付。啓,除刑推議處爲良如敎。
上在昌德宮。停常參·經筵。
李寅敎啓曰,明日常參·經筵,取稟。傳曰,停。
朴宗吉啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
安光直啓曰,同副承旨金洛龍,今日不爲仕進,卽爲牌招,何如?傳曰,允。
又啓曰,假注書金英根,身病猝重,勢難察任,今姑改差,何如?傳曰,允。
金英根改差,代以金德喜爲假注書。
金德喜有頉,代以洪在龍爲假注書。
李寅敎啓曰,孝成殿練祭親祭祭文當爲製進,大提學申在植,待明朝牌招,使之製進,何如?傳曰,允。
大司諫金胤根啓曰,臣庸愚之質,風裁蔑稱,諫議之職,比儗不倫,而除旨洊降,召牌狎臨,愧雖切於匪分,感實深於不遺,冒沒出肅,少伸叨謝。第臣於合啓句語,有不可聯參者,矇不覺察,未卽引避,及夫諸族之以此陳暴,輒蒙恩諒,而臣之昏謬之失,無所容措。今何可以偶闕於前,重誤於後乎?慙騂之至,敢來自列,請命遞斥臣職。答曰,依啓。
朴宗吉啓曰,行大司憲宋冕載,掌令權周憲·成好謙,持平金基煥牌不進,持平柳養晦在外,執義未差,監察茶時之意,敢啓。傳曰,知道。
以司諫黃,獻納權溭,正言李鳳純,掌令權周憲·成好謙,持平金基煥牌不進罷職傳旨,傳于朴宗吉曰,只推。
以同副承旨金洛龍牌不進罷職傳旨,傳于李寅敎曰,只推。
兵曹口傳政事,副司果單金學性。
安光直,以吏曹言啓曰,新除授洪州牧使權馥戶奴呈狀內,矣上典素患貞疾,近益添苦,以今病勢,萬無自力赴任之望云,其身病旣如是沈重,則有難强令往赴,罷黜,何如?傳曰,允。
朴容壽,以兵曹言啓曰,來丙申年文武官重試,來丙申年三月二十七日設行事,自禮曹推擇啓下矣。武科則例有初試,故吉日,令日官朴周煥推擇,則來丙申年三月十二日爲吉云,以此日擧行,取人之數,當依法典,兩所取五十人,而在前因特敎,或有除初試之例,今番則何以爲之乎?敢稟。傳曰,除初試。
又以兵曹言啓曰,來丙申年重試對擧別試文武科初試,來丙申年二月二十九日設行事,自禮曹推擇啓下矣。在前武科初試取人之數,多寡不同,或取二百人,或取三四百人,今番則取幾人乎?敢稟。傳曰,取二百人。
義禁府啓目粘連,向前兪象煥,亦試題先播,已是察飭之甚疎,傔屬之招謗,又此操束之不嚴是白兺除良,書出四題,竝揭一時者,非但擧措之乖當,實係規例之擺壞,不可以無躬犯之跡,有所參恕,以此照律,何如?判付。啓,依允。又啓目粘連,向前李鉉壽,亦享儀莫非嚴重,祝文尤宜審愼,而今於書寫之際,有此脫落之字,極爲驚悚,合施重勘,謹稽臣府謄錄,則壬子十月宗廟望祭祝文,有不審之事,書寫忠義,至承令攸司嚴杖定配之命,今亦以嚴杖定配照律,何如?判付。啓,依允。
朴宗吉,以義禁府言啓曰,因本府議啓,時囚罪人李鉉壽嚴杖定配事,判付內依允事,命下矣。李鉉壽當嚴杖定配,而卽接其戶奴呈狀,則其上典母年七十一,無兄弟獨身,依法典許贖爲辭矣。取考法文,則大明律犯罪存留養親條云,父母老疾應侍,家無以次成丁者,若犯徒流,止杖一百,餘罪收贖,存留養親,大典通編推斷條云,杖一百以上決杖,告身盡行追奪,雜令條云,王府決杖,代以金贖云,李鉉壽杖一百及定配,依法典收贖,而告身盡行追奪,放送,何如?傳曰,允。
又以義禁府言啓曰,時囚罪人申從鎬·洪龜燮等,各杖一百,流二千里定配照律公事,判付內依允,竝功減一等事,命下矣。各功減一等,申從鎬杖一百收贖,告身盡行追奪,黃海道長淵縣新行驛徒三年定配,洪龜燮杖一百,告身盡行追奪,忠淸道黃磵縣新興驛徒三年定配,而以議啓內辭意,具罪目,依例發遣府羅將書吏,押送于各其配所,何如?傳曰,允。
知事金在昌疏曰,伏以此月奄屆,節享已過,伏惟聖心哀慕,益復如新,八域臣民,普切慟霣,仍伏念臣奉職無狀,自陷大戾,聖度寬容,薄施譴何?惶懍震剝,無地自措。科試日字之知委諸道,乃是有司應行之事也。此而不察,罪當何居?昏懵迷錯,致速廟譴,情踪恧蹙,愈往愈切。迺者特敍有命,還差享官,罰輕而罪負未贖,恩隆而悸恐轉深,飭敎之下,豈敢坐犯違傲,而臣之情悰,如右所陳,今若罔念自靖之義,乃敢晏然冒進,則非但去就之放倒乖舛,其爲無嚴,又孰甚焉?參倚前衡,承膺無路,玆敢猥陳自訟之章,仰瀆嚴廬之下。伏乞聖明,俯賜鑑燭,嚴勘臣慢命之罪,以昭法紀,以安私分,不勝幸甚,臣無任云云。答曰,省疏具悉。向來事,在卿可謂無妄也,何須更提?卽爲入來肅命。
上在昌德宮。停常參·經筵。
李寅敎啓曰,明日常參·經筵,取稟。傳曰,停。
朴宗吉啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
安光直啓曰,同副承旨金洛龍,今日不爲仕進,卽爲牌招,何如?傳曰,允。
又啓曰,假注書洪在龍,時無職名,令該曹依例付軍職,冠帶常仕,何如?傳曰,允。
又啓曰,假注書趙然昌,身病猝重,勢難察任,今姑改差,何如?傳曰,允。
趙然昌改差,代以曺錫雨爲假注書。
安光直啓曰,吏曹郞廳來言,臺諫有闕,政事,取稟。傳曰,前望單子入之。
臺諫前望單子入之,大司諫姜世綸,執義申溥落點。
朴宗吉啓曰,新除授大司諫姜世綸,執義申溥,一體牌招,何如?傳曰,允。
又啓曰,卽者吏曹郞廳來言,巨濟府使李東植,靑山縣監李龍在,兩司當爲署經,而諫院雖已署經,憲府則不備,不得署經云,除在外外,未肅拜人員,竝卽牌招,以爲署經之地,何如?傳曰,一司除署經。
又啓曰,行大司憲宋冕載,掌令權周憲·成好謙,持平金基煥牌不進,執義申溥,持平柳養晦在外,監察茶時之意,敢啓。傳曰,知道。
以司諫黃,獻納權溭,正言李鳳純,掌令權周憲·成好謙,持平金基煥牌不進罷職傳旨,傳于朴宗吉曰,只推。
以同副承旨金洛龍牌不進罷職傳旨,傳于朴容壽曰,只推。
朴容壽,以兵曹言啓曰,純宗大王尊爲世室,翼宗大王追崇,合二慶慶科庭試文武科,來丙申年二月二十五日設行事,自禮曹推擇啓下矣。武科則例有初試,故日字,令日官朴周煥推擇,則來丙申年二月初十日爲吉云,以此日擧行,而取人之數,規矩單子,旣有啓下者,以此擧行乎?敢稟。傳曰,依此爲之。
又以兵曹言啓曰,禁軍別將李鼎會,身病猝劇,無望供職,呈狀乞遞,實病旣如此,則有難强令察任,改差,何如?傳曰,允。
又以備邊司言啓曰,卽見忠淸監司金在三狀啓,則洪州牧使成道默,因首鄕推治之事,引嫌稱病,連投辭單,擅離官次,無難前進,體禮虧損,無復餘地,不得已罷黜爲辭矣。營邑之間,體統自別,因一細故,率爾徑行,其所處事,誠甚乖當,道啓請罷,固亦宜然,而本州以積弊劇邑,又當災歲,數朔之間,再經遞易,民邑受病,實屬可悶,而本倅罪犯,又無甚關於治績之臧否。此時徑遞,反或適中其規避之願,該牧使姑爲分揀仍任,而捧糴方張,不容暫曠,仍令卽速還官,毋敢更事逡巡之意,另加嚴飭,何如?傳曰,允。
義禁府照目粘連,平安都事兪象煥矣本府議啓內,試題先播,已是察飭之甚疎,傔屬招謗,又此操束之不嚴是白兺除良,書出四題,竝揭一時者,非但擧措之乖當,實係規例之擺壞,不可以無躬犯之跡,有所參恕,以此照律,罪杖一百收贖,告身盡行追奪,私罪,奉敎依允爲旀,功議各減一等爲良如敎。
敦寧都正閔英世疏曰,伏以臣伏奉除旨,以臣爲敦寧府都正者,臣不勝感惶,自鄕上來,章皇出肅,粗伸叨謝之忱,而第臣本無敦寧,揆以格例,自在應遞,玆敢略陳短章,仰瀆嚴廬。伏乞聖明,俯賜鑑諒,照例遞改,以存公格,以安私分焉,臣無任云云。省疏具悉。疏辭,下該曹稟處。
副校理李㙽疏曰,伏以臣與應敎臣趙秉憲,有四寸娚妹應避之嫌,臣所帶春秋兼銜,在下當遞。伏乞聖明,俯垂鑑諒,亟賜鐫改,以存公格焉,臣無任云云。省疏具悉。疏辭,下該曹稟處。
上在昌德宮。停常參·經筵。
朴容壽,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
李寅敎啓曰,明日經筵,取稟。傳曰,停。
朴宗吉啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
安光直啓曰,同副承旨金洛龍,今日不爲仕進,卽爲牌招,何如?傳曰,允。
傳于李寅敎曰,禮房承旨,馳詣宗廟,奉審摘奸以來。
曺錫雨有頉,代以朴齊璿爲假注書。
朴宗吉啓曰,行大司憲宋冕載,掌令權周憲·成好謙,持平金基煥牌不進,執義申溥,持平柳養晦在外,監察茶時之意,敢啓。傳曰,知道。
以司諫黃,獻納權溭,正言李鳳純,掌令權周憲·成好謙,持平金基煥牌不進罷職傳旨,傳于朴宗吉曰,只推。
以同副承旨金洛龍牌不進罷職傳旨,傳于張敎根曰,只推。
兵曹,以金魯甲爲禁軍別將。
李寅敎,以實錄廳摠裁官意啓曰,各房書役,今已告畢,郞廳尹興圭·李光載·金大根·洪祐喆·嚴錫履·李貞夏·黃浩民·權馦·朴長輿·鄭德和·金在田·徐元淳·金炳奎·金逸淵·沈宜升·金龍洛·權溭·李明迪·李繪九·李殷相·朴龍九·金錫淳,竝減下,李寅臯·徐戴淳·李公翼·宋應龍·趙秉憲·洪在喆·徐憲淳·金學性·鄭琦和·李㙽·朴齊憲·林永洙,纂修郞廳差下,使之察任,何如?傳曰,允。
朴容壽,以備邊司言啓曰,卽見咸鏡監司曺鳳振狀啓,則以爲,三水·甲山·長津等三邑,被災慘酷,經紀設賑,而穀物無他措手之路,就江界左寨屯穀折半限二千石,特許移轉,待明秋毋論錢穀,還爲備報,實合便宜,請令廟堂稟旨分付矣。荒年賑資之推移共濟於他道,自是應行之通例,該道遭歉之邑,地皆僻遠,道又絶險,實無從他移粟之方,而左寨屯穀,旣云稍裕,氷路運致,勢亦便易,道啓所陳,果爲合宜。況有庚寅已行之例,似無別般掣礙之端,依狀請限折米二千石,特許移轉之意,分付於兩道道臣,事係賙賑,不容虛徐,而冬序已深,措處尤急,待關到卽速擧行,毋或淹滯之意,竝爲措辭申飭,何如?傳曰,允。
又以備邊司言啓曰,關西後運襦衣二百二十領,紙衣一百領,照數稱量,木綿紙品,亦爲看審監封後,逢授於齎去禁軍處,沿路輸運及本道頒給等節,更爲各別關飭之意,敢啓。傳曰,知道。
吏曹啓目粘連,觀此敦寧府都正閔英世上疏,則以爲,臣本無敦寧,揆以格例,自在應遞。伏乞聖明,俯賜鑑諒,照例遞改,以存公格亦爲白有臥乎所,旣無敦寧,則揆以公格,不可仍置,敦寧府都正閔英世,依例改差,何如?判付。啓,依允。
吏曹啓目粘連啓下是白有亦,觀此弘文館副校理李㙽上疏,則以爲,臣與應敎趙秉憲,有四寸娚妹應避之嫌,臣所帶春秋兼銜,在下當遞。伏乞聖明,俯垂鑑諒,亟賜鐫改亦爲白有臥乎所,相避之法,在下當遞,李㙽所帶春秋館記注官之任,今姑減下,何如?判付。啓,依允。
大司成洪鍾遠疏曰,伏以臣釋褐,纔五六年耳。拔跡蔭路,廁名邇班,恩光遍身,涯量已足,而庸魯之才,無所短長,儜弱之性,不堪奔走,祗擬投閒養痾,抱愚守分,不敢爲榮塗進取之計,國子新命,忽下於千萬夢想之外,震恐慙駴,實莫省措躬之所也。竊惟我聖上,新服厥命,百度惟貞,礪世之具,亶在乎愼惜名器,杜絶僥冒,何遽以是命臣,而無少留難也。夫首善之地,化源所在,訓迪成就之責,大司成實主之,講說經典,考東京辟雍之制,品課藝業,倣唐室博士之職,坐據臯比,號稱師儒,必須揀一時之弘碩,爲多士之矜式。雖今才隨世降,遠不及祖宗盛際,而其選之重,固自如也。是豈人人而輕授?亦何嘗有如臣空疎而苟然濫竽者哉?臣本賦命畸釁,幼失嚴訓,依恃偏母,有慈無威,習荒嬉而安暴棄,經史之句讀未究,文詞之體裁無別,以至功令之末,亦無宿譽可稱。臣之自視,與人之所以視臣,不過是文質無當之儱侗一措大耳。揆分度能,百無一取,而踰濫旣多於擿埴,兢懼恒切於集木。今若貪戀寵祿,靦然冒據,負自知之明,犯不衷之戒,畢竟瘡疣百出,嗤點四至,其爲累聖簡而玷賢關,不獨身一己之私憂也。且臣經年奇疾,劇歇無常,平居調養,殆近嬰兒之加護,値時沍寒,如怯勍敵之猝遇,宛轉床席,惙無生意,似此實狀,同朝之所共知,而重之近日以來,情深隱訟,悸切反恧,際叨榮觀,懼在增災,徊徨怵惕,若添一病,縮伏數旬,無所因極,玆不得不冒昧呼籲於仁覆之下。伏乞聖慈,察臣言之非飾,念公器之必愼,亟命鐫改,以重官方,以安私分焉,臣無任云云。省疏具悉。爾其勿辭察職。
上在昌德宮。停常參·經筵。
藥房都提調朴宗薰,提調朴周壽,副提調李寅敎啓曰,伏未審日間,聖體若何?寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
李寅敎啓曰,明日經筵,取稟。傳曰,停。
朴宗吉啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
朴容壽啓曰,備邊司郞廳來言,今日賓廳日次,而領議政未差,左議政洪奭周有身病,右議政朴宗薰無時急稟定事,不得來會云矣,敢啓。傳曰,知道。
安光直啓曰,假注書朴齊璿,時無職名,令該曹依例付軍職,冠帶常仕,何如?傳曰,允。
朴宗吉啓曰,行大司憲宋冕載,掌令權周憲·成好謙,持平金基煥牌不進,執義申溥,持平柳養晦在外,監察茶時之意,敢啓。傳曰,知道。
以司諫黃,獻納權溭,正言李鳳純,掌令權周憲·成好謙,持平金基煥牌不進罷職傳旨,傳于朴宗吉曰,只推。
兵曹,以趙運永爲都監中軍。
乙未十一月初十日辰時,上御熙政堂。藥房入診入侍時,都提調朴宗薰,提調朴周壽,副提調李寅敎,記事官李源庚·申錫愚·鄭㝡朝,直閣李公翼以次進伏。醫官金時中·金殷相·南正吉以次進伏楹外訖。上曰,史官分左右。宗薰起伏奏曰,日月易得,練事只隔,伏想聖慕如新,益多靡逮,下情不勝憧憧矣。日寒甚劇,聖體若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。宗薰曰,此時如新之慟,益當如何?上曰,凜綴矣。王大妃殿氣候,何如?上曰,一樣矣。宗薰曰,諸節無損乎?上曰,幸無大損矣。宗薰曰,醫官待令,使之入診乎?上可之。時中等以次診候訖,退伏奏曰,脈候左右三部調均矣。宗薰曰,衣襨上寒氣透逼,無甚難耐者乎?上曰,不至難堪矣。大王大妃殿進御三錢重人蔘粟米飮,自今日一貼式煎入事。出榻敎王大妃殿進御三錢重人蔘粟米飮,自今日一貼式煎入事。出榻敎上曰,史官就座。仍命退,諸臣以次退出。
上在昌德宮。停常參·經筵。
李寅敎啓曰,明月孝成殿練祭齋戒,再明日永陵忌辰祭齋戒,三明日靖陵忌辰祭齋戒,十五日十六日永陵忌辰祭齋戒正日相値,視事頉稟之意,敢啓。傳曰,知道。
朴宗吉啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
傳于李寅敎曰,都承旨馳詣山陵奉審摘奸,仍詣長陵,一體奉審以來。
傳于李寅敎曰,明日朝夕上食晝茶禮,當自內親行矣,百官亦爲入參。
傳于李寅敎曰,練祭親行時出宮門路,以協陽門爲之。
傳于李寅敎曰,孝成殿望祭,以攝行磨鍊。
以司諫黃,獻納權溭,正言李鳳純牌不進罷職傳旨,傳于朴宗吉曰,只推。
朴容壽,以備邊司言啓曰,孝成殿練事在近,堂上堂下侍從罷散,竝敍用,令該曹口傳付軍職,以爲參班之地,何如?傳曰,允。
兵曹口傳政事,副護軍權馥·趙琮鎭·韓鎭㦿·金永默,副司果黃浩民,以上竝單付。
以慶尙道黃腸敬差官尹喜柱狀啓,黃廣尺數,不滿定式,惶恐待罪事,傳于李寅敎曰,勿待罪事,回諭。
上在昌德宮。停常參·經筵。
夜自一更,至四更月暈。
上詣孝成殿。入幕次後,內閣·政院·玉堂·藥房口傳問安。答曰,知道。
練主題主後,大殿·大王大妃殿·王大妃殿,內閣·政院·玉堂奉慰單子問安。答曰,罔極。藥房口傳問安。答曰,罔極。
大王大妃殿進御三錢重人蔘粟米飮一貼,將事後更爲煎入事。榻前下敎王大妃殿進御三錢重人蔘粟米飮一貼,將事後更爲煎入事。榻前下敎
傳于張敎根曰,永陵受香承旨,仍爲奉審摘奸,局內諸陵,一體奉審。
朴宗吉啓曰,行大司憲宋冕載,掌令權周憲·成好謙,持平金基煥呈辭,執義申溥,持平柳養晦在外,監察茶時之意,敢啓。傳曰,知道。
傳于張敎根曰,侍衛軍兵毛具,從便爲之。
傳于朴容壽曰,今夜弛禁。
兵曹口傳政事,副護軍金胤根·閔英世,副司果金學敏·李在嵩·李益文·韓錫祉·李仁承·尹永魯,以上竝單付。
朴容壽,以都摠府言啓曰,今日入直內三廳武兼禁軍及軍兵等,當爲中日習射技放,而孝成殿練祭齋戒相値,不得設行之意,敢啓。傳曰,知道。
乙未十一月十二日辰時,上詣孝成殿。朝上食親行入侍時,左承旨張敎根,左副承旨朴容壽,右副承旨朴宗吉,同副承旨金洛龍,記事官金應均,李源庚,記事官申錫愚·鄭㝡朝,提學趙寅永·徐有榘,檢校直提學徐憙淳,直提學朴永元,檢校直閣李景在,直閣李公翼,檢校待敎金學性,待敎金洙根以次侍立。時至,通禮跪啓請出次,上具衰服,出自齋殿,詣板位,通禮跪啓請俯伏哭,上俯伏哭,少頃止哭興,行四拜禮訖,通禮導上詣盥洗位,上盥洗訖,仍詣尊所。敎根酌酒,宗吉以盞受酒,上入詣香案前跪,敎根奉香,宗吉奉爐,上三上香,敎根執盞跪進,上執盞授宗吉,奠于神位前,連奠三盞訖,上降復位。通禮跪啓請俯伏哭,上俯伏哭,少頃止哭興,行四拜禮訖。通禮導上還齋殿,諸臣以次退出。
乙未十一月十二日午時,上詣孝成殿。晝茶禮親行入侍時,左承旨張敎根,左副承旨朴容壽,右副承旨朴宗吉,同副承旨金洛龍,記事官金應均·李源庚,記事官申錫愚·鄭最朝,提學趙寅永·徐有榘,檢校直提學徐憙淳,直提學朴永元,檢校直閣李景在,直閣李公翼,檢校待敎金學性,待敎金洙根以次侍立。時至,通禮跪啓請出次,上具衰服,出自齋殿,詣板位,通禮跪啓請俯伏哭,上俯伏哭,少頃止哭興,行四拜禮訖,通禮導上詣盥洗位,上盥洗訖,仍詣尊所,敎根酌酒,宗吉以盞受酒,通禮導上入詣香案前跪,敎根奉香,宗吉奉爐,上三上香訖,敎根執盞跪進,上執盞授宗吉,奠于神位前,連奠三盞訖,上降復位,通禮跪啓請俯伏哭,上俯伏哭,少頃止哭興,行四拜禮訖。通禮導上還齋殿,諸臣以次退出。
乙未十一月十二日申時,上詣孝成殿。夕上食親行入侍時,左承旨張敎根,左副承旨朴容壽,右副承旨朴宗吉,同副承旨金洛龍,記事官金應均·李源庚,記事官申錫愚·鄭最朝,提學趙寅永·徐有榘,檢校直提學徐憙淳,直提學朴永元,檢校直閣李景在,直閣李公翼,檢校待敎金學性,待敎金洙根以次侍立。時至,通禮跪啓請出次,上具衰服,出自齋殿,詣板位,通禮跪啓請俯伏哭,上俯伏哭,少頃止哭興,行四拜禮訖,通禮導上詣盥洗位,上盥洗訖,仍詣尊所。敎根酌酒,宗吉以盞受酒,通禮導上入詣香案前跪,敎根奉香,宗吉奉爐,上三上香訖,敎根執盞跪進,上執盞以授宗吉,奠于神位前,連奠三盞訖,上降復位,通禮跪啓請俯伏哭,上俯伏哭,少頃止哭興,行四拜禮訖。通禮導上還齋殿,諸臣以次退出。
上在昌德宮。停常參·經筵。
練祭後,大殿·大王大妃殿·王大妃殿,內閣·政院·玉堂單子問安。答曰,罔極。藥房口傳問安。答曰,罔極。朝廷二品以上·六曹堂上·兩司長官·奉朝賀·百官奉慰單子問安。答曰,罔極。還內後,內閣·政院·玉堂·藥房口傳問安。答曰,知道。
傳于金洛龍曰,晝茶禮,當自內親行矣,該房知悉。
傳于安光直曰,奉審承旨入侍。
傳于張敎根曰,練主都監堂郞以下,魂殿堂上參奉以下,山陵守侍陵官以下員役等書啓。
乙未十一月十三日子時,上詣孝成殿。練祭親行入侍時,左承旨張敎根,左副承旨朴容壽,右副承旨朴宗吉,同副承旨金洛龍,記事官金應均·李源庚,記事官申錫愚·鄭最朝,提學趙寅永·徐有榘,檢校直提學徐憙淳,直提學朴永元,檢校直閣李景在,直閣李公翼,檢校待敎金學性,待敎金洙根以次侍立。時至,通禮跪啓外辦,上具布裹翼善冠,布袍·乘輿出宣化門。藥房都提調朴宗薰,提調朴周壽進前奏曰,侵夜勞動,聖體若何?上曰,一樣矣。仍出協陽門,由延英門,至宣政門外降輿,入齋室,練主時至,上改具衰服杖出,贊禮禮曹判書金逌根,導上入就板位,逌根啓請俯伏哭,上俯伏哭,少頃啓請止哭,上止哭興,行四拜禮訖。逌根導上,陞自東階,詣卓前北向立,練主大祝趙秉憲,陞自東階,詣幄所,捧練主匱,入置于卓,開匱捧出練主,浴以香湯,拭以巾,臥置于卓,書寫官李志淵陞自東階,詣卓前西向立。使寫字官題曰,純宗淵德顯道景仁純禧文安武靖憲敬成孝大王,書訖,以光柒重摸之。秉憲捧虞主匱,移安於座後,捧練主納于匱,安於神位,逌根導上權就齋殿,尙衣院官員進練服,逌根進當齋殿前跪,啓請易服,上易服,宗親文武百官俱易服。丑前一刻,秉憲陞自東階,詣神位前,開匱捧出練主,設於座,覆以白紵巾,行禮時至,逌根導上入就板位,啓請俯伏哭,上俯伏哭。少頃啓請止哭,上止哭興,行四拜禮訖,逌根導上詣盥洗位,上盥洗訖。逌根導上陞自東階,詣尊所西向立,敎根酌鬱鬯,容壽以瓚受鬱鬯,逌根導上入詣神位前,北向跪,敎根捧盒,宗吉捧爐,上三上香,宗吉奠爐于案,敎根以瓚跪進,上執瓚灌地訖。以瓚授宗吉,使大祝置於尊所,敎根進幣,上執幣獻幣,以授容壽,奠于神位前。逌根導上降復位,行初獻禮,逌根導上陞自東階,詣尊所西向立,敎根酌醴齊,宗吉以爵受酒,逌根導上入詣神位前,北向跪,逌根進爵,上執爵獻爵,以爵授宗吉,奠于神位前,上少退跪,大祝李寅臯進神位右,東向跪讀祝文訖,逌根導上降復位。領府事李相璜行亞獻禮,判府事沈象奎行終獻禮訖。逌根啓請俯伏哭,上俯伏哭,少頃啓請止哭,上止哭興,行四拜禮訖。逌根導上詣望燎位,北向立,寅臯捧祝幣,燎於坎,逌根跪啓禮畢,導上還齋殿。少頃命入外辦,上改具布裹翼善冠·布袍,出宣政門乘輿,由延英門·協陽門還內,命出標信解嚴。諸臣以次退出。
乙未十一月十三日午時,上詣孝成殿。晝茶禮親行入侍時,左承旨張敎根,左副承旨朴容壽,右副承旨朴宗吉,同副承旨金洛龍,記事官金應均·李源庚,記事官申錫愚·鄭最朝,提學趙寅永·徐有榘,直提學朴永元,直閣李公翼,檢校待敎金學性,待敎金洙根以次侍立。時至,通禮跪啓請出次,上具衰服,出自齋殿,詣板位,通禮跪啓請俯伏哭,上俯伏哭,少頃啓請止哭,上止哭興,行四拜禮訖,通禮導上詣盥洗位,上盥洗訖,仍詣尊所。敎根酌酒,宗吉以盞受酒,通禮導上入詣香案前跪,敎根奉香,宗吉奉爐,上三上香訖。敎根以盞跪進,上執盞獻盞,授宗吉奠于神位前,連奠三盞訖,通禮導上降復位,通禮跪啓請俯伏哭,上俯伏哭,少頃啓請止哭,上止哭興,行四拜禮訖,通禮導上還齋殿。諸臣以次退出。
乙未十一月十三日未時,上御熙政堂。奉審承旨入侍時,行都承旨安光直,記事官李源庚·申錫愚·鄭最朝以次進伏訖。上曰,史官分左右。光直進前奏曰,臣承命馳詣山陵,陵上奉審則無頉,碑閣丁字閣奉審則無頉,祭物祭器祭井看審則淨潔,諸執事摘奸則無頉,仍詣長陵,陵上奉審則無頉,碑閣丁字閣,奉審則無頉,還詣山陵,仍留監祭,則享事安寧過行之意,敢此仰達矣。上曰,史官就座。仍命退,承史以次退出。
上在昌德宮。停常參·經筵。
大王大妃殿進御人蔘粟米飮,自明日停止事,榻前下敎。
王大妃殿進御人蔘粟米飮,自明日停止事,榻前下敎。
藥房都提調朴宗薰,提調朴周壽,左承旨張敎根啓曰,日月如流,練事奄過,伏惟孝思追慕攀號,益復罔極,伏未審達夜將事之餘,聖體若何?寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不勝區區憂慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
傳于朴宗吉曰,傳香承旨,馳詣宗廟·景慕宮,奉審摘奸以來。
安光直啓曰,時·原任大臣領敦寧,爲承候來待矣。傳曰,入侍,增修都監堂上,同爲入侍。
又啓曰,時·原任閣臣,爲承候來待矣。傳曰,入侍。
大王大妃殿傳于安光直曰,俄筵已詢諸大臣,而亦多已例,別試合設於慶科庭試事,分付該曹。
傳于金洛龍曰,今番賞典中,一人雖兼數事,毋得疊授。
傳于金洛龍曰,政官牌招開政,賞典下批。
金洛龍,以奎章閣言啓曰,明日卽奎章閣演慶堂望奉審日次,臣等進詣擧行之意,敢啓。傳曰,知道。
又以弘文館言啓曰,修撰尹興圭,增修都監都廳進,一員未差,副修撰李公翼內閣進,李明迪差祭,下番闕直,事甚未安。應敎趙秉憲,副應敎李寅臯,校理洪在喆,副校理林永洙·李㙽,竝卽牌招,以爲推移姑降入直之地,何如?傳曰,允。
又以吏曹言啓曰,今此綏吉園忌辰祭典祀官兼大祝,前佐郞丁載榮塡差,而時無職名,令該曹口傳付軍職,何如?傳曰,允。
兵曹口傳政事,副司果單丁載榮。
乙未十一月十四日辰時,上御熙政堂。大王大妃殿垂簾,藥房入診,時·原任大臣·領敦寧,時·原任閣臣承候,增修都監堂上同爲入侍時,都提調朴宗薰,提調朴周壽,左承旨張敎根,記事官金應均·申錫愚·鄭最朝,待敎金洙根,行都承旨安光直,記事官李源庚,奉朝賀南公轍,領府事李相璜,判府事沈象奎,左議政洪奭周,右議政朴宗薰,領敦寧趙萬永,提學趙寅永·徐有榘,原任提學鄭元容,原任直提學鄭基善,檢校直提學徐憙淳,直提學朴永元,原任直閣徐俊輔·李光文·李嘉愚·吳取善,直閣李公翼,原任待敎李憲瑋·金正喜,檢校待敎金學性,兼禮曹判書金逌根,行戶曹判書李止淵,工曹判書朴岐壽以次進伏。醫官金漢雋·趙宗翊·秦慶煥,進伏楹外訖。上曰,史官分左右。公轍曰,日月如流,孝成殿練事奄過,攀號之餘,聖慕冞新,禮制有限,冠裳倏變,伏惟孝思益復罔涯,臣等實不勝區區憂慮之至,連日將事,勞動旣多,朝候陰冷,聖體若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大王大妃殿曰,苟爲支延,忍見練事之奄過,痛冤罔極之情,實難堪抑矣。仍掩抑失聲,公轍曰,此時情事,安得不然,而第伏念上而宗社之重,聖躬之保護,下而億兆生民之命係焉,此非任情過哀之時也。伏望節哀順變,深自寬抑焉。相璜曰,此豈我慈聖殿下哀毁逾度之時乎?伏願抑情節哀,以副區區之望焉。宗薰曰,醫官待令矣,使之入診乎?上可之。漢雋等以次診候訖,退伏奏曰,脈候左右三部調均矣。象奎曰,今日承候,臣旣登筵,都監事,多有釐正擧行者,故敢此仰達矣。都監所用木石,已爲經紀磨鍊,而永寧殿則謹依英廟朝圖式,東西各二間,當爲增建,而太廟則乙巳年,因下敎東邊四間增建矣。今亦依此擧行,實爲遵舊之道,故敢此仰達矣。大王大妃殿答曰,依爲之。出擧條象奎曰,太廟東邊四間,旣增建,則南神門·東神門·御齋室·功臣閣·守僕房,典祀廳,皆當隨地形移設矣。七祀所奉之處,依乙巳例仍留,功臣位牌,姑爲移奉於香大廳,恐合便宜,故敢此仰達矣。大王大妃殿答曰,依爲之。出擧條象奎曰,謹稽乙巳謄錄,移安時因下敎,奉安於移安機,故神龕及冊寶扇蓋,不爲移設,而冊寶則權安於正殿矣。今亦依此擧行乎?大王大妃殿答曰,依爲之。出擧條象奎曰,永寧殿神榻,依乙巳例當爲移設,而資政殿四座排設,比昔難便,太廟神榻,則光明·長樂二殿間架,亦不無狹窄難容之慮,自都監,竝量其長廣,別爲造成入用似好,而不敢擅便,敢此仰達矣。大王大妃殿答曰,別造入用,可也。出擧條象奎曰,移安機本有幕帳,神榻上又設網巾帳,故乙巳年筵奏定奪,面簾及左右隔簾,竝不移設,外朱簾亦不移設,而只以面帳,遮障於門內矣。今亦依此擧行乎?大王大妃殿答曰,依爲之。出擧條象奎曰,移安時,依乙巳下敎,一室同奉於一輦,以神輦八座分二次陪奉之意,向筵已爲仰奏,而宗廟先奉八室,再奉七室,永寧殿先奉八室,再奉四室矣。侍衛陪從及儀仗擔陪等節依乙巳已例磨鍊擧行事,分付該曹,何如?大王大妃殿答曰,依爲之。出擧條象奎曰,移安處所,依乙巳已例,以西爲上,宗廟各室,以光明·長樂二殿爲序,永寧殿各室,以爲善·泰寧·資政三殿爲序,而祭享時獻官,亦依已例各爲差出之意,分付該曹,神門香門,亦依已例通用,何如?大王大妃殿答曰,依爲之。出擧條象奎曰,丁未年永寧殿修改時,調發諸道僧軍,乙巳年宗廟修改時,又使五部坊民赴役矣。列聖朝軫念民弊,靡不用極,而以其事體至爲重大,不得已許用衆力,今番役事,比丁未乙巳,其浩大不啻倍蓰,而在都民,卽是應赴之役,則不但有已行之例,亦豈無子來之情乎?今亦依已例,除應頉外,使之赴役,實爲使民以時之義,以此分付漢城府,何如?大王大妃殿答曰,事體道理雖當然,而近年連歉之餘,都下民情甚悶然,今番則姑爲安徐,可也。出擧條象奎曰,謹稽乙巳謄錄,則宗廟各室移奉時,自上行禮之節,因禮曹草記,有問議大臣之命,而以諸議之參差,竟因特敎,先謁於廟殿,仍爲祗迎,而隨駕至慶德宮,奉安後亦爲展謁矣。今番儀節,固當仰遵此禮,而非但展謁之有拘於禮制,雖祗迎節次,該曹亦不敢自下循例磨鍊,故敢此仰達矣。大王大妃殿答曰,更待下敎爲之,可也。出擧條大王大妃殿曰,明春庭試及別試,皆値春窮之時,遠方多士,屢次來往,想多難便,都下事勢,亦難接濟,慶科與別試,若有合行之例,則今番亦爲合設似好,果有前例否?奭周曰,臣未及廣考已例,而以近規言之,丙子年亦似有合設之擧矣。宗薰曰,禮判旣已登筵,下詢,似好矣。逌根曰,肅廟十二年丙寅,明聖王后祔太廟慶科庭試,合於別試,二十三年上候平復,中宮殿廟謁,王世子嘉禮慶科庭試,合於別試,英廟三十三年王世子痘候平復慶科,合於別試,丙申十一慶慶科增廣,改以庭試,合於別試,與丙子年例而合爲五次矣。大王大妃殿曰,旣有屢次前例,今番亦爲合設也。奭周曰,已例旣若是班班,謹當待成命,以合設擧行,而臣於科事,有區區愚見,擬待日後登對仰奏矣。今承慈敎,何敢不一陳乎?今年秋事,雖非大歉,而八路農形,無一全登,秋冬之間,遠近儒武,咸來赴試,糜費勞擾,不言可想。窮春民情,比今冬亦必一倍艱棘,而又使之裹糧遠赴,齊聚都下,則必不免有主客俱困之慮,慶科事體,至爲重大,屢次退期,誠甚悚悶,而民情所係,有不可不念。若待秋成之後,則民力旣可少紓,而慶科之逾年,則春與秋,似無甚相遠,以臣所見,庭試與別試,退行合設於來秋,恐爲便好,故敢此仰達矣。大王大妃殿曰,慶科之屢次退期,事涉如何,諸大臣之意,何如?公轍曰,臣於近日,久未登對於筵上簾前,又當此時,隨諸大臣後,爲承候入來,而朝廷末議之與聞,越俎有嫌,不敢質對,惟望博採於應詢諸臣以處之,而窮春京外之事勢,則果不無主客俱困之慮矣。相璜曰,明春都下及外道事情,誠如左相所奏,而慶科之一退,雖緣事勢,科名有所重,臣意則以遷延更退爲難矣。象奎曰,庭試之退行於明年,雖不得已而然,而揆以慶不踰年之義,已爲未安。八方赴擧者,皆於今冬,不免旋來旋往,旣多資費,又今年形,幾乎通歉,則窮春咸聚,果不無主客俱困之歎,而第慶科之旣退又退,事體實屬可悶,臣不敢質言其當退矣。宗薰曰,各道年事,旣多不均,開歲春窮,必甚於今,且都下事情,誠有主客俱困之慮,左相所奏,臣亦非曰,不然,而儒武應擧者,每不至坐停,且在前似此之歲,亦多設科之時矣。慶科初旣退定,又將合設,今若又復遲退,則雖皆出於不獲已,朝廷政令之屢度銷刻,實屬重難,且未知十餘朔後事勢牽掣之更當如何。臣意則勿退恐合事體,而亦不敢質言,更爲商確處之,似好矣。大王大妃殿曰,禮堂之意,何如?逌根曰,臣則別無他見,而右相所奏甚好矣。大王大妃殿曰,更退明秋則秋事亦未可知,以元定日設行也。奭周曰,諸大臣所奏,實爲的論而明秋年事,雖未可預料,秋成後則似勝於春窮時,且今秋冬之間,八路儒武皆動而力已竭矣。未數月而又動,則必多難堪之狀矣。大王大妃殿曰,左相之言亦是矣。逌根曰,有指一下敎,然後謹當知委八方矣。大王大妃殿曰,初次退定,事勢不得不然,而明秋事未可知,且屢退爲難,以元定日設行,可也。寅永曰,先朝御製便房奉安本編次時,宙合樓奉安本,未及合編繕寫,謹依辛酉正宗御製繼書之例,經稟後當擇日始役,而翼宗御製中,亦有代理綸綍之未及編次者,一體擧行似好,故敢此仰達矣。大王大王妃殿答曰,依爲之。出擧條大王大妃殿命大臣以下先退,又命史官就座。仍命退,承史以次退出。
上在昌德宮。停常參·經筵。
藥房都提調朴宗薰,提調朴周壽,同副承旨金洛龍啓曰,伏未審夜間,聖體若何?寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
安光直啓曰,左承旨張敎根,左副承旨朴容壽,今日不爲仕進,竝卽牌招,何如?傳曰,允。
朴容壽啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
傳于安光直曰,永陵受香承旨,仍爲奉審摘奸,仍詣綏吉園,奉審摘奸,昭寧園一體奉審以來。
傳于安光直曰,晝茶禮,當自內親行矣,該房知悉。
注書李源庚病,代以趙道淳爲假注書。
趙道淳在外,代以金基纘爲假注書。
以練主都監堂郞以下別單,傳于金洛龍曰,練主書寫官行護軍李志淵,練主出納及浴主大祝應敎趙秉憲,竝加資,監造官奉常正魚在濂陞敍,別工作假監役宋來熙六品遷轉,各差備官各加一資,資窮者代加,左通禮鄭顯璞,右通禮丁庠敎,各兒馬一匹賜給,贊儀金履豐相當職承傳,東西唱假引儀元絳·李完在,司謁白鳳爀,各上弦弓一張賜給,光柒寫字官趙命錫,邊將除授,小木匠李民行帖加,計士·部將·奏時官·忠贊衛·員役·工匠等,竝依辛酉年例施賞。
以魂殿堂上參奉以下別單,傳于金洛龍曰,享官永明尉洪顯周,東寧尉金賢根,昌寧尉金炳疇,判敦寧金逌根,知事金在昌,興完君是應,右參贊朴周壽,工曹判書朴岐壽,同知金基常,各熟馬一匹賜給,參奉洪羲人·洪秉大,各半熟馬一匹賜給,忠義李允榮·尹榮翼·朴基喆·李濟商,各兒馬一匹賜給,奏時官·守僕·別監·奠吏·飯監·員役等,竝依辛酉年例施賞。
以山陵守侍陵官以下別單,傳于金洛龍曰,守陵官興寅君最應,侍陵官金允光,竝加資,參奉魚命書,趙鎭常,忠義權用正,前參奉申檍,前忠義權用石,各加一資,資窮者代加,奠禮·飯監·守僕·員役等,竝依辛酉年例施賞。
傳于金洛龍曰,練主奉安時神輦侍衛金承業,結裹差備李允吉,虞主侍衛池有長,結裹差備李允吉,各半熟馬一匹賜給,箱差備鄭弘奎,帕差備李春鳳,几差備李喜平,臺差備金生麗,卓差備林鶴說·朴祥熙·申應秀,各兒馬一匹賜給,魂殿都薜里金承業·李允吉·宋寅英,各熟馬一匹賜給,進止長番池有長·崔健常·曺喜寬·石興說·柳賁然·宋喜哲,各半熟馬一匹賜給,薜里鄭萬豐·李得世,酒房吳錫昌·沈相鶴,進止差備文貫道·車五書·李義文·柳澤祚,各兒馬一匹賜給,山陵進止長番李承煥,半熟馬一匹賜給,進止差備朴宗赫,兒馬一匹賜給。
金洛龍啓曰,吏曹判書金箕殷,參判朴齊聞,參議沈宜臣牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體更爲牌招。
金洛龍,以吏曹言啓曰,練主出納及浴主大祝弘文館應敎趙秉憲,加資事,命下矣。雖已資窮,未經準職,何以爲之?敢稟。傳曰,勿拘。
又以實錄廳摠裁官意啓曰,本廳郞廳趙秉憲陞資,其代副司果趙在慶差下,仍令該曹口傳啓下,使之察任,何如?傳曰,允。
又以吏曹言啓曰,練主監造官奉常寺正魚在濂,陞敍事,命下矣。已經準職,何以爲之?敢稟。傳曰,加資。
又以吏批言啓曰,侍從臣父年七十人,每於歲首,抄啓加資,而新有應推恩人,雖非歲首,亦爲抄啓加資事,載在法典矣。侍從臣父年七十以上人,別單書入之意,敢啓。傳曰,知道。
有政。吏批,判書金箕殷進,參判朴齊聞,參議沈宜臣牌不進,同副承旨金洛龍進。以尹興圭爲應敎,鄭德和爲修撰,趙秉憲爲敦寧都正,李志淵爲知經筵,趙寅永爲知春秋,朴起壕爲戶曹正郞,李憲在爲刑曹正郞,金圭瑞爲吏曹佐郞,宋來熙爲瓦署別提,徐有棐爲假監役,李宗心爲黃海都事,行護軍李志淵嘉義今加資憲,奉常正魚在濂,應敎趙秉憲今加通政,興寅君最應崇憲今加嘉德,前郡守韓啓轍今加通政加資事承傳,知義禁單李志淵,洪州牧使成道默仍任事承傳,故令李敬簡贈吏參例兼,故牧使李宗德贈吏議,以上全羅兵使李寬奎兩代。
兵批,判書徐有榘,參判申緯病,參議申在獻入直進,參知李竣祜病,左副承旨朴容壽進,大護軍李志淵,副護軍趙秉憲·魚在濂·李元學·李勉學·李晩學·韓啓轍·金初燮,以上竝單付。
吏批,再政。以李家淳爲修撰,金學性爲掌樂正,金基周爲奉常正,鄭始容爲刑曹佐郞,前掌令金初燮年七十三今超通政,侍從臣持平金基煥父加資事承傳,兼春秋單朴起壕。
以吏曹參議沈宜臣牌不進罷職傳旨,傳于金洛龍曰,只推。
以應敎趙秉憲,副應敎李寅臯,校理洪在喆,副校理林永洙·李㙽牌不進罷職傳旨,傳于金洛龍曰,只推。
金洛龍,以奎章閣言啓曰,先朝御製,翼宗大王御製繕寫吉日,令日官李秉洪推擇,則來丙申年正月二十四日辰時,二月十二日卯時俱吉云,以何日時擧行乎?敢稟。傳曰,正月二十四日爲之。
又以奎章閣言啓曰,景慕宮望廟樓,今望奉審無頉之意,敢啓。傳曰,知道。
又以吏曹言啓曰,贈諡忠翼公崔瀁延諡,定行於今月二十五日全州鄕家云矣,敢啓。傳曰,知道。
又以弘文館言啓曰,下番闕直,事甚未安。副應敎李寅臯,校理洪在喆,副校理林永洙·李㙽,旣有只推之命,與副修撰李明迪,新除授應敎尹興圭,修撰鄭德和,一體牌招,以爲推移入直之地,何如?傳曰,允。
又以禮曹言啓曰,大王大妃殿傳曰,俄筵已詢諸大臣,而亦多已例,別試合設於慶科庭試事,分付該曹事,命下矣。來丙申年文武官重試對擧別試,合設於二月二十五日合二慶慶科庭試,而文武官重試,進定於同月二十九日,重試放榜,依前例兼行於三月初七日辰時,對擧庭試放榜,原粘目中改付標以入之意,敢啓。傳曰,知道。
朴容壽,以都摠府言啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
又以兵曹言啓曰,來丙申年正月初十日宗廟移奉時,十三日永寧殿移奉時,神輦侍衛軍兵,當爲磨鍊,而謹考謄錄,則丙午年宗廟移奉時,挾神輦軍二百名,前後射隊四百名,訓局軍磨鍊矣。今亦依此擧行,何如?傳曰,允。
又以兵曹言啓曰,別試合設於慶科庭試事,旣承慈敎矣。庭試武科初試日字,前已啓下,而別試旣已合設於庭試,則規矩及取人之數,不可不更爲稟定,何以爲之乎?敢稟。傳曰,規矩依前爲之,額數取五百人。
乙未十一月十五日午時,上詣孝成殿。晝茶禮親行入侍時,行都承旨安光直,左承旨張敎根,左副承旨朴容壽,右副承旨朴宗吉,同副承旨金洛龍,記事官金應均·李源庚,記事官申錫愚·鄭㝡朝,提學趙寅永·徐有榘,檢校直提學徐憙淳,直提學朴永元,直閣李公翼,待敎金洙根以次侍立。時至,通禮跪啓請出次,上具衰服,出自齋殿,詣板位,通禮跪啓請俯伏哭,上俯伏哭,少頃止哭興,行四拜禮訖,仍詣香案前跪,光直奉香,宗吉奉爐,上三上香訖。光直執盞跪進,上執盞授宗吉,奠于神位前,連奠三盞訖,上降復位,通禮跪啓請俯伏哭,上俯伏哭,少頃止哭興,行四拜禮訖。通禮導上還齋殿,諸臣以次退出。
上在昌德宮。停常參·經筵。
朴宗吉啓曰,行大司憲宋冕載,掌令權周憲·成好謙,持平金基煥呈辭,執義申溥,持平柳養晦在外,監察茶時之意,敢啓。傳曰,知道。
李寅敎啓曰,假注書金基纘,時無職名,令該曹依例付軍職,冠帶常仕,何如?傳曰,允。
注書金應均病,代以宋柱獻爲假注書。
金洛龍啓曰,卽者檢閱申錫愚,以其親病,陳疏徑出。原疏以國忌正日,纔已退却矣。所當直捧禁推傳旨,而此與無端徑出有異,推考警責,何如?傳曰,允。
又啓曰,卽者檢閱徐耆淳,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
又啓曰,卽者校理金逸淵,以其親病,陳疏徑出,原疏以國忌正日,纔已退却矣。所當直捧禁推傳旨,而此與無端徑出有異,推考警責,何如?傳曰,允。
李寅敎啓曰,玉堂備員間,視事頉稟之意,敢啓。傳曰,知道。
又啓曰,校理金逸淵陳疏徑出,修撰李家淳在外,副修撰李公翼內閣進,玉堂上下番俱空,事甚未安。應敎尹興圭,副應敎李寅臯,校理洪在喆,副校理林永洙·李㙽,修撰鄭德和,副修撰李明迪,竝卽牌招,推移入直,何如?傳曰,允。
以應敎尹興圭,副應敎李寅臯,校理洪在喆,副校理林永洙·李㙽,修撰鄭德和,副修撰李明迪牌不進罷職傳旨,傳于李寅敎曰,只推。
吏曹口傳政事,兼實錄編修官單趙在慶。
兵曹,來二月二十九日丙申重試武科殿試規矩,鐵箭三矢一百二十步,二矢貫革,五矢一百三十步,一巡三中四分,柳葉箭五矢一百二十步,一巡三中,鳥銃三柄一巡三中,講書粗以上,五技取三技落點。
金洛龍,以戶曹言啓曰,魂殿守僕·別監·奠吏·飯監·員役等,山陵奠禮·飯監·守僕·員役等,竝依辛酉年例施賞事,別單判下矣。取考辛酉謄錄,則本曹無賞格磨鍊之例,不得擧行之意,敢啓。傳曰,知道。
朴容壽,以都摠府言啓曰,副摠管李存敬,以禁衛中軍,本營諸將官射會監試事,南別營晝仕出去之意,敢啓。傳曰,知道。
又以禁衛營言啓曰,本營哨官金秀淵,身爲兼參軍,不勤巡山,爲先汰去之意,敢啓。傳曰,知道。
上在昌德宮。停常參·經筵。
朴宗吉啓曰,來二十一日朝參日次矣。敢稟。傳曰,停。
張敎根啓曰,明日乃是小寒,自明日,日暖間,視事頉稟之意,敢啓。傳曰,知道。
金洛龍啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
張敎根啓曰,左副承旨朴容壽,今日不爲仕進,卽爲牌招,何如?傳曰,許遞,前望單子入之。
承旨前望單子入之,申冕周落點。
又啓曰,新除授同副承旨申冕周,卽爲牌招,何如?傳曰,允。
金洛龍啓曰,三品官之無得過三日循例請牌,曾有定式矣。敦寧都正趙秉憲,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
張敎根啓曰,假注書宋柱獻,時無職名,令該曹依例,付軍職,冠帶常仕,何如?傳曰,允。
以應敎尹興圭,副應敎李寅皐,校理洪在喆,副校理林永洙·李㙽,修撰鄭德和,副修撰李明迪牌不進罷職傳旨,傳于張敎根曰,只推。
張敎根啓曰,玉堂上下番俱空,事甚未安。應敎尹興圭,副應敎李寅皐,校理洪在喆,副校理林永洙·李㙽,修撰鄭德和,副修撰李明迪,旣有只推之命,竝卽牌招,推移入直,何如?傳曰,允。
以檢閱徐耆淳牌不進罷職傳旨,傳于張敎根曰,只推。
張敎根啓曰,左右史不可不備,檢閱徐耆淳,旣有只推之命,卽爲牌招入直,何如?傳曰,允。
朴宗吉啓曰,行大司憲宋冕載,掌令權周憲,成好謙,持平金基煥牌不進,執義申溥,持平柳養晦在外,監察茶時之意,敢啓。傳曰,知道。
以司諫黃,獻納權溭,正言李鳳純,掌令權周憲·成好謙,持平金基煥牌不進罷職傳旨,傳于金洛龍曰,只推。
以應敎尹興圭,副應敎李寅皐,校理洪在喆,副校理林永洙·李㙽,修撰鄭德和,副修撰李明迪牌不進罷職傳旨,傳于張敎根曰,只推。
以檢閱徐耆淳牌不進罷職傳旨,傳于張敎根曰,只推。
張敎根,以宗廟·永寧殿增修都監都提調意啓曰,本都監郞廳鄭始容,昨日政移拜刑曹佐郞矣。詞訟劇地,職務相妨,令該曹口傳,閑司相換,何如?傳曰,允。
吏曹口傳政事,刑曹佐郞鄭始容,敦寧主簿趙雲近相換。
朴宗吉,以備邊司言啓曰,頃因北道道臣狀請,江界左寨屯穀折米二千石,許令移轉之意,草記行會矣。卽見平安監司李紀淵狀啓,則以爲,左寨歲入穀數,不過三千餘石,而該寨距邑絶遠,難於輸納,每以詳定價,收來支繼,故今秋亦依例執錢,則移轉一款,便屬烏有,且本道邊峽,俱未登熟,方究周急之策,難議移粟之政,卽令還寢事,請令廟堂稟處矣。左寨屯穀之許其移轉,蓋爲其蓄儲之稍裕,而今見道啓所陳,則近年屯稅,皆以代錢收捧,移粟一款,便是皮不存之毛。北路事勢,雖甚可悶,西關年形,又未免歉,則他倉會付之推移,亦非可論,依狀請特許還寢,三·甲等邑補賑之資,從他拮据,俾無狼狽之意,卽爲知委于北道道臣,何如?傳曰,允。
吏曹參判朴齊聞疏曰,伏以,日月流邁,孝成殿練事,奄過,伏惟我殿下聖慕皇皇,靡所逮及,慈聖殿下痛疚之懷,益復如新,臣民慟廓,普切若喪之初。仍念臣猥以無所肖之姿,冒叨不堪當之任,居然爲半年之久矣。始因事會,未敢求去,亦或代斲,醜拙畢露,辭解一念,食息靡懈。且臣素抱貞痼之疾,卽是通朝之所共知者,每値寒節,如期闖發,屢月棲屑,調治齟齬。近又觸冒風冷,諸症一倍添劇,束帶供劇,非但實無其望,及今不治,恐有難醫之慮。玆敢不避煩猥,仰干崇聽。伏乞聖慈,俯垂諒察,特遞臣吏曹參判之職,得以還歸鄕廬,專意療病,仍治臣此時瀆擾之罪,以肅朝綱,公私不勝幸甚。臣無任云云。答曰,省疏具悉。所請依施。
上在昌德宮。停常參·經筵。
朴宗吉,以都摠府言啓曰,今日入直內三廳·武兼·禁軍及軍兵等,中日習射技放,請出標信。傳曰,知道。
朴宗吉啓曰,合辭計久闕啓,事甚未安。除在外外,呈告人員,竝卽牌招,何如?傳曰,允。
安光直啓曰,右副承旨金洛龍,今日不爲仕進,卽爲牌招,何如?傳曰,允。
又啓曰,玉堂上下番俱空,事甚未安。應敎尹興圭,副應敎李寅皐,校理洪在喆,副校理林永洙·李㙽,修撰鄭德和,副修撰李明迪,旣有只推之命,竝卽牌招,推移入直,何如?傳曰,允。
又啓曰,左右史不可不備,檢閱徐耆淳,旣有只推之命,卽爲牌招入直,何如?傳曰,允。
傳于朴宗吉曰,日寒如此,輕囚放釋。
傳于朴宗吉曰,日寒如此,內外各營入直軍兵及各門守門軍,薄衣與流丐,摘奸以來。
朴宗吉啓曰,臣宗吉敬奉聖敎,馳往義禁府,取見囚徒案,則罪人嚴錫明·洪㙉,係是輕囚,故謹依傳敎放送。仍往典獄署,取見囚徒案,則結案罪人三名,殺獄罪人十九名,私鑄錢罪人一名,邪學罪人二名,獄事干犯罪人一名,干連罪人一名,係是重囚,故仍爲還囚。其餘雜犯罪人金聖運·李完福·梁宗業·吳得伊·洪五福·金者斤孫·朴三金·李貴哲·崔漢成·金盛得·金昌淵·韓甲哲·李元植·趙聖俊·崔永煥·金喜吉等十六名,係是輕囚,故謹依傳敎,仍爲放送之意,敢啓。傳曰,知道。
又啓曰,行大司憲宋冕載,掌令權周憲·成好謙,持平金基煥牌不進,執義申溥,持平柳養晦在外,監察茶時之意,敢啓。傳曰,知道。
以司諫黃,獻納權溭,正言李鳳純,掌令權周憲·成好謙,持平金基煥牌不進罷職傳旨,傳于朴宗吉曰,只推。
以右副承旨金洛龍牌不進罷職傳旨,傳于申冕周曰,只推。
以應敎尹興圭,副應敎李寅皐,校理洪在喆,副校理林永洙·李㙽,修撰鄭德和,副修撰李明迪牌不進罷職傳旨,傳于申冕周曰,只推。
以檢閱徐耆淳牌不進罷職傳旨,傳于申冕周曰,只推。
朴宗吉,以都摠府言啓曰,副摠管李源祖,以御營中軍,本營諸將官射會監試事,禁衛營新營,晝仕出去之意,敢啓。傳曰,知道。
刑曹啓目,粘連林川奴大先獄事,刺痕如彼狼藉,兇身雖無影形,臨絶三呼,明指大先之身,立證四人,皆聽大先之名,正犯所歸,斷案無疑。別人未斯得之前,原恕有難遽議,依前訊推,何如?判付。啓,依允。又啓目,粘連禮山徐元有獄事,死旣在於辜限著式之外,則情無怪於獄囚稱冤之端,似此然疑之案,合施惟輕之典,施以次律,何如?判付。啓,依允。又啓目,粘連洪州金永雲獄事,以若傷重之痕損,咸聚必死之處,而能支過於辜限後六日,有不合於法文中一端,似此加限之獄,稟旨收議,曾有受敎,下詢大臣處之,何如?判付。啓,依允。又啓目,粘連開城申用福獄事,行兇斂跡,在於深夜,臨死指斥,出於衆會,其必有明知而的見,豈可謂垂死之亂言?蔽一言曰,死者生前之言,實爲此獄之斷案,連加嚴訊,期於得情,何如?判付。啓,依允。又啓目,粘連開城金允成獄事,無病之其母,致死於非命,究厥所由,自有其讎,爲其子者,痛冤之極,奚暇念及?法意之所在,慘毒之擧,只出情急於讎冤之必復,其在勵俗,恐非失刑,施以次律,何如?判付。啓,依允。
上在昌德宮。停常參·經筵。
金洛龍啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
李寅敎啓曰,玉堂上下番俱空,事甚未安。應敎尹興圭副應敎李寅皐,校理洪在喆,副校理林永洙·李㙽,修撰鄭德和,副修撰李明迪,旣有只推之命,校理金逸淵,由限已過,竝卽牌招,推移入直,何如?傳曰,允。
金洛龍啓曰,行大司憲宋冕載,掌令權周憲·成好謙,持平金基煥牌不進,執義申溥,持平柳養晦在外,監察茶時之意,敢啓。傳曰,知道。
以司諫黃,獻納權溭,正言李鳳純,掌令權周憲·成好謙,持平金基煥牌不進罷職傳旨,傳于金洛龍曰,只推。
以副應敎李寅皐,校理洪在喆·金逸淵,副校理林永洙·李㙽,修撰鄭德和,副修撰李明迪牌不進罷職傳旨,傳于李寅敎曰,只推。
金洛龍啓曰,明日次對,兩司當爲進參,除在外外,呈告人員,竝待開門牌招,何如?傳曰,允。
又以宗廟·永寧殿增修都監,以都提調意啓曰,宗廟·永寧殿移安吉日,旣已推擇,啓下矣。習儀吉日,預爲推擇,儀註亦爲磨鍊之意,竝爲分付該曹,何如?傳曰,允。
又以宗廟·永寧殿增修都監,以都提調意啓曰,本都監一所,初設於慶熙宮修理所矣。正殿修理,今已畢役,明日爲始,郞廳監造官,除省記罷出,而間間修補處,係是殿外之役,使之往來看檢,何如?傳曰,允。
朴宗吉,以兵曹言啓曰,內禁衛將吳致勛,兼司僕將李用弼,五衛將李昌五,俱以病難供職,呈狀乞遞,竝改差,何如?傳曰,允。
宣傳官李鍾岳書啓,臣於本月十八日酉時量,以衣薄摘奸事,敬奉承政院所下聖敎,闕內各處入直軍兵等衣袴厚薄,詳細摘奸是白乎則,弘化門把門騎兵靑山曺小老味·金福伊,鎭川高龍岳,通化門把門騎兵漣川李快三·金化金仲玄,豐川鄭啓文·金大老味,公州徐成吉,宣仁門把門騎兵延安宋卒作,漣川韓春興,豐川宋三老味,竹山高東植,原州金昌福,丹鳳門把門騎兵旌善申元大,竹山尹化尙,平昌金從云,橫城金命福,陽智方萬大,臨陂金萬石,淸州河八福,敦化門把門騎兵驪州李者斤得·李甘龍,公州金汗玉,竹山徐京大·林秀哲·尹萬石,晉州李百甲,平海朴奉伊,金虎門把門騎兵竹山金墨古里,龍潭崔達孝,連山金日福,景秋門把門騎兵靑山李萬孫·金元興,曜金門把門騎兵漣川南中軍·朴德金,驪州李丁孫,長水蘇永春·任實金大老味,龍潭曺大孫,東所騎兵延安李尙律·李靑五金,忠州金春成,竹山陰巴大,西所騎兵朔寧方元伊·池岳只,南所騎兵江陵南快得·李俊伊,杆城金仁孫,北所騎兵利川金成鎭,內三廳騎兵仁同千金東等,上下衣袴,俱是薄着是白遣,此外別無薄着呼寒之弊是白齊。傳曰,薄衣軍衣資,令兵曹題給事,分付。
宣傳官趙羲麟書啓,臣於本月十八日酉時量,齎奉標信,馳往南營·御營廳·新營·東別營,集春營·廣智營·南小營·南倉火藥庫·南別營火藥庫·南倉下都監及興仁之門·惠化門·光熙門·集春門等處,入直軍兵守門軍所着衣服,一一看審是白乎則,俱無薄着,能免呼寒是白遣,惠化門卜直金尙祿·金完興,興仁之門卜直朴順男·金才得,光熙門卜直崔福伊·朴再石等六名所着衣袴,俱是無綿破衣,未免呼寒是白遣,流丐摘奸次,仍詣東·南部是白乎則,南部段,元無流丐結幕處是白遣,東部段,結幕只有一處,而流丐數,爲六十七名是白如乎,其呼寒之狀,甚爲矜惻。故領首乞人處,勿爲逐出之意,着實分付是白遣,該部任掌處,各別顧護之意,另加申飭是白齊。傳曰,薄衣軍衣資,令該營題給,流丐空石與顧恤之方,令該廳題給事,分付。
宣傳官李應祖書啓,臣於本月十八日酉時量,齎奉標信,馳往北營·西營·龍虎營·禁衛新營·訓局新營·崇禮門·敦義門·昭義門·彰義門·肅靖門入直軍等處,衣袴厚薄,詳細看審是白乎則,各營入直軍及各門守門軍段,別無薄着畏寒之弊是白乎矣,崇禮門卜直金三丁·金乭伊,敦義門卜直金乭伊·黃貴孫,昭義門卜直金今福·奉壽吉,彰義門卜直金莫丁·金銀金等八名,雖曰掩身,上下所着,俱是無綿弊衣,未免呼寒之弊是白遣,仍詣西部·中部·北部流丐結幕處,一一摘奸是白乎則,西部流丐段,爲二十八名,中部上坊流丐段,爲三十七名,廣通坊流丐段,爲二十六名是白遣,北部段,元無結幕處是白如乎,各幕領首乞人等處,勿爲逐出之意,着實分付是白遣,各該部任掌等處,各別顧護之意,另加申飭是白齊。傳曰,薄衣軍衣資,令該營題給,流丐空石與顧恤之方,令該廳題給事,分付。
大護軍李志淵疏曰,伏以,日月迅駛,孝成殿練事奄過,冤號靡逮,大小同情,伏惟聖慕皇瞿,益復如新。臣伏見日前賞典判下者,臣名猥廁於書啓,誤恩至及於晉秩,臣聞命惝怳,歷屢日而靡所措躬也。嗚呼,練祀親祼,凡厥在庭臣僚,莫不哀遑奔走,而如臣者,卽不過暫時周旋於殿幄之內,秪切慟霣之忱,實無可紀之勞。且人臣之因事效勞,乃是常分之所當爲,則今此賞之以爵秩者,固仰聖意歸重於事體,恩典特加於常例,不暇念及於爵賞之濫及,名器之難愼也。夫正卿峻秩也,超擢大榮也。身廁八座之列,而班居宰樞之首,名忝九卿之秩,而位亞公孤之尊,苟非望實資歷,允協於公議,德器才猷,厭服乎物情,不可以一時倖會,濫授而冒據也,明矣。雖以古之名臣碩輔,蔚然有聲望,爲一世之所推重者,猶皆逡巡而辭免者,則臣是何人,一朝冒膺,視若循資而推遷,晏然承當乎?負乘致寇之譏,在臣身固不足恤,名器假人之戒,累聖簡亦豈細故也?臣本無似,一無可取,不足備數於淸時任使之列,非但臣自知之甚明,抑亦同朝之所共知。幸蒙先大王含育之恩,覆育之,拂拭之,立朝三十餘年之間,驟躋華顯,秋毫皆力,懷寵若驚,如履淵氷,常存戒懼之義,兼以感激之心,欲報洪私,河海莫量。遽遭崩天之慟,未效蓐蟻之誠,猶且冥然頑然,食息苟全,倏忽之間,天星已周。只自隨逐於班行之末,而此身此生,圖報無地,每一思惟,自不禁淸淚之被面而已。至若榮塗進步,若屬前塵,萬念都灰,而今又犬馬之齒,老耄及之,奔奏先後,尙矣何論,而陳力就列,亦無其望如此,而何安於匪分之爵賞,苟然充位於崇顯之班?況當一初淸明之政,官人爲先,其於黜陟取舍之間,關係不輕,臣何敢靦顔揚揚,爲一身榮寵之計,而不思貽笑於傍人,玷辱於名器也哉?百爾思量,萬無承膺之路。玆敢略構短章,仰暴情實,冒籲於聽卑之天。伏乞聖慈,俯垂鑑諒,亟命收還臣新授爵秩,以重官方,以安私分,千萬幸甚。臣無任云云。答曰,省疏具悉。卿其勿辭行公。
上在昌德宮。停常參·經筵。
藥房都提調朴宗薰,提調朴周壽,副提調李寅敎啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
金洛龍啓曰,行大司憲宋冕載,掌令權周憲·成好謙,持平金基煥牌不進,執義申溥,持平柳養晦在外,監察茶時之意,敢啓。傳曰,知道。
安光直啓曰,左承旨張敎根,今日不爲仕進,卽爲牌招,何如?傳曰,允。
李寅敎啓曰,玉堂上下番俱空,已至多日,事甚未安。校理金逸淵,修撰鄭德和,副修撰李明迪,旣有只推之命,竝卽牌招,推移入直,何如?傳曰,允。
傳于朴宗吉曰,大臣·備局堂上引見。
傳于李寅敎曰,山林疏批,令地方官傳諭。
安光直啓曰,假注書金基纘,身病猝重,勢難察任,今姑改差,何如?傳曰,允。
申冕周啓曰,卽見漢城府坐不坐單子,則連三日無緣不坐,詞訟劇地,委屬可悶,當該堂上,推考,何如?傳曰,允。
以左承旨張敎根牌不進罷職傳旨,傳于申冕周曰,只推。
以司諫黃,獻納權溭,正言李鳳純,掌令權周憲·成好謙,持平金基煥牌不進罷職傳旨,傳于金洛龍曰,只推。
兵曹口傳政事,副司果李寅臯·洪在喆·林永洙·李㙽,以上竝單付。
吏曹口傳政事,直閣單李公翼。
李寅敎,以禮曹言啓曰,今此宗廟·永寧殿各室移安初二三度習儀吉日,令日官朴周煥推擇,則來十二月十八日二十二日爲吉,而此外連値齋日與拘忌,不得分排云。依丁未乙巳年例,初二度兼行於十八日,三度設行於二十二日事,知委擧行,何如?傳曰,允。
朴宗吉,以都摠府言啓曰,副摠管朴潤榮,以文臣堂下朔試射監試事,訓鍊院晝仕出去之意,敢啓。傳曰,知道。
又以兵曹言啓曰,今月二十三日,二兼禁軍番次矣。該番將未差之代,依承傳口傳擬入之意,敢啓。傳曰,知道。
兵曹口傳政事,以李容純爲兼司僕將。
又以兵曹言啓曰,謹依薄衣摘奸宣傳官李鍾岳書啓判下,闕內各門騎兵曺小斤老未等五十二名處,各木一疋,去核二斤題給之意,敢啓。傳曰,知道。
又以訓鍊都監言啓曰,謹依宣傳官書啓判下,本局字內敦義門卜直金乭伊·黃貴孫,彰義門卜直金莫丁·金銀金等處,各木綿一疋,去核二斤,考例以給之意,敢啓。傳曰,知道。
又以禁衛營言啓曰,謹依宣傳官書啓判下,本營字內崇禮門入直卜直金三丁·金乭伊,昭義門入直卜直金今福·奉壽吉處,各木綿一疋,去核二斤題給之意,敢啓。傳曰,知道。
又以御營廳言啓曰,謹依傳敎,惠化門卜直金尙祿·金完興,興仁之門卜直朴順男·金才得,光熙門卜直崔福伊·朴再石處,各木綿一疋,去核二斤,考例以給之意,敢啓。傳曰,知道。
祭酒宋穉圭疏曰,伏以,居諸易邁,練事奄過,哀霣冞切,臣民同情。伏惟聖孝純篤,號慕尤當如何?方在沖弱之齡,易致傷損之節,區區犬馬之誠,不勝憂慮之情。臣久已添病,床席奄奄,縣門數十里,而乃於易服,不能奔赴伸哀於殿位之庭,義分虧矣,情禮闕矣。受恩罔極而負罪至斯,臣雖冥頑,自知罔赦,席藁俟勘,日夕隕越而已。仍伏念臣臺銜間,雖幸卸免,館職尙未蒙鐫解矣。臣庸愚空疎,無與倫比,師儒之任,豈其所可一日倖冒者?而臣徒懷瀆擾之懼,不能竭誠陳乞,因循荏苒,以至于今,所以玷名器而貽後譏者,又是難逭刑章者,而顧臣阽危殘喘,莫保朝夕,則將不免棄命草野矣。玆敢冒死,竝以自臚。伏乞聖明,特垂鑑燭,亟加裁正,以肅朝綱,以重名器焉。臣無任云云。答曰,省疏具悉卿懇。日月迅邁,孝成殿練事奄過,小子皇皇靡逮之慟,益復罔極。卿於此時,意或赴班,兼伸一面,今見巽牘,愼節又添,奉慮冞深。見今日候沍寒,望卿善加調治,稍俟春暖,幡然上來,以副予含恤中側席之思。右承旨李寅敎製進。
乙未十一月二十日辰時,上御熙政堂。大王大妃殿垂簾,藥房入診,大臣·備局堂上引見入侍時,都提調朴宗薰,提調朴周壽,副提調李寅敎,假注書金基纘,記注官全國憲,記事官申錫愚,直閣李公翼,左副承旨朴宗吉,假注書宋柱獻,事變假注書金致坤,左議政洪奭周,行戶曹判書李止淵,知中樞府事趙寅永,刑曹判書金蘭淳,大護軍權敦仁,吏曹判書金箕殷,知中樞府事申在植,漢城判尹徐憙淳,行護軍李鐵求,行訓鍊院都正柳相弼,以次進伏,醫官金漢雋·金珪·朴奎亮,進伏楹外訖。上曰,史官分左右。奭周進前奏曰,練事後望祭又過,節候將改,仰惟聖慕,益復如新。數日以來,風寒峭慄,聖體若何?上曰,一樣矣。寢睡·水刺之節,何如?上曰,一樣矣。奭周曰,頃日登筵之時,仰瞻慈殿掩抑之容,區區憂慮,歷日未已。且日寒斗劇,大王大妃殿氣候,何如?上曰,一樣矣。王大妃殿氣候,何如?上曰,一樣矣。宗薰曰,醫官待令,使之入診乎?上曰,唯。漢雋等以次診候訖,退伏奏曰,脈候左右三部調均矣。大王大妃殿曰,醫官先退,次對爲之。奭周曰,頃以茂山還弊矯捄之策,令道臣講究,具意見從速稟處之意,筵奏行會矣。卽見咸鏡監司曺鳳振狀啓,則枚擧該府使梁宣洙牒呈以爲,本府許多還弊,難以毛擧,而其中所謂帖字名色,卽他道所未有之巨瘼。公私所用,以帖先代,互相賣買,秋捧之時,以帖紙代穀納還,苟究弊源,帖是逋祟。從今以後,痛革舊謬,嚴防新逋之意,另成節目,永久遵行,而會內外還摠各穀,爲十六萬九千七百四石零內,除却指徵無處及各年停退未捧,見在分留,猶爲夥多。耗上添耗,年加歲增,則不出幾年,弊益難醫,迨此變通,莫如減糴,而本邑地僻一隅,關·嶺重複,隣境移轉,極爲難便。減糴之方,只有作錢一條路,而通貨無路,穀價至歇,雖在歉年,一石之直,僅爲一兩內外,溯考已例,每多減價作錢。今亦倚已例,折米六千石,以每石一兩,酌定以詳定價,移貿於南關穀少邑,恐合矯弊之政。且念三·甲兩邑,災形最甚,接濟沒策,今此六千石內四千石,以本邑長坡等倉所在穀,分賣於三·甲之民,則相距程途,雖曰不近,以其價輕之故,民情亦當樂從。茂山少可減摠,三·甲得以救荒,足可謂一擧兩得云,仍請令廟堂稟處矣。茂山糴多之弊,實爲小民難支之痼瘼,及今減數,不容少緩,而本邑地旣僻遠,穀價又歇,本色移轉與準價作錢,俱無其路,減直之外,無他長策,而第詳定一石價,本是三兩,北關則近,雖以二兩爲恒式,減至一兩,則未免太少。雖有癸未已例,此則是收逋權宜之政,有不可援爲常規,不但穀簿大縮之爲可悶而已,來頭流弊,亦不可不念。見今北路年事,旣値大歉,一石二兩之價,似亦不至太過。折米六千石發賣移貿之請,依道啓施行,其價則只依近年恒式,以二兩爲定。至於三·甲分賣之穀,係是飢民仰哺之資,價之多少,固不必較計,而三·甲之距茂山,道里絶遠,輸將甚艱,價雖至歇,民恐不願,更令道臣,深量事勢,從他措處,恐好。至於帖字之弊,大可駭聽。營邑旣已痛禁,不必更煩朝飭,而此等骫法病民之事,無難踵行,任其滋弊,尙可曰邑有官長乎?係是積久襲謬,雖難盡爲追究,而自今以後,如或更犯,隨其現露,直施糶糴反弄之律,有不可已。以此意,嚴加申飭,何如?大王大妃殿答曰,依爲之。出擧條奭周曰,頃以湖右諸邑稅納再徵之弊,令道臣摘發登聞之意,筵奏行會矣。卽見忠淸監司金在三狀啓,則歷擧瑞山前前郡守李莊緖,前郡守朴來永,大興前郡守韓璵在任時壬癸兩年稅穀未捧,以翌年條中推移先納及該吏所逋廳徵與私債推捧充納之狀,仍以爲歉歲捧稅,雖難早完,新結先捧,亦違經法,私債査徵,固係當推,而如是之際,可想煩擾,兩邑首吏鄕及各該逋吏,自本營勘處,外他各邑,則過限愆期,無邑不然,而俱不至於推移新捧之境爲辭矣。本道諸邑再徵之弊,不啻狼藉入聞,而行會四朔之後,今始以兩邑報來,其所査得者,亦不過新捧之推移吏逋之廳微而已。至於再微一款,初無究覈,而摘發者,擧行之際,旣涉稽緩,畢竟磨勘,又未免塞責。該道臣推考警責。姑以兩邑之現露者言之,新結之先期預捧,固係違法,吏逋之不卽董督,尤爲可駭,而旣云無民間再徵之擧,則歉歲事勢,亦難深責。瑞山前前郡守李莊緖,大興前郡守韓璵,姑施從重推考之典。瑞山前郡守朴來永,各樣査徵之際,旣多煩擾,而吏校私債之疊錄橫微,道啓旣有指陳,吏校雖異小民,其爲再徵則一也,令該府拿問勘處。旣往之事,雖難盡爲追究,方來之弊,尤合加意嚴杜,令道臣隨處詳察,毋或更有犯科之意,申加嚴飭。臣又因此而有所仰達者。今年諸道停退未捧之舊還,初無升合之發令徵捧者,而近聞畿·湖之間,多以舊還之竝督,不免有民情之騷怨云,此必有中間幻弄作奸而然。流亡絶戶之糴,貽害不干之隣族,已是窮蔀切骨之冤,而猾胥奸吏之恣意犯逋於公穀,巧借名色,移疾於無告之殘氓者,尤係挽近切痼之惡習。流毒則殆遍閭里,怨咨則反歸公家,其爲駭憤,孰甚於此?爲先關飭于畿·湖及其外諸道,使之各別査察,痛加防杜,如有犯科現發之邑,趁卽據實啓聞,以爲別樣嚴處之地,何如?大王大妃殿答曰,依爲之。以今紀綱,爲守令者,新還猶難督捧,況舊還乎?此必有奸弊而然,査實嚴處,可也。出擧條奭周曰,臣於月前筵席,以儒風士趨之日下,深爲世道之憂有所仰奏,而尙未及究其說矣。國家之所需以爲用者,惟在於窮經讀書之士,況我朝,專以崇儒右文爲家法,國勢世敎之維持,式至今是賴,而挽近以來,俗習漸變,甚至冠儒服儒之徒,反以讀書爲羞恥者,久矣。科時一經之講,雖未足爲儒者之實工,猶可以使人從事於經傳,亦不無目前之小效,而今年增廣,旣已停講,明年別試之講,又將以庭試合設之故,而自歸廢閣。雖緣事勢之不得不然,而擧世觀聽,將謂朝廷之全不致意於崇奬經術,其爲可憂,又豈細故也哉?今日林下旌招之士,只有兩儒賢,而年皆篤老,繼此抄選之擧,有不容緩。至於經明行修之薦,亦有祖宗朝已行之徽規,抛置不講,又多年所,竝宜及今修明,以爲興起士林之一助,而事體俱係不輕,有難率爾輕擧,徐待開歲之後,博採公議,次第擧行,而見今政月不遠,宜先另飭銓曹,毋論筮仕與甄用,必以劬經砥行之士,擇爲擧擬之首,以示朝家風勵作興之意,目下急務,恐無先於此者。故敢此,仰達矣。大王大妃殿答曰,應行之事也。依爲之。出擧條奭周曰,臣以崇儒勸學之意,旣發言端矣。昔在先朝乙亥,以林下旌招之列,只有二人,特紆晉秩之恩命。今距乙亥,恰爲二十餘歲,儒林耆宿,益復凋零,而其時晉秩之兩儒賢,皆以耇耋之齡,巋然尙存,其在尊禮之意,合有優異之典。且祭酒宋穉圭,以正廟時抄選人,遍歷三朝宮官,行副護軍宋啓榦,經筵官被選,亦垂三十年所。當玆新服之初,尤宜另有示意,竝令特加一資,仍爲積誠招徠,俾效啓沃之益,實有光於尊賢樂士之聖德。故不揆僭妄,敢此仰達矣。大王大妃殿答曰,所奏,好矣。依爲之。出擧條奭周曰,臣於俄者,以積誠招徠爲奏,而在前曾有令政院撰進別諭之例,今亦依此,以別諭敦勉,恐好矣。大王大妃殿曰,當依此爲之矣。奭周曰,比日以來,風寒斗劇,窮蔀波咤之苦,仰關宵旰之聖念,疎釋囚繫,軫恤衛卒,以至無褐之塗丐,咸蒙挾纊之厚惠,德意所曁,殆不啻春陽之煦物,而今年綿農,旣未免大歉,寒事又如是峭慄,呵凍之類,將不知爲幾何而其中尤可切矜者,失所無依之幼稚也。更宜另飭京兆五部,詳細嫡奸,隨報賑廳,使之別加顧助,以爲延活之地。且以遺棄兒收育一事言之,實出於我正廟惠鮮惻怛之聖德,而挽近以來,漸歸廢弛,京外擧行,率多無實。昨年筵奏申飭之後,依舊無修擧之效,諸道月終之牒,輒多以無乎報來,以近年飢饉流散之相續,豈眞無一箇遺棄而然也?有司則無意訪求,小民則未諳法例,一任抛棄,坐視不恤,甚或以公穀之耗費爲惜,而不欲其多數收養。臣未知些少穀物之費,與民命生死,其輕重,果何如也?況聖祖謨訓,昭揭關和,尤不容若是廢閣,更願將臣所奏,出擧條,遍飭中外,俾無敢如前玩愒,視爲文具,期有拯濟之實效,何如?大王大妃殿答曰,所奏,果好矣。各別嚴飭,俾有實效,可也。出擧條仍敎曰,豈可爲些少穀物之糜費,恝視民生之顚連乎?近來事,徒尙文具,太不誠實,政令施爲,纔過一二年,則便成文具,極爲可悶。雖以流丐事言之,各處丐幕,使之申飭安接者,其有實效,亦未可知也。奭周曰,臣俄纔以茂山糴弊事,有所稟覆,而因此言端,又竊有區區微見之,可以仰陳者矣。茂山糴逋査發之初,道啓則以事在年久,逋幾盡完,不請前後諸倅掩逋之罪,而緣臣覆奏,乃有拿勘之擧。蓋以糴法至重,關和昭在,決不宜輕有闊狹於常典之外,而第其中申命源·李濟完兩人,則亦不無可以容議者。申命源則積逋之査發報營文簿,旣有可據,李濟完則歲末勘簿之懸錄流逋,亦不可以掩置論,雖其未克收捧,有難全恕,而勘之以詐不以實之律,則亦恐非其罪也。申命源,以其親年收贖,而李濟完則竟至發配,旣經勘處,足以示警,到今參酌,不至曲法。且聞其近在西邑,頗著聲績,闔境民情,至今惜去云,揆以議能之典,尤合有激勸之政。至於李復馨則累萬鉅逋,幾已畢捧,而反與掩逋諸倅,同被行遣,亶以其擾民斂怨之不容不懲,而旣無憑公肥己之所犯,則半年在謫,亦可以少塞其罪。上項徒配之兩罪人,竝加區別疎釋,恐不失於刑政輕重之平,故敢此仰達矣。大王大妃殿答曰,果如所奏,則與掩逋有異,且有治績,可賞而不可罪,竝依爲之。出擧條奭周曰,近日玉堂上下番,闕直已久,而連事違牌,視作課程,顧今法筵則雖以祁寒而頉稟,勸講召對,自當連爲設行,而無端違傲,以致空番者,殊極未安。竝從重推考,仍爲另加申飭,俾卽入直,何如?大王大妃殿答曰,依爲之。出擧條宗薰曰,勸講之多日停撤,間緣練事相値,哀遑不暇,而今則爲日已久,恐無礙於禮意。且聖學之一時間斷,極爲可悶。伏望從速開講焉。奭周曰,法講之祈寒頉稟,雖是近例,至於勸講,則深房煖突,從容誦讀,實無少妨於節宣。睿工之間斷,一日可悶,自明日以後,卽爲如例設行,區區之望也。奭周曰,臣奏事已畢,別無可以更啓者,而竊有區區私懇之按抑不得者,玆敢一暴於前席矣。臣之待罪見任,已過周歲,冒行首相之事,亦旣半年有餘矣。以臣之不肖無似,寧或有一半分堪承之望,而受命之初,恩顧隆重,又因時事艱虞,遲徊淟涊,不敢言去,以至于今。一自臣冒當匪據以後,朝綱則轉益頹弛,庶務則轉益叢委,民生之困瘁,一甚一日,今年穡事,不至大歉,而遠近民情,汲汲遑遑,不啻如倒懸之勢,苟究其責,專由於廊廟首席之非其人而已。恩顧之隆重而無一報效,時事之艱虞而彌歸僨誤,於是乎辜負之罪,無所可贖,而臣雖欲不去,亦不可得矣。古人有言曰,陳力就列,不能者止,又曰,與聞國政而無益於民者斥,臣之當斥,亦不待兩言而決矣。唯願遄被譴罰,亟卸匪分,俾不至罪戾之益積焉。大王大妃殿曰,所奏萬萬過矣。且此時非辭免之時,又非予相恃之意也。奭周曰,委寄若是,而曾無一半分報效,臣罪至此,益不可勝贖矣。古人之言曰,試可乃已,臣之冒當重任,亦云久矣,而何常有一言一事之少裨民國者乎?旣試而蔑效若此,則豈可不早賜斥退乎?奭周曰,惟其時之如此也,故尤不可以匪才而冒當。自上如不欲遽加罪罰,則姑先擇命元輔,備員鼎席,俾臣得免於代斲,則尙可爲一分之幸也。大王大妃殿曰,首相從當有下敎,卿勿如是過辭,盡心國事,毋孤予倚毗之心也。奭周曰,臣之縷縷祈懇,實非爲一身之計。臣若許久蹲冒,則國事之狼狽,將不知至於何境。不然則臣亦有一分秉彝,當此之時,何忍爲避事占便之計乎?且臣之目下病狀,亦不容黽勉陳力。他症姑不敢煩陳,而最是精神迷錯,失前忘後,頃刻之事,亦不能提識,以若模樣,尙何可望於擔當許多事務乎?大王大妃殿曰,日寒如此,主上許久臨殿,甚爲可悶,卿其卽爲就座也。大王大妃殿敎曰,諸宰奏事。在植曰,實錄郞廳,使之專意於書役也,故所帶三司之任,隨卽許遞,差祭亦令安徐,古例卽然。今方纂修伊始,書役爲重,諸郞廳中三司見帶之人,本職照例遞改,亦令該曹,差祭勿爲擧論,似好。故敢此仰達矣。大王大妃殿答曰,依爲之。出擧條奭周曰,文衡所奏,固是史局之舊例,而至於玉署啓沃之任,緊重自別,且今瀛選諸臣,除却史局兼帶者,則絶少無故之人。臣於年前待罪館職之時,亦帶纂修兼銜,而如例持被,未嘗爲拘,其時諸僚,無不皆然。今番則旣承允可之批,雖不得不姑許遞改,而此後更爲除拜者,勿拘入直於本館,差除之時,亦勿以史銜爲礙之意,竝爲分付於銓曹,似好矣。大王大妃殿曰,依此爲之。宗吉曰,今日賓對,兩司無一人進參,事甚未安。違牌諸臺,竝推考,何如?大王大妃殿答曰,依爲之。出擧條大王大妃殿命大臣先退,仍命史官就座。仍命退,諸臣以次退出。
上在昌德宮。停常參·經筵。
朴宗吉,以都摠府言啓曰,今日入直內三廳武兼禁軍及軍兵等,中日習射技放,請出標信,傳曰,知道。
朴宗吉啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
又啓曰,來二十五日朝參日次矣。敢稟。傳曰,停。
金基纘改差,代以尹晩求爲假注書。
朴宗吉啓曰,假注書尹晩求,時無職名,令該曹依例付軍職,冠帶常仕,何如?傳曰,允。
申冕周啓曰,應敎尹興圭,增修都監都廳進,校理金逸淵,修撰鄭德和,副修撰李明迪傳旨未下,修撰李家淳在外,副應敎·校理一員,副校理二員,副修撰一員未差,玉堂上下番俱空,已至多日,事甚未安。未差之代,政官牌招開政差出,待下批牌招,推移入直,何如?傳曰,允。
以校理金逸淵,修撰鄭德和,副修撰李明迪牌不進罷職傳旨,傳于申冕周曰,只推。
申冕周啓曰,玉堂上下番俱空,已至多日,事甚未安。校理金逸淵,修撰鄭德和,副修撰李明迪,旣有只推之命,竝卽牌招,推移入直,何如?傳曰,允。
有政。吏批,判書金箕殷進,參判未差,參議沈宜臣牌不進,同副承旨申冕周進。以徐左輔爲吏曹參判,金學性爲副應敎,洪祐喆爲校理,金錫淳·權溭爲副校理,嚴錫履爲副修撰,李若愚爲大司成,李穆淵爲同經筵,金泳根爲司䆃僉正,祭酒宋穉圭今加資憲,副護軍宋啓榦今加嘉善,特加一資事,承傳。贈吏參李義胤贈吏判例兼,贈吏議李衡中贈吏參例兼,贈僕正李顯福贈吏議,以上知經筵李志淵三代。
兵批,判書徐有榘病,參判申緯進,參議申在獻,參知李竣祜病,左副承旨朴宗吉進。以洪完謨爲楊州監牧官,護軍宋啓榦,副護軍朴容壽·洪鍾遠,副司正宋柱獻,以上竝單付。
吏批,再政。以李明迪爲獻納,徐戴淳爲掌樂正,李正夏爲掌樂主簿。
兵批,再政。副司正單尹晩求。
朴宗吉啓曰,行大司憲宋冕載,掌令權周憲·成好謙,持平金基煥牌不進,執義申溥,持平柳養晦在外,監察茶時之意,敢啓。傳曰,知道。
以司諫黃,獻納權溭,正言李鳳純,掌令權周憲·成好謙,持平金基煥牌不進罷職傳旨,傳于朴宗吉曰,只推。
以吏曹參議沈宜臣牌不進罷職傳旨,傳于朴宗吉曰,只推。
朴宗吉,以都摠府言啓曰,副摠管李源祖,以御營中軍,本營諸將官射會監試事,南小營晝仕出去之意,敢啓。傳曰,知道。
上在昌德宮。停常參·經筵。
金洛龍啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
安光直啓曰,假注書宋柱獻,身病猝重,勢難察任,今姑改差,何如?傳曰,允。
諭行祭酒宋穉圭處,爲國必資於賢士,奬德尤貴於世臣。昔我孝廟盛際,先正密贊大業,亦粵我正廟在宥,卿乃早膺旌招,三朝之禮遇冞隆,國人之矜式愈重。予雖沖藐,夙有嚮慕,曷敢不以我列祖之心爲心,而或忽於尊賢德篤世好之義乎?予小子獲戾于天,煢煢含恤,而得至于今者,上而惟我兩慈聖是覆是庇,下而所倚毗者,惟在於老成宿德之左右予輔導予,則當今日任是責者,捨卿其誰?卿以先正之孫,養德山林,爲一代之儒宗,予小子安得不以昔先正事孝廟之忠,屬望於卿,而卿亦安得不以昔先正贊聖祖之功,踵美於予乎?況今國勢之孤危,若無止泊,小子之沖藐,無所倚毗。若以先正之心爲心,則亦豈可固守東岡之志,不思所以裨補予沖子之道乎?正卿升秩,亶出念舊之懷,卿必愴昔日之禮遇,憫小子之孤苦,幡然開悟,勉回遐心,卽爲上來,出入經席,則豈徒爲小子之幸而已也?予不多誥,卿其諒之。行都承旨安光直製進。
諭行護軍宋啓榦處,予聞至誠致感,至言無文。藐予沖人,不弔于天,奄罹荼毒,煢然含恤,以沖渺之齡,當艱虞之會,非不欲學而學未加進,非不欲治而治不見效,若涉大津,茫無畔涯。此時所蘄望而倚毗者,惟在山林宿德之士,賁然來思,成就予德性,以啓無疆惟休,則予安得不積誠招徠,而言何暇文也?卿以賢祖之肖孫,膺先朝之旌招,爲一世之矜式者,三十年于玆矣。惟今日輔導之責,歷數當世,非卿伊誰?昔我孝廟盛際,世躋治平,而先正以向國之至誠,羽儀王庭,彌綸世道,贊成我孝廟郅隆之化,國史書之,國人誦之,至今傳以爲美談。見今國勢之靡所止泊,比當時,果何如?小子之靡所倚毗,比當時,亦何如,則卿何可固守遐心,不以先正之心爲心乎?今玆晉秩,實出念昔,卿亦必有感於中,而不待予誥,幡然上來,裨補我沖人。言出衷曲,不以彌文,卿須卽起登途,以副予側席之望。行都承旨安光直製進。
傳于李寅敎曰,山林別諭,遣史官傳諭。
金洛龍啓曰,行大司憲宋冕載,掌令權周憲·成好謙,持平金基煥牌不進,執義申溥,持平柳養晦在外,監察茶時之意,敢啓。傳曰,知道。
以司諫黃,獻納李明迪,正言李鳳純,掌令權周憲·成好謙,持平金基煥牌不進罷職傳旨,傳于金洛龍曰,只推。
以校理洪祐喆,副校理金錫淳·權溭,副修撰嚴錫履牌不進罷職傳旨,傳于李寅敎曰,只推。
李寅敎,以弘文館言啓曰,校理洪祐喆,副校理金錫淳·權溭,副修撰嚴錫履,旣有只推之命,竝卽牌招察任,何如?傳曰,允。
又以弘文館言啓曰,新除授修撰李家淳,時在慶尙道禮安地,經筵入番事緊,請斯速乘馹上來事,下諭。傳曰,許遞,前望單子入之。
玉堂前望單子入之,修撰徐元淳落點。
金洛龍,以義禁府言啓曰,徒配罪人李濟完·李復馨等,竝加疎放事,承傳啓下矣。黃海道平山府徒一年半定配罪人李濟完,江原道三陟府徒二年半定配罪人李復馨等,竝放送事,分付各該道道臣之意,敢啓。傳曰,知道。
刑曹啓目,粘連開城府殺獄罪人車正得獄事段,俱有要害之實因,莫掩私和之眞贓,兇身自服,諸證俱備,三尺至嚴,依法償命,加訊輸款,何如?判付。啓,依允。又啓目,粘連開城府殺獄罪人李後得獄事段,綱常之罪旣重,殺越之變反輕,戕殺之由,只在父子之間,而云無渠手之所犯,則其心所在,不言可知。倫彝蔑絶,情跡兇獰,嚴訊得情,何如?判付。啓,依允。又啓目,粘連安城郡殺獄罪人金萬北獄事段,始因魚鹽之微釁,不顧人命之至重,膝築如彼猛毒,不可曰殺心之必無,百喙難容,三尺自在,訊推得情,何如?判付。啓,依允。又啓目,粘連龍仁縣殺獄罪人房占孫獄事段,營差·屯差,憑公而醉拏,老房·少房,乘憤而逞毒,或打或踢,一生一死,元犯已定,實因無疑,訊推取服,何如?判付。啓,依允。又啓目,粘連利川府殺獄罪人李大男獄事段,巫卜是問,疎導爲劑,亦有疑於病患,初不言其被打,打或非其重傷,死或由於他祟,至於吐血之形症,恐非內瘀之現發,較諸始痛之日字,果近時令之節拍,雖是已成之案,允合惟輕之典,上裁,何如?判付。啓,依回啓施行爲良如敎。
上在昌德宮。停常參·經筵。
金洛龍啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
李寅敎啓曰,吏曹參判徐左輔,行大司成李若愚除拜後過三日不爲出肅,依定式竝推考警責,仍卽牌招察任,何如?傳曰,允。
宋柱獻改差,代以李濟達爲假注書。
朴宗吉啓曰,假注書李濟達,時無職名,令該曹依例付軍職,冠帶常仕,何如?傳曰,允。
金致坤奉命在外,代以申鍾益爲事變假注書。
金洛龍啓曰,行大司憲宋冕載,掌令權周憲·成好謙,持平金基煥牌不進,執義申溥,持平柳養晦在外,監察茶時之意,敢啓。傳曰,知道。
以司諫黃,獻納李明迪,正言李鳳純,掌令權周憲·成好謙,持平金基煥牌不進罷職傳旨,傳于金洛龍曰,只推。
以校理洪祐喆,副校理金錫淳·權溭,副修撰嚴錫履牌不進罷職傳旨,傳于李寅敎曰,只推。
李寅敎,以弘文館言啓曰,校理洪祐喆,副校理金錫淳·權溭,副修撰嚴錫履,旣有只推之命,與新除授修撰徐元淳,一體牌招察任,何如?傳曰,允。
以京畿監司金道喜狀啓,驪州牧使李行敎,稱以身病,連呈辭狀,無意還任,爲先罷黜,其罪狀,令收司稟處事,傳于李寅敎曰,令該曹口傳各別擇差,催促下送。
朴宗吉,以備邊司言啓曰,京畿監司金道喜,以驪州牧使李行敎,稱以身病,在京辭狀,無意還任,啓請罷黜,其罪狀,令收司稟處矣。該倅之因一細故,托病曠務,實乖事體,道啓請勘,亦云無怪。第念本邑,素稱難治,目下捧糴方張,而流來積弊之釐正,有難付諸生手,此時遞易,誠爲可悶。該牧使李行敎,姑令分揀仍任,各別嚴飭,使之卽速還官,何如?傳曰,允。
又以都摠府言啓曰,副摠管李存敬,以禁衛中軍,本營諸將官射會監試事,南別營晝仕出去之意,敢啓。傳曰,知道。
刑曹啓目,粘連洪州金永雲獄事,謹依判下,詢問于大臣,則左議政洪奭周以爲,雖或有加辜限之特例,除非金刃湯火之傷及肢體折跌者,刖亦不宜援用,今此辜限,已過六日,成獄償命,初非可議,遽爾酌處,無以洩冤,屢次加刑,發配於遠惡地,勿令容議於赦典云。右議政朴宗薰以爲,凡死於限外者,率多轉輾添傷,蓋由將養失宜,是其傷也因人,而其死也由己耳,況有兩朝受敎,亶出於重獄體慮後弊之聖意,此獄旣無別樣的確之證,恐不可遽議加限之律云矣。大臣之議如此,上裁,何如?判付內,依大臣議施行爲良如敎。
上在昌德宮。停常參·經筵。
朴宗吉,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
金洛龍啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
傳于李寅敎曰,左承旨許遞,前望單子入之。
承旨前望單子入之,沈宜臣落點。
金洛龍啓曰,卽者義禁府都事來言,時囚罪人朴來永,當爲議處,而判義禁李羲甲有身病,次堂例不得擧行云。判義禁卽爲牌招,以爲開坐之地,何如?傳曰,判義禁許遞,前望單子入之。
判義禁前望單子入之,金在昌落點。
金洛龍啓曰,行大司憲宋冕載,掌令權周憲·成好謙,持平金基煥牌不進,執義申溥,持平柳養晦在外,監察茶時之意,敢啓。傳曰,知道。
以司諫黃,獻納李明迪,正言李鳳純,掌令權周憲·成好謙,持平金基煥牌不進罷職傳旨,傳于金洛龍曰,只推。
以濟州牧使朴長復狀啓,薦新進上柑子,不得如例封進,惶恐待罪事,傳于李寅敎曰,勿待罪事,回諭。
以慶尙監司趙秉鉉狀啓,慶山縣令朴宗采身死事,傳于李寅敎曰,令該曹口傳差出,不多日內下送。
以副校理金錫淳·權溭,修撰徐元淳牌不進罷職傳旨,傳于李寅敎曰,只推。
李寅敎,以弘文館言啓曰,副校理金錫淳·權溭,修撰徐元淳,旣有只推之命,竝卽牌招察任,何如?傳曰,允。
又以禮曹言啓曰,卽接濟州牧使朴長復狀啓謄報,則薦新橘果中,唐金橘初不結實,柑子數甚零星之由,前已馳啓,而柑子今始成熟,故一一摘取,只爲一百二十箇,肇慶廟薦新封進十四箇,所餘爲一百六箇,宗廟·孝成殿·山陵·景慕宮薦新,無以備數,謹援已例,都封上于禮曹,以爲稟旨進獻之地爲辭,而孝和殿薦新,不爲封進,莫重薦獻,不可後時,柑子一百六箇中分排,當日一體薦進,山陵薦新則魂殿內官,依例陪進陵所薦進,而孝和殿薦新,一依太廟例封進事,前已啓下行會矣。今此闕封,揆以事體,極涉悚然,而隔海事情,無以詳知,該牧使爲先從重推考,闕封委折,令本道道臣,詳査狀聞,何如?傳曰,允。
朴宗吉,以都摠府言啓曰,副摠管李存敬,以禁衛中軍,本營諸將官射會監試事,南別營晝仕出去之意,敢啓。傳曰,知道。
義禁府啓目,瑞山前郡守朴來永原情云云。傳旨內辭緣,泛稱遲晩,所當請刑是白乎矣,曾經宣傳官勿爲請刑,載在大典通編,議處,何如?判付。啓,依允。
刑曹啓目,粘連通津閔光雲獄事,使酒行兇,已是自服之案,因醉誤犯,詎爲倖逭之端,而雖欲歸於過失,亦莫諱其行打,打在當場,死不踰刻,更加訊推,期於得情,何如?判付。啓,依允。又啓目,粘連楊州金成祿獄事,吁彼元犯,忽加賊名,其在憤欲死之心,當有打必殺之擧,拳足俱加,猛毒可想。殺人者死,公法至嚴,依前訊推,期於取服,何如?判付。啓,依允。又啓目,粘連仁川李汗尙獄事,愛則切於叔姪,事莫大於婚嫁,因期潛逃,憤必倍他,趕到猛打,縊而投水,若論情節,有非原恕,而謹稽大明律驅期親尊長條有曰,伯叔姑驅姪孫故殺者,杖一百流二千里。今此汗尙,依本律施行,何如?判付。啓,依允。又啓目,粘連果川姜順興獄事,相鬨後不出五日,無病者遽斷一縷,其死甚速,則其傷必重,而痕或喝起,傷非致命,仍歸內損,尤涉强引,眞所謂莫須有之疑也。施以次律,何如?判付。啓,依允。又啓目,粘連淸道安戒洪獄事,舌結氣塞,一打之猛毒可知,肉綻骨塌,翌日之殞絶切慘,連加嚴訊,期於輸款,何如?判付。啓,依允。
校理洪祐喆疏曰,伏以,臣之伯父臣奭周,方帶春秋館監事之任矣,臣之所叨春秋兼銜,法在當避。伏乞聖慈,亟命選部,照例遞改,以存公格,千萬幸甚。臣無任云云。省疏具悉。疏辭,下該曹稟處。
上在昌德宮。停常參·經筵。
藥房提調朴周壽,副提調李寅敎啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
金洛龍啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
朴宗吉啓曰,備邊司郞廳來言,今日賓廳日次,而大臣俱有身病,不得來會云矣。敢啓。傳曰,知道。
又啓曰,事變假注書申鍾益,時無職名,令該曹依例付軍職,冠帶常仕,何如?傳曰,允。
傳于沈宜臣曰,召對爲之。
金洛龍啓曰,卽者義禁府都事來言,時囚罪人朴來永,當爲議處,而新除授判義禁金在昌未肅拜,次堂例不得擧行云。判義禁卽爲牌招,以爲開坐之地,何如?傳曰,允。
又啓曰,判義禁金在昌牌不進推考傳旨,今方捧入,而開坐命下之後,如是違牌,事甚未安。更爲牌招,何如?傳曰,允。
李寅敎啓曰,卽者校理洪祐喆,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
以副校理金錫淳·權溭,修撰徐元淳牌不進罷職傳旨,傳于李寅敎曰,只推。
李寅敎,以弘文館言啓曰,應敎尹興圭增修都監都廳進,副應敎金學性內閣進,校理洪祐喆陳疏徑出,上番闕直,事甚未安。副校理金錫淳·權溭,旣有只推之命,與校理金逸淵,竝卽牌招,推移入直,修撰徐元淳,旣有只推之命,一體牌招察任,何如?傳曰,允。
金洛龍啓曰,行大司憲宋冕載,掌令權周憲·成好謙,持平金基煥牌不進,執義申溥,持平柳養晦在外,監察茶時之意,敢啓。傳曰,知道。
以司諫黃,獻納李明迪,正言李鳳純,掌令權周憲·成好謙,持平金基煥牌不進罷職傳旨,傳于金洛龍曰,只推。
吏曹口傳政事,以成載濩爲慶山縣令。
朴宗吉,以備邊司言啓曰,卽見濟州牧使朴長復年分狀啓,則以爲,濟州勝於旌義,大靜遜於旌義,挈長較短,猶爲平年,而年事旣未均登,則新舊竝督,恐傷民力,舊還姑爲仍停爲辭矣。今年島農,雖有優劣之不均,統而論之,足爲少康,而新舊還之一時竝督,事勢之難,誠如狀辭,依昨年例,舊還則許令仍停,以爲少紓民力之地,何如?傳曰,允。
吏曹啓目,粘連觀此弘文館校理洪祐喆上疏,則以爲,臣之伯父臣奭周,方帶春秋館監事之任矣,臣之所叨春秋兼銜,法在當避。伏乞亟命選部,照例遞改亦爲白有臥乎所,相避之法,在下當遞,洪祐喆所帶春秋館記注官之任,今姑減下,何如?判付。啓,依允。
校理洪祐喆疏曰,伏以,臣之母病沈痼之狀,聖明之所俯燭者也,臣無容重煩文字,而卽接家信,則又添寒感,痰結嗽劇,達宵失睡,神氣尤苶云,臣纔聞此報,方寸煎鬱。玆敢不避猥越,忙陳短章,徑出禁扃。伏乞聖慈,特遞臣所帶之職,俾便救護,仍治臣擅離之罪,以肅朝綱焉。臣無任云云。省疏具悉。爾其勿辭救護。
乙未十一月二十五日午時,上御熙政堂。召對入侍時,參贊官沈宜臣,侍讀官洪祐喆,檢討官嚴錫履,直閣李公翼,假注書尹晩求,記事官申錫愚·鄭最朝。各持小學第五卷,以次進伏訖。上開卷,讀自轉客下邳,止莫不畢給十遍訖,命奏文義。祐喆曰,此大文,亦江革事親之言。大抵以若貧窮,其母便身之物,莫不畢給,則其誠孝,可知。人子事親之道,在於誠孝,此等文義,皆可以類推矣。上曰,下番陳之。錫履曰,此段文義,上番已爲敷陳,臣無容更達,而江革之貧窮裸跣,行傭供母,而便身之物,莫不畢給者,與下文王延之體常無全衣而親極滋味,同一誠孝也。蓋貧窮如此,而致養如是者,實是至難之事,而所以能致此者,只在於誠意之到底也。上曰,閣臣陳之。公翼曰,此章文義,玉堂上下番,已爲詳陳,臣無容更奏,而此所云莫不畢給者,與題辭中萬善足焉之句,恰相符矣。凡聖人之道,務其盡善,責其虧一,而至於孝則彝倫之本源,百行之綱領。孝如純至,道自崇廣,而孝亦有帝王匹庶之異,此章所謂江革之孝,卽匹庶之孝也。帝王之孝,則虞舜五十而慕,周文日三朝,成·康之克修文·武緖業,是也。惟殿下,率遵列聖朝治法政謨,服膺而勿失,日用事爲,萬善足焉,則聖孝自然純至,而虞周之治,可見於今日。伏望懋哉懋哉。上曰,參贊官陳之。宜臣曰,儒臣上下番及閣臣,已爲敷陳,臣無容更贅,而大抵此章言江革事親之孝,卽匹庶之孝也。雖與帝王之孝有異,而其至誠事親之道,有足觀感於後世。伏願此等文義,深加省察焉。上掩卷。仍命退,諸臣以次退出。
上在昌德宮。停常參·經筵。
金洛龍啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
傳于李寅敎曰,孝成殿朔祭,以攝行磨鍊。
傳于申冕周曰,召對爲之。
金洛龍啓曰,判義禁金在昌再牌不進推考傳旨,今方捧入,而開坐命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
又啓曰,判義禁金在昌牌不進推考傳旨,今方捧入,而開坐命下之後,如是違牌,事甚未安。更爲牌招,何如?傳曰,允。
又啓曰,判義禁金在昌再牌不進推考傳旨,今方捧入,而開坐命下之後,連事違召,無意承膺,事體所在,誠甚未安。所當更請牌招,而係是一日三牌,何以爲之?敢稟。傳曰,更爲牌招,如有違牌,勿爲呼望。
又啓曰,行大司憲宋冕載,掌令權周憲·成好謙,持平金基煥牌不進,執義申溥,持平柳養晦在外,監察茶時之意,敢啓。傳曰,知道。
以司諫黃,獻納李明迪,正言李鳳純,掌令權周憲·成好謙,持平金基煥牌不進罷職傳旨,傳于金洛龍曰,只推。
以校理金逸淵,副校理金錫淳·權溭,修撰徐元淳牌不進罷職傳旨,傳于李寅敎曰,只推。
李寅敎,以弘文館言啓曰,上番闕直,事甚未安。校理金逸淵,副校理金錫淳·權溭,旣有只推之命,竝卽牌招,推移入直,修撰徐元淳,旣有只推之命,一體牌招察任,何如?傳曰,允。
又以宗廟·永寧殿增修都監都提調意啓曰,本都監物力之前此區劃,已盡無餘,宣惠廳錢七千兩,戶曹錢六千兩,司僕寺錢五千兩,兵曹錢二千兩,更爲區劃,以爲繼用之地,何如?傳曰,允。
又以觀象監提調意啓曰,在前胎室加封時,本監官員一員,臨時下送,監董工役矣。今此翼宗大王胎室加封時,亦依已例磨鍊之意,敢啓。傳曰,知道。
朴宗吉,以都摠府言啓曰,副摠管李源祖,以御營中軍,本營諸將官射會監試事,南小營晝仕出去之意,敢啓。傳曰,知道。
乙未十一月二十六日辰時,上御熙政堂。召對入侍時,參贊官申冕周,檢討官嚴錫履,待敎金洙根,假注書李濟達,記事官申錫愚·鄭㝡朝,各持小學第五卷,以次進伏訖。上開卷,讀自薛包好學篤行,止服喪過哀十遍訖,命陳文義。錫履曰,此章記薛包盡孝之事,而一段之綱領,在於好學篤行四字。惟其好學篤行也,故能處人倫之變,而盡子道之常也。好學篤行,固爲一段之綱領,而好學二字,又爲篤行之基本。蓋好學則有以考聖賢之成法,識事理之當然,而所行不期篤而自篤矣。是以古先哲王,契精一之心法,懋時敏之聖工,而其見於德行者,能致孝弟之道,通於神明,光于四海矣。方今聖明,以達孝之聖,處崇高之位,伏願於好學上,懋哉懋哉,以爲成就德行之地焉。上曰,閣臣陳之。洙根曰,此章文義,儒臣已陳達無餘,而此卽人子善處變之事也。至於帝王之孝,則異於匹庶,蓋善繼先王之志,善述先王之事,方可謂達孝矣。伏願於此,深加體念焉。上曰,參贊官陳之。冕周曰,人子事親之道,有常有變,薛包當人所不堪當之變,而盡人所不能行之道,其苦心至誠,有足感動人者,此等善行,必須潛心細究而後,庶可覰得朱子表章之義矣。臣繼此而敢有所仰陳者。臣於二月,以館職入侍,進講此書,聖學夙就,玉音琅然,歸告鄕里,父老擧皆忻忻相慶矣。今又挾冊登筵,其間已過十朔,而一部小學,迄未卒業,實非臣愚所蘄望於平日者也。帝王之治,布在方冊,而講學之工,不進則退。伏願殿下,終始典學,不得不措,無一念之或忽,無一息之或間,循序漸進,優入於正大光明之域,則化民成俗之方,要不外是,而我東方億萬年無疆之休,實基於此矣。昔朱夫子,見篔簹壁上,煌煌靈芝,一年三秀,我獨何爲,有志未就之句,未嘗不三復詠歎。先賢憂道惜時之意,有如此者。惟殿下念哉念哉。上掩卷。仍命退,諸臣以次退出。
上在昌德宮。停常參·經筵。
藥房都提調朴宗薰,提調朴周壽,副提調李寅敎啓曰,節屆隆冬,寒事轉甚,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
朴宗吉,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
金洛龍啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
傳于朴宗吉曰,召對爲之。
安光直啓曰,假注書李濟達,身病猝重,勢難察任,今姑改差,何如?傳曰,允。
金洛龍啓曰,行大司憲宋冕載,掌令權周憲·成好謙,持平金基煥牌不進,執義申溥,持平柳養晦在外,監察茶時之意,敢啓。傳曰,知道。
以司諫黃,獻納李明迪,正言李鳳純,掌令權周憲·成好謙,持平金基煥牌不進罷職傳旨,傳于金洛龍曰,只推。
以副校理金錫淳,修撰徐元淳牌不進罷職傳旨,傳于李寅敎曰,只推。
以濟州牧使朴長復狀啓,薦新與進上柑橘,俱不得如例封進,惶恐待罪事,傳于李寅敎曰,勿待罪事,回諭。
李寅敎,以禮曹言啓曰,卽接濟州牧使朴長復狀啓謄報,則薦新橘果中乳柑·洞庭橘,數甚零星之由,前已馳啓,而乳柑·洞庭橘,一一摘取,乳柑爲二百四十二箇,洞庭橘爲三百五十箇,宗廟·孝成殿·山陵·景慕宮薦新,無以備數,謹援已例,都封上送于禮曹,以爲稟旨進獻之地爲辭矣。在前橘果稀結之時,多有減數薦獻之例,今亦依前例分排薦進。景慕宮薦新,洞庭橘初無磨鍊之事,而一體封進,依定式勿爲擧行,孝和殿薦新,則兩種橘果,不爲封進,莫重薦獻,不可後時,元數中亦爲分排,當日一體薦進。山陵薦新則魂殿內官,依例陪進陵所薦進,而孝和殿薦新之闕封,揆以事體,極涉悚然,所當重勘,而以柑子薦新闕封事,纔已請推,方在道臣査啓中,今此乳柑·洞庭橘闕封委折,亦令道臣,一體詳査,狀聞後嚴勘,何如?傳曰,允。
吏曹啓目,粘連啓下是白有亦,觀此全羅·慶尙·忠淸三道幼學安洙等上言內辭緣,以爲贈左承旨朴光前,因年前大臣之獻議,已贈亞卿,而秩爲正二品,然後始議節惠之典,亟令加贈正卿,仍賜節惠之典亦爲白有臥乎所,朴光前以師門高弟,淵源的正,學問之醇篤,節義之炳烈,先輩諸賢,莫不推重而尊仰,或詡以師表,或稱以儒宗,至若誥贈院額,屢蒙列聖朝奬諭崇報之恩,而獨於節惠之典,尙今未施,誠爲斯文之欠典,士林之缺望。今此多士之連爲陳請,可見公議之愈久不泯,施以加贈正二品職之典,允合於崇儒重道之意是白乎矣,係干恩典,臣曹不敢擅便,上裁,何如?判付。啓,依回啓施行爲良如敎。
乙未十一月二十七日辰時,上御熙政堂。藥房入診入侍時,都提調朴宗薰,提調朴周壽,副提調李寅敎,假注書尹晩求,記事官申錫愚·鄭㝡朝,待敎金洙根以次進伏,醫官金時中·李顯養·南正吉,進伏楹外訖。上命史官分左右。宗薰曰,節候已屆隆冬,朝氣甚爲峭栗,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。宗薰曰,醫官入診乎?上可之。時中等以次診候訖,退伏奏曰,脈候左右三部調均矣。宗薰曰,日寒之時,易致觸冒,伏望愼避風寒,益加節宣焉。宗薰曰,講筵久停之餘,自昨日始行召對,聖工不至間斷,伏不勝欣忭矣。勸講亦當繼行,而自上有命然後,內閣始可以擧行矣。上命史官就座。仍命退,諸臣以次退出。
乙未十一月二十七日午時,上御熙政堂。召對入侍時,參贊官朴宗吉,侍讀官權溭,檢討官嚴錫履,待敎金洙根,假注書尹晩求,記事官申錫愚·鄭㝡朝,各持小學第五卷,史略第一卷,以次進伏訖。上開卷,讀自旣而弟子,止輒復賑給十遍訖,命陳文義。溭曰,薛包之與姪分産也,凡屬完好者,盡付其姪,而自取其荒頓朽敗,託辭以安其姪之心,其在止慈之道,至矣。然而以物理言之,居室器物,當以傳久堅固者爲美,人亦以老成爲先。宮室之久遠者,祖宗之所嘗御也,器物之久遠者,祖宗之手澤尙存也,實爲貴且重焉,而用人之道,必先老成。故語曰,圖任老成,亦曰,無侮老成人。昔在中宗朝,先正臣趙光祖進言曰,老成人居上,則朝廷尊而萬事和,此眞至論也。伏願體念焉。上曰,下番陳之。錫履曰,此章皆薛包之事,而前段言其孝於父母之事,後段言其慈於弟子之事。惟孝與慈,雖是兩件事,然而能孝則自可能慈,慈亦孝行中一事也。蓋孝子之心,以父母之心爲心,故父母之所愛,亦愛之,所敬,亦敬之,至於犬馬盡然,而況於子孫宗族乎?薛包能事親盡孝,故其所以待弟子者,如是之慈。此固匹庶之孝,而帝王之孝亦然。傳曰,踐其位行其禮,敬其所尊,愛其所親。夫踐先王所踐之位,行先王所行之禮,先王之所尊禮者則敬之,先王之所親愛者則愛之者,此帝王之孝也。伏願殿下,體念於此,常以列聖之心爲心,則治化不患不郅隆矣。此臣等區區之望也。上曰,閣臣陳之。洙根曰,儒臣所奏,詳悉無餘,臣無容更達,而奴婢之老者,田廬之荒頓,器物之朽敗,固不如少壯精緻堅好,而薛包之必取此三者,其心專欲以彼好者,給其弟子也,其友愛之性,從可知矣。上曰,參贊官陳之。宗吉曰,此章上節,卽言薛包事親之孝,此節亦言其待弟之友。若包者,孝友之根於天性者也。故漢安帝,聞其名而徵拜侍中,特賜牛酒,以彰其孝友之實。夫王者之治,亦不外乎孝悌而已。惟殿下必先孝悌之治,以爲躬率之本焉。上掩卷,開史略,命輪讀而陳文義。溭讀自孔子言於定公,止遂去魯訖,奏曰,孔子相魯三月,治化大行,齊人之畏懼,固宜也。然齊亦得賢爲治,以德服人,則何患畏魯,而乃不出此,反以女樂沮之者,極鄙矣。齊終不治,而魯亦衰焉。成敗治忽,於此可監,益加省察,卽臣區區之望也。錫履讀訖,奏曰,此段文義,上番已爲詳陳,臣無容更達,而孔子攝行相事,居三月,魯大治,此乃聖人過化存神之妙也。孔子乃人臣也,且攝行相事,而其德至盛,故其功化所被,如是之速,況乎帝王,處崇高之位,躬至善之德,則治化之流行,自然速於置郵而傳命矣。伏願以是體念焉。洙根讀訖,奏曰,此章文義,玉堂上下番所奏詳悉,臣無容更陳矣。宗吉讀訖,奏曰,孔子大聖人也,少正卯亂政小人也。以大聖而誅小人,居三月而魯大治,魯若委任責成,則庶可以一變至道,而季桓受齊之女樂,卒不能用。然聖人之去就,惟義所在,故以郊不致膰而遂去之。此可見聖人欲以微事去之意,而有國之治否,實係於親君子遠小人。惟殿下念哉。上命史官讀之。晩求·錫愚·㝡朝以次讀訖。上掩卷,命退,諸臣以次退出。
上在昌德宮。停常參·經筵。
金洛龍啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
李濟達改差,代以李晉祥爲假注書。
傳于李寅敎曰,召對爲之。
傳于安光直曰,吏曹參議有闕之代,前望單子入之。
吏曹參議前望單子入之,李景在落點。
金洛龍啓曰,行大司憲宋冕載,掌令權周憲·成好謙,持平金基煥牌不進,執義申溥,持平柳養晦在外,監察茶時之意,敢啓。傳曰,知道。
以司諫黃,獻納李明迪,正言李鳳純,掌令權周憲·成好謙,持平金基煥牌不進罷職傳旨,傳于金洛龍曰,只推。
以慶尙道黃腸敬差官尹喜柱狀啓,本道黃腸,擧皆尺數之不準,惶恐待罪事,傳于李寅敎曰,勿待罪事,回諭。
李寅敎,以實錄廳摠裁官意啓曰,本廳郞廳各司褒貶,依舊例使之懸頉之意,敢啓。傳曰,知道。
朴宗吉,以兵曹言啓曰,禁軍來春夏等都試,因政府及本曹有故,不得設行,今已過時矣。在前如此之時,有仍停都試,代行祿試射之例,今亦依此擧行,何如?傳曰,允。
又以備邊司言啓曰,卽見忠淸監司金在三狀啓,則枚擧鎭訓縣監李源明牒呈,以爲本縣反庫時,査發還餉各穀四萬四千一百五十二石零,俱以官屬民間流來反逋,荐經饑癘,逃躱流亡,十居八九,徵捧無路,而其中本營支放穀一萬一千八百九石零,未敢混入煩請,就各衙門句管穀三萬二千三百四十二石零,特許自今年,限十四年除耗排捧,外此牟還虛勘六百十九石零,數旣無多,自明年限二年,除耗收捧,且還弊至此,專由於穀多,每年排捧條,隨卽量宜移轉於穀小各邑事,竝請令廟堂稟處矣。糶糴法意,自來嚴重,除耗限年,雖或有他邑已施之例,決不宜視作應行,有請輒許。且況査逋未幾,封倉尙遠,而不思着意嚴督,先爲此格外排捧之請者,尤未免徑遽,該道臣推考。至於該邑事勢,則有不可以常例論者,以一縣之小,而積逋之多,至過四萬餘石,一時準捧,誠亦有行不得之歎,事關民情,不容不曲施闊狹,而十四年之排限,殊涉太遠,許令限十年除耗排捧。牟還則數旣無多,使之如例準捧於明年之內。該縣穀多之弊,實爲一路之最,及今釐正,在所不已,依所請待其收捧,量宜移轉於穀小邑之意,一體分付,何如?傳曰,允。
又以禁衛營言啓曰,本營軍色從事官徐戴淳,身病甚重,勢難察任,今姑改差,何如?傳曰,允。
義禁府啓目,粘連向前朴來永亦,稅穀査發,旣多煩擾,吏校私債,疊錄徵捧,吏校雖異小民,誠有再徵之失是白如乎,準法文中橫斂之律,照勘,何如?判付。啓,依允。
刑曹啓目,粘連載寧蔡成心獄事,朴根之死,旣在三十二日之久,則實難專委於被傷,不可遽議於加限,似合罪疑惟輕之典,而獄體至嚴,不敢擅便,上裁,何如?判付。啓,依回啓施行。又啓目,粘連長連朴尙淳獄事,毋論自撞與被打,畢竟升血之氣盡,乃至十日而命殞,則焉逭償命之律?訊推得情,何如?判付。啓,依允。又啓目,粘連奉化崔云玉獄事,打竹踢胸,沒覺之稚兒能言,臨死呼哭,無怨之隣女有聽,旣有重傷之祟,竟致當下之殞,嚴訊取服之意,分付,何如?判付。啓,依允。又啓目,粘連草溪李植春獄事,血吐升斗,可驗重傷之祟,七日命殞,難逭償命之律,刑訊得情之意,分付,何如?判付。啓,依允。又啓目,粘連醴泉金唜同獄事,諉佯醉而捽髮踢脅,已是行兇之甚毒,無一言而開口簸頷,胡爲致命之太速?傷旣甚重,死在當下,連訊取服之意,分付,何如?判付。啓,依允。
乙未十一月二十八日申時,上御熙政堂。召對入侍時,參贊官李寅敎,侍讀官權溭,檢討官徐元淳,檢校待敎金學性,假注書尹晩求,記事官申錫愚·鄭㝡朝,各持小學第五卷,以次進伏訖。上開卷,讀自其遇飢歲,止不敢忘也十遍訖,命陳文義。溭曰,此章詳言柳公綽之家法,嚴正儉約,實爲士大夫家楷範,而至於疎族之孤嫠者,先爲之資粧嫁娶者,可見人倫篤厚,爲法當世矣。蓋唐堯之讚德,敍親睦於九族,司徒之設敎,揭睦婣於六行,此所以風敎之本,必以敦親爲重者,而名門巨族,國之世臣也,其家法庭訓,爲世取則,有裨風化者,亦爲不少。伏願省察焉。上曰,下番陳之。元淳曰,此章卽敍柳公綽家庭之法,嚴正齊肅,皆可取則,而夫家法之成,必資學問而行,若無學問,則豈有家法自成之理乎?凡百事爲,皆從學問中出來,然後可以爲法。伏願體念焉。上曰,閣臣陳之。學性曰,此章文義,玉堂旣已陳達,臣無容更奏。臣之登筵,間已數朔,而講讀之法,別無顯異於前日,且一遍之際,屢爲間斷,似不留心而然。如是則聖學從何以成就乎?臣嘗筵退,外人每聞聖學之進就,則莫不欣欣焉相賀。由此觀之,非特臣等之所仰望,是國人之日夜顒祝者也。伏望以此體念焉。上曰,參贊官陳之。寅敎曰,柳氏家法之嚴正,儒臣已爲敷陳,臣無容更議,而蓋曰一遵其法,則念念在玆,無一事之不遵也。此公綽之所以爲賢父,而仲郢之所以爲肖子也。粵我祖宗良謨善政,昭載方冊,是亦殿下之家法也。宋臣鄒志完之言曰,欲法堯·舜,當法祖宗。伏願監于成憲,善繼善述,則雖參三際五之治,要不外是矣。於此等文義,推移體念焉。上掩卷,命退,諸臣以次退出。
上在昌德宮。停常參·經筵。
藥房都提調朴宗薰,提調朴周壽,副提調李寅敎啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
金洛龍啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
朴宗吉啓曰,備邊司郞廳來言,今日賓廳日次,而無時急稟定事,不得來會云矣。敢啓。傳曰,知道。
傳于李寅敎曰,禮房承旨,馳詣宗廟·景慕宮,奉審摘奸以來。
傳于申冕周曰,召對爲之。
金洛龍啓曰,行大司憲宋冕載,掌令權周憲·成好謙,持平金基煥牌不進,執義申溥,持平柳養晦在外,監察茶時之意,敢啓。傳曰,知道。
以司諫黃,獻納李明迪,正言李鳳純,掌令權周憲·成好謙,持平金基煥牌不進罷職傳旨,傳于金洛龍曰,只推。
申冕周,以奎章閣言啓曰,明日卽奎章閣·演慶堂朔奉審日次,臣等進詣擧行之意,敢啓。傳曰,知道。
又以奎章閣言啓曰,今此宗廟·永寧殿移還安時,宜有閣臣陪從,而係是創例矣。在前祔廟時,陪從閣臣長望受點,而或一員或二員,其例不同,今番則何以爲之乎?敢稟。傳曰,二員進去。
朴宗吉,以都摠府言啓曰,副摠管金魯甲,以禁軍別將,禁軍祿試射監試事,南小營晝仕出去之意,敢啓。傳曰,知道。
又以兵曹言啓曰,來十二月初三日,一內禁軍番次矣。該番將未差之代,依承傳口傳擬入之意,敢啓。傳曰,知道。
兵曹口傳政事,以朴蓍會爲內禁將。
朴宗吉,以兵曹言啓曰,五衛將李在勳,忠壯衛將吳致慶,俱以病難供職,呈狀乞遞,竝改差,何如?傳曰,允。
又以兵曹言啓曰,今十一月各廳堂下武臣朔試射,臣曹連因有故,不得爲之之意,敢啓。傳曰,知道。
又以兵曹言啓曰,今日禁軍祿試射時,騎芻當依定式試取,而馬路氷滑,勢難騎射,故以柳葉箭代行之意,敢啓。傳曰,知道。
金洛龍,以刑曹言啓曰,近來各邑定配罪人之無難來往,實是法綱所關,向者大臣筵奏申勅,何等截嚴?而德川郡徒三年定配罪人金重鉉,見捉於本曹雜技之禁。渠以市井無賴之類,旣被罪謫,則偃處渠家,已爲無嚴,而被捉之後,敢生免罪之計,給賂曹吏,仍卽逃走者,尤極痛惋。曹吏則自臣曹照法嚴繩,金重鉉發關本道,還去配所與否,使之跟探,而以該邑言之,凡編配罪人,雖或因過葬,照例給由,初無道啓之登聞,則其私自許由,可以推知。經幾朔而尙不捉去,任他在家,致此京司之執捉者,揆以法意,萬萬該然。德川郡守兪碩柱,令該府拿問勘處,何如?傳曰,允。
義禁府照目,粘連瑞山前郡守朴來永矣本府議啓內,稅穀査徵,旣多煩擾,吏校私債,疊錄徵捧,吏校雖異於小民,誠有再徵之失是白如乎,準法文中橫斂之律照勘,罪杖八十收贖,奪告身三等私罪,奉敎依允。
乙未十一月二十九日申時,上御熙政堂。召對入侍時,參贊官申晩周,侍讀官權溭,檢討官嚴錫履,待敎金洙根,假注書李晉祥,記事官申錫愚·鄭㝡朝,各持小學第五卷,史略第一卷,以次進伏訖。上開卷,讀自王祥性孝,止必親嘗十遍訖,命陳文義。溭曰,王祥之孝親也,掃牛下及不解帶等事,卽人子當行之事也。凡事親之道,雖賤於此,難於此之事,皆可盡誠行之,而衆人則鮮能焉。特王祥盡誠篤行,故以孝稱之。至若失愛於父,而愈恭謹者,尤所難及處也。然苟能盡誠行之,則亦非高遠難行之事。人皆可以爲王祥之孝,而推此以往,爲賢爲聖,亦可入於堯·舜之域,留神省察,臣所望也。上曰,下番陳之。錫履曰,此章王祥孝行之純至,上番旣已敷衍仰陳,臣無可更達,而第父子,天性之親也。子之愛親,固根天性,而父之愛子,亦出天理,父豈有不愛子之理,而王祥之父,所以不愛王祥者,以朱氏數譖之也,譖之爲害,誠可畏也。非特父子爲然,君臣之際,亦猶是。是以古聖王,深以讒人爲戒。中庸曰,去讒遠色,所以尊賢也。蓋去讒而後,方有尊賢之實矣。此等處,可以因小而推大。伏願以是審察焉。上曰,閣臣陳之。洙根曰,兩儒臣敷演奏達,臣無更陳之文義矣。上曰,參贊官陳之。冕周曰,羅仲素有言曰,天下無不是底父母,了翁聞而善之曰,必如是而後,天下之爲父子者定。王祥之盡孝於不慈之父者,亦未見其有不是處也。父子天屬之親,人無得以間焉,而後母之譖,遽至於奪情而移恩,譖言之蠱人心性,可不畏哉。人主爲治之道,尤以絶譖遠佞爲主。譖是小人之言,而浸潤之極,其言易入,滔天燎原之禍,必至於妨賢而病國。故易曰,開國承家,小人勿用,此誠人主之鑑戒處也。儒臣旣發端於前,敢此尾陳。伏乞聖明體念焉。繼起而伏奏曰,凡講學之工,最貴論難。如此則已知處有提起之效,未知處有資補之益。伏乞聖上,起端下問焉。上良久掩卷,開史略,自定公卒,止凡三十四世讀一遍訖,命陳文義。溭曰,魯定公用孔子而不卒,繆公尊子思而不用,平公知孟子之聖而不果見。於此三者,可見君德之漸衰,而待賢不誠,以致國勢之浸弱,而終至滅亡,後世之所當鑑戒者也。蓋得賢則昌,失賢則亂。故曰,國無賢則國空虛。以此觀之,國家之治忽,亶係於賢者之用舍。伏願體念焉。錫履曰,魯定公之能用孔子而不能究其施,魯繆公之知尊子思而不能用,魯平公之欲見孟子而不果,上番俄已反復詳陳,而臣亦有繼此而陳達者矣。蓋尊德樂道,帝王之盛節。若見聖賢而不知尊之,尊之而不知用之,用之而不能究其用,則國不可爲國。故大學曰,見賢而不能擧,擧而不能先,慢也,先聖之垂戒,深切矣。史氏以魯君之事,載之方冊者,蓋欲後世人主之鑑戒於此也。伏願以是體念焉。洙根曰,以聖人攝相事,則國以大治,問政而不果用,尊之而不能用,欲見而不果行,則國以寢衰,此實後世人君之所可鑑戒者也。伏願深究焉。冕周曰,魯是伯禽所封也。以周公之緖,修文·武之道,治隆化成,聖神迭作,繼世之君,苟以孔子朞月之化,子思中庸之道,孟子私淑之學,俾得小施於世,則雝雝鳴鳳之音,庶幾復聞於天下,而世愈降而禮愈疎,擧而不能用,知而不能擧,遂使文·武之道永墜於地,豈非後世之所可惜哉?大抵爲治之道,專係於賢才之用不用,故中庸九經,以尊賢爲先。伏乞留念焉。上命史官讀之。晉祥·錫愚,㝡朝,以次讀訖。上掩卷,命退,諸臣以次退出。
上在昌德宮。停常參·經筵。
朴宗吉,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
又啓曰,來初五日朝參日次,而崇陵忌辰祭正日相値,頉稟之意,敢啓。傳曰,知道。
金洛龍啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
傳于金洛龍曰,召對爲之。
傳于朴宗吉曰,傳香承旨,馳詣受香所,奉審摘奸以來。
傳于李寅敎曰,孝成殿臘享大祭,以攝行磨鍊。
傳于安光直曰,吏兵批歲抄點下者,依例捧傳旨。
李寅敎,以奎章閣言啓曰,景慕宮望廟樓,今朔奉審,無頉之意,敢啓。傳曰,知道。
金洛龍啓曰,行大司憲宋冕載,掌令權周憲·成好謙,持平金基煥牌不進,執義申溥,持平柳養晦在外,監察茶時之意,敢啓。傳曰,知道。
以司諫黃,獻納李明迪,正言李鳳純,掌令權周憲·成好謙,持平金基煥牌不進罷職傳旨,傳于金洛龍曰,只推。
朴宗吉,以兵曹言啓曰,每都政新資五窠,例爲差出,而今番則準履歷軍器副正,亦當陞資矣。營將·中軍·虞候準二十朔者,雖有六處,而舊堂積滯,亦不可不念,就其中朔數最多者,依近例推移內遷,何如?傳曰,允。
金洛龍,以義禁府言啓曰,因刑曹草記,德川郡守兪碩柱,令該府拿問勘處事,允下矣。兪碩柱以兼營將守令,時在任所,依例發遣府羅將,差兼官後拿來,何如?傳曰,待待命拿囚。
又以義禁府言啓曰,忠淸監司金在三狀啓內,鎭岑前前縣監南濟和罪狀,令收司稟處事,啓下矣。南濟和居在本道連山地云,依例發遣府羅將拿來,何如?傳曰,待待命拿囚。
乙未十二月初一日午時,上御熙政堂。召對入侍時,參贊官金洛龍,侍讀官洪祐喆,檢討官嚴錫履,直閣李公翼,假注書尹晩求,記事官申錫愚·鄭㝡朝,各持小學第五卷,以次進伏訖。上開卷,讀自母嘗欲生魚,止其篤孝純至如此十遍訖,命陳文義。祐喆曰,此章亦言王祥誠孝之事也。雙鯉躍氷,黃雀入幕,此皆孝感所致,誠孝之道,或恐咈親之心。伏願殿下,勤懋講學,上慰兩慈殿期望之聖心,是臣區區之望也。上曰,下番陳之。錫履曰,上番以孝之一字,敷衍仰達,而其所陳勉誠爲切實,臣亦無他義之可達者,而第章末,以篤孝純至四字爲結語。蓋謂王祥篤實之孝,純一而至極也,純之一字,最善形容。純者,精粹無雜,至誠無間之謂也。故以王祥之孝,而語其至誠不二之意,則不過曰,純而已矣。以此心而事親,則爲純孝,以此心而事君,則爲純臣,以此心而修己成德,則爲純德。是以文王之聖至矣,而詩人贊美文王之德,乃曰,文王之德之純,德之至善,莫盛於純。洪惟我純宗大王廟號之定以純字者,亦以純一之德,媲美於文王也。方今聖明,以達孝之盛,處繼述之地,伏望以純之一字體念焉。上曰,閣臣陳之。公翼曰,玉堂上下番,皆已敷陳,臣不必更達,而此章所敍之事,盡是行不得之事,王祥非不知之,而恐咈其親之心,或解衣而剖氷,或抱樹而泣,此所謂篤孝純至者也。以今日講筵言之,惟殿下誠意正心,專工於冊字上,然後聖學可以日就,聖學日就,然後可以上慰兩慈殿期待之聖心。伏望懋哉懋哉。上曰,參贊官陳之。洛龍曰,儒臣·閣臣所奏,俱爲切實,臣無更達之辭,而一篇中諸子之孝,各擧其一事而言之,至於帝王之孝,則與匹庶有異。宗廟饗之,子孫保之,虞舜之大孝也,善繼善述,周武之達孝也。伏願殿下,克體舜·武之聖,以爲一國之興孝焉。上掩卷,命退,諸臣以次退出。
上在昌德宮。停常參·經筵。
金洛龍啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
朴宗吉啓曰,明日傳香,禮房承旨當爲齋宿,右承旨李寅敎不爲仕進,所當牌招,而拘於廳規,不得請牌,何以爲之?敢稟。傳曰,牌招。
傳于李寅敎曰,召對爲之。
金洛龍啓曰,行大司憲宋冕載,掌令權周憲·成好謙,持平金基煥牌不進,執義申溥,持平柳養晦在外,監察茶時之意,敢啓。傳曰,知道。
以司諫黃,獻納李明迪,正言李鳳純,掌令權周憲·成好謙,持平金基煥牌不進罷職傳旨,傳于金洛龍曰,只推。
朴宗吉,以都摠府言啓曰,副摠管李存敬,以禁衛中軍,本營諸將官射會監試事,禁衛營新營,晝仕出去之意,敢啓。傳曰,知道。
行大司成李若愚疏曰,伏以,居諸迅駛,孝成殿練事奄過,哀冤痛廓,中外普均,仰惟我殿下,孝思皇皇,孺慕罔極,益復如新。仍伏念臣,素蔑學識,又多疾病,而夤緣倖會,滾升宰列,曾無一事之自效,徒切愧負之日積,平居自訟,恒有騂汗。惟幸散材之投閑,庶免濫竽之招譏,不意玆,伏奉國子除旨,職是宿趼,繼承嚴召,義難逡巡,黽勉出肅,粗伸叩謝之忱,而第臣宿罹險釁,荐經苫堊,悲苦尙纏,視息苟全,而其神識精爽,非復前日樣矣。雖尋常陳就,猶患不給,況此師儒重任,其可以視若固有,晏然冒據乎?前玆猥叨,亦嘗一再試抄,而聲望不愜,鑑識不精,未免爲世嗤點,乃今於十有餘年,蒲質旣萎,舊學就耗之後,重據皐比,再秉衡錘,固非臣夢想之攸到,亦非臣才力之可强也。且臣素患寒疾,卽積年貞痼之祟,而時値大冬,闖肆愈亟,醫治之方,惟有深居靜護,僅就安域,小失自攝,其害如響。近因乖候,一倍添劇,頭目眩轉,神精頓失,食飮阻却,眞元澌鑠,委席呻囈,轉動無望。歲律垂盡,課試有限,而緣臣病淹,一向稽滯,國體損矣,臣分虧矣。念及於此,重添一病。玆不得不冒昧陳章,疾聲仰籲。伏乞聖慈,特垂憫憐,亟許鐫免,回授可堪之人,以幸公事,仍治臣瀆擾之罪,以安私分,臣不勝大願。臣無任云云。答曰,省疏具悉。卿其勿辭行公。
乙未十二月初二日申時,上御熙政堂。召對入侍時,參贊官李寅敎,侍讀官權溭,檢討官徐元淳,直閣李公翼,假注書李晉祥,記事官申錫愚·鄭㝡朝,各持小學第五卷,以次進伏訖。上開卷讀自王裒字偉元,止引出斬之十遍訖。上曰,文義陳之。溭曰,司馬昭掩其敗軍之失,而歸咎於下,卽不義也,怒其司馬之言,而枉殺無辜,亦失刑也。一言之失而不能掩其惡矣。凡聞己之過而不能虛受者,乃薄德也,而況居君上之位,專以納言容諫,爲盛德事。故夏禹之拜昌言,殷湯之從諫弗咈,所以爲聖也。不如是,則無以來諫而導之使言也。伊訓曰,木從繩則正,后從諫則聖,必也從諫如流,奬詡言者,然後上有容直之量,下有盡言之忠。伏願殿下,懋哉懋哉。上曰,下番陳之。元淳曰,此章別無他義,以此起頭,專由於下章言王裒至孝之意也。上曰,閣臣陳之。公翼曰,下番之所奏眞實,其外無他可奏矣。上曰,參贊官陳之。寅敎曰,此章文義,儒臣·閣臣略已仰奏,臣無容更議,而司馬昭之始責王儀,惡聞其咎也,終乃引斬,喜怒不節也。使昭聞儀之言而改容虛受,曰敬聞過矣,何以善復云爾,則其容直之量,可以補敗軍之失,而乃反恥己之過,滅人之口,因一時血氣之怒,而貽千載靑史之譏,可不戒哉?此所以讀書鑑古,善惡皆我師也。伏願於此等處,亦加垂察焉。上掩卷,命退,諸臣以次退出。
上在昌德宮。停常參·經筵。
金洛龍啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
備忘記,全羅兵使李寬奎下直,長弓一張,長箭一部,片箭一部,筒兒一箇賜給。
傳于朴宗吉曰,召對爲之
金洛龍啓曰,行大司憲宋冕載,掌令權周憲·成好謙,持平金基煥牌不進,執義申溥,持平柳養晦在外,監察茶時之意,敢啓。傳曰,知道。
以司諫黃,獻納李明迪,正言李鳳純,掌令權周憲·成好謙,持平金基煥牌不進罷職傳旨,傳于金洛龍曰,只推。
傳于李寅敎曰,發遣吏郞,諸執事淸齋與否,摘奸以來。
李寅敎,以吏曹言啓曰,今此溫陵忌辰祭獻官預差,前參知李竣祜塡差,而時無職名,令該曹口傳付軍職,何如?傳曰,允。
又以吏曹言啓曰,今此社稷臘享大祭大祝,前典籍韓啓源塡差,而時無職名,令該曹口傳付軍職,何如?傳曰,允。
兵曹口傳政事,副護軍李竣祜,副司果韓啓源,以上竝單付。
朴宗吉,以兵曹言啓曰,今十二月初五日宗廟·社稷·景慕宮臘享大祭時,守門當爲塡差,而本曹郞廳及都摠府郞廳·五衛將,除入直排擬苟艱,依定式軍門將官,代差以入之意,敢啓。傳曰,知道。
乙未十二月初三日午時,上御熙政堂。召對入侍時,參贊官朴宗吉,侍讀官金錫淳,檢討官嚴錫履,直閣李公翼,假注書尹晩求,記事官申錫愚·鄭㝡朝,各持小學第五卷,以次進伏訖。上開卷,讀自裒痛父非命,止竝廢蓼莪之篇十遍訖,命陳文義。錫淳曰,此章專言王裒之誠孝。孝者百行之源,自帝王至于庶人,孝無二致。且云求忠臣於孝子之門,則此正跬步而不敢忘者,亦不可斯須忽於心者也。入我國列聖朝,軫念孝行之卓異,死者旌之,生者奬之,樹聲敎於百世,曷不盛哉?伏望體念焉。上曰,下番陳之。錫履曰,此段言王裒哀慕其親之孝,卽孝經所謂喪則致其哀,孟子所謂大孝終身慕者也。至其朝夕常至墓所,拜跪悲號者,深可見純誠之不懈也。若朝而行之,夕或廢焉,夕而行之,朝復輟焉,則豈可爲誠孝之行乎?臣請以朝夕二字,敷衍而仰陳焉。蓋朝者,日出而作之時也,夕者,日入而息之時也,凡所以修己治人者,皆當朝夕勤勵,繼續不已,然後方有實效。故昏定晨省,孝子之事親也,朝益暮習,學者之進學也,朝乾而夕惕,君子所以自强也,朝聽而夕訪,人君所以圖治也。就以今日講筵言之,朝旣講讀,則暮又熟複焉,朝旣討論,則夕又尋繹焉。每朝如是,每夕如是,方有典學之實效矣。伏望以是體念焉。上曰,閣臣陳之。公翼曰,玉堂上下番已爲詳奏,而無餘蘊矣。大抵此章與上章,卽敍王祥·王裒孝行感應之事也。昨筵已爲詳細敷陳,今不必疊達,而王裒之三復蓼莪,此則出於孝心,而亦可謂讀之要訣。以今日講筵言之,殿下專心下工,三復玩繹,討論文義,心警躬驗,則聖學可以日就矣。若但以應行之例而行之,則果難免書自書我自我之歎,可不懼哉?伏望體念焉。上曰,參贊官陳之。宗吉曰,玉堂閣臣之言極好,臣無容更達。伏望以此體念焉。上掩卷,命退,諸臣以次退出。
上在昌德宮。停常參·經筵。
金洛龍啓曰,行大司憲宋冕載,掌令權周憲·成好謙,持平金基煥呈辭,執義申溥,持平柳養晦在外,監察茶時之意,敢啓。傳曰,知道。
傳于李寅敎曰,禮房承旨,馳詣宗廟·社稷·永禧殿·景慕宮,奉審摘奸以來。
安光直啓曰,假注書尹晩求,身病猝重,勢難察任,今姑改差,何如?傳曰,允。
尹晩求改差,代以許傳爲假注書。
傳于沈宜臣曰,召對爲之。
以全羅道黃腸敬差官康國龍狀啓,黃腸木品,未能盡善,惶恐待罪事,傳于李寅敎曰,勿待罪事,回諭。
安光直,以吏曹言啓曰,成均館典籍韓啓源,宗簿寺主簿李正履,繕工監假監役官徐有棐,俱以身病,呈狀乞遞,竝改差,何如?傳曰,允。
李寅敎,以成均館行大司成意啓曰,本館入直,久任郞廳外,他郞不得入直,若有代員遞直之事,則草記代直事,曾有定式矣。司成白東奎,直講權馦,典籍朴龍九,俱爲差祭,時無入直之員,以他郞官,姑爲代直,何如?傳曰,允。
朴宗吉,以都摠府言啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
又以都摠府言啓曰,副摠管李存敬,以禁衛中軍,本營諸將官射會監試事,禁衛營新營,晝仕出去之意,敢啓。傳曰,知道。
又以備邊司言啓曰,卽見咸鏡監司曺鳳振狀啓,則以爲,尤甚中甲山·三水·長津·富寧等四邑,被災最酷,民情惶汲,精抄其不得付還赤立無依之類,方擬救急,而歲前數巡,自備分給,限麥嶺繼給之資,不可不及今措置。就別賑穀折米四千石,空名帖一百張劃下事,請令廟堂稟旨,分付,而鏡城·茂山兩邑,亦當詳察形勢,從便周恤爲辭矣。本道年形,雖非全歉,至於尤甚邑最無依之民,不可無別樣賙救之擧,道臣之拈出四邑,仰請措置者,必有斟量而然。救急之劃得公穀,亦旣有近例之可據,依狀辭所請,以別賑折米四千石,特爲劃下,使之計口排巡,期無一夫捐瘠之患,空名帖則旣非公賑,固難輕許,而事係爲民,或有闊狹他道已施之例,不必獨靳於本道,一百張許令成送,何如?傳曰,允。
事變假注書金致坤書啓,臣於本月二十三日辰時量,敬奉聖敎,同月二十九日辰時量,馳到忠淸道懷德縣近北面鰲村里祭酒宋穉圭所住處,傳諭是白乎則,以爲臣於向日,陳章俟罪,反承溫批,感戴包容之聖德,益覺措躬之無地,忽此夢寐之外,恩諭繼降,乃有升秩之命,而辭意之鄭重勤摯,實非可以施之於庸陋小臣者也。臣伏讀感泣,繼以惶惑,五內靡定,只自恨床席殘喘,尙遲溘然,復叨殊渥,重貽聖政之累也。臣將冒死陳暴,而奄奄之中,無以抖擻精神,其遲速有不可知者,則臣之隘蹙隕越,尤當如何?儻蒙聖明,俯垂矜察,亟收成命,俾得免負罪於泉壤,則臣雖死之日,猶生之年也云矣。臣則仍爲復路之意,敢啓。踏啓字。
事變假注書金致坤書啓,臣於本月二十三日辰時量,敬奉聖敎,同月二十九日酉時量,馳到忠淸道懷德縣東面楸洞里護軍宋啓榦所住處,傳諭是白乎則,以爲小臣病伏垂死之中,萬萬夢外,近侍枉臨,傳宣聖諭,十行絲綸,鄭重懇摯。追念往昔,有此收錄,臣雖無狀,寧不知感激殊恩?雙擎九頓,惶汗浹背,揆諸分義,事不俟屨,而從前不敢承當之意,屢次陳暴於先朝,朝野之所共知,今何可改圖,冒廉出脚耶?非但情勢然矣,狗馬之賤,年踰從心,疾又難醫,七朔委席,已迫崦嵫。以此病狀,雖少壯之際,猶難强策,況當飾巾待盡之時乎?末由膺命,罪合萬戮,席藁私次,恭俟誅譴云矣。臣則仍爲復路之意,敢啓。踏啓字。
乙未十二月初四日申時,上御熙政堂。召對入侍時,參贊官沈宜臣,侍讀官金逸淵,檢討官鄭德和,直閣李公翼,假注書李晉祥,記事官申錫愚·鄭㝡朝,各持小學第五卷,以次進伏訖。上開卷,讀自家貧躬耕,止不臣于晉十遍訖,命陳文義。逸淵起伏奏曰,王裒廬墓而攀柏樹,讀詩而廢蓼莪,其誠孝可以感人,安貧躬耕而未嘗受密助,可謂孝廉俱備,終身隱居而未嘗坐西向,亦可謂忠孝兼全。是故爲人君者,必求賢於孝廉之家,必求忠於孝子之門者,良以此也。伏願殿下,以則哲之明,益加留念焉。上曰,下番陳之。德和起伏奏曰,上番所陳,甚好,臣不必架疊,而雖以此章文義觀之,王裒之淸儉,亦甚嘉尙。計口而田,無粒米浪費之弊,度身而蠶,無絲毫濫取之意。蓋其匹庶亦以淸儉爲修齊之要,況夫治平之道,豈不以淸儉爲先務乎?爲人君者,持心以淸淨,律己以儉約,則寒女之帛,不在於彤庭,太倉之粟,自至於紅腐,崇儉之效,豈不休哉?是故夫子曰,節用而愛人。伏願留念焉。上曰,閣臣陳之。公翼伏奏曰,儒臣已詳陳矣,臣不必疊奏,而王裒果能淸儉,若欲淸儉,則亦䙡終始如一,誠意行之,然後可免虧蕢之歎,而大抵淸儉則治平之先務,講讀則淸儉之先務,而淸儉治平之道,若捨書冊而將奚求之哉?伏望念玆在玆,懋哉懋哉。上曰,參贊官陳之。宜臣起伏奏曰,上下番已盡奏,臣無可更陳,而第念今日召對時,十遍之間,間斷無常,恐有欠於潛心着力之義。以至若文義,亦加潛心玩味,以無後日無間斷之弊,則此實臣等之至願也。上掩卷,命退,諸臣以次退出。
上在昌德宮。停常參·經筵。
藥房都提調朴宗薰,左副承旨朴宗吉啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
朴宗吉啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
許傳在外,代以蔡元默爲假注書。
傳于李寅敎曰,召對爲之。
大王大妃殿傳于李寅敎曰,今番先朝御製及翼宗御製繕寫之役,當爲刊印本,而前本旣非校正者,則不可不更加存刪,一依列聖御製·正宗御製凡例,校正,可也。
傳于李寅敎曰,晝茶禮,當自內親行矣。該房知悉。
李寅敎啓曰,晝茶禮親行時,承旨當爲備員,行都承旨安光直,左承旨沈宜臣,竝所當牌招,而拘於廳規,不得請牌,何以爲之?敢稟。傳曰,牌招。
李寅敎,以內醫院都提調意啓曰,提調朴周壽,今日問安,不爲仕進,卽爲牌招,何如?傳曰,允。
乙未十二月初五日辰時,上御熙政堂。藥房入診入侍時,都提調朴宗薰,左副承旨朴宗吉,假注書尹晩求,記事官申錫愚·鄭㝡朝,直閣李公翼以次進伏,醫官金時中·秦慶煥·韓相瑚進伏楹外訖。上曰,史官分左右。宗薰曰,日寒一直嚴酷,聖體,若何?上曰,一樣矣。宗薰曰,寢睡·水刺之節,何如?上曰,一樣矣。宗薰曰,大王大妃殿氣候,何如?上曰,一樣矣。宗薰曰,王大妃殿氣候,何如?上曰,一樣矣。宗薰曰,醫官使之入診乎?上可之。時中等診候訖,退伏奏曰,脈候左右三部調均矣。宗薰曰,歲色垂窮,臘日已過,聖孝感時之痛,益復如新矣。日氣峭栗,聖候久冒外氣,得無損節乎?上命史官就座。仍命退,諸臣以次退出。
乙未十二月初五日辰時,上御熙政堂。召對入侍時,參贊官李寅敎,侍讀官金逸淵,檢討官鄭德和,直閣李公翼,假注書李晉祥,記事官申錫愚·鄭㝡朝,各持小學第五卷,以次進伏訖。上命史官分左右。上開卷,讀自晉西河人,止親極滋味十遍訖。上曰,文義陳之。逸淵曰,王延之扇枕溫被,其爲事親之節,靡不容極,而色養尤貴,不以和悅之色養親,則只養口體而已。是故爲人子者,必和其色而悅親之心,必怡其色而順親之志。雖以帝王之孝言之,養親之道,豈不以色養爲先乎?伏願體念焉。上曰,下番陳之。德和曰,王延之事親也,夏則扇枕,冬則溫被,其誠孝可以感人。祁寒之以身溫被,貧窮之士,所以行之,而盛暑之以扇涼枕,帝王之家,亦可以效之。是故古之哲辟,圖畫王延扇枕之狀,揭之屛風,以爲常目之資。伏願殿下,以爲監法焉。上曰,閣臣陳之。公翼曰,臣則別無更奏之文義,而大抵孝子事親之道,有三,卽養口體,色養,養志也。養口體,乃甘旨之供,色養,乃下氣怡聲,而養志尤爲孝行之首務,不必援古而論。惟我兩慈殿期待殿下者,果何如也?政令學業起居事爲,必以堯·舜·文·武爲期待,殿下克奉克承,警惕自修,是爲養志之孝也。伏望於此體念焉。上曰,參贊官陳之。寅敎曰,先儒之言曰,愉色婉容,此爲孝子之深愛,故事親之際,惟色爲難。臣竊謂定省溫靖,自是人子之疏節,而繼志述事,實爲帝王之達孝。曾傳所謂不出家而成敎於國者,卽此意也。惟殿下念哉懋哉。上掩卷,仍命退,諸臣以次退出。
乙未十二月初五日午時,上詣孝成殿。晝茶禮親行入侍時,行都承旨安光直,右承旨李寅敎,左副承旨朴宗吉,右副承旨金洛龍,同副承旨申冕周,假注書尹晩求·李晉祥,記事官申錫愚·鄭㝡朝,直閣李公翼以次侍立。時至,通禮跪啓請出次。上具衰服,出自齋殿,詣板位。通禮跪啓請俯伏哭。上俯伏哭,少頃,跪請止哭,上止哭,興行四拜禮訖。通禮導上詣盥洗位。上盥洗訖,仍詣尊所,光直酌酒,寅敎以盞受酒。通禮導上入詣香案前跪。宗吉奉香,光直奉爐,上三上香訖,光直以盞跪進,上執盞獻盞,授寅敎奠于神位前,連奠三盞訖。通禮導上降復位,通禮跪啓請俯伏哭。上俯伏哭,少頃,啓請止哭,上止哭興行四拜禮訖。通禮導上還齋殿,諸臣以次退出。
上在昌德宮。停常參·經筵。
王大妃殿誕日,大殿·大王大妃殿,內閣·政院·玉堂口傳問安。答曰,知道。王大妃殿,內閣·政院·玉堂單子問安。答曰,知道。朝廷二品以上·六曹堂上·兩司長官·奉朝賀單子問安。答曰,知道。
傳于安光直曰,政官牌招開政。
安光直啓曰,吏曹判書金箕殷,參判徐左輔,參議李景在牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
又啓曰,吏曹判書金箕殷,參判徐左輔,參議李景在再牌不進推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安。參判陳疏到院,原疏以國忌齋戒,纔已退却矣。判書·參判,竝所當更請牌招,而係是一日三牌,何以爲之?敢稟。傳曰,更爲牌招,參議只推,一體牌招。
李寅敎,以奎章閣言啓曰,先朝御製·翼宗御製校準時,檢書官不可不備員,而檢書官李效榮,方在外任,今姑減下,其代依定式取才差下,何如?傳曰,允。
上在昌德宮。停常參·經筵。
李寅敎啓曰,來十一日朝參日次矣。敢稟。傳曰,停。
金洛龍啓曰,行大司憲宋冕載,掌令權周憲·成好謙,持平金基煥呈辭,執義申溥,持平柳養晦在外,監察茶時之意,敢啓。傳曰,知道。
李寅敎啓曰,右副承旨金洛龍,今日不爲仕進,卽爲牌招,何如?傳曰,允。
傳于申冕周曰,召對爲之。
李寅敎啓曰,事變假注書申鍾益,身病猝重,勢難察任,今姑改差,何如?傳曰,允。
申鍾益改差,代以崔尙儒爲事變假注書。
朴宗吉啓曰,吏曹判書金箕殷,參判徐左輔,參議李景在三牌不進推考傳旨及禁推傳旨,今方捧入,而開政命下之後,連事違召,不卽承膺,事體所在,誠甚未安。判書·參判,竝所當更請牌招,而係是一日四牌,何以爲之?敢稟。傳曰,更爲牌招,參議分揀,一體牌招。
又啓曰,吏曹判書金箕殷,參判徐左輔,參議李景在牌不進推考傳旨及罷職傳旨,今方捧入,而開政命下,已至經宿,如是違牌,事甚未安。判書·參判,竝更牌招,何如?傳曰,允。參議只推,一體牌招。
又啓曰,吏曹判書金箕殷,參判徐左輔,參議李景在再牌不進推考傳旨及罷職傳旨,今方捧入,而開政命下,已至經宿,連事違召,無意承膺,事體所在,誠極未安。判書·參判,所當更請牌招,而係是一日三牌,何以爲之?敢稟。傳曰,更爲牌招,參議只推,一體牌招,如有違牌,勿爲呼望。
朴宗吉,以備邊司言啓曰,謝恩使回還之行,纔已渡江,而皇太后加上尊號後,詔書順付出來矣。當有專价賀謝之擧,進賀兼謝恩使,今日政卽爲差出,詔書到京日迎接儀節,亦令該曹照例擧行,何如?傳曰,允。
吏批,判書金箕殷進,參判徐左輔,參議李景在式暇,同副承旨申冕周進。以宋能圭爲副修撰,朴齊聞爲左尹,權馥爲兵曹參知,鄭祖榮爲同經筵,李道在爲同春秋,金履載爲藝文提學,李殷相爲兵曹正郞,安正淳爲直講,金鑅爲社稷令,尹庠一爲假監役,李之相·金弘龍爲武烈祠參奉,權敦仁爲陳賀兼謝恩正使,安光直爲副使,宋應龍爲書狀官,李根天爲禁府都事,驪州牧使李行敎仍任事,承傳。贈吏參朴光前,贈吏判·祭酒例兼,學問節義卓異贈職事,承傳。
兵批,判書徐有榘進,參判申緯病,參議權馥未肅拜,參知申在獻入直,左副承旨朴宗吉進。以李志淵爲知事,金熙華爲都摠管,林景鎭·李鼎會爲副摠管,徐格修·林有鎭爲僉知,閔恒錫爲兼司僕將,申光赫·沈能驥·南成老·金性浩·韓仁謩·金貞根爲五衛將,李魯昌·具鼎錫爲忠翊將,弼祚殷爲忠壯將,金興祿爲景福將,姜明哲爲慶熙將,申命洪爲訓鍊副正,李鍾赫爲中樞都事,成燾爲訓鍊主簿,李縉權·李兢來爲武兼,徐應淳爲守門將,趙運永爲黃海兵使,趙命錫爲古群山僉使,僉知單徐念淳,護軍金炳朝·李忠運·全龍煥,副護軍張敎根·李濟完·李復馨·元永貞·金翊根·李致元,副司果李家淳,前守門將姜周會,及第曺錫九·孫尙佐·李憲廷,以上今加折衝加資事,覆啓判下。
吏批,再政。左尹單鄭基一,右尹單朴齊聞,兵曹參議單權馥,參知單申在獻。
以右副承旨金洛龍牌不進罷職傳旨,傳于朴宗吉曰,只推。
以水原留守徐能輔狀啓,別軍官都試,身病彌留,中軍替行,惶恐待罪事,傳于金洛龍曰,勿待罪事,回諭。
朴宗吉,以都摠府言啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
李寅敎,以內醫院都提調·提調意啓曰,本院醫女,雖曰卑微,所任則重,皁隷輩之毋敢侵犯,前後申飭,何等截嚴,而羅將李命潭爲名漢,不有法禁,醫女月色,肆然率畜,紀綱所在,萬萬痛駭。李命潭,令秋曹嚴刑定配,月色之前後所犯,不可仍置於本院重地,依定式爲先除下,出付秋曹,一體照勘,何如?傳曰,允。
乙未十二月初七日未時,上御熙政堂。召對入侍時,參贊官申冕周,侍讀官權溭,檢討官嚴錫履,待敎金洙根,記事官李源庚·申錫愚·鄭㝡朝,各持小學第五卷,以次進伏訖。上開卷,讀前受音,自柳玭曰,止數年而康寧,仍讀十遍訖,命陳文義。溭曰,此章先言崔山南昆弟子孫之盛,以驗其祖母唐夫人之誠孝篤至,自致子孫蕃衍之由也。蓋孝敬所感,福祿自臻,積善必報,其理不忒。詩云君子萬年永錫祚胤者,是也。今我殿下,入侍慈殿,克篤怡愉之孝,上奉宗廟,備盡誠敬之禮,天必眷佑,降福無疆,豈不休哉,豈不盛哉?伏願懋哉懋哉。上曰,下番陳之。錫履曰,此章文義,上番所陳,詳悉無餘,臣亦無他義之拈出仰達者,而大抵子孫之享受多福,皆由於祖先之積累仁德。故此言崔山南子孫之盛,而必推本於唐夫人事姑之孝。其意若曰,祖先有如是之孝,故子孫有昌大之慶也。此雖論士庶家事,而帝王家亦然。虞舜盡孝,斯有子孫保之之慶,周姒嗣徽亦致,則百斯男之祥矣。伏望以是體念焉。上曰,閣臣陳之。洙根曰,此章文義,儒臣已陳之,而此篇之上下諸章,俱是事親盡節之事也。非但臨講之時,誦讀章句而已,若於燕閒之暇,反復深究,則其爲聖學之要,孰有過乎?懋哉懋哉。上曰,參贊官陳之。冕周曰,以母乳子,人道之常事,而以婦乳姑,稀世之至行。崔山南以匹庶之家,閨壼之間,其純孝如此,遐不眉壽康寧,餘慶蕃衍,而可作天下後世範乎。古之聖王,以孝治天下,周有繼述之孝,而本支百世,漢用孝字之諡,而歷世四百,蓋以孝爲百行之源,而民彝物則之本也。故傳曰,求忠臣必於孝子之門,化民成俗之方,莫切於興孝,而興孝之道,惟在於人主之躬先導率。惟殿下體念焉。上掩卷。仍命退,諸臣以次退出。
上在昌德宮。停常參·經筵。
朴宗吉啓曰,行大司憲宋冕載,掌令權周憲·成好謙,持平金基煥呈辭,執義申溥,持平柳養晦在外,監察茶時之意,敢啓。傳曰,知道。
安光直啓曰,右承旨李寅敎,右副承旨金洛龍,今日不爲仕進,竝卽牌招,何如?傳曰,允。
又啓曰,事變假注書崔尙儒,時無職名,令該曹依例付軍職,冠帶常仕,何如?傳曰,允。
傳于安光直曰,召對爲之。
以右承旨李寅敎,右副承旨金洛龍牌不進罷職傳旨,傳于申冕周曰,只推。
安光直,以禮曹言啓曰,因備邊司草記,謝恩使回還之行,皇太后加上尊號後,詔書順付出來,到京日迎接儀節,令該曹照例擧行事,允下矣。取考謄錄,則順付詔書到京日,百官郊迎,殿庭行禮,而自上行禮之節,依正至聖節望闕禮時例磨鍊,今亦依此擧行之意,敢啓。傳曰,知道。
又以禮曹言啓曰,取考謄錄,則順付詔書到京日,頒詔後,有卽日頒敎之擧矣。今亦依此擧行,何如?傳曰,允。
乙未十二月初八日午時,上御熙政堂。召對入侍時,參贊官安光直,侍讀官權溭,檢討官嚴錫履,待敎金洙根,記事官金應均,記事官申錫愚·鄭㝡朝,各持小學第五卷,以次進伏訖。上開卷,讀自一日疾病,止安得不昌大乎十遍訖,命陳文義。溭曰,唐夫人誠孝純篤,終始如一,有足以感動父母之心。故其尊姑之言,至以恩字稱之,宣言於長幼,咸使知其有孝敬之實,而願其子孫之效則,言言懇惻,以寓蘄祝之意者,至且切矣。大抵爲子孫者,必體祖先之孝敬而勿替,然後門戶自有昌大之慶也。至若帝王家爲孝之節,尤有大焉。孔子曰,善繼人之志,善述人之事。凡祖宗朝嘉言善政,隨事監法,率由舊章,則宗社無疆之福,實基於此,聖孝有光,太平可致矣。伏願體念焉。上曰,下番陳之。錫履曰,無以報新婦恩此一句,上番俄已剖析以陳,而大抵婦之於姑,雖極盡其孝養,亦不過職分內事耳,固不當下得恩字,而長孫夫人所以言無以報恩云者,乃嘉其至行,而祝其遐福之辭也。然其祝願之語,不以子孫之永享富貴爲願,而獨以子孫之勿替孝敬爲願者,誠以人雖富貴,若不孝敬,則不足爲福,而苟能孝敬,則富貴在其中,方可爲福也。由是推之,父慈子孝,兄友弟恭,一家之福也,君義臣行,上和下睦,一國之福也。人之自求多福,不外乎人倫日用之間矣。伏願深加體念焉。上曰,閣臣陳之。洙根曰,儒臣所奏甚好,臣無容更陳矣。上曰,參贊官陳之。光直曰,儒臣·閣臣所陳甚好,臣無容更達,而蓋婦之於舅姑,子之於父母,孰不欲爲孝,而其所以致感者,以其有誠意之懇到也。人莫不以五倫爲重,而以實心而篤實行,然後忠可以感於君,信可以孚於友,而或不能以實心實行,盡誠致敬,則文具而已?安能致感哉?非但五倫爲然,凡百事爲,莫不皆然。雖以今日講學言之,不用實心,而只以文具,草草了當,則聖學何以長進,實心何以孚格也?且召對異於法講,簡其禮數,以通上下之情,俄者閣臣所奏發問質難云者,儘爲切當之言。每知章句字義,或有疑晦,則必反復疑難,以至於通暢而後已,自下或質問,則亦必賜答,以期於明辨而後已。今日如此,明日又如此,無少間斷,勤加諮訪,則聖學日進,聖德日新。若不以誠心求助,而只事文具,則雖日開講筵,何補於聖學哉?伏願深加體念焉。上掩卷。仍命退,諸臣以次退出。
上在昌德宮。停常參·經筵。
朴宗吉啓曰,行大司憲宋冕載,掌令權周憲·成好謙,持平金基煥呈辭,執義申溥,持平柳養晦在外,監察茶時之意,敢啓。傳曰,知道。
沈宜臣啓曰,右承旨李寅敎,右副承旨金洛龍,今日不爲仕進,竝卽牌招,何如?傳曰,允。
朴宗吉啓曰,明日次對,兩司當爲進參,除在外外,呈告人員,竝待門牌招,何如?傳曰,允。
以右承旨李寅敎,右副承旨金洛龍牌不進罷職傳旨,傳于沈宜臣曰,只推。
兵曹,以李鼎會爲摠戎中軍。
兵曹,以沈日永爲都監中軍。
申冕周,以宗廟·永寧殿增修都監都提調意啓曰,神輦修補已畢,依乙巳年例,入置於慶熙宮德應房,令兵曹別定軍士,使之守直,而亦令本宮假衛將,着實看護之意,竝爲分付,何如?傳曰,允。
又以成均館行大司成意啓曰,文廟守僕,依宗社守僕例,試才抄擇,別單啓下事,曾有定式矣。守僕金熙泰瓜朔,代以事知守僕試才抄擇,備三望受點次,別單書入之意,敢啓。傳曰,知道。
朴宗吉,以訓鍊都監言啓曰,本局諸將官講射都計劃,每於年終,別單修啓,而今年則自正月至四月,連爲停止矣。都計劃勿施,何如?傳曰,允。
又以禁衛營言啓曰,本營諸將官講射,每於年終,都計劃別單修啓,而今年則自正月至四月,連爲停止,都計劃依例勿施,何如?傳曰,允。
又以御營廳言啓曰,本廳諸將官講射,每於年終,都計劃修啓,而今年則自正月至四月,連爲停止,未滿次數,都計劃勿施,何如?傳曰,允。
又以摠戎廳言啓曰,本廳諸將官講射都計劃,每於年終,別單修啓,而今年則自正月至四月,連爲停止矣。都計劃勿施,何如?傳曰,允。
上在昌德宮。停常參·經筵。
藥房都提調朴宗薰,副提調李寅敎啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
朴宗吉,以都摠府言啓曰,今日入直內三廳·武兼·禁軍及軍兵等,中日習射技放,請出標信。傳曰,知道。
朴宗吉啓曰,行大司憲宋冕載,掌令權周憲·成好謙,持平金基煥牌不進,執義申溥,持平柳養晦在外,監察茶時之意,敢啓。傳曰,知道。
安光直啓曰,右副承旨金洛龍,今日不爲仕進,卽爲牌招,何如?傳曰,允。
傳于朴宗吉曰,大臣·備局堂上引見。
注書金應均病,代以趙道淳爲假注書。
以右副承旨金洛龍牌不進罷職傳旨,傳于安光直曰,只推。
以司諫黃,獻納李明迪,正言李鳳純,掌令權周憲·成好謙,持平金基煥牌不進罷職傳旨,傳于朴宗吉曰,只推。
李寅敎,以弘文館言啓曰,新除授副修撰宋能圭,卽爲牌招察任,何如?傳曰,允。
又以內醫院都提調意啓曰,提調朴周壽,今日問安,不爲仕進,卽爲牌招,何如?傳曰,允。
朴宗吉,以刑曹言啓曰,內醫院啓辭內,本院醫女,雖曰卑微,所任則重,皁隷輩之毋敢侵犯,前後申飭,何等截嚴,而羅將李命潭爲名漢,不有法禁,醫女月色,肆然率畜,紀綱所在,萬萬痛駭。李命潭,令該曹嚴刑定配,月色之前後所犯,不可仍置於本院重地,依定式爲先除下,出付秋曹,一體照勘,何如?傳曰,允事,命下矣。羅將李命潭,醫女月色,各嚴刑一次後,命潭慶尙道梁山郡遠地定配所,月色依大典通編叛奴婢仍本役絶島定配之文,黃海道白翎鎭定配所,竝卽押送之意,敢啓。傳曰,知道。
吏曹參判徐左輔曰,伏以,日月迅駛,孝成殿練事奄過,冤號靡逮,大小同情。伏惟我殿下,孝思皇瞿,益復如新,慈聖殿下,痛疚之懷,無以慰譬。仍伏念臣,質本鈍滯,識又疎闇,雖尋常閑漫之職,尙患不能稱塞,特以通籍稍久,偏荷兩聖朝不世之恩,內外颺歷,罔非僥濫,而及至備數貳卿,蔑一寸長,直不過倀倀冥行樣子耳。私竊以謂立朝本末,旣乏藉手,餘生所願,只在乎愼拙杜門,避遠名塗,不至自陷大戾,爲一分不報之報矣。迺者亞銓特除,是豈臣意慮之所到也哉?選部首於六官,小宰稱以貳副,凡於流品,甄別年勞陞黜,雖曰長僚之責,而若其通塞焉必參聞,注擬焉或代斲。玆故峻其選而難其人,非今伊昔,上不得以匪材而輕授,下不得以匪分而濫受也,審矣。況今嗣服一初之政,所可愛惜者,名器也,所可愼嚴者,官方也。一或有失,所關非細,如臣湔劣,旣無踐歷,又無望實,而遽蒙此誤恩,則名器而自臣褻矣,官方而由臣隳矣。貪榮招災,辜恩僨職,猶屬臣身,顧不足恤,而其於累聖簡而駭物議,當何如哉?激揚之地,才旣不逮,睢盱之場,跡亦難進,與其强所不能,竟徒歸於狼狽,無寧早自量度,毋重犯於冒進。微諒如右,守株莫改,連日違召,封章未徹,經宿政命,呼望路阻,罪積逋慢,勢又窮蹙,不得不張皇出肅,而在臣廉隅,旣不以見職自居,則豈敢以夤緣暫膺,仍爲蹲冒之計哉?玆敢悉暴情懇,仰瀆崇聽。伏乞聖慈,俯垂鑑燭,亟賜鐫免,以重公器,以安私分焉。臣無任云云。答曰,省疏具悉。卿其勿辭行公。
乙未十二月初十日辰時,上御熙政堂。大王大妃殿垂簾,藥房入診,大臣·備局堂上引見入侍時,都提調朴宗薰,副提調李寅敎,記事官金應均,記事官申錫愚·鄭最朝,待敎金洙根,左副承旨朴宗吉,記事官李源庚,事變假注書崔尙儒,左議政洪奭周,行戶曹判書李止淵,刑曹判書金蘭淳,吏曹判書金箕殷,兵曹判書徐有榘,行大護軍鄭元容,工曹判書朴岐壽,漢城判尹徐憙淳,行護軍李鐵求,戶曹參判金弘根,行訓鍊院都正柳相弼,校理洪祐喆以次進伏,醫官金漢雋·金珪·朴奎亮,進伏楹外訖。上曰,史官分左右。奭周等進前奏曰,近日弛寒不調,雪餘朝候甚冷,侵早臨殿,勞動旣多,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。宗薰曰,醫官入診乎?上可之。漢雋等以次診候訖,退伏奏曰,脈候左右三部調均矣。大王大妃殿敎曰,醫官先退,次對爲之。奭周曰,翼宗大王胎室加封吉日,在於明春矣。胎室加封時,觀象監提調·繕工監提調各一員,進去監董,乃是舊例,而曾在乙巳景慕宮胎室加封時,因特敎兩提調中一員,兼進擧行,書標官亦爲兼差。其後辛酉年正宗大王胎室加封,丙寅年先大王胎室加封時,皆遵此例,而伊時則因雲觀草記擧行矣。今亦當依此擧行,而時無領事,不敢如例直奏云,故敢此仰達矣。大王大妃殿答曰,今番亦依此爲之,可也。出擧條奭周曰,今年穡事,旣未免歉,歲色垂窮,民事益當艱棘。遠方疾苦,雖無以一一盡聞,而卽以畿·湖近地言之,流亡絶戶之還布,侵及隣族,民不聊生,往往至逃散之相續者,不啻狼藉入耳。至於公納之再徵,吏逋之侵民,臣於向筵,業已提奏申飭,而以今紀綱,亦未可保其惕念恪遵於朝令之下。如今災歲,雖只納應捧之常賦,尙患民力之不堪,況又加之以不干之侵,重之以無名之徵,哀彼窮蔀,又安得不散而之四也?見今軍糴之弊,棼如亂絲,雖若非一朝一夕之所可整頓,而苟使爲守宰者,誠心恤隱,着意剔奸,則其所貽害小民,寧或至此之極?長吏之不能堪任者,不待殿最,早卽啓罷之意,曾有筵稟行會,而伊後一二處外,寥寥無聞,因循之習,誠甚慨然。今則殿最開坼,只隔數日,當觀其黜陟之實,以考對揚之勤慢,而大政亦方不遠,擇擬尤當加意。守宰愼揀,何時不宜然,而顧今國勢之艱虞,尤非他時之比。國勢安危,專係民生之休戚,民生休戚,專係守宰之臧否。居今日銓衡之任者,若果念及於此,則尙安忍以毫髮顔私,參錯於注擬之際乎?銓官今方登筵,預加勉飭,使之一意精白,期有爲官擇人之實效,何如?大王大妃殿答曰,兩銓旣已登筵,此言亦當承聆矣。每當都政,言雖如此,便無實效,若認以文具,則言之何益?不能擇守令,則是戕民也。銓官如有向國之心,豈可悠泛看過乎?各別擇善,可也。出擧條大王大妃殿仍敎曰,予旣面飭矣。大臣亦爲各別申飭,好矣。奭周曰,今日銓官,皆朝家倚毗之重臣也。況又咫尺筵席,躬承慈敎,想必悉心對揚矣。仍顧謂箕殷·有榘曰,慈敎詳爲承聆乎?箕殷等曰,已爲承聆矣。奭周曰,近來稅納之愆期,誠一痼弊。昨秋穡事,亦旣免歉,民間收捧,必不過限,而今年稅船之到泊,往往有拖至秋冬者,甚或以六月裝發之船,而遷延不納於冬序已深之後,畢竟不免於氷泊。苟無別般奸弊於其間,則寧或有若是稽遲之理乎?稅穀防納,法禁截嚴,受米換錢,罪至極律,而近因法綱之蕩然,射利售奸,無弊不有,率多以已裝之穀,私自發賣,待到秋成之後,始乃貿米於近京之地,以爲充納之計。都下市直,因此踊貴,小民受病,益至難言,其爲弊又不但稅納之愆期而已。事之駭痛,孰甚於此?夏間裝發,冬後氷泊之船,今方別般,探察其奸弊,如有執贓,當摘發重勘,而自今以後,申明舊禁,一或有冒犯者,無論監色與船人,竝施以國穀偸弄之律,不能禁飭之官長,亦當拿問嚴繩。以此意,爲先行關於船運諸道,以爲惕念糾察之地。防納詗禁,自是捕廳之責,而近來所謂譏校,不惟無戢奸之實,反或爲添弊之資,法意所在,寧容若此?此後更或如前,捕將亦難免重責,此意一體申飭,何如?大王大妃殿答曰,依爲之。出擧條奭周曰,陞庠設行,皆有當限,而近來則率多全然抛置,每當歲末,屢煩飭促而後,始乃忙急了當,間或未及準抄,此亦百隷怠官之一端。見今歲色,已將逼除,而陞補初抄之外,更不開場,令政院另加申飭,使之課日連設,趁限畢試,庠製亦令一體申飭,從連設行,何如?大王大妃殿答曰,依爲之。出擧條奭周曰,荒年捐納之酬以官爵,雖未免有違於愼惜名器之意,而權宜活民之策,古之人,亦有行之者矣。若或於遇饑設賑之時,懸賞求人,不吝格外之典,而年久事過之後,因置不問,使其有向隅獨漏之歎,則恐非所以昭大信而備遠圖也。近歲補賑之賞,亦旣優渥,無以復加,而其中一二人,尙有未及付職者,加設付職人之隨窠移遷,旣有年前筵奏,其後幾盡擧行,而亦有至今見漏者云,分付兩銓,竝卽如例區處。此外本司之未及稟處者,只有一度,卽開城前前留守申在植狀啓,金種明·王致實請賞事也。此兩人,皆無富饒之名,不待勸督之令,而賣莊擧債,私自賙飢,以效同井相救之義,其所宅心,誠極嘉尙,而第念補賑請賞,本有式例,率皆自該曹稟覆。年前之直報備局,蓋以其數爻之夥多,合施拔例之典耳。今若勿論多少,皆關廟議,則旣非法意,且損事體。今此兩人之出義拯民,實合優奬,而所出穀物,旣不甚多,依舊例令該曹稟處,何如?大王大妃殿答曰,依爲之。其餘補賑人,一體擧行,可也。出擧條大王大妃殿敎曰,大臣就座。宗吉曰,諸宰奏事。箕殷曰,年前宗簿主簿及文監察,以槐院參上之乏人,有闕未補,蔭路積滯之故,有筵稟後,以蔭官推移差出之例矣。今番大政,元仕出六,有數十餘人之多,將未免虛司果之境。姑以見在三窠,權作蔭窠,宗簿主簿則以生進人擬差,待後當品人有裕,隨闕復舊,實合變通,而事係官方,下詢大臣處之,何如?大王大妃殿曰,大臣之意,何如?奭周曰,文臣則無可擬之人,蔭官則有積滯之歎,推移區處,實爲便好,而且有近來已行之例,依吏判所奏施行,恐無妨礙矣。宗薰曰,臣於年前,待罪銓曹時,曾因蔭路積滯,文官乏人,以此兩窠,權宜推移,隨時復舊之意,仰稟擧行矣。今聞吏判所奏,事勢似與其時無異,前所已行,今無他見矣。大王大妃殿答曰,兩大臣之意旣如此,依爲之。出擧條元容曰,臣向自關西遞來之日,伏承民弊之下詢,而別無一二條時急稟請者,不得仰奏矣。道內凋弊,寧遠爲最,本郡處山峽之中,當屢歉之餘,殘民多流離之戶,還穀無指徵之處,年增歲加,今爲三千石零矣。屢經營邑之査,仍成虛留之簿,故每當糴節,隣族先騷。聞今年秋事又歉,方議賙賑,民勢之窮急,可知,而流戶舊還,無路勘簿云。蠲蕩之特施,未捧之虛錄,俱非所敢仰請,而民情則切悶,令廟堂從長稟處,何如?大王大妃殿曰,大臣之意,何如?奭周曰,公穀蠲蕩,事係不輕,除非自上特恩,有不可議到。至於未捧懸錄,在前雖或有例,而近因筵稟申飭,一切防塞,亦不容更爲開路。本邑事勢,實不免有倒懸之憂,前道臣之登筵面陳,必有民情之灼見者,而關西四十二邑之中,獨拈一郡,縷縷說弊,其切急之狀,亦可推知。旣巳上徹之後,置之無奈,依舊任地,恐有欠於軫恤民隱之意。第令時道臣,更爲査櫛,抄出其指徵無處者,許令闊狹於勘簿登聞之啓,恐無不可矣。宗薰曰,寧遠糴弊,臣亦有所稔聞矣。蓋蠲蕩,固不可容易議到,而至於爲民生不得已處,亦豈可全無闊狹乎?但歉餘流絶,無處指徵者,非但此一邑而已,旣難均施,又難偏擧。若以未捧懸錄,則事面極其苟且,恐非朝家所可指揮。第令時道臣,更加精覈,從長措處之外,更無他策。臣亦與左相所見,別無異同矣。大王大妃殿答曰,前道臣似已詳知,而有此所奏矣。虛錄未捧,反爲害焉,毋寧特施曠蕩之典,竝爲蕩減,俾餘民支保爲好,依爲之。出擧條元容曰,崇仁·崇靈兩殿官,作爲蔭仕窠之後,大爲關西振滯之政矣。殿令一窠,例以當品,爲甄復窠,而當品無可擬之人,則以文官權差矣。曾經奉事·直長人之落仕者,無可收甄之路,殿令有窠之時,如無當品可甄之員,則權作參下之窠,隨品甄敍,俾開進前之路,似好,而事係官方,下詢大臣處之,何如?大王大妃殿曰,大臣之意,何如?奭周曰,參上參下之隨時推移,在官制,旣非大段更張,而在西路蔭仕之人,則亦足爲振淹疎鬱之政。前道臣所奏,似爲便好矣。宗薰曰,參上文差,已是權宜,參下作散,區處無路,推移通變,固無不可,亦有他道傍照之例,依此施行,恐好矣。大王大妃殿答曰,依爲之。出擧條元容曰,贈右議政襄毅公金景瑞,龍岡人也。天性忠烈,智勇絶人,當壬癸島夷之變,糾合義旅,爲國抗難。先自平壤之捷,屢立奇功,及至遼瀋之役,竟辦卓節,天朝箚牌,特賜都元帥號,宣廟誥旨,十授節度使職,當日委倚之盛,可以想像,而捍衛南北,克復兩京,竝美於中興功臣,拘繫六年,竝奴就死,無愧於斥和烈士。仁廟初,特贈右議政,英廟乙未,有令該曹,依金應河例旌閭贈諡之敎,正宗己未,傳敎及親製祭文,比之於王倫·蘇武·洪皓之節,仍令道臣,刻書揭之祠宇,列聖褒典,曠世無憾,而以祠宇之尙闕額號,一道士民之相與嗟歎而齎鬱者,久矣。祠宇請額,果係難愼,而其在酬忠奬節之道,勵世勸俗之政,或疏或奏,特蒙宣施者,亦多已例,故敢此仰達,下詢大臣處之,何如?大王大妃殿答曰,不必詢問大臣,依爲之。出擧條元容曰,臣於在任時,博川津頭築垌人及義州勅需願納人請賞事,報籌司矣。廟堂以其有異賑事,至今難愼。然其出義捐財之爲可嘉,一也,而況築垌之爲實惠而有久效,奚止如一時補賑之爲乎?大臣纔以補賑人請賞,因言端敢此仰達,卽令裁處,似好矣。大王大妃殿曰,大臣之意,何如?奭周曰,前道臣之以此兩款事,論報本司,亦已久矣。尙未及陳白稟處者,蓋以恩賞體重,不宜容易擧論於常格之外也。築垌與補賑,雖均出於爲民,而名色則差間,此所以鄭重難愼於請賞之際者,而第其出義捐財,障流安瀾,使半千民戶,復奠厥居,獲免於昏墊蕩析之患者,其功甚巨,其義可嘉。且蒙利之民,同聲請奬,衆願所在,亦難終孤,而前道臣今又登筵面陳,則事體又與狀牒較別,有不可仍置不論。崔鱗馥已有堂上階級,施以邊將除授之典,恐不害爲激勸之道。至於朴來亨,則捐納之多,雖過萬緡,此乃支勅補用也。公家經用,雖患罄匱,何可以支勅之用,開富民納錢鬻官之路乎?事體苟簡,決難議到,而第其兄朴來元,當壬辰癸巳兩年,自備賙飢於春·狼兩邑,前後所費,合爲一萬七千餘兩,已登關東道臣請賞之啓,而未蒙褒錄,遽己身故。以若出常之捐助,獨漏應被之賞典者,殊甚嗟惜。其兄未酬之勞,移施於其弟,亦合於兼善長之意。朴來亨,依年前補賑人已行之例,令該曹先付司果,六品職待窠調用,恐無不可矣。宗薰曰,此事顚末,臣亦已有所聞知者。左相旣已備盡仰奏,更無可否異同之見矣。大王大妃殿答曰,依兩大臣所奏爲之,可也。出擧條宗吉曰,玉堂所懷陳之。祐喆曰,無所懷矣。宗吉曰,今日賓對,兩司無一人進參,事甚未安。違牌諸臺,竝推考,何如?大王大妃殿答曰,依爲之。出擧條大王大妃殿命大臣以下先退,又命史官就座。仍命退,諸臣以次退出。
上在昌德宮。停常參·經筵。
朴宗吉啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
又啓曰,右副承旨金洛龍,今日不爲仕進,卽爲牌招,何如?傳曰,允。
又啓曰,行都承旨安光直,左承旨沈宜臣,右承旨李寅敎不爲仕進,右副承旨金洛龍牌不進,同副承旨申冕周受由在外,院中只有臣一人,伴直無人。右承旨李寅敎,所當牌招,而拘於廳規,不得請牌,何以爲之?敢稟。傳曰,都承旨外,竝許遞,前望單子入之。
承旨前望單子入之,韓義運·尹正鎭·李正耆·李竣祜落點。
朴宗吉啓曰,伴直無人,新除授同副承旨李竣祜,卽爲牌招,何如?傳曰,允。
注書李源庚病,代以趙雲澈爲假注書。
傳于朴宗吉曰,孝成殿望祭,以攝行磨鍊。
傳于朴宗吉曰,召對爲之。
朴宗吉啓曰,行大司憲宋冕載,掌令權周憲·成好謙,持平金基煥牌不進,執義申溥,持平柳養晦在外,監察茶時之意,敢啓。傳曰,知道。
以司諫黃,獻納李明迪,正言李鳳純,掌令權周憲·成好謙,持平金基煥牌不進罷職傳旨,傳于朴宗吉曰,只推。
以副修撰宋能圭牌不進罷職傳旨,傳于李竣祜曰,只推。
以咸鏡監司曺鳳振狀啓,茂山府發賣還穀減價作錢事,再次陳請,僭猥之罪,惶恐竢勘事,傳于朴宗吉曰,勿待罪事,回諭。
朴宗吉,以兵曹言啓曰,今月十五日,一羽禁軍番次矣。該番將李守益,身病猝重,無望供職,呈狀乞遞,改差,其代依承傳,口傳擬入之意,敢啓。傳曰,知道。
兵曹口傳政事,以李儒龍爲羽林將。
李竣祜,以禮曹言啓曰,因行大護軍鄭元容所啓,贈右議政襄毅公金景瑞祠宇宣額事,命下矣。宣額時,例有致祭之規,額號及祭文,竝令藝文館撰出,何如?傳曰,允。
朴宗吉,以兵曹言啓曰,本曹佐郞李晉翼,身病猝重,屢度呈狀乞遞。宿衛重地,不可久曠,今姑改差,何如?傳曰,允。
刑曹啓目,粘連南海徐銀伊獄事,變出伉儷之間,事在迂僻之處,證參雖切,痕損莫掩,道啓則不無情與跡之可據,獄體則難逭夫殺妻之當律,連加訊推,期於取服,何如?判付。啓,依允。又啓目,粘連迎日文龍周獄事,兩檢而被打相符,再査而因病落空,眼乳頸項,紫黯堅硬,雖非速死之處,旣係要害之地,依前刑訊,期於輸款,何如?判付。啓,依允。又啓目,粘連永川柳尙伊獄事,旣奸人妻,又戕其夫,究其罪惡,死有餘辜,道啓雖出審克,獄體遽難原恕,依前刑訊,期於得情,何如?判付。啓,依允。又啓目,粘連益山崔平軍獄事,威逼固難免也,手戕煞有間焉。縱曰挺刃之何異,豈無被自之不同?曹讞之不撓,道啓之傅輕,各有殊於彼此,俱不害於情法,上裁,何如?判付。啓,依回啓施行爲良如敎。又啓目,粘連淳昌李召史獄事,實因則査檢互換,詞證則傷病難分,痕不緊於外著,檢乃疑於內傷,而如狂出外,果近熱氣,取汗用藥,亦涉傷寒,道啓起疑之論,實合惟輕之意,施以次律,何如?判付。啓,依允。又啓目,粘連長城張海元獄事,兩漢滾鬪,勢懸殊於主客,半夜廝打,力不適於醒醉,如非築踢之甚毒,何其殞絶之太逮?殺人者死,公法至嚴,連加刑訊,期於得情,何如?判付。啓,依允。又啓目,粘連康津金七權獄事,足踢鍤打,證援旣若是吻合,曩縮臍黯,痕損又如彼明的,竟使一縷,斷送三日,連加嚴訊,期於取服,何如?判付。啓,依允。又啓目,粘連康津金聖一獄事,脊膂復助,卽必死之處,堅硬血癊,乃致命之傷,被擠者在下,築胸者據上,在當場之重傷,勢所必至,未一旬致死,祟將何歸?速加嚴訊,期於得情,何如?判付。啓,依允。又啓目,粘連新溪梁京元獄事,死縱因於被踢,法有定於辜限,道啓傍照皇律,實有可據之端,合置惟輕之典,上裁,何如?判付。啓,依回啓施行爲良如敎。又啓目,粘連鳳山金龍哲獄事,脈錄之痕損雖著,證參之聞見各殊,斷以經法,難免當律,論其心跡,容有可原,其在惟輕之義,合有參恕之道,上裁,何如?判付。啓,依回啓施行爲良如敎。
乙未十二月十一日申時,上御熙政堂。召對入侍時,參贊官朴宗吉,侍讀官洪祐喆,檢討官嚴錫履,待敎金洙根,假注書趙道淳,記事官申錫愚·鄭㝡朝,各持小學第五卷,以次進伏訖。上開卷,讀自南齊庾黔婁,止悉驚其忽至十遍訖,命陳文義。祐喆曰,黔婁在遠,未聞家信,而心驚流汗,何故也?父子天倫之親,故有此相感之理,而非至孝之人,亦不能如此矣。上曰,下番陳之。錫履曰,臣請因上番所陳而繼陳焉。蓋擧身云者,猶言渾體也。庾易之遘疾,固非黔婁之所得見,又非黔婁之所得聞也。然而庾易在彼而遘疾,黔婁在此而心驚,至於渾身流汗者,蓋因父子一體而分故也。夫人子一身,乃父母之餘氣。故父母之身,有疾痛困苦之憂,則其子之身,有心驚汗出之應,一氣之相通,自然有此理。但衆人則物欲交蔽,心動氣感而不自覺察,惟黔婁則純誠常在於父母,視於無形,聽於無聲,故雖在不見不聞之地,自有心驚汗出之異,而便覺父母之有疾,遂卽棄官而歸護也。每於此等文義,深加照察,是臣等區區之望也。上曰,閣臣陳之。洙根曰,父母之病,孰不棄官歸養,而至於斯人,未聞其父之有疾,遽自心驚而汗流者,如非誠孝所存,豈有是也?父子一體,理固相感,而亦非人人所可能。如此處,伏願深究焉。上曰,參贊官陳之。宗吉曰,此章文義,別無敷衍仰陳,而其父在家遘疾,而其子到縣流汗者,尤可見父子一體之分,自然之理也。蓋不拘公法,棄官卽歸,實出於至切之情。以我朝言之,凡在廷臣僚,或陳章請急,其義一也。朝家之曲軫特許,亦出於孝理之政。伏願此等處深加省察焉。上掩卷。仍命退,諸臣以次退出。
上在昌德宮。停常參·經筵。
韓義運啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
傳于李竣祜曰,原任提學鄭元容,馳詣顯隆園,奉審摘奸,仍詣健陵·華寧殿,一體奉審以來。
傳于韓義運曰,召對爲之。
韓義運啓曰,新除授右承旨尹正鎭,時在咸鏡道安邊府,斯速乘馹上來事,下諭,何如?傳曰,許遞,前望單子入之。
承旨前望單子入之,李寅臯落點。
韓義運啓曰,新除授同副承旨李寅皐,卽爲牌招,何如?傳曰,允
又啓曰,假注書趙道淳,身病猝重,勢難察任,今姑改差,何如?傳曰,允。
趙道淳改差,代以鄭鎏爲假注書。
傳于李正耆曰,戶·刑換房。
韓義運啓曰,行大司憲宋冕載,掌令權周憲·成好謙,持平金基煥牌不進,執義申溥,持平柳養晦在外,監察茶時之意,敢啓。傳曰,知道。
以司諫黃,獻納李明迪,正言李鳳純,掌令權周憲·成好謙,持平金基煥牌不進罷職傳旨,傳于韓義運曰,只推
朴宗吉,以都摠府言啓曰,副摠管金魯甲,以禁軍別將,龍虎營褒貶坐起進參事,晝仕出去之意,敢啓。傳曰,知道。
又以備邊司言啓曰,象譯之有功勞可合任使者,間三年抄入陞資,自是定式,而間因本院之有故,未能抄入者,今已多年矣。可合陞用者十九人,因本院酌定,依例別單書入,令該曹加資施行,何如?傳曰,允。
又以備邊司言啓曰,卽見廣州留守鄭基善狀啓,則以爲,本府還餉,弊到極處,年年虛勘,矯救沒策。今方逐條査櫛,擇其家力能辦者,期於嚴督收殺,至如所負許多,而死亡仳㒧之類,無異鬼錄。若使廳族替徵,將見人穀俱失。就吏奴逋中,抄出流亡戶及難捧條五千一百石,特許限十年除耗排捧事,請令廟堂,稟處矣。還穀排捧,本非經法,吏奴之逋,尤異民糴,設有難捧之勢,不宜客易闊狹。且況本府,以保障重地,陰雨之備,專恃餉還,而積逋相仍,庫儲枵然,前此屢度之排年者,過限已久,尙未了殺。今玆守臣之更請排捧,有若應行之常例者,誠未知其爲穩,其在嚴糴法杜後弊之道,斷當刻期徵督,趁卽充納,而第念流來之逋,旣非一朝之故,厥數之夥,不啻萬數,當年之所已收殺者,亦爲八千餘石。見今未捧,皆是鬼錄,龜背之毛,旣無可刮,池魚之殃,勢必及民。當此荐饑之餘,不無添騷之慮,民情所關,法亦不得無通變。姑許依近例,使之限年分捧,而十年則太涉遲緩,限八年內,如數準捧,犯逋諸漢,無論其已捧未捧,分輕重各別勘處,俾有懲畏之意,竝爲分付,何如?傳曰,允。
吏曹啓目粘連啓下是白有亦,觀此水原府留守徐能輔狀啓,則以爲,迎華察訪吳致健,莅任之初,適値荐歉,凋廢益甚,莫可收拾是白在如中,許多需用,全力擔當,殫竭誠勤,無弊奉行,外此痼瘼之隨處矯救者,亦多營始,未及了竣,瓜期在邇,今若付之生手,實有虧簣之歎,限一瓜仍任事,令該曹稟處亦爲白有臥乎所,守令·察訪瓜滿差代,自是金石之典,郵官請仍,其例甚罕,有不可遽議是白乎矣,該察訪之前後隨擧,守臣旣如是論列,則其在激勸之道,宜有拔例之擧。迎華道察訪吳致健,依狀請仍任,何如?判付。啓,依允。
乙未十二月十二日午時,上御熙政堂。召對入侍時,參贊官韓義運,侍讀官權溭,檢討官嚴錫履,待敎金洙根,假注書趙雲澈,記事官申錫愚·鄭㝡朝,各持小學第五卷,以次進伏訖。上開卷,讀自時易疾,止求以身代十遍訖,命陳文義。溭曰,人子事親之道,凡於人所難行處,皆可力行,而至若嘗糞之事,身代之誠,尤非人人所可行者,黔婁獨能行之,其至誠之純篤,於此可見。天心孚感,數日得愈,至誠之感神,不其然乎?且禱于北辰,積誠必格者,理之正也,實與浮屠誣覡,專禱冥福,大有異焉。所謂淫祀無福,必無其應者也,邪正之別,不可不察。伏願留神焉。上曰,下番陳之。錫履曰,黔婁之篤孝純誠,上番已爲陳達,而第臣考見南史庾易傳所載黔婁事,則以爲,黔婁少好學,多所講誦,性至孝,不曾失色於人。蓋黔婁之孝,固有根於天性者,而講學之功,亦不可誣也。大抵天稟雖高,必資學問之力,然後方能成就其德。伏願聖明,反躬體驗,先懋典學之工,以爲進德之本焉。上曰,閣臣陳之。洙根曰,儒臣所奏極好,臣則無所更達矣。上曰,參贊官陳之。義運曰,湯藥親嘗,文王之事王季也,以身代某,周公之禱武王也。至若嘗冀一事,經傳之所未著,而若非誠孝之特異者,安能有此?此乃所以上天之必格者也。凡人君之事天,亦如孝子之事親,苟能夙夜對越,至誠無間,如易所謂恐懼修省,詩所云無貳爾心,則天之所以應之者,豈不如桴鼓影響之捷乎?事天事親,本無二致。伏乞澄省焉。上掩卷。仍命退,諸臣以次退出。
上在昌德宮。停常參·經筵。
夜三更,月暈。
朴宗吉,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
韓義運啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
傳于安光直曰,吏曹參議有闕之代,前望單子入之。
吏曹參議前望單子入之,李啓朝落點。
安光直啓曰,新除授吏曹參議李啓朝,以前任安岳郡守,方在解由未出中,何以爲之?敢稟。傳曰,勿拘。
韓義運啓曰,行大司憲宋冕載,掌令權周憲·成好謙,持平金基煥牌不進,執義申溥,持平柳養晦在外,監察茶時之意,敢啓。傳曰,知道。
以司諫黃,獻納李明迪,正言李鳳純,掌令權周憲·成好謙,持平金基煥牌不進罷職傳旨,傳于韓義運曰,只推。
朴宗吉,以備邊司言啓曰,頃因關北道臣狀啓,茂山還穀折米六千石,以二兩價發賣,移貿於南關,而至於四千石分賣三·甲事,令道臣深量事勢,從他措處之意,筵奏行會矣。卽見該監司曺鳳振狀啓,則以爲,該邑穀價,本自至賤,今雖遇歉,屢豐之餘,舊穀猶存,純米一石價,不過一兩一二錢,皮雜穀折米,僅爲八九錢,則勒捧準價,其勢末由。若參互米雜穀,以一石一兩酌定,庶可無弊盡賣。且三·甲兩邑,荐遭飢荒,民將顚連,賙救無策,而詳察民情,則發賣之無後弊,勝似移轉之添新還,價若輕歇,則雖除往來浮費,可有餘橐,歸活家屬,莫不樂赴,而非此則更無從他着乎之路。昔爲收逋而許之者,今爲救飢而靳之,則恐觖窮蔀仰哺之望,更請令廟堂稟處矣。向來道啓之不得準施,非以爲收逋之例,不可援用於減糴也。糴法至爲嚴重,詳定本有恒例,北關之二兩減價,已是權宜之政。今若減之又減,一轉再轉,仍作應行之常規,則流弊之漸滋,畢竟將至於無穀而後已,其在慮後之道,決難更爲開路。唯是三·甲災形,實屬尤甚,飢民接濟,不容少緩,而旣靳方便移貿之請,又無從他措劃之擧,則是直以兩邑待哺之生靈,置之於無可奈何之域,而坐視其顑頷顚連也。當初持難,蓋以其道里之險遠,難保民情之稱便,而道臣之啓,今又再至,質言衆願之樂赴,謂保後弊之無慮,則其所採探於目擊身莅之地者,亦必有十分熟量而然。在朝家委寄之道,又安得不取信於道臣之言乎?旣係賙飢之所需,則事體與賑穀無異,雖白給,亦當無惜。價直多少,不宜較計,四千石減價分賣於三·甲之請,依狀辭特爲許施,其餘二千石,旣是發賣於本邑者,所當依前知委,以一石二兩爲定,而同時分賣,各異其價,反易致混淆之奸弊。茂山亦係尤甚之邑,曲施闊狹,俾得紓力,恐不害爲災歲恤民之政,亦依狀辭,與三·甲移貿之穀,一體許施。今玆格外之減價,特以其歉歲議賙之不容循常,此後則無論收逋與移粟,切無得引此爲例之意,竝爲預加申飭,何如?傳曰,允。
吏曹參議李景在疏曰,伏以,臣於見職,豈有一分堪承之望哉?以分則不稱,以病則難强,年前猥叨,積誠祈免,倖逭大何,感戴洪造。千萬不自意,誤恩重加,華誥嚴臨,鴻光所被,如往而復,臣聞命踧踢,較前尤倍。歷屢日而莫省措躬之所,不審聖明,奚取於臣,而有此擧也?間者政牌荐臨,呼望路阻,感恩怵義,雖不得不章皇一肅,而第念臣本無才能,又乏見識,其空空猶復前日也。以其不能於前,謂可以能之於後,臣未之聞也。況今群彦林立,儲望甚多,而宿硏之地,晏然久據,則妨賢之懼,尤當如何?且積聚舊祟,當寒益肆,重之外氣所侵,一倍添劇,牙根痛,頰輔浮高,食飮不下,胸膈痞滿,眩暈之發,有時不省,以若病情,强行彈束,其勢又末由也。政月將半,京察在近,凡百擧行,多在本曹,而緣臣愆滯,厥罪何居?時日之內,蠢動無路,略控實狀,仰瀆崇嚴。伏乞聖慈,亟遞臣見帶之職,以重公務,仍治臣瀆擾之罪,以安私分焉。臣無任云云。省疏具悉。所請依施。
上在昌德宮。停常參·經筵。
李竣祜啓曰,行大司憲宋冕載,掌令權周憲·成好謙,持平金基煥呈辭,執義申溥,持平柳養晦在外,監察茶時之意,敢啓。傳曰,知道。
傳于李寅皐曰,禮房承旨,馳詣宗廟·景慕宮,奉審摘奸以來。
傳于李正耆曰,召對爲之。
傳于李竣祜曰,留院公事入之。
李寅皐啓曰,今此順付詔書入京日,當爲頒敎矣。大提學申在植,待明朝牌招,頒敎文使之製進,何如?傳曰,允。
以慶尙監司趙秉鉉狀啓,泗川縣監尹致亨身死事,傳于李寅皐曰,令該曹口傳差出,催促下送。
吏曹口傳政事,以申勉求爲泗川縣監
李寅皐,以奎章閣言啓曰,明日卽奎章閣·演慶堂望奉審日次,臣等進詣擧行之意,敢啓。傳曰,知道。
又以承文院都提調意啓曰,會寧·慶源交易事,禮府咨文,今纔出來矣。回咨依例撰出,正書安寶後,定禁軍騎撥下送于灣府,使之傳及鳳城將處,以爲轉致北京之地,何如?傳曰,允。
李竣祜,以備邊司言啓曰,歲色垂暮,勘糴在卽,此時民務,尤不容暫曠,而守令中,聞多受由上京之人云,令該曹卽爲催促,使之不日還任,何如?傳曰,允。
乙未十二月十四日午時,上御熙政堂。召對入侍時,參贊官李正耆,侍讀官洪祐喆,檢討官鄭德和,待敎金洙根,假注書鄭鎏,記事官申錫愚·鄭㝡朝,各持小學第五卷,以次進伏訖。上讀自海虞令何子平,止不進鹽菜十遍訖,命陳文義。祐喆曰,禮字,小學一書之中,亦已屢見,殿下果知禮字之義乎?上曰,禮字之義,果云何?祐喆曰,禮節文也,凡拜跪進退之儀,衣服飮食之節,皆禮也。雖在一行步一言語之間,謹愼莊重,則爲合禮,放肆怠惰,則爲非禮矣。上曰,下番陳之。德和曰,雖以何子平之誠孝,而東土饑荒,不得營葬。以此觀之,稼穡之艱難,生成之疾苦,亦可以推知。伏願殿下,於召接之暇,亦以閭閻細事,頻爲下問,至於穡事民瘼,必爲俯念焉。上曰,閣臣陳之。洙根曰,俄者儒臣,以禮一字反復仰陳,而禮之爲言,節文也。人情無限,故聖人制禮而節之,於是乎賢者不過,而不肖者跂而及之矣。於此等處,深加留神焉。上曰,參贊官陳之。正耆曰,此章文義,別無緊要之旨,而夫冬必就暖,夏必就涼,人之常情也。上篇稱王延之孝曰,夏則扇枕,冬則溫被,此愛親之極,而不憚竭力之勞也。此章言子平之孝曰,冬不衣絮,夏不就淸涼,此慕親之切,而便忘切己之苦也。其事各殊,而其孝則一也。此等處,必反復省察,益加留神焉。上掩卷。仍命退,諸臣以次退出。
上在昌德宮。停常參·經筵。
藥房都提調朴宗薰,副提調李寅敎啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
朴宗吉啓曰,備邊司郞廳來言,今日賓廳日次,而顯隆園忌辰祭正日相値,不得來會云矣。敢啓。傳曰,知道。
大王大妃殿傳于安光直曰,宗廟·永寧殿移安時,大殿祗迎之節,勿爲磨鍊事,分付。
傳于韓義運曰,奉審閣臣入侍。
安光直啓曰,卽者校理洪祐喆,以其親病,陳疏徑出,原疏以顯隆園忌辰祭正日,纔已退却矣。所當直捧禁推傳旨,而此與無端徑出有異,推考警責,何如?傳曰,允。
安光直,以弘文館言啓曰,應敎尹興圭增修都監都廳進,副應敎金學性內閣進,校理洪祐喆陳疏徑出,上番闕直,事甚未安。校理金逸淵,副校理金錫淳·權溭,竝卽牌招,以爲推移入直之地,何如?傳曰,允。
又以內醫院都提調意啓曰,提調朴周壽,今日問安,不爲仕進,卽爲牌招,何如?傳曰,允。
又以奎章閣言啓曰,景慕宮望廟樓,今望奉審無頉之意,敢啓。傳曰,知道。
又以奎章閣言啓曰,新差檢書官金箕淳,時無職名,令該曹口傳付軍職,使之冠帶常仕,何如?傳曰,允。
兵曹口傳政事,副司勇單金箕淳。
備邊司薦望,以朴岐壽爲廣州留守。
安光直,以宗廟·永寧殿增修都監都提調意啓曰,本都監提調朴岐壽,移拜廣州留守矣。其代行大護軍徐耕輔差下,使之察任,何如?傳曰,允。
朴宗吉,以備邊司言啓曰,廣州留守之代,纔已薦擬受點矣。本府以保障重地,且當歲末,兼有糴逋査釐之政,此時居留之任,不容一日瘝曠?政官牌招開政,卽爲下批,仍令催促赴任,何如?傳曰,允。
又以備邊司言啓曰,今番顯隆園忌辰祭傳香時,獻官旣到闕下,謂以病勢難强,不爲入來受香,至有替傳於園官之擧云。本府留守在營差享之時,雖曾有園官替受之例,伊日則在京獻官,旣當陪香,而咫尺禁扃,竟不進身,事未前有,萬萬悚歎。當該獻官,施以削職之典。雖以傳香承旨言之,旣不能申飭入來,又不卽請罪變通,致有此無前之做錯,雖緣生疎,不容無驚,捧現告施以譴罷之典。當該差祭銓官不審之失,亦不可置而不論,捧現告從重推考,何如?傳曰,允。
李竣祜啓曰,卽伏見諸道今秋冬等褒貶啓本,則江原監司韓益相,黃海監司徐萬淳,全羅監司金興根,慶尙監司趙秉鉉,咸鏡監司曺鳳振,守令無一人居下,殊無嚴明殿最之意,竝推考警責,何如?傳曰,允。
又啓曰,卽伏見諸道今秋冬等褒貶啓本,則京畿水使李顯英,黃海兵使李忠運,水使南錫圭,全羅監司金興根,左水使李熙輔,慶尙監司趙秉鉉,左水使李悌彬,邊將無一人居中居下,忠淸水使柳文儉,全羅右水使任百觀,統制使任聖皐,南兵使尹義儉,北兵使李應植,無一人居下,殊無嚴明殿最之意,竝推考警責,何如?傳曰,允。
安光直,以吏曹言啓曰,因備邊司草記,歲色垂暮,勘糴在卽,此時民務,尤不容暫曠,而守令中,聞多受由上京之人云,令該曹卽爲催促,使之不日還任事,允下矣。自臣曹催促,則泰川縣監朴鳴載,已爲下去云,綾州牧使李光承,以省掃事,時在京畿龍仁地云,卽速還官之意,發關知委於該道道臣處,而瑞興府使金永錫,親病猝重,不得下去云,雖未知其親病之,何如,而催促之下,不卽下去者,殊甚未安,改差,何如?傳曰,允。
又以吏曹言啓曰,曹所屬宗簿寺·司饔院官員等矣今秋冬等褒貶,當爲等第,而俱因提調有故,不得磨勘之意,敢啓。傳曰,知道。
又以議政府左右相意啓曰,今乙未年秋冬等褒貶,當爲等第,而臣等俱有故,限內不得磨勘之意,敢啓。傳曰,知道。
又以中樞府言啓曰,本府郞廳及醫員·錄事等今乙未年秋冬等褒貶,當爲等第,而領中樞府事臣李相璜,判中樞府事臣沈象奎,臣李羲甲,俱有身病,限內不得磨勘之意,敢啓。傳曰,知道。
又以儀賓府言啓曰,本府郞廳今秋冬等褒貶等第,當爲磨勘,而永明尉臣洪顯周,東寧尉臣金賢根,昌寧尉臣金炳疇,俱有身病,限內不得爲之之意,敢啓。傳曰,知道。
又以忠勳府言啓曰,本府今乙未年秋冬等褒貶,當爲磨勘,而有司堂上豐安君臣柳相祚,錦陽君臣朴齊聞,俱在外,無以備員,限內不得爲之之意,敢啓。傳曰,知道。
又以敦寧府言啓曰,府郞廳等今秋冬等褒貶等第,當爲磨勘,而以領事趙萬永身病,不得爲之之意,敢啓。傳曰,知道。
又以耆老所言啓曰,本所堂上,多有身病,無參座之人,今乙未秋冬等褒貶,限內不得磨勘之意,敢啓。傳曰,知道。
李正耆,以戶曹言啓曰,本曹郞廳及所屬各司官員今乙未秋冬等褒貶,依前例磨鍊以入,而軍資監·內資寺·長興庫·濟用監,司䆃寺·司宰監·司圃署·平市署,因都提調·提調有故,不得磨勘。去春夏等褒貶時,軍資監·內資寺·長興庫·濟用監·司䆃寺·司圃署·五部,因都提調·提調·漢城府堂上有故,限內不得磨勘矣。今則其時官員,已多遷轉,難以考績,依近例蕩滌,何如?傳曰,允。
又以宣惠廳都提調意啓曰,本廳郞廳等今乙未秋冬等褒貶,當爲等第,而臣等俱有故,限內不得磨勘之意,敢啓。傳曰,知道。
安光直,以奎章閣言啓曰,本閣今乙未年秋冬等褒貶,當爲磨勘,而提學徐有榘,直提學朴永元,俱有身病,直提學一員未差,不得擧行,外閣褒貶,亦不得爲之之意,敢啓。傳曰,知道。
又以弘文館大提學意啓曰,今秋冬等本館褒貶,當爲等第磨勘,而以領館事不備,限內不得爲之之意,敢啓。傳曰,知道。
又以禮曹言啓曰,陵·殿·園·墓·本曹郞廳·四學童蒙敎官·通禮院·禮賓寺·典牲署·圖畫署官員等今乙未年秋冬等褒貶,等第以入,而宗廟署·社稷署·景慕宮·弘文館·藝文館·春秋館·承文院·成均館·奉常寺·掌樂院·東·西氷庫·東·西活人署·觀象監·內醫院·司譯院·典醫監·惠民署·東·南關王廟官員等褒貶,各其司領事·都提調·提調及堂上有故或不備,不得一時磨勘之意,敢啓。傳曰,知道。
又以禮曹言啓曰,今此所屬各司官員等褒貶時,綏陵參奉洪準謨,與判書臣金逌根,有應避之嫌,不得同議磨勘,別啓本以入之意,敢啓。傳曰,知道。
又以進賀兼謝恩使正·副使意啓曰,彼中公幹,專任堂上譯官,而自前或慮有意外事端,啓請帶去,多有其例。今亦依已例,堂上譯官吳繼淳,額外帶去,何如?傳曰,允。
朴宗吉,以都摠府言啓曰,本府郞廳及部將等今乙未年秋冬等褒貶,當爲磨勘,而都摠管金熙華有身病,限內不得設行之意,敢啓。傳曰,知道。
又以兵曹言啓曰,兼司僕將李容純,羽林衛將金用基,守門將徐庭淳,俱以病難供職,呈狀乞遞,五衛將申光赫前任慶州營將,沈能驥前任羅州營將,南成老前任三陟營將,金性浩前任統虞候,韓仁謩前任江原監營中軍,金貞根前任平安兵虞候,忠翊衛將李魯昌前任忠州營將,具鼎錫前任忠淸監營中軍,忠壯衛將弼祚殷前任黃海監營中軍,俱在任所,上來間該廳番次苟艱云,竝改差,何如?傳曰,允。
又以兵曹言啓曰,本曹今乙未秋冬等褒貶等第,磨鍊以入,而曹所屬軍器寺·司僕寺·訓鍊院·典設司官員·部將等褒貶,因其各司提調及堂上有故,不得一體磨勘之意,敢啓。傳曰,知道。
又以兵曹言啓曰,本曹今乙未年秋冬等褒貶啓本中,刀擦四處之意,敢啓。傳曰,知道。
又以訓鍊都監都提調意啓曰,本局從事官·禁松參軍及諸將官等今乙未年秋冬等褒貶,當爲等第,而都提調臣洪奭周有身病,限內不得磨勘之意,敢啓。傳曰,知道。
又以禁衛營都提調意啓曰,本營從事官及諸將官今乙未秋冬等褒貶,當爲等第,而臣象奎有身病,限內不得磨勘之意,敢啓。傳曰,知道。
又以御營廳言啓曰,本廳從事官及諸將官今乙未年秋冬等褒貶,當爲等第,而都提調臣李相璜有身病,限內不得磨勘之意,敢啓。傳曰,知道。
又以濬川司都提調意啓曰,本司都廳及郞廳今乙未年秋冬等褒貶,當爲等第,而臣等俱有故,限內不得磨勘之意,敢啓。傳曰,知道。
韓義運,以義禁府言啓曰,今秋冬等府郞廳褒貶等第,當爲磨勘以入,而堂上有故,限內不得擧行之意,敢啓。傳曰,知道。
又以刑曹言啓曰,今秋冬等褒貶,當爲磨勘,而判書金蘭淳呈辭受由,限內不得磨勘以入之意,敢啓。傳曰,知道。
李竣祜,以工曹言啓曰,本曹郞廳今乙未年秋冬等褒貶,磨勘以入,而屬司繕工監·尙衣院·造紙署·掌苑署·瓦署·典涓司官員今乙未年秋冬等褒貶,因各司提調有故,限內不得磨勘,而尙衣院·掌苑署,造紙署今乙未年春夏等褒貶,亦因各該司提調有故,限內不得磨勘,其時官員,多有遷轉者,依近例蕩滌之意,敢啓。傳曰,知道。
乙未十二月十五日申時,上御熙政堂。奉審閣臣入侍時,行左承旨韓義運,假注書鄭鎏,記事官申錫愚·鄭㝡朝,原任提學鄭元容以次進伏訖。上曰,史官分左右。元容進前奏曰,臣承命馳詣顯隆園,園上奉審則無頉,碑閣·丁字閣奉審則無頉,祭物·祭器·祭井看審則精潔,諸執事摘奸則無頉,進詣健陵,陵上奉審則無頉,碑閣·丁字閣奉審則無頉,仍詣華寧殿,殿內奉審則無頉,還詣顯隆園,仍留監祭,將事平安矣。元容曰,獻官嚴燾,將事之際,雖幸免大段失儀,見其病狀,實難行於駿奔之役矣。塡差不審之銓官,不可無警,從重推考,何如?上曰,依爲之。出擧條上命退,諸臣以次退出。
上在昌德宮。停常參·經筵。
朴宗吉,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
韓義運啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
李正耆啓曰,吏曹參判徐左輔,參議李啓朝牌不進推考傳旨及罷職傳旨,今方捧入,而開政命下之後,如是違牌,事甚未安。判書金箕殷,家在城外,參判更爲牌招,何如?傳曰,允。參議只推,與判書一體牌招。
又啓曰,吏曹判書金箕殷,參判徐左輔,參議李啓朝牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體更爲嚴飭牌招。
又啓曰,吏曹參議李啓朝,疏批已下,一體牌招,何如?傳曰,允。
韓義運啓曰,行大司憲宋冕載,掌令權周憲·成好謙,持平金基煥牌不進,執義申溥,持平柳養晦在外,監察茶時之意,敢啓。傳曰,知道。
以司諫黃,獻納李明迪,正言李鳳純,掌令權周憲·成好謙,持平金基煥牌不進罷職傳旨,傳于韓義運曰,只推。
以校理金逸淵牌不進罷職傳旨,傳于李正耆曰,只推。
以副校理金錫淳·權溭牌不進罷職傳旨,傳于李正耆曰,只推。
李正耆,以弘文館言啓曰,上番闕直,事甚未安。校理金逸淵,副校理金錫淳·權溭,旣有只推之命,竝卽牌招,以爲推移入直之地,何如?傳曰,允。
朴宗吉,以兵曹言啓曰,今月十八日,二羽禁軍番次矣。該番將未差之代,依承傳口傳擬入之意,敢啓。傳曰,知道。
兵曹口傳政事,以李昌五爲羽林將。
有政。吏批,判書金箕殷,參判徐左輔進,參議李啓朝式暇,左副承旨李正耆進。以黃爲承旨,宋穉圭爲刑曹判書,金學淳爲工曹判書,尹聲大爲兵曹參判,洪敬謨爲知春秋,李景在爲禮曹參議,金在田爲中學敎授,李光載爲奉常判官,宋來熙·洪稷榮爲監察,李鏗爲掌樂主簿,金㝡秀爲瑞興府使,廣州留守單朴岐壽,檢書官單金箕淳,迎華察訪吳致健仍任事,承傳。
兵批,判書徐有榘病,參判未差,參議權馥入直進,參知申在獻病,右承旨朴宗吉進。同知單姜明哲,僉知三單閔恒錫·沈能驥·南成老,大護軍金蘭淳,護軍申緯·金得彦,副護軍沈宜臣·尹正鎭·李寅敎·申冕周·金洛龍·徐英淳·申在健·李光魯·尹得燁·朴宗喆·沈誾之·李憲廷·曺錫九·孫尙佐·姜周會·安最善,副司直鄭在絅,副司正崔尙儒,兼南漢守禦使單朴岐壽。
李正耆,以奎章閣言啓曰,原任直提學鄭基善母喪,依定式遣檢書官,致賻致弔,仍爲勸粥以來之意,敢啓。傳曰,知道。
又以禮曹言啓曰,卽接康津幼學李原樸所志,則以爲,同姓八寸兄徽樸,嫡妾俱無子,以其同姓十六寸弟時遠第二子奉巖,欲爲繼後,兩家諸族,相議完定,而未及禮斜,生養父母,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹,論理草記事,曾有筵奏定式,而門長李原樸所訴旣如此,依定式李時遠第二子奉巖,立爲李徽樸之後,何如?傳曰,允。
朴宗吉,以兵曹言啓曰,今番宣傳官廳出身被薦人中張彦弼,當爲部薦之人,而被選於宣薦云。事極駭然,爲先拔去,誤薦之當該宣傳官,依例罷職,不察之行首宣傳官,亦不可無罪,一體罷職。原單子改修整以入之意,分付該廳,何如?傳曰,允。
吏曹參議李啓朝疏曰,伏以,臣出自蔭路,倖占科第,三數年間,驟躐華貫,顧視輩流,無與爲比,居常愧懼,若集于木。迺者千萬不自意,又蒙三銓特除,至降格外之恩命,臣誠惝怳震懍,莫知措躬之所也。夫是職也,卽下大夫之極淸選也,參聞於注擬之席,可否於通塞之際,亦或有時伐斲,其不可人人冒居也,明矣。是以前輩名碩,莫不逡巡辭避,不敢遽然承當,況臣憃愚謭劣,百不猶人,釋褐未幾,踐歷太淺,以是人處是職,何異反鑑而索照,適粵而北轅也乎?況今新化方隆,百度惟貞,官人之政,最爲先務,而銓衡之地,官人之本,苟欲爲官擇人,則此宜居先,而乃以如臣無似,苟然充數,臣身狼狽,固不足恤,而仰累一初淸明之治,果何如哉?噫,臣以喬木遺蔭,世受國恩,與天無極,而及臣父子,蒙被榮寵,一時赫然,爲世所艶稱,過福招災,昔人炯戒,急步多躓,物理必至。此尤臣恤恤乎盈盛爲懼之戒,而思欲循墻而走者也。庚牌狎臨,承膺無路,玆敢披瀝衷懇,仰瀆崇嚴。伏乞聖慈,諒臣言之非出飾讓,念名器之不可輕授,將臣三銓之任,亟賜鐫遞,以安私分焉。臣無任云云。省疏具悉。爾其勿辭察職。
慶尙監司趙秉鉉疏曰,伏以,雲鄕寢邈,羲馭流駛,孝成殿練事奄過,伏惟聖慕皇皇,益復靡逮。仍伏念,臣之移叨藩寄,今且朞矣。客館奉諱,奔問路阻,一縷苟存,視息如常,此生此世,報答無階,悠悠蒼天,此何人斯?漢室世獻,縟儀誕擧,周廟追隆,愴忭惟均,而臣則獨抱周南之恨,未趨庭賀之班,區區私忱,曷任耿結?洪惟我聖上丕承堂構,一初淸明,新化洋溢,亦惟我東朝殿下,恩綸屢降於陽春,德意普洽於陬澨,惻怛如傷之至仁盛澤,愚夫愚婦,莫不感泣蹈舞,擧切少須臾之願。臣於此時,冒據重任,豈不欲殫竭愚鈍,少效追報之義,而其奈器識淺狹,才智短疎,機務繁氄而牽補沒策,庫儲枵竭而措處昧方,用是憂兢,如集于木,將何以綜理刷勵,不負委屆之隆眷也哉?幸賴上天光臨,鴻恩廣覃,災結則準劃許俵,軍布則分數代捧,德意所被,靡事不擧,群心胥悅,亦有與榮,顧何敢覼縷煩陳,重犯干恩,而第今兩稅之懲納,尤係衆情之切急,竊念本道綿農慘歉之實,槪控於前後啓達之時,而殆挽近之所罕有也。晩潦早霜,節序迭愆,腐顆敗朶,山野俱荒,全坪一望,未見傾筐之收,大都四達,仍絶抱布之貿,邠土無衣褐之具,大東有杼柚之歎,繰績抛廢,商販阻絶,片縷禿絮,其貴如帛,哀彼窮蔀,何以資生?絲麻事上,非曰全昧其義,尺寸措辦,實難强其不能,當節新出之時,尙患貿取之極艱,窮春告罄之際,可推事勢之罔措。蓋惟正之供,恒式所載,法意攸重,臣雖愚迷,豈不知常典之劃守,而苟以今年之綿荒,若責常歲之定例,則龜毛之刮,勢將無奈,鶉形之民,計沒聊生。臣猥托方面,見得目下愁慘之狀,膠守常經,不以實際導達,使斯民流離顚連,而未獲若保之盛渥,則是臣上負國家也,下負嶺民也。論厥罪戾,合置何辟。玆敢不避僭越,格外蘄懇,馳驛封函,仰瀆宸陛。伏乞聖慈,亟賜鑑諒,詢及廟堂,特許本道大同木邊,純錢代納,田稅正供,事體自別,雖不敢一例仰請,而至若咸陽·山淸·安義·居昌等四邑,大同本係錢納,田稅只令木捧,而其地本非産綿也。故縱在常年之豐登,輒致責納之窘渴,所以前後繡單道啓,皆請永作代錢,而迄今未施矣。見今事情,比他邑倍爲甚焉。四邑田稅,亦依他邑大同例,純錢代捧,俾令一路生靈,得遂安生樂業之惠,則聖恩攸曁,與天無極。臣無任云云。答曰,省疏具悉。民情旣如此,不可無闊狹之道。令廟堂稟處。
上在昌德宮。停常參·經筵。
朴宗吉啓曰,來二十一日朝參日次,而宗廟·永寧殿移奉三度習儀相値,頉稟之意,敢啓。傳曰,知道。
又啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
李正耆啓曰,來二十一日輪對日次,而宗廟·永寧殿移奉三度習儀相値,頉稟之意,敢啓。傳曰,知道。
朴宗吉啓曰,同副承旨黃,今日不爲仕進,卽爲牌招,何如?傳曰,允。
李正耆啓曰,明日宗廟·永寧殿移奉初二度習儀時,神輦侍衛承旨二員進去事,節目啓下,而該房承旨外,他承旨一員,當爲進去矣。何承旨進去乎?敢稟。傳曰,都承旨進去。
又啓曰,吏曹郞廳來言,臺諫有闕,政事,取稟。傳曰,前望單子入之。
司諫前望單子入之,金學性落點。
黃啓曰,行大司憲宋冕載,掌令權周憲·成好謙,持平金基煥牌不進,執義申溥,持平柳養晦在外,監察茶時之意,敢啓。傳曰,知道。
以掌令權周憲·成好謙,持平金基煥,獻納李明迪,正言李鳳純牌不進罷職傳旨,傳于黃曰,只推。
以副校理金錫淳·權溭牌不進罷職傳旨,傳于李正耆曰,只推。
以校理金逸淵牌不進罷職傳旨,傳于李正耆曰,只推。
傳于李正耆曰,山林疏批,令地方官傳諭。
李正耆,以吏曹言啓曰,今此宗廟·永寧殿移奉敎是時,各差備官中,時無職名人員,令該曹口傳付軍職,何如?傳曰,允。
兵曹口傳政事,副司果單宋台霖·朴民翰。
李正耆,以吏曹言啓曰,今日本曹開坼坐起時,考見諸道褒貶啓本,則洪州牧使成道默,以民苦誅求,官歇禁戢爲目,善山府使南進和,以訴胡澆訛爲目,明川府使具象鉉,以謗或過情爲目,珍島郡守趙雲程,以固慮衰頹爲目,遂安郡守金魯鵬,以檢囚宜警爲目,海州判官元錫範,以碑斂盍懲,倉捧另飭爲目,陽城縣監柳和元,以益勉振刷爲目,漣川縣監尹履誼,以糴須躬檢,庭無散穀爲目,淸安縣監黃鍍,以奈此見瞞爲目,平澤縣監嚴錫明,以試事何干,體例亦損爲目,禮山縣監洪㙉,以旣未遠嫌,終難止謗爲目,玄風縣監朴在皥,以奚動浮言爲目,順興縣監韓光臣,以謗由駟舌爲目,丹城縣監金師善,以塗聽多虛,倉麤且軫爲目,熊川縣監鄭成佑,以病非致瘝,俗不近古爲目,奉化縣監曺相振,以威當先廉爲目,成歡道察訪李東迪,以疎或失體爲目,黃山道察訪金龍翼,以當禁預賣爲目,平陵道察訪金學羲,以瑣謗姑恕爲目,居山道察訪權億,以浮謗宜略爲目,則俱宜置下考,而置諸中考。龍川府使李秉吉,以何多前謬爲目,龜城府使閔晉鏞,以還弊存革,惟民安否爲目,靈巖郡守曺圭振,以寧不剛克,吏頑民悍爲目,雲峯縣監李錫龜,以拯濟斯亟,災荒最甚爲目,固城縣令梁達洙,以女儈亟禁,族債盍剖爲目,陰城縣監趙得謙,以益勉戢鄕爲目,泰川縣監朴鳴載,以何寬倉謬爲目,則俱宜置中考,而置諸上考,殊無嚴明殿最之意。八道道臣,竝推考警責。龍川府使李秉吉,龜城府使閔晉鏞,靈巖郡守曺圭振,雲峯縣監李錫龜,洪州牧使成道默,善山府使南進和,明川府使具象鉉,珍島郡守趙雲程,遂安郡守金魯鵬,海州判官元錫範,陽城縣監柳和元,漣川縣監尹履誼,淸安縣監黃鍍,平澤縣監嚴錫明,禮山縣監洪㙉,玄風縣監朴在皥,順興縣監韓光臣,丹城縣監金師善,熊川縣監鄭成佑,奉化縣監曺相振,成歡道察訪李東迪,黃山道察訪金龍翼,平陵道察訪金學羲,居山道察訪權億,竝罷黜。固城縣令梁達洙,陰城縣監趙得謙,泰川縣監朴鳴載,竝中考施行,何如?傳曰,允。
又以吏曹言啓曰,成均館典籍權宗憲,受由過限不上來,依例改差,何如?傳曰,允。
又以宗廟·永寧殿增修都監都提調意啓曰,宗廟·永寧殿移奉時班次圖,依已例各成圖本,以入之意,敢啓。傳曰,知道。
黃,以兵曹言啓曰,拆見諸道褒貶啓本,則平安監司李紀淵啓本中,保山別將申序敎,以若能節飮爲目,則宜置下考,而置諸中考,北兵使李應植啓本中,訓戎僉使李肇淵,以病或妨務爲目,黃海水使南錫圭啓本中,許沙僉使劉煥秀,以報牒宜愼,前過則恕爲目,吾叉浦僉使徐繼業,以容謗姑恕爲目,則竝宜置中考,而置諸上考,殊無嚴明殿最之意。各該道帥臣,竝推考警責。訓戎僉使李肇淵,許沙僉使劉煥秀,吾叉浦僉使徐繼業,竝中考施行,保山別將申序敎,下考施行,何如?傳曰,允。
又以兵曹言啓曰,撫夷萬戶張繼仁,以三年窠邊將,連二等居中,其不職,可知,依例罷黜,何如?傳曰,允。
又以兵曹言啓曰,慶尙監司趙秉鉉狀啓,道內別試武士入格人等起送事,纔已啓下矣。在前嶺南別試武士上來者,依本道入格技藝,自臣曹有更試草記之例,今日宣薦內禁衛試取時,同爲試取之意,敢啓。傳曰,知道。
又以兵曹言啓曰,嶺南抄上武士更試事,纔已啓下矣。及夫開場,無一人來待,不得如例試取,而不待委折,關問該道臣處之意,敢啓。傳曰,知道。
又以兵曹言啓曰,來正月初十日宗廟移奉時,十三日永寧殿移奉時,道路左右雜人紛遝之弊,不可不嚴禁。屛門把守將卒,令禁·御兩營定送,嚴禁雜人,而今十二月二十一日三度習儀時,亦依此擧行,何如?傳曰,允。
廣州留守朴岐壽疏曰,伏以,月朔屢更,孝成殿練事奄過,哀冤痛廓,小大同情,仰惟聖慕罔極,益復如新。仍伏念,臣之本末長短,聖鑑之所俯燭,同朝之所共諒,菲才蔑識,最居人下,而偏被我先朝陶甄之至恩,歷揚外內,踰越涯分,裒然廁八座之列,而絲毫莫報,萬事都休,惟是趨走於享班之末,以效終事之忱矣。千萬不自意,居留新除,及於臣身,臣聞命驚惶,莫省措躬之所也。顧玆南城一府,介乎畿輔之間,專寄保障之重,城池金湯,不但山谿之險,兵甲儲胥,無非陰雨之備,其責任之綦重,非他分司之比,而況聞近年以來,荐經饑荒,積成虧逋,府庫之充牣者,今則枵罄,閭井之殷實者,日就凋殘,百弊漸滋,莫可救藥。譬如將傾之廈,垂涸之泉,無以支其危而疏其源。苟非才諝足以綜理,威望足以彈壓,則其何能正其欹器,治其棼絲,而今乃授之於庸愚拙劣之姿,責之以整頓安輯之策,一身顚沛,固不足恤,而僨誤國事,罪當何居?臣之此言,實非飾讓,左右思量,承膺無望,玆敢冒暴衷懇,仰瀆崇嚴。伏乞聖明,俯垂鑑諒,將臣新授廣州府留守之任,亟許收還,回授可堪之人,以蘇弊局,以鞏關防,千萬幸甚。臣無任區區。答曰,省疏具悉。卿其勿辭察任。
行祭酒宋穉圭疏曰,伏以,臣頃於史官之回,雖有附奏,而病裏惶懍,語不能倫脊,更竭微悃,冀蒙鑑諒,所不敢緩者,而神昏氣短,無以自力,泯默煎熬,遽踰一旬,臣跼蹐靡措,求死不得。噫,臣虛名上欺,謬恩猥及,奄歷三朝,垂四十年,前後控籲,徒歸飾讓,其所僥冒,乃至崇品,庸陋如臣,空疎如臣,而濫叨如是,求之古今,實所未聞,其爲貽累於綜核,果如何哉?臣之不敢爲進身計者,固出於自知甚明,自量甚熟,而臣夙嬰奇疾,隨衰轉劇,雖欲冒沒一肅,粗伸義分,勢亦末由,積負逋慢,而日迫西山矣。今玆升秩之命,尤豈臣夢寐所到,而伏讀聖諭,罔非臣所不敢聞者,臣之悚恧震灼,復何涯涘?至於國勢孤危,若無止泊之敎,雖以臣昏愚,亦不勝凜然,絲毫裨益,非臣所可擬議,復誤恩禮於此時,而拖過時日,又是臣添罪之大端,宜卽蹶趨簉,呈身闕下,以俟親見其不肖而斥退,臣待盡床席,蠢動無路,則只有瞻望涕泣,縮伏隕越而已。將死之言,非敢矯飾。伏乞聖明,俯垂洞察,亟寢新命,將臣職名,竝加鐫削而治其罪,以重名器,以勵臣分焉。臣無任區區。答曰,省疏具悉卿懇。頃於敦諭,已罄予懷,及見附奏,殊失所望。藐予沖人,履玆艱虞,政待山林之宿德,以資朝夕之納誨,況今經席日開,啓沃之益,疇任其責,虛佇之衷,際此益勤,巽牘之來,又何其若是浼浼也?見方春和,不遠望卿,益加調攝,勿以官秩爲辭,俟間造朝,以副予側席如渴之望。右副承旨李竣祜製進。
上在昌德宮。停常參·經筵。
夜自三更至五更,月暈。
黃啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
安光直啓曰,工曹判書金學淳,除拜後過三日不爲出肅,依定式推考警責,仍卽牌招察任,何如?傳曰,允。
又啓曰,三品官之無得過三日循例請牌,曾有定式矣。禮曹參議李景在,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
又啓曰,臣光直,臣正耆,今日宗廟·永寧殿移奉初二度習儀進去,下直之意,敢啓。傳曰,知道。
司諫金學性啓曰,臣性本庸愚,資乏諫諍,耳目重任,初不近似,而薇垣特點,有隕自天,義分是怵,叩謝粗伸,而第臣私義,有不可聯參於合啓者,屢叨輒避,旣蒙恩諒,今臣所處,宜無異前,請命遞斥臣職。答曰,依啓。
黃啓曰,行大司憲宋冕載,掌令權周憲·成好謙,持平金基煥牌不進,執義申溥,持平柳養晦在外,監察茶時之意,敢啓。傳曰,知道。
以掌令權周憲·成好謙,持平金基煥,獻納李明迪,正言李鳳純牌不進罷職傳旨,傳于黃曰,只推。
以禮曹參議李景在牌不進罷職傳旨,傳于李正耆曰,只推。
李正耆,以弘文館言啓曰,上番副校理臣金錫淳,以宗廟移安時大祝,下番副修撰臣宋能圭,以永寧殿移安時大祝,今日習儀時,晝仕出去之意,敢啓。傳曰,知道。
又以魂殿享官意啓曰,魂殿日下生鮮,與京畿所封日次生鮮,品劣體小,不合享用,故屢次點退,終不改備。日勢漸晩,雖不得不封入,而莫重祭奠所需,若是不謹,揆以事體,萬萬未安。該道臣從重推考,兩契貢人,竝令攸司科治,臣亦惶恐待罪之意,敢啓。傳曰,知道。卿則勿待罪。
朴宗吉,以兵曹言啓曰,宣薦內禁衛取才三技入格別單及宣·部·守三薦參上武臣前銜作散人,別取才入格·矢數·落仕·年條·居住·薦名,各其名下,懸註以入之意,敢啓。傳曰,知道。
又以備邊司言啓曰,慶尙監司趙秉鉉,疏陳綿農慘歉,民情遑汲之狀,仍請大同木邊及咸陽·山淸·安義·居昌等四邑田稅木,竝純錢代捧,而批旨,有民情旣如此,不可無闊狹之道,令廟堂稟處之命矣。惟正之稅,事體至重,常典所在,實難變通,而今歲綿農,旣係慘歉,且況批旨渙降,曲念民情,至有不可無闊狹之敎,其在對揚之義,合有拔例之典。該道大同木,限折半許令代錢,田稅則事面尤別,苟非特敎,不當自下仰請,而原疏之只擧四邑,與全道請代有異,恩批之下,亦不宜一切防塞,許令三分一代錢,以爲少紓民力之地,何如?傳曰,允。
副修撰宋能圭疏曰,伏以,臣爲赴臨孝成殿練事,來留京邸,行且一月,忽伏奉玉署除旨,臣誠感激記存,冒昧出肅,久依輦轂,頻登筵席,少效一日之責,是臣至願也大榮也,而第臣母年,已迫入耋,寧日恒少,左右扶將,在子惟臣,臣豈可徒懷彯纓之榮,不念倚閭之望哉?玆敢悉暴衷懇,冒瀆崇嚴。伏乞亟遞臣職,俾便歸養焉。臣於是亦有勞苦疾痛,不容不呼天而呼父母者,亦願聖明之竝垂照諒焉。臣於前年,陳情乞養,獲蒙東邑之除,擬待春和,將往任所,少伸烏鳥之私,辭陛赴官,未滿五旬,母病添劇之報,踵而至焉。尋醫問藥,非臣莫可,而因私廢公,亦非臣所敢。故遂不得不申省該曹,得蒙鐫免。臣旣乞養而得養,乞遞而得遞,無願不遂,恩造若偏,則顧安敢更事煩瀆,復有蘄請哉?然而臣之當初陳乞,實出於急切之私,聖明之隨卽許施,亦出於曲遂之恩,而偶因疾病事會之巧,未效便養之願,此蓋臣不孝無狀之致,而在聖朝無物不獲之政,則今日亦猶昔矣。此況年光易流,夕照如飛,老人筋力,朝暮難恃,不於此時,更暴悶痛之私,終圖一日之養,則不惟臣歿身難瞑之恨,抑亦朝家之所當矜悶者也。臣固知比年瀆擾,極涉猥越,而衷情所迫,言不知裁。伏乞申命選部,更畀一小邑,俾遂志願,則生死骨肉,豈臣隕結,所敢仰報其萬一哉?臣無任云云。省疏具悉。疏辭,下該曹稟處。
上在昌德宮。停常參·經筵。
黃啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
傳于安光直曰,藥房提調許遞,前望單子入之。
內醫提調前望單子入之,徐俊輔落點。
黃,以兵曹言啓曰,今二十一日宗廟·永寧殿移奉三度習儀時,本曹堂上侍衛及導駕,當爲備員,而參知申在獻有身病,不得進參,令政院稟旨變通,仍令該曹,口傳差出,待下批牌招,以爲進參之地,何如?傳曰,允。
黃啓曰,因兵曹草記,今二十一日宗廟·永寧殿移奉三度習儀時,本曹堂上侍衛及導駕,當爲備員,而參知申在獻有身病,不得進參,令政院稟旨變通事,允下矣。合有變通之道,何以爲之?敢稟。傳曰,許遞,令該曹口傳差出。
吏曹口傳政事,以金景善爲兵曹參知。
黃啓曰,行大司憲宋冕載,掌令權周憲·成好謙,持平金基煥牌不進,執義申溥,持平柳養晦在外,監察茶時之意,敢啓。傳曰,知道。
以掌令權周憲·成好謙,持平金基煥,獻納李明迪,正言李鳳純牌不進罷職傳旨,傳于黃曰,只推。
黃,以都摠府言啓曰,今日入直內三廳武兼禁軍及軍兵等,當爲中日習射技放,而立春相値,不得設行之意,敢啓。傳曰,知道。
又以兵曹言啓曰,今十二月二十日文臣朔試射日次,而頒詔權停例行禮相値,不得爲之之意,敢啓。傳曰,知道。
又以兵曹言啓曰,今十二月十九日丑時二刻九分立春,正月節改火進上時,宗廟署·社稷署·永禧殿·永寧殿·孝和殿·景慕宮·毓祥宮·宣禧宮·景祐宮·慶壽宮,依例改火,奎章閣·議政府·承政院·漢城府,一體頒火之意,敢啓。傳曰,知道。
兵曹口傳政事,副司果單金學性。
吏曹啓目粘連啓下是白有亦,觀此弘文館副修撰宋能圭上疏,則以爲,臣母年已迫八耋,寧日恒少,左右扶將,在子惟臣,臣於前年,陳情乞養,獲蒙東邑之除,擬待春和,將往任所,少伸烏鳥之私,赴任未滿五旬,母病添劇之報,踵而至焉。尋醫問藥,非臣莫可,而因私廢公,亦非臣所敢。故遂不得不申省該曹,得蒙鐫免。臣旣乞養而得養,乞遞而得遞,偶因疾病事會之巧,未效便養之願,此蓋臣不孝無狀之致。且年光易流,夕照如飛,老人筋力,朝暮難恃,不於此時,更暴悶痛之私,終圖一日之養,則不惟臣歿身難瞑之恨。伏乞申命選部,更畀一小邑,俾遂志願亦爲白有臥乎所,宋能圭之家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上裁,何如?判付。啓,依回啓施行爲良如敎。
刑曹啓目,漁夫契·海邑契·貢人等招辭云云。俱以遲晩,竝自臣曹,考律重勘,何如?大王大妃殿傳曰,當初科治貢人,莫重祭享魚鮮,意以體小腐傷者進排矣。見渠輩招辭,則事勢之爲然,似或無怪。以連爲隨所出善爲供上之意,申飭放送。海邑則旣爲代封,而更令本色封進矣。此則依前代封事,分付。
上在昌德宮。停常參·經筵。
藥房都提調朴宗薰,提調徐俊輔,副提調李正耆啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
黃啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
朴宗吉啓曰,備邊司郞廳來言,今日賓廳日次,而迎勅頒敎相値,不得來會云矣,敢啓。傳曰,知道。
又啓曰,右邊捕盜大將柳相弼,以迎詔事,今日慕華館出去矣。所佩命召及大將牌·傳令牌,何以爲之?敢稟。傳曰,仍佩往來。
傳于韓義運曰,回還三使臣留待。
傳于韓義運曰,回還三使臣入侍
大王大妃殿傳于韓義運曰,聞日前顯隆園獻官,至於顚仆之境,幾不得將事云,萬萬驚悚,無以爲言。以如此有實病之人,差祭莫重享事,幾爲狼狽。塡差之吏議,不可無罪,前吏曹參議李景在,施以削職之典。
李正耆啓曰,明日宗廟·永寧殿移奉三度習儀時,該房承旨外,他承旨一員當爲進去矣。何承旨進去乎?敢稟。傳曰,右承旨進去。
韓義運啓曰,卽者漢城府官員來言,明日宗廟·永寧殿移奉三度習儀時,本府堂上一員,當爲導駕,而判尹徐憙淳閣臣陪從進,左尹鄭基一呈辭受由,右尹朴齊聞在外,無進參之員云,何以爲之?敢稟。傳曰,右尹許遞,前望單子入之。
右尹前望單子入之,李嘉愚落點。
黃啓曰,行大司憲宋冕載,掌令權周憲·成好謙,持平金基煥牌不進,執義申溥,持平柳養晦在外,監察茶時之意,敢啓。傳曰,知道。
以掌令權周憲·成好謙,持平金基煥,獻納李明迪,正言李鳳純牌不進罷職傳旨,傳于黃曰,只推。
朴宗吉啓曰,今十二月二十二日,都目政事爲之之意,敢啓。傳曰,知道。
李正耆,以弘文館言啓曰,上番副校理臣金錫淳,以訓鍊都監從事官,今日本營軍布捧上時,晝仕出去之意,敢啓。傳曰,知道。
又以實錄廳摠裁官意啓曰,都廳郞廳尹興圭,前已移差增修都監郞廳,李寅皐,纔又陞資,其代以副司果金學性·李淵祥差下,仍令該曹口傳啓下,使之察任,何如?傳曰,允。
又以承文院都提調意啓曰,今此謝恩使回便,順付齎來詔書一道,提調一員,陪進奉安于奉安閣後,仍行奉審之意,敢啓。傳曰,知道。
朴宗吉,以兵曹言啓曰,今十二月二十一日武臣賓廳講書日次,而宗廟·永寧殿移奉三度習儀相値,不得爲之之意,敢啓。傳曰,知道。
義禁府啓目,德川郡守兪碩柱原情云云。問目內辭緣,泛稱遲晩,刑推得情,何如?判付。啓,除刑推議處爲良如敎。
敎中外大小臣僚·耆老·軍民·閑良人等書。王若曰,長樂奉歡,添海籌而進冊,外服告慶,返星軺而宣綸,庸誥多方,寔遵舊典。念上國孝理之式著,而東朝福履之茂膺,執爨助治,久矣化日之儷照,含飴供悅,儼然慈極之莅尊。休命方闡於用申,卲齡將屆於周甲,養以四海,藹紫闥而凝庥,慶玆六旬,賁玉牒而飾喜。顯揚其坤元博厚之德,順付于海邦使价之回,頒十行而宣音,普天率土,頌九如而騰祝,北斗南山,以事大知天之誠,豈忽闡徽之道?況老吾及人之義,倍切同慶之心,奚稽舊例之應行?乃擧大庭之播告。於戲,北拱辰而馳賀,幸睹金泥之揚休,東漸海而覃恩,詎緩玉帛之修謝。故玆敎示,想宜知悉。大提學申在植製進。
乙未十二月二十日未時,上御熙政堂。大王大妃殿垂簾,回還三使臣入侍時,行左承旨韓義運,假注書鄭鎏,記事官申錫愚·鄭㝡朝,正使金鏴,副使李彦淳,書狀官鄭在絅,以次進伏訖。上曰,史官分左右。大王大妃殿曰,三使臣進前。鏴等進伏。大王大妃殿曰,無事往還乎?鏴曰,王靈攸曁,無事往還矣。大王大妃殿曰,正使發行時,聞有身病,極爲悶然,無事往還,甚幸矣。鏴曰,臣於發行時,有狗馬賤疾,今幸差完矣。大王大妃殿曰,日月如流,練事奄過,歲又垂暮,罔極心懷,無以爲喩。鏴曰,臣等奉命未還,奄過練事於彼地,慟隕罔極,無以仰達矣。大王大妃殿曰,冬至使一行,無事入去乎?鏴曰,冬至使,相遇於連山館,距義州爲三日程,而無事入去矣。大王大妃殿曰,皇帝治政及彼地年事,何如?鏴曰,皇帝治政嚴明,百姓畏戢,年事則未免慘凶,小米一斗,其直可當我國錢四兩。且雨雪不調,明春兩麥,有失稔之慮,民情騷擾矣。大王大妃殿曰,兩西失農,流乞甚多云,所過之處,目下所見,何如?鏴曰,年事則慘凶,而百姓之饑饉,不至甚矣。大王大妃殿曰,幸矣。鏴曰,今番順付等節,皆是任譯輩從中周旋之力,一二堂上,從近例加資,以爲激勸之地,似好。故敢此仰達矣。大王大妃殿答曰,依爲之。出擧條大王大妃殿命使臣先退,鏴等退出。大王大妃殿敎曰,日前顯隆園享祀時,獻官病狀,幾不得將事云,萬萬悚惶。銓曹之以此人塡差於享官,極爲可駭。享事所重,何如,而有此不審之擧乎?義運曰,臣等聞不勝驚悚。銓曹若知病狀之如彼,則豈敢塡差乎?大王大妃殿曰,其病之沈痼,久矣。予亦聞知,則銓官豈有不知之理乎?以承旨言之,雖緣生疎,而亦難免不審之失。此後則喉院着念擧行,可也。仍下諺敎一度,敎曰,此諺敎,出去飜謄頒布,可也。大王大妃殿命史官就座。仍命退,諸臣以次退出。
上在昌德宮。停常參·經筵。
黃啓曰,合辭許久闕啓,事甚未安。除在外·導駕進去外,呈告人員,竝卽牌招,何如?傳曰,允。
朴宗吉啓曰,來二十五日,朝參日次,而徽慶園忌辰祭齋戒相値,頉稟之意,敢啓。傳曰,知道。
又啓曰,臣宗吉,臣正耆,今日宗廟·永寧殿移奉三度習儀進去,下直之意,敢啓。傳曰,知道。
李竣祜,以弘文館言啓曰,上番副校理臣金錫淳,下番副修撰臣嚴錫履,俱以宗廟移安時大祝,今日習儀時,晝仕出去之意,敢啓。傳曰,知道。
吏曹口傳政事,實錄編修官單金學性·李淵祥
黃啓曰,卽者,義禁府都事來言,時囚罪人兪碩柱,當爲議處,而判義禁金在昌,有身病,次堂例不得擧行云,判義禁卽爲牌招,以爲開坐之地,何如?傳曰,允。
又啓曰,判義禁金在昌牌不進推考傳旨,今方捧入,而開坐命下之後,如是違牌,事甚未安。更爲牌招,何如?傳曰,允。
又啓曰,行大司憲宋冕載導駕進,執義申溥,持平柳養晦在外,掌令權周憲·成好謙,持平金基煥牌不進,監察茶時之意,敢啓。傳曰,知道。
以掌令權周憲·成好謙,持平金基煥,正言李鳳純牌不進罷職傳旨,傳于黃曰,只推。
上在昌德宮。停常參·經筵。
備忘記,廣州留守朴岐壽下直,長弓一張,長箭一部賜給。
大王大妃殿,傳于李正耆曰,日前賓對,兩銓處申飭都政矣,不知對揚之如何,而當此時,如有一分向國之心者,不待朝家之飭敎,固當靡不用極,目下悠悠萬事,莫急於保民之事,如欲保民,先擇守令,而初仕卽守令之本,守令初仕,各別擇差,無負今日爲民眷眷之意,收拾積屈之人及遠方人才,毋使淹滯向隅之歎,歸之朝家,忠臣淸白吏子孫·松都·西北人及軍功人,朝家之軫念尤切,各別收用,俾有實效,而主上方在沖年,且謂予不知,不勤對揚,則謂人可欺,天不可欺,此意分付兩銓。
傳于李正耆曰,雖非親政,注書·尙瑞院官員,依例陞六。
傳于李正耆曰,臺諫·玉堂,竝許遞,今日政差出。
又啓曰,大司憲·執義·掌令二員,持平二員未差,監察茶時之意,敢啓。傳曰,知道。
趙雲澈陞六,代以金德喜爲假注書。
鄭鎏陞六,代以蔡元默爲假注書。
李正耆啓曰,玉堂上下番俱空,事甚未安。今日政新除授玉堂,竝待下批牌招,推移入直,何如?傳曰,允。
朴宗吉啓曰,判義禁金在昌再牌不進推考傳旨,今方捧入,而開坐命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,牌招。
又啓曰,判義禁金在昌牌不進推考傳旨,今方捧入,而開坐命下之後,如是違牌,事甚未安。更爲牌招,何如?傳曰,允。
又啓曰,判義禁金在昌再牌不進推考傳旨,今方捧入,而開坐命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,許遞,今日政差出。
都政。吏批,判書金箕殷,參判徐左輔,參議李啓朝進,左副承旨李正耆進,啓曰,今都目大政,各岐仕滿應遷者相避及未準朔監察·禁府都事,戶曹·刑曹·工曹·漢城府郞官,平市署官員,五部令·各司久任時推人員,竝擬,何如?傳曰,允。又啓曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣,今秋冬等褒貶,不得爲之,故當出六品者,未免積滯,依例遷轉,何如?傳曰,允。又啓曰,蔭仕六品官之陞五品者,每於過都政後照擬,而見今在職者,絶無經一考之人,五品官無以推移備擬,依例勿拘陞擬,何如?傳曰,允。又啓曰,守令多窠,今當差出,而未準朔禁軍將及營將·邊將·虞候·中軍·都事·守令·察訪,竝擬,何如?傳曰,允。
李正耆,以吏批言啓曰,譯官金相順加資事,命下矣。本資乃是崇祿,今無可加之資,何以爲之?敢稟。傳曰,令該院從自願施賞。以李德愚爲內贍主簿,洪翼燮爲繕工主簿,邊達秀爲禮賓主簿,南石老爲引儀,金宗欽爲平陵察訪,兼祭酒單宋穉圭。又啓曰,海州牧判官,今當差出,而本州以營下劇邑,物衆地大,素稱難治,不可不擇差,同道及他道有聲績已準限未準朔守令,竝擬,何如?傳曰,允。以金錫喜爲廣興守,沈樂憲爲監察,徐容輔爲金浦郡守,金在敬爲海州判官,金大默爲江原都事,兼掌令鄭在絅減下批,校書著作單吳相昱·李會在,李用觀爲瓦署別提,李秉夏爲宗簿直長,朴邠壽爲禮賓直長,李敏根爲靖陵直長,典籍單白文鳳·安潤蓍,林逈鎭爲金川郡守,吳謹常爲振威縣令,李齊楠爲漣川縣監,李悌寬爲金井察訪,卓碩行爲平安都事,姜爲義盈直長,李鳳來爲司饔直長,趙雲始爲奉事,鄭興敎爲繕工奉事,南履憲爲濟用奉事,朴魯壽爲司宰僉正,李正夏爲西部令,李鍾稷爲洪州牧使,李賢耆爲善山府使,李鏗爲陽城縣監,鄭天和爲氷庫別提,吳泰雲爲引儀,鄭世顯爲禁府都事,嚴錫鼎爲司䆃奉事,洪翼燮爲典籍,金左根爲司饔僉正,鄭始容爲交河郡守,李正夏爲三嘉縣監,兪永煥爲平澤縣監,嚴錫履爲江東縣監,權溭爲修撰,宋啓榦爲左尹,權敦仁爲弘文提學,趙雲澈·鄭鎏爲典籍,宋一儁爲掌樂主簿,尹致翼爲內資直長,李晉會爲宗廟直長,宋寅和爲丹城縣監,鮮于濬爲安峽縣監。又啓曰,臺諫·玉堂,今當差出,而擬望之人乏少,外任竝擬,何如?傳曰,允。以洪敬謨爲大司憲,李源達爲持平,李時在·李晉翼爲正言,李垿爲校理,南尙中爲典牲直長,崔鍾竣爲內資奉事,李彙正爲禁府都事,金相勉爲兵曹佐郞,金鑅爲尙衣僉正,尹應圭爲宗廟令,李用觀爲監察,李寅敎爲遂安郡守,韓羲新爲結城縣監,申在獻爲順興縣監,以洪稷周爲敦寧主簿,沈正信爲禁府都事,尹榮遠爲西部令,金喬根爲典牲判官,李祖植爲谷城縣監,以尹希大爲楊根郡守,李敏行爲天安郡守,鄭驪源爲靈巖郡守,金善翼爲咸安郡守,尹應圭爲堤川縣監,以金箕絢爲尙瑞直長,白潤鶴爲直講,沈源祖爲社稷令,金能淳爲淸安縣監,黃命顯爲全義縣監,以金在田爲校理,李潤祥爲副修撰,趙鶴年爲禮曹參議,金熙華爲知經筵,金在七爲珍島郡守,以黃基鎬爲永禧殿令,尹羲烈爲厚州府使,朴禹鉉爲興海郡守,申在良爲海美縣監,宋能圭爲沃溝縣監,以李義延爲尙瑞副直長,金東獻爲景慕宮令,宋持行爲楊口縣監,金喬根爲懷德縣監,趙台淳爲南平縣監,以尹正鎭爲大司諫,金逸淵爲司諫,權達準·李文欽爲掌令,李啓重爲司䆃主簿,以趙雲近爲宗廟令,沈能容爲典牲判官,鄭允容爲工曹正郞,金箕絢爲繕工主簿,申錫疇爲典牲奉事,以徐戴淳爲執義,白宗杰爲持平,朴長輿爲獻納,許晟爲副修撰,柳相琦爲嘉山郡守,以李義延爲尙瑞直長,金觀進爲氷庫別提,李敏翼爲掌苑別提,張龍八爲鏡城判官,金在榮爲奉化縣監,以金箕絢爲兵曹佐郞,鄭天和爲刑曹佐郞,李德愚爲工曹佐郞,李敏翼爲監察,鄭琬容爲氷庫別提,書題單李繼得,以李㙽爲應敎,洪祐喆爲副應敎,李公翼·洪在喆爲副校理,李明迪爲修撰,以申在東爲尙瑞副直長,吳宅良爲掌苑別提,洪稷周爲漢城主簿,李會在爲禁府都事,卓宗述爲慶安察訪,以林孝謙爲北部令,尹瀚爲繕工主簿,李承德爲明川府使,李復鉉爲庇仁縣監,金見臣爲雲峯縣監,以安國鉉爲瓦署別提,金汝淳爲兼引儀,趙完植爲玄風縣監,鄭得用爲居山察訪,姜千周爲輸城察訪,以李榕爲活人別提,徐士淳爲禮賓主簿,徐有隅爲監察,金周默爲淮陽府使,睦用錫爲黃山察訪,以李集周爲宗廟令,吳泰雲爲掌樂主簿,崔正運爲引儀,金鼎鉉爲濟用副奉事,宋泰熙爲禮山縣監,以鄭元夔爲引儀,安潤蓍爲禮曹佐郞,劉錫祥爲兼引儀,吳鶴善爲瓦署別提,朱欽哲爲濬源殿令,以李鎭永爲活人別提,宋益烈爲典獄主簿,李明七爲氷庫別提,趙民植爲吏曹正郞,李廷耆爲敦寧主簿,李東柱爲兼引儀,延廷洽爲軍器主簿,吳鍾烈爲智陵直長,崔大寔爲慶尙都事,趙思健爲成歡察訪,禁府都事沈正信,繕工奉事鄭興敎,已上相換,兼直閣單李公翼,以尹興圭爲掌樂正,任泰淳爲肅川府使,李喜晩爲龍川府使,成履源爲竹山府使,李遠振爲熊川縣監,以金鎰爲龜城府使,金龍勳爲司圃別提,韓用達爲義陵奉事,以李龍九爲引儀,金禹鉉爲內贍主簿,吳泰學爲軍器副正,金箕晢爲宗簿主簿,鄭致浩爲律學敎授,左尹單李嘉愚,右尹單宋啓榦,以朴周壽爲判義禁,李鍾夏爲厚陵參奉,金相洛爲貞陵參奉,奇正鎭爲顯陵參奉,李謙洙爲靖陵參奉,鄭孝源爲長陵參奉,申應模爲寧陵參奉,李時敏爲懿陵參奉,黃鍾元爲永陵參奉,朴承圭爲徽慶園參奉,李益在爲敦寧參奉,趙能夏爲典獄參奉,朴文鏞爲淑陵參奉,李馥亨爲安陵參奉,沈憙賢·朴榮逌·金秉圭爲假引儀。
兵批,判書徐有榘進,參判尹聲大病,參議權馥入直進,參知金景善病,右承旨朴宗吉進,啓曰,今日都目政事時,本曹堂上,不可不備,而參判尹聲大,參知金景善,俱爲病不來,令政院牌招,同參政事,何如?傳曰,允。又啓曰,營將·中軍虞候·邊地僉使,今當差出,而擬望之人乏少,已準朔守令及營將·虞候·僉使,竝擬,何如?傳曰,允。以沈日永爲副摠管,李承模·沈翊之爲五衛將,金應晦爲忠翊將,李熙鐵爲宣傳官,訓鍊判官單康在鈺,主簿吳聖寬·白東郁·金時鳴,以上加設依定式減下,訓鍊主簿金聲寬本院去官,以申性浩爲宣傳官,李用弼爲兼司僕將,張有聞·鄭來鳴爲五衛將,康綖爲忠翊將,同知單金景濂,僉知三單趙命喆·徐斗榦·金德淵,以趙兢錫爲訓鍊僉正,柳孝進爲判官加設,申義鍊·李洛培·朴履會爲主簿加設,副司果單朴來亨,以趙義錫爲城津僉使,徐羲輔爲滿浦僉使,鄭泰東爲薪島僉使,李兢緖爲高嶺僉使,具載鳳爲訓戎僉使,以李熙昇爲尙州營將,李承弼爲羅州營將,閔致鶴爲安東營將,鄭宅善爲江原中軍,李鍾奎爲北虞候,護軍鄭基一,副護軍申在獻,以上竝單付,柳亨植爲慶尙右兵虞候,林晩榮爲龜山僉使,朴煥奎爲注文僉使,洪秀連爲慶尙左水虞候,盧德佑爲唐浦萬戶,同知單金興祿,以姜昌希爲蝟島僉使,崔台奎爲許沙僉使,朴宗樞爲所斤僉使,洪錫祐爲麟山僉使,金福曾爲天城萬戶,成華鎭爲都摠都事,趙述永爲訓鍊主簿,李守文爲部將,申在英爲守門將,金榮俊爲古突山別將,大護軍宋冕載,副護軍姜世綸,副司直申溥·權周憲·成好謙,副司果李熙鎔,以上竝單付,以林益哲爲臨淄僉使,鄭源爲西林僉使,盧潤鎭爲乶下僉使,尹秀慶爲包伊萬戶,朴箕淳爲黔毛浦萬戶,副司直柳養晦·金基煥·李明迪,副司果李鳳純·李孝淳,以上竝單付,以韓興道爲吾义浦僉使,曺允澤爲德津萬戶,李景俊爲水口萬戶,洪昌麟爲黃龍別將,趙達亨爲蟾津別將,副司直尹興圭·洪祐喆·金逸淵·金錫淳·權溭,以上竝單付,以李信會爲昌洲僉使,金達赫爲撫夷萬戶,李春煥爲慈母別將,李慶輝爲保山別將,申錫行爲格浦別將,副司果鄭德和·徐元淳·宋能圭·嚴錫履,以上竝單付,以金性魯爲豐山萬戶,金益興爲吾老梁萬戶,張籌臣爲新門別將,劉致慶爲金烏別將,鄭志養爲架山別將,安東營將閔致鶴,尙州營將李熙昇,羅州營將李承弼,江原中軍鄭宅善,北虞候李鍾奎,以上今加折衝加資事承傳,以金最直爲慶尙中軍,李羲本爲忠淸中軍,安宅潤爲黃海中軍,李文奎爲全羅中軍,申錫祜爲波知僉使,副護軍閔致鶴·李熙昇·李承弼,以上竝單付。又以兵批言啓曰,五衛將李承模,前任北虞候,沈翊之,前任尙州營將,張有聞,前任淸州營將,鄭來鴻,前任全羅監營中軍,忠翊衛將金應晦,前任南虞候,康綖,前任慶尙監營中軍,俱在任所,上來間該廳番次苟艱云,景福宮衛將石鉉昇·朴東植·金興祿,慶熙宮衛將朴文協,俱以病難供職,呈狀乞遞,新除授麟山僉使洪錫祐老父,今年爲七十六歲,法不當遠離赴任,呈狀乞遞,竝改差,何如?傳曰,允。以韓啓轍·李一兢爲五衛將,朴慶林爲忠壯將,吳正秀·申大膺爲文兼,以李羲商爲慶州營將,李得馨爲淸州營將,徐章輔爲忠州營將,洪聖益爲平安兵虞候,朴宗默爲南虞候。又啓曰,訓鍊院正,今當差出,而擬望之人乏少,外任竝擬,何如?傳曰,允。以李儒行爲五衛將,李南軾爲訓鍊正,李熙鳳爲副正,成華鎭爲僉正,李相冕爲主簿,以任希慶·文擎宇爲五衛將,南允豐爲三陟營將,沈昌祖爲統虞候,崔宗浩爲麟山僉使,以李亨夏爲宣傳官,金鼎遠爲右捕從,韓石善爲都摠都事,李鈺爲守門將,成華鎭爲神光僉使,護軍吳致豐,副護軍李良求·趙徽鑑·李彦懋,以上竝單付,以鄭明行·李萬成爲五衛將,李顯喆·沈範祖爲忠翊將,申在淵·李民甲·朴景義爲景福將,朴鳳瑞爲慶熙將,洪在儀爲武兼,金大英爲守門將,以安衡壽爲都摠經歷,韓取善爲訓鍊僉正,高惠鎭爲左捕從,僉知三單韓啓轍·李一兢·朴慶林,以沈樂承爲都摠經歷,李鎭旻爲訓鍊僉正,南衡壽爲都摠都事,徐衮輔爲訓鍊判官,韓取善爲楸坡萬戶,慶州營將李羲命,今加折衝加資事承傳,以南衡壽爲訓鍊僉正,趙述永爲中樞都事,李亨夏爲都摠都事,李觀淵爲訓鍊判官,李熙冕·李圭鉉爲訓鍊主簿,鄭海柱·尹守鳳爲武兼,同知單李民甲,僉知三單李儒行·鄭明行,李萬成。又以兵批言啓曰,景福宮衛將朴景義,慶熙宮衛將朴鳳瑞,守門將李鈺,除授在外,上來無期云,輪番之任,不可久曠,竝改差,何如?傳曰,允。以朴萊秀爲景福將,金弘鉉爲慶熙將,趙述永爲宣傳官,李載熙爲都摠都事,許策爲訓鍊判官,呂東星·李陶淵爲訓鍊主簿,朴豐鎭爲武兼,南衡壽爲鎭東萬戶,以趙述永爲訓鍊僉正,呂東星爲中樞都事,李兢來·羅鵬南爲訓鍊主簿,金善恒爲武兼,曺栢承爲守門將,同知單朴鳳瑞,僉知二單沈範祖·李顯喆,以趙兢錫爲宣傳官,李命瑞爲訓鍊主簿,安弼壽·鄭喆東爲武兼,韓翼東爲守門將,同知單申在淵,副護軍單李羲命,以徐衮輔爲訓鍊僉正,安鍾鎬爲武兼,同知單朴景義,以李觀淵爲訓鍊僉正,李觀熙爲訓鍊判官,同知單金弘鉉,僉知單朴萊秀,以申在應爲訓鍊判官,李度蕃爲訓鍊主簿,以南宮鉐爲訓鍊主簿,成永煥爲武兼,以李仁默爲僉知,金光令爲武兼,副護軍單黃燧,以李玄瑞·韓貞植·鄭冕榮爲宣傳官,李孝權·李熙宗·趙羲豐·洪顯參·吳奎煥爲武兼,南道壽·權周秉·閔致魯·沈正樂·安恒履爲部將,元錫中·李宗根·朴顯國·韓東彦爲守門將,曺洛振爲東道參軍,張有豐爲南道參軍,權管秩馬馬海徐昶修,同仁李九東·安原張星極,小坡兒崔之華,大坡兒邊奉起,廣坪李漢奎,於汀灘李廷秀,梁永萬洞朴潤儉,副司果朴景述·全世麟·李義純·尹學成·金明敍·許樟·權思麟,以上竝單付。
以兵曹參知金景善牌不進罷職傳旨,傳于朴宗吉曰,只推。
李正耆,以承文院都提調意啓曰,卽見回還使臣帶來咨文,則有皇太后加上徽號詔書順付事及謝恩方物移准·濟州漂民出送事矣,以專价賀謝之意,依例撰出先通咨文,正書安寶後,定禁軍騎撥下送于灣府,使之傳給鳳城將處,以爲轉致北京之地,何如?傳曰,允。
又以承文院都提調意啓曰,進賀兼謝恩使,旣已差出矣,方物當爲磨鍊,而皇太后加上徽號進賀一起方物,依例磨鍊,詔書順付謝恩,方物移准謝恩,漂民出送謝恩,以上三起,例無方物,以此磨鍊之意,分付該曹,使之擧行,何如?傳曰,允。
朴宗吉,以都摠府言啓曰,今日入直內三廳武兼禁軍及軍兵等,當爲中日習射技放,而都目政事相値,不得設行之意,敢啓。傳曰,知道。
敎廣州留守朴岐壽書。王若曰,漢馮翊之衛王都,地稱巨障,宋樞密之出外鎭,職重分司。古難其人,今屬之子。維卿,家傳醇謹,世篤忠貞。兄弟同井,荷先王之簡拔,內外歷試,曁小子而倚毗。望實俱隆,長銀臺而貳銓席,操行端潔,懷氷蘖而瀅玉壺。仙樓改觀,尙傳蘇學士風度,嶺臬按節,自任范孟博澄淸。廩俸不入於私廚,三輔活溝壑之命,恩賞竟推於宿望,八座進珪璋之儀。眷玆畿甸上游,爰有山城巨鎭。近京師五十里,呼吸相通,扼湖·嶺幾百州,形便克壯。天設金湯之固,從古稱溫祚王舊都,地開水陸之衝,至今傳李完豐新府。糗糧雲委,足支十年,樓櫓星羅,可藏萬甲。第昇平歷數百載,而解弛非一二端。嗟饑饉之荐臻,賙救沒策,奈倉廩之俱罄,牽補迷方。緩急爲歸,其任若是重矣,盤錯別利,當時屬之誰乎?玆授卿以廣州留守兼南漢守禦使,卿其祗服寵章,茂底成績。峙乃餱敹乃甲,宜仗衛·藿之新威,鑿斯池築斯城,益勉憩棠之餘化。若陰雨之繆戶,豈一日忘關防戰守之圖,布陽春於窮閻,使百姓知朝廷寬大之德。籌畫合宜而藩圉增鞏,號令克明而壁壘繕修。自餘稟裁,厥有彝典。於戲,紓我南顧,責非外輕。趙淸獻之琴鶴自隨,宜勉簡直之譽,羊叔子之裘帶坐鎭,毋孤委毗之衷。故玆敎示,想宜知悉。知製敎鄭德和製進。
上在昌德宮。停常參·經筵。
朴宗吉啓曰,行大司憲洪敬謨,執義徐戴淳,持平白宗杰未肅拜,掌令權達準·李文欽,持平李源達在外,監察茶時之意,敢啓。傳曰,知道。
金德喜在外,代以金載斗爲假注書。
傳于朴宗吉曰,守令邊將初仕人留待。
傳于朴宗吉曰,守令邊將初仕人入侍。
以應敎李㙽,副應敎洪祐喆,校理金在田,副校理李公翼·洪在喆,修撰權溭·李明迪,副修撰許晟牌不進罷職傳旨,傳于李竣祜曰,只推。
李竣祜啓曰,校理李垿,副修撰李淵祥在外,玉堂上下番俱空,事甚未安。應敎李㙽,副應敎洪祐喆,校理金在田,副校理李公翼·洪在喆,修撰權溭·李明迪,副修撰許晟,旣有只推之命,竝卽牌招,推移入直,何如?傳曰,允。
朴宗吉啓曰,卽者,義禁府都事來言,時囚罪人兪碩柱,當爲議處,而新除授判義禁朴周壽未肅拜,次堂例不得擧行云,判義禁卽爲牌招,以爲開坐之地,何如?傳曰,允。
又啓曰,判義禁朴周壽牌不進推考傳旨,今方捧入,而開坐命下之後,如是違牌,事甚未安。更爲牌招,何如?傳曰,允。
又啓曰,假注書金載斗,時無職名,令該曹依例付軍職,冠帶常仕,何如?傳曰,允。
傳于李竣祜曰,留院公事入之。
以應敎李㙽,副應敎洪祐喆,校理金在田,副校理李公翼·洪在喆,修撰權溭·李明迪,副修撰許晟牌不進罷職傳旨,傳于李竣祜曰,只推。
李竣祜,以宗廟·永寧殿增修都監都提調意啓曰,本都監郞廳鄭始容,移拜外任矣,其代忠勳府都事徐麟淳差下,使之察任,何如?傳曰,允。
又以承文院都提調意啓曰,院製述官徐士淳陞六代,安泳陞付,吏文學官有闕代,進士李鳳寧差下,吏文學官鄭元夔陞六代,幼學朴長廩差下,使之竝付軍職,冠帶常仕,何如?傳曰,允。
乙未十二月二十三日辰時,上御熙政堂。守令·邊將初仕人入侍時,右承旨朴宗吉,左副承旨李正耆,假注書蔡元默,記事官申錫愚·鄭㝡朝,遂安郡守李寅敎,交河郡守鄭始容,靈巖郡守鄭驪源,漣川縣監李齊楠,三嘉縣監李正夏,熊川縣監李遠振,安峽縣監鮮于濬,懿陵參奉李時敏,徽慶園參奉朴承圭以次進伏,龜山僉使林晩榮,注文僉使朴煥奎,蝟島僉使姜昌希,許沙僉使崔台奎,所斤僉使朴宗樞,乶下僉使盧潤鎭,楸坡萬戶韓取譱,唐浦萬戶盧德佑,德津萬戶曺允澤序立階下訖,上曰,史官分左右。上曰,守令初仕人進前。寅敎等以次進前,奏職姓名訖,上曰,僉使·萬戶,則宣傳官奏職姓名,可也。宣傳官韓貞植,奏晩榮等職姓名訖,以次退出,上曰,史官就座。仍命退,承史以次退出。
上在昌德宮。停常參·經筵。
黃啓曰,行大司憲洪敬謨,執義徐戴淳,持平白宗杰未肅拜,掌令權達準·李文欽,持平李源達在外,監察茶時之意,敢啓。傳曰,知道。
李正耆啓曰,玉堂上下番俱空,事甚未安。應敎李㙽,副應敎洪祐喆,校理金在田,副校理李公翼·洪在喆,修撰權溭·李明迪,副修撰許晟,旣有只推之命,竝卽牌招,推移入直,何如?傳曰,允。
黃啓曰,判義禁朴周壽再牌不進推考傳旨,今方捧入,而開坐命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,許遞,前望單子入之。
判義禁前望單子入之,李止淵落點。
黃,以義禁府言啓曰,卽接月令醫員崔祜手本,則時囚罪人兪碩柱,素患疝積,屢日處冷,一倍添劇,肚臍橫亘,有時昏倒,又添毒感,食飮全却,目下症形,實有難保之慮云,罪人病勢如此,則一邊保放,一邊草記,曾有定式矣,兪碩柱姑爲保放之意,敢啓。傳曰,知道。
黃啓曰,卽者,義禁府都事來言,保放罪人兪碩柱,當爲議處,而新除授判義禁李止淵未肅拜,次堂例不得擧行云,判義禁卽爲牌招,以爲開坐之地,何如?傳曰,允。
李正耆啓曰,吏曹郞廳來言,臺諫有闕,政事,取稟。傳曰,前望單子入之。
傳于李正耆曰,留院公事入之。
以應敎李㙽,校理金在田,副校理李公翼·洪在喆,修撰權溭·李明迪,副修撰許晟牌不進罷職傳旨,傳于李正耆曰,只推。
朴宗吉,以備邊司言啓曰,楊根前郡守李源達,移拜持平,而京畿監司金道喜,以限明年仍任之意狀請,令該曹稟處矣,臺閣之職,事體自別,設有邑勢民情之不得不願借者,措辭陳章,以冀處分,猶或可也,直爲狀請,有若循例應行之擧,揆以事面,殊涉未安,該道臣推考,本邑素稱弊局,又經荐歉,振刷釐革,方有成緖,而遽爾徑遞,付諸生手,誠不免有虧簣之歎,官方輕重,所係雖大,事關爲民,亦難膠守,該郡守李源達,姑爲仍任,新除郡守,亦不可使之無端作散,姑付軍職,待其相當窠,趁卽區處之意,分付該曹,何如?傳曰,允。
執義申溥疏曰,伏以日月不居,孝成殿練事奄過,哀霣罔極,臣民惟均,況臣曾經侍從之列,追慕情私,不後於人,而犬馬之齒,已踰七旬,膏肓之疾,沈綿四載,咫尺縣門,竟不能趨哭於易服之班,自訟罪戾,恭俟顯戮,千萬不自意,憲府除旨,忽下於窮峽蓬蓽之中,臣始驚惶悚蹙,罔知所以措躬也,繼以感祝恩私,不覺聲淚之俱逬也,仍伏念臣生長窮鄕,稟質駑下,知識鹵莽,見聞不出於課耕種輸租稅,談論不過乎問桑麻說秔稻,雖在强壯之年,霜臺華銜,初不近似於萬一,矧玆桑楡之殘景,敢仰日月之末光乎,加以賤疾,彌年沈痼,足跡不出乎門庭,形殼僅存於床玆,雖欲强策病軀,叩謝恩命,而一步前進,其道末由,翹首北望,徒增感淚之沾臆而已,臣雖蠢愚,廁名仕籍以來,歷事三朝于玆矣,今當嗣服之初,苟有一分可强之力,則一入修門,仰瞻威顔,豈非臣子之所大願也哉,殘骸餘喘,永阻天陛,叨負曠絶之恩,自速逋慢之誅,玆敢略陳短章,仰瀆崇嚴。伏乞聖明,俯垂矜憐,遞臣臺銜,永刊仕籍,歸臣司敗,明示刑章,以肅朝綱,以安私分,千萬幸甚,臣於乞免之章,未暇贅附他說,而目下民情之遑急,有甚於痛哭流涕者,區區憂愛之忱,不得不一陳於黈纊之下,故玆敢忘其負暄之愚,略暴獻芹之誠,惟聖明幸垂察焉,臣所居僻陋,耳目之所覩記,不過本邑之民情,而民情之㝡痼弊者,一則糴政也,一則軍丁也,其他蠹國而病民者,有難枚擧而條列也,以糴政言之,則還上之耗穀歲增,而流亡之民戶日減,以歲增之穀數,均排於日減之民戶,故殘民不勝其所受,而饒戶橫罹於族徵,流亡相繼於道路,杼柚日空於閭里,加以本邑,荐經歉荒,凋瘵未蘇,今年又値無前之大無,闔境之內,十室九空,而還逋之民,初無升合之蠲減,窮蔀懸磬,死亡無日,若此不已,則數年之內,將無孑遺,詳究弊源,則職由於原穀數過多之致也,軍丁之弊,則又有甚於此者,軍額有定於原數,而民丁空虛於閭里,以空虛之民丁,欲充有定之原額,安得不濫徵於白骨疊役也哉,本邑則白骨不止於當代,疊役至兼於四五,上司之促,本邑之督,急於星火,家搜鼎鐺,戶剽犂鋤,小民盡爲流散,而見存者不過疲殘之班戶也,彼流散之小民,非有樂土而可適,以其不堪於本邑之疊役也,見存之班戶,亦非安土而重遷,以其幸免於小民之軍丁也,故一境之內,或至擧一村都是班戶,全一洞絶無小民,許多軍額,將何以充丁乎,白骨之不足,而至於疊役,族徵之不足,而至於里徵,則班戶之見存者,亦將流散而後已,軍丁之弊,至於此極者,亦由於原額數無變通之致也,擧一而反三,則他邑可知,民情到此,將安所措其手足乎,比年以來,大王大妃殿勤恤之典,靡不用極,十行諺綸,遍揭於坊曲者,無歲無之,而澤不下究,民無實效,糴弊與軍弊,愈往而愈甚者何也,終未能塞弊之源,而徒捄其末也,臣愚則以爲,無已則有一焉,欲捄糴弊,則莫如減糴,還穀之原數旣少,則民戶之所受無多,必無貧富俱困之端矣,各邑之還穀,若干留置,而盡數作錢,上以補國用,下以抒民力,則豈非兩便之道哉,欲捄軍弊,則莫如減役,而減役之方,莫如結布,無論班戶與小民,隨其田結之多寡,而定其出布之等差,各色軍錢,代以結布,則饒戶之所損無多,而貧民之抒力甚大,白骨之徵,疊役之番,庶可以蠲減矣,豈非窮民之大幸也哉,今玆痼弊之端,臣所目擊,故不避煩瀆,直陳無疑,而至於矯捄之方,節目之詳,則自有廟堂之公議,非臣之愚,所可質言,故略陳其端,伏願聖明,少加裁察焉,臣無任云云。省疏具悉。爾以衰老之人,爲國憂民如此,良用嘉尙,疏辭,令廟堂稟處,本職已遞矣。
上在昌德宮。停常參·經筵。
藥房提調徐俊輔,副提調李正耆啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
大王大妃殿進御二錢重人蔘粟米飮,自今日一貼式,限二貼煎入事,榻前下敎。
黃啓曰,行大司憲洪敬謨,執義徐戴淳,持平白宗杰未肅拜,掌令權達準·李文欽在外,持平一員未差,監察茶時之意,敢啓。傳曰,知道。
朴宗吉啓曰,備邊司郞廳來言,今日,賓對日次,而徽慶園忌辰祭齋戒相値,不得來會云矣,敢啓。傳曰,知道。
傳于李正耆曰,禮房承旨,馳詣徽慶園,奉審摘奸,仍留監祭。
持平前望單子入之,韓文爀落點。
黃啓曰,新除授持平韓文爀,以前任藍浦縣監,方在解由未出中,何以爲之?敢稟。傳曰,勿拘。
韓義運啓曰,副應敎洪祐喆差祭,校理李垿,副修撰李淵祥在外,玉堂上下番俱空,事甚未安。應敎李㙽,校理金在田,副校理李公翼·洪在喆,修撰權溭·李明迪,副修撰許晟,竝卽牌招,推移入直,何如?傳曰,允。
黃啓曰,判義禁李止淵牌不進推考傳旨,今方捧入,而開坐命下之後,如是違牌,事甚未安。更爲牌招,何如?傳曰,允。
又啓曰,判義禁李止淵牌不進推考傳旨,今方捧入,而開坐命下之後,如是違牌,事甚未安。更爲牌招,何如?傳曰,允。
安光直,以吏曹言啓曰,今十五日,因備邊司草記,受由上京守令,令該曹卽爲催促,使之不日還任事,允下矣。自臣曹催促,則綾州牧使李光承,受由於京畿龍仁地云,故發關知委於該道道臣處,卽接京畿監司金道喜移文,則綾州牧使李光承,以其素患積病,萬無還官之望云,未知其身病之如何,而催促之下,不卽下去者,殊甚未安,罷黜,何如?傳曰,允。
朴宗吉,以都摠府言啓曰,今日入直內三廳武兼禁軍及軍兵等,當爲中日習射技放,而徽慶園忌辰祭齋戒相値,不得設行之意,敢啓。傳曰,知道。
上在昌德宮。停常參·經筵。
黃啓曰,行大司憲洪敬謨,執義徐戴淳,持平白宗杰·韓文爀未肅拜,掌令權達準·李文欽在外,監察茶時之意,敢啓。傳曰,知道。
備忘記,尙州營將李熙昇下直,長弓一張·長箭一部·片箭一部,筒兒一箇賜給。
傳于李正耆曰,奉審承旨入侍。
傳于李竣祜曰,貢果來到,柑製明日通方外爲之,試紙用大好紙,大提學待明朝牌招。
李竣祜啓曰,今此皇曆,京畿監營二件,一件營上,一件勅使所經邑分上,黃海監營二件,一件營上,一件勅使所經邑分上,平安監營四件,一件營上,三件勅使所經邑分上,水原府·廣州府·江華府·開城府·江原監營·忠淸監營·全羅監營·慶尙監營·咸鏡監營,各一件營上事,自本院依例成有旨下送,京各司應爲頒賜二十三件,亦爲頒給之意,敢啓。傳曰,知道。
李竣祜,以魂殿享官意啓曰,今日日下生鮮體小,不合享用,故屢次點退矣,日勢已晩,終不改備,將有闕供之慮,事體所在,萬萬痛駭,該貢人照法嚴繩,臣亦惶恐待罪之意,敢啓。大王大妃殿傳于李竣祜曰,魂殿供上,事體自別,不許代封矣,果然似難以本色繼進,今日供上,雖體小供上,而自明日爲始,使之代封,卿則勿待罪。
傳于黃曰,留院公事入之。
黃啓曰,卽者,吏曹郞廳來言,明川府使李承德,興海郡守朴禹鉉,咸安郡守金善翼,靈巖郡守鄭驪源,嘉山郡守柳相琦,漣川縣監李濟楠,平澤縣監兪永煥,懷德縣監金喬根,淸安縣監金能淳,庇仁縣監李復鉉,結城縣監韓羲新,熊川縣監李遠振,南平縣監趙台淳,安峽縣監鮮于濬,楊口縣監宋持行,珍島郡守金在七,三嘉縣監李正夏,兩司俱未署經云,除在外外,未肅拜人員,竝卽牌招,以爲署經之地,何如?傳曰,允。
以應敎李㙽,副校理李公翼·洪在喆,修撰權溭牌不進罷職傳旨,傳于李竣祜曰,只推。
李竣祜,以弘文館言啓曰,上番校理臣金在田,以中學敎授,今日儒生試取事,晝仕出去之意,敢啓。傳曰,知道。
又以吏曹言啓曰,崇寧殿奉事鮮于鏷,仕日已過十五朔之限,今番都政,當陞直長,而未及陞付矣,待後日政,依例陞付,何如?傳曰,允。
又以吏曹言啓曰,今番都政,律學敎授鄭致浩,以久勤望報來,而誤認兼敎授望,矇然擬入,至蒙恩點,不察之失,臣不勝惶恐,原望筒勿施,何如?傳曰,允。
乙未十二月二十六日辰時,上御熙政堂。奉審承旨入侍時,左副承旨李正耆,假注書金載斗,記事官申錫愚·鄭㝡朝,以次進伏訖。上曰,史官分左右。正耆進前奏曰,臣承命馳詣徽慶園,園上奉審則無頉,碑閣·丁字閣奉審則無頉,祭物·祭器·祭井看審則淨潔,諸執事摘奸則無頉,仍留監祭則享事安寧過行之意,敢此仰達矣。上曰,史官就座。仍命退,承史以次退出。
上在昌德宮。停常參·經筵。
李正耆啓曰,來初一日,輪對日次,而正朝問安相値,頉稟之意,敢啓。傳曰,知道。
黃啓曰,合辭許久闕啓,事甚未安。除在外·傳旨未下外,未肅拜·呈告人員,竝卽牌招,何如?傳曰,允。
備忘記,羅州營將李承弼,慶州營將李羲命,忠州營將徐章輔,淸州營將李得馨下直,各長弓一張,長箭一部,片箭一部,筒兒一箇賜給。
傳于朴宗吉曰,右承旨持此御題,與大提學偕往泮宮,試取以來。
李正耆啓曰,大提學申在植,旣已承牌,弘文提學權敦仁,藝文提學金履載,內閣提學趙寅永·徐有榘,竝卽牌招,同參考試,何如?傳曰,允。
黃啓曰,三品官上疏之毋得頭辭,自是格例,而卽見順天府使南履懋上疏,則頭辭違式,事甚未安。所當還下送,而旣係民事,故雖不得不捧入,不可無警,推考,何如?傳曰,允。
以執義徐戴淳,司諫金逸淵,獻納朴長輿牌不進罷職傳旨,傳于黃曰,只推。
以司諫金逸淵牌不進罷職傳旨,傳于黃曰,只推。
以司諫金逸淵,正言李晉翼,持平韓文爀·白宗杰牌不進罷職傳旨,傳于黃曰,只推。
黃啓曰,司諫金逸淵,正言李晉翼,持平韓文爀·白宗杰,旣有只推之命,一體牌招,何如?傳曰,允。
又啓曰,守令署經事,命下矣。司諫金逸淵,正言李晉翼,持平韓文爀·白宗杰,旣有只推之命,與大司憲洪敬謨,一體牌招,以爲備員署經之地,何如?傳曰,允。
行大司憲洪敬謨啓曰,臣於日前,伏奉都憲除旨,自顧風裁,豈有玷冒之望,而適因病故,未效叩謝之忱,且悚且愧,靡所容措。署經有命,召牌屢降,義分是懼,雖不得不章皇出肅,而第臣於合啓中,有私義之不可冒參者,在前引避,輒蒙體諒,到今處義,宜無異同,以此情踪,其何可晏然於臺次乎?請命遞斥臣職。答曰,依啓。
正言李晉翼啓曰,臣姿性魯下,言議拙訥,淸朝耳目之任,萬不近似,而薇垣除旨,忽下於千萬夢想之外,天牌儼臨,臣含恩怵義,叩謝居先,雖不得不章皇出肅,而第臣於合啓中,有區區私義之不可聯參者,從前如臣所處,擧皆引避,輒蒙體諒,今臣處義,宜無異同,請命遞斥臣職。答曰,依啓。
朴宗吉啓曰,臣與大提學申在植,偕往泮宮,柑製儒生試取,則收券爲一千四百四十張矣,捧入之意,敢啓。傳曰,知道。
傳于朴宗吉曰,入直兵曹堂上·承旨,竝試官加差下,使之分考。
傳于朴宗吉曰,科次入侍。
李正耆,以弘文館言啓曰,應敎李㙽,副校理李公翼·洪在喆,修撰權溭,竝卽牌招察任,何如?傳曰,允。
又以弘文館言啓曰,新除授校理李垿,時在全羅道沃溝縣任所,副修撰李淵祥,時在慶尙道慶州地,經筵入番事緊,請竝斯速乘馹上來事,下諭。傳曰,竝許遞,前望單子入之。
玉堂前望單子入之,校理金學性,副修撰金錫淳落點。
以應敎李㙽,副校理李公翼牌不進罷職傳旨,傳于李正耆曰,只推。
又以吏曹言啓曰,今此正朝祭,祭官當爲磨鍊,而除老病·公頉,無以推移排比之路,實錄郞廳及刑官·司饔院官員年六十以上人,通融塡差以入,而其中時無職名人,令該曹口傳付軍職,何如?傳曰,允。
韓義運,以漢城府言啓曰,未婚男女,每年歲首,書啓成禮與否,趁歲末草記事,曾有定式矣。今春等未婚人書啓後,過婚形止,自該部修成冊報來,故別單書入之意,敢啓。傳曰,知道。
李正耆,以禮曹言啓曰,卽接社稷署所報,則今此柑製試取時,本署官員,當爲觀光,而文臣令一員未差,無以替直,假官一員差送云矣。依定式,以本曹正郞許㥌,假官差送,以爲代直後赴試之地,何如?傳曰,允。
又以禮曹言啓曰,卽接永禧殿官員所報,則明日柑製試取時,本殿官員,俱爲觀光云矣。依定式,假官一員,令吏曹,以成均館官員口傳啓下,以爲代直後赴試之地,何如?傳曰,允。
又以禮曹言啓曰,卽接果川幼學李培固所志,則以爲,同生兄故通德郞培益,卽先祖佐命功臣鷄林君來嫡長孫,而嫡妾俱無子,以同姓十二寸弟挺樑第三子極南,欲爲繼後,兩家同議完定,而未及禮斜,挺樑夫妻俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據而不得登聞者,許令該曹,論理草記事,曾有筵奏定式,而門長李培固所訴旣如此,依定式,李挺樑第三子極南,立爲李培益之後,何如?傳曰,允。
朴宗吉,以兵曹言啓曰,去十月十三日,聖上卽位,慶科增廣別試武科殿試時,直赴殿試人別驍士任泰赫,別武士洪秉大·金慶夏,張鎬等,無緣不赴委折,關問該道稟處事,草記蒙允後,關問各該守臣及道帥臣矣。卽接水原留守徐能輔,慶尙監司趙秉鉉,黃海前兵使李忠運回牒,則水原別驍士任泰赫,慶尙監營別武士金慶夏,中路得病,俱爲作故,黃海兵營別武士張鎬,去七月二十日遭父喪,慶尙監營別武士洪秉大,癸巳遭生父喪,今年九月闋服,而雖曰無禫,晏然赴擧,情私切迫,果未應赴云。任泰赫·金慶夏,旣已作故,所授帖文,竝收聚爻周,張鎬遭故,依例陳試,洪秉大則係是三式年內,亦依法典陳試,何如?傳曰,允。
又以兵曹言啓曰,今此進賀兼謝恩使一行赴燕時,所把驛馬,預爲分定,然後可無窘急之弊,今亦依例知委,而應把驛馬三十二匹內,忠淸道五匹,全羅道七匹,慶尙道十四匹,來二月初四日,京中逢點,江原道三匹,咸鏡道三匹,直送安州,來二月初十日逢點事,各道監司處行移,何如?傳曰,允。
又以兵曹言啓曰,年來連因綿歉,本曹軍布,不得依事目捧上,舊儲木邊,用盡無餘,明年所納,幾皆純錢,而惟獨湖南一道所捧,不過爲八十同零,則年例需用之武藝廳四等賞格木五十六同,及內需司分等輸送一百二十八同零,無以排比擧行,在前如此之時,內需司輸送條,多有純錢上下之例,今亦依已例,限明秋代錢輸送,何如?傳曰,允。
黃,以義禁府言啓曰,明日柑製,通方外爲之時,本府都事,皆爲赴擧,只有武都事一員,而當直入直,本府入直公事·回公都事,無以推移,假都事二員,令該曹口傳差出,以爲擧行之地,何如?傳曰,允。
又以義禁府言啓曰,保放罪人兪碩柱,還囚議處以入之意,敢啓。傳曰,知道。
義禁府啓目粘連,向前兪碩柱亦,許由雖在於前官時,而未卽督還,以致現發於京司者,其稽忽之失,在所難免,以此照律,何如?判付。啓,依允。又啓目,鎭岑前前縣監南濟和原情云云。問目內辭緣,泛稱遲晩,刑推得情,何如?判付啓,除刑推議處爲良如敎。
大護軍權敦仁疏曰,伏以臣,猥膺專對之任,拜表涓日,程期且邇矣。臣之先隴,在於湖西淸風地,而臣間滯關北,歸値國家有事,曠不省視,已易四燧,今當萬里之行,益不禁怵惕之情,玆敢略陳衷懇。伏乞聖慈,特許往來恩暇,俾伸至切之私焉。臣無任云云。答曰,省疏具悉。卿其往省焉。
順天府使南履懋疏曰,伏以星霜易遒,孝成殿練事奄過,仰惟聖孝罔極,益復如新。臣於昨冬,猥忝嘗藥之末,慟莫攀於龍髥,願未遂於蟻褥,冤號震剝,尤倍恒誠,而頑如木石,尙今視息,有臣不忠,胡寧忍斯?淚先言逬,五內摧裂,仍伏念臣,才乏剸理,恩荷分憂,待罪下邑,居然半年又有餘矣。無一報效,有百瘡疣,居常愧懼,若隕淵谷,而最是還政一事,晝宵兢蹙,尤萬萬靡所措躬。噫,近來紀綱解紐,懵不知畏,駸駸然甘速大戾,如就樂地也,至於目下積逋而極矣,爲守令者,孰敢不刻意嚴督?期於準完之不暇,而數至累鉅,勘限每促,時月拔根,其勢固末如,臣自莅任以來,親執簿書,另加窮櫛,則甲午至米元總爲五萬六百四十九石八斗一升,而未捧二萬六百十八石九斗五升三合,都歸吏鄕民倉隷等流來虧欠,莫期充完。興言及此,不勝痛惋,就其中苟可以毫分容措者,卽自開糴之初,以囚以刑,輪日排限,其間所捧,僅爲米四千八百二十一石,而今焉甁罌俱罄,升斗莫辦,勢到魚涸,類若龜刮,雖使日施推剝,更難加捧,而新還隱逋之際此現發,又爲六百八十石,則舊欠旣至此夥,斷沒策於準勘,新査繼且不少,更無望於竝督,揆以糴政,寧欲無言?以其犯逋之生存者言之,屢經蕩殘,又當爬櫛,到今事勢,便屬弩末竿頭,而擧皆累足荷擔,救死不得,餘外名在還案之幾許輩類,屢歲歉荒,流絶居多。今夏癘疫,死亡且半,徒擁虛簿,無處指徵,雖略爾人略爾包,初不顧忌,自陷罪科,殆無異於赤子之入井者,已渠輩罔赦之案,而逋上之逋,耗上之耗,年增歲加,轉轉滋蔓,以若許多人之衆,竟至數萬石之多,則隨所犯各加騈戮,俾有懲畏,顧安容少緩,而亦難一切以施之刑法,莫重公穀,終期畢刷後事耳。畢刷之方,百爾思量,萬無計策,若或仍循捱過,從以拘勢勘虛,則不出幾何,必無穀乃已。苟使刻迫阨督,有若摧枯拉朽,則將於當下,竝與民俱失,而弊到極處,通變更張,實係不獲已之政,與其膠守而反無益於一分收捧之道,毋寧權宜而庶可責其漸次就完之方。本邑新舊逋合一萬五千七百九十七石,倘蒙限幾年除耗排捧,則得以稍暇紓力,亦可期人與穀俱全之望,玆敢冒入文字,仰瀆崇嚴。伏乞聖慈,俯賜鑑諒,下臣此疏,咨詢廟堂,特軫趁卽稟處之地,千萬幸甚,而今臣不職之罪,卽於此益無所逭,糴法嚴重,果何如,則旣不能趁限準捧,敢將法外之請,重速猥越之誅者,蹙伏惶兢,恭俟嚴勘,亟命攸司,竝議當律,以重法紀,以安私分焉。臣無任云云。省疏具悉。疏辭,令廟堂稟處。
副應敎洪祐喆疏曰,伏以臣之伯父臣奭周,方帶春秋館監事之任矣,臣之所叨春秋兼銜,法在當避。伏乞聖慈,亟命選部,照例遞改,以存公格,千萬幸甚。臣無任云云。省疏具悉。所請依施。
吏曹啓目粘連,啓下是白有亦,觀此弘文館副應敎洪祐喆上疏,則以爲,臣之伯父奭周,方帶春秋館監事之任矣,臣之所叨春秋兼銜,法在當避,伏乞亟命選部,照例遞改亦爲白有臥乎所,相避之法,在下當遞,洪祐喆所帶春秋館編修官之任,今姑減下,何如?判付。啓,依允。
乙未十二月二十七日酉時,上御熙政堂。柑製科次入侍時,右承旨朴宗吉,假注書蔡元默,記事官申錫愚·鄭㝡朝,大提學申在植,試官左副承旨李正耆,兵曹參判尹聲大,對讀官校理金在田,副修撰許晟,待敎金洙根,以次進伏訖。上曰,史官分左右。仍命科次爲之,在植進前奏曰,試券十張,承命考取,而預差三張,亦爲持入矣。上曰,試券讀奏。洙根讀第一券訖,在植曰,今日之券,無可合於高等者,三張書以三下,其餘書次上等矣。上曰,唯。在植書三下三張,餘皆書次上訖,在植曰,三下中第一券,書一字,第二第三,亦以次書塡以區別矣。上曰,唯。在植曰,祕封或有自上親坼之時,或有令承旨坼奏之例,今番則何以爲之乎?上曰,承旨坼奏也。宗吉坼奏祕封訖,在植曰,祕封無頉,預備三券,當書外字矣。上命書傳敎曰,柑製賦居首三下一幼學李憲周,直赴殿試,之次三下幼學林嘉鎭,進士李演明,竝直赴會試,之次次上幼學李敎英,給二分,幼學李,進士李正煥,各給一分,之次幼學洪秉元等四人,竝考例施賞。出榻敎宗吉曰,明日入格儒生入侍及門外施賞等節,何以爲之乎?在植曰,賜第之科,多親臨招見之時矣。上又命書傳敎曰,入格儒生,明日待令。出榻敎命史官就座,仍命試官先退,又命退,承史以次退出。
上在昌德宮。停常參·經筵。
朴宗吉,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
黃啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
韓義運啓曰,右副承旨李竣祜,今日不爲仕進,卽爲牌招,何如?傳曰,允。
備忘記,三陟營將南允豐,撫夷萬戶金連赫,豐山萬戶金性魯下直,各長弓一張,長箭一部,片箭一部,筒兒一箇賜給。
大王大妃殿,傳于李正耆曰,孝成殿朔祭兼正朝祭,以攝行磨鍊。
傳于李正耆曰,入格儒生入侍。
李正耆啓曰,吏曹郞廳來言,臺諫有闕,政事,取稟。傳曰,前望單子入之。
臺諫前望單子入之,大司憲柳相祚,正言徐憲淳落點。
黃啓曰,新除授行大司憲柳相祚,正言徐憲淳,一體牌招,何如?傳曰,允。
李正耆,以弘文館言啓曰,應敎李㙽,副校理李公翼,旣有只推之命,與新除授校理金學性,副修撰金錫淳,一體牌招察任,何如?傳曰,允。
黃啓曰,行大司憲柳相祚,掌令權達準·李文欽在外,執義徐戴淳,持平白宗杰牌不進,持平韓文爀差祭,監察茶時之意,敢啓。傳曰,知道。
以右副承旨李竣祜牌不進罷職傳旨,傳于黃曰,只推。
以執義徐戴淳,持平白宗杰,司諫金逸淵,獻納朴長與,正言徐憲淳牌不進罷職傳旨,傳于黃曰,只推。
以應敎李㙽,副校理李公翼,副修撰金錫淳牌不進罷職傳旨,傳于李正耆曰,只推。
李正耆,以禮曹言啓曰,卽接貞陵令所報,則來正月初一日,行本陵正朝節享時,兩官當爲備員將事,而新除授參奉金相洛,時在慶尙道高靈地,勢無及期上來之望云,在外參奉,今姑改差,卽令該曹,以在京無故人,口傳差出,以爲備員擧行之地,何如?傳曰,允。
朴宗吉,以備邊司言啓曰,卽見廣州留守朴岐壽狀啓,則以爲,本府公都會,事當設行,而歲除只隔,多士勢難齊赴,今年公都會,待明秋合設事,請令廟堂稟處矣。守臣赴任,旣迫歲除,趁限畢試,果不免有窘束之歎,本府公都會,依狀請,使之待明秋合設,何如?傳曰,允。
義禁府啓目粘連,德川郡守兪碩柱矣本府議啓內,許由雖在於前官時,而未卽督還,以致現發於京司者,其稽忽之失,在所難免,以此照律,罪笞五十收贖,解見任別敍,私罪。奉敎依允爲旀,功減一等爲良如敎。又啓目粘連,向前南濟和亦,賑資取用,雖異私貸,還簿未充,亦因徑遞是白乎乃,非公賑而擅用公穀,已犯那移之科,借吏名而橫作吏逋,難免掩匿之跡,以此照律,何如?判付。啓,依允。
兵曹判書徐有榘疏曰,伏以流光迅駛,鑽燧將改,仰惟嚴廬哀慕,若爲宸衷,仍念臣,强策崦嵫之頹景,冒膺邱山之重擔,鍾鳴漏盡,任他嗤笑,塵刹圖酬,寤寐如丹,轉眄之頃,月三易而歲行盡矣。數三行政,瘡瘢百出,傍手之指,知應可掬,而褎如充耳,淟涊不去,顧影自恧,人謂斯何?惟是京察一過,自古稱銓官瓜熟之期,而今臣之瓜已熟矣。瓜熟蒂落,物理則然,臣雖欲冒貪戀之譏,昧讓能之戒,苟然蹲仍於進退鞱衿之地,其可得哉?且臣於日昨大政,觸風成感,退食調治,有加無減,頑痰膠固,寒熱交作,面弸喉閉,神瞀氣綴,卽輪行感疾之較毒者也,種種形症,雖不敢一一煩陳,束帶供職,斷無望於時日之內,本兵重地,豈臣養病之坊?皇明臣馮琦辭職之疏有曰,臣欲强起經理,而疾勢沈重,不能自持,欲堅臥調理,而部務繁殷,豈宜久曠?因久病而曠官,因曠官而增病,臣非敢自惜也。因臣之病,而至誤朝廷一部之事,則臣雖在床褥困頓之中,亦安能一息安也?臣每讀至此,未嘗不喟然發歎於危迫切至之情事,不謂今日,身踐斯境,三度請急,一兪尙靳,惶隘之極,不知所云。與其瀆撓是懼,自速瘝曠之辜負,毋寧早暴情悃,以冀仁天之垂憐。玆敢略綴短章,仰首嗚呼。伏乞俯垂鑑諒,亟賜鐫改,俾無重務曠廢之患,且令殘喘,專意醫藥,以尋生路,不勝幸甚。臣無任云云。答曰,省疏具悉。本兵重任也,不可數遞,卿其勿辭行公。
乙未十二月二十八日辰時,上御熙政堂。入格儒生入侍時,左副承旨李正耆,假注書金載斗,記事官申錫愚·鄭㝡朝,以次進伏訖。上曰,史官分左右。正耆曰,入格儒生待令矣。上命進前奏職姓名,幼學李憲周等,以次進奏職姓名訖,還立階下,直赴及給分人先退,命頒賞,賞格人洪秉元等領賞,行四拜禮訖,退出。上命史官就座,仍命退,承史以次退出。
上在昌德宮。停常參·經筵。
藥房都提調朴宗薰,提調徐俊輔,副提調李正耆啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
黃啓曰,合辭許久闕啓,事甚未安。除在外·差祭外,未肅拜·呈告人員,竝卽牌招,何如?傳曰,允。
備忘記,水口萬戶李景俊下直,長弓一張·長箭一部·片箭一部·筒兒一箇賜給。
傳于李正耆曰,明日夕上食,當自內親行矣,百官入參。
傳于李正耆曰,來初一日晝茶禮,當自內親行矣,百官入參。
傳于李正耆曰,來初一日孝和殿別茶禮,當自內親行矣,百官入參。
李正耆啓曰,校理金在田,以其親病,陳疏徑出。原疏纔已捧入矣,所當直捧禁推傳旨,而此與無端徑出有異,推考警責,何如?傳曰,允。
正言徐憲淳啓曰,臣言議風裁,本不合於謇諤獻替之任,而薇垣特點,忽下於千萬夢想之外,召牌繼降,荐傲是悚,雖不得不章皇出肅,而第於合啓中,有不容聯參之區區私義,從前如臣處地,擧皆引避,輒蒙體諒,臣何可晏然冒據於臺次乎,請命遞斥臣職。答曰,依啓。
兵曹口傳政事,副司果單徐憲淳。
黃啓曰,行大司憲柳相祚,掌令權達準·李文欽在外,執義徐戴淳牌不進,持平韓文爀·白宗杰差祭,監察茶時之意,敢啓。傳曰,知道。
以執義徐戴淳,獻納朴長輿牌不進罷職傳旨,傳于黃曰,只推。
吏曹口傳政事,以洪元健爲貞陵參奉。
李正耆,以吏曹言啓曰,今此社稷祈穀大祭祭官中,時無職名人,令該曹口傳付軍職,何如?傳曰,允。
兵曹口傳政事,副司果單李淵祥。
兵曹口傳政事,副司果李晉翼·朴民翰·趙龍來·李正履,以上竝單付。
李正耆,以吏曹言啓曰,奉常寺正金基周,以其身病,呈狀乞遞,依例改差,何如?傳曰,允。
韓義運,以賑恤廳言啓曰,今年內貧寒宗室子女葬時顧恤數,別單書入之意,敢啓。傳曰,知道。
又以戶曹言啓曰,慕華館楊經理去思碑,刻役已畢,印本粧帖以入之意,敢啓。傳曰,知道。
李正耆,以成均館行大司成意啓曰,本館入直,久任郞廳外,他郞不得入直,若有代員替直之事,則草記代直事,曾有定式矣,司成白東奎,直講權馦,俱爲差祭,典籍朴龍九,方以入直,身病猝重,呈旬出去,時無入直之員,以他郞官,姑爲代直,何如?傳曰,允。
朴宗吉,以兵曹言啓曰,來丙申年各處頒給信漢符別單及文宰二品以上武臣蔭官曾經摠管人員章標頒給別單,修整以入之意,敢啓。傳曰,知道。
又以訓鍊都監言啓曰,今十二月二十九日三十日年終起火時,次知將官將校姓名及兼別破陣等,容貌·年歲·火箭數爻,竝別單書入之意,敢啓。傳曰,知道。
義禁府照目粘連,鎭岑前前縣監南濟和矣本府議啓內,賑資取用,雖異私貸,還簿未充,亦因徑遞是白乎乃,非公賑而擅用公穀,已犯那移之科,借吏名而橫作吏逋,難免掩匿之迹,以此照律,罪杖一百收贖,告身盡行追奪,流三千里定配,私罪。奉敎依允爲旀,功減一等爲良如敎。
校理金在田疏曰,伏以臣於玉署持被之中,卽接家信,則臣之偏母,素患風眩之症,挾滯忽發,氣息凜綴,轉側須人,病情危弱,促臣歸視,臣自聞此報,方寸轉灼,按住不得,忙陳短章,徑出禁扄。伏乞聖慈,俯垂鑑諒,亟遞臣所帶之職,以便救護,仍治臣擅離之罪,以肅朝綱焉,臣無任云云。省疏具悉。爾其勿辭救護。
上在昌德宮。停常參·經筵。
大殿·大王大妃殿·王大妃殿,內閣·政院·玉堂·朝廷二品以上·六曹堂上·奉朝賀除夕單子問安。答曰,知道。
備忘記,昌洲僉使李信會下直,長弓一張·長箭一部·片箭一部·筒兒一箇賜給。
朴宗吉啓曰,備邊司郞廳來言,今日,賓廳日次,而除夕問安相値,不得來會云矣,敢啓。傳曰,知道。
傳于李正耆曰,禮房承旨,馳詣宗廟·永禧殿·景慕宮,奉審摘奸,仍詣受香諸處,一體奉審摘奸以來。
安光直啓曰,吏曹郞廳來言,臺諫有闕,政事,取稟。傳曰,前望單子入之。
正言前望單子入之,朴齊憲落點。
傳于安光直曰,當該承旨罷職。
黃啓曰,正言朴齊憲,旣入闕中,不爲肅謝,卽爲出去,事甚未安。推考,何如?傳曰,允。
李正耆,以奎章閣言啓曰,明日,卽奎章閣·演慶堂朔奉審日次,臣等進詣擧行之意,敢啓。傳曰,知道。
安光直,以吏曹言啓曰,今此宗廟·永寧殿春享大祭祭官中,時無職名人,令該曹口傳付軍職,何如?傳曰,允。
李正耆,以禮曹言啓曰,來初一日孝和殿別茶禮,自內親行,百官入參事,命下矣。自上服色,以白布裹翼善冠·白袍·白布裹烏犀帶·白皮靴擧行,而宗親文武百官,以白布團領帽帶行禮事,知委,何如?傳曰,允。
又以成均館行大司成意啓曰,每於歲末,圓點準點儒生別單書入事,曾有定式矣,依定式,當年條準圓點儒生,別單書入之意,敢啓。傳曰,知道。
朴宗吉,以兵曹言啓曰,今十二月各廳堂下武臣朔試射,依例停止之意,敢啓。傳曰,知道。
又以兵曹言啓曰,今冬等訓鍊院主簿李銘·林秉周,武臣兼宣傳官孫承俊,守門將趙擇連,二次不通,武臣兼宣傳官鄭喆東·鄭在天,一次不通,依定式,竝從重推考,何如?傳曰,允。
李竣祜,以義禁府言啓曰,時囚罪人南濟和,杖一百流三千里照律公事,判付內依允,功減一等事,命下矣。南濟和功減一等,杖一百收贖,告身盡行追奪,忠淸道文義縣德留驛,徒三年定配,而以議啓內辭意,具罪目,依例發遣府羅將,押送配所,何如?傳曰,允。
兵曹啓目粘連,啓下是白有亦,觀此忠淸監司金在三狀啓,則忠州前營將李魯昌,克擧討捕之職,頗著試能之效,特爲仍任事,令該曹稟旨施行亦爲白有臥乎所,道臣旣已請仍,依狀請施行,何如?判付。啓,依允。
乙未十二月三十日申時,上詣孝成殿。夕上食親行入侍時,行都承旨安光直,行左承旨韓義運,右承旨朴宗吉,左副承旨李正耆,右副承旨李竣祜,同副承旨黃,記事官金應均·李源庚·申錫愚·鄭㝡朝,提學趙寅永,原任提學鄭元容,檢校直提學徐憙淳,直提學朴永元,原任直閣徐俊輔·李光文·吳取善,原任待敎李憲瑋·金正喜,檢校待敎金學性,待敎金洙根,以次侍立,時至,通禮跪啓請出次,上具衰服,出自齋殿,詣板位,通禮跪啓請俯伏哭,上俯伏哭,少頃,止哭興,行四拜禮訖,通禮導上詣盥洗位,盥洗訖,仍詣尊所,光直酌酒,宗吉以盞受酒,通禮導上入詣香案前跪,光直奉香,宗吉奉爐,上三上香訖,光直執盞跪進,上執盞以授宗吉,奠于神位前,連奠三盞訖,上降復位,通禮跪啓請俯伏哭,上俯伏哭,少頃,止哭興四拜禮訖,通禮導上還齋殿,諸臣以次退出。
