上在昌德宮廬次。
敎,王若曰,閔予小子,猥以薄德,忝居儲位,五年于玆。恒懷憂慄,恐孤其明不早,昊天,誕降虐癘。不于不肖,而于寧考,大漸未旬,仙馭上賓,叩叫攀號,其何能及。劬勞覆鞠,曷日以報,橋梓之訓,何地更承。良由不肖,孝不足以動天,誠不足以感神。社稷宗廟之靈,不我降假,山川鬼神之憑于國者,不我肯相,使文考九齡之夢,遽歸冥漠,天耶,時耶?嗚呼痛哉,宮車晏駕,攢塗已就,龍顔隔晨,孺慕墮空。枕塊之日,甚短,代父之痛,內切,玉寶華衮,予何忍安,群工賀語,予何忍聞?況此衰絰之日,詎宜負扆之時,而慈敎丁寧勉之,以我國家禮,宜承三揖,交竭更諫,必欲奪予至情,予固無奈何也?仍念繼承之道,自古有國所重,列聖之抑而行之者,豈徒然哉?政爲臣民,不可一日無君,萬機不可一日或曠。今予曷敢不于前寧人,肇建主器之道,惟終乎善,述良考,寔在今日,否亦今日。乃於本年五月十三日辛未,踐位于仁政門,尊王妃趙氏,陞王大妃,以殯張氏,陞王妃,以王世孫,爲王世子。顧瞻縟儀,祗增悲慟,昧昧我思之,惟我寧考,撥亂反正之烈,實兼前代。人倫斁而再張,宗社危而復安,民命絶而復續,益揚光訓,實在後人,眇末小子,何以當之?爰思繼體之初,必行磨垢之化,自本月十三日昧爽以前,雜犯死罪以下,咸宥除之,在官者各加一資,資窮者代加。於戲,雷雨沛者,無物不添,日月照者,無幽不燭。嗣德在是,非我有私,故玆敎示,想宜知悉。大提學趙絅製進
政院啓曰,院相限成服前,參坐本院,而稟啓後仍爲直宿矣。成服已過,自今日院相罷出,且諸承旨及他納省記之員,竝爲減省記之意,敢啓。傳曰,知道。精神荒迷,不能省察細事,二十七日以前,則院相仍爲參坐,可也。以上朝報
禮曹草記。答曰,孤以何心,受此方物乎?竝依前下敎,勿爲封送。
院相啓辭。答曰,旣與之相議擬望,則又與之相議差定,有何不可乎?若復遲延日子,則恐不便於上國矣。
領左相·吏判啓辭。答曰,事勢如此,則上使差首望,副使差末望,書狀差首望,可也。內下記草
政院啓曰,自前頒赦時,例有赦命,敎書以下,方爲書出,莫重嗣位頒敎,不可無赦,何以爲之?此是恩命,非自下所敢,稟處,而事異常規,院相之意亦然,敢此仰稟。答曰,頒赦·百官加,爲之。
以義禁府赦宥放未放單子,傳曰,金義立罪目,亦爲分明書入。金有聲罪目中,所謂回啓內辭意,亦爲書入。
義禁府啓曰,傳敎矣。義立罪目及有聲回啓內辭意,單擧書入,則恐有欠於該備,兩人推案以入之意,敢啓。傳曰,知道。以上禁府謄錄
上在昌德宮。
府啓,臣等伏見領敦寧府事金尙憲,國之蓍龜,百僚師表,乃今之大老也,久處郊外,奔哭入來,聞今明當退去。當聖上嗣服之初,宿德老成之臣,宜在朝廷,凡典禮政令之可疑者,有所考問,而朝廷卿士大夫,有所矜式。雖其筋力已衰,不能供仕,而遠近聞之,皆以爲賢人,在朝無不拭目觀化,其爲新政之裨補,豈不大哉?況大行大王諡號,今將議定,尤宜使之與議,請特爲懇留,以示敬賢副德之誠。答曰,啓辭甚是。孤意誠亦如此,而敬賢之誠,未孚於人,恐不能挽留,特遣承旨,敦諭至意,俾不至退去。
左相啓曰,當此新服之初,凡大小事,須詢蓍舊之臣,庶可有補於今日,無悔於後來矣。領敦寧府事金尙憲,以元老宿德之人,扶病奔赴於闕下,群情倚以爲重,而連進大庭,累日哭泣,病憊益甚,卽日欲爲還出云。臣等聞來,不勝缺然,臣等聞見孤陋,莫大喪禮,茫然不知攸措,前頭議處之事,非一二端,且議諡重事,元老尤不可不參,若賜勸諭,使之仍留,以爲咨詢之地,則雖不得煩詣闕庭,可以相議可否,可完大禮。且前參議金集,前持平宋浚吉·宋時烈,前咨議權諰,前師傅李惟泰等,俱是讀書之人,當此之時,必不退在於野,而今若竝諭道臣,使之乘馹上來,則其於喪亂,亦多裨補之事,區區所懷,敢此陳啓。答曰,金領敦寧事,已言于憲府矣。金集等,依啓辭,命召,而此皆前朝之所難致者也,其肯念孤而來歸乎?況宋時烈,舊時師傅,念念之懷,誠切于中,備述此意,與崔蘊,一體命召。
禮曹啓曰,國家有事,則必告廟社,禮則然矣。況承統嗣位,是何等大禮,而其節目,不載於五禮儀,雖未曉其由,恐是疎漏處,國朝謄錄,經亂蕩失,無憑可考。臣等取考書傳虞書,月正元日,受終于文祖,其註曰,受終者卽位也。伊訓,伊尹祀于先王章,註曰,太甲旣卽位於仲壬之告,乃至商之祖廟,編祀商之先王而以立,太甲告之,大明會典嗣皇登極儀,有曰,遣官祗告于天地宗廟社稷。以此觀之,嗣位告廟之擧,不可闕也,明矣。今若諉以不載於五禮儀,而不卽行之,乃於卒哭後祀事之祝,而遽以嗣王爲告辭,則揆之事理,尤極未安。臣等待罪該曹,今有闕遺之典,問于大臣,則大臣之意亦如此,將於十五涓吉,祗告于宗廟·永寧殿·肅寧殿·社稷之意,敢啓。傳曰,知道。
又啓曰,五禮儀服制條,國喪,宗親·文武百官,卒哭後,白衣·烏紗帽·黑角帶云,而曾在宣廟朝,臺臣閔純上疏,引據古禮,請以,白帽·布·黑角帶,以終制限,遵爲定式,前後國恤,仍爲通行。但五禮儀所載之文,不可全然刪去,故今番先以五禮儀謄出,而先朝改定之禮,前後通行之規,今當枚擧知會矣。且前銜三品以下,生進生徒,卒哭後,白笠·白衣·黑帶,載在五禮儀,當初制定之本意,雖未詳知,而白笠·黑帶,似爲異常,故前後國恤時,前銜以下,皆着白帶,習俗已久,非但禮宜從平時職,職庶官旣已白帽·白帶,則獨於前銜之官,白笠之下,又着黑帶,實爲未安。制限未終之前,前銜之官,若爲復職,則還脫黑帶,更着白帶,尤涉不便,依流例白帶終限事,竝爲知會,宜當,敢啓。傳曰,依啓。
左副承旨書啓,臣承命往諭于金領敦寧,則以爲,當此罔極之日,猥承無前不敢當之命,惶恐戰慄,罔知攸達。臣數日之間,氣力頓盡,恐不能生出國門,不得從容辭退,臣罪萬死萬死云矣。傳曰,不必出仕行公,只在京家,調治之意,再往敦諭。
以金領敦寧府事處,再往敦諭,傳曰,旣已出去,勿爲往諭。
院相啓辭,左相勿坐議稟事。答曰,依啓。以上朝報
備邊司啓曰,告訃使臣,雖已差出,措備方物,整理行具之際,勢必差遲日字,先差一官,大行大王昇遐之日,及使臣某官已爲差出之意,言于鳳凰城將,使之傳通衙門,似不可已,令該曹擇定宣傳官,依前假銜,明日內發送,此意亦爲知會平安監司處,何如?答曰,依啓。以上備局謄錄
上在昌德宮。
政院啓曰,凡大小親祭時,通禮贊請承旨·史官入侍行禮,乃是流來正禮,意非偶然,似不可廢,而今日望奠,此一款廢閣不行,儀旣不備,事且未安,自今朔望奠,行禮時,請通禮贊請承旨·史官入侍,何如?傳曰,自前不爲入侍,爲其內近故也。雖然,啓辭如此,依啓。
院啓,禮曹堂上竝推考事。答曰,依啓。
永安尉洪柱元上疏。答曰,省疏具悉。所辭當副卿意焉。以上朝報
有政。禮曹判書金堉,工曹判書鄭世規,禮曹佐郞吳翮,山陵參奉李得然·李亨吉,曾已權察仍啓,李惟馨爲魂殿參奉,鄭善興·金自南爲魂殿參奉,分兵曹參議李師聖·李培元,分承政院承旨許穡·李惟達,分兵曹佐郞李回寶·姜復先,停罷,兼講書院翊善柳慶昌·沈之漢,兼講書院贊讀洪處亮·洪命夏,減下。以上吏批政事
政院啓曰,成服以前,留院各房公事,及外方狀啓,今姑竝入之意,敢啓。卽爲還下。仍傳曰,緊急之事,定奪於院相處置,不緊之事,則過二十七日後,入之。以上禁府謄錄
上在昌德宮。
藥房,大妃殿問安。答曰,知道。爲主上連飮粥飮,主上前亦頻勸粥矣。
藥房啓曰,伏未審夜間,聖候,何如?斷指處尙未完合,當此霖濕,必致重傷,倚廬無堗無板,久處濕地,添傷必矣。成服之後,已過四日矣,粥飮之進,亦且稀少,臣等憂遑悶迫,罔知攸措,擧國臣民,所仰望者,誰也,宗社之靈,所恃者,誰也?慈殿之憂,亦復何如?人君之孝,異於匹夫,豈可徒懷罔極之情,哀毁過禮,以致傷損,重貽宗社及慈殿之憂乎?以殿下孝理言之,則抑情節哀,强加水剌於慈殿之前,而仍爲勸進於慈殿,上體大行大王付托之意,下副臣民之望,乃殿下之孝,而不此之思,踰禮過哀,至於此極耶?慈殿連在大病之中,遽遭罔極之哀,方今之憂,日夜爲急,而殿下何不自抑,以慰慈殿之心乎?臣等不勝遑遑汲汲,煎憂悶慮之至,敢來問安,竝此仰籲。答曰,知道。氣力無,勿以爲慮。以上藥房日記
院啓,臣民無祿,遽遭大割,攀號罔極,無所逮及,成服之前,是何等時,而至於宰列之臣,或有晏然往來經宿其家云。君父喪制,至嚴且重,而蔑禮無識,至於如此,物議藉藉,莫不驚異,分明老病人外,請令法府,一一査出,竝命罷職。答曰,依啓。朝報
傳曰,此時似非乞免遠行之時,昨日之特許遞改,不忍其母子之私情,今日之復擬於望中,乃出於公論,差之似無所不可,而但於政體,如何?承旨議啓。
政院回啓,告訃使洪柱元事。答曰,遞差,似可。內下記草
上在昌德宮。
藥房,大妃殿問安。答曰,知道。
藥房啓曰,夜間聖候,何如?藥房問安,必詳審聖候之如何,而調和御藥之所也。昨日問安數三件事,不爲下答,臣等無任悶鬱之至。斷指處尙未完合,則連附貼藥,期於速完,而血竭末進入之後,未承分明之敎,臣等渴悶之懷,何可盡達?伏聞,卽今稀粥亦不數進,臣等尤極煎悶。當此暑月,添之以暑濕,倚廬地卑,又無抹板,添傷之患,在所必至,臣等煎憂悶迫,如何如何?伏乞下答斷指處完合痛否,勿御稀粥,速進疏食,勿處濕地,移御溫堗,上慰慈殿惟疾之憂,下副臣民渴誠之望。自上徒懷罔極,踰禮至此,殿下雖欲自輕,奈此宗社,何?奈此慈殿,何?奈此臣民,何,而有此匹夫徑情直行之事也,臣等憂遑汲汲,罔知所措。臣等非不知日夜連章累牘,殫竭犬馬之誠,冀回天鑑,而罔極之中,恐傷聖慮,暫陳危悃。伏乞聖明,俯從禮制,無貽宗社之憂,臣等不勝憂遑煎悶,皇皇汲汲之情,敢來問安,竝此仰籲。答曰,知道。手指則幾盡差愈,已御于溫堗矣。
藥房,中宮殿問安。答曰,知道。世子宮問安。答曰,知道。以上藥房日記
大司憲趙翼箚子。大槪,請廣聚術士,更審長陵事。入啓。啓下禮曹。
禮曹啓曰,自前國恤時,發引前百僚朝謁象生時行矣。今亦依此,令通禮院擧行,何如?傳曰,允。
左議政啓曰,殷宗不言之時,惟說進于王曰,惟治亂在庶官,官弗及私昵,惟其能,爵罔及惡,德惟其賢。今當新服之初,此言尤當體念處也。殯殿參奉,官雖小,卽庶官之一,而乃所以奉大行大王之香火者,則其任亦不可徒取私昵也。伏見吏曹擬望單子參奉二人,而鄭善興亦與焉。善興能已改過,則隨才調用於他日,亦所以開自新之路也,而至於今日之魂殿參奉,則汲汲然以善興爲之者,吏曹不思,甚矣。不可以官微而忽之,不可以事小而置之,臣待罪摠護之任,敢此陳啓,令該曹,更爲擇擬,何如?傳曰,知道。以上朝報
司饔院副提調鄭維城啓曰,濟州四月朔膳來到,而膳狀中大殿物膳,則捧入於大行〈大〉王殯殿,其餘兩殿所封,則所當還送,而越海來遠之物,不可還送,捧下于各該司,以爲前頭,殯殿祭奠補用之地,何如?都提調之意,亦如此,而此時不敢草記陳達,臣待罪例兼提調,敢此啓稟。傳曰,如是處置,甚當。依爲之。以上司饔院謄錄
上在昌德宮。
自午時至申時,日暈。初昏,赤氣一道,起自西方,直指艮方,長竟天,廣數尺,良久乃滅。
藥房,大妃殿問安。答曰,知道。
藥房啓曰,霖雨連旬,濕氣浸霾,伏未審夜間,聖候,何如?成服之後,已過六日,而哀毁過節,有若殯禮之前,臣等憂遑罔極之情,何可盡達?內外隔絶,未詳聖候之如何,臣等職忝保護聖躬之地,而不能盡保護之任,益增憂遑悶迫之至,敢來問安。答曰,知道。勿爲過慮。
藥房,中宮殿問安。答曰,知道。藥房日記
府啓,諫院以,成服前,宰臣往來經宿其家者,令本府一一査出事,論啓,本府當爲査出,而臣等其時,聚在闕下直房,外人不得來見,諸臣往來出入之事,絶不得聞,其後數日,亦無所聞,及諫院論啓之後,有意聞見,而亦不得聞,此非如朝會班行間事,可以擧案而現告者也。只當以風聞摘發,而臣等無所聞,如此査出,絶無可據,臣等忝居法府,聞此可駭之事,而無路査出,不能爲徵一礪百,肅淸朝端之擧,相顧漸阻,自歎耳目之不長也。但諫院必有所聞,故有此論啓,請令諫院,從所聞指名請罪,以懲蔑禮無識之徒。答曰,不允。臺憲之風,似不當如是也。
大司憲趙翼,執義金弘郁,掌令柳俊昌·李晢,持平任重·金以鏡啓曰,臣等俱以無狀,備員臺閣,遽遭天崩之痛,罔極奔遑,未有絲毫之補,諒陰之日,瀆擾是事,臣等之罪,無所逃矣。風聞論事,兩司一體,成服前往來經宿之人,諫院所啓,亦出於風聞,而令憲府査出,臣等欲爲査出,而此非朝會班行間事,又非公事,摘發彼此無異,而諫院,不自指名論啓,必使憲府査出,實未曉其意之所在,而揆之事體,亦不當如是。臣等旣無所聞,査出亦無所據,故請令諫院,指名請罪,乃出於不得已也。今承聖批,以臺憲之風,似不當如是爲敎,臣等相顧惶蹙,若無所容,決難一刻冒居風憲之地,請命遞斥臣等之職。答曰,勿辭,退待物論。以上朝報
備忘記,近來祭用淸蜜,尤甚無形云,故至於官吏推治矣。其後進排之物,猶夫前日,少不動念,一鍾退淸,極其微少,而猶不用心如此,則其他餠果所和之蜜,據此可知。其爲情狀痛駭,當該監封與進排官吏,竝拿推。內下記草
司饔院副提調鄭維城啓曰,臣待罪司饔院提調之末,頃聞以奠物中退淸不潔之故,推考該官,不勝驚慄。卽招該掌官吏,各別精備之意,十分嚴飭,而今日晝茶禮時,退淸亦爲不精,致勤下問云,聞來驚惶震越。卽爲請治該官,仍爲待罪,而未及傳啓之際,下當該監封與進排官吏,竝拿推之命,驚慄悚惕,罔知攸措。本院郞廳,監捧陳設後,乃請提調,一一看品點入,例也。臣旣以日次之官,不察之罪,與郞廳,少無異同,豈可晏然而已乎?不勝惶恐,伏地待罪。答曰,欲治該官未果,則似無所失,勿待罪。以上司饔院謄錄
長生殿啓曰,國恤成服後,外梓宮,例爲始役擇日合木故,已爲始役,來二十六日當爲合木矣。且在前外梓宮外,例用補板,而仁烈王后國葬時,因傳敎,不用補板,只用橫臺板,今番依此擧行,敢啓。傳曰,依啓。
又啓曰,自前國恤時,本殿郞廳,稱以都廳,別工作監役官,稱以郞廳,依前例,擧行之意,敢啓。傳曰,允。
又啓曰,外梓宮陪往陵時,例用大車子,而今則兩朔潦水,道路極險,車子決不得行,使之修治道路,則外梓宮陪往之時,與發引之日,相去幾一朔,必有再治之患,民弊可慮,百爾思之,莫如擔持之爲便,而國葬都監,謂無長杠,不爲聽從,强以大車陪往,則百里險路,曳車之際,必有動搖之憂,豈非未安之甚者乎?況今外梓宮,不加鐵釘,四隅動退,安保其必無,長杠雖曰難得,比之於大車子造作,則其功必省,而其於陪往,梓宮萬分穩便,少無意外之慮,元定轝士軍二百名,分四番擔持,則亦無加定之弊,豈可拘於前規,不爲變通乎?國葬都監之終始不許,莫知其意。且陵所,比他陵最高,難以車子陪往,及到陵下,亦不得不擔上,長杠,終不可不用,請令國葬都監,措備擔具,何如?傳曰,依啓。以上長生殿謄錄
禮曹草記。答曰,此時民力可慮,以七十卷內,殯殿三十卷,大妃殿十卷,依數封進外,其外則分入三處,似可,二十卷勿爲加定於外方。內下記草
院啓,大行大王違豫之日,深憂亢旱之慘,特下審理之命,雖在疾病危篤之中,其敬畏欽恤之念,猶且暫時不置,命下之後,天始降雨,至於祈雨祭官,亦令書啓,擧國輿情,孰不感動?渙汗之澤,未及霈施,崩天之變,遽出意外,言念及此,益復嗚咽,竊伏想殿下,當作何如懷也。殿下嗣服之初,雖有循例赦命之下,克遵先志,導揚末命,又不在於今日乎?竊恐殿下荒迷哀疚之極,或未遑暇及於此,抑恐且有所不忍故也。非喪事不言,明有古訓,臣等非不知此時陳啓,涉於煩瀆,而猥忝補拾,有懷必達,乃臣等職耳。雖當諒陰之日,此與凡公事有異,不可使大行大王畏天之誠,恤刑之德,有所滯而不行,請下前入審理單子,速爲稟處,以示我殿下繼志述事之至意。答曰,依啓。補拾之道,在所不已,勿以煩瀆爲慮。
義禁府啓曰,以諫院所啓,審理單子還下,而曾於大行大王違豫之日,特下審理之命,故臣等遵依明旨,卽就于大臣,謄出前後罪籍,反覆商議,情有可恕者,抄出開錄別單以入矣。今以臺諫啓辭中,繼志述事之意觀之,則似無更爲稟處之事,今下單子還入,伏候睿裁。傳曰,知道。以上禁府謄錄
上在昌德宮。
自未時至酉時,日暈。
藥房,大妃殿問安。答曰,知道。
藥房啓曰,夜間濕鬱,伏未審,聖候,何如?人君之孝,異於匹夫,帝王之居處,異於閭閻,少或失宜,則必致重傷,自上罔極之中,念不及他,久處濕地,不進疏食,成服之過,今幾日矣,傷損之節,又豈可數?日夜過哀,不遵列聖垂訓,自上雖自輕,未知,置宗社於何地?置慈殿於何地,而有此徑情直行之事而不之思也。積病重發之後,則治療無及,臣等區區憂悶之懷,何可勝言?敢來問安,竝此籲呼。答曰,知道。昨因慈敎,已進飯矣,勿以爲慮。
藥房,中宮殿問安。答曰,知道。以上藥房日記
禮曹啓目,粘連大司憲趙翼箚子云云。山陵之卜,是莫重莫大之事,先后之喪,聚集內外地官,看審諸處,定於長陵,爲後日因山之用,其時不聞有異同之言,今見箚辭,不勝驚悚。蓋風水之說,茫昧難識,而今之術士,未有超出等夷者,各執所見,眩惑人聽,難以適從,士大夫之間,亦多以此改窆遷厝者,此誠爲近日之弊風。然君父送終之禮,莫重於壽藏,旣聞一毫未盡之言,則何可不廣詢博訪,論其吉凶明證以定之乎?待摠護使入來,令諸大臣,會議稟處,何如?啓依允。
大司諫李行遇,司諫沈之漢,獻納李天基,正言尹謙·洪宇遠啓曰,臣等伏見憲府引避之辭,不勝未安之至。臣等雖疲劣無狀,當初論啓之時,若的知某人,則自當直爲擧劾,何必借力於憲府,有所推諉者哉?宰臣之往來其家者,入於道路之目,而不知誰某,如是傳播,臣等卒聞此言,不勝痛駭,雖其人之莫知,顧其事〈則〉可糾,〈而〉旣不得的知其名,又不可置而不論,不得已請令法府査出。法府査出,自有古例,非臣等今日創開之事,督察百司,糾摘官邪,乃其職也,揆之事體,實未知其不可也。法府不思從容査出,反使本院指名論啓,此臺閣上曾所未有之擧,殊非所望於法府也。至以未曉其意爲辭,有若臣等知其名,而故爲推諉者然,無非臣等率爾妄言之致,何敢一刻苟冒?臣等之引避,雖出於不獲已,而當哀疚罔極之中,瀆擾至此,臣等之罪,大矣,請命遞斥臣等之職。答曰,朝廷之上,和協爲貴,勿爲各自相較,紛紜來避,兩司一體,與憲府相議摘發,可也。退待物論。
玉堂箚子。大槪,兩司竝命出仕事。入啓。答曰,依啓。朝報
政院啓辭。答曰,憂愛至此,可不勉加寬抑,勿慮。
摠護使李景奭等啓辭。答曰,依啓。招問術士之擧,雖不得已,必須尋出兩標然後,可以裁定,似不可小緩也。內下記草
審理別單,傳曰,金永省·金凜等元公事,覓入。成瑴所謂重臣明證,何事耶?問于本府以啓。
禁府啓曰,云云事,傳敎矣。金永省査覈狀啓,金凜推案等,依下敎以入,而成瑴則所謂重臣明證,曾在丙戌年二月日綾川府院君臣具仁垕爲判義禁,因全南道放未放啓聞回啓時,陳達其逆謀無顯著之跡,故其時啓聞粘目,竝入之意,敢啓。傳曰,知道。以上禁府謄錄
上在昌德宮。
未時申時,日暈。酉時,日暈兩珥。二更,白雲一道如氣起,自巽方直指艮方,長竟天,廣尺許,良久乃滅。
藥房啓曰,夜間伏未審,聖候,何如?昨日伏承始進水剌之敎,而水澆二三匙,安有小補於十數日絶水漿氣力乎?每於下答,以指傷處完合爲敎,而一日二日以至于今,屈指數之,已過十三日,內外隔絶,不得躬候,此中憂悶,何以仰達?伏乞今日與醫官一二人入候,察其傷處輕重,以定貼藥與否,何如?臣等不勝憂惶悶迫之至,敢來問安,竝此仰稟。答曰,幾盡差愈。勿爲入察。
藥房,大妃殿問安。答曰,知道。中宮殿問安。答曰,知道。以上藥房日記
左議政啓曰,臣伏見大司憲趙翼箚辭,大槪其意,以大行大王衣冠之藏,不可不愼,術士之相,不可不廣,陵所不可不更審也,而全以朱子之議,少陵爲主,又以金百鍊之力言其不吉爲證焉。臣民無祿,奄遭崩天之痛,攀號莫及,報效無地,爲今日臣子盡其微誠者,惟在於此,而敢不罄竭其心力,竊自附於勿之有悔者乎?其所引朱子之說,是則是矣,而第朱子所遭之時,大有異於今日。考見其議狀,則紹興五年,趙彦逾按視孝宗山陵,土肉淺薄,下有水石,孫逢吉復按,乞別求吉兆,有旨集議,臺史殫之,議遂中寢。朱子,於是上議狀,不報,其議狀曰,因山之卜,累月于玆,議論紛紜,迄無定說,臣嘗竊究其所以,皆緣專信臺史,而不博訪名山,此蓋聞累月之未決,槪臺史之專信,欲其廣求術士,博訪名山之意也。今此長陵,則旣非累月無定之比,又非專信臺史之爲。當初山論時,各陳所見者,凡十一人,而所謂觀象監相地官者,只有崔楠·姜後尙二人,其餘皆是朝官及方外術士之號稱一時曉習山家者也。以山陵言之,無土肉淺薄之疵,無下有水石之患,而金百鍊山論中,盛稱其美目以大地,視諸諸術士之論,尤有加焉。若使此人陰陽其說,進退異辭,則其言本不足信,若謂其言不信,則發諸其口手自書之載在謄錄者,非可憑之實跡乎?其言如此,而趙翼之言如彼,今者百鍊已死矣,無乃他術士以訛傳訛,以誤人之所聞,況大行大王,博採衆論,斷而用之,所以爲千歲後地者,靡不深切,欲求吉兆,舍此當復何據?然而事大體重,亦何敢以愚臣一人之見,而妄有臆斷乎?惟候上裁,而以元老則有領敦寧金尙憲在焉,以卿大夫則六卿以上諸宰及三司之臣在焉,至於術士之廣聚,名山之博訪,無所不可,特加詢問而處之,何如?答曰,今此山陵,非但先朝所定,已有千歲後之遠意。況且子孫蕃盛,小無所害,而但欲更問術士者,如有些少未盡處,容有以人力可補者則爲之,無使有未盡之患耳。雖使廣加詢問,改卜山陵,則斷不可爲也。以上朝報
院相啓辭,江都在置政記謄來,春秋館堂上一員·翰林二員·兼春秋三四員發送事。答曰,依啓。
大司憲趙翼箚子。答曰,省疏具悉。不顧人言,必陳所懷者,誠出於肺腑也,予實嘉之。譁然之謗,於卿何有?勿爲辭避,匡輔予之不逮。內下記草
上在昌德宮。
藥房啓曰,伏未審夜來,聖候,何如?積雨新霽,隆熱有加,外間凡人,亦多致傷,況在煢疚之中乎?臣等不勝區區憂悶之至,敢來問安。答曰,無事。
藥房,大妃殿問安。因承傳色啓曰,勉進水剌,兼進於上,而大病之中,遭此罔極,久廢湯藥,恐爲致傷,前進藥物,連爲進御。答曰,知道。水剌,頻勸於上,吾亦進食。進藥事無批答。
藥房,中宮殿問安。答曰,知道。世子宮問安。答曰,知道。以上藥房日記
撰集廳草記。答曰,依啓。欲及於期限而促之,則事得以詳盡乎?
摠護使啓辭。答曰,啓辭極當,竝依此爲之,而但江都米,則從略取用,可也。
府啓。答曰,豈有尙未停役之理乎?管事之人,收拾其散置而爲然云,故卽責之矣。
大司憲趙翼箚子。答曰,省疏具悉。卿之憂愛之誠,及於衆人之所不及,自是美事。況內省不疚,何懼之有?勿辭在職,惟匡救予之過失。以上內下記草
有政。以李杭爲奉敎。
上在昌德宮。
備邊司啓曰,以告訃使啓辭,今行所幹,非如節使例行之比,臣等之見,差使臣雖出於承乏僨事之患,誠爲可慮,。行中凡事,所當趁卽稟定,而臣柱元,因情理切迫,冒死陳情,得蒙恩遞,及見院相之啓,辭意嚴正,惶悚踧踖,若無所容,縮伏私室,恭俟罪譴,玆不敢偃然陳啓,以至今日矣。臣等竊念請諡等款,皆是莫重莫大之事,周旋之際,必多需用之物,伏聞戊申告訃之行,別人情優數給送云,今亦量宜磨鍊事,請令備局,稟旨酌定,若使事便順,別無所用,則依數還納,亦無所妨。且行中所帶譯官元數,只六人,而各有所幹,任使之際,必有數少之患,況此霖雨之節,方物表咨領去,申飭等事,尤爲可慮,而恐難推移兼察,譯官一人,令該院擇差,如以員役數多爲嫌,則今行畫員,似不緊切,姑爲減去,以爲譯官塡差之地,似爲宜當。臣等一行渡江後,服色不可不預爲講定,竝令禮官,速爲定奪,分付,何如?臣等不勝惶恐敢啓。傳曰,依啓事,傳敎矣。今番之行,所幹重大,多有需用之事,別人情,令該曹,磨鍊給送,而方物表咨領去之際,任使員役,果難推移兼察,不緊畫員,今姑減去,其代以譯官差送,何如?答曰,依啓。今番事勢,與戊申年有異,別人情之規,似難創開,無益於事,而徒貽後弊,別人情之說,勿爲擧行,可也。
政院啓曰,卽見咸鏡監司李厚源五月初五日成貼狀啓,則非但旱乾,癘疫熾發云。申飭各邑,使之各別救療,多方用藥,毋令死亡事,分付備局行會之意,敢啓。傳曰,依啓。以上備局謄錄
五更,流星出卷舌星下,入五車星上,狀如鉢,尾長四五尺,色赤。
傳曰,今此下去監造官處,斫伐應用材木外,毋得濫觴騷擾,貽弊民間事,嚴明分付以送,已前出去監造官等處,亦以此分付。
朝廷啓辭,議諡改定事。答曰,依啓。
賓廳啓辭。答曰,以前日議定廟號仍用,似爲無妨,更爲議啓。以上內下記草
上在昌德宮。
辰時,日暈。
藥房啓曰,日氣甚熱,伏未審夜來,聖候,何如,而慈殿方以宿疾,遭此罔極之痛,水剌·藥物,尙今不進,則前頭之憂,曷有其極?昨者藥房稟進湯藥,不爲下答,臣等無任憂遑罔極,伏想自上何以爲懷耶?凡人病患,若過時不治,則必至於難醫,況慈殿症候之危,今已累年,日月不居,奄踰旬望,慈殿之進藥,不可少緩,而臣等稟進,不能有無於其間,自上善陳進藥之意,何如?臣等伏慮聖躬,執喪過禮,深悶慈殿症勢,不勝憂遑罔極之情,敢來問安,竝此仰稟。答曰,知道。慈殿進藥事,當稟議發落矣。
藥房,大妃殿問安。前日勸進湯藥,不爲下答,臣民罔極,速進湯藥,以慰臣民之望。答曰,知道。服藥自有其日矣。
中宮殿問安。答曰,知道。
傳曰,慈殿進藥事稟議,則服藥從前無效,而元氣素弱,食飮不實,當此暑月,湯藥苦口,難以連進爲敎,似難進藥之意,言于提調。以上藥房日記
司饔院啓曰,今晝茶禮時,該司進排粳團餠太米,非但過篩甚麤,至有飛塵雜入處,事極寒心。請當該官推考,色吏,令攸司,囚禁治罪,以警後日。且奠物中,木麥麪似非其時,今後以菉豆末細麪,使之改進排,何如?當此諒闇之日,固不敢煩瀆,而事係祭奠,惶恐敢啓。傳曰,知道。當該官吏竝拿推。以上司饔院謄錄
大司憲趙翼,避嫌啓辭。答曰,累辭不許者,誠恐因玆,不言國事耳。必陳所懷,則裁擇在上,有何不可?宜勿辭。
賓廳啓辭,諡號改議事。答曰,依啓。
賓廳又啓。答曰,知道。萬世之公論,孤不敢私焉,廷臣之誠,再三至此,感激之懷,私切于中,只自痛泣而已。
府啓,臺諫遞差事。答曰,依啓。
山陵都監草記。答曰,一依先朝稟定爲之。以上內下記草
上在昌德宮。
酉時,日暈。
藥房啓曰,積雨之餘,晝熱夜冷,伏未審夜間,聖候,何如?哀疚之中,雖未覺有所傷損,而哀毁過禮,前頭之憂,曷有其極?臣等不勝區區煎悶之至,敢來問安。答曰,無事矣。
藥房,大妃殿問安。答曰,知道。中宮殿問安。答曰,知道。世子宮問安。答曰,知道。以上藥房日記
司饔院啓曰,殯殿各行晝茶禮奠物,奉常寺·內資寺·內贍寺每三日輪回熟設,而初日,則當初該司,例以各色餠三器進排,中終日,則只進二器,蓋必有一定之規,而互相增減,因循至此,臣竊疑訝,未究其意。亂後文書散失,只有遷陵時謄錄,其時載錄,雖或如此,反覆參考,實無所據,莫重奠物,恐或有一毫未盡之患,請令都監,商確覆啓,一定器數後,分付各該司,擧行,何如?傳曰,依啓。
殯殿都監啓曰,司饔院啓辭云云。傳曰,依啓事,傳敎矣。三司進排晝茶禮各色餠器數之有異於初日,實未詳厥由,似或出於差減朝夕奠器數之意,而本都監,則只爲監進朝夕奠而已,至於祭物增減,元係該曹之磨鍊,必有流來應行謄錄,令禮曹,相考覆啓擧行,何如?傳曰,依啓。
禮曹啓曰,云云事,傳敎矣。祭奠器數,應有一定之規,而三日之內,初·中·終日其數不同,宜乎司饔院之致疑而申稟者也。各司謄錄文書,多致散失,當初定數多寡之本意,雖未詳知,必以各司,每三日輪回供進,故初供之日,器數有加也。且先朝遷陵時謄錄,分明載錄,則亦是遵倣祖宗朝流來舊例而然也。莫重祭奠之事,恐不敢輕易更改,仍依先朝古規,設行宜當,敢啓。傳曰,知道。以上司饔院謄錄
禮曹參判許啓上疏。答曰,觀卿上疏,不任哀感,疏辭,當令廟堂議處焉。
院相啓辭。答曰,知道。慈殿尙未進乾飯,憂遑渴悶之懷可言,又以卿等之辭,將籲呼矣。指傷處,則旣已差愈,勿以爲慮。
左相啓辭。答曰,御諱,旣是宣廟所命,故繼有御字之命矣。
吏曹草記。憲府長官差出事。答曰,議于院相,爲之。以上內下記草
上在昌德宮。
自未時至酉時,日暈兩珥。夜一更,流星出河鼓星上,入句陳星下,狀如拳,尾長三四尺許,色赤。
藥房啓曰,夜間伏未審,聖候,何如?臣等伏見昨日政院問安批答之辭,憂遑悶迫之懷,何可盡達?自上哀毁過禮,以致慈殿尙不進水剌,水澆數三匙,何能有補於元氣乎?自上先進疏食,以慰慈殿之心,而日三籲呼於慈殿之前,則慈殿,上念宗社之重,下感聖明之誠孝,必進乾飯,以慰殿下之心矣,而今者,自上執喪至此,以助慈殿之哀,而欲其進飯,何可得也?伏乞聖明,强加節抑,先進乾飯,而仍又勸進於慈殿,宗社幸甚,國家幸甚。慈殿積年症痼,今遭罔極之痛,前頭之憂,曷有其極?臣等不勝憂遑渴悶之至,敢來問安,竝此仰籲。答曰,誠未格天,只自煎悶而已。
藥房,大妃殿問安。口傳啓曰,昨日,伏見下答政院之辭,臣等不勝煎悶,自上雖少進水澆飯數匙,何可補氣力乎?上自侍藥之時,勺水不進,爲日已多,而成服之後,執喪至此,尙不進乾飯,其爲致傷,何可進達?自慈殿先進乾飯,因勸上,則上必勉從。若一向如此過禮,則置宗社於何地乎?臣等不勝憂遑悶迫之至,竝此仰籲。答曰,知道。近日懇勸乾水剌,而尙今不進,予亦悶焉。
藥房,中宮殿問安。答曰,知道。以上藥房日記
府啓,君喪莫重之禮,臣子所當十分詳愼,小無未盡之事,而今者倉卒之際,未及講究,事多顚倒,蓋緣亂後文籍散失,無可據謄錄而然也。試以成服一款言之,前銜三品以下,白衣·白笠·成服,與儒生·生徒等無異,此雖五禮儀所載,而揆以情禮,似不當然,此則已往之事,言之無益,至前銜復職,則服色,似當有預爲分付之事,而該曹尙不擧論,物議深以爲未妥。且諸道監司進香,旣載於典禮,則必有已行之規,而今則不考前例有無,遽請以都事代行,實涉簡便,如此等事,所當取法於先朝明廟及宣祖一二朝可考謄錄文書,請令江都下去史官,一一謄書上送,以爲憑考之地。近來廉恥都喪,奔競日甚,凡有都監設局之擧,則參下蔭仕之人,夤緣攀附,圖得監造之任,以爲驟陞之階,識者之寒心,久矣。今此崩天之慟,遽出意慮之外,擧國臣民,號痛罔極,當此之時,爲人臣子者,稍有義理之心,豈忍有奔競之念哉?臣等竊聞三都監監造官等,未成服前,奔走請囑,關節紛紜,必得後已,哭班諸會之人,無不目見而唾罵,新化之初,若不痛懲此習,將何以礪廉恥,而熄奔競乎?臣等欲待公除後論啓,而但念日久始役之後,則遞易難便,請三都監監造官等,除任事出外者外,竝命汰去。曾前亦有成均參下差出之規,今亦依此施行,以杜其干請之路。答曰,依啓。所論甚是,而亦何必在成均參下而後,可也。務從公道,以服沙汰者之心。以上朝報
長生殿啓曰,梓宮則昃字·辰字兩部,而昃字梓宮,仍傳敎,已用於王世子之喪,宿字梓宮板子,今始正鍊,本月二十七日,當爲合木,而四隅及地板,用以鐵釘,雖是前例,事甚未安。天板例,皆用銀釘,則非但堅固於鐵釘之制,亦無未安之事,而莫重梓宮之制,自下不敢擅便,伏候睿裁。傳曰,依啓。以上長生殿謄錄
上在昌德宮。
寅時,日暈兩珥。午時,日有重暈,內暈有兩珥,色皆內赤外靑。
藥房啓曰,夜間氣冷,伏未審,聖候,何如?臣等不勝憂遑煎悶之至,敢來問安。答曰,無事。
藥房,大妃殿問安。答曰,知道。中宮殿問安。答曰,知道。以上藥房日記
府啓,新化之初,四方拭目,朝家處事,必須十分明正,使人心洽然然後,庶事可做,如有一事不協於公議,使外人有所竊議其是非,則豈非大有損於淸明之治乎?臣等伏見禮曹參判許啓上疏,請退上尊號,加於諡號之上,前例有無,臣等雖不敢知,而當初議諡之日,二品以上,亦皆同參,則實欲廣詢群議,俾無未盡之事,何不於其時發言陳情?及徽號旣定之後,乃敢退而上疏,有若自以爲功者然。士夫事君之道,不當如是處心,而其習不可長也。禮曹參判許啓,請命罷職。答曰,群議之時,則或未之思耶?不無可恕之道,不允。
院啓,臣等當初猝聞宰臣成服前往來其家之言,不勝驚駭,不得的知其人,而率爾論啓,臣等之失,固大矣。令法府査出,欲存臺閣上舊例,且欲使身犯者,自首矣,以今言之,往來之罪輕,欺罔之罪重。臣等竊聞壬申年國恤時,以往來其家,玉堂頗有云云之論,自首者甚多。今則國言藉藉,漸至難掩,而終無一人自首者,臣等爲世道不覺發一慨焉,廣詢物議,兼聞道路之所覩者,則全昌君柳廷亮,判尹尹履之,知事李景嚴,捕盜大將黃憲,東昌尉權大恒等,往來周道,皆入於傳播之中,請竝命罷職。議政府左參贊吳竣,成服前往來之說,傳播衆口,而直宿朝房,亦有參證,吳竣聞有人言,至發重盟於諸宰會集之中,自處之道,若無所犯,則只當恭竢公議而已,至於發盟,殊失宰臣體面,請命推考。答曰,依當初啓辭,除老病外,依啓。以上朝報
上在昌德宮。
藥房啓曰,伏未審夜間,聖候,何如?近日風色甚惡,氣候不調,伏想哀疚之中,恐有添傷之患,臣等不勝憂遑煎悶之至,敢來問安。答曰,無事。
藥房,大妃殿問安。口傳啓曰,乾水剌尙不進御乎?答曰,知道。近日連勸乾水剌,而主上終不聽,予亦悶焉。
中宮殿問安。答曰,知道。世子宮問安。答曰,知道。以上藥房日記
大司諫李行遇啓曰,臣伏見前牧使柳淰上疏。大槪,爲其父稱冤發明之辭也。臣何敢勒定其罪以爲必不然,第萬目所覩,昭不可掩,而柳廷亮有八十親在家,雖或一二番往來,豈是大段罪惡?臺諫所論,只據風聞,而廷亮,果無是事,則其子之稱冤,固其宜也。疏中措語,詆斥臺官,皆是不平底氣,爲淰之道,只當陳其曲折而已,何敢乃爾?臣竊惜之。人心日下,士夫無恥,此外發明之人,又不知何限,論事之臣,寧爲失實之歸,乃取率爾之失,臣亦有之,臣何敢晏然仍冒?請命遞斥臣職。答曰,勿辭,退待物論。
司諫沈之漢,獻納李天基,正言尹謙啓曰,臣等伏見前牧使柳淰上疏,則爲其父發明之辭,宜其張皇,但辭氣甚怒,至以此誠何心,附會虛套等語,攻斥言官,不遺餘力,蔑朝綱誠可寒心。凡臺諫論事,多出於風聞,必欲親自的見以後論之,則爲臺官者,寧復有論事之日乎?臣等各聞物議,累日周詳,同僚所聞,與之相符然後,乃敢擧劾,其或初有云云之說,亦有參證,所聞不實,則置而不論,此可謂猝然拈入勒加罪案者乎?臺諫糾摘官謗,乃其職耳。一有相規之事,輒自分疏,怨怒凌折,至於此極,則曾所未聞於前後者也。臣等俱以疲劣,待罪言地,重被詬斥,與長官無異,何敢一刻苟冒?請命遞斥臣等之職。答曰,勿辭,退待物論。
正言洪宇遠啓曰,臣以無狀,猥叨言地,當國恤罔極之日,不敢辭遞,恒懷兢惕,黽勉隨行。頃者長官,以成服前往來經宿其家宰臣,令憲府査出罷職事發簡,臣猝然見之,謹悉答送。臣於是,固難免率爾之失矣。厥後憲府,以未得査出引避,臣亦與同僚聯名引避,自上有兩司一體相議摘發之敎,而臣交遊稀少,聞見不廣,雖閭巷傳播,頗有云云之說,亦未的虛實,昨者同僚齊會朝房,擧全昌君柳廷亮等五人之名,將爲論啓,其中一二人,卽臣亦有所聞者也。臣謂同僚曰,今此論啓,不可不極其詳審,如或一有不實,則不如不爲之爲愈也。長官答曰,臺閣論事,出於風聞,況道路所目傳說藉藉,亦有於其往來之際,犯馬被拘之人,不可不論,遂相與搆草以啓矣。卽見前牧使柳淰,爲其父訟冤之章,以孟浪虛套等語,極其詆斥,若使淰其父,實有所犯,則雖在父子之間,何敢誣飾陳疏,自陷於欺罔之罪乎?臣前有率爾之失,後有失實之嫌,而當此諒陰之中,絲毫無補,瀆撓是事,臣之罪戾,至此尤大,請命遞斥臣職。答曰,勿辭,退待物論。以上朝報
前牧使柳淰上疏。入啓。啓下司憲府。
應敎沈大孚上疏。答曰,省疏具悉。自古通行之典,勿爲謬執己見,橫生妄議也。
摠護使啓辭。答曰,依啓。
摠護使待罪啓辭。答曰,知道。安心勿待罪。
府啓。答曰,柳後聖·鄭之泂等拿鞫定罪事,依啓。許啓事,不允。
東昌尉上疏。答曰,省疏具悉。疏辭,當令法府,議處焉。以上內下記草
上在昌德宮。
藥房啓曰,伏未審夜間,聖候,何如?連日雨濕,閭閻家多有致傷之人,況今哀疚之中,添傷之患,臣等不勝煎憂渴悶之至,敢來問安。答曰,無事。
藥房,大妃殿問安。答曰,知道。中宮殿問安。答曰,知道。以上藥房日記
府啓,臣等論許啓之事,非謂其上疏之不可也,只論其情怨之可惡也。不爭於會議之時,投疏於定諡之後,旣曰諡法,無此等文字。又曰不若詳說之明且盡。語不成說,皆是假托之辭,觀其用意,但爲容悅之計,臣等之所以發論而痛斥者,良爲此也。殿下於嗣服之初,當褒賞謙直,開不諱之門,而惟遜言是受,不示顯絶之意,則竊恐諛佞之徒,有以窺殿下之好惡,而逢迎承順之風,將不可遏也。臣等力爭,非爲一許啓也。請勿留難,亟命罷職。大司諫李行遇,正言洪宇遠,司諫沈之漢,獻納李天基,正言尹謙,竝引嫌而退。臺諫論事,不必目見,多出於風聞。但全昌君柳廷亮,東昌尉權大恒,同宿闕下,衆所共知,而混入於論啓之中,難免失實之歸,請竝命遞差。近來朝廷不尊,凡有微細之事,必有自明之疏,識者之寒心,久矣。全昌君柳廷亮,以冤枉之事,至被臺論,則其子之爲父申辨,固其宜也。第其張皇疏語,侵侮臺諫,不遺餘力,至於東昌尉權大恒,則以自己之事,偃然陳疏,欲以欺君等語,顯加改斥,其輕蔑朝廷,不識事體之罪,不可不懲,前牧使柳淰,東昌尉權大恒,請竝命罷職。政院,居喉舌之地,出納惟允,乃其職耳。柳淰·權大恒等申辨之疏,非但涉於猥濫,疏中辭語,攻斥臺官,無所顧忌,而矇然不察,循例捧入,黃緝自列之疏,可以捧入,而還爲出給。揆以事體,殊極無據,當該承旨,請命遞差。答曰,依啓。當該承旨,應遞申翊全。
政院啓曰,凡疏箚,必待廳中會議歸一後,捧與不捧,乃是舊例也。往日柳淰等之疏,雖是自明,若或果無所犯,似當辨明,故臣等相議捧入,而黃緝疏,則只當自首於法府,不必陳疏,故臣等亦與相議還給,以除煩瀆之弊,及其再呈,仍爲捧入矣。今見憲府啓辭,臣等不勝瞿然之至,矇然不察之失,臣等俱難免焉,豈可諉於該房,而晏然在職乎?請同被罪罰,俾無倖免之恥。答曰,知道。勿待罪。
都承旨金南重,左承旨鄭維城,右承旨柳景緝,右副承旨朴長遠,同副承旨林等上疏。答曰,省疏具悉。當令該曹,議處焉。
修撰兪棨上疏。答曰,省疏具悉。公論已定之事,勿爲紛紜。以上朝報
摠護使啓辭,山陵擇日事。答曰,知道。
山陵都監草記。答曰,知道。李苾更付軍職有煩,勿爲遞差。
左參贊趙絅箚子。答曰,省疏具悉。深嘉卿愛君之誠,可不開心以納焉。雖有不得自由之事,亦當從容不至此矣。
摠護使啓辭,擇日事。答曰,依啓。以上內下記草
上在昌德宮。
夜二更,黑雲一道如氣起,自東方直指坤方,長竟天,廣尺許,良久乃滅。
藥房啓曰,夜間伏未審,聖候何如?連日陰濕,恐致添傷,不勝區區憂悶之至,敢來問安。答曰,無事。
藥房,大妃殿問安。答曰,知道。中宮殿問安。答曰,知道。以上藥房日記
吏曹啓目,粘連都承旨金南重等上疏云云。向前金南重等疏辭,如此爲白在果,政院於上疏捧入之際,諸承旨僉議可否,謂之蒙准,固是規例是白良置,其中自有色承旨乙仍于,從前或有被罰之事,則色承旨哛現告爲白乎㢱,臺諫若或以色承旨,或遞或罷,同參承旨,竝命推考等語,爲論啓然後,隨其所啓處之,而今此臺諫,只請捧入承旨遞差,則色承旨當之而已。至於他承旨,不當竝入於其中是白置,疏內辭緣,勿施,何如?啓依允。朝報
國葬都監草記。答曰,價木量宜加送,可也,俾無不及之患。
山陵都監草記。答曰,今此山陵之制,圓經高下,與健元陵不同,依此用之,似無不稱之患耶?議于摠護使以啓。以上內下記草
上在昌德宮。
自昧爽至卯時,有霧氣。自辰時至午時,日暈。未時,日有重暈。申時酉時,日暈。
藥房啓曰,夜間伏未審,聖候,何如?連日陰濕,恐致添傷,不勝區區憂悶之至,敢來問安。答曰,無事。
藥房,大妃殿問安。答曰,知道。中宮殿問安。答曰,知道。以上藥房日記
山陵都監草記。答曰,依啓。屛石之高,作二尺,□石則減一寸,似可矣。
禮曹粘連。答曰,於臣子之情,則固無所不用其極,而但念旣非先朝之志,則恐乖繼述之道,事當如何,方可合於情禮,更問于大臣處之,別撰諡狀事,則依議施行。以上內下記草郞廳金弘澤校正。日記廳郞廳趙景觀書。
上在昌德宮。
朔奠後,大妃殿·大殿·中殿,政院·玉堂·藥房·百官,奉慰問安。入啓。答曰,知道。
世子宮,政院·玉堂·藥房二品以上·六曹,問安。入啓。答曰,知道。
京畿監司書目,新眞末,月令內未及封進,待罪事。啓。傳曰,勿待罪事,回諭。
平安監司書目,甑山縣令崔克良,五月二十七日身死事。
禮曹啓曰,國家吉兇之禮,必遵用五禮儀,爲時王一定之制,苟非大段有□於聖人制作之本意,則□□□輕變而妄改也。成服之時,前銜與儒生,同爲白笠·白帶,則雖得復職,不敢更爲衰服者,蓋以旣成之服,不可輕變於後也。考諸實錄,則睿宗朝,傳于承政院曰,喪服不可追制,今新除職者,以素衣就仕。戊申年執義李慶全,初在罪貶中,不得服衰以封玄宮,不可白衣行禮之意,引避辭職。領議政李元翼,左議政李恒福,右議政沈喜壽,議山陵行事,旣不論衰服,執義封墓,自是禮文,白衣行禮,恐無所妨,乙亥謄錄,前銜復職者,白帽·白團領·熟麻帶行公云。臣等淺見,遵守先朝已行之制,以從五禮儀所載之文而已,依此施行,何如?傳曰,依啓。
又啓曰,五禮儀卒哭後視事服,白袍·翼善冠,小註,笠則用白,烏犀帶·白皮靴載錄,而卒哭後,百官,白帽·布裹角帶,已爲啓下,則殿下,翼善冠,改御素冠,烏犀帶,亦當布裹。王世子書筵服色,白團領·布裹角帶,空頂幘,亦以白布裹之,雙玉導,代以牙簪,似當。當初服制單子,時未啓下,故改磨鍊以入之意,敢啓。傳曰,依啓。世孫講書時,亦不用空頂幘矣,更議磨鍊,似可也。以上朝報
上在昌德宮。
大妃殿·大殿·中殿,院相·政院·玉堂,問安。入啓。答曰,知道。
大妃殿·中殿,藥房問安。入啓。答曰,知道。
藥房啓曰,夜來伏未審,聖候,何如?連日暑雨,陰濕甚矣,臣等方爲悶慮之際,昨日伏聞有失音之候,深墨之顔,添有浮色,臣等憂遑煎悶,罔知所爲,和解之藥,不可不及時劑進。臣等不勝區區渴悶之至,敢來問安,竝此仰稟。答曰,此非失攝而然,勿以爲慮。亦勿爲議藥。
京畿監司書目,加平呈,以五月二十二日雨雹事。
禮曹啓曰,進香之禮,出於臣子送終哀痛之至情,豈有內外遠近之間乎?但藩臣,所受之任至重,不可離營而遠赴也,國家太平之時,尙或難爲,況此事變層出之際乎?今因臺諫所啓,考諸實錄,則明廟·宣廟兩朝實錄中,不錄進香節目,而戊申年謄錄,以忠淸監司狀啓,大臣收議,以爲監司棄所管之道上來,似爲重難,依議施行事,允下。壬申·乙亥國恤時,亦無監司上來之事。當此陵役方興之時,勅使亦不久出來,藩臬之臣,豈可暫離其道哉?京畿監司,開城·江華兩留守外,諸道進香,依前定奪施行,何如?傳曰,依啓。
又啓曰,以本曹啓辭,世孫講書時,亦不用空頂幘矣,更議磨鍊似可也事,傳敎矣。空頂幘,不用於講書時,則似當以白細布,包雙童髻,如付纏之制,而雙垂小帶于後,以此改磨鍊,而袍帶白皮靴子,令尙衣院,預爲措備,何如?傳曰,依啓。
政院啓曰,前參議金集,前持平宋時烈·宋浚吉,前咨議權諰·李惟泰,前縣監崔蘊等,曾有召命,今當上來矣,金集,則已付軍職,而其餘無職名之人,不可以常服肅拜,令該曹,爲先口傳付軍職,何如?傳曰,依啓。
山陰縣監朴廷龍,靈光郡守柳德昌,陪箋上來。
兵曹口傳政事,副司直宋浚吉·宋時烈,副司果崔蘊,副司正權諰·李惟泰。
政院啓曰,國恤時,諸道奉箋陳慰,乃是莫重之事,而其在臣子之情,不可廢之禮也。今見慶尙監司李曼文書,則統制使邊士紀,左水使申曘,以沿邊之官,不爲擧哀之故,竝不封進云,所謂邊不擧哀者,與敦對壘之時,雖不擧哀,君父之喪,奉箋陳慰,亦豈廢閣勿行之意也?且諸道邊帥,沿邊應行之官,皆已封進,而此獨不爲擧行,其不識事體,甚矣。監司亦難免不爲明白分付之失,請統制使邊士紀,左水使申曘,監司李曼,竝從重推考。傳曰,依啓。
前師傅權諰上疏。大槪,稽古讀禮,臣非其人,猥蒙召命,顧分度義,惟有一辭,謹詣闕下,陳請而退事。入啓。答曰,省覽疏辭,不覺嗟歎,繼而有瞿然之心。所以嗟歎者,徒有長往之計,而不思幡然之意,所以瞿然於心者,以孤之才學蔑如,敬賢之誠,不足以動人,必有先見不足與有爲之,明也。反躬自省,益切愧懼之懷,須體至意,卽爲就職,以副如渴之望。以上朝報
上在昌德宮。
大妃殿·大殿·中殿,院相·政院·玉堂,問安。入啓。答曰,知道。
大妃殿·中殿,藥房問安。入啓。答曰,知道。
藥房啓曰,夜間伏未審,聖候,何如?當此連日下雨,濕氣遍空之時,失音之候,色浮之氣,恐未易已,臣等不勝憂遑煎悶之至,敢此問安。答曰,無事。
司饔院官員,以都提調意啓曰,各殿供上進排官員,待開門,先詣本院,堂上開坐,則先爲參謁。又呈供上單子,乃是流來舊規,而今月初二日內贍寺官員,不爲待候,單子亦不進呈,推問下人,則元無形影,供上幾盡捧上後,官員始爲緩緩來到,其爲怠慢,甚矣。請推考。傳曰,先罷後推。
戶曹啓曰,內贍寺,尤甚殘司,而官員只有主簿·直長·奉事,故其在常時,猶患不足矣。當此祭奠進排之日,直長李蓍吉,今日罷職,奉事尹惟謹,都監監造官汰去之後,落馬重傷,不得行公,主簿閔燾,待候闕下,他無留司之員,米麪·油淸所在之地,虛疎可慮,奉事尹惟謹,先爲改差,其代及直長,令該曹,皆以勤幹在京之人,今日內口傳差出,卽爲察任,何如?傳曰,允。
以吏曹內贍寺官員望單子,傳曰,依前例,議于院相,爲之。
院相·左議政啓曰,惟我聖朝,繼繼承承,悉行三年之喪,漢文以後歷代公除之法,非可擬議,而特以哀疚罔極之中,深思亮陰之制,乃引二十七日而爲之敎者,自先朝然矣。今又有此敎,群下之將順,亦所以體至意也,而竊伏惟念,政者,人主之大柄也,臺諫者,人主之耳目也。大柄,不可以久抛,耳目,不可以久曠,近者兩司長官及諫席俱空,臣深以爲未安。謹考先朝壬申年政院日記,二十七日之前,因承旨啓辭,爲臺諫差出,而爲之政,重臺諫從啓辭之意,甚是盛德事也。謹使注書,謄寫別紙,欲爲投進而不敢矣。玆者,以內贍寺官員口傳望單子,又有議于院相差出之敎,臣於此,尤不安於心也。敢以前所謄置者啓達,以備睿覽,內贍則庶官,如以落點爲不可,某某可也事,下敎,然後方可奉行,近例亦然矣,而先朝已行之法,則在今日新化之初,所當遵行者,故敢此竝啓。答曰,知道。假官旣已啓下矣,更待數日後差出,可也。
護軍金集,副司正李惟泰,在外入來。
副司正李惟泰上疏。大槪,冒陳不敢當之私懇,冀蒙聖察事。入啓。答曰,省覽疏辭,不勝缺然之至。肅謝纔畢,遽以引母之疾,請以歸救,以孤之心事,豈忍强留而挽執之,第不知於義顧當何如哉?須念先朝恩眷,斟酌進退。以上朝報
上在昌德宮。
大妃殿·大殿·中殿·世子宮,政院·玉堂·二品以上六曹問安。答曰,知道。
大妃殿·中殿·世子宮,藥房問安。入啓。答曰,知道。
藥房啓曰,夜間伏未審,聖候,何如?大行大王賓天,今已二十七日矣,聖上攀慕號痛,曷其有極?日月不居,奄過一朔,而聖上逾禮致毁,失音深墨,臣民憂悶,固不足恤,而奈此宗社·大妃,何?水澆數三匙,何能有補於柴毁之氣力,而至今不進疏食,臣等遑遑懇迫之情,曷有其極?不勝煎憂之至,敢來問安,竝此仰籲。答曰,氣力無事,勿以爲慮。
山陵都監郞廳,以摠護使意啓曰,今此山陵之役,以屛風石功役言之,石役有加於前,而假丁字閣,又爲造作,則只無補土與齋室等役而已。前謄錄烟軍四千名內,量減其半,又除兵·戶曹別出米布及諸道扶助與求請之擧,唯以僧軍一千名·烟軍二千名,一朔赴役者,分用於四朔,其數無多,而烟軍,則正當農月,徵發有弊,故爲其募軍之地,依前謄錄,每一名收布十疋內,中道·近道,遞減一疋,沿海之邑,則作米,而秋成後上納事,已爲啓下行會矣。仍竊伏念,此時窮民備納米布,升尺有關,以此各衙門所貸之數,雇立役軍,一名一朔之價,定以木三疋·米一石,其數將至四千石,役軍與雇價容入多少,有難預度,完役之後,方可詳知,旣有旣貸,而秋成尙遠,所用雇價,知其實數,而追後分定,必使徵捧之數,無過於實用之費,似當,切勿徑先徵捧事,更爲知會諸道,何如?傳曰,依啓。
賓廳·左議政啓曰,開金井日子,與外梓宮陪進日,相去似遠,改擇日事,言于都監事,傳敎矣。臣等齊會,更令術官等擇日,則無他吉日,八月初九日辰時爲吉云,別單書啓,以此日改付標,何如?傳曰,知道。
備忘記,副司正李惟泰母,在鄕頗有疾病云,令本道監司,米饌藥物題給,小紓其子憂戀之情。
副護軍金集,副司正權諰·李惟泰等,纔從鄕外來,其於旅邸,不無窘乏之患,令該曹,米饌題給,此後上來者,亦一體施行事。傳敎。
護軍李稷,在外入來。
昌原府使李東星,陪箋上來。
戶曹判書元斗杓上疏。大槪,略陳愚見,以備裁擇事。入啓。答曰,省卿疏辭。覽未及畢,慨然之懷,自激于中耳。論時之病,治本之道,俱極切實,可不體念哉?卿宜續上疏章,以救此習,勿以予之不敏而已也。仍傳曰,今下虎皮一令,戶曹判書元斗杓賜給,以表予嘉奬之意,庶開言路。原疏,則予置諸左右,常欲見之,故不下矣。
政院啓曰,二十七日以前,則院相仍爲參坐,可也,曾已命下矣。自今日,院相罷出之意,敢啓。傳曰,自明日罷出,可也。
左相啓辭。答曰,知道。勿爲惶恐。以上朝報
上在昌德宮。
大妃殿·大殿·中殿,政院·玉堂問安。入啓。答曰,知道。
大妃殿·中殿,藥房問安。入啓。答曰,知道。
安峽縣監黃渙,差使員上來。
文學李齊衡,兼說書申最上疏。大槪,敢申前日侍講時說話,冀裨新政之萬一事。入啓。答曰,省爾等疏章意。當日討論之語,怳然如在目前,其有間乎?尤嘉爾等重言,且詳於今日,可不體念而力行焉。
藥房啓曰,霖雨連日,暑濕比劇,伏未審夜來,聖候,何如?雖閭閻間士夫,若遭父母初喪,則必致重傷,而不能支持,況聖上自侍病之日,久絶水漿,及乎大行大王賓天之後,今已二十八日矣,哀毁過禮,柴敗已極,豈但臣民遑遑憂悶?罔知所爲,大行大王在天之靈,亦必憂念於冥冥之中,臣等非不知,號哭於倚廬之下,而請進疏食,深恐還添聖上哀痛之懷,至今未展在下之情,臣等之罪,亦已極矣。帝王喪禮,異於匹夫者,以其宗社爲重,不得私其身也。況今聖明,上有慈殿,下有國家無窮之憂,宜體大行大王付托之重,抑情從禮,强進水剌,以慰慈殿之懷,而勸進水剌於慈殿,乃聖上之孝,而今過一朔,水漿亦且罕進,長在哭泣之中,以致毁傷,臣民切迫之情,何可盡達?伏乞自今日,强進水剌,仍勸慈殿,小慰大行大王在天之靈。臣等職忝保護聖躬之任,不勝憂遑悶鬱之至,敢來問安,竝此仰籲。答曰,慈敎懇切,卿等之憂慮,又爲至此,可不允從?
肅川府使許檍,陪箋上來。
京畿監司書目,利川縣監金尙重,病重罷黜事。
傳,前留守李景憲,前府使金元立,柳遐·盧孝誠·李英達·申翊亮·金宗一·宋興周·安應亨,前府尹李䅘·李時楳,前牧使權勉·李晩榮·張仲仁·鄭知和,前承旨李元鎭,前郡守金益熙·李梣·徐元履·姜說·趙涑·柳後望·金漢文·朴挺生,前學正柳貞立·鄭曙,前檢閱申混,前副正字朴增輝,前正字梁燾,前縣監李太芳·郭之欽·李澄·尹瓛·金始振·李格·安應昌,前判官申弘望,前縣令沈挺豪·柳箮,前都事安獻奇,前參奉元近·宋協,前參軍李聖時,前監役宋時喆,前虞侯李潤基,司果朴玄成·朴之垣·成遠,司直鄭漢驥,前僉使洪沆·金聲逸·羅得聖,司正鄭時諶,前洗馬金命賢,前參奉申瀁·朴得立,前守門將金偉,前武兼張時翰,司勇田腴,前宣傳官朴之墉,前萬戶李等,敍用。前都事金鼎,前參奉權勩,前修撰金佐明,前監役宋時喆,前佐郞尹益元,前監察韓相,前主簿吳穎發,前府使閔應騫,前右尹鄭良弼,前牧使柳廷益,前內侍申敬民,前萬戶南斗一,前僉使李世輔,前武兼陳範,職牒還給事。下吏兵曹。
府啓,大行大王廟號·徽號議定之事,乃禮文之大節,而中外臣民,所欲共聞而知之者也。頃日稟議時,頗有許多曲折,且非諱祕之事,而政院,終始不出朝報,使外廷之臣,只聽傳說,猶未詳知,物議皆以爲非,當該承旨,請命推考。君喪奔哭,臣子分義,不容少緩,而況國恤前受由下鄕人員,尤不敢稽遲也。同知李廓,護軍宋國澤,受由下去,俱是不遠之地,而數日前,始爲入來,揆以情禮,殊極駭異。請李廓·宋國澤,竝命罷職。近年以來,百弊俱興,內而各司,外而列邑,沈綿謬固,莫可救解,識者之寒心,爲日久矣。今當嗣服之初,中外拭目,佇見淸明之化,若不大段更張,一洗痼弊,則將何以慰國臣民之望哉?必須詳知起弊之源,然後可行救弊之策,內則各司官員,齊會相議,各陳本司之弊,外則列邑守令,會集鄕人,各陳本邑之弊,且其陳弊之下,亦陳救弊之策,以備朝廷採擇而取舍焉。成冊三件,一件,則上達,啓下廟堂,而商確變通,兩件,則送于兩司,亦令知其曲折,而糾摘論啓,則其於革弊之政,必有一分之益。請命將此事意,曉告中外,俾知朝廷作新之意,以爲着實擧行之地。答曰,依啓。以上朝報
有政。吏批,以洪處亮爲獻納,兪棨爲正言,趙贇爲司諫,金慶餘爲大司諫,趙絅爲大司憲,許悅爲正言,李挺英爲內贍奉事,沈大孚爲舍人,洪命夏爲吏曹佐郞,鄭元詹爲內贍直長,韓縝爲康津縣監,張次周爲修撰,愼天翊爲副應敎,李益培爲甑山縣監,金寅亮爲豐德郡守,韓興一爲刑曹判書,李迥爲金浦郡守,申悅道爲醴泉郡守,李行遇爲承旨,呂爾弘爲引儀,鄭維城爲平安監司,李行遇爲左承旨,許東岦兼黃州牧使,崔煜爲軍器正,金徽爲修撰,金后夔爲奉常判官,李天基爲副校理,李益新爲司錄,李時楷爲承旨,李翼老爲司僕主簿,沈之漢爲校理,李翀雲爲禮賓奉事,蔡之沇兼養賢庫直長,黃奉祖爲健元陵參奉,宋基隆爲孝陵參奉,金集爲禮曹參判,李壽翼爲禁府都事,李光義爲司饔參奉,孟世衡爲司䆃正,金鍌爲禮曹佐郞,鄭百順爲利川縣監,崔致榮爲南別殿參奉,河溍爲司書,鄭始成爲工曹正郞,洪處大爲副修撰,李奎老兼三道海運判官,李時楷爲左承旨,李行遇爲右承旨,柳景緝爲左副承旨,崔天柱爲成均博士,李長馨爲學正,李澥爲咸陵君,宋摶爲瓦署別提,洪得箕爲益平尉,沈廷直爲繕工直長,趙國老爲肅寧殿參奉,權俒爲獻陵參奉,李之恒爲工曹參議,朴宗亨爲繕工假監役,韓翼文爲敬陵參奉,洪瑱爲執義。以上吏批政事
傳曰,先賢·忠臣·孝子·淸吏子孫,首爲收用,以爲表章之地。且臺諫,關國家之治罪得失,守令,係百里之苦樂,可不尤爲愼擇哉,況於始政之日?不可以尋常,必須剔去私情,務從公道,庶副國人之望,此意,言于兩銓。
吏曹草記。答曰,開筵似速,姑勿差出。
兵曹草記。答曰,禁軍,非他閑漫之比,闕額甚多,似當有變通之道,更議處之。以上內下記草
上在昌德宮。
大妃殿·大殿·中殿,政院·玉堂問安。入啓。答曰,知道。
大妃殿·中殿,藥房問安。入啓。答曰,知道。
藥房啓曰,夜來伏未審,聖候,何如?雨餘蒸濕,人不堪苦,自上哀毁哭泣,倚廬卑濕,所傷必多,臣等不勝煎悶之至,敢來問安。答曰,無事。
政院啓曰,院相今已罷出,承旨及注書別省記,亦爲減下之意,敢啓。傳曰,知道。
護軍金集,米饌賜給辭免上疏。入啓。答曰,省疏具悉。所賜至微,而所辭極固,靦然之意可言,此不過君臣間,周急當然之細事,宜安心勿辭。
副司正李惟泰,米饌辭免上疏。入啓。答曰,省疏具悉。母子懷戀之情,慘然不可讀也。然而不棄孤而猶留,良用感焉,所辭至微,勿以爲辭,周急之道,其有間於耆宿之臣乎?自是當然之事,宜安心受之。
以文學李齊衡,兼說書申最上疏,傳曰,精神昏潰,一見不能記憶。此疏中,可觀之語多,承旨去其浮辭,抄其可錄者以啓。
以江原監司待罪狀啓,傳曰,勿待罪事,回諭。
以咸鏡監司辭狀,傳曰,調理察職事,回諭。
政院啓曰,不爲奔哭之人,只此二人耶?問啓事,傳敎矣。問于吏·兵曹,則國恤前受由下鄕,時未上來者,吏曹則六員,兵曹則一員云矣。傳曰,知道。
正言兪棨上疏。大槪,敢陳微懇,乞遞職名事。入啓。答曰,疏辭知道。所辭之職,當以副意焉。
司憲府照本,儀賓都事李士淑,引儀李東老等矣,吏曹巡檢時,闕夜直罪,各笞二十,贖,依大典罷黜。啓。功減一等爲乎矣,李東老乙良,覈處。又照本,內贍主簿閔燾等矣,祭奠追淸不潔罪,各杖一百贖,私罪,閔燾段,奪告身三等。啓。功減一等,色吏,除贖決杖。
備忘記,祈雨祭獻官許啓·李挺漢·尹珩·李守瑊·李久源,各熟馬一匹。典祀官兼大祝尹瑛·尹先哲·尹衡啓·元檝·呂,各兒馬一匹。監察及諸執事,各上弦弓一張賜給。
政院啓曰,以憲府啓辭,傳敎矣。各司,則當自本院分付,而外方,則監司處,似當有下諭之擧,竊伏念新化之初,凡干擧措,不可不十分詳愼,俾無終始相左,自上廣開言路,虛心採納,則草野陳弊之疏,自當畢進於紸纊之下矣。若使本邑,各陳其弊而成冊上送,則三百六十州,必有許多陳弊,簿書期會之際,非但將不勝其紛紜,成冊送于兩司之擧,亦未知其如何?且成冊旣送之後,各自顒望,若不得盡遂其願,則終未免失望之歸,所關實爲非細。觀風察俗,乃是方伯之責,使之各道監司,訪問列邑,撮其可革可改之弊,詳悉啓聞後,商確變通,似合事宜,臣待罪該房,區區所懷,不敢不達。傳曰,知道。弊端之不得已者,則自當隨事變通矣,其餘等事,則似爲從容議處,可也。
都承旨金南重啓曰,臺諫陳疏乞遞,允許其請,雖是常事,兪棨初拜諫職於新政之日,惟當盡職之不暇矣,只以頃日論禮之故,自引妄言之失,而遽下遞差之敎,其於待臺諫之道,似涉未安,區區所懷,惶恐敢啓。傳曰,投疏請免,乃是常事,故允許矣,啓辭如此,勿遞。
正言許悅上疏。大槪,冒陳危懇,乞賜遞免事。入啓。答曰,省疏具悉。爾其勿辭察職。
禁府啓曰,李馨益·朴頵等定罪之論,發於去月初九日,而憲府,則以按律定罪爲啓,諫院,則以拿鞫定罪爲啓,俱爲蒙允,而憲府之啓在前,諫院之啓在後,依規例言之,則依憲府啓辭,當以按律照斷,而當初政院捧傳旨時,按律二字,不爲擧論,今此論罪之擧,事係重大,按律與推鞫之間,輕重自別,何以爲之?敢稟。傳曰,依傳旨,擧行。以上朝報
備邊司啓曰,以前日使臣別人情,請令該曹,量宜磨鍊事,本曹回啓。答曰,今番事勢,與戊申年有異,別人情之規,似難創開,無益於事,而徒貽後弊,別人情之說,勿爲擧論,可也事,下敎矣。今日事勢,異於戊申別人情之規,難以創開,聖慮所及,誠爲允當,而但念今此使行所幹,他無可憂,惟請諡一款,最爲重大。主管議諡者,多是舊時明人,雖或不爲肆然受賂,亦不無狃於舊習,低昻操縱之弊,自我餽遺,勢亦不易,而乘便善圖之路,不可不深思,行中需用之費,似難全闕持去,而事順不用,則自當完歸無備,而事或有難,則悔亦無及,本司群議,反覆商量,皆以爲,量宜給送宜當云,敢此申稟。答曰,然則量宜給送。
戶曹啓曰,今番請諡使行時別人情,令該曹,量宜磨鍊事,以備邊司覆啓,傳曰,然則量宜給送事,傳敎矣。此事,曾無前例,臣曹亦難參酌其多寡之數,而姑以天地字銀各五百兩,合一千兩磨鍊付送,觀其到彼事勢,處置,何如?傳曰,徒費而似無益矣。今姑以此送之。
備邊司啓曰,傳曰,西船可泊處,發軍防守待變,至今爲之耶?問啓事,傳敎矣。西船出沒之時,則沿海各邑,嚴飭遼望而已,自前別無發軍防守待變之擧矣,敢啓。答曰,知道。以上備局謄錄
侍講院草記。答曰,凡事似不可率爾,雖然更問于禮官,爲之。
禮曹草記。答曰,國恤之後,已過一月,而除拜之人,猶爲命召於外方,故下問矣。內下記草
義禁府啓曰,前因世孫冊封頒赦,全南道定配罪人朴盡忠等九人,放送事,蒙允,行會於本道矣。今見本道放送啓本,則金堤定配罪人孫後奭一人,不在於蒙放中,臣等不勝怪訝,取見前後文書,則孫後奭之名,在於應放中,而行移時,果爲落漏,事甚可駭。當該都事難免不察之失,爲先推考,色吏,令攸司,囚禁治罪。臣等亦難免不能檢飭之責,不勝惶恐之至,孫後奭一體放送之意,知會本道,何如?傳曰,依啓。
又啓曰,頃者囚推罪人金有聲所犯,乃加資十七張·尺文四張,自捕盜廳搜得時,被捉於其家事也。去月十四日大赦時,以未決折,旣已蒙宥,則搜取帖文等,似無可覈之端,監封移送該廳,處置,何如?傳曰,依啓。以上禁府謄錄
上在昌德宮。
二更,月暈。五更,沈霧。
大妃殿·中殿,藥房問安。入啓。答曰,知道。
藥房啓曰,夜來大雨,伏未審,聖候,何如?臣等不勝區區憂慮之至,敢來問安。答曰,無事。
平安監司鄭維城上疏。大槪,冒陳危懇,新授官資乞賜鐫免事。入啓。答曰,省疏具悉。卿其勿辭,速往欽哉。
院啓,新除授大司諫金慶餘,時在洪淸道懷德地,請斯速乘馹上來事,下諭,依前例,院書吏給馬下送。答曰,依啓。
侍講院啓曰,新除授司書河溍,時在慶尙道晉州地,書筵入番事緊,斯速乘馹上來事,下諭,依前例,院書吏給馬下送,何如?傳曰,依啓。
備邊司啓曰,本司武郞廳權大德,奔走勤仕,已滿十五朔,依例陞敍事,捧承傳施行,何如?傳曰,允。
弘文館啓曰,新除授副應敎愼天翊,時在全南道靈巖地,新除授修撰金徽,時在咸鏡道咸興府,經筵入番事緊,斯速乘馹上來事,下諭,依前例,給馬下送,何如?傳曰,允。
侍講院啓曰,王世子沖年,講學一日爲急,而方在罔極之中,輟講已久。臣等側聞古事,亦有卒哭前開筵之規,何時故事耶?問啓事,傳敎矣。問于侍講院,則戊申三月侍講院啓辭中,有卒哭前開筵,出於及時輔養之語云。又聞今番江都實錄相考史官之言,則宣祖廟實錄,明廟卒哭前開筵云。旣開經筵,則書筵開講,似不可已,故如是稟啓云矣。傳曰,知道。
承文院官員,以都提調意啓曰,使行臨迫,多有文書査對之事,而本院提調,見存之員甚少,行司直趙翼,禮曹判書金堉,左參贊吳竣,副提學呂爾徵,皆是曾經此任,提調差下,使之察任,副提調一員亦有闕,以戶曹參議李行進差下之意,敢啓。傳曰,允。
禮曹啓曰,殿下嗣位之初,大妃殿·中殿·王世子,已定位號,而尊崇冊禮,則隨後擇日擧行事,已爲啓下。但吉禮之行,當在卒哭之後,故以二十七日之前,不敢更稟矣。冊寶儀物諸具,必於八月間,豫設都監,然後可以措備,都監堂上·郞廳,令該曹,臨時差出,何如?傳曰,諸都監之役方急,此冊寶儀物等事,則始役於卒哭後,似當矣。
又啓曰,在外方前朝官,自前無奔哭之禮耶?問啓事,傳敎矣。君喪,猶父喪也。在外方前銜儒生,皆會哭於所居本官之門,成服之後,近者卽來,遠者隨後而來,各盡其誠,而年老有病者,或不能來矣。當國恤之初,居於近甸者,雖在喪中,亦來哭於闕下而去,朝廷不能盡知之耳,稍有知識者,奔哭之哀,緣情而生,豈論定禮之有無哉?臣等所見如此,敢啓。傳曰,知道。
國葬都監監造官姜弘益,伐木後入來。
寧城君箚子。大槪,屬纊餘喘,永訣君父,聲淚俱發,哀籲待罪事。入啓。答曰,省箚具悉。安心勿待罪。
洪州牧使卞時益,陪箋上來。
京畿監司書目,坡州牧使奇震興,陳情辭職上疏上送事。啓下吏曹。
府啓,臣等昨見禁府,以李馨益·朴頵等定罪事稟啓,則憲府啓辭中,按律二字,政院捧傳旨時,公然拔去,臣等未曉其意之所在也。臣等當初論啓時,竊憤醫官等不謹侍藥之罪,相與完議,以按律二字,爲斷案。若無此二字,則不但全沒臣等之本意,憲府執法之義,自此墜落無餘矣。政院所爲,殊極可異。政院,居出納之地,臺諫啓辭,任意刪削,則其流之弊,不可勝言。當該承旨·注書,請竝命罷職,按律二字,復書於元傳旨中。嚴宮禁,辨內外,自古人君正家之道也。日者,廷臣擧臨之時,稱以內人,公然跨鞍馬出入闕門者頗多,極可異也。雖曰內人,朝紳奔走之地,唐突騎馬掠過,必非古例也,況內人一入宮中之後,不敢以私事出入外間。國法甚嚴,乘此巨創,幸其無復稟命,恣其出入,無所忌憚,至今未已其情其習,可惡之甚者。若此不止,深恐內外不復有辨也。新化之初,所當防微杜漸者,無出於此,當該掖庭署內官,爲先拿推,兵曹郞官及守門將,職本掌闕門出入,亦難免其責,請竝命罷推。以嚴宮禁,先聞後聞,著於禮經,道里之遠近,固在其中也。崩天之痛,已過一朔,則無職在鄕之人,亦多有奔臨者,況受由下鄕者?無論爵秩高下,俱是帶職之人,而尙有不來者,疾病事故,雖不可知,而其爲不識分義之所重,誠爲可駭,請竝命査出罷職。答曰,依啓。不書按律二字,似涉無情,至於罷職,得無過重乎?且罪雖極重,直爲按律,亦不無後弊乎?嚴宮禁,辨內外,所當先行者,而內官·兵曹·守門將等,實非其罪,以此論之,似爲不可矣。
平安監司鄭維城上疏。大槪,臣忝在政院時,醫官等定罪傳旨捧入之際,蒼黃中矇然不察,致有疎漏之失,亟正臣罪事。入啓。答曰,省疏具悉。從其措語之該備者,似無所失,卿其勿待罪。以上朝報
上在昌德宮。
自卯時至辰時,沈霧。
大妃殿·大殿·中殿,政院·玉堂問安。入啓。答曰,知道。
大妃殿·中殿,藥房問安。入啓。答曰,知道。
藥房啓曰,暑濕比極,伏未審夜間,聖候,何如?當此蒸熱甚時,哭泣萬幾之中,傷敗不輕,臣民憂鬱,曷有其極?如有不安之節,則趁卽下敎,使無過時難治之患,臣等之至望也。伏乞抑情節哀,小加調補,以慰宗社臣民之望,臣等不勝憂悶之至,敢來問安,竝此仰籲。答曰,時無疾病,勿以爲慮。
左參贊吳竣上疏。大槪,敢陳閔迫之懇,乞罷職名,以安愚分事。入啓。答曰,省疏具悉。卿其勿辭,調理察職。
司諫趙贇上疏。大槪,略陳蒭蕘之言,以備聖擇事。入啓。答曰,省疏具悉。以不以言路爲念爲言,不覺嗟嘆,而便切瞿然之懷,勿以已受病而已之,益盡乃忠,懋陳治病之道。
前延川君李景嚴上疏。大槪,略陳所懷,以裨聖德事。入啓。答曰,省疏具悉。卿以世祿耆老之臣,憧憧於正身爲國之道,敷陳條列至此,深用嘉尙,卽令廟堂議處焉。
司憲府啓目,粘連,柳淰·尹垍·李命賚等上疏云云。以其父於國恤成服前,往來經宿其家,被彈於諫院之故,一時上章伸辨,至於權大恒,則自己稱冤,亦爲陳疏,啓下本府是白乎等以,自本府移文,問于其所援證各人所,則果爲明白無可疑者是白乎矣,但念臺諫風聞論事,自有舊例,而若因一彈劾之失實,人人上章伸雪,則其流之弊,不可勝言,臺官糾察之路塞矣。自今以後,以此疏章,勿施,何如?啓,旣是明白無疑,則勿爲罷職。
禮曹啓曰,傳敎矣。王世子輟講已久,逾月之後,正合開筵,而今此講院之啓,實因師傅之意,事非率爾,且聞宣祖朝,亦於卒哭前,臨御經筵云,書筵之設,尤無可疑,敢啓。傳曰,依啓。書筵服色,似當更爲磨鍊矣。
又啓曰,傳敎矣。今此書筵服色,不可以前磨鍊卒哭後服色爲之,又不可以衰絰之服臨筵,臣等反覆思量,未得其宜。欲以稍細生布,爲直領衣,稍細生布,包髻垂雙帶,腰帶,用生麻,稍使輕細,鞋用白皮。講官,以衰服入侍,仍舊勿變,似當。此意,問于師傅,而定之,何如?傳曰,依啓。
禁府,柳後聖元情公事判付內,除刑推覈處,同府趙烶元情公事判付內,姑停刑推覈處,同府李馨益·朴頵元情公事判付內,除刑推照律爲乎矣,李馨益段,有功於先朝,似當議處,同府沈等元情公事判付內,除刑推覈處爲乎矣,司饔院官色乙良,分揀。
洪淸監司書目,唐津縣監李禮男,病重棄官,罷黜事。
刑曹啓目,粘連京畿推考敬差官啓本云云。趙箕俊等事,事干旣已就服,令禁府拿來,何如?啓依允。
都承旨金南重,左副承旨柳景緝,同副承旨林啓曰,李馨益·朴頵等傳旨誤捧之事,出於蒼黃罔極中矇然不察之失,而及見臺論,辭意嚴峻,臣等不勝瞿然之至。啓辭之中,雖只擧該房,而其時臣等,晝夜同直,專不覺察之罪,亦所難免,不勝惶恐,伏地待罪。傳曰,知道。勿待罪。
右承旨李行遇啓曰,全昌君柳廷亮,延川君李景嚴,判尹尹履之,東昌尉權大恒等,或以其子投疏申辨,或以自己發明,法府已爲査覈,有勿罷之敎。臣以該房,只當捧傳旨而已,而終有所未安於心者。當初諸宰之往來其家時,或有乘轎者,或有乘軺者,或有乘馬者,往來之際,或未及於哭班,或於路上,以儒生不避,至於知家者,傳播人口,萬目難掩,此物議之所以發也。臺諫所論,每出於風聞,則其中或不無失實,而攻斥言官,恣意發明,終至於不罷而後已,臺官論啓之後,以失實引避而得免者,有之矣,此則曾所未聞未有之事。因一彈劾,輒自上章論辨,皆得圖免,則將安有被罪者乎?再昨黃瀗之子,亦爲其父陳疏,而臣以捧入不當,堅執而還出給矣。以此等發明,皆得免罪,則爲瀗者,獨不稱冤乎?臣竊慨焉。臣以頃日論事之人,待罪該房,不敢容嘿,區區所懷,敢此仰達。答曰,知道。臺諫之風聞,未必出於目見,其子之爲父訟冤,皆無所不可,黃瀗子之疏,亦爲捧入。
幼學黃一耉,爲父伸冤上疏。入啓。啓下憲府。
府啓,昨承聖批,以不書按律二字,似涉無情爲敎,臣等竊惑焉。凡等閑文書入啓也,有一字之誤,尙且論勘,今此論馨益等事,何等罪案也。其事之重且大,亦復何如,而至於落漏要緊之字,此可謂能察喉舌之任乎?夙夜出納之職,何事不謹,而乃於法府論莫重罪人之啓,不書大旨,臣等之論以罷職,雖謂之惟輕,可也。且聖人作法,從其罪之輕重,律,於是生,則馨益等之罪,自有其律,直請按律,在法當然。請勿留難,當該承旨·注書,竝命罷職,按律二字,復書於原傳旨中。臣等昨承聖批,以嚴宮禁,辨內外,所當先行爲敎,不勝戚戚焉。但念自古闕內用內侍者,非但供掃除而已。掖庭之事,自有分管,守門傳令,亦其職也,則臣等不知內人出入,於何責之?今此內人出入之煩數,莫非內侍失其職,不能檢飭之致,其罪不其大乎?乘聖上煢疚之際,自以爲小小事不足稟命,使內人輩,恣行出入,任壞內外之辨,新化之初,若不治此罪,則日後聖明,雖欲嚴宮禁,辨內外,不可得也。當該內官,請命拿推。答曰,不允。直爲按律之言,則予未知其可也,內官事,事勢有不然者,何惜一內官,而外臺諫之辭乎?勿爲煩論。
國恤前受由下鄕,不爲奔哭應罷,奉常判官河啓圖,造紙別提申在,典籍孫處愼,學錄申瀚,學諭崔應天,引儀金孝澈,武兼石之嵓。
禁府都事金益勳,罪人趙箕俊拿來。以上朝報
上在昌德宮。
藥房都提調金自點,副提調金南重啓曰,夜來連雨,伏未審,聖候,何如?近日暑濕比極,臣等不勝憂慮之至,敢來問安。答曰,無事。
大妃殿,問安。答曰,知道。
中殿,問安。答曰,知道。
李時楷啓曰,假注書金益煦,昨日差出,而今聞疾病,方在苦痛中,累度催促,決難仕進云。金益煦遞差,代他假注書差出,何如?傳曰,允。
以金堯欽爲假注書。以上燼餘
大司憲趙絅上疏。大槪,〈臣〉本以痼疾之人,添得暑感,症勢非輕,旬月之內,絶無供仕之望,乞遞臣職,以便公私事。入啓。答曰,省疏具悉。卿其勿辭察職。
正言兪棨啓曰,疎野賤臣,百不猶人,尋常庶僚,尙懼不堪,初拜言職,適當新政,自惟繆戾無似,決難稱責明旨,內循其中,外顧公議,蹜蹙兢惶,不敢冒當,況臣愚不自揆,妄論大體,猥越狂僭,方俟罪譴?誠欲出而更論,則深恐重傷國體,欲默而隨行,則又非無隱之道。臣於此反覆惟念,不知所出,昧死陳章,冀蒙鐫遞,區區衷悃,實不外此。幸賴天鑑,曲察微懇,卽賜允副,俾免顚沛,知臣莫如,感戴聖明,不意政院之啓,復寢旣下之命,微臣狼狽,固不足言,而已遞臺官,抗顔冒出,墜損風采,實自臣始,廉恥所在,大關新化,加以惶縮之中,舊病增劇,稽謝恩命,益重罪戾,臣之情勢,決難仍冒,請命遞斥臣職。答曰,勿辭,退待物論。
政院啓曰,禁府朴頵照律,李馨益議處公事到院,而臺諫方以按律二字,復書於原傳旨中論啓,故不得捧入之意,敢啓。傳曰,知道。
又啓曰,自古臺諫,爲人主之耳目,有所聞見,皆可論列,而至若所見,則不廣於所聞,故事無大小,許以風聞論事,物議所在,便是公論,臺諫不得有意於利害,人主亦不可以風聞而忽之也。伏見因左承旨臣李行遇啓辭,有臺諫風聞,未必出於目見之敎,臣等看來,竊有所未安焉。當此新服之初,聖心如止水明鏡之未塵未波,物來卽照,無小係着,不以先意而逆之,然後上以盡公聽竝觀之美,下以振盡言不諱之風。若謂風聞不可盡信,而必待事事目見,則言官之盡言,終無其路,而君上之聽言,不其難乎?王言一播,所關非細,竊恐有妨於開廣聰明之道也。臣等此言,非爲此事而發,待罪近密,拭目淸化,不能無私憂過慮,區區所懷,敢此仰達。答曰,知道。此緣文字未瑩而然,不有此啓辭,則幾不能解釋矣。所謂風聞未必目見者,蓋臺諫所論,雖未必目見,率多風聞而發,自古不以爲嫌,其子之爲父訟冤,亦非不可之事,故總言之曰,皆無所不可云耳。況憲府之論,固是當然之事,豈有是哉?今後雖有如此之事,勿以爲煩,詳論覆啓,以副喉舌之任。
侍講院啓曰,以王世子書筵開講事,問于師傅,則以爲,小學,今當仍爲進講,而註解,則文字浩繁,似不便於沖年誦習,莫如專講大文,一意精熟,而但註解中,不可不懸吐,以備參考,而必待詳其句讀,然後可以易曉。卽今金集等來在京中,使之趁速懸吐以進,宜當云,敢啓。傳曰,依啓。
德源府使李重信,陪箋上來。
禁府啓目,柳後聖馳來,別無稽緩之事,鄭之問段,恬不動念之罪,實所難免,自下不敢擅便,上裁,何如?啓,分揀爲乎矣,鄭之問乙良,決杖放送。
又啓目,罪人李俒等段,罪名極重,不可輕議,崔守仁·趙邦璧·沈·趙有道·李應蓍·金杲·李繼龍·李卓·李敬輿·金益謙等段,罪名雖重,不無可恕,上裁,何如?啓依允。崔守仁·趙邦璧·趙有道·金杲·李繼龍·李卓·金益謙等乙良,放送。
禁府,奉常奉事崔天柱,內資奉事李蕃,以憑問事,拿囚。啓。
行司直金壽賢上疏。大槪,年老病重,兼帶知經筵·平市提調,竝乞遞免事。入啓。答曰,省疏具悉。卿以耆老之臣,此非辭職之日,宜安心調理。
延城君李時昉入來。
右承旨李行遇上疏。大槪,疾病深痼,情勢難便,冒死乞遞事。入啓。答曰,省疏具悉。不必介懷,爾其勿辭察職。
合啓,臣等昨見禁府李馨益等公事判付內,以李馨益有功於前朝,似當議處爲敎,臣等無任錯愕之至。馨益,特一妖術人也,大行大王十年違豫之中,夤緣攀附,敢售其怪魔之術,肆行不敬,無所忌憚。玉候沈痼,久未見效,則有難救之罪,無可紀之功,至於大漸之日,不辨症候,自是己見,排斥群醫,至欲遽施火錠,而終乃妄針諸穴,已至危急之境,不思變通之計,有若嘗試者然,而幸賴神明之佑,則敢有自功之意,竟使罔極之慟,出於臣民意慮之外,其在哭擗號呼之中,孰不痛心,而刻骨必欲顯戮也哉?憲府按律之請,以不無後弊爲答,禁府議讞之啓,以有功議處爲敎,此非拿囚可問之罪,則直請按律,在法當然。馨益有罪無功之狀,臣等之啓,論之已盡,今此下敎,竊未曉聖明之所在也。國人皆曰可殺,輿情日以益激,請李馨益亟正邦刑,以洩神人之憤。答曰,不諒當時事勢,遽論至此,誠爲不可。縱使殺之,恐乖先朝之志矣。
府啓,臣等以當該承旨·注書罷職事,論列至再,而聖兪猶慳,臣等竊惑焉。凡一人論罪,輕重各異,則舍輕從重,法例當然,而當初李馨益等論罪時,諫院請以拿鞫,本府請以按律,馨益等罪犯,別無拿問之狀,直爲按律,乃是執法之義,而當該承旨,舍重從輕,乃以拿鞫捧傳旨,此非等閑文書一字之誤,而亦曾所未有之事也。居喉舌之地,其不察之失,在所難免,請勿留難,當該承旨·注書,亟命罷職。臣等伏承聖批,以嚴宮禁辨內外,所當先行爲敎,不勝戚戚焉。但念自古闕內用內侍者,非但供掃除而已。掖庭之事,自有分管,守門傳令,亦其職也,則臣等不知內人出入,於何責之?今此內人出入之煩數,莫非內侍失其職,不能檢飭之致,其罪不其大乎?新化之初,若不治此罪,則日後聖明,雖欲嚴宮禁辨內外,不可得也。當該內官,請命推考。答曰,依啓。內官事,已諭勿煩。
院啓,太學,乃首善之地,多士所聚,官不可不擇也。至於直講以上,則師表儒生,爲任甚重,而近來銓曹,專不擇差,師儒之職,爲等閑付祿之窠,闒茸之輩,相雜於其中,取侮貽笑於諸生者,比比有之,誘掖導迪之責,其可望於此類哉?曾在祖宗朝,師儒可合之人,吏·禮曹同議抄出啓下,然後方爲擬差云。當此嗣服作新之日,師儒之官,尤不可以冗雜苟充,請令該曹,各別擇差,毋踵前習。臣等竊見禮曹啓辭,宣祖朝卒哭前開經筵,且朱子箚子曰,宜遵壽皇已行之法,易月之外,以布衣布冠,視朝聽政。執此以觀,自上日御經筵,引接臣僚,講論治道,不可少緩也。蓋人君喪禮,自與匹夫不同,爲宗社也,爲臣民也。百官摠己,以聽冢宰,後世難行,則五月居廬,未有命戒,亦所不能爲也。易月之制,過已數日,請速擧視朝聽政之儀。目今官方淆亂,識者寒心,久矣。且聖上新莅大位,未與臣隣相接,人之賢否,有未盡察,則其於用舍進退之際,必多窒礙,如常參·輪對,一依祖宗朝故事擧行。正言兪棨,引嫌而退。初除以言職,用公議也,後命勿遞,亦用公議也。其間雖或許遞,乃出於投疏請免之常事,則聖上非有意於或錯或擧也。諫臣之職,以言爲責,可言則言,豈間先後?體聖上轉圜之意,盡職分當然之道而已,有何可避之嫌?請命出仕。山林川澤,與民共之,王者之政也。若以豪勢之家,而擅奪其利,則民生,何得以聊生哉?近來諸宮家及宰相家立案,無處無之,王城之外,無一片空閑之地,禁標之內,人不敢着手,樵採之路殆絶,都民之怨苦,勢所必至,至於外方山澤,無不同然。據作私庄,處處禁斷,海邊,則稱以某宮某家鹽盆·漁箭,斥鹵之地,盡入冒占之中,分割海面,謂之折受,送差斜,各爭相罔利,沿海之民,擧失魚鹽之利,生殖理窮,日益困悴,小民無知,怨則歸國。當玆新化之日,欲祛痼弊,宜以此先請,令京畿及諸道監司,行會列邑,凡諸立案,一一査出,開錄馳啓,以爲革罷之地,都城十里內,則亦令漢城府,嚴立科條,一體禁斷。答曰,依啓。卒哭前常參·輪對,情禮之所不忍爲者,勿爲輕論,立案等事,一一開錄馳啓,以憑査處,可也。
未時申時,日暈。以上朝報
義禁府啓曰,安山罪人趙箕俊,今已拿來,係干十惡,且犯倫紀,所當卽爲省鞫,而此時三省開坐,與常時有異,何以爲之?敢稟。傳曰,議于大臣處之事,傳敎矣。議于大臣,則領議政臣金自點,左議政臣李景奭議以爲,二十七日後用刑之語,出於禮曹相傳之謄錄,而蓋指各司常用之刑也。五禮儀禁戒條,卒哭前毋得屠宰,屠宰尙禁,則刑殺,似難輕議。今此趙箕俊之獄,係是十惡之罪,獄旣具,則法當決不待時事,與鞫逆不同,而行刑於卒哭之前,委屬未安,但於法於禮,俱無前例之可據,自下不敢擅便,伏候上裁。領敦寧府事臣金尙憲在外,右議政臣鄭太和出使,大臣之意如此,伏惟上裁。傳曰,卒哭後爲之,似當。且以此觀之,則用刑衙門刑推之事,亦未妥當,議于大臣處之,可也。
又啓曰,罪人柳後聖,放送事,判下矣。放送之意,敢啓。傳曰,知道。以上禁府謄錄
行司直金壽賢上疏。大槪,年老病重,兼帶知經筵·平市提調,竝乞遞免事。入啓。答曰,省疏具悉。卿以耆老之臣,此非辭職之日,宜安心調理。朝報
上在昌德宮。
慈殿,藥房問安。答曰,知道。
藥房都提調金自點,副提調金南重啓曰,夜間伏未審,聖候,何如?苦雨連旬,陰濕比甚,閭閻之間,多有中暑感風之症,伏想倚廬卑濕,恐致傷感,臣等不勝區區憂悶之至,敢來問安。答曰,無事。
中殿問安。答曰,知道。
李行遇啓曰,小臣,以方物封裹進去,下直。傳曰,知道。
金南重,以吏曹言啓曰,平安監司有闕,政事,何以爲之?敢稟。傳曰,明日爲之。
李時楷啓曰,鄭之問照律事,命下矣。臺諫方以遠竄論啓,故照律事,不得分付之意,敢啓。傳曰,知道。
又啓曰,因憲府該房承旨論罷,都承旨以下皆有未安之心,不敢行公,右承旨臣李行遇,病不得仕進,廳中只有左承旨臣李時楷,而司饔院監繕,進去,今日又有議政府方物封裹,李行遇病勢,不至大段,請牌招。傳曰,依啓。
禁府啓曰,李蕃分揀事,判下矣。放送之意,敢啓。答曰,知道。
李時楷,以山陵都監言啓曰,浮石所官員,今方出去,石物,依健元陵尺數,而其中屛石之高作二尺,備石則減一寸,似可矣事,命下矣。數字缺制度,一依孝陵例合設事,亦有定奪之事,以此見樣浮出,宜當,以此分付之意,敢啓。傳曰,知道。
柳景緝,以禁府言啓曰,安山罪人趙箕俊,今已拿來,係干十惡,且犯倫紀,所當卽爲省鞫,而此時三省開坐,與常時有異,何以爲之?敢稟。傳曰,議于大臣處之事,傳敎矣。議于大臣,則領議政金自點,左議政李景奭議,以爲二十七日後用刑之語,出於禮曹相傳之謄錄,而蓋指各司常用之刑也。五禮儀禁戒條,卒哭前無得屠宰,屠宰尙禁,則刑殺,似難輕議。今此趙箕俊之獄,係是十惡之罪,獄旣具,則法當決不待時事,與鞫逆不同,而行刑於卒哭之前,委屬未安,但於法於禮,俱無前例之可據,自下不敢擅便,伏候上裁。領敦寧金尙憲在外,右議政鄭太和出使,大臣之意如此,伏惟上裁。傳曰,卒哭後爲之,似當。且以此觀之,則用刑衙門刑推之事,亦未妥當,議于大臣,處之,可也。
執義金弘郁,掌令柳俊昌·李晳,持平任重·金以鏡,獻納洪處亮,正言許悅啓曰,臣等伏見昨日聖批,以縱使殺之,恐乖於先朝之志爲敎,臣等相顧錯愕,尤不勝悶鬱焉。大行大王十年違豫之中,馨益排斥群醫,終始獨當,售其怪術,恣行無忌,玉候沈痼,久未見效,有難赦之罪,無一紀之功,而及其大漸之日,不辨症候,自是己見,至欲遽施火錠,而終乃妄針諸穴,竟致罔極之變,擧國臣民,孰不痛心刺骨,必欲顯戮也哉?先朝以馨益有侍疾之微勞,過施異數,於渠涯分,亦已極矣,豈以一時假借之恩,謂之先朝之志,而至於今日,强拂輿情,使渠一日假息於覆載之間哉?公議益激,罪不容誅,請勿留難,亟正邦刑,以洩神人之憤。答曰,所謂恐乖先朝之旨者,曾於乙卯昭顯世子之喪,兩司請殺侍藥醫官,上蹙然不悅,取綱目,拈出唐懿宗,以同昌公主不得救之故,殺醫官等事,示而敎曰,此甚無謂,此法之不可,豈但父之於子孫也?雖子孫之於父母,亦不可,此敎今猶在耳,故不敢從爾等之請矣。
執義金弘郁,掌令柳俊昌·李晳,持平任重啓曰,臣等伏見禁府公事,鄭之問,只決杖放送爲敎,無任驚愕之至。臣等取見之問元情草,則其中自己發明之辭,不足取信者亦多。旣見上來之關,則所當罔夜奔馳,而行到石城本家,托以收拾醫書云者,尤不近理。諸般醫書,皆在於內局,議藥之時,不患無書,其遲延誣罔之狀,昭著無疑,旣承馳傳之召,則所當直前無退,而行到鴻山,聞國恤之報,托以乘馹非便,偃然退歸,終無形影,言雖巧飾,情則畢露,初有蔑視君命之罪,後有矯詐欺罔之迹,所犯極重,罪在罔赦,豈但決杖放送而已哉?罪重律輕,物議莫不憤惋,鄭之問,請命極邊遠竄。答曰,禁府以仍還其家,趁不奔哭爲罪,故予意以爲,有識朝官,尙未有奔哭者,故以此處置矣。所論如此,使之照律施行。
獻納洪處亮,正言許悅啓曰,臣等伏見昨日聖批,以卒哭前常參·輪對,情禮之所不忍爲,爲敎,臣等伏念哀孝罔極之情,不覺感涕之無從也。第帝王喪禮,自與匹夫不同,爲宗社也,爲生民也。百官摠己,以聽冢宰,非後世之可行,則五月居廬,未有命戒,亦非今日之所能爲也。臣等非不知聖上之心,有所不忍於視朝聽政,而其在我朝與前代,厥有已行之規,先王前代之君,當哀疚深墨之日,汲汲於開筵引接者,其意豈徒然哉?誠以群下之情,不可孤於新服之初也。請强抑至情,亟擧故事,以副臣僚之望。答曰,梓宮在殯,情禮之所不忍不必言,而氣力如線,雖欲强之,亦末由也,勿爲更論。以上燼餘
當該承旨應罷,鄭維城·注書李垕。
吏曹判書沈詻,參判林墰,參議沈之源上疏。大槪,辭職事。入啓。答曰,省疏具悉。疏中之語,不過泛稱時俗之弊,別無改斥之語,勿爲控辭,安心察職。
咸昌縣監李淑鎭,雜物差使員上來。
浮石所郞廳郭之欽,監造官權儁·權穆,始役事,出去。
刑曹判書韓興一上疏。大槪,本曹囚人中,受刑經年,已至數百次,雖或承服,律不至死者若干人名下,本罪及律名開錄,啓稟睿裁,而政院,終始不捧,無非臣見輕所致,不敢在職,亟遞本職事。入啓。答曰,省疏具悉。卿無所失,勿辭察職。
全南監司書目,龍潭縣監鄭亨道,五月二十九日身死事,南原呈,以前縣監崔蘊病重,上去不得事。
護軍金集上疏。大槪,伏乞天地父母,上念祖宗典章之不可輕壞,下念微臣分義之決難承拜,亟許鐫改新職秩事。入啓。答曰,省疏具悉。何邁邁若是也?此職之選,捨卿而其誰?苟得其人,則何必拘於科文之名?凡事,有其名而無其實者,固不可也,今卿,則有其實而無其名也,何傷之有?意者祖宗法典之意,亦不在於此矣。幸體念孤之誠心,須速就職,以副至望。
都承旨金南重,左副承旨柳景緝,右副承旨朴長遠,同副承旨林上疏。大槪,醫官等論罪捧傳旨時,以院啓針·藥醫竝擧之故,臣等相議,仍以其啓辭措語,謄捧傳旨,而蒼黃罔極之中,府啓末端按律二字,全不覺察,以致闕漏,臣等之罪,與前承旨鄭維城無異,亟命鐫改臣等之職事。入啓。答曰,省疏具悉。勿爲控辭,從速察職。
兵曹判書李時白上疏。大槪,陳情乞遞職名事。入啓。答曰,省疏具悉。疏中之語,不過泛稱時俗之弊,別無改斥之語,勿爲控辭,安心察職。
大司憲趙絅上疏。大槪,再陳危懇,乞遞本職及兼帶內局提調,以便公私事。入啓。啓下該曹。仍傳曰,遣內醫看病。
新溪縣監李有源,結城縣監朴廷耆,雜物差使員上來。以上朝報
備邊司啓曰,延川君李景嚴上疏回啓,今日方物封裹時,當爲相議爲之,而本司堂上,或有病故,或以陳疏不來,疏中所陳數條,係是大段變通之事,姑待後日齊會商確,回啓之意,敢啓。答曰,知道。
備邊司啓曰,政院啓曰,在先朝時,九王前,例有別贈之規,今番使行,有異於前日。且其當初入往江都,又攝政,似不可無心,此意如何?事,傳敎矣。攝政王,自當初,專管東事,其在先朝,凡尋常使价之行,必有別贈之禮,且攝政已久,每事必經咨決,況今國有大變,使事體重,不可不別有所送,下敎之意,甚當,令廟堂議處,何如?傳曰,允事,傳敎矣。攝政王前別贈之物,臣等當初,亦欲啓稟,而今番使行,出於蒼黃急遽,雖無此禮,恐或無妨,不爲磨鍊矣。今承下敎,更爲商量,則前次使行,每有別贈之物,而今若不送,則不無致訝之端,聖慮所及,極爲允當,令該曹磨鍊以送,何如?答曰,依啓。以上備局謄錄
上在昌德宮。
下直,慶尙都事李澤。
大妃殿·中殿,藥房問安。答曰,知道。
藥房都提調金自點,副提調金南重啓曰,夜間陰濕,伏未審,聖候,何如?近來熱鬱無比,閭閻之人,多患暑風之疾,況聖體長在倚廬卑濕之處,七時哭泣,哀毁過禮?臣等常切憂悶,昨日伏見答臺諫之批,有氣力如線之敎,臣等尤極憂遑悶鬱,罔知所爲。慈殿所恃,誰也,宗社所托,誰也,臣民所仰望,誰也?大行大王在天之靈,亦必憂念於冥冥之中矣。日月不居,已過一朔,宜遵帝王之孝,抑情節哀,以爲保護之地,上慰大行大王在天之靈,慈殿惟疾之憂,下慰臣民罔極之懷,臣等不勝區區憂悶之至,敢來問安,竝此仰籲。答曰,時無疾痛處,勿以爲慮。
吏批啓曰,兩界監司,例以嘉善以上差遣矣。新除授平安監司許積,無加資之命,何以爲之?敢稟。傳曰,依前例,加資。
李行遇,以禁府言啓曰,趙箕俊,議大臣草記傳曰,卒哭後爲之,似當。且以此觀之,則用刑衙門刑推之事,亦未妥當,議于大臣處之,可也事,傳敎矣。議于大臣,則領議政金自點,左議政李景奭議以爲,國有大戚,卒哭之前,則郊社之外,凡祀事,皆不得越紼而行。以此推之,服衰用刑,情禮之所不安者,而二十七日後用刑之例,蓋出於公除而然也。公除之法,詳載於大明會典,公除,則服色便改,故凡公事自如,我朝則二十七日前,未有命戒之事,故公除之名,於是乎基焉,有其名而無其實者也。服未變而用刑,誠未妥當,而但念獄訟,國家之大政也。留滯累月,則其弊亦大,從前用刑於二十七日之後者,可見其不得已也。此則法司諸衙門,必有依行之前例,考例稟定,有司存焉。伏候上裁。領敦寧府事金尙憲在外,右議政鄭太和出使,大臣之意如此,伏惟上裁。傳曰,依議。
柳景緝,以戶曹言啓曰,因下敎,以備邊司回啓,攝政王前別贈之物,令該曹,磨鍊以送事,傳曰,依啓事,傳敎矣。樻枝三·靑皮黍·黑角等三種,則依前例磨鍊,而水獺皮二十張,則曹中雖有若干所儲,其品色,不及於進獻之用,欲貿於二字缺則當此皮物絶乏之時,一日之內,勢難辦出,故不得以霜華紙磨鍊,別單開錄以入之意,敢啓。傳曰,知道。今番似異於前規,白線紙·劍柄等物加磨鍊,似可矣。
有政。吏批,判書沈詻病,參判林墰,參議沈之源,都承旨金南重進。
兵批,判書李時白軍器寺褒貶進,參判韓必遠病,參議金壽益進,參知閔應協病,承旨朴長遠進。
海恩君尹履之,全昌君柳廷亮,延川君李景嚴,以申混爲待敎,金鍌爲唐津縣監,南天漢爲刑曹佐郞,李慶徽爲兵曹正郞,尹珩爲龍潭縣監,南重晦·鄭始成·洪處亮兼春秋,洪宇遠爲兵曹佐郞,權大運爲禮曹佐郞,張應一爲司藝,李時萬爲全南監司,蔡之沇爲成均博士,金宗道·金之聲·鄭鳴謙爲學錄,許積爲平安監司,崔煜爲坡州牧使,平安監司許積,加嘉善。
坡州牧使,初以孟世衡首擬,傳曰,坡州牧使首薦之人,曾無居官之失耶?問于政廳以啓事,傳于吏曹。吏曹啓曰,孟世衡曾爲守令,非一二處,臣等未二字缺悉其詳,槪聞刑杖,似爲過重,而頗有剛明之稱,故相議擬望,伏承下問,不勝惶恐云矣。答曰,知道。前爲定州牧使時,致殺人命,首擬不可,改望以入。
以李英達·安應亨·李䅘·李時楳·李元鎭·金益熙·權勉·柳二字缺·盧孝誠·宋興周·奇震興爲副護軍,金元立·申翊亮·李潤基·朴玄成·鄭漢驥·洪沆爲副司直。
柳景緝,以戶曹言啓曰,本曹郞廳六員內,正郞姜瑜,國葬都監,佐郞黃儁耉,山陵都監郞廳啓下,除本司上直,正郞徐相民,移差鑄成廳郞廳,現存察任,只三員,常患不足矣。佐郞權大運,今日又爲移拜禮曹佐郞,大運累日察任,非但詳知首末,爲人剛明,勤幹解事,能擧其職,今若替授手生之人,曹中事勢,十分可慮,權大運仍察前職,姑勿遷動,何如?答曰,代出之人,擇定。二字缺
朴長遠,以刑曹言啓曰,臣本月初六日開坐時,凡以二字缺外未行公事擧行之故,文牒浩繁,未盡搜覽,依前在囚罪人二字缺刑推,而今日坐起時,囚人罪名及律文憑考,則皆不至死罪,而本曹堂上,皆以爲,事係重大,不卽分辨,以致遷延,事極未妥,累次刑訊,已至經年者,及罪涉可疑者,遽爲分釋,實涉率爾矣。然已經無前大赦,新化初政,不爲稟處,則實非委任之責,故敢將各人罪名及當律,竝爲開錄別單,以竢睿裁。傳曰,議大臣處置。
李行遇啓曰,臣承命往于典獄署,各項罪囚點出後,問其情狀,啓下罪人及罪名甚重者外,其餘則或不無緊關囚人,而當此暑熱,滯獄可慮,故體聖上欽恤之至意,四十五人放釋,別單書入之意,敢啓。且其中鐵大稱名人,則以同名之故,誤被賊黨援引,而詳問事狀,則情甚可冤,故亦爲放送。月令醫員李時明,以救療之人,無緣不進,請推考。其餘罪囚,令該曹,速爲處決,俾無滯獄之患,何如?傳曰,依啓。吳禮立,勿放,且有尊位凌辱事,自國葬都監所囚者,事不相干,可謂駭異矣。
朴長遠啓曰,典獄囚徒中,吳禮立罪狀,不當與於輕囚放釋之中,而旣以定配照律啓下,故臣未及致察,率爾放送矣。今承勿放之敎,不勝惶恐。傳曰,知道。勿爲惶恐。
李時楷,以戶曹言啓曰,水獺皮,本非我國賤物,而一自淸國求索之後,其價漸高,雖在常時平準貿易,一令之價,幾至銀子四五兩,急則多至十有餘兩,而一年之內,公用之數,歲弊所送,四百令,方物及勅行例給禮單,淸國別禮單竝計,大約數千餘令,而勅使發賣,不在此數矣。逐年求貿,雖費重價,猶患難備,而此外每於使臣之行,許多員役輩,私自貿易而去者,亦不知其幾。若此不已,公貿之路漸衰,前頭三四字缺可爲之勢,十分悶慮。今番使行爲始,一依前日江上搜銀之例,令平安監司,嚴飭義州府尹,越江之際,一一搜覓,如有見捉者,從實狀啓,斷以人蔘持去之律,使臣處,亦爲知會,一體施行,何如?傳曰,允。
執義金弘郁,掌令柳俊昌·李晳,持平任重·金以鏡,獻納洪處亮·許悅啓曰,臣等昨日伏承聖批,至擧先朝之敎爲答,相顧慘然,亦不能無惑焉。唐懿宗,酷愛少女,及其病死,痛悼不已,殺醫官二十,收其親族三百餘人,大行大王拈出以示,至以子孫之於父母,亦不可爲殺者,乃所以深戒懿宗之溺情,不明肆暴淫刑之失也。蓋非孝子忠臣之於君父,必不如是之意也。夫臣子之於君父,罔極之情,無所不至,而若枉殺無辜,如懿宗之爲,則似或過矣,至於馨益,則不然。玉候十年違豫之中,敢售怪術,挺身獨當,擅用火錠,恣行不敬,眞元日鑠,小愈還痼,識者憂疑,不敢言而敢怒,及其大漸之日,自是己見,排斥群醫,或治以瘧疾,或治以傷寒,少不謹愼,妄針諸穴,竟使臣民,遭此罔極之痛,馨益所犯,豈可擬議於唐時誤治公主,數十諸醫之枉死,而有所容貸,使一日假息於覆載之間哉?公議益激,罪在罔赦,請勿留難,亟正邦刑,以洩神人之憤。答曰,每當聖候罔極之日,百藥無效,不得已用其針術,則輒有顯效,非舍其能治者而用之也。其爲子孫之心,爲如何哉?以此言之,則有功之說,亦非誤矣。且若以爲臣子之於君父,罔極之情,無所不至爲意,不論是非當否,憤勃而一以戮之,則不知可乎?其情其事,皆有不然者,斷以此律,不可也。
獻納洪處亮,正言許悅啓曰,臣等伏見昨日聖批,又以梓宮在殯,情禮之所不忍不必言,而氣力如線,雖欲强也,亦末由也爲敎,臣等不勝感泣驚悶之至。前後之批至此,臣等固當承順之不暇,而第念帝王喪禮,自與匹夫不同,爲宗社也,爲生民也。哭泣過節,以致柴毁,此豈帝王之孝哉?百官摠己,以聽冢宰,非後世之可行,則五月居廬,未有命戒,亦非今日之所能爲也。其在我朝,厥有可法之規,考諸前代,亦有已行之事,先王與前代之君,當哀疚罔極之日,汲汲開筵引接者,其意豈徒然哉?誠以群下之望,不可孤於新服之初也。是皆忍其所不忍,抑而行之也,則常參·輪對,雖不可一依故事而畢擧,或有時開筵,或不時引對,講究治道,咨詢得失,則不但裨益於新化,在聖上攝養深墨之氣力,亦不無所助。請强抑至情,以副臣僚之望。答曰,何以論之至此耶?予意已諭於昨日矣。勿爲堅執。
傳于李行遇曰,典獄摘奸,輕囚放釋。
傳于李行遇曰,刑曹別單,捧入。以上燼餘
刑曹判書韓興一上疏。大槪,旣受政院忿懥之斥,尤不可行公,亟遞本職事。入啓。答曰,省疏具悉。雖無前規,其意則是故云云耳。卿其勿辭察職。
吏曹啓目,粘連大司憲趙絅上疏云云。此時法府之長,苟非病勢之切迫,必不爲煩辭之至再是白乎矣,累日調理,則似可差歇是白在果,臺臣進退,非該曹所敢擅便,上裁,何如?啓,依回啓,施行。
吏曹啓曰,平安監司有闕,依近例,令備局,議薦,何如?傳曰,允。
以全南監司前縣監崔蘊上去不得事狀啓,傳曰,令本道監司,相當藥物題給。
吏曹公事,坡州牧使奇震興上疏回啓,改差。啓依允。
右承旨李行遇啓曰,頃以憲府啓辭,大段更張事蒙允之後,因本院陳啓,有從容議處之敎,而臺諫啓辭,掩滯未安,合有處置之擧,成冊,下諭事,何以爲之?敢此申稟。傳曰,依大臣處置。
禮曹參判金集上疏。大槪,更申前懇,乞遞新除,仍收重加,以安愚分事。入啓。答曰,省疏具悉。誠意不孚,堅辭至此,予將何言?須念國事,速出行公,以副如渴之望。
禁府啓目,朴頵罪狀,考諸律文奏文合和御藥條,凡合和御藥,誤不依本方,杖一百,庸醫殺傷人條,庸醫,爲人用藥針刺,若故違本方,因而致死者斬,棄毁制書聖旨,以付驗者斬,係是一罪,結案取招,何如?啓,旣有諸醫,非獨朴頵一人,係是公罪,減死擬律。以上朝報
有政。吏批,以許積爲平安監司,崔煜爲坡州牧使,蔡之沇爲成均博士,金宗道·金之聲·鄭鳴謙爲學錄,李時萬爲全南監司,張應一爲司藝,權大運爲禮曹佐郞,洪宇遠爲兵曹佐郞,南重晦·鄭始成·洪處亮兼春秋,尹珩爲龍潭縣監,李慶徽爲兵曹正郞,南天漢爲刑曹佐郞,金鍌爲唐津縣監,申混爲待敎,柳廷亮爲全昌君,尹履之爲海恩君,李景嚴爲延川君。疊以上吏批政事
上在昌德宮。
藥房,慈殿問安。答曰,知道。中殿問安。答曰,知道。
藥房都提調金自點,副提調金南重啓曰,夜來陰濕,伏未審聖候,比前,何如?一日之內,七次哭泣,雖閭閻間士夫,尙不能支持,況在聖躬乎?萬機之中,哀毁過禮,臣等遑遑汲汲,深憂切迫之情,何可勝言?臣等不勝區區慮悶之至,敢來問安。答曰,無事。
世子宮問安。答曰,無事。
備邊司郞廳,以領左相意啓曰,以政院啓辭,頃以憲府啓辭,大段更張事蒙允之後,因本院陳啓,有從容議處之敎,而臺諫啓辭,淹滯未安,合有處置之擧,成冊,下諭事,何以爲之?敢此申稟。傳曰,議大臣處置事,傳于朴長遠矣。臣等得見憲府之啓,多其志在於痛革百弊,及其政院之啓,又善其意切於卽始思終也。臣等於此,蓋嘗熟思之,臺諫之所論,不可不從,政院之所慮,亦不可不慮,處之良難,而當此新化之初,中外想望之日,朝家處事,必須審愼,而尤不可失者,信也。雖以一小縣言之,會集多少鄕人,各陳其弊,則其紛然之不啻如牛毛也,明矣。因問而各陳之時,人人必皆欣欣吐氣,各自以爲自此無復憂矣。許多所陳之弊,果能一朝而盡革之乎?如或不能,則欣欣者,反爲睊睊,不但三百六十州之民,失望者多,國家之失信於民,復如何也?且各邑成冊,各成三件,兩件則送于兩司者,意亦甚善,而抑又有不能無慮者,臣等不敢知,此後臺諫,能久於其職,無復呈告引避,更相遞易之事乎?如此,則大善矣。脫或遞易,則守令署經,猶有未得以時開坐之患,八路雲委之熱簿,其果不爲几閣之塵埃乎?然而此,則未然之事,固不敢逆料其必然也。最所可慮者,民失望而國失信也。今日處此之道,聖明於答政院之敎,已得之矣,臣等何敢復言?一邑之中,必有巨弊之不可減者,一道之中,必有衆所共知之巨弊,某事如此,某策可救,必有該邑該道之所嘗講而思得者,撮其尤者,而爲先馳啓,以爲隨事變通之地之意,下諭于八道監司,使之着實奉行,其餘各項等事,亦依上敎,從容議處,似當,上裁,何如?傳曰,在外大臣處,亦爲收議。
李時楷,以禮曹言啓曰,王世子書筵服色事,問于師傅,收議啓下,而又議于領敦寧府事金尙憲,則以爲,臣素昧禮學,加以昏耗,不敢據禮仰請。然念王世子講學,果急於一日,而大行大王梓宮,方在殯殿,一邊開筵,於禮於情,實爲未安。堯·舜之道,以孝悌爲本,王世子沖年所講,尤當以孝悌爲先,則山陵未葬前,姑爲停講,卒哭後始爲開筵,以達問學之道,有所先後,似爲合禮,伏惟上裁。此則不論服色,只以姑爲停講,爲合禮。問于參判金集,副司正李惟泰,副司正權諰,皆以爲,本曹所定服色,似爲合宜,何以爲之?敢稟。傳曰,觀此領敦寧府事收議,三復不已也。經者,萬世之常,不可以一時之故,便用權道,而況孝悌之道乎?予惡夫末世之純用權道也,依領府事議,施行。
執義金弘郁,掌令柳俊昌·李晳,持平任重·金以鏡,獻納洪處亮,正言許悅啓曰,臣等伏承昨日聖批,臣等之惑,滋甚焉。當玉候積年違豫之日,馨益自是己見,終始擔當,恣行不敬,擅用火錠,雖有暫時之微勞,殆無一月之平復,眞元之鑠弱,實由於妄施怪術,其效則甚尠,而爲害則益深,如是而謂之有功,可乎?識者疑惑,常有不測之憂,至於大漸之日,馨益排斥諸醫,妄針諸穴,竟使臣民,遭此罔極之痛,設有曩時之微勞,難逭今日之常刑,況從前所爲,大有罪而小無功者乎?且朴頵之罪,與馨益,小無異同,而至以減死照律爲敎,臣等尤不勝驚愕之至。用藥之際,不辨症候,妄進乖方之劑,有若嘗試者然,按律正罪,有何輕重?禁府結案之啓,自是當律,請李馨益·朴頵等,竝命亟正邦刑,以洩神人之憤。答曰,爾等平心試思之,孤之情,豈有其極?尙爾進退思量,欲處其生道者,原其情,而知其不然也。此豈懷兇故爲之罪,況今番,則皆與諸醫,相議者乎?不思此而遽爾論斷,可謂中乎?此何等事,而孤敢惜一馨益,久不允從至此耶?誠欲雖當罔極不敢言之地,必處之以明中之道也。如有可殺之罪,則孤不待爾等之請,而誅之矣。宜以減死,極邊遠竄。朴頵事,已諭于該府矣。
朴長遠啓曰,李馨益遠竄事,命下矣。臺諫方以按律論啓,遠竄傳旨,不得捧入之意,敢啓。傳曰,知道。
朴長遠,以兵曹言啓曰,上番軍士代立之弊,日滋月甚,嚴加禁飭,非止一再,而卽見分軍衛將尹兼善所報,則京居朴信立稱名者,下去黃州等地,軍士鄭麟·姜繼俊等番布,圖捧上來,與諫院書吏姜孝正分食,一字缺給雇價於小兒申仁善·立伊等,仁善則以鄭麟之代,送於二字缺立伊則以姜繼俊之代,送於肅寧殿諸處,或以逃走,五六字缺有生事之患,姜孝正與景福宮書員韓義賢,同六七字缺不知首末,假衛將伺候軍士,任意除出,又定三四字缺之代,因伺候減省之令,移送他處之際,形迹現露云。景福假衛將權侙,亦以本所書員,韓義賢舞奸之狀,枚報請罪,此等濫猾之徒,及冒犯立代之軍,若不隨現懲治,則人皆犯禁,無所顧忌,令攸司,囚禁各人等,依律處置,以懲後日之弊,何如?傳曰,允。以上燼餘
告訃使洪柱元,副使金鍊,書狀官洪鎭,出去。
右副承旨朴長遠啓曰,臣於六月初八日入直,兼察刑房代房,而其日夕,刑曹郞廳來呈公事,其中一張草記及別單稟啓,則乃囚推罪人十名罪名及當律開錄稟裁事也。其中金志英·李彦男,則以賑恤廳尺文,成均館免講帖文僞造現捉事,而前後受刑,或至百次,或至二百次矣。稟之以雖已承服,必不過爲從者之律,及雖或承服,不過爲從者,杖一百·流三千里等語。朴泳,則以文書次知算員,刀割浣濯,偸竊司贍寺木三同事,而稟之以雖有首從之分,一向受刑,似涉冤抑等語。金起興,則以九英相殺根因推覈事,而稟之以因戲殺傷承服,則不免於絞等語。其他罪人名目,難以枚擧。臣意以爲,此等罪囚,罪名緊重,至於殺人,獄體尤重,前後大赦及審理時,皆不參於擧論中,非有自上議讞之敎,則該曹似難容易啓稟,而其草記中,亦以遽爲分釋,實涉率爾爲辭,則其意可知。且罪人名下,錄之以雖已承服,雖或承服等語,有違於公事場事體,故臣以代房,未詳其罪案首末,不敢捧入,以此送言于刑曹堂上,竝與其公事而還送。翌日刑曹判書韓興一,適入闕內,送言往復,又呈其別單及公事,而該房承旨,又不仕進,臣更爲相議于同僚,以姑待該房仕進之日,來呈之意,言送矣。今見韓興一上疏,多費辭說,至以政院多官所會之地,必有所見,終始不捧,未知有何別情等語,顯加譏詆,臣實未曉其意也。當初往復之言,如上所陳,不過欲使執法之官,無規外議獄之失,而其在出納之道,竊自附於惟允之義而已。其所謂別情云者,反覆思量,莫知端倪,至於使不當死之人,必置於死而後已等語,尤爲無據。然則該曹之意,使當死之人,必欲傅生議而云爾耶?臣於此忿懥之言,不欲多辨,而旣被重臣之斥,不得不略陳曲折,惶恐敢啓。傳曰,知道。
傳曰,史官一員待命,騎馬三匹立之,國葬都監內摘奸。
副司正權諰上疏。大槪,再陳情悃,冀蒙睿照,察臣無用之實,憐臣可矜之志,俾得安分事。入啓。答曰,省疏具悉。自古山林之志,非人主之威,所可係着,而其中豈無一二之士,情志相孚,懷戀不去,以爲用者乎?今孤則不然,其誠不足而動人,又無一接慇懃之面,思欲退歸之計,理勢固然,强之雖靦,情則切矣。量予此情,以作進退。
同副承旨林上疏。大槪,病勢深重,決無供職之望,冒萬死乞遞職名事。入啓。答曰,省疏省悉,爾其勿辭,調理察職。
院前啓,常參·經筵事,停啓。
京畿都司吳挺緯,落後入來。以上朝報
傳曰,史官二員待命,騎馬六匹立之,四營及新營,夜摘奸。以上內下記草
上在昌德宮。
政院,慈殿問安。傳曰,知道。大殿問安。傳曰,知道。勿爲問安。中殿問安。傳曰,知道。
藥房,慈殿·中殿問安。答曰,知道。
藥房都提調金自點,副提調金南重啓曰,雨勢支離,氣甚蒸鬱,伏未審此時,聖候,何如?臣等不勝區區憂悶之至,敢來問安。答曰,知道。勿爲問安。
金南重啓曰,除拜守令署經時,從容審察其賢能庸濁,以爲糾正事,申明言之事,傳敎矣,而兩司城上所命招言之之意,敢啓。傳曰,知道。
李行遇啓曰,副司正權諰上疏批答,昨已下院矣,上疏呈院之後,旋卽下鄕云,故不得傳諭之意,敢啓。傳曰,數字缺批答,仍爲傳諭,可也。
又啓曰,權諰上疏批答,令京主人給送,使之傳諭,何如?傳曰,順便爲之。
執義金弘郁,掌令柳俊昌·李晳,持平任重·金以鏡,獻納洪處亮,正言許悅啓曰,臣等昨日伏蒙聖批,固知聖意之所在,而其中亦有所不然者,臣等請一一陳之。馨益等如有懷兇故爲之罪,則加以顯戮,豈待臣等之請,亦何待公除之過逾月之後,而議其罪哉?當初兩司論啓,不擧姓名,請治侍藥諸醫之罪,而內局,只以此兩醫現告,則殿下,雖敎以與諸醫相議,臣等實未知其果然否也。臣等若謂馨益,有懷兇故爲之罪,而必欲置之死地,則可謂過中之論。今殿下,反謂馨益與諸醫相議無自犯之罪,而必欲置之生地,則亦豈是的中之道乎?馨益創自己意,擅其妖術,不問症候,皆用火鋥,各官之人,亦有信其邪說,委身治療,而有害無益,終至不救者,多矣。自初嘗試玉候之時,擧國聞之,莫不寒心,內局諸醫,竭力爭之,而排斥群議,攘臂獨當,及承恩眷,志滿氣得,雖在至尊之側,亦多不敬之語,而其視同列,不啻奴隷,故醫官等,反唇腹非,不敢抗議者,久矣。今殿下,謂馨益與諸醫相議,無乃欲庇其罪,而從而爲之敎乎?元氣鑠弱,所由來者漸矣。大漸之日,亦不謹愼,妄針諸穴,竟因無妄之疾,奄遭崩天之慟,從前有罔赦之罪,到今無可恕之情,論以死律,在法當然,止於遠竄,失刑,甚矣。朴頵誤進乖方之劑,與馨益之罪,小無異同,而以減死照律爲敎,臣等執法之請,斷不可已也。此非臣等之言,乃國人之言也。雖致極刑,非殿下殺之也,乃國人殺之也。何殿下之留難,至於此乎?請李馨益·朴頵等,竝命亟正邦刑,以洩神人之憤。答曰,已諭,勿爲堅執。
金南重,以吏曹言啓曰,前平安監司鄭維城,未及赴任而罷職,所授加資,似當減下,敢啓。傳曰,勿爲減下。
左邊捕盜從事官,以大將意啓曰,以刑房承旨啓辭,傳曰,依啓事,傳于朴長遠矣。本廳所囚私婢德只,則厥夫林應立,以數字缺房造成所書員,因中使啓辭,役軍價布三同中,數字欠偸食逃躱不現,故應立現身間囚禁。姜渭興,則上項林應立,同謀價布偸食。金億貴·金明信等,則締結徒黨,諸處作賊情迹,箇箇承服。李天立·韓吉善等,則李明信·金堯欽援引同倘。私婢禮香,則金億貴所偸贓物,隱二字缺出。此賊等,所犯極重,竝不得輕易處決之意,敢啓。傳曰,所犯如此,則似難放釋矣。
金南重,以吏曹言啓曰,各司書吏名簿,本曹踏印成籍,凡應差定之時,必使本曹句管,以考勤慢奸僞者,載在法典,自古以來,依此擧行。司諫院移差七名,義禁府加定二名,春秋館加定二名,司憲府移差三名,議政府移差三名,司諫院·侍講院逐朔奇別,及各項京外香陪勅使時進止差備,科擧時易書等役,種種差定,皆由於本曹流來法例,如此矣。各司中,以戶曹·兵曹·刑曹·工曹·漢城府·成均館·掌隷院·司僕寺·尙衣院·司饔院十司輪定,僅僅成樣,數年間司饔院·司僕寺·尙衣院,則減其書吏三行缺一向督責於本曹,今之事勢,萬分難便。自昔移差之規,蓋出於料布不能充給,從其各司書吏有裕處,隨多少均一輪回定式矣。移差旣不得罷,料布又無出處,而如刑曹有筋力稍裕之司,猶有頉減,則時存數司中,尤殘於刑曹者,將未免加定之弊,各司不均之歎,亦甚可慮。刑曹移書吏移差事,依前定奪,勿許撓改,以均其役,何如?傳曰,事勢如此,則依前定奪爲之。
以咸鏡監司狀啓,傳曰,渰死人,恤典擧行。
左邊捕監從事官,以大將意啓曰,以義禁府啓辭內,頃者囚推罪人金有聲所犯,乃加資十七張,尺文四張,自捕盜廳搜得時,被捉於其家事也。去月十四日大赦時,以未二字缺旣已蒙宥,則搜取帖文等,似無可覈之端,監封移送該廳,何如?傳曰,依啓事,傳于朴長遠矣。取考啓目,則金有聲雖數字缺宥,其中賊人李敬臨,未及捕捉,故自本廳,方爲窮治矣。李敬臨捕捉後,加資及尺文處置之意,敢啓。傳曰,知道。
右邊捕監從事官,以大將意啓曰,以刑房承旨啓辭,傳曰,依啓事,傳于朴長遠矣。本廳所囚賊人命己,則楊州居私奴遠吉家明火作賊,時未取服,賊人應吉,則以義城官奴檢同之馬匹及雜物,偸取現贓矣。右賊等,方在窮問中,竝不得輕易處決之意,敢啓。傳曰,知道。
柳景緝,以戶曹言啓曰,本曹所屬平市署·司䆃寺·內資寺·五部官員等,今春夏等褒貶,當爲磨勘,而平市提調金壽賢,病未行公,司䆃·內資兩寺提調,時未差出,漢城判尹未差,限內竝未得爲之之意,敢啓。傳曰,知道。
山陵都監郞廳,以摠護使意啓曰,以臣景奭啓辭,傳曰,術人,此外無上來者乎?等他一時奉審,可也事,下敎于柳景緝矣。前日入啓,知會各該道,使之給馬上送者五人,而李勇弼·金諿·尹興耕·潘好義四人,曾已上來,趙缺未及來,故方爲等待,今者趙缺亦已上來,當竝與李衎數字缺崔楠·姜俊尙等,而馳詣陵所,共爲奉審,而措語未瑩,致勤聖敎,惶恐敢啓。傳曰,依啓。
朴長遠,以吏曹言啓曰,王妃姓鄕,自前例有陞號之擧,而或爲牧使,或爲府使,今此豐德郡,當爲陞號,何以爲之?敢稟。傳曰,陞府,可也。以上燼餘
景陽察訪李元基,差使員上來。
傳曰,近者除拜守令,予不得親見下送,其令兩司署經時,從公審察其賢能庸濁,以爲糾正事,申明言之。
禁府照本,洪宇紀矣,祭用餠果所和之蜜,猶不用心罪,決杖一百,告身盡行追奪。啓,功減一等。
司藝張應一,在外入來。
奉常直長宋光心,桑木斫伐後入來。
同副承旨林再疏,大槪,病勢漸重,供職無期,更陳危懇,乞遞職名事。入啓。答曰,遞差。
告訃正使書目,所帶摠管,令該曹改差。副使書目,本職改差事。
傳,前府使閔應騫·李命達,前牧使柳廷益,前正郞睦兼善,前別提睦嗜善,前參奉鄭伯基,前直長金周,前主簿朴守玄·吳穎發,前郡守權躋,前縣監權以亮·鄭昌胄·洪銓韻,前判官洪錫箕,前察訪趙聖達,前監察韓相,前護軍南翧,前大將黃瀗,前副率朴世模,前僉使李世輔,前武兼陳範等,敍用。前監司洪琢,前牧使南翧,前府尹洪琢,前參奉鄭伯基,前正郞睦兼善·權躋,前別提睦嗜善,前直長金周,前主簿朴守玄,前牧使李聖淵,前副率朴世模,及第閔應騫,司正李椈等,職牒還給事。下吏·兵曹。以上朝報
備邊司啓曰,年例北京入送鷹連,今當知會,使之豫備,及期入送,都會安州牧矣。上年領去中使狀啓內,有減數入送未安之意,鄭使,以所屹乃之言,詰責中使云,今年則加二連,竝豫差二十連,入送宜當,以加定二連之意,知委該道,何如?答曰,知道。以上備局謄錄
上在昌德宮。
金南重,以吏曹言啓曰,承旨有闕,政事,何以爲之?敢稟。傳曰,明日爲之。
金南重啓曰,明日爲政事,命下,而明日,乃褒貶開拆日也,各司例爲廢坐矣,何以爲之?敢稟。傳曰,過後爲之。
朴長遠,以都摠府意啓曰,副摠管李浣,漢城府坐起進去晝仕,請出標信。傳曰,知道。
金南重,以宗親府,以有司堂上意啓曰,本府今春夏等褒貶,當爲等第,而有司堂上綾原大君,身有病患,仁興君,亦有公故,限內不得磨勘之意,敢啓。傳曰,知道。
柳景緝,以工曹意啓曰,本曹今春夏等褒貶,待所屬各司畢磨勘,然後今日當爲,而參判臣金鍊,赴京,參議臣李之恒,方患重症,不能運身,未得參坐,殿最重事,臣世規,不敢獨爲等第,限內不得爲之之意,敢啓。傳曰,知道。
以八道監司各處弊端數字缺有旨草,傳于柳景緝曰,缺事不可不念,終始此傳旨措語,太過激揚,以老實渾厚底意思,斟酌下語,可也。
山陵都監郞廳,以摠護使意啓曰,陵所奉審之行,欲於明朝發去,而今見京畿監司狀啓,畿驛之馬,二字缺於使臣之行,立待之數無多云。不得已姑待使行驛數字缺發行事,分付,何如?傳曰,允,下政院。
朴長遠,以漢城府意啓曰,本府判尹未差,今春夏等褒貶,限內不得磨勘之意,敢啓。傳曰,知道。
舍人,以領·左相意啓曰,本府郞廳以下,今春夏等褒貶,當爲等第,而東西璧,只有左參贊臣吳竣,而方在呈告中,限內不得爲之之意,敢啓。傳曰,知道。
李時楷啓曰,國有大戚,禮變平昔,翼室宅憂,號慕方切,在廷臣僚,痛玆巨創,義當各曹厥職,不可以尋常病故,循例爲辭,而公除纔過,呈告紛紜,事當縱縱,反同平日,亦可見玩禮之一端也。如有大段疾病及蹤跡難便者,則或可露章,陳辭呈單,則限卒哭勿捧之意,敢啓。傳曰,依啓。
朴長遠,以刑曹意啓曰,卒哭前用刑與否,議大臣公事,因朝報,數日前已得見之,而回啓,則必政府分付,然後始乃爲之例也。今日食時,郞廳聽政院分付來言,故致勤聖敎,雖非臣罪之失,亦不勝惶恐矣。刑政,國之大事,卒哭前不用刑杖,則本曹非如他司之比,各司犯罪移文,一日少不下四五張,多則將至十餘人,卒哭前五月之間,滯囚幾何?其勢不得不卽爲決罪矣。以此言之,禮曹關內,公除後用刑云者,自前流來之規,庶可想矣。臣等所見如此,恭竢睿裁。傳曰,前規如此,則依例爲之。
朴長遠,以義禁府意啓曰,時推罪人崔天柱,今曉以小刀,刺傷其頸,至於流血濺衣,雖不至重傷,刑吏及外直羅將,難免其不謹看護之罪,令攸司,囚禁治罪,何如?傳曰,允。
傳于朴長遠曰,崔天柱自剄緣由問啓事,言于禁府。
朴長遠,以義禁府意啓曰,卒哭前用刑與否,因議大臣草記,依議命下之後,何至今不爲稟定乎事?傳敎矣。大臣收議中,公除後用刑之事,則法司諸衙門,必有流行諸例,考例以稟,有司存焉事,十一日允下,所當卽爲擧行,而亂後,久遠文書,蕩失無餘,詢問古吏,亦不能詳知前例,且所謂法司諸衙門,乃憲府·刑曹等處,故相通聞見之際,自至差遲,未卽稟定,致勤聖敎,不勝惶恐之至。禮曹傳關內,二十七日後用刑云,則此乃流來舊規之明證,又考本府丙子謄錄,則卒哭前,有刑推之事。大槪刑政,國之大事也,卒哭前五朔,專廢不用,則讞獄多滯,奸宄不戢,其弊漸滋,將無以輔治。以此推之,循例刑推,似不可已,前例旣如此,臣等所見又如此,上裁,何如?傳曰,前規如此,則依例爲之。
朴長遠,以義禁府意啓曰,以崔天柱自剄草記,傳曰,崔天柱自剄緣由問啓事,言于義禁府事,傳敎矣。臣斗杓·臣光煜,開坐于本府推問,則天柱招內,自五月二十一日,以監造官,詣闕內進排奠物之時,飛塵雜入,初欲以渠身現告,而蒼黃失措,援引同官,且餠匠十人,又爲拿問,結怨於上下,自知見棄於人,雖生無益,故抽刀自剄欲死而止,遲慢云,敢啓。傳曰,知道。
獻納洪處亮,正言許悅啓曰,黃州,乃西路重地也。兵使雖兼牧使之任,凡干出役責應等事,判官專管爲之,而判官李慶承,爲人庸孱,處事無形,大小政令,皆委於下吏之手,民不堪命,闔境怨咨。至於官儲之出入有無,全不覺察,直路大處,日就蕩減,如此之人,不可一日在官,判官李慶承,請命罷職,其代,各別擇送。答曰,依啓。
以洪淸監司狀啓晉州田稅船致敗事,傳于朴長遠曰,渰死人,令本道,恤典擧行。以上燼餘
正言兪棨三度呈辭。入啓。遞差。
禁府照本,鄭之問矣,旣見上來之關,托以收拾醫書,行到公山,聞國恤之報,偃然還歸,極邊遠竄罪,杖一百,流三千里,告身盡行追奪。啓,徒年定配。
禁府,鄭之問,甲山徒三年定配。啓。
前承旨鄭維城上疏。大槪,前授加資勿減之命,出於格外,驚惶罔措,冒萬死敢陳危迫之懇,亟許改正,以重名器事。入啓。啓下該曹。
備邊司啓曰,傳敎矣。司郞廳林商儒,馳往問于領敦寧府事金尙憲,則以爲,臣老病已久,精神昏耗,服前些少之事,尙不得分辨,如此八道民弊大段更張之事,何敢議爲?惟在廟堂相議善處,伏惟上裁。傳曰,依領·左相議,施行。
以八道監司處弊端撮尤者爲先啓聞事,下諭單子,傳曰,但念賓天未久,遽爲此擧,誠有所不安於心者,傳諭此旨,其安之。
副司直宋時烈,在外入來。
明日望祭,百官陪祭時,開門罷漏後。
合啓,請李馨益·朴頵等,竝命亟正邦刑,以洩神人之憤。措語見上答曰,毋庸堅執。
北靑判官李頤賢,差使員上來,上疏。大槪,略陳本邑民弊,冀蒙採施事。入啓。答曰,省疏具悉。嘉爾之誠,所陳之事,當令該曹,議處焉。以上朝報
義禁府啓曰,餠匠論月·論代·今伊·命德·命業·難永介·十月·加非·蘭生·唜禮等,分揀事,判下矣。竝爲放送之意,敢啓。傳曰,知道。以上禁府謄錄
上在昌德宮。
政院,慈殿單子問安。傳曰,知道。大殿單子問安。傳曰,知道。中殿單子問安。傳曰,知道。世子宮口傳問安。傳曰,知道。
藥房望奠後,慈殿問安。答曰,知道。大殿·中殿問安。答曰,知道。
李行遇,以刑曹意啓曰,各殿別監有闕,政院捧甘結,則自本曹,聚會各司奴婢,可合者抄報,則政院,亦爲揀擇,備三望入啓落點,例也,而近來各司,凋弊無形,專在於無奴婢二行缺各司之不得成形,不爲抄報之人。自政院,擬五六字缺至八人,此路一開,則非但後弊無窮,各司無以成形矣。缺學·中學·南學·吏曹·司䆃寺·內贍寺等典僕,則使之減下,以對本役,如何?傳曰,旣已落點,姑爲仍存,後勿爲例,可也。
李行遇啓曰,大殿·中殿·世子宮別監差出之時,元數則十六人,刑曹抄報之數,只二十人。而其中有內贍寺·內資寺奴四人,此兩寺,各司之尤甚無形者,故與諸承旨相議,不爲擧論,此外餘存者十七人矣。一一超入,見其容貌,尤甚不合者備望之數,至於四十八人之多,則擬差之際,難以成形。問諸別監,則十餘字缺之規云,故捧密封者八九人落點之下,次次推移,僅得塡差,內贍寺奴金尙瓚,以前別監,又入於密封中,故亦爲擬望受點矣。卽見刑曹啓辭,則有若政院,聽其圖囑,擅自擬望者然,此時學司及學宮殘弊之狀,臣亦不念,而別監,不可以不合者苟充以出。其間曲折如此,故不得不仰達。傳曰,知道。
李行遇啓曰,以備邊司李景嚴上疏回啓,大宣惠便否,六曹參議以上·三司之官收議事,蒙允矣。明日待開門,命招賓廳,會議爲當,大臣之意如此,敢啓。傳曰,先問大臣然後,會議未晩。
傳曰,昨者,副司正權諰上疏批答,旣已下去云,故下諭,則慮其有煩弊,使之循便付送矣。今見憲府箚子,則有曰如有道不行而去者,從而有厭惓之意云,無乃指此而言耶?予看來深覺其失,不勝瞿然焉。以幡然上來之意,委曲措辭,更爲下諭,其批答,更爲傳諭于本道監司處。
李行遇,以兵曹言啓曰,當日私奴已生稱名人,自金虎門入來,差備門外擊錚,極爲駭愕,令攸司,囚禁治罪,同門守門將孫實,常時不能禁斷,以致闌入,亦爲非矣,請推考。傳曰,允。
下諭于副司正權諰曰,予當此罔極之日,益念負荷之重,二行餘缺雖以予不足與有爲,獨不念先朝六七字缺顧慙靦,予欲無言,爾其不我遐棄,今復幡然乘馹上來,以副予如渴之望。
備忘記,副司直宋時烈母,年深且有疾病云。令本道監司,米饌及相當藥物題給,以寬其子憂戀不忍情之萬一。
執義金弘郁,掌令柳俊昌·李晳,持平任重·金以鏡,獻納洪處亮,正言許悅啓曰,請李馨益·朴頵等,竝命亟正邦刑,以洩神人之憤。措語見上答曰,退省前後批答,勿爲堅執。
傳于李行遇曰,史官二員待命,騎馬六匹立之。
李行遇啓曰,臣伏見憲府陳箚,至於改斥政院之事,不勝驚惶悚惕之至。大段更張事,其意固非不美,而擧措極爲重大,苟不作事謀始,難保其有終,今玆新化之初,當與四方更始,施措之間,不可不十分詳愼,俾免遠近缺望之歸,臣非敢以臺論爲非。成冊之擧,恐涉紛紜,令各道監司,撮其巨弊,條列啓聞,爲先變通,其餘事,從容商確,次第釐正,則庶有着實之效,且不違於臺諫本意,故待罪該房,略陳所懷而已,豈有先自擔當,費辭陳啓之意乎?此無非臣率爾妄言之失,不勝惶恐之至。傳曰,孰不知爾意之所在?殊無所失,勿爲惶恐。
領議政金自點,左議政李景奭口傳啓曰,請登對。答曰,依爲之。金自點·李景奭及都承旨金南重,假注書金堯欽,記事官徐必遠,趙嗣基入侍。自點·景奭進曰,近來氣力,何如?答曰,僅得無事,而負荷旣重,當此罔極之時,罔知攸措耳。自點曰,侍缺成服及七次哭泣之際,所傷必多,伏願抑情節哀,以慰臣民之望。臣等欲爲請對仰陳者,久矣,而尙未遑矣。近日日氣甚熱,臣民憂慮之情,曷有其已?先王制禮,亦當勉從,匹夫居喪,亦有疏食水飮之不可廢,況在聖躬乎?景奭曰,臣民之無祿,聖心之罔極,何可盡喩?因咽不成聲,上痛哭良久。景奭失聲大哭,左右亦大哭。景奭又曰,聖明二字缺臣民罔極中,所恃者殿下一身而已。殿下上侍慈殿,又有宗社臣民之重寄,殿下一身,不可自輕,常時閭閻之人,雖無酬酢之勞,亦又有朝似可堪,而夕有難支之候者,況此萬幾之頗劇,加以七時之哭泣乎?扶持氣力,必難於今日,幸加聖念焉,則宗社臣民,有所倚庇,聖人之孝,何以加此?上曰,頑喘尙保,又能善飯,須勿爲念。景奭曰,罔極中雖不自知,喪中氣力,潛銷暗鑠,久而病作,則難矣。外庭臣僚,欲爲登對進達者,久矣,尙此未遑。上曰,今日以縗服相接,極爲未安,而更無所恃,請對而不見,尤爲未安,故見之耳。二行餘缺陳箚,以勤聖學,敬大臣,納諫諍等六條十餘字缺雖在哀疚之中,亦有時引接講論矣。經筵旣設,則書筵在所當爲,故向於講筵之問,以當爲答之矣。金領府事之如此進言,亦好矣。上曰,學文之事,則不可緩也,而此時開筵,實爲未安矣。金自點曰,臣別無哭泣之事,而暑熱致傷亦多,況聖躬乎?或進藥或問安,有何弊端,而每答以勿爲乎?幸勿諱疾,益思自保之道。自點曰,今者草野之人,方有應召而來者,自上宜思所挽留之道。上曰,林下之人,不遐棄予而來,予甚欣幸,是皆感先朝培養之恩,而恨予無學問之力,不足與有爲,故或思不留而去也。每見疏章之入,則先恐其辭退之章入至也。景奭曰,聖敎至此,孰不感激?若聞此敎,何忍一向辭退?前日金領敦寧建白贊善·咨議等官,若不拘備望而除拜,則可謂縻之以爵,而可以留之矣。上曰,依爲之。自點曰,禮曹參判金集,援例固辭,若移拜工曹等官,則或可以留矣。上曰,外庭相議爲之。景奭曰,先朝下敎,敬守道心,可爲萬世之訓,二字缺能守其道心,則正心誠意之功,皆由此出,本源淸明,則國家小大事,不患其不修,皆在措置中矣。先澄其出治之源,又必任賢以誠,盡用其言,則賢者皆于于然來矣,孰敢有遐心?上曰,尙賴諸臣匡救之德。景奭曰,聖學高明,宜終始不倦,聖心公平正大,則出治之道,不外是矣。中外人心,洽然仰望,皆以爲大有爲之期也。前頭必謂繼之以無勌,可以副中外之望也。上曰,人心如此,愈恐其無以副之也。景奭曰,人君之德,莫大於納諫,任用之際,知人最難。金領敦寧,老成蓍龜之臣也。上曰,吾未及言之矣。其去也,予甚缺然,厥後欲遣近臣,敦諭招來,而未遑矣。今日內,亦欲遣近臣諭之,何如?景奭曰,以至誠待之,則豈不能動得乎?先王朝引對時,臣有所陳達,都承旨亦參聞矣。鮮于浹一字缺行義固窮之士也。臣曾薦聞,除拜司僕二行餘缺國恤已爲奔哭,而且聞其貧乏,不能自資云,六七字缺令本道,資送可矣。景奭曰,宋浚吉等,皆拜宮官,鮮于浹,亦授以司業。上曰,依爲之。自點曰,李惟泰等參下官,故無可合之官,何以處之則可?上曰,不必拘於常規,陞六品職,可也。自點曰,幸甚。上謂南重曰,昨見忠淸監司狀啓,宋浚吉有病不得上來云,相當藥物,令本道題給。自點曰,臣不學無識,久忝首揆,自前身有賤疾,失誤亦多,每欲引退,而近日,自上方在哀疚中,此時乞身未安,故不敢告病,强顔隨行而已。上曰,年老之人,晨昏奔走,恐或致疾,有時調理察任,可也。景奭曰,臣無寸識,亦多疾病,而呈辭引退,此非其時,故雖有未安之事,爲一忘廉喪恥之人,默默隨行矣。朝廷之上,只以分義及紀綱持之也,不念分義,不立紀綱,則何以爲國?近來呈辭及引疾之疏紛紜,政院·憲府,所當專察而糾禁之也。紀綱之立,在於憲府,出納惟允,在於政院,此後二字缺一切防禁,可也。又曰,任賢使能,俊傑在位,有國之先務,聖心亦已惓惓於此。近者全南道前縣監崔蘊,有召命而病不得來,此後亦可召致。慶尙道素稱人材府庫,而目今雖無老成人,鄭經世孫道應,有學有能,臣已薦於先朝,以參下宮官,除授召之,可也。上曰,依爲之。
金南重啓曰,引對時,因左相所啓,鮮于浹貧不能上來,則令本道,資給上送事,命下矣。此意,本道監司處,下諭,何如?傳曰,依啓。以上燼餘
洪淸監司書目,懷德呈,以前持平宋浚吉,病重上去不得事。
副司直宋時烈上疏。大槪,爲救母病,奔哭最晩,惶恐竣罪外,兼陳不敢當之私懇,乞蒙罷遣,以安愚分事。入啓。答曰,省疏具悉。孤之賴學問之力,粗有知識,莫非昔日敎誨諄切之功,及至今日,佛時仔肩之望,豈淺尠哉?情義,想其一也。不意玆者,遽有請歸之疏,何令人落莫若此之甚也?小紓雲天之懷,以副至望。
禮曹參判金集上疏。大槪,懇乞鐫免法外恩除,仍收重加,以安微分事。入啓。答曰,省疏具悉。不得於卿,有靦面目,固辭至此,孤不敢自信,令該曹,議處矣。
都承旨金南重啓曰,本院春夏等褒貶,當爲磨鍊,而卽廳二員,俱未差出,褒貶等第,不得爲之之意,敢啓。傳曰,知道。
敦寧府啓曰,本府春夏等褒貶,今當〈爲〉磨勘,而領敦寧府事金尙憲在楊州地,病未上來,限內不得磨勘之意,敢啓。傳曰,知道。
儀賓府啓曰,本府郞廳未差,褒貶,限內不得封進之意,敢啓。傳曰,知道。
司憲府啓本,粘連黃一耉上疏云云。當初諫院論啓之後,黃瀗曖昧之狀,人多稱說,今此黃瀗之子,伸辨上疏,啓下本府,所當更問參證是白乎矣,其時發論臺諫,旣曰爲瀗者獨不稱冤乎?云云,則臣等更無可議之事,但如此等疏,勿施之意,前日旣已回啓,依此施行,何如?啓,依他例施行。
備忘記,能不能,才也,勤不勤,志也。才雖得而志亦不勤,則將何以爲國?昨日義禁府收議回啓公事,過四日下問後,始爲回啓,此雖微細之事,不可以任他長其怠慢之習,當該堂上·郞廳,竝推考。
備邊司啓目,粘連啓下云云。李景嚴,以耆老宰臣,陳懇於新化之初,其條有八,而一曰敦聖學,二曰格君心,三曰誠修省,惓惓多少之辭,以正本盡實,爲第一義。此聖明之所嘉奬,加之意而繹之,則實爲幸甚。其曰恤民隱,則減貢物之可減,省經費之可省,量歲入而儲一分,擇守令而久於職者,唯在該曹之稟定,而遣御史,問弊瘼,行儉約矯侈習,亦唯在於聖明之擇施,而至於罷內需,歸之有司,以昭淸明之德者,乃王者無私之大政,新一時之瞻聆,報一國之人心,實在於此。行此一事,則他餘小小之弊,不期革而自革是白齊。其曰嚴宮禁,則禁出入,絶蹊逕,永杜私門,女謁不行云者,俱當切實是白齊。收軍布,以便操鍊,亦不無意見,而分番上京,厥有定法,往在壬辰兵亂之後,故相臣李德馨,爲兵判時,以年飢之故,特請破格收布雇立,以賑都下之飢民,此出於一時救急之策,一行之後,不復爲式焉。兵卒之操鍊,貴在得將,將得其人,則不患卒之不鍊。祖宗朝金石之典,不可輕變是白齊。復號牌·大宣惠兩款事段,俱係大段變通,或可或否,論議不一,其始其終,必須商量。內則六曹參議以上及三司之官,外則當該道臣處,詢其便否,而便否之間,亦須備陳其所以可所以否,與夫畢竟之必行與否,採其群議而處之,何如?啓依允。內需司,自先代,已有言者多,而不罷,意非偶然,非予自私之也。號牌一款,事係重大,不無騷屑之弊,從容更議處置。
憲府箚子。大槪,略陳所懷,冀裨裁擇事。入啓。答曰,省箚具悉。首以過慮可憂之端爲言,其愛君之誠,慮事之遠,可謂深切,當佩服不忘也。李敬輿等,不得放釋事,有意存焉,可以諒察。浮躁競進之輩,切勿擬差事,其目似是不美,故言及矣,勿以爲疑。朝紳分黨,已成難醫之疾,終難克去爲憂,深可欣幸也。人人皆有此憂,身自勉焉,則何憂疾之難醫,朝廷之不和協也?餘當惕念焉。以上朝報
上在昌德宮。
初昏,流星出密雲中,入巽方天際,狀如鉢,尾長五六尺許,色赤。黃雲二道,起自乾方,曲如狀虹,指於艮方,長各十餘尺,廣各尺許,良久乃滅。二更,白雲一道如氣,起自乾方,直指巽方,長竟天,廣尺餘,良久乃滅。
藥房副提調金南重啓曰,伏問夜來,聖候,何如?昨日入侍,仰望天顔,哀毁深墨,顯有添傷之候,益不勝憂慮之至,敢來問安。答曰,無事。以上燼餘
楊口縣監具鋈,差使員上來。
吏曹啓目,粘連鄭維城上疏云云。加資之命,旣因其本職而陞授,則未赴任見罷之後,仍帶其資,實爲未安。鄭維城陳疏辭免,其意當然,依疏辭,許以減下,何如?啓依允。
副司正李惟泰上疏。大槪,冒死陳懇,乞歸救母病事。入啓。答曰,省疏具悉。林下之志,固所難奪,而又以母病爲言,切欲引歸之意也。無乃徒有虛文,而全無實事之故耶?欲强其留也,則有靦乎面目,欲許令退歸也,則誠有所眷眷不忍捨之意也。到此狼狽,極矣,情亦戚矣,宜想予懷,以作去留,予亦何恨?
戶曹判書元斗杓上疏。大槪,旣被臺論所斥,決難仍冒,請鐫免職名事。入啓。答曰,省疏具悉。勿爲相較,卿其安心察職。
金化縣監張善徵,差使員上來。
玉堂箚子。大槪,決從合啓之請事。入啓。答曰,不允。予意已諭於兩司,今不必煩,而但凡事,須當辨別公與私之間而已。孤雖無狀,崩裂之情,似不減於爾等,而尙以不得以私也爲言,孤實未曉其意也,徒切痛悼而已矣。
執義金弘郁啓曰,無狀小臣,濫蒙國恩,歷敭臺閣,絲毫無補,今當新化之初,益切尸素之愧,思欲竭心精白,有懷必達。追先王之殊遇,欲報之於殿下,而弱植無庇於世,狂言觸怒於人,所恃者,惟聖明在上耳。然殿下,不以臣庸下,而置之耳目之任,又於近日,大開言路,賞之使言,臣安敢不言,上以孤殿下之望,下以自欺其心哉?領議政臣金自點,以元勳大臣,受知先朝,寵幸無比,所當戮力盡忠,以思報效,而罔念公義之重,專爲營私之計,第宅宏麗,僭擬公宮,田庄遍滿一國,賄賂輻輳其門,勢焰燻灼,凌轢朝廷,叱辱薦紳,有同奴隷,其欺負國家,縱恣無忌之狀,人皆側目,猶據首揆之尊,以累淸明之治,輿情憤鬱,莫不唾罵,公論所在,不可不論,故臣於昨日,與掌令臣李晳,相議發簡,欲於明日,一會以啓。兩司多官,皆無異言,但大司憲臣趙絅呈辭,臣適往見,言其事意,則長官亦言此是公論,誰不聽從?但身病未差,出仕甚難,又送簡通,亦不開見,臣於今日,發簡于諸僚曰,長官出仕,若在明日,則差退一會於明日無妨,多官之意,亦然。臣卽送言問于長官,則答以明日,亦難出仕,須與諸僚,一會以啓云。臣旣聞長官之言,知其出仕未易,又不言某日當出,旣發之論不可中止,以今日一會之意,發簡于多官,則皆書謹悉,而司諫臣趙贇,獨爲持難,必欲待長官之書,再三往復,終未歸一,無非臣率爾發論,言不見信之致,不可仍冒,請命遞斥臣職。答曰,勿辭,退待物論。
掌令李晳啓曰,螻蟻微臣,猥蒙先朝寵擢,前後忝竊,已有年所,而絲毫無補,恒切愧懼,及當聖明嗣服求言如渴之日,徒妨賢路,莫裨新化,餔啜而已,尸素而已。思欲一言,以報國恩之萬一,有懷未吐,徒自耿耿。伏見領議政金自點,以勳貴之臣,居鼎軸之地,不畏公議,唯事貪饕,招權怙勢,縱恣無忌,第宅彌洞,田園遍國,賄賂盈門,勢焰熏天,中外作弊,罔有紀極,道路以目,不敢言而敢怒,國言沸騰,公議難遏。故臣於昨日,與執義金弘郁,相議發簡,欲於今日,一會論啓,則兩司諸僚,皆無異議,公論所在,此可見矣,而司諫趙贇,欲待長官之出,終始持難,竟未歸一,使莫大之論,旣發而中止,此無非如臣疲劣者,冒居匪據之致,臣何敢晏然而已乎?請命遞斥臣職。答曰,勿辭,退待物論。
正言許悅啓曰,臣於昨日陪祭後,以城上所,留在臺廳,得見憲府簡通,則乃領議政金自點,多有可論,明日一會事也。臣竊念一會,乃臺閣莫重之擧,故只書謹悉以答。今日早朝,執義金弘郁,又送簡曰,都憲三度加給由,一會姑退,以待其出如何云。臣亦答以謹悉,俄又送簡曰,聞都憲,明亦不出,不可等待,今日仍爲一會云。臣以爲同僚,以旣發之論,不欲遲待,則其間似無異同,故又以謹悉答之矣。卽者執義金弘郁,旣以一會終不得歸一爲嫌,臣何敢晏然仍冒?請命遞斥臣職。答曰,勿辭,退待物論。
司諫趙贇啓曰,臣厚受國恩,一無所效,今叨言責,結舌已久,且臣曾患暑濕,痢疾瘧疾,相繼而作,兩旬之後,纔得差歇。月初十日,遭妻母喪,護喪之際,中暑中濕,又加於前,瘧痢兩症,一時俱發,辭單再呈,公議坐俟,昨日得見憲府簡通,乃以領議政金自點論啓一會事也。臣以謹悉書送,意謂大司憲趙絅,已受加由,明日當出也。今朝又見簡通,乃都憲時未出仕,一會退于明日事也。臣亦以謹悉書送,差晩,又有簡通,乃都憲之出,時未知之,一會,仍行今日事也。臣以兩司俱無長官,都憲豈終不出?姑待其出,會議如何?此論,不容但已。都憲無故,而先爲一會,恐於事體未妥,事貴周詳,何可遽也等語,三四往復矣。今者執義金弘郁,掌令李晳避嫌之辭,或曰言不見信,或曰疲劣冒據,臣無情意未孚之失,亦聞兩司相敬之道,未知此言,何爲而發也?夫金自點之擅恣貪墨之罪,國人皆知之,臣亦有耳目,豈獨不知之乎?當其初簡再簡,皆書謹悉,又曰此論,不容但已,非持難之意也。及至三通,一會之日,旣退而復進,似未從容,且臣前後所言,皆不過不失其事體,務欲其周詳而已。今被兩官之詆斥,不可仍冒,請遞臣職,以重公議。答曰,勿辭,退待物論。
獻納洪處亮啓曰,昨日以論啓領議政金自點事,兩司多官,簡通歸一,而欲退一會於明日者,等待大司憲趙絅出仕,商確論啓矣。俄見簡通,則憲長於明日,不爲出仕,今日一會,不可不爲云故,臣亦以謹悉書送矣。卽者執義金弘郁等,以司諫趙贇,終始持難,使已發之論,未免中止,乃有引避之擧,臣旣與多官,意無異同,則何敢晏然仍冒?請命遞斥臣職。答曰,勿辭,退待物論。
持平任重啓曰,昨日同僚,以領相金自點論劾事發簡,臣答以謹悉,今曉同僚,又爲送簡曰,長官三度加由,姑待出仕,明日一會云。臣又答以謹悉,俄又送簡曰,長官明日,又欲不出,今日仍爲一會云。臣意以爲,中學一會,乃臺閣莫重之擧也。長官無故在家,不待其出,徑先一會,事體未妥,故以姑爲待長官之意爲答,同僚又以已發之論,不可等待,臺閣上,曾無如此規例等語往復,臣亦終無異同矣。卽者執義金弘郁,以終未歸一,旣爲引避,臣亦何敢晏然仍冒?請命遞斥臣職。答曰,勿辭,退待物論。
掌令柳俊昌啓曰,臣以無似,濫叨臺憲,絲毫無補,當此聖上哀疚罔極之中,瀆擾是事,臣罪萬殞。臣於昨日,得接執義金弘郁,掌令李晳聯名簡通,則乃領相金自點多有可論之事,明日會于中學,相議論啓事也。其間往復說話,已盡於諸僚,引避之辭,臣不敢更贅,而姑待大司憲出仕,更議之論,則同僚所發,臣亦待出爲可,答送矣。同僚更以如此論啓,不可遲延之意更通,臣亦以不必持難爲答矣。今日司諫趙贇,以必待大司憲之出仕爲辭,終始參差,不可晏然仍冒,與同僚無異,請命遞斥臣職。答曰,勿辭,退待物論。
持平金以鏡啓曰,昨日臣在臺廳,得見簡通,則乃執義金弘郁,掌令李晳聯名,以領議政金自點多有可論之事,明日一會中學論啓事也。領議政金自點,卽臣之同姓六寸兄也。在法雖無相避,至於論啓,則心有所未安,而簡通中,不書罪之輕重,事之是非,但稱多有可論之事。臣以至親之人,有所持難,則臣言,必不爲公論,而徒有鬧端,故以謹悉書送,而及其出見發論同僚,乃曰,今日簡通之事,雖未知欲論者何罪,而大行大王賓天未久,遽論先朝首相,似有汲汲之意,誠有所未妥云,則同僚,不以爲然。臣又曰,至親之人,雖無相避,固不可聯名云,則同僚曰,所論不至大段,何必爲難云,臣嫌於私情,不復開口,欲俟一會之時,以爲自處之計,至其再發之簡,臣又以待長官之出似可,而鄙意,則誠有所難言者,僉可想矣爲答,厥後往復之簡,亦多以此意書送,則欲待長官之出,實與司諫趙贇無異,而臣則又有切親之嫌,且家有可疑之疾,方在避寓之中,重得胸腹痛,呼吸不通,玆致最後來避,所失尤大,臣何敢晏然仍冒?請命遞斥臣職。答曰,勿辭,退待物論。以上朝報
有政。吏批,以李袤爲正言,金壽弘爲戶曹佐郞,金益熙爲承旨,黃瀗爲檜興君,柳慶昌爲軍器正,兪棨爲兵曹正郞,李廷楫爲黃州判官,金益熙爲右副承旨,朴長遠爲同副承旨,鄭元詹爲內資主簿,趙佰耘爲內贍主簿,趙翼·金堉·吳竣·呂爾徵爲承文院提調,李行進爲承文院副提調,尹先哲爲學錄,李晶·鄭庥爲學諭,朴增輝爲承文副正字,趙龜錫爲待敎,郭硏爲奉常主簿,鮮于浹爲司業,宋時烈·宋後吉爲進善,金寅亮爲豐德府使。吏批政事
傳曰,史官一員待命,魂殿都監摘奸。內下記草
義禁府啓曰,崔天柱·金宗健等,今日當爲照律以入,而判義禁臣元斗杓,以病不爲參坐,今日不得爲之之意,敢啓。傳曰,知道。以上禁府謄錄
上在昌德宮。
燕岐縣監李俊一,兔山縣監李克善,差使員上來。
政院啓曰,副司正李惟泰,投疏至此,不知何以,則可以挽留也。承旨議啓事,傳敎矣。殿下嗣服之初,尤眷眷於林下之士,前後之敎,反覆丁寧,凡在瞻聆,孰不感動?第匹夫之志,固所難奪,而李惟泰,聞其母病,有此陳疏,必出於情理之不得已,而在聖上待士之道,不可不益盡誠眷,以示優禮。惟泰母病,若不至危重,則何忍恝然於殿下之至意,遽爾退歸乎?敢啓。傳曰,非不知益盡誠眷之意,而恐不得其留也,故下問矣。
司正李惟泰上疏。大槪,冒萬死更陳哀懇,請歸救母病事。入啓。答曰,省疏具悉。母病,若非不得已之勢,則爾之陳懇,必不至此,孤何敢强留,以奪母子之情?勉副歸覲之請,而良用悵缺焉。今而後可以得見,私幸曷喩?仍傳曰,下去時,給馬下送,疏中有母病稍向蘇歇,則當更爲上來之語,其時給馬上送事,本道監司處,亦爲下諭。
同副承旨朴長遠書啓,臣承命往諭于領敦寧府事金尙憲,則以爲不意近臣,遠臨蓬蓽之門,伏承敦諭之命,兢惶震越,罔知攸措。臣當此暑濕,舊症添劇,倘蒙天恩,一分小減,雖至顚仆道路,數日內當進闕下,庶贖逋慢之誅云矣。傳曰,知道。
副護軍金集四疏。大槪,禮曹堂上,必用文官,旣爲朝家不易之規,請依常規,鐫改所授職名,以尊官方事。入啓。答曰,省疏具悉。該曹雖有所云云,而旣非法典所載,則何傷?卿其勿爲固辭。
玉堂箚子。大槪,兩司竝命出仕,持平金以鏡遞差事。入啓。答曰,賓天未久,遽論先朝大臣,已極不可,況勳勞忠績,獨冠一時者乎?昨於多官避嫌,欲待臺諫之道,循例答之,所以將見其處置也。猶有所不安者,今日之竝請出仕,實出於意慮之外,尤爲不當,金弘郁·李晳爲先遞差,其他依啓。
獻納洪處亮,正言許悅啓曰,臣等伏見答玉堂之批,不勝瞿然之至,召命之下,不敢退縮,黽勉就職,而大有所不自安者。凡臺閣論事之體,旣書謹悉,則發論隨參,固無異同,而執義金弘郁等,旣爲特遞,則臣等,何敢晏然?而廉恥所關,決難在職,請命遞斥臣等之職。答曰,勿辭,退待物論。
掌令柳俊昌,持平任重啓曰,臣等伏見答玉堂之批,不勝惶恐之至,召牌之下,不敢不趨詣就職,而仍無臺閣論事之規,簡通往復,旣已歸一,則發論隨參,宜無異同,一出一遞,寧有是理?執義金弘郁,掌令李晳,旣有特遞之命,臣等何敢晏然獨出行公乎?請命遞斥臣等之職。答曰,勿辭,退待物論。
司諫趙贇啓曰,臣以無庸,廁跡諫班,當此新化之初,小無涓埃之報,而日事瀆擾,罪合萬死,然有所懷,不得泯默。事之曲折,俱在前避,今不復容喙焉。第以玉堂之箚,同請出仕之人,或遞或否,聖批懸殊,臣何敢靦然仍冒,以玷名器?況臣河魚之疾,終夕作苦,命牌下臨,扶曳出戶,奔走馳到,天門已闔,就職最後,至辱留門,厥罪尤大,請亟命罷斥臣職。答曰,勿辭,退待物論。
玉堂啓辭。答曰,雖引古語,不用於今日之事乎?雖然,旣是泛稱之言,勿待罪。以上朝報
上在昌德宮。
大妃殿·大殿·中殿,政院·玉堂問安。入啓。答曰,知道。
大妃殿·中殿,藥房問安。入啓。答曰,知道。
藥房啓曰,伏未審夜來,聖候何如?霖熱比酷,不勝區區伏慮之至,敢來問安。答曰,無事,勿爲問安。
大司憲趙絅,身病出仕。
吏曹啓曰,臺諫有闕,政事,取稟。傳曰,明日爲之。
同副承旨朴長遠上疏。大槪,病勢極重,決無供職之望,冒萬死,陳情乞遞職名事。入啓。
正言李袤啓曰,庸碌小臣,自知明甚,分甘屛廢,絶意榮塗者久之。去年冬以病媒進,自春徂夏,歷職郞署,臣雖土梗,寧不感激,以之生死乎?今也不幸,至於大戚,若喪考妣,不啻堯民,遑遑啜泣之中,不敢言病,扶曳呻吟,顚仆後已爲期,而夢寐新渥,又及於臣,臣〈是〉何人,而何異數之至此極也?驚魂乍定,赧汗如雨,仍伏以思之,臺諫,係國家治亂得失,誠如聖敎,今日第一務,莫過於此,而趙贇·沈大孚·兪棨等,或守節義,或操介石,俱是讀書人也。除目之下,人皆拭目,而纔陳所見,或忤聖旨,棨遞而臣代之,擧枉措直,最要緊,治亂得失,臣何足言?恐累新政。數日之內,聖敎聖旨,一何不相副也?其幾至微而甚著,愼終于始,在今日如臣魯莽空空,寧可强顔匪據,若固有之,以妨賢路哉?臣昨夕伏見命遞首發正論之臺臣,臣竊恐其幾之至微者,至此而益著矣。將來之憂,有大於此,此古之人所以憂治世明主者也。雖使剛方正直之臣處之,猶懼不逮,況脂韋軟熟,素乏諫諍姿者乎?臣曾忝言地,雖曰不滿數月,而旣不能獨立敢言,直斥其非,以報國恩之萬一,而當此亮闇恭默,一遵三代之制之日,先事引避,未免瀆擾,疲劣莫甚,臣罪萬死矣。臣雖不參一會,見得則同也。何敢自謂不在其列,而晏然處置乎?且臣積年血症,加於暑濕,淋漓坐臥,氣息如線,萬無供職之望,以此以彼,決難苟冒,請遞臣職。答曰,勿辭,退待物論。
大司憲趙絅啓曰,癃疾微命,不死不生,徒煩請急,濫蒙異數,宜卽驅策殘骸,額榻闕下,以謝聖恩,而暑痢又劇,筋力漸盡,欲起不能者數矣。再昨竊見兩司引避之辭,則一場鬧端,無非緣臣病稽出仕之故,臣實惶悚,莫知自解也。昨又伏讀答玉堂處置之批,以賓天未久,遽論先朝大臣,已極不可爲敎,是固至哉之言也。第念金弘郁等,正當新化之初,職在言責,不畏强禦,盡言不諱,其斲圓爲方,磨鈍爲銳,激濁揚淸之風,可尙不可阻也,而特遞之命,出於衆望之外,臣恐言路不廣之漸,自此始也。臣忝居首席,與聞弘郁之言,而旣不能止其非時之擧,又不能及時出仕,與諸僚同進退,臣之所失尤大,不可一刻苟冒,請命遞斥臣職。答曰,勿辭,退待物論。
副司直宋時烈上疏。大槪,冒萬死再陳危懇,請收所授新命及別賜廩典事。入啓。答曰,省疏具悉。堅辭至此,不覺愕然矣。講論之職,非予私授也。已有先朝之命久矣。必親見而後任之者,幾年薰炙之餘,已審德業之隆重,不必待今日之見,而但方在哀疚荒迷之中,不得趁卽引見,以此耿耿耳。周䘏之物,極其微少,況取與?當於理,則古人亦受之矣。於情於禮,俱無害義之事,竝勿辭領受。
政院啓曰,臣等伏見答玉堂箚批,金弘郁·李晳竝命特遞,臣等爲言路,不勝歎惜焉。夫臺諫之當此創鉅,遽論先朝大臣,似若不體殿下之至意,而但人君聽言之道,只觀其所論是非而已。所論果是,則不可以言之卒遽,便加揮斥也。玉堂公論所在,或遞或出,皆出公論,而殿下,獨斷於上,特遞敢言之臣,四方聽聞,孰不解體也?殆非臣等所望於聖明新服之初也,伏願平心靜究焉。臣等待罪近密,區區所懷,惶恐敢達。答曰,領相以勳舊大臣,當與國家同休戚,寧有是理哉?且不可以兩存是非,故予非不知此,而不得已也。
校理沈之澤等上疏。大槪,昨日處置,有乖當之失,今日兩司處置,不敢晏然當之,請鐫削臣等之職事。入啓。答曰,省疏具悉。爾等勿爲控辭,平心察職,仍爲處置。
玉堂箚子。大槪,兩司,竝命出仕,正言李袤遞差事。入啓。答曰,依啓。
大司憲趙絅,掌令柳俊昌,持平任重,司諫趙贇,獻納洪處亮,正言許悅,就職。
京畿監司南銑,金領敦寧迎候事,出去。
大司憲趙絅啓曰,合司論李馨益等之罪,可爲盡矣。此非合司之言,乃國人之言也。國人皆曰可殺者,正謂是也。顧臣待罪內局提調,當先王違豫之日,領率諸醫,侍藥多矣。臣雖素昧醫方,其於議藥之際,唯諸醫之口說是從。然而終不能痛斥馨益之妖術,出入大內,則臣罪於是,大矣。以是言之,則爲其時內醫提調者,免戾是幸,何暇與論諸醫之罪乎?臣今就職之後,卽論馨益等罪者,乃其職,此不但揆諸事體,大有乖當,於法,必有大不然者矣。物議皆以爲不宜居是職,不勝其藉藉,而臣朝者出仕時,不得以此引避者,良以特遞金弘郁等之命,而實關君德,臣不敢竝擧其下事也。臣以衰病之人,忝此不敢當之職,不能有補於新政之萬一,而瀆擾日再,臣罪萬死,惟其決不可冒據法府,論諸醫之罪,則不敢默默,請命遞斥臣職。答曰,勿辭,退待物論。以上朝報
上在昌德宮。
海運判官李奎老,漕運事,出去。
山陵都監監造官李河岳,伐木捧上事,出去。
吏曹判書沈詻,身病出仕。
副提學呂爾徵,身病辭職上疏。入啓。答曰,省疏具悉。卿其勿辭,調理察職。
政院啓曰,憲府全數有故,則監察,例爲茶時,而昨日就職之後,大司憲避嫌退待,掌令以下,一時呈辭,而本院,依定奪,不爲捧入矣。呈辭不入,則旣有多官,而使監察茶時,事體苟且,憲府城上所,卽爲牌招,茶時之意,敢啓。傳曰,知道。
咸鏡監司書目,北兵使元䎘,有法禁體面所關之失,令廟堂,處置,鏡城判官洪柱一,與兵使相激,大失下官之道,罷黜,以曾經臺侍有聲績之人,代差下送事。
洪淸監司書目,懷德呈,以大司諫金慶餘上疏上送事。啓。傳曰,省疏具悉。知爾辭不上來,缺然之懷,可勝云喩,孤以不才無學,忝叨重位,澟乎若臨深履薄之志,何嘗小弛?第疵政,想已多矣。須念先朝舊恩,從速上來,及時補過糾正,庶保艱大之業,不亦善乎?須副至意,且極言過失,兼陳六條,尤可見先朝之恩澤矣。不有深誠,何肯向人主說逆耳之言乎?
政院啓曰,茶時事,牌招憲府城上所,則卽者持平任重入來,以遞出不同,且有闕啓之失來避,而前事勿避,闕啓勿遞,已有先朝受敎,以不得捧入之意,再三往復,而必欲入啓,臺諫非如庶官之比,不可一向違拒,此避嫌捧入事,何以爲之?敢稟。傳曰,依先朝受敎,爲之。
掌令柳俊昌,持平任重上疏。大槪,冒萬死陳情乞遞事。入啓。啓下該曹。
吏曹啓曰,都目政事,來二十二日爲之之意,敢啓。傳曰,知道。
獻納洪處亮上疏。大槪,陳情乞遞事。入啓。啓下該曹。
正言許悅上疏。大槪,冒死陳情乞遞事。入啓。啓下吏曹。以上朝報
有政。吏批,以嚴鼎耉爲應敎,李基祚爲司䆃提調,尹絅爲內資提調,鄭世規爲歸厚提調,崔逸爲兵曹佐郞,趙翼爲右參贊,朱楘爲校書著作,梁燾爲校書正字,金九鼎爲校書副正字,金鍊爲洛平君,崔蘊爲司業,李時昉爲漢城判尹,鄭道應爲咨議,趙翼爲左參贊,吳竣爲右參贊,沈大孚爲執義,沈世鼎爲正言,宋時烈爲掌令,趙復陽爲持平。以上吏批政事
前郡守朴慶元上疏。答曰,省疏具悉。爾不以疏遠之臣自外,爲陳修齊治平之道六條,予甚嘉歎爾愛君憂國之誠,可不留神惕念哉?以上內下記草
上在昌德宮。
李行遇啓曰,卽見平安兵使狀啓,則鐵山所叱串瞭望軍姓名,與先朝御諱連音相似,看來不勝未安,此雖遐遠數字缺未知之致,而府使及兵使,矇然書送於狀啓之中,其不察甚矣。兵使安澈,鐵山府使沈閌,請命推考。傳曰,允。
李時楷啓曰,假注書呂閔齊差出之後,一番來仕,疝症發作,扶曳還家,三字缺催促,終不仕進,疾病輕重,雖不可知,新進怠慢之習,誠甚未便,而多事之地,不可久曠,呂閔齊請推考,其代差出,何如?傳曰,依啓。姑勿改差,催促入直,可也。
李時楷啓曰,同副承旨朴長遠,累日病未行公,呈疏蒙遞,當出其代,而若待都目,則畢政之間,必稽四五日,當此多事之時,僚位不齊,曠職多日,極爲可慮,卽日內,爲政差出,何如?傳曰,允。
金益熙,以兵曹言啓曰,北兵使,今政當爲差出,依近例,令備邊司,議薦,何如?傳曰,允。
李時楷,以侍講院言啓曰,新除授咨議鄭道應,時在慶尙道尙州地,書筵入番事緊,斯速乘馹上來事,下諭,依前例,院書吏給馬下送,何如?傳曰,依啓。
李時楷,以山陵都監言啓曰,今此始役時,輸石一事,最爲重大,僧軍及募軍之數,將至數千名,啓下部將二人,勢難摠率,禁軍中勤幹二字缺者六員,令兵曹,限石物輸運間,依前例,各別擇定,以爲分領役軍,及時董役之地,何如?傳曰,允。
金益熙,以義禁府意啓曰,本府囚推罪人等,今日當爲刑推,而月令醫官朴行峻手本內,罪人金,重得暑症,全廢食飮,頭痛虛煩,寒熱往來,病勢方重云,不得刑推之意,敢啓。傳曰,知道。
執義沈大孚啓曰,兩司之合論李馨益·朴頵者,言已盡矣,日已累矣,而尙未蒙一兪之音,臣竊惑焉。馨益胚妖鍾邪,誣惑一時,凡人有疾,不問症候之如何,一用火鋥而治之。外間崇信之者,無不被其害,而終至不救者,多矣。當初嘗試玉候之時,擧國聞之,莫不寒心,內局諸醫,竭力爭之,而排斥群議,攘臂獨當,元氣之鑠弱,所由來者漸矣。及夫大漸之日,猶不謹愼,妄鍼諸穴,竟因微小之疾,奄有罔極之痛,臣民之所憤嫉,王法之所必誅,當如何矣,而罪止遠竄,失刑甚矣。如頵誤進乖方之劑,其罪卽馨益一也,而論以減死,出於聖敎,群下之惑,愈往滋甚,執法之請,斷可已乎?請馨益·朴頵,竝命亟正邦刑,以洩神人之憤。答曰,予意已諭,勿爲堅執。
執義沈大孚啓曰,大司憲趙絅,引嫌而退,提調之職,不親方術,可殺之論,出於國人,而前旣待罪,今復引避,雖云事君而盡禮,不幾三思而私起,有共誅之義,無可避之嫌,請大司憲趙絅出仕。答曰,依啓。
有政。以李元鎭爲承旨,金集爲工曹參判,崔惠吉爲禮曹參判,南重晦爲鏡城判官,黃暐爲咸鏡都事,趙龜錫爲說書,李元鎭爲右承旨,李行遇爲左副承旨,柳景緝爲右副承旨,金益熙爲同副承旨,李之恒爲大司成,鄭鳴謙爲奉常奉事,郭岌爲宗廟副奉事,張應一爲掌令,兪棨爲獻納,李慶徽爲持平,權大運爲正言,任翰伯爲兵曹正郞,洪處尹·李行源副之,李一相爲工曹參議,呂爲禮曹佐郞,李晳爲司藝,金弘郁爲尙衣正,申景琥爲知事,柳廷亮爲都摠管,黃瀗爲副摠管,洪缺漢爲訓鍊副正,朴燧爲兼宣傳官,方瑋·李培爲武兼,宋岦爲內禁衛將,李儀一爲訓鍊習讀,李元榮爲兼司僕將,權井吉爲忠壯衛將,朴業古爲翊贊,金應海爲同知,朴士榮爲鎭東權管,劉應天爲自作舊非權管,朴長遠爲副護軍,柳俊昌爲副護軍,洪處亮爲副司直,任重爲副司直,許悅爲副司果。
李時楷,以禮曹言啓曰,曹啓辭,五禮儀梓宮發引時,有殿下乘輦侍從之文,而久遠之事,臣等未之詳也。宣祖朝以來,未聞此禮之行,大行大王,於仁穆·仁獻王后之喪,亦莫之行。蓋時有古今之異,地有遠近之別,勢不可行也。長陵程途最遠,往返必經宿,且發靷引下玄宮之間,日字幾至浹旬,不可仍留,決難行禮,儀註節目,從近例磨鍊以入,何如?傳曰,事勢雖如此,而禮文之意,亦非偶然,一失難追,痛結終天,更議爲之事,傳敎矣。臣等固知聖上之誠孝,必欲從禮,而但今之時勢,與古有異,道之云遠,往來經宿,九月旬後,日晷漸短,寒氣已緊,以聖上深墨之氣力,曉夕驅馳於百里之外,仍留旬日,則玉體之有傷,何可勝言?臣等之請遵近例者,蓋出於憂慮之至意,今承聖批,不覺哀淚之自逬也。如此莫重之禮,非臣等所可獨斷,曾已稟及大臣,請令大臣,相議定奪,何如?傳曰,依啓。
領敦寧府事金尙憲上疏曰,伏以臣大病未蘇,僵仆度日,恩召荐降,力疾登途,適値水潦大盛,平陸成江,不得已從木道下來,素患眩暈大發,不能運動,末由趨詣肅謝,逋慢之罪,益所難逭,不勝惶恐戰灼之至,謹昧死以聞。答曰,省卿上疏,知卿不我遐棄,如此炎蒸,趁卽入京,感幸之情曷喩,且聞卿有病患,不勝驚慮,從容調理入來,則欲爲相見矣。乃傳曰,遣柳後聖看病。以上燼餘
司饔奉事申,沙器燔造事,廣州地出去。
司諫趙贇上疏。大槪,肩胛生腫,漸至肆毒,方施鍼藥,且有形迹之嫌,乞免事。入啓。答曰,省疏具悉。爾其勿辭,調理察職。
同副承旨朴長遠再疏。大槪,病勢一向危劇,萬不得已,再陳危懇,乞遞職名事。入啓。答曰,遞差。
大司憲趙絅,就職。
吏曹啓目,粘連掌令柳俊昌,持平任重,獻納洪處亮,正言許悅上疏云云。臺諫者,人主之耳目,凡論列是非之際,不可不詳愼,況兩司一會,彈劾大臣,是何等重事?初有意見,或爲立異則可矣。至於多官,同議發論,而嚴敎之下,輒自沮喪,徘徊前却,故擧剩說,當聖上哀疚罔極之日,或避嫌,或就職,或呈辭,或投疏,相繼紛紜,累日不止,臺閣風采,豈容如是?向前柳俊昌等,以常規言之,則俱未免瀆擾之失,似難在職是白乎矣,此非該曹所敢擅便,唯在上裁。啓依允。
國葬都監監造官尹汝徵,諸石採取後入來。
禮曹參判金集再度呈辭。入啓。傳曰,强其所不欲,亦非待賢者之道,勉副卿意,而良用悵歎焉。
司諫趙贇上疏。大槪,冒死乞遞事。入啓。答曰,省疏具悉。吏曹回啓之辭,勒定罪案,殊甚不當,勿爲相較,調理出仕。以上朝報
上在昌德宮。
政院·玉堂,三殿問安。傳曰,知道。
藥房,大妃殿·中殿問安。答曰,知道。
藥房提調趙絅,副提調金南重啓曰,霖雨支離,濕熱無比,伏未審數日來,聖候若何?臣等不勝區區伏慮之至,敢來問安。答曰,無事。
柳景緝,以都摠府言啓曰,副摠管李浣,漢城府坐起進去晝仕,請出標信。傳曰,知道。
行大司憲趙絅,執義沈大孚,持平趙復陽啓曰,臺諫論執時政,古今〈之〉通義也。未聞政官,糾劾臺官,如今吏曹之爲也。近日兩司多官,或避或辭或上疏者,誠以同事之人,獨被特遞,於事體,斷不敢抗顔出仕,則呈告紛紜,有不暇顧,不欲墜落臺閣體面者,其不在此乎?自上不許直遞,而下該曹者,優容臺諫之盛意也。吏曹有何意見,而乃於粘啓,張皇豎說,峻斥臺官,略無顧忌,此前所未有之事也。其輕篾臺閣,啓後日無窮之弊之罪,不可不懲,請吏曹當該堂上·郞廳,從重推考。答曰,依啓。
以刑曹罪人都囚徒單子,傳于李元鎭曰,如此暑月,滯囚若此之多,言于該曹,使之處決。以上燼餘
江原監司書目,蔚珍縣令張汝衎,六月十四日母在喪事。
禁府啓目,全南監司啓本云云,本府所管未放秩罪人,依啓聞施行。稟秩中沈東龜,當初科罪時,與朴潢無異,容或可恕,上裁啓依回啓施行爲乎矣,未放秩中,內官權俊,情有可恕,放送爲乎彌,沈東龜,亦爲放送。
禁府,曺烶等刑問二次不服,加刑。啓,除刑推,議處。
合啓,請李馨益·朴頵竝命亟正邦刑,以洩神人之憤。答曰,此何等事,而堅執至此之久,徒益孤之罪戾,無以爲喩也。
正言權大運上疏。大槪,冒萬死陳情乞遞事。入啓。答曰,省疏具悉。爾其勿辭察職。以上朝報
備邊司,北兵使薦望,柳廷益落點。備局謄錄
上在昌德宮。
未時申時,日暈。
金南重啓曰,吏曹郞廳來言,三堂上皆以病不來,今日不得爲政之意,敢啓。傳曰,知道。
又啓曰,因大臣啓辭,吏曹堂上命招,當日內爲政之意,敢啓。傳曰,知道。
又啓曰,吏曹堂上命招,則參判·參議來詣矣。判書以病不來,今日爲政,何以爲之?傳曰,更爲命招。
三字缺以司錄,以左議政意啓曰,近來國綱解弛,古規頹落,新化之初,此習不可不矯,故向於入侍時,略告呈告章疏紛紜之弊,政院不爲堅塞之非,而政院若不聞焉,從而自犯者有之。且贊善等官差出事,謄出朝報,只云縻之以爵,而待賢以誠,用其言之語,則不爲抄書,有若賢者只可以爵維之者然,政院之不察,甚矣。且以臺諫事言之,先正臣趙光祖,爲大司憲時,有金友曾者,誣毁士林,事發廷訊,趙光祖,以臺長參焉。兩司以其不欲窮治友曾論遞,旋因政院之啓,仍任,而未聞辭避,今之臺諫之避,又何太過也?臺諫不須言,吏曹三堂,以被推事引疾,都目旣定之日,亦不爲之,此可駭之甚者也。政院當爲稟處之擧,而泛然以病不來,啓知而已。政院於是乎,又有失焉。臣聞古規,吏·禮曹堂上·郞廳被推之事,甚爲頻數,囊盛數三緘答而行公云。此言,臣嘗聞諸故相臣李廷龜矣。都目,大政也。內而小各司各岐計朔遷轉,外有八道郡邑遠鎭有窠,遠近顒望差出甚代,一日爲急,吏曹被推雖重,乃公事場事也。不過一番待罪,過政後,從容自處未晩矣。況推考未畢之前,不敢控辭者,亦舊例也。何得以此爲嫌,而退已定之大政乎?三堂上,今若不參,將盡遞而新之,待其出而爲之政乎?事甚不當,令政院,卽爲稟知,牌招吏曹堂上,當日內爲政,以存國體,小振頹綱,何如?傳曰,依啓。
金南重啓曰,伏見大臣啓辭,臣不覺瞿然之至,前日入侍時,大臣所啓中,取其緊關之語,出於擧行條件,而待賢以誠,用其言一款,注書未及抄錄,故多事中,未能致察,不得書於朝報,今日吏曹堂上以病不來之事,只依該曹郞廳來言,循例入啓,而本曹重被臺參,仍爲開政,似有所不安者,故不卽稟處矣。臣以該房,前後所失,若是之多,不勝惶恐,伏地待罪。傳曰,知道。勿待罪。
李行遇,以義禁府言啓曰,內官金光軫,旣已拿來,依前宮人例,三省推鞫乎?何以爲之?敢稟。傳曰,內官,則異於內人,三省推鞫,不可矣。
又以義禁府言啓曰,南獄三間,自夏初傾倒,故以柱木支撑矣。今番霾雨,盡爲頹覆,待其雨晴,修改之意,敢啓。傳曰,知道。
李時楷,以山陵都監言啓曰,山陵都監郞廳五員,各有取稟,而出去陵所之日不遠,兵曹正郞任翰伯,依前謄錄,京郞廳啓下,使之察任,何如?傳曰,允。
又以祭器鑄成廳言啓曰,本廳堂上工曹參議李之恒,今二十日政,移授他職,其代,以工曹參議李一相,依當初啓下,本廳察任之意,敢啓。傳曰,知道。
傳于李行遇曰,近日刑曹坐起,何不爲之乎?問啓。
李行遇,以刑曹言啓曰,以刑曹罪人囚徒單子,傳曰,如此暑月,滯囚若此之多,言于該曹,使之速爲處決事,傳敎矣。啓覆罪人八名外,本曹囚人二十一名,則今方分輕重,或決或放或定配,而啓下囚人二十九名內,十名段,臣等妄料,至於別單稟裁,因大臣收議,以規外之事,仍爲囚禁,刑推在所不已,而其餘十九名,則罪與律極重,似難容議,各司來關及諸上司直囚竝四十二名,臣曹不能擅斷,令所囚各司,今明日內,卽爲決放事,分付,何如?傳曰,允。
李時楷,以山陵都監言啓曰,山陵始役,以七月初七日,已爲啓下,而各道所定雜物,今方來納,都廳一員,來初一日,先爲出送,都監提調以下員役,則初六日出去,而提調臣李時昉,姑爲留在,浮石及輸石等事,檢飭載船後,將爲出往之意,敢啓。傳曰,知道。
李時楷,以數字缺言啓曰,以咸鏡監司道內各官瘼疫狀啓,傳曰,淸心蘇合元下送之數,何如是略少耶?問啓事,傳敎矣。當初送藥時,臣等亦疑淸蘇之太略,而前例賜與之藥,其數不過如此云,故送之矣。今承聖敎,極爲惶恐,卽招典醫監久任問之,則戶曹,每年出給唐藥之價然後,劑得臘藥,近來國計不足。三四年不給藥價,故全廢臘藥,本監時無一丸之儲,貢物主人等,求得於有處,淸心一丸,直木一匹,僅僅貿得以送云,敢啓。傳曰,知道。
又以山陵都監言啓曰,京郞廳已爲啓下,而都監員役,盡爲出去之後,所置米布等物及文移輸應之際,不可無使喚守直之人,書吏二人,使令二名,以兵·戶曹有料布者,除出,使喚庫直一名,則令兵·戶曹給料布,而行用印信·紙地·筆墨,亦令該曹,照例擧行,何如?傳曰,允。
吏曹,判書沈詻,參判林墰,參議沈之源,左承旨李時楷進。兵批,判書李時白,參判韓興一,參議金壽益,參知閔應協,右承旨李元鎭進。
吏批啓曰,今都目政,各岐仕滿應遷者,相避及未準朔監察·禁府都事,各司久任時推人員,竝擬,何如?傳曰,依啓。雖在庶官,依前下敎,極擇差出,而先朝前後扈從,赴戰守堞有功勞人,承傳未行者,一一收用。
金南重啓曰,臣當進吏批,而以觀象監提調,山陵進去,以代房承旨,吏批進參之意,敢啓。傳曰,知道。
以李光載爲長淵府使,黃儁耉爲咸平縣監,李頤賢爲文川郡守,郭希震爲三嘉縣監,鄭時望爲仁同府使,朴日省爲高城郡守,閔煦爲高靈縣監,柳霂爲成均博士,禹惟一爲學正,金翰朝爲學諭,朴安期爲校書博士,金嶷爲校書著作,趙伯耘爲監察,李文望爲果川縣監,李山賚爲沔川郡守,朴宗寧爲龜城府使,金汝亮爲海美縣監,李有謙爲錦城縣監,李靖賢爲尙衣別提,李翼老爲戶曹佐郞,李時淵爲造紙別提,姜琠爲刑曹佐郞,權霌爲嘉山郡守,鄭元詹爲監察,權大德爲昆陽郡守,李復吉爲价川郡守,閔昇爲監察,安獻民爲魚川訪察,張遇漢爲竹山府使,全發英爲朔州府使,李杭爲典籍,李益新·元檝·宋光心爲典籍,申爲內贍直長,尹弼敦爲司饔主簿,李哲英爲司僕主簿,洪宇遠爲禮安縣監,柳潝爲振威縣令,金應海爲副摠管,李稷爲同知中樞府事,韓公信爲全羅兵虞侯,高信爲助羅萬戶,金友仁爲赤梁萬戶,柳坦然爲蛇渡僉使,金彦信爲仇寧萬戶,文得爲三千權管,朴大馨爲伐登權管,柳廷益爲北道兵使,鄭賢爲阿山萬戶,韓天壽爲豐山萬戶,李衡鎭爲都摠都事,朴慶立爲楸坡萬戶,辛德立爲乾原權管,田注雨爲小農權管,文士淸爲越松萬戶,金就良爲吾乂萬戶,趙猷爲加里浦僉使,金孝純爲高山里僉使,姜遇周爲武兼宣傳官,尹就聘爲安原權管,柳裴然爲宣傳官,趙安基爲訓鍊判官,魚士振爲德浦僉使,洪翼聖爲訓鍊僉正,朴永繼爲田□萬戶,李昌臣爲柔遠僉使。
李時楷,以禮曹言啓曰,傳敎矣。議于大臣,則左議政李景奭以爲,古今之異,途道之遠,誠如禮官之言,自發引,至下玄宮,其間日字,一旬之久,草次宿留,斷難如是,先朝亦莫之行者,實由事勢之難也。但念聖上無窮之痛,罔極之情,有不能自抑,則發引時哭送于郊外,下玄宮前一日,行詣陵所,得伸至情,則揆諸情禮,似爲無欠,而臣孤陋之見,未識禮學,耆老之臣,講禮之儒,必有所見,俯詢而採用,惟在聖明,伏惟上裁。領敦寧府事金尙憲以爲,自九月十一日發引,至同月二十日下梓宮,其間日字頗多,自上發引時,哭送於郊外,至永葬前一兩日,親詣山陵,會下梓宮,以伸聖上罔極之情,允合情禮。況今四方無警,農功垂訖,似無妨礙之事,伏惟上裁。領議政金自點,病不收議,大臣之意如此,上裁,何如?傳曰,前期一兩日出去,則其間不過六七日,哭送郊外,獨自還歸,情禮之決不能堪忍者也。發引時仍爲陪往事,更議于大臣。
吏曹判書沈詻上疏曰,伏以臣本庸陋無狀,少壯之時,亦且百無一能,朝紳之所共知,況至衰敗之年,精神昏耗,筋力凘盡,尋常細務,亦難堪任之際,忝冒本職,萬不近似,不敢承當,固已自知明矣。懇乞遞免,非止一再,而猥蒙謬恩,尙今遲回,徒積尸素之譏,恒切愧懼之心,雖欲竭力盡瘁,報效萬一,而何可得乎?臣伏見聖上嗣服之初,聿追遺大投艱之業,克恢繼志述事之孝。凡所發政施令,無非聳動之擧,萬姓拭目,咸仰至治,當此之時,百司之臣,所當改心革慮,恪謹供職,以爲贊衰新化之計,而臺諫之所任,爲尤重。古人之言曰,言及乘輿,天子改容,事關廊廟,宰相待罪,若此而後,國勢重而主威尊矣。聖上礪精之日,首以愼擇臺諫,下敎於政廳,帝王爲治之要,莫過於此。臣伏喜幸,庶幾盡心,期見聖化之隆矣。近日臺閣之間,因一論事,轉輾紛紜,未免瀆擾,臣竊慨然于心,不意臺臣等乞遞之疏,遽下該曹,則是聖意,使該曹,論其可遞與否而裁擇之也。臣於君父下詢之事,亦不敢隱其所見,而媕婀苟且,一循常例而已,故率爾回啓之際,措語不覺觸怒臺諫,其重被責罰宜矣。然謂臣至於無所顧忌,則此豈臣之本情乎?且其回啓之辭,臣所獨搆,非同僚所知,而亦皆不安於心,以致都目大政,旣定而還止,臣之罪戾,至此而尤無所逃,臣非木石,安敢一日冒此匪據,以辱名器,以羞朝廷也?況臣犬馬之齒,已過八十,素患胸腹之痛,痰濕之症,日加而月甚,十餘行缺答曰,省疏具悉。卿須念國事,勿爲辭職,速爲行公。以上燼餘
假注書呂閔齊病,代姜裕後爲之。
銀溪察訪李之馨,差使員上來。
摠護使李景奭,禮曹判書金堉,觀象監提調金南重,山陵都監堂上鄭世規,山陵更審事,出去。
合啓,領議政金自點,本以斗筲小器,猥居具瞻之地,沐浴恩澤,積年于玆,挾其勳貴,奢汰自恣,其所猷爲,不過婦寺之忠,其所耆力,專事土木之巧,至於尙方織組,務盡奢侈,其負先王委任之意,罪固多矣。況廣開第宅,窮極侈麗,土田膏腴,遍於八方,縱奴驕橫,多行不義,此實漢代之田蚡也。當此嗣服之初,四方黎庶,莫不傾耳而聽,延頸而望,思見象魏憲章之宣布,爰立之得賢,其可使庸人鄙夫,尙處首揆之位,議紀法而論治道乎?其爲人心之拂鬱,而公室之不張,爲如何哉。其在大戚之日,自點之所爲,尤不厭衆心,未有宣召之事,已臻弗寤之辰,而擅招在外勳臣,欲將同受顧命,與夫宮奴之背負翁主,穿大道而行,捨少而顯者,元斗杓·李時昉,以衰朽痼疾之李澥,爲守陵官,恚洪柱元之疏辭,告訃使自擬首望,復擬柱元於末望,如此等事,實由於不學無識之致,而論以墮壞大臣之體,則其律亦不輕矣。昔崔祐甫,當代宗之喪,以率意變禮,猶被貶黜,今自點,無祐甫之望,而釁累之積,非變禮之比乎?決不可一日冒居百僚之長,請命罷職。答曰,噫,嗣位才閱月,先朝大臣彈劾之章遽至,此亶由於孤之誠孝未孚之致也。況今梓宮在殯,念當時待勳臣之情義,不覺涕淚之涔涔也。卿等何不於先朝論辨是非,而待有發於今日乎?卿等數人之見,何老成於數日之前,而竟不思於數日之後乎?孤於領相,倚如柱石,情猶骨肉,決不可允從,亟停勿煩,且其中一款,似非筆之於書而致煩之事也。見之不覺愕然寒心矣。前啓,李馨益·朴頵亟正邦刑事,停啓。
院啓,官班除授,自有次第,不可無故躐進,豐德府使金寅亮,纔過五品,轉拜郡守,今因陞號,遽爲府使,官方無序,物議皆以爲未安,請豐德府使金寅亮遞差。答曰,依啓。以上朝報
上在昌德宮。
夜四更五更,月暈。
李行遇啓曰,今日賓廳坐起日次,而領相被論,左相山陵出去,不得開坐之意,敢啓。傳曰,知道。
政院,大妃殿問安。傳曰,知道。
藥房,慈殿問安。答曰,知道。自再昨感冒,昨夜一樣。
藥房提調趙絅,同副承旨金益熙啓曰,伏承聖敎,伏審慈殿氣候未寧,臣等不勝伏慮之至,使醫女等,卽時入診,詳察症候然後,可以議藥,敢此仰稟。答曰,依啓。
藥房再啓曰,醫女丹春·連生等,傳內人之言曰,慈殿症候,自再昨,咳嗽始發,而痰似礙喉間不出,强唾,則喉間,微有痰響,連爲咳嗽,則頭部應有作疼,咳嗽之候,晝輕夜重,以此寢睡不安,水剌,則比常時減半爲敎,臣等與柳後聖及諸御醫等,反覆商議,則皆以爲暑風所傷,仍作咳嗽之候,藿香正氣散,加蒼朮·羌活·香薷·白扁豆·地骨皮各七分,去元入白朮,作一貼,連進三貼宜當云,依此劑入之意,敢啓。傳曰,依啓。
吏批,判書沈詻,參判林墰,參議沈之源,左承旨李時楷進。兵批,行判書李時白,參判韓必遠,參議金壽益,參知閔應協,右承旨李元鎭進。
傳于吏批曰,海外絶島,尤不可尋常差遣,極擇改望。
吏批啓曰,濟州牧使極擇差出事,傳敎矣。文官堂上中,除老病有故,在外可當之人甚少,承旨中可合人,竝擬,何如?傳曰,近侍之人,似不可擬望,而字惠絶域之民爲重,依啓。
又啓曰,濟州,乃絶域莫重之地,每以武官差送,民生多被侵害,故今番,則欲以文官差送,而難得可當之人,不得已承旨竝擬事,啓稟矣。臣等竊復思量,則近侍之人,似不可擬望,誠如聖敎,而且念本鎭,非但治民而已。海外緩急之際,必須有將才者,可以爲恃,前監司金素,以將才有稱,曾被儒將之薦,又經兵使之任。奇震興,亦是將薦之人,竝與武弁表著者,備擬以入之意,敢啓。傳曰,知道。
以愼天翊爲弘文典翰,洪茂業爲豐德府使,李興祿爲梁山郡守,金萬元爲敦寧奉事,李時煜爲司贍主簿,韓循爲良才察訪,李峻岳爲司饔奉事,金振聲爲淸興君,李克誠爲內資主簿,李葆爲義盈奉事,李䆄爲北靑判官,沈榥爲牙山縣監,李沖淵爲儀賓都事,安世益爲義盈主簿,鄭時諶爲注書,辛應望爲坡州牧使,李淰爲內贍主簿,李楚老爲宗廟令,吳斗寅爲兵曹佐郞,朴嶔爲奉常僉正,吳䎙爲江界府使,李益昌爲繕工奉事,李杭爲兵曹佐郞,金尙爲掌隷院判決事,趙胤錫爲漢城參軍,李義弘爲義盈主簿,盧道一爲監察,李德夏爲濟用直長,南碝爲刑曹正郞,權諰爲工曹佐郞,李惟泰爲工曹佐郞,李枝茂爲高山察訪,李之馨爲司䆃主簿,柳汀新爲軍器直長,權悅爲圖畫署敎授,權順昌爲戶曹佐郞,金得毅爲內資直長,李尙彦爲典籍,朴慶元·李弘載爲典籍,柳煥然爲尙瑞直長,宋光心爲刑曹佐郞,鄭繼元·金承立·徐以鴈爲禮賓主簿,朴應順·鄭英煜·李龍爲內贍主簿,申最爲奉常直長,金之聲爲奉常副奉事,高進問爲奉常參奉,任義伯爲直講,張留爲尙瑞副直長,奇震興爲濟州牧使,李海昌爲副應敎,柳貞立爲學正,鄭曙爲學錄,洪應元爲昌陵參奉,李昌一爲濟用參奉,安緝爲軍器判官,許崘爲高靈縣監,朴㻨爲內侍敎官,李光鎭爲繕工副奉事,尹敬之爲禁府都事,具崟爲英陵參奉,姜壽賢爲黃山察訪,羅襻爲氷庫別檢,李文會爲北部參奉,金礭爲康陵參奉,李㮚爲司宰僉正,朴純仁爲禁府都事,李文載爲社稷參奉,韓宸琦爲司宰參奉,尹汝敦爲蔚珍縣令,繕工奉事李益昌,司贍奉事柳壽昌相換,李晙爲部將,朴尙質爲守門將,柳耄壽·金忠信爲三字缺官,宋相弼二行餘缺呂祉吉爲忠翊衛將,缺賢民爲五衛將,劉寬爲羅暖萬戶,吳廷俊爲黃拓坡權管,缺鍊百·金時弼爲守門將,徐正履爲副率,金萬英爲洗馬,李尙稷·金鎰·吳纘緖爲守門將,閔薰爲侍直,李震馝爲兼宣傳官,李克誠爲武兼宣傳官,柳遐爲仁慶宮假衛將,安世益爲都摠都事,金崇吉爲平山萬戶,柳江爲羽林衛將,崔景雲爲古突山召募別將,朴承奇爲訓鍊主簿,安鎭爲武兼宣傳官,金爀爲鹿島萬戶,金城爲兼宣傳官,白士哲爲馬島萬戶,李碩老爲訓鍊主簿,盧亨述爲兼宣傳官,安應亨·南斗傍·李廷顯爲副司直,金德行·沈麟爲副司果,李尙眞爲副司正。
以刑曹,京居朴信立等軍士代立啓目,傳于金益熙曰,此公事中,私奴立伊年十九,而率八十二歲老母云,無乃誤書耶?察啓。
李時楷,以國葬都監言啓曰,都監郞廳,自前不許外任者,所以重都監之言也。卽今役事方殷,而三房郞廳刑曹佐郞閔煦,專管玉冊·誌石等重缺之役,昨政,除授高靈縣監,不可以手生之人,代察其所掌之事,高靈縣監閔煦改差,仍察都監之任,以重事體,何如?傳曰,允。
李元鎭,以訓鍊都監言啓曰,馬隊所着甲冑之役,頃因傳敎,卽爲姑停矣。反覆思量,則凡戎器措備之役,事係緊急,與他汗漫營造之役不同,許多甲衣,毁置役所。匠人之數,雖似數多,過半受料砲手,其餘或有招集外方之人,三都監匠人,則旣已聚會,少無妨礙之患,且前頭如有行幸之事,則侍衛馬軍,皆無所着之甲,將不成貌樣,趁速起役,使之畢造之意,敢啓。傳曰,旋撤旋作,殊甚不可,而事勢如此,依啓。
柳景緝啓曰,新除授注書鄭時諶,時在洪淸道忠原地,乘馹上來事,下諭,依前例,院下人給馬下送,且鄭時諶上來間,假注書金堯欽,仍令察任,何如?傳曰,允。
吏批啓曰,新除授坡州牧使崔熀,呈狀于政廳曰,本以痼疾之人,澌毁到骨,藥餌爲命,數日之內,左脚生腫,證勢危重,決難赴任云。當此山陵事劇之時,不可等待其差歇,崔熀改差,何如?傳曰,允。
行大司憲趙絅,執義沈大孚,司諫趙贇,掌令張應一,持平趙復陽·李慶徽,獻納兪棨,正言沈世鼎·權大運啓曰,領議政金自點,本以斗筲小器,猥居具瞻之地,沐浴恩澤,積年于玆,挾其勳貴,奢汰自恣,其所猷爲,不過婦寺之忠,其所耆力,專事土木之巧,其負先王委任之意,蓋亦多矣。況廣開第宅,窮極侈麗,土田膏腴,遍於八方,縱奴驕橫,多行不義,此實漢代之田蚡也。臣等之冒居臺閣,實自先朝,而見微子瑕而不能追,則雖欲巧辭,安敢逃其責,新遭弓劍之痛,論先朝寵用大臣,非不知有所不忍,而第念新化之初,四方拭目,想望太平之政,議政於國家者,外三公無他,則黃扉鼎鉉,寧容饕餮之苟處哉。輿情由是而失望,朝綱由是而不振,隣國由是而外侮,此臣等不暇以煩瀆於哀疚之中爲嫌,區區之意,惟在於進賢退不肖,卜國家之隆替也。況金自點,得罪於公論者多矣。公論日激,臣等雖欲不論,乃反得罪於公論何?其在大戚之日,自點所爲,尤不厭衆心,未有宣召之事,而擅召在外勳臣,欲將同受顧命,有若希冀定策功者然。至若翁主之事,出於急遽之際,雖曰非家長所知,其在平日,無家法之正,亦可見矣。捨少而顯者,而以衰朽痼疾之人,爲守陵官,其可謂終始盡心於先王乎?恚洪柱元之疏辭,使行擬望之際,擧措顚錯,如此等事,實由無識之致,而論以墮壞大臣之體,則其律亦不輕矣。如此之人,不可一日冒居百僚之長,請領議政金自點,亟命罷職。答曰,予意已諭,勿爲堅執。
副司直臣宋時烈上疏曰,伏以小臣屢誤恩眷,辭不敢當,則寵章愈隆,奬旨愈重,故不敢更煩,有若分內者然。臣誠內愧外靦,寢驚夢愕,罔知所處之地,玆又被憲職之命,不惟揣分增惕,臣性本疎愚,且起草萊,於當世之事,全未諳歷,雖百執事之末,猶懼不堪。況風憲之任,所係甚重,如臣陋劣,決難冒據,且臣積病殘喘,勞動之際,百祟交攻,幾不可支吾,自惟筋力,萬無供職之期,伏乞聖慈,特命鐫削,俾守賤拙,二字缺得保身命,歸見老母,則實覆載生成之至恩也。臣不勝惶怔營之至,謹昧死以聞。答曰,省疏具悉。今之憲職,捨卿而更誰也?宜勿固辭,速出行公,以補孤之不逮。以上燼餘
修撰金徽,在外入來。
古阜郡守沈櫶,榮川郡守沈長世,麒麟察訪鄭時僑,差使員上來。以上朝報
上在昌德宮。
藥房,慈殿·中殿問安。答曰,知道。大殿問安。答曰,無事。
政院,慈殿問安。答曰,知道。
下直,醴泉郡守申悅道。
九字缺啓曰,傳曰,如此暑月,滯囚若此之多,言于該曹,速爲處決事,傳敎矣。都監所囚朴時亮,前爲訓鍊都監缺監官,多有用私之跡,取考五年文書捧招後,與色吏缺漏報田所出穀二石二斗·二石十二斗·荏子五十三石七斗八升,價木二十二同四十二匹,募民處收捧米二百石,夫里鐵百九斤,皆無置處,故徵出間嚴囚矣。今若放送,許多之物,徵出無路,不得已自都監徵出間,嚴囚之意,敢啓。傳曰,知道。
金益熙,以禮曹言啓曰,以大行大王發引,自上陪進山陵收議公事,更議于大臣事,傳敎矣。本曹郞廳,卽爲追往于左議政李景奭所去處,則以爲方以山陵更審事,旣爲肅拜,莫重收議,臨行不可率爾爲之,復命後,當爲獻議云。領敦寧府事金尙憲,亦以爲左議政入來後,獻議云。敢啓。傳曰,知道。
又以兵曹言啓曰,當日閑良李賢松稱名人,自金虎門入來,差備門外擊錚,極爲駭愕,令攸司,囚禁治罪,同門守門將金義潔,常時不能禁斷,以致闌入,亦爲非矣。請推考。傳曰,允。
藥房提調趙絅,左承旨李時楷啓曰,隆熱比極,伏未審聖候若何?臣等不勝伏慮之至,敢來問安。答曰,無事。
行大司憲趙絅,執義沈大孚,司諫趙贇,掌令張應一,持平趙復陽·李慶徽,獻納兪棨,正言沈世鼎·權大運啓曰,自古人君,孰不欲不改先王之臣哉?顧勢有所不可耳。苟非其人,舜尙且改堯之臣,流放四凶,是也。天討有罪,舜何與焉?領議政金自點,被論之後,無論貴賤婦孺田畯,聞皆抃躍,其橫加氣焰,結怨百姓,亦可見矣。如此之人,不可一日冒居百僚之長,請亟命罷職。答曰,不允。
大司憲趙絅,執義沈大孚,掌令張應一,持平趙復陽·李慶□啓曰,戶曹判書元斗杓,公除之後,上疏累百言,觀其關鍵立意,則憤朝廷之朋黨,而刺骨言之也。至蒙聖上大加褒美,顧臣等之見,則竊恐斗杓之心,不出於大公,而反入於欺罔之地也。近日洛黨·原黨之說,擧世之人,有口皆言,有耳皆聞,斗杓旣不能自脫於科臼中,乃於新化之初,自以爲精白進言,而不念自己之事,訟言朋黨之非,飾淫辭暴孽情之罪,安得免乎?人臣之戒,莫大於過其頤頷,而謂吾君不察微也。其罪決不可置之,請命罷職,以懲其謾。答曰,元斗杓,勳舊之臣,豈其然乎?似不至此,不允。
司諫趙贇,獻納兪棨,正言沈世鼎·權大運啓曰,濟州,孤島也。風氣有所隔閡,王化未盡宣布,苟非牧守之得人,必貽生民之毒虐,聖敎極擇差送,實非偶然,而新牧使奇震興,卑諂庸瑣,見棄於淸議,久矣。雖被將薦,實無其才,除目一下,物情驚怪,請奇震興遞差。其代,以有風力廉謹著稱,可以矯舊弊者擇差,以慰遠民之心。答曰,依啓。以上燼餘
禁府,李馨益慶源府,朴頵渭原郡定配。啓。
修撰金徽上疏。大槪,母病深重,未得奔哭,待其小差,卽爲發程,中路承召,阻水遲延,且新除授之職,萬不近似,冒萬死陳情乞遞事。入啓。答曰,省疏具悉。爾其勿辭察職。
副司直宋時烈再疏。大槪,更冒萬死乞遞所授憲職事。入啓。答曰,省疏具悉。何拒之至此也?莫非誠意不足以動人之致,只自反省愧嘆而已。須念此意,勿爲固辭,速出行公,以副至意。以上朝報
上在昌德宮。
政院,慈殿·大殿·中殿問安。傳曰,知道。
藥房,慈殿問安。答曰,知道。一樣。
藥房提調趙絅,右承旨李元鎭啓曰,雨濕助暑熱,伏未審夜來,聖候若何?臣等不勝伏慮之至,敢來問安。答曰,無事,勿爲問安。
傳曰,金領府事引見。
引見時入侍,右副承旨柳景緝,假注書姜裕後,記事官缺五六字趙嗣基,上引見時半行缺廬,金尙憲將入,上使十餘字缺杖而入,金尙憲舍杖而進,及門,上四五字缺候于門內,扶而入,旣入,上慟哭良久,金尙憲進伏飮泣,上哭訖,命金尙憲少進,金尙憲遂趨進,少離席膝席而伏。上曰,今此入來,國家幸甚,無以爲喩也。對曰,小臣久不死,遭此罔極之慟矣。上曰,今則氣力,何如?對曰,小臣年已八十一缺百病,脚力尤不仁,視聽亦不猶人,數字缺近密之缺而惟願一望天顔數字缺入來矣。上曰天崩二字缺無所依賴,願留京邸,敎其不逮。對曰,承此下敎,尤爲罔極。上曰,古事亦有之,出入闕內時,乘輿,可矣。對曰,此宋朝優禮大臣之擧,而實罕有之盛典也。臣何敢當?上曰,先朝之倚重,厥惟舊哉?予以否德,忝此大位,日深憂懼,須體至意,留補國家。金尙憲涕泣辭謝曰,不敢當。上曰,此皆出於肺腑,無一言之矯飾,須諒此意。對曰,臣雖無狀,豈不知上意?但臣老且無能。上曰,向日去朝,心甚缺然,今者入來,私情喜幸。對曰,此非臣子退去之時,而老病之故,不得久留,臣之得罪,多矣。上曰,國事至重,惟願自愛無。金尙憲缺謝將欲辭退,不能起,上命內官,扶之稱手而出之。旣出,傳于李時楷曰,金領府事,脚力不調,行步不良,依古事,以肩輿,出入闕內。
摠護使李景奭啓曰,山陵都監提調鄭世規,禮曹判書金堉,觀象監提調金南重,率李衎·成櫟·李柲·崔楠·姜後尙及新到術人金諿·李幼弼·潘好義·尹興耕·趙湸等,昨日早朝,齊詣山陵,先登案山,仍上陵所,又登小祖峯,周覽四面形勢,皆在眼中,新到術人等,合辭稱美,皆以爲曾所未見云云。趙湸上陵所,指內白虎下端曰,此處似爲尖利,乃是火脚,補土,可也。使之尺量,則南北長布帛尺三十七尺,東西二十八尺,高三尺,尹興耕則以爲,尖利之狀,似不大段,必爲火脚,亦未可定,略補其端,似可云。使之尺量,則南北長十尺,東西三十尺許,李衎·成櫟,慣見其形勢者也。以爲本不尖利,火脚之說,未必然也。諸地官之言,大抵如此,新到五人,則使之各著山論,前在五人,則補土可否,使之各隨其意見,書諸別紙,謹竝投進,以備睿覽,從趙湸之言,則當用許多功力,從興耕之言,則土力小省,在所必補,有所必益,則用力多少,有不敢論,而今此所謂尖利之處,則本形豐衍,元無尖狀,自陵上望之,則有似尖利之狀,火脚之說,職由於此,而諸術人,皆以爲火脚不分明,設爲火脚,必不能爲災,若不善補,則反有害焉。其說具載於各人論說中,興耕以爲,小補可也。於斯二者而取舍之,恭候上裁。崔楠言,小祖峯後東邊龍脈過峽處,有小泉流下,遇雨輒漲,漸成傷破,塡之以土,鋪以磚石,稍凸其勢,引泉而東之,則可免龍脈之被嚙,諸術人之見,亦以爲然,此亦竝入於各人論說中矣。且昨到坡州,得聞本州七井面居民彦金·己成等田地,餘五日耕者,粟菽方茂發穗,而被占於陵所園頭,將擬芟盡,以爲種菁之地云。臣竊記大行大王,曾於行幸時及陵所之役,恐傷民田禾穀,常有丁寧之敎,自上聞之,亦必爲惻念,故姑今停止其翻耕,以待更爲,分付矣。仍聞長湍中西面司僕屯田,正與陵相望,其所種菁根之好,不讓於箭串之産云。今秋所供,用此菁根,自明年始耕民田,用爲園頭,則似爲便當,竝令山陵都監及殯殿都監,啓稟定奪,何如?傳曰,依啓。補土之說,則不可以此而遽定取舍,聚會諸術官,更爲詳辨,以定歸一之論,可也。土補磚石處,則群議皆一,依此爲之。
再啓曰,傳敎矣。臣等卽爲聚會諸術官,更令詳辨,則李衎·成櫟·金諿·李苾·李幼弼·潘好義·崔楠·姜後尙等八人,皆以爲似是木星,而以其下端乍殺,則疑其爲火星,而雖是火星,不至爲災殺,不可以此爲之補土。況旣用之後,則白虎不宜侵動,此術家之所忌,不可補土之意,已陳於各自書呈之中,趙湸則以爲,白虎下端,雖非尖利,自陵上見之,有似尖之狀,尖利則有災殺,故以補土爲可,與前所陳無異,尹興耕以爲,木火未敢明辨,若是火星,則山家有忌,故略以補土之意,陳達於前,更無所達云。李衎等八人,所見皆同,略無依違之意,明言其補土不可爲,趙湸·尹興耕,所見略同,而其所言利害之說,亦有淺深之異,臣等未知從何言而可也。敢稟。傳曰,從多爲之。以上燼餘
護軍金集上疏。大槪,乞鐫新授職秩,仍繳納擬上前疏所陳,大本急務七條及議諡等事,竝進論禮一冊事。入啓。答曰,省疏具悉。所上七事,誠爲當今之所當先者,歎服其切實,感佩其眷眷不已也。第此皆引而不發者也。願卿,明以敎我,敢不體行,以保祖宗付托之重?末端一款,予之所嘗耿耿於中,有所持難者,當以量處焉。且議喪禮異同一本,極其該備,似不可闕者,故令禮官·大臣,使之熟講議處矣。卿又辭各部之職,予愕然不知所喩也。春官之職,則有所據而然也。今復有何所據而然也?宜勿固辭,速出行公,以副至望。仍傳曰,原疏,則置諸左右,常欲觀覽,故不下矣。
義州府尹書目,謝恩使一行,本月二十日還越江事。
兵曹判書李時白上疏。大槪,陳情乞遞事。入啓。答曰,省疏具悉。卿其勿辭,調理察職。
摠護使李景奭,禮曹判書金堉,觀象監提調金南重,山陵都監提調鄭世規,山陵更審後入來。
全南監司書目,靈光前郡守崔琢,不有君命,代送假座首,靈巖郡守趙應立,啓下罪人,任意放送,兩人罪狀,朝廷以處置事。
吏曹判書沈詻上疏。大槪,冒死陳情,臣本職及兼帶,懇乞鐫削事。入啓。答曰,省疏具悉。卿其勿辭,調理察職。
合啓,領議政金自點事。且於元斗杓之疏,雖沒其名衡出其權勢貪汚之狀,而猶不知一番辭免,其貪戀無恥,亦已甚矣。請命罷職。答曰,予意已悉於前,今不必更煩,而第念彈文,極其醜詆,殊甚未安,簠簋不飾,下官罷軟之說,何爲而作也?待大臣之道,似不當如是,勿爲煩論,可也。
府啓,戶曹判書元斗杓事,且久專利柄,多有人言,大失各司之心,怨苦徹天,尤不可一日使居度支之任,請命罷職。答曰,前頭客使之行,似在不遠,度支之任,不可付諸生手,況事不近理,勿爲煩論。
左議政上疏。大槪,合啓中,守陵官·告訃使定擬兩款事,臣實同之,不可獨免,伏願亟賜鐫罷,以謝公論事。入啓。答曰,省卿上疏,不任瞿然焉。此何時而卿又引事辭免,予將疇依,疏中數款事,不待卿言,予已洞燭矣。卿須念國事之罔極,勿爲控辭,安心察職。
領府事金尙憲上疏。大槪,請還收肩輿入闕之命事。入啓。答曰,省疏具悉。卿以宿德元老大臣,以至今日,孤之待卿之道,自當如是,且凡事,當看事理之如何,何須問古今之異也?卿宜安心勿辭。以上朝報
義禁府啓曰,近日非但連有國忌,判府事臣元斗杓,方在被論之中,李豪一趁未回啓之意,敢啓。傳曰,知道。以上禁府謄錄
上在昌德宮。
大妃殿,藥房·政院·玉堂問安。答曰,知道。
藥房啓曰,醫女傳內人之言曰,慈殿氣候,自昨日申時,咳嗽頭疼皆止,故去夜,則寢睡平常,藿香正氣散進御後,連日發汗,遂得咳嗽之止,此藥奏效頗多云。臣等與柳後聖及諸醫相議,則皆以爲當此隆熱,湯藥苦口,三服進御後,症候減歇,則湯藥姑爲停止,徐觀數日氣候,更爲議藥云,敢啓。傳曰,依啓。
政院啓曰,傳曰,元老大臣,以肩輿出入,我朝無古事耶?承旨考啓事,傳敎矣。臣等聞見孤陋,古事未能詳知,而祖宗朝名相中,耆年宿德,多有賜几杖之事,以耳目所及言之,則故相臣李元翼,在先朝入侍時,自上命小宦,扶入扶出云,而肩輿出入事,則臣等無所考處,敢啓。傳曰,知道。
政院啓曰,掌令宋時烈,請對云,敢啓。傳曰,近患暑濕,今又氣甚不平,以此不得引見,良用嗟嘆焉。
副司直宋時烈上疏。大槪,終乞不肖之身,不待下批,徑歸田野事。入啓。答曰,省疏具悉。語不達意,以致待賢之道不誠,遂使徑出國門,予甚驚懼,若無所自容,卽聞還爲入來,無乃少察予之誠敬耶?欣然如得重寶,私幸曷喩。
政院啓曰,乙亥年仁順王后永葬,宣廟不接群臣,其時典籍金宇顒上疏,請召對儒臣,導達下情。宣廟答曰,予居倚廬,只宦侍在側,儒臣,是予平日知心之友,出入通情,誠爲是矣。至今傳說聖敎,稱誦不已。今日掌令宋時烈請對之擧,實是美事,自上雖有不平之候,君臣相接之際,與父子無間,有何拘礙難便之事乎?固知哀疚之中,當初暑濕,聖候有不安節,而臺官請對,不賜引見,其於優待之道,殊似落莫,區區所懷,不得不達。答曰,予之固欲速見之心,不待請對,而有之久矣。不幸適有疾病,慮有添傷之患,不得引見,方切嗟嘆,啓辭至此,予何暇恤他,使有落莫之懷?卽爲引見。
六承旨引見。
藥房啓曰,聖候近日所患,時時頭痛,腹中不平之候,則臣南重,旣承傳敎矣。卽與柳後聖及諸御醫相議,則皆以爲此是暑症,其他餘症,必須詳知然後,方可議藥云,敢此仰稟。傳曰,知道。一身困惱,亦不能收拾矣。
再啓曰,伏承聖敎,與柳後聖及諸御醫等商議,則以爲聖候所患,出於中氣不足,暑熱乘之也。淸暑益氣湯,考諸方文,則能治長夏濕熱蒸人,四肢困倦,懶於動作,不思飮食,最是對症之藥,而非但治暑而已。涌出氣力,淸熱補虛之聖藥云。加香薷七分,五貼姑先劑入之意,敢啓。傳曰,知道。
吏曹判書沈詻上疏。大槪,更申前懇,本職及兼帶,竝乞鐫免,以便公私事。入啓。答曰,省疏具悉。卿以耆舊重臣,此何時,而引事辭免,一何至此?須念國事,勿爲固辭,速出行公。
大司憲趙絅,執義沈大孚啓曰,度支之任,固大矣。主管南漢,亦大矣。三年守陵,以體如在之誠,其任,獨不重乎?洪柱元,雖曰冒濫陳疏,而自上旣下遞差之命,大臣之體,徼遏柱元而仍送之,猶可也。必以柱元,又擬其望,不幾於未安乎?如此等事,宜首相之自專,故臣等,論列於合啓中矣。今見左議政李景奭之疏,自以同參其論,至有鐫削謝公論等語,緣臣等論事不詳,使大臣,露章辭避,不可晏然仍冒,請命遞斥臣等之職。答曰,勿辭,退待物論。
司諫趙贇啓曰,此論,當初同事者八人,其七人已遞,獨臣一人,尙帶職名,形迹難便,有不暇言,其於臺閣體面,豈容如是苟焉哉?所當終始辭避,期於必遞而後已,而今日辭職,苦無其門,悶默隨行,私切愧懼,卽者憲府,以左相疏中事引嫌,臣亦其時兩司之一也。席上之論,必待歸一,然後乃構啓草,在席上者,皆同其議也。臣之所失,與多官無異,以此以彼,決難仍冒,請命罷斥臣職。答曰,勿辭,退待物論。
獻納兪棨,持平趙復陽啓曰,頃日兩司一會,論領議政金自點也。大司憲趙絅,欲歷擧自點大戚之後,處事之不厭衆心者,竝入於彈文中,臣等之意,以爲今日之彈論自點,其意實在於新化之初,退斥貪汚宰相,使朝綱振肅,四方改觀,只當論其負犯之大者,以重其事體,至於末端所論三四件事,似涉煩瑣,今若毛擧而言之,則主意反晦,事體不重,以此論難,而諸議終不肯從,臣等以爲,公論已發,以此小節,相持未安,故竝爲論啓矣。今見左議政李景奭引咎之疏,論事不詳之失,臣等與多官無異,不可仍冒言地,請命遞斥臣等之職。答曰,勿辭,退待勿論。
兵曹判書李時白上疏。大槪,再申危懇,本職及兼帶訓鍊大將之任,竝乞遞改事。入啓。答曰,省疏具悉卿懇。卿以勳舊重臣,此何時而引事辭免,一至於此?予之恃卿,不啻若干城,情義豈淺鮮哉?須念此意,勿爲固辭,速出行公。
掌令宋時烈上疏。大槪,至使承旨,追到勉留,不勝惶感,而不敢還入,縮伏門外,惶恐待罪,仍乞亟鐫職名,且治妄作之罪事。入啓。答曰,省疏具悉。予意已悉於前,勿爲待罪,平心速出行公。
正言沈世鼎啓曰,頃以領議政金自點論啓事,兩司之一會也,臣亦與焉。及其搆草,大司憲趙絅,拈出大戚後數款事,議于多官,臣意以爲自點之罪,自有斷案,何必以不緊說話爲之辭乎?累次言辨,而趙絅,堅執己見,臣實未曉其意,而亦不可一向相持,故終不爲崖異矣。卽見大臣引咎之辭,臣實瞿然之至,臣旣與之同事,則不詳之失,與多官無異,請命遞斥臣職。答曰,勿辭,退待物論。
掌令張應一啓曰,守陵官告訃使事,臣旣同論,論事不詳之失,臣亦難免,請命遞斥臣職。答曰,勿辭,退待物論。
正言權大運啓曰,兩司以領議政金自點論啓事,一會相議之時席上,以守陵官告訃使定擬事,竝入於論列之中,臣意以爲,初喪諸事,首相主之,則今此兩款,責亦有歸,故相與搆草以啓矣。今因左議政陳疏辭避,多官若以論事不詳,竝爲引避,則臣之所失,與多官無異,臣何敢晏然仍冒?請命遞斥臣職。答曰,勿辭,退待物論。
持平李慶徽啓曰,頃日兩司一會,論領議政金自點之時,長官,首發初喪時四件事,爲其罪案,臣意以爲,自點可論之罪,在人耳目者,非止一二,則此不過蒼黃間顚錯所致,而不足爲自點之深罪,不必以此等語,參錯其中,與一二僚員,再三商確,而不守己見,已極疲軟,且不覺事涉他相,反爲動搖之歸,臣尤不勝瞿然之至,多官旣以此引避,論事不詳之失,與之無異,臣何敢晏然在職?請命遞斥臣職。答曰,勿辭,退待物論。
酉時,日有兩珥。二更,流星,出織女星下,入王良星下,狀如鉢,尾長六七尺許,色赤。五更,月暈。以上朝報
上在昌德宮。
大殿,政院·玉堂·二品以上·六曹問安。入啓。答曰,知道。勿爲問安。
大妃殿·中殿·世子宮,政院·玉堂,二品以上·六曹問安。入啓。答曰,知道。
大妃殿,藥房問安。入啓。答曰,知道。咳嗽頗減,寢睡亦安。
中殿,藥房問安。入啓。答曰,知道。
藥房啓曰,伏未審夜間,聖候如何?昨日劑入湯藥,其已進御乎?臣不勝區區伏慮之至,敢來問安。答曰,知道。湯藥,旣已進服矣。
同副承旨金益熙書啓,臣於榻前,伏承聖旨,往見掌令宋時烈,挽止其行,臣聞時烈,已從闕下,直出國門,追及於郊外,諭以懇惻之敎,時烈伏地流涕,還來寓所,將陳疏待罪云矣。傳曰,知道。
左議政李景奭,領府事金尙憲啓曰,向者入侍時,仰瞻深墨之色,區區憂慮,已切于中,伏見昨日答藥房之敎,尤不勝驚慮之至,當此酷熱,哀毁過制,疾病之侵,在所必至,若不趁卽將攝,則前頭之憂,又何可言?今日萬事,惟愼保聖躬,爲大本,聖上之孝,亦莫加於此也。三伏酷熱,處卑濕之地,七時哭泣,些少進御,亦不以時,況有不安節之候,若是而其可支乎?伏乞聖明,勉自節抑,姑止哭泣之節,以爲調息之地,上以爲宗廟·社稷之計,小寬慈殿之念,下以副臣民中外之望,不勝幸甚,臣等無任渴悶,敢此陳啓。答曰,卿等憂慮至此,孤雖私情罔極,敢不允從?
左議政李景奭,領府事金尙憲,以口傳啓于慈殿曰,如此酷熱,自上哀毁過制,卽今氣力,已有難支之候,臣民憂悶,曷有其極?保護上躬,惟在於慈殿,伏望善爲勸勉,俾得節抑,姑止朝夕哭泣之節,以爲調息之地,不勝幸甚。答曰,如此苦熱,哀毁之過,予亦悶慮,節朝夕哭泣之意,勸勉矣。
傳曰,史官一員待命,騎馬三匹·卜馬一匹立之,浮石所內摘奸。
自巳時至申時,日暈。酉時,日暈兩珥。夜一更,流星,出危星上,入女星下,狀如拳,尾長五六尺許,色赤。五更,流星,出奎星上,入參星下,狀如鉢,尾長五六尺許,色赤。以上朝報
上在昌德宮。
藥房,大妃殿問安。入啓。答曰,知道。夜來頭痛·咳嗽已減,安過矣。
藥房啓曰,伏未審夜來,聖候如何?進藥之後,頭痛及腹中不平困惱之候,亦一樣乎?臣等不勝憂悶之至,敢來問安。答曰,時無加減。
禮曹啓曰,傳敎矣。議于大臣,則左議政李景奭以爲,臣伏覩申敎之辭,臣不勝哽咽感泣,不知所達,以情禮言之,發引時,仍爲陪往,誰敢以爲不可也?嚮者獻議時,以下玄宮前一日,行詣陵所,以伸至情之意,仰達者,亦出於體聖上罔極之情,而若言其事勢,則至尊之行,經兩夜於草次之間,已極難便矣。今又以此爲不足,必將離宗廟·社稷,傾都而出,跋涉於百餘里之外,經過一十日夜於山野暴露之中,雖在太平無事之時,尙不可冒危而行。況當此際,其可直情徑行,而不爲之深思乎?聞者,莫不寒心,可見其人情之大同也。情雖無窮,禮則有節,非謂此等事耶?哭送于郊,臨時而往,允合情禮,宿德黃髮之言,豈無所見而然哉?抑而行之,是臣之望也,非特臣之望也,乃國人之望也,伏候上裁。領府事金尙憲以爲,聖孝天至,思慕無窮,旣將陪行山陵,又欲累日駐駕,以伸罔極之情,此孝子之至行,而曾·閔之事也。凡在臣民,孰不感動?但念百里之外,不爲近,一日萬幾,不可曠,若至經涉旬日,太廟神靈眷眷之心,必不少釋。王都萬姓喁喁之情,靡所依賴,至於意外之變,雖非今日所慮,古之善圖國者,亦未嘗暫時致忽,殿下何不深思于此,而輕爲久留之計乎?臣雖至愚,決知其不可也,伏惟上裁。領議政金自點,病不收議,大臣之意如此,上裁,何如?傳曰,元老大臣之意,皆如此,孤不敢强請,而萬萬私情,難言矣。
備忘記,敬賢之心,無以自達,待賢之道,可謂不誠,以致掌令宋時烈,將又下去云。予聞來惕若震驚,惘然無以爲懷,反躬自責,若無所容,暫留京師,俾補新化,則豈但私情之幸甚?實有光於國家,予欲傳諭此意,以冀暫留,而文短語拙,不能道中情之萬一,承旨代草予意,庶使山林高世之志,得以暫留,以副渴望之懷。
掌令宋時烈上疏。大槪,再昨,猥蒙曠世異數,不敢便決,暫止道傍,待罪乞遞,而未蒙允許,則還入供職,實關廉恥,故仍遂下去,而略布微忱,以裨聖德之萬一事。入啓。答曰,省覽疏辭,不覺潸然也。徒以潔身山林,不拘於世事,一至於此哉?昨聞有遐思,中夜裁書,冀以暫留,又値相違,竟不得傳諭,無乃天不欲使孤,用賢者,而澤流於民耶?嗚呼,瞿然之心,至此益切,然而不我遐棄,尙留勸戒之語,感佩良深,曷有其極?卽書諸壁上,如使賢者,常對左右也。幸念先朝知遇之恩,更詳其目,而明敎之,則孤雖不敏,敢不力行,今日之後,便有幡然之意,孤日望之。
傳曰,此文,以何人齎送乎?承旨回啓曰,自下亦未能的知矣。以禮曹郞官,齎送似可,何如?傳曰,依啓。
政院啓曰,禮曹郞廳,掌令宋時烈處進去,則鷄鳴已爲出去,不得傳諭還來矣。傳曰,知道。
左參贊趙翼上疏。大槪,沈綿之疾,久而不差,旣不得出謝恩命,又不得與於問安之列,惶恐悶迫,罔知所爲,亟遞臣職,以安愚分事,留政院。
慶山縣監沈棇,洪原縣監韓克述,差使員上來。
玉堂箚子。大槪,兩司竝命遞差事。入啓。答曰,依啓。
山陵都監郞廳郭之欽,浮石後入來。
吏曹啓曰,臺諫有闕,政事,取稟。
傳曰,今下弓矢,靑水萬戶權益聖處,給送。以上朝報
上在昌德宮。
司饔奉事沈,沙器燔造事,廣州地出去。
傳曰,政事,過國忌後爲之。
藥房啓曰,伏未審夜來,聖候如何?昨日伏承時無加減之敎,仍竊伏念,自侍藥之初,以至今日,哀毁哭泣之中,傷敗必多,治暑之劑若干貼,恐未能收效於積傷之際,必須診審脈候,可以詳知症候輕重,用藥當否,今日令醫官入診,更爲議藥,不容少緩,臣不勝憂遑渴悶之至,敢來問安,竝此仰稟。答曰,勿爲入診,症候,已言于醫官矣。
藥房,慈殿問安。入啓。答曰,已爲差愈,勿爲問安。政院·玉堂·二品以上六曹問安。入啓。答曰,差歇,勿爲問安。
大殿,政院·玉堂,二品以上六曹問安。入啓。答曰,知道。
金溝縣令金天錫,寧邊郡守許恪,差使員上來。
藥房啓曰,臣伏承下醫官之敎,卽與柳後聖及諸御醫等,商議症候,則皆以爲淸暑益氣湯,更加地骨皮·烏梅·肉黃連炒各七分,黃芩五分,連進三貼,卽當依此劑入,而似聞近日,感有惡寒之候云。果有此候,則此是大段症候,宜有下問之敎,而下問中,曾不及此,尤不勝悶鬱之至,所患症候輕重間,詳細下敎,俾無議藥未盡之患,何如?且當此酷熱,勞動哭泣,最有害於將攝,些少藥力,何能奏效?昨因大臣啓請,節抑哭泣,旣有允從之敎,而只減哭泣度數而已,則猶恐無益於調息,伏乞姑限進藥將攝間,更加勉抑,不勝幸甚,臣無任區區悶迫之情,敢此竝陳。答曰,知道。症候,卽言于醫官矣。
三啓曰,淸暑益氣湯加入中,烏梅味酸,減去事,命下矣。卽爲更議,去烏梅,石膏煅一錢代入,又加柴胡五分,而前加香薷七分,亦爲減去爲當云,依此劑入之意,敢啓。答曰,知道。
左議政李景奭啓曰,臣等於再昨,伏聞聖候不寧,不勝憂悶,以姑止哭泣之節,以爲調息之地之意,陳啓,答以敢不允從。臣等竊以爲幸焉。今聞朝晝夕陪侍之禮,尙不姑止,哭泣之節,尙未姑停,此實由於臣等辭不達意,誠未格天,尤不勝憂慮竦慄之至,哀毁過矣,傷敗極矣,雖無疾病,固已可憂。況今所患之症候,不但爲暑濕之所傷,其爲危重,可勝言哉?凡病患,莫不由輕而至重,哀毁之中,感傷之候,又已不輕,則在今日將攝之道,不容有所少忽,豈宜視之尋常,如匹士致哀之爲哉?匹士之稍知禮意者,猶有戒於減性,況於至尊之身,其敢自輕,而不思所以支保之道乎?殿下試想大行大王平昔憂疾之意,則當必爲之怵然而驚,怛然而悟,不待臣等之言,而自不得不節抑也。聖賢之訓,未嘗不以過毁爲戒,凡居父母之喪者,皆未可飮酒食肉,若有疾,暫須食飮,疾止復初,恐成疾者,不可以肉助其滋味者,乃古聖賢之言,而載諸籍,垂之後者也。恐成疾者,尙許從權,旣已成疾,則暫須食飮,其可已乎?聖賢之訓,若是其丁寧,而臣等,猶不敢據以爲請者,徒以體聖上誠孝之至,不忍遽以此聞也。其於禮意,則已多違背,而至於姑止哭泣之請,亦不爲之勉副,則臣民之悶鬱,雖不足言,獨不念先王之憂,宗社之重乎?伏乞始自今日,朝晝夕奠與上食時,陪侍之禮,哭泣之節,姑許停止,專意調治,以爲上躬支保之地,毋違聖人愼疾之意,待其差愈,而復行之,不勝幸甚。領敦寧府事,傷於再昨之動,今日則未得來詣,臣獨陳啓,而區區之憂,懇懇之望,無大小皆同焉。亟加深思,無或小忽,何如?答曰,病患,不至深重,無故退處,不安於心,只數時陪奠矣,卿言至此,姑將依此爲之矣。
山陵都監啓曰,欑宮及靈幄殿·丁字閣窓戶塗褙擣鍊楮注紙五卷十二張,依謄錄,啓下該曹。該曹以全南道五十六張·慶尙道五十六張,分半卜定,報于都監,而卽見慶尙監司分定成冊,則以五十六卷懸錄,極以爲怪,續見領來差使員文報,則本道依該曹移文,分定列邑,已爲措備上來云。莫重啓下行會文書,不謹致察,一張之紙,至於一卷之多,措備輸納之間,重貽民弊,事甚可駭,當該郞廳,先罷後推,次知色吏,令攸司,囚禁治罪,何如?傳曰,依啓。
謝恩上使鄭太和,副使金汝珏,書狀官睦行善入來。
大妃殿·大殿,右議政鄭太和,問安。入啓。答曰,罔極。中殿·世子宮,問安。入啓。答曰,知道。
明日,朔祭,百官陪祭時,開門罷漏後。
戶曹郞廳應罷,前佐郞權大運。
卯時,日暈兩珥。自巳時至未時,日暈。以上朝報郞廳金弘澤校正。日記廳郞廳趙景觀書。
上在昌德宮。
山陵都監都廳柳慶昌,出去。
朔奠後,慈殿·大殿·世子宮,政院·玉堂·藥房百官,奉慰問安。入啓。答曰,知道。
中殿,政院·玉堂·藥房,問安。入啓。答曰,知進。
藥房啓曰,卽者世子宮,以諺錄,書下中殿症候,臣與柳後聖及諸御醫趙徵奎等,反覆商議,則皆以爲,今此症候,專由於中氣虛弱,熱勢上攻,以致頭痛眩暈,一身困惱,面部虛浮,非特出於一時暑濕之患,加味調中益氣〈湯〉加香薷一錢,石膏煅七分,黃連薑汁炒·蘇梗·砂仁各五分之劑,當用十餘貼云。姑以五六貼,先爲劑入之意,敢啓。答曰,知道。
事變假注書李晩吉病,代以盧亨夏爲假注書。
洪淸監司書目,懷德呈,以進善宋浚吉上疏上送事。啓。
右議政鄭太和上疏。大槪,懇乞鐫削職名事。入啓。答曰,省疏具悉。此非大臣相繼引避之時,須念國事,與孤惸惸在哀疚之懷,勿爲控辭,安心察職。
備忘記,南海定配兒,移置於陸地水土便好之鄕,俾免毒霧瘴癘之害,以述先朝遺意。
禁府啓曰,傳敎矣。咸陽水土便好,移配於此地,似當,令下去本府都事,仍爲移置事,慶尙監司及下去都事處,竝爲行移,何如?傳曰,依啓。
吏曹參判林墰辭職上疏,呈政院,還出給。以上朝報
上在昌德宮。
咸昌縣監李叔鎭,差使員還下去。
藥房啓曰,伏未審夜來,聖候如何?前入湯藥,今日當畢進御矣。時無顯效耶?必須更審症候然後,更議他藥,臣不勝區區渴悶之至,敢來問安,竝此仰稟。答曰,困惱之候,頗似減歇矣。
大殿,政院·玉堂·二品以上六曹,問安。入啓。答曰,知道。勿爲問安。
慈殿,藥房·政院·玉堂,問安。入啓。答曰,知道。
中殿,藥房·政院·玉堂·二品以上六曹,問安。入啓。答曰,知道。
藥房再啓曰,卽與柳後聖諸御醫及趙徵奎等,更爲商議,則皆以爲聖候諸症,頗似減歇,夏月進藥,未免苦口,前藥姑停,但面部小癤之患,出於風熱,而風熱之藥,以瀉爲主,此時中氣虛弱之際,又用攻瀉之劑,恐或妨於元氣云,更觀數日,入診詳審後,議藥之意,敢啓。傳曰,知道。
答左參贊趙翼疏曰,省疏具悉。卿其勿辭,調理出仕,仍傳曰,遣內醫看病。
吏曹參判林墰辭職上疏。入啓。答曰,省疏具悉。卿其勿辭,調理察職。
魂殿都監啓曰,去六月二十八日漆匠曺厚一,文政殿丹靑修改時,墜落於機械上,負出闕門外卽死,極爲驚慘,當初機械造作之時,不能堅緻,以致殞害人命,當該監造官,先罷後推,機械匠人,亦令攸司,囚禁治罪,以警他人,何如?傳曰,依啓。墜死人,恤典擧行,應罷監造官金之聲,啓。
兵曹啓曰,闕內禁喧·禁雜人等事,本曹專掌次知,雖掖庭下人,不敢闌入喧鬧者,畏國法也。近來諸上司下人,縱恣益甚,無章標,任意出入,或喧聒於大小至近之處,略無忌憚,本曹若加禁斷,則上司官員,只聽其下人之言,捉致本曹下人,或杖或囚,或降皂隷,或定罰陪,種種侵虐,不一而足。下吏等,寧願受罪於本曹,不欲觸怒於上司,惴惴危懼,不敢發一聲呵禁,以致闕庭雜亂,事極寒心。請自今本曹禁喧守門下人等,切勿捉囚侵責事,申明知委于諸上司三司,使之無踵前習,且法典內跟隨條,大君四名,王子·大臣三名,文武堂上官二名,三品以下一名,自有定限,如有濫率闌入之弊,則下人囚禁,官員推考事,竝奉承傳,着實擧行,何如?傳曰,依啓。今後更有囚禁侵責之弊,則雖係上司,一一入啓處置,以肅朝綱。
都承旨金南重啓曰,自昔藥房副提調,必以承旨兼差者,不過以近侍之臣,不得不參於議藥之列,而都承旨例兼者,以首席之故也。近日都提調被論,不得行公,臣忝在副提調,全昧藥理,醫官各陳論辨之說,漠然不知其優劣,臣徒自傍觀,不能取舍,每當此時,不勝未安,臣聞祖宗朝,同副承旨朴英,醫術甚明,其時都承旨權橃啓請,以朴英,爲副提調,誠以御藥事重,例兼常規,不足爲拘也。卽今僚員中,右承旨臣李元鎭,精於藥理,曾因啓辭,同參議藥矣。雖在罷散中,亦旣付軍職來參,況方在本院,且當議藥之時,移授副提調,則其於議藥,必有所益,古例又如此,敢啓。傳曰,令該曹,議處。
答進善宋浚吉疏曰,省疏具悉。疾病之來,人所難免,何以過謝至此?勿爲待罪,平心待差上來,予當指日而望矣。
副提學呂爾徵箚子。大槪,亟下諸疏於有司,使之廣議熟講事。入啓。
吏曹判書沈詻上疏。大槪,臣賤疾添劇,未得進參於問安之列,惶恐待罪,仍陳病勢,已極危篤之地,無望供職,臣本職及兼帶,懇乞鐫削事。入啓。答曰,省疏具悉。卿其勿待罪,調理察職。
大興縣監安廷煜,差使員上來。以上朝報
有政。吏批,以李海昌爲執義,李天基爲獻納,金徽爲正言,金重鎰爲掌令。以上吏批政事
義禁府啓曰,本府罪人金垓,曾以病重,不得刑推之意,陳啓矣。今日刑推當次,而月令醫官李惟吉手本內,金垓症勢,一向危急,重得傷寒之餘,兩耳全聾,痰熱極盛,不省人事,言語不通,多般救療,萬無生活之道,極爲可慮,各別處置云。上頃金垓,似當依前例別置他處,而自下不敢擅便,敢啓。傳曰,姑爲保放。以上禁府謄錄
上在昌德宮。
慈殿,藥房問安。入啓。答曰,知道。
藥房啓曰,伏未審夜來,聖候如何?諸症雖似減歇,診候議藥,不容少緩,而雨勢如此,今日不得入診,臣不勝區區伏慮之至,敢來問安。答曰,諸症,幾盡差愈,自當調理,入診議藥等事,竝勿爲之。
中殿,藥房問安。入啓。答曰,藥二服,已爲進御,而時無加減矣。
政院啓曰,傳曰,議諡時,副提學不來耶?問啓事,傳敎矣。問于弘文館·禮曹,則當初會議時,副提學呂爾徵,來詣闕下,而古例,館閣堂上·參判以上,同會議諡。副提學,乃三司長官,而不與於館閣堂上,故不得同參云矣。敢啓。傳曰,知道。
答副提學呂爾徵箚曰,觀箚知道。卿下此識者疑之等語,欲爲眩惑聽聞,不審何所據而言也。難測其意之所在,不覺心寒矣。
持平權堣啓曰,臣與吏房承旨金南重,婚姻家也。旣是該房,則雖不參政,自有相避之規,而新授之命,出於格外。執義李海昌,亦臣婚姻家,在下應避,俱不可仍冒,請命遞改臣職。答曰,勿辭,退待物論。
明日,政府進香正時,巳初一刻。
禮曹啓曰,三名日各殿方物物膳,臣子享上之誠,固不可以國恤停廢,而往在壬申年仁穆王后之喪,臣曹請爲封進,大臣皆以請封獻議,大行大王,特以勿爲擧行,以除民弊下敎。所謂方物,不過馬匹·皮張·弓箭之屬,別無華美之物,仍爲封進,恐無不可,前頭冬至·正朝方物,依前預爲知會於各道及時措備封進事,移文知會,何如?傳曰,勿爲擧行,少紓民力。
玉堂箚子。大槪,持平權堣遞差事。入啓。答曰,依啓。
山陵都監郞廳,以摠護使意啓曰,自前石物輸運之際,人物傷斃者,比比有之,故自初戒飭,非一非再,領役部將及次知使令,難免償命之意,反覆嚴敎,不啻三令五申,而今聞左輸石所僧軍,顚仆重傷,負入救療,終致殞命云。極可驚慘,事在前月二十七日,而初不用意戒愼,致殞人命,恐其被罪,又不卽告,尤可痛惡,當該領役部將李㠖·權宗元·金良,及次知書員金允,使令鄭得男等,竝令該曹,囚禁刑推,依律定罪,以懲後人,何如?傳曰,依啓。
訓鍊都監啓曰,前正郞睦兼善,都監軍色郞廳已爲啓下,而時在罷散中,付軍職,冠帶常仕,何如?傳曰,允。
吏曹參議沈之源上疏。大槪,冒死陳情,亟命鐫削職名事。入啓。
吏曹啓曰,臺諫有闕,政事,取稟。傳曰,明日爲之。
答沈之源疏曰,省疏具悉。爾其勿辭察職。以上朝報
上在昌德宮。
寧遠郡守許恪,差使員還下去。
大殿,政院·玉堂,問安。入啓。答曰,知道。二品以上六曹,問安入啓。答曰,已差。
慈殿,政院·玉堂·藥房,問安。入啓。答曰,知道。
中殿,政院·玉堂·二品以上六曹,問安。入啓。答曰,知道。藥房問安入啓。答曰,一樣,藥三服已進,而時無顯效矣。
政院啓曰,因京畿監司狀啓,畿邑新授守令,速爲署經發送事,已爲啓下,此意,兩司城上所命招,言送之意,敢啓。傳曰,知道。
備邊司啓目,粘連京畿監司狀啓云云。京衙門官員入接假家段,在前別無自京畿造作之規兺不喩,本道物力難支之狀,十分可慮,依狀啓,勿爲造作爲白乎彌,講院段置,世子今番勢難隨駕,本院官員入接假家,亦爲勿造之意,回移,何如?啓依允。
合啓,領議政金自點罷職之論,爭執已久,而聖兪尙靳,臣等之惑,滋甚焉。自點恃功驕恣,冒據鼎軸,一意家私,不恤國政,妨賢病國,不一而足,先王之遇自點也厚,而自點之負先王,大矣。烏在其同休共戚之意也?國言之藉藉,固非一日,而諸臣未及擧劾於大行大王時,此實諸臣之罪,而及今新化之初,公論峻發,堂堂乎莫之復遏,走卒兒童,莫不欣欣而相告,則輿情之憤鬱,大可見矣。豈可以前日之不言,而竝廢今日之公議乎?罷職之請,亦云末減,請勿留難,亟賜一兪。答曰,不允。
府啓,戶曹判書元斗杓,與領議政金自點,俱是勳戚之臣,義當同心一力,與國存亡,雖有積怨深怒,有不可顧。況其所搆嫌,人莫知由,而兩人失驩之說,傳播朝紳,此實廉藺之罪人也。識者之爲國家深憂久矣。當此嗣服之初,斗杓上章論事,而自上大加褒賞,原疏未下,故人皆聳聽於聖上拜昌之德,斗杓盡言之忠矣。及至累日,人見其本草,則其中黨論一款,有不能自掩其迹者,豈非可惡之甚者乎?哀疚罔極之中,勳宰進言之道,直擧救時之急務,進德之良規,可也。何敢爲藏頭說話,援古喩今,張皇不已,有若眩惑者然哉?攻之甚者,至謂之內挾私憾,外托公言,此則自取也。敢尤人哉?夫所謂黨者,私自親比,唱應和附,爭相傾軋者是也。此兩人,別無戕害士類之事,在朝之臣,俱無擧絶之義,其中親舊,亦豈無循例尋參者乎?若以此目之爲黨,則斗杓,亦不得免焉。何其慮不及此,而闇然爲偏攻之計乎?臣等之論,實出於惡其處心,而欲杜後弊而已。殿下徒知度支之爲重,不恤朝著之將亂,臣等竊爲殿下惜之,請勿留難,亟命罷職。新除授持平河溍,時在慶尙道晉州地,請乘馹上來事,下諭,依前例,府書吏給馬下送。答曰,依啓。此何時而大臣·重臣,一時竝擧,汲汲論劾,迹涉不當,爾等勿爲繼作,元斗杓之所爲,予雖不知,其言則似不外乎時病,何乃深惡至此耶?良可嗟也。予之不允。非但爲度支之重,勿爲煩論。
藥房啓曰,臣等,待罪藥房,自鉅創初,于今三月,雖不得日侍淸光,殿下哭泣之無常,深墨之至毁,外庭諸臣,無不知之,而無不悶而爲憂,則況臣等,忝在保護聖躬之地者乎?殿下誠孝出天,日切孺慕,不知其他臟胃之焦煎,腠裏之虛弱,當此炎熱敲赫之時,自然招致疾病,理所必然也。殿下有若以數日不安節,狃於微,而謂七時哭泣無傷,謂晝夜衰絰無害,元老大臣,雖累進言,外下允從之敎,內實執而不回云,臣等竊惑焉。人君之孝之大者,則臣等,姑舍而勿論,惟以切近事言之,啓欑,今已卜矣,發引,今已定矣,下玄宮,亦已涓日矣。其間自上行禮之數,難以悉數,況哭奠門外,幸行山陵之下,此何等節目,而殿下之必誠必敬,用殫筋力,有倍於他時也。殿下若不及今節抑哀慕罔極之情,而不思支保聖躬之計,則當其時也,雖欲自致送終之禮,其於筋力精神,難强於杖而後起,何古之聖人制喪禮也?哭泣有節,隆殺有時,不以致毁爲孝者,豈不知孝子之心爲無窮也哉?良以吾親之恩爲罔極,吾之情爲無窮,絢其無窮之情,而不節之以禮,則在己者不可傳,在人者不可繼,是戕賊天下,禍於孝也。是故,弁人有孺子泣者,孔子曰,哀則哀矣。難爲繼,夫禮,爲可傳也,爲可繼也。弁人,一匹夫也。孔子猶憂其無傳繼也。況殿下,爲一國臣民之主,其於喪親之禮,徒以徑情直行爲事,不爲可傳可繼之道,其可乎哉?此臣等,不敢以過孝,贊歎吾君,而惟以孝之中禮,望吾君也。微之發,受傷之始也。受傷日積,而大疫必發,則前日所傷者,皆爲後日之悔,豈非大可懼也?此尤臣等遑遑悶泣,苦口籲呼於倚廬之下者也。伏願殿下,上念祖宗付托之重,亦惟慈殿惟疾之憂,俯察臣民喁喁惻怛之情,少自寬抑,勉以禮經,喪有疾,必有薑桂滋焉之文,以爲調養之方,以蘇一分氣力,以盡終孝之道,宗社幸甚,臣民幸甚。臣等待罪藥房,不勝區區犬馬之情,敢來問安,竝此陳達。答曰,豈有纍纍然衰絰之下,預慮其疾之至,安坐自養者乎?且所患已差,勿以爲慮。
以持平河溍上來事,下諭單子,傳曰,以侍講院官員,纔已下諭,姑待其上來,勿爲下諭。
傳曰,史官一員待命,騎馬三匹立之,長生殿內摘奸。以上朝報
有政,以愼天翊爲舍人,趙復陽爲副校理,洪處亮爲修撰。以上吏批政事
答兵曹發引時道路單子曰,破毁田畓,修治開路處,間間有之,心甚不安,斟酌田畓之多少,或給物,或除其田主之徭役,俾無民冤。內下記草
以長生殿摘奸單子,傳曰,外梓宮着漆,多至二十四度,而漆厚只七里,似爲太薄,何以如此耶?問啓。
長生殿回啓,外梓宮長八尺三寸,廣三尺五寸,高三尺三寸三分,體制甚大,而初度着漆六升,其後則每四升者,其意有在,凡漆多着,則非徒不易乾,漆色不好,故當初磨鍊者,以此也。一番所着,其厚未滿白紙之厚,且每着時,例以礪石磨之,二十四度之着,其厚七里,勢所然也。着漆時,則臣等,輪回進去,擇其好品,量其升數,親入土室,終始監漆,萬無未盡之事,而今承傳敎,極爲惶恐。答曰,着漆之數極多,而其厚甚薄,事涉虛疎,前頭日子頗遠,勿拘常規,更爲量數加漆,使無未盡之患。以上長生殿謄錄
上在昌德宮。
慈殿,藥房問安。入啓。答曰,知道。
中殿,藥房問安。入啓。答曰,症候,時無加減,而湯藥苦口,姑欲停止矣。政院·玉堂,問安。入啓。答曰,知道。
藥房啓曰,昨日去夜,蒸濕太甚,伏未審聖候若何?前敎面上小癤,數日內爲患,亦何如?臣等,不勝區區悶慮之至,敢來問安。答曰,知道。小癤,亦已差愈矣。
吏曹啓曰,祿都目政事,取稟。傳曰,明日爲之。
吏曹啓曰,因都承旨啓辭,藥房副提調,祖宗朝同副承旨朴英,醫術甚明,其時都承旨權橃啓請,以朴英爲副提調。今僚員中,右承旨李元鎭,精於藥理,移授副提調事,傳曰,令該曹,議處事,命下矣。祖宗朝故事,臣等未能詳知,而承旨新差之時,自政院,各房及提調單子,書啓,自上落點除授,乃是流來舊規,法典內,別無某提調·某承旨例兼之文,唯在睿裁。傳曰,都承旨,仍爲兼察。
侍講院啓曰,新除授司書鄭世輔,時在京畿坡州地,書筵入番事緊,斯速乘馹上來事,下諭,依前例,院書吏,給馬下送,何如?傳曰,允。
山陵都監啓曰,前佐郞尹益元,都監郞廳已爲啓下,山陵出去,只隔一日,而時無職名,今日內,付軍職,冠帶常仕,何如?傳曰,允。
藥房啓曰,今日中殿問安,時因承傳色,伏聞症候,時無加減,而且敎以湯藥苦口,姑欲停止云。臣等,與諸醫等相議,則柳後聖以爲,中殿症候,專出於內傷,不可但用藥物,以望其效,而當此苦熱,厭進湯藥,勢所然也。若强進苦口之藥,如發惡心嘔吐之症,則亦甚可慮云。鄭柟壽等以爲,湯藥雖曰苦口,當症候不輕之時,輟止藥物,似非治病之道云。此二說,亦皆有理。臣等,更與諸醫反覆相議,今此症候,內傷爲主,仍致血虛氣弱,脾土又從以受敗,不可不及此時有所變通之擧云。湯藥更進與否,未知何以爲之?仰稟。答曰,姑停湯藥,更觀症勢,可也。
告訃使書目,三江大漲,前路阻水,留待四日,尙未渡江,悶慮事。
幼學趙掞上疏。大槪,冒陳時弊十條事。入啓。答曰,省疏具悉。爾以疎遠之士,朝著之事,朋黨之害,無不慣知,可謂達時而能言者也。所陳之事,予當惕念焉。
幼學金慶胄上疏。大槪,濫陳十條,以冀裁擇事。入啓。答曰,省疏具悉。所陳之事,切近治道,且多讜言,深嘉爾憂國不諱之誠也。予當體念焉。
開城留守金蓍國,進香事上來。
大司憲金集上疏。大槪,病勢深重,且於合啓,有相避之嫌,乞賜鐫免,兼陳呂爾徵疏批未安之意事。入啓。答曰,省疏具悉。卿言至此,予亦有悔焉。勿爲控辭,速出行公,敎而輔之,則國家之幸,可言。
備邊司郞廳,以左·右相意啓曰,習俗頹敗,日趨汚下,各洞修契,知尊卑之分,明長幼之序者,最近於古禮,有切於救弊,故於歲前,自政府,知會禮曹及漢城府,使之嚴飭各部洞,洞各修契,契各遵令,有孝悌特異者,則從實轉報,不孝不悌,少凌長,下凌上,隣里相鬪者,則亦卽報知,從輕重治罪之意,詳細遍諭,又將此意,移文法司,常加申飭,而百隷之怠慢成習,該官之擧職絶少,近聞西江村里,有一家人相鬪,至殘其肌體,其洞契員,具由呈單于該部者非一,而掩置中間,久不牒報,爲該官,而不得聞知,則常時不爲留意於職事可知,下人用奸不告,而不之覺察,則其尸居而不能爲有無,亦可知矣。事極可駭,當該部官,令該曹汰去,自今凡部官,亦令擇差,何如?傳曰,依啓。下人,亦爲推治,可也。部官汰去,西部參奉崔起先,啓。
合啓前啓,請金自點罷職事。入啓。答曰,不允。
府前啓,請命元斗杓罷職事。新啓,朔州府使全發英,本以門地卑微之人,名稱未著,且無履歷,及授本職,人皆駭異,當此西路蕩敗之日,蘇殘祛弊之責,不可付諸此人,請命遞差,其代,各別擇送。答曰,渾用疏中語,擬以爲領相事,甚不然也。此則雖使十斗杓言之,何擬之有,其中,亦豈無一二可取之言乎?不允。全發英事,依啓。
傳曰,今番使行,多有周旋之事,合有褒賞之典,使臣以下員役,書啓。以上朝報
政院啓曰,告訃使在義州,七月初一日成貼狀啓,初五日始爲來到,非但遲滯,沈水沾汚,事甚不謹,三道撥路中,遲滯處及沈汚之人,令備邊司,査覈治罪,何如?傳曰,允。以上備局謄錄
傳曰,外梓宮着漆之數,多至二十四度,而其厚僅七里,全漆之數通計,則四十八度也。事甚無理,其爲不謹,據此可知,提調及郞廳,姑先推考,匠人,令攸司推治。
長生殿啓曰,以外梓宮着漆事,下敎矣。前規,則外梓宮所着者,凡三十度,而專用全漆,初度六升,其後每四升矣。外梓宮體大,內外一番着漆,非四升,則不足故也。今則專用全漆,恐其未盡,故初度以全漆三升,每漆三升交合,爲六升着漆,其後則全漆二升,每漆二升,交合爲四升着漆,今已着漆者,二十四度,而未準着者,六度也。六度準漆之後,則前頭日字二十餘日,間日着漆,不過十度,加漆,何以爲之?敢稟。傳曰,依啓。以上長生殿謄錄
上在昌德宮。
金益熙,以疊長生殿言啓曰,以外梓宮着漆事,草記,傳曰,着漆之數極多,而其厚甚薄,事涉虛疎,前頭日子頗遠,勿拘常規,更爲量數加漆,使無未盡之患事,下敎矣。前規,則外梓宮所着者,凡三十度,而專用全漆,初度六升,其後每四升矣。外梓宮體大,內外一番着漆,非四升,則不足故也。今則專用全漆,恐其未盡,故初度以全漆三升,每漆三升交合,爲六升着漆,其後則全漆二升,每漆二升交合,爲四升着漆,今已着漆者,二十四度,而未準着者,六度也。六度準漆之後,則前頭日字,二十餘日,間日着漆,不過十度加漆,何以爲之?敢稟。傳曰,依啓。以上燼餘
山陵都監堂上鄭世規·呂爾載,都廳申洬,郞廳李有淐·曺昌緖·李道基·尹益元,監造官李袖·蔡以恒·李河岳·鄭時昌,陵所出去。
慈殿,政院·玉堂,問安。入啓。答曰,知道。
大殿,政院·玉堂問安。答曰,知道。勿爲問安。
中殿,政院·玉堂·二品以上,問安。入啓。答曰,知道。
藥房啓曰,伏未審夜來,聖體比昨,若何?臣等不勝區區伏慮之至,敢來問安。答曰,無事。
中殿,藥房問安。口傳啓曰,醫女輩,雖有問安之擧,而不能詳知症候之如何,面浮·眩暈·頭痛諸症之加減,伏乞使宮人,詳細傳敎。答曰,知道。眩暈·頭痛一樣,寢食不安,湯藥五貼畢進服,而時無效矣。
藥房啓曰,臣等昨日,中殿問安後,更與柳後聖諸御醫等,反覆商議,則柳後聖以爲,中殿自前有積勞虛損內傷之症,前年重經大病,今遭罔極之慟,症勢轉入危苦之中,蓋皆由內傷而發也。眩暈頭痛,上熱下寒,暫時思食,對食則輒厭,仍自頹憊等症,無非脾胃大敗之故,雖良藥平劑,難以奏效,若不及時用權,則醫家所謂無氣以動之症,不日將作云。臣等,不勝憂遑渴悶之至,凡閭閻士大夫家,自少培養,不過疏糲者,不能勝喪而致疾,則不用藥物,例用肉汁以救者,實遵禮經毁不滅性之意也。況聞中殿,受氣不厚,値此大戚無涯之慟,遂成危篤之疾,諸醫等交口言,非藥物可救,此時用權,似不獲已,亦不可少緩。臣等待罪藥房,日廁問安之列,審知國母症候之如此,不敢不達所懷。答曰,病患,似不至十分危重,何忍遽爲此擧乎?誠爲不可矣。
大殿,左右相問安。仍口傳啓曰,中殿症候非輕,脾胃傷敗,差病間,勸用滋味之意,臣等,將以啓達于慈殿,故敢此竝稟。答曰,知道。勿爲問安,雖有病患,此時不忍爲也,勿爲如此之言。仍口傳啓曰,症候非輕,脾胃受傷,決難以藥物收效,不得已姑欲以滋味從權矣。答曰,病患,不至十分地頭,豈忍爲如此之擧?又啓曰,病患若至十分地頭,則更無可爲,故已達于慈殿,不勝惶恐。
慈殿,左右相問安。仍口傳啓曰,中殿上年冬,纔經大病,今又遭此罔極之慟,症候非輕,脾胃傷敗,差病間,姑以滋味從權之意,惶恐敢啓。答曰,知道。予則無事,而內殿症候如此,極以爲悶,今者啓辭切至,自內當爲勸勉矣。
慈殿,藥房口傳啓曰,中殿症候,進藥無效,每每一樣,臣等議于醫官等,則皆以爲積傷之餘,遭此大喪,中氣虛弱,脾胃大敗而然,非藥力所可治,必須及時用權,然後可救,若後數日,則恐成難醫之疾,自慈殿,勤懇,下諭,及時用權,不可少緩,臣等不勝悶迫之至,敢啓。傳曰,中殿症候如此,予亦悶慮,此非藥物可治之症,予當權勉,然恐不能從也。
藥房啓曰,伏承聖批,以病患似不至十分危重,何忍遽爲此擧乎爲敎。臣等,尤不勝憂遑悶迫,而不得不危懇於聖明之下矣。喪中病勢,若至十分危重之地,則雖日進可口之味,脾胃不受,而惡心之症還作,此時則倉·扁,不能施其術云。言念及此,群下罔極之情,如何可諭?非獨醫官等咸以爲若失用權之時,則無及於救藥,閭閻士夫間,能得以及救喪中危症,及未能及者,自古相傳道之戒也。脾土已枯之後,則氣從而竭,薑桂調和之味,何得奏效於其間哉?今日用權,亦已晩矣,伏願聖明,更加深思焉。惶恐敢啓。答曰,飮食猶不至全廢,梓宮在殯,焉敢言此,心懷罔極,不知所喩。又啓曰,伏承聖批,以飮食猶不至全廢爲敎,若飮食至於全廢,則必無及矣。聖料其不及此乎?其所謂飮食不至專廢者,不過或進一匙粥飮,而對之,則還厭者也。臣等,竊恐飮食全廢,亦不在隔多日矣。凡病甚及喪中用權,只在呼吸俯仰之間,後而失時,則悔之何及?臣等非不知聖明方在倚廬,哀慕之情,陪奠之禮,無所不用其極,而中殿症候,若自此漸入危境,則不但朝廷百執事,不暇專意於山陵諸事,其不有分於聖明之一意誠孝乎?喪中用權之人,疾止復舊,禮經明文也。今中殿,今日用權,明日有一分症勢之減,則何害於復行素膳,而何嫌於誠孝之萬一乎?伏願聖明,毋太執此事,用權而達權之道,臣民之至願也。不避煩瀆,敢此申稟。答曰,依啓。
注書鄭時諶,在外入來。
大司諫金慶餘,在外入來。啓曰,臣稟性庸愚,才識最下,尋常庶務,猶懼難堪,矧此薇垣之長,是何等責任,決非如臣駑劣,所可承當,玆陳乞解之章,冀收新下之命,不料聖度包荒,非特不許,反下溫批,臣奉讀驚感,繼之以淚,臣是何人,得此於聖明,唯以遄謝恩命,爲微臣第一分義,而當此酷暑,逐日遠行,筋力有所不逮,稽謝至此,逋慢之罪,在所難逭。況臣曾於奔哭之日,散秩尙在身上,時當大戚,未踰二十七日之限,陳乞恩暇,其路無從,急於歸省病母,徑自下鄕,揆之規例,應在遞免,臣雖無驅策疲鈍,少效涓埃,其於物議之嗤點,何哉?不可一刻苟冒,以喪廉隅,請亟命遞臣職。答曰,勿辭,退待物論。
合啓,請命金自點罷職事。入啓。答曰,不允。
府前啓,請命元斗杓罷職事。入啓。新啓。社稷,國之主也。其尊無對,設官輪直,其意有在,參奉許挺,娶妻於墻外至近,縱其婢僕,尋常亂入,裸浴壇側,又令放牧,私役守直軍,瞻聆駭異,請命罷職,以重壇祀之地。答曰,不允。社稷參奉許挺之罪犯,誠如所論,則豈但罷職而已哉?拿問處之,可也。以上朝報
有政。以愼天翊爲副應敎,梁曼容爲副修撰。以上吏批政事
上在昌德宮。
下直,果川縣監李文望,平山浦萬戶金崇吉。
慈殿,政院·玉堂·藥房問安。入啓。答曰,知道。
大殿,政院·玉堂問安。入啓。答曰,知道。勿爲問安。
中殿,藥房·政院·玉堂·二品六曹問安。入啓。答曰,知道。勿爲問安。
藥房提調趙炯,副提調金南重啓曰,夜雨蒸濕。伏未審聖候,若何?臣等竊聞,倚廬至爲窄猍,晝夜衰絰,七時哭泣,尙未停止云,前雖承愆候少愈之敎,而將必有暫止復作之患。伏願聖明,深思終孝之道,勉加節抑,以慰慈殿之念,臣等不勝區區伏慮之至,敢來問安,竝此陳達。答曰,卿等之慮至此,故間間不爲盡參矣。
藥房再啓曰,臣等伏聞下醫官之敎,前日劑入淸暑益氣湯進御之後,頗似有效云。臣等不勝欣幸之至。柳後聖以爲,當此暑月,能使氣力涌出,考諸方書,無出此藥之右者云,依前加入淸暑益氣湯七貼,劑入之意,敢啓。答曰,知道。
藥房口傳啓于大妃殿曰,中殿病患甚重,從權之請,雖已允從,昨日所進,尙未進御云。此症,非他藥物可治之症,而勉爲勸進,亦非宮人之所可爲,必須慈殿,親臨勤敎然後,庶可從之,臣等竊望焉。答曰,至極勸進,而不爲聽從,今日,當親爲勸勉矣。
藥房,口傳啓于中殿曰,朝者,烹䑋入內,而還爲出給。臣等,亦知闕內不得用牛肉,而此則非爲滋味,調胃補氣,莫如牛䑋,故敢爲烹入矣。今此還下,極爲惶恐,敢啓。答曰,勿爲捧入,承傳色,稟于大殿,則旣已成熟,今姑捧入,此後切勿捧入。
傳于李元鎭曰,前日使臣渡江時人馬別單,覓入。
傳于金益熙曰,傳旨中,綾原大君·仁興君奴子,勿捧傳旨。
傳于金益熙曰,別人情,元非致煩之事,況作爲刷馬名目,呼唱於彼地乎?事極駭異,回還後,使臣推考,當該譯官拿推。以上燼餘
禁府,許挺拿囚。啓。
義州府尹書目,告訃使一行,初三日渡江事。
平安監司書目,平壤呈,以司業鮮于浹上疏上送事,啓。答曰,省爾疏辭,治心性理之道,莫此爲大,予當佩服勿忘也。老人之雖瘳,勢所固然,勿爲辭職,待差,卽爲上來。
注書鄭時諶上疏。大槪,冒死陳情乞遞事。入啓。答曰,省疏具悉。爾其勿辭察職。
兵曹啓曰,本曹步兵價布,從前節用,封不動留庫之數,至於千有餘同,而近來連有土木營繕之役,客使之行,亦復頻數,種種糜費,極其浩多,留庫之木,日漸減縮,臣等,常以爲慮矣。今此三都監雇軍調用之數,罔有紀極,行用見存之數三同零,封不動見存之數,只四百七十五同零,前頭繼用之策,誠爲悶慮。不得已本曹堂上·郞廳所率及各司使喚人等,自今朔,爲先減下,支計其雇立之價,則一朔所減,一同三十六疋,一年通計,二十同三十二疋,正所謂月計不足,而歲計有餘者也。諸上司各衙門,亦依本曹例,汰減其不緊使喚者,則庶補其萬一,來朔爲始,令各其司量宜減省事,捧承傳,何如?傳曰,依啓。
行司正李景顔,黃海兵使遞來。
大司憲金集再疏。大槪,病重乞遞,兼請節哀加護,以終聖孝事。入啓。答曰,省疏具悉。予意已諭,卿其勿辭,調理出仕。且於病中,憂慮至此,可不體念哉?仍傳曰,遣內醫,看病。
領府事金尙憲上疏。大槪,不能檢下,請遞社稷都提調之任事。入啓。答曰,省疏具悉。卿其有何失,引咎至此耶?勿爲惶恐,安心勿辭。
合啓前啓,請命金自點罷職事。入啓。答曰,不允。
府前啓,請命元斗杓罷職事。入啓。答曰,不允。使此擧,若出於上,則爾等必以爲非,其出於爾等,則反以言路爲言,實未曉也。
院啓,大司諫金慶餘,引避而退,遠路赴召,當暑稽遲,本非逋漫,而帶職還鄕,不爲請暇,有違法例,則勢難在職,請命遞差。答曰,依啓。以上朝報
備邊司啓曰,咸鏡監司還收上空名各樣帖二百二張,燒火之意,敢啓。答曰,知道。以上備局謄錄
上在昌德宮。
下直,豐德府使洪茂業。
金益熙,以戶曹言啓曰,勅使之行,似在不遠,凡百需用之物,不可不前期措辦,而判書臣元斗杓,方在被論中,若待其結末而後,分定各道,則慮有窘急未及之患。今春勅使時啓辭分定謄錄相考,則其中豹皮四十令內,十令,自本曹措備,其餘三十令,鹿皮八十令,最爲要緊之物,尤不可少緩,依此數,分定於下三道及江·咸兩道監·兵營。此外紙地等雜物,則依謄錄應上納之布,除出換貿,及期知委上納之意,行移,何如?答曰,依啓。豹皮十張·鹿皮三十張,當爲內下,以此減數,分定各道。以上燼餘
藥房啓曰,霾雨連日,伏未審夜來,聖候,何如?臣等,不勝區區伏慮之至,敢來問安。答曰,無事。
中殿,藥房·政院·玉堂問安。答曰,知道。勿爲問安。
吏曹啓曰,臺諫有闕,政事,取稟。傳曰,過國忌後,爲之。
洪原縣監韓克述,差使員還下去。
左右相,慈殿問安。口傳啓曰,中殿病患甚重,勸勉從權之意,曾已啓達矣。竊聞趁不從權云,臣等,不勝憂悶,更爲勸勉從權之意,敢達。答曰,知道。內殿症候如此,予亦慮悶,連爲勸勉,而不爲聽從,方爲更勸勉,期於必聽從矣。
兵曹啓曰,闕內跟隨,大君以下依法典定數,俾無闌入喧聒之弊,如有犯禁者,則官員推考,下人囚治事,入啓,蒙允矣。今月初六日問安時,知事申景琥,濟用正朴安悌,造成所監役官李河岳,加率三名,全昌君柳廷亮,右尹呂爾載,把摠鄭以重,爐冶所郞廳李道基,加率二名,綾原大君·仁興君·益平尉洪得箕,上護軍趙炯,工曹判書鄭世規,參議李一相,應敎嚴鼎耉,禮曹參判崔惠吉,加率一名,竝依承傳,推考,至於大君·王子,該曹不敢直請推考,何以爲之?闌入下人,則令攸司,囚禁治罪,何如?傳曰,依啓。王子·大君,勿問,可也。
左·右相啓曰,昨日雷雨大作,宵晝之間,蒸鬱亦甚,自上罔極之中,病患之餘,不審氣候,今復如何?臣民憂悶之情,曷勝言喩?近日日候,雖在閭巷間人,有不能堪。況廬居卑窄,熱濕偏侵,哭泣之節,陪奠之禮,終日悲苦,勞憊兼極,加以萬機之酬酢,添傷之患,理所必至,念及於此,益不勝憂煎之至。向者伏承勿爲問安之敎,不敢連日煩瀆,而臣等日夜之憂,有不容自已,敢來問安。伏望深念聖人傷生之戒,特爲之節抑,以慰臣民之至望。中殿病患深重,爲日亦多,從權之請,實出於據禮經之明訓,而伏聞自藥房所進之物,不許捧入,强請而始納云,如此,則其不卽進御,亦可想矣。母儀一國,共與奉宗廟者,內殿也。內殿不安,則不亦爲宗廟之憂乎?亦願諭諸世子,俾卽勸進,無貽後時之悔,不勝幸甚。此在殿下遵聖訓之事也,世子盡誠孝之道也。區區所懷,敢此竝啓。答曰,服藥之後,氣力頗健,內殿症候,則昨日慈殿,至於親降勸諭,旣已承命云矣。卿等,勿以爲慮。
備忘記,上使鄭太和,鞍具馬一匹賜給,副使金汝鈺,書狀官睦行善,先來譯官朴而截,軍官表英,各加一資,譯官李馨長·玄德宇,各熟馬一匹,金貴仁·趙東立·梁孝元·方以敏,各半熟馬一匹,軍官梁廷翼·金元祥·鄭忠一·李廷尹·梁後臣,打角金彦輔·金水生,各兒馬一匹,醫官白士立,寫字官李朝年,畫員李起然,各弓子一張賜給。
藥房再啓曰,因醫女等傳內人之言,伏聞中殿夜間症候,尤不平,專廢寢睡云。臣等不勝憂遑渴悶之至。用權之後,宜續進滋味,庶幾元氣一分蘇復,而昨日煮入牛肚,旣不得進前,今日所進鮒魚,亦爲退出。如此,則從權之意安在?至於鮒魚,則不能勝喪之後,補脾胃回元氣之聖藥,故臣等,與醫官等詳議以進矣。此而不見進用,則其於救護中殿症候,更無他策矣。或作粥,或蒸煮,隨時進御,以便調胃,不勝幸甚。以苦口之故,停湯藥已久,豈可久廢滋味,使症候,一向沈綿乎?臣等,憂慮罔極,敢此陳啓。答曰,鮒魚則覓入無妨,而牛肚,則不可矣。
吏曹判書沈詻箚子。大槪,旣被儒疏攻斥,且賤疾危重,勢難供任,本職及兼帶,懇乞遞免事。入啓。答曰,省疏具悉。疏中泛言之事,何乃引咎乎?卿年紀雖老,精神尙强,勿辭察職。
右議政鄭太和箚子。大槪,懇乞還收鞍具馬賜給之命事。入啓。答曰,省箚具悉。卿得寢浚民膏血,以應發賣之事,發民丁壯,以赴白刃之役,謂之無功,可乎?功懋懋賞,爲國之道,卿宜安心勿辭。
藥房啓曰,臣等因醫女等,中殿問安還來,伏承諺書症錄,不勝驚悶憂慮之至。遂與柳後聖諸御醫等,反覆詳議,則皆以爲湯藥,勢難進御。然不可以此專廢藥物,雲林潤身丸丸藥,及時劑入,徐徐以小數勉進,以助滋味之用爲當云,而一劑兩數頗多,姑以半半劑,爲先劑入之意,敢啓。傳曰,知道。
正言吳翮啓曰,無狀小臣,最居人下,郞署之職,尙恐不堪,言責重地,萬萬不似,臣猶自知,人謂斯何?今此領議政金自點合啓之請,實一國公共之論,論執逾月,兪音尙閟,上下相持,輿情憤鬱,此豈所望於新化之初乎?且當初之只請罷職,物議皆以罪重律輕爲非,到今公論益激,終不可遏,而臣之聯名論列,亦已多日,則執法不嚴,論事無狀之罪,在所難逭,疲劣如此,而何敢冒居臺席?請命遞斥臣職。答曰,勿辭,退待物論。
執義李海昌,掌令金重鎰,持平洪鐩,獻納李天基,正言金徽啓曰,臣等俱以無似,待罪言地,控免無路,黽勉供職,而常懼不稱,厚招物議。今日伏見正言吳翮引避之辭,則以合啓之言,罪重律輕爲言,臣等不勝瞿然之至。金自點之論罪,實一國公共之議,則當初首啓者,豈有輕重之私意?竊聞論劾大臣,自有體例。大臣雖有可誅之罪,必先遞罷,次第加律,乃待大臣之道,古規則然,臣等意謂如此,聯名仍啓矣。物議皆以爲非,則其執法不嚴之失,與之無異,何敢晏然仍冒?請命遞斥臣等之職。答曰,勿辭,退待物論。
司錄,以左·右相意啓曰,國綱解弛,人不奉法,闕內至嚴之地,百官跟隨下人濫雜闌入之弊,近來益甚。臣等頃日致責兵曹,使之申明法典定數而嚴禁矣。該曹旣已入啓,犯禁者官員推考,下人囚治事,捧承傳,則唯當隨現入啓,依承傳施行而已。法令之行,尤宜自貴近始,而卽見兵曹啓辭,則以大君·王子,何以爲之?取稟。終有勿問之命,推考傳旨捧入之時,特有別敎,則亦或一道,至於有司,則執法之外,何敢有所低昻?如此,則國法無以行矣。揆以事理,殊甚不當,兵曹當該堂上,推考,何如?傳曰,自前王子·大君無推考之事。故該曹,必不得直爲擧行矣,以此推考,似未妥當。以上朝報
上在昌德宮。
下直,龍潭縣令尹珩,丑山萬戶朴永繼。
李行遇啓曰,大司憲金集未肅拜,執義李德昌,掌令金重鎰,持平洪瑑避嫌退待,掌令宋時烈,持平河溍在外,今日以監察茶時之意,敢啓。傳曰,知道。以上燼餘
吏曹參判林墰,參議沈之源上疏。大槪,重被儒疏攻斥,乞賜鐫免事。入啓。答曰,省疏具悉。疏中泛言之事,何乃引咎辭免耶?益循公道,爲國擇賢,則功益彰而謗自消。卿等,須體此意,安心勿辭。
大妃殿·中殿,藥房問安,入啓。答曰,知道。
藥房啓曰,蒸濕不止,伏未審夜來,聖候若何?臣等竊伏聞自前月,有惡寒之候,且有脚力痿弱之患云,伏未知近日,兩症加減如何?臣等不勝區區悶慮之至,敢來問安。答曰,知道。別無惡寒之候,而脚力痿弱之症,則時無加減矣。
弘文館啓曰,兩司多官,竝爲引嫌,本館當爲處置,而臣等所見,未免孤陋,在外同僚,有故不來者,及未肅拜之人,竝命牌招,同參,何如?傳曰,允。
藥房再啓曰,臣等伏承脚力痿弱,時無加減之敎,不勝焦悶之至。卽與柳後聖及諸御醫等詳議,則皆以爲,脾主四末,脚力痿弱之症,專出於內傷脾敗,若此不已,則不多日,必生大病,其於內殿症候,可以鑑矣云。前頭陵幸之禮,其他擧動,不可謂不爲頻數,不知聖明,以此氣力,何以能盡誠孝之十一乎?伏願深思支保氣力之道,强進薑桂之滋,俯從禮傳過毁之戒,臣民幸甚。臣等待罪藥房,竊想聖候如許,憂遑悶迫,自有不能已者,惶恐敢啓。傳曰,脚力之不健,已自平時,有之久矣。近日則氣力强健,進食頗優,口味尙甘,卿等,勿爲過慮。
副提學呂爾徵上疏。大槪,乞命鐫削職名事。入啓。答曰,省疏具悉。卿其勿辭察職。
政院啓曰,傳曰,自前王子·大君有推考之規乎事,傳敎矣。臣等取考法典推斷條,只有二品以上畢推取旨之文,別無王子·大君區別之語,而前規有無,臣等聞見孤陋,未能詳知矣,敢啓。傳曰,知道。
禁府照本,前郡守崔琢矣,康津縣稅船虛稱致敗罪,杖八十·徒二年·盡行奪告身,啓依允。同府崔琢,春川府,徒二年定配。啓。
校理趙復陽上疏。大槪,執法不嚴之罪,實在臣身,不敢隨參處置兩司之論,請鐫削臣職事。入啓。答曰,省疏具悉。爾無所失,勿辭察職。
司諫睦行善上疏。大槪,請還收賞加之命,兼陳所懷事,國忌齋戒,以留政院。
玉堂箚子。大槪,兩司竝命出仕事。入啓。答曰,依啓。
禁府啓目,粘連判下云云。許珽,身爲齋官,壇祀重地,不能謹飭之罪,在所難免,上裁,何如?啓照律。
執義李海昌,掌令金重鎰,持平洪鐩,獻納李天基,正言吳翮·金徽,就職。
兵曹判書李時白上疏。大槪,身病極重,又被儒疏之斥,本職及兼帶,懇乞遞免事。留政院。以上朝報
上在昌德宮。
夜一更,流星,出文昌星中,入乾方天際,狀如拳,尾長三四尺許,色白。
慈殿,藥房·政院·玉堂·二品以上·六曹問安。入啓。答曰,知道。
大殿·中殿,政院·玉堂·二品以上·六曹,問安。入啓。答曰,知道。勿爲問安。
世子宮,二品以上·六曹問安。入達。答曰,知道。
中殿,藥房口傳啓曰,伏見昨日書下症候,伏切悶慮之至。伏未知夜來,寢睡如何?白粥進御否乎?答曰,知道。寢睡,別無所安,粥物,亦不進矣。
藥房啓曰,伏未審夜來,聖候若何?昨者,伏承聖批,以氣力强健,進食頗優爲敎,果如此,則臣民之所共欣幸也。但念倚廬朝夕哭泣之中,必無康寧如此之理,無乃聖明,爲廷臣之奉慮,而乃下如此之敎乎?若脚力痿弱,而謂之强健,水剌減少,而謂之頗優,則臣等,竊恐近於諱疾也。諱疾忌醫,醫家之所深戒者,伏願詳敎卽今症候,使臣等,及時議得對症之劑,無致臣民之疑惑也。臣等,不勝伏慮之至,敢來問安。答曰,知道。平交之際,尙不可欺,況君臣相依,以誠心爲本者乎?卿等,勿以爲慮。
備邊司啓目,粘連趙掞上疏云云。草野之臣,當新服礪精之日,抗章進言,刺論時弊,身居田野,乃能識朝政之得失,論議之是非,不啻毛擧而縷析,可謂有志者也。疏中所陳,其條有十,其一,內需司帑藏之弊也。內需之弊,言之者多矣。頃因宰相陳疏,略陳其弊矣,創設旣久,雖不能猝然罷革,本司之侵擾民間,操縱多端,叛主之奴,投入冒屬之弊,中外之傳說,久矣,或比之曩時,民怨之積,固其所也。曾在癸亥年初,有投入作弊者,大行大王,特命梟示二人,以正厥罪,一時人心,莫不快之,歲久之後,弊端漸滋,今亦嚴立科條,痛加禁斷,如有侵擾投屬之患,許令中外民人,各自陳疏,則其弊自絶是白齊。其二,各司貢案之弊也。貢案之不均,其來已久,釐正之論,厥亦久矣。顧其時有所未遑,勢有所難便,因循至此,而防納之爲害,吏胥之弄奸,誠極痛駭。諸宮家及士夫家,如或踵前不已,則摘發科罪之意,在前非不申明,而紀綱頹廢,人不懲戢,如過時月,又復如前,若不另加痛禁,難以革弊,內則憲府,外則監司,銘心糾察,隨現論啓,繩以重律,則庶可禁革是白齊。其三,擧世奢侈之害,必至亂亡,財竭民困,未嘗不由乎此,亦在法府之申明法禁。申明法禁,須從宰相名士始,大夫之犯禁者,先爲擧劾,閭巷之違法者,收而治之,勿以宮家威勢而少撓,勿以關節私囑而放免,繼而爲之者,常加禁抑,無使乍行旋輟,則自當有漸變之效是白齊。其四,大夫貪鄙之弊也。居官不廉,國有三尺,爵賞訟獄,賄賂以成,則國何以爲國?毋論內外,苟有貪饕者,豈無耳目所及?操糾摘官邪之柄,秉黜陟幽明之權者,不畏强禦,一出公正,時遣御史,不唯察其見在者之貪廉,竝察已遞者之賢否,得其實狀,大示懲勸,有異績者,擢用之,尤甚貪虐者,或施以烹阿之刑,或依法典誅斬,錄案其子孫,則爲國之要,不外於彰善癉惡,必有有以大警動者是白齊。其五,以私蔑公之弊也。公道一晦,私竇大開,誠爲今日之痼弊是白在果,臺諫,耳目之臣也,方伯,心膂之寄也。而論劾黜陟,尙且不公,則人主,深居九重,將安所恃?繼自今各務盡誠,如上所陳,而循私欺罔者,必用重典,無使僥免,正色直言者,特被優奬,則何憂乎不公是白齊。至於科擧之弊,尤可驚怪,設科取士,何等重事,而用情滅法,乃至於是,近來國事,百爲墜亂,而唯科擧一事,謂可以革陋,而今見疏辭,不覺痛惋也。文武設科時,試官,極可精擇,如有犯禁見覺者,則亦用重典,斷不饒貸爲白齊。其六,朝廷朋黨之弊也。疏中所斥言者,雖未知彼此是非之何如?而朋比之言,自古所深憂者,所當痛斥而力去之,期致同寅協恭之美,而若不公聽竝觀,則此目,或反爲陷人之資,此不可不察者也。大槪爲公則爲君子,爲私則爲小人,所取者賢,則爲賢人,所取者不賢,則爲不賢,公與私,賢與不賢,非可求他。都在乎其人,當官莅事,獻可替否之際,誠不誠之如何,且有觀其旣往,而可以卜其將來者,人主之所操而陶一世之治者,唯爵賞進退而已。若於此而加之意,如衡之平,如鑑之明,則輕重姸媸,必不敢逃於聖明之下是白齊。其七,四臣竄謫之事也。四臣之事,臣等亦欲陳白,而頃者聖批,以有意存焉爲敎,故仰體聖意,姑有所待是白如乎,草野之言至此,此則非但草野之言,乃國人之言也。使四臣者,經年歲之久,而或爲風霜疾病之所侵攻,不得生還者,亦豈大行大王之本意哉?先朝仁恤之意,已著於洪茂績之量移,聖上體念之至意,亦可見於李敬輿撤籬之命,唯願聖上,特霈雷雨之澤,以爲四方之望,則其於繼述之道,允爲有光是白齊。其八,兩銓用人之失也。用舍激揚之權,專委於銓官,而銓官之不謹至此,則何以服人心哉?着令兩銓,必愼必公,以塞僥倖之門爲白齊。其九,一族切隣之弊也。水陸軍,各司奴婢族隣之弊,合有變通之擧,而至今不能變通者,誠以厭避官役,奸僞百出,族隣侵督,初出於不得已,而轉輾積苦,遂成巨弊,姑待各道弊端之條陳,明査處之爲白齊。其十,紀綱弛解之弊也。紀綱不立,識者之寒心,久矣。政令之不行,風俗之偸惰,實由於此,此亦不在於他。宮禁嚴而朝廷正,則頹綱弊紀,不期振而自振,嚴宮禁正朝廷之本,其不在於聖上乎?末端心學工夫及禮召儒臣等說,皆是切實之言,伏願聖上,竝加澄省,以爲必行之地,何如?啓依允。
龍媒萬戶鄭暹,差使員上來。
明日宗親府進香正時,巳初一刻。以上朝報
備邊司啓曰,政院啓辭,前日以李景嚴上疏,大槪,宣惠便否,令大臣議處事,命下,而大臣,獨有左議政,未卽會議矣。今則右議政及原任大臣,已爲齊會,無故日,使之議處,何如?傳曰,允事,傳敎矣。左議政臣李景奭議,大宣惠與大同,其號雖殊,其實則同也。下三道大同之論,自先朝初年有之,講之亦熟矣,而其時,以大邑大戶不願之故,不得設行,只行於江原一道,一結所收十六斗,大戶之多結者,辦出未易而然也。若減其數,以一結七八斗,通融捧之,則視前半減,未知大邑大戶,或以爲便耶?大槪許多細大節目,一一商量,纖悉無遺,而各司私主人,得以支保,外而各邑大小民人,皆以爲便然後,保無作輟之患,此則都在有司與方伯,詳察民情,盡意揣摩而爲之,就令行之必須有漸,先試而有所便益,方可推及,如洪淸一道,似當先試之也。大槪改作之擧,利不什倍,則古人有戒焉,當始之際,十分審處,允合事宜,伏惟上裁。領敦寧府事臣金尙憲議,此國家初政,大更張大變通事也。其利害便否,不可不十分商議而處之,雖曰民生倒懸之救〈急〉,當如救焚拯溺,而若有窒礙難行之弊,則當有藉口,以資不悅者之謗,前日已往之弊,亦可監也。稍待數月,亮陰後,從容面稟定奪似當。右議政臣鄭太和議,癸亥以後,論時務者,首以三南大同爲言,而中外民願,有所不齊,施措節目,或不無難便之事。故其在先朝,亦以爲難,不得擧行,以至今日矣。當此新化之初,急先便民之策,無逾於大同之利益云爾,則臣亦不敢謂之必不可行。而作事之始,如或講之不詳,乍擧旋輟,不能取信於民,而有傷於國體,則誠非細慮,如不得已,先令有司,將洪淸一道民役及時用田結,參量米布應出之數,與按道之臣,反覆熟議,明知其行之無弊然後,方許稟定試行,以及他道,似爲宜當,伏惟上裁。答曰,依領敦寧府事議。
又啓曰,中江開市,當爲設行於八月十五日,牛隻量宜加數事,曾因移咨,已爲行會,而兩西商賈,預先整齊,優齎物貨,及期入送,俾無埋沒之弊事,依例,申飭於兩道監司處,何如?答曰,依允。以上備局謄錄
上在昌德宮。
自昧爽至未時,有霧氣。
金溝縣令金天錫,差使員還下去。
慈殿,藥房問安。口傳啓曰,近來日氣甚熱。慈候若何?答曰,知道。近來,別無所患矣。
政院啓曰,傳曰,自內常有設奠之事,夜間,宮人有身死者,仍行未知如何事,傳敎矣。朝夕尊與上食,只像生時設行,本非祭禮,葬後虞祭時,始行祭儀,別無犯染不可行之事矣。傳曰,知道。
副提學呂爾徵上疏。大槪,病勢危劇,乞遞職名事。入啓。答曰,省疏具悉。卿其勿辭,調理察職。
答兵曹判書李時白疏曰,省疏具悉。疏中泛言之事,何乃引咎辭免耶?卿其勿辭,調理察職。
左議政李景奭箚子。大槪,承命撰進行狀,可改處,命使改之,且史學謄本,封置政院,藏于春秋館,似當事。入啓。
正言吳翮啓曰,臣伏聞前司諫睦行善疏辭,張皇贅語,詆斥臣身,其意所在,實未曉也。臺諫之論,一徇公議,罪之大小,而律以輕重,臣之欲加金自點之罪者,只欲伸公議而已。頃日臣以搆草事,往見行善,言及此事,則行善,以體例爲言,旋有遲回之色。臣曰,已發之論,不可中止,吾今發簡,則答以何辭?行善曰,當答以待長官出,而然於此論,孰有異議者乎?及其發簡,則行善,稱以加資命下,不見而還送矣。今者,反以見輕等語,費辭立異,有若引避者然,亦獨何心哉?行善旣曰,自點,誣上行私,貪縱負國,則諉以事例,只請罷職,誠爲執法者所羞,竊聞大司憲趙絅,當初再啓之後,旋發加律之論,而徑遞未果,則公議之發,亦已久矣。到今加律,猶可謂之汲汲乎?況以古今事例言之,故相臣許頊之被劾也,直以削黜論之,近事,則相臣李聖求之被劾也,亦以削黜論啓,則大臣論劾之例,亦未必先請遞罷,而行善,必欲强援區區之例,以爲阻遏公論之計,臣未知其故也。自點之罪,彰著已久,而未及論列於先朝,臣亦恥之。行善以臺閣無一人繼戶而起,爲恨,謂戶敢言,果欲繼之,則行善之出入三司,非一非再,何不繼戶而起乎?及今已發之論,反欲阻之,而至以落井下石,軟地揷木之說,攻斥至此,誣一國之公論,而指以爲乘時搆陷然者,隱然於疏中,則士夫間發言,恐不當如是也。觀望之狀,安得自掩?此則聖明在上,公論在下,臣不敢多辯也。臣賦性疏愚,與世抹摋,觸事生疣,重被意外之斥,其何敢一刻仍冒?請命鐫削臣職。答曰,勿辭,退待物論。
同知金汝鈺上疏。大槪,新授加資,懇乞還收事。入啓。答曰,省疏具悉。酬功報勞,自是常典,卿其勿辭。
政院啓曰,內酒房新麴,例於六月踏造,而尙未造成。故內資寺官員,發牌招之,則偃臥本寺,全不動念,屢度催促,則答以明朝供上時,兼爲進去云。小各寺微官,慢視政院號令,偃然不進,前所未有之事,極爲駭愕。當該官,從重推考,何如?傳曰,先罷後推,應罷內資奉事李蕃。
兵曹啓曰,闕內出入官員隨率,一依法典,隨品限定,犯禁者治罪事,旣捧承傳矣。今月初九日,平市令金自晦入闕之際,跟隨下人數外,加帶一名,請金自晦推考,闌入下人,令攸司,囚禁治罪,何如?傳曰,允。
答前司諫睦行善疏曰,省疏具悉。增秩表功,已有邦憲,爾其勿辭。
獻納李天基啓曰,頃者同僚,以合啓之論,罪重律輕,物議皆非,更爲加律事簡通,臣以僚議歸一,則何必異同爲答矣?卽見正言吳翮避辭,則又以睦行善疏中,有落穽下石等語,謂之被詆而引避,加律之論,臣旣與聞,則其被詆一也。何敢晏然處置同僚乎?況且聞諸道路,趙掞之疏,有領相論劾,未必出於至公。臺諫之論,果出於公是公非等語,旣被詆斥,早爲辭避,而徒以瀆擾於此時爲懼,悶默隨行,爲日已久,臣之所失,至此尤著,臣不敢仍冒也,決矣。請命遞斥臣職。答曰,勿辭,退待物論。
執義李海昌,掌令金重鎰,持平洪鐩啓曰,臣等頃於正言吳翮無啓加律之論,旣與之同矣。今見吳翮引避之辭,卽被斥於前司諫睦行善疏中語也。臣等之見,初無異同,勢難處置。且趙掞之疏,有請罪元斗杓,出於相軋等語,不勝驚駭之至。臣等雖極無狀,寧有一毫是心哉?以此以彼,決難仍冒,請命遞斥臣等之職。答曰,勿辭,退待物論。
正言金徽啓曰,領議政金自點論罪太輕之誚,實出於一國公論,則加律之請,本非一人之私見也。頃日多官之避,蓋見其無異同矣,卽見正言吳翮,以被詆於前司諫睦行善,引避,而行善疏中之辭,臣未得見,私室說話,臣未參聞,其詆斥之言,雖未知如何,而臣旣同其論,則何可晏然處置乎?且聞趙掞之疏,有領相未必出於至公等語,其所詆斥,亦非泛然,以此以彼,俱難仍冒,請命遞斥臣職。答曰,勿辭,退待物論。以上朝報
上在昌德宮。
慈殿·世子宮,藥房·政院·玉堂·二品以上·六曹問安。入啓。答曰,知道。
大殿·中殿,政院·玉堂·二品以上·六曹問安。答曰,知道。勿爲問安。
藥房啓曰,伏未審夜來,聖候何如?去夜,內殿症候猝劇,伏想哀疚之中,憂撓必多,臣等不勝憂遑煎悶之至,敢來問安。答曰,無事。
中殿,藥房問安。口傳啓曰,夜間氣降之後,症候何如?劑入平胃散,進御否乎?所患頭痛,亦何如?答曰,昨者氣下之後,腹部輪囷之症,服藥後少止,寢睡昏困,似睡而非睡,自昨午時以後,無所進御矣。
大司諫李之恒啓曰,庸陋如臣,濫蒙恩私,至忝諫官之首,臣誠惶懼,罔知攸措。當此聖上哀疚,內殿未寧之日,分義所在,不敢退伏,而竊念嗣服之初,百度宜新,朝著之間,鬧擾日甚,補拾鎭靜之責,決難承當。且兩司多官,引避退待,臣當爲處置,而執義李海昌,卽臣同生妹夫也。在法當避,不可處置,請命遞斥臣職。答曰,勿辭,退待物論。
政院啓曰,國家多事之時,則預備史官入來,留待闕內,乃古規也。今日史官,一員進藥房,一員進朝廷,本院問安,待接承傳色時,預備官,不爲入來,非但事體苟簡,新進怠慢之習,極爲未便,當該史官,請命推考。答曰,依啓。
山陵都監郞廳,以摠護使意啓曰,今番運石之役,極爲浩大,其中四方石之大,大於魂遊石而倍焉,一千四五百名,齊聲一挽,僅移一寸許,離山下今已三日,而尙未到東城之外,郞廳·監造官,隨行,都廳亦往來監董,而其遲若此,其運之艱,可想也。都民等,能念國有大戚,且悶其役軍之勞苦,設飯以勞者,往往有之,此實由於先朝仁澤之在人,亦由於觀感聖孝之新化,而民心風俗之美,至於如此,聞來誠可嘉也。當此盛熱,有此大役,自都監,亦不可無一番勞慰,以示國家之德意,只捐數石米,作粥和氷,分饋於過都中之時,十五丁氷,令西氷庫,趁明朝進排,何如?傳曰,允。
藥房啓曰,臣等,中殿問安後,卽與柳後聖諸御醫等,商議症候定後,當進之藥,則以爲蔘朮調中湯,藥味不苦,而補中淸熱,正合此時進服云。此藥,劑五貼以入之意,敢啓。答曰,先以二三貼劑入,可也。
又啓曰,中殿症候,苦歇無常,而間或有下問之時,則入直御醫一人,至爲孤陋,自今日爲始,柳後聖別省記,入直藥房,鄭柟壽則毋論番次,姑爲仍直,醫女數三人,亦爲入直待令之意,敢啓。傳曰,只柳後聖入直,可也。
又啓曰,柳後聖別省記入直事,已爲允下矣。臣等,竊念獨使醫官入直,臣等,待罪提調,而退在私室,事體未安。臣等二人,亦爲別省記,相替直宿之意,敢啓。傳曰,此是預備之事,提調,則勿爲直宿。
大司憲金集上疏。大槪,身病危篤,不得進參內殿問安班列,請治逋慢之罪事。入啓。答曰,省疏具悉。勢所固然,勿爲待罪,安心調理。
玉堂箚子。大槪,兩司竝命出仕事。入啓。答曰,依啓。
大司諫李之恒,獻納李天基,正言吳翮·金徽,執義李海昌,掌令金重鎰,持平洪鐩就職。
江原都事李丕顯,進香事上來。
嶺陽君儇上疏。大槪,自數日前,重患暑痢,旬月之間,決難望瘳,兼帶宗親府有司堂上·司饔提調之任,竝許遞改,以便公私事。入啓。答曰,省疏具悉。卿其勿辭,調理察職。
合啓,領議政金自點,本無知識,又無人望,徒以勳勞,冒居鼎軸,識者唾點,固已久矣。大行大王眷顧之恩,晚年尤專爲自點者,所當忘勞徇國,與共休戚,而不思報效,惟思貪侈,第宅之過制,田園之廣占,賄賂之公行,國言藉藉,有不可掩,小民之怨咨,乃是固然,僕隷之驕橫,特其小事。雖凡官庶僚,負犯如此,尙不可容貸,況身居具瞻,領率搢紳者乎?其在先朝,得免擧劾,失法甚矣。及至今日,豈可仍置匪據,使一國解體,而新化有累也?不罪此人,將無以革貪汚之風,而杜縱恣之弊也。公議齊發,愈往愈深,請命削奪官爵,門外黜送。
院啓,法之不行,常自貴近始。故王者用法,必先貴近,不少饒貸,不如是,則將無以恢至公之道,而使貴近,有所忌憚也。闕內跟隨之過制者,竝被推勘,而獨於王子·大君,有勿問之命,在聖上優待尊屬,自是美意,然而大臣,請推該曹,而尙且不從。雖曰王子·大君,無直推之規,大臣之言,亦不重歟?況闌入下人囚推之時,王子·大君所帶,特令勿治,此則未安之甚也。事雖至微,所關則重,若此而其可責臣下之奉法乎?一二賤隷之治罪,抑何損於王子·大君,而殿下,必欲容貸,遽示用罰之不均,任其紀綱之自壞耶?新化淸明之日,亦足爲一點瑕纇,豈不惜哉?王子·大君從率下人,請令攸司,一體囚治,以爲貴近之戒。
府前啓,請命元斗杓罷職事。入啓。
答合啓曰,不允。
答府·院曰,依啓。
左議政箚子。大槪,又被人侵,事關國體,不容但已,伏願亟賜鐫罷事。入啓。
綾原大君箚子。大槪,亟治臣加率跟隨之罪,以正朝綱事。入啓。答曰,省箚具悉。有何所失乎?安心勿待罪。以上朝報
上在昌德宮。
夜一更二更,月暈。卯時,日暈右珥。
下直,加里浦僉使趙猷,馬島萬戶白士哲。
傳于李時楷曰,忠勳府進香,以十五日未時磨鍊,而與自內進香相値,進行於午前,可也。以上燼餘
答左議政李景奭疏曰,省疏具悉。睦行善上疏,語頗不正,予甚不取焉。卿何必具道本末,縷縷至此耶?宜安心論道,勿爲相較,益恢弘量,佛時仔肩。
樂房啓曰,夜來陰雨蒸熱,伏未審聖候若何?臣等,不勝區區伏慮之至,敢來問安。答曰,無事。
兵曹啓目,粘連慶安察訪宋仁植,重林察訪洪有一,桃源察訪黃濎等上疏云云。京畿六驛中,桃源·慶安·重林三驛,尤甚無形,故在前察訪段置,每每陳弊爲白乎矣,亂後八道驛路之凋弊,無處不然乙仍于,勢不得變通爲白如乎,其中良丁閑遊者抄定,日守分大·中·小路,依前定其名數,而使喚者,及驛卒之厭其驛役,投屬於內需寺,或投於都監者,令本道監司,査覈馳啓,使之還屬驛役是白乎旀,下三道入居木二十餘同,當初只爲分給於迎曙·良才·平丘,而不給桃源等三驛之事段,必有意見,非本曹所可詳知,亦令本道,變通區處事是白在果,至於北京往來使命下去時,則京畿驛馬,交替於松都,上來時,則海西驛馬,亦爲交替於松都,則彼此苦歇,俱涉平均是白沙餘良,海西物力,雖甚蕩敗,比之京畿,尙有餘裕,以此行會,似爲便當是白乎旀,奉使之行,所帶步率,三品以下,則八名中,減其二,二品以上,則十三名中,減其三爲白乎矣,此外引路,則雖無驛步,從各官例,以羅將一雙,迎送於境內,足以前導,無論品秩高下,竝爲減去宜當是白乎旀,至於侍從之承召上來者,亦依奉命使臣例,隨其品秩高下,所帶步率,一體減下爲白乎矣,召命有旨及監司處給馬上送有旨,令兵曹,有廳軍齎送,仍令傳致兩處,而下吏給馬下送一款乙良,停罷宜當爲白齊。從臣之承召乘馹,則固不可久廢不復,頃日相臣之啓請,蓋出於不得已是白在果,至於受由往來時,則便是私行,而竝下給馬之命,擧朝之臣,咸仰體下之聖恩,而驛路事勢,有所難支,群下之意,皆以爲限驛路蘇復間,停罷爲當。今因畿驛之陳弊,所當請寢是白乎矣,出於恩命,臣曹惶恐不敢仰稟爲白齊。譯官,則雖堂上以上,所率馬頭一人外,步從乙良,切勿許帶爲白齊。驛馬點退之弊,實爲無謂,當此驛路萬分難支之日,苟有一毫矜恤之心,則豈忍恣行鞭扑於疲殘垂死之驛卒,必爲之責立駿馬哉?今後如有犯禁者,則這這摘發啓聞事,移文各道爲白乎旀,此外種種之弊,唯在本道,量其殘盛,均一差役是白在果,無論殘盛各驛,位田必不至全數陳荒,奴婢身貢,亦不至全然不捧是白乎矣,經亂今至十四年,而小無蘇復之望。日就殘薄,勢難支撑,或牒報本曹,或上章陳弊,前後爲馬官者,亦不無不能奉職之致,令本道,一一査覈處置,以爲惕慮之地事,竝以行移,何如?啓依允。步率減除中,各加減一名爲旀,且去張蓋之弊。
政府,翰林取才,申最左傳略。
吏曹啓曰,戶曹判書,差出政事,取稟。傳曰,明日爲之。
洪淸監司書目,禮山兼任新昌縣監韓得一啓下公事誤査,罷黜事。
大司憲金集三疏。大槪,病勢日劇,決難供仕,乞賜鐫改新授憲職,以便公私事。入啓。答曰,省疏具悉。卿之引疾辭免,非止一再,嘆予之誠薄,而疾之不瘳也。一向强請,亦涉不誠,當令該曹,議處焉。
全南監司書目,沃溝縣監柳志立,棄官,罷黜事。
司諫金應祖上疏。大槪,略陳所懷,病重,冒萬死乞遞事。入啓。
合啓前啓,請命金自點,削奪官職,門外出送事。入啓。答曰,遞職。
府啓,北兵使柳廷益,居官處事,百無一觀,徒以善事,累經閫鉞。曾爲洪淸兵使時,廣占田土,多取民怨。及授濟州牧使之後,島中物貨,狼藉鄕市。貪黷之狀,人皆唾罵。加以爲人,縱恣無忌,全昧體面,驕蹇極矣。如此之人,不可付以北關專閫之任,請命罷職。載寧郡守申晉翼,本以微賤之人,猥授字牧之任,多行不法,縱恣無忌,濫率子婦於衙中,擅用大同木,自買私馬,不治之聲,道內藉藉。如此之人,不可在官,請命罷職。答曰,依啓。柳廷益,非闒茸武夫,似不至此,更加詳聞處之。
答司諫金應祖疏曰,省疏具悉。爾之愛予之誠至此,使予聞所未聞,再三嘉歎,而讀之不已也。當書紳以紀之,爾其勿辭察職。
校理趙復陽上疏。大槪,旣被儒疏之斥,不可冒居三司之列,乞賜遞免事。入啓。以上朝報
上在昌德宮。
大殿,政院問安。答曰,知道。勿爲問安。中殿問安。答曰,知道。慈殿,藥房問安。答曰,知道。
有政。吏批,以鄭世規爲戶曹判書,金慶餘爲大司成,金藎國爲判義禁府事,趙絅爲司僕寺提調,李崇彦爲沃溝縣監,李時昉爲工曹判書,鄭世規爲訓鍊都監提調,韓嵂爲新昌縣監,盧尙賢爲載寧君守,兪厚命爲內資寺奉事,趙翼爲大司憲,申最爲檢閱。
兵批,以鄭斗卿爲副司正,全發英爲副司勇,表偀·朴而截爲副護軍。以上燼餘
答趙復陽疏曰,省疏具悉。爾其勿辭察職。
藥房啓曰,伏未審夜來,聖候若何?加入淸暑益氣湯劑入,今已八日,進御之後,伏未知奏效與前,何如?臣等切不勝伏慮之至,敢來問安。答曰,服藥之後,氣力頗似有效,今後勿爲問安。
吏曹啓目,粘運大司憲金集上疏云云。以一時重望之人,方被聖上禮遇之恩,豈不無罄竭素蘊,以爲報效之地?至於都憲之職,連章累牘,懇乞遞免者,必由於年紀已老,病患在身之故,似當依願是白在果,憲長進退,非該曹所敢容議,伏候上裁。啓,依回啓,施行。
吏曹啓目,曹正郞金鉽,病滿三十日,改差。啓依允。
傳曰,史官一員待命,騎馬三匹立之,長生殿內摘奸。
政院啓曰,領議政金自點,遞職事,命下矣。臺諫,方以削奪官爵門外出送論啓,遞職承傳,不得捧之之意,敢啓。傳曰,知道。
合啓前啓,請命金自點,削奪官爵,門外黜送事。入啓。答曰,許以遞差,所以勉副爾等之請,而猶不停論至此,事甚不當,亟停勿煩。
府啓,臣等伏承聖批,以柳廷益,非闒茸武夫,似不至此爲敎,臣等竊惑焉。廷益之貪墨驕傲,人所共知,臣等請詳言之。廷益之爲洪淸兵使也,廣占巨庄於水原地,又作大屋,多積財貨於其中,及其濟州遞來之後,島中物貨,狼藉於鄕市,傍近數邑之人,欲買豬尾戰笠等物,則必求於廷益之家,國言藉藉,安可誣也?且其爲人驕亢,自恃官高,不有體面,旣驕且貪,餘無足觀,縱非闒茸,何取於斯?況今貪風日甚,紀綱漸壞,此而不懲,則無以尊朝綱而革痼弊也。臣等之論,非泛然風聞之比,實出於目擊而明知也。請亟命罷職。今月十二日臺諫留門時,忽有一人,掠臂先出,卽爲執捉,問其役名,則乃御營軍官蔣俊稱名者也。御營軍官,雖直闕下,當出,則閉門時出去,當直,則留在直所而已,豈有留門出入之理乎?事極可駭,請令攸司,囚禁治罪。答曰,依啓。柳廷益遞差。
院啓,海美爲邑,去營門咫尺,種種弊端,難以悉擧,蕩敗日甚,不成形樣,必得剛明有力人,庶可彈壓收拾。新縣監金汝亮,雖有勤幹之稱,門地卑微,爲人所輕,蘇完之策,斷無可望。請金汝亮遞差,其代,以曾經臺侍之人,各別擇送。臣等伏見司直睦行善之疏,不勝怪訝。凡人意見,各自有異,合啓加律,若謂之汲汲,則不爲雷同,固無不可,而遣辭之際,太欠平穩,誠爲未安,且其中一款措語,尤有所未曉者。黃㦿之榻前,攻斥相臣,曾未有傳說之言,其時黃㦿之出補,亦爲重其地而難其人,斷無他故,而行善之意,有若黃㦿,爲直截擧劾,而仍被斥退者然,設使黃㦿,胸中有是心,旣不顯言,誰得而知之?若使黃㦿,當初有是擧,歸美不暇,誰得而非之?臨罷怱遽,未畢其說,則出來之後,何不繼而論啓乎?元無擧名之事,而謂之謗議譁然,外除,出於他相臣,而謂之旋遭斥補,其亦謬矣。此或行善,傳聞失詳之致,而莫重告君之辭,豈容如是不實?臣等於再昨相會時,發言欲論,而亦慮黃㦿之實有所達,將加聞見而處之,今見相臣之疏,終始曲折,灼然無疑,行善妄言之失,著矣。不可不懲,請睦行善從重推考。答曰,依啓。
有政。以上朝報
上在昌德宮。
巳時,太白,見於未地。
慶山縣監沈棇,差使員還下去。
望奠後,大妃殿·大殿·中殿·世子宮,藥房·政院·玉堂·百官,奉慰問安。答曰,知道。
藥房啓曰,朝者中殿問安後,醫女等,傳下諺書症錄,臣等與柳後聖諸醫等,反覆商議,則柳後聖以爲,中殿此症候,乃是方書所謂梅核氣也。蓋因六腑七情之氣,受傷而然也。且聞中殿,自前累患此症,非一朝一夕之發也。不無對症湯藥,而當此暑月,內傷之症爲主,不可專以湯藥治之。交感丹,性味最良,考之方書,婦人女子,患此症時,用此藥,則開鬱順氣,利膈化痰如神云。交感丹半劑,爲先劑入宜當,但劑得丸藥,必須經日而後完,救急之劑,不可不進,則陳皮湯,亦可先用云。陳皮湯四貼劑入之意,敢啓。傳曰,知道。
又啓曰,中殿內傷症候,加以重經霍亂,不暇一分蘇醒,而梅核氣候又發,內外諸臣,憂遑悶慮,曷勝仰喩?仍念症候之發,多在夜間,不但在外醫官,例不及時進候,臣等顧職思義,則退在私室,至爲惶悚。請自今日爲始,柳後聖依前入直,臣等亦爲相替直宿,以便不時議藥,宜當,敢啓。答曰,依啓。卿等,勿爲直宿。
合啓前啓,請金自點,削奪官爵,門外黜送事。入啓。答曰,予之不爲允從,非爲私也。爲國家事體也。況且相臣之遞職,何等重事,而又論至此,殊甚不可,毋庸堅執。
玉堂箚子。大槪,快從合啓之請事。入啓。答曰,不允。
府前啓,柳廷益罷職事,停啓。
禮曹啓曰,曹啓辭,前以大司憲金集所進喪禮異同之論,令禮官·大臣,熟講議處事,下敎矣。議于大臣,則左議政李景奭以爲,臣素昧禮學,性且昏迷,於大小事,茫然不知所以爲措,況敢與議於古今禮制,損之益之,與時宜之者乎?今此大司憲金集所進喪禮異同冊子,引古論今,節目詳盡,可謂沈潛而有所得也,是豈如臣耳學所可臆斷者哉,而猥承議處之命,不敢終以不知爲辭,輒陳管見,而謹就其條之緊切者,附以杜撰之說,頗覺繁冗,不可以一紙寫了。玆用錄諸冊子,以便睿覽,非敢以爲可備採錄之萬一也,伏願上裁。領府事金尙憲以爲,臣竊見金集所進古今喪禮異同一冊,考据頗詳,可謂老師宿儒,世傳專門之業也。臣少而孤陋,老益眊聵,未曾與於白虎聚訟之會,常負媿於叔氏汰哉之誚,今當莫重議禮之地,舍舊圖新之日,安敢僭有所陳,以重其不學妄論之過哉?試嘗管窺,不能無所疑,蓋古聖人,旣不得見古禮,又多放失,故後儒,不得已而以義起,著之於書曰,禮從宜,亦有讚大賢經制之言曰,不屑屑於旣往之跡,而能不失先王之意者也。生乎千載之下,欲行千載上所未行之禮,人情必不能無疑。是以,古亦有三王不同禮之說,且如重周道也。至後世,結白絹爲之初喪告廟社之禮,通典□□群廟之主,藏於祖廟,夫易帛爲重至易事聚群主於祖廟,禮之重者也。尙不能便行古道,古今大小禮文之不同者何限?自祖宗朝以來,著爲五禮儀,擬以爲一王之法,雖不知允合於周公之禮,然或間改其一二最不安者,而至於先王之世,舊俗所傳,禮文小異,而可以通行者,則不能盡變者,亦有由也。今若姑就其明白可從者行之,而其他,徐待諸儒畢會,熟講而審處,勿之有悔似當,伏惟上裁。右議政鄭太和以爲,伏見大司憲所陳喪禮異同冊子,其意專在於欲復古禮,有非如臣素昧禮學者,所可容議,只念五禮儀撰出之時,必博考禮文,參酌時宜,定爲國制,惟我列聖,皆以遵守通行,式至于今。今以祖宗朝亦莫之行者,輕易變改,未知其何如也。其中初喪復後,設奠·遷尸等四條,及成服後,朝夕奠拜禮,與初虞路遠,則行於陵所之說,似無難便節目,且非大段變更。令禮官,以此稟定添補,亦或無妨,而事係改講禮制,不敢輕議,伏惟上裁。領議政金自點,方在被論中,不敢獻議,大臣之意如此,上裁,何如?傳曰,就左相獻議中,依領敦寧府事議,本曹參商熟講定奪。
大司憲趙翼上疏。大槪,臥病之中,新命乃下,沈痼已久,差歇難期,伏乞亟賜鐫改,因伏願務自調補,以期盡於大孝事。入啓。
持平河溍,入來。
答李時昉啓辭曰,旣慮其傾頹之患,則兩石之連排,不如一石之堅完,已浮入城之後,分破兩片,亦甚可惜,仍用似當,勿待罪。以上朝報
備邊司啓曰,此時度支之長,不可久曠,令該曹,卽爲稟政差出,何如?傳曰,允。
例兼堂上望,戶曹判書鄭世規,啓下。
備邊司啓曰,本司有司堂上一員有窠,其代,以工曹參判李基祚差下,察任,何如?傳曰,允。以上備局謄錄郞廳金弘澤校。郞廳趙景觀書。
度一日如經歲,如此無識武夫,據在近京重地,不特浮議之起,雖以有識之士,亦不能無有所憂於其間也。此出於至誠憂國,豈有濫及無故之人乎?昔狄靑,以樞密使在朝廷,人皆稱爲賢相,而其時適有訛言興作,歐陽脩陳箚,請罷其職曰,唐之朱泚,本非叛者,倉卒之際,爲軍士所迫,自古小人爲患,未必皆其本心,直由漸積,以至蹉跌矣。當時人皆不言,而歐陽脩獨言之,仁宗嘉之,卽遞狄靑樞密,出知陳州。古之忠臣憂國,出於千萬意料之外,而必欲保全國家者如此。士紀之爲人,不可與狄靑比倫,今世之人,預憂伏藏之禍,不顧其身,獨爲敢言於君上者,未有如歐陽脩者也。臣等事君無狀,雖尋常事,一未蒙允於吾君。今日發此言,必不免謗議之交侵,而愚忠所激,不得不言,殿下若不信臣等之言,取歐陽脩論狄靑箚子,二行缺以一至庸至鄙,無一可取之武夫,置諸畿輔之地者,此可以爲鎭靜人心,消弭天災之策乎?亦臣等之所未知也。京畿監司金光煜,深得道臣體例,如無所失之事,今雖未可還授本職,而罷職則不當,請命罷黜邊士紀,還收金光煜罷職之命。答曰,不允,。
大司諫金益熙,司諫成以性,獻納李正英,正言丁彦璧啓曰,刑罰,人君之大柄也。苟當其可,則罰一人而千萬人懼,苟不當其可,則法一傾而民無所措手足矣。今此李溟翼之事,雖有語言詿誤之失,原無本心,係是無情,且凡獄情,有隱然後,方可訊問,而溟翼供辭,旣道厥辜,有何更問之端,而至施刑訊乎?歷觀國朝以來,未聞刑訊史官,而今殿下,欲斷然施威,不可假貸,豈不貽聖德之累,啓後日之弊哉?請霽雷霆之威,還收李溟翼刑推之命。答曰,不允。
蔡裕後,以迎接都監言啓曰,儺禮色郞廳前郡守安釴時無職名,當日內口傳付軍職,冠帶常仕,何如?傳曰,允。
李一相,以迎接都監言啓曰,告訃勅使,別無宴享茶啖之擧,故各色郞廳,只出一員,以除一分之弊矣。今番則勅使員數,雖與前無加,當有六度宴享及儺禮等事,則一員似難周旋,不無窘迫生事之患,故各色以惟我嗣王主上殿下,似合禮意,敢啓。傳曰,議大臣處之。
合啓前啓,請金自點,削奪官爵,門外黜送事。入啓。答曰,毋庸强煩。
咸鏡都事黃暐上疏。大槪,冒死陳情,以伸人子至冤事。入啓。
答禁府粘連曰,國綱之頹廢,專由於此輩之任情行私,不畏國法之致,嚴刑得情。
備邊司薦望,北兵使申景琥落點。
觀象監,巳時,太白見於未地。夜五更,月暈。啓。以上朝報
義禁府啓曰,罪人金垓,今月初二日,因月令醫員李惟吉病重手本,依例啓辭,則特蒙保放之命,而痰熱一向危重,去夜三更量物故云。令漢城府檢屍後,啓聞施行,何如?傳曰,知道。
以第三兒看護內官狀啓,傳曰,內書中路拆見處,査出。
義禁府啓曰,下敎矣。本月初六日慶尙監司李曼,以內書拆見更封事,文報于本府,其時卽爲移文於京畿及洪淸監司處,使之明白査出卽報,而慶尙道則監司,自其道當爲査問云。今以下敎之意,更爲申飭於三道監司處,一路擺撒,星火査出,宜當,敢啓。傳曰,知道。
又啓曰,本府都事愼愿,病重久未供仕,遞差,其代,令該曹在京無故人,急速差出,何如?傳,曰允。以上禁府謄錄
上在昌德宮。
巳時午時,日暈。
大興縣監安廷煜,結城縣監朴廷蓍,差使員還下去。
藥房啓曰,秋熱比甚,伏未審夜來,聖候若何?前日劑入淸暑益氣湯,其已畢進御否,見效,亦何如?頃因大臣啓辭,有哭泣減數之敎,而臣等竊聞衰絰晝夜不暫釋,哭泣七時,猶夫前日云。此雖誠孝之至,自不知精力之柴竭,一朝生病,則根源深痼,必至於難以救藥,其爲宗社一國臣民之憂,當復,何如?伏願殿下,小加慮於人君之大孝,不在於哭泣之節,而在於安宗社利生民也。臣等待罪保護聖躬之地,敢以減哭泣扶氣力之說,更進焉,不勝惶恐之至。答曰,知道。服藥之後,氣力比前頗健,湯藥則一日進服,故餘二貼矣,衰絰亦有時脫釋矣。卿等勿以爲慮。
禁府疊啓曰,本府都事愼愿,病重久未供仕,遞差,其代,令該曹,以在京無故人,急速差出,何如?傳曰,允。
左議政李景奭箚子。大槪,四方石,始未之省察,臣亦均失,不勝惶恐。仍願勿用金石,且轝飾等物,遵祖宗之定禮,體先朝之儉德,勿用大段事。入啓。答曰,省箚具悉。卿無所失,宜安心,勿爲惶恐。
咸鏡都事黃暐上疏。啓下吏曹。
持平河溍上疏。大槪,眼昏耳聾,脚膝痿痺,症勢已痼,決難供職,乞遞職名事。私忌以留政院。
諫院箚子。大槪,大臣近侍,軫賜引對,且都監轝物,一遵禮式事。入啓。答曰,省箚具悉。孤亦知一身,非己之所有,烏敢諱疾忌醫,以負諸臣之望乎?氣力扶持,且無疾病,勿爲過慮,末端事,已令議大臣處之矣。
合啓前啓,請金自點,削奪官爵,門外黜送。答曰,不允。
府啓,戶曹正郞柳頲,本以鄙瑣之人,多行牟利之事,及授本職,不恤人言,交結市井之輩,侵虐各司之人,至如外方上納之際,雖微細之物,非賄賂則不許捧,吏醉爲奸,怨言騰播,如此之人,不可齒諸郞署之列,請命罷職。答曰,依啓。
院啓,法典內各司所納綿布,以五升三十五尺爲準。近日朝廷之行會外方,非止一再,而及其上納之際,雖四十尺之布,未免點退,各司官吏之爲國斂怨,罔有紀極,良由朝廷,徒知行會外方,而不知糾劾各司,任其弄,而無有以制之也。一有點退,則或貸出月利,添給其價與人情,或雇立馬夫,運還本官,改備上納之時,又有路稅人情之費,赤子之呼號怨毒,莫甚於此,彼吏胥不足誅,爲該官者,亦獨何心哉?近來布品之美,一年甚於一年,麗末靑絲布,實是亡國覆轍也。自今令法府,嚴加洞察,且許令外方色吏,得以申訴法府,明査實狀,如有違法點退者,官吏入啓囚治,以爲慰悅民情之地,請捧承傳施行。靈巖郡守閔震益,爲人愚濫,居官貪縱,加以言辭之際,悖妄無倫,曾爲閫帥守令,到處見敗,今換本職,物情駭異,湖南稍完之邑,豈可付諸此人,任其侵虐乎?請命遞差。國恤時諸宮家,私自進香,似非應行之擧,雖在至嚴之地,亦伸親親之義,則是或一道,但末路尙侈,宮家過豐之弊,自前有之,伏聞今者,又踵前習而行之,恥不及人,爭相務勝,辦需之際,必費了數百金云,凡亨祀之道,誠敬爲重。禮曰煩則不敬,不務旨潔,而徒事煩文,反爲褻慢之歸,可不節之以禮,用綵爲花,紅紫交映,此又非禮之甚者,佛事胡俗,何可行於哀素之中芬苾之薦乎?伏念大行大王,崇儉至德,超出百王,常時御供,務從省約,則卽今仙寢之下,羅列方丈,雜以浮華,恐非先王之意也。惟我聖上,誠孝出天,崇儒好學,當此送終之日,必欲事事合禮,以爲無憾之地,則豈可任其流俗謬例,莫不改革?爲識禮者所深惜也。請自今,痛抑宮家進香時過侈之習,綵花一事,尤加禁斷,切勿更用,以重享格之禮。答曰,依啓。揷花一事,已成國俗,久矣,置之,可也。閔震益,有功之人,更加詳察處之。以上朝報
上在昌德宮。
山陵都監堂上韓興一出去。
慈殿,藥房·政院·玉堂問安。答曰,知道。
大殿·中殿,政院·玉堂問安,入啓。答曰,知道。勿問安。
藥房啓曰,伏未審夜來,聖候,何如?蒸鬱若此,哭泣不減,藥效難望,元氣漸傷,臣等不勝區區伏慮之至,敢來問安。答曰,無事,今後勿爲逐日問安。
中殿,藥房問安。口傳啓曰,夜來寢睡煩熱,水刺,何如?答曰,知道。寢睡比昨稍安,水刺三時和茶少進,而服藥之故,口味似不甘矣,今後勿爲問安。
持平河溍辭職上疏。入啓。答曰,省疏具悉。爾其勿辭,調理察職。
政院啓曰,今見哀冊程式收議草記,仍用禮官所定,終有所未安焉。哀冊雖曰,命詞臣敍述之文,書諸玉冊,納之玄宮,則其實子孫,奉獻于父母先祖之詞也。其稱孝子孝孫臣諱者,所以寓其尊敬之意也。唐宋古事,垂後炳然,況人文儀度之彬彬,莫如唐宋,我東之倣而行之者,皆是唐宋禮儀,則禮曹之必以唐宋,爲未知何所據云者何也。今者,稱以惟我嗣王主上殿下者,尤未妥當也。稱以嗣王云者,施於所尊之辭也。惟我主上殿下云者,臣子尊君之辭也。旣曰嗣王,則不當稱惟我主上,旣曰惟我主上,則又不當稱嗣王,今乃滚取兩語,合成稱謂,牽强,甚矣。況文宗大王哀冊,書以孝子嗣王,則旣合於古禮,又爲我朝之明徵,東文選中,無臣諱二字,似是不敢書而闕之之義也。莫重大禮,不可不熟講,而歸於至當,故如是,敢啓。傳曰,問于金集以啓。
答左議政李景奭箚曰,省箚具悉。觀卿製進行狀文,可謂高文哲匠之手,尤切悲痛,第念傳後無窮之文,不可無東里之潤色。領敦寧府事,國之元老,事無大小,宜有所咨訪,卿與之討論,使其詳審精密,則似爲允合矣。
大司成金慶餘辭職上疏。入啓。答曰,省疏具悉。入京纔未數日,遽爾遞職,予甚嘆惜。今又引疾辭免至此,殊非予之所望,速爲調理出仕。
咨議鄭道應在外入來上疏。大槪,冒死陳情乞遞,萬萬不似之職,循例錄用,以安愚分事。入啓。答曰,省疏具悉。爾能輔導勸講,日有成就之功,則非但國家之得人,豈不光於爾之家世乎?爾其勿辭勉旃。
戶曹判書鄭世規上疏。大槪,新授恩命,決難承當,懇乞遞免事。入啓。答曰,省疏具悉。卿才允合此任,宜勿控辭,速出行公。
合啓前啓,請金自點,削奪官爵,門外黜送事。入啓。答曰,毋庸强煩。
院前啓,進香時綵花一事,請勿留難,一切勿用,以爲定式事及前啓靈巖郡守閔震益,請命遞差事。入啓。答曰,不允。閔震益事,不無自新之道,更試之,可也。以上朝報
上在昌德宮。
巳時,太白見於未地。
黃海都事李克誠,進香事上來。
江華留守趙啓遠,進香後還下去。
慈殿,藥房問安,入啓。答曰,知道。
中殿,藥房問安。口傳啓曰,寢睡及水刺,比昨,何如,藥物進御乎?答曰,知道。日氣淸涼,寢睡比昨稍安,水刺如前,湯藥·丸藥,竝爲進服矣。
平安監司許積,全羅監司遞來。
政院啓曰,以哀冊所稱事,因傳敎問于金集,則以爲臣聞見孤陋,且昧述作體例,何敢折衷之心,言有所歸宿乎?但念人文之備,莫如唐宋,而我祖宗朝,曾有倣行之例。今亦依此稱謂,恐或宜當,惟在聖明,參酌以處云矣。傳曰,知道。
藥房啓曰,伏未審夜來,聖候若何?今年酷暑,近者所罕,而加以陰雨太頻,蒸熱入秋尤苦,閭閻士夫家,無論老少,慮患疾病,況聖上,方在哀疚之中乎?臣等竊伏惟念人主一身,上奉宗社之重,下應萬機之繁,雖遭終天之痛,不得自有其身,而飮食之節,居處之地,自難與士大夫之持服者等也。是豈古昔聖王,獨於誠孝,有所不足而然也?況我國家禮,卒哭之前,擧行用權之道,雖以英廟·孝廟之孝,莫之違也。今聖上,自恃春秋之富,謂衰絰哭泣無所傷,自居倚廬,于今三月,小無節抑調護之事,擧國臣民,咸以爲一朝生病,則藥無所施,悔不可追,臣等待罪藥房,焦心煎慮者,爲日多矣。當此節候異常,人皆受傷之日,毁傷中媒致疾病,理所必至,而朝夕可待者也。姑息於無事,不顧徑情之非禮,實爲大可懼者也。伏願少抑哭泣之節,勉進滋味,以重宗社之托,以慰慈殿惟疾之憂,不勝幸甚。且前日劑入淸暑益氣湯,今日當盡畢御矣,卽問于柳後聖,則以爲暑氣將盡,此藥不必更進,姑觀數三日,更議他藥爲當云,敢啓。答曰,卿等之憂慮,宜乎如此,而孤實無疾病,與其不幸有疾病而不得盡其禮也,孰若無疾病而盡其情也?孤竊自幸自幸,脚力亦與前日頗愈矣。且此中一款語,誠非識禮者之言,卿等言之,不赧赧然乎?孤實恥其聞也。服藥事知道。
再啓曰,伏承聖批,臣等不覺不寒而栗焉。但念天下萬事,不出於理之一字,殿下試思之。凡綺紈之質,其所受氣培養,與閭閻士夫絶異,衣服之便於體,飮食之嗛於口,習與性成,一日變易其常,則疾病之生,在於轉頭之間也。今聖上,以無上之尊,欲行曾·閔之孝,縱有神明之所扶持者,自少培養氣力,安得猝變,而隨其誠孝,强其所不能强者哉?今雖無顯然疾病,蘊而發作於不知不覺之間,則其害殆有甚於始初之微恙也,必矣。此臣等以理推之,殿下之每下無事之敎,竊恐不近於理也。絶水漿七日子,□猶規曾參演門之毁,當時譏其不孝,匹夫猶然,況人君,承先王統業之重者,何如而其可不深長思,而爲匹夫所難行者乎?臣之於君,猶子之於父也。執玉奉盈之心,其在無事之日,猶不能自禁,矧惟君父,方在哀疚之中,羸毁深墨,仰視者莫不驚懼而憂悶之時乎?伏願更加三思,勉遵列聖已行之規,宗社幸甚,臣民幸甚,敢啓。答曰,何乃過慮妄動至此耶?數日後卿等入見予,則自知予無疾病矣。
左議政李景奭啓曰,臣昨夕伏覩聖批,加以不敢當之褒,臣不勝惶愧感激,繼之以涕淚也。領敦寧府事,乃天下之大老,國家之蓍龜也。自上特不禮敬,孰不欽仰盛德之出尋常萬萬也?今玆下敎之旨,又復若是其諄切,此實宗社之福也。自古人君,能尊敬耆老·宿德,事無大小,一聽其言而治道不昌者,未之有也。臣三復不已,竊賀一言之興邦也。臣搆草初成,未及淨寫之時,就正於領敦寧府事,句句字字,檃括頗多,而尙恨悤卒,更未請益也。今當躬造,以取斤正,而或慮其撝謙之意,未必使滿願而歸,且已經啓下,則便爲公家文字,臣不可以私示,自政院傳諭下敎之意,送其啓下之本,使之潤色之臣,亦從而往議,則似爲宜當矣。臣又有餘懷,不敢不達,臣於壬申夏,忝爲承旨,日記謹錄先王下敎,有曰重利輕民,非予所尙,雖以利害言之,民生保存,乃國家之利,撰草時此冊,雜於亂帙中,未克搜出,今始得見,如此大哉之言,不可闕而不書。敢此追記封下別紙,俱依聖敎,或添或刪,誤書之字,亦爲改書,竝付標以入,殊欠詳愼,且昨緣日暮,未卽趨詣,封下別紙,今始還入,不勝惶悚。答曰,依啓。勿爲惶恐。
持平河溍上疏。大槪,眼昏耳聾,脚膝痿痺,非調理可瘳之症,冒死再陳危急,乞遞職名事。入啓。答曰,遞差。
禮曹三堂上上疏。大槪,以哀冊程式之失儀,被詆於近侍,請削臣等之職事。入啓。答曰,省疏具悉。卿等勿爲相較,安心勿辭察職。
領府事金尙憲箚子。大槪,謹天戒順人心事。入啓。
合啓前啓,請金自點,削奪官爵,門外黜送事。入啓。答曰,不允。
院前啓,進香時,綵花一事,請勿留難,一切勿用,以爲定式事,及靈巖郡守閔震益,請命遞差事。入啓。答曰,依啓。不去牀花事,非爲觀美也。誠以流來祭供之物,不敢減去之意也。且此非相持至此之事。勿爲煩論。
吏曹啓曰,臺諫有闕,政事,取稟。傳曰,明日爲之。以上朝報
上在昌德宮。
答領敦寧箚曰,省箚具悉卿意。孤自忝位以來,閱月霪雨,星變又見,天其愛我而然耶?抑不合於天心而然耶?戰兢危懼之心,不啻若履薄氷臨深淵。不知所以攸處,卿之戒誨之言,若是其諄切,不從蓍龜而謀而何待?孤雖不敢全釋,而竝當量移。
李敬輿·洪茂績·沈·李應蓍等,量移事捧承傳。
洪州牧使卞時益,差使員還下去。
藥房啓曰,伏未審夜來,聖候若何?臣等不勝區區伏慮之至,敢來問安。答曰,無事。
中殿,藥房問安。口傳啓曰,夜來症候,何如?寢睡水刺,亦何如?丸藥近日所進御幾丸乎?答曰,知道。寢睡則稍安,水刺與昨一樣,丸藥四日所進,服四丸矣。今後勿爲逐日問安。
左承旨李時楷啓曰,諡冊·哀冊,乃國家大述作,垂之永世而不可再之文也。臣竊見今日哀冊所稱,與唐宋朝著於書籍者不同,心有所疑,欲令禮官定奪,而及見定議之規,其所稱謂,涉於牽强。故敢有所陳啓矣,其實出於莫重之禮,恐有失宜之歸,禮官唯當平心會意,講之又講,豈非議禮愼重之美,而不意投筆費辭,至以詆斥見侮等語,大咎政院,政院之詆斥而侮之者,未知何事。臣竊訝之。其所稱惟我嗣王主上殿下云者,明知其不當,而自晉歷唐,流來程式,昭著無疑。臣之竟見,非以似是二字,必定莫重之議也。欲據其唐宋昭然之古禮而稱之耳。其在宋朝,韓琦以下諸臣之製冊,定爲恒式,無不皆然,若韓琦輩,有宋之名臣也。夫豈悖禮,踵而行之哉?金宗直所撰文宗大王哀冊中,亦稱孝子嗣王,則祖宗古禮,其亦明矣,禮官何乃必斥唐宋及祖宗朝事,而創出彼此無所據之稱也?且爲哀冊,始於徐陵,哀陳文帝,而其稱哀子嗣皇帝某,指爲謬例,而不當用云,如以徐陵,爲六朝文士而輕之,則竝與其哀冊而廢之矣,奚但其稱號之謬例而不可用也?大抵哀冊,始見於魏文帝曺子建,而晉武帝哀冊,張華撰之,晉元帝哀冊,郭璞撰之,其餘成帝·康帝·簡文·孝武諸帝,俱有哀冊,謝莊之於宋孝武,王儉之於齊高帝,沈約之於齊明帝,各撰哀冊,班班可考,則哀冊之制,成於魏晉之間,歷宋·齊·梁·陳,而徐陵生於數百載之後,顧據已成之規而撰述者也。今乃舍致愼之意,生好勝之心,謂哀冊始之徐陵,歸之謬例,而至達於上疏之章,禮官之考證古例,其亦謬矣。大槪本院之啓,只欲熟講莫重之禮,使歸於至當之地,而禮官不能平心,至發詆斥見侮等語,臣不敢默然,敢此陳啓。答曰,知道。
政院啓曰,兵曹·都摠府所授御押,專爲摘奸而設,故常時則不敢佩,奉置於架上,摘奸時乃爲佩行,例也。都摠府則遵守舊規,而獨兵曹郞官,以爲常佩之物,至於尋常出入拜跪之際,無不佩之時,如此謬例,始於何時,而其爲褻慢任便,甚矣。自今以後,依都摠府例,常時則奉安曹中,只於巡檢時,使之佩行,以爲定式,何如?傳曰,依啓。
全南監司書目,錦山縣監林瑋上疏上送事。啓。答曰,省疏具悉殫竭。乙丑條陳設策,無非救民謀國之遠慮,其爲憂愛之誠,可勝云喩,予甚嘉嘆,疏辭當令該曹議處。
儒生李之芳上疏。大槪,時弊六條目事。入啓。答曰,省疏具悉。爾等身則在於草野,心已懸於朝廷,其於大小事,無不洞知,可謂草野之遺賢矣,所陳之事,予當惕念焉。
合啓前啓,請金自點,削奪官爵,門外黜送事。入啓。答曰,斷無允從之理,徒傷事體,亟停勿煩。
院前啓,綵花一事,請勿留難,一切勿用,以爲定式事。入啓。答曰,各該司皆進排,則豈但諸宮家而已乎?累百年流來之規,不可卒廢,況於祭供之事?又不當乃爾,勿爲更煩。
平安監司許積上疏。大槪,冒死陳情,乞遞新授職名,兼賜鐫削新資,以安愚分事。入啓。答曰,省疏具悉至懇。卿氣剛果,精神倍人,不遇盤錯之節,何以別利器乎?卿其勿辭,速往欽哉。
禁府啓曰,安置罪人李敬輿,流竄罪人李應蓍·沈,量移罪人洪茂績等,竝量移事,傳敎矣。李敬輿·李應蓍·沈,依例中道量移,而洪茂績則曾在先朝,已爲中道量移,自中道更無量移近道之例,推此則自有降等之律,而自下不敢擅便,何以爲之?敢稟。傳曰,知道。放歸田里。
禁府,李敬輿牙山,李應蓍稷山,沈延安量移。啓。
有政。以上朝報
上在昌德宮。
巳時,太白見於未地。酉時,日暈。三更,月暈。五更,氣。
禁府都事金益勳·李敬輿等,量移事出去。
兵曹啓曰,今此山陵擧動時,京驛京畿夫馬入把之外,外方之馬,應把之數,極其浩大,騎卜竝至於四百十五匹,此亦猶患難支。今若許多陪往之臣,竝皆乘馹,則前頭勅行與謝恩節使之行,又將前後相望,以今日各道各驛之凋弊,萬無支堪之勢,不可不大段變通。大王發引時及自上行幸時陪從百官,禮曹旣以自持飯啓下,王子·大臣以下,亦以私持馬陪從,至於問安往來之行,無論爵秩高下,前導一名,丘從二名外,切勿加數責立,以除一分之弊,在所不已。請捧承傳施行,大臣之意亦如此,敢啓。傳曰,依啓。王子·大臣則乘馹,可也。
備忘記,大臣收議,前期一兩日進詣山陵事,已爲定奪爲有去等,何以十九日推擇爲旀,世子年幼,凡擧動似難出參,勿爲磨鍊。
假注書姜裕後病,代以李溟翼爲假注書。
掌令金重鎰啓曰,臣以積年風病,左邊不仁,風寒暑雨,症勢尤劇,萬無從仕之路,而當此聖上亮陰之日,臣子分義,不敢言病,只以顚仆爲期,自前月望後,重爲暑濕所傷,左脚麻痺,不能收拾,膝節疼痛,漸至浮大,屈伸陞降,不得自由,行步間跛躄之狀,衆人所覩,而頃因兵曹啓辭,凡闕中出入之官,三品以下則只許隨率一名,臣以城上所逐日出入之際,當初則惟帶前導一人,厥後謹聞臺官,有異庶官,當加一名云。臣不能詳察,加率陪吏,以備見蹶之患者,已過數日。昨者更聞本曹堂上,一依大典,雖臺諫所率,毋過一名云,臣之昏謬不察之失著矣。城上所之出入闕中,非止一再,本曹入直之官,亦必有目擊心非者。身居法府,旣已自犯,則因此被推之官,將爲勘律於本府。臣何敢晏然當之?請命遞斥臣職。答曰,勿辭,退待物論。
執義李海昌啓曰,臣曾聞堂下官闕內跟隨,只率一名,而臣之愚意,以爲前導所由則似非跟隨,加率陪吏一名,尋常出入矣。今見掌令金重鎰避辭,則勢難推勘,多官之嫌,與之無異,不能詳審,法典本意之失,則尤有甚焉,何敢晏然處置?同僚請命遞斥臣職。答曰,勿辭,退待物論。
正言金徽啓曰,頃因兵曹啓辭,凡厥內出入之官,三品以下跟隨,只許一名出入矣。今日同僚有故,臣代行城上所之任,到闕下謹聞,臺諫則許令加率之說,唱導之外,又帶陪吏入來,臺罷卽見憲府引避之辭,不察之失,與之無異,不可一刻苟冒,請命遞斥臣職。答曰,勿辭,退待物論。
持平洪鐩啓曰,無狀小臣,猥蒙謬恩,跡忝淸班,報蔑涓埃,而當此罔極之日,妄陳瀆擾之章,罪合萬殞。臣卽見同僚,以跟隨加率事,相繼引避,臣當爲處置,而臣之愚見,與同僚無異,故前後就職之時,陪祭出入之際,臣常加率一名,則其不能詳審,違法本意之失,臣亦難免,何敢晏然處置乎?請命遞斥臣職。答曰,勿辭,退待物論。
獻納李天基啓曰,不肖微臣,久叨匪據,無絲毫補拾之益,有靦面道路之羞,而當此之時,不敢控辭,只自退伏,恭俟物議。今見持平洪鐩引避之辭,則以陪祭出入,加率一名爲嫌,臣不勝循省驚惕之至。臣自聞定式,每於出入闕中,常率唱導一名,而頃於陪祭時,曉色明滅,上下爭入,臣獨與唱導,趨詣別位,陪吏亦隨而入,已躡臣後,初欲呵禁,顧瞻僚班,各有書吏前導,而門無禁遏之事。臣意謂臺諫體面,有異庶官,紛沓之際,不可無所率,故兵曹必許加率而然也。不復禁止,從他出入矣,其違法本意之失,與之無異,何敢自諱所犯,處置多官乎?請命遞斥臣職。答曰,勿辭,退待物論。
答禮曹草記曰,禮官旣已參酌定奪,其所條列者,合當與否,更議于大臣處之。以上朝報
上在昌德宮。
慈殿,藥房·政院·玉堂問安,入啓。答曰,知道。
大殿,政院·玉堂問安,入啓。答曰,知道。
藥房啓曰,昨日去夜蒸熱,甚於盛夏,伏未審聖候,若何?臣等不勝區區煎慮之至,敢來問安。答曰,無事。
中殿,藥房口傳啓曰,昨夜症候,比前如何?痰候旣降之後,寢睡若何?必詳知症候而後,當爲議藥矣。答曰,知道。症候已定于醫官,寢睡則昏困非睡,而時或怔忡似驚,水刺則米飮小進矣。
藥房啓曰,中殿症候,猝然危急,此必是內傷哀疾之中,氣力十分虛弱,將攝暫有失宜,則前症輒復發作也。日後之憂,何可勝言?臣等與柳後聖及諸御醫等商議,則皆以爲歸脾湯,加柴胡,山梔仁炒黑各五分,五貼當用云,依此劑入之意,敢啓。答曰,知道。
又啓曰,去夜中殿症候未寧之時,柳後聖,至於留門招入,不但事涉顚倒,議藥進藥,亦未免差遲,其爲未安,當復何如?柳後聖,今夕又爲入直,以俟不時之須,臣等當此中殿症候未寧之日,退在私室,殊無待罪藥房之意,臣等二人,相替直宿,事體當然,敢啓。答曰,似非逐日所發之症,姑勿入直。
中殿,二品以上·六曹·大司諫問安,入啓。答曰,知道。勿爲問安。
京畿監司書目,桃源察訪黃濎,本月二十日,母在喪事。
山陵都監提調刑曹判書韓興一,本職辭免事,啓下吏曹。
司諫金應祖啓曰,臣於本月十五日肅謝時,跟隨一名,謹聞加率之失,與同僚無異,而昨日猝患暑霍,症勢危劇,今始扶曳來避,所失尤大,不可一刻苟冒,請命遞斥臣職。答曰,勿辭,退待物論。
大司諫李之恒啓曰,憲府引避退待,本院當爲處置,而臣與執義李海昌,在法相避,不敢處置,請命遞斥臣職。答曰,勿辭,退待物論。
政院啓曰,卽者正言吳翮,以昨日闕啓來避,而先朝以闕啓勿避,明有受敎,故近日則無闕啓之避矣。吳翮之避,再三出給,而吳翮必欲入啓,臺諫啓辭,不可一向退却,何以爲之?敢啓。傳曰,勿爲捧入,且非不知明有受敎,而必欲入啓之意,殊甚駭異矣。
又啓曰,以家禮冊,傳曰,喪禮異同及禮曹所謂啓殯變服此耶?若此則此小註之論,如何?承旨議啓事,傳敎矣。所謂啓殯變服,卽指此一款也。蓋初喪之後,禮隨哀殺,至乎啓殯,亦見尸柩,悲哀復切,便同初喪,古禮之變服者,緣乎此也。後世殯旣不塗,禮無所施,故雖不用啓殯之奠,而卽今私家之知禮者,亦散垂腰絰,稍變其服,以存古禮,帝王之喪,旣變攢宮,則啓殯節目,似當依禮擧行矣。虞·卒哭,去冠絰一節,司馬公所論日數甚多,恐其驚俗之說,乃隨時制宜之意也。臣不知禮之深意,只據所見,敢此回啓。傳曰,知道。
禮曹啓曰,傳敎矣。大臣收議中一兩日云者,前期或一日或兩日,而兩日則往返,至於四日,大駕野次,一日如年,故群下之情,極以爲未安,取近日進定矣。世子凡擧動,命爲勿參,則前後啓下節目中,竝爲付標以入乎?敢啓。傳曰,依啓。前期兩日爲之,可也。
正言吳翮上疏。大槪,伏承下政院嚴旨,惶恐乞削職名事。入啓。啓下吏曹。
弘文館啓曰,兩司竝引避退待,本館當爲處置,而在外同僚,家在僻遠,日勢已暮,勢未及來參,明日待開門,入來處置之意,敢啓。傳曰,知道。以上朝報
上在昌德宮。
山陵都監堂上呂爾載入來。
右議政鄭太和上疏。大槪,母病危重,不得供職,乞賜鐫遞,專意救病事。入啓。答曰,省疏具悉卿懇。卿宜勿辭,安心救病。
咨議鄭道應上疏。大槪,冒萬死再陳危懇,乞遞不敢當之職,以安微分事。入啓。啓下該曹。
慈殿·世子宮,二品以上·六曹問安,入啓。答曰,知道。
大殿·中殿,二品以上·六曹問安,入啓。答曰,知道。勿爲問安。
藥房啓曰,夜間蒸濕。伏未審聖候,若何?淸暑益氣湯進御,停止已久,他藥所當更議,而每承無事之敎,未能詳知近日聖候之何如?臣等不勝悶鬱之至,敢來問安。答曰,知道。夜間寢睡不安,湯藥則昨日進服矣。
慶尙監司啓目,靑松府使崔有淵進香差定,稱病不進,罷黜事。
又書目,尙州牧使李憪,陳弊上疏上送事。啓。答曰,省疏具悉。爾以功勳世祿之臣,念國家同休戚之義,爲陳民事與戒政,宛在目前,可不體念,而採施焉?此皆爾家忠赤有自來矣,嘉嘆不已也。
仁興上疏。大槪,請先遞臣三處兼任,仍與諸臣,均被推勘,俾伸國法,以安愚分事。入啓。答曰,省疏具悉至懇。殊無所失,安心勿辭察職。
吏曹啓目,粘連刑曹判書韓興一辭狀云云。詞訟重地,首席久空,揆之事體,實涉未安,韓興一狀啓辭免,亦似當然是白在果,從前刑曹判書,受任遠出,例爲仍帶往還,旣有他堂上韓興一,亦可時時往來察任,不必遞易是白乎矣,重臣進退,該曹不敢擅便,上裁,何如?啓。依回啓施行。
傳曰,史官一員待命,騎馬二匹立之,國葬都監內摘奸。
應敎愼天翊,在外入來。
玉堂箚子。大槪,掌令金重鎰,執義李海昌,持平洪鐩,司諫金應祖,獻納金天基,正言金徵,竝命遞差,大司諫李之恒出仕事。入啓。答曰,依啓。
大司諫李之恒罷職。
吏曹啓曰,臺諫有闕,政事,取稟。傳曰,明日爲之。
吏曹啓目,粘連正言吳翮上疏云云。臺諫闕啓勿遞事,旣有受敎,則吳翮似不當引嫌,而往復於政院,此必由於久在鄕曲,未能詳知之故是白在等,以此至於因其辭疏,輕遞言官,未知如何爲白乎喩,該曹不敢擅便,伏候上裁。啓。依回啓施行。
又啓目,粘連啓下云云。向前咨議鄭道應,旣承新命上來之後,辭職甚懇。至於再陳疏章,仰瀆天聽者,必由於情勢切迫是白在果,唯是咨議之官,係是輔導春宮,爲任極重,不可人人而輕授,鄭道應,以賢臣後裔,才行卓異,衆口一談乙仍于,朝廷旣已極擇除授爲白有去等,因其自己之嫌讓,遽許遞改,則其於公議,恐涉未穩爲白置。使之察任,何如?啓依允。
政院啓曰,傳曰,山陵擧動節目單子,判付啓下,而今以備忘書出,凡備忘,不用吏道,例也。何以如是乎,問啓事,傳敎矣。臣於二十日直宿之夜,上直書吏,不持還下元單子,只以判付,稱以備忘,而告示吏道之不用於備忘,亦未覺察,仍令分付矣。今承下問,不勝惶恐之至。書吏自本院囚禁治罪之意,敢啓。傳曰,知道。
答司僕寺草記曰,令該曹査覈,果是宣祖朝賜牌處,則牧場,國之重事,不可全廢,其代折受他處,可也。以上朝報
備邊司啓曰,北京曆書受來事,齎咨官令該曹,依例擇定,而遠路一人之行,誠爲孤單,鷹連持往中使,一時發送,何如?傳曰,允。以上備局謄錄
吏曹啓曰,臺諫有闕,政事,取稟。傳曰,明日爲之。朝報
中宮殿,問安。口傳啓曰,夜雨蒸濕,證候比昨何如?答曰,知道。夜間寢睡不安,湯藥則昨日進御矣。藥房日記
上在昌德宮。
榮川郡守沈長世,差使員還下去。
慈殿,藥房問安。入啓。答曰,知道。
藥房啓曰,伏未審夜來,聖候若何?暑熱未止,臣等不勝區區奉慮之至,敢來問安。答曰,知道。
中殿,藥房問安。口傳啓曰,夜來症候,何如?煩熱及寢睡,亦何如?答曰,知道。寢睡比昨稍安。
藥房啓曰,伏聞下醫官之敎,臣等不勝奉慮之至。卽與柳後聖諸醫等商議,則皆以爲,聖候因中氣不足,腠理不察,以致外感易入,遂有此症,藿香正氣散,去白朮加蒼朮·羌活各七分,砂仁·神麴炒各五分,連用三貼宜當云,依此劑入之意,敢啓。答曰,知道。
大殿,政院·玉堂問安。入啓。答曰,知道。
合啓前啓,請金自點,削奪官爵,門外黜送事。入啓。答曰,不允。
吏曹啓目,粘連咸鏡都事黃暐上疏云云。本曹文籍,旣已散失,歲月且久,有難詳知是白在果,大槪綾昌大君冤痛之事,至今聞者,莫不嗚咽爲白乎矣。癸亥反正之初,其時別將李應星,則卽加推鞫,斃於杖下,而至於黃廷說,則別無應星援引同惡之說,及其逮獄之時,相臣以下,陳啓冤枉之狀,大行大王,特垂渙釋,爵名亦無鐫削之命,以此見之,則別無更爲伸理之事是白去乎,厥後臺諫之論劾其子,有未可知。到今旣通仕籍,至蒙天點爲白有去等,豈至於連累廢棄之地乎?使之赴任,何如?啓依允。
山陵都監郞廳,以摠護使意啓曰,伏見山陵都監提調呂爾載馳啓,告先陵祭官,以觀象監官員兼差,事甚可駭。色承旨不能致察,矇然捧入,傳香之際,亦莫之覺,極爲非矣。吏曹堂上·郞廳及承旨,請竝推考。傳曰,依啓。
以刑曹都囚徒單子,傳曰,獄囚之多如此,老炎方酷,桎梏之苦可言,予此悶焉,使之頻數坐起,速爲處決事,言于該曹。
備忘記,今此山陵所需凡百之物,悉出於民間,方農責應之役,有難形言,民生困苦之狀,不言可想,予甚悶焉。豈可以口腹之供,重困民力哉?殯殿·大妃殿進上外,諸道朔膳,竝令停罷,以除民間一分之弊。
禮曹啓曰,政院啓辭,禮曹以左相意入啓,喪禮定奪賓廳會坐之日,參商稟定,大司憲趙翼,使之同參事,依允,而今日賓廳日次,金領府事病不來,右議政上疏,大司憲未肅拜,似難會議,令禮官更稟于大臣處之,何如?傳曰,知道事,傳敎矣。問于大臣,則大臣及原任大司憲趙翼無故日,令政院命招議定云,敢啓。傳曰,依啓。
賓廳左議政啓曰,大行大王行狀潤色事,臣祗承聖敎,議於領府事,筆削及添入處,付標以入之意,敢啓。且令承文院,改寫一本,啓下,何如?傳曰,依啓。
大殿,二品以上·六曹·兩司長官問安。入啓。答曰,知道。勿爲問安。
左議政·金領敦寧府事啓曰,近日日氣蒸鬱益甚,伏未知聖候,何如?臣等區區之慮,方切于中。卽者伏聞下醫官之敎,自數日前,有感復之候,臣等尤不勝憂悶之至。凡病患,莫不由輕而至重,不可以微恙而忽之,況於哀疚之中,積傷之餘,有此不安節之候,則其爲危懼,復如何哉?伏願勉抑至情,思盡帝王之大孝,進藥將攝間,姑停奠饋陪侍哭泣之節,以副臣民之至望。答曰,依啓。
全羅都事李惟碩,進香事上來。
有政。以愼天翊爲執義,洪處亮爲獻納,金弘郁爲副應敎,李天基爲修撰。以上朝報
上在昌德宮。
巳時,大白見於未地。
慈殿,藥房問安。入啓。答曰,知道。
大殿·中殿,政院·玉堂問安,入啓。答曰,知道。勿爲問安。
中殿,藥房問安。口傳啓曰,夜間寢睡及水刺,若何?丸藥進御否乎?答曰,寢睡稍安,水刺如前,而煩熱之候未寧,丸藥則姑停矣。
藥房啓曰,伏未審夜來,感冒之候,比前若何?昨日劑入藿香正氣散,其已進御乎?進御之後,有解表之候否,臣等不勝憂遑煎慮之至,敢來問安。答曰,湯藥昨已進服,症候言于醫官矣。
判中樞洪振道上疏。大槪,臀腫重發,不得進參問安之列,臣本職及兼帶摠管請遞事。入啓。答曰,省疏具悉。卿其勿辭,安心調理。
禮曹啓曰,臣等前被政院之斥,不得已冒昧陳疏,而伏承勿較之批,退伏以竢,不意政院之啓,更加一層,至以斥祖宗朝事爲言,臣等不勝駭悚之至。臣等學術短淺,所見不博,實不知直書君名之制,已出於徐陵之上曹魏之時也。今乃竝斥唐宋及祖宗朝事,創此彼此無據之稱,臣等斥唐宋則有之,所謂斥祖宗朝事者,何事也?其言曰,惟我嗣王主上殿下云者,明知其不當,且曰欲據唐宋古禮而稱之,此則欲直書御諱,以續曹魏·徐陵之悖禮,臣等雖得罪於韓琦,決不敢從也。臣等考諸前史,諡冊·哀冊漢亦有之,謚冊則太尉奉讀,藏金匱,藏于廟,哀冊則太史以葦篋詣陵,北面而讀之,太尉,三公也,太史,小官也。其輕重之有別,程式之不同,亦可想也。臣等疏中謂哀冊,始於徐陵,至達於上陳之章,以此爲謬矣。臣等初不深究,甘伏其罪,今乃謂哀冊,始見於曹魏兄弟者,其亦可乎?其言曰,哀冊,乃國家大述作,垂永世而不可再之文也。且曰,只欲熟講莫重之禮,使歸於至當之地,此以臣等所言爲不當也,近侍之言,不可忽也,而日後之論,尤可畏也。令大臣一言議定,俾無日後之悔,何如?傳曰,依啓。
左承旨李時楷啓曰,禮家聚訟之說,自古而然,國恤儀章,乃丁時不幸,而不恒用於世者也。其臨時倉卒,不能覃思者,古今之通患也。苟有古事之可證,斯足爲憲矣。我國文獻無徵,屢經喪亂,文書蕩失,而至若哀冊,初非隱禮祕章,乃千載流行之文,散出書籍,歷歷可見,政院之欲令熟講定奪者,重其事也,愼其禮也。政院之啓,禮官之議,何嘗有私於其間哉?初無詆斥之言,又無見侮之事,而禮官不能平心,乃至於此,臣竊惜之。若此則古之官師,相規可否,相濟之義,果安在哉?金宗直,我東之所宗仰者,亦書孝子嗣王,則此豈非唐宋之禮,而吾先朝之所行者耶?唐宋之禮,旣如彼,祖宗朝所行,又如此,舍此而別稱,非所知也。凡論禮之家,必得前古可據之文,以證所爭,然後始可以厭服人心,今焉擧千載而皆謂悖禮,只憑口舌而爭之,將何以使人恰然隨而定之也?諡誄,周之禮也。東漢有誄文無哀冊,按諸儀禮經傳之疏,魏晉以來,乃有哀冊,將葬遣,奠讀之,益信臣言之不誣也。帝王雖尊,其尊不可伸於先祖,太尉·太史,非有輕重,豈可以官之高下,而有所敬慢於先祖也?觀今之祀典,宗社之祭,山川之祀,遣官雖有大小,其書御諱則同,執此取證,必可推矣,臣之微意,欲取則於唐宋,歸重於先朝,彼徐陵者,元不入議,而至曰欲直書御諱,以續悖禮,惜乎,以禮官而何爲發此言也?人臣雖至誖,豈有無端而欲直書御諱之理乎?此則常情之所不到,實未知其所以然也。臣不勝瞿然驚駭,初出於重愼大禮,妄有一言,展轉至此,尤不勝惶恐之至,敢啓。傳曰,知道。
兵曹啓曰,本曹郞廳,在內則佩持御押牌,在外則佩持通符,非近來創始之事,乃祖宗朝流傳之規,而今因政院啓辭,有此常時不爲佩持之敎,臣等非不知奉行之爲可,而事有所不然者,故不得不陳辯焉。我國在昔,則無他兵號,唯以上番軍,分作五衛,仍設五衛摠府,與本曹同管其政。故各受御押牌,入直之時則無時不佩,有若密符之暫不離身者然矣。自甲午年都監軍兵作束之後,五衛之法,遂廢不行,以此摠府,則無主管軍兵之事,常時則奉安御押於架上,而只用於摘奸矣。至於本曹則不然,本曹諸事,隨以糾飭,入直軍兵,亦爲摠察,有時巡檢,特其餘事,則當初本兵受牌,實非專爲摘奸而設也,明矣。本曹入直郞廳之佩牌,其與摠府不同者,蓋可見矣。且政院所謂謬規,未知據何時而言也。判義禁金藎國,前贊成閔馨男,俱以宣廟朝臣,爲兵曹郞官時,御押牌,無不尋常佩持云,以此見之,則不可謂之謬規也。故相臣金瑬·洪瑞鳳,出入厥中,兵曹郞廳,佩御押而回避,則亦輒回避,使郞廳直前經過,郞廳所佩,若是謬規,則其時兩相,俱是反正大臣,凡有大小弊政,無不釐正,而獨於此事,不唯不廢,又從而敬避之,何也?此尤可見非謬規也,亦章章矣。本曹乃軍務衙門,三百年流來舊規,一朝謂之謬規,而率爾變更,實爲未安,敢此仰稟。傳曰,似涉率爾而變更,亦爲無妨矣。
密陽府使羅緯素,進香事上來。
合啓前啓,請金自點,削奪官爵,門外黜送事。入啓。答曰,毋庸强煩。以上朝報
義禁府啓曰,罪人池學海,今日坐,當爲元情,而月令醫員金榮齡手本內,上頃池學海,中風已久,言語不通云,待差元情捧入之意,敢啓。傳曰,知道。以上禁府謄錄
上在昌德宮。
夜五更,土星犯東井星。
大殿,玉堂·二品以上·六曹·兩司長官問安。入啓。答曰,知道。勿爲問安。
慈殿·中殿,政院·玉堂·二品以上·六曹·兩司長官問安。入啓。答曰,知道。
慈殿,藥房問安。入啓。答曰,知道。
藥房啓曰,伏未審夜間,聖候與昨,何如?湯藥進御之後,其得解表否,臣等與柳後聖及諸御醫等詳議,則以爲自上症候,非止一時感冒而發,所傷積漸而然,但內官之傳語議藥,實欠謹愼,卽日內令柳後聖等一二人,入診詳審聖候之意,敢啓。答曰,日漸差愈,不至大段,勿爲入診。
中殿,藥房問安。口傳啓曰,夜間寢睡及煩熱之候,何如,水刺進御否?答曰,寢睡則煩熱不安,水刺則如前矣。
左承旨李時楷上疏。大槪,病勢危苦,頓無供職之望,冒死陳情乞遞事。入啓。答曰,省疏具悉。勿爲控辭,爾其調理察職。
洪淸監司書目,懷德呈,以掌令宋時烈上疏上送事,啓。答曰,省疏具悉。幡然上來,予日望之,辭職之疏忽至,良用缺然,無以爲喩。幼而學之,壯而欲行之也。輔予不逮,以展所學,不猶愈於空老林下乎?予當虛席而待之,須體至意,勿辭速爲上來。
京畿監司書目,廣州呈,以知事韓明勗,辭職上疏上送事。啓。答曰,省疏具悉。卿其勿辭,調理察職,所陳之事,予當體念焉。
禮曹啓曰,哀冊文,令大臣一言議定,俾無後日之悔,傳曰,依啓事,傳敎矣。議于大臣,則左議政李景奭,以爲臣全昧禮意,且未博究,徒見政院啓辭,援引古昔,孝子嗣皇帝之稱以爲例,禮曹參酌古今,合而稱之之辭,妄意嗣王,卽稱孝子之意,主上殿下,卽稱皇帝之意,而以爲似乎得宜,得見政院再三論辯之啓辭,深以禮曹爲非,禮曹非則不以禮曹爲非者,亦非矣。臣於此,不敢更容妄喙,而旣已承命,亦不敢默然,我朝已行之禮,有可考焉。故兩相臣邃學博識,非後輩所可企及,其時諸老大臣多在焉,必不出於無稽,今又元老之臣,有所獻議,已經睿裁,臣何更言?伏候上裁。領敦寧府事金尙憲,以爲老病昏忘,不能博考古事,只據淺見,已爲獻議,今難更議,伏候上裁。右議政鄭太和,以爲政院前後論辯之啓,專以唐宋故事爲據,而在我國朝,稱臣書諱之例,未有現著之處,耳目所及,戊申國恤時已行之式,明白可證。臣淺見已陳於前日獻議,更無所達,伏惟上裁。前領議政金自點,方在被論中,不敢獻議,大臣之意如此,上裁,何如?傳曰,大臣之意又如此,依前收議施行。
合啓前啓,請金自點,削奪官爵,門外黜送事。入啓。答曰,勿爲堅執。
院前啓,進香時綵花一事,請勿留難,亟賜一兪,及新啓,朝廷輕重,在於用人之如何,可不愼哉?漢城判尹李景嚴,人望素輕,且有訾謗,不合京兆之長,請命遞差。都摠管柳廷益,以驕傲貪縱,纔被憲府之劾彈,墨未乾,旋除本職,武弁摠管之任,其重豈下於閫帥哉?殊無懲勵之意,且國家之重臺論,所以立紀綱而存體面也。臺諫今日論啓,政官今日注擬,揆之事理,豈容如是?物情皆以爲非,請柳匡益遞差,該曹當該堂上推考。答曰,不允。柳廷益,業已除拜,到今遞差,似爲已甚,勿爲煩論,當該堂上推考事,依啓。
忠義李葩上疏。大槪,進喪禮善執喪擇首相愼守成事。入啓。答曰,省疏具悉。引喩爲國之道,備陳喪禮之義,可謂至矣,良用嘉尙焉。
政院啓曰,臣等伏見兵曹啓辭,不勝駭歎。是何關係軍國重事,而張皇陳啓,至於此,臣等亦有所聞見,不得不略陳焉。國家設牌之意,固非偶然,承牌雖同,而其名則不一,或曰命召,或曰召信,至於都摠府·兵曹,則刻之曰摘奸內巡檢時,必入啓而後,乃爲摘奸,此則專爲摘奸而設也,明矣。兵曹不知設牌之本意,以爲都摠府則五衛之法廢,因以不佩,兵曹則謂糾檢入直軍士,常時佩行,政廳拜跪,政院出入時,亦有糾檢之事乎?其言殊涉無據,兵曹坐起時郞官之佩御押者,出入拜跪之際,堂上坐而受拜,受拜之時,想必縮慼不安於心矣。至於出入政院,拜跪承旨之前,事體亦甚未安,人言其褻慢,不可不變通者,久矣,而置之尋常,襲謬至今,如知其不可,則斯速改之,豈可諉之於流來舊規,而不爲釐正乎?本院承旨中,多有曾經兵郞者,而相臣之回避,未曾見之,相臣若回避,則本曹堂上之坐而受拜,是何理也?今者變通謬規,常時則奉安,摘奸時佩行事,旣已入啓,蒙允,咸以爲得體得宜,而兵曹堂上,動於年少郞官之言,如是陳辨,必欲改成命,良可惜也。此後則佩與不佩,非本院所可與知,而兵曹堂上及承旨處決,不可佩御押而拜,兵曹堂上及承旨,亦不可坐而受拜,此一節,不可不變通,令本曹稟旨定奪,何如?傳曰,知道。未發落之前,令本曹稟旨之言,徑先陳達,殊欠平穩,亦甚不可矣。
正言吳翮上疏。大槪,病重乞遞事,留政院。
大司成金慶餘上疏。大槪,乞解職名,歸救病母事。入啓。答曰,省疏具悉至懇,予之待人,誠不見信於人,今又引母病請歸,難以强留,且多靦然之懷,去就與否?當令該曹議處焉。
侍講院啓曰,伏見大行大王發靷時,禮曹儀註,王世子闕門內哭辭及下玄宮時,時敏堂望哭節目,竝爲付標還下,臣等實有所未安於心也。世子年幼,郊外迎送等事,不得擧行,勢所固然,至於大行卽遠之日,暫出闕門內,哭辭還入,是誠不可廢之大節,雖在沖年,啓迪之方,決不可毫忽有差。臣等旣忝宮僚,區區犬馬之誠,只欲式禮莫愆,王世子闕門內哭辭及下玄宮時望哭兩款,請依該曹儀註施行之意,惶恐敢啓。傳曰,依啓。以上朝報
上在昌德宮。
右水運判官鄭瀁,漕運後入來。
黃海都事李克誠,進香後還下去。
慈殿,藥房問安。入啓。答曰,知道。
中殿,藥房問安。口傳啓曰,寢睡及水刺進御,比前何如?答曰,知道。寢睡比昨稍安,水刺一樣。
藥房啓曰,伏未審夜氣稍涼,聖候,若何?藿香正氣散,昨日當畢進御矣,未知奏效幾何耶?卽今症候,必須詳悉下教,然後當與醫官等,可以更議他藥,敢此仰稟。且前日伏承數日後見予之敎,至今未有引對之命,以此臣等,恐聖候尙欠平善也。不勝區區煎慮之至,敢來問安。答曰,今日則氣候與昨頗愈,且予豈有不誠之言乎?今當引見焉。
江華留守書目,經歷李斗陽,驕橫侮慢,令該曹處置,其代勤恪不濫之人,擇送事。
禮曹啓曰,前日因左議政所進冊子中,返魂後有哭拜之禮,蓋以再虞祭,旣行於陵所,故一日之內,不可再行虞祭,而返魂之後,無端退出,亦爲未安,有此別禮矣。考見曹上日錄,則丙子四月十二日,仁烈王后返魂,入京後,卽行安神祭,此恐禮意所無,而明有前例,依此行禮,則百官哭拜別禮,似不當行矣,敢啓。傳曰,依啓。
政院啓曰,卽見禮曹草記,返魂後依仁烈王后喪行安神祭事,依啓矣。竊究士喪禮,三虞者三祭而安之之意,則虞祭者,卽所以安神,而大夫五虞,諸侯七虞,同一義也。禮文中有云,若路遠則於所館行禮,更無到家行祭之禮,若別行安神祭,則涉於八虞之嫌,大臣獻議中,所謂一日中,不可再行虞祭之說,似爲的當。且旣虞之後,變奠爲祭,別有所祭,則祝辭節目之間,俱甚難便,丙子年所行之祭,雖不知依用何禮,而今不可苟焉倣行,更令商議稟定,何如?傳曰,依啓。
傳曰,金集等,久欲見之而未果,今日藥房提調引見時,與金慶餘·愼天翊,竝爲命招,使之入侍。
藥房啓曰,臣等伏見內殿下醫女處諺書症錄,與柳後聖及諸御醫等商議,自數日前有脹症,氣息甚似勞悴,水刺後脹氣益甚,呼吸亦促,或困睡,或困而不睡,水刺〈後〉昏睡益甚,久睡則所食似下,且不知食味等症,皆出於脾胃虛損,諸臟不能各安其官之致,內傷門加味二陳湯,加枳殼五分,於此症,用之宜當云。依此姑先劑入之意,敢啓。傳曰,知道。
中殿,二品以上·六曹·兩司長官問安。入啓。答曰,知道。勿爲問安。
合啓前啓,請金自點,削奪官爵,門外黜送事。答曰,不允。
院啓,朝廷輕重,在於用人之如何,可不愼哉?漢城府判尹李景嚴,人望素輕,且有訾謗,不合京兆之長,請命遞差。都摠管柳廷益,以驕傲貪縱,重被臺彈,纔下遞職之命,旋授宿衛之任,朝家事體,顚倒至此,其何能使人懲畏乎?知其不可,則豈以已除而置之,遞差而止,則有何已甚之事?請勿留難,亟命一兪。答曰,依啓。柳廷益事,不允。前啓,進香時綵花勿用事,停啓。
引見後,大殿,藥房問安。入啓。答曰,知道。
吏曹啓目,粘連啓下云云。今此大司成金慶餘,荐蒙禮遇之勤,方授師儒之長,出謝未久,有此陳疏者,旣聞親病甚重,情理切迫,有不能自已。孝理之下,亦難强拒,依病親給暇之例,許令省覲往還,何如?啓給由。當須體予意,使之從速往還。
又啓目,粘連江華留守狀啓云云。江華經歷李斗陽之所爲,可駭之狀,不一而足,不可仍在其職,罷黜,何如?啓依允。
大司成金慶餘,懷德地覲親事出去。
正言吳翮辭職上疏。入啓。答曰,遞差。以上朝報
上在昌德宮。
藥房啓曰,伏未審夜來,聖候,如何?昨日瞻望天顔,深墨有加,似有咳嗽之候,臣不勝區區伏慮之至,敢來問安。答曰,症候則與昨一樣,而欲服治咳嗽之劑耳。
中殿,藥房問安。口傳啓曰,夜來寢睡及脹候,何如?答曰,諸症與昨一樣。
藥房再啓曰,臣卽以下敎之意,與柳後聖及諸御醫等商議,則以爲咳嗽門淸肺湯,加蘇子炒硏五分,宜用五貼云,依此劑入之意,敢啓。答曰,知道。
掌令張應一上疏,辭職事。入啓。答曰,省疏具悉。爾其勿辭,調理察職。
備忘記,卒哭後大妃殿外,凡供上則當此民役煩重之日,一依平時分定,心甚不安,姑爲量減事,言于該曹。
禮曹啓曰,傳敎矣。返魂之後,只哭拜而退,禮似太略,而丙子年有已行祭之例,依此敢稟矣。政院之啓,極爲合當,勿爲設行,何如?傳曰,雖然,事係前規,似不可率爾而不行,問于大臣爲之。
又啓曰,傳敎矣。世子方在沖年,自上慮其行禮之或傷,故付標以入矣。講院之啓,實得啓迪之道,闕門內哭辭,下玄宮〈時〉望哭兩款,改付標以入之意,敢啓。傳曰,知道。
又啓曰,傳敎矣。議于大臣,則左議政李景奭,以爲凡反哭之時,必以魂帛置主後者,取魂返之義也。五禮儀,埋魂帛,在於初虞之後,而今番因路遠,初·再虞祭,行於陵所,三虞,卽魂殿奉安後初祭也。埋安魂帛,似當在於三虞之後,伏惟上裁。右議政鄭太和,以爲以五禮儀魂殿虞祭條文勢觀之,則魂帛埋安,似是初虞之後,而今番則初·再虞祭,當行於陵所,古人亦以爲若路遠,於所館行禮,必須三虞後至家埋之云。今此禮官之啓,有合於禮意,依此施行宜當,伏惟上裁。前領議政金自點,方在被論中,不敢獻議,領敦寧府事金尙憲,病不收議,大臣之意如此,上裁,何如?傳曰,依議施行。
吏曹啓曰,臺諫有闕,政事,取稟。傳曰,過齋戒後爲之。
合啓前啓,請金自點,削奪官爵,門外黜送事。入啓。答曰,不允。
院前啓,請都摠管柳廷益,遞職之命事。入啓。答曰,旋換旋遞,又非顚倒乎?姑置之,可也。以上朝報
司饔院啓曰,各司供上,當該進排官,預爲點檢,待開門,躬親領納,例也。今行殯殿朝上食生菜茄子,司圃署當爲進排,而本署假官,慢不知何事,空手進來,累次催促,亦不動念,正時已迫之後,方始進排,以致顚倒,僅免闕供,莫重祭奠之物,慢忽至此,事極寒心。昨接本署牒呈假官姜希稷,旣已啓下,難免不職之罪,請先罷後推。目今茄子,乃是賤産,此非難得之物,而色吏下人等,恃其頑悍,終無形影,必欲姑爲生事於莫重之地。其爲情狀,殊極痛惡,日次進排人及色吏,竝令攸司囚禁,各別從重科罪,以懲如此之習,何如?傳曰,依啓。
又啓曰,江原道七月殯殿薦新,柏子·榛子封進,而其中榛子,幾半生蛀,破見則多是空殼,或有內傷色變者,卽今正是榛子實熟之節,物且至賤,而莫重薦新進上,如是不謹,封進極爲駭愕。本道監司及封進官吏,竝推考,且此榛子蟲生色惡,仍爲薦新,恐似未安,使之改封進,何如?傳曰,依啓。以上司饔院謄錄
上在昌德宮。
江原都事李丕顯,洪淸都事金震遠,進香後還下去。
藥房啓曰,伏未審夜來,聖候,若何?昨日劑入湯藥,其已進御乎?臣不勝區區伏慮之至,敢來問安。答曰,症候與昨無異,湯藥旣已進服矣。
中殿,藥房問安。口傳啓曰,夜來寢睡及脹候,何如,湯藥進御否乎?答曰,知道。寢睡。水刺一樣,湯藥連進矣。
慈殿·大殿·中殿,政院·玉堂·二品以上·六曹·兩司長官問安。入啓。傳曰,知道。勿爲問安。
禮曹啓曰,大行大王發靷時,初度習儀八月二十一日,二度九月初三日,三度同月初六日,自上詣長陵,出宮吉日,來九月十八日,返虞同月二十一日推擇。啓。
禮曹啓曰,傳敎矣。議于大臣,則左議政李景奭,以爲安神祭,涉於虞祭之嫌,政院啓辭之意,是矣。此禮設行之時,必經講定,而今不可考,靈座初奉安於魂殿,不可都無一事,故倣安陵奠而行之耶?安陵曰奠,而此謂之祭者,抑何義也?無乃奠也而誤稱以祭耶?祭則備,奠則略,倣祭則煩而瀆,倣奠則猶有據,已行於前,遽廢於今,未知何如?大槪無前禮而行之,與成殯奠一也。有其擧之莫敢廢也。或擧或廢,似難擅議,博詢講禮之臣而處之宜當,伏惟上裁。右議政鄭太和,以爲安神祭一款,不載於五禮儀,而已有行之之例,未知其時,據何禮文也?以安陵奠之義推之,則靈座初奉魂殿之日,設奠以安,有如陵上之儀,似合情禮,而至於祭禮,涉於八虞之嫌云者,其言誠是,禮曹日錄所記,祭與奠,或有書字之誤耶?愚臣之意,奠禮則爲當,祭禮則難便,而不敢以臆見斷定,伏惟上裁。前領議政金自點,方在被論中,不敢獻議,領敦寧府事金尙憲,病不收議,大臣之意如此,敢啓。傳曰,依左相議,問于金集。以上朝報
上在昌德宮。
辰時巳時,日暈。未時,日暈。
山陵都監申洬,監造官權穆,石物載運事出去。
慈殿,藥房問安。入啓。答曰,知道。
藥房啓曰,伏未審夜來,症候,若何?昨者伏承症候一樣之敎,淸肺湯進御,今已二貼矣。咳嗽尙未快解耶?臣等不勝區區奉慮之至,敢來問安。答曰,咳嗽雖不至大段,而時無顯效矣。
中殿,藥房問安。口傳啓曰,夜來寢睡及脹候,何如,水刺進御否乎?答曰,寢睡·水刺·脹候一樣,此非一二日差復之疾,勿爲逐日問安。
藥房啓曰,臣等使醫女,進候內殿症候,則傳內人之言曰,近日脹候滋甚,大小腹膨滿,若四五月孕婦之狀,柳後聖及諸御醫等,以爲此症,專出於內傷氣血俱虛之致,補中行濕湯,加大腹皮·車前子炒硏各五分,連進宜當云,五貼爲先劑入之意,敢啓。傳曰,知道。
中殿,二品以上·六曹·兩司長官問安。入啓。答曰,知道。勿爲問安。
明日朔奠,百官陪祭正時,罷漏後。以上朝報
長生殿啓曰,外梓宮着漆,今日已準四十度,來八月初二日,結裹移安於正殿前廡,移安之後,堂上郞廳,相替奉審,以待初九日,陪進陵所,而外梓宮擔陪之擧,係是今番稟定新規,不可不習儀,故初六日當爲習儀之意,敢啓。傳曰,知道。以上長生殿謄錄郞廳金弘澤校正。日記廳郞廳趙景觀書。
上在昌德宮。
辰時,日暈。巳時,太白見於未地。
全南都事李惟碩,進香後下去。
朔奠後,大妃殿·大殿·中殿·世子宮,政院·玉堂·藥房。百官奉慰問安。入啓。答曰,知道。
藥房啓曰,前日臣等,竊伏聞自上有惡寒之候,數日來秋氣漸涼。伏未審聖候,比前,何如?凡惡寒之症,或因一時感冒而發者,或元氣不足,腠裏虛弱,所傷積漸而發者,一時感冒之惡寒,發散之藥,猶足以和解,至於積傷之惡寒,爲內傷外感,在於頃刻之間,用藥之際,別其發散,溫補甚難,必須審知脈侯,然後可以議藥。此乃柳後聖之言,今日內醫官入診,有不可已,臣等不勝憂悶之至,敢啓。答曰,自感冒初惡寒,今則日漸和解,窓戶亦開矣。雖有暫不如常之候,自當差愈,勿爲入診。
合啓前啓,請金自點,亟命削奪官爵,門外黜送事。答曰,不允。
院前啓,都摠管柳廷益,請勿留難,亟賜一兪。答曰,依啓。
吏曹啓目,佐郞洪命夏,軍資判官韓翼明,病滿三十日,竝只改差,何如?依允。
玉堂箚子。大槪,快從合啓之請,以副國人之望事。入啓。答曰,已諭毋煩。
禮曹啓曰,傳敎矣。問于金集,則以爲識見孤陋,何敢判斷其可否?竊念古禮與五禮儀,俱無現據之文,虞祭曾已安神,初虞後已罷朝夕奠,似不宜更設無名之奠也。況返哭之義,只是生人返而亡,故哀哭而已,元非安神之義也。設奠安神,恐非其所,伏惟上裁。以傳敎事,問于金集,則金集所言亦如此,安神祭,似不當設行,而臣今日適考曹中文書,得丙子年本曹啓辭,曰虞者,安神之祭,互用剛柔日,所以連接其祭以安神,故禮記云,必於是日也接,不忍一日末有所歸也。自山陵返哭魂殿之日,神道之彷徨不安,於是爲甚,雖以柔之故,不得行再虞,似當有別祭安神之事,而係是疑禮,議大臣定奪蒙允。領相尹昉,右相洪瑞鳳,以爲新主初到魂殿之日,可無一祭以安之乎?依該曹啓辭,別爲設行宜當。依議施行,此亦故大臣之議也。竝爲書入之意,敢啓。傳曰,往者大臣之議,不無所見,且領敦寧府事,雖有病而不可不問,亦爲收議以啓。
又啓曰,傳敎矣。議于領敦寧府事,則以爲返魂之後,只哭拜而退爲太略者,常情之所發也。古禮與五禮儀,竝無別設安神之祭者,先王已定之制也。參以常情與先王之定制,則似無難斷,伏惟上裁。以傳敎事,議于領敦寧府事,則獻議如此,敢啓。傳曰,依領敦寧議施行。
傳曰,史官一員待命,騎馬三匹立之,長生殿內摘奸。
執義愼天翊上疏。大槪,病重乞遞職名事。入啓。答曰,省疏具悉。須體予意,勿辭調理察職。
慶尙監司書目,身病轉至危重,亟賜鐫遞事,義城縣監元斗樞,病重罷黜事。以上朝報
備邊司啓曰,諸上司及掖庭署行用紙地,其品過好,弊端日滋,戶曹及進排該司,不堪其苦,下輩怨號徹天,故乙酉年分,本司備將難支之實狀及諸上司下人刁蹬之弊,所用紙品高下,皆有定式,切勿濫觴之意,入啓蒙允,以爲遵行之地,厥後該曹,頗有省弊之事矣。近來國綱日頹,人不畏法,先王朝受敎,漸至廢閣,薄者爲厚,麤者變精,濫雜之弊,猶夫前日,事極寒心。該司下人,若訴其弊,則後必中毒,輒加一層之禍,該司下人,寧爲受害於上司及掖庭署,不敢開口訴冤於該曹,其情慼矣,其事痛矣。爲該曹者,習知其弊,而不能隨聞輒啓,終付之於無可奈何,爲有司而不能守法,亦難免其責,該曹堂上·郞廳,竝推考。今後諸上司所用紙地,一遵定式,如有如前不爲遵守者,令該曹不計上司及掖庭署,直爲請罪,刁蹬下人,隨現重治,以杜慢蔑國法之患,何如?答曰,依啓。以上備局謄錄
上在昌德宮。
巳時,太白見於未地。申時酉時,日暈。
大殿·中殿,藥房·玉堂·政院·二品以上·六曹·大司諫問安。入啓。答曰,知道。
大妃殿,二品以上·六曹·大司諫問安。入啓。答曰,知道。
藥房啓曰,夜氣益涼,伏未審,惡寒之候,比昨,何如?淸肺湯,今日當爲畢進御矣,未知有顯效否?繼此之藥,今日亦當議定,而柳後聖等,以爲先爲診脈,以知某經受病,然後乃定當用之藥,醫家之通規也。今者自上當未寒之節,有惡寒之候者,所傷必非偶然一時感冒之比。伏願聖明,莫謂今之時無知脈候者,卽日內,許令醫官入診,俾無議藥未盡之患,臣等不勝憂遑悶慮之至,敢此仰稟。答曰,氣候幾盡差愈之後,不必入診,湯藥則姑停似可。
傳曰,史官一員待命,騎馬三匹立之,國葬都監內摘奸。
副提學呂爾徵辭職上疏。入啓。答曰,遞差。
檢閱申最上疏。大槪,冒陳危懇,乞遞兼說書事。入啓,踏啓字。
合啓前啓,金自點削奪官爵,門外黜送事。答曰,毋庸强煩。
玉堂箚子。大槪,勉抑罔極之情,深思愼疾之戒,大臣近侍及藥房提調,亟賜引接,明敎症候,以爲及時保護之地事。入啓。答曰,省箚具悉。予之病患,不至於此,氣力亦不至於此,爾等所陳,無非誤聞過慮之致也。予當自知善攝,勿以爲慮。
平安監司書目,德川郡守安鈸濫用棍杖,致殞人命,罷黜事。
備邊司啓曰,本司武郞廳成楚望,奔走勤仕,已滿十五朔,依例陞敍事,捧承傳施行,何如?傳曰,允。以下朝報
長生殿啓曰,當日臣等,齊會于本殿,奉出外梓宮,結裹移安於殿廡之後,仍爲奉審殿內,則只有舊件內梓宮一部,漆色雖好,着以鐵釘仍用,未安之意,曾已啓稟蒙允,舍此則更無餘件,不可不趁速加備,而在前黃腸板,過十年合木,其意有在。今此本殿,擇置內梓宮可合,初鍊板子二十五葉,皆是丙戌年斫來者也。今纔四年,雖未及盡乾,事勢如此,不可等待十年之限,過卒哭後,擇其中品好之板,梓宮一件,爲先始役,似不可已,敢此仰稟。傳曰,依啓。以上長生殿謄錄
上在昌德宮。
藥房,慈殿問安。答曰,知道。
藥房副提調金南重啓曰,伏未審夜來,聖候若何?惡寒咳嗽,尙未快復,而旣不許醫官之入診,又有湯藥姑停之敎,臣益切區區憂悶之至,敢來問安。答曰,諸症幾盡差愈,今後勿爲問安。
李時楷啓曰,今日監軍等單子中,有誤書落書落漏不書等處,而兵曹色郞廳,全不致察,至勤聖敎,常時不能檢飭之失,在所難免,請推考。臣於曉頭,亦未及覺察,矇然捧入,不勝惶恐之至。答曰,依啓。勿爲惶恐。
金南重啓曰,來初九日山陵開金井時,承旨例爲進去矣。臣以觀象監提調當進,承旨又爲進去乎?敢稟。傳曰,兼進,可也。
傳于李行遇曰,全南監司朴身福,決訟公事覓入。
李行遇,以刑曹言啓曰,以刑曹罪人內官趙義立等,加刑粘目,傳曰,此罪人,本非死罪,而一次徑斃之後,何如是相繼,杖毒上衝耶,問啓事,傳敎矣。當初尹履臣之物故,出於意外,臣等亦甚怪之。若使罪人,因杖輒斃,則向來累年刑訊之人,亦且生存,況此一次之刑乎?今此三人,則雖未知所患症勢之如何,而救療月令醫員手本於獄官,獄官轉報於本曹,故待差加刑之意,入啓矣。杖毒相繼,上衝之事,意者內官等,皆以曾未經杖之人,猝然受刑,當此炎熱,在於桎梏之中,燥急之性,似是不能忍耐,致傷之易,倍於凡人而已。刑訊之人,如有所患,則杖毒之兼發,自是例症,非有他事矣。傳曰,知道。
李時楷,以祭器鑄成廳言啓曰,魂殿山陵祭器,不卽輸送,則勢將留置本廳,而莫重數多器皿,不可無守直之人,鑄成時啓下事目內,庫直一名,使令二名,軍士六名,書吏四人仍存,守直郞廳二員,相替檢察,俾無虛疏之患,何如?傳曰,允。
李元鎭,以兵曹言啓曰,以兵曹監軍等單子,傳曰,烽燧單子,則誤書姓字,分更單子,則不書一更,巡將單子,則或有二十餘日不書而還書者,或有時時落漏不書者,何以如是耶?問啓事,傳敎矣。巡將必以門闥之人,抄出,分望前望後,書啓,自是前例,而其中或有五衛將入番,則不書於巡將單子,或有旬望間退啓下,則書於望前單子,而望後則不書,新月初一日,始爲還書,取考巡將啓下單子,則申翊全·林·李䅘·奇震興等四人,落漏不書,當該巡廳書員所爲,誠極可駭。烽燧單子,誤書姓字,分更單子,不書二更,當該色吏,難免不察之罪,自本曹竝重決棍,元單子改付標還入之意,敢啓。傳曰,知道。
柳景緝,以義禁府言啓曰,本府啓辭,罪人池學海症勢,一樣危重,不得捧招之意,因月令醫員金崇齡·宋擎行等手本節次,入啓,傳曰,口雖不能言,手不可書耶事,傳敎矣。臣等今日開坐,依例提問,則學海中風的實,心神昏迷,問其年歲,亦不能對,使之手筆書告,則右手顫掉,少無書告之勢,不得已多般救療,待其少差,捧招之意,敢啓。傳曰,旣不能言,又不能書,則中風非一二日所可差療之疾,曾前亦無如許前規耶?本府議啓。
柳景緝,以兵曹言啓曰,當日良人鄭點稱名人,自金虎門入來,差備門外擊錚,極爲駭愕。令攸司,囚禁治罪,同門守門將金鍊百,常時不能禁斷,以致闌入,亦爲非矣,請推考。傳曰,允。
傳于李時楷曰,明朝左右相命招,使之卜相。
行大司憲趙翼,大司諫李之恒,司諫沈大孚,掌令張應一,持平任翰伯·洪處尹,獻納洪處亮,正言鄭世輔啓曰,不可遏者公議,不可屈者王法也。前領議政金自點,貪汚縱恣之罪,論執已久,兪音尙閟,臣等甚惑焉。自點罪惡,如在唐·虞之世,使皐陶在而議法,則必將䟽放竄殛,而罷職削黜之細,在所不論也,明矣。然則臣等今日之請,亦非應罪之律,而體聖上欲全勳舊之意,特爲末減之論,其於公議則已過矣,王法則已屈矣。振肅朝綱,慰悅人望,在今我初服,而顧乃遏公議屈王法,曲庇饕餮,持難至此,臣等竊恐殿下或未之深思也。昔楚大夫成然,挾勳專恣,而至被極法,唐相元載,恃寵貪橫,而亦從重論罪,勳舊之不暇恤,貪縱之不可貸,自古而然矣。請前領議政金自點,亟命削奪官爵,門外黜送。答曰,不允。
行大司憲趙翼,掌令張應一,持平任翰伯·洪處尹啓曰,親喪固所自盡也。蓋人子終天之痛,其悲哀慘怛之情,豈有其極,宜其盡乎?其哀而無所不至也。然哀之過而至於傷其生,則其害又莫大焉,故盡哀之中,又不可無自保之道也。夫盡其哀而無所不至,固孝之至也。若有所裁制而不至於傷其生,亦孝之至也。記曰,視不明聽不聰行不正,君子病之,故有疾飮酒食肉,又曰毁瘠爲病,君子不爲也。又曰,居喪之禮,毁瘠不形,視聽不衰,註曰,先王制禮,毁不滅性,毁瘠形視聽衰,幾於滅性,送死之大事,且將廢而莫之行,則罪莫大焉,然則過毁而傷其生,實非所以爲孝也。伏惟殿下哀戚之情,奉奠之誠,居處之陋,飮食之惡,衰絰之不脫,哭泣之無數,雖閭閻匹夫爲之,亦恐不堪,乃以至尊行之,雖其誠孝之至出於人萬萬,素其居養氣體,與凡人萬萬不侔,自此擧國臣民,所以無任感悅之至,而亦無任憂懼之至也。積毁成疾,理所必然,臣等近聞聖體惡寒之候,久而不解,此氣血不足之症也。行步無力,或至顚仆,哭泣之際,不能成聲,此氣血微弱之症也。飮食强進,不能近醬羹,此脾胃極敗之症也。外而柴毁已極,內而傷敗已甚,竊恐病根已至深重也。凡人治病,必自其未深而圖之,乃可爲也。至於深痼之極,則雖兪·扁,亦難爲也。此豈非悶迫之甚者乎?且凡病患輕重,當人不能自知也。惟醫者知之,他人知之,俚語云,傍觀者明,當局者迷,其理亦猶是也。臣等竊聞聖候如此,遑遑悶迫,肝膽如墜,無復情地,若不及今爲之變通,則竊恐其難爲也。變通之說,臣等固知殿下所惡聞也。事勢如此,安敢以殿下之惡聞而不以言乎?有疾則飮酒食肉之文,載於禮經者,非止一二處,今若非道而害於孝,則聖人豈以此爲敎而丁寧之如是乎?惟其不以此無可爲也。不如此,不可以爲孝也。君臣猶父子,父子之間,豈可有所隱諱,有所忌避,唯當以眞情相告,臣等此言,實是肝血之誠也。古人云,至誠動天,臣等竊冀區區寸誠,庶有所上動天聽也。此事可否是非,人人皆可之,豈以殿下之聖智,有所不達於此乎?古今士類名賢,在喪用權,以救其生者甚多,此豈皆不孝之人,人亦孰非之哉?匹夫猶如此,況人主之重,爲天地宗廟,擧國臣民所倚賴者乎?殿下每云,聖疾不甚重,然御醫日日議藥者皆憂之,外廷聞之,莫不憂,然則殿下所謂不甚重者,竊恐殿下或自不知之也,亦恐殿下,恐有以權制聞也而諱之也。二者皆至危之道,而今日之憂,豈有大於此者乎?夫牽於哀痛之情,不忍有所裁制,不顧其傷害,以大義言之,則不過區區私情也,不過區區小節也,亦反有害於孝也。從禮制變通,以救深痼之症,使聖躬强健,得無憾於大事,而因又善繼善述,修擧先王之德政,又安先王之生民,使國勢安於泰山,國祚傳於無窮,如此是乃大孝也。以聖人垂訓禮經之意觀之,當爲彼乎?當爲此乎?以常情事理言之,彼爲是乎?此爲是乎?臣等此言,非唯臣等之心也,實擧國之情也,非獨人心如此,皇天祖宗之意,望於殿下者,決如此也。區區賤誠,必欲感動天聽,反復覼縷,不自知止,不覺至於支離,罪合萬殞,請少垂睿察,少回天意,思聖人禮經之制,思孝子終孝之道,思事理大小輕重之殊,斷以大義,裁制小不忍之情,勉從權制,上以慰宗社神靈眷顧之意,下以副臣民億兆顒望之情。答曰,卿等之辭雖多,孤亦有說焉,感冒惡寒者,症之常也。脚力之不健者,已自平時有之,久矣,而近者惡寒之候已瘳,不惟窓戶不閉,當風露坐,亦無所損焉。脚力亦與向者頗愈,雖有所患,而所食不減,哭泣之不成聲,醬羹之不能近,此皆傳者誤也。孤實無焉,孤之所無者,卿等抑何從而知之?吁亦異矣。人君一言重之何許,而作爲不誠之說,以爲巧飾哉?讀之未了,五內焚裂,哀淚自逬,心神不知所定,非徒無益,曾來所無之疾,亦必從此而生矣,是令人欲保而反損之也。更勿爲此等言語。以上燼餘
國葬都監啓曰,諡冊刻役垂畢,當以領議政書塡於冊中,而領相已遞,不敢塡刻以待矣。但內入吉日,在今月二十九日,刻玉粧結,不可急迫爲之,且下玄宮時,三公各有所受之任,必須備員而成禮,莫知所爲,惶恐敢啓。傳曰,知道。
工曹佐郞權諰上疏。大槪,乞先明義制之辨,毋膠匹夫之仁,而擴帝王之孝,須立有爲之志而恢天地之量,然後養民養賢,畜德畜力,以收積小成大之功,倘蒙聖主,不以人廢言,采其言俾免盜名竊官之罪,則公私幸甚事。入啓。答曰,省疏具悉。前者之來,一無所言,徒有長往之事,予心缺然,無以爲懷。今日之來則進誠諄切,意頗平穩,心自欣欣,若有所得,可不服膺而體念哉?爾亦體予至意,勿辭察職。以上朝報
義禁府啓曰,本府以王府衙門,體面甚重,在前元定皂隷一朔立番,厥數滿百,而癸亥反正以後,革罷皂隷,雇立羅卒,參酌減定,一朔立番,猶且七十名,每名給米十八斗雇立矣。丙子之後,又爲過半減損,只存三十一名,戶曹每名米十二斗,給價雇立,而除出府中使喚,把門獄間守直當直,各處派送,餘數甚少,或有不時外方出使之事,則尤不成貌樣。至於坐起之際,一人常兼數三事,事未易辦,體面苟簡,至今支過者,近來連歲凶荒,米價甚高,雖給十二斗,雇立之輩,不計晝夜,奔走之苦,依前應役故也。今則年運稍豐,渠等厭其價小而役苦,逐日呼訴,皆懷渙散之心,蓋諸各司下人役價,價木參疋,以米計之,則其數頗多,而獨羅卒之價,只是十二斗米,未滿一疋之直,則其所稱冤,亦不得不爾,不可不略爲變通,雖不得加其料布,若於前減三十九名內,還出二十名,分其奔走之役,則猶不至於如此怨苦,而本府之事,稍可成形,臣等非不知此時,以微細之事煩瀆,極涉未安,而雇立之人,皆是庸殘無賴,他司所不立之輩,若不稍寬其力,募得勤幹者,則前頭行幸之日,必有生事之患,惶恐敢啓。傳曰,此時加出,事未妥當矣。以上禁府謄錄
吏曹啓目,粘連慶尙監司李曼辭狀云云。向前李曼瓜滿之後,又爲仍任,受命已久,盡心供職是如爲白如乎,卽接狀啓,則所陳身病諸症,似甚危重,當此國有大戚之日,以藩臣,若非萬分不得已是白在如中,必不敢引疾辭退,以爲自安之計是白置。許令遞改,以便公私似當爲白在果,但道臣進退,非該曹所敢擅便,上裁,何如。啓。卒哭後遞改,似當。朝報
上在昌德宮。
吏批,判書沈詻進,參判朴墰進,參議沈之源進,都承旨金南重進。以崔廷顯爲德川郡守,李時中爲義城縣令,金重鎰爲副校理,趙壽益爲副提學,以金尙憲爲左議政,金尙憲爲世子傅,金尙憲爲承文院都提調。
兵批,行判書李時白病,參判韓必遠病,參議閔應協病,參知洪命一進,右承旨李元鎭進。以呂爾徵爲副護軍。
李元鎭,以司僕寺提調意啓曰,今此大行大王發引時及陵行時謄錄所付各差備應入之數,多至二百九十二人,雖沒數調用,京畿·京中諸員,除其老弱,則京畿諸員壯丁,僅一百五十五名,京中諸員壯丁,僅五十七名,通計二百十二名也。比較應入元數,不足亦多,勢將責立草主人等,而兵曹磨鍊轝士軍事目中,各司諸員,一一調發事,旣已啓下矣。本司諸員,則調用處,極其浩大,與他司大異,且草主人輩,內外司馬草,逐日進排及馬牌牽夫之役,有不可以預定其數者,況此發引陵幸時,亦未免調出添用,則草主人輩,雖多有三四丁者,勢固不可以應他役,本寺諸員及草主人等,依前例,竝勿調用於轝士軍。且本寺所屬京畿諸員,則使之別定監官色吏,京中則各其部官,親自領來,前期逢點,而其中如有稱頉闕點者,則入啓處置,何如?傳曰,允。
李行遇,以義禁府言啓曰,本府啓辭,罪人池學海,中風的實,右手顫掉,少無書告之勢,待其少差,捧招之意,入啓,傳曰,旣不能言,又不能書,則中風非一二日所可差療之疾,曾前亦無如許前規耶,本府議啓事,傳敎矣。已元情罪人,無論受刑未受刑,病勢危重,則因月令醫員手本,入啓,則或有特命保放之時,如頃日金垓,亦其一也。至於未元情罪人,中風病重,口不能言,手不能書者,處置之事,曾未有如許前規,臣等未敢輕議,伏候睿裁。傳曰,姑爲保放,待差,可矣。
行大司憲趙翼,大司諫李之恒,司諫沈大孚,掌令張應一,持平任翰伯·洪處尹等啓曰,請前領議政金自點,亟命削奪官爵,門外黜送。措辭見上答曰,已諭,勿煩。
行大司憲趙翼,掌令張應一,持平任翰伯·洪處尹啓曰,臣等伏承昨日聖批,伏審所聞聖候諸症,多是失實,區區憂悶,幸少解釋,而其妄聞妄言之罪,實合萬死,惶恐歸息,若無所容。然竊伏思,所聞諸症,雖是誤傳,然伏見醫官等皆憂之,閭里皆傳之,竊恐形顯之症,雖不至如所聞,必是病根,有深可憂者,故皆不免有憂焉。且以事理推之,其可憂必矣。殿下執喪之苦,聞者皆可流涕,此匹夫之所難,而殿下行之,此殿下之至行,實前古所至罕,而其受傷則必矣。今又過三月矣,雖未有大病之發作,其根本傷敗,日月已久,此豈非岌岌可懼者乎?思之至此,肝膽如墜,況今種種諸症,連續爲患,雖似微恙,無非根本大傷,外患易乘之故也。殿下雖曰無疾,臣民憂懼之心,豈敢少弛也?夫有疾則飮酒食肉,禮經所訓,爲世大法,豈非禮非義,聖人訓之爲法哉?蓋經以守常,權以達變,其義一也,何可以守經之太苦爲是,而以不得已而行權爲非也?凡天下之理,得中爲貴,過與不及,皆非理之正也。匹夫之執喪,猶能自愛其身,不至傷生,蓋傷生,則反爲不孝,非是愛其身,恐陷於不孝也。夫一時之毁傷,雖似不甚爲害,毁傷之久而至於病根深痼,則其害可勝言哉?此豈非可懼之甚乎?況殿下常時居養,豈與匹夫同哉?殿下一身之重,又如何哉,而其不自愛惜,則乃過於匹夫,雖是出於聖孝之至,竊恐其不思之甚也。此臣民所共悶慮之至者也。且禮經之訓,旣云有疾食肉,又云疾止復初,然則食肉,乃一時權宜救急之用,不可已者也。至於疾止者,又當依禮經,復其守喪之常制也,此豈少有不安者乎?請反覆深思,察其受傷之已甚,勿以當時無形顯之症爲安,及此時,從聖人禮經之訓,少用權制,以救積傷之症,以慰臣民之望。答曰,啓辭,以勿以無形顯之重症爲安爲語,卿等之言,何其謬也?旣慮其無形顯之重症,又恐其將來之有疾,其所預治之方,無所不至,則聖人何必設蔬食饘粥之禮耶?預慮其疾而爲權者,從古及今,未之聞也。氣力尙健,少無難支之勢,勿爲如此無益之說,以添所無之疾。
大司諫李之恒,司諫沈大孚,獻納洪處亮,正言鄭世輔啓曰,人子之喪其親,終天至痛,寧有極哉?一任其情而不爲裁抑,則必至傷生,聖人慮此,曲加參酌,定爲禮制,哭泣有數,飮餐有節,日月有限,惟恐其或過於毁,故曰有疾則飮酒食肉。又曰不勝喪,至比於不孝,其立義之嚴截如此,雖在匹夫,固不當徑情直行也。況殿下一身,爲宗社神人之主乎?盡哀之中,毋忘自保之道,圖臻至治,綿祚無疆,方可謂繼述之大孝矣。不念付托之大義,徒守哀毁之末節,犯古聖傷生之戒,則非所謂孝也。我殿下誠孝至德,卓出前代,一國臣民,欽嘆感泣之餘,繼之以憂惶悶慮者,一自侍疾之初,憂瘁已極,及夫賓天之日,攀擗踰禮,刃傷手指,不近饘粥,正當酷暑,連處卑濕,常御衰絰,不輟哭泣,種種致傷,積漸已久。今果有不安節之候,餘炎未除,惡寒猶甚,春秋方盛,脚力已痿,墨色之有浮氣,哭聲之有斷續,醬羹之不能進,此皆非輕之症,豈泛然外感而然乎?悲哀損其腸,蔬水敗其胃,中氣至虛至弱之致,豈不大可憂哉?殿下每以已差無事爲敎,如非諱疾,無乃不自覺乎?臣民切迫,固不暇顧,而大行大王平日,惟疾之憂,必不有間於冥冥中矣。且念大事無憾,專在聖躬康强,加以民生困悴,國事扤捏,憂虞之端,不一而足,此誠何時,殿下豈可自私而自輕也哉?凡治病之道,趁其初發,則庶可收效,積痼之後,雖百般醫療,完復未易,念及於此,尤爲悶迫,殿下此症,決非尋常藥餌所可瘳,變通之擧,在所不已,恐殿下驚聞此言,益增悲苦,趑趄多日,而分義所在,終不敢隱忍不發矣。夫喪致其哀,第一美行,尤是帝王家絶貴之事,愛君以德之心,豈不欲將順聖上,而其柰宗社何,其柰生靈何?抑情行權,不但古禮古訓,章章甚明,賢人君子,多有不得已行者,在我列聖,亦皆勉從廷議,此豈誠孝之未盡,特以過毁非禮,傷生非孝,付畀爲重,保護爲急,豈獨今日,牽於哀痛,任其柴毁,而不爲之變通也?請思量大小,辨別輕重,遵祖宗已行之事,體聖賢丁寧之訓,勉抑至情,俯從權制,上以慰先王在天之靈,下以副臣民如渴之望。答曰,孤無深根之疾,難支之候,氣力尙健,少無可慮之事,而爾等之請至此,豈不悖謬哉?勿爲如此無益之說,以添所無之疾。
政院,大殿問安。傳曰,知道。勿爲問安。中殿問安。答曰,知道。以上燼餘
同副承旨金益熙上疏。大槪,病重,冒死乞遞事。入啓。答曰,省疏具悉。爾其勿辭,調理察職。以上朝報
上在昌德宮。
巳時,太白見於未地。午時未時,日暈。
藥房,慈殿問安。答曰,知道。
藥房提調趙絅,副提調金南重啓曰,夜雨陰濕,伏未審,聖候若何?淸肺湯停止,今已三日,卽當更議他藥,而醫官等,不得一番入診,故未能的知聖候之如何。臣等不勝悶鬱焉。伏望詳敎近日症候,毋使議藥,有所未盡,不勝幸甚,敢此仰稟。答曰,知道。症候言于醫官矣。
藥房,中殿問安。口傳啓曰,比來寢睡水刺如何?湯藥連爲進御否。答曰,寢睡比前稍安,諸症無加減。
藥房再啓曰,臣等因下醫官之敎,仍與柳後聖諸御醫等商議,則玉體中小癤及咳嗽,發於晨昏之症,皆由於肺熱,淸嗽寧肺湯,加生地黃·當歸各一錢,川芎·赤芍藥·連翹各七分,三服劑入,姑先進御爲當云,敢啓。答曰,知道。
又啓曰,醫女等傳內殿諺書症錄,臣等與柳後聖諸御醫等商議,皆以爲內殿,自再昨咳嗽頗甚,而有似乾喘,咳緊時則喉間如裂,腹中似逆,此由於感冒,肺氣不能宣通之致,蔘蘇飮,加旋覆花五分,二服爲先劑入之意,敢啓。答曰,知道。
李時楷,以弘文館言啓曰,新除授副提學趙壽益,時在京畿驪州地,請斯速乘馹上來事,下諭。傳曰,允。
傳于柳景緝曰,標信徽旨,則當納于玄宮矣,密符亦納于玄宮耶?前例問于都監以啓。
合啓前啓,請金自點,亟命削奪官爵,門外黜送事。答曰,不允。
行大司憲趙翼,掌令張應一,持平任翰伯·洪處尹啓曰,臣等伏慮,聖侯哀毁之中,受傷已深,近日種種諸症之發,無非根本大傷所致,臣等竊不勝憂悶之至,反覆思惟,從權之外,更無可爲之策,竊不避忌諱,敢竭區區肝血之誠,仰冀萬一採察,伏承兩度聖批,聽之邁邁,拒之太堅,臣等相顧惶悶,罔知所爲。竊念殿下,執喪之苦,雖閭閻之人,尙不可堪,以殿下常時居養觀之,則其受傷,必十倍於常人矣。到今累月之久,種種諸症,連續發作,臣等竊恐今之輕症,乃是重症也。況一身寒縮,行步無力,亦恐非輕症也。失今不圖,至於氣力日漸傷敗,症勢日漸深重,則其爲可懼,何可勝言?君臣猶父子,父母症候如是,則爲其子者,其憂煎如何哉?然則臣等之憂遑悶迫,安得不如是乎?臣等竊見,閭閻之人,喪中受傷者,必用權乃可救,此閭閻間尋常之事,而必及其未深而用之,乃有其效,若已深之後,則雖用權,亦無效矣。此豈非大可懼者乎?故有此疾者,則其親舊相愛之人,必勸之以權,此豈陷之於不義乎?惟其救之之道,此外無術也。蓋無疾而執禮無違,有疾而從權自救,皆理所當然也,禮所當然也,初非可怪可異之事也。世之遭憂者,深於仁孝而不達於理者,則視之以大不義之事,不能及時用權,至時過而後,不得已而用之,終不見效者,多矣。此乃賢者之過,而世俗之深弊也,豈不大可惜哉?臣等所慮,聖候受傷之深,決是如此,決非過慮,臣等之言,決是理所當然,而殿下拒之如此,竊恐殿下,爲哀戚所蔽,不能自知病根之深,亦不能審察事理當否也。聖人詢于芻蕘,其言合於理,則雖芻蕘之微,亦必察而從之,今臣等雖愚庸,其言乃肝血之誠也,乃事理之當然也。竊恐未必不可垂察也。且旣是事理當然,則雖無言之者,殿下亦宜自思其保護之道也。況臣等雖愚,懇懇刳瀝如是,不猶愈於芻蕘之微乎?請深思殿下一身,爲宗社臣民之主,不可自輕,而亦思積毁之久,受傷之深,保護之計,不可少緩,亦察臣等區區犬馬之誠,其言亦有可採,少從權宜之制,以慰億兆之望。答曰,卿等試思之,凡人之情,病重氣衰,不得已而從之,猶不堪其痛,況時無大段疾病,而請之如此,其情當復如何?其事理亦復如何?卿等反已而思之,更勿爲如此之言。
大司諫李之恒,司諫沈大孚,獻納洪處亮,正言李正益·鄭世輔啓曰,臣等深憂極慮,血誠論啓,而天意落落,敎之以氣力尙健,斥之以豈不悖謬?臣等不勝憂遑悚恐之至。君臣,卽父子也,子於父,當盡其調護之方,以冀完復,豈可以有所呵責,而束手退坐,不爲之反復開陳,期於聽從乎?臣等謂,殿下受傷甚重,而殿下一向稱以無疾,以殿下之至誠待下,豈欺臣等哉?此必殿下,不自覺其有疾也。凡病候輕重,傍人知之,不審於自知,此其例也。議藥諸醫,聚首相顧,無不隱憂,臣僚之瞻望天表者,亦慮其深墨羸瘠之已極,則殿下所謂無疾者,恐不能解臣民之疑惑,慰臣民之悶迫也。匹夫持喪,猶以滅性爲戒,況殿下一身,非殿下私有者乎?天地祖宗之所付托,如何?億兆生靈之所仰戴,如何?其不得自輕也,明矣。欲體先王惟疾之憂,欲盡今日送終之禮,則尤不當一任毁傷,不思變通之道也。經權之用,本無二義,聖賢之訓,明有可證,若或非禮非義,所不可爲,則惟我列聖,豈當勉而從之?識禮君子,亦豈强而行之?臣等非以前所未有之事,勸殿下創而行之,行權於病作之日,還止於病已之後,少無不可,隨時善處,在所不已,請克盡聖人之大孝,毋效匹夫之小節,上念宗社之重,下徇臣民之望,裁抑至情,勉從權制。答曰,爾等試思之,凡人之情,病甚氣衰,不得已而從之,猶不堪其痛,況時無大段疾疾,而請之如此,其情當復如何?其事理亦復如何?爾等反己而思之,更勿爲如此之言。
柳景緝,以國葬都監言啓曰,傳曰,標信徽旨,則當納于玄宮矣,密符亦納于玄宮耶?前例問于都監以啓事,傳敎矣。密符與標信,俱有御押,則似當一體納于退壙中,而考諸戊申謄錄,則密符不在擧論中,無乃當時謄錄,或有疎漏而然耶?前例則無可據處,令禮官稟旨定奪,何如?傳曰,允。
李元鎭,以都摠府言啓曰,副摠管李浣,漢城府坐起進去,晝仕,請出標信。傳曰,知道。
領議政李景奭疏曰,伏以臣魯劣昏昧,無所肖似,幸際先朝,濫蒙殊遇,躐躋台鼎,徒積訾謗,涓埃莫效,奄抱無窮之痛,目今追報,惟竭誠於殿下,而小器易溢,天道已盈,祗思山陵之畢,得爲知足之臣,則庶免賢路之久妨,可爲新政之一助,區區此心,日月照臨,不料玆者,新命猥加,晉參首揆,魂驚魄慙,不知攸措,夫三事之任,孰非崇重,而百責所萃,首席尤難,有非如臣孱迷庸懦無才無德者,所可冒據也。方今聖化維新,萬物咸睹,須將第一名位,付與第一人,方可鎭浮俗而慰具瞻矣,顧臣何人,敢膺此任?且左議政金尙憲,乃臣自童年敬事之人也。大老達尊,誠爲一代之喬嶽,今臣簸糠在外,後薪居上,臣雖欲强顔唐突,心不能安,自知者明,人亦謂何?決無偃然就列之理,敢瀝血忱,伏乞聖慈天地,察臣危懇,諒臣疎恧,亟將首相之職,回授元老之臣,以重名器,以副輿望,不勝大願,臣無任兢惶屛營之至。答曰,省疏具悉卿意,而第念諡冊刻玉之事,一日爲急,卿且勿辭,速爲出仕。
左議政金尙憲初度呈辭。入啓。傳曰,不允批答。以上燼餘
執義愼天翊上疏。大槪,身病漸重,再疏乞遞事。入啓。啓下該曹。朝報
上在昌德宮。
巳時,太白見於未地。
傳曰,史官一員待命,騎馬三匹立之。
李時楷,以長生殿言啓曰,今日臣等,齊詣本殿,整齊轝士軍,仍爲習儀,則外梓宮上粧及長杠諸具,其制自至重大,當初分四運磨鍊,二百名之軍,決難擔陪,不得已左右及御間,各加一索,則一巡容入擔軍,不下九十四名,且有前後曳軍,然後可以無事踰嶺,前定元數外,令兵曹加定一百四十名,俾免中路狼狽之患,宜當。今此擔陪之擧,出於新規,蓋慮梓宮不着鐵釘,遠路陪往之際,恐有四隅動退之憂,而容入之軍,未能商量,率爾啓稟矣。到今習禮之時,始覺軍數之不足,以此强爲擔陪,則非但勢難得達,必未免人命致傷之弊,故惶恐敢啓。傳曰,依啓。
大司諫李之恒,司諫沈大孚,獻納洪處亮,正言李正英·鄭世輔啓曰,臣等伏承聖批,一字一行,無非哀痛慘怛之意,奉讀未了,不覺涕淚橫流,臣等雖極無狀,粗聞事君以禮,愛君以德之義,則其敢不體吾君曾·閔至行,而以傷於事理,悖於禮經者,强勸也哉?誠以過毁傷生,聖人之戒,節抑從禮,孝子之道,經權參用,斷無不可,閭閻匹夫,積習寒薄,氣血壯固,而持喪過戚,則鮮不致疾,及其成疾,不急急行權,則鮮不滅性,其在至尊,常時奉養,備盡溫厚,比之士庶,勁脆不同,一朝苫塊蔬水,致傷尤速,此必然之理也。況殿下哭踊悲毁,反有加於閭閻匹夫之居服乎?凡疾病,自漸而著,由輕而重,戒愼將攝之道,顧不在於始發之時乎?且醫家論病,以傷於外者,雖重而輕,傷於內者,雖輕而重,不可以目前疾病之緊歇,定其元症之輕重,今我聖上之未寧,實非尋常之所傷,深墨羸瘠,固不暇言,而如惡寒聲澁,面浮脚痿諸症,此非傷於內者乎?臣等則以爲,決非輕症,醫者憂之,聞者憂之,瞻望者憂之,獨殿下謂之不至大段,臣等殊未曉也。若無權道則已,有則正合於今日之用矣。行權亦有其時,過時則無益,若不趁速善處,後悔何及?臣民懇切之望,聖躬深護之策,亶在於此,請克念全孝大義,勿拘區區小節,遵祖宗之舊事,法聖賢之定制,裁抑至情,勉從權制。
行大司憲趙翼,掌令張應一,持平任翰伯·洪處尹啓曰,臣等竊不勝區區憂慮,敢濫陳保護之道,竊冀萬一採察,而聖批拒之愈堅,臣等相顧惶悶,不能爲情,蓋臣等之言,非但臣子爲君父之至情,實是聖躬保護之至計也。今欲言而不止,則以殿下所惡聞之言,强聒於哀疚之中,羸憊之時,極所不安,欲止而不言,則見君父證候之不輕,而不爲救護之計,實非臣子之所可忍,故寧强聒而觸罪,不敢坐視而默默也。聖候不安之輕重,臣等亦何以詳知?第以殿下執喪之苦推之,則可知其毁傷必深,以醫官等所憂觀之,則卽今聖疾根本已深,氣力憊敗已甚,必矣。如是則聖敎雖曰無大段疾病,臣子憂悶之心,豈敢少弛?臣等竊見,凡人疾病,苦痛不可堪之症,則療之甚易,惟無顯然痛處,而氣力沈困,羸憊日甚,似重非重,似輕非輕,久而不差者,此最可憂也。如此之症,則他人見者,皆憂之,而當人每以爲無疾,蓋不自知其疾之深也。又竊見,居憂受病,賢孝之人,常多有之,蓋不賢者,哀戚自不深,何由有病?故惟賢者爲然也。然哀戚之過,至於致傷而不顧,則實非理所當然,此則實是賢者之偏處也。若達於理則不然也,自古稱孝者,莫如舜,莫如曾參也。然豈嘗聞舜與曾參,居憂而致傷乎?伏惟殿下至行之高,誠卓絶於古今,擧國臣民,孰不欽仰感悅歎服之不已也?臣等何幸,生逢堯·舜,將見太平之盛,第今積毁之中,受病已深,而不自知,忽於保護之道,不爲變通,至於病根益深,則竊恐於理實爲太過,於孝反爲未盡,其爲害莫大焉,然則臣等之憂遑悶迫,豈其所得已乎?臣等之所憂,實是擧國之所同然,臣等之所請,實是事理之所當然,聽言之道,只當見其理之是非,苟其言是,則雖芻蕘必採,邇言必察,請平心思量,內審聖候受傷之不輕,外察事理禮制之當然,少從權宜之制,以謹保護之道,以慰臣民之望。答府·院啓曰,予懷已悉於前,更無所諭,勿爲堅執。
合啓前啓,請金自點,亟命削奪官爵,門外黜送。答曰,決難允從之意,已諭於前,更勿瀆擾。
以右副承旨柳景緝,備邊司言以啓曰,傳曰,上年北京入送鷹連之數,幾坐耶?問于備局以啓事,傳敎矣。上年分定鷹連之數,都合十八坐內,北京入送實數十四坐,無事渡江,則預差四坐,到義州落留云矣。傳曰,今番則雖因使臣狀啓,十坐入送事,定奪,而上年旣怒其數少,而今年之數,又減於上年,則彼人不思前言,不無見怪之端,依上年數入送,似可矣。
領議政上疏。答曰,省疏具悉至懇。左相行步不良,設使今日,回還此職,而請諡宗廟之日,恐難成禮,卿須念國事,速出行禮之後,從容更議,尙且未晩,勿爲堅執。
左承旨李時楷,以內醫院官員,以提調·副提調意啓曰,本院鍼醫鄭後啓,自光州今已上來,令該曹依例付軍職,冠帶常仕,何如?傳曰,允。
藥房提調臣趙絅,副提調臣金南重啓曰,伏未審夜來,聖候若何?昨日劑入湯藥,其已進御乎?惡寒·咳嗽·小癤等症,比始初,何如?臣等不勝區區奉慮之至,敢來問安。答曰,惡寒之症,旣已差愈,小癤不至大段,咳嗽時未止耳。湯藥自今日當爲進服矣。以上燼餘
中殿,藥房問安。口傳啓曰,脹候咳嗽等症,比昨,何如?昨日劑入湯藥,進御否乎?答曰,知道。脹候一樣,咳嗽夜來稍加,而又有頭痛之候,湯藥則昨日一貼進服矣。
同副承旨金益熙再疏。大槪,身病甚重,冒死更乞遞改事。入啓。答曰,遞差。
左議政金尙憲初度呈辭。不允批答。王若曰,赤舃重來,方切同朝之喜,白麻纔下,遽陳引疾之辭,毋棄嬛嬛,徒思邁邁,惟卿千仞獨立,百鍊愈剛,精忠可質於神明,威武不屈,大節無虧於顚沛,行誼彌彰,北斗泰山,朝野咸仰,靑天白日,奴隷亦知,肆先朝爰立於黃扉,惟素履遄歸於綠野,江湖廊廟,想切同室之憂,舟楫鹽梅,屢加蒼生之額,何意皇天之降割,奄見仙馭之上賓,閔予在疚而望卿益隆,惟卿促裝而爲予强起,國人有所矜式,朝廷賴以咨詢,屬玆注擬於巖瞻,乃循擧國之輿望,金甌再覆,喜支度之裵公,玉鉉重輝,欣更入之司馬,豈料虛心仰成之日,乃有奉身乞休之章,金作礪而輔台,是所望也。席未暖而求退,何其遽乎?顧自巨創以來,有大事罔措,遠日將迫,方講菆塗之儀,因山未營,卽多玄宮之役,惟君臣哀慕之不暇,伊耆舊休退之何心,脚力雖衰,何妨坐運經濟,精神尙旺,正宜入告謀猷,須念如渴之誠,亟回若浼之志,於戲,周大師之至耄,亦不告歸,漢諸葛之鞠躬,未嘗言病,予何多誥?卿毋復辭,所辭宜不允,故玆敎示,想宜知悉。知製敎沈之漢製進
左議政再度呈辭。入啓。傳曰,不允批答。
玉堂箚子。大槪,請勉抑至情,俯從權制事。入啓。答曰,省箚具悉。昔者疾今已瘳矣,予無所患,無其疾而從權之禮,古今之所未聞也。勿爲瀆擾。
吏曹啓曰,承旨有闕,政事,取稟。傳曰,明日爲之。以上朝報
備邊司啓曰,云云事,傳敎矣。曾因謝恩使狀啓,入送實數,以十坐磨鍊矣。今承聖敎,果爲允當,咸鏡道則勢未及追定,平安·黃海兩道,各加二坐,則竝與前定預差,合爲十八坐,其中十四坐,依上年之數,極擇良品入送之意,兩西監司處,急急分付,何如?答曰,依啓。以上備局謄錄
山陵都監郞廳郭之欽,出去。
大妃殿,藥房問安。入啓。答曰,知道。
大妃殿,政院·玉堂·二品以上·六曹·大司諫問安。入啓。答曰,知道。
大殿,政院·玉堂·二品以上·六曹·大司諫問安。入啓。答曰,勿爲問安。朝報
上在昌德宮。
政院,大殿問安。答曰,知道。勿爲問安。
政院,中殿問安。答曰,知道。
藥房,慈殿問安。答曰,知道。
藥房提調趙絅,副提調金南重啓曰,伏未審,夜來聖侯,若何?咳嗽之症,進御湯藥之後,其得快解耶?臣等不勝區區煎慮之至,敢來問安。答曰,知道。咳嗽一樣。
藥房,中殿問安。口傳啓曰,脹候·咳嗽·頭痛之候,夜來,何如?水刺進御否乎?答曰,知道。咳嗽夜來益甚,而咳時頭痛竝發,咳止頭痛亦止,脹候一樣,水刺比前頗減,寢睡亦不安矣。
藥房啓曰,醫女等傳言,內殿症候,蔘蘇飮進御之後,別無快解,而咳嗽之候,去夜尤重,咳嗽發作,水刺比前頗減云,臣等與柳後聖諸醫等商議,則以爲解表之藥,今不可仍用,回春喘門淸肺湯,正合此症之用云,五服劑入之意,敢啓。傳曰,知道。
二品以上,中殿單子問安。答曰,知道。
下直,濟州牧使金壽益,朔州府使金子文,富寧府使朴希閔,所斤僉使李舜民。
申時酉時,日暈。
傳于李元鎭曰,今下弓矢,富寧府使朴希閔給送。
李時楷啓曰,今日爲政,而都承旨金南重,藥房進去,左承旨李時楷,監膳進去,右承旨李元鎭,兵批進去,廳中有左副承旨臣李行遇,右副承旨臣柳景緝,吏批,何承旨進去乎?敢稟。傳曰,左副承旨進去。
吏批啓曰,判書沈詻,參議沈之源,俱以病不來,小臣獨政未安,何以爲之?敢稟。傳曰,仍爲之。
吏批,判書沈詻病,參判林墰進,參議沈之源病,左副承旨李行遇進。以李一相爲同副承旨,宋謙爲咸安郡守,柳俊昌兼掌令,李時楳爲工曹參議。
兵批,判書李時白病,參判韓必遠病,參議閔應協進,參知洪命一病,右承旨李元鎭進。以金益熙爲副護軍,鄭後啓爲副司勇。
以左議政金尙憲二度呈辭,傳于李時楷曰,不允批答。
金南重,以舍人,以領議政意啓曰,百隷怠慢之習,愈往愈甚,小官不敬大官,名官不勤職事,國綱之解弛,庶績之廢墜,皆由於此也。今日臣景奭肅謝時,吏曹郞官,稱以身病呈旬,使假郞廳,傳授敎旨,雖未知其病之輕重,而事體極爲不當,當該郞官,請推考。答曰,殊甚驚駭,先罷後推。
金南重啓曰,假注書李溟翼,自數日來,眼疾甚重,未堪察任,而遞改頻數,不敢煩啓矣。今日則所患尤苦,不能開目,大小書役,竝皆停廢,請李溟翼遞差,他假注書差出。傳曰,依啓。
以朴增輝爲假注書。
李時楷,以禮曹言啓曰,國葬都監啓辭,傳曰,標信徽旨,則當納于玄宮矣,密符亦納于玄宮耶?前例問于都監以啓事,傳敎矣。密符與標信徽旨,俱有御押,則似當一體納于退壙中,而考諸戊申謄錄,則密符不在擧論中,無乃當時謄錄,或有疎漏而然耶?前例則無可據處,令禮官稟旨定奪,何如?傳曰,允事,傳敎矣。前例相考,則戊申謄錄之外,更無可據之文,而密符不爲擧論,似是燒火,而納于玄宮,亦無所害,自下不敢擅便,上裁,何如?傳曰,旣有御押,則與標信,一體埋安,似無所妨矣。
李一相,以舍人,以領議政意啓曰,臣伏覩昨日聖批丁寧,以左相行步不良爲慮,且諭之以從容更議未晩之意,臣誠感激,今日陵所之行,敢爲發去矣。但五禮儀,左議政爲摠護使,發引及下玄宮時,左議政多有奉行之事,臣今議入啓定奪,何如?答曰,依啓。
李一相,以工曹言啓曰,本曹今春夏等褒貶,緣官員有故,限內未及爲之矣,今始等第入啓,而方當開坐之際,參議臣李一相,移拜承旨,不得已塗擦其職銜以入之意,敢啓。傳曰,知道。
李行遇,以兵曹言啓曰,當日,幼學李希明稱名人,自金虎門入來,差備門外擊錚,極爲駭愕,令攸司囚禁治罪,同門守門將金鍊百,常時不能禁斷,以致闌入,亦爲非矣,請推考。傳曰,允。
領議政李景奭,右議政鄭太和啓曰,帝王與匹夫不同,經權俱聖人之禮,匹夫居喪,猶有戒於毁瘠爲病,聖人垂訓,許從權於恐生疾者,況以帝王之尊,有已生之疾,而不爲之變通,則不亦違聖人之禮而傷大孝之道乎?惟我聖上,孝思根於性,哀戚過於禮,積傷已多矣,不寧已久矣。向者臣等,請姑停奠饋哭泣之時,非不欲竝請從權,而竊恐增聖心之悲痛,不忍遽有所達,日望庶幾勿藥,以致時月之淹,此實臣等之罪也。我朝喪禮之謹,夐出千古,列聖宗法之嚴,超跨百王,而至於中制之用,不問日月之久近,疾病之有無,而爲之定式,莫不勉抑而行之,豈不以居養之有別而付托之爲重也歟?矧今聖躬所傷,非一朝風露之偶感,其源委非淺,眞元已敗,種種諸症,迭作無常,形於色,著於聲,現於支體者,無非可憂。且咳嗽之症,最令人苦,在平人無他疾之時,此證久而甚,則口味先失,形容羸疲,寢不得安,輾轉深重,他症乘之者,比比有之,況於哀疚之中,傷敗之餘,日字已久,尙未痊可,惟此一證,已足爲懼,而兼有他症,則此非大段可憂者乎?凡喪中之疾,最可危懼者,正在於甚與不甚之間也。不甚則難於權,旣甚則權亦無及,是以徒知執禮,而不知順變者,多歸於不孝,賢孝君子之達於禮者,不待人之勸勉,而能自變焉。聖人之訓,昭在禮經,列聖之制,著爲成憲,此非殿下今日之所當遵者乎?嗚呼,今日臣民所仰恃而爲慰者,以聖明在上也。聖上之違豫如此,日字之淹延至此,而天意邈邈,不思所以變通,中外臣民遑遑悶迫之情,曷有其極?臣等之請,今已晩矣。伏願聖上,勉抑罔極之至哀,思盡帝王之大孝,遵祖宗之成憲,行聖人之權制,上以慰先王陟降之靈,下以副臣民日夜之望,以幸宗社,以完大事。答曰,卿等又何以言此耶?孤之無病,不可從之意,已悉於兩司,更無所諭,而第自恨誠孝不足以動人於未病之前,發此所不堪聞之言,諭其不然之意,而亦無取信,孤何以爲心哉?只自悲痛而已,不知所答。
行大司憲趙翼,大司諫李之恒,司諫沈大孚,掌令張應一,持平任翰伯·洪處尹,獻納洪處亮,正言李正英·鄭世輔啓曰,請前領議政金自點,亟命削奪官爵,門外黜送,措辭見上臣等竭誠籲號,仰冀有補於保護聖躬之計者,今已累日,而天聽愈邈,拒之愈堅,臣等不勝悶鬱之至,若聖候症勢,不至可憂,則臣等亦何必過憂,凡病患輕重,惟醫者知之,竊見醫官等,甚以爲憂,此必的見聖候病根之深,故憂慮如此,且行步不利,殿下雖云自前有之,竊聞近日,雖咫尺之地,頻數顚仆,伏料常日行步,必不至如今之痿弱,此可見氣力之漸敗也。醫官所以深憂者,竊恐此亦其一也。君親一體,父母有病,爲其子者,豈有不憂者乎?臣等雖無狀,事君之義,則嘗聞之矣。其區區愛君之誠,出於秉彝者,不至喪失,今之憂悶切迫,豈其所得已乎?古人云,人之精誠,感通天地,苟誠之至則天地亦爲之感動,今臣等刳瀝肝血,已至累日,聖意曾不少垂察納,此誠由臣等誠意淺薄,不足以動天,此則臣等之罪也。然臣等之言,雖不足採聽,在聖上自保之道,豈可緩忽如是乎?匹夫有疾,猶知自愛其身,必思有以療救,況至尊之身,其重如何,而不自愛惜如是乎?宗社安危,擧國生民休戚,皆係於殿下之一身,殿下雖不自愛其身,獨不念宗社生民之重乎?況權宜之制,自是禮經所訓,事理之不得不然,古今賢人孝子,行之者亦多,此豈小有不安者乎?請深思宗社生民之重,亦察禮制事理之宜,小從權道,以救積傷之症,以慰臣民之望。答曰,須勿更瀆,洛興府院君事,不允。
行兵曹判書李時白箚曰,伏以臣之所患,非一朝感冒之比,沈痛多年,呻吟以度,入夏以來,轉成痼疾,食飮漸減,元氣消鑠,坐臥起動,亦不能任意,而當此倚廬之日,分義爲重,不敢言病,顚仆爲期,今月初二日,猝添傷寒之症,腰脚刺痛,頭目如破,眩暈竝發,殆不省事,痛勢如此,連日問安之列,不得參焉,臣之罪戾,益無所逃,憂悶惶慼,伏地待罪。取進止。答曰,省箚具悉。卿其勿待罪,安心調理。以上燼餘
左議政再度呈辭。不允批答。王若曰,天降割于我家,方遭巨創,人惟求於耆德,豈許退休,予意已諭于前,卿辭胡至於再,惟卿邦家柱石,士林蓍龜,學究性理之源,文章餘事,身佩安危之望,忠信乃家,天地板蕩之辰,確乎特立之表,風霜摧拉之日,凛然後凋之姿,淸操無愧於鬼神,義聲已著於夷夏,自先朝而注意,後嗣以遺,逮寡躬而虛心,仰成尤切,故於訪落之初政,畀以亮采之重揆,裵令更入中書,庶展素蘊,潞公再起致仕,必諒殊知,區畫百爲,方將擧國,以聽經綸丕責,顧今捨卿其誰,將期協心而共貞,豈料引疾而求退?年齡已暮,縱云脚力之難支,神明所扶,佇看藥餌之收效,一日去位,卿豈安於寸心,萬幾至煩,予不堪於獨理。況復今日之事,奚但曩時之憂,山陵未完,痛孺慕之莫及,星文示警,悶災咎之荐臻,在諸臣固當交修,而元老豈可移病,須思盡瘁之義,益效篤棐之誠,於戲,國之興替,時之汚隆,實惟在卿之手,義則君臣,情則骨肉,故寧棄予如遺,毋有遐心,勉副至意,所辭宜不允。故玆敎示,想宜知悉。知製敎張次周製進
左議政三度呈辭。入啓。傳曰,不允批答。
摠護使李景奭,觀象監提調金南重,禮曹參議申冕,山陵出去。
兵曹佐郞吳斗寅,道路摘奸事出去。
答禁府粘目曰,啓下罪人,任意放送之罪,豈與座首代送之罪同乎?法當輸情爲限是乎矣,年踰六十是如爲去乎節叱分照律。以上朝報
上在昌德宮。
下直,沃溝縣監李崇彦。
政院,大殿問安。答曰,知道。勿爲問安。
政院,中殿問安。答曰,知道。
藥房,慈殿問安。答曰,知道。
藥房提調趙絅,右副承旨柳景緝啓曰,伏未審夜來,聖候,若何?昨者,伏承咳嗽一樣之敎,臣等不勝憂遑悶慮之至,淸嗽寧肺湯,今日當畢進御矣,不知此藥,連爲劑入乎?抑更爲議藥乎?臣等惶恐敢稟。答曰,咳嗽,夜來少歇矣,湯藥則明當更議,可也。
藥房,中殿問安。口傳啓曰,夜來咳嗽,比昨,何如?水刺進御否乎?答曰,昨日臨臥時,湯藥進御,則咳嗽頗減,頭痛因爲不作,寢睡亦似安穩矣。
二品以上,慈殿單子問安。答曰,知道。大殿單子問安。答曰,知道。勿爲問安。中殿問安。答曰,知道。
李時楷,以內醫院官員,以提調意啓曰,藥房書員,自前必入啓而後差定者,乃所以重內局也。今者羅龍男,公然拒逆不仕,投屬兵曹書吏,其爲奸猾自恣之狀,極爲可惡,若不治龍男,則他下人效尤者,接迹而起,不能禁止,終至於藥房無下人可使者矣。羅龍男,令攸司囚禁,各別重治後,還屬藥房書員,何如?答曰,知道。
傳于李時楷曰,史官一員待命,騎馬三匹立之。
以申翊全所製挽章,傳于李時楷曰,犯國朝御諱,使之改入。
李時楷,以吏曹·禮曹同議之言啓曰,舍人,以領議政意啓曰,臣伏覩昨日聖批,丁寧以左相行步不良爲慮,且諭之以從容更議未晩之意,臣誠感激,今日陵所之行,敢卽發去矣。但五禮儀,左議政爲摠謢使,發引及下玄宮時,左議政多有奉行之事,臣今忝轉本任,此事須經稟定然後,方可遵行,令該曹及禮官相議,入啓定奪,何如?傳曰,依啓事,傳敎矣。五禮儀,左議政爲摠護使,考諸謄錄,皆以左議政啓下,領議政李景奭,自初受任,今陞本職,與五禮儀所載有異,而左議政金尙憲,非但方在呈告之中,雖或出仕,老病難察摠護之任,且仁烈王后之喪,左議政吳允謙,爲摠護使,病勢深重,以右議政洪瑞鳳,啓下代行,雖非左議政,亦爲摠護,明有前規,何以爲之?敢稟。傳曰,前規如此,則今亦右議政爲之,似可矣。
行大司憲趙翼,大司諫李之恒,司諫沈大孚,掌令張應一,持平任翰伯·洪處尹,獻納洪處亮,正言李正英·鄭世輔啓曰,前領議政金自點,挾功恃恩,橫姿貪侈之狀,臣等備盡論列,有何一毫顧惜,而持難至此?必以先朝勳舊大臣,而曲加容貸,不卽顯黜,此則有不然者,使自點,久處勳相之地,小有酬報之事,則今日待之,自有其道,而徒藉勳相之重,不念休戚之義,凡所作爲,動拂人心,營私病公,罔有紀極,此實先朝罪人,其可待之以先朝勳相乎?先朝之所未去者,因一國公議而去之,抑何傷於繼述之道也?況此嗣服之初,所當先者,正朝廷而順人情也,不罪此人,朝廷何得而正,人情何得而快?貪汚之懲不懲在此,紀綱之立不立在此,殿下豈可以區區私恩,不恤朝廷之混淆,人情之拂鬱,任其貪汚之罔戒,紀綱之壞了也?國論愈往愈激,斷不可止,請加三思,亟賜一兪。人之美行,莫過於孝,其在天王家,又絶無而僅有,惟我聖上,誠孝至德,前代未聞,何幸今日,得以親覩,使殿下庶幾無疾,則臣等只當欽歎感悅,將順不暇,豈敢爲經權之說,以增殿下悲疚之心乎?今殿下執喪逾禮,受喪甚重,權制之外,他無保護之方,此臣等所以不得已而血誠陳勸者也。凡過毁之病,其症不重不輕,乍作乍止,肝脾氣血,潛消暗損,於不知不覺之中,一日二日,漸至危域,豈不大可懼哉?能通大義,及時善處者,不至滅性,膠守一節,遷就不決者,必致後悔,卽今未寧諸症,種種可憂,比之閭閻毁傷者,特有甚焉,變通之擧,烏可一日少緩?匹夫之身,固已輕矣,猶且自念自愛,有病則輒卽行權,達禮之人,多有不待人勉而自爲者,蓋以父母遺體,不敢忽焉,聖賢垂訓,不敢違也。況殿下,上承宗廟,下臨億兆,其尊其重,豈宜自輕,上不念先王之所遺,下不念禮經之攸戒也?須趁此時,倍加調護,毋使添傷,然後可以行幸陵所,可以得完大事,殿下亦不念及於此乎?殿下之牢拒不從,臣等固知不忍,而臣等之籲呼不已,情亦戚矣。遽遭天崩,哀號莫及,而賴以爲慰者,聖明之在上也。國事廢隳,振作無術,而恃以爲安者,聖明之在上也。共祝聖躬之强康,佇見至治之馨香,而違豫至此,時月已淹,一向毁敗,不思變通,其爲憂遑悶迫,庸有極乎?君臣之間,誠意未孚,亦足歎惜,請深惟宗社臣民之計,審察大小輕重之別,盡帝王之達孝,遵祖宗之成法,勉抑罔極之情,俯從權宜之制。答曰,毋庸堅執。以上燼餘
玉堂箚子。大槪,勉抑至情,亟從權制事。入啓。答曰,無病不可從之意,已悉於前,今不再矣。而列錄諸症,皆孤所無者,何從而知也。孤甚怪焉。自見箚辭之來,悲痛殊深,無以爲懷,爾等欲保寡躬,則須體此意,更勿瀆擾。
左議政三度呈辭。不允批答。王若曰,未堪多艱,方深任舊之意,何恙不已,繼上引疾之章,辭雖至三,言則弗再,惟卿,乾坤正氣,社稷元臣,德業文章,久負士林山斗之望,精忠節義,益著邦家板蕩之辰,獨扶萬代之彝常,屹作中流之砥柱,樞庭一讀,復見聖世之伯夷,異域三年,生還燕獄之丞相,睿簡在於先后,爰立台鉉,雅志存於閑居,久臥林壑,屬遭烏號之痛,乃見赤舃之還,溫公入臨,都人聚觀於道,潞公制下,搢紳相慶於朝,大老來歸,此天不棄孤也。宗臣協輔,吾國其庶幾乎?那知倚毗之初,遽有求退之計,念惟寡昧,雖不足與有爲,追思舊恩,獨無意於圖報,閔予小子,丁此大憂,斬焉衰絰之中,罔知攸措,顧玆諒陰之際,誰代予言,因山未完,若爲無憾於大事,遠日將迫,難抑罔極之至情,斯大臣共戚之時,豈中台曠位之日,世道日汚,惟卿可以挽回,國綱波頹,惟卿可以振肅,誠通金石,自可臥論經綸,名聞華夷,何難坐鎭雅俗,雖有霜露之疾,神明是扶,莫謂年紀之高,精力尙旺,遂稱疾篤,是誠何哉?共濟時屯,其亦急矣。少回若浼之志,用副如渴之誠,於戱,衆望難孤,國事至重,詢玆黃髮,予彌切於仰成,竭其丹忱,卿莫替於明勖,所辭宜不允。故玆敎示,想宜知悉。知製敎趙復陽製進
長生殿堂上李時昉·崔惠吉,郞廳鄭承明·沈慣,國葬都監郞廳任義伯,監役南斗夏,京畿監司南銑,外梓宮陪行事出去。
左議政箚子。大槪,辭職事。入啓。答曰,省卿箚辭,具悉卿意。眇予不穀,叨承丕緖,夙夜憂懼,思得良弼,佛時仔肩,以守祖宗之業,不意玆者,乾文示變,卿又辭免,戰戰予懷,若墜崖谷,天意人心共棄之,一何至此耶?大老之去就,國家之興喪判焉,卿若不出,予將疇依,惟卿須念國事之罔極,速出論道,敎予而爲國,使回天心而安國家,則豈特予之幸也?實國家之大幸,申飭邊臣事,當令有司處之矣。仍傳曰,遣史官諭之,以上朝報
一更,月犯南斗第四星。二更,月暈。五更有霧氣。內下記草
上在昌德宮。
自昧爽至辰時,有霧氣。自巳時至申時,日暈。
藥房,慈殿問安。答曰,知道。
藥房提調趙絅,左承旨李時楷啓曰,伏未審夜來,聖候,若何?昨者,伏承聖批,湯藥明當更議爲敎,凡議藥,必須詳敎症候,然後與諸醫商議爲之,敢啓。答曰,知道。症候言于醫官。
藥房再啓曰,臣等伏聞下醫官之敎,別無大段症候,而但咳嗽之症,猶有未盡除者,臣等與柳後聖諸御醫等商議,則皆以爲,凡湯藥,只用二三貼,難望奏效,前進淸嗽寧肺湯,最良於治痰治嗽,竝去前加入,更加蘇子炒硏七分,連進三貼宜當云,依此劑入之意,敢啓。答曰,知道。
藥房,中殿問安。口傳啓曰,昨者,伏承咳嗽頗減,寢睡稍安之敎,夜來症候,比昨,何如?答曰,知道。脹候及寢睡,與昨一樣。
以禁漏慶尙道進香時刻單子,傳于李時楷曰,午內進香相値,自前改磨鍊。
李元鎭,以備邊司言啓曰,左議政箚子,啓下本司,申飭邊臣一款,所當卽爲擧行,而首相方在陵所,待其還朝,覆啓之意,敢啓。傳曰,知道。
李一相啓曰,以咨文,傳曰,押補畫,何如是欹斜不精乎事,傳敎矣,承文院官員,來坐臣所坐之前,依前例使該院書員補畫,而筆畫差誤,以致如此,故臣卽加詰責,而日勢已暮,不得已仍爲入啓,怱遽之中,未及竝稟此意,致勤下問,不勝惶恐,當該書員,卽爲治罪,此咨文,令該院改書以入之意,敢啓。傳曰,知道。勿爲改書,今姑送之。
李元鎭,以刑曹言啓曰,西部甕里契尊位海嵩尉尹新之以下士大夫及儒生十八員,連名呈單內,洞內差役之際,金承祿等六七人男女,向尊位,以口不可道之說,極口凌辱,作亂無數,請治此人等罪狀,故卽發官差,推捉各人等,從輕重治罪放送,而其中金承祿稱云者,則捉來之後,託以出身,公然拒逆,逃走不爲現身,事極痛駭,渠若出身,所當入來公庭,辨其虛實,則亦有處置之道,而如是肆惡,近來人心極惡,如水益深,下而凌上,已成痼習,渠安敢如是乎?頃日政府,十分申飭,掛榜五部,使法曹,隨現痛治者,其意有在,況當新化之初,有此頑悖之習,誠極寒心,若不入啓推捉,則承祿必如前抗拒,不爲就理,上項金承祿,捉囚後,覈其罪狀與出身,而果是出身,則所犯之罪,更爲啓稟照斷,何如?傳曰,允。
李一相,以戶曹言啓曰,昨日下吏,以承傳色分付來言曰,通明殿等處,窓戶及障子等塗褙,本月二十日間爲之,而窓戶則必以擣鍊楮注紙塗之云,所謂擣鍊楮注紙貢物,則乙酉年裁減時,沒數永減,本曹亦無所捧之路,如有大內修理時,則分定於外方矣。今則本曹與該司,俱無所儲,而此非貿得市上之物,且未及分定於外方,極爲渴悶,如不得已以草注紙塗之,則不可不分定於外方,日期稍退,何如?惶恐敢稟。傳曰,若干窓戶塗褙,何須外方分定乎?臨時隨所有取用,可也。
又以戶曹言啓曰,國恤時,卒哭前所用素膳,本曹應上納米布除出,使之貿送事,知委於外方矣。其中海衣一朔所入殯殿供上四十二貼,各殿供上及諸嬪阿只氏以下宣飯所用三百四十二貼零,守陵官以下宣飯所用九十六貼,卒哭至五朔所用通計,則二千四百餘貼,雖興産之時,大海衣辦出甚難,況此背節之時乎?事係供上重事,故外方竭盡求得,來貿於京中,而一貼之價,至於木十五疋之多,猶難貿得云,聞來極爲悶慮,各殿供上,則決不可以小海衣進排,其他諸嬪阿只氏以下,則小海衣進排,守陵官以下,則以他素膳代用,恐或便宜,惶恐敢啓。傳曰,大妃殿外各殿,皆以小海衣進排,諸嬪以下,則以他素物代用爲當。
傳于李一相曰,史官一員待命,騎馬三匹立之。
行大司憲趙翼,大司諫李之恒,司諫沈大孚,掌令張應一,持平任翰伯·洪處尹,獻納洪處亮,正言李正英·鄭世輔啓曰,請金自點,亟命削奪官爵,門外黜送。措辭見上凡人子居憂用權,豈其所得已乎?誠以氣力傷敗之甚,非此無以救也。故聖人權制之訓,著之於經,以救後世者,不啻丁寧,其爲人子終孝之計者,至矣盡矣。故人子丁憂者,哀戚之至,其情之所不能自已者也。不幸而有疾,則權宜之道,亦所不可已者也。伏惟殿下,哀毁之過,雖閭閻匹夫,亦所難及,而前代人主之所至罕也。以至尊之居養,爲匹夫之所難,至於累月之久,其傷敗之甚,理所必然也。今者,傷敗之症己著,若不及時爲之變通,則其患何可勝言哉?此臣等之所以遑遑悶迫,竭誠籲呼,而不自知止者也。蓋守經行權,如夏葛冬裘,葛以禦暑,裘以禦寒,其事豈不相遠,其理則一也。守經之與行權,其事理雖若相反,其道則實一也。竊見世之居憂者,優於賢孝,而不達於理,則視權宜之制,如大不可之事,以致其疾,至於難救者多矣,此誠賢者之病處也。若達於理,則不然矣。臣等竊聞先正臣金安國,喪中有疾,他人未及知,而已自覺知,烹鷄而食之,以療其疾,至差愈復喪食,又先正臣鄭逑,居喪病重,其兄府院君鄭崑壽,在他處,馳往視之,欲勸肉,而鄭逑先已食之,其兄喜曰,汝之賢智如此,此人等,豈非世之名賢大儒,當有疾自勉行權,略不疑難,誠達於理故也。夫匹夫之身,所以承先世繼家業,其所關只是一家之私也,猶自愛自保如此,若一於哀毁,不顧其身之傷敗,不念承繼之危,則反爲不孝之歸,況人主一身,爲宗社臣民之主,其所係乃一國之安危,其重如何?而乃不自愛惜,有若匹夫之私行,不達於理者之爲,此豈一國臣民所仰望於聖明者哉?請毋徒守一端哀戚之私,反覆深思,亟從權制,以救積傷之症。答曰,已諭,毋煩。
左議政金尙憲四度呈辭。傳曰,安心調理。
李一相啓曰,卽者,都摠府郞廳來言,闕內各處入直軍士,夜巡檢云矣。傳曰,知道。
右議政鄭太和上疏,伏以臣伏聞,因吏·禮曹同議啓辭,以臣爲摠謢使之任,出於特敎,此時臣子分義,唯當竭誠奉職,筋力所及,不暇他顧,而第臣有悶迫之情,不得不冒陳於宸嚴之下,臣之老母,罹病委席,今已四朔,氣力凘盡,漸至危境,粥飮不下,醫藥亦停,奄奄喘息,朝不慮夕,延過一日,又不知明日之如何?臣雖帶職行公,趨附班行,而闕下往返之間,亦多慌忙顚倒之時,此則近日朝著之所共知也。今承新命,罔知所措,山陵諸事,未有察莅之勢,若於臨時,或致公私狼狽之患,則臣身罪戾,有不足言,其於大事何哉?玆卽仰籲實狀,以冀聖明早賜處置,伏乞天地父母,俯垂恕諒,遞臣本職,改卜無故之人,不勝幸甚云云。答曰,省疏具悉卿懇。領相之爲摠護,旣無前規,事涉未安,而事勢如此,依該曹啓辭爲之,卿其勿辭,安心論道。
行上護軍趙絅箚子,伏以臣本癡魯,於文業倀倀如也。加以衰朽且病,神思茫然,尋常間酬酢文簿,十字忘九,與陳人相去幾何?竊伏惟念備述先王盛德大業,藏諸幽室,取信來世,是何等文字,而如臣無狀,乃敢出手當之哉?摠護之臣,徒執臣太史之虛銜,分排誌文,猥及於臣,不亦誤乎?臣宜卽引分自列,而不惟避事是懼,實不敢瀆擾哀疚中也。悶默趑趄之間,日月易得,都監催促文移,不啻繁鼓,不得已婾借卯酉之隙,依樣行狀,若畫葫蘆,臣實惶恐,死皐死皐,謹以草本,黽勉繕寫,齋沐而奉上,尤不勝隕越之至。取進止。答曰,省箚具悉。序事詳悉,文且煥然,只切悲痛而已矣。以上燼餘
吏曹·禮曹同議疊啓曰,傳敎矣。五禮儀爲摠護使,考諸謄錄,皆以左議政啓下,領議政自初受任,今陛本職,與五禮儀所載有畢,而左議政金尙憲,非但方在呈告中,雖或出仕,老病難察摠護之任,且仁烈王后之喪,左議政吳允謙,爲摠護使,病勢深重,以右議政洪瑞鳳,啓下代行,雖非左議政,亦爲摠護,明有前規,何以爲之?敢稟。傳曰,前規如此,則今亦右議政爲之,似可矣。
兵曹佐郞吳斗寅,道路摘奸後入來。以上朝報
上在昌德宮。
下直,新昌縣監韓嵂。
政院,慈殿問安。答曰,知道。
政院,大殿問安。答曰,知道。
政院,中殿問安。答曰,知道。
藥房,慈殿問安。答曰,知道。
藥房提調趙絅,左承旨李時楷啓曰,夜雨蒸濕,伏未審,聖候若何?昨日劑入淸嗽寧肺湯,其已進御否?咳嗽之症,比前加減如何?臣等不勝區區奉慮之至,敢來問安。答曰,湯藥旣已進服,時無顯效矣。
藥房,中殿問安。口傳啓曰,夜雨蒸濕,脹候及咳嗽之候,何如?答曰,知道。咳嗽比前尤減,寢睡亦稍安,脹候無加減。
李時楷,以國葬都監言啓曰,都監諸色工役,旣已垂完,而誌石書寫刻出之役,必費多日,啓下之後,草圖書寫入啓,御覽後方入寫石本,兩度書寫,日字旣多,而旣寫之後,刻役尤爲未易,卽今餘日無多,恐未及發靷前,陪進陵所,極爲悶慮,敢此具啓。傳曰,事勢如此,則草本不必寫入。
傳于李時楷曰,陵所百官假家勿設事定奪,而今番則異於前日,數且多,王子·大臣所接假家,造設爲當。
李時楷,以禮曹言啓曰,右議政辭免摠護使蒙允,領議政仍察之意,下諭,何如?傳曰,知道。
以領相仍察摠護使有旨,傳于李時楷曰,曾無前規,事涉未安,不得已之語添入。
李時楷,以儀賓府言啓曰,本府寒冷,非他上司之比,只有先祖朝恩賜典僕若干,而或以原從免賤,或入別監守僕,皆未出其名,徒有衙門之名,而使喚無人,凡擧動公會時,諸堂上,只以家僮,出入闕門,殊無朝家官員貌樣,蓋緣丁丑還都之初,庶事草創,法典所付書吏·隷使各四名,沒數減去,只存書吏二名,草料使令則無一名,豈有如此衙門乎?況今則儀賓二員,新出堂上·郞廳竝七員,而前頭發引·返虞各項擧動時,及陵所進去,留都秪迎,內外依幕,決難成形,合有變通之擧,書吏二名,仍前加定,使令則雖不能復舊,而姑以二名上下,使諸堂上,得以隨參擧動事,戶兵曹捧承傳施行,何如?他上司則曾已復舊,而獨於本府,尙未變通,大擧動臨迫,不得已惶恐敢啓。傳曰,此時加出,似未妥當。
左議政金尙憲,五度呈辭。傳曰,安心調理。
李時楷啓曰,以誌文,傳曰,晝夜豎雲梯,踏城中者三此一句,今則通暢耶?承旨察啓事,傳敎矣。旣曰晝夜豎雲梯,則踏城中者三,語意果相抵牾,使之更爲下語,歸於穩帖,何如?傳曰,依啓。
以繕工監啓目公事,傳曰,下該曹回啓。
行大司憲趙翼,大司諫李之恒,司諫沈大孚,掌令張應一,持平任翰伯·洪處尹,獻納洪處亮,正言李正英·鄭世輔啓曰,請金自點,削奪官爵,門外黜送。措辭見上臣等同聲一辭,日有呼籲,而逾七至八,未蒙允可,惶感憂悶,未知所出。惟其憂國之忱,愛君之天,不泯于中,敢復瀝情薦誠,冀垂一悟,殿下之心,固以爲我無疾病,無可憂者,臣下不道,導予以非禮,予何爲捨經而從權哉?殿下之疾,內自掖署,以至外庭,小臣大臣,無不知者,無不憂者,至於醫官,最爲難欺,其憂尤甚於是,而殿下則恒言無疾,如知其有,而且諉曰無,則是諱疾也。諱疾之害,匹夫猶知之,何聖明而爲之也?不知其有,而恃以爲無,則是身與疾而爲一,自不覺其別有疾也,亦豈非可懼之甚也?今殿下必居一於此,而尙不許臣等之請,縱不自愛,其於宗社臣民付託之重,何哉?夫經權無二,聖人一致,當其常經,固經也,及其變也,權亦經也。親喪,人子之大節,先王重之,故衰裳苴絰之制,哭泣蔬水之節,無非節孝子之情,立人道之中,而無以死傷生之義也。尙慮夫氣質有旺弱,氣體殊居養,疾病之不齊,苟無有所變通,則執親之喪,必有毁滅之人,故抑以節之,變以通之,必欲完以存之,以全其孝,是亦聖人之經制,孰謂權乎?是故,草木之滋,酒肉之補,與夫疾止復舊之訓,何莫非經?執親之喪,不沐浴,禮也。頭有瘡則沐,身有痒則浴者,何爲而言也?無非視疾重輕,變通其禮,欲使喪親者,咸得有以全其生也。於是數者紀禮之文,無一權字,是故無疾而不謹喪者,固非禮也。不幸有疾,而不遵斯訓者,亦非禮也。直情而行,滅性以毁,斯爲不孝,可不懼哉?伏願遵聖賢之至訓,察經權之無二,毋以細害大,以情害義,亟賜兪音,以副衆望,則宗社幸甚,臣民幸甚。答曰,毋庸强煩。
李時楷,以吏曹言啓曰,臺諫有闕,政事,何以爲之?取稟。傳曰,明日爲之。以上燼餘
齎咨官黃碩鳴出去。
京畿監司書目,良才察訪韓楯罷黜事。
校理金重鎰辭職上疏。入啓。答曰,省疏具悉。爾其勿辭,調理察職。
洪淸監司書目,鎭岑呈,以掌令宋時烈病重,上去不得事。啓遞差。以上朝報
上在昌德宮。
藥房,慈殿問安。答曰,知道。
藥房提調趙絅,右承旨李元鎭啓曰,夜雨大注,伏未審,聖候若何?淸嗽寧肺湯,今日當爲畢進御矣,未知奏效幾何?必須詳敎卽今症候,然後可以更議繼進之藥,臣等不勝區區煎慮之至,敢此仰稟。答曰,別無他症,而咳嗽時未快差,湯藥則明當更議,可也。
藥房,中殿問安。口傳啓曰,夜來脹候咳嗽及寢睡諸症,何如?答曰,知道。寢睡數三日來一樣,脹候無加減,咳嗽頗歇,水刺一樣。
藥房又啓曰,臣等問安內殿之後,伏聞咳嗽頭痛之症,幾盡差愈,而脹候則一樣云,臣等與柳後聖諸御醫等商議以爲,內殿脹候,彌留至此,不可只用湯藥,以責其效,中滿分消丸,最宜治脹,兼補中行濕湯,依前加入,進御宜當云,此藥劑入之意,敢啓。答曰,知道。
吏批,判書沈詻進,參判林墰進,參議沈之源病,左承旨李時楷進。以李梓爲掌令,盧文漢爲良才察訪,申洬爲尙衣正,鄭晳爲濟用參奉,韓五相爲康陵參奉,尹以宣爲顯陵參奉,鄭鳴謙爲司贍直長,郭岌爲奉常奉事,韓震琦爲宗廟副奉事,金德承爲司成,姜瑜爲弼善,金宗道·鄭鳴謙爲學正,洪命夏爲吏曹佐郞,金以載爲司宰參奉,辛應望·洪重普·金徽·任翰伯·李齊衡·黃暐·鄭世輔·沈世鼎兼春秋,李海昌爲司僕正,柳道三爲戶曹正郞。
兵批,行判書李時白病,參判韓必遠外司坐起進,參議閔應協外司坐起進,參知洪命一進,左副承旨李行遇進。以宋時烈爲副護軍。
左議政金尙憲,六度呈辭。傳曰,遣承旨敦諭。
柳景緝啓曰,臣承命往諭于左議政金尙憲,則以爲,臣病日加,頓無起動之勢,只望鐫改之命,反承敦諭之旨,近侍臨門,神魂驚散,怵惕罔措,徒有涕淚,臣不能感回聖意,又復得罪神明,俯仰撫躬,無以自力,只待死日而已云矣。傳曰,知道。
李一相,以兵曹言啓曰,內乘二員有闕,例兼內乘金德承,今日政,移拜司成,判書臣李時白,近有身病,不得差出,入直無員,依前例假內乘差出以入之意,敢啓。傳曰,知道。
行大司憲趙翼,大司諫李之恒,司諫沈大孚,掌令張應一,持平洪處尹,獻納洪處亮,正言李正英啓曰,請金自點,亟命削奪官爵,門外黜送。措辭見上臣等所以區區憂悶之至者,以聖上哀毁之過,已至累月之久,其傷敗之甚,理所必然,而到今傷敗之症已著,夫暑月重衾,不覺其溫,咫尺行步,累至顚仆,此豈非氣力大敗之症乎?君臣猶父子,父母有疾,爲其子者,恝然而無憂,決非人子之情也。旣有憂焉,而不爲之救護之計者,決非人子之道也。然則臣等之遑遑悶迫,大其聲而號之者,豈其所得已乎?臣等雖皆無狀,其心則實是區區犬馬愛君之至誠,其言則實皆聖人禮經所訓,事理之不得不然者也。殿下聽之邈然,不以爲念,臣等竊不勝悶鬱之至,以古聖人,詢于芻蕘,好察邇言觀之,則臣等之言,亦恐在所垂察也。臣等竊料,殿下終始守拒於諸臣之言,聽之若不聞者,必是以聖症無苦痛之處,故以爲可扶持支過,於變通之計,念不及焉,臣等竊見,凡人病患輕重,不在痛與不痛,苦痛之症,治之尙易,惟其別無痛處,而元氣日敗,羸瘠日甚者,此尤可憂也。今者,梓宮卽遠之日已近,陵所行幸日期已定,以今時氣力,決不堪蒙犯風露,經涉廣野,以至百里之遠,此亦不可爲念乎?請俯察臣等區區螻蟻之微誠,亦念聖躬氣力扶持之難,强抑至情,勉從權制。答曰,卿等憂愛之誠殊深,豈不感于懷,人子之情,極天罔涯,二十七月之期,迅如奔電,如非不得已之故,則豈忍言此,孤之氣力,誠不至於斯矣。口味不變,進食頗優,暑月重衾,咫尺顚仆之說,皆虛也。病若深重,則私情雖切,可不念國事乎?實無可從之端,卿等須體此意,更勿瀆擾。洛興府院君事,不允。以上燼餘
護軍鄭致和,平安監司遞來。
觀象監提調金南重,禮曹參議申冕,自陵所入來。
玉堂箚子。大槪,請勉抑至情,俯從權制事。入啓。答曰,已諭,勿煩。
國葬都監郞廳任義伯,自陵所入來。以上朝報
上在昌德宮。
下直,海美縣監李袤,靈巖郡守李。
藥房,慈殿問安。答曰,知道。
藥房提調趙絅,副提調金南重啓曰,伏未審夜來,聖候若何?昨者,伏承湯藥明當更議之敎,咳嗽時未快差,則此外諸證候,必有異於常時者矣。伏望詳敎,以爲議藥之地,幸甚。臣等不勝區區奉慮之至,敢此仰稟。答曰,知道。別無他症,而但咳嗽不止耳。
藥房再啓曰,伏承咳嗽不止之敎,臣等與柳後聖商議,則以爲,前日進御淸嗽寧肺湯,加用五貼爲當云,依此劑入之意,敢啓。傳曰,知道。
藥房,中殿問安。口傳啓曰,昨日劑入湯藥,進御否乎?脹候比昨何如?答曰,知道。脹候無加減,昨日劑入湯藥,已爲進御矣。
辰時,日暈兩珥。午時,日暈。
行大司憲趙翼,大司諫李之恒,司諫沈大孚,掌令張應一,持平洪處尹,獻納洪處亮,正言李正英·鄭世輔啓曰,請金自點,亟命削奪官爵,門外黜送。措辭見上臣等伏承昨日之批,字字言言,寫出至情,丁寧懇惻之意,溢於辭表,奉讀未了,感淚自零,臣等豈不知仰體哀慕罔極之情,以成殿下自盡之美乎?第惟閭閻匹夫之遭父母之喪者,悲哀號擗之中,不自節抑,徑情直行,漸至柴毁,以致滅性者,間或有之,況聖上之平日居養,自與匹夫有別,而自初喪以至今日,哭泣之節,哀慕之篤,乃有加於匹夫之持喪者,其病根之潛滋暗長於不覺之中者,理所必至,而乃以孤之氣力,誠不至斯爲敎者,特聖上一於哀疚,而不自知耳。凡人疾病之深重,不必在於委頓之後,惟醫者先知其病根之所自而憂之,目今諸醫,皆以聖候爲憂,倘不及時治療,必至難醫之境,此臣等之所以遑遑悶迫,血誠籲呼,必欲得請而後已者也。夫賢人孝子之居親喪者,其悲哀追慕之情,庸有極乎?然而及其病之將發,必通而變之,抑情行權,以保父母之遺體,奉祖先之祭祀爲孝,不以固執毁滅爲貴,其在匹夫自處之道,尙且如此,今日臣民之所仰戴者,非殿下之身乎?殿下之所奉承者,非宗社之重乎?殿下若謂卽今氣力,姑不至於凘頓苦劇,猶可以扶持支過,一向堅執,不思所以自保之方,則竊恐胃氣漸敗,眞元隨鑠,雖使兪扁治之,亦無以施其術矣。殿下縱不自愛其身,獨不念宗社之所託者重而臣民之所仰者大乎?伏願殿下,勉抑無窮之痛,亟遵權宜之制。答曰,已諭,毋煩。
行大司憲趙翼,掌令張應一,持平洪處尹啓曰,凡官職差除,自當隨闕隨差,又必爲官擇人,若爲人擇官,視其官之厚薄,必至於作闕而授之,則乃出於有意之私,非爲政之體,至公之道也。司僕正,雖稱美官,然舍人,相府郞官,以舍人遷各司之官,本非政體當然,而昨日政,以舍人李海昌,首擬司僕正受點,非司僕偶然有闕也。遷司成申洬爲尙衣正,遷司僕正金德承爲司成,轉輾作闕,乃授李海昌,似是有意,迹涉循私,非銓曹至公官人之道也。請吏曹當該堂上·郞廳,推考。答曰,依啓。
答左議政金尙憲箚子曰,省箚具悉卿懇。屬予嗣服之初,奈値國家之多亂,方欲仰成於卿,卿辭至此,予不知所諭,縱有北使之來,卿其臥閤論道,則彼之往來,何有於卿,須體至意,安心勿爲固辭。箚本缺以上燼餘
京畿監司南銑,自陵所入來。
司業崔蘊上疏。大槪,病未趨謝,今除司業,人器相盭,請命鐫削事。入啓。答曰,省覽疏辭,始審上來,少慰如渴之望,其爲欣幸之情可言,設官授任,所以待賢者之器也。何過辭至此耶?宜勿辭就職。
京畿監司書目,驪州呈,以副提學趙壽益上疏上送事。啓。答曰,省疏具悉。爾其勿辭,待差上來。
摠護使李景奭,長生殿堂上崔惠吉,郞廳鄭承明·沈慣入來。以上朝報
上在昌德宮。
下直,北兵使申景琥。
政院,慈殿·大殿·中殿問安。答曰,知道。
藥房,慈殿問安。答曰,知道。
藥房提調趙絅,左承旨李時楷啓曰,夜雨蒸鬱,伏未審,聖候若何?咳嗽比昨何如?昨日劑入淸嗽寧肺湯,其得進御否?臣等不勝區區奉慮之至,敢來問安。答曰,湯藥則旣已進服矣。咳嗽稍似減歇,勿爲逐日問安。
藥房,中殿問安。口傳啓曰,咳嗽·脹候·寢睡·水刺,何如?答曰,知道。咳嗽有時發作,寢睡數三日來稍安,水刺一樣,脹候無加減。
藥房再啓曰,臣等問安內殿後,伏見諺書錄下症候,則眩症自再昨復發,去夏耳鳴之症,又爲復發云,而柳後聖諸御醫等商議,皆以爲,血虛痰火上升之致,淸暈化痰湯,加黃連薑汁炒七分,當歸·白朮各一錢,連用五貼,宜當云,補中行濕湯,姑爲停止,此藥,與昨日劑入中滿分消丸,兼進之意,敢啓。傳曰,知道。
李時楷,以禮曹言啓曰,大小晝停兩處皆有奠,而又行晝茶禮,則是一日四祭也。非但祭祀煩瀆,九月短晷,大轝之行,以此遲滯,得達似難,而今考內入謄錄,則晝停處有奠而無茶禮,蓋兩度之奠,卽晝茶禮也。晝茶禮應在減去之中,故前單子付標以入之意,敢啓。傳曰,知道。
傳于李一相曰,崔蘊·權諰,依前下敎,米饌題給事,分付該曹。
行大司憲趙翼,大司諫李之恒,司諫沈大孚,掌令張應一·李梓,持平任翰伯·洪處尹,獻納洪處亮,正言李正英·鄭世輔啓曰,請金自點,亟命削奪官爵,門外黜送。措辭見上臣等伏見再昨聖批,辭旨懇惻,其哀慕罔極之情,必欲自盡之意,溢於言表,反覆感激,可爲流涕,又以氣力不至於斯爲敎,亦必自量氣力,謂可扶持,故有此下敎,臣等誠欲將順聖德,不敢更以殿下所不欲聞之語,强拂哀疚之至情,第臣等區區憂慮,猶有所不能自已者,凡人疾病輕重,甚有不可知者,臣等竊見,人或有病根深重,而無著見之症者,當人自以爲無疾,傍人見者,亦不知其症之危重,至於日漸耗鑠,終至危境者多矣。且凡人氣力强弱,本自不同,平日居養,貴賤迥別,竊念殿下哀毁之過,已至累月,元氣傷敗,人人所憂,況種種諸症,雖不至大段苦痛,連續爲患,議藥進藥,殆無虛日,此豈非可憂之甚乎?況殿下平日居養,與凡人懸殊,殿下一身之重,與匹夫絶異,今日保護之道,豈可與凡人匹夫守喪之常節,比而同之乎?請勉抑至情,强從權制。答曰,毋庸强煩。
領議政李景奭,右議政鄭太和啓曰,今日臣民,爲聖躬憂慮之心,庸有旣哉耶,而向者伏承下答之敎,丁寧惻怛,至以於未病之前,發此所不堪聞之言,諭其不然之意,亦無取信,孤何以爲心哉?只自悲痛而已,不知所答爲敎,臣等不覺涕零而心惕,亦不知所以爲達也。自上雖曰未病,以其旣往之積傷者料之,則疾病之發,理所必至,況近日種種諸症之迭作,皆出於毁瘠之過,虛憊之餘,雖諭之以不然,區區憂悶,其敢以此而得已乎?然念聖上明睿,特達於理,無不通究,凡所以爲宗社生民計,一以慰先王陟降之靈,一以寬慈殿憂念之意者,宜無所不至,能如此則必不敢以不貲之身,犯聖人之戒,爲匹夫直情之行也。且君臣之間,志氣相感,情意相孚者,卽天地交泰之道也。天地交泰而萬物咸亨,君臣相孚,則何事不濟,聖上以誠心接下,下敎若是其懇切,臣等姑惟將順,不敢更爲煩瀆者,實出於感聖敎之丁寧也。伏願聖明,勉抑至哀,深戒爲病,念帝王之大孝,非在於毁瘠,必以保護聖躬,爲盡孝之地,雖有微恙,勿以其輕而忽之,卽令診察議藥,趁加治療,終使人人,咸服大哉之言,果出於誠信,則臣民幸甚,宗社幸甚。旣有所懷,惶恐敢啓。答曰,孤雖切於私情,亦知祖宗付托之重,若或氣力不能扶持,以至滅性,則情禮亦安所施哉?孤亦非不知此,而氣力如常,別無難支之勢,有何權制之道乎?如此而迫於群請許之,則是無故而食之也。有何權字之可論乎?卿等,須諒此意,勿爲更煩。
午時,日暈。酉時,日暈,暈上有戴,色內赤外靑。
李一相啓曰,左議政金尙憲七度呈辭來到矣。以私忌留院之意,敢啓。傳曰,入之。
左議政七度呈辭。傳曰,安心調理。
領議政李景奭箚子,伏以今日賓廳之啓,益知聖意之丁寧,不勝感歎之至,第臣景奭與右議政鄭太和之意,則竊以爲,上下之間,必須情意交孚,聖敎若是其懇切,則不宜一向請權,姑可將順,敢以勉抑至哀,戒愼保護,此後雖有微恙,卽令診察之意爲啓,而辭語未瑩,臣等本意,似非盡露於睿鑑之下,退伏追惟,不勝惶恐,敢陳所懷,臣無任戰灼之至。取進止。答曰,省箚具悉卿意,良用感歎焉。三司諸臣,不諒事勢,煩擾不已,精神困於酬應,方寸日亂,無以爲懷,孤之心事,幸見信於兩卿,爲此申啓,私幸曷喩?有疾而診察議藥,自是常事,何煩卿等之慮乎?勿以爲意。以下燼餘
玉堂箚子。大槪,勉抑至情,俯從權制事。入啓。答曰,毋庸强煩。
山陵都監堂上韓興一入來。已上朝報
義禁府啓曰,前因備邊司啓目,北兵使元䎘,交代後拿來事,傳旨啓下矣。新兵使申景琥,今日已爲辭朝,前兵使元䎘,依前例府書吏發送拿來之意,敢啓。傳曰,上來後拿問。以上禁府謄錄
上在昌德宮。
酉時,日暈左珥,暈上有戴,色內赤外靑。
藥房,慈殿問安。答曰,知道。
藥房提調趙絅,副提調金南重啓曰,伏未審夜來,聖候若何?咳嗽之症,比前加減如何?臣等不勝區區奉慮之至,敢來問安。答曰,少差後一樣。
藥房,中殿問安。口傳啓曰,昨日下敎,眩症耳鳴及脹候,夜來何如?答曰,知道。諸症一樣。
左議政金尙憲,八度呈辭。傳曰,安心調理。
以梁曼容上疏,傳于金南重曰,下該曹。
持平洪處尹啓曰,別內外嚴宮禁,新政之所當先者,頃日諫院,以此論啓,卽蒙允從,內外之別,宮禁之嚴,莫不拭目而待矣。曾未數月,而外人出入,無異前日,至於宮禁之言,傳泄閭閻,重爲有識之寒心,臣竊惜之,推本治末,而欲望禁令之行,不亦難乎?竊想內間女官以下,不知其幾許人,則各其親屬,互相出入,不有法禁,無所顧畏,內外之無別,宮禁之不嚴,職由於此,自古嬪御之設,要在供灑掃尙衣物而已,不必苟充其數,以多爲務也。就三殿女御中,極擇謹厚寡言者,以備使令,性不和順,足爲厲階者,一切放出,雖是先朝僕御之人,不在謹厚寡言之選,而早晩當出者,亦勿許留在宮中,則不特宮中整肅,無有邪侫間其間,內言不出,外言不入,內外自然有別,內外有別,則宮禁不期嚴而嚴矣。臣於三昨開坐時,以此意發言席上,則同僚答以從容更議,而翌日簡通,則終始持難,亦未歸一,無非臣妄言不見信之致,昨緣日暮,今始來避,臣之所失尤大,何敢一刻仍冒?請命遞斥臣職。答曰,勿辭。
李行遇啓曰,持平洪處尹,再啓煩瀆,退待物論矣。傳曰,知道。
行大司憲趙翼啓曰,再昨齊坐,持平洪處尹,以嚴宮禁事論啓之意,言於席上,臣竊思宮禁之事,非外臣所可詳知,不可容易論之,宜更加詳察,以此答之,昨日洪處尹,又發簡,具啓草以送,臣又以席上所答之言答之,蓋其所謂嚴宮禁者,其論甚是,何可間然?第放出先朝女御一款,事係異常,若果有事勢不可不處置者,則雖宮中之事,何所不可言,雖先朝嬪御,何不可出之?若有不得已之事,則其出之,實爲重難,宮禁之事,何由的知?且洪處尹,亦不明言的有可出之事,其事重難,而未能的知,則何敢率爾論啓?此臣所以持難,而欲更加詳審者也。豈意洪處尹,遽以此引避乎?臣旣見斥於同僚,不可一刻仍冒首席,請命遞斥臣職。答曰,勿辭。
掌令張應一啓曰,再昨本府之坐,持平洪處尹,以別內外嚴宮禁等語,欲爲論啓,臣與大司憲趙翼以爲,論之亦可,而至於語及先朝嬪御,則事係重大,更宜商量云云矣。昨日洪處尹,更爲發簡,欲伸前論,臣與同僚,所見旣異,未能歸一,夫整肅宮禁,此誠新政之當先,臣區區爲國慮患之誠,亦豈後人,而只以時姑未可,持難耳。今者洪處尹,以此引避,臣何敢晏然?且近日從權之請,實出於保護聖躬,臣子至情,極天無窮,而續承聖批,哀痛切至,秉彝所同,不覺感泣,一向爭執,誠有所不安,而因山已迫,尤不宜連瀆,臣於再昨,往長官家,相議發簡,欲爲停論,而諫院之答,未免異同,昨又再簡,猶未歸一,臣意以爲,旣未歸一,則不可停止,日勢已暮,且難往復,故仍爲連啓矣。卽見正言李正英簡通,以一邊簡通,一邊傳啓,有違前規,臣之不察之失著矣。以此以彼,決難仍冒,請命遞斥臣職。答曰,勿辭。
持平任翰伯啓曰,再昨本府之坐,臣以身病,不得往參,昨日同僚簡書來到,拆見則乃嚴宮禁別內外事也,而他僚皆以更加詳察爲答,臣旣不參於完席,則雖不詳其論議之如何,而槪視其搆草措語,則有欠詳愼,故泛然以更議無妨,答送矣。今者,持平洪處尹,至以言不見信,先爲引避,臣何敢晏然仍冒?請命遞斥臣職。答曰,勿辭。
正言鄭世輔啓曰,臣以城上所前後合啓,逐日連啓,已涉旬矣。再昨,得見憲府簡通,則權制之請,雖出於保護聖躬之意,而聖批哀痛切至,責以交孚之道,一向爭執,誠有所未安者,停啓似當云,臣之愚見,與此同符,而論議未免參差,商確往復之際,日勢已暮,合啓重論,遽爾闕啓,亦涉未安,故臣與掌令張應一,相議連啓矣。今見正言李正英簡通,則以一邊簡通,一邊傳啓,有違前規爲言,臣之率爾傳啓之失,與掌令張應一,小無異同,請命遞斥臣職。答曰,勿辭。
李一相啓曰,大司憲趙翼,掌令張應一,持平任翰伯,正言鄭世輔,再啓煩瀆,退待物論矣。傳曰,知道。
大司諫李之恒,司諫沈大孚,掌令李梓,獻納洪處亮,正言李正英啓曰,請金自點,亟命削奪官爵,門外黜送。答曰,不允。以上燼餘
修撰梁曼容,在外入來,上疏。大槪,臣旣有不卽奔哭之罪,且有趁未肅謝之失,請削職名,以正逋慢之罪事。入啓。啓下吏曹。朝報
上在昌德宮。
下直,鏡城判官南重晦,載寧縣監盧尙賢。
望奠後,政院,慈殿·大殿·中殿,奉慰單子問安。答曰,罔極。
政院,世子宮問安。答曰,知道。
二品以上,慈殿·大殿·中殿,單子問安。答曰,罔極。
王子·駙馬·宗室,慈殿·大殿·中殿,單子問安。答曰,罔極。
藥房,慈殿問安。答曰,知道。大殿問安。答曰,與昨一樣。中殿問安。答曰,知道。
自巳時至未時,日暈。
左議政金尙憲,九度呈辭。傳于金南重曰,安心調理。
李行遇啓曰,鄭默者,以其父照律公事,功臣不得付標,至於擊錚,妄有萬一之冀,事甚冒濫,爲該曹者,所當據法,勿施而至曰,政院出給元公事,使之勿爲付標,有若無端不許付標者然,臣竊訝焉,以全家罪人之有原從者,先朝有勿爲付標,以杜後弊之敎,其洞燭奸濫之狀,明法杜弊之意,可謂至矣。此非今日之所當遵守者乎?刑曹旣不能遵守先朝之旨,乃稱以依例付入,而還爲出給,隱然歸咎於政院者,何也?臣待罪該房,當初不許付標,曲折如此,不得不啓。傳曰,知道。全家之律,罪之極重者,而以不過其時員役輩,冒占原從錄券者,輒以付標,希冀減罪,至於徒年,雖不知國朝設法之意,而誠爲寒心,明有先朝受敎,則今當遵守爲法,可也。
傳于李元鎭曰,以局出身,爲留都之軍,元數幾何耶?
李元鎭,以都摠府言啓曰,副摠管朴省吾,以會同分軍事,除標信內兵曹進去之意,敢啓。傳曰,知道。
李一相,以司饔院官員,以都提調意啓曰,頃者,分院都書員,受杖於廣州之後,本道監司,亦以不如先爲論答該院,然後處置,而事已過矣。今無奈何等語,題送本官,則其間事理,灼然可見,而今見廣州府尹黃㦿緘答之辭,語涉忿懥,固不合明辨,而至於春初分院移設之時,破墳燔器一款,雖發於到今緘答中,不可不明覈而處之,其時燔造官內贍直長申,請推考,都書員金純瓘,夏間已除下改差,純瓘及燔釜戶主等,竝令分院郞廳,窮推明査,牒報後處置之意,敢啓。傳曰,依啓。
傳于李一相曰,前日不爲奔哭之類,査覈治罪公事覓入。
傳于李一相曰,前日兵曹公事,赴防公事,不許自備糧減朔事,有先朝受敎云,其受敎時元公事覓入。
李一相,以禮曹言啓曰,再虞祭,行於陵所,而魂殿不行安神之祭,已經大臣,臣等固不敢更有論說,而退伏思惟,竊有大不安於心者。禮曰,旣反哭,日中而虞,然則初虞應在反哭之後,而路遠經宿,則行於所館云,初虞之行於陵所,亦出於不得已也。又何以再虞於陵所乎?禮曰,反哭之弔,哀之至也。又曰,其反也,如疑求而無所得之也,入門而不見也,上堂又不見也,入室又不見也,亡矣喪矣,不可復見矣。在天之靈,亦必彷徨而不寧矣。於此時也,迎精而反,祭以安之,烏可已也?雖不別設一祭,再虞之祭,行於魂殿,何不可之有?前者,大臣以爲,虞祭行於質明,不可逮日而行,臣等初以爲然矣,今而思之,則日中之祭,亦出於隨時,何必以質明爲拘乎?不出是日,其亦可也。陵所不當再虞而祭之,魂殿不可無祭而闕之,只行拜哭而退,則幽明之間,豈無歉然罔極之情乎?二十一日,早發於陵所,反虞之後,卽行再虞祭,似合於情禮,更問于大臣,俾無未盡之悔,何如?傳曰,依啓。
李一相啓曰,以金弘郁製進挽章,傳曰,此付標處如何?承旨察啓事,傳敎矣。付標三處,詳細察見,則其措語,俱爲未妥,還出給,使之改製,何如?傳曰,知道。不必改製,勿用可也。
李一相啓曰,凡製進之文,如有未妥處,則因傳敎改製以入,乃是前例,而今者金弘郁製進挽章,付標處改製事,已爲分付之後,又有勿用之敎,至於仍爲不用,似欠和平,惶恐敢啓。傳曰,此非泛然措語之失,顯有譏刺之意,故不爲用之耳。
正言李正英啓曰,合啓停啓之簡,出於憲府,而同僚或以莫重之論,遽停未安爲答,臣之愚意以爲,此非如他事,一視物議而或停或否之比,惟在上候之輕重,今日雖停,明日又啓,無時不可,豈可拘於常規,以遽停爲嫌而强聒乎?以此措辭答送矣。不復有所往復,而仍爲連啓,其明日憲府再簡又至,臣又以前言答送,而不爲可否,而連啓一如前日之爲,臣意以爲,簡通未及歸一,而日勢已暮,則莫重之啓,雖不可以此闕焉,入啓之後,簡通其曲折,及是規例,而連日如是,莫知其故,臣所當以此引避,而不欲以微細之事,瀆擾於哀疚之中,有意還止,昨於停啓之簡,略及其一邊簡通,一邊傳啓,有違前規之意矣。兩司城上所,至以此引避,則臣何敢自以爲是,而晏然而已乎?請命遞斥臣職。答曰,勿辭。
李行遇啓曰,正言李正英,再啓煩瀆,退待物論矣。傳曰,知道。
大司諫李之恒,司諫沈大孚,掌令李梓,獻納洪處亮啓曰,請金自點,亟命削奪官爵,門外黜送。答曰,不允。
掌令李梓啓曰,持平洪處尹,大司憲趙翼,掌令張應一,持平任翰伯,竝引嫌而退,整肅宮闈,新政當先,欲爲論啓,事體則然,內間之事,外人難知,從容更議,意在愼重,簡通往復,不待歸一,徑先傳啓,有違規例,請持平洪處尹,大司憲趙翼,持平任翰伯出仕,掌令張應一遞差。答曰,依啓。
大司諫李之恒,司諫沈大孚,獻納洪處亮啓曰,正言鄭世輔·李正英,竝引嫌而退,簡通往復,日已向暮,仍爲停啓,勢雖然矣,不通曲折,未免率爾,臺閣規例,不欲墜壞,略爲言及,小無不可,請正言鄭世輔遞差,正言李正英出仕。答曰,依啓。
李一相啓曰,臺諫出仕事,命下矣。闕門將閉,明日待開門,命招之意,敢啓。傳曰,知道。
李一相,以吏曹言啓曰,臺諫有闕,政事,何以爲之?取稟。傳曰,政事,明日爲之。
李一相啓曰,卽者,兵曹郞廳來言,闕內各處入直軍士,夜巡檢云矣。傳曰,知道。
弘文館應敎嚴鼎耉,副應敎金弘郁,校理沈之漢·李禬,副校理趙復陽,修撰李天基,副修撰洪處大等,伏以公論,國家之元氣也。饕餮,民生之蟊賊也。人主不從公論,則是敗元氣也。朝廷不去饕餮,則是養蟊賊也。陟罰臧否,勿貳勿疑者,自是開國承家之第一義,有何遲疑於去就用捨之際乎?前領議政金自點,倚勳致位,貪饕病公之狀,朝野言之久矣。三司之臣,擧公議而聞乎殿下,爲日亦多,則殿下於自點之罪,旣已洞燭之無餘蘊,而其於公共之論,其必察知其不可遏矣。人主之患,莫大於知其賢而不能用,見其惡而不能祛,今殿下,旣已知自點之罪,而又見自點之惡,則夬從公論,明示好惡,宜其如轉圜而不留時矣,論執逾月,天聽邈然,臣等實未曉聖意之所在也。噫,黜貪墨,先王之法也。正朝廷,先王之志也。我聖上,踐其位行其事,則繼述之道,豈在於曲護先朝貪汚之臣而已哉?負犯如此,而其在先朝,得免刑章,亦云幸矣。今當新服之初,首以此爲請者,人心之拂鬱而公議之共棄,斯可見矣。國人皆曰可罪,而殿下不罪,則其與國人殺之,非予殺之之意,大相左,此臣等之爲聖明惜者也。伏願殿下,亟加三思,快從合啓之論,國家幸甚。取進止。答曰,已諭,毋煩。以上燼餘
校理金重鎰辭職上疏。入啓。答曰,遞差。以上朝報
上在昌德宮。
自辰時至申時,日暈。夜一更,白雲一道如氣,起自坤方,直指巽方,長竟天,廣尺許,良久乃滅。五更,有霧氣,月暈。
吏批,判書沈詻病,參判林墰進,參議沈之源進,都承旨金南重進。
兵批,判書李時白進,參判韓必遠進,參議閔應協病,參知洪命一進,左承旨李時楷進。
李晢爲掌令,任義伯爲正言,愼天翊爲舍人,申最爲注書,金應祖爲副校理,兪棨爲副修撰,嚴鼎耉爲執義。以上燼餘
大司憲趙翼,持平洪處尹·任翰伯,正言李正英就職。
吏曹啓目,粘連修撰梁曼容上疏云云。梁曼容,素有沈痼之疾,人所共知,觀此疏內辭緣,國恤之初,未卽奔哭,實由於病勢之轉劇是白在果,今旣上來,則雖有道路之添傷,似當調治察任是白乎矣,筵臣進退,該曹不敢擅便,伏候上裁。啓遞差。
左議政十度呈辭。入啓。傳曰,安心調理。
合啓前啓,請金自點,削奪官爵,門外黜送。答曰,毋煩堅執。
府啓,新化之初,所當先者,莫急於別內外嚴宮禁,內外無別,宮禁不嚴,其有妨於人主正家之道,固大矣。若於宮禁之間,有不靖之端,則其爲害,尤爲不細,此不可不爲之防禁也。宮禁事祕,外人無由得知,外間雖或有傳聞之說,不可盡信,亦不可皆不信,而竊聞近日,內人有縊死者,未知其虛實,而若果然也。則竊恐宮禁之間,或未得寧靜也。此豈不可不爲之憂也?凡上下家間不靖,多由於女僕之不良者,多言交亂而致之也。請諸殿內人中,多言不順者,一切揀別黜送,且外間女人,出入闕門,不勝其紛然,宮禁不嚴,此尤可見,請令兵曹,嚴飭守門將卒,各司進排下人外,凡女人出入者,一切禁斷,如有犯禁者,令攸司各別重治,其使長亦摘發,特施重律。答曰,內政,所當自內治之,非外人所知,況道路不實之言,取而爲信,若是其張皇,殊甚駭異,不有煩於遠近之聽聞乎?亟停勿煩。
判義禁金藎國箚子。大槪,老病不堪重任,乞遞事。入啓。答曰,省箚具悉。卿其勿辭,調理察職。
副司直河溍上疏。大槪,疾病轉劇,略陳數事,請加三思,冀垂採施事。入啓。以上朝報
備邊司郞廳,以領·右相意啓曰,伏見咸鏡監司李厚源狀啓,南北道今年農事,一樣無形,而六鎭尤甚,深以賑飢爲慮,且冀出身分防者,變通之事。臣等就加思量,無他計策,徒思在前,有自備糧減朔之例,群意亦以爲可,故敢以此回啓矣。先朝已有明敎,監兵使竝爲推考,而此乃兵曹回啓之事,故臣等全未省知,今者,伏承監司推考之命,然後始尋其時公事而見之,臣等昏未致察,甚矣。不勝惶恐,敢啓。答曰,責在道臣,卿等殊無所失,勿爲惶恐。以上備局謄錄
上在昌德宮。
自昧爽至卯時,有霧氣。巳時午時,日暈。申時,日暈,暈上有背,色內赤外靑。
政院,大殿問安,中殿問安。傳曰,知道。
藥房,慈殿問安。答曰,知道。
藥房,中殿問安。口傳啓曰,湯藥連進後,脹候眩候諸症,何如?答曰,知道。湯藥丸藥,連爲進御,而脹候眩症一樣。
藥房提調趙絅,副提調金南重啓曰,伏未審,一二日來,聖候若何?淸嗽寧肺湯,昨日當爲畢進御矣。咳嗽之症,比服藥前,加減如何?今日,亦當更議他藥,卽今症候,伏願詳細下敎,何如?臣等不勝區區奉慮之至,敢來問安,竝此仰稟。答曰,知道。症候言于醫官矣。
藥房再啓曰,臣等因下醫官之敎,伏聞聖候咳嗽,大勢稍歇,而近日則二更後就寢時,咳嗽輒發,至夜半不止,曉來起寢時,則始止云。柳後聖諸醫等皆以爲,此乃近日人人所共患之症,若時令者然,淸嗽寧肺湯,依前加入,更加片芩五分,地骨皮一錢,五貼仍爲進御宜當云,敢啓。答曰,知道。
藥房啓曰,臣等問安內殿後,因醫女等傳言,伏聞寢睡水剌,差勝於前,而脹候眩症一樣云,與柳後聖諸御醫等商議,則以爲,淸暈化痰湯,乃是治眩之藥,而然眩症比脹症則輕,若專用治眩之劑,則不無少妨於脹症,湯藥姑停數日,以觀病情之如何,而後更議他藥宜當云。敢啓。答曰,知道。
以左議政金尙憲十一度呈辭,傳于李時楷曰,卿辭至此,景賢仰成之懷雖切,禮遇不迫之義,不可不念,不獲已勉從之意,遣史官諭之。
李行遇啓曰,兩司長官,來詣闕下請對云,敢啓。傳曰,近因咳嗽,氣甚不平,不得引見,所懷使之書入。
李時楷,以內醫院官員,以提調·副提調意啓曰,今番轝士軍,有戶者各出一名,著之法令,而內醫院書員等之奔走於藥物之事,不敢須臾離次,則與他各司大異,故自前雖轝士軍之役,不爲抄出,例也。今則不但日日服役本院無暇,前頭陵幸時,且有差備從行之事,數少下人,猶患一人常兼數事,況責以他役使乎?至於醫官中,貧寠無形者亦有之,令該司各別詳察,俾無擧論於轝士軍之役,何如?傳曰,允。
行大司憲趙翼,大司諫李之恒啓曰,聖上哀毁過禮,違豫日久,臣等不勝深憂過慮,以從權之請,論列累日,而聖批牢拒不已,惻怛懇迫之意,愈往愈切,臣等感激涕泣,不忍一向爭執,相議停啓矣。竊聞近日上候,沈綿益甚,至於朔望兩祭,皆不得參,伏想氣力斯憊,已至甚重,起居運行,不能如意而然也。臣等驚遑憂悶,曷有其極?以是臣等,竊欲瞻望天顔,仰審症候輕重,親達保護之道矣。聖候不安,不得引接,臣等尤不堪悶迫缺然之至,仍念臣等,徒感聖敎之懇惻,不知聖候之憊敗至此,莫重之啓,率爾停止,到今思之,臣等不忠之罪,大矣。請命遞斥臣等之職。答曰,人之好生惡死,無智愚一也。孰肯諱疾忌醫,自至滅性哉?況孤之飮食氣力,別無所損,有何權制之可從者乎?久而不從,良以此也。君臣之間,誠意爲大,審其事勢而停論,自是當然之事,有何可避之嫌乎?不參望奠,纔有大臣戒誨之語,故曉頭觸寒,恐致添傷,以此不出,非以病也。卿等勿爲過慮,宜勿辭。
正言李正英啓曰,從權之請,論列經旬,誠未格天,拒之益堅,惻怛之敎,懇切之意,臣子之情,實有所不忍聞者,感激涕泣,不知所達,一向爭執,恐有傷於聖意而無益,臣與兩司相議,姑爲停啓矣。徒感聖敎之懇惻,不知聖候之一樣,莫重之啓,率爾停止之失,與長官無異,請命遞斥臣職。答曰,勿辭。
持平洪處尹啓曰,權制之請,論列已久,而聖批牢拒不已,累下惻怛懇迫之敎,臣誠感激涕泣,不忍一向爭執,與兩司相議停止矣。今見長官引避之辭,則不知聖候之凘憊,率爾停論之失,與之無異,何敢晏然仍冒?請命遞臣職。答曰,勿辭。
有政。判書沈詻病,參判林墰進,參議沈之源進,左承旨李時楷進。以金尙憲爲領敦寧,趙絅爲右參贊,兪棨爲兵曹正郞,鄭麟卿爲直講,徐挺然爲司藝,趙贇爲司藝,金汝鈺爲黃海監司,宋協爲學錄,柳道三爲兼春秋,吳竣爲左參贊。
兵批,行判書李時白病,參判韓必遠病,參議閔應協病,參知洪命一進,右承旨李元鎭進。無政事。
以誌文草,傳于柳景緝曰,肩輿,乃入闕門後所乘之物,而此則曰肩輿赴闕云,如是而文義亦通耶?承旨察啓事,傳敎矣。肩輿赴闕之語意,雖若不快,而以古者肩輿入朝之言,比而見之,則赴闕與入朝,似無異同,且有命以二字,則庸何傷乎文義乎?敢啓。傳曰,知道。
行大司憲趙翼,大司諫李之恒,司諫沈大孚,持平洪處尹,獻納洪處亮,正言李正英啓曰,請金自點,亟命削奪官爵,門外黜送。從權之請,實是臣等區區犬馬愛君之至誠,不能自已者,誠未格天,不得少蒙察納,臣等之悶鬱久矣。昨者,竊感聖批懇惻,相議停止,而近日,伏審聖上不寧之候,少無差減,憊敗日甚,群下憂遑悶迫之情,豈有其極?臣等竊看,世間喪中之證,非用權無以救,蓋凡疾病,由於外感風寒暑濕之類,可以藥物治之,若脾胃大敗,氣血內耗者,豈草木根皮之所能療哉?必須以肉味補之,自古權制之用,誠出於不得已也。今我聖上不豫之症,實是哀毁柴敗之深,則救護之道,非從權,實無可爲之策,此臣等所以終始懇懇悶悶而不能已者也。此乃世間賢人孝子,尋常爲之者也,決非悖禮傷敎,不可忍爲之事也。竊料聖明,非不達此理,而堅拒若此,臣等竊惑之深而不能曉也。禮制之當然,事理之當然,聖躬之不可自輕,皇天宗廟之付托,不可不念,億兆臣民仰戴之情,不可不顧,則臣等前日籲呼已盡之矣。殿下亦皆已察之矣。今不敢更爲煩瀆,而只陳其區區渴悶之情而已,請深加睿察,特賜一兪,以救積傷之症。答曰,已停之論,今又如是,尤加悲痛之外,不知所喩。洛興府院君事,不允。
行大司憲趙翼,持平任翰伯·洪處尹啓曰,昨日伏承聖批,內政當自內治之,非外人所知爲敎,臣等惶惑之深,而不知所措也。蓋國本於家,治無二致,古人所謂宮中府中,俱爲一體者此也。但宮禁事祕,外人有所不知,雖不得隨事糾正,苟有所聞,則豈可以事係宮禁,知之而不言乎?曾不料聖敎及此,以啓日後之弊也。臣等區區願忠之志,只冀新化之初,嚴肅宮禁,以副中外拭目之望,豈敢以道路不實之言,仰煩天聽乎?頃日伏見下政院之敎,宮人有暴死者,搢紳之間,亦疑其自縊而死,臣亦未知其虛實,而若果然也,則竊恐宮禁之間,或未得寧靖也。此豈不可不爲之憂乎?凡上下家間不靖,多由於女僕之不良者,多言交亂而致之也。請諸殿內人中,多言不順者,一切揀別黜送,且外間女人,出入闕門,不勝其紛然,宮禁不嚴,此尤可見,請令兵曹,嚴飭守門將卒,各司進排下人外,凡女人出入者,一切禁斷,如有犯禁者,令攸司各別重治,其使長亦摘發,特施重律。答曰,昨日之敎,非爲使不敢言宮禁事,以啓日後之弊也。凡各當其罪而治之,似非外人之所知,故云也。多言不順者,今雖未著,自當隨現黜送,門禁事,依啓。
大司諫李之恒,司諫沈大孚,獻納洪處亮,正言李正英啓曰,近來贓法不嚴,人不畏戢,生民之困悴,紀綱之解弛,皆由於此,豈不痛哉?濟州前牧使金汝水,曾以貪縱不法,重被臺彈,而略不懲懼,縱恣益甚,其所侵虐工匠,剝割軍民,縱恣肥己,罔有紀極。靈巖本家,船運絡繹,馬畜成群,濟民咸曰,雖梁賊之貪黷,亦不至此,非但湖南之人,有口皆言,洛中所聞,亦甚藉藉,當此新化之日,如此貪婪特甚者,不可尋常論罪,請於遞任過海之日,卽爲拿問,從重科斷,以爲懲一礪百之地。答曰,此非小事,似不可率爾,更加詳聞處之。
金南重,以吏曹言啓曰,大臣處置政事,何以爲之?敢稟。傳曰,當日爲之。以上燼餘
刑曹照本,黃海監司吳挺一矣,本道定配罪人墨金等,不在蒙放之中,而混放不察,罪決杖一百,盡奪告身,啓功減一等。
軍器正柳慶昌上疏。大槪,兼輔德乞遞事。入啓。啓下吏曹。以上朝報
上在昌德宮。
藥房副提調金南重啓曰,伏未審夜來,聖侯如何?昨日劑入湯藥,其已連進乎?臣不勝悶慮之至,敢來問安。答曰,夜間則咳嗽少歇,湯藥旣已連服矣。
藥房,慈殿問安。答曰,知道。中殿問安,口傳啓曰,夜來,脹候眩症,何如?答曰,知道。諸症一樣。
備忘記,傳于李時楷曰,自前山陵之役,工匠輩,不爲盡心,或不無頹圮之患,今此封陵之役,屛石之築,盡心檢飭,竭力爲之,萬分堅牢,無有後患,山陵堂上等處,下諭。
備忘記,傳于李元鎭曰,刑者,輔治之具,聖人不得已用之,必出於至公無私,一於平正而後,民得以措手足,今者,有至於累百次,而不爲輸情者,殊無輔治之意,或有一次而相繼連斃者,欽恤之道安在哉?刑獄之不平,莫此爲甚,予甚驚歎,刑曹堂上,竝推考,以懲其弊。
李時楷,以禮曹言啓曰,本曹節目中,發引時,靈轝陪從百官,自發引侍衛,陵所久留有弊,九月望祭時,陪祭後,有緊任差備官外,有還爲入京,而殿下陵行出宮時,闕門外祗迎,以次侍衛,還詣陵所事,磨鍊啓下矣。發引時,侍衛百官,還爲入來,殿下陵幸時,則留都百官,遞換侍衛詣陵所事,改付標以入之意,敢啓。傳曰,知道。
又以禮曹言啓曰,以本曹啓辭,大臣收議,返虞後,別奠設行事,蒙允矣。別奠時,百官陪祭行禮事,原啓目中,改付標以入之意,敢啓。傳曰,知道。
行大司憲趙翼,大司諫李之恒,執義嚴鼎耉,司諫沈大孚,掌令李晳·李梓,持平李翰伯·洪處尹,獻納洪處亮,正言李正英啓曰,請金自點,亟命削奪官爵,門外黜送。從權之請,爲今日切急之事,臣等,旣停而復發者,誠出於萬萬不得已也。聖批又此牢拒,臣等尤不勝悶迫焉,殿下違豫,今幾日月,積毁重傷,漸至沈痼,徂夏涉秋,尙未蘇歇,此豈尋常疾病,可以藥物治之,悲哀損腸,蔬水敗胃,氣血內耗,風露外侵,不輕不重之間,自不覺其潛消暗鑠,此乃莫重之證也。保護之方,只在於從權,其可少緩乎?聖賢之訓,不啻丁寧,祖宗之事,已爲成憲,此豈傷於義理,悖於禮經,不忍爲之事也。以至重之身,有至重之病,不遵聖賢之戒,不法祖宗之爲,徒區區於哀毁一節,而不思變通,則決非大聖人達孝之道也。因山大禮,日期將迫,以聖上卽今氣力,將何支保於哭擗行幸之際乎?必須急用權制,調護若干日子,少得蘇復,然後可以得完大事,可以保全聖躬,殿下亦豈不念及此乎?請加睿察,亟賜勉從,以副一國臣民遑遑如渴之望。答曰,已諭,毋煩。
大司諫李之恒,司諫沈大孚,獻納洪處亮,正言李正英啓曰,請濟州牧使金汝水,卽爲拿問,依法科斷。答曰,依啓。
李時楷,以山陵都監郞廳,以摠護使意啓曰,伏見提調李時昉,聯名馳啓,主峯後補築之處,其高過於三丈,其長亦至二十餘間,役夫將至千餘名,累日之役云,不勝驚訝,補築之說,本出於崔楠,當初卜陵時,已有此論,而其時不爲採用者,蓋以無大段利害也。臣於前日下去時,崔楠言及此事,旣聞其言,則不敢不啓,故臣親往,看閱其地形,則當就谷中之路,增土貼石,稍凸其勢,使泉脈之流,無得穿過,引其泉而東之,且排數百薄石於谷中路上而已。崔楠之言,亦不過如此,復命之後,略陳其槪矣。此役當用百數十人,消了二三日,則可完,而今者馳啓之辭,與此相反,未知其由也。無乃崔楠之言,二其舌於前後而然耶?更令看審而酌處爲當,且頒役部將之加數啓下,爲蕫運石也。靈幄殿等役,自有郞廳·監造官,似不必別令剩員同監也。竝令考例處之,何如?傳曰,依啓。
以發引時陪行大將事目,傳于李一相曰,前例單子入之。
答摠護使啓辭曰,依啓。植炬事啓辭,甚是不當,昏曉處,不必更稟,直爲勿設事,分付,可也。以上燼餘
吏曹啓目,粘連兼輔德柳慶昌上疏云云,本院之官,若於在外之時,或値擧動,雖不得隨參於陪從之列,別無遞改之規是白去等,今此疏內辭緣,似當勿施是白在果,宮官進退,非該曹所可擅便,上裁,何如?啓依回啓施行。
玉堂箚子。大槪,請從權事。入啓。答曰,已停之論,今又如是,尤切悲痛,無以爲喩。以上朝報
上在昌德宮。
巳時,太白見於未地。
李時楷,以禮曹言啓曰,國葬都監啓辭,宮門·城門·山川·橋梁設祭處減數,返虞時不爲設祭事,蒙允矣。元單子付標以入之意,敢啓。傳曰,知道。
李元鎭,以兵曹言啓曰,卽接軍職廳牒報內,大行大王發引時,衛將中梁廷翼,以病在外,全發英,仁慶宮衛將除授後,在外未上來,權井吉,老母病重在外云,元單子付標以入之意,敢啓。傳曰,知道。
傳于李時楷曰,明朝,領·右相命招,使之卜相。
以大行大王行狀,傳于李時楷曰,此是昌慶宮,而以昌德宮書塡,無乃誤書耶?
以發引時陪往大將事目,傳于李元鎭曰,此事目中,無未妥處耶?承旨察啓事,傳敎矣。今番則因兵曹啓辭,王子·大臣外,皆持私馬,則獨於陪往大將等處所,騎馬入把,極爲不可,陪從百官自持飯,以除民弊,則令京畿供饋,亦爲不可,且書吏·書員·使令之數,似爲過多,此書目還出給,使之改磨鍊以入,何如?傳曰,知道。
李一相,以承文院官員,以領議政李景奭意啓曰,以行狀單子,傳曰,此是昌慶宮,而以昌德宮書塡,無乃誤書耶事,下敎矣。本草傳寫之時,昌慶之慶字,以德字書之,而未能覺察,今承下敎,始覺其誤,前後單子,竝改付標以入,不勝惶恐,敢啓。傳曰,知道。勿爲惶恐。
李一相,以司饔院官員,以都提調意啓曰,卽者,全南監司,別封物膳進上,來到本院,而膳狀中,只書進上,莫知捧入之殿,問于該曹,則以爲當初嗣位陳賀方物,因傳敎,只爲封進於大妃殿之意,行會云,膳狀中雖不明白書塡,依該曹移文,捧入于慈殿之意,敢啓。傳曰,知道。
以冬至使行次盤纏單子,傳于李一相曰,盤纏中皮物,則齎去無妨乎?問于備邊司。
李元鎭,以備邊司言啓曰,前以北兵使行中,皮物絶勿挾帶之意,啓下行會于兩西監司處矣。今見黃海道入送中江商賈物貨成冊,則其中各人所持靑黍皮之數,都合二十二令,而此與使行中多數挾帶者有異,旣曰開市,而若干皮物,全然禁斷,以塞其交易,則他無換貿之路,其勢終必有更開發賣之患,此亦不可不念,數亦零星,今姑仍許入送,而平安監司處,竝爲知委,中江商賈所持皮物,毋使濫多,亦不必一切痛禁,似合事宜,以此分付,何如?傳曰,知道。
李一相,以備邊司言啓曰,中江開市時,皮物全然禁斷,亦涉難便,黃海道商賈所持,仍許入送事,纔已啓下,將爲行會,而今聞前平安監司鄭致和之言,中江開市,凡皮物,彼雖求買,不爲許賣,蓋慮其前頭難繼之患也。從前開市物貨中,元無皮物交易之事,故今番商賈整送之時,海西所送黍皮,勿爲齎往之意,已爲分付云,臣等取考本司所在上年及今春開市成冊,則皆無皮物,多少間今若開路,則恐有後弊,且赴市淸人,皆是關外各堡之人云,勅行時發賣,似不關於此輩之換貿與否,朝者啓下公事,不爲分付,皮物勿許事,行會之意,敢啓。傳曰,知道。
李一相啓曰,前領議政金自點,罷職事,命下矣。臺諫,方以削黜論啓,罷職承傳,不得捧之之意,敢啓。傳曰,知道。以上燼餘
合啓前啓,請金自點,削奪官爵,門外黜送事。權制之請,亟賜勉從,以副一國臣民遑遑如渴之望事。答曰,罷職。權制事,毋庸强煩。
領敦寧府事金尙憲箚子。大槪,吏曹判書沈詻,不畏公議,專用私情,一家有相避子弟,公然除職,聖明之下,不可聽其自恣,以墜憲章事。入啓。答曰,省箚具悉。辭意如前日李葩等疏,或稱安山,或稱富平,指斥大臣,輕侮朝廷,語意陰險無倫,予非不知,借名探窺,而爲其言路,優答而已矣。今又見此事,不覺心寒,惸惸予懷,只自所恃者,先朝舊臣而已。今若此則將安所恃哉?言念國事,嗚咽不可道也。此無非予之不得表率以正,各自爲心之致,殊切愧懼之懷,卿不言之,予何由以知之,朝廷亦何由以淸靖,深用感歎焉。仍傳曰,今見領敦寧府事箚辭,不覺驚駭,吏曹判書沈詻,姑先推考。以上朝報
上在昌德宮。
巳時,太白見於未地。
政院,慈殿問安。答曰,知道。大殿問安。傳曰,知道。中殿問安。傳曰,知道。
藥房提調趙絅,副提調金南重啓曰,秋氣斗涼,伏未審,聖候若何?淸嗽寧肺湯,連進之後,咳嗽之症,其得快解否?臣等不勝區區奉慮之至,敢來問安。答曰,咳嗽與前頗歇,而時未快差矣。
李時楷,以吏曹意啓曰,卜相事,命下矣。政事,何以爲之?取稟。傳曰,當日爲之。
吏曹判書沈詻病,參判林墰進,參議沈之源進,都承旨金南重進。
兵曹判書李時白病,參判韓必遠,外司坐起進,參議閔應協進,參知洪命一,各司坐起進,右承旨李元鎭進。
以趙翼爲右議政,鄭太和爲世子傅,張應一爲司僕正,趙贇爲應敎,金集爲大司憲,李景奭爲訓練都提調,內醫都提調金尙憲爲司譯院都提調,韓興一爲司僕寺提調,金南重爲尙衣院提調,李壽仁爲直講,成夏明爲司藝。
李海昌爲副護軍,金元瑋爲副司果。
李元鎭,以陪往大將從事官,以大將意啓曰,從事官前僉使金元瑋,方在罷散中,口傳付軍職,冠帶常仕,何如?傳曰,依啓。
李時楷啓曰,注書申最,重得下血及痢疾,累日不愈,未得仕進,多事之時,曠務可慮,姑待差病間,假注書差出,何如?傳曰,知道。
以金堯欽爲假〈注〉書。
李元鎭,以都摠府言啓曰,副摠管李浣,漢城府坐起進去,晝仕,請出標信。傳曰,知道。
李時楷,以禮曹言啓曰,發引時橋梁設祭處,已爲付標啓下矣。高陽虛門巨里梁水院前中川兩橋,皆非大川,乃小小土橋,亦當減去云,故更爲付標以入之意,敢啓。傳曰,知道。
金南重啓曰,發引時,承旨二員,當爲進去,而自初度習儀隨參,仍爲陪往矣。明日,是初度習儀,何承旨進去乎?敢稟。傳曰,都承旨·右承旨進去。
李元鎭,以備邊司言啓曰,以冬至使行次盤纏單子,傳曰,盤纏中皮物,則齎去無妨乎?問于備邊司事,傳敎矣。使行盤纏中皮物,厥數零星,非如私自挾持之比,而行中員役,不無因此憑藉濫雜之弊,今此盤纏,勿送皮物,代以他物,定爲恒規,似爲便當,以此,分付該曹,何如?答曰,私商濫雜,則不可不痛禁,而彼豈以爲我國,切無皮物乎?些少官給盤纏之物,則帶去無妨矣。
以任翰伯製進挽章,傳于李時楷曰,此挽章第一首末一句,使之改入。
傳于李行遇曰,頃者,罪人金垓物故後,以檢廳事,草記啓下,已至一朔,而檢廳單子,尙不入啓,未知何故也?問于禁府以啓。
李一相,以禮曹言啓曰,考諸乙亥年謄錄,則發引初二度習儀時,王世子陪往節次及承旨·史官·兵曹·都摠府侍衛等事,依例擧行。今此發引時,殿下至路祭所奉辭事,啓下矣。初·二度習儀時,隨往一節,依例爲之,何如?傳曰,知道。
李行遇,以扈衛廳言啓曰,洛興府院君金自點,旣已罷職,其所帶軍官,何以爲之?傳曰,仍爲帶率入直。
李行遇,以國葬都監言啓曰,都監一二房所掌諸具,已爲畢役,三房諸役,亦已完畢,獨誌石刻役,再昨始付役,完了之期,雖未能預卜,而此外則通三房畢役之意,敢啓。傳曰,知道。
傳于李一相曰,發引時,至路祭所奉辭,初二度習儀時,有隨往一節,依例爲之之語,所往隨往者,指誰而言也,問啓。
李一相啓曰,傳敎矣。發引時,殿下當奉辭於路祭所,明日,初度習儀中,使承旨出去,殿下隨後進發節次,當依例演習,故以此稟啓,而措語未瑩,致勤下敎,不勝惶恐,敢啓。傳曰,此是應行節目,似非煩稟之事矣。
李一相,以國葬都監言啓曰,發引班次,慮有錯誤,作爲圖畫,以備睿覽之意,敢啓。傳曰,知道。以上燼餘
國葬都監郞廳,以摠護使意啓曰,都廳李海昌,以病呈旬於本寺,未得仕進之意,連爲呈狀,而姑令調理矣。此必因向日臺論,以爲人擇官,請推銓官之故,不敢偃然行公,果爾則廉恥所關,勢難仍任其職,都監初度習儀,只隔一日,都廳不可不參,李海昌本職遞差,令該曹付軍職,使之察任,何如?傳曰,依啓。
弼善姜瑜上疏。入啓。啓下吏曹。
吏曹啓目,粘連弼善姜瑜上疏云云,都監之官,自有除本司之規,不可以此輕遞本職,而今見疏內辭緣,則本院之官,無故見在者數少,前頭擧動問安之際,勢未能周旋是白乎旀,都監事務,自前緊迫,誠難兼禁於兩處是白在等,似當依疏辭,許遞本職,專察都監是白在果,宮官進退,有非該曹擅便,上裁,何如?啓依回啓施行。
玉堂箚子。大槪,從權事。入啓。答曰,毋庸强煩。
黃海監司金汝鈺上疏。大槪,冒陳危懇,乞遞新授職名事。入啓。答曰,省疏具悉。卿才允合此任,宜勿控辭,速往欽哉。
合啓前啓,請金自點,削奪官爵,門外黜送事。請勉從權制,以爲保重聖躬,追孝先王之地事。入啓。答曰,毋庸强煩。以上朝報
上在昌德宮。
下直,江華經歷呂爾亮。
巳時,太白見於未地。
貞顯王后忌辰齋戒。
金南重啓曰,臣與右承旨臣李元鎭,發引初度習儀進去下直,左承旨臣李時楷,發引時隨往習儀進去下直。傳曰,知道。
柳景緝啓曰,領相箚子到院,而以國忌齋戒留院之意,敢啓。傳曰,入之。
李行遇啓曰,以金垓不爲檢屍事,臣今朝,又招漢城府下吏,問其規例,凡罪人有物故,則禁府一邊草記,一邊移文于漢城府,使之檢屍,而今此金垓之物故,不爲移文云,本院之未得分付之失,固大矣,該吏則自本院,囚禁治罪,而禁府亦難免終不移文之失,且此草記中,問于漢城府何如之語,誠甚不當,禁府當該堂上郞廳,請命推考。傳曰,依啓。
傳于柳景緝曰,副司果梁曼容,以先朝侍從之臣,恩眷必不後於他人,而國恤之後,今幾月矣,而尙未奔哭,除職之後,乃敢偃然上來,其所稱疾病,雖未可知,而君臣分義,掃地盡矣,殊極駭愕,先罷後推,以明分義之重。
李行遇,以義禁府言啓曰,頃者,罪人金垓物故後,以檢屍事,草記啓下,已過一朔,而檢屍單子,尙不入啓,未知何故也,問于禁府以啓事,傳敎矣。罪人金垓,在保放之處,仍而病重物故,故令漢城府,檢屍後啓聞施行事草記,七月十六日啓下矣。本府草記,旣已啓下,則政院必依例分付于漢城府,而該郞檢屍啓聞,尙不入啓之由,未能知之,問于漢城府,何如?傳曰,知道。
李行遇,以御營廳言啓曰,本廳軍兵上番時,曾無一定之額,或調先運千名,後運千名之時,或調先後運各八百名之時,又有先後運各五百名之時矣,每年軍數多寡,蓋由於年歲豐歉,而稟旨定奪故耳。今年上番之期已迫,當以幾名調徵乎?敢啓。傳曰,以五百名上番,可也。
掌令李晢啓曰,論執時政,糾摘官邪,乃臺官之責,而臣忝冒以來,不能隨事擧劾,以致官方壞亂,公道壅閼,臣之不職,固已多矣。吏曹判書沈詻,不有邦憲,專務私情,前後注擬,多出一家,物議譁然,多以爲非,而臣有所聞,不卽論列,至令彈章,反出大臣,臣之疲軟,至此益著,不可一日仍冒,請命遞斥臣職。答曰,勿辭。以上燼餘
領議政李景奭箚子。大槪,所忝諸司,俱非可堪,而內局都提調之任,尤難冒據,乞遞事。入啓。答曰,省箚具悉卿懇。此非過嫌之事,卿宜安心勿辭。
副提學趙壽益上疏。大槪,忝叨非分之職,且有難冒之勢,冒萬死乞遞事。留政院。以上朝報
政院啓曰,以義禁府金垓檢屍單子,尙未入啓,未知何故也事,草記,傳曰,此草記內辭意如此,政院果卽爲分付乎事,傳敎矣。臣卽見禁府草記驚駭,取考七月十六日草記軸,詰問下吏,則本院果未分付于漢城府矣。臣以該房,所當卽爲具由待罪,請罪下吏,而其草記啓下,在於臣有故出去之後,故欲待明日代房同僚入來,相議啓達矣。今承下敎,不勝惶恐。答曰,其代承旨推考。以上禁府謄錄
上在昌德宮。
辰時,蒼白雲一道如氣,起自艮方,直指西方,長竟天,廣尺餘,移時乃滅。酉時,日暈。
藥房都提調李景奭,提調趙絅,副提調金南重啓曰,朝夜之間,涼冷益甚,伏未審一兩日來,聖候何如?咳嗽少歇之後,亦復何如?淸嗽寧肺湯,前所劑入五服,當盡於昨日,所當加劑以進,而但此藥前後已御之數,至於十六服之多,而無甚顯效,則其不爲十分的對之劑,明矣。今須更議他藥,而不先診察而議藥,猶隔壁而聽話,誠甚悶焉,臣等未詳症候之如何?尤不勝憂慮之至,敢來問安,竝此仰稟。答曰,咳嗽日漸減歇,診察則卽當爲之,而小癤生於當坐處,雖甚不關而難便於坐,過數日後爲之。
傳曰,史官一員待命,騎馬三匹立之。
獻納洪處亮啓曰,疲劣如臣,屢忝言地,緘默隨行,少無裨益,內省煎靦而已。昨見掌令李晳引避之辭,尤不覺瞿然之至,凡相避之法,令甲至嚴,若一壞了,國綱之陵夷,朝政之紊亂,可勝言哉?吏曹判書沈詻,身爲銓官,除拜之際,敢以一家之人,公然注擬,至於元老大臣,上箚論列,而臣前後忝冒,無一言糾劾,罷軟不職之失,著矣。何可晏然仍冒?請命遞斥臣職。答曰,勿辭。
正言李正英啓曰,臺諫,人主之耳目也。耳目而廢視聽,不察乎是非公私之辨,則將焉用耳目哉?今臣,殿下之耳目,銓曹注擬之不公,是何等是非,而終始默然,彈章反出於元老大臣,官以諫名,寧不愧懼?且江原監司柳碩,本以不正之人,得罪於公論,久矣。其所處身行事,固不足責,而當此國哀之日,肆然食肉於公坐,至設家獐,惡其味之不美,怒杖廚人,至於殞命,一道唾罵,人言藉藉,居喪有疾則食肉,聖人之訓也。孝子亦當行之,不必隱屛而潛食,猶且不忍恣食於稠人廣坐之中者,非惡人知,不敢放肆之意,存於其間也。今碩不然,忍此爲之,則將何所不至也?臣以如此敗俗之人,不可一日置之觀廉之地,以汚一道之意,旣發簡書,又發完席,而同僚輒以爲,當此聖上哀疚之中,瀆擾未安,姑待他日爲當,臣亦以爲然而止矣。不數日而人皆傳說,無不知之者,事未發而先聞,論事不密之失,大矣。以此以彼,俱難一刻苟冒,請命罷斥臣職。答曰,勿辭。
執義嚴鼎耉啓曰,昨日,掌令李晢,以吏曹判書沈詻,秉銓之後,專務私情,前後注擬,多出一家,子弟相避,亦不顧忌,如此無忌憚之人,不可久假權衡,請罷其職事發簡,臣意以爲,凡臺諫論事,必擧其實,然後請罪有所據,而被罪者無辭,況冢宰之任,不爲小矣。循私之罪,不爲細矣。苟有所聞,不可不直斥其人,除某職爲私也。故冢宰論劾,事體重大,果有相避子弟,循私注擬之事,則當指名論列,可也。泛稱多出一家云者,殊欠臺閣論事之體,願聞其詳答送,則李晳答以擧名太煩,不肯明示,臣更將前議,往復數三而後,李晳始乃以吳挺緯之爲京畿都事,李時中之爲義城縣令,安光郁之爲都監郞廳爲答,臣竊異之,吳挺緯之爲京畿都事,則臣於其時,忝冒銓郞,亦參於爲政之日,當其注擬之際,自有多少曲折,臣請略陳其一二,凡臺諫置處,則不拘相避除職,乃是政曹故事,而吳挺緯,纔遞正言,京畿都事,亦有窠闕,故臣與同僚相議,欲以挺緯,循例備擬,則判書沈詻,以法雖無避,心有未安,持難者久之,席上諸議,以古事引喩,而後方爲擬望矣。今乃以此謂之不顧相避,而爲其罪案也耶?以從前臺侍置處時,相避除職者言之,則趙錫胤之爲吏曹參議也。閔光勳,以錫胤之妻娚,遞執義而爲司僕正,李基祚之爲參判也?洪重普,以基祚之妹夫,由注書而陞典籍。若此之類,前後何限,而未聞其時,以此謂之不顧相避者,豈非政體則然也?此二臣者,亦不以爲嫌於一家兄弟之間,則其例之流來已久,蓋可見矣。前日之事,出於循例,則今日之事,亦出於循例而已。李晳之獨於今日,謂之官方壞亂,而必欲爲罪者,臣實未曉其意也。李時中之事,臣固未詳其顚末,而時中之於沈詻,雖曰同壻之子,其在國法,旣無相避,自前擬除,例不拘礙,且聞其注擬,亦非出於沈詻之本意云,此則必有陳斥之人,臣何必覼縷,至於安光郁事,都監郞廳,自是權設之任也。啓下之際,亦有相避之法,臣實未聞也。朝家之事,一循法例,法外相避,臣所未解,旣與同僚,所見相左,而且臣曾參於吳挺緯除職之政,則臣於此論,何敢晏然與同?請命遞斥臣職。答曰,勿辭。以上燼餘
藥房,中殿問安。口傳啓曰,脹候·眩候·寢睡·水刺,何如?答曰,寢睡·水刺一樣,脹候·眩症,無加減。
右議政趙翼上疏。大槪,乞還收新命,改授賢德事。入啓。答曰,省疏具悉。卿之才學德行,允合輔弼之任,宜勿控辭,速出論道,以濟時艱。
大司憲金集上疏。大槪,病重乞遞事。留政院。以上朝報
上在昌德宮。
巳時,太白見於未地。夜五更,月暈。
李行遇,以御營廳言啓曰,本廳軍兵立番事,昨已允下矣。初運軍兵,知委上送,來十月初十日,京中逢點之意,諸監兵使處,行移,何如?傳曰,允。
李時楷,以國葬都監摠護使言啓曰,一房郞廳任義伯,正言除授,郞廳與都廳有異,不可以臺諫兼察,郞廳改差,以副司直洪燧差出,使之察任,何如?傳曰,允。
以兵曹陵幸時,各差備軍粘目,傳于李行遇曰,此軍數有前例,而依倣磨鍊乎?因各處文報而磨鍊乎?問啓。
李行遇啓曰,以掌令李晳避嫌,傳曰,一事不得再避,明有定規,何承旨,敢爲矇然捧入乎?此避嫌還出給事,傳敎矣。一事不得再避,臣亦非不知明有定規,而李晳初避,則因大臣之箚陳,其方在言地,不能糾正之意,今此再避,則初避之後,旋爲發簡,而因其論議參差,勢不得不避,故不得不捧入矣。今承下敎,不勝惶恐。傳曰,知道。
再啓曰,凡臺諫之規,論議不一,而同僚有引避退待者,則發簡之人,勢不可默然退在,亦不可晏然處置,今此李晳再避,旣與前避,判爲二途,臣等之捧入者,亦以此也。若不捧入,則自處之道,終無所據,且有違於臺閣舊規,惶恐敢稟。傳曰,捧入。
李行遇啓曰,國家之待大臣,其禮極尊且重,自上凡諸下敎之中,必稱官爵者,實出於敬禮大臣之意,今見司諫沈大孚引避之辭,元老大臣,去其官稱,只擧其姓名,揆之體面,不當如是,係是臺諫啓辭,而事有所未安者,故敢啓。傳曰,知道。事甚駭異,沈大孚推考。
傳于李一相曰,魂殿與大內相連,虞卒哭祭及凡朔望,慈殿欲於崇文堂前庭望哭,如何?問于禮官以啓。
李一相,以禮曹言啓曰,傳曰,魂殿與大內相連,虞卒哭祭及朔望,慈殿欲於崇文堂前庭望哭,如何?問于禮官以啓事,傳敎矣。內間之禮,臣等不敢詳知,而自初喪,各有內殿哭位,參於諸奠,則返虞後各祭及朔望祭時,王大妃望哭於崇文堂前庭內,命婦以下,以次陪哭,合於情禮,敢啓。傳曰,知道。
領議政李景奭啓曰,數日前,臣伏見答領敦寧府事臣金尙憲箚子之批,有曰惸惸予懷,只自所恃者,惟先朝舊臣而已,今若如此,則將安所恃哉?言念國事,嗚咽不可道也。讀至於此,自不覺其心激涕零也。如非木石,誰不知感?卽朝趨詣賓廳之際,得見執義嚴鼎耉避嫌之辭,竊復爲之駭然而怪,瞿然而驚也。多少費辭,自有公論,其是非固難逃於聖鑑之下,而其中李時中之事,以爲時中之於沈詻,雖曰同壻之子,其在國法,旣無相避,自前擬除,例不拘礙,且聞其注擬,亦非出於沈詻之本意云。此則必有陳辨之人,此一款,意有所指,臣敢略陳其槪焉。薦人,大臣之職也,而事與古異,言不見施,故臣雖忝大臣之列,不欲自壞事體,不敢輒有所言於銓官矣。但念目今緊切之務,無如擇守令,且西路列邑,久委於猥瑣之武手,民益不堪,故臣甚憂之,若見銓官,則必陳擇宰之意,曾在先王朝,臣爲試官,西路守令,以文蔭中可合者,交差之意,至發於殿策之題,近亦以此意,言諸銓官矣。今月初四日,賓廳坐起時,適有德川之闕,吏曹參判林墰,亦在席上,臣申言前意,且言李時中,可合守令之任,蓋時中前妻,卽臣亡兄之女,姪女無子女早夭,孰知其爲人,耿介有行?曾爲堤川,在任未久,喪厥母而頗有聲稱,且見向日,擬望於金堤郡守,故言及之矣。及見政目,德川則武弁爲之,而時中爲義城縣令,臣言政在於用不用之間,而未知其由,今朝來此,始見林墰,乃知義城擬望時,言及賓廳席上之語,臣於其日言及時,只念其可合而言之,未念其他,不料臣言,遽得見施於此事也。沈詻若以干涉一家之人難之,而臣猶更以爲可,則臣之私勝之罪,大矣,而今此偶然言及之事,轉爲指斥之目,吁亦不幸之甚也。使臣初無一言之及,則安有此事,臣身爲大臣,率爾開口,使銓曹之長,不得盡其公道,臣不勝慙靦惶恐,敢此待罪。答曰,知道。卿宜安心,勿待罪。
大司諫李之恒啓曰,吏曹判書沈詻,長銓之後,無他謗議,而獨於相避謬例,雖非創開,未免因循,向日吳挺緯之除授外職,頗有人言,其餘臣實未及聞知,今見大臣箚辭,相避除職,不止於此云,臣忝居言地,不能糾摘之失,與憲府無異,而臣之愚意,旣已發簡,則此非俱發之事,故不卽引避,所失尤著,且頃者同僚,以江原監司柳碩,肆然食肉於公坐,發簡欲論,其後席上,又發此言,臣聞來不勝痛駭,碩曾負醜正之罪,今有敗俗之擧,則據法論劾,不可緩也,而姑爲遲待,意有所在,他僚所見,與之相符,發論同僚,亦以爲然而止矣。至於人皆傳說,未知其由,而未卽論啓,以致同僚引嫌,以此以彼,決難仍冒,請命遞斥臣職。答曰,勿辭。
掌令李晢啓曰,天官之任,國之銓衡也。一傾其衡,則銓法壞亂,取舍之際,不得其正,國之治亂,恒由於斯,可不懼哉?可不愼哉?吏曹判書沈詻,秉銓之後,專務私情,公家名典,視爲己物,凡所注擬,一任其意,前後除拜,多出一家,從他噞默,益肆無忌,物議譁然,其已久矣。有口皆言,有耳皆聞,而臣本疲劣,不能直斥,曾前忝冒,日月非淺,及叨新命,亦已有日,而徊徨至此,尙無一言。糾劾之擧,反出大臣,臣誠慙靦,無面可顯也。臺官之所不言,大臣能言之,則爲臺諫者,不可謂後時而不論,故臣於二昨引避之後,卽爲發簡通于同僚,則諸僚之意,皆已歸一,而執義臣嚴鼎耉,獨爲持難,再三往復,必欲擧名,臣略擧其相避人姓名而通之,則輒自引避,至援不當援之例,而爲之張皇,臣竊哂之,其避辭曰,朝家之事,一遵法例,法外相避,臣所未解云,此則苟且之甚也。吳挺緯,乃沈詻之外孫也。雖曰出繼,其本伊誰?若謂出繼而無祖孫之義,則雖謂之無相避,容或可也。旣有祖孫之義,又有祖孫之情,則除拜之際,豈可謂無相避而不爲之愼重乎?吳挺緯之遞正言也,京畿都事之窠,適當其時,汲汲然猶恐失之,排公議而首擬,此非私情而何哉?臺諫之遞,或付直講典籍,或擬郞僚,他職處置之政,法例當然,而臺諫之遞,旋授外職,特除之外,更無前例也。況執義之遞,移拜正職,自有古規,注書之出,必遷典籍,乃是常例,豈可以此,援以爲例乎?設使吳挺緯,無法內相避之嫌,而祖在政席,孫擬望首,則徇私用情之迹,昭不可掩,不可以此謂之循例。且李時中,沈詻同壻之子也。大典相避條,有外親三寸叔母夫之文,叔母夫旣有相避,則姪亦在其中,明矣。雖無相避,三寸叔爲政官,而三寸姪爲太守,則注擬之際,必有人言,況明有相避之文乎?至於安光郁,亦其外孫也。都監雖曰權設,法典內旣無權設勿避之語,則豈可謂權設,而自發於其口,乃爲之啓下乎?此其循私之表表彰著,而其他濫觴之事,所聞不逮,不能殫論也。沈詻之循私蔑法,莫此爲甚,何可久假權衡,一任邦憲之壞了乎?其所縱恣,不可不懲,故欲爲論列,以正其無忌,而言不見信,只惹鬧端,哀疚之中,更來瀆擾,臣罪至此,益無所逃,臣旣有疲軟之失,又有瀆擾之罪,不可一刻仍冒,請命遞斥臣職。答曰,勿辭。
獻納洪處亮啓曰,臣以吏曹判書沈詻事,纔已引避矣。今見兩司多官引避之辭,不得不更瀆於哀疚之中,臣罪大矣。凡相避之規,國法截然,人所不敢干犯之處,其所援而爲證者,固是謬例,此非後人必爲準則之事,而今乃張皇辭說,臺閣之上,有同聚訟之場,臣竊愧之。且江原監司柳碩,得罪於公論,見棄於人,久矣。大行大王賓天之日,雖深山窮谷,莫不奔走悲號而不能止,碩身居一道風憲之地,乃敢肆然以肉饌,支供於公坐,略無顧忌,人言藉藉,莫不痛駭,頃日同僚發論,而僚議皆以爲,當此諒陰罔極之中,恐涉煩擾,姑爲遲留矣。同僚今以此引避,其說之傳播於未發之前,臣未知其由,而論事不密之失,與同僚無異,臣何敢晏然仍冒?請命遞斥臣職。答曰,勿辭。
司諫沈大孚啓曰,臣忝冒匪據,爲日已久,而聾聽甚於金尙憲,剛銳不如李晳,銓官是非,專不聞知,及今元老擧劾,憲官引嫌,風波所及,一院俱動,無敢晏然,後人來避,罷軟無堪,固已甚矣。又正言李正英,頃日,欲論江原監司柳碩,旣發簡通,又發完席,而大司諫李之恒,意有所在,姑欲遲待,臣雖未知簡席所發,盡皆柳碩實狀,而遲待之意,適與相孚,兩日之論,一無所違矣。今之恒因正英之避,引以爲嫌,臣之進退,豈敢有異?前後彼此,俱難仍冒,請命遞斥臣職。答曰,勿辭。
持平任翰伯啓曰,臣本庸疎,近跧鄕曲,朝家之事,昧昧若聾瞽,頃蒙謬簡,叨據言地,當玆新化之日,無一言可裨政治,中情已不勝愧恧矣。再昨同僚,以吏曹判書沈詻,專務私情,不顧相避,發請罷之簡,臣以所謂相避,不爲指名,似涉太煩云,而冢宰彈劾,不是些細事,箚論旣出於原任大臣,覆簡又從諸僚而來,不當以未詳之事,終始逕庭,乃書謹悉以送矣。今見執義嚴鼎耉引避之辭,相避除拜,皆有曲折,而其所援例,未免謬規,則云云之說,抑因玆而發耶?同僚旣以此引避,臣何敢晏然?請命遞斥臣職。答曰,勿辭。
正言任義伯啓曰,臣至愚極劣,百無一取,尋常職務,猶懼不堪,況當新化之日,冒忝臺席之末,一味惶悚之餘,自念振礪朽鈍,期報洪造,闕遺猶補,强禦何畏,今此銓官沈詻,不顧相避,循私除吏之事,則出於臣之未肅謝之前,臣不敢自同他僚,有所引嫌,而至於江原監司柳碩,忘哀蔑法,得罪喪紀之狀,則臣相會之日,同僚發論,聞來不勝駭愕,欲爲論劾,而僚議以爲,當此哀疚之日,瀆擾未安,姑待他日無妨,臣亦不爲堅執矣。今見正言李正英引避之辭,則完議先泄,未知其由,而論事不密之失,與之無異,不可一刻苟冒,請命遞斥臣職。答曰,勿辭。
掌令李梓,持平洪處尹啓曰,臣等於再昨,伏見掌令李晳引避之辭,以元老大臣之箚,論吏曹判書沈詻循私之失,臣等所當亦以不卽論列,卽爲引避,而其徇私之迹,旣已昭著難掩,則在今論啓之道,不過擧實糾正而已。不必以此相繼瀆擾於哀疚之中,故只以可論之意,酬答於簡通矣。執義嚴鼎耉,以論議相左,至於引避,其許多說話,臣等不必多辨,而沈詻久長銓衡,前後除拜,不顧嫌避,物議之來,在所當然,而彈劾之章,先出於大臣,則爲臺閣之臣者,豈可謂後時而含默不言哉?臣等旣不與李晳同避,又與嚴鼎耉,所見牴牾,何敢晏然仍冒?請命遞斥臣職。答曰,勿辭。
李行遇啓曰,大司諫李之恒,司諫沈大孚,獻納洪處亮,持平任翰伯,正言任義伯,掌令李晳·李梓,持平洪處尹,再啓煩瀆,退待物論矣。傳曰,知道。以上燼餘
工曹佐郞李惟泰上疏。大槪,不才庸陋,超敍之命,決難承當,且官限有常,不可苟撓,乞賜鐫削,以安愚分事。入啓。答曰,省疏具悉。予恐爾長往不廻,常耿耿於裏,不意玆者,幡然上來,慰予如渴之懷,益見爾忠實不忘之誠也。勿爲控辭,須速察職。
判義禁金藎國再箚。大槪,病勢一向危重,斷無差愈之望,乞許遞免事。入啓。啓下該曹。
副提學趙壽益上疏。啓下該曹。
答大司憲金集疏曰,省疏具悉卿懇。卿之愛予,盡言如此,深用嘉歎,此所以眷眷於卿,欲置之諫官之長也。卿宜勿辭,調理察職。
吏曹參判林墰,參議沈之源上疏。大槪,李時中擬望之時,發言同參,致令長官,被此重論,乞賜遞斥事。入啓。答曰,省疏具悉。卿等勿辭察職。以上朝報
義禁府啓曰,以金垓不爲檢屍事,因政院啓辭,本府堂上郞廳,旣已被推,臣等惶恐,不敢有言,第念罪人檢屍,事係重大,金垓物故,爲日已久,而尙未檢屍,極爲未安,本府規例,罪人死於獄中,則物故單子入啓時,竝及移文漢城府,檢屍之意,啓下本府之後,枚擧移文該府,例也。今此金垓,則乃是保放罪人,故旣死之後,使月令醫官,親往看審,乃以草記入啓矣。凡草記公事,則自政院,招致各該司郞廳,直爲分付擧行者,自是流來之規,而其所謂一邊草記,一邊移文云者,何所據而言之也?大槪啓目及單子公事,則啓下於本府,故本府自當移文,而草記公事,則政院直爲分付,故未有自本府移文之事,非但本府爲然,而如六曹等各衙門,莫不如此,一邊草記,一邊移文,創開無前之例乎?漢城府書吏所謂禁府移文之說,則必是但據其物故單子啓下後移文之例而云云也。政院只憑下吏之言,至於啓達,未知其何如?考諸舊例,揆之事理,恐不如是也。然此則臣等亦不欲多辯,有若相較者,而但莫重檢屍,本府旣無移文之規,政院亦不爲分付,遲延至此,終無下落處,事體未安,請令漢城府,依當初本府草記,檢屍處置,何如?答曰,舊例雖如此,而本府亦不當恝然矣。檢屍事,已過一朔,斂葬必久矣,似無所檢驗處矣。以上禁府謄錄
上在昌德宮。
日出時,色赤。自辰時至午時,日暈。夜一更,電光。四更,月暈,黑雲一道如氣,起自艮方,直指乾方,長竟天,廣尺許,良久乃滅。五更,月暈。
政院,慈殿問安。答曰,知道。大殿問安。答曰,知道。中殿問安。答曰,知道。
藥房,慈殿問安。答曰,知道。
藥房都提調李景奭,提調趙絅,副提調金南重啓曰,夜來風露益冷,伏未審,聖候調攝,若何?再昨伏承咳嗽日漸減歇之敎,一兩日來,又得有減否?小癤雖敎以不關,不便於興居,則其苦必有甚焉,亦必有作痛之候,未知今復,何如?診察過數日後爲之事,旣已承命,謹竢下敎,不敢更稟,而臣等無任區區憂慮之至,敢此問安。答曰,咳嗽雖漸減歇,而時未快差,小癤不爲作痛,而亦未如常,更待小癤差歇後,入診。
中殿問安。口傳啓曰,脹候·眩症·寢睡·水刺何如?答曰,知道。脹候·眩症一樣,水刺·寢睡稍愈後一樣。
藥房再啓曰,議藥,必須診候,而入診漸遲,咳嗽尙未快差,則進藥不可少緩,亦須詳知近日症候,方可議藥,數日來日候之冷,未知從前惡寒之候,亦復何如?寢睡·水刺及脚部之氣,比前,何如?敢此仰稟。且小癤當傅之藥,臣等與柳後聖及諸御醫等商議,則宜用促濃膏云,卽爲劑入之意,敢啓。答曰,知道。諸症別無大段,更過數日,入診後議藥。
弘文館啓曰,兩司全數避嫌,本館當爲處置,而副提學趙壽益辭職上疏,下該曹,時未回啓,副校理趙復陽,修撰張次周,與獻納洪處亮相避,修撰李天基,副修撰洪處大,與持平洪處尹相避,副應敎金弘郁與大司諫李之恒相避,直中只有副修撰臣金應祖,不可獨爲處置,應敎趙贇,校理沈之漢·李禬,副修撰金徽,請竝牌招,同議處置,何如?傳曰,允。以上燼餘
右參贊趙絅上疏。大槪,誌文單子中數字刪改付標奉入事。入啓。答曰,省疏具悉。辭意知道。
答副司直河溍疏曰,覽疏知道。先賢子孫收用事,令該曹擧行矣。
右議政趙翼再疏。大槪,再陳危懇,新授職,亟命還收事。入啓。答曰,省卿上疏,予心缺然,卿之嫌讓,似爲太過,須勿更辭,以副予望。
答國葬都監草記曰,知道。奉安於偏堂,似爲未安,慶德宮殿閣爲之,可也。
玉堂箚子,兩司竝引嫌而退,當此國哀,至設家獐,因以殺人,理所不近,非人所爲,事固可疑,而旣在風聞,則隨事發論,亦或一道。相避除拜,前例雖久,旣涉謬規,不可爲援,指斥謬規,正得論事之體,姑爲遲待,有何可避之嫌,官師相規,可謂得矣。文飾前事,似欠至公,論議是非,將不暇言,推勘有命,勢難在職,覆簡又至,乃書謹進隨衆而已。未足爲非,一隨僚議,不爲堅執,論事不密,非所當論,同僚引嫌,不必與偕,各有所見,牴牾何妨?請兩司竝命出仕,執義嚴鼎耉,掌令李晳,司諫沈大孚遞差。答曰,依啓。以上朝報
上在昌德宮。
吏曹啓曰,臺諫有闕,政事,取稟。傳曰,明日爲之。
大司諫李之恒,獻納洪處亮,正言李正英·任義伯,掌令李梓,持平洪處尹就職。
應敎金弘郁上疏。大槪,削臣職名,以正臣罪事。入啓。
合啓前啓,金自點削奪官爵,門外黜送事,前啓從權事,姑停。答曰,旣已罷職,可謂極矣,而論之不已如是,殊甚駭異,亟停勿煩。
府啓,銓曹政本,本一低昻,則國之治亂係焉。掌是任者,雖專心一意,務恢公道,猶恐其不厭人望,苟容一毫私意於其間,則其流之害,可勝言哉?吏曹判書沈詻,以累朝舊臣,位在冢宰,除拜之際,未能擺脫私情,一家之人,公然擬望,夫法典內外親三寸叔母夫,旣有相避之文,則姪亦在其中也明矣。年前朴世模之爲洗馬也,趙啓遠以其父之同壻,方爲兵曹參知,不參其政,而猶以爲相避啓遞,則今此李時中之除吏,其可謂無相避之嫌乎?至如吳挺緯之遞諫官,而爲京畿都事,亦非循例處置之事,則其循私之迹,已不可掩,物議之來,烏可免也。當此嗣服之初,庶政維新之日,銓衡重任,不可付諸此人,任其壞了憲章,請吏曹判書沈詻,亟命罷職。當此國恤之日,大小臣民,方在悲號罔極之中,而頃者南陽君洪振道,以秩高宰臣,打酒江閣,扶醉歸來,道路觀者,莫不駭異,其無識,甚矣。南陽君洪振道,請命罷職。答曰,依啓。南陽君洪振道事,似不近理,更加詳聞處之。
院啓,江原監司柳碩,乃於頃年,乘機挾感,誣陷大老,指意陰險,遣辭憸毒,至今公論,莫不扼腕痛骨。聖明初服,優禮元老,倚之如柱石,重之如蓍龜,是非邪正,豈容竝立?且碩,國哀之日,公除之前,無病食肉,肆然公坐,衆人所覩,略不媿懼,敗俗亂禮,莫此爲甚,請命削去仕版。江原都事李丕顯,持服食肉,略無顧忌,其縱恣無識之罪,不可不懲,請命罷職不敍。朝廷之上,事體至嚴,士夫之間,相敬爲貴,況元老大臣,聖上之所尊禮,一國之所瞻仰者乎?前司諫沈大孚,避嫌措語之間,不但名呼倨傲而已。深懷不平,隱然侵侮,揆之事理,豈容如是,物情莫不駭異,沈大孚,請命罷職。相避之法,自有一定,近來謬規,雖未知俑於何時,而旣是非古,則豈宜因襲行之,吏曹判書沈詻,注擬之際,不能謹愼,至於相避一款,壞了憲章,後弊所關,不可置之,吏曹判書沈詻,請命罷職,臺諫處置之際,不計相避,旣是謬例,而除授外職,尤爲不可,前執義嚴鼎耉,曾以銓郞,於吳挺緯之除職也,擔當注擬,到今不思引咎,反爲自伸,張皇辭說,至謂之法外相避,有若以元老畫一之論爲非者然,殊甚可駭。嚴鼎耉,請命從重推考。答曰,依啓。柳碩罷職,李丕顯事,似不近理,更加詳聞處之。
政院啓曰,以金弘郁上疏,何承旨捧入乎?殊極猥濫,還出給事,傳敎矣。金弘郁挽製,因其措語之失,至被嚴敎,終無以自白其心事,敢上一疏,陳其本情。係是侍臣疏章,院中相議捧入,今承下敎,不勝惶恐之至。傳曰,知道。至今尙無臺評,予甚駭怪焉。
大司憲金集上疏。大槪,身病日深,乞解職名事,兼陳三司,是非不明,請明示好惡事。入啓。答曰,省疏具悉。朝著不靖之端,愈往愈甚,予甚痛歎焉。小官之侵侮元老大臣,肆然無忌,予甚驚駭,雖已罪之,而無乃予尊敬大臣之誠,有所未至而然耶?卿其盡言勿諱,須念國事,勿爲固辭,調理察職。
工曹參判李基祚上疏。大槪,陳情乞遞事。入啓。啓下該曹。
刑曹判書韓興一上疏。大槪,如臣無狀,上累新化,牙頰之痛,亦爲深重,決難供仕,本職及兼帶提調,竝乞遞免事。入啓。答曰,省疏具悉。以訓鍊都監軍色提調,兼爲太僕,意非偶然,卿其勿辭察職。
進善宋浚吉,在外入來。以上朝報
傳曰,方物甲冑有頉處,禮曹請推啓下,而更思之,則武器非玩愒之物,新制設立之初,不可如是苟充,從容御覽後,自當有輕重責罰,不可如是草草推考而止。其公事姑勿擧行,卒哭後,從容更稟事,分付。
傳曰,今後雖有方物停罷之時,甲冑勿爲停罷,則每於三名日,勿論方物之有無,依例造進事,分付該曹。以上內下記草
上在昌德宮。
藥房啓曰,近日朝晝之間,涼暖異候,伏未審卽辰,聖體調攝,若何?小癤傅膏之後,有小損之勢否?再昨敎以諸症,別無大段,雖無大段,其有諸症則審矣。常時症患,尙不可以輕少而忽之,況於哀疚之中,積傷之餘乎?診不以時,藥未卽議,惟竢癤患向歇後入診,恐有後時之患也。臣等不勝憂慮之至,敢來問安。答曰,小癤頗似減歇,今日入診。
持平洪處尹啓曰,臣於昨日,伏見下政院之敎,不勝驚惶震越之至。當擧國悲號之日,臣子製挽之際,孰不欲刳瀝肝膽,以攄哀慕之萬一哉?金弘郁,亦有人心,豈敢有一毫譏刺之意,而聖明不諒,連下嚴敎,若使弘郁,果有譏刺之心,是人臣之極罪。臣雖極無狀,擧正其罪,何待聖敎?此不過措語之間,下字未瑩,而遽陷於不測之罪,原其本心,豈有是理?決摘詩句,以爲罪案,恐有欠於天地包容之量,以臣區區愛君之心,竊自附於古人格君之義,欲一論列,以冀聖明之垂訓,而臣之所懷,未及陳啓,尙無臺評之敎,遽出意外,臣實慨然也。況見大司憲金集疏辭,臣之不職之失尤著,何敢一刻仍冒?請命鐫削臣職。答曰,勿辭,退待物論。
備忘記,前執義嚴鼎耉,不思人臣事君之義,徒切於朋比護黨之計,欲爲張皇辭說,代人辨明,有若聚訟者然,臺閣之道,豈當如是哉?殊極寒心,姑先罷職,小懲此習。
右議政趙翼上疏。大槪,更陳哀懇,以祈鐫免事。入啓。答曰,省疏具悉至懇。卿之謙讓,愈往乃爾,無乃誠意未孚而然耶?眞知不足與有爲而然耶?予甚愧焉。卿須念國事,勿爲控辭,從速行公。
京畿監司書目,都事吳挺緯罷黜事。
玉堂箚子,伏以三司,朝廷之紀綱也,公論,國家之元氣也。三司之臣,自壞紀綱,私意橫流,公論不伸,則國家之事,豈不大可寒心哉?聖明立極,臨御百官,敬賢禮士,前古無比,朝野拭目,擧望至治,臣等常以爲士論恢張,朝著協恭之美,庶可見於今日矣。不幸玆者,是非之顚倒,論議之乖張,一至於此,良竊痛焉。前吏曹判書沈詻,不顧相避,公然擬除,壞了憲章,莫此爲甚。元老慨然於法綱之墜廢,上章擧劾,有言責者,自當羞愧引咎之不暇,何敢橫生異議,肆爲譏慢乎?銓官是非,有不可言,臺閣此風,誠爲可惡,辨別涇渭,人心所同,而乃於本館處置之際,立意陰陽,措語糊塗,立落之際,左右剌謬,李晳避辭,不過說破嚴鼎耉援證之非,而指爲文飾,使論事之臣,未免摧沮,公論之地,安得乃爾。領敦寧府事臣金尙憲,國之大老,精忠大節,澟如光岳,殊俗之人,尙知敬服,百世之下,皆當景仰,豈一時幺麽小臣,所敢侵侮?沈大孚鼓辭詭語,隱爲玩弄之狀,不忍正視,彼憸小之輩,自絶於善人,雖不足責者,而慢蔑朝綱,非細故也。嚴鼎耉之挾私掩護,張皇眩亂,實出於輕侮朝廷,無可忌憚,而乃謂之旣於謬規,不可爲援,是何論議也?柳碩之肆然以肉饍,支供於巨創之初,萬口藉藉,昭不可掩,而徑先營護,曲爲之說,此亦異事也。物議非之,固其所也。噫,人心陷溺,習俗不正,如此是非皎然,有同白黑之事,不顧國法,不畏公議,惟私是循,惟黨是比,使元老大臣堂堂執正之論,有若不實之歸,此臣等之所以明辨事體,擧別是非,復以不可掩之公論,聞于殿下者也。沈大孚·嚴鼎耉等,則聖鑑業已洞燭,皆被罷斥,而大司諫李之恒,乃以冒法行私之事,諉之因循謬規,依違苟且,不成說話,是非間意見矇然,臺諫風采,豈容如是?不可仍在其職,請李之恒,亦命遞職,以明是非,以正事體。取進止。答曰,依啓。
正言李正英啓曰,伏見昨日下政院之敎,不覺戰慄寒心。爲人臣者,苟有一毫譏刺君上之心,則不翅無禮於君而已,見無禮於君,尙且猶鷹鸇之逐鳥雀也。況於此等罪惡,身爲臺諫,敢有曲護之心乎?臣於金弘郁,僅有一二面分,原其心情,固不知其如何,而人心不甚相遠,設以身處之,苟非病風喪心,蹈河入火者,誰敢有如此底意思,無故而得罪於先王,得罪於殿下,爲國人所共棄,而自陷於誅戮之刑乎?反覆思惟,此不過措語之失,而嚴敎至此,不知所達。且臣之再昨引避也,玉堂處置,公論所在,雖不敢直爲請遞,而其所措語,顯然救護,而抑臣無一當出之語,而晏然出仕,事甚苟且,臣於就職之後,卽當引避,而恐涉煩擾,絶意而不爲矣。今聞物議,皆以爲廉恥所關,不當出而仕矣。物議之來,固其宜也。柳碩之食肉,臣非目見,出於風聞,彼欲救之者,亦非目見,則自當付之臺評,以俟是非得正而已,安知其必無是事,而反以臣言,爲不近於理而疑之也?吁亦異矣。凡人之言行,當於理則誰得以非之,必不近於理,然後方可謂之非矣。若以此爲不近於理,而不以爲信,則阮籍之蒸肫,馬希聲之鷄臛,亦可謂之不近理,而不以爲非乎?因家獐殺人之說,雖甚藉藉,人或有小杖而斃者,爲方伯者,因怒刑人,固非難事,雖有因杖殞命者,比之恣意食肉於國恤之初,非但輕重自別,其言亦不可盡信,故殺人一款,略之於啓辭中,則臣之不敢以泛然風聞妄論之意,於此亦可知也。蓋其公然自肆,罪莫大焉,以臣之愚,聞之亦不勝其痛駭,曾爲玉堂之公論,而反爲隨事發論,亦或一道歇後底語耶?臣言之不見信如此,而且見大司憲金集疏辭,臣之不職之失亦大,三失在身,一刻難冒,請命遞斥臣職。答曰,勿辭,退待物論。
正言任義伯啓曰,應敎金弘郁製進挽詞,設有妄發,此不過措語之失,原其本情,豈有他意於其間乎?況詩案罪人,實非聖世美事,新化之初,豈宜有此?今承下政院之敎,殊非所望於聖明,而嚴旨之下,固難在職矣。且大司憲金集疏中,有是非不明等語,以此以彼,不可一刻苟冒,請命遞斥臣職。答曰,勿辭,退待物論。
獻納洪處亮啓曰,臣之引避,亦已支離,臣之蹤跡,且極狼狽,瀆擾之誅,有不暇顧,而悶慼之懷,不得不更進焉。金弘郁製進挽詞中付標處,要不過泛然措語上下字之失,豈有他意於其間哉?昨日下政院之批,至以尙無臺評,予甚駭怪爲敎,臣不勝驚惶踧踖之至。嚴旨之下,固不敢晏然,而大司憲金集疏中,又有立仗囚舌等語,臣之從前緘默之罪,大矣。尤難仍冒,請命遞斥臣職。答曰,勿辭,退待物論。
掌令李梓啓曰,臣之庸陋,最居人下,而殿下不以臣無似,置之臺閣,臣誠感激,唯思圖報之萬一矣。伏見昨日下政院之批,不勝瞿然之至,今此金弘郁製進挽詞,不過措語間未瑩之致,而前後嚴旨,極涉未安,臣竊歎惜焉。凡臣僚之製進國挽,孰不欲瀝盡肝血,以寓臣子之至情,而金弘郁亦人耳,豈敢有一毫譏刺之意,自陷於不測之罪哉?果使弘郁,意在譏刺,則其罪固難一刻容貸,臣雖無狀,亦知人臣分義,尙何所顧惜於弘郁,而不爲論列乎?原其本情,斷無是理,而聖敎至以尙無臺評爲駭怪,若以偶然下字之失,遽論以情外之罪,則竊恐有傷於大聖人包容之量也。臣待罪言地,固當以此,早爲陳辯,以冀日月之回光,而見事不敏,遲延至此,臣之罪責,旣已多矣。且見大司憲金集疏辭,以三司是非不明爲言,臣亦三司之一也。不可一刻晏然仍冒,請命遞斥臣職。答曰,勿辭,退待物論。
持平任翰伯啓曰,再昨玉堂之處置請出臣也,以何足爲非爲辭,若有所失,則直言非之而遞之,可矣。何至以當遞之辭,强爲出仕乎?此則意在請遞,而不得其說者也。臣雖不敢再避,黽勉就職,而能不媿强顔乎?且臣寒疾嬰身,一向沈痼,萬無供職之望,而當玆大戚之日,因山未遠,聖候違豫,臣子分義,不敢言病,扶曳隨行,亦已多日,而賤患轉痼,差歇無期,情勢悶迫,有難冒據,故不得已再呈辭單,見却政院,臣誠惶慼,罔知攸措矣。伏見下政院之敎,臣不勝驚慨之至,金弘郁之挽製,雖有措語之未瑩,豈有他意於其間哉?不料尙無臺評之敎,遽下於聖明之朝,實有所憾於天地之大也。況大司憲金集疏中,以三司是非不明爲言,臣不覺瞿然悚縮,不寒而慄。當聖上哀疚之中,日以引避爲事,臣之前後罪戾,益無所逃,請命遞斥臣職。答曰,勿辭,退待物論。
備忘記,今此山陵所需凡百之物,悉出於民間,方農責應之役,有難形言,民生困苦之狀,不言可想,予甚悶焉,豈可以口腹之供,重困民力哉?殯殿·大妃殿進上外,諸道朔膳,竝令停罷,以除民間一分之弊。
傳曰,先正臣子孫收用事啓下,今政何不擬望耶?回啓曰,移文本道,未及擬望矣。以上朝報
有政。吏批,以李元鎭爲江原監司,金重鎰爲弼善,愼天翊爲執義,申最爲檢閱,金嶷爲校書博士,梁燾爲校書著作,趙贇爲兼春秋,金汝爲典籍,金寅亮爲義城縣令,金埥爲引儀,宋時烈爲進善,趙元奎爲假引儀,李杭爲京畿都事,安緝爲旌義縣監,高斗紀爲社稷署參奉,崔惠吉爲校書提調,金堉爲宗廟提調,柳慶昌爲司諫,宋浚吉爲掌令,李行遇爲右承旨,柳景緝爲左副承旨,林爲右副承旨。以上吏批政事
入診時,領相榻前所啓,北道彼邊種落漸盛,多有可虞,武士出身之赴防者,實合留置,而但凶荒太甚,古有移粟移民之擧,他道之粟,旣難輸致,官穀元少,無以賑飢,許多出身之給料,所費不貲。或移南道,或移平安道,則實合移民之擧,久欲陳達,而兵曹判書身病,未得相議,故未及啓達矣。上曰,自備糧,先朝之所不許,故不許,而移防則似無妨矣。
又啓曰,臣聞諸司僕提調趙絅,司僕寺多有流來木花云。北道之人,皆衣麻布,最饒者得衣狗皮,女人則冬月只衣布單長衣,跣足而汲水,殊甚可矜。況値今年大失生麻之收,寒凍必甚,司僕木花,從優送之,而定一禁軍領去,下諭于兵使處,使之俵給軍卒之寒者,宜矣。在前或有六千斤下送之時,今番六七千斤送之似當。內醫院陳久藥材,則下送于本道監司,有癘疫者,各別救活事,令政院下諭。上曰,依爲之。右參贊所啓,北路飢荒,安邊最甚,秋水大漲,禾稼盡漂,此亦災異之大者也。上曰,在古寧有如此之災?頃聞北道雖豐歲,飢寒猶甚,況失斂如此,癘疫又熾,前頭賑救之策,不可不預慮。以上備局謄錄
上在昌德宮。
慶尙左道災傷敬差官柳俊昌,出去。
藥房啓曰,伏未審夜來,聖候調攝,若何?昨日引對良久,得無勞傷否,劑入湯藥,已進御否,癤患亦復如何?臣等親承聖敎以爲,前日所患諸症已差,咳嗽亦漸向歇,今日使之入診,非但爲診脈,自外不能詳知,故欲示其無大段症候也。下敎之丁寧若此,臣等竊伏幸焉,恃以爲慰,而但俯聆玉音,仰瞻天顔,失音而咳嗽頗數,羸瘦而且似微浮,醫官者退以爲憂者,中氣甚虛,恐或前頭易感風寒,此尤可慮也。不可小愈而忽之,益加戒愼處也。臣等無任區區憂悶之至,敢來問安。答曰,湯藥今當進服,癤患幾盡差愈,昨日則與卿等爲語,不知疲困矣。
吏曹啓曰,臺諫有闕,政事,取稟。傳曰,明日爲之。
校理沈之漢上疏。大槪,落馬重傷,召命臨門,扶詣闕下,略陳情勢,乞削臣職名事。入啓。啓下該曹。
都承旨金南重啓曰,凡政廳有相避,則雖未參政,不得擬望,乃是常規也。臣待罪吏房承旨,而昨日適因議藥進去,藥房不得參政,故副司直鄭知和,擬於司諫首望,和和,卽臣同壻之子也。吏批擬望,雖出於未及致察,而有違法例,臣不勝未安之至,惶恐敢啓。傳曰,知道。勿爲惶恐。
副校理金應祖,副修撰金徽,牌招不進,依承傳罷職。
校理李禬上疏。大槪,今日三司所論者,臣罪則臺諫處置,非臣所敢,請命鐫職名,以謝人言事。入啓。答曰,遞差。
大司憲金集上疏。大槪,癃病日甚,差復無期,乞遞職名,以安微分事。入啓。答曰,省疏具悉。卿疏章深用缺然,而懇辭至此,特允卿意焉,卿其養身閑處,更加進言,以輔不逮。
玉堂箚子,兩司引嫌而退。譔詞相紼,不可含諷,而詩案罪人,固非美事,朝廷公論,在於三司,是非所別,例爲通糾,而事不無先後,理亦有輕重,不可以不審焉者也。目今大行大王卽遠之期,日迫一日,則因山之大事深嚴,殿下於深墨之中,玉候失寧,則保其身體之道,不容小忽,而近日兩司,皆姑舍是,競咸頰舌,較短爭長,彼此紛紜,殊欠寅協和裏之意,終將黨同伐異之歸,恐非聖朝德讓之風,亦失家國公私之分。請李梓·洪處尹·任翰伯·洪處亮·李正英·任義伯,竝命遞差事。答曰,依啓。遞差則是,而措語則非也。
政院啓曰,去夜,左議政鄭太和遭母喪,密符還納,請出密匣。傳曰,知道。以上朝報
上在昌德宮。
巳時,日暈,暈上有冠,色內赤外靑。
洪淸監司書目,德山縣監柳赫然,病重罷黜事。
政院啓曰,傳曰,兩司權制事停啓,自是當然之事,而弘文館處置,執此爲咎,殊甚不可。自前如有如此事,則有還出給改入之規乎?承旨考啓事,傳敎矣。臣等伏見玉堂處置兩司箚辭,有曰事不無先後,理亦有輕重,又以權制停啓,執以爲咎,臣竊訝焉。沈詻事,元老大臣,旣已上箚言之,兩司多官,繼而交章請罷,自上特爲卽允,至於柳碩事,自上亦已卽許罷職,此乃一國公共之論。況從權之啓,則大臣·三司,皆已仰體聖上丁寧懇惻之敎,且因山已迫,事體未安,故姑爲停論,亦出於臣子當然之情,而今者趙贇,以自己偏見,執此爲咎,爲眩亂是非之計,臣等實未曉其意之所在也。自前處置啓箚,還給改入,有規與否,時無可考之文,臣等未及聞知,而旣有所懷,承此下問,惶恐敢啓。傳曰,知道。
禮曹啓曰,卽接司饔院移文,則內官手本內,中殿供上,今二十八日爲始,素膳進排事,各該司分付云,此非臣等所敢輕議也。中殿所患諸症,雖似少減,而元氣虛弱,脹症猶前,復常之日尙遠,且以因山不遠,有此敎也。然此乃大臣臺官久爭而蒙允之事,臣等不敢以內官之手本,遽爾奉行,當問于大臣定奪矣,敢啓。傳曰,情禮之所當然,似非問于大臣之事也。
藥房啓曰,昨昏伏聞傳敎,內殿供上,自今日進素膳云,聞來不勝驚心憂悶之至。醫家論病,脹症最重,氣血之虛,無他聖藥,惟食肉差可少補,而今者內殿所患,脹候爲主,此非一時偶發之症,源委深重,大病之後,積傷之餘,繼之以罔極之痛,脹浮之發作,月日已久,而諸症迭作,藥未奏效,朝夕所進,亦甚些少。當此之時,雖强御常膳,猶患其無所補也,豈可遽還喪食,以重其傷敗乎?凡居憂者,小有疾病,必須食肉者,聖人制禮之意,豈偶然哉?況內殿症患,非尋常疾病之比,不可以情禮之所當然,而違聖人之制,以致其添重也決矣。臣等不任區區渴悶,敢來陳啓,非特臣等渴悶,實是擧國之所共悶者也。伏願還寢下敎,發引臨時,命進素膳,克盡遵制愼疾之道,不勝幸甚。答曰,雖退數日,其間所補幾何?悲痛之情,實難强勸云,姑允其請,似當矣。
再啓曰,以臣等啓辭,答曰,雖退數日,其間所補幾何?悲痛之情,實難强勸云,姑允其請,似當矣。臣等伏讀聖敎,尤不勝悶鬱焉。悲痛之至,自不能抑,而症患甚重且危,雖進常膳,難以爲補,今若累日行素,則添傷必矣。此不但爲臣民之所共悶,其爲宗社之憂,如何?姑允其請似當之敎,出於一時之徑情,臣等再申懇請者,實出於遵聖人之禮制也。伏願無復持難,亟寢已下之敎,以幸宗社,以副臣民之望。答曰,卿等啓辭至此,依啓。
備忘記,金弘郁之事,不可置之,罷職。
備忘記,前掌令李梓,前持平洪處尹等,金弘郁事,避嫌之際,以不得及時申救爲恨,是特作已甚之語,故爲慢君之意,事極痛駭,竝爲先推考。
掌令宋浚吉上疏。大槪,奔哭最後,宜伏邦憲,新授職名,尤不敢當,兼乞收還廩典之命,以安愚分事。入啓。答曰,省疏具悉至懇。須體予意,勿辭察職,周急之道,自是常事,爾其亦勿固辭。
吏曹啓目粘連,校理沈之漢上疏云云,身病輕重,雖不可知,而是非不明之語,旣出於憲長疏中,仍在本職,似爲難便,而筵臣進退,非該曹所敢擅便,上裁何如?啓,依回啓施行。
吏曹判書趙絅上疏。大槪,年迫七十,耳目俱病,不可再冒銓衡之任。伏乞收成命,以安愚分,以昭新化之政事。入啓。答曰,省疏具悉卿懇。惟卿須念國事,勿爲控辭,從速察職。
吏曹參議沈之源上疏。大槪,病勢猝劇,不能供職,且有不察相避擬望之失,乞遞職名事。入啓。答曰,省疏具悉。調理察職。
應敎趙贇上疏。大槪,略陳箚子措語曲折,且病勢轉痼,乞遞職名事。入啓。答曰,省疏具悉爾意。昨日之敎,未解本意而然,何傷乎?爾其勿辭察職。以上朝報
有政。吏批,以沈世鼎爲正言,李天基爲獻納,任重爲持平,洪鐩爲持平,金慶餘爲大司諫,尹珹爲掌令,金堉爲大司憲,李敏行爲軍器判官,趙進陽爲德山縣監,鄭斗卿爲副校理,洪鍾韻爲兵曹佐郞,尹世任爲戶曹佐郞,兪棨爲校理,金重鎰爲副修撰,姜瑜爲軍器寺正,李慶徽爲兵曹佐郞,韓興一爲禮曹判書。吏批政事
上在昌德宮。
大妃殿·大殿·中殿,政院·玉堂問安。入啓。答曰,知道。
藥房啓曰,夜來涼氣陡緊,伏未審聖候調攝,若何?咳嗽失音之候,視前何如,湯藥連爲進御乎?臣等無任憂慮,敢來問安。答曰,咳嗽時未快差,湯藥則連服矣。
中殿,藥房問安口傳啓曰,脹候·眩症·寢睡·水刺,何如?湯藥近爲進御乎?答曰,知道。脹候·眩症無加減,寢睡·水刺少愈後一樣,湯藥連爲進御矣。
吏曹參判林墰啓曰,臣於再昨政廳,司諫擬望時,鄭知和與都承旨金南重有相避之嫌,專未覺察,昨暮得見金南重啓辭之後,始知之,不察至此,不□惶恐待罪。答曰,知道。勿待罪。
國葬都監□□沈大孚罷職,代張應一,啓。
判義禁金藎國三箚。大槪,臣之病勢,少無差愈之望,懇乞遞免,俾無王府重地,曠官之患事。入啓。答曰,卿辭至此,當勉副焉。以上朝報郞廳金弘澤校正。日記廳郞廳趙景觀書。
上在昌德宮。
朔奠後,大妃殿·大殿·中殿,政院·玉堂·百官,奉慰問安。入啓。答曰,罔極。
吏曹啓曰,卜相事,命下矣。政事何以爲之?取稟。傳曰,□□爲之。
□禮呂焯上疏。大槪,遵聖賢制禮,以終孝爲重,劇罪假息已久,及今拿囚處置,權停陵幸,以答臣民之望事。入啓。
大司憲金堉啓曰,臣伏見,近日朝廷之上,無相敬之風,侮賢凌長,是非不明,糾摘官邪,以鎭浮躁,非臣疲薾所可堪任,況臣頃忝禮官習儀之時,有失被推,豈有帶勘行公於憲職者哉?請依流例,命遞臣職。答曰,勿辭,退待物論。
修撰金重鎰上疏。大槪,脚病漸劇,決難供職,乞遞免事。入啓。啓下吏曹。
前佐郞李回寶上疏。大槪,敢陳愚見,冀補新化聖德事。入啓。
左議政趙翼箚子。大槪,臣曾所兼帶提調之職,令該曹處置事。入啓。啓下吏曹。
領敦寧府事金尙憲上疏。大槪,腰痛方劇,不得陪往山陵,請削職名,以正臣罪事。入啓。答曰,省疏具悉。不任慨歎焉。老病不得躬詣山陵,自是常事,何乃引咎至此耶?卿宜安心勿辭。
司錄,以領議政意啓曰,摠護使之任,向緣事勢難便,承命仍察,而五禮儀,三公各有奉行之事,今已備員,左相無故,令該曹依禮啓下,何如?傳曰,依啓。
合啓前啓,請金自點,削奪官爵,門外黜送事。入啓。答曰,亟停勿煩
府前啓,請南陽君洪振道罷職事。入啓。答曰,豈至於此也?更加詳問處之。
院前啓,請江原監司柳碩罷職不敍事。入啓。新除授大司諫金慶餘,時在洪淸道懷德地,司諫柳慶昌,以山陵都監都廳,時在陵所。請竝斯速乘馹上來事,下諭。答曰,依啓。李丕顯,先罷後推。
兼弼善趙贇,弼善張應一,兼說書徐必遠,牌招肅拜。以上朝報
備邊司啓曰,西路前頭多有酬應之事,黃海新監司金汝鈺,使之催促赴任事,分付該曹,何如?答曰,依允。以上備局謄錄
有政。吏批,以張應一爲弼善,趙贇爲兼弼善,申冕爲副提學,李壽仁爲司書,鄭知和爲舍人,李時昉爲刑曹判書,趙翼爲兼世子傅,李時白爲兼判義禁,金堉爲右議政,李正英爲修撰,金堉爲承文都提調,趙翼爲左議政,許徽爲工曹判書,李禬爲司僕正,徐必遠爲兼說書,金南重爲大司憲,李行進爲禮曹參議,趙壽益爲大司成,宋錫胤爲直講,崔惠吉爲承旨,申翊全爲戶曹參議,崔惠吉爲都承旨。吏批政事
傳曰,予以昏弱之質,又無識見,當此重位,罔知攸爲,靜處觀時,無有動作,人心不淑,輒生慢侮易之之意。凡於投疏,多有□定意,以占其如何,而予念其言路,有若不知而優答,則尤生輕之之心,敢萌欲成兇計之意。頃於河溍之疏,鞫問申生之說及之,予甚駭怪,而不欲多言,泛然答之。今又見李回寶·呂焯之疏,則其言無理莫甚。李回寶則又以侍病醫官,不爲顯戮,張皇大言,責以春秋之義不明,當時之事,俱載史官,予不須有所云云,而此則顯有勒加首惡之名,其無萬世之公論乎?予置而不言,而蓋申生之事,已決於先朝,特一告者耳,有何更問之事?至於呂焯,則以爲鞫問之下,設有告引之事,惟在殿下善處云,此亦何意耶?以予揆之,則埋兇置毒,兇孽餘黨惡馨,益每進救急之術,以不得肆其兇計,含之于今,亦以申生報復吐實之恨,乃於今日,先使河溍發端,以試其如何之後,連呈兩疏,以爲脅之計,其爲痛惡之狀,姑不足言,而必有兇類敎誘,上書之人,政院招問以啓。內下記草
上在昌德宮。
巳時,太白見於未地。申時,日暈。
藥房,慈殿問安。答曰,知道。
藥房副提調崔惠吉啓曰,節屆深秋,夜氣涼冷,伏未審聖候調攝,若何?咳嗽失音之候,比前何如?前日劑進湯藥,以日計之,今日當盡。故都提調臣李景奭,與諸御醫及柳後聖,仍用前藥事議定後,以請諡告祭獻官,宗廟進去。聖候與前別無加減,則依前淸氣化痰湯五貼,加劑以入之意,敢啓。答曰,咳嗽則日漸減歇,此藥似爲有效,依此加劑以入。
藥房,中殿問安,口傳啓曰,脹候·眩症·寢睡·水刺,何如,湯藥連爲進御乎?答曰,知道。症候一樣,湯藥連爲進服,今日當畢矣。
以黃海兵使瞭望申飭事狀啓,傳于李時楷曰,椒島等島,自前任意搜討乎?此時若干軍官輩,任意出入事,甚不當,問于備邊司以啓。
李行遇,以國葬都監郞廳,以摠護使意啓曰,惠陰路傍巖石妨礙處,郞廳看審回來言,其所謂巖石者,本非堅剛之石,㓸去不難,故本官皆已㓸去,橫杠之長,二十四尺半,而路廣則可三十餘尺,無難過之患,敢啓。傳曰,知道。橫杠之長,減於前,而道路之長,今實倍之,殊甚怪訝,必有其故,詳問以啓,雖非堅剛之石,自古有之者,到今㓸盡,亦爲不可。本官何不待分付,而徑先爲之耶?難免率爾之失也。
傳曰,以近日人心觀之,則洪處尹·李榟等之罪,不可推考而止,竝先罷後推。
傳于李行遇曰,副護軍金集旅邸涼薄云,令該曹周急。
李時楷,以兵曹言啓曰,國家設烽燧,寸刻之內,達于京師,其意實非偶然,而北路烽火,連月不擧,脫有警急,誠爲可慮。或入啓發遣宣傳官摘奸,或本曹行移,不謹處守令及烽卒等,已爲推治,而近日小不動念,未見擧火之時,極爲痛駭。雲暗之時,則絶火勢固然矣,至於淸明之日,或有擧之者,或有不擧者。令京畿·江原·咸鏡監司,南北兵使,各別申飭,頻頻摘奸,尤甚不擧守令·烽卒等,依事目推治之意,行移各道,何如?傳曰,依啓。
政院啓曰,洪處尹等,前爲臺諫時,以避嫌措語之失,旣被推勘,而罷職之命又下,非但有欠於待臺諫之道,至以近日人心爲敎,尤涉未安。臣等忝在近密,區區所懷,不敢不達,惶恐敢啓。傳曰,無乃欲使予,無所措手足乎?履霜堅氷,君子戒之,不可不治也。
掌令尹珹,持平任重·洪璲啓曰,當此國恤之日,大小臣庶,悲號罔極之中,而頃者南陽君洪振道,以秩高宰臣,扶醉道路,有駭瞻聆。其時臺官,至於目見發此,非泛然風聞之比。南陽君洪振道,請命罷職。
獻納李天基,正言吳翮·沈世鼎啓曰,凡處置之規,就其避嫌之辭,定爲是非,立落而已。臣等伏見頃日玉堂處置兩司之箚,不勝駭且異焉。兩司多官,旣承嚴旨,不能自安,以此避嫌,別無他端,而應敎趙贇,獨當處置,其所張皇說話,皆是避辭之外,一則曰較短爭長,一則曰黨同伐異,出沒乎公私之間,眩亂於是非之際,私意所在,立論回互,此何論議也,及其聖批以措語爲非,則趙贇乃陳疏自解,較短爭長,彼此紛紜,乃主意也,非指權制而言也。處置一箚,以兩司爲非者,只在於玉候失寧,保其身體之道,不容少忽,而近日兩司,皆姑舍是云,則前後之說,何其屢也,箚辭曰,競咸頰舌,殊欠寅協。疏辭曰,分明角立,互相傾軋,欲爲眩亂之計,蓋贇之眷眷不釋于心者,惟此一款語,其亦有心哉。臣等竊記近來論議,不過元老大臣,箚劾沈詻,兩司交章請罷,而其後以三司是非不明,前大司憲金集疏中,有所陳辯,故兩司又不得不引咎矣。未知趙贇之所謂傾軋者,指此而言耶?頃日兩司避辭,則本不干於此論議,而故擧他事,譸張爲幻,創開無前之例,欲毁公共之論,其所謂角立傾軋者,正所以自狀也。如此破壞舊規,陰逞私意之罪,不可置而不論,應敎趙贇,請命罷職。答曰,不允。
林啓曰,南陽君洪振道推考事,命下矣。臺諫方以罷職論啓,推考承傳,不得捧之之意,敢啓。傳曰,知道。
平壤庶尹柳時定疏曰,伏以臣自祖先,內外世祿,代服忠勤,不幸當光海丙辰之獄,遭闔門屠戮之禍,臣亦遠配嶺峽,叩地呼天,唯願死無所知,何幸伏遇大行大王撥亂反正,首雪冤枉,贈官賜祭,錄用遺嗣,如臣無似,濫廁朝班,化洽幽明,聖恩如天,感激圖報,銘骨入髓,血誠搏結,糜粉自誓,涓埃莫效,日月逾邁,孰謂臣民無祿,禍延宗祊,大行大王,奄棄群臣,攀號莫及,五內崩裂,隕結之願,更無可追。嗚呼,其自缺惟當以思報先王者,得事殿下,此古人所謂,報先帝而忠陛下之職分也。臣伏覩殿下神聖應運,誠孝出天,凡諸出治施措,無不允合天心,中外固已翕然,咸仰太平,方且疇咨廊廟,旁招賢俊,誕告四方,敷納以言。臣待罪藩邑,已聞朝野聳動,人皆淬勵,爭上疏章輿言,必其如賦斂之無紀,民生之怨苦,軍政之靡定,邊圉之疎虞,朝著之不靖,賢才之未登,敎化之大弛,習俗之日敗,典獄之訖貨,詞訟之附勢貪縱,奢淫之成風,貨賂數字缺之旁午,人之致惋顯詆者,爲日爲久,必當有遇時颺言,無微不盡也。伏念臣土疾日痼,無望生全,未死之前,欲將一言,仰補新化之萬一,而愚昧所論,無以出於人言之表,亦不敢泛與人雷同,顧有所一得,竊自灑濯心神,罄竭臟腑,謹撰謹始六箴上獻,此皆古昔聖賢之遺旨,乃非臣之私言也。蓋春秋大義,法五始之要。易之乾元曰,萬物資治,乃統天,聖人體元居正,莫重乎謹始,是在殿下今日,臣故汲汲干冒而不知者也。伏惟聖明,不以人廢言,賜此瞽史之誦,則臣愚幸甚,宗社幸甚。臣不勝惓惓忠愛之至,謹昧死以聞。其曰端本者,國之本在家,家之本在身,故大學之經曰,事有本末,明之以自天子以至於庶人,壹是皆以修身爲本,未有其本亂而末治者也。一行半缺宋臣程頤曰,正其本,萬事理,其曰立志者,數字缺乃爲志。孟子謂志爲氣之帥,志壹則動氣,氣壹亦動志,夫孟舍由基一匹夫耳。猶且無嚴諸候,無畏三軍,況帝王,以無上之尊,數行缺其志旣有定向,以能知言,使邪說詖行,不得作,一意以堯·舜爲法者,乃可謂立志,其曰懋學者,世固有言,古先帝皇,何必學哉?然易曰,天垂象,聖人測之,觀乎人文,以化成天下,觀而則無非學者,圖書繩契,皆政之紀,上古皇王,曷嘗不資於學?高宗學甘盤,學而后臣者,在侯猶伯,雖後世,亦未有廢學,而能於天職者矣。古之任一官者,猶曰學古入官,況以帝王,一日萬幾,非學非古,曷以當理,惟帝王之學,非爲尋章摘句之是事,乃惟治天下之大經大法,若五經·四書盡矣。惟當日與賢士大夫,講明其道術,靡時或間,以之聲入心通,則靈襟澄澈,自與經傳微旨,渾融爲一,發一言必於是,應一事必於是,其施於政,亦典謨已。傳說之命曰,念終始典于學,厥德修,罔覺,其曰尙儉者,凡爲帝王,尊譬則天,富專其地,復安所加,惟其四方之正供,先王之法服,至足矣。一有所加,卽趨乎奢而去儉德遠矣。夫以象箸之微,馴至於衣寶玉,自焚而弗悟,箕子豈過言哉?自是以降,歷代之以亡其國者,罔不于奢志,所謂奢三四字缺本者,不其然乎?傳曰,儉者,德之本,若古茅茨菲衣尙矣。唐魏勤儉,至周猶歌,弋綈化漢,富庶數世,何其德之轉而流之遠,乃爾耶?吁,自古人言,孰不尤奢而與儉,然其至也。常患難儉而易奢,蓋無奢不忘,而儉必有昌,如四行缺其賢之也。故世之所賢非所親,所親非所賢,孔子所謂賢賢易色,如好好色者是也。且夫賢者,去就不苟,言色必辟,不親不誠,無以優賢,非賢無以爲國,故曰,不得仁賢,國空虛,其曰遠佞者,古者以佞方五字缺不其難乎?堯·舜,固亦以爲畏矣。孔子論爲邦,首言遠之,而申言其殆,蓋有是人,而不能遠之,則猶鄭聲侵淫,而不自覺,將必陷溺其中,故惟仁人,放流之,屛諸四夷,斯爲能遠之矣。嗚呼,臣槪論六事,至此,尤有所不能自已者,蓋人之在天地間,其賢也佞也,猶陰陽之不可相無,自古雖至治之世,不能無佞人立朝,雖亂亡之國,亦未嘗無賢者在位,惟在人君,辨其賢佞,而用舍之,故唐·虞之間,俊乂在官,而所以難壬人者,猶加謹焉,況後世乎?商紂之始,且以九侯·鄂侯·西伯爲三公,及至蜚廉·惡來,衆惡歸焉,不惟蕩其主心,乃至菹醢忠良,殺越宗戚,卒以天下國家,輸之滅亡而後已,此其賢佞親疎遠近之所分,而君國存亡興替之相懸,豈顧微哉?凡此六者,雖皆古人糟粕,而其道爲曠世菑畬,古所謂鎡器之時,將非在是歟?周公曰,若生子,在厥初生,自貽哲命,今惟有顧諟明命,知其所先,而用其極于四方,臣工延頸企踵,屬望之初,則凡今日之所患所虞者,擧不之理,而自無不綏者矣。故臣愚,惟願殿下,履端于始,罔或不謹。其箴曰,先聖務本,道生于始。物莫不有,反求則己,必端必正,惟精惟一。其一維何,萬化攸出。首爾四德,坤乾以元。水浩乎源,木彙乎根。五緯焉拱,七政以齊。惟皇建極,其太初兮。右端本。心主台身,常復奚之。所之而至,有氣必隨。其壹難持,其動難攝。惟極所建,立之斯立。旣止而定,可廓可翕。無趨無蹶,一聽于帥。攸往必克,歸斯飮至。所守者約,天君在爾。右立志。生知何學,至尊維師。胡爾之訓,乃云懋時。二行缺右懋學。若古有尙,質文誰混。夫史與野,非玉乎溫。曷若吾儉,爲德之本。簡不用費,約無可損。式奢焉一字缺疇侈或存。民之方靡,其人惟君。茅茨放唐,象箸殪殷。動以其國,匪直也人。右尙儉。惟辟何親。可親非賢。用之無敵,長城莫肩。不信國空,矧不能用。郭亡攸鑑,舜任宜踵。勿貳之誠,寔爲易色。惟仁能好,本內自慊。欲與之化,亦在蘭室。孰假笑貌,如自口出。右親賢。或病不佞,聖奚以惡。惡之必遠,亦殆是懼。以堯所畏,孰克相保。其色與缺遇者皆好。淫比鄭·衛,以入難出。禍匪止身,緊國必蹶。共缺廉平,疏戚異轍。不與中國,其惟則哲。右遠佞。答曰,省疏具悉。觀爾製進六箴,勸戒之意深切,憂愛之誠,出於衷悃,深用嘉尙,予當體念焉。仍傳曰,今下虎皮一張,平壤庶尹柳時定處賜給,以表嘉尙之意。
吏曹判書趙絅上疏曰,伏以官非其任不處,祿非其功不受,古人之明戒也。臣以駑劣最下之品,無一分可紀之功,而沐浴優渥,兩朝于玆,秩躋六卿,再秉銓衡,爲人鵠的,理所必至。李惟泰之攻臣,臣何敢尤?臣曾忝憲長時,論元斗杓之事,遂及趙錫胤之名者,無他,斗杓平生,喜慕榮名,故其所施與而納交者,率皆有名之士,而獨於趙錫胤,不敢與之,則錫胤之爲人,於此可知也。席上發論斗杓也,言及不敢與之之語,而遣辭之際,剩一多字,然於彈文之中,只擧斗杓陳疏之非而已,不及此等言語,安有一毫有意於累錫胤乎?不意今者,惟泰乃以是,爲攻臣之嚆矢也。曾在先朝時,錫胤被嚴旨,臣至於陳疏揚其美,臣雖無狀,何猝變初見,隨俗毁譽也?臣年近七十,痼疾嬰身,而貪戀濡滯,得至於此。李惟泰之所謂醉心名場者,臣將何辭,二行缺臣旣被賢者醜詆,何敢安於秉銓之地乎?伏願聖明,亟命鐫削臣職,仍治臣傅會文飾之罪,以答公議,不勝幸甚。臣無任惶蹙祈懇之至,謹昧死以聞。答曰,省卿疏章,只陳當時事狀,不作憤憤醜詆辯較之語,予甚多之,卿其勿辭察職。以上燼餘
魂殿都監都廳嚴鼎耉罷職,代趙贇啓。
工曹佐郞李惟泰上疏。大槪,目見大老困於群小,私心慨然,冒進狂言,仍乞許遞職名事。入啓。答曰,省疏具悉爾意。二老去就,實關國家,予甚爲慮矣。爾其勿辭,調理察職。仍傳曰,工曹佐郞李惟泰疏中,所謂其人木尺數,過制守令,摘發推考。
吏曹,摠護使,左相啓。
吏曹啓目粘連,副修撰金重鎰上疏云云,當此因山日期已迫之時,擧國臣庶,無不奔走率職,而金重鎰以近密之臣,有此陳疏,非其疾病有所萬不能堪,則必不然爾也。近密去就,該曹不敢擅便,伏惟上裁,何如?啓,依回啓施行。又啓目粘連,啓下云云,工曹參判李基祚,曾在丙戌年,爲亞銓之時,其所注擬者,今涉相避,而特其時襲謬,未之覺察爾。迺者元老陳箚,明證相避之律,則李基祚之陳疏首實,固其宜也。不可以事在旣往,而違其砥礪廉恥之心。但宰臣處置,非該曹所敢擅便,伏惟上裁,啓,旣已首實,仍以治罪,事未妥當。
合啓前啓,請金自點削奪官爵,門外黜送事。入啓。答曰,毋庸强煩。以上朝報
上在昌德宮。
辰時,日暈。巳時,太白見於未地。夜五更,下霜。
李時楷啓曰,今日賓廳坐起,而領議政入淸齋,左議政病,右議政未肅拜,故不得爲之之意,敢啓。傳曰,知道。
李時楷,以備邊司言啓曰,以黃海兵使瞭望申飭事狀啓,傳曰,椒島等島,自前任意搜討乎?此時若干軍官輩任意出入,事甚不當,問于備邊司以啓事,傳敎矣。考見前事,則曾於癸未年間,有荒唐船出沒作賊之患,其時本司回啓,以島嶼間搜討勦捕之意,啓下行會,此乃一時分付之事,而不可每自擅行者也。椒島距豐川,雖曰不遠,任意搜討,事極不當,沿海各處,只當謹瞭望嚴堤備,而妄動如此,兵使亦難免常時不能嚴飭之罪。豐川府使李希曾及兵使許東岦,竝爲推考,何如?答曰,依啓。
政院啓曰,伏承昨日答本院之批,臣等相顧錯愕,不勝隕越之至。國家之設臺諫,所以開言路也。雖有措語間所失,隨其言而罪之,則誰肯發言於雷霆之下乎?一二臣之罷職,事甚微細,不足爲惜,而事係臺諫,有傷君德,臣等區區之意,實出於此,殿下反下嚴旨,至以無所措手足爲敎,爲人臣而使君不得措其手足,則其罪當如何也?人主之一言一動,播諸四方,爲世準則,何意殿下之發此言也?臣等竊爲殿下惜之,惟其言而莫予違,聖人所大戒。臣等忝居喉舌,其視虞廷之敷奏覆逆,萬不近似,毫無裨補,略陳一言,轉益聖明之過擧,臣等之罪至此,惶恐待罪。傳曰,予豈罪臺諫之言,只治其心也。卿等勿待罪。
崔惠吉啓曰,發靷時,陪往承旨,再昨政,移授憲長,何承旨進去乎?敢稟。傳曰,都承旨進去。
李行遇,以國葬都監郞廳,以摠護使意啓曰,臣謹將發引時,該用軍人名數及京中·京畿·開城府調發軍人元數,詳細計之,則該用實數六千四百三十八名,而京中坊民數五千二百七名,市民二百六十八名,雜色軍二百六十二名,京畿雜色軍三百九十名,開城府市民六百名,雜色軍一百七名,都合六千八百四十四名,以調發元數,擬之於該用之數,則四百六名爲餘數。大臣竊料,開城軍人,已爲上來,發引前有八九日,裹糧留京,不無怨苦,而下玄宮之日,奉梓宮上陵,及返數行缺軍人,再發坊民以往,亦似有弊,十餘字缺下送,用之於上陵及返虞時,則四字缺京之弊,京民無再往之弊,實爲便當。但都數六千八百餘名之中,除開城府軍七百名,則於該用之數,不足三百餘名,此則該用元數,磨鍊六千四百名中,預備軍五百名,預備不必多至五百名,只二百名,似不至有闕乏,減三百名,則雖送還開城府軍七百名,其數自無不足。且返虞時,當用一千三百名,而開城軍只七百名,不足之數爲六百名,此亦不可再發京民,而他無出處,臣竊計宜調發畿甸相近數邑軍人,以足其數,此不過二三日之役,於畿邑不爲大弊,如此推移調用,恐爲宜當,敢啓。傳曰,依啓。
李時楷,以山陵都監京郞廳,以摠護使意啓曰,提調韓興一,移差國葬都監提調,其代以漢城府判尹尹履之差下,使之察任,何如?傳曰,依啓。
李行遇,以國葬都監郞廳,以摠護使意啓曰,昨日發引時軍人推移調用事啓辭時,臣新察此任,凡事皆非預爲審察,軍人名數依用數及調發元數,只取色吏列錄之紙,考察計數,料度其有餘不足,爲或增或減,爲推移調用之計。入啓矣。更爲審察,則預備軍五百名,列書於容入數中,故昨日啓辭,以此五百名爲在該用元數中矣。今番此軍,不在元數中,又是元數外加數也。色吏所錄,實是差誤,而臣亦不能覺察,以致入啓之數,錯誤如此,不勝惶恐之至。誤書色吏,當爲推問治罪。但此五百名,初不在元數內,則預備不可闕也。此爲可慮,然實入元數中,有捧炬軍五百名,天明之後,則炬無所用,此軍可移用爲預備,天明之前,則大轝擔陪軍,凡一千三百名,分六運二百十八名擔陪,則其餘五運軍人,皆爲空往,以最後運軍二百十八名,限天明爲預備陪衛以行,似無不可,依此推移調用之意,敢啓。傳曰,知道。勿爲惶恐。
兵曹啓曰,留都局出身元數一千二百數字缺中,二百七人,則自願扈從云,故爲先入啓,而他局出身,亦有自願,則待其畢自願,啓稟事,已爲蒙允矣。今者自願扈從前後之數,一局六十八人·二局六十人·三局四十五人·四局五十二人·五局五十八人·六局一百三人·七局七十四人,合四百六十人計除,則留都實數五百五十七人元單子,改付標以入之意,敢啓。傳曰,知道。
傳于林曰,以發引時各祭文,傳曰,殯殿解謝祭勿設事,定奪矣,祭文何以製入乎?
林,以禮曹言啓曰,以發引時製進單子,各祭祝文,傳曰,殯殿解謝祭勿設事定奪矣。祭文何以製入乎事,傳敎矣。發引後讀經,因本曹啓辭勿設事,已爲蒙允矣。殯殿解謝祭,則發引臨時所行之祭,而丙子年,亦爲不廢,故已爲磨鍊啓下,今亦依丙子年例,設行之意,敢啓。傳曰,知道。
掌令尹珹,持平任重·洪璲,獻納李天基,正言吳翮·沈世鼎啓曰,前領議政金自點,貪天爲己,冒據三事,不念報效之道,徒懷黷貨之計,作爲動拂公議,經營罔非私事,積失民心,號怨國家,不但自底罪戾,孤負先朝,亦已多矣。殿下猶以先朝勳舊,不忍遽加屛斥,曲盡容貸,此特區區小恩,獨不念國法人情之所在乎?若不深罪而顯黜,則國法何由而伸,人情何得而服?其於懲貪汚而戒橫恣,所關亦甚不細,豈可尋常罷職而止哉?請加三思,亟命削奪官爵,門外黜送。答曰,不允。
獻納李天基,正言吳翮·沈世鼎啓曰,應敎趙贇,請命罷職。措辭見上答曰,不允。
右議政金堉箚子,伏以朝廷之乏人極矣,此命奚及於臣哉?傴僂悸恐,恭竢外議,已及三日,寂寥無聞,可惜公論,亦隨而泯,臣之悶蹙,又誰控訴,凡人之事君,豈獨榮一身哉?陳力就列,以答生成之恩,此其所大願,而適逢聖明之世,臣精已消亡矣。壯不如人,耄何用智,還自舊都,卽欲陳疏乞骸,以遵聖經之制,計未及就,遽遭天崩之痛,敦匠有命,嚴不敢請,夙夜奔走,以盡愼終之道而已。豈意禮未成而職已改,年當退而位遽加哉?臣災緣福溢,病因風薄,焫艾飮藥,連日伏枕,當啓殯已迫之日,有蟄伏息偃之罪,臣誠憂懼,不知所處。伏願亟收新命,兼治臣罪,以爲逋慢者之戒云云。答曰,省箚具悉。卿有才德,實合輔弼之任,宜勿控辭,速出論道,以副上下之望。
掌令宋時烈上疏曰,臣誠愚陋,無所肖似,重以積病纏身,長年沈痼,居常懍懍,若不保朝暮,遠道曳輿之餘,百症添劇,心神恍惚,肢體委廢,有時痰火上升,眩惑如狂,膈上殘喘,綿綿若絶,見者無不悶惻,如此尙可仕乎?猥陳情懇,冀蒙憐察,而聖批優容,丁寧委曲,不識微臣,何以得此於聖明哉?感極涕零,揆分難堪,臣欲出而供仕,則筋力如許,欲更陳腔,則煩猥不敢,累呈辭單,亦爲政院所却,臣之狼狽,到此益甚。嗚呼,士生斯世,自非潔身亂倫之徒,孰不願際遇明時,以展所懷,惟是虛名,難責實效,老馬不可爲駒,命不身謀,事與心違,僵仆旅榻,祗自悲歎。伏乞天地父母,終始曲全,亟賜鐫罷,俾臣得以守分靜息,上免罪戾,下全性命,臣不勝激切祈懇之至,謹昧死以聞。答曰,省疏具悉。此何時而辭職至此耶?勿爲固辭,調理察職。
工曹參判李基祚上疏曰,伏以法典中,妻異姓三寸叔姪,無相避之文,且有承傳之命,則或時注擬,世多有之。臣從前忝叨,不能精思遠嫌,自陷於襲謬循私之罪,到今公議恢張,一洗弊習,臣不得不冒陳章疏,仰瀆宸聽,聖度包容,以旣已首實,仍爲治罪,似未妥當爲敎,臣誠感激隕越,罔知攸措。飭令該曹,旣陳據法請罪之意,而終未結末,處置之事,臣若貪戀榮寵,冒昧出仕,其於公議何,其於廉恥何?因山已迫,大小臣僚,莫不遑遑奔走效勞,而獨臣員罪縮伏,曠廢職事,犬馬之心,悲痛益切。伏願聖明,量臣狼狽之迹,亟許罷免,以安愚分,不勝幸甚,臣無任涕泣懇祈之至,謹昧死以聞。答曰,省疏具悉。卿其勿辭察職。
吏曹判書趙絅上疏,一行半缺殿下以犬馬畜臣,不以廉恥待臣也。大凡廉恥,孟子所謂四端之一,管子所謂四維之一,臣而無廉恥,何以事君子,而無廉恥,何以事父,兄弟朋友之間,居官涖事之際,苟無廉恥,何事可爲?況冢宰爲任,陶甄人物,進退賢邪,千指之所集,百僚所瞻之地,其可一日,沒廉恥而居之哉?李惟泰疏中,以傅會經訓,文飾奸言斥臣,則其罪之輕重大小,又何如也?伏願聖明,亟賜鐫削臣職,以礪廉恥,下臣司敗,以治臣罪,不勝幸甚。臣無任悚仄祈懇之至,謹昧死以聞。答曰,省疏具悉。卿之操行特立,爲衆所知,紛紜之言,何足介懷?且以朝廷事體言之,冢宰之任,豈可以紛紜之言遞易哉?況此何時,而連上疏章至此耶?勿爲控辭,速出行公。
副提學申冕上疏曰,伏以臣譾薄窊陋,懵無識見,通籍十年,絲毫蔑補,常秩庶務,尙有難堪之憂,祗思投閑處散,獲免咎戾,而不意玆者,異恩誤加,授以玉堂之長,臣聞命驚慄,若無所容。夫三司,卽人主耳目之官,而三司之中,論思之分,素稱親邃,況長官之選,從古爲重,苟非文學足以黼黻弘猷,風裁足以激揚一世,則莫宜居之,間或謬除,必有僨敗之恥。新服之初,圖理方切,朝著之間,是非靡定,潰亂橫奔,罔有底止,以臣無似,決無劑量肅淸之望,臣何敢唐突承當,自速冒占之誚哉?臣抑又聞館中故事,未經館職,不得行長官之任,蓋官序有漸,自不敢驟居也。防限所在,格例如斯,環顧蹜踖,尤不知所處。伏願天地父母,亟許鐫免,以安愚分,臣無任激切祈懇之至,謹昧死以聞,啓下吏曹。以上燼餘
掌令宋浚吉上疏。大槪,痼疾添劇,供職無期,再陳危懇,乞遞職名事。入啓。答曰,省疏具悉。此何時而辭職至此耶?勿爲固辭,調理察職。以上朝報
上在昌德宮。
巳時,太白見於未地。
政院·玉堂,三殿問安。答曰,罔極。
藥房,慈殿問安。答曰,知道。
藥房副提調崔惠吉啓曰,夜寒轉緊,伏未審聖候調攝如何?再昨伏承咳嗽日漸減歇之敎,不勝喜幸,失音之候,無加減耶?加劑入藥進御之後,亦有顯效耶?臣區區憂悶之至,敢來問安。答曰,失音與咳嗽,幾盡差愈,今後勿爲問安。中殿問安,口傳啓曰,脹候·眩候·寢睡,何如?再昨加劑入藥,連爲進御乎?答曰,知道。諸症一樣。
禮曹判書韓興一啓曰,上諡殯殿告由奠祝文,雖已啓下,而五禮儀所載奠物,亦未措備,上諡時刻已迫,不及設行之意,敢啓。傳曰,今雖欲行,奠物不爲措備,上諡時刻已迫,勢不及行矣。此等事行不行間,何不早爲定奪,俾無顚倒之患耶?今始入啓乎?政院察之。
李時楷啓曰,卽以上諡時告由奠一款,招該曹所掌書吏,詳問其曲折,則告由奠祝,雖不載於五禮儀中,而考諸謄錄則有之,故當初磨鍊分排云,禮曹所當預爲稟定,而臨時顚倒,致有未盡之事,事甚未安,禮曹堂上·郞廳,竝命推考。傳曰,依啓。
李行遇啓曰,山陵都監石物刻畫狀啓,二十五日啓下,都監所當隨送于該曹回啓,而怪其久不擧行,招問色吏,則渠以莎草浮石看役事,往來慕華館,其狀啓,全然忘却,掩置於文書中云,故本院還爲取來,改分付于該曹矣。莫重狀啓,如是淹滯,事極可駭,色吏令攸司,囚禁重治,何如?傳曰,依啓。
柳景緝啓曰,傳曰,前規發引臨時,雜公事勿入規例,無之乎事,傳敎矣。前例有無,雖未可知,卽遠之日已迫,冗雜公事出入未安,前期三日勿入事,院中已爲相議定奪矣,敢啓。傳曰,知道。
林以義禁府言啓曰,本府都事九員內,本府晝夜直一員,出使一員,餘存只有七員,而今此發引擧動時,大轝禁喧二員,魂帛輦禁喧二員,大駕禁喧二員,挾輦二員,駕導二員,駕後二員,當直一員,則當以十三員分差,而六員不足,自三度習儀日,至大駕陵行日,假都事六員,令吏曹預爲差出,俾無臨時窘迫之患,何如?傳曰,允。
李行遇,以山陵都監郞廳,以摠護使意啓曰,伏見山陵都監提調狀啓,陵上各所功役,或已畢或垂畢,諸色工匠,只留若干名,而其餘皆已放送云。工匠已一行缺許多員役,支供極爲浩大,畿甸各官,物力三四字缺其畢役處郞廳監造官等,亦令罷歸,以除各官支供之弊,何如?傳曰,允。
李行遇,以魂殿都監郞廳,以摠護使意啓曰,殯殿都監諸事檢飭,一日爲急,新差都監趙贇,方爲被論,勢難行公,其代濟用監正朴安悌差出,國葬都監郞廳李海昌,亦以病重呈狀,勢難察任遞差,其代軍器寺正姜瑜差出,使之察任,何如?傳曰,知道。
李一相,以司饔官員,以都提調意啓曰,今日殯殿晝茶禮時,自朴餠中木屑雜入,有似一點微墨剔出,詳看則雖甚微細,旣已現發,請當該官推考,次知熟設下人,令攸司推治。傳曰,竝拿推。
李一相,以禮曹言啓曰,前因司饔院移文內,中宮殿供上素膳進排事,臣以中宮殿所患非輕,發引日期尙遠,素膳不可封進之意,已爲陳達,而今日司饔院,亦用薛里手本,素膳進排事,分付矣。臣等反復思惟,參以情禮,勢將奉行之不暇,而第中殿所患諸症,皆由於元氣虛弱,脹症如前,則一日行素,其患又甚於一日,其爲憂慮,豈不深且重乎?發引雖隔五六日,卽遠之日,亦有十餘日矣。臣等不敢以內官手本,遽爾奉行,問于大臣定奪之意,敢啓。傳曰,旣已退行,勿爲更問,可也。
獻納李天基,正言吳翮·沈世鼎啓曰,應敎趙贇,請命罷職。措辭見上答曰,推考。
林啓曰,趙贇推考事,命下矣。臺諫方以罷職論啓,推考承傳,不得捧之之意,敢啓。傳曰,知道。
大司憲金南重,掌令尹珹,持平任重·洪璲,獻納李天基,正言吳翮·沈世鼎啓曰,請金自點,亟命削奪官爵,門外黜送。答曰,毋庸堅執。
備邊司啓曰,皇帝祭用,年例瀋陽入送生梨·栢子·淸蜜則自該曹,分付兩西,已令措備,銀杏亦當下送,依前例,以義州地內邊將,定差使員,領送之意,知會平安監司處,何如?傳曰,依啓。
下直,咸安郡守宋謙,德川郡守崔廷顯。
備忘記,傳曰,金弘郁·洪處尹·李梓等,竝敍用。
副護軍金集上疏曰,伏以蟣蝨微臣,猥竊寵光,累被曠世稀典,夙夜祗懼,惟俟過福之災也。不意周給之命,又出夢寐之外,此等盛禮,一之已難,其可再濫,況臣依芘仁恩,足以安泊,豈可因人陳達,更徼厚賜?臣之解憲長送西,正在議政已過之後,其不得付實窠受餼,理勢然也。草野書生,未諳體例,以爲異事,至於猥徹天聽,兼及旅瑣之狀,有若希望恩澤者然,臣竊恥之,縱或望上如天之德,廉隅所關決難承拜。伏乞聖慈,俯諒愚懇,特收周給之命,以重恩典,以安微分,不勝幸甚云云。答曰,省疏具悉卿懇。卿辭至此,予甚愧焉,豈可以因人之說而有是命乎?實出於予之中情,宜勿固辭領受。以上燼餘
平安監司書目,安州判官金卨,居官治民,無一可觀,且爲驕傲,凌侮兵使,損傷體面,濫施刑杖,致殞人命,罷黜事。兵使安澈,非但病勢甚重,凡所施爲,無一可觀,見侮判官,虧損體面,朝廷以處置事。
領議政李景奭箚子。大槪,略陳所懷事。入啓。
吏曹判書趙絅上疏。大槪,冒萬死三陳危懇,恭竢鐫削臣職之命事。入啓。
禁府當該官,奉常副奉事李晶拿囚。啓。以上朝報
上在昌德宮。
自辰時至酉時,日暈。
李行遇,以殯殿都監言啓曰,今日改銘旌所用無紋大段看品,則兩件皆有染汚處,使之改備,而色品皆不及前日所用之件。今方督令改備,而重其事,該官不能前期措置,以致臨時窘急之患,事極可駭。尙衣院官員,爲先推考,無紋大段換貿市上之際,必至稽遲,銘旌進呈時刻差退,何如?傳曰,依啓。
李二字缺以殯殿都監郞廳,以摠護使意啓曰,數字缺郞廳,以銘旌時物件,來看品,八九字缺今日臨改書,乃覺銘旌大段,有油染處云,取視之,其染只一處而甚小且微,諦看之乃覺其爲染,泛然看之則不能覺之矣。染處雖微,當色郞廳,當預爲審察改備,至臨改書,始覺其有染,至於差退書入時刻,其不謹之失,極爲駭愕,請色郞廳推考。傳曰,依啓。
李行遇,以魂殿都監言啓曰,都廳李禬病重呈狀,勢難察任遞差,其代成均館司成金德升差出,使之察任,何如?傳曰,依啓。
傳于李行遇曰,山陵擧動後,留都大將,則屯在闕外,闕內雖有諸色宿衛之卒,而無管攝,要以大將統率在內,則似爲便好,而難得其人,誰可任者?議于大臣以啓。
尙衣院提調林墰啓曰,今於銘旌改寫時,以尙衣院進排紅段不齊,改備之故,至於差退時刻,極爲未安。臣忝在本院提調之列,有此不察之失,不勝惶恐,敢來待罪。傳曰,知道。勿待罪。
李時楷,以陪往大將意啓曰,國葬謄錄內,陪往大將,發遣從事官一員·事知兼司僕一員·書吏一員,自敦化門外至陵所,看審道路,量宜立栍,以爲靈轝擔陪軍交替之地,故依事目,今當發送,而國葬都監郞廳往來之際,皆以乘馹,則今此從事官之行,亦依都監例,何如?傳曰,允。
李行遇,以國葬都監郞廳,以摠護使意啓曰,郞廳姜瑜,陞差都廳,代司果尹㻩差出,使之察任,何如?傳曰,依啓。
李時楷,以兵曹言啓曰,平安兵使有闕,依近例,令備局議薦,何如?傳曰,允。
傳于李行遇曰,統營所在漢人等,所持物件,非紬絹等,衣服可造之物云耶?問于備邊司以啓。
李時楷,以都摠府言啓曰,本府郞廳八員內,經歷朴鳴漢,都事李衡鎭,大行大王發引時,以標信櫃差備,實預差,經歷成釴,羿梓宮差備官,旣已抄啓,都事黃碩鳴以齎咨官,入往北京,經歷朴泂,兼內乘,大行大王侍衛·大駕侍衛·蛟龍旂·標旗守宮各一員,當爲差出,而餘存無頉,只有三員,無他推移之路,若不預爲之所,則不無臨時窘迫之患,合有變通之擧,令該曹稟處宜當,敢啓。傳曰,知道。
李一相,以國葬都監郞廳,以摠護使意啓曰,誌石畢刻後,都監堂上·郞廳各一員,陪進陵所事,載于各年謄錄矣。今年則誌文撰出最晩,以致書役·刻役稽遲,兩役俱係敬謹,不可草率,日子促迫,恐未及期之意,曾已啓達矣。刻手雖多,一石所付,不過六七名,雖爲夜役,而計日課工,則其勢,決未及發引前完畢,不得已堂上尹新之,與誌石監造官朴嶔,哭送郊外後,落後董役,畢刻監印後,卽爲陪進陵所,其房郞廳,則發引到陵所後,還爲入來,進上簇子,粧䌙內入,仍爲陪進之意,敢啓。傳曰,知道。
領議政李景奭,左議政趙翼啓曰,前日內殿命進素膳,而旋因陳達,幸而得請,昨日又聞,內殿自今日行素,臣等不勝憂悶,夜不能寐,待曉來詣矣。山陵之日月有時,內殿此敎,出於悲痛之至情,所患疾病,若非大段深重,臣等固當將順之不暇,尙何敢更伸此請於此時乎?脹浮之症,本出於氣血之俱虛,氣血之俱虛,非可以草木之滋,治療者也。時月已多,根源漸痼,朝夕所進,元來幾何,而當此之際,又復喪食累日,則證候之添重,不待醫者而可知也。常膳之進,雖未覺其有補,若御素膳,當不日而添傷,知其必傷而不爲力爭,則臣等之罪,固大矣。抑於愼疾之道,遵禮之制,果可謂得乎?如或因此而添重,則臣民之憂,固不暇言,所以爲宗廟社稷之憂,復如何哉?一日行素,其傷萬萬,至情所在,有不可抑,則發引前二三日,猶可行之也。自今日始,斷難行之,伏願命寢素膳之敎,以副臣民之望,臣等不任渴悶,敢此陳懇。答曰,病患雖如此,而此時情事,豈可言乎?亦復何心而强勸乎?數日之間,不行喪食,誠不忍於中矣。
再啓曰,伏承聖敎,哀痛不忍之意,溢於言表,臣等相顧感激,不勝涕零。日月如流,發引之期,忽焉已迫,聖心哀戚,曷有其極?第念內殿證候,非尋常一時感傷之證,以如許重證,一日行素,爲患必甚,此不可不深慮,而發引前尙有五六日,若自今行素,至此之久,則決知其添傷必矣。五六日行素,於聖孝有何損益,而犯此必傷之患乎?臣等不勝憂悶切迫之至,敢此申達,伏願深察愼疾之道,不得不爾,亟命姑寢素膳之令,千萬幸甚。答曰,病勢如此,卿等之言,又至於此,雖爲允許,而其間情事,難以爲狀矣。
大司憲金南重啓曰,卽見殯殿都監啓辭,以改銘旌時所用紅段,色品不好云,故至於差退時刻,事極未安。臣忝在尙方提調,難免不察之失,何敢晏然仍冒?請命遞斥臣職。答曰,勿辭。
掌令尹珹,持平洪鐩啓曰,大司憲金南重,以改銘旌時,紅段色品不好之故,引嫌而退,提調爲任,雖曰摠察,段品不好,責在該官,不可以此,輕遞臺閣之長,大司憲金南重,請命出仕。答曰,依啓。
李一相,以備邊司言啓曰,傳曰,統營所在漢人等,所持物件,非紬絹等衣服可造之物云耶?問于備邊司以啓事,下敎矣。本司回啓之意,惟在於收恤羈旅,而荐承下敎,臣等始覺思慮之不深,極爲惶恐。漢人等所持物件中,紬綾等物可造衣服,開諭各人,使之除出,以用其數,一一詳錄,以憑後考,造衣次稍厚狀紙及下敎中綿絮,監·統兩營,同力措備以給之意,就前啓目改付標,何如?傳曰,知道。
備忘,傳于李一相曰,李䆄拿推,以懲其下凌上之風。
李一相,以山陵都監京郞廳,以摠護使意啓曰,都廳柳慶昌,爲司諫上來,而前例,都廳雖爲臺諫,仍爲察任云。今者陵所諸役,雖幾盡完畢,都廳摠察各所之役,非各所郞廳之比,未畢役前,不可一日無,柳慶昌依前例,勿爲改差,仍爲下送,使之察任,何如?傳曰,依啓。
李一相,以山陵都監京郞廳,以摠護使意啓曰,提調有闕,代漢城府判尹尹履之,啓下矣。本府堂上一員,例爲頓遞,使而右尹呂爾載,以提調方在陵所,左尹李浣,首擬留都大將,若蒙天點,則判尹,當爲頓遞,使都監·提調,不可兼察,不得已遞差,而仍念陵所諸役,幾盡完畢,工匠太半放送,郞廳監造官,亦令罷還,提調一員,雖未差出,似不爲闕事,其代,仍爲勿差似當,敢稟。傳曰,姑勿遞差。
領·左相,慈殿口傳啓曰,中殿素膳,又自今日始云,不勝悶慮,症患添重,決不可累日素食。伏願如前懇勸亟寢,發引前二三日,進素膳,幸甚。答曰,症候如此,而今行素膳事,亦屢勸而情義罔極,至於如此,然當更勸之。
李行遇,以吏曹言啓曰,本曹判書有闕,政事何以爲之?取稟。傳曰,明日爲之。
右議政金堉箚子,伏以微臣情悃,已悉於短箚,而聖上不惟不允。又下過實之褒,其出如綸,反不愼重於嚬笑耶?天地之大,臣猶有所憾,殿下於嗣服之初,銳意圖治,發於至誠,而輔相之任,責之於臣,借聽求道,盲聾何答?領府事金尙憲,德望大節,華夷同敬,而一二小官,敢肆侵侮,況臣數行缺辛甘燥濕,臣何調劑,人材沈屈,能振刷乎?民役不均,能變通乎?百爾量度,萬無可堪之理,深恐一出,辱名器而羞朝廷也。如臣千百,奔走於下,不如一元老之臥閤也。魏公數字缺如有問者,愼無生事,亦相戒矣。臣何敢充位代㓸,以妨大賢之路乎?臣之此言,出於肝膈,爲國家深數字缺徒爲退讓辭免之地。伏願殿下,俯諒至懇,數字缺避位,更起元老,則宗社幸甚,臣民幸甚。答曰,省箚具悉卿懇。何乃過謙至此耶?須念此時國事,勿爲固辭,速出行公,以副至意。以上燼餘
上在昌德宮。
辰時巳時,日暈。
崔惠吉啓曰,今日爲政事,命下矣。都承旨臣崔惠吉,右承旨李行遇,右副承旨林,習儀當爲進參,左承旨李時楷以該房,兵批進參,廳中只有左副承旨柳景緝,同副承旨李一相,吏批何承旨進去乎?敢稟。傳曰,左承旨吏兵批兼進。
李時楷,以備邊司言啓曰,山陵之役,畿民之費力,已爲偏重,支供之弊,亦甚不貲。勅聲若到,則散料支給事,曾已分付于山陵都監矣。今者勅行起程之報已來,都監提調以下,勿令各官支供,以戶曹所送之餘米,自都監計數支供,以除畿邑一分之弊,宜當。以此事意,知會于山陵都監及京畿監司處,何如?傳曰,依啓。
李時楷,以備邊司言啓曰,自前有勅使先聲,則西路撥馬加立矣。今亦依前,限勅使回還間加立,凡西來之報,火急馳傳事,行會于京畿及兩西監兵使處,何如?傳曰,知道。
李時楷,以兵曹言啓曰,勅使先聲已到,而行期十分急迫,諸道驛馬,不可不十分急速整待。咸鏡道驛馬八十匹,移送于平安道,今月二十日安州逢點。江原道驛馬五十匹,移送于黃海道,今月二十五日黃州逢點。慶尙道驛馬三十匹·全羅道驛馬二十匹·忠淸道驛馬二十匹,竝令抄擇,今月晦日內,京中逢點,七八字缺行會,何如?傳曰,知道。
李時楷,以兵曹言啓曰,卽接衛將所牒報,今月初三日,各處派定軍士交替時,訓鍊都監焰焇廳燃火軍九名中,禮安正兵金繼男·琴應善·權應男等,終無去處。燃火之役,一日爲急,故其代三名,以留營軍,爲先定送。上項闕到人等推覈,則巡廳假書員金仁俊,每名各捧番布十五疋,盡爲放送,收合其家僮,自初彌縫代立,以致闕立。大丘正兵朴義奉,則派定於忠翊衛將汲水軍,而以同縣軍士姜彦國代立,朴義奉則無去處,推問覈實,則京居良人金孝福稱名人,朴義奉處收布放送云。近來代立之禁,非不十分嚴飭,犯禁之人,連續被罪,而奸濫之輩,不有國法,猶踵前習,況此國葬陵行當前之時,莫重軍士,收布放送,甚爲驚駭。金仁俊則數字缺有書員專掌夜禁,而放軍代立,三四字缺尤極痛惡。上項金仁俊·金彦福等,數字缺禁,依律處置,何如?傳曰,允。
李時楷,以兵曹言啓曰,都摠府啓辭,本府郞廳八員內,經歷朴鳴漢,都事李衡鎭,大行大王發引時,以標信櫃差備實預差,經歷成釴,羿梓宮差備官,旣已抄啓,都事黃碩鳴以齎咨官,入往北京,經歷朴泂兼內乘,大行大王侍衛·大駕侍衛·蛟龍旗·標旗守官各一員,當爲差出,而餘存無頉,只有三員,他無推移之路。若不預爲之所,則不無臨時窘迫之患,合有變通之擧,令該曹稟處宜當,敢啓。傳曰,知道事,傳敎矣。都摠府郞廳差備不足,至於如此,都摠經歷朴泂,閑官換差,差備官中標信樻預差,令吏曹改差,何如?傳曰,允。
傳曰,今番先來軍官等,似當有賞職酬勞之典,軍官張燦·玄瑋,譯官郭齊儀等,竝加資。
以訓鍊都監旗祭事草記,傳于李時楷曰,此是何如旗麾,而此時設祭乎?問啓。
吏批啓曰,本曹判書薦望事,問于大臣,則正二品中擬望之人乏少,不得已以從二品備擬云矣,敢啓。傳曰,知道。
吏批啓曰,兵曹判書薦望事,問于大臣,則正二品中擬望之人乏少,不得已以從二品備擬云,敢啓。傳曰,知道。
有政。吏批,判書李時白未肅拜,參判林墰,數字缺殿都監進,參議沈之源進,左承旨李時楷進。兵批,判書李時白進,參判韓必遠習儀進,參議閔應協習儀進,參知洪命一進,左承旨李時楷進。
以李時白爲吏曹判書,韓興一爲兵曹判書,韓必遠爲禮曹參判,宋浚吉爲執義,呂爲安州判官,金以鏡爲北靑判官,奇震興爲永興府使,崔孝騫爲江原都事,李基祚爲兵曹參判,趙絅爲禮曹判書,李尙逸爲掌令,朴玄成爲三四字缺韓興一爲軍器提調,裵時亮兼安州牧使,成櫟爲司禦,李誠元·李長泰·尹起商爲武臣宣傳官,趙絅爲知事,金纘先爲慶德宮假衛將,李挺岳爲三四字缺朴泂爲訓鍊僉正,柳汝爲都摠經歷,金重鎰·李廷夔爲副司果。
李一相,以國葬都監郞廳,以摠護使意啓曰,發引前都監提調·都監郞廳,預爲先往陵所,道路摘奸而來,故提調禮曹判書韓興一,明日將爲發行,今日政,韓興一移拜兵曹判書,勢不得往,而提調戶曹判書鄭世規,勅使先聲已至,本曹事務劇煩,不可移去。海嵩尉尹新之,誌石畢刻不久,將爲陪往摘奸之行,亦不可爲,發引前日子無多,必須於明日發行,乃可往二字缺提調無可進去之員,事勢窘迫,不知所以爲計。臣竊思之,提調皆有故如此,而日期已迫,不可遲延,只令都監郞廳,往一字缺道路治否,亦無不可,惶恐敢啓。傳曰,依啓。
李一相,以春秋館郞廳,以領監事諸堂上意啓曰,記事官申最,與修撰官申冕,同生兄弟,法當相避,遞差,何如?傳曰,允。
以工曹炭燒木稟處事啓目,傳于李一相曰,下該曹回啓。
藥房都提調李景奭,副提調崔惠吉啓曰,卽者以侍講院傳言,王世子自數三日前,有感冒之症,食飮亦不如常,臣等間爲問安,則下令曰,有傷寒之候,咳嗽不止,夜則輒加,且甚昏困,惡風不得開窓云,極可悶慮。卽當議藥,而須先診脈詳察,然後可無未盡之患。令柳後聖·鄭聃壽,卽爲入診之意,敢啓。傳曰,依啓。不必入診。又啓曰,世子症候宜用之藥,乃與柳後聖及諸御醫等商議,則藿香正氣散,乃治四時傷寒之劑,加蒼朮·羌活各七分,元材中去白朮,連用三貼宜當云,依此劑入之意,敢啓。傳曰,知道。
吏批啓曰,判書未差,參判林墰,以都監提調進參,小臣獨政未安,何以爲之?敢稟。傳曰,只出緊任。
吏批啓曰,新判書命招,同參政事,何如?傳曰,依啓。
兵批啓曰,新判書韓興一命招,同參政事,何如?傳曰,依啓。
吏批啓曰,禮曹判書,當爲差出,而擬望之人乏少,時推竝擬,何如?傳曰,依啓。
崔惠吉啓曰,小臣與右承旨李行遇,右副承旨林,三度習儀進去,下直。傳曰,知道。
李時楷啓曰,吏曹新判書命招,則以病不來云矣。傳曰,知道。
夜五更,流星出井星上,入參星下,狀如鉢,尾長三四尺許,色白。以上燼餘
上在昌德宮。
世祖大王忌辰齋戒。
下直,黃海監司金汝鈺,平安兵使裵時亮。
巳時,太白見於未地。
政院,三殿問安。答曰,罔極。世子宮問安。答曰,知道。
二品以上,三殿單子問安。答曰,罔極。
李行遇啓曰,勅行已迫,西路守令之下去,一日爲急。安州判官呂,今日內署經,卽日發送之意,兩司所命招,言送,何如?傳曰,依啓。
李時楷,以都摠府言啓曰,本府堂上十員內,都摠管吳竣遠接使,副摠管朴省吾定州迎慰使,李浣頓遞使黃瀗·朴敬祉以捕盜大將留都事,俱已啓下矣。前頭陵幸,大行大王侍衛·大駕侍衛·守宮各一員及寶劍四員,今當差出,而無故現存,只有五員。自前如有不足之時,則假摠管權差察任,亦有前例云,朴省吾迎慰使改差,其餘不足之數,令該曹照例,稟處,何如?傳曰,允。
李行遇啓曰,諸處迎餞慰使下去時,當送御帖,而所付籤紙,似與常時不同,令該曹急速稟旨,定奪,何如?傳曰,知道。
以禮曹今此勅行時應行節目,傳于李行遇曰,黃州·平壤,竝設雜戲事,自是前規耶?問啓。
李行遇,以禮曹言啓曰,政院啓辭,諸處迎餞慰使下去時,當送御帖,而所付籤紙,似與常時不同,令該曹急速稟旨,定奪,何如?傳曰,知道事,傳敎矣。當四五字缺用白色,而待彼之道,有欠尊敬,權用靑色似當,敢啓。傳曰,依啓。
林,以兵曹言啓曰,都摠府啓辭,本府堂上十員內,都摠管吳竣遠接使,副摠管朴省吾定州迎慰使,李浣頓遞使,黃瀗·朴敬祉以捕盜大將留都事,俱已啓下矣。前頭陵行,大行大王侍衛·大駕侍衛·守宮各一員及寶劍四員,今當差出,而無故現存,只有五員。自前如有不足之時,則假摠管權差察任,亦有前例云,朴省吾改差,其餘不足之數,令該曹稟處,何如?傳曰,允事,傳敎矣。假摠管依啓辭,差出宜當,備望以入之意,敢啓。傳曰,知道。
藥房都提調李景奭,副提調崔惠吉啓曰,數日內霜寒頗澟,伏未審聖候調攝,若何?曾有失音與咳嗽,幾盡差愈之敎,今復何如?前日劑入淸氣和痰湯,以日計之,則盡於今日,五貼當爲加劑以進,勿爲問安事下敎,故不敢頻數煩瀆,而不任憂慮,敢來問安,竝此仰稟。答曰,咳嗽雖減,間間有之,而諸症旣已差愈,湯藥勿爲劑入。
又啓曰,內殿所進行濕補氣養血湯已十貼,而脹眩等候,尙爾無減,是藥無效也,臣等尤不勝悶慮。十貼之藥,尙無微效,則似非對症之劑,欲知微效有無,而更議前藥之仍否,敢此仰稟。答曰,服此藥之後,脹症頗似有效云矣。
又啓曰,伏承下答之敎,得審內殿脹候,進藥之後,頗似有效,臣等極以爲幸焉。依前所定,二十服當爲連進,而五服仍爲加劑以入之意,敢啓。答曰,知道。
李行遇,以禮曹言啓曰,以禮曹今此勅使出來時應行節目,傳曰,黃州·平壤,竝設雜戲等事,自是前規耶?問啓事,傳敎矣。黃州·平壤雜戲等事,八九字缺十二月勅行時,依此磨鍊入啓蒙允,故依謄錄磨鍊以入矣,敢啓。傳曰,國恤時前規問啓事,傳敎矣。何如是回啓乎事,傳敎矣。平壤·黃州雜戲等事,設行與否,文書蕩失,三四字缺自此停廢,似爲不可,故依謄錄磨鍊矣。今承聖敎,此時雜戲,果爲未安。兩處雜戲及京數字缺禮等,國恤時難便之意,令遠接使措辭數字缺於勅使前,何如?傳曰,依啓。
藥房,慈殿問安。答曰,知道。中殿問安,口傳啓曰,數日內,脹候·眩症·寢宿·水刺,何如?前日劑入湯藥,當盡於今日矣。加劑以入之意,敢啓。答曰,知道。寢宿·水刺少愈,後一樣,餘症無加減,湯藥今已盡服矣。
內殿三字缺藥房曰,症候回答之際,中間傳語不詳矣。湯藥盡服之後,脹候似稍愈。以上燼餘
備邊司啓曰,固城·統營所捉漢人,一百二十四名內,薄戰傷死者十一名,病死者一名,所當解赴北京,而勅行之出,適當此際,姑爲留置,以待勅使處置之意,遠接使當爲言及,而勅行渡江後,本道監司,必有先見鄭勅之便,令監司備陳此意,觀其所答,卽爲馳啓事,行會于平安監司,似合事宜。且待其問答後,始爲知會于統營,則遠路往來,必甚窘迫,勅使渡江之報入來後,卽爲分付統營,漢人等及其所持物件,竝令趁速上送,何如?答曰,依啓。
又啓曰,前於謝恩使回還時,因戶部移咨之意,今秋灣上開市時,牛隻比上年加貿,其數通共二百四十六頭矣。令承文院,預爲撰出回咨,前頭使行,順付以送,何如?答曰,知道。以上備局謄錄
皇帝勅諭朝鮮國王世子姓諱得奏,爾父王諱薨逝,前爾父王,據該國臣民公議,奏請封爾爲世子,朕順輿情,已允所請,賜之封誥,爾父旣薨,應爾承襲,特遣官齎詔,示爾國人,封爾爲朝鮮國王,繼理國政,仍封爾妻張氏爲國王妃,佐理內政,竝賜爾及妃誥命·冕服·彩幣等件,爾宜服玆新命,克紹前徽,屛翰東方,輯寧邦國,欽哉,誥諭。
奉天誥命,奉天承運皇帝,制曰,立極開天之大義,王盡稱臣,建邦錫土之洪庥,子當繼父,藩屛攸賴,渙號宜加,爾朝鮮國王世子姓諱,秉禮淑躬,存心濟物,肯堂肯構,家庭夙信其象賢,曰孝曰恭,臣庶樂推其鴈序,爰稽舊典,式沛新綸,封爾爲朝鮮國王,帶礪山河恪職,率海東之君長,巷桑社稷貽謀,篤奕世之忠貞,爾其欽哉,毋替朕命。末端有淸書翻譯。
奉天誥命,奉天承運皇帝,制曰,外藩效順,世錫洪恩,內政旣勵,均沾盛典,古帝王統御之道也。是以詩詠貞靜之德,禮垂愛敬之文,玆爾朝鮮國世子妻張氏,克秉婦儀,允閑內則,旣隆延世之寵,宜加從爵之榮,特封爾朝鮮國王妃,其夙夜敬恭,鷄鳴交儆,共效忠誠於上國,同奠藩服於東維,敬之哉,勿負朕命。末端有淸書翻譯。
奉天承運皇帝詔曰,帝王保邦致治,懋建屛翰,雖在荒遐,其殫心向化者,咸得永有河山,延厥世祀,此朝廷之鉅典,所以廣至仁風侯服也。故朝鮮國王姓諱,世守禮義,兼識先幾,當國家受命之時,攄誠歸順,翼翼匪懈,於屬國中,可謂賢矣。玆陪臣告訃,例當襲封,故王次子姓諱,夙著溫恭,長稱孝友,旣協兄從之義,宜承先業之傳,前允國王奏請,已封世子,玆封爲朝鮮國王,俾綿世澤,式順群情,撫爾臣民,無改承先之孝,安其政敎,共堅事大之忠,特玆詔示,咸使聞知。
維順治六年歲次己丑乙酉日甲戌朔,越皇帝遣禮部啓心郞烏合,戶部愛什喇庫谷兒馬洪,諭祭於故朝鮮國王姓諱之靈曰,侯服秉朝宗之義,奉職惟虔,朝廷廣懷遠之仁,遇哀斯䘏,爾朝鮮國王姓諱,秉志恭忠,牧民仁恕,守箕裘以紹緖,克率典常,獻共球而求之,有嘉儀物,故海隅出日,咸近天光,而島嶼滄溟,共遵聲敎,維屛維翰,克長克君,聿輯爾邦,以蕃王室,方期彤弓,優貺昭德,致於遐年,詎意玄扃,逍遙傷溘,先於一朝,朕聞告訃,憫悼良深,特賜祭賻,諡曰莊穆,仍封王世子諱,爲朝鮮國王,承襲如制,嗚呼,盟堅帶礪,應思華表之歸,氣壯山河,永鬱佳城之宅,靈如不昧,尙克欽承。以上迎接都監謄錄
上在昌德宮。
世祖大王忌辰。
自昧喪至辰時,有霧氣。巳時,太白見於未地。
下直,安州判官呂。
柳景緝,以戶曹言啓曰,今番國恤時,畿甸之役,最苦於他道,而勅使繼來,以畿甸之物力,決難支持,極爲可慮。今將雉·鷄·豬·羊·鮮·蛤等物,分定於各道,而畿甸自前所定者,活鷄二千六百餘首,生鮮一千九百餘尾,生雉一百二字缺餘首,鷄卵二千七百餘介,生蛤一千三百餘介,百爾思之,更無移定處。曩時六七字缺非但各出品缺至於活鷄·鷄卵等物,亦爲分定,而一字缺則勅使時所用,專責於外方,似爲不均,京畿所定什物中,活鷄則士夫各出一首,鷄卵則令坊民各出一介,則可除京畿偏苦之患,惶恐敢啓。傳曰,本曹之念及畿民,可謂至矣,而坊民亦不無其役,收鷄於士夫,亦似難便,更議處置。
李時楷,以兵曹言啓曰,山陵擧動後,留都大將,則長在闕外,闕內雖有諸色宿衛之卒,而無管攝之人,要以一大將,統率在內,則似爲便好,而難得其人,雖可任者,議于大臣以啓事,傳敎矣。問于大臣,則領·左相以爲,伏承聖敎,定一大將,統率闕內宿衛之卒,允合事宜,而除留都大將擬望人及左右捕盜大將外,無故餘員乏少,不得已留都大將擬望之人竝擬,以備睿簡云,依大臣所擬望,單子以入之意,敢啓。
李時楷,以兵曹言啓曰,大行大王發引時,大駕詣慕華館時,諸將已爲磨鍊啓下,而其中有頉者,改付標以入之意,敢啓。傳曰,知道。
返虞儀註,傳于李行遇曰,發引及返虞時,虞主及魂帛儀註,則以一處奉安磨鍊矣。習儀時則各輿奉安云,儀註與習儀不同,何歟?更爲磨鍊以啓。
李時楷,以兵曹言啓曰,本曹以軍務多事之地,郞廳八員,常時亦患不足,而前頭大行發引及大駕擧動時,各有所掌,無一員餘存,故推移入直甚難。今者正郞李慶徽,與參判李基祚相避應遞,其代請令該曹,以在京無故人,今日內口傳差出,何如?傳曰,允。
李行遇啓曰,喪禮定奪事,頃緣三公位不齊,尙未會議於賓廳矣。今者發引已迫,多有講定節目,不可不及時會議。故領議政來在賓廳,使禮曹郞官,往稟於原任大臣及左議政·右議政,則金領府事及左議政則病難進參,右議政則發引前卒難講定,待返虞後會議云。發引前節目,將何以稟處?莫重議禮,不可無端廢閣,或會議·或收議事,更令禮官,稟旨施行,何如?大臣曾有令政院命招議定之敎,而事勢如此,臣待罪該房,不敢不啓。傳曰,依啓。
以禮曹發引及返虞時,魂帛虞主儀注草記,傳曰,此草記,腰轝及空輦所儲儀物頗多云,所謂儀物,何許儀物耶?問啓。
李時楷,以兵曹言啓曰,本曹正郞李行源,猝患胸腹痛,症勢極重,一二日內差復難期云。前頭擧動時,各差備無推移之員,李行源改差,其代當日內,令該曹在京無故人,口傳差出,何如?傳曰,允。
李行遇,以禮曹言啓曰,本曹郞廳六員內,正郞崔時遇國葬都監郞廳,鄭承明長生殿郞廳,佐郞李厚先魂殿都監郞廳,南天漢迎接都監郞廳,佐郞一員未差。正郞洪重普,與本曹參判韓必遠,婚姻家相避,不得行公,而來十一日發引時,無大轝陪進郞廳,本曹亦無留都仕上直郞廳。未差佐郞及正郞洪重普代,令吏曹當日內,口傳差出,使之察任,何如?傳曰,允。
口傳政事,兵曹正郞金始振·權堣,禮曹正郞金灦,佐郞宋光弼。
李一相,以陪往大將意,從事官啓曰,大轝擔陪軍交替處看審,道路立栍事,發遣從事官事知兼司僕,立栍處摘奸以來,別單書入之意,敢啓。傳曰,知道。
李一相,以殯殿都監郞廳,以摠護使意啓曰,禮曹判書韓興一,移拜兵曹判書。五禮儀,殯殿及國葬兩都監提調,禮曹判書爲之云。新判書趙絅,兩都監提調差下,使之察任,何如?傳曰,依啓。
李一相,以禮曹言啓曰,以政院啓辭,喪禮定奪事,頃緣三公位不齊,尙未會議於賓廳矣。今者發引已迫,多有講定之事,不可不及時會議,故領議政來在藥房,使禮曹郞官,往稟於原任大臣及左議政·右議政,則金領府事及左議政,病難進參,右議政則發引前,卒難講定,待返虞後會議云。發引前節目,將何以稟處?莫重議禮,不可無端廢閣。或會議或收議事,更令禮官,稟旨施行。大臣曾有令政院命招議定之啓,而事勢如此,臣待罪該房,不敢不啓。傳曰,依啓事,傳敎矣。護軍金集,喪禮定奪事,大臣旣已獻議無餘蘊矣,只緣三公位不齊,不能會議勘定,而今則卽遠之日已迫,原任及左議政,俱有病故,右議政臣金堉以爲,發引前無暇會議,返虞後爲之爲當云,敢啓。傳曰,諸大臣皆有病故,莫重講禮,似不當率爾矣。
李一相,以禮曹言啓曰,凡返虞·卒哭皆大祭,故有大祝,二字缺然後,乃行開樻出主之禮。魂殿朝夕上食,則無大祝,而只使內侍行事,此所以五禮儀朝夕上食儀,惟言捲帳,撤虞主匱上覆巾者也。臣等汰哉之見,粗略如此,惶恐敢啓。傳曰,知道。
李一相,以禮曹言啓曰,臣等取考政院日記,自前大王喪弔祭·冊封天使接見宴享時,皆用素服。戊辰年,宣廟方在明宗大王之喪,而以封皇太子頒詔,故下馬宴,以黑團領行禮,然天朝人,以無紋黑袍爲素服云。丙寅年數字缺下敎,而先朝以黑團領接見七八字缺不可以此爲例,其時相臣申欽,六七字缺弔祭似當有別。以此推之,則今番服色,白色之外,二字缺他道,饌膳亦當用素,大小膳進花等事,亦不可設於上前也。依此磨鍊儀注之意,敢啓。禮官,今已辭朝,臣曹所撰儀注,別定禁軍下送,何如?傳曰,依啓。
李一相,以禮曹言啓曰,以本曹發引及反虞時魂帛虞主草記,傳曰,此草記,腰轝及空輦所儲儀物頗多云,所謂儀物,何許儀物耶?問啓事,傳敎矣。所謂儀物,考諸謄錄,則乃是內匱·外匱臺·倚几·襦·座子二,裌覆巾一,匱上覆巾一,竹皮方箱子一,覆單被一,靑裌袱一,魂帛函土滕箱子一,外裹單袱一矣,敢啓。傳曰,知道。
李一相,以禮曹言啓曰,以返虞時虞主及魂帛儀注,則以一處奉安磨鍊矣。習儀時,則各輿奉安云,儀注與習儀,不同何也?更爲磨鍊以啓事,傳敎矣。發引返虞時,魂帛虞主不宜異處奉安,而腰轝及空輦所儲儀物頗多,自前例以轝·輦分奉魂帛虞主者,蓋爲儀物之有容也。儀注則只憑五禮儀返虞之文,而書出似沒其間曲折,故未免與流來謄錄有異也。今承下敎,而反覆商量,則發引時,腰轝合奉魂帛虞主,返虞時則合奉虞主魂帛於空輦,於禮文與謄錄,可謂竝行而不悖,然此亦重禮,而日期已迫,事有未當變通者,不得已有此臆定,至爲惶恐,敢啓。傳曰,依啓。
傳于李行遇曰,此時問禮官,別無禮貌講定緊急之事,而乘馹急馳,則猶失外方驛路之弊,莫此爲甚。勿爲急馳往還之意,問禮官處言送。
以譯官全天機肅拜單子,傳于李行遇曰,此譯官,曾前勅行汎濫生事者,而何又定送耶?問啓。
李行遇啓曰,問疾官望單子,傳曰,此內醫院醫官望單,稱以問疾官,而無病之前先去,自古之規耶?問啓事,傳敎矣。卽問于內醫院,則自前勅使出來時,以問疾官擬望啓下,預付若干藥物以待,有疾云則罔夜馳去,無病云則不爲下去,此是前規云矣。傳曰,知道。
李行遇,以迎接都監言啓曰,郞廳前郡守李瀤,前佐郞朴守素,前郡守金會宗,前縣監權以亮,前正郞柳頲,時無職名,口傳付軍職,冠帶常仕,何如?傳曰,允。
李行遇,以迎接都監言啓曰,取考己酉年謄錄,則熊天使以弔祭出來時,別設賜祭廳,戶·禮曹郞官,專掌諸事,奉常寺正,爲典祀官矣。乙酉年昭顯世子喪時,都監依己酉謄錄擧行事啓稟,則祭物則自都監措辦,果饌種數,壬申前例相考,稟處事,傳敎矣。今番弔祭,則與昭顯時不同,依己酉謄錄施行似當,令該曹稟旨擧行,何如?傳曰,允。
以問疾官望單子,傳于柳景緝曰,此內醫院醫官望單子,稱以問疾官,而無病之前先去,自古之規耶?問啓。
柳景緝啓曰,以譯官全天機肅拜單子,傳曰,此譯官,曾前勅行汎濫生事者,而何又定送耶?問啓事,傳敎矣。問于司譯院,則提調受任未久,不知全天機汎濫生事之事,而勅使差備員數甚多,故隨其廳中所言,循例塡差矣。及承下敎之後,提調招問本院行首掌務官,則丁亥年,果有生事受罪之事,而今春勅行,又以差備差送,無事過行,故今又差送矣。下敎如此,數字缺送云矣。全天機前日所犯,該八九字缺提調,乃敢偃然差定,事甚駭然,當該三四字缺掌務官,令攸司推治,何如?傳曰,依啓。
藥房都提調李景奭,副提調崔惠吉啓曰,伏未審夜來,聖候若何?昨日伏承咳嗽雖或間間有之,而諸症旣已差愈之敎,竊以爲幸,而遠日奄迫,哀痛益切之中,恐違調攝之方,不任憂慮,敢來問安。答曰,身無病患,勿以爲慮。
又啓曰,卽因柳後聖,得聞問候下答之敎,內殿脹候,少有藥效,而素膳連進,朝夕哭泣,脹症還復如前云,臣等聞來,不勝驚憂渴悶之至。凡脹症之發,恒由於積傷之相仍,眞元之大敗,故如或失攝,則輒復添重,此醫家之所大懼所大戒者也。今此內殿脹浮·眩暈諸症,根源已痼,積傷已多,最忌素食,而不以爲戒,最忌悲哀,而不以爲之節。向者臣等,請寢素膳之令,得蒙允許,而猶且直情徑行,不念愼疾之道,行素如此,哭泣如此,稍歇之脹候,旋復如初,非但臣等極以爲悶,醫官莫不錯愕,以爲進藥徒虛耳,不知計出,不亦大可懼乎?情雖罔極,病患之危重至此,若不及今變通,後悔莫及,伏乞深思聖人之戒,勉加開導,素膳之進,毋或連日,哭泣之節,只於臨時,以副臣民之至望。答曰,病勢之危重如此,卿等之憂慮又如此,自當勸勉開導,而此時情事,素食哭泣,雖欲已而其可得乎?治療之道,誠難矣。
大妃殿,藥房問安,口傳啓曰,卽者伏聞,內殿連日素膳,又爲朝夕哭泣,服藥少效之後,脹症還復如初云,不勝驚悶。發引已迫,罔極何可盡言?但內殿脹症,甚重且危,素食決不可多日,哭泣決不可連日,伏願懇勸節抑,素膳哭泣,只行於發引之日,不勝幸甚。答曰,內殿症候如此,其豈無念慮乎?勸止哭泣,而發引臨迫,情意罔極,不能止抑,哭泣之後,數日來加重,尤以爲悶,素膳哭泣姑停事,當極力懇勸矣。
藥房,中殿問安,口傳啓曰,昨日伏承脹候進藥後,有少效之敎,極以爲幸,夜來脹候·眩症·寢睡·水刺,何如?湯藥進御否乎?答曰,水刺·寢睡,少愈後一樣,脹候,自昨夕復似有害,湯藥進服矣。
夜二更,流星出鬼星上,入壁星下,狀如鉢,尾長四五尺許,色赤,光照地。三更,流星出室星下,入西方天際,狀如鉢,尾長三四尺許,色白。以上燼餘
有政。吏批,以宋光弼爲禮曹佐郞,權堣爲兵曹正郞,金始振爲兵曹正郞,金灦爲禮曹正郞。疊吏批政事
上在昌德宮。
巳時,太白見於未地。自巳時至酉時,日暈。夜一更二更,月暈。
政院,三殿問安。答曰,罔極。世子宮問安。答曰,知道。
藥房,慈殿問安。答曰,知道。
中殿問安,口傳啓曰,脹候·眩證·寢睡·水剌,何如?答曰,知道。諸症一樣。
二品以上,三殿單子問安。答曰,罔極。
李一相,以迎接都監言啓曰,卽接禮曹移文,則國恤時,儺禮難便之意,令遠接使,措辭探試勅使前何如事,入啓,蒙允矣。彼若肯許,則大善,而若不許之,則渡江之後,儺禮諸具,決難修補。且才人等,遠近推捉之時,必未及期,極爲可慮。才人推捉及諸具修補,何以爲之?敢稟。傳曰,彼之所幹,亦弔祭等事,勿爲探問其與否,直稱以前例所無,今番則勿設,可也。以此意,急急通于平安監司及遠接使處。
李時楷,以兵曹言啓曰,勅使先聲已到,諸道驛馬調發事,前判書臣李時白時,已爲磨鍊行會矣。臣等更爲參商,則以山陵所把馬,已爲入京逢點者,四百十五匹,勅使時,則皆用大中馬,而其數至於七十五匹。此後赴京使行入把之數,亦且三十五匹,鱗次調發,則往來資送之弊,亦甚可慮。洪淸道則道路稍近,可以及期來待,至於慶尙·全南兩道,則道路甚遠,必未及期,發引入把馬,山陵往來之際,似不至疲困,其中五缺擇,仍留調用於勅使時數字缺則使其各道三四字缺可除一分往來之弊,以此半行缺行會,何如?傳曰,允。
李一相,以戶曹言啓曰,京畿所定活鷄,則士大夫各出一首,鷄卵則令坊民各出一介事草記,傳曰,本曹之念及畿民,可謂至深,而坊民亦不無其役,收鷄於士夫,亦似難便,更議處置事,傳敎矣。今番國恤時,畿甸之役,最爲偏苦,故勅使支待時,鷄兒等物,不欲責出於民間矣。坊民等,纔經轝士之役,收鷄於士大夫,亦似難便,果如聖敎,仍令京畿,分定進排,何如?傳曰,畿民之役,果爲偏苦,除此一弊,亦似有關,寧使有米布衙門,除出若干,以爲貿用之地,可也。且後勿爲例。
備邊司郞廳,以領議政意啓曰,卽者迎接都監郞廳,以都監儺禮事啓辭,有傳敎,故來示矣。今番遠接使去時,臣以凡干蜜果·魚肉等物,濫費之弊,善爲周旋,毋使如前過濫之意,言送平安監司,下直時,亦已再三言之。種種之弊,必使圖減,李馨長處,各項弊端減除事及儺禮不設事,再三分付,渠亦當爲擔當云。且臣意以爲,善辭以圖凡係除弊之事,使彼自爲德色之地,則事必順易。吳竣·許積及李馨長,皆以爲然而去,儺禮不設事,姑勿通之,以觀其所爲,脫若不如所料,或令必設,則方可以自前弔祭時,則不有儺禮,故罔極之中,慮不及此之意,通之似當,敢稟。傳曰,依啓。
藥房都提調李景奭,提調趙絅,副提調崔惠吉啓曰,夜來寒氣甚緊,伏未審,聖候若何?山陵遷引,只隔一日,少愈之餘,罔極之中,別有添傷之患,臣等不勝憂慮之至,敢來問安。答曰,僅得無事。
又啓曰,世子證候,夜來汗氣頗洽,大勢向歇,而咳嗽猶未已,欲更議藥,而有停藥調理之令,故醫官等亦以爲,已用三貼藥,姑停以觀證候如何爲當云,故不爲議藥矣。且雖曰暫歇,未全平復,日氣之寒冷又如此,發引時,冒夜觸風,勢必添感,哭拜之禮,不可如儀,此一節命停之意,敢啓。答曰,依啓。
李時楷,以都摠府言啓曰,都摠管吳竣,與兵曹判書韓興一,同姓四寸妹夫,法當相避,前頭發引陵行之日已迫,侍衛不足,令該曹改差,今日內口傳差出,何如?傳曰,允。
柳景緝,以兵曹言啓曰,大行大王發引缺班陪從分班,已爲啓下,其中有實病者,有頉者,不得已付標以入之意,敢啓。傳曰,知道。
國葬都監郞廳,以摠護使意啓曰,提調三員內,禮曹判書趙絅,以內醫提調,內殿未寧,連有議藥之事,不得出去。戶曹判書鄭世規,勅行接待之事方急,數字缺時雖陪往,當卽入來。海嵩尉尹新之,專管誌石事,待畢役,乃陪進山陵,無留在之員。禮曹判書趙絅,不得已改差,而禮曹參判韓必遠,以長生殿提調,二字缺山陵,趙絅代,韓必遠差出,五六字缺何如?傳曰,禮曹判書,勿爲改差,仍爲進去。
林,以兵曹言啓曰,大行大王發引時,陵行時,本曹郞廳侍衛之數,至於五員,而一員則以差備官,將詣陵所,一員則國葬都監郞廳,二員則又差迎接都監郞廳俱爲除,本司缺他無推移之路,本三四字缺直,亦患乏人,迎接都監郞廳一員改差,又三四字缺使,時未入京,限返虞前,仍察本曹之任,何如?傳曰,允。以上燼餘
上在昌德宮。
啓殯奠後,政院,三殿·世子宮問安。答曰,罔極。
藥房,三殿·世子宮問安。答曰,罔極。
啓欑陪祭後,藥房·政院·二品以上·宗室,三殿·世子宮奉慰單子問安。答曰,罔極。
祖奠後,政院·藥房·二品以上·宗室,三殿·世子宮奉慰單子問安。答曰,罔極。
藥房口傳啓曰,伏聞仍伏庭次,哭泣不止,藥房之啓,雖敎以無病,而此必傷之道也。臣民憂悶,復何言喩?伏願勉抑至情,俯遵禮制,卽還廬次,愼保聖躬,上慰慈殿之念,下副臣民之望,不勝幸甚。臣等伏地涕泣仰達。答曰,此時退於何地,何心而入坐房中乎?再啓曰,臣等伏承下敎,尤不勝涕泣憂悶之至。聖情雖甚罔極,添傷在所當戒,伏願深念先王憂疾之心,勉抑至哀,卽還廬次,以爲愼保之地,不勝幸甚。答曰,當依爲之。藥房又口傳啓曰,今夜臣等退在未安,上候及內殿證候,亦甚悶慮,直宿藥房之意,敢啓。答曰,別無大段病患,不必直宿。
崔惠吉啓曰,小臣與右副承旨林,梓宮陪往,下直。傳曰,知道。
以監軍巡將單子,傳于李時楷曰,竝仍番。
巳時,太白見於未地。夜一更,流星出女星下,入南方天際,狀如鉢,尾長七八尺許,色赤。五更,流星出北極星下,入艮方天際,狀如鉢,尾長三四尺餘,色白。以上燼餘
備邊司郞廳,以領議政意啓曰,陵所草家稠密,火災可畏,發引之日,必至犯夜,列炬之落燼,尤所可戒。故入陵所洞口,過小橋後,絶勿用炬,只用望燭,大轝前望燭之外,兼以若干蠟燭捧照。且累日經過之時,又須日新戒飭,無論有風無風,夜輒禁火,南草亦爲嚴禁之意,都監提調李時昉及都廳柳慶昌去時,已爲言送。摠護使亦當申明分付,而但掖庭署下人及內人入接處,則非外間禁令所可及,如非祭奠等具及時熟設之事,則夜間燧火,益加禁斷事,扈行中使,專管申飭,似爲宜當,必有下敎,而愚慮所及,敢此陳啓。答曰,依啓。一切嚴加禁火事,都監堂上處,亦爲下諭。以上備局謄錄
三公啓曰,卽又伏聞庭次哭泣不止,藥房之啓,雖敎以無病,而此必傷之道也。臣民憂悶,復何言喩?伏願勉抑至情,俯遵禮制,卽還廬次,愼保聖躬,上慰慈殿之念,下副臣民之望,不勝幸甚,臣等伏地涕泣仰達。答曰,此時退於何地,何心而入坐房中乎?再啓曰,臣等伏承下敎,尤不勝涕泣憂憫之至,聖情雖罔極,添傷在所當戒,伏願須念先王憂疾之心,勉抑至哀,卽還廬次,以爲愼保之地,不勝幸甚。答曰,依爲之。以上朝報
上在昌德宮。
大行大王發引,正時,三更四點。
藥房,大殿問安,口傳啓曰,伏聞露次經過,不輟哭泣,臣等不勝悶慮,敢此仰候。答曰,無事。
初十日三更缺點,行遣奠,上自祖奠後,仍露次哭泣不輟。三更四點,奉梓宮就轝。五點,上哭出仁和門,御小輿,從仁政殿後,偏出仁政門,始御素輦,又哭盡哀,出敦化門,缺大哭,至把子前橋駐輦,八九字缺哭咸止,從崇禮門出,過畿輔七八字缺至慕華館,御幄殿後,政院問安。答曰,罔極。藥房問安。答曰,知道。自是哀至哭無時,大轝將發,通禮導上出幄,四拜哭辭,上哭擗無數,內侍扶起,上頓絶不成聲,初暈還幄後,藥房問安,答曰,罔極。路祭後,政院問安,答曰,罔極。少間,通禮導上出幄,請御輦,上升輦,又哭盡哀,平明還及敦化門內又哭,至仁政門外降輦,數字缺輿以入,從仁政殿西偏,至仁和門又大哭,仍羿入數字缺政院,三殿單子問安,答曰,罔極。世子宮單子問安,答曰,罔極。以上燼餘
國葬都監郞廳,以摠護使意啓曰,臣等陪侍發引,至慕華館,將行路祭,而魂帛交倚奉持之人,先往前路,方爲招來,而還來遲速未可知,以此發引,將至稽滯,不得已魂帛權安於卓子,仍行路祭,何如?臣等不能指揮,難免重罪,不勝惶恐。色郞廳不能察任,以致如此,請推考。傳曰,依啓。勿爲惶恐,色郞廳,返虞後拿推。
黃海監司書目,牛峯縣令金震賢,母病極重,受由歸家,還官無期,罷黜事。以上朝報
太白見於未地。日記
上在昌德宮。
備邊司啓曰,平安監司許積狀啓中,遠接使差備譯官,勿爲別定事及回還使臣員譯所騎馬,以刷馬入把事,此兩款,頃日回啓時,忽擾落漏,今更付標以入,不勝惶恐,敢啓。答曰,知道。備局謄錄
大妃殿·大殿·中殿,政院·玉堂,二品以上,六曹·兩司長官,問安。答曰,罔極。
中殿,藥房問安口傳啓曰,眩候·脹候諸症,罔極之中,何如?答曰,脹候·眩候一樣,藥則今日畢進服矣。
慈殿,藥房問安。答曰,罔極。
藥房啓曰,伏未審夜來,聖候若何?咳嗽失音等候,亦復何如?雖以數日來所傷者言之,露處經過,號叫不止,所少御惟稀粥,冒夜臨郊,觸犯霜寒,哭泣摧咽之聲,哀動臣隣,輿儓下賤,莫不爲之感泣。還宮之後,亦不暫休,直爲進候于慈殿,凡所以劬躬盡氣者,雖使無病患之匹士當之,猶有所不堪,況於至尊之身乎?況於積傷之中,少愈之餘乎?其爲添傷,理所必至,而以著於外者觀之,顔色之羸毁,氣力之柴敗,咳嗽·失音等候,近侍而目睹者,無不憂之。治嗽補虛之劑,必須及時議進,而感冒惡寒之氣有無輕重,未能詳知,臣等尤不勝區區憂悶之至,敢來問安,竝此仰稟。答曰,咳嗽等症,差愈後一樣,此外別無痛處。
世子宮,藥房問安入達。答曰,大勢似歇,咳嗽一樣。
右議政金堉啓曰,伏見昨日摠護使以下狀啓,則靈轝到山陵五里許處,長杠微有釁隙,以橫杠挾結前進云。臣自當初監董都監之役,不能伺察釁隙,雖使陪往諸臣,憂慮柝折,而欲以小轝移奉之意,看來不覺驚恐,聳身震慄,伏地待罪。答曰,不能謹擇木理之精堅者,自是該掌小官·匠人之責,況加之以漆色,卿等之所不及覺察,理勢固然,安心勿待罪。
大司憲金南重,正言吳翮啓曰前日合啓,前領議政金自點削黜事,因發引臨迫,瀆擾未安,臣等相議,限卒哭姑停矣。及聞物議,以卒哭爲限,殊涉太緩,只以罪重律輕爲非,而今日僚議,復欲卽爲連啓,臣論事未嚴,姑停遠期之失,在所難免,請命遞斥臣等之職。答曰,勿辭。
領議政李景奭啓曰,大轝長杠造作時,臣戒飭該掌之官,毋令過大而難運,及其造作,臣猶大之,則以爲莫大之事,不敢有所增損,一依前謄錄爲之云,而觀者皆言其太重矣。今者伏聞行到陵所近處,長杠微有釁隙,添挾橫杠,臣曾忝摠護使之任,不能料理指揮,以致如此,不勝惶恐,伏地待罪。答曰,卿無所失,安心勿待罪。
傳曰,大轝長杠微有釁隙,以致日暮,至厚至大之木,中路折決損傷,必先有木理之病而然。匠人等不能謹擇精堅無病者,以致如此,殊極驚駭。當該郞廳監造官·木手·邊首竝拿推,陪往大將,亦不無不能善爲檢擧擔奉之責,推考。
合啓,今此陵所幸行之擧,誠出於誠孝哀慕之至情,臣等固當將順之不暇,而伏念殿下累月居廬,柴敗已極,咳嗽之症,尙未差復,惡寒之候,源委亦深。當此風寒漸緊之時,保護之道,尤不容少忽,而終夕露處庭次,連夜勞動郊外,冒寒哭泣,添傷必多。乃於此際,又作山陵之行,凌晨犯夜,驅馳百餘里之遠,其爲傷敗,勢所必至,思之至此,不勝憂惶悶迫之至。臣等非不知以孝思罔極之情,若不得親自臨窆,則無以寓終天永訣之慟,而殿下一身,宗社所托,臣民所戴,以如許綿惙之氣力,豈可徑情强行,以犯必危之患乎?惟我大行大王,誠孝之至,夐絶千古,而元宗大王遷葬之時,仁獻卽遠之日,亦不得親臨,蓋以人君之孝,與匹士不同,一時疾病事,誠不可不深長思也。請勉抑至情,亟寢陵幸之命。前領議政自點,實先王之罪人,苟有愛敬先王之心者,孰不切齒於自點哉?前後論列,大略已具,聖明之所洞燭,豈有一毫之未盡者乎?況今廞衛卽遠,靡所逮及,臣民所以思先王之德,愈往愈深,而自點,所以負先王之罪,愈往愈著,在今所以論自點之罪,尤不可不嚴且急也。夫罪有大小,律有輕重,不論自點則已,若已論之,則豈可止於削黜,使醜穢之迹,密邇郊畿,親與之輩,係戀猶深乎?公議日激,衆怒難遏,請金自點亟命遠竄。答曰,小慰罔極情懷,惟有此行耳。須以自己之心推廣,幸勿復言。前領議政事,每每加等至此,殊極駭異,竟至於何地而後,快於心乎?雖使經年閱歲,決無允從之理,亟停勿煩。
政院啓曰,日月流邁,宮車永遷,臣民之痛,至此而尤罔極焉。伏惟殿下,以出天之孝,抱永訣之痛,摧裂崩迫之情,當復如何?臣等親聆哭泣之哀,奉睹攀擗之戚,腸摧哽塞,自不覺涕淚逬瀉也。仍竊伏念,山陵親詣,已有成命,臣等欽仰至情,所當將順之不暇,而賓天之後,月已閱五,聖上之自初喪至于今,不怠不懈,恤宅之制,哀慕之懷,超冠百王,逾禮過節,玉色深墨,柴毁已甚。閭閻匹夫之善居喪者,無以踰此,而以至尊之身能行,匹夫之所難行,病至疾乘,氣力難支,勢之必然也。聖體靡寧,爲日已多,痰喘咳嗽,晝夜爲苦,臣等憂慮,固已深矣。況終日哭擗,達夜勞動,沾濕風露,哀傷內割,其爲添疾失攝,何可盡言?山陵距京經過百里,信宿數日,凌晨犯夜,其所添傷,又非昨日勞動之比也。歷觀前史,絶無帝王之臨葬,考諸古事,我國列聖,亦莫之行。今殿下,孝思無窮,發於至情,前史之所絶無,而殿下欲臨之,列聖之所不行,而殿下欲行之,不念聖躬之有傷,不思疾病之添重,獨不念殿下之一身,承宗廟社稷之重,係一國兆庶之望乎?臣等陪祭之時,連日入侍,仰瞻柴毁之色,備知痰嗽之重,決不可勞動遠行,蹈其必傷添重之患。伏願殿下,勉抑至情,思保聖躬,亟寢山陵幸行之命。臣等忝在近密,不任區區憂愛之誠,祈懇敢啓。答曰,昨於郊外,瞻望靈轝,擬盡眼力,少紓晷刻之痛,行帷奄隔,人復還至,無處更望,叫天莫及,尙延頑喘而歸來,則殿宇闃寂,無有所倚恃,五內焚裂,心神俱喪,此時情事,若不保生全,而惟有所恃,少慰此懷,只此復詣山陵,以盡罔極之情耳。今有此啓,豈特今日之痛,實是與天地無窮之痛,豈有允從之理?爾等長在近密,情義自倍於他人,俱道情懷,至此支離,須望曉諭諸人,俾勿生此意。
吏曹口傳政事,以閔賀·尹安基爲工曹佐郞。
藥房啓曰,內殿素膳,累日哭泣不止,用藥少效之脹症,還復如初,數日內添傷,必益倍焉。臣民之憂,曷有其極?發引已過,下玄宮之日尙遠,決不可進喪食,添却莫重之症,自今日爲始,姑寢素膳,臨時還進,無損於聖孝,有合於禮制。此群下之所共望者也。伏願亟加權勉,以副臣民之望。答曰,自明爲之。以上朝報
上在昌德宮。
大妃殿·大殿·中殿,政院·玉堂,問安。入啓。答曰,罔極。
藥房啓曰,伏未審夜來,聖候若何?咳嗽等症,亦復如何?昨日伏承別無痛處之敎,悲哀罔極之中,雖未之覺,而其潛銷暗鑠於內者,宜復如何?今日輿情之所共憂者,有萬萬倍焉。臣李景奭,曾與僚相相議,昨者亦欲陳達,而奉使纔還,哀戚益切,不敢遽以此聞也。及睹答政院及答合啓之敎,切切焉哀傷惻怛之誠,有足以通金石感鬼神,不覺涕泗之橫流也。然而徒思將順,不達輿情,則是適爲姑息之歸,非所以盡忠者也。嗚呼,未死之臣,又過昨日,亦復何心,忍請殿下,停此行哉?蓋亦出於體先王之遺意,恐殿下之添傷。臣等於此,雖欲不言,其可得乎?當風霜寒澟之節,以至尊柴敗之氣力,遠涉百有餘里之外,經閱三四晝夜於山野之間,在聖人愼疾之道,決不可如是,在宗廟社稷之計,不可不深長思也。況祖宗列聖,亦莫之行,而殿下必欲行之,雖緣孝思之無窮,獨不念付托之重,繼述之道乎?臣等不任區區憂慮之至,敢來問安,竝以輿情陳啓,伏願特加裁抑,以副臣民之望。答曰,氣力與昨無異,山陵之行,不可停止之意,已盡於昨日,而啓辭又至於此,心神益復荒迷,不知所諭矣。
進善宋時烈上疏。大槪,旣參哭班,乞遞職名,歸養病母事。入啓。傳曰,過卒哭後捧入。
賓廳,領·右相,吏曹判書·兵曹判書啓曰,前頭陵所之行,出於孝思之罔極,爲人臣子,仰體聖意者,宜無異辭於其間,而今日群情,莫不以爲憂,皆曰不可不請停,其慮之也,亦甚且切矣。前日臣李景奭獻議時,不敢强爭者,不忍違聖上之至誠也。今者,臣等同辭請停者,不敢從聖上之直情也。列聖雖莫之行,聖上氣力可保無憂,則亦何敢如是煩達?前後積傷之伏於中者,未可盡言,姑以目今之見於外者言之,顔色深墨,氣力柴敗,瞻望親睹者,皆極驚悶。咳嗽·失音等候,累月而尙未良已,醫官之入診者,又莫不以眞元虛弱,風寒易感爲慮,聖候若是,而列聖所未行之禮,正當寒氣摠至之時,冒犯曉夜,跋涉乎百餘里之外,經過於山野露次之間,此必傷之道也。明知其必傷而徒感聖孝之至,不敢力爭,則臣等不忠之罪,固不足言。其在聖上承遺大投艱之業,奉宗廟社稷之道,顧如何哉?無中外大小,咸願停行者,正以悅服聖上之誠孝,故愛戴之心深,愛戴之心深,故愼聖上添傷之意,益切也。臣等之言,實出於一國臣民之所共憂,伏願勉抑至情,特加深思,姑命停行,徐待明春,以伸情禮,大慰國人之望,不勝幸甚。答曰,梓宮,在山陵靈殿,山野露次,非所敢言,年富力强,疾病亦非可憂,卿等不諒情事,何乃過慮至此耶?決不可允從矣。又啓曰,伏承聖批,孝思之罔極,天意之藹然,溢於言表,益增感涕,非不欲將順,而聖候之可憂,事勢之可悶,已達於前,不敢更煩,惟其願停此行者,輿情之所大同,臣等至於再三而不知止者,良以此也。上自元老,下至閭巷之賤,外方之人,莫不爲聖明憂之,此豈皆無所見而然耶?帝王之治天下國家,順人情而已。不拂人情,則亦可以克享天心,此祖宗列聖及我大行大王,所已行之於前者也。今我聖上,可不遵行於後乎?法成憲·謹天戒·順人情之道,一停行而三者備矣。伏願聖明,深察臣等此言,非出於臣等,實出於一國臣民之所共祈祝,亟寢成命,以副大小中外之至望。答曰,不允。
玉堂箚子。大槪,勉抑至情,亟寢陵行事。入啓。答曰,省疏俱悉。不可停止之意,已盡於昨日,無以更諭矣。
兵曹口傳政事,副司果權諰·李惟泰。
合啓前啓,請勉抑至情,亟寢陵幸之命事,請金自點亟命遠竄事。答曰,不允。前領議政事,雖有微過,大臣罷職之罰,已云極矣。此亦非循諫官之請,而恢張公論之道乎?非有誤國重大之罪,而遽加以竄黜之律,不亦駭異乎?且不念有勳勞於國家之義乎?此非予之私意,實是爲國家不可已之道也。爲其諫官之言,斷然行之而不疑,則其於稱譽則有之矣,顧不知待先朝勳舊大臣之道,當如何哉?務存大體,須勿更煩。
執義宋浚吉啓曰,金自點之當國專權,爲日已久,士夫之頑鈍嗜利者,靡然趨附,恬不知恥,世道之壞敗極矣。新化之初,若不痛加激揚,旌別淑慝,則化理無以淸明,公論無以恢張,可不懼哉?一時趨附之類,雖不可盡爲糾摘,而其中表表如李時萬·李以存·申冕·李之恒·李海昌·嚴鼎耉·黃㦿等,尤爲諂事權門,標榜醜辱,貽玷搢紳。且李行進·李時楷等,亦出入勳宰之門,號稱狎客,人言甚多,亦當分輕重,竝爲論罪,以慰國人之心,以淸朝廷之溷,在所不已。故臣發簡通議,僚議歸一,而獨大司憲金南重,終始持難,臣痼疾扶曳,狼狽出仕,一日在職,則當盡一日之責,以報聖恩之萬一,不敢爲惜身顧私之計,而言未見信,當此哀疚之中,不免瀆擾,臣罪尤大,請命遞斥臣職。答曰,勿辭。退待物論。
大司憲金南重啓曰,朝者執義宋浚吉,以金自點親與之輩,不可不竝論,而出入元斗杓之門者,亦不可不論之意,發簡以通,而不爲擧名,臣意以爲,金自點親與之人,豈無出入其門,見鄙於淸議者,而若辨之不詳,一切竝斥,不無濫及之患。至於元斗杓,則初無當國之勢,又無秉政之權,其所交遊,有何利勢之趨附,人物之進退,而招朋植黨,害人家國者乎?今以平昔相親之故,目之以狎客,欲爲論罪,實未知其可也。況山陵未畢,瀆擾非時,略陳所見,答以難從之意,以此往復,至于再三,終不能苟同矣。卽見宋浚吉引嫌之辭,以臣爲終始持難云,所謂持難者,非有他意,此論一出,不無朝著間不靖之端,務欲鎭靜調劑而已。身忝首席,言不見信,致此一端鬧擾之擧,臣誠慙靦,不可苟冒,請命遞斥臣職。答曰,勿辭。退待物論。
掌令李尙逸啓曰,執義宋浚吉,朝者以金自點親與之輩,勳宰家出入之人,竝爲論啓事發簡,而臣意以爲,浚吉以林下讀書之人,慨然世路之紛雜,乃有激濁之志,發此糾劾之擧,身居臺閣,不敢異同,而第以山陵日迫,此時論啓,似欠從容,措辭答送,則雖有先後之異,實無參差之意,再三往復,僚議不一,同僚旣以此引避,臣何敢晏然?臣以無似,忝冒匪據,絲毫無補,乃於哀疚之中,徒事瀆擾,臣罪萬殞,以此以彼,不可仍冒,請命遞〈斥〉臣職。答曰,勿辭。退待物論。
持平任重啓曰,近日洛黨·原黨之說,至發於臺閣,論議紛紜,鎭靜無期,如臣駑劣,忝據言地,泯默隨行,愧懼徒積。朝者執義宋浚吉送簡曰,士流勳宰,淸濁異路,金自點親與之輩,出入元斗杓之門,頗有人言者,不可不竝論云,而別無指摘之語,其所云云者,雖未知某,而果能從實擧劾,則係是公論,故臣答以謹悉矣。論議不一,同僚引避,臣何敢晏然仍冒?請命遞斥臣職。答曰,勿辭。退待物論。以上朝報
上在昌德宮。
夜三更,白雲一道如氣,起自巽方,直指坤方,長七八丈餘,廣尺許,良久乃滅。五更,流星出井星上,入艮方天際,狀如拳,尾長三四尺許,色白。
以咸陽守直內官狀啓,傳于李行遇曰,乳母亦有病云,使本郡覓入病中凡所欲食之物,務令盡心覓給事,分付于本郡。
李行遇啓曰,以山陵望祭望哭儀註,傳曰,何以西向磨鍊乎事,傳敎矣。一行缺以臣臆見,山陵在西,故西向五六字缺廬次前庭中,北向望哭,似爲合宜,望哭而已。迫數字缺答曰,依啓。
戶曹判書鄭世規啓曰,臣在山陵時,以大轝長杠傷釁事,令摠護使左議政臣趙翼,提調禮曹判書臣趙絅,聯名狀啓矣。仍竊伏念,兩臣之察任屬耳,臣則忝居都監旣久,罪戾尤大,不可與兩臣,泛然待罪而已。臣自山陵都監提調,移拜本都監提調時,卽爲遍閱大轝以下諸具,則大轝長杠極大,意謂必無他虞,而不覺其中未盡乾,且轝士軍雖多,而又不覺人之長短不均,不得齊力善擔,有此中路驚惶莫大之變。此無非臣昏謬不思,不能擧職之致,臣罪萬死難贖。臣以迎接都監提調,不得以徑先上來,今詣闕下,惶恐伏地待罪。答曰,知道。勿待罪。
李一相,以備邊司言啓曰,今月二十日內,勅行必渡江,西路策應甚急,況當失稔,尤不可不軫念。寧邊府使具義俊,平山府使李厚培,以會葬事上來,封陵後,自陵所直爲還官,宜當。開城留守,亦爲一體還任事,預爲分付,何如?答曰,西路遠地守令,則封陵後下直,未渡江之前,似難還官,徑先發送,殊甚未安,而事勢如此,未知如何,更議處置。
李一相,以備邊司言啓曰,前者以司僕寺木花一千斤,入送六鎭,以爲窮民禦寒之資事,曾有允下之命矣。從前北民素昧去核之法,故移送戶曹,使之去核,兼爲輸運之便,而去核之數,亦至一千五百三十一斤四兩,今將入送,而亦送木花,若無綿布,難以作衣。除出兵曹餘丁木四十同,常平廳·司僕寺各十同,合六十同,一時入送似爲宜當。別定禁軍,分運下送,而三甲之民,亦不可不一體下送。司僕寺木花,亦有餘儲云,一千斤加送,就木六十同中除出四同,均一分給之意,本道監司及北兵使處,竝爲下諭,以示國家軫念之意,何如?傳曰,依啓。三甲移送四同木,不爲太小乎?
李一相,以備邊司言啓曰,傳敎矣。三甲民卒鮮少,在前所送,亦不過四同,故如是磨鍊矣。聖敎如此,一同加送之意,敢啓。答曰,知道。
李一相啓曰,國葬都監色郞廳·監造官及木手·邊首等,返虞後拿推事,命下矣。傳旨則所當卽爲捧之,而郞廳等皆往陵所,故使留京書吏,以傳語軍,往問于陵所,急急現告之後,今已三日,累度催促,而尙不擧行,傳敎之事,稽滯至此,極爲可駭。留京書吏,令攸司囚禁治罪,何如?傳曰,允。
領議政李景奭,右議政金堉,行判中樞府事金藎國,戶曹判書鄭世規,行護軍李英達,延川君李景嚴,完陵君柳坡,兵曹判書韓興一,刑曹判書李時昉,行副司直黃緝,行副司直安應亨,檜興君黃瀗,漢豐君崔應一,完興君李元榮,行副護軍徐弼文,行副司勇李弘福,刑曹參判宋時吉,陽原君許選,益豐君洪孝孫,同知中樞府事安行,副司直朴省吾,行副司直南斗柄,行副護軍金集啓曰,臣等於昨日,三籲天門,而聖批堅拒,終不允從,固知臣等誠意淺薄,不足以動天,而此係國家之安危,故不敢自沮,更來叫號,伏願聖明,深加思量焉。殿下居廬五月,哭泣無節,以至尊之居養,爲匹士之執喪,深墨之色,近臣不能仰視,氣力之綿,諸醫大以爲憂,咳嗽失音,已爲形現深痼之症,而殿下恃春秋之富,忘毁瘠之過,不憂其可憂,有疾爲無疾,篤於孝思,徑情而行,倘或少愈之餘,露次之中,風寒易乘,患生少忽,則封陵大事,有不能自盡者焉。當此之際,雖欲悔之,其可及乎?宣·靖·康·泰諸陵,不滿半日之程,朝夕往返之地,太平無事之時,而列聖未嘗親行,穆陵·章陵之時,先王亦莫之行,今殿下,無以柴毁之氣力,戴星凌霜,撼頓乎百里之外,殿下縱自輕,奈宗社何,奈慈殿之憂念何?臣等瀝血固爭,非獨爲殿下,亦所以爲宗社也,爲先王也,爲慈殿也。伏望亟收成命,以爲宗社臣民之計。答曰,達夜思惟,不作今番之行,則痛結終天,難伸罔極之懷,方寸擾擾,不知所裁。惟卿等,少諒此情,勿爲更煩是望。
再啓曰,臣等伏承下答之敎,哀益切而辭益懇,臣等雖甚愚頑,亦非木石,寧不爲之感動乎?但時有古今,禮有經權,以時則古,以禮則經,而我祖宗列聖,亦莫之行,目今事勢之難便,百倍於古,其不可泥守經常而無變通也,明矣。況經權初無二道,權而得中,是亦經而已矣,今殿下欲行者,發乎罔極之至情也,臣等之請停者,以其事勢之難便也。發乎情知難而姑停,徐待明春日晷舒長雨露旣濡之時,得展情禮,則其誰曰不可,不亦爲得中之擧乎?昔者唐玄宗,將行東都,太廟四室壞,宋璟·蘇頲,以爲恐未契天心,故災異爲戒,願且停之。姚崇則乃曰,苻堅舊材,腐朽而壞,適與行會,何足異也?君子多宋璟之忠直,而罪姚崇之諂諛,今上天譴告慇懃,太白累月而猶見,其爲大異也,不啻廟堂之壞,其他雲物氣祲之迭作,史不停書,天之戒之也亦云至矣。山陵之行,出於誠孝之至,東都之幸,非所可擬,而天意冥冥,雖不敢測,安知戒告之若此者,亦出於未契而然也,天不敢知,試觀諸人則亦可知。今日輿情,皆願此行之姑停,民情大可見矣,是豈皆不體聖孝之至意而然哉?且民弊,非所敢言,而民惟邦本,亦何得不恤,畿民之力,已盡於陵役,客使之行不遠,伊邇奔走站上之不暇,何得而收穫,何得以秋耕,何得以輸租?晝爾于茅,宵爾索綯,又何得以爲之?當此之際,又有行幸,則其爲重困,不言可想,雖在哀戚之中,念及於此,則必爲之惻然矣。輿情所在,臣等不言,則不忠之罪,固不足道,其於國事何?聖明勉抑至哀,深察輿情,姑命停行,以幸宗社,以幸臣民。答曰,卿等之辭至此,非爲疾病也,爲宗社慮,爲畿民計,裁抑至情而勉副群情,只自痛哭而已矣。
大司諫金慶餘,正言吳翮啓曰,昨承聖批,以金自點,非有誤國重大之罪爲敎,臣等竊惑焉。自點之被斥也,上自公卿大夫,下及輿臺廝隷,以至深山窮谷婦人孺子,莫不懽忻鼓舞,猶恐其律文之不嚴,人心所同,夫孰勸之而使然哉?以此推之,則國人之情可見,而自點之罪亦可知矣。自點誤國之罪,臣等非不知歷數而悉擧之,前後論列,旣已備盡,聖明亦已洞燭其罪狀也。稱譽之敎,尤非所望於殿下也。毁譽之念,匹士猶知羞惡,況於人君,與一國同其好惡者乎?人君之職,履天位治天職,賞人刑人,與衆共之,以順天心協民望,非一己之所得以私者也。臣等不得請,則決不可止,請金自點亟命遠竄。答曰,已喩毋煩。
大司諫金慶餘,正言吳翮啓曰,執義宋浚吉,以金自點當國專權,爲日已久,士夫之頑頓嗜利者,靡然趨附,恬不知恥,世道之壞敗極矣。新化之初,若不痛加激揚,旌別淑慝,則化理無以淸明,公論無以恢張,可不懼哉?一時趨附之類,雖不可盡爲糾摘,而其中表表如李時萬·李以存·申冕·李之恒·李海昌·嚴鼎耉·黃㦿等,尤爲諂事權門,標榜醜辱,貽玷搢紳。且李行進·李時楷等,亦出入勳宰之門,號稱狎客,人言甚多,亦當分輕重,竝爲論罪,以淸朝著之溷,在所不已,故臣發簡通議,僚意歸一,而獨大司憲金南重,終始持難,臣痼疾扶曳,狼狽出仕,一日在職,則當盡一日之責,以報聖恩之萬一,而言未見信,當此哀疚之日,不免瀆擾,臣罪尤大。大司憲金南重,以執義宋浚吉,以金自點親與之輩,不可不竝論,而出入元斗杓之門者,亦不可不論之意,發簡以通,而不爲擧名。臣意以爲,金自點親與之輩,豈無出入其門,見鄙於淸議者,而若辨之不詳,一切竝斥,則不無濫及之慮。至於元斗杓,則初無當國之勢,又無秉政之權,其所交遊,有何利勢之趨附,人物之進退,而招朋植黨,害人家國者乎?今以平昔相親之故,目之以狎客,欲爲論罪,實未知其可也。況山陵未畢,瀆擾非時,略陳所見,答以難從之意,以此往復,至于再三,終不能苟同矣。卽見宋浚吉避嫌之辭,以臣爲終始持難云,所謂持難者,非有他意,此論一出,不無朝著間不靖之端,務欲鎭靜調劑而已,身忝首席,言不見信,致此鬧擾之擧,不可苟冒。持平任重,以近日洛黨·原黨之說,至發於臺閣,論議紛紜,鎭靜無期,如臣駑劣,忝冒言地,泯默隨行,朝者執義宋浚吉送簡曰,金自點親與之輩及出入元斗杓之門,頗有人言者,不可不竝論云。其所云云,雖未知某某,而果能從實擧劾,則係是公議,故臣答以謹悉矣。論議不一,同僚引避,臣何敢晏然仍冒?掌令李尙逸,以執義宋浚吉,朝者,以金自點親與之輩,勳宰家出入之人,竝爲論啓事發簡,而臣意以爲浚吉林下讀書之人,慨然世路之紛雜,乃有激濁之擧,身在臺閣,不敢異同,而第以此時論啓,似欠從容,措辭答送矣。雖有先後之異,實無參差之意,再三往復,僚議不一,同僚旣以此引避,臣何敢晏然,竝引嫌而退,激濁揚淸,欲正朝著,則其議可尙,托以鎭靜,强欲扶植,則似涉苟且,答以謹悉,不出異見,或早或晩,大意則同。請大司憲金南重遞差,執義宋浚吉,持平任重,掌令李尙逸,竝命出仕。搢紳之羞,莫甚於趨付權門,士夫之恥,莫大於喪失廉隅。全南監司李時萬,瑞山郡守李以存,染迹於金自點之門,見棄淸議,人皆唾鄙。副護軍李之恒,以連家之人,所當自愼,而表裏論議,多有人言。副護軍李海昌,前執義嚴鼎耉,廣州府尹黃㦿,或交結子弟,或隣居接近,昏夜往來,情意親熟,物論藉藉,不可無一番糾劾,以爲激揚之擧。請李時萬·李以存,削奪官爵,李之恒,罷職不敍,李海昌·嚴鼎耉·黃㦿,竝命罷職。副提學申冕,以淸議所許之人,至被權貴家之款遇,不能拒强,多有物議,不可仍在其職,請命罷職。勳宰之於名流,趣味自別,禮曹參議李行進,承旨李時楷等,出入元斗杓之門,號稱狎客,多有人言,請命罷職。答曰,竝推考,臺諫處置事依啓。
柳景緝,以戶曹言啓曰,以本曹草記,勅使支待時,鷄兒等物,仍令京畿分定進排事,傳曰,畿民之役,果爲偏苦,除此一弊,亦似有關。寧使有米布衙門,除出若干,以爲貿用之地,可也。且後勿爲例事,傳敎矣。有米布衙門,自本曹不可勒定,令廟堂議定,何如?傳曰,知道。以上燼餘
備邊司啓曰,云云事,傳敎矣。事體甚重,徑先還送,雖涉未安,而西路遠地,守令封陵後下直,則勅使渡江之前,必未及還,誠如聖慮所及,寧邊府使具義俊,使之先爲還官,平山府使·開城留守,封陵後除朝辭,直自陵下還任似當,以此分付,何如?答曰,依啓。備局謄錄
上在昌德宮。
卯時辰時,日暈。巳時,太白見於未地。夜五更,流星出柳星下,入東方天際,狀如拳,尾長三四尺許,色赤。
望祭時望哭後,政院·玉堂,三殿·世子宮問安。答曰,罔極。
二品以上,三殿單子問安。答曰,罔極。
藥房,慈殿問安。答曰,知道。大殿問安。答曰,知道。中殿問安。口傳啓曰,脹候·眩症·寢睡·水剌,何如?答曰,知道。水剌寢睡證候一樣。
備忘記傳曰,大轝長杠釁隙之患,都監堂上,獨不可全然無責,竝姑先推考。
以備邊司宣惠廳收米減捧事草記,傳于李一相曰,所謂減捧一斗,乃一結一斗耶?以此所減,合而計之,則幾何云耶?問啓。
大司諫金慶餘,執義宋浚吉,掌令李尙逸,持平任重,正言吳翮啓曰,臣等伏承聖批,以金自點非有誤國重大之罪爲敎,臣等竊惑焉。自點之論罪也,上自公卿大夫,下至輿臺廝隷,以至深山窮谷婦人孺子,莫不懽忻鼓舞,唯恐其律之不嚴,人心所同,夫孰勸之而使然哉?以此推之,則國人之情可見,而自點之罪可知矣。自點誤國之罪,前後論列,大略已具,聖明亦豈待臣等之言而後,下燭哉?試擧其槪,則邊閫·武倅,皆以其親密之輩,請囑塡差,四方輦輸,輻奏其門,軍民之怨咨,物力之涸渴,職由於此。士夫之嗜利諂附者,率皆引進,或通淸班,或授方面,仕路之混濁,世道之壞敗,至此而極。外而民怨日深,內而官方日紊,殿下之國,安得以不誤乎?人君之職,履天位治天職,賞人刑人,與衆共之,以順天心協民望,非一己之所得以私者也。臣等不得請,則決不可止,請金自點亟命遠竄。答曰,毋庸强煩。
執義宋浚吉,掌令李尙逸·尹珹,持平任重·洪鐩啓曰,陪行大將李圾,專掌轝士軍調用,一路檢飭之事,而分定之際,頗有任情不均之言,發引之日,分軍替擔,散亂無統,喧聒塡咽。日暮力盡之後,尤不成模樣,上下回旋,未免失措,終致僨事之患,蒼黃驚懼之狀,有難形言,陪侍之長,莫不目見而痛心。請李圾拿問定罪,都監堂上·郞廳,亦難免不能糾檢之失,請從重推考。答曰,依啓。
執義宋浚吉,掌令李尙逸,持平任重啓曰,今此發引之時,京外前銜及士子坊民,比前多會,而各司不能擧職,事多顚誤,有駭瞻聆。慕華館路祭時,大轝帳幕,不但麤陋,設帷不齊,霜露難蔽,事甚未安。且大轝行過之時,炬火不明,至踰沙峴之後弘濟院之前,則尤甚暗黑,齊會士民,不辨大轝前過,多不得行禮,萬口喧騰,莫不痛惋。請典設司當該官及炬火次知官,竝命先罷後推。各司官員,多不擇人,率以庸雜苟充,當國家有事之日,不能擧職,每致僨事,今番轝士軍調發之時,望燭捧上之際,或因請囑除減,或縱下吏作弊,人言藉藉,莫不痛駭。其中尤甚者,中部主簿柳時中,義盈庫主簿李義弘等,請竝命汰去。金自點迷國誤朝,方論竄黜之典,則其附麗翕訾之輩,不可不略加懲治,以淸朝著,全南監司李時萬,瑞山郡守李以存,副提學申冕,副護軍李之恒·李海昌,前執義嚴鼎耉,廣州府尹黃㦿等,或諂附密結,不恤唾鄙,或受其籠絡,助成氣勢,見棄淸議,貽辱搢紳,新服之初,若無激揚之擧,則化理無以淸明,公論無以恢張。請竝命削去仕版。士夫持身,不可不謹,勳宰名流,趣向自別,禮曹參議李行進,左承旨李時楷等,出入元斗杓之門,人言不美,恬不知愧,識者唾鄙,見棄淸議。請竝命罷職不敍。答曰,依啓。李時萬等,旣已推考,不必煩論。
大司諫金慶餘,正言吳翮啓曰,搢紳之羞,莫甚於趨附權門,士夫之恥,莫甚於喪失廉隅。全南監司李時萬,瑞山郡守李以存,染迹於金自點之門,見棄於淸議,人皆唾鄙,副護軍李之恒,以連家之人,所當自愼,而表裏論議,多有人言,副護軍李海昌,前執義嚴鼎耉,廣州府尹黃㦿,或交結子弟,隣居接近,昏夜往來,情義親密,物論藉藉,不可無一番糾劾,以爲激揚之擧,尋常推考,不足以懲勵。李時萬·李以存削奪官爵,李之恒罷職不敍,李海昌·嚴鼎耉·黃㦿,竝命罷職。副提學申冕,以淸議相許之人,至被權貴家之款遇,不能拒絶,多有物議,不可尋常推考而止,請命罷職。勳宰之與名流,趣味自不相同,禮曹參議李行進,左承旨李時楷,俱出入元斗杓之門,號稱狎客,多有人言,不可推考而止,請命罷職。答曰,旣已推考,不必煩論。
以陪行大將改付標望單子,傳于柳景緝曰,李圾,返虞後拿推。
柳景緝,以備邊司言啓曰,以本司宣惠廳收米減捧事草記,傳曰,所謂減捧一斗,乃一結一斗耶?以此所減,合而計之,則幾何云耶?問啓事,傳敎矣。宣惠廳收米之規,每一結春秋分等,各捧八斗,收捧之數,隨其田結,而有所加減。今年時起摠數,未及上來,姑依上年結數計之,今秋等收米一結,應捧八斗內,減其一斗,則所減都數一千五百五十一石零矣,敢啓。傳曰,坡州全減之數,則不在此中,宣惠廳每年用餘之數有裕,雖減此而無窘乏之患耶?亦爲商量以啓。
附山陵日記。
卯時,設望祭,陪從百官參祭後,無差備官員,哭辭還朝。以上燼餘
備邊司啓曰,以戶曹啓辭,以本曹草記,勅使支待時鷄兒等物,因令京畿分定進排事,傳曰,畿民之役,果爲偏苦,除此一弊,亦似有關,寧使有米布衙門,除出若干,以爲貿用之地,可也,且後勿爲例事,傳敎矣。有米布衙門,自本曹不可勒定,令廟堂分定,何如?傳曰,知道事,下敎矣。自上軫念畿民之偏苦,有此下敎,有米布衙門,所當酌定分付,而只念京中雖捐米布,使之貿易厥數之充足,似乎不易,終必踊貴,未免爲壟斷者之罔利,民間,則知有勅使者久矣,認爲應出者素矣。鷄兒及卵等物,摠而數之則雖多,分而均之則不重,道臣分其殘盛守令,遍定於豪右,則戶出一鷄一卵,民必不以爲苦,後亦可繼之道也。惟其上納之際,或不卽捧,或爲點退,責徵人情,則其弊甚巨,此則館伴嚴飭都監,該色官吏,另加痛禁,如有現露,則重究不饒,本道擇定剛明差使員,捧納之際,若有弊端,許卽直告于館伴,以爲推治之地,似爲宜當。且宣惠廳之設,雖曰山陵,詔使不在此限,近來畿民之役偏重,老少男女,奔走於道路之日常多,陵所定役,雖務從輕,尺木寸草,皆出於民間,民亦知其分所當爲,不敢爲怨,而亦甚可矜。坡州則山陵所在之地,凡百所需,取辦於本州,畿邑之中,尤爲偏苦。臣等,竊相參商宣惠廳畿甸今秋所捧,減其一斗,坡州一邑,則特減其今年田稅,以示聖上軫念之意,則民間感悅,必倍於鷄兒等物之不捧,以此事意,分付施行,何如?批答未下。以上備局謄錄
上在昌德宮。
自巳時至酉時,日暈。夜五更,流星出北斗星上,入北極星下,狀如鉢,尾長三四尺許,色白。
藥房都提調李景奭,右承旨李行遇啓曰,昨曉觸冷哀泣,伏未審夜來聖候,若何?咳嗽等證,亦復何如?陵幸之停,勉副輿情,宗社之幸,臣民之喜,難以盡達,而竊伏惟念,罔極之中,哀慟益切,臣等,無任區區憂慮之至,敢來問安。答曰,咳嗽時無加減,而罔極事情,何可盡喩?
世子宮,藥房問安,入達。答曰,食飮氣候,則如常,咳嗽不止。
告訃使書目,本月初七日,勅行已到牛家庄,十六·七日間當爲越江云云事。
李行遇啓曰,返虞時,大司憲當爲前導,此非閑慢之任,大司憲旣已遞差,而政事有返虞後爲之敎矣,以次官代行,皆以爲未安云,敢此仰稟。傳曰,知道。只大司憲差出。
李一相啓曰,以昨日憲府啓辭,發引時炬火次知官,先罷後推事,允下矣。卽見都監現告,則所謂次知者,乃兼司僕二員,羽林衛一員,內禁衛七員,竝十員,此與朝官有異,令攸司囚禁治罪,分付兵曹,使卽汰去,何如?傳曰,依啓。
李一相,以備邊司言啓曰,以本司宣惠廳收米,姑依上年結數計之,今秋等收米,一結應捧八斗內,減其一斗,則所減都數一千五百五十一石零矣事,草記。答曰,坡州全減之數,則不在此中,宣惠廳每年用餘之數,有裕,雖減此而無窘乏之患耶?亦爲商量以啓事,傳敎矣。宣惠廳收米之規,隨其各年時起多少,有所盈縮,未有一定之規,姑以近年結數言之,丁亥則以年凶之故,僅至一萬二千餘結,一年收米不足於用度,以戶曹米添補支用,戊子則稍稔之故,二萬三千二百六十九結零,收米之數二萬八千六百十六石零,而一年應下之米,亦至二萬八千七百八十八石。以此計之,年所捧不足於一年用下者,一百七十二石零,第以本廳用度,隨歲豐凶,亦有推移加減之事,故卽今不無用餘之數,與本廳堂上,相議量減,而坡州則今年田稅全減之外,至於宣惠廳收米,係是各官一年民結所需之役,若爲全減,則本州一路,刷馬及官需使客支供,各項應用之米,不可移定於他邑,故以均減一斗之意,啓稟矣,敢啓。傳曰,依啓。
李一相,以國葬都監意啓曰,數字缺石,旣不得前期始役,日晷漸短,晨夜蕫役,恐或刻畫未盡處,畢刻後又爲詳察斂整,消費累日,僅得完役,而印出之役,亦未易,就進上件,先爲印出粧軸,明日當爲內入矣。自前都監亦印出若干件,以爲分兒傳布之資,然後結裹陪進,而今番則下玄宮日期已迫,勢未及爲,不得已停止,明日夕結裹,十八日陪進山陵之意,敢啓。傳曰,知道。
李一相,以甘馬五里傳語軍李仁雄狀啓拆見拿推傳旨,傳曰,當初狀啓拆見時,有水濕自裂之痕耶?有分明拆見之跡耶事,傳敎矣。今月十二日摠護使及都監堂上狀啓入來,而皮封之紙,斤斤裂破,不成形樣,自裂與拆見,無由辨別,所見驚駭,敢請査啓治罪矣。今見京畿監司査啓中及李仁雄招辭中,則鞭馬之際,露濕紙薄,不覺磨戛裂破云,招內辭緣,似不無其理,故纔承下問,如是回啓矣。傳曰,無知常漢,忙迫傳通之際,必無拆見之理,雖有不謹之失,似涉無情,勿爲拿推,令本道監司,卽爲決罪放送,俾無滯獄之弊。且當初本院啓辭,殊欠詳明矣。
司饔院官員,以都提調意啓曰,今月十三日殯殿朝上食所進甘苔,十二日夕義盈庫當爲進排,而其所來納者色品不好,使之改納,則稱以送人京司,日已昏黑,其勢莫及,急遽之間,計無所出,徒知祭葬之爲重,未諳所産之遠近,移文京畿,甘苔四五兩,使之及時進排者,實出於不得已,而此非移定恒供之意。畿甸列邑,齊會陵下,雖非所産,數甚零星,不無官儲之處,而翌朝,乃以陳久不忍見之甘苔,只使迷劣村夫傳送,卽爲退給,時刻已迫,猝然闕供,亦極未安。以本庫進排稍優甘苔,擇用之後,京畿則終無皂白,監司雖已入京,陵所待候,若有次官,則莫重祭用之物,何敢如是歇看哉?今者伏見京畿監司狀啓,有若本院移定本道,使之逐日恒供者然,數兩甘苔一番進排,有何大段謬例,而至請該曹處置,實未曉其意也。其日朝供上前,未及改備,以致許多苟且之擧,無非本庫官員尸居不職之罪,事極痛駭。請十三日該庫進排官,亦爲先罷後推。陵所殯殿供上,點退改納之際,必經二三日,臨葬渴悶,寧有其極。今後令該曹,凡干供上,各別申飭,整頓出送,使無點退窘迫之患,何如?傳曰,依啓。監司入來後,陵所待令當該官員,亦爲推考。
持平任重啓曰,昨日李時萬等論啓時,臣以聾瞽聞見,實未知其某也果爲諂附密結,某也果爲助成氣勢,反覆商確,則席上說話,有若親聽而目睹者然。臣內甚疑訝,良久論難,而第念發論同僚,以一時儒望,新入言地,專以激揚爲意,必有實的之見,故臣不敢自是己見,黽俛從之,而擬律之際,亦疑其過重矣。更聞外議,則其中黃㦿,最爲濫枉,雖云居止接近,往來親密之跡,未有的見者,言論觸忤之事,衆所共知,而渾入於指目中。至於申冕,亦多言其不然者,申冕本以名家,科第自進,名位已顯,豈籍其權勢,以爲媒進之地哉?況三年草土,旋補外官,何暇出入其門,諂事密結也。臣心旣有所疑,訪問物議,衆口稱冤,論事失實,在所難免,何敢晏然苟同,仍爲傳啓乎?請命遞斥臣職。答曰,勿辭。
李行遇啓曰,大司憲差出事,命下矣。何日差出乎?敢稟。傳曰,明日差出。
李一相啓曰,持平任重再啓煩瀆,退待物論矣。傳曰,知道。以上燼餘
中殿,藥房問安。入啓。答曰,知道。中殿,藥房口傳啓曰,脹候·眩症·寢睡·水剌,何如?答曰,知道。脹候眩候無加減,寢睡·水剌一樣。
平安監司書目,勅使十六·七日間,當爲越江,使臣一行,十五日當先越江事。
以陪行大將改付標單子,傳曰,李圾,返虞後拿推。疊
右議政金堉箚子。大槪,請與都監諸臣,同被罪罰事。入啓。答曰,省疏具悉。待大臣之道,自當乃爾,卿其安心,勿爲引咎。
傳曰,史官一員待命,騎馬三匹立之。
山陵都監堂上李時昉,出去。以上朝報
上在昌德宮。
夜五更,沈霧。
藥房,慈殿問安。答曰,知道。
藥房都提調李景奭,右副承旨李行遇啓曰,伏未審夜來聖候,若何?昨者伏承咳嗽時無加減之敎,且當哀疚益切之時,臣等,不勝區區憂慮之至,敢來問安。答曰,夜間有時咳嗽,不至大段矣。
中殿問安。口傳啓曰,脹候·眩症·寢睡·水剌,何如?前日劑入之藥,今日當畢進御矣,必更審症候,然後或仍用前藥,或別議他藥,敢稟。答曰,知道。脹候暫歇,眩氣一樣,寢睡·水剌一樣,藥則今日畢御矣。
又啓曰,內殿脹候,稍有向歇之候,而眩症一樣云,臣等竊以爲幸,而憂慮兼切,下玄宮及返虞之日迫頭,若不臨時節抑,返哭過後,所御之膳,卽爲變通,則脹候之還添,必復如向日之添加,反覆至於再三,則是釀來危症,何敢望其藥效?其爲危懼,莫甚於此,此不可不大加戒愼處也。臣景奭,明將肅謝,進詣陵所,故敢此預爲陳啓,冀賜察納。且內殿所進,行濕補氣養血湯二十服,當盡於今日,與柳後聖及諸御醫等商議,則此藥依前加入,仍進十貼宜當云,五貼爲先劑入之意。敢啓。答曰,知道。
有政。吏批,判書李時白病,參判林墰山陵陪往,參議沈之源進,右承旨李行遇進。兵批,判書韓興一病,參判李基祚陵所出去,參議閔應協陵所侍衛出去,參知洪命一進,右承旨李行遇進。
李行遇啓曰,因兵曹啓辭,參判差出事,命下矣。口傳差出未安,政事,何以爲之?敢稟。傳曰,明日爲之。
吏批啓曰,判書李時白病不來,參判林墰,以都監提調,往在陵所,小臣獨政未安,何以爲之?敢稟。傳曰,只出緊任。
以李基祚爲大司憲,金益熙爲禮曹參議,洪錫圭爲牛峯縣令,以金南重爲副護軍,洪重普爲副司直,趙時稷爲副司果。
柳景緝啓曰,都承旨崔惠吉,右副承旨林,往在陵所,左承旨李時楷,方在被論中,不得仕進,右承旨李行遇,自藥房仍進吏批廳中,只有左副承旨臣柳景緝,同副承旨李一相,兵批政廳,何承旨進去乎?敢稟。傳曰,右承旨兼送。
李行遇啓曰,勅行已迫,西路守令之出站,一日爲急,牛峯縣令洪錫圭,速爲署經,今明日內發送之意,兩司城上所命招言送,何如?傳曰,允。
吏曹郞廳,以領議政意啓曰,禮曹判書趙絅,參判韓必遠,往在陵所,參議李行進,方在被論中,勢難察任,返虞之時,禮官無一員在此,事甚未安。李行進改差,其代,今日政差出,何如?傳曰,允。
李一相,以備邊司郞廳,以領·右相意啓曰,臣等將爲俱詣陵所,如有時急公事,則令郞廳,往咨于原任大臣而回啓,此外各曹及時急定奪之事,竝令一體爲之,何如?傳曰,依啓。
李行遇,以內醫官員,以都提調意啓曰,本院提調,不可一日曠官,而提調臣趙絅,副提調臣崔惠吉,往在山陵,臣景奭,久離轂下未安,故欲爲臨時出往,而以初·再虞獻官,明日當爲受香而行,本院無一員留在,兵曹判書韓興一,曾經提調之任,趙絅回還間,姑令代察,何如?傳曰,依啓。
李行遇,以禮曹言啓曰,返虞時改磨鍊單子節目中,自上祗迎處,虞主轝奉住一節,全沒焉,前入單子,改付標以入之意,敢稟。傳曰,知道。
李一相,以兵曹言啓曰,本曹堂上四員內,一員當爲返虞時導駕,而判書臣韓興一,以內醫院啓辭,將爲兼察,參判臣李基祚,方在山陵,而今日政,移拜大司憲,參議臣閔應協,以玄宮侍衛,亦在山陵,參知臣洪命一,獨爲在直,導駕時無推移之路,令該曹參判,斯速差出,何如?傳曰,允。
李行遇啓曰,以禮曹返虞時節目改磨鍊單子,傳曰,虞主轝奉駐時,設褥席平床,則將奉虞主,降奉安之意乎?承旨察啓事,傳敎矣。臣伏見數字缺磨鍊節目,則返虞時設褥席平床,乃是駐轝降主奉安之意也。招問該吏,則禮曹堂上,往雖在陵所,以此磨鍊以送云,而出主一款,五禮儀之所未載也,臣意爲,哭臨一節,出主奉安於路上缺次事涉未安,依發引時靈輀奉辭禮,數行缺前導之任,而新除授大司憲李基祚,以都監提調,方在陵所,返虞之前,日期已迫,勢難來缺先爲肅拜於殯殿,因爲前導而來,來此後,又爲肅拜,似爲無妨。司憲府多官,勢將全數引避,下諭啓辭數字缺爲之,自本院,將此意下諭,何如?參以事勢,不得已敢啓。傳曰,依啓。
李一相,以兵曹言啓曰,闕內張傘,雖大雨已極未安,而今日則雨下數點,固無沾濕之患,而承傳色往來之際,偃然張傘於夕陽之中,極爲駭愕。請當該承傳色,推考,捧傘下人,令攸司,囚禁治罪,何如?傳曰,依啓。張傘下人,不必推治。
傳曰,長番內官金汝捷,誤踏啓字,殊甚不察,推考。
獻納李天基啓曰,臣於金自點削出合啓姑停之論,旣已同參,而發引之日,大司諫臣金慶餘,語臣曰,大司憲金南重,欲於發引後,卽以前合啓連啓云。臣以發引·返虞之間,卽同初喪,連啓似不穩當爲答,而陪往山陵之後,得見邸報,則果爲連啓矣。臣未學禮文,不知國家事例,只以常情思之,則發引之後,靈帷野次,聖懷罔極,正是孝子散垂之中,上下哭踊之際也,喪事之外,豈忍以他事煩瀆乎?如此大論議,遽停於卒哭之前,則臣固以言其非也,而金南重,亦以臣言爲是,追悔遠停之失矣。至於返虞之前,徑起此論,竊恐群臣之導殿下,不免於情禮也。況新發之論,尤似汲汲,槪其所論,則勳臣自是勳臣,士類自是士類,廉恥名節,彼我自別,士大夫之染迹於其門者,固爲可惡。其在激揚之道,宜擧糾劾之典,此實今日不可無之公議,而返虞不遠,從容論啓,何晩也?愚淺之見,終始如此,有難隱默隨彼,自負此心,當此淸議方張之日,膠守歇後疲軟之意,臣何敢一日苟冒?請命遞斥臣職。答曰,勿辭。
掌令李尙逸啓曰,近日云云之說,臣亦有聞,而末路所傳,慮或訛誤,執義宋浚吉,欲恢公論,有此糾劾之擧,果有是事,則身居言地,不可容默,臣與之同參論啓矣。昨者持平任重,以濫枉不然等語爲避,而有若訟冤者然,臣實未曉其意也。爲重之道,當初簡通往復之時,若有疑似濫枉之慮,則何無一言可否,只書謹悉,及其來避也,至擧洛黨·原黨,泯默隨行等語爲避?又於臺廳相議之日,只擧數人冤狀,亦不力辨是非,同參論啓,則一日之內,有何物議之加聞,而臺諫論事,豈必目睹而親聽也?公議所在,不得不已,旣與之同事,退有後言,臣實恥之。噫,公論晦塞,是非眩亂,欲待物論,何時可定?黃㦿則陽違陰合,出入親密,人皆傳說,而申冕·李之恒,俱以名家子弟,早通淸路,靜鎭自守,不墜名聲,則豈不爲儕輩之所推許,而瓜田納履,君子所避,人言之來,烏得冤乎?至於下語擬律之際,臣亦疑其太重,論辨持難,不啻再三,而僚議峻發,未試己見。同僚旣已引避,臣何敢自是己見,而昨緣日暮,今始來避,尤不可晏然仍冒。請命遞斥臣職。答曰,勿辭。
執義宋浚吉啓曰,草莽賤臣,濫被恩遇,內自忖度,報效無地,惟是風憲之任,激揚是急,況今孽臣雖退,餘徒自如,臣不勝憤慨,敢爲證治之論,猶慮其或有濫枉,只擧其表表爲人嗤罵者,同僚初無異議者。昨見持平任重避辭,盛稱黃㦿·申冕之枉,以爲分疎之地,臣竊怪之。夫黃㦿之隣居陰附,昏暮便服出入無間,其他諂事之狀,人多目見而傳之,至其觸忤之說,初出於睦行善之疏,行善不自謂誤聞,而具盡於推緘中,則今不必更有云云。至於申冕,元非志士,喜結黨援,欲攬朝權,恩譴外補,鬱鬱無聊,百計圖遞,而主張論議,金弘郁之將論自點也,冕極力緩頰而不能得,公議旣發之後,百端煽撓,眩亂是非,凡爲自點地者,無所不用其極。是不但眷眷於所事,蓋慮其與之俱敗也,搢紳之議,街巷之談,不勝其藉藉。任重,亦旣有聞而同論,乃於數日之間,變其情節,反爲救解之計,若非怵於勢焰,必是動於游說,至於在外諸僚,亦皆徘徊觀望數日,乃至故引前事,顯有欲避之意,世道至此,良可慨然。臣以孤根,不能自保於衆怒之中,又爲同僚所操切,何敢晏然在職?請命遞斥臣職。答曰,勿辭,雖是措語間之事,孽臣二字,誠極不可矣。
正言沈世鼎啓曰,臣以本院城上所承召詣闕,仍入臺廳,欲傳兩司合啓及本院前啓,而得見獻納李天基避嫌,則以返虞前汲汲陳啓爲非,臣於此等論議,旣無異同之見,則臣亦同參者也,何敢不有人言,仍傳啓辭,晏然在職,處置同僚乎?請命遞斥臣職。答曰,勿辭。
掌令尹珹啓曰,臣竊念朝著之不靖,未有甚於今日也。兩黨之說,果有之,而此實街巷間無根之言,本無形迹,而一向囂囂,臣竊怪之。李之恒·申冕,俱以一代名流,出身以來,朝廷待之,最在人先,爵位已顯,豈有一毫憑藉干進之事?若不量理勢,混同指目,則不但自家之不服,亦是公議之不服也。況李之恒,則自點當國之日,方在草土,前冬始乃闋服,則其間之未及往來趨附,灼然可知,雖曰連家孽妹之舅,有何親密之義,物論莫不稱枉。且李行進之於元斗杓,自是葱竹故舊,無大故則不爲絶交,一往一來,理所當然,從而罪之,不亦已甚乎?黃㦿之於金自點,形勢懸絶,只以居住密邇,故常欲移避,則若浼之志,終可見矣,親密之迹,實未知也,不可以此,混入於指目中矣。聖朝用人退人,不可不詳愼,若移累於本無累之人,加罪於本無罪之人,則其於公論何?宋浚吉,新從草野來,未諳世情之險巇,只從往來之浮言,欲爲激濁揚淸之擧,山人言論,例爲過激,不足怪矣,而如有枉被罪名者,則豈不冤乎?臣之所聞,與同僚有異,臣以城上所,決不可列名連啓,且臣卽承召命詣闕,而率帶下人,闌入闕門者三名,冒犯法制,亦已多矣。以此以彼,決難仍冒,請命遞斥臣職。答曰,勿辭,退待物論。
持平洪鐩啓曰,臣陪往山陵,得見邸報,則執義宋浚吉,以李時萬等九人,出入權宰之門,發論請罪。浚吉以林下讀書之人,慨然於公議之不張,獨立敢言,風采澟然,其志誠嘉尙矣。第念金自點·元斗杓,曾在先朝,位居卿相,而凡此諸人,亦皆一時名顯之流也,同朝日久,顔情自熟,則往來過從,不是異事,其間雖或有趨附親密之誚,何必區而別之,指而目之,至煩於哀疚罔極之中乎?況今因山方急,聖候失寧,災異疊現,上下憂懼,則此何等時也,而朝著之上,論議層出,糾指是事,鎭靜無期。竊恐虞廷寅協之美,不得見於新化之初,此臣之所以仰屋長歎,而不能苟同者也。臣於朝者,以合啓之停,來避政院,諉以前事,不爲捧入,而旣有應避之嫌,且有難冒之勢,何敢晏然仍在?請命遞斥臣職。答曰,勿辭。
大司諫金慶餘啓曰,無似如臣,猥叨匪據,因山已迫,大小同戚,乞免無階,愧懼徒深。今見獻納李天基引避之辭,攻斥太甚,臣雖無狀,其忠君愛國之心,不後於恒人矣,豈敢導殿下不允於情禮乎?當初金自點合啓之時,前大司憲金南重,要臣相見,語及公議,以合啓停論,遠期爲非,發引之後,欲爲連啓云。臣以公議如此,則連啓無妨答之,仍語其言于天基,天基略及姑停遠期之由,不言禮文節次,其所問答,不過如斯而已。其後兩司會于臺廳,山陵停幸合啓之論,始發,臣以爲當此哀疚之日,如無所啓則已,旣有所啓,而不論前啓,則是停其論也,不可不竝啓,兩司多官,皆以爲然,相議加律而啓之矣。不意前日偶然連啓之事,反爲今日執言之赤熾也。臺臣論啓,有開言路,故二十七日之前,尙或有論列之事,況於發引之後,國葬三日之前乎?臣素昧禮學,只自反躬而已。至於本院新啓,旣是激揚糾劾之擧,而惟以從容論啓爲意,則旣爲入來,發簡稱停,彷徨道路,引日留時,遽爲引避而後已,殊未可知也。臣且聞物議,以李之恒·申冕,輕重殊科爲非,此固臣院之失也,持平任重之引避,以黃㦿·申冕,濫枉稱冤爲辭,何其異於臣所聞?黃參議之昏夜便服出入,申參議之浮燥好動,奔走救解之說,無人不言,而身在指目之中者,獨不得聞之,深可怪事。臺諫啓論,一徇公議而爲之,故頃於憲府引避之日,分輕重論啓矣,今者重被其斥,勢難晏然處置。請命遞斥臣職。答曰,勿辭。
正言吳翮啓曰,玄宮之遠日已迫,聖上之哀痛倍深,當此之時,無狀如臣,瀆擾是事,罪當萬死,新化之初,有此激揚之擧,則淸議所在,不可不從,故同僚以俱發爲言,臣與之相議,分輕重論啓矣。持平任重,以濫枉等語爲避,獻納李天基,以汲汲等語引嫌,旣已參論,何可異辭?臺閣論事,豈拘於時?同僚,旣以此引嫌,臣安得晏然仍冒。請命遞斥臣職。答曰,勿辭。
弘文館校理兪棨,副修撰洪處大等,伏以,兩司之臣,將前領議政金自點,貪饕病國,欺負先朝之罪,論執愈缺愈往愈激,而殿下尙靳一兪,臣等竊惑焉。夫四五字缺非幽隱而難見也,以殿下之聖明,豈待人言而洞燭哉?特以先王之所委任,不忍一朝而逬逐之,有所不忍於聖心焉爾。然自點,非得罪於殿下,而實得罪於先朝,則殿下,亦有不得以數行缺豈先朝所以委任之意哉?惟其委任之責數字缺欺負之罪益深,倘使自點之罪,畢露於先朝,則必將震怒不饒也,無疑矣。今殿下新服景命,將明昭先王之盛,數字缺先是務,誠宜亟正自點之罪,使內外遠近,曉然知先朝之所以任自點者如此,而自點之所以負先朝者如彼,則在先朝姑試之仁,少無所傷,而於殿下繼述之道,爲益光顯矣。況王者之法,必先自貴勢者始,然後人心畏服,令行而無壅遏之患。目今朝綱不振,四維橫潰,其所以澄淸激勵之道,宜莫先於此者。殿下,顧何有於一貪恣負國之人,而上下相持,一至於此,使輿情鬱而未服,淸議激而不伸乎?自殿下卽祚以來,垂及半載,朝論宜定而未定,紀綱宜立而未立者,職此之由,殿下於此,可不赫然奮然,棄小不忍而思大振勵乎?伏願殿下,念王政之無私,察事體之輕重,快從兩司之請,以慰一國之望。取進止。答曰,予意已諭於兩司,勿爲煩論。
李一相啓曰,掌令李尙逸,獻納李天基,執義宋浚吉,正言沈世鼎,掌令尹珹,持平洪鐩,大司諫金慶餘,正言吳翮,再啓煩瀆,退待物論矣。傳曰,知道。以上燼餘
上在昌德宮。
藥房,慈殿問安。答曰,知道。中殿問安。口傳啓曰,脹候似歇,而眩症一樣,夜來加減,何如?寢睡·水剌,亦何如?答曰,知道。脹候·寢睡·水剌·眩氣,與昨一樣。
都提調李景奭,左副承旨柳景緝啓曰,伏未審夜來聖候,若何?夜間咳嗽之症,一樣無減否?臣等,不勝區區憂慮之至,敢來問安。答曰,頗似減歇矣。
以咸鏡監司書目,甲山府使李益善,剝民肥己,罷黜,其代,以曾經臺侍人擇送事。啓。傳曰,絶塞窮民何罪?如此犯法頑悍之吏,不可尋常罷黜而止,拿問處置。
李行遇啓曰,都承旨崔惠吉,左副承旨林,皆往陵所,左承旨李時楷,方在被論中,右承旨臣李行遇,進詣吏批政廳,左副承旨臣柳景緝,進詣藥房,廳中只有同副承旨臣李一相,兵批政廳,何承旨進去乎?敢稟。傳曰,右承旨兼進。
李行遇,以弘文館言啓曰,兩司全數引避,退待本館,當爲處置,而副校理趙復陽,修撰張次周,俱以執事,時在山陵,應敎趙贇,校理兪棨,以百官分班,今日山陵進去,只有副校理臣鄭斗卿,副修撰臣洪處大,今方入直,多官處置之際,所見孤陋,應敎趙贇,校理兪棨肅拜之後,仍爲同議處置,使之出往,何如?傳曰,依啓。
李行遇,以禮曹言啓曰,王世子望哭時,自內進詣位次乎?敢稟。傳曰,世子所患,尙爾彌留,故在內望哭,不得出詣外位矣。
李行遇,以禮曹言啓曰,永思殿別奠時,自上致齋於齋殿,啓下矣。竊惟三年之喪,卒哭之前,無非致齋之日,似無別詣齋殿致齋之事,大臣之意如此,敢啓。傳曰,知道。
李行遇啓曰,傳曰,下玄宮時,無承旨進去問安之規乎事,傳敎矣。臣敢考壬申年仁穆王后發引後日記,則下玄宮時,無承旨進去問安之事,戊申年日記,則散失不得考見矣,敢啓。傳曰,進去,似當矣。
李一相啓曰,以摠護使狀啓,義禁府啓目,之次邊首李㕾知拿推事,啓下矣。頃者以摠護使狀啓,魯彦進,自爲還現,李㕾知拿來傳旨,勿捧乎?敢稟。傳曰,魯彦進旣已自現,魯彦進拿囚,李㕾知,勿爲拿來。
執義宋浚吉啓曰,昨承聖批,以孽臣二字,殊極不可爲敎,臣惶悚震灼,不知所措。臣之愚意,孽字,只是與正字相反之意,形容自點實狀,未覺其過重,而聖敎如此,臣罪萬死。臣新從草野來,未諳世路之險巇,誠有如尹珹之所論,而自取狼狽,日事瀆擾,臣誠慙靦,無以自立於淸朝。請命遞斥臣職,以治妄言之罪。答曰,勿辭。
大司諫金慶餘,執義宋浚吉,掌令李尙逸,正言吳翮·沈世鼎啓曰,臣等伏承聖批,以金自點,非有誤國重大之罪爲敎,臣等竊惑焉。自點之論罪也,上自公卿大夫,下及輿儓廝隷,以至深山窮谷婦人孺子,莫不懽忻鼓舞,猶恐其律之不嚴,人心所同,夫孰勸而使然哉?以此推之,則國人之情可見,而自點之罪可知矣。自點誤國之罪,前後論列,大略已具,聖明亦豈待臣等之言而後下燭哉?試擧其槪,黷貨無厭似元載,第宅奢僭似梁冀,締結內外似韓侂胄,負國營私似賈似道,彼小人輩一人,皆足以塗炭生民,傾覆宗社。況以一身兼有其惡,而竊弄威福,包藏凶險,又非數奸之所及者耶?此非臣等之言,乃國人之言也。且邊閫武倅,皆以其親密之輩,請囑塡差,四方輦輸,輻輳其門,軍民之怨咨,物力之凋殘,職由於此。士夫之嗜利趨附者,率皆引進,或通淸班,或授方面,仕路之混濁,世道之壞敗,至此而極,外而民怨日深,內而官方日紊,殿下之國,安得而不誤乎?人君之職,履天位治天職,賞人刑人,與衆共之,以順天心協民望,非一己之所得以私者也。殿下雖欲以勳舊而私之,胡可得焉?臣等不得請,則決不可止,請金自點,亟命遠竄。答曰,歷數古之奸臣而比之,猶以爲不足,又曰,包藏凶險,又非數奸之所可比云者,此何意耶?讀之未了,不覺驚惶心寒矣。以文勢觀之,酷似憸人,微示以危懼之狀,急欲陷人之跡,殊非士君子平心論人過失之道也。以此推之,則必欲殺之而後已,無罪之大臣,至欲竄殺,則是亂人家國之兆朕已見。噫,此豈予之所望於爾等也?到此罔極,精神益復荒迷,不知所諭。
執義宋浚吉,掌令李尙逸啓曰,金自點迷國誤朝,方論遠竄黜之典,則其附麗潝泚之輩,不可略加懲治,以淸朝著。全南監司李時萬,瑞山郡守李以存,副提學申冕,副護軍李之恒,副護軍李海昌,前執義嚴鼎耉,廣州府尹黃㦿等,或諂附密結,不恤唾鄙,或受其籠絡,助成氣勢,見棄淸議,貽辱搢紳,新服之初,若無激揚之擧,則化理無以淸明,公論無以恢張,不可尋常推考而止。請竝命削去仕版。士夫持身,不可不謹,勳宰名流,趣向自別,禮曹參議李行進,左承旨李時楷等,出入元斗杓之門,人言不美,恬不知愧,識者唾鄙,見棄淸議,不可尋常推考而止。請竝命罷職不敍。今番大轝長杠折傷,中路窘迫之狀,實臣子之所不忍聞,國葬都監郞廳姜瑜,聞有拿推之命,通書於臺官,滿紙張皇,無非歸咎於他人,倖免己罪,士夫處心,不宜如是。請姜瑜削奪官爵。新除授持平金始振,時在山陵,請斯速乘馹上來事,下諭。答曰,不允。金始振上來事及姜瑜事,依啓。
大司諫金慶餘,正言吳翮·沈世鼎啓曰,搢紳之羞,莫甚於趨附權門,士夫之恥,莫甚於喪失廉隅,全南監司李時萬,瑞山郡守李以存,出入於金自點之門,見鄙淸議,副護軍李之恒,副提學申冕,出於淸流,尤當自愼,而托跡其門,多有人言,副護軍李海昌,前執義數行缺請李時萬·李以存削奪官爵,李之恒·申冕·李海昌·嚴鼎耉·黃㦿,竝命罷職。勳宰之於名流,趣味自不相同,前禮曹參議李行進,左承旨李時楷等,出入元斗杓之門,號稱狎客,多有人言,不可推考而止,請竝命罷職。新除授獻納洪處亮,時在陵所,請斯速乘馹上來事,下諭。答曰,不允。洪處亮上來事,依啓。
李一相啓曰,大司憲李基祚,以都監提調,方在陵所,執義宋浚吉,掌令李尙逸·尹珹,持平任重·洪鐩,避嫌退待,今日,以監察爲茶時之意,敢啓。傳曰,知道。
李行遇啓曰,下玄宮時,承旨問安進去事,命下矣。何承旨進去乎?敢稟。傳曰,同副承旨進去。
弘文館校理兪棨,副校理鄭斗卿,副修撰洪處大等處置箚子,竝引嫌而退。臺閣糾劾,例出於風聞,則有異同輕重,勢所固然,商確之際,不必苟同,而旣與同論,旋卽救解,顧瞻依違,不成論議。新化之初,激揚是急,隨聞糾摘,實是不可無之擧,僚議之矛盾自有,任其咎者紛紜之言,不足與較。返虞之前,日子尙多,再發前啓,未爲不可,而强以微小之節,提起引嫌之端,論議峻發之際,難免避事之嫌。歸自山陵,初無遲滯之過,欲傳前啓,亦無異同之見,在我無失,何嫌可避?是非之間,苟有所同,直陳己見,有何所傷,而分疎太煩,殊欠臺閣之體?帶率濫入,顯有故犯之狀,旣稱新啓爲公議,又以指目論啓爲非,終以不能苟同爲言,立意出入,措語模稜。陵行請停,旣有所啓,則合啓之重發,新啓之竝論,固無所不可,執言非時,所失在彼,少無可避之嫌。請持平任重,獻納李天基,掌令尹珹,持平洪鐩遞差,掌令李尙逸,正言沈世鼎,執義宋浚吉,大司諫金慶餘,正言吳翮出仕。取進止。答曰,依啓。
以摠護使趙翼,大轝長杠折傷事,待罪狀啓,傳曰,卿其安心,勿待罪事,回諭。以上燼餘
大妃殿·大殿·中殿,藥房·政院·玉堂問安,入啓。答曰,知道。
平安監司書目,勅行,十四日到鳳凰城,十八日當爲渡江事。
封標官,執義宋浚吉,出去。
吏曹啓目,粘連左議政趙翼箚子云云。掌樂院提調,則相臣兼帶,曾有前例,氷庫,乃是單提調,自前無兼帶之例,而大臣所帶,不敢擅便,伏惟上裁。啓依回啓施行。又啓目,粘連右議政金堉箚子云云。宗廟提調,俱以大臣兼帶,似爲妨礙,而大臣所帶,不敢擅便,伏惟上裁。啓依回啓施行。以上朝報
吏批,以金南重爲同知義禁府事,金集爲工曹參判,趙絅爲兼知義禁,金南重爲兵曹參判,柳爲甲山府使,洪處亮爲獻納,金重鎰爲司憲府掌令,金始振爲持平,李壽仁爲持平。吏批政事
上在昌德宮。
政院·玉堂,三殿問安。答曰,罔極。世子宮問安。答曰,知道。
藥房,慈殿問安。答曰,知道。
兵曹判書韓興一,右承旨李行遇啓曰,夜來咳嗽之症,輕重,何如?因山遠日,只隔一宵,哀慟之懷,想必倍常,臣等,不勝區區憂慮之至,敢來問安。答曰,僅得無事。
中殿問安。口傳啓曰,昨承脹候似歇,而眩症一樣,夜來加減,何如,寢睡·水剌,亦何如?答曰,知道。脹候·寢睡·水剌·眩氣,與昨一樣。
傳于柳景緝曰,寶劍差備,南斗柄爲之。
自昧爽至卯時,有霧氣。辰時,日暈。巳時,太白見於未地。自巳時至申時,日暈。
附山陵日記。
早朝,領議政李景奭,右議政金堉及多官,來詣陵所,肅拜于靈幄前。巳時,行下玄宮習儀,三公·近侍·都監官,隨參。以上燼餘
以持平金始振,獻納洪處亮下諭單子,傳曰,荒迷中未覺察此,臺諫,數日後皆當入來,下諭有弊,勿爲,可也。
政院啓曰,傳曰,近日陵所下去諸官,肅拜單子,皆稱虞主陪來,語及簡慢,政院不察耶事,下敎矣。近緣院中紛擾,肅拜單子入啓之際,未及詳察,致勤下敎,不勝惶恐。傳曰,知道。
明日下玄宮時,望哭正時,午初一刻。二十一日再虞祭,望哭正時,四更一點。
禮曹,寧城君卒逝,自今日至二十一日,停朝市。啓。
黃州迎慰使宋時吉,出去。以上朝報
上在昌德宮。
政院·玉堂,三殿問安。傳曰,罔極。世子宮問安。答曰,知道。
藥房,慈殿問安。答曰,知道。
兵曹判書韓興一,右承旨李行遇啓曰,昨日伏承僅得無事之敎,臣等仍竊伏念,此必出於罔極之中,不暇言病之意也。不暇言病,哀慟益切,則所傷添重,不言可想,臣等,不勝區區伏慮之至,敢來問安。答曰,僅得無事。
李行遇啓曰,以返虞後別奠儀注,傳曰,入就位跪拜時,則以內侍,扶杖磨鍊事,缺爵進于靈座時,則捧杖與否,不爲磨鍊,何以如此乎?問啓事,傳敎矣。問于禮曹,則前判書時,一依五禮儀虞祭儀磨鍊矣,及承聖敎,見其節目,則此一款,頗似疎漏,故改磨鍊以入云矣,敢啓。傳曰,知道。
李行遇啓曰,返虞時祗迎儀注,傳曰,設幄次于慕華館,西北南向,設祗迎位於幄次前,南向云者,何謂也?問啓事,傳敎矣。問于禮曹,則西北南向云者,以其坐地而言,而亦似未瑩,故改磨鍊以入云矣,敢啓。傳曰,知道。
柳景緝啓曰,以兵曹守宮望單子,傳曰,昨日何不取稟,今始入啓乎事,傳敎矣。前例相考,則擧動時前一日,例爲啓下,故昨日成貼,今朝始爲入啓矣,敢啓。傳曰,知道。異於常時,故下問矣。
李行遇,以禮曹言啓曰,明日魂殿別奠祭物,今日當爲看品捧上,而當差亞·終獻官之員,皆詣山陵,雖無獻官,監察與典祀官,同爲捧上乎?敢稟。傳曰,依啓。
夜一更,流星出密雲中,入南方天際,狀如鉢,長三四尺許,色赤。自二更至五更,月暈電光。自巳時至酉時,日暈。
藥房,中殿問安。口傳啓曰,昨承脹候·眩症·寢睡·水剌一樣之敎,夜來則何如?答曰,知道。脹候·眩症,一樣,寢睡水剌,與昨一樣。
柳景緝啓曰,明日返虞祗迎擧動時,仍諸將侍衛,故假注書·假承旨,仍守玄宮之意,敢啓。傳曰,知道。
下玄宮時,望哭後,二品以上,三殿奉慰單子問安。答曰,罔極。世子宮問安。答曰,罔極。
政院,三殿單子問安。答曰,罔極。
藥房,三殿問安。答曰,知道。
附山陵日記。
丑時啓欑,設遷奠。巽時以小輿奉梓宮,上山陵。午時下玄宮。金堉,入羨道脫去棺衣,取香醞和蘇合元浸漬,以巾拭梓宮,易以新棺衣,布銘旌於其上,然後內官推奉梓宮,納于玄宮內榻上,東首。李景奭,入羨道,執事者,奉諡冊·哀冊·贈玉·贈帛,以次跪進,景奭跪受,奠諡冊·哀冊於羨道之北,次以玉·帛,奠於哀冊之西,如儀而退。都監提調趙絅·鄭世規,入彩翣,納樹於梓宮左右傍,先黼翣,黻翣次之,畫翣又次,內官,取遺衣十襲,推入於左右翣扇之側,草綠段道袍六,藍段道服一,紅段道袍一,紅段天翼一,紅紗天翼一,其他服玩□標缺書冊·筲·甖·木奴婢·樂器,各入于漆樻,二行缺請於三公及禮判,乃得臨哭盡哀而退。玄宮旣閟,工人,新細布,以漆塗其四隅,如是者一。執義宋浚吉,入書臣字,着名於玄宮之門,旣訖。大君·三公以下,皆拜哭於陵下。當日早朝,預設虞主幄次於丁字閣之北,閟玄宮時,工曹參議李時楳,詣幄次題主,奉安于卓上。大君·三公以下,皆陪祭,祭畢,陳返虞儀,大君以下,陪衛步從,還至靈幄殿,奉安虞主於殿中,設還安奠。酉時,設初虞祭,初獻領議政李景奭,亞獻右議政金堉,全昌君柳廷亮,終獻。以上燼餘
義州府尹書目,勅行,十八日無弊越江事。朝報
上在昌德宮。
再虞望哭後,政院·玉堂,三殿單子問安。傳曰,罔極。世子宮問安。答曰,罔極。
藥房,三殿問安。答曰,罔極。
百官單子問安。答曰,罔極。
李一相,以內乘言啓曰,捲簾,取稟。傳曰,捲前面。
返虞祗迎,御幄次後,政院問安。傳曰,罔極。
藥房問安。答曰,知道。
傳于李行遇曰,駕前非但雜人紛沓,不能禁路,東邊且有人哭,何以如此?招挾輦都事問之。
政院啓曰,招問禁府都事,則駕前不能禁雜人之罪,惶恐不知所達,而至於路邊號哭者,稱以兩班,有冤枉事,直欲號訴於輦前,呵禁曳出之際,以致如此,方爲拘留云,敢啓。傳曰,輿側殊無委定官員,禁斷雜人之意,當該都事,拿推。
李行遇啓曰,拿推都事,令禁府現告,則假都事全澤云。至於挾輦都事,以武人差定事,甚可駭,當該行首都事,請推考。傳曰,依啓。羅將亦爲一體施行。仍傳曰,今後則輿側近處,假都事切勿差定事,分付本府。
郊外擧動時,王世子,使說書趙龜錫問安。答曰,知道。
政院問安。答曰,罔極。
返虞別奠後,慈殿單子問安。傳曰,罔極。大殿·中殿單子問安。答曰,罔極。世子宮問安。答曰,罔極。
返虞後,藥房,三殿問安。答曰,知道。
二品以上,大殿·世子宮單子問安。答曰,罔極。
宗室,大殿·世子宮單子問安。答曰,罔極。
崔惠吉啓曰,小臣與右副承旨林,往陵所,無事下玄宮後,仍爲返虞,侍衛奉安後,復命之意,敢啓。傳曰,知道。
李一相啓曰,禁府都事所捧,上言九十六軸,六張染汚,六張竝爲捧入之意,敢啓。傳曰,知道。
李一相,以備邊司言啓曰,本月初七日,本司啓辭,勅使渡江後,漂海漢人等上送事,已爲蒙允矣。勅使今已渡江,漢人等依前啓辭,星火上送之意,統營及該道監司處,發馬知委,何如?傳曰,知道。
傳于李一相曰,還宮時,捧上言。
傳于李行遇曰,大祝,不讀御諱未安,今後使之讀之。
李行遇,以迎接都監言啓曰,昨仍遠接使·平安監司聯名狀啓,軒架結綵事,備局更爲啓稟,措辭防塞之意,已爲回移於兩臣,而第念若不得請,則待其回答,然後修補等事,其勢必不及期,一邊料理,遠方才人亦爲知委,星火起送待令之意,敢啓。傳曰,更觀事勢爲之。
附山陵日記。
寅時,陳返虞之儀,如昨日,大君以下百官,陪衛啓程。卯時,至廣灘小晝停所,小駐於幄次,設奠如發引時。午時,至新院大晝停所,如小晝停所儀。申時,至慕華館,車駕預待于幄次,靈轝小駐於迎恩門之南,上出幄外,哭盡哀四拜畢,靈轝進發,車駕隨後。暮至魂殿,奉安虞主於殿內,仍設別奠,上親爲行祭後,入夜還宮。以上燼餘
備邊司郞廳,以三公意啓曰,以臣等狀啓,遠接使以下與勅使相接時,服色定奪,軒架及直到陵所行祭等,開諭防塞事,傳曰,以明朝詔使所行之禮欲說,則事理則極當,而彼人之所惡聞,必欲好勝者也。以此開諭,則徒觸其怒,而似無听從之理,勿爲援引漢天使之禮。且曰此白衣等禮,非爲明朝而設也,又非漢使之創開也。自我祖宗朝,定行此禮,垂後子孫,將三百年之久,一朝猝然變革,誠所不忍爲等語,開諭似可。此意更議于大臣,如其可則勿爲更稟,直爲回移事,下敎矣。聖敎宜當,所當直爲回移,而初頭力爭服色者,欲塞設儺也。今者彼之所爭執,前在服色,戊申弔祭天使出來接見時,遠接使以下見禮官,則以黑團領行禮,常時私見時,則白衣·烏帽·烏帶出入云。今亦權着黑衣,似爲無妨,前例則勿爲擧論,見官禮時,權着黑衣,常時烏帽·帶·白衣相接,譯官則無論堂上·堂下,許着黑衣·烏帽·帶,各務差使員,亦一體爲之,觀察使·迎慰使·問安承旨·問禮官以下,無差備守令,則竝依遠接使例施行之意,遠接使及兩西監司處,竝爲行移,何如?答曰,依啓。
備邊司啓曰,遠接使山陵行祭服色儀注狀啓,臣曹據常覆啓矣,更聞群議,以爲此事關係重大,不可不十分商量,而臣不敢擅便,令廟堂從長定奪,何如?惶恐敢啓。傳曰,允。
又啓曰,勅行旣已渡江,接待事務,一日爲急,而館伴李時昉,以山陵都監提調,方在陵所,不暇念他,監蕫陵役,今則事已垂完,他提調二員,足以看檢,前日如此時,則亦有先令入來,專察伴任之例,李時昉,使之斯速上來,何如?答曰,允。以上備局謄錄
上在昌德宮。
政院·玉堂,三殿·世子宮問安。答曰,罔極。
藥房都提調李景奭,提調趙絅,副提調崔惠吉啓曰,伏未審夜來聖候,若何?伏想近日聖懷罔極中,又爲罔極,連爲哭泣,昨夕哀臨郊外,添傷必倍,臣民之憂,又何勝言?昨夕行禮時,乍瞻玉色,羸毁有加於前,咳嗽亦尙頻作,且竊伏聞呻痛之音,似發於不自覺之中,臣等,尤不勝憂悶之至,敢來問安,欲知症候之如何,竝此仰稟。答曰,時無咳嗽,而不至大段,別無他病矣。
慈殿問安。答曰,知道。中殿問安,口傳啓曰,夜來脹候·眩症,何如?近日連在哭泣中,症候,何如?答曰,脹候·眩症,寢睡·水剌一樣。
二品以上,三殿單子問安。答曰,罔極。
李行遇,以迎接都監言啓曰,勅使時燒木用處,多至十餘萬斤,自前取用於司宰監及其人等處,而今則司宰監所儲,已盡無餘,其人等則闕內供上,猶患不足,許多燒木,貿用亦難。取考各年勅使時謄錄,則令新番到防軍,一日赴役,採取燒木,每人收捧二十斤,以爲補用,已成近例,本月二十五日,適値上番軍士逢點之期,依前例限一日使用,何如?傳曰,允。
又啓曰,山陵行祭事,廟堂令遠接使開諭防塞,而彼若終不聽從,則祭物不可不預備待令,令禮曹定奪擧行,何如?傳曰,允。
李一相啓曰,以義禁府假都事全澤,羅將劉大男等拿推承傳,及行首都事尹衡殷推考傳旨,過齋戒後捧入乎事,微稟。傳曰,過卒哭後捧入。
傳于柳景緝曰,長番內官尹完,承傳色差下,政院知悉。
掌令李尙逸啓曰,臣於三昨,伏承聖批,酷似憸人,亂人家國等語爲敎,臣驚惶戰灼,措躬無地。金自點之罪,擧國同憤,皆曰可竄,而獨殿下未之察耳,今日三司之論,不審殿下以爲,欲報私怨耶,欲伸公論耶?若其言不是,而欲報私怨,則臣等,當伏誣陷之罪,誠如殿下之所敎,若其言甚是,而欲伸公論,則在殿下嗣服之初,何不明示好惡,以快輿情耶?臣誠惶惑,未曉其故。不料今者,嚴旨又下,豈不以誠意淺薄,未足以感動天心而然耶?噫,憸人亂國等語,是何等罪案,而凡爲臣子,一加此名,尙且難容覆載之間,臣雖至愚極陋,官以諫爲名,而言未見孚,反承情外之敎,貽辱名器,上累君德,將何顔面,復齒臺閣之列,行呼唱於道路,使人指笑而疵議乎?敎旨之下,闕門將閉,未卽引咎,惶恐退縮,中夜不寐,仰屋流涕,翌朝趨闕,將欲自列,而竟爲政院所却,冒恥趨班,今始來避,臣之情勢,可謂蹙矣。山陵才畢,返虞在昨,聖孝罔極,益復如何,而日事紛鬧,干瀆宸嚴,臣罪至此,萬死難贖。不可一刻苟冒,請命遞斥臣職。答曰,勿辭。
正言沈世鼎啓曰,臣於頃者,伏承聖批,驚悸靡定,冒死引避,政院循例不受,臣益復惶縮,無地自容,而返虞之日迫,不敢退伏俟罪,黽勉隨行,今有日矣。當初臣歸自山陵,得見兩司簡通,則乃金自點啓辭中一款語添入事也,臣意以爲,諍臣之論,寧激無偸,取比之辭,亦非虛套,僉議旣已歸一,臣亦不爲同異矣。夫憸人陷人亂人家國,是何等罪案也?不意聖明,於嗣服之初,擧國臣民拭目觀化之日,乃以如許峻旨,輒加於言事之臣也,古之誼辟,優容諫官,開導使言之道,豈容如是哉?噫,目今時世治歟,亂歟?轉移之望,只在於聖上從諫不咈,擧措得宜,而區區公議,又從而挫折云,臣恐殿下之臺閣,自此無復言者矣。臣嚴譴在身,靦然趨班,廉隅都喪,有口嗤罵,決不可一刻仍冒。請命遞斥臣職。答曰,勿辭。
持平李壽仁啓曰,滓穢賤臣,至愚極陋,百無一近,最居人下,積病沈痼,分甘窮寂,而曾在先朝,濫蒙弘造,擢置臺班,非一非再,環顧踧踖,不敢冒進者,誠量已審,而自知明者也。不意新化之初,特荷恩私,猥授春坊,不敢言病,冒昧供仕,曾未浹月,又擢言地,埃塵未效,聖渥如海,臣誠惶恧,不知攸措。臣新從遠方來,朝廷得失,論議是非,有同聾瞽,實未識其端倪,而大槪今日士大夫名檢,掃地盡矣,貪官慕爵,昧義無恥,擧世皆然,則其中勁持獨立者,有幾人哉?執義宋浚吉,林下讀書之人,承召上來,不避衆咻,銳意敢言,隨事糾劾,其志則可尙,而第於擬律之際,辭氣太銳,不爲區別,一體論罪,殊欠十分和平底氣像,而臣之愚意,竊以爲非今日端本之道也。古君子之事君也,必以先正君心爲本,蓋天下萬事,實係於人主一心,君心正然後,公論可以恢張,淸議可以激發,天下之事,可從而理也。是以,孟子三見齊王,而不言事,門人疑之曰,我先攻其邪心,朱子,亦以帝王精一之學,明理正心之說,反覆開陳,聖賢微意,大可見矣。嗣服新政所當先者,豈不在此乎?爲今日計,當以先格君心爲第一急務,至誠懇惻,丁寧反覆,使聖心藹然,情義交孚然後,知無不言可也,而不此之思,徒汲汲於激揚,論議日激,臣實未曉也。伏見答合啓之批,至以酷似憸人,微示危懼爲敎,王言一播,瞻聆所及,莫不驚懼失色,臣實瞿然,此豈聖明待諫臣之道,而竊恐或未出於正也。旣不能先格於初,致有今日之過擧,臣更爲浚吉慨然也。臣之意見,旣與之相左,決不可苟同,而臣於肅謝之日,欲爲自列,而因山遠日,只隔一日,惶恐退縮,黽勉趨班,今始瀆擾於哀疚罔極之中,臣罪尤大。請命遞斥臣職。答曰,勿辭。
大司諫金慶餘啓曰,臣濫蒙恩眷,只思報效,妄竊以爲上懼聖心之疑,下憂群議之沸,依違顧慮,以圖自安,則臣之罪戾,萬死難贖,故忘身發憤,慨然以斥逐權倖,肅淸朝著爲心,則群猜蝟集,衆怒叢萃,不測之言,煽俑多端,惴惴焉朝夕難保,而只是聖明在上,恃而無懼,累跧不悔,益思罄竭。不意嚴旨遽下,一則曰酷似憸人,二則曰亂人家國,臣澟然驚惕,瞿然震慄,直欲鑽地而入也。殿下,果以金自點爲無罪,而合啓之論,構成罪案,則憸人亂國之罪,臣實甘心,如其有罪,而殿下不惟不罪,反以論自點者,爲憸人亂國,則豈非未安之甚者乎?噫,權臣病國,古今一轍,故先正臣李珥之論尹元衡也,皆用這等說話,此豈欲亂人家國而然也?蓋一時輿情之所痛憤,而激以發於辭氣者,不能不然也,而當時不以爲怪,後世不以爲非矣。今者自點之黷貨締結,僭侈負國,實與之相符,而其他國言之藉藉,難以徧擧者,或有甚焉,故相議以入於措語中,臣與自點,豈有一毫讎怨,敢爲危懼之言,以蹈陷人之跡乎?假使自點,有可殺之罪,而國人皆曰可殺,則殿下亦安得以曲護之哉?今也拈出言外之旨,以爲搪塞之地,良史書之,八方傳之,則其有累於聖德,爲如何也?夫憸人之名,亂國之罪,是何等題目,而殿下,遽以此加之於臣,是雖臣等無狀之所自取,殿下之所以待臺臣,無已太迫乎?臣之一身,固不足惜,而竊恐自此,臺閣喪氣,志士解體,雖有戕賢賣國之奸,而皆畏憸人亂國之名,無肯爲殿下言之者,殿下之國,豈不殆哉?人臣負此罪目,決不可一日抗顔,而昨夕來自陵所,不敢瀆擾於哀疚之中,今始來避,臣罪尤大。請命鐫削臣職。答曰,憸人亂國之語,只據其文勢而言,非勒定爾等之罪案也。如非本意,則只陳其事狀而已,何必費辭至此也?予雖不知何狀,而紛紜道路之言,或有甚焉者,無根之言,何足掛齒?勿辭。
掌令金重鎰啓曰,臣所患寒濕之症,鍼藥無效,而梓宮出城之時,因山卽遠之日,臣子分義,不敢退伏,匍匐隨行,病勢添㞃,轉步乘馬,俱賴下輩扶持,奔走供職,何可望也?且近日本府之糾劾兩官,實出於山野憂國之誠,慨然當世之志,有足可尙。其中雖或有牽連婚媾,勢難斷絶者,淸議峻發,不可以此爲言,而但前參議李行進,卽臣婚姻家也,在法當遞,豈可同參論啓?頃緣急於進詣山陵,今始來避,尤難在職,請命遞斥臣職。答曰,勿辭。
正言吳翮啓曰,當此新化之初,斥逐貪黷,肅淸朝廷,實一國堂堂公論,而頃日聖批,辭意嚴峻,至以臣者所不忍聞者爲敎,此豈臣子所望於聖明哉?夫臺閣所論,雖有過激之語,固當優容,而不宜摧抑,況自點之貪縱負國,罔有紀極,則欲斥貪縱者,謂之憸人,可乎?欲扶公議者,謂之憸人,可乎?此敎一出,人皆失色,自此之後,雖有指鹿之奸,孰肯爲殿下言之,而自陷於憸人陷人之罪乎?自古拒諫之主非一,而未聞以憸人陷人之說,摧抑論事之臣也。臺官殿下之耳目,公論國家之元氣,而殿下欲護扶國之一勳臣,杜塞其耳目,消鑠其元氣,而不之恤,臺臣結舌之漸,自殿下一言而啓矣,臣於此不勝慨然也。臣累叨此職,不能少效涓埃,以報聖化,而負此罪目,何敢抗顔於天日之下乎?臣往來山陵,未卽引避,惶愧積中,置身無地。多官旣以此引避,不可一刻仍冒,請命遞斥臣職。答曰,勿辭。
執義宋浚吉啓曰,小臣草莽微賤,才學淺短,疾病沈痼,分甘丘壑,絶意榮宦,然愛君憂國之誠,根於秉彝,消鑠不得,竊聞權臣病國,親與布滿,亂國病民,人莫誰何,竊伏田間,不勝憤歎。適値聖上新服之初,濫廁收召之列,黽勉赴朝,荐蒙寵擢,極知僭踰,無所逃避,仍竊自念,聖恩如此,而不思報答,惟以陳乞,爲掠美之資,則身雖享利,心竊自愧。況彼權臣擅國,爲日已久,積威餘焰,尙熾於旣去之後,其親與之輩,出力飛謀,阻撓公議,無所不用其極。及至兩司之啓,請治染跡之人,則陰伺微眴,借援圖解,不復知有朝家事體,又造作不測之說,欲使臣無所容身而後已,吁亦慘矣,所恃惟聖明在上,必能痛察其情狀也。臣之承命往山陵也,伏聞答合啓之批,辭旨極嚴,有非臣子所忍聞者,驚惶震悸,罔知所措。夫人臣進言君父,欲其感動,則其言自不得不激,故晏殊·陳執中,宋之名相,而歐陽脩,或斥以奸邪,或目以狠愎,此非好爲刻核之論也。況金自點之貪黷僭擬,締結擅弄,得罪先朝之狀,夫人而能言之,夫人皆斥之,而恩私曲庇,公議皆鬱,兩司之臣,安得不罄其辭說,攄其憂憤,以冀感悟其萬一乎?先正臣李珥之論尹元衡也,歷數古昔群奸而比之,且用包藏等語,今此自點之罪犯,不下於元衡,則兩司之援用此語,似不太過。臣等每以自點爲憸人亂國,殿下反以此加之於臣等,至於微示危懼,急欲陷人等目,是皆萬死有餘,竊自悼其行身無狀,重得罪於君父也。且臣伏見持平李壽仁引避之辭,尤不勝其瞿然慙靦,臣之負犯情勢,俱不可一刻在職。請命鐫削臣職。答曰,前日之答,只據其文勢而言,非勒定爾等之罪案,何必費辭至此也?若不至於死罪,則措語似不當至此矣。勿辭。
未申時,日暈。夜一更,流星出虛星下,入南方天際,狀如拳,尾長三四尺許,色赤。以上燼餘
備邊司啓曰,江原道觀察使柳碩,旣被重駁,不得行公,新監司李元鎭,除授已久,而以推考未畢,不得下去云,勅使亦已渡江,本道責應緊急,數日內催促下送,何如?答曰,允。以上備局謄錄
上在昌德宮。
三虞陪祭後,政院·玉堂,三殿·世子宮單子問安。答曰,罔極。
藥房,三殿問安。答曰,知道。
三品以上,三殿問安。答曰,罔極。
崔惠吉啓曰,左承旨李時楷,方在被論中,久未行公,當此連行虞祭之日,廳中位不齊,已極未安,而況前頭勅使入京之期不遠,迎勅接見擧動時,承旨不可不備員,合有變通之事,敢此仰稟。傳曰,遞差。
林,以備邊司言啓曰,卽見平安監司書目,則勅使接待之際,守令爭相務勝,饌品過侈,民力之竭,職由於此。勅使未渡江前,義州饌品,尺量高廣,定其器數,成送見樣於前路各邑,使之永爲恒式,而守令如或不遵令式,若有一毫之有加者,則科以重罪,斷不饒貸之意,十分嚴飭,而缺勅使到數字缺後,令李馨長,言此定式之意於鄭使,則鄭使不卽快許云。饌品務勝,實爲一路難堪之弊,而今有定式,着令各邑,一依平安監司數字缺樣爲之,而若或一邑,依前弊習,違越定式,則官吏難免重律,且或諉以減損,饌品不爲精潔,以致激怒生梗,則官吏亦當重究,必須各自一心遵依定式,勿加勿減,惟務精潔,而自西路至京畿,均一整齊之意,三道監司及開城留守處,一體行會,何如?傳曰,允。
又以備邊司言啓曰,勅使入京傳勅之後,當有頒敎之擧,令禮曹及承文院,預爲考例擧行,而且節使,以二品,曾爲差出,而今則勅使出來,當有謝恩使,兼爲節使,令該曹差出,發行期限,亦令更爲定奪,何如?傳曰,允。
李行遇,以迎接都監言啓曰,遠接使,以勅使出示路程記,送于都監曰,自所串至弘濟院二十五站,而只所串·車輦·雲興·納淸亭·順安·劍水葱·水山·長湍·碧蹄,九處中火,其餘則皆以宿站磨鍊,計其日字,義州離發第十六日,當爲入京,與初七日擇日相合之意,敢啓。傳曰,知道。
崔惠吉,以備邊司言啓曰,自上曾在彼中,今此勅使之來,不可無別示優厚之意。且聞減定軍威,使之啓聞,獵行亦爲停止,若遣中使於平山·金川之間,勞問其行色,且陳其停宴·停獵,又減軍威,皆出於哀我大戚,且念民弊,極爲感幸,而在主人之道,還甚未安之意。鄭使處別謝,請諡時致力凡事,皆善周旋,則彼必深以爲光彩,而前頭亦不無有益之事,敢此仰稟。傳曰,依啓。
李一相,以禮曹言啓曰,三公啓辭,今此出來勅使時,遠接使以下見官禮,則以黑團領行禮,私見時白衣·烏帽·帶,譯官,則無論堂上·堂下,許着黑衣·烏帽·帶,各務差使員,亦一體爲之,觀察使·迎慰使·問安承旨·問禮官以下,無差備守令,則竝依遠接使例施行之意,蒙允矣。京四五字缺施行事,原單子中付標以入之意,敢啓。傳曰,知道。
李行遇啓曰,注書鄭時諶,不意聞其老母所患危重,留疏院中,卽刻出去,假注書差出,何如?傳曰,允。
以南龍翼爲假注書。
林,以兵曹言啓曰,平日自上出御正殿擧動,則侍衛節目,禮曹例爲磨鍊啓下,然後本曹依磨鍊擧行矣。今此永思殿虞祭時侍衛節目,禮曹不曾磨鍊啓下,臣等之意,以爲自內擧動,則只以本曹·都摠府侍衛似便,以此磨鍊啓下矣。今日擧動,由明政殿出宮事,與自內擧動有別,至承下敎,不勝惶恐之至。別雲劍以下侍衛,改磨鍊以入之意,敢啓。傳曰,知道。
持平金始振啓曰,宋浚吉以下,竝引嫌而退。人臣言事,不厭激切,人主納諫,所貴優容,貪奸縱恣,罪惡彰著,則引比古昔之群慝,論擬放流之常典,當玆新化之初,可見直道之行,而王言一失,物情大惑,今夫殿下,廣招求志之士,俱召難進之臣,相繼而置之於言路者,豈其慕虛名而已?必將有以取之也。及夫臺閣之上,一語稍峻,則殿下非徒不肯用,又從而折辱之,至謂之酷似憸人陷人之跡。噫,是何言耶?此豈擧國臣民拭目而顒望之意哉?臣恐亂國兆朕,不在於二三臺諫,而殿下,反不幾於自塞言路乎?臣竊爲殿下惜之。李尙逸·宋浚吉之盡言不諱,顧何所失哉?至如金重鎰,初不隱己見之是非,亦不背峻發之時議,惟是法有相避,固難同參論劾,則只當從近例勿書其名而已,豈可以此而輕遞?李壽仁,深論格君之當先,切陳嚴批之未安,其言誠是也。然格君言事,初無二致,論議之體,惟其是耳,旣在臺諫之職,遇事不言,曰我未及格君心也,則其可乎哉?此非立異之事,而强爲引避之端,措語之意,未免苟且。請掌令李尙逸·金重鎰,執義宋浚吉,竝命出仕,持平李壽仁遞差。答曰,依啓。
李行遇,以吏曹言啓曰,承旨有闕,政事,何以爲之?敢稟。傳曰,卒哭後爲之。以上燼餘
院啓,大司諫以下,竝引嫌而退。凡言事者之言,雖或過中,其於聽納之道,貴在優容假借,以廣言路也。合啓措語,過激則有之,而臺閣之論,欲動人主之聽,則自不得不如是,今此未安之批,摧折太甚,恐非淸朝待諫官之美意也。嚴旨之下,有此引避,而旣任言責,惟當盡職,有何可避之嫌乎?請正言沈世鼎,大司諫金慶餘,正言吳翮,竝命出仕。答曰,依啓。
京畿監司書目,廣州府尹黃㦿罷黜事。以上朝報
備邊司啓曰,遠接使十九日狀啓,去夜啓下,燈下看閱之際,下人誤以燈油,翻汚下端上面,極爲惶恐之意,敢啓。答曰,知道。
又啓曰,各站擺撥摘奸事,本司郞廳下送矣,昨日還來,加立之馬,亦皆準數,別無大段有頉處。令該道,各別申飭,毋致稽滯之意,更爲知會之意,敢啓。答曰,知道。以上備局謄錄
上在昌德宮。
巳時,太白見於未地。
政院·玉堂,慈殿·中殿·大殿問安。二品以上,單子問安。答曰,罔極。
藥房都提調臣李景奭,提調臣趙絅,副提調臣崔惠吉啓曰,伏未審夜來聖候,若何?咳嗽之症,今復如何?連冒曉夜勞動哀臨,亦有添傷之候,臣等不勝憂慮,敢來問安。答曰,無事。
持平金始振啓曰,金自點迷國誤朝,方論竄黜之典,則其附麗翕訾之輩,不可不略加懲治,以淸朝著。全南監司李時萬,瑞山郡守李以存,副提學申冕,副護軍李海昌,前執義嚴鼎耉,前府尹黃㦿等,請竝命罷職不敍。昨日,臣在臺廳,東部牒呈于本府曰,部內居武兼宣傳官李薰,本以兇悖之人,去八月十七日,拔劍刺傷其妻妾,十目所視之處,毆打其父母,又於今月十八日三更許,蹴倒其母,突入其父之寢所,猝曳頭髮,將作弑逆之變,索劍之際,幸而脫身,逃避於族人懷義君之家,僅得不死,前僉使柳道元等十四人,聯名呈單,故傳報法府云。所當於昨日,卽爲入啓,而以國忌齋戒,不得瀆擾,又不可令大逆之人,偃然在家,故言于大臣,卽爲發府吏,已爲姑令拘留于典獄。請命拿鞫處置。
獻納洪處亮啓曰,搢紳之羞,莫甚於趨利權門,士夫之恥,莫大於喪失廉隅。全南監司李時萬,瑞山郡守李以存,出入於金自點之門,見鄙淸議,副護軍李之恒,副提學申冕,出自淸流,尤當自愼,而染跡其門,多有人言,副護軍李海昌,前執義嚴鼎耉,前府尹黃㦿,或交結子弟,或隣居接近,物論籍籍。請李時萬·李以存,削奪官爵,李之恒·申冕·李海昌·嚴鼎耉·黃㦿,竝命罷職。前參議李行進,前承旨李時楷,出入元斗杓之門,有同狎客,多有人言,不可推考而止,請命罷職。答曰,不允。
崔惠吉啓曰,今此勅使上來時,開城別迎慰使,何承旨進去乎?敢稟。傳曰,右承旨進去。
傳于李行遇曰,勅使上來處,中使下送時,禮單有無,問于備邊司以啓。
林,以備邊司言啓曰,傳敎矣。今番別遣中使,特出於勞問致謝之意,若干禮單,似不可闕焉。令該曹磨鍊以送,何如?傳曰,允。
李行遇,以禮曹言啓曰,奉常寺,以祭物措備事,來呈乙酉謄錄,臣等取考,則都監磨鍊祭物,物目入啓,則自〈上〉命加饌品器數,付標以下。今此勅使,專爲弔祭而來,則己酉饌品,更有加焉,且奉常寺難以獨當,令都監,依舊例預備,祭物所入數,入啓定奪,何如?傳曰,允。
李行遇,以迎接都監言啓曰,勅使到迎恩門,則都監郞廳,以上命問安後,馳告政院,都監郞廳,又以上命,迎恩門內進去請來後,馳告政院,乃是近規,而今則自上親迎於郊外,此二款,似不當擧行,令政院,稟旨定奪,何如?傳曰,知道。
李行遇啓曰,今此勅使,自上郊迎,則都監郞廳問安之擧,似不當擧行,而在前明朝勅行時,勅使到迎恩門,迎勅禮畢後,使御前通事,告以先詣待候之意云,今亦依此擧行乎?敢稟。傳曰,知道。以上燼餘
傳曰,政事,過卒哭後爲之。疊
遠接使書目,勅使,二十日良策止宿事。
告訃使洪相元,副使金鍊,書狀官洪瑱,入來。
合啓,請金自點亟命遠竄事。入啓。答曰,毋庸强煩。
答府曰,不允。李薰事,依啓。
傳曰,此啓辭旣入之後,則還出給,似涉文具,故雖爲批下,而親行大祭齋戒,旣無捧入之規,政院殊甚不察,勿以此爲例。以上朝報
上在昌德宮。
四虞陪祭後,政院·玉堂,慈殿·大殿·中殿單子問安。答曰,罔極。世子宮口傳問安。答曰,罔極。藥房問安。答曰,知道。二品以上問安。答曰,罔極。
下直,江原監司李元鎭。
自卯時至酉時,日暈。夜四更,白雲二道如氣,出自東方,直指天中,一道橫指南方,長各五六丈許,廣皆尺餘,良久乃滅。五更,月暈。
有政。吏批,判書李時白病,參判林墰進,參議沈之源進,都承旨崔惠吉進。
林墰,以兵曹言啓曰,十月當番軍士元數二千一百五十七名內,除各處分派外,老病稚弱中,依前各處使喚雇立處,從自願收布,而其中戶首有闕本陞戶者,不得闕番,以十五歲疤記者上送,而逢點時,京畿楊根正李朱玄,戊子定時,年八歲,載寧正韓都致,丙戌定時,年八歲,池成厚,丁亥定時,年六歲,鎭岑正朴大吉,戊子定時,年八歲,尼山正林成立,丁亥定時,年七歲之兒,其一族等,抱負而來,所見極爲殘忍。本官不有事目之意,以如此之兒,矇然都目狀,極爲駭愕。此五名,今始下送,充定時守令及色吏,似當依事目正罪。末世人心,亦極狡詐,其中亦不無代見之患,今都目狀守令,姑先推考,亦令各其本道,別定剛明推官,使之一一明査啓聞後,依事目施行之意,敢啓。傳曰,允。
傳于林曰,進善宋時烈上疏,還爲捧入。
吏批,以金慶餘爲同副承旨,李一相爲右副承旨,林爲左副承旨,柳景緝爲右承旨,李行遇爲左承旨,奇震興爲廣州府尹,權堣爲持平,許悅爲兵曹正郞,郭之欽爲兵曹正郞,崔逸爲司書,徐亨履爲禁府都事,尹鏶爲副修撰,沈之漢爲校理,趙壽益爲大司諫,謝恩兼冬至正朝聖節使金堉,兼執義洪瑱,減下。
兵批,以李壽仁爲副司直,缺之最爲副司勇。
崔惠吉啓曰,廣州,山城重地,而況今勅行已迫,出站支待等事,一日爲急,尤不可久曠。若待卒哭後爲政差出,則勢未及於勅行,事甚可慮,何以爲之?敢稟。傳曰,只出緊任。
事變假注書盧亨夏病,代鄭晳爲之。
林,以兵曹言啓曰,今日爲政事,命下,臣等承命,雖卽入來,兵批無應出緊任,而今日適上番軍士點考之日,兵批則令入直爲之,臣等分軍處進去之意,敢啓。傳曰,知道。
以攝政王回禮禮單物目單子,傳于柳景緝曰,下該曹。
吏批啓曰,今此謝恩使,當以大臣差往,冬至使·正朝聖節使例爲兼行,故大臣以爲前差正使李時昉減下,而節使則雖非嘉善之官,曾經承旨·參議之人,塡差以送,彼亦有言,則仍爲帶行似爲無妨云,副使申濡缺傳曰,允。
柳景緝,以備邊司言啓曰,以政院啓辭,勅使接見時酬酢說話,與常時不同,就前例加減出入,而至如被捉漂漢及倭館情形等事,彼若提問,則酬酢之說,不可不預爲講定,請令備局齊座爲定奪,以備睿裁,何如?傳曰,知道事,下敎矣。適値勅使之來,姑留以待之意,措辭言之,若問倭情,則其情迹叵測之狀,前已報知,近日別無表表現著之事,而可疑可慮,猶夫前日云云似當,自上方在罔極之中,相接之際,稱以大國恩德感激稱謝之事,非一非二,而荒迷中未得一一詳陳,先以哀我大戚,至於梨柿特許停減,不勝感謝之意言及,而其他許免徵兵停止發賣,實荷缺小國民人,無不感戴之意,令中使往問館所時,備缺似合事宜,敢啓。傳曰,知道。
傳于柳景緝曰,中使所齎去禮物,何至今不爲磨鍊以入乎?
柳景緝,以戶曹言啓曰,傳敎矣。禮單之事,昨日閉門時分付,係是新規,不可不議定於相臣,而領議政以淸齋,方在門內,問了後不得講定,今曉祭罷後磨鍊,故以致差晩,極爲惶恐,敢啓。傳曰,知道。
李行遇啓曰,吏曹判書箚子到院,而以齋戒不得捧入之意,敢啓。傳曰,知道。以上燼餘
遠接使書目,勅使,二十一日林畔止宿事。又書目,勅使開月初六日,當爲入京事。
玉堂箚子。大槪,略陳近日聖敎未安之意,冀蒙省察事。入啓。答曰,省箚具悉。旨哉,言乎?不有帷幄之臣謇諤之忠,予何以得聞其過,自不覺瞿然?方且省愆之不已也,於予有愧懼之悔,在兩官無所損,況宋時烈事,予荒迷之中,固未之察耳。念念之誠,尙未歇于懷中,那有是理?不有爾等之言,幾致疑阻之歎,此所以貴通上下之情也。以上朝報
上在昌德宮。
下直,義城縣令金寅亮,德山縣監趙進陽。
政院·玉堂,慈殿·大殿·中殿問安。答曰,罔極。二品以上,慈殿·中殿單子問安。答曰,罔極。大殿單子問安。答曰,罔極。勿爲問安。
藥房都提調臣李景奭,副提調臣崔惠吉啓曰,伏未審夜來聖候,若何?連日冒夜哀臨,咳嗽之症,亦復何如?近日群下之趨參曉班者,多有感傷,況至尊積傷之中,哀疚益深,咳嗽尙未差歇,而高秋霜重,夜寒漸緊,今此虞祭,尙有三次,又有卒哭,竝皆親行,則添傷必矣,臣民之憂,曷有其極?別奠及三·四虞祭,旣皆親行,前頭虞祭一二次,抑情攝行,暫爲調息,親行七虞及卒哭,則於情禮無憾,而在聖人愼疾之道,亦庶無悔矣。此群下之所共冀望者,而臣等忝據藥房之列,尤不勝悶慮之至,敢來問安,竝此仰稟。答曰,咳嗽別無所加,又無他症,虞祭之不參,情禮之爲不忍,況暫時之間乎?勿以爲慮。
傳于李一相曰,吏曹判書箚子留院云,此則重臣之箚,留院未安,入啓。
弘文館啓曰,新除授副修撰尹鏶,時在京畿驪州地,經筵入番事緊,請斯速乘馹上來事,下諭。傳曰,允。
以倭書契別幅,傳曰,似有未盡書者矣。
以刑曹,勅使時各司奴婢中,功臣免賤,竝爲使喚草記,傳曰,勿論功臣免賤,差缺之規,曾亦有之乎?
林,以備邊司郞廳,以領相意啓曰,昨日遠接使狀啓回啓時,有別遣京官之語,似非仍送問禮官之意,而問諸席上,則以爲仍送問禮官,可也云。問禮官,卽臣姪正英,爲之不無嫌疑,故不復敢執淺見,以仍送之意覆啓矣。退而更思,則今此儀註,非如漢使時講定節目之比,只爲弔祭先後一節,問禮官今復還去,則乃是尋常行色,不若更遣他員,以新其聽聞之爲愈也。旣有所懷,不敢以小嫌而不達,令該曹更爲稟處,何如?傳曰,允。
傳曰,攝政王賜祭,彼雖書來,在我稱之,殊甚未安,改書以入。
李行遇,以禮曹言啓曰,以倭書契別幅,傳曰,似有未盡書者矣事,傳敎矣。倭書契別幅,凡十四張,丹木下皆書三十斤,而惟一張欠書斤數,東萊府使不能察,矇然上送,以此意,更問于東萊府使處,答其書契,何如?傳曰,依啓。
夜三更,流星出天廏星上,入北方天際,狀如拳,尾長二三尺許,色白。
李行遇,以迎接都監言啓曰,禮曹啓辭,奉常寺,因祭物設備事,來呈乙酉謄錄,臣等取考,則都監磨鍊祭物物目入啓,則自上命加饌品器數,付標以下,今者勅使,專爲弔祭而來,則宜於乙酉饌品,更爲有加焉。且奉常寺,難以獨當,令都監依舊例,預備祭物所入數,入啓定奪,何如?傳曰,允事,傳敎矣。弔祭時饌品,比乙酉年例,參酌加磨鍊,別單書啓,以備睿覽,而今番之事,與乙酉年有間,雖不得別爲設廳,祭物似當精備於奉常寺,而典禮之官,亦以本寺官員差出,使之專掌檢飭,以重事體,何如?傳曰,依啓。肉饌略爲加磨鍊。以上燼餘
答吏曹判書李時白箚子曰,省箚具悉。卿其勿待罪,安心調理。
傳曰,進善宋時烈上疏,還爲捧入。
答進善宋時烈疏曰,省疏具悉。深用缺然,邁邁謙退之意,一何至此?頃日之歸,剛果之風,予之所尙,悠悠俗說,何足掛懷?以予今日之心,烏鳥私情,雖不敢强焉,未可暫留一與之相見而退歟?惟審處焉。
備邊司啓曰,本司提調一二員,在前例以武弁中可合人員差出者,意非偶然,而近來武弁,無一員久矣,漢城左尹李浣,提調差下,使之察任,何如?傳曰,允。
遠接使書目,勅使,二十三日嘉山止宿事。
同副承旨金慶餘上疏。大槪,重感風寒,不汗累日,轉筋添劇,行步不良,乞賜鐫改,俾免生行死歸之譏事。入啓。答曰,省疏具悉爾懇。爾辭至此,予愧愈深,須體予意,勿辭調理察職。以上朝報
禮曹啓曰,以備邊司啓辭,問禮官,以他官更遣事,答曰,允事,傳敎矣。漢使時則問禮官,來而復往,幾至三四度,必至定禮而後止,今者大臣以更遣他官,以新聽聞爲啓,依大臣所啓,令吏曹更差他官,何如?傳曰,依啓。以上備局謄錄
上在昌德宮。
五虞後,大妃殿·大殿·中殿,政院·玉堂·百官,奉慰問安。入啓。答曰,罔極。世子宮,政院·玉堂問安。入達。答曰,罔極。二品以上·六曹·大司憲問安。入達。答曰,罔極。大妃殿·大殿·中殿,藥房問安。入啓。答曰,知道。
遠接使書目,勅使,二十四日安州止宿事。
問禮官洪處大,出去。以上朝報
備邊司啓曰,傳曰,以禮貌定奪,別遣京官于平山事,啓下矣,使之加進一站事,傳敎矣。別遣京官,催促發送,使之相値於瑞興·鳳山之間,宜當。且儺禮未必責設,且聞平壤設戲,亦許停止云,而京中之事,尙未明白停當,待我發言,示渠德色,乃其常態,中使與鄭勅相接時,微以其意,善爲措辭言之,亦合事宜,敢啓。答曰,依啓。以上備局謄錄
迎接都監啓曰,在前則便殿接見,故都監郞廳請來,而今則與前有異,請來一款,令政院預爲定奪,何如?傳曰,允。
兵曹啓曰,今此勅使時,館所立待馬,日期甚迫,今番國葬時上來之馬,仍留立待,入啓蒙允矣。遠道之馬,上來已久,竝皆疲困,誠爲可慮,都監召事郞廳外堂上以下,切勿騎驛事,依前捧承傳,何如?傳曰,允。
迎接都監啓曰,勅行已迫,都監之事,一刻爲急,而軍色郞廳崔逸,以司書,方爲入直,依事目除本司仕上直,使之專察都監之任,何如?傳曰,允。
又啓曰,勅使弔祭前,不設宴享云云,而弔祭當行於初九日,則勅使入京三日,只設別茶啖而已,無他擧措,則在我接待之道,似涉埋沒,令禮官商量,稟處,何如?傳曰,依啓。迎接都監謄錄
上在昌德宮。
夜四更,流星出天棓星下,入王良星上,長五六尺許,色白,光照地。
下直,廣州府尹奇震興。
大妃殿·大殿·中殿問安。入啓。答曰,罔極。
大妃殿,藥房問安。入啓。答曰,知道。
藥房啓曰,伏未審夜來聖候,若何?昨夜行禮時,咳嗽頻數,其根尙深,而連冒夜寒,哭泣頻仍,哀痛之極,誠意之積,自不覺其勞憊,而以理推之,添傷之患,難保其必無,再昨伏承懇切之敎,不敢更申前請,而臣等區區憂慮,不容自已,敢來問安。答曰,無事,勿以爲慮。
中殿,藥房問安。口傳啓曰,脹候·眩症·寢睡·水刺,何如?答曰,知道。寢睡·水剌·脹候·眩症一樣。
世子宮,藥房問安。入達。答曰,知道。咳嗽頗似減歇。
遠接使書目,勅使,二十五日肅川止宿事。
吏曹啓目,粘連廣州府尹奇震興上疏云云。奇震興疏內辭緣,果爲難便,仍其情事,旣遞坡州,則今於廣州,似不可同異。保障之地,爲任極重,大臣至以未赴任守令薦擬者,意非偶然,且出站與主站有異,而亦有推移之事,從速赴任,何如?啓依允。
又啓目,粘連慶尙監司狀啓云云。東萊府使盧協,率其家屬,置之於一息之地,則雖非濫率,其所貽弊則一也,極爲駭愕,罷黜,何如?啓依允。以上朝報
禮曹啓曰,曹啓辭,傳曰,攝政王賜祭,彼雖書來,在我稱之,殊甚未安,使之改書以入事,傳敎矣。賜字之未安,誠如聖敎,臣病昏初不覺察,至爲惶恐,以弔祭元單子中,付標以入之意,敢啓。傳曰,知道。勿爲惶恐。
迎接都監啓曰,都監軍色郞廳崔逸,以侍講院啓辭遞差,其代兵曹佐郞吳斗寅差下,使之察任,而續續遞改,極爲未安,勅使回還間,勿爲遷動,何如?傳曰,允。
禮曹啓曰,迎接都監啓辭,弔祭前他無擧措,則在我接待,似涉埋沒,令禮官,商量稟處事,傳敎矣。勅使初六日入京,初十日乃行弔祭,則其間日子,至於四五日,而只行茶啖,其於待客之道,果爲埋沒,所館處,或遣重臣,或遣中使,別設茶禮,以爲慰悅之地,似當,敢啓。傳曰,在我之道,初則應爲請宴,而不許之後,始使重臣,別設茶禮,似可矣。
兵曹啓曰,卽接都監關,勅使時房守·房子,各樣差備軍價及修理役募軍價,一依今年春勅使例,步木十同,收木十二同,急速輸送云。步木則當爲輸送,而收木則時存只有五同,來朔各處上下,猶患不足,不得已餘丁木十二同,除出輸送之意,敢啓。傳曰,知道。以上迎接都監謄錄
上在昌德宮。
夜五更,流星出天棓星上,入乾方天際,狀如鉢,尾長五六尺,色赤光照地。
開城府迎慰使金南重,左承旨李行遇,出去。
六虞陪祭後,大妃殿·大殿·中殿,政院·玉堂,二品以上百官,奉慰問安。答曰,罔極。
世子宮,政院·玉堂·二品以上·六曹·大司憲問安。入達。答曰,罔極。
大妃殿·大殿·中殿·世子宮,藥房問安。入啓。答曰,知道。
遠接使書目,勅使,二十六日平壤止宿事。
禁府,前濟州牧使金汝水拿囚。啓。
義州迎慰使金素,入來。
同副承旨金慶餘辭職再疏。入啓。答曰,省疏具悉。諒察至懇,特爲允副,爾亦專爲調理,以待後日,毋負予意。
政院啓曰,當此連行虞祭,勅行臨迫之日,僚員不可不備,而左承旨李行遇,以迎慰使,開城府出去,同副承旨金慶餘,陳疏遞職,廳中位不齊,親祭執事及迎勅習儀時,將不成模樣,事甚苟簡。令該曹,卽速爲政,闕員差出,牌招肅拜,使之察任,何如?傳曰,允。
吏曹啓曰,東萊府使盧協,旣已罷黜,其代,依近例,令備局議薦,何如?傳曰,依啓。以上朝報
以李厚先爲兵曹佐郞,閔應協爲同副承旨。吏批政事郞廳金弘澤校正。日記廳郞廳趙景觀書。
上在昌德宮。停常參·經筵。
巳時,太白見於未地。夜一更,黑雲一道如氣,起自西方,直指東方,長竟天,廣尺許,良久乃滅。
慶尙都事書目,災傷差錯,金海府使趙光羽罷黜事。
七虞陪祭後,大妃殿·大殿·中殿,政院·玉堂·百官,奉慰問安。入啓。答曰,罔極。
世子宮,政院·玉堂·二品以上·六曹·大司憲問安。入達。答曰,罔極。
大妃殿·大殿·中殿·世子宮,藥房問安。答曰,知道。
遠接使書目,勅使,二十七日中和止宿事。
定州迎慰使柳廷益,入來。
舍人,以三公意啓曰,草野諸臣之來在都下者,得蒙眷顧之恩,亦已至矣,今過授衣之辰,且有冠服變着之節,旅次辦得衣資,其勢未易,自上哀疚方切,恐有未及垂察,敢此冒稟。傳曰,依啓。且念寒氣作緊,旅邸之涼冷,不言可想,使之從優題給。以上朝報
兵曹啓曰,東萊府使盧協,旣已罷黜,其代,依近例,令備局議薦,何如?傳曰,依啓。
備邊司啓曰,東萊府使,乃朝夕接倭之地,朝廷擇遣其府使,意非偶然,而盧協,不思謹飭,蔑法任情,挈置其妻孥於至近之地,遠人聞之,亦將以爲何如?罷黜而止,只適其願,無以懲守令之蔑公。請盧協拿鞫,以警他人。答曰,依啓。
又啓曰,古語云,興一利不如除一害,卽今六鎭飢荒,無他可救之策,除其一害,則爲本土之利,大矣。前者新出身赴防追入者,啓請移赴于平安道,曾已赴北者,亦令分置於本道監營及南兵使處矣,今見監司李厚源馳啓,赴防出身之滯北者,將停放料云,其勢急矣。出身之數,百有十六人,此亦移送于關西,似爲宜當,敢啓。答曰,似不當撓改,而本道之勢,殊極可慮,今姑依此爲之。備局謄錄
司饔院啓曰,自前勅使時,凡干宴禮,親臨磨鍊,然後本院,例有應行節目,故先聲入來之後,卽爲移文禮曹,本院擧行之事,使之急急回移,而每以待遠接使狀啓,停當爲答,不敢越職稟定,只以茶禮事目,入啓擧行矣。卽接移文,禮曹則又以待彼許宴,然後乃有停當爲辭,彼若入京之後,卒然許之,則饌品收捧,烹飪熟設等事,必無及期之理,其爲狼狽,誠非細慮。茶禮一度外,本院應行節目有無,令該曹熟講定奪,明日移文,俾無窘迫之患,何如?傳曰,依啓。以上司饔院謄錄
備局粘連啓目。答曰,依允。歸路拜陵一節,姑勿先發,觀勢爲之事,亦及於回移中。內下記草
上在昌德宮。停常參·經筵。
申時酉時,日暈。
大妃殿·中殿,政院·玉堂,問安。入啓。答曰,罔極。
大妃殿,藥房問安。入啓。答曰,知道。
中殿,藥房問安。口傳啓曰,日寒後,脹候·眩症,何如?答曰,知道。脹候差愈,後無加減,眩氣,自初無加瘳矣,寢睡·水剌一樣,藥則二服,未盡御矣。
世子宮,藥房問安。入達。答曰,知道。咳嗽幾盡差歇,而氣候,未盡平常矣。
藥房啓曰,冬節已屆,寒氣益緊,伏未審夜來聖候,若何?咳嗽,亦復何如?冒夜觸冷,哭泣連仍,臣等,不勝區區憂慮之至,敢來問安。答曰,咳嗽無加,氣候一樣。
遠接使書目,勅使,二十九日鳳山止宿事。
禁府,李䆄拿囚。啓。
山陵都監堂上尹履之·呂爾載,都廳柳慶昌·申洬,郞廳郭之欽·李有昌·尹益元,監造官權穆·權儁,畢役後入來。
明日卒哭祭正時,四更一點。
安州迎慰使李時煥,平壤迎慰使趙壽益,問安使權勛,黃州迎慰使宋時吉,入來。以上朝報
備邊司啓曰,續見遠接使馳啓,來時拜陵事,彼旣牢定云,未知此後,復何以處之,而其意似不中止也。其行漸近,若不豫爲之計,則在我待之之道,恐或不免欠闕之歎,拜陵之日,自上特遣中使或近侍,而以致感激悲痛之意,似不可已。竊聞中使進詣陵所,留待勅行與否,未敢詳知,而若仍留待之,則允合事宜,敢稟。答曰,又遣中使,似未妥當,今番則別遣近侍,似當矣。以上備局謄錄
上在昌德宮。停常參·經筵。
卒哭後,大妃殿·大殿·中殿,政院·玉堂·百官,奉慰問安。入啓。答曰,罔極。藥房問安。入啓。答曰,知道。
世子宮,政院·玉堂·二品以上·六曹·兩司長官問安。入達。答曰,罔極。藥房問安。入達。答曰,知道。
禮曹判書趙絅上疏。大槪,年迫七十,精神筋力,消盡無餘,前頭且有難容事,兼帶藥房·禁府,不可相兼,古例也,本職及兼帶大提學·內局·金吾中一任,竝賜遞免,以便國事,以安臣分事。入啓。答曰,省疏具悉。卿其勿辭,安心察職。金吾兼帶及難便之事,則當令該曹議處焉。
勅使前問安承旨閔應協,陵所出去。
遠接使書目,勅行,初一日瑞興止宿事。
禮曹啓曰,傳曰,慶尙監司,大妃殿進上,以肉膳封進云,此何故耶?問于該曹以啓事,傳敎矣。考諸謄錄,卒哭後,有各殿朔膳及物膳,竝依前例,肉膳封進之文,故慶尙監司,因臣曹行會,有此封進矣,今承聖敎,至爲惶恐。傳曰,方進素膳,而進上則用肉,殊甚相背,事極不當矣。又啓曰,傳敎矣。慶尙道之封進肉膳,非監司之罪,臣實不察,下吏之膠守謄錄,瞢然行會,今承聖敎,不勝隕越之至,惶恐待罪。且進上之物,旣已入京,竝下戶曹,使之調用,何如?傳曰,知道。勿待罪。
持平權堣啓曰,近日論啓諸臣中李海昌,卽臣婚姻家也,不敢是非於其議,勢難仍在言地,請命遞斥臣職。答曰,勿辭,退待物論。
大司憲李基祚上疏。大槪,冒陳危懇,乞遞職名事。及輔德姜與載上疏。大槪,出疆之期已迫,冒陳危懇,乞遞本職,以便公私事。呈政院。還出給。
政院啓曰,卒哭雖過,勅行已迫,凡呈辭·上疏,依前例,限勅使回還間,勿爲捧入之意,敢啓。傳曰,知道。
右副承旨李一相上疏。大槪,今日卒哭祭後,回院之時,跌墜於殿陛之下,所傷甚重,決無供職之望,亟賜遞免,以便公私事。入啓。答曰,遞差。
禁府,前北兵使元䎘拿囚。啓。
領府事金尙憲上疏。大槪,老病已甚,乞賜骸骨歸死丘壑事。入啓。答曰,省卿疏辭。不覺驚惶,不知所諭。予之望卿,不翅若柱石,何爲遽出此言也,縱不係戀乎?予之無德,獨不念先朝累世之恩乎?玆遣近侍,諭予至意,以冀一留,惟卿諒處焉。
問禮官洪處大,入來。
吏曹啓曰,承旨有闕,政事,取稟。傳曰,明日爲之。
府啓,持平權堣,引嫌而退。臺諫與被論之人,有應避之嫌,則只許勿參其論,毋遞其職,已有近例。請持平權堣出仕。答曰,依啓。
持平權堣,就職。以上朝報
禮曹啓曰,備邊司啓辭,以遠接使狀啓回啓,受勅於仁政殿,受弔於明政殿事,啓下矣。初四日習儀,則仁政殿迎勅,明政殿受弔,依備局啓辭施行事,知委,何如?傳曰,知道。
政院啓曰,以備邊司草記,勅使拜陵時,自上特遣中使或近侍,以致感激悲痛之意事,傳曰,今番則別遣近侍似當事,下敎矣。何承旨進去乎?敢稟。傳曰,同副承旨進去。
又啓曰,今日賓廳坐起日次,而適當卒哭之日,不得依例開坐之意,敢啓。答曰,知道。備局謄錄
義禁府啓曰,自前郊外迎勅時,本府都事九員,各有差備,一員不足,故例有加出假都事一員之事,且勅使所館處各門把守,及勅使出入時,亦有禁喧之例,故必用假都事五員,假書吏六人,流來舊規也。令該曹預爲擇差,俾無臨時窘迫之患,何如?傳曰,依啓。
又啓曰,云云事,傳敎矣。罪人趙箕俊,卒哭後三省推鞫事,已爲命下矣。且李薰,亦爲罪犯十惡,竝三省爲之之意,敢啓。傳曰,知道。
又啓曰,擧動時駕前雜人,不能禁喧,本府假都事全澤,羅將劉大男等三人,已爲拿囚矣。犯禁人金光世之輦前高聲發哭之罪,不可不懲,令攸司亦爲囚禁治罪,何如?傳曰,允。以上禁府謄錄
司饔院啓曰,今此勅使宴禮,預備以待之意,該曹已爲啓下,本院,依謄錄宴享廳稱號,饌品及應用之物,令該曹,依前例急速進排,其中難得之物,以時産隨便磨鍊擧行,使喚·員役,依己卯年勅使時謄錄施行,假提調·假郞廳各十員,頃已差出,今又各二十員,令該曹,今日內皆以士夫擇差,假提調寧原君辛慶英,年老衰殘,不合進止之任,亦令改差,明日茶禮習儀後,仍行宴享私習儀,初五日南別宮二度宴享私習儀,初七日慕華館私習儀,依此排日擧行,俾無臨時齟齬生事之患,何如?傳曰,依啓。以上司饔院謄錄
上在昌德宮。停常參·經筵。
昧爽,流星出畢星上,入參星下,狀如鉢,尾長三四尺許,色赤。五更,流星出北斗魁中,入北極星上,狀如拳,尾長二三尺許,色黃。巳時,太白見於未地。
藥房啓曰,雨後風勁,寒氣凜慄,伏未審夜來聖候,若何?冒夜觸冷,勞動哀臨,爲日已多,咳嗽之症,亦復何如?仍竊惟念,聖孝所感,天日連晴,封陵返虞,大事無憾,日荒月遠,哀慕雖篤,先王之制,其敢有違,自貽哲命,罔不在初,今所當勉者,顧不在於傷生是戒,勵精是圖,上追先志,下副輿望,以安宗廟·社稷,爲帝王之大孝乎?古人言治,莫不以正君心納忠諫爲本,而卽日愼保聖躬爲尤急焉。臣等,無任區區憂慮之至,敢來問安,竝達所懷。答曰,咳嗽亦似減歇矣。
大妃殿,藥房問安。答曰,知道。
中殿,藥房問安。口傳啓曰,脹候·眩症·寢睡·水剌,日寒後,何如?答曰,知道。脹候·寢睡·水剌·小愈後一樣,眩氣與未差時無異。
世子宮,藥房問安。入達。答曰,知道。咳嗽已爲減歇,而氣候自當漸差。
大妃殿·大殿·中殿·世子宮,政院·玉堂·二品以上問安。答曰,知道。
司諫柳慶昌初度呈辭,及戶曹參判金光煜辭疏。上疏,呈政院。還出給。
去夜,左副承旨林書啓,臣承命往諭于領府事金尙憲,則以爲情事切迫,猥陳疏章,至遣近侍,備諭聖旨,感激惶慄,罔知所措。臣之病勢,近日尤甚,雖不敢永爲遠辭,暫就郊坰,少依桑楡之下,尤增僭踰之至,伏希聖鑑垂察焉云矣。傳曰,暫就郊坰之志,雖不敢强焉,勿以長往,翻然旋歸之意,明朝,更爲敦諭。
遠接使書目,勅使,初二日平山止宿事。
左議政趙翼箚子。大槪,竊聞草野臣宋浚吉等,皆有退歸之意,請下恩旨以留之,又請收召安邦俊等,置之朝端事。入啓。
備忘記,折傷靈轝,驚動梓宮,震惕戰懼之心,尙今未已,豈可以只委於郞廳輩而置之乎?國葬都監堂上,竝拿推。
左議政趙翼上疏。大槪,國葬都監堂上有拿推之命,臣以摠護使,不可獨免,請竝治臣罪事。入啓。答曰,省疏具悉。卿無所失,安心勿待罪。
行司直金壽賢上疏。大槪,老病日劇,復申前懇,兼帶知經筵,亟賜遞免事。入啓。
領議政李景奭箚子。大槪,追代摠護之僚相,今又自列,臣何敢晏然而已?恭俟譴罰事。入啓。答曰,省箚具悉。卿無所失,安心勿待罪。
遠接使書目,勅行入京吉日退行事,及上京時,不入陵所,直向坡州事。
諮議鄭道應,尙州地,病親呈辭,出去。
政院啓曰,罪人趙箕俊·李薰等,三省推鞫事,命下矣。委官,何大臣進去乎?敢稟。傳曰,左相進去。
國葬都監堂上拿推,現告元斗杓·鄭世規·韓興一·趙絅·尹新之。啓。
傳曰,海嵩尉病患極重云,拿推傳旨中付標。
合啓前啓,請金自點亟命遠竄。答曰,毋庸强煩。
府前啓,金自點迷國誤朝,方論遠竄之典,則其附麗翕訾之輩,不可不略加懲治,以淸朝著。全南監司李時萬,瑞山郡守李以存,副提學申冕,護軍李之恒·李海昌,前執義嚴鼎耉,前府尹黃㦿等,或諂附密結,不恤唾鄙,或受其籠絡,助成氣勢,見棄淸議,貽辱縉紳,新化之初,若無激揚之擧,則化理無以淸明,公論無以恢張,不可尋常推考而止。請竝命削去仕版。士夫持身,不可不謹,勳宰名流,趣向自別,前參議李行進,前左承旨李時楷等,出入元斗杓之門,人言不美,恬不知愧,識者譏罵,見疵淸議,不可尋常推考而止。請命罷職不敍。全南左水使金汝溫,曾以濟州圍籬別將,交代而歸也,臣時爲稷山縣監,因公事往營門,偶値於公州客店,見其驅駿馬數十匹,且有駄載甚衆,塞路而過。臣竊怪濟州雖多駿馬寶貨,汝溫以客官,何以所得,如此之多也。乃後聞之,汝溫曾爲嶺南閫帥,貪黷狼藉,及至濟州,多行强市云。如此之人,所持者不狹,故得官也常先於人,自濟州未及還朝,而已除南陽,居南陽未久,而又遷湖閫,近來武弁,初得饒地,人必謂之賈本,以其媒爵之資,可以辦也。臣之所不見者何限,而至如汝溫之多馬巧官,則臣之所目覩,有非風聞之比。請金汝溫罷職不敍。答曰,罷職。金汝溫事,不允。
院啓,士夫之行身,所重者名節,臺閣之論人,惟在於激揚,全南監司李時萬,瑞山郡守李以存,爲權臣之所親,副護軍李之恒,副提學申冕,爲物議之所疵,副護軍李海昌,前執義嚴鼎耉,前府尹黃㦿,往來親密之狀,臣等備盡論列,而聖明亦已洞燭矣。其在新化之初,不可無一番糾劾,以爲淬磨之地,豈可推考而止哉?請李時萬·李以存,削奪官職,李之恒·申冕·李海昌·嚴鼎耉·黃㦿,竝命罷職。勳宰之與名流,趣味自不相同,前參議李行進,前承旨李時楷等,出入元斗杓之門,頗有人言,不可推考而止,請亟命罷職。
右議政金堉上疏。大槪,請與都監諸臣,同下司敗,以正邦憲事。入啓。答曰,省疏具悉。國家敬重大臣之道,自古皆然,卿其安心,勿待罪。
執義宋浚吉辭職上疏。入啓。答曰,省疏具悉爾意。爾辭至此,予愧愈甚,無以爲諭,須體至意,勿辭察職。
工曹參判金集辭職上疏。入啓。答曰,省卿疏辭。深用缺然,繼以嗟嘆,無以爲喩。頃日則凡有過失,輒上諫疏,心甚敬重,且以爲幸,今不見諫疏久矣,慮有長往之計,心切愧懼,今見此疏,是眞棄之也。噫,以予無德,誠難動念,而獨不思先朝知遇之恩乎?惟卿諒予至意,少留是望。
兵曹,左邊捕盜大將,李浣落點。
禁府,三省問事郞廳,郭之欽·尹珹。
答院曰,竝罷職。以上朝報
有政。吏批,崔蘊爲進善,李天基爲獻納。以上吏批政事
備邊司,東萊府使薦,柳淰落點。
備邊司啓曰,東萊府使,自本司薦擬,而披閱官案,堂上中除親老身衰無故者外,絶無可合之員,依前例,以堂下人員備擬,首擬則時在罷散中,而乃是儒將被選,曾有聲績,故薦擬之意,敢啓。答曰,知道。
政院啓曰,卽接遠接使·黃海監司在平山,本月初三日戌時,成貼聯名狀啓,則勅使因雨仍留平山事,已爲馳啓云,而其狀啓尙未來到。莫急勅報,不卽飛傳,事極驚駭,一路稽滯處,令備邊司,摘發治罪,何如?傳曰,允。以上備局謄錄
義禁府啓曰,自前三省交坐,必本府堂上備三員,然後方爲開坐,而知事臣趙絅,以國葬都監堂上,在拿囚之中,同知事臣金南重,以迎慰使,出往開城府,只有判府事臣李時白,同知事臣金光煜,不能備員,知事臣趙絅代,卽刻口傳差出,使之同參,何如?傳曰,差出開坐,可也。
又啓曰,囚人元斗杓·鄭世規·韓興一·趙絅·姜瑜·任義伯·韓震琦及金鉉·魯彦秦等,係干國葬重事,與他囚有異,故爲先捧招以入。李圾,則與同知事臣金光煜有相避,故不爲一時捧招之意,敢啓。傳曰,知道。以上禁府謄錄
迎接都監啓曰,勅使入京,只隔一日,都監諸事,提調例爲專掌責應,而戶曹判書鄭世規,旣有拿命,凡事極爲可慮。令該曹速爲稟處,何如?傳曰,旣已放釋,依前察任。以上迎接都監謄錄
上在昌德宮。停常參·經筵。
大妃殿,藥房問安。答曰,知道。
藥房啓曰,伏未審夜來聖候,若何?昨日伏承咳嗽亦似減歇之敎,竊以爲幸,而憂猶未已,雖以近日之事言之,哀痛之中,雖未卽覺悟,其爲消鑠傷敗也,宜復何如?淸補之劑,不可不趁時進用。臣等無任憂慮之至,敢來問安,竝此仰稟。答曰,咳嗽不至大段,姑勿議藥。
中殿,藥房問安。口傳啓曰,脹候·眩氣·寢睡·水剌,竝何如?答曰,知道。水剌·寢睡·眩氣·脹症,與昨一樣。
世子宮,藥房問安。入達。答曰,知道。氣候與昨無異。
大司憲李基祚辭職上疏。入啓。答曰,省疏具悉。卿其勿辭察職。
右副承旨閔應協,入來。
答左議政趙翼箚曰,省箚具悉卿意。箚中所論,予當體念焉。擧賢才如是之多,予甚欣悅,竝皆收用,以副卿唯善是寶之意。
弘文館啓曰,卒哭已過,當卽開筵,進講書冊,問于領事,入啓定奪,何如?傳曰,依啓。
答司直金壽賢疏曰,省疏具悉。卿雖老病,筋力尙健,宜勿辭。
右承旨柳景緝書啓,臣承命往諭于領敦寧府事金尙憲,則以爲臣戀闕徊徨之意,不敢遽爲長逝之計,欲退郊坰之外,調病進退,累蒙聖恩,敦諭稠疊,拜命俯仰,感淚盈襟,桑楡之下,疾病小痾,何敢孤負聖恩,永辭天陛乎?伏惟聖明,俯賜矜察焉云矣,敢啓。傳曰,知道。
禁府,國葬都監堂上,元斗杓·鄭世規·韓興一·趙絅等,元情公事。判付內,情有可恕,竝只放釋。郞廳姜瑜·任義伯,監造官韓震琦,木手魯彦秦等,元情云云,魯彦秦段,年七十,帳籍相考處置。啓依允。姜瑜·任義伯·韓震琦乙良,除刑推照律。
輔德姜與載辭職上疏。入啓。答曰,遞差。
弼善張應一上疏。大槪,都監堂上·郞廳,竝皆拿推,臣理難獨免,同被罪罰事。入啓。答曰,省疏具悉。爾其勿待罪。
吏曹啓曰,知義禁差出,政事,取稟。傳曰,當日爲之。
遠接使書目,勅使,初四日開城府止宿事。
別迎慰使承旨李行遇,入來。
政院啓曰,卒哭祭亞獻進爵時,祝史不能善爲捧持,以致溢瀉,至於改爵以進,事極未安,當該祝史,請推考。傳曰,允。
以備邊司啓辭,前東萊府使盧協拿推事,捧承傳。
司諫柳慶昌辭職上疏。入啓。答曰,只遞本職。
開城府迎慰使金南重,入來。
合啓前啓,請金自點亟命遠竄事。答曰,不允。
院前啓,請李時萬·李以存,竝命削奪官職事。答曰,不允。
持平金始振啓曰,臣於今日,以李時萬等削去仕版之請,與掌令李尙逸,改搆啓草,通議于同僚,則掌令金重鎰,答以連啓四度,卽許罷職,似難一向堅執,今日停論,如何?臣以再簡重發之論,固不可遽停,且當初論啓,旣分輕重,輕者至於罷職,重者亦至於罷職,則亦無分等之意,似不當一體停論也。金重鎰,又答以輕重不至大段,何必准請而後已?三度往復,至於日暮,終不變前見,夫李時萬等罪,旣謂之趨附權門,則不以微過矣。論之以削去仕版,則不爲輕律矣,而混與請罷之人,一體停論,殊非臺閣之體,故臣不敢苟同於僚議,臣不見信於人,何敢晏然在職?請命遞斥臣職。答曰,勿辭,退待物論。
三省罪人趙箕俊·李薰元情。以上朝報
備邊司啓曰,使臣之行,所持馬匹,私自換賣者,論以潛商之律,切勿饒貸之意,曾已覆啓行會,而又於八月分牛家莊落後人馬,無公文無去處之類,明査處置事,申明行會矣。今見義州府尹所報成冊,則告訃使北京帶回刷馬中,放賣者十九匹,泛稱致斃,而無標無立旨者四匹,極爲可駭。當初入往時,一人當驅一馬,而今此成冊中,一人名下以二三匹懸錄,是亦未可知也。且放賣及致斃稱云者,多出於合驅之類,其不能一遵定式,矇矓處置,據此可知,而牛家庄落後時,放賣之馬,亦至九匹,立法嚴禁之初,如是犯法者甚多,本府不爲申明嚴禁,以致肆然無忌,猶踵前習,府尹亦難免其責,姑爲推考,而此類若不繩以重律,則後弊難防,各人等,令本道監司,依當初事目,分輕重科斷,條列啓聞,何如?答曰,依啓。以上備局謄錄
迎接都監啓曰,都監軍色郞廳兵曹佐郞吳斗寅,昨日習儀罷出之後,落傷甚重,不能察任。勅使入京,只隔一日,軍色檢飭之事,最爲緊急,不可暫時曠闕,吳斗寅改差,其代兵曹佐郞李厚先差出,速爲察任,何如?傳曰,允。
禮曹啓曰,卽接迎接都監關內,卽見遠接使移文,則迎勅時當爲動樂,亦爲有置,斯速定奪,俾無臨時顚倒之患事,關是置有亦。迎勅時似不可動樂,而殿庭軒架,則在我之道,依禮文,陳而不作事,分付施行,何如?傳曰,依啓。以上迎接都監謄錄
司饔院啓曰,本院假提調之任,自前必以士夫擇差,豈無所以然而然哉?昵侍天威,出入殿陛,榮幸極矣,而近來假官之任,人皆謀避,終歸於卑微語難之輩,故今番事目中,如或苟充,自本院入啓汰去事,磨鍊啓下矣。假提調金興祖·趙光瑍·朴弘瑀·具仁廛等,門地卑微,不合此任,竝依事目汰去,其代令該曹急速差出,何如?傳曰,依啓。
又啓曰,假提調行副護軍李廷楗,昨日習儀時,無緣不進,巡廳下人,捉來推問捧招,則無故在家,而差定分發不納,言辭悖慢,又有可駭之事云。無識之輩,固不足深責,其爲設心,殊極痛惡,決不可尋常推治,而今日習儀時,又爲無緣不進,偃臥其家,冥然不動。請李廷楗推考,以杜避免之習。假提調行副司果洪子幼學洪柱文,呈狀于本院曰,其父病勢極重,不省人事,決無起動之望,坐待生事,願爲處置云。此是衆所共知實病,不無狼狽生事之患,請速令改差。今聞勅使入京退定云,初七日慕華館習儀,明日移行於南別宮,何如?傳曰,依啓。李廷楗,先罷後推。以上司饔院謄錄
上在昌德宮。停常參·經筵。
領議政李景奭,都承旨崔惠吉,迎慰使呂爾載,弘濟院出去。
大妃殿·中殿,政院·玉堂問安。入啓。答曰,知道。
吏曹啓曰,臺諫有闕,政事,取稟。傳曰,過擧動後爲之。
遠接使書目,勅行,初五日坡州止宿事。
政院啓曰,伏見弘文館啓辭,領事之意,以爲卒哭之後,新化之初,一日三接,講明治道,乃卽今第一件事,其次修擧政刑,振肅頹綱,審察先後,次第施措,至於緇衣好賢白駒維縶之道,亦惟在於延訪儒臣,自上特加之意,明降指揮,使草野之士,毋得遽歸云,以知道下敎矣。仍竊伏念,君德成就,責在經筵,臨筵開卷,講學治道,此固初政之所當急,而修政刑振紀綱,亦有國之先務也。況優禮草野儒臣,頻賜引接咨訪,則其於輔導薰陶之益,當如何哉?大臣進戒之言,不是偶然,惟聖明毋視尋常,而特加體念焉。本院今當視事,取稟,而非但特進官,未及啓下,連行虞祭·卒哭祭,玉候之添傷多矣,且有前頭迎勅擧動,大祭齋戒,姑待過擧動及大祭後,視事,取稟之意,敢啓。傳曰,依啓。大臣之言,予豈尋常也哉?進善宋時烈,久欲引見而未果,明日命招爲之。
掌令金重鎰啓曰,昨者同僚,以李時萬等連啓事發簡,臣意以爲,論啓四度,旣許罷職,則似難堅執,一體停論,未爲不可,故以此答通,及其再來也,有旣分輕重,似不當一體停論等語。臣又以爲論律雖有輕重之差,不至大段懸殊,而旣下罷職之命,猶申糾劾之意,不必准請而後已,膠守己見,不能遽從,致令同僚引避,生此鬧端,實由臣身,何敢晏然仍冒?昨參三省坐起,夜久乃罷,今始來避,所失尤大。請命罷斥臣職。答曰,勿辭,退待物論。
掌令李尙逸啓曰,李時萬等,旣有罷職之命,臣意亦以爲,不當一向堅執,而第發論同僚,方將出仕,不爲往復,遽爾停啓,殊欠愼重,雖遲一兩日,相議停論,未爲不可,故昨者,臣與持平金始振,改搆啓草矣。僚議竟未歸一,同僚旣以此引避,臣何敢晏然,而昨緣日暮,今始引避,所失尤大。請命遞斥臣職。答曰,勿辭,退待物論。
吏曹判書李時白箚子。大槪,前在兵曹,昏不致察之罪,固所難免,惶恐待罪事。入啓。答曰,省箚具悉。卿其安心,勿待罪。
明日郊外迎勅時,出宮初嚴五更一點,二嚴五更二點,三嚴罷漏後,開門四更三點。
禮曹判書趙絅箚子。大槪,病勢猝劇,召命臨門,不得趨詣闕下,惶恐待罪。入啓。答曰,省箚具悉。卿其安心,勿待罪。
注書鄭時諶病親呈辭。入啓。答曰,遞差。
三省罪人李薰,刑問三度承服,當日堂古介行刑。啓。
持平權堣啓曰,同僚以李時萬等連啓,論議不一,竝皆引避,臣旣與李海昌,婚家相避,不敢是非於其議,勢難處置同僚,請命遞斥臣職。答曰,勿辭,退待物論。
執義宋浚吉啓曰,臣雖萬萬愚劣,亦有一端廉隅,豈不知供職旬餘五,引嫌爲大,惶悶不聊哉?誠出於不獲已也。嗚呼,此豈臣之所願也?區區赤心,只欲少效愚忠,以報聖恩,以裨新化之萬一,而不料人心,不似我心,鬧端節節方生,馴致公議日銷,異言日豗,皆由臣罪,尙復何言?唯有早乞孱骸,歸死丘壑,爲臣第一義,詎敢晏然處置同僚乎?請命遞斥臣職。答曰,勿辭,退待物論。
假注書李端相病,代朴增輝爲之。
遠接使書目,勅行,當日到弘濟院事。
合啓前啓,請金自點亟命遠竄。答曰,毋庸强煩。
院前啓,李時萬·李以存削奪官爵事,停啓。
應敎趙贇,廣州地妻母歸葬,呈辭。入啓。給由。
領議政以下,迎慰後入來。
禁府,姜瑜淸風水山驛,任義伯長湍東坡驛,韓震琦江華鐵串鎭,徒一年定配。啓。以上朝報
禮曹啓曰,卽刻備邊司分付內,慶尙右水營所送漢人一百十一名,今當上來云。百餘名不時來到,則供饋所接之處,不可率爾處之,依前例司譯院入接,而所接房舍,鋪陳供饋等事,令各該司,預先擧行,亦令禮賓寺官員,帶同司譯院,專掌次知檢飭,且令兵曹·捕盜廳,多定部將·軍士,雜人禁斷,毋令亂雜,何如?傳曰,允。備局謄錄
義禁府啓曰,傳敎矣。凡省鞫罪人拿來都事,不爲詣闕肅拜,直爲馳出,故都事朴純仁·尹敬之等,已爲發送,未及追還,不得已明日擧動,以實都事四員,挾輦禁喧,而假都事二員,則駕前·駕後交差侍衛之意,敢啓。無批答。以上禁府謄錄
迎接都監啓曰,勅使渡江後,各站設宴用樂與否,詳細飛通事,移文遠接使處矣。卽見回答,則在義州時,與平安監司同議,迎勅時,儺禮則不設,而只爲結綵,黑團領動樂之意,鄭使前,已爲講定移文,而今到弘濟院,聞用樂一款,禮曹以陳而不作啓下,前日回答公事,必不卽通禮曹,以致如此云。明日迎接時,慮有詰問生梗之端,卽令禮官稟旨定奪,而公事淹滯下人,亦爲摘發治罪,何如?傳曰,允。以上迎接謄錄
三省鞫廳啓辭。答曰,依啓。趙箕俊,姑停刑推,所引之人,拿來憑問處置。
前參奉崔達源上疏。答曰,省疏具悉。爲國憂愛之誠,縷縷至此,予甚嘉歎。條陳事,當令該曹採施焉。
前縣監李大淳上疏。答曰,省疏具悉。疏辭,當令該曹,照例施行焉。記草
上在昌德宮。停常參·經筵。
巳時,太白見於未地。午時,日暈。
大駕,詣慕華館後,藥房·政院·玉堂問安。入啓。答曰,知道。
遠接使吳竣,京畿監司南銑,入來。
迎接都監啓曰,都廳掌令李尙逸,昨日引避,未及處置,今日郊外迎勅之禮,都廳將不得備員,彼雖或放過不察,而在我初頭接待,似涉失禮,誠爲未安。當初都廳啓下時,旣令除本司,而避嫌之事,不爲係干於都廳,則今姑察任,恐或無妨,而臺諫進退,與庶官有異,何以爲之?敢稟。傳曰,使之察任。
還宮後,藥房·政院·玉堂·二品以上·六曹·大司諫問安。入啓。答曰,知道。
大司憲李基祚啓曰,臣伏見近日,李時萬等糾劾,出於激揚之擧,此固不可無之論也。第其中,不無素有聞望其才可惜之人,而末俗嘵嘵,混加指目,論事之臣,不究實情,不分輕重,遽擬重律,人多疑惑。觀今影象,殆將輾轉,釁隙日生,無以鎭靜,是欲淸朝著,而反致朝著之不靖,臣竊憂之。從前士夫間,或有論議相爭,以致難處之患者,非止一再,而其時,務爲含弘,不至於乖隔,今不須過爲詆斥,必置重罪而後已也。況旣爲罷職,亦足以懲其常時不能謹飭之失,故臣欲議同僚,停止其論矣。及見諸僚引避之辭,與臣愚見,相左者多,如臣疲劣,忝在首席,旣有所懷,不可隱默隨波,亦不可偃然處置,而昨緣同僚相繼引避,以致日暮,闕門將閉,擧動臨迫,勢未及自列,今始來避,臣罪尤大。請命罷斥臣職。答曰,勿辭,退待物論。
前縣監尹善道上疏。大槪,論爲政以人,取人以身之道,及時措之宜事。入啓。答曰,省覽疏章。念昔日師傅之功,不覺感歎。所陳事,戀愛之情,憂國之誠,溢於辭表,寧不感動于中,予當體念焉?別來已久,思想殊深,從容就道,未可上來耶?予欲親聞讜言耳。
正言沈世鼎啓曰,不似如臣,久叨匪據,涓埃蔑效,瀆擾是事,臣罪萬死。臣於李時萬削奪之請,再昨仍啓,昨日停止,其於憲府多官之意見,俱不免異同之歸,固不可晏然處置,有所是非。且新除授沈之漢,卽臣之同壻也,於法當避。以此以彼,決不可在職,請命遞斥臣職。答曰,勿辭,退待物論。
工曹參判金集上疏。大槪,乞收前後恩賜,以安微分事。入啓。以上朝報
有政。以沈之漢爲司諫。吏批政事
備邊司啓曰,迎接都監啓辭,鄭使,使差備譯官來言曰,統營被捉漢人,何時上來乎?臣等,以數日內當上來爲答,令備局行移催促,何如?傳曰,允事,傳敎矣。漢人等急速上送事,累次知委各道,必數三日內入來之意,使迎接都監,通于鄭使之意,敢啓。答曰,知道。以上備局謄錄
迎接都監啓曰,都廳掌令李尙逸,昨日引避,未及處置,今日郊外迎勅之禮,都廳將不得備員,彼雖或放過不察,在我初頭接待,似涉失體,誠爲未安。當初都廳啓下時,旣令除本司,而避嫌之事,不爲係干於都監,則今姑察任,恐或無妨,而臺諫進退,與庶官有異,何以爲之?敢稟。傳曰,使之察任。疊
又啓曰,曾因禮曹啓辭,勅使到館後,有下馬宴,依前例請行之敎,故臣等俱詣館內,使差備譯官,言其請宴之意,則鄭使答曰,弔祭前停宴事,在西路時,與遠接使停當,而今乃請之,無乃譯官之誤傳耶?要見館伴,欲爲面言云。臣時昉,依其言就見,則鄭使曰,弔祭前不可受宴,未見國王之前,亦不行見官禮,事理當然,何如是請之乎?臣答曰,諸勅使來留空館,而主上以未經弔祭之故,不卽親臨,而行祭之期,尙隔二日,其前別遣重臣,請行宴禮,在禮當然,而亦出於主上至誠敬待勅使之意,故俺等敢此來請云,則答曰,所言是矣。其於待客之道,情禮當然,而但所奉皇命未及傳布之前,決不可受宴云。臣再三强請,則又曰,此事與諸勅使,已爲商議牢定,決不可更改,雖不別設宴禮,例給別茶啖,可以飽喫,不必爲慮云。且曰,旣行弔祭之後,則主上,則雖以某樣服色接見,未爲不可,至於百官,則不可着素服云。且弔祭時祭物及行祭節次,一依本國禮設行,則勅使等,當爲列立以視云矣,敢啓。傳曰,知道。
又啓曰,三等頭目茶啖床入給之後,頭目等,以床排草略之故,訴于勅使前,則鄭使,使大通官,送言于臣等,竝與其床排而將爲出示之際,舊東門守門部將,呵禁不出,故大通官發怒,以挾衿驅迫,入訴于鄭使,鄭使大怒,捉入守門部將及把守郞廳,而守門部將,先爲捉入,則還送臣等處,使之治以毆打上國人之律云,把守郞廳,則避而不入,益增其怒,又招都廳,出示其床排曰,此無異於馬主輩所供之物云。又送於臣等所在處,見其所設,則果爲薄略,此則依謄錄所辦,固無足怪,而至於郞廳之終始不現,尤極可駭。臣等使譯官,措辭陳釋,稍解其怒,雖不更令捉入,而守門部將·把守郞廳,不可不分輕重治罪,敢啓。傳曰,拿推。
又啓曰,卽刻鄭使,書出弔祭時祭物物目別單,謄書以入,而使言祭物排設,則一從本國之禮云。今此牛·羊·豬熟設與否,令該曹定奪分付,何如?傳曰,知道。
又啓曰,卽刻鄭使,令差備譯官送言曰,上勅·三勅,中路得傷寒之症,藥物則行中持來,而不知藥理,針醫·藥醫,內醫中,極擇以送云,敢啓。傳曰,擇送。
又啓曰,今日以雨勢,時刻差退之故,勅使令差備譯官,通言於都監曰,自上入幕次之後,都監郞廳,別爲馳送以告云,依此馳送之意,敢啓。傳曰,知道。
又啓曰,卽刻勅使還館之意,敢啓。傳曰,知道。
又啓曰,勅使入館之後,自今日爲始,各色郞廳各一員直宿之意,敢啓。傳曰,知道。
又啓曰,大駕進發後,勅使將入幕次,故爲徐行之計,而別破陣,徑先放砲,至於勅使送言,故別破陣安英立,一邊捉囚,通于勅使之意,敢啓。傳曰,知道。
又啓曰,闕庭用樂,陳而不作事,臣時昉,與遠接使臣吳竣,中路馳往,萬分開諭,則勅使四員,皆下轎,使鄭勅使傳言曰,俺等非但爲弔祭而來,但爲弔祭,則闕庭停樂,猶可也。今日冊封,乃皇帝之命,如此莫大之禮,不可不用樂,再明弔祭時,則不但用樂。臣等又曰,勅使之言,雖如此,而我國禮文,自古流來之規,故國王纔經葬禮,哀痛罔極之中,欲遵舊例,玆敢仰訴。勅使等答曰,此則決不可從,仍乘轎前進,臣等無可奈何而退,敢啓。傳曰,知道。以上迎接都監謄錄
司饔院啓曰,假提調厭避之習,本院非不嚴飭,自上特下罷職之命,而猶不動念,愈往愈甚,事極痛惡,若此之類,不可不懲一礪百。今日親臨茶禮時,副護軍李士男,茶禮臨迫,無緣不進,請依事目拿推。傳曰,依啓。以上司饔謄錄
前縣令許灌上疏。答曰,省疏具悉。疏中首尾萬言之意,無非愛君憂國之誠,予甚嘉之,疏辭,當令該司議處焉。記草
上在昌德宮。停常參·經筵。
大殿,政院·玉堂問安。入啓。答曰,知道。
大妃殿·大殿·中殿·世子宮,二品以上·六曹·大司諫問安。入啓。答曰,知道。
藥房啓曰,伏未審夜來聖候,若何?咳嗽之症,亦復何如?昨日,臨幸郊外行禮,闕中日中而罷,水刺失時,勞傷倍常,瞻望天顔,羸瘠亦甚。向者伏承姑勿議藥之敎,而如有添傷之候,則不可不及時進藥,臣等不勝憂慮之至,敢來問安,竝此仰稟。答曰,咳嗽,不至大段,他症則已言于醫官矣。
中殿,藥房問安。口傳啓曰,脹候·眩症·寢睡·水刺,亦復何如?前日劑入之藥,今日當畢進御矣。必得詳知症候,然後有效則仍用前藥,無效則更議他藥,詳細下敎,何如?答曰,知道。水刺·寢睡,少愈後一樣,脹候則堅硬處頗柔,似歇,眩症或有或無,無定候,藥則前進之劑,餘一貼矣。
世子宮,藥房問安。入達。答曰,知道。水刺不如平常,氣候亦未差愈。大妃殿,藥房問安。入啓。答曰,知道。
答工曹參判金集疏曰,省疏具悉。君臣間授受之義,俱無不可,而如以竝受前後之賜爲不安,則今番所賜之物,卿其安心領受。
答進善宋時烈疏曰,省疏具悉。進善之於予,不可謂之無功,況國家待士之道,自當乃爾乎?勿辭領受。
政院啓曰,頒赦·百官加爲之事,命下矣。某罪以下蒙宥乎?敢稟。傳曰,雜犯死罪以下,竝宥。
藥房再啓曰,卽者,伏聞下醫官之敎,咳嗽不至大段,或有時夜間似盛燥症,自前每於春秋發作,必服藥而後愈,今年亦發,十指端及掌中皮脫,食滯之症,自前秋冬有之,雖不服藥,春夏自愈,卽今亦有之,而比前年時,則頗歇,不至甚苦。臣等與柳後聖及諸御醫等商議,則燥症,自前素有之症,當此積傷虛羸之中,不宜急治,咳嗽雖不至大段,夜間之盛,非是偶發,食滯之症,則雖不甚苦,此最可憂,醫書內傷門,加味二陳陽,導痰補脾,消食行氣爲主,實合於今日進御,加黃連·羌汁炒七分,連用十貼宜當云。五貼爲先劑入之意,敢啓。傳曰,知道。又啓曰,內殿脹候所進,行濕補氣養血湯,加劑入五貼,當盡於今日,前後竝計,則四十服矣。今日問安于內殿,伏問傳敎之語,寢睡·水刺,別無加愈於前,眩氣乍止乍發,脹候頗得向歇,堅硬處似柔脆云。臣等與柳後聖及諸御醫等商議,則皆以爲此藥,政是對症之劑,又進十貼宜當云,五服爲先劑入之意,敢啓。答曰,知道。
政院啓曰,禁府都事,以委官意來言,三省罪人趙箕俊所引李彦甫,已爲拿來,而以大祭齋戒,不得開坐云,敢啓。傳曰,知道。
院啓,大司憲以下,竝引嫌而退。士夫行身,如有趨權附勢之累,則臺閣之臣,隨聞糾劾,以爲懲礪之地,在所不已,而近見朝著景象,鬧端層出,寧靜無期。且於指目人中,不無物議之稱冤者,而混同論罪,未有辨別,雖其平日不能自守,以致人言者,亦旣罷其職,則罰已行矣,公論伸矣。不可一向爭執,必置重律,膠守分等之論,未免已甚之歸,不必准請之言,實是和平底意,或論或停,惟在公議之何如,等待後日,事涉推諉。當初山野之論,出於激揚之擧,則隨事盡言,其志則可尙,婚家當避,不敢是非,勢所固然。身居首席,務欲鎭靜,論議相左,責自有歸。論啓已久,到今停論,未爲不可,而相避之法,在下當遞。請持平金始振,掌令李尙逸,正言沈世鼎,遞差。掌令金重鎰,執義宋浚吉,持平權堣,大司憲李基祚,竝命出仕。答曰,依啓。
敎,王若曰,閔予在疚,嗣統實迫於輿情,有命自天,封典遄降於藩服。踐位奚忍?籲衆乃言。永念小東之多艱,久荷大邦之有造,轉禍爲福,幸致疆域之息肩,厚往薄來,爭瞻冠蓋之接踵,屬玆降割之酷,特軫有喪之哀,謂君國而子民,大位豈可久曠?念承祧而繼序,准請不容少稽,肆勞四牡之遠臨,誕頒十行之如綍。九章備采,咸曰子衣之安,一邦騰輝,益彰候服之寵。矧治國基關睢之化,而錫命增禕翟之榮,由先朝至誠之有孚,致今日皇眷之冞篤,眇末小子,何敢承當?荼毒餘生,祗益悲慕,已於本月初七日,親率百僚,郊迎詔勅,開讀訖,晉錫蕃庶,實出雨露之殊私,解澤旁流,宜示遐邇之同慶。自本月初八日昧爽以前,雜犯死罪以下,咸宥除之,在官者各加一資,資窮者代加。於戲,深思天祿之永保,自貽哲命於初生,益恢舊基,勉圖堂搆之繼志,共扶新運,尙期中外之協心。故玆敎示,想宜知悉。藝文提學金光煜製進
明日永思殿賜祭正時,卯正一刻,開門,四更五點。
大司憲李基祚,掌令金重鎰,執義宋浚吉,持平權堣,就職。
吏曹啓曰,臺諫有闕,政事,取稟。
禁府,三省罪人生月·韓再興·吳三吉·禹永春·趙後閔等拿囚。啓。
執義宋浚吉啓曰,臣之狼狽,可謂極矣。蚊力山任,萬不堪敵,初非不知,而區區愚忠,只欲少振朝綱,以勵廉恥,以酬聖恩之萬一矣。不料人情喜乖,鬧端不止,噫亦甚矣。臣伏見大司憲李基祚避辭,有曰,聞望可惜,混加指目,不究實情,不分輕重。又曰,釁隙日生,朝著不靖。臣於此,不勝瞿然之至。臣所論之中,固有聞望可惜者矣。正爲其聞望可惜者,亦不自謹,尤爲可惜,而今基祚乃曰,混加指目,隱然扶護,臺閣養重之論,固不當如是。昔宋相王朝,議除諫議,歎曰,可惜張師德。傍人問之,朝曰,師德名家子,且有文名,故屢言於上前,不意其兩及吾門也。夫王朝,宋之賢相,當時朝士之造請,未必爲累,而兩及其門,尙礙淸選。況昵習權倖之門,喪其廉隅之徒,何可無一番糾彈,而乃曰,不究實情,不分輕重乎?且朝著之不靖,誰所致也?不別是非,不分淑慝,徒以顔情私昵,嬉好媕阿,使陰陽相爭,國是靡定,實爲今日之痼習,乃是不靖之大者,而今反以別是非分淑慝,淸朝著勵廉恥之論,謂之不靖,且不念是非之不公,反虞釁隙之日生,其亦異矣。凡論事之體,初旣重發,則不敢遽停,自是臺閣體例當然。況當初,旣分輕重以論,而一倂允罷,則金始振·李尙逸等之一停一仍,有何所失?如以此論爲非公,則當先遞臣,以治其本,如不敢謂非公,則巧爲之說,必遞兩臣,是何意義?噫,公論之在世間,如水之在地中,可誣於一時,難罔於百世。今堂堂臺閣之論,徒知有私,而不知有公,是非之顚倒如此,率是以往,將恐有無限不好事,非國家之福也。臣竊傷之,臣竊憂之。臣旣與李尙逸·金始振等,終始同論,實無獨出之理。請亟命罷斥臣職。答曰,自古汲引巖穴之士,豈偶然也哉?今而後,益可見矣。爾之一言,及於以名流爲目者,肆然衆怒,不復有臺閣體面,予實寒心,所謂黨論,豈至於此哉?群猜欲逐之志,予已洞燭,爾其勿辭,退待物論。
傳曰,政事,過大祭後爲之。以上朝報
備邊司郞廳,以三公意啓曰,獄訟,國之大政,民冤,在所必伸,而爲有司者,若不能循公體國,未免親疎冷熱之是視,則匹夫匹婦,無以得伸其冤,而蕩蕩平平之王道,亦歸於壅閼,今在新化之初,尤不可不惕厲處也。伏聞郊外行幸時,許捧上言,未知其多少及何許人何等事,而大槪,無論內外遠近,久鬱於中而顒望於今日者,必非一二。凡上言之類,猥濫望幸者相雜,而其中必有可採可施之類,令各該司,毋得視之尋常,一一參考情法,冤者必伸,如或有未能致察,宜伸而未伸者,亦令政院,另加詳覈,俾無未盡之歎,何如?答曰,依啓。
備邊司啓曰,本司武郞廳宣傳官李廷沃,奔走勤仕,已滿十五朔,依例六品遷轉事,捧承傳施行,何如?答曰,允。
備邊司郞廳,以三公意啓曰,城池修築,軍兵操鍊,具由撰奏,付送使行,曾因回還謝恩使狀啓,已爲覆啓,分付于承文院矣。今者勅使,以攝政王家親近之人,來此無復開陳,而但付奏文於使行,則事不誠實,必有疑訝之意。且倭情之變已久,有所求助者,非一度,而不爲依副,近日所請者,亦在於耶蘇宗文捉送之事,其所謂耶蘇宗文,乃雜於漢人商船中也。而漂漢人,前已解送于北京,今又捕得許多漂漢,竝與其所持物貨,而直送于北京,其通商之利亦絶矣。咫尺倭館,彼無不知之理,其所蓄憾於我,必倍於前日,在我不可全無預防之事。今將此等事情,陳奏大國,而諸勅,須知此意,歸達大國之意,臣等與六卿,乘暇往言于館所似當,敢稟。答曰,三公·六卿,卒然往言,似涉率爾,先使館伴,因事相見四使時,從容具由言及,以觀其意而爲之,似可也。
迎接都監啓曰,卽刻,鄭使使譯官玄頊,密言於臣等曰,上國則雖於初喪行祭,必爲用樂,今番弔祭時,諸勅亦必執此爲言,凡事須前期周旋,可以得力,未知朝廷,將何以定奪也。宣勅時,闕庭不爲用樂一款,臨時言及,故未及宣力,深以爲限云,觀其氣色,則欲令朝廷,預爲言及於其耳。而爲自己周旋之功,故敢啓。傳曰,依其言言及,無妨。
迎接都監啓曰,以備邊司城池修築事,今將陳奏,諸勅須知此意,歸達大國之意,往言于館所事,傳曰,三公·六卿,卒然往言,似涉率爾,先使館伴,因事相見四使時,從容具由言及,以觀其意而爲之似可矣事,傳敎矣。臣時昉,今日與鄭使相見時,因漢人捕捉一款,開陳倭情叵測之狀,而此漢人等,通商於日本,以致被捉,彼之銜憾,想必因此尤甚,在我防備,誠不容少緩,而諸處城池,軍兵之抛棄不修,勅使過兩西時,可以目見,前頭之事,誠極可慮。前日謝使之行,已陳此意,而乞無上國分付,願勅使留念周旋云,則答曰,此事,大臣入去時,旣已陳說,而衙門尙無發落,俺何能催促乎?仍爲戲言曰,大監,有所啓稟於主上,而無發落,則亦爲催促乎云,而不爲決語,臣之今日言及,偶緣其便而發。且講定之言甚多,似有厭於酬應之色,故只發其端而未及從容陳說,姑待後便之意,敢啓。傳曰,此非等閑之事,若觸其怒,則似無餘地,從容善辭開諭,可也。
迎接都監啓曰,弔祭時,床卓之數,彼有定限,祭物排設之際,慮或以虛疏爲言。臣等,俱詣館內,使譯官,微探其意,則鄭使答曰,有所面議,要與相見,臣等卽爲入見,先謝告訃之行,凡事盡力周旋及一路除弊之意,仍言我國祭物,自有定規,而以皇帝賜祭,故雖倍數加備,猶患不滿於二十卓云,則頗有難色曰,諸勅使所見處,若或埋沒,甚爲無顔,俺當入見諸勅,講定以報云。仍留臣等,姑爲坐待,臣等亦請鄭使,少留而言曰,明日勅使,若以弔服進去,則都監諸官,當以常時所着素服隨往,廟庭亦不可用樂,樂器似不必陳云,則答曰,此事亦當講定云。入去良久而出曰,所爲事今已無事停當,可爲幸矣。床卓不必依數排設,隨其所備祭物之數,依例排設,俾有光於所見而已。諸勅使旣服弔祭之衣,則都監諸官及譯官等,自明日至再明,則當着素服,廟庭亦不當用樂,樂器何必陳設?且詣闕時,儀仗諸具及鼓吹,竝皆不設,只奉祭文與幣帛而去云,臨罷且曰,漢人等不必一時盡到,其中領首者一二人,使之先爲上來,則欲問其事情云。臣等又言,樺皮,三·甲所産,而年年剝皮,其勢將盡,前頭之事,極爲悶慮云,則答曰,俺亦知其難,然皇帝及攝政王所用,不可輕易減除,給價未收之數,今當推去,此後則觀勢周旋,亦未晩也云云,而無明白結末之語。此後若自廟堂,更爲言及,則或不無動聽之理,敢稟。傳曰,知道。以上備局謄錄
迎接都監啓曰,傳曰,勅使輩文字間事,漠然不知,明日,弔與祭行禮之間,不無牴牾相左之患,令都監,先使差備譯官,儀注中節目,一一言及,且觀其意之肯否,俾無臨時顚倒之弊事,傳敎矣。使譯輩探問,則祭時,勅使列立東邊而已,行祭節目,一任本國之禮,但行祭後,卽行皇帝弔問之禮,殿下拜位,若在階下,則當請陞階,然後行弔禮,拜位若在階上,則俺等當爲就弔云。且明日詣闕時,一從闕內擧動早晩,當爲進去,自此不爲先出軍令云。且攝政王弔祭時,不無差等,百官前導減除一款,則今日所言之事甚多,彼不無厭於酬酢,故待明日,將爲觀便言及之意,敢啓。傳曰,知道。
又啓曰,鍼醫·藥醫,今日平明時,已爲入送館內,針藥一款,詳在於醫官書啓中,而鄭使,又其北京本家,有病患,使其房守人,招致京中盲卜金孝吉,入去問卜之意,敢啓。傳曰,知道。
又啓曰,鄭使,使差備譯官來言曰,昨日,把守郞廳等所爲,有駭於諸勅聽聞,故不得不生鬧端,第下人等,自都監已施棍罰,而又爲入啓,郞廳及部將,至被拿推云。心甚未安,以此意通議于諸勅,則以爲纔行大慶之日,旋有囚繫之擧,尤涉未安,今聞朝廷,方布大赦云,此人等,竝入於赦宥之中,則似爲便當云,故敢啓。傳曰,知道。依其言放送。
又啓曰,都廳李尙逸,今日已遞本職,時無職名,今日內口傳付軍職,冠帶常仕,何如?傳曰,知道。
又啓曰,鄭使,使差備譯官,送言于臣等曰,祭物價銀子,使色官卽爲受去,故已爲取來,彩段,明日弔祭時,親自領去云。且空日別茶啖時,生牛一首,依例入給,則弔祭前館中屠喫,似爲未安云,而還爲出給,使之自外屠殺以入。臣等,仍以留館時獵鷹·獵犬整待事,及諸處遊觀人馬留待之事,言及,則鄭使送言曰,此等事,今行則切不爲之,此外弊端,亦令隨事通之云,故鷹犬及不緊夫馬,姑爲放送事,分付之意,敢啓。傳曰,知道。
又啓曰,勅使留館時空日,例爲別茶啖,故依例入給,而館所園上,使之結棚云,依前例結給之意,敢啓。傳曰,知道。
禮曹啓曰,戶曹啓辭,迎接都監啓辭,祭物稟定事,傳敎矣。祭物品數,已爲稟定,而但謄書別單中,有祭筵二十卓云,一卓所盛,未知幾許,且牛羊豕,應在二十卓之中,而包體之用及烹飪與否,非本曹所知,令禮官定奪,何如?傳曰,允事,傳敎矣。彼別單中祭筵二十卓云,則一卓所盛幾許,有難預知,而若乃牛羊豕烹飪與否,則只觀勅使所言,已爲啓下矣。亦依此例,分付戶曹,何如?傳曰,知道。
又啓曰,以迎接都監啓辭,傳敎矣。初九日,弔祭之文,勅使自館所,親自齎奉詣闕云,依禮文黃儀杖,分司百官,詣館所前導,及行祭時事,儀注中改付標。初十日,皇父弔祭禮,則與皇帝弔祭,不無差等,除儀仗百官前導事,令都監鄭勅前,預爲措辭開諭停當之意,敢啓。傳曰,知道。立上香·立祭酒等事,儀注中禮文之意,亦爲措辭言之,以觀其所答,處之,可也。
政院啓曰,卽者,都監郞廳來言曰,以儀注中節目立上香·立祭酒等事,一一言及於勅使,則答以儀注雖如此磨鍊,而俺等爲傳賜祭之命,只當以所持來祭文祭盞,置之於卓上,然後退立于東邊而已,行祭一事,則一任本國所爲云云。以此都監草記,方爲搆書,而時急之事,故先爲來告云云。獻官,似當差出,故敢此竝稟。傳曰,依啓。以上迎接謄錄
戶曹草記。答曰,若不受,則旣已命下之物,合有稟旨處置之道,而事涉曚曨,殊甚不察矣。記草
上在昌德宮。停常參·經筵。
夜自二更至三更,月暈。五更,流星出軒轅星下,入南方天際,狀如鉢,尾長七八尺許,色白,光照地,電光。
弔祭後,政院·玉堂·藥房·二品以上,六曹,問安。入啓。答曰,知道。
禁府,陪往大將李圾議處公事,判付內,不無不能檢擧喧擾之罪,罷職放送。
刑曹啓目,咸興判官金縠矣,各年還上未捧,罪決杖一百,奪告身。啓功減一等。
大司諫趙壽益啓曰,如臣無似,忝叨匪據,無一言裨補,瀆擾是事,臣罪萬死。昨於憲府多官之處置也,臣與同僚相議,或遞或出者無他,所論之人,旣罷其職,公議獲伸,及今停論,務欲鎭靜而已。及見執義宋浚吉引嫌之辭,則顯加攻斥,不遺餘力,不得不略爲陳辨焉。大槪趨附權勢,是士夫行身之大累,隨聞糾劾,以礪廉隅,此正臺閣之責,亦公論之不可無者,而第人心不古,世道日偸,縉紳間行言,亦難甚信,則貴在至公取舍而已。臣數三年來,長在鄕曲,曾前洛下人言,全然聾瞽,被論人等實狀,雖不能一一明知,而以卽今外間物議言之,則如李之恒·嚴鼎耉·黃㦿等,與金自點,實無親密之事,稱冤者頗多,而未免混入於指目之中,不可全無辨別,而一體論啓,已竝施罷職之罰,則似當停止其論,豈可一向爭執,膠膠擾擾,以益朝著之不靖也?況臺官論事之例,初雖峻發,論啓日久之後,則雖未准請而停止者,前後何限。且金始振·李尙逸,則以往復同僚,必欲連啓爲過當而請遞,非以浚吉當初發論爲非,故遞出之間,自有異同,而於浚吉之避,至以巧爲之說等語,見斥太甚,臣之處置乖當之失著矣。不可一刻仍冒,請命罷斥臣職。答曰,勿辭,退待物論。
獻納李天基啓曰,臣病孱庸拙,素無交遊,供職之外,閉蟄度日,物議機關,有同聾瞽,近日臺論,私自涇渭則有之,而不知其他。臣於昨者,同僚有故,代行城上之任,處置之際,例爲搆草於長官。長官呼啓草,使臣書之,觀其主意,不過務欲鎭靜,不爲已甚者也。臣意亦以爲,當初林下之士,慨然於流俗之不美,世道之日淆,欲爲激揚之擧,一番糾彈,以淸朝著。此固新化之初,拭目之地,所論之正,孰敢非之?臣前忝本職,不欲同參者,只爲返虞之前,此等論事,些有未安故耳。到今可論之日,如不得斥罷之請,則不可遽停者,卽臣之常談,初發此論之人,雖不與於處置,有何可遞之事乎?至於昨日是非,則彼旣罷矣,罰已行矣,公論不可謂不伸矣。出入權門,迹涉私昵,以無輕重之別,一體罷退,其視見阻淸選,又加重矣。所謂激濁,如斯而已。削版之律,特峻論者爲之,恐未必出於仁者能惡人之本意,則旣罷之後,更欲准請,徒爲紛鬧,無日調停,臣之所憂,亦在於是。臺閣體面,當觀必爭與不,必一二連啓,近於文具,故立落之間,平心處之,不覺其巧爲之說也。卽見執義宋浚吉引避之辭,則以知有私而不知有公,將恐有無限不好事等語,深加攻斥。臣不料今日機關,危懼之至此也。驚惶戰慄,愧縮難容,臣之所見矇眛,是非顚倒,致令賢士,不安其位,臣罪大矣。何敢一刻仍冒,請命罷斥臣職。答曰,勿辭,退待物論。
吏曹啓曰,頒赦爲之事,命下矣。依近例,別歲抄似當書入,而今則何以爲之?敢稟。傳曰,依例書入。又啓曰,傳敎矣。依近例,永不敍用·准期不敍中,下等人員,竝爲書入乎,何以爲之?敢稟。傳曰,允。
政院啓曰,聖候哀疚未寧之中,自發引以後,虞祭·卒哭,無不親行,且累經郊外擧動,添傷之患,想必增加於不覺之中,況以昨日下醫官之敎觀之,咳嗽食滯等症,種種深重,臣民之憂慮,何可勝言?明日乃冬享大祭,而又有致祭及弔祭之擧,疊行於半日之內,若盡爲親行,則已前添傷之症,又復加重,不言可知。今日徹曉勞動之餘,決不可又爲親行,伏望上念宗社之重,下副臣民之望,大祭則使之攝行,何如?臣等不勝憂慮悶迫之至,惶恐敢啓。傳曰,身無疾病,而豈可任便攝行乎?竝親行矣。
掌令金重鎰啓曰,臣於頃者,膠守己見,逕庭於方張之議,起鬧之罪,在所難免,請出之擧,曾所不意,而召牌臨門,不敢違命,冒恥出仕,已極靦面,何敢晏然處置乎?且臣之病勢,萬無供職之路,再呈辭單,見却政院,日晩來避,所失尤著,決難仍冒,請命遞斥臣職。答曰,勿辭,退待物論。
持平權堣啓曰,同僚以李時萬事,又爲引避,臣之以相避,不敢處置,猶復前日,請命遞斥臣職。答曰,勿辭,退待物論。
明日,永思殿親行冬享大祭時正時,四更一點,開門,三更三點。
傳曰,史官一員待命,騎馬三匹立之,宗廟內摘奸。
檢閱申最,牌召不進,依承傳罷職。以上朝報
備邊司啓曰,在前勅使來時,如有齊詣欲陳之事,則必須先言於鄭使,知其可否,然後方始發言,而昨者,城池等事啓稟時,只達其槪,未能詳悉矣。聖敎誠然,此事,造次間不可泛然言及而已之事,館伴李時昉,昨雖暫言,未得從容,今明日過後,觀勢乘便,更探其意事,分付館伴,何如?答曰,知道。以上備局謄錄
迎接都監啓曰,漢人已爲上來事,言及於鄭使,則其中伶俐者十人,卽刻率來云,分付其差備譯官之意,敢啓。傳曰,知道。
又啓曰,勅使,招見漢人,辟人密問,故其所問答之語,未能詳知,而被捉根因及物貨之數,一一直告,則饋其餘饌而出送,以待後日從容更問云矣,敢啓。傳曰,知道。
又啓曰,弔祭時,勅使前所呈儀注,必依例書送,然後凡干節目,可以前期講定,而行祭臨迫,尙不來呈,莫重祭禮,自我無可據節文,只憑勅使之言,事涉未安,禮曹當該郞廳推考,色吏囚禁治罪,何如?傳曰,允。
又啓曰,勅使還館後,鄭使使差備譯官傳言曰,有所告事,欲見館伴云。臣卽爲入見,則鄭使曰,今日弔祭時,有不如俺等之意者,諸勅皆以爲未安,俺不得不告,仍曰,俺等出來時,皇帝下敎曰,本國弔祭哭泣之時,爾等若立而不哭,則事甚不當,一體哀哭,可也云,而及入殿內,終無發哭之擧,諸勅不能展哀而退,若以此意,歸報皇帝,則以爲如何?今日不行弔禮,蓋以此也云。臣答曰,我國禮,一遵儀注,先後哭臨,自有定式,勅使入臨時,適無哭拜節次,事勢固然,何如是致訝耶?鄭使曰,前日國喪時,俺等皆爲哭臨,而今番則不然,何也?臣答曰,儀注,初從前例磨鍊,而昨日講定時,勅使以爲,不自奠爵云。故拜哭之節,有異於前,須以此意,細陳於諸勅,俾解其惑云。則鄭使曰,非獨此事,今番之行,一路諸事,與前頓異,饌品裁減之外,亦爲拘禁出入之人,使不相接,是果相厚之意,而又於弔禮,簡慢若是,諸勅之慍意,何以解之?臣曰,勅使留念本國之事,旣已至矣。更須善爲周旋云,則良久乃曰,自上若遣中使,措辭開諭,則未知如何云。臣又曰,明日,皇父王弔祭時,凡事亦依今日例爲之乎云,則鄭使答曰,明日祭儀,少無差等,一事不得減除云,以此推之,黃儀仗則今日亦不用之,而百官前頭一款,似不可爲,敢啓。傳曰,知道。
又啓曰,勅使累問漢人上來與否,而今日已爲入來,故令差備譯官,言于鄭使之意,敢啓。傳曰,知道。
又啓曰,勅使卽刻還館所之意,敢啓。傳曰,知道。以上迎接都監謄錄
上在昌德宮。停常參·經筵。
祭後,大殿,政院·玉堂·二品以上·六曹問安。入啓。答曰,罔極。
大妃殿·中殿·世子宮,問安。入啓。答曰,知道。
大妃殿·大殿·中殿·世子宮,藥房問安。入啓。答曰,知道。
弔禮後,大殿,政院·玉堂·二品以上·六曹問安。入啓。答曰,罔極。
藥房問安。入啓。答曰,知道。
當日勅使所館處茶禮時,出宮初嚴,午初三刻,二嚴,午正二刻,三嚴,未初一刻。
政院啓曰,政事,過大祭後爲之事,命下。而擧動相値,不得爲之之意,敢啓。傳曰,知道。
大駕詣館所後,藥房·政院·玉堂問安。入啓。答曰,知道。
還宮後,藥房·玉堂,問安。入啓。答曰,知道。
正言吳䎘啓曰,無狀小臣,叨冒匪據,當此新化之初,絲毫無補,瀆擾是事,罪當萬死,目今請議方伸,鎭靜不遠,而强生鬧端,轉輾至此,吁亦異矣。至於處置之際,有意立落,眩亂是非,臺閣論事之體,決不可如是顚倒也。且見同僚引避之辭,一則曰,混入稱冤,一則曰,機關危懼,其在私厚之情,雖欲稱冤,而人言其可防乎?公論所在,有何機關,而加之以危懼之說,是亦何意?毋論前啓之停不停,而旣謂之稱冤,又謂之機關,則當初此論,臣亦與同,兩司所論,雖有輕重,而其爲被斥則一也。所當引避之不暇,何敢晏然處置乎?況臣痼疾纏身,連日呈疏,去夜陪祭,今日擧動,皆未進參,日暮之後,扶曳來避,臣之罪戾,至此尤大。以此以彼,決難在職,請命遞斥臣職。答曰,勿辭,退待物論。以上朝報
迎接都監啓曰,漢人等,勅使使譯官傳言曰,此輩不可別置外處,竝與其卜物,而館內留置云。故內南中門左右行廊及舊東門內北行廊,將爲接置,而百餘人供饋守直等事,誠爲可慮。令該曹速爲料理處置,何如?傳曰,允。以上備局謄錄
義禁府啓曰,今日,臺諫避嫌及勅使致祭來參永思殿,必致日晩,三省不得爲之之意,敢啓。答曰,知道。以上禁府謄錄
迎接都監啓曰,都監軍色,以兵曹郞廳差定,流來舊規也。都監修理房排夫馬專掌次知,比他色最緊,不可一刻暫離,故人皆避之,今見兵曹啓辭,則一員改差,一員勅使未入京限返虞前,仍察本曹之任云云。都監則無一員察任,必生大事,極爲可慮。發靷時有差備者,不可仍察都監之事,而其他國葬都監郞廳,則諸事已畢,雖無此郞廳,亦有他郞廳兼察者,除本監郞廳二員,猶可察本曹之任,如不得已差出假郞廳,未爲不可。至於本都監軍色,則決不可以他人改差,曾定正郞全益禧,佐郞崔逸,仍察都監之任,限勅使回還間,勿爲遷動,何如?且今日雜公事,不可入啓,而事係重大且急,惶恐敢啓。傳曰,允。
又啓曰,鄭使,私言於差備譯官曰,今日弔問時,自上必爲哭臨,百官亦於內庭近前,哀哭宜當云,敢啓。傳曰,知道。
又啓曰,鄭使於路上,招譯官傳言,今日漢人等,當爲專數招見。所持物貨,亦盡爲輸來館中云,敢啓。傳曰,知道。
又啓曰,卽刻,勅使無事還館之意,敢啓。傳曰,知道。
又啓曰,今日當爲見官禮,故依前例問於鄭使,則自上當爲來見,見官禮則退行無妨云,敢啓。傳曰,知道。
又啓曰,禮曹啓辭,宴享時,上前素饌,分付都監事,傳敎矣。大小膳,以素饌代進之物,無可合者,不得已小膳代,則紅柿·生梨·生栗,大膳代,則片豆泡·熟多士亇·大海衣排進之意,敢啓。傳曰,知道。
又啓曰,見官禮,問于鄭使,則明日爲之云,敢啓。傳曰,知道。
又啓曰,鄭使,使差備譯官來言曰,明日當行下馬宴,見官禮,趁早爲之云,故敢啓。傳曰,親行事言之。
又啓曰,明日下馬宴爲之云耶?問啓事,傳敎矣。見官禮,先爲定奪後,鄭使送言曰,明日早行見官禮,而仍行下馬宴云,故以此意已爲啓稟矣,敢啓。傳曰,知道。
禮曹啓曰,勅使來到闕下,今已三次,自上受弔之日,雖不可請茶禮於幕次,而揆之主客之道,太涉埋沒,待勅使還館後,殿下親臨其處,請行茶禮,似合待客之禮,未知,何如?敢啓。傳曰,依啓。
戶曹啓曰,以迎接都監啓辭,漂漢人供饋等事,令該曹措備事,傳敎矣。漂流漢人等,自前禮賓寺及司譯院供饋矣。今則漢人之數,至於一百十一名之多,而禮賓寺,以勅使宴享等,長立都監,司譯院,則數少下人,勢難獨當,百爾思之,更無善策,極爲悶慮。旣爲移來南別宮,使都監盤膳色,給其料饌,漢城府多定房守,工曹備給器皿,依家丁例,使之炊給之意,敢啓。傳曰,知道。
迎接都監啓曰,鄭使要臣相見,卽爲入見,則鄭使曰,風日如是不好,上疾恐或致傷,姑退擧動時刻,則諸勅相議,欲爲停止之意,馳通云,故敢啓。傳曰,知道。
又啓曰,鄭使,與諸勅使相議後送言曰,自上方在哀疚之中,旣以宴禮爲名,則不但親臨未安,風日亦且如此,前頭留館之時,豈無相對之日乎?今日則勿爲擧動事,急速啓達云,故敢啓。傳曰,知道。
又啓曰,今日不行宴禮,故都監宴床及司饔院果盤味數,依勅使所言,分入各房之意,敢啓。傳曰,知道。
又啓曰,卽刻,漢人中有病載來者一人致斃,極爲驚惻,擔屍軍士及埋葬之具,令該曹卽爲題給,出送門外,使之埋置,何如?傳曰,允。
兵曹啓曰,迎接都監啓辭,漢人,館內將爲接置,令該曹速爲料理處置事,傳敎矣。當初漢人入接處把守,以訓鍊都監軍士五十名,分把譏察,禁府郞廳一員,多率羅將,嚴禁雜人,左右捕盜部將,多率軍士,逐日巡邏事,已爲磨鍊啓下,今無加定之事,依啓下,禁府郞廳·捕盜部將等,監領軍士,一聽都監分付,守直之意,敢啓。傳曰,旣已移置館內,則似無別定軍士譏察之事,更問于都監處之。
迎接都監啓曰,漢人旣已移置館內,則似無別定軍士譏察之事,更問于都監處之事,傳敎矣。移置館內之後,則嚴禁雜人,不必別定他軍,訓局軍兵及禁府郞廳,卽爲罷遣,而只留捕盜部將,率其若干軍士,看守其卜物,以防偸竊之患,似當。敢啓。傳曰,知道。
又啓曰,勅使,又爲催入漢人物貨數置簿文書,故前日統制使上送漢人處所捧物貨成冊入給之意,敢啓。傳曰,知道。
又啓曰,勅使促行見官禮,而領議政則雖以迎慰弘濟院出去,不得相接,遠接使亦不行見官禮,今日竝令入參之意,敢啓。傳曰,知道。
又啓曰,勅使坐堂時,不設軍樂,見官禮無事行過後,皆爲罷出,而三公·備局堂上·吏·兵判,留待館所之意分付,故敢啓。傳曰,知道。
迎接都監郞廳,以領議政意啓曰,見〈官〉禮罷後,譯官以鄭勅意來言,臣及吏·兵判·備局有司堂上,姑爲留待云,敢啓。傳曰,知道。
迎接都監啓曰,領議政·吏曹判書·備局有司堂上,詣西宴廳,諸勅使相接後罷出,問答辭說,詳在大臣啓辭中矣,敢啓。傳曰,知道。
又啓曰,鄭使,使差備譯官來言曰,遠接使之行,例有差備譯官,以爲彼此傳言之地,而今行,因平安監司狀啓,遽爲減除,事體未安,下去時,則依前差送宜當。且方山萬戶,乃俺姪子,前日欲免軍役,啓達差除,而旣得一命,年少之人,於官事未免疏脫,而在本家則多有所幹之事,從速改差之意,願爲啓達云,故敢啓。傳曰,知道。方山萬戶事,其意似未平穩,更爲探試而後,處之,可也。
備邊司啓曰,以迎接都監啓辭,漢人物貨,平定價本,從自願爲之,而不願則何必强也事,傳敎矣。彼人之發賣物貨之計,不在於布木,而在於銀貨,則雖盡我國之物力,何以充其價?而抑勒之患,亦不可不慮,勢難輕易許之,令館伴·備將,難以准買之意,措辭開諭,而終不聽從,則令該曹酌定平價,而分付市人,從便交易,無致㤼賣之弊,何如?傳曰,依啓。以上迎接謄錄
上在昌德宮。停常參·經筵。
司錄,以三公意啓曰,義理晦塞,朝綱解弛,人懷自便,怠慢成習。君父之喪,是何等喪制?親行大祭,是何等禮制?而返虞後,不參哭班者頗多,已極可駭,至於今日永思殿冬享大祭親臨時,東班六曹參議以上,只有二員,西班亦絶少,人臣分義,豈容如是?事極寒心,除衆所共知老病人員及有公故者外,竝推考,三品以下無故不參者,亦令憲府,一一糾正,何如?傳曰,依啓。
禮曹判書趙炯箚子。大槪,自昨,滿身寒戰,達夜疼痛,不省人事,宗伯之任,不可一日或曠,亟賜遞免事。入啓。
左·右相·六卿啓曰,王子之孝,與匹夫不同。唯當治先王之國家,保先王之民人,躋一世於太平之域,是爲王者之孝。豈當以區區致勉於食飮之間,以爲孝哉?臣等,不暇遠引前代帝王之事,竊聞本朝列聖,皆於卒哭之後,卽進常膳,此豈不足於孝哉?其勢固不得不然也。蓋非但人主一身,爲天地神人之所托,其重豈匹夫之比,其居養熟習,豈如匹夫生長於麤糲藜藿之中者乎?若一朝以匹夫居喪之節處之,則其不能支保也必矣。況其所莅土地之大,億兆之衆,庶政之繁,至於一日萬機,無非所當致察,其心力之勞煩,萬倍於常人,豈疏食水飮所過支哉?自古王者之居喪,不能與匹夫同者,其勢不得不然也。其勢旣當如此,則其理亦當如此。伏惟殿下,病致其憂,喪致其戚,無非盡乎人倫之極,擧國臣民,孰不感服?此殿下之至行,所以度越千古也。然其行愈至而其傷愈甚,此擧國臣民所共憂懼也。以殿下哀毁之積,受傷之深言之,則近日尙能親臨各祭,接待客使,實是誠孝所感,而神明所扶持也。然其勞動之積,亦無非所以致傷也,此豈非可憂可悶之甚者乎?夫居喪之節,古人所以爲至庸也。其居處衣服飮食之薄惡,皆非人所可堪也。以匹夫處之,生疾者比比也,況至尊之身乎?匹夫居憂有疾,猶以權制救之,況人主之重,人主之勞煩,萬倍於常人者乎?況毁傷積久,病根已深者乎?近日群臣,得望見玉色者,皆言羸瘠已甚,無不憂之,臣等誠不任悶迫之至也。伏願殿下,上念天地宗社之付托,內察積毁傷敗之已深,仰法先聖已行之事,俯憐臣民渴悶之情,勉從權制,以保聖躬,不勝幸甚。答曰,卒哭纔過,又値勅行,遽脫衰服,出入接待,此心如割,悲痛愈深,不料玆者,觀此啓辭,心神驚駭,不知所喩。惟諸卿,諒予此懷,須勿更煩。
副應敎趙贇,妻母歸葬事,廣州地出去。
大駕詣館所後,藥房·政院·玉堂問安。入啓。答曰,知道。
還宮後,藥房·政院·玉堂問安。入啓。答曰,知道。
司諫沈之漢啓曰,臣於再昨,以肅拜詣闕,而掌吏不能呈單於擧動之前,見阻政院,未免顚倒之失,且同僚,以李時萬等事,輾轉引避,臣當處置,而李時萬,卽臣婚家也,在法應避,何敢晏然仍冒?請命遞斥臣職。答曰,勿辭,退待物論。
答禮曹判書趙絅箚曰,省箚具悉。卿其勿辭,調理察職。
答護軍金慶餘疏曰,省疏具悉。爾其勿辭領受。
政院啓曰,禁府郞廳,以委官意來言,今日當爲三省推鞫,而擧動相値,臺諫不齊,不得開坐之意,敢啓。傳曰,知道。以上朝報
有政。吏批,以許悅爲正言,宋時烈爲掌令,鄭承明爲持平。
備邊司啓曰,迎接都監啓辭,勅使,今日還館後,使譯輩,探其氣色,則昨日致憾之事,頗有解釋之意,再遣中使,深以爲感云,且自上哀疚之中,所患症候,亦爲非輕,而感激皇恩,力疾親臨之意,昨日相接之時,縷縷言及,則鄭使,亦有憂慮之色,故今日下馬宴停當後,使差備譯官等,微探其意,則鄭使曰,自上累次相見之意,茶禮時已爲下敎,明日必爲親臨云。臣等,更令譯官送言曰,聖候積傷之餘,連日勞動,必致添傷,其在臣子憂慮之情,何可盡喩?而卒哭纔過,遽參宴禮,聖懷罔極,益復如何云。則鄭使答曰,俺瞻望玉色,羸毁已極,其爲憂悶,豈有間哉?凡有周旋之事,不厭熟講,前頭宴禮,自上親臨幾度云。臣等曰,宴禮六度中,自上親臨者三,宰臣代行者三云,則鄭使良久相議後,回報曰,今番諸使,皆是攝政王所親,而又有前日累度往來者,自入西路,頗有不滿之意,俺常以爲憂,今則辭氣和平,誠可幸矣。此時自上躬參宴禮,俺亦知其未安之甚,而第於待彼之道,躬臨請宴,似不可已。至於排床設饌行酒酬酢之節,俺當與諸勅相議周旋,床排勿令入設,只行茶禮而罷。宴床入於各房而分食,則是只有請宴之名,而實不參宴,可謂情禮竝行,此後臨宴之日,或以聖候未寧,委遣中使,慇懃致意,則俺當爲之周旋云。令廟堂稟處,何如?傳曰,允事,傳敎矣。彼意如此,依此爲之似當,敢啓。答曰,宴與茶禮,竝設以待,可也。
備邊司疊啓曰,以迎接都監啓辭,勅使書出漢人所持物貨,使之發賣以給。臣等,使譯官措辭言之曰,今此物貨,若以銀子定價,則我國銀貨,本非所産,雖數百兩之價,不可卒然和賣,況其價,不止於此乎?商量好處云,則答曰,此漢人等,通商於日本或本國,未能詳知,俺等之欲令發賣者,爲省一路轉輸之弊,而如是持難,則物貨直運于北京爲當云,其意槪出於必欲發賣之地,事涉難處,令廟堂稟處,何如?傳曰,允事,傳敎矣。彼人之發賣物貨之計,不在於布木,而在於銀貨,則雖盡我國之物力,無以充其價,而抑勒之患,亦不可不慮,勢難輕易許之,令館伴備將,難以准買之意,措辭開諭,而終不聽從,則令該曹酌定平價,而分付市人,從便交易,無致劫賣之弊,何如?答曰,依啓。
迎接都監郞廳,以領議政意啓曰,見官禮罷後,四勅使會坐西廳,要見臣等,臣景奭·臣時白·臣興一·臣時昉,入而相揖坐席,鄭使傳言曰,今番之事,本國以爲輕耶重耶?臣景奭答曰,是何言歟?莫重莫大之恩典,何敢以爲輕也?鄭使曰,然則謝恩使,誰爲之?答曰,三公皆稱大臣,自前如此重事,則大臣爲之,故右議政爲謝恩上使矣。鄭曰,一國諸臣,領相爲首,領相何不爲上使,而以在下之右相爲之乎?答曰,我國事例,三公一體,本無上下之別,故在前謝行亦如此矣。鄭曰,一國之事,領相當之,若以此爲難,則諸宮家及先王弟中,何不差送乎?領相在此雖重,彼國之待王親,尤尊矣。答曰,諸宮家,或有疾病,不能遠行,則其何以爲之?鄭曰,皇帝及皇父王致眷者至矣。俺等還歸,必問謝使爲誰,若曰非首相非王親,則當以爲如何?且曰,聞副使亦已差定,而俺嘗往來於此熟矣,未知其狀,又何以如此不曾顯仕之人塡送乎?答曰,今此副使,自少顯達,曾經承旨,方爲兵曹參議,昨亦侍衛來此,必未及知也。且前聞大君·大臣爲上使,則副使雖以曾經參議·承旨者,爲之可也云,故依此差出。鄭曰,此則然矣。但今此歲幣,冬至·正朝·聖節,所兼之事甚多,又有莫重謝恩之事,與常例不同,副使豈可循例差出?答曰,副使仍差,吾所啓達,果未及思矣。鄭曰,此等事,雖大臣,不得任意可否事,俺已知之,諸勅之意,願達於上前。臣仍離席曰,有所陳之事。鄭曰,何事?諸勅皆擧手使之坐席。答曰,有致謝之事,何敢仍坐而言?諸勅又擧手使之還坐。臣曰,我國有感謝之情,將欲齊詣致謝,今當入來,若於此時,不言所懷,則不可,故敢言,皇帝及皇父王,眷顧我國,今日人民之再生,莫非大國之恩,不敢一一名言,而大事小事,無不軫念,除民之弊至矣。今勅行,體念此意,且念國有大戚,凡事盡爲除弊,大小人民,莫不感激云。則鄭曰,此事果是當言之事,諸勅聞之,亦皆有欣然之色,乃言曰,某事某事之除弊,實爲國哀也,爲民生也,大王此言,亦出於爲新王,爲生民之意也。且曰,聞漂漢之言,七月見捉云,而何以不卽報知,俺等之來,始言之也。答曰,道路阻遠,査問其某樣人·某物貨,往復之際,日字自遲,方欲具由奏聞,一邊撰文之時,適聞勅使之出,姑留以待,事勢自然矣。鄭曰,此必通商於本國,或欲送于日本,故爲遲延,聞俺等來而始告之也。臣曰,豈有此理?日本之所謂耶蘇宗門,相雜於漢商中,我國如見此等漂船,捉送事,日本請之,而捉此漂漢,不送于咫尺倭館,乃送于上國,若聞此事,蓄憾必益甚。邊將等捉得漂漢,自以爲蒙賞於上國,勅使反謂之如此,邊將等,亦必落莫矣。鄭曰,捕捉之事,果善矣。聞其船新造,且有大火器云,此則何在,可以回泊。答曰,漂船追捕之際,彼先接戰,我以火攻,新舊間船,能完乎?大火具雖零星,似有之而未知其全存否也。諸勅,聞而相笑。且曰,火器則姑置其處,以待後日之令。臣曰,倭情素來叵測,今又有此事,吾一懼而一幸。鄭曰,此等語,俺不欲傳。臣曰,一家之間,有何可隱之情,言適及此,而不陳實狀,則可乎?所謂一懼者,倭聞此事,必益怒我。一幸者,上國之眷我國如此,勅使之除弊如此,倭若聞之,必以爲患難,必能相救,此可幸也。諸勅相顧而笑曰,倭何足憂,如或有變,我國卽救之。答曰,我國所恃者,亦在於此,而但倭若有變,水陸之路,俱近我國,城池·機械,本來虛疏,而城池不修,鍊兵全廢,上國雖卽出兵,盡殲其間,無城守無器械之民,能不爲魚肉乎?古者,諭令潘國,修築城池,以備他敵,豈非相親愛之道乎?鄭曰,倭若有不好意,卽報上國,則可卽救之,倭豈能飛乎?答曰,倭意之不好,卽今已然,故所以懼之也。雖不能飛,風帆之速,亦甚可畏,城池之廢,最可悶也。四勅,微笑,低聲相議,良久曰,勿憂,上國當救云云。聽其語意,深以臣之不以上使爲未安,亦有望於諸宮家之行,陳辨其無可合者,而不以爲然,今番之行,臣景奭,似當行矣。副使改擬,亦爲似當。且城池事,不宜猝然言之,而語勢適順,不於此時言及,留待後日,有失語默之譏,故反覆言之矣。上副使事,彼旣使之啓達而回報,何以爲之?敢稟。傳曰,知道。副使則改差,上使則諸宮家,皆有病患,難以遠行,故不得已領相差往之意,言之似可矣。以上備局謄錄
迎接都監啓曰,館內失火之事,極爲驚駭,廚房所在之人,不謹用火。致有此患,勅使則雖以事出無情,不爲嗔責,在我之道,不可不治其罪,禁火部將推考,失火人房守閔加應伊,令攸司推治,何如?傳曰,知道。失火人則拿推。
戶曹啓曰,都給禮單,預先入給,則必有點退之患,故自前臨發時贈給,已成近例矣。今則未有卜駄結裹之事,而督納比前益急,入給,何如?傳曰,禮單,使之一二倍磨鍊云,而尙未磨鍊定奪矣,何如是遽欲入給耶?速爲稟處,可也。
迎接都監啓曰,御帖不爲進呈,還送政院之意,敢啓。傳曰,知道。
政院啓曰,卽刻,承命馳往勅使館所,以上命措辭請留曰,諸大人,奉莫重皇命,來臨小邦,支待等事,恐其齟齬,深以爲愧,而昨日茶禮,亦不得行,雖未敢强請,而至今爲恨,況歸期如是速定,缺然之心,何可盡言?朝者,遣承旨請留,而不得蒙許,尤用缺然,敢此更遣承旨請留云,則鄭使議于諸勅使,良久回答曰,至於累遣近侍請留,國王厚待之意,已知之,但俺等,必須趁速歸報皇命,行色甚忙,而歸路亦當歷謁於山陵,勢難留滯,且自此至義州,皆是朝鮮地方,雖旣發之後,若有勞困之氣,則亦宜休息於中路,今不可停行云矣,敢啓。傳曰,知道。依例遣大臣請留。
迎接都監啓辭。傳曰,大臣請留事,旣已傳敎,而時未傳言耶?速爲請留,可也事,傳敎矣。勅使出牌文,在於午初,故卽以請留之意書啓,而政院啓辭,則傳示於未時,左議政亦隨而來到館所,如此時急公事,政院待令書吏,不爲趁卽書傳,以致稽緩,極爲可駭,令攸司囚禁治罪,何如?傳曰,允。
又啓曰,以各日宴禮不爲親臨事草記,傳曰,知道,勿爲親臨宴享事,則已令中官致謝矣,全廢未安,請以宰臣代行之意言之,可也事,傳敎矣。令差備譯官,措辭言之,則鄭使答曰,此事,朝者,中使已爲詳知而去,自朝廷當爲參酌以處云,而不爲明白可否。宴期臨時,宰臣依例請宴,則彼必有所答,代行宰臣,令政院,速爲改付標,使之來請,何如?傳曰,朝者內官之去,勿用宰臣宴床,入給各房云,使之卽爲依其言入給,可也。
又啓曰,鄭使,使差備譯官等來言曰,謝恩使差出事,何至今不爲回報乎?臣等答曰,諸宮家,皆有病患,若以三公中差送,則首相當往,而勅使以必送王親爲言,故未及差出云,則鄭使大怒。又送言曰,此後則謝恩使,雖以參判·參議差送,俺則不爲可否,自本國任意爲之云,此後更有所言,則未知何以答之,敢此仰稟。傳曰,當更議處置矣。
迎接都監郞廳,以左議政意啓曰,臣卽刻來到館所,招差備譯官,以承上命請留之意,措辭入陳於勅使前,則答云,承皇命而來,旣已傳命,更無可留之事,歸路又當拜謁於山陵,歸意甚忙,一日爲急,而主上再遣近侍留之。又遣大臣,不勝感激,當勉留一日,十四日乃爲離發云,臣更請加留一兩日,則答曰,一日之留,可敵十日,不爲更留云,敢啓。傳曰,知道。
又啓曰,卽刻勅使,以十三日巳時離發,出送牌文,循例請留之擧,似不可已,敢啓。傳曰,知道。
又啓曰,以都監草記,宴期臨時,宰臣依例請宴,代行宰臣,令政院改付標來請事。傳曰,朝者,內官之去,勿用宰臣宴床,入給各房云,使之卽爲依其言入給,可也事,傳敎矣。宴床已爲排設之事,言於鄭使,則卽爲分入各房云,故依其言入給,而御帖不爲進呈,還送政院之意,敢啓。傳曰,知道。
又啓曰,卽刻館內東邊,上勅使頭目廚房假家失火,登時撲滅,幸不延及館宇,而諸勅使,極爲驚動,不可無慰問之擧,敢啓。傳曰,殊甚驚駭,失火人,摘發拿推,入直承旨,卽爲進去慰問。
又啓曰,以方山萬戶改差事草記,傳曰,知道。方山萬戶事,其意似未平穩,更爲探試而後,處之可也事,傳敎矣。使差備譯官探試,則旣得一命之後,久處殘堡,非其本意,只緣年弱病重,欲爲遞歸之計,而別無未穩之色云矣。敢啓。傳曰,知道。渠族屬中,有願差邊將者云,問其姓名,其代差送,以示優待之意,可也。
又啓曰,以都監啓辭,傳曰,渠族屬中,有願差邊將者云,問其姓名,其代差送,以示優待之意,可也事,傳敎矣。問于鄭使,則答曰,其族屬李復興者,方爲乾川權管,而此非落點肅拜之職,若得陞差萬戶,則天恩罔極云矣。敢啓。傳曰,知道。
又啓曰,卽刻鄭使,使差備譯官送言曰,今聞主上,明日早臨館所云,俺等明日,則當爲仍留,午後擧動,宜當,此意急速啓達云,故敢啓。傳曰,知道。
又啓曰,勅使回程時,漢人之或先或後,令迎接都監,措辭開諭,期於得情事,允下矣。令差備譯官玄頊,備陳一路夫馬及供饋有弊之意,而多般開諭,則鄭使曰,一路事勢窘迫,果如所言,勅行發程後,追後作行,俾及於義州,以爲一時渡江之地云,而漢人差備譯官四員,亦爲過多,一路之弊,不可不慮,只定二員以送云,以此意,知會三道監司及開城留守處,何如?傳曰,知道。
又啓曰,卽刻鄭使,使差備譯官來言曰,漢人所持藥材等物,爲慮前路刷馬之弊,欲令發賣,而今聽渠等之言,則一斤一錢之價,以爲不足,多有刁蹬之色,且價銀之數,雖十分減定,其數亦爲不少,莫如仍爲輸去之爲便,今日速爲稱量作駄云,今此物貨中,除其紗段,而前日別單所付藥材之外,又添皂礬等物,則通計一萬五千七百十斤,每一駄以二百斤計之,則容載七十八駄,而紗絹難竝,稱量作駄,必不出百駄之外,令該曹郞廳,看檢結裹,以付差使員,使之領去,而此外衣服等物,以所騎馬添載騎送,則刷馬之價,折銀計之,似不至一千五百餘兩之多,其言似爲有理。勅行行期已迫,今日內,趁卽稱量作駄,而運致義州之後,至牛家庄輸運一款,則更爲措辭開諭,何如?傳曰,知道。
又啓曰,卽使譯官等,探候館內,則勅使,親自點檢禮單,而招各房差備譯官,促令結裹,明日定爲發行云,不可無更爲請留之擧,故敢啓。傳曰,知道。
又啓曰,以備邊司啓辭,李馨長起復事,命下矣。勅使留館之日,多有出入通路之事,趁卽來候館中之意,分付何如?傳曰,知道。
又啓曰,今日別茶啖,依例排入,則諸勅使,皆爲受食,而鄭使則留置堂中,多有慍色。且聞譯官之言,則鄭使,自昨日以後,對案不食,意甚不平。蓋緣謝恩使差出,尙無的報而然,結裹行裝,督促愈急云,故敢啓。傳曰,知道。
又啓曰,卽刻勅使出軍令,初吹卯初,二吹卯末,三吹辰正矣。行期如是猝定,凡事未及,將未及生事,極爲悶慮之意,敢啓。傳曰,知道。
又啓曰,李馨長,詣館所請見,則鄭使答曰,爾今來此,別無相見之事,速爲退去,而怒氣勃勃云,故敢啓。傳曰,知道。
又啓曰,三公來詣館所,使李馨長,傳通承上命請留之意,則鄭勅答曰,欲爲面議,三公及館伴·戶判,皆入來云,故卽爲入見,良久穩接而出,問答說話,詳在大臣啓辭中矣。敢啓。傳曰,知道。
又啓曰,臣等聞鄭使之怒氣未已,卽者親進館內,欲觀氣色,使差備譯官,措辭請見,則鄭使答曰,俺專管兩國傳語,期於無事,今爲本國,開陳利害,如是丁寧,而事不如意,非但俺回還之後,無以仰對於皇帝及衙門,自此恐不能如舊,俺安得自安於心?非不欲請爲入來,而此事之外,今無更告之事云。其意專在於大臣一事,有此呶呶,極爲悶慮,敢啓。傳曰,知道。
政院啓曰,勅使,明日定發云,館所與郊外擧動,何以爲之?敢稟。傳曰,客行,若定發於明日,則館所當爲進去,而郊外擧動,亦分付待令。以上迎接謄錄
司饔院啓曰,自前宴享時,內資寺進排之酒,例爲不合取用,內酒房香醞,其來已久,而去春內酒房入啓,使之全責於該司。竊念內資寺酒味,不及於酒房之醞釀,曾前所用之酒,無端換入以他酒,則彼必不無致訝之理,事非前例,所關亦重,依前令內酒房進排,永爲恒式,何如?傳曰,依啓。永爲恒式事,不允。
又啓曰,今日宴禮,雖有臨時勿設之擧,其在該官敬謹之道,寧有間哉。擧動臨迫之後,內資寺香醞進排官,則偃然退在,初不待候,累次催促,終無形影,酒房進排香醞,則味甚酸薄,且有雜味。若不停宴,必致生事,慢忽不敬,莫此爲甚,請內資寺及內酒房當該官,竝爲從重推考,各其司色吏,令攸司,囚禁重究,以懲其歇看之罪。傳曰,依啓。
又啓曰,接見罷後,四勅使,各送差備譯官,傳言于臣等曰,茶禮時,有一官員,以失禮事,若有治罪之事,則於俺等,甚爲無顔,此意須速啓達云,故敢啓。傳曰,知道。以上司饔院謄錄
禮曹草記。答曰,新制甲冑,造作無形,麤鈍不精,殊無用心別造之意,所當從重施罰,以懲其旣往苟充之罪,警責於將來盡心之效,而已經大赦,今姑置之,其制之不便者,則當令該寺,一一指敎矣,使之極力精造,以爲國家緩急之用事,嚴明分付,可也。
都摠府草記。答曰,此時興作,殊甚不可,使明春還入舊司,可也。記草
上在昌德宮。停常參·經筵。
太白,見於未地。
禁府,蒙宥,李晶·姜瑜·任義伯·韓震琦·金鉉·崔聖儒·李檀·元䎘·全澤·李万根·池學海·朴長生·金汝水。
備忘記,今下紗帽·耳掩三部,工曹參判金集,執義宋浚吉,進善宋時烈,各一部賜給。
大殿,政院·玉堂·二品以上·六曹問安。答曰,知道。
大妃殿·中殿,政院·玉堂問安。入啓。答曰,知道。
傳曰,告訃使使臣以下員役,書啓。摠護使及三都監提調以下員役等,竝書啓。
藥房啓曰,昨日風色甚亂,夜來寒氣轉緊,伏未審,勞動之餘,聖候若何?咳嗽食滯等症,亦復,何如?前劑入之藥,以日計之,今日當盡,未知連爲進御乎?昨者伏承聖批,悲哀懇惻之至,不覺感淚自逬,君人之遭大故也,無論疾病之有無,時日之遠近,不得不勉從權制者,以其居養之自別,酬酢之至煩,不如是,固不能自支也。今聖上哀毁羸瘠之已甚,種種諸症之迭作,形於色著於聲者,無非可憂可悶之甚焉,若是而謂之無疾病可乎?閱易寒暑,咳嗽尙爾夜晝尤劇者,中氣虛而根着之深也。膈間痞滯,而食物不卽消下者,脾胃傷而眞元之弱也。燥症雖是平昔之素患,到今又發,比諸他症,則其治差緩者,蓋慮藥之尤苦也。喪中此症,亦豈可謂之輕乎?匹士居喪有疾,而至於病甚,則悔亦無及,所以聖賢制禮,必使從權於恐生疾者,豈不以疾已生,則將無以救藥乎?匹士當如此,況於至尊之身乎,況於疾恙之迭作乎?以聖上所爲,初喪若不能支,而賴天之幸,送終大事,得以自盡,萬事無憾,聖孝旣云至矣。當今之日,盡帝王之大孝者,顧不在於繼述先志,上奉宗社,下撫民庶,以迓續無疆之景命乎?卒哭過後,爲日亦多,而尙不念付託之至重,症候之不輕,一向哀戚,循匹士之爲,而不爲之變通,則殿下縱自輕,其於宗廟社稷何?臣等今日之請,亦已晩矣。伏願勉抑至情,亟許順受,以副臣民懇迫之至望。答曰,氣力無恙,予意,已盡於昨日,今不知所諭矣。
慶尙監司書目,密陽府使羅緯素,身有病患,徑先離任,罷黜事。
二品以上啓曰,臣等,伏承昨日聖批,哀痛惻怛之意,溢於言表,臣等反覆感激,悲歎之不能已也。臣等,豈不知殿下哀痛之情,無有窮已?從權之請,所不忍聞也。然揆以事勢,參之古事,誠有不得不然者,此臣等所以不得將順聖意,而敢陳其逆耳之言也。夫王者居喪,不得與韋布同,此理勢之所固然,昨者,已盡陳達矣,今請更申其說也。人主一身之重,爲如何哉?上而爲皇天祖宗之所付畀,下而爲擧國臣民之所仰戴,而國家安危存亡,係於人主之一身,人主縱自輕,擧國臣民戴之如天地,仰之如日月,愛之如父母。書曰,可愛非君,衆非元后,何戴?臣民之情,於君父愛戴,固如是也。豈從人主之自輕,而不盡其保護之誠哉?臣民之情,旣如是,竊計皇天祖宗之心,亦必不欲人主自輕,而不爲之保護也。然則人主,安得徒盡其哀戚之私情,而不以皇天祖宗擧國臣民之心,爲心哉?人主一身之重如是,而其居養之異,憂勞之煩,決不可以匹夫居喪之節,處之也。若徒致其哀戚,忽於自保,以至傷敗益深,疾病沈痼,則其於修明政治,憂民保邦之道,必有所不及,其於皇天祖宗付託之重,何哉?其於擧國臣民顒望之情,何哉?前代帝王及本朝列聖,所以居喪之節,不得與匹夫同者,其理勢固如此也。伏惟殿下,五月居廬,自奉之薄,哭泣之哀,雖閭閻匹夫,有所難及,至行之高,固度越千古,而其毁傷之積,病根之深,臣民之心,皆不勝其憂慮也。今此用權之計,誠所不得已也者,而此後爲孝之道,惟在勉於保護,使聖躬强健,奮發大有爲之志,修擧振作,措國勢於太山之安,此乃爲大孝也。非但臣等之所望於殿下其如此,天地神人之望皆然也。伏願殿下,於臣等此言,反覆深思,察其爲孝之道,在此而不在彼也,上法先聖已行之事,亟從權制,不勝幸甚。答曰,予意已盡於昨日,今不知所諭。惟卿等,須勿更煩,以安予心,則此豈非保護之道乎?不允。
大妃殿,藥房問安。入啓。答曰,知道。
仍啓曰,殿下積傷之餘,哀戚之中,卒哭已過,爲日亦多,至尊喪禮,自有列聖已行之禮,伏願勉抑至情,且念主上毁瘠已甚,疾病迭作,先自强進常膳,亦勸主上從權,以副臣民之至望。答曰,予則未亡之人,無用之身,雖有疾病,脾胃姑無所傷,如此之言,切勿爲之,主上氣力,漸至如彼,予已思之,而不顧一身,過度至此,未得卒然請之矣。朝廷之意如此,予亦當極爲懇勸,朝廷亦須至誠得請,可也。
二品以上再啓曰,伏承聖批,以須勿更煩,以安予心爲敎,臣等,固知此說,乃殿下之所不忍不欲聞,而聖心之極不安者也。若在所可已之事,則臣等,何敢强進殿下所不欲聞之語,使聖心不安乎?此乃前代帝王及本朝先聖所已行之例,而人主理勢所不得不然也。自古人臣,以是請於其君,乃是循例之常事,何可得已也?縱殿下欲行喪制,獨出於前古帝王,萬幾之煩,艱大之業,振起之責,決不可以柴毁羸瘠疾病虛憊之氣力當之,其可以匹夫居憂之道處之哉?臣等雖無狀,其愛君憂國之誠,何獨後於古人,而不以列聖自保之道,望於殿下乎?若以殿下之所惡聞,而不以此刳瀝籲呼,則其罪不亦大乎?況殿下悲哀毁傷,今已半年之久,其深墨之色,羸瘠之容,望之自可流涕,臣民之心,無不憂懼,如是而不爲變通,事理豈當然哉?臣等之請,實不得已也,伏願殿下,深察事理之不得不然,曲諒群下渴望之情,亟從權制,不勝幸甚。答曰,數日內,悲痛益切,心事擾亂,無以爲懷,卿等,雖引古爲例,豈可以無疾病可勸之道,而晏然食肉乎?此則非但情事之所不忍,其於禮法,尤不可也。氣力如常,飮食不減,以此聽政,無所不可,何必爲無故權制,以違聖人之訓乎?斷無允從之理,卿等深惟情禮之俱不可,亟停勿煩。
吏曹啓曰,守令有闕,及百官加下批政事,何以爲之?傳曰,明日爲之。
玉堂箚子。大槪,獻納李天基,大司諫趙壽益,掌令金重鎰,遞差。執義宋浚吉,正言吳翮,持平權堣,司諫沈之漢,竝命出仕。答曰,依啓。
又箚子。大槪,亟從權制,以保聖躬事。入啓。答曰,爾等昵侍經幄,憂愛之誠切至,予非不知感動于中,而此則誠有所不然者矣。氣力如常,食飮無減,昔者沈綿之疾,今已瘳矣,有何可從權制之事乎?疾已瘳而氣力如常之人,晏然食肉不知愧,則人謂斯何,又可以忍於心乎?斷無允從之理,爾等諒予至情,須勿更煩。以上朝報
備邊司啓曰,以迎接都監啓辭,大通官韓甫龍,使差備譯官,來言於臣等曰,妹子金進好,以試場犯禁,定配於吉州,渠固自取,不敢望恩典,而今因大赦,雖不得全釋,若移配於西路,則往來時,可以通信云。臣等再三據理牢拒,而哀懇不已,不得不啓達,令備局酌處,何如?傳曰,允事,傳敎矣。依其所言而爲之,似無不可,令該曹覆啓處置,何如?答曰,允。
備邊司,以戶曹啓辭,昨日夜深後,鄭使謂差備譯官曰,今番異於前日,封王弔祭莫重莫大之禮,禮單必二三倍於前日,未知已爲措備否,昭顯之封,猶有加給禮單之事,況此乎云云,他物則猶可措備,而至於皮物,則不可猝然辦得,極爲悶慮,加給與否,令廟堂稟處,何如?傳曰,知道。昭顯冊封時加給禮單數,爲先考啓事,傳敎矣。此事旣有前例,今不可不別示優待之意,令該曹,參酌前後所給之數,而稟處,何如?答曰,允。
迎接都監啓曰,鄭使送差備譯官,要見館伴及都廳,臣時昉與鄭知和入見,則鄭使曰,自上今日不聽俺等之請停,强爲親臨,感激則有之,而風日不好,恐致添傷,還切憂慮,仍曰,凡人在喪,專廢出入,主上則以接待俺等之故,連日脫衰,勉强親臨,而中心悲痛,當復何如?明日又是行宴之日,切勿親臨之意,速爲啓達,此後留館之時,亦不來臨,以安俺等之心,而至於回程之日,一番來見於館所,而郊外擧動,亦勿爲之云。臣等曰,今日茶禮,亦不得設行,主上必以爲歉然,勅行入京之後,尙未有一番設宴之擧,誠爲未安,主上雖不親臨,宰臣代行,似不可不爲云。則答曰,宰臣雖權着黑衣,亦是衰服之人,必有不忍參宴之心,非但明日而已,此後宴禮,一切竝停宜當云。臣等以漢人物貨發賈極難之意,措辭言之,則答曰,此漢所持物貨,其數不少,自京城至牛家庄,計其駄價,則所費幾何?欲除一路民弊,故使渠輩與本國商賈,私相交易,非俺等勒令發賣之爲也。平定價本,從自願爲之,而猶尙不願,則何必强也云。臣等力陳牛家庄運致之弊,則答曰,此漢等當於行中帶去,及至義州,運去爲難,則封標留置,以待後日,亦未晩也云。臣等又曰,近日倭情,多有可慮之端,而今此所捕漢人,彼必疑其爲耶蘇宗門之儻,而今者押送上國之事,若爲聞知,則從前蓄憾之心,因此益甚云。則答曰,自上亦爲言及,故俺等已盡知之云。臣等,以不可全無預防之意,反覆極言,則答曰,此事不可徒憑口舌,若有移咨之擧,則俺當觀勢,直陳本國事情云。臣等,又私相顧謂曰,樺皮,決難準備,勢必不及於中路,爲生大事云。則答曰,雖因此留待義州數三日,必爲持去,而皇帝若問遲滯之故,則俺亦當直陳樺皮絶産難辦事情,以爲後日之地云。臣等答曰,勅使留念至此,則今雖竭力備送,庶免此後難繼之患。答曰,俺之所言,衙門雖不聽理,俺則試爲言及云。仍曰,今行與前有異,不可不速還,再明將爲回還,牌文明當發送云。且曰,行過坡州時,當拜謁於陵下云。臣等曰,只爲拜禮,而無奠酌之擧乎?欲爲預知云,則所答無明白之語,大槪,一依昭顯墓拜過之禮云。今番鄭勅之爲國致誠,極爲多幸,似當別遣中使,以致謝意,而且城池·發賣·樺皮等事,亦爲動聽,庶有周旋之路,竝令廟堂稟處,何如?傳曰,知道。勿爲親臨宴享事,則已令中使致謝矣。全廢未安,請以宰臣代行之意,言之可也。
備邊司啓曰,以迎接都監城池·發賣·樺皮等事,庶有周旋之路,竝令廟堂稟處事草記。傳曰,知道事,傳敎矣。城池事,前後旣已備陳,當有移咨之擧,發賣事,已盡於昨日覆啓之中,樺皮一事,殊甚可悶,而不可一時疊咨,謝行入往後,彼必有來問所言之事,若於此時,善辭以圖,則樺皮之弊,庶可除矣。謝恩使入去時,此意言送,何如?答曰,知道。朝者,內官之去,第四使以爲,漢人物貨中段子,則雖不爲發賣,藥材之數甚多,運去極難,在京發賣,則當用周旋,廉價爲之云,一向防塞,亦似難便,依其言,藥材則聽許發賣,可也。
備邊司啓曰,李馨長以首譯,前後周旋之勞,亦已多矣。不意遭其母喪,今番接勅之時,雖有通情之事,其路未易,聞其葬事已過,令該曹分付起復,以爲接應之地,且於謝恩之行,多有所幹之事,此人帶率以行,何如?答曰,曾前亦有如此之規乎?
又啓曰,李馨長起復事草記,答曰,曾前亦有如此之規乎事,傳敎矣。當我世宗祖太平無事之時,爲送燕京,起復相臣黃喜,其餘衆胥之輩,可以推知。宣祖朝故事,亦不能一二歷數,而以近事言之,先朝時,譯官洪喜男,爲接差倭起復,而送于釜山矣。敢啓。答曰,依啓。
備邊司郞廳,以領議政意啓曰,臣今承命爲謝恩上使,副使亦已改差之意,臣卽與昨日同入館所之諸臣,同往館所回報之意,敢啓。答曰,知道。聞朝者,往館所內官之言,則以卿差爲上使,亦不許,必欲得王族云,卒然以此言之,則不無見辱之患,觀勢酬酢,可也。
又啓曰,傳曰,謝恩正使,勅使如是牢定不許,王親中入去之擧,似不得不已,令廟堂議處事,下敎矣。臣景奭,丙戌年忝爲右相,謝恩使見差時,方値勅使之來,其時第四使,以首相及大君差送事,再三言之,而臣景奭,終乃往來矣。今番彼之所言,又復如此,而王親中,未知誰果宜行,從與不從合與不合,自下不敢擅便,上裁,何如?答曰,今者更遣內官,十分開諭,而非徒不聽,極其慍怒。彼曰。諸宮家,非謂諸王子也,乃麟平大君云,語頗不遜,亦不許請留。領相則曾已見惡於上國,決難入去云,到此狼狽,極爲難處,卿等相議處之。
迎接都監啓曰,鄭使,使差備譯官等來言曰,謝恩使差出事,何至今不爲回報乎?臣等答曰,諸宮家,皆有病患,若以三公中差送,則首相當往,而勅使,以必送王親爲言,故未及差出云,則鄭使大怒,又送言曰,此後則謝恩使,雖以參判·參議差送,俺則不爲可否,自本國任意爲之云,此後更有所言,則未知何以答之,敢此仰稟。傳曰,當更議處置矣。
兵曹啓曰,備邊司啓辭,以迎接都監啓辭,大通官韓甫龍,使差備譯官,來言於臣等曰,妹子金進好,以試場犯禁,定配於吉州,今因大赦,雖不得全釋,若移配於西路,則往來時,可以通信云,令備局酌處,何如?傳曰,允事,傳敎矣。依其所言而爲之,似無不可,令該曹,覆啓處置,何如?傳曰,允事,傳敎矣。金進好上年分,以試場犯禁事,定配於吉州,而今因韓甫龍哀懇,備局覆啓,令該曹,處置事,命下矣。以義州改定配之意,平安·咸鏡兩道監司處,行移,何如?傳曰,依啓。
戶曹啓曰,備邊司啓辭,勅使禮單,今不可不別示優待之意,令該曹稟處事。傳曰,允事,傳敎矣。彼雖有禮單二三倍加給之言,一自都給禮單定式之後,無加給之事,故使譯官探試,則其意專在於銀兩贈給多少,待定奪後施行之意,敢啓。傳曰,知道。以上備局謄錄
政院啓曰,禁府都事,以委官意來言曰,今日當爲三省推鞫,而臺官不齊,不得開坐之意,敢啓。傳曰,知道。以上禁府謄錄
傳曰,信玉,當爲汝矣上典,尤加護恤,少無減於他內人,而汝亦怨惡之心,愈往凶測,或托以接神,多發不道之言,或有時公然發說於衆中曰,某自家則某時當死是如爲旀,或曰,七月間則應爲盡死是如爲旀,節節凶惡叵測之罪,不一而足,難以盡擧是置,汝亦何所恃而如此是旀,聽何人敎誘而如是乎?汝矣所犯,係干綱常,一一直招爲旀,內人雪香段,何故恐脅萬端,以致縊死耶?亦爲一一從實直招。
傳曰,孝淑當爲,汝亦自幼宮中長養是去乙,緣何敢生背叛設計爲如乎喩,汝矣罪狀,言之凶惡,從實一一直招。
戶曹草記。答曰,第四使,則自前有密贈之規,各行所給多少,及其時所關事,竝爲懸錄,一一書啓,以憑裁處,乙酉年諸勅及大通官以下別贈之數,亦爲書啓。
左議政啓辭。答曰,卿其安心勿待罪,錄事推治事,依啓。
扶安儒生李景原等上疏。答曰,省疏具悉。民瘼至此,予甚矜憐,疏辭當令該司議處焉。記草
上在昌德宮。停常參·經筵。
巳時,太白見於未地。
安州餞慰使崔應一,出去。
禁府,李益善拿囚。啓。
執義宋浚吉,正言吳翮,持平權堣,司諫沈之漢,就職。
執義宋浚吉上疏。大槪,痼疾日劇,供職無路,懇乞速許鐫免,歸死丘壑,乞收衣資及耳掩賜給之命,以安愚分事。入啓。答曰,省疏具悉爾懇。須體予意,爾其勿辭,調理察職。所賜之物,亦宜勿辭領受。
大司憲李基祚再度呈辭。入啓。加給由。
藥房啓曰,日寒如此,伏未審夜來,聖候,若何?咳嗽燥症食滯等候,亦復,何如?連日勞動,得無添傷否?昨日伏承聖敎,以氣力無恙爲敎,臣等雖不敢詳知,而形於聲色者,群下之所共瞻聽,而深以爲悶者也。著於外者如此,其傷於中者,宜復何如?諸症之中,食滯尤爲可懼,匹夫平日有此症也,爲其子孫者,亦尙憂慮,奔走藥醫,無所不至,而必以食療爲主,補脾胃爲急,況至尊不貲之身,前後積傷如此,而諸症迭作,又有此症,此喪中最所可懼之症也。豈可謂之無恙而忽之乎?卒哭後變而通之,卽祖宗朝已行之制也。恐生疾者用權,乃方策中所明戒也。今聖上,柴憊已極,症患如此,豈可違祖宗之成憲,忘聖賢之垂訓,而不爲之變通乎?伏願殿下,念付托之至重,體先王之眞旨,亟許順變,以爲宗社之大計,不勝幸甚。臣等無任區區悶慮之至,敢以群下之所共望者,輒復申達。答曰,不允。食滯之症,近日頗爲減歇矣。
賓廳二品以上啓曰,臣等竭誠籲呼,已至三日,而兪音尙閟,牢拒日深,臣等憂遑悶迫,不知所以更達也。伏惟殿下,誠孝出天,非臣等淺薄之誠,所可上格,而第念喪禮有順變之節,貴賤有差等之殊,帝王匹夫,自有所迥別者矣。殿下誠孝,雖盡三年而喫齋,猶有所未洽於情,而居至尊之位,固不可徑情而直行也。自列聖以來,卒哭之前,亦有從權制之時,而卒哭之後,則例進常膳,故內外進供,該曹亦以此磨鍊知會,其來也久矣。殿下不進常膳,則慈殿亦必不進矣。脫或慈殿,素有宿疾,因喪食之久,而有不安節之候,則群臣無所逃罪,而殿下亦無以辭其責矣。殿下每以無疾爲敎,而羸瘁之容,已見於玉色,則此發於外矣。咳嗽之重,其根深遠,則此痼於中矣。其他諸症,皆是醫官之所深憂者,臣等雖甚愚劣,豈不能推測而知之哉?夫病之作,不作於作之日,蓋必有所由起,雖不能察氣觀色,哀毁積傷之餘,疾病之作,理所必至,況根於中而發於外,已如此者乎?毁瘠傷生,君子謂之不孝,殿下以宗廟所托,慈殿所倚之身,居千乘之位,字一國之民,而同匹夫之細節,非所以致孝乎宗廟之道也。伏願殿下,勉循群情,亟遵成憲,宗社幸甚。答曰,予意已諭,毋庸强煩。
合司啓曰,自古帝王之居喪,不能與匹夫同其蔬食水飮之節者,非其誠孝之不足也,勢有所不能故也,人君聽攬萬機之煩,庶務之叢,心慮之勤,氣力之勞,萬倍於恒人,固非麤糲之供,所可支保也。殿下積傷羸瘠,已至於不能支保之地,而咳嗽食滯之症,亦非輕微之候,失今不爲變通,則將來之憂,有不可勝言,殿下其將置宗社於何地耶?向日從權之請,旣發而旋止者,竊恐殿下,誠孝度越千古,哀痛罔極之情,不忍勉抑於梓宮在殯之日,而不敢强執也。卽今卒哭之過,已餘旬日,雖無疾病,列聖已行之事,固當取法於今日,況殿下未寧已久,諸症如此,此臣等之所以血誠籲呼,而不獲已者也。臣等伏聞,成廟亦執喪盡禮,而自覺漸憊不能支,乃曰素食誠難,卽進常膳,夫豈不義非禮,以成廟之聖,而乃行之歟?人君之孝,只在於繼志述事,不在於區區飮食之小節,請念宗社付托之重,遵列聖已行之事,勉從權制,以副臣民悶迫之情。答曰,予意已諭於賓廳矣。
合啓前啓,請金自點亟命遠竄。答曰,不允。
府前啓,請全南左水使金汝溫,罷職不敍。答曰,姑先推考,李時萬等事,無城上所,姑停。
二品以上啓曰,伏承下敎,一意堅拒,臣等不任煎迫于中,敢復齊聲仰籲,臣等渴悶之情,雖在罔極之中,寧不下燭也哉?載於禮著於法者,已盡於前啓中,而未足以格天,則臣等之辭已渴,而臣等之請益切矣。臣等竊聞之,昔者仁烈大妃之喪也,先王之爲殿下憂之者,無所不至,凡所以救護之方,非不用極,當此之時,殿下之春秋方盛,又無疾病之形現者,而其憂念之深切,尙如此,況今距昔,已過幾許年所,險阻艱難之備嘗,水土寒暑之百罹,與否向來前後之積傷,哭泣哀戚之柴敗,輕重疾恙之迭作,視當時何如?先王在天之靈,陟降庭止,監臨聖上之如此,則冥冥中爲之憂念者,必萬萬倍前矣。以聖明之至孝至誠,念之及此,則不亦爲之怵然於心,不自覺其感動於中乎?嗚呼,先王之意,聖明豈敢不體乎?若能體先王之意,繼先王之志,則保護聖躬,上安社稷,下保蒼黔,納一世於休和者,非殿下今日之大孝乎?嗚呼,山陵已封矣,日月漸遠矣。聖上之所當盡誠者,惟慈殿在焉,日夜小心,唯慈殿之志不違者,不亦爲殿下今日之大孝乎?長者勸之以酒肉,則雖無疾之喪人,猶不得不勉從者,禮經之訓也。慈殿憂殿下之疾,勸殿下以常膳,則尙可以違乎?況慈殿有宿疾久矣,今得粗免他恙,乃天之幸也,不可恃此而狃安也。殿下念及於此,則亦豈不爲之惕念於心乎?聖心之懼至此,則臣等雖不請之,聖上宜早思之,先自從權,泣勸慈殿,期復常膳者,乃殿下今日之責也。孝孰加於此乎?以情以禮,所不可一日緩者也。聖上雖欲强拂群情,其可得乎?伏乞聖明,亟體先志,勉承慈敎,務合情禮,克盡誠孝,以幸宗社,以慰臣民,不勝大願。答曰,卿等之辭至此,不知所諭,慈殿若從權制,則予何敢違焉?卿等,當籲呼於慈殿,請以群情,可也。
世子宮,藥房問安。入達。答曰,知道。今則幾盡差愈矣。以上朝報
有政。吏批,李尙逸爲獻納,尹絳爲大司諫,林聖翊爲掌令。
迎接都監啓曰,今日夕時,勅使要見館伴與都廳,臣時昉·臣尙逸等,卽爲入見,則鄭使曰,多有所議之事,而使譯輩傳言,恐或失實,故每請入來,心實未安。仍曰,皇父王,聞有國恤,不勝驚悼曰,道里不遠,則吾猶躬自往慰,而今送爾等,凡事有異常時,務從簡約云,昨今宴床,房中分食,亦爲未安,今後則京中及一路宴享,勿令措備事,速爲分付,而旣不設宴,則餞慰使,亦不差送,一除一路之弊云。臣等曰,勅行接待之禮,極爲尊重,而如此等事,竝皆停廢,則其於事體之未安何云?則鄭使曰,諸勅使,前雖以此停當,以俺之意言之,若於義州,以問安爲名,別送一使,則似當合宜。又於坡州拜陵時,只展拜禮而過,供帳諸具,切勿來待云。臣等又曰,今番謝恩使差出一事,非不欲從鄭使所言,而兩大君,皆有疾病,將以首相差送,蓋出於不得已之計,勅使,何以堅執至此耶?答曰,領相不可差送之由,朝者已言於中使,而朝廷恐未及知,故玆以略陳,俺之不願差送,非特上國,以王子爲重而已,以領相前日見忤於彼中故也。縷縷陳列,其言甚多,更無回聽之理,至言俺在彼時,若不聞皇父王所言,則豈如是終始堅執乎云。臣等又言,城池·樺皮等事,終始周旋之事。則答曰,此事亦係於使行之愜於彼中所望與否云。臣等又曰,漢人所持物貨中,藥材之數甚多,而皆是本國所産之物,人無願買者,奈何云。則答曰,藥材一斤,定以價銀一錢,則可抵自京城至牛庄刷馬之價,俺之欲令發賣,俾省一路駄載之弊云。臣等曰,藥材之數多至五千餘斤,雖以一斤一錢計之,其數至於五百餘兩,我國銀貨之乏絶,公私一般,那從得此云。則答曰,事勢如此,則當爲載去云。鄭使且曰,上來時聞平安監司之言,則雌馬買去之事,將欲不許,義州留養馬,或病或斃之代,一時責出於義州,則義州之民,將不能支保,而諸勅使所欲,俺何能一一防止乎?自行中優給其價,馬主亦不稱冤,當初開市講定之時,先王以西路馬畜不繁爲憂,故開市時,雖不許貿,勅行往來時,貿去若干匹,有何大段貽弊乎?臣等答曰,我國馬種之絶乏,勅使所知,如其終不可全然防塞,則依今春勅行所貿之數,毋過二十匹可矣云。則答曰,今春所貿者,只十九匹,而義州留養之馬,若無病斃之事,則何必以此數爲限云。聽其所言,則今番雌馬換貿,勢難一切防塞,要不至濫觴而已,上項所言之事,竝令廟堂參酌,稟處,何如?傳曰,允。
備邊司啓曰,以戶曹啓辭節該,紙地·海蔘·南草,名爲買得,而欲爲抑勒之計,莫如白給之爲愈。至於藥材,太半我國賤材,而腐陳不用,且其重五千餘斤,必以五六百兩銀換買,似不可聽從,而輸送之價亦不貲,極爲難處,此兩款,令廟堂議處事,允下矣。不爲發賣事,纔有大國之令,無論物之貴賤,數之多少,今若買賣,則是彼此俱違大國之令,決不敢輕犯之意,措辭塞之,以防後弊,全無所得,則其缺望亦甚,量宜白給,似不可已,且藥材之買,以其我國所稀材且可用也,我國之所賤,陳腐不用,而使之買之,則是勒定也,非交相換買之道也。不用之物,雖使一錢之銀與之,以千餘斤,用於何處乎?旣曰換買,則不可抑勒,令漂漢及市人,聚於一庭,開發其所齎之藥,一一看閱,分其稍合可用者,與元不可用者,以定其價之意,詳言於第四使處,亦令解語漢譯,開諭漂漢輩,從之則買,不從則不買之意,竝爲言及,以觀其所爲,則不無變通之理,此意分付于迎接都監,何如?答曰,允。
備邊司啓曰,以迎接都監啓辭節該,今番雌馬換貿,勢難一切防塞,要不至濫觴而已。上項所言之事,竝令廟堂參酌,稟處事,允下矣。餞慰使事,彼言雖如此,在我待客之道,不宜聞其一言而遞停,黃州·平壤·義州三處餞慰事言之,而猶使停止,則停之似當之意,政院已知而有所啓稟矣。坡州拜陵時,則一依其言而爲之,而自此勞問之擧,似不可無。城池·樺皮,則已爲定奪之事,雌馬所貿之數,彼稱今春只十九匹,而義州所養之馬,若無病斃之事,則何必以此數爲限云,雖使貿之,必不至如前日之過多,依前行會,持雌馬者,絶勿相近,俾無勒奪之弊,而如欲貿得,使有雌馬者,從願交易,毋令過濫之意,兩西監兵使及義州府尹處,一體行會,何如?答曰,允。
備邊司啓曰,本司郞廳林商儒,啓辭書寫時,不能詳察,諸推考。李穦則非但不察,亦有欺罔顚錯之失,汰去,何如?答曰,依啓。
戶曹啓曰,臣世規,昨夜聞館內失火,卽入往問安,則鄭使,使之入來,坐定,慰問其驚動未安,則鄭使,令大通官傳臣慰問之意於諸勅使,則諸勅使答曰,下人失火,出於無情,且非大段,有何驚動?委來慰問未安云矣。鄭使仍曰,諸勅使謂俺曰,皮物則似貴,禁買爲宜,至於紙地·海蔘·南草,亦何禁之?請令許買云。且曰,漂漢物貨中,段匹則可以持去,而藥材之多,過五十駄,勿論藥之貴賤,一斤以銀一錢定價,則彼有懋遷之利,此無輸送之弊,兩必相宜,何不快許?若不和賣,則不得已輸去牛家庄,則輸運馬價,必不下於藥價,在戶判處置云。臣答曰,此非我獨斷,將與大臣相議定奪後報知,仍爲出來矣。蓋紙地等買得云者,名爲買得,而欲爲抑勒之計,決不可開路,莫如白給之爲愈也。至於藥材,太半我國賤材,而腐陳不用,且其重五千餘斤,必以五六百兩銀換買,似不可聽從,而輸送之價亦不貲,極爲難處,此款,令廟堂議處,何如?傳曰,允。
備邊司啓曰,西北人物刷還事,因國恤卒哭間,姑爲停止矣。今當擧行,而北道飢荒,近古所無,西路亦如之,遠路往來,資送有弊,姑令停止,待來報擧行,何如?答曰,依啓。西路則刷送,可也。
傳曰,勅使怒不解,明當發行云,趁此諸勅未宿前,大臣進往,請留似當,卽爲擧行。
傳曰,大臣·備邊司堂上,會于本司,此封書,未擧動前回啓,可也。以上備局謄錄
政院啓曰,禁府都事,以委官意來言曰,判義禁李時白,政事進參,故今日三省推鞫,不得開坐之意,敢啓。傳曰,知道。
義禁府啓曰,金汝水以貪縱,重被臺論,而未有現贓之事,本道監司摘奸時被捉,只三匹馬,從前如此之類,例入於稟啓之中,故以稟秩,率爾書啓,至於蒙放,致有外議,不勝惶恐,敢來待罪。傳曰,知道。勿待罪。以上禁府謄錄
傳曰,起復之擧,雖在下賤,誠所不忍,況於大君乎?言念及此,嗚咽悲痛矣。第念弱國之道,其於新君新立之初,不可不周詳思慮,彼國素多狐疑,必於新立之初,倍加譏察,不置諸度外耳。今此之擧,故爲難從之言,以爲嘗試之意,豈安知非九王之計乎?末世人心不良,異言之流入,亦安知其必無乎?勅輩之到彼,挾憾搆捏,又不可不慮,此事轉輾,恐生他患也。若在位旣久,彼心已定後,則過慮不至於此,而適於此際,有此駭怪之事,故不能無慮矣。爲國之道,凡所思慮,與大臣不可不議,故言及矣。未知卿等之慮,何如?記草
上在昌德宮。停常參·經筵。
巳時,日暈。
大司憲李基祚三度呈辭。入啓。遞差。
掌令宋時烈啓曰,臣以愚妄,屢負違慢,引咎歸田,是分之宜,而頃於榻前,聖敎溫諄,未蒙允退,臣誠惶感,祇自徊徨,不意玆者,復此叨冒,內自循省,益增驚懼。昨見大臣啓辭,則返虞以後,以至冬享,不參人員,竝令憲府,一一糾正,臣以賤疾,亦間有未參之日,臣亦當在被推之中,何敢晏然仍冒,請命遞斥臣職。答曰,勿辭,退待物論。
今日,勅使所館處出宮,初嚴,巳正三刻,二嚴,午初二刻,三嚴,午正一刻。
藥房啓曰,伏未審夜來,聖候,若何?咳嗽燥症食滯等症,亦復,何如?劑入之藥,連日進御乎?臣等日進逆耳之言,而未能有補,尤增悶鬱焉。羸毁已極矣,症患已甚矣。聖賢之訓,不可不念,祖宗之憲,不可不法,伏願特加深思,勉進常膳,一以爲聖躬支保之計,一以爲慈殿全安之地,宗社幸甚,臣民幸甚,臣等不勝渴悶,敢此申啓。答曰,不允。咳嗽等症,幾盡差愈矣。
慈殿,藥房問安,口傳啓曰,前日,伏承傳敎,深以爲幸,日望勉勸主上,以進常膳,而殿下若不先自强御以進之,主上萬無爲群下回聽之理,臣民之憂如何,宗社之憂如何?殿下縱自輕,獨不念宗社之重乎?主上不安,則殿下亦何得安乎?爲主上先自强進,於情於理,所當然之事,無不可之義,伏願深思勉勸,以爲宗社大計之地,不勝幸甚。答曰,知道。予則無病,而雖有病患,本非進常膳保全之身,不料有此言,而念外有此請,曾以卿等爲知禮義,豈意今日如是誤爲引導乎?此後切勿爲念慮主上勸進之事,雖欲竭誠勸之,不爲聽從。予欲親往以勸,朝廷亦聚百官力請焉。
合司啓,臣等於昨日,瀝血籲呼,至再至三,天聽邈然,一向堅執,旣以殿下之高明,其不思禮有輕重,事有大小乎?上焉而祖宗付畀之責,下焉而億兆生民之命,皆係於殿下之一身,則今日之所可汲汲於保護者,非殿下一身而何哉?此所以帝王居喪,有異於匹夫,聖人垂訓,貴達乎經權,則哀毁過制,不可謂之禮也。食飮小節,曾是以爲孝乎?自初喪至卒哭,月已多矣。自卒哭至今日,旬且浹矣。哭擗之中,傷損者何限?而親行祀事,連冒夜寒,郊臨館接,又多勞攘,食滯咳嗽之症,已至深痼之地。攝養之道,曾不少槪於心,漫延時日,轉輾危篤,則我先王惟疾之憂,豈間於冥冥?而臣等不忠之罪,固難容於戴履間矣。殿下氣力,若非萬分可憂,則豈敢以從權之請,日聒於遑遑罔極之時乎?臣等惟知有殿下之身,然後宗社可安,生靈可保也。烏可以區區一節之行,小忽於自保之方哉?臣等不得請,則決不可退,請仰遵列聖已行之事,俯察禮經垂戒之義,亟從禮制,以副臣民悶迫之情。答曰,不允。
合啓前啓,請金自點亟命遠竄。答曰,已諭,毋煩。
府前啓請全南左水使金汝溫,曾在濟州,多行强市,及其歸也,駄載塞路,又在嶺南,貪黷之狀,人言藉藉,如此貪汚之人,不可尋常推考而止,請命罷職不敍。贓汚之罪,勿揀赦前,自有常典,斷不撓改,而前濟州牧使金汝水,貪贓無比,人所共憤,見捉之物,狼藉於道臣狀啓,此非泛然風聞之比,拿來未久,而稟秩書啓,至蒙恩宥,事極駭異,請還收金汝水放送之命,禁府當該堂上,推考。答曰,依啓。金汝溫,旣已推考,觀其緘辭而處之,可也。
藥房再啓曰,臣等日陳渴悶之情,而又以不允爲敎,尤爲渴悶之中,又有所深悶者焉。雖以近日言之,勞傷之積不輕,而卽日,且將臨行館所,如是而又躬行明日之望祭,則添傷必矣。伏望思愼疾之道,亟命攝行,何如?臣等不任煎慮,惶恐,敢啓。答曰,卿等之請至此,依啓。
吏曹,謝恩上使,領相啓下,副使,呂爾徵落點。
吏曹啓曰,臺諫有闕,政事,取稟。
海運判官李奎老,漕運事出去。
百官啓曰,昨者,伏承聖批,慈殿若權制,則予何敢違焉爲敎,聖情蕩然,而拒之愈堅,臣等不勝悶鬱焉。夫聖賢之訓,昭在方策,祖宗之法,在人耳目,以聖上之聰明特達,非不熟見詳聞,而尙拒群下之懇如此,慈殿雖聖哲,三從之道,事無擅爲,自上若不爲之先自變通而懇勸,則慈殿之從權,恐未敢必,此臣等之所以盈庭叫呼,而不知自止者也。伏乞聖明,戒匹夫之傷生,盡帝王之達孝,勉進常膳,以爲慈殿奉護之地,以副臣民喁望之誠。答曰,慈殿不得康寧,予之日夜憂遑煎悶,曷有其極?而誠意淺薄,不得格天,尤切悶遑,欲使卿等,請以群情矣。豈以塞責堅拒之意乎?慈殿若允許,則予何敢不從?
玉堂箚子。大槪,亟從權制事。入啓。答曰,省箚具悉。慈殿不得康寧,予之日夜憂遑煎悶,曷有其極?而誠意淺薄,不得格天,尤切遑悶,欲使廷臣,請以群情矣。慈殿若允許,則予何敢不從?
大駕詣館所後,藥房·政院·玉堂問安。入啓。答曰,知道。
還宮後,藥房·政院·玉堂問安。入啓。答曰,知道。以上朝報
備邊司郞廳,以左·右相意啓曰,臣等於昨夕,承請留之命,與領相同往館所,入見鄭勅,鄭歡然對坐,談話從容。鄭曰,聞主上明欲幸臨,故欲留半晌,出宿弘濟院,三公,委來懇請,明日則當留不發。且曰,使臣事,何以爲之?領相曰,聞勅使,以王子大君爲言,麟坪大君,方在衰絰之中,決不可起復而行,且毁瘠成疾,幾至換形,綾原大君,素患疝病,冬月轉劇,不能來參於哭班,勢難遠去,我已受命當行,而大國之人,以我爲得罪者,專恃勅使之救護耳。鄭曰,非但領相,得罪於彼,彼國以王子爲重,若不欲送之,則任本國所爲,雖送部參奉,於我何關?我來往十數年,只欲兩國之無釁耳。其言恐嚇包藏,誠爲叵測,新服之初,領相固不可遠出,而又見忤於彼,王子不行,而領相去,則必有難處之患矣。大槪,彼人之必欲王子之奉使者,爲其禮單之厚也。綾原·麟坪之病篤,彼旣洞知,似不必强而行之。宣祖諸王子,雖是殿下之尊屬,年富而無疾,爲國一往,其亦何傷?厚其盤纏,以爲贈遺之資,彼必重其名,而喜其言之見用,視之勝領相遠甚矣。臣等所懷如此,不敢不達,伏惟殿下裁斷焉。答曰,當視事勢而處之。
迎接都監郞廳,以領議政意啓曰,闕門垂閉,臣等罷出,將待中使進退及李譯所爲,而欲爲一邊陳啓,一邊請留之際,適承傳敎,馳到館所,則中使又已先到,而臣未及通之時,譯官入告,中使在外,欲知回報,則第四使以爲,聞政丞來到,答辭當同姑留以待云,臣卽令譯官玄德宇傳言曰,自上屢度請留,而一向落落,自上罔極之中,心尤不安,水剌爲之不進,出坐便殿,旣遣中使,又使大殿別監,促吾馳進,使之報于勅使曰,諸勅奉皇帝及皇父王之命,遠臨弔祭,且多除弊,擧國感激,予之悲感,復如何哉?況勅使從前,爲我國盡誠,而今何邁邁之若是?必緣主人之道未盡,有司之臣,不能盡誠而然,予甚慙歎,勅使須爲予,勉留諸勅,幸甚云云。仍以臣意言之曰,今日因勅使之催行,上下竦動,自上深責館伴以下諸官,不能接待之失,將爲治罪,而最可悶者,自上悲傷病憊之中,連日勞動,今日亦欲出幸,而勅使慮其勞傷,不果如意,忽聞勅行督發,不勝驚恨,非但今夜不得安寢,勅使明日果去,則必以得罪於大國爲懼,未聞勅行到彼後消息之前,其爲費慮也如何?勅使祭弔之日,爲之悲之者至矣,今何不爲主上而動念,貽主上之憂,至於此也。須卽通于諸勅而强留,且曰,爲主人道,使尊客,行於不吉之日,則不亦未安之甚乎?明日,卽郭璞三敗日也。郭璞,出行也,初不知其日之不吉,則出行,若聞人稱不吉,則雖行卽止,此世俗流傳之言,勅使必聞之矣。吉日尙多,何必行於敗日乎云云。蓋三敗日,卽彼中之所深忌也。我國使臣到彼之日,亦不使之到於此日,故如是言之,李馨長,亦爲同聽以入矣。四勅,令大通官,通言于諸勅後,要臣相見,令與中使同入,臣令譯官傳言曰,中使承命先到,且坐次非便,中使出後,吾當入往。四勅答曰,事果然矣。左·右相亦爲繼至,臣慮其太涉驚動,而業已來到,彼亦已知,故中使山後,臣與左·右相·館伴及戶曹判書偕入,申說請留之意,從容酬酢,說話甚多,不可盡載,而大槪初意,欲先詣陵所而不得及祭,魂殿又無哭禮,諸勅殊甚拂鬱,曁見自上迎拜受弔之禮,禮節甚盛,諸勅心皆翕然,以爲禮果然矣。今此催歸,亦非有不滿之意,只爲拜陵而然矣。臣曰,拜陵者爲悲哀而來,爲悲哀而去,行色太忙,使主上悲哀之心,兼切不安之心,則其於弔問之道,未知如何?鄭曰,中使之來,聞主上之傳語,明日當往,須相見而去云,明日當留半日,夕宿弘濟院矣。臣曰,今日中使之來,凡幾度耶?在前中使請留,則留一日,大臣請留,則亦留一日,今者中使,承命累來而不許留,吾等繼來而亦不許留,則大臣之見輕,固不足道,主上新立,而勅使之所爲如此,則一國聽聞,亦無顔色,獨不念此耶?且申敗日之說,館伴以下,不能善爲周旋,以致如此,將有治罪之敎,亦豈無顧念之意乎?鄭曰,諸勅催歸,奈何云云?臣曰,明日主上來臨,請然後留之,則事體極爲未安,吾等亦當有罪責矣。大臣請留而許留,事體當然,須量之云云。則鄭曰,然則爲主上當留半日,而又當留半日矣。臣等稱謝後,從容談話,其說甚多,而大要皆敍己志未伸之意,且問臣曰,使事何以定之?臣曰,此事吾答之難矣。吾則已爲勅使所不許,且以常情言之,朝廷遣之,則義不敢辭,勅使不許,則豈有欲往之心乎?兩大君事,亦依啓辭中意而詳說,鄭曰,防塞大君之行,大監自當之,亦復奈何。還後皇帝若問,則俺當直陳此意而已,雖差某樣人而送之,俺所不知,臣曰,是何言也,吾豈有防塞之理乎?但勅使,初以首相之不行爲不可,故自上以吾差定,而勅使不許,兩大君之事,如此如此,未知何以處之,無他可送之人,不得已而遣吾,則吾亦無可奈何,而勅使之意如此,得罪可懼,吾何心欲行乎?吾不知所爲云云。此等酬答之辭,亦甚煩多,而大槪觀其辭氣,似頗有解意,辭出之後,李譯隨出,亦稱談話甚穩,氣色亦和云。別贈及密贈之數,李譯揣量,減數頗多,此則必詳於戶曹啓辭矣。明日勅行當留,而擧動時刻太早,差晩退定似當,敢啓。答曰,知道。
備邊司啓曰,以迎接都監啓辭,卽刻,四勅使,各送差備譯官來問曰,謝恩使,何至今不爲差出耶?俺等因主上款請,將留數日,未及發程之前,欲見使臣面目而去云。臣等答曰,兩大君皆有病患,領相當往,而勅使不爲快許,朝廷以此爲悶,罔知攸處云。則又爲送言曰,兩度入闕時,望見大君於殿庭哭班,則別無病色,何以此爲言乎云。臣等答曰,皇帝賜弔,乃是一國莫大重禮,大君雖有疾病,若不至萬分危急,則何敢不爲出參乎?不可以暫時扶病參禮之故,而謂之無疾也。願勅使,更加恕量云矣。今若更有所問,何以答之?令廟堂速爲定奪,指揮何如?傳曰,允事,傳敎矣。謝恩上使,旣以領相差下,而領相見忤於彼,將有狼狽之患,故臣堉,與左相同爲啓辭以請,自上以當觀事勢爲之批下矣。仁興君瑛,宣祖大王之子,而先王之叔父也。其位無階,在三公之上,當此莫大之慶,莫重之謝恩,兩大君病不能往,領相之見忤又如彼,則捨此宜無可者,請以仁興差定,而使李馨長,善爲措辭,言於四勅,何如?答曰,依啓。以上備局謄錄
政院啓曰,禁府都事來言曰,委官有病,今日三省推鞫,不得開坐之意,敢啓。傳曰,知道。禁府謄錄
上在昌德宮。停常參·經筵。
月食,齋戒。
吏曹參判林墰辭職上疏。呈政院。還出給。
禁府,金汝水拿囚。啓。
政院·玉堂·二品以上·六曹,大殿問安。入啓。答曰,罔極。
副應敎愼天翊上疏。大槪,急張例是疾弛,有始未必有終,願聖明,正心盡誠,終始如一。且臣,積年疾病,未能進仕,遠外之人,不知其實,而指勒僞名,混冒諸疏,衣資之命,未敢承奉。且臣弩肉復作,又蔽瞳子,字書行次,昏然不分。進講之任,臣雖欲自勉,勢無奈何,乞遞職名事。入啓。
傳曰,政事,過齋戒後爲之。
中殿,藥房口傳啓曰,脹候·眩症·寢睡·水剌,夜來,何如?答曰,知道。症候少愈後一樣。
大妃殿,藥房問安。口傳啓曰,殿下安然後,主上得以安,主上不安,則殿下亦安得以安乎?然則殿下之安不安,主上之安不安係焉,主上之安不安,社稷之安不安係焉,伏望深思此理,勉遵舊制,先自强進常膳,亟勸主上,毋遲時日,以副臣民之望,不勝幸甚。答曰,知道。予雖有疾,非進常膳保全之身,以勿請之意,累次言之矣,一向有此請,若或有疾,則雖不顧予身,爲主上當勉從,而姑無所患,主上之躬,則非予身之比,予雖不從,於主上何敢留日乎?予當親自極勸,朝廷亦力請之,予則決不可從,此後則切勿更請。
持平鄭承明啓曰,臣嶺外寒蹤,素昧時宜,至愚極陋,自分無用,不意言責之任,遽出夢寐之外,驚惶戰慄,若無所容,屛伏旅邸,恭俟物議,昧死陳章,見却政院,今此合司之請,實是擧國之論,則一向退縮,亦涉逋慢,冒昧出肅,益切愧懼,顧念臣猥蒙洪造,濫齒淸班,螻蟻之誠,只思報效,絲毫無補,萬死何辭?況君臣猶父子也。苟有所懷,何敢容默?臣伏見近日朝著之間,論議膠擾,鎭靜無期。孟子曰,仲尼,不爲已甚者,蓋君子之心,公而恕,故雖其所惡者,務欲寬容,曾不爲已甚之擧矣。士夫之染跡權門,固是可惡,而末路行言,有難盡信,則不究虛實,遽加峻斥,不亦過乎?夫人才之於國家,猶山林之有材木,必須栽培長養,然後方可需欂櫨椳闑之用,則豈可以一朝茁長成就也,明矣。今玆指目中,或有才器之可惜,亦多中外稱冤之人,而且是先王朝出入侍從,積年培養之臣,則豈可以難信之言,盡爲摧折乎?物議之嗟惜,勢固然矣。臣初忝言地,自爲身謀,苟同仍冒,不陳所見,則實非事君無隱之道,未免瀆擾於庭請之日,臣之罪戾尤大,請命遞斥臣職。答曰,勿辭,退待物論。
藥房啓曰,昨夕勞動接應,伏未審夜來,聖候若何?昨者,伏承聖批,以咳嗽等症,幾盡差愈爲敎,臣等不敢以爲不然,而亦不敢以爲然也。揆之以前日之已事,參之以近日之苦勞,得免添傷則幸矣。幾盡差愈,果能易乎?臣等之所祈請者,非臣等之臆見,乃祖宗之成憲也。祖宗之成憲,亦非古聖賢禮制之外,聖明之至誠,雖無窮已,宗社之付托,獨不可念耶?況慈殿安然後國家得以安,聖上繼述之道,亦可以盡之矣。卽今奉護慈殿,不外乎復常膳之舊例,聖上何不思之甚也?伏願勉抑至情,俯詢群籲,以安宗廟·社稷,奉護慈殿爲急務,不勝幸甚。臣等無任渴悶之至,敢此申達。答曰,予意已諭,毋煩。今番藥,頗似有效,咳嗽·食滯等症,幾盡差愈矣。
政院啓曰,禁府都事,以委官意來言,今日三省推鞫當爲,而小臣痢疾,夜來添劇,未能仕進,今日不得開坐之意,敢啓。傳曰,知道。遣內醫看病。
謝恩副使呂爾徵改差,代李時昉差下。
百官啓曰,昨承聖批,辭旨懇測,以慈殿若允許,則予何敢不從爲敎?臣等感激悲切,而庶有得請之望矣。但慈殿待殿下,殿下待慈殿,則日月漸遲,而兩殿悲痛煎悶之懷,適足以添疾病來矣,此臣等之尤所悶慮者也。禮曰,親有疾飮藥,子先嘗之,自上先進常膳,卽勸勉于慈殿,此亦先嘗之道也。殿下以誠意淺薄,不得格天爲敎,而不爲進膳,只待慈殿之允許,臣等恐殿下之致誠,有一分未盡之處也。留時引日,漸至遲滯,則臣等竊恐慈殿之不得康寧,益向沈痼,而殿下之憂惱成疾,反有甚於今日之所慮也。伏願亟允群下之請,毋致後日之悔。答曰,其於慈殿之康寧,進服常膳,予固當無所不用其極,而亦不敢輕許者,旣許之後,慈殿若牢拒不從,則當如之何?實欲以此開導慈殿,以有庶幾之望也。近來慈殿氣候,日漸漸敗,食進極少,予之罔極之懷,難以形言矣。
再啓曰,伏承聖批,丁寧懇切,不翅若耳提而面命,臣等伏讀再三,不勝感歎,又不勝悶慮焉。就令慈殿,萬分康寧,小無所患,至尊喪中,朝夕有難保之憂,況積傷之餘,日漸澌敗,進食極少,則聖明之憂悶,當復如何?孝子之事親也,當盡子職而已,他不可顧,今聖上抑哀盡誠,先自强御,泣勸慈殿,期復常膳,則未有至誠而能不動者也。聖上,先盡其所當爲之職,何可逆慮慈殿之不從哉?慈殿設或不從,而聖上先御之,則上不失爲宗社之計,下不失爲慈殿而盡誠孝,於情於禮,有何小不安不可之事乎?況聖明之至誠,積之又積,懇之又懇,開導多端,則慈殿,寧不爲之感動乎?伏願亟賜勉從,以副群下之至望。答曰,予意已諭,毋庸堅執。
慈殿,百官啓曰,臣等懇請,而每以予非進常膳保全之身爲敎,臣等尤悶焉。殿下之身,縱或自輕,獨不念宗社之重乎?念宗社之重,則主上之身,不可不顧,顧主上之身,則殿下之身,亦不可不顧也。殿下之身安然後主上之身安,主上之身安然後宗社亦得以安矣。主上每以自慈殿復常膳,則予亦當從群請爲敎,殿下若不徑進常膳,則主上必不肯進,列聖已行之法,其可違於今日乎?伏願强勉先御,亟勸主上,無或留時,以副中外大小臣民之至望,毋貽後日之悔。答曰,予之不可從之意,已諭于藥房,須勿更請。予則非保全之身,雖不可顧,若或有病,則爲主上,可復常膳,而姑無所患,予身非主上之比,卽薄命之人也。主上,何可與予比而同之哉?主上氣力,日漸憊敗,毋留時刻,竭誠勸之。
百官三啓曰,伏承下敎,又答之以予意已諭,臣等尤極悶鬱焉。臣等竊惟,帝王之孝,以安宗廟利民人爲本,飮食之節,抑其末也。雖在毁瘠不形之中,其所將理而保護者,固亦有道,況累月嘗藥之餘,氣力已極澌憊,踐位之感切於中,反正之痛結於內,因之虞祭之荐行,客使之頻接,萬機之酬酢,輾轉傷損,當復如何?群下之仰瞻深墨者,莫不憂悶痛迫,況慈候未寧,殿下有罔極之憂,懇進常膳,一日爲急,而慈殿塞淵,本無專制之道,惟在殿下,先自聖躬始,至誠開導,以冀感悟,不當先慮其牢拒不從也。伏願聖明,上體列聖冥冥之憂,下察群下遑遑之狀,勉抑至情,先從權制。答曰,毋庸堅執。
判中樞洪振道上疏。大槪,身病深重,不得進參庭請,本職及兼帶乞遞事。呈政院。
玉堂箚子。大槪,亟從權制事。入啓。答曰,予意,已諭于朝廷矣。
合司啓,臣等竭誠籲呼,未蒙允兪,相顧憂遑,不知所達。前代帝王,我朝列聖,雖無疾病,曾已行權,則何獨殿下之違豫已久,病根深痼,而不思保護之道,坐待必至之危哉?君臣猶父子也,父而持喪,過毁成疾,則爲人子者,其將將順其志,遷延時月,終致莫及之毁歟?抑將呼泣隨之,冀從權制,以保其躬乎?殿下自倚廬以來,深墨之色,柴瘠之容,擧國臣民,莫不憂懼,種種諸症,積敗所發,況連參虞祭,頻接客使,其所添傷,當復如何?而自同於匹夫之居憂,罔念宗社之付托乎?且慈殿之於殿下,惟疾之憂,從權之望,必不能暫捨其懷,殿下先從權制之請,以慰慈殿之念,復以從權之制,仰請於慈殿,豈非誠孝之大者乎?目今天變疊出,人心靡寧,只恃殿下之一身,而任情哀毁,不允廷議,恐祖宗在天之靈,亦必悶惻於冥冥之中也。臣等不得請,則決不可退,請加三思,俯從權制。答曰,先食而後勸進之意,瀝血陳情,而終不允許,憂悶無涯矣。
合啓,金自點黷貨奢侈負國營私之罪,旣爲國人之同憤,足被流放之常典,而論執閱月,兪音尙閟,臣等竊惑焉。自點擅弄威福,恣行胸臆,邊閫武倅,皆出其門,輦輸塡委,民力已竭,無恥士夫,率皆引進,官方日紊,世道壞敗,迷國誤朝,莫此爲甚,擧國公論,不可不伸,殿下雖欲以勳舊而私之,烏可得焉。臣等不得請,則決不可止,請亟命遠竄。答曰,毋庸堅執。
府啓,全南左水使金汝溫,曾在濟州,多行强市,及其歸也。駄載塞路,馬匹成群之狀,人有目見而知之者,豈可待其緘辭而後,處之也,請命罷職不敍。先王昇遐之日,深山窮谷之民,莫不奔走悲號,士夫之在鄕曲者,雖衰耄癃病,亦皆舁擔上來,以伸臣子之情,而前縣監尹善道,曾在先朝,受國厚恩,歷敭華貫。而丙子之亂,終不奔問,朝廷亦不深治,厥後除職,偃然不赴,占有海島,豪富自娛,其偃蹇玩世之狀,已極可惡,而國有大戚,乃敢肆然自逸,不爲奔哭,有若越人之視楚,今又送子呈疏,隱然有探試朝廷之意,年非衰耄,身且强健,而疏中張皇年老病重之狀,尤極痛駭,不可置而不問,請命拿鞫定罪。廣州乃保障重地,守宰不可不擇,而新府尹奇震興,前爲濟州牧使,不愜於公議,論遞未久,旋授廣州,物情深以爲駭,請廣州府尹奇震興遞差,其代各別擇送。掌令宋時烈,引嫌而退,疾病事故,人所難免,不參陪祭,雖或間有,旣非無故,何嫌可避,請命出仕。持平鄭承明,引嫌而退,激揚之論,意非偶然,而旣下罷職之命,公議已伸,出肅之後,從容相議,或停或否,未爲不可?當此百僚庭請之日,不思所以鎭靜之道,徑先引避,又生鬧端,强爲瀆擾,殊甚不當,請命遞差。答曰,依啓。金汝溫·尹善道事,不允。奇震興事,似爲已甚,勿爲煩論。前啓,李時萬等事,停啓。
藥房啓曰,伏承傳敎,自數日來,慈殿面部與手部,多有浮氣,乍歇乍緊,而不爲痛痒,色亦如常矣。不可不及時治療,言于提調事,下敎矣。臣等卽與柳後聖及諸御醫等商議,則皆以爲,此症由於脾胃傷敗,中氣虛弱,亦因胃中有熱,客風乘之而然。面部屬胃,脾主四末,面手之浮,亦以此也。升麻胃風湯,黃連酒炒各五分·朴下三分,四服進用宜當云,依此劑入之意,敢啓。仍伏惟念,雖無此敎,臣等之隱憂,固已深矣。今者,伏覩前後下敎,慈候日漸澌敗,進食極少,又有面手部浮氣之多,無論緊歇痛痒與否,皆是喪中可憂可悶之症,若不早以食療爲主,徒責效於藥餌之末,則元氣漸敗,症患漸加,不亦尤爲可懼之甚乎?禮云居憂之人,不能食則許用潼酪。且云無鹽酪不能食,則用鹽酪,國朝流例,雖於國忌,不廢酪粥之進供者,以其非肉屬也。慈候如此,常膳亦當勸進,況此酪粥乎?自明日爲始,酪粥日供于慈殿,以爲勸進之地之意,竝此陳啓。答曰,依啓。泣請常膳甚懇,而執意甚固,堅拒不從,酪粥之請,恐未必也。憂悶罔涯矣。
玉堂再箚。大槪,從權事。入啓。答曰,先食而後勸進意,瀝血陳請,而終不允許,憂悶無涯矣。
王大妃殿,百官口傳再啓,從權事。答曰,主上從權,則似當極勸,而請于予,則千萬不可,不允。以上朝報
備邊司啓曰,臣旣爲所忤,而副使又以病弱,不相熟者差送,則其爲不平之積必甚,私不敢論,公事可慮,似聞彼之所竊望者,亦有在焉,今日之勢,不可一於强拂,刑曹判書李時昉,差定以行,何如?敢稟。答曰,依啓。
迎接都監啓曰,因備局覆啓,謝恩使仁興君差遣事,令李馨長措辭言之,則鄭使答曰,麟坪大君,病患方重,待其差歇,將爲差送矣,病勢日漸危重,故不得已以仁興君差送之意,遣中使言之,則當通於諸勅使云矣。敢啓。答曰,依啓。以上備局謄錄
政院疊啓曰,禁府都事來言,今日三省推鞫當爲,而小臣痢疾,夜來添劇,未能仕進,不得開坐云,敢啓。傳曰,知道。以上禁府謄錄
迎接都監啓曰,卽者鄭使,以白紙·枝三·海蔘等物,趁未發賣之故,捉入平市官員,將施棍罰,而姑爲停止,市人等,又令捉入結縛,督促愈急,極爲悶慮之意,敢啓。傳曰,知道。
又啓曰,前頭宴禮,勅使雖以牢拒不受爲言,在我之道,不可不更請,故使差備譯官送言曰,各宴中,上下馬宴,尤不可廢者,下馬宴勅使雖不受之,而床排則分入各房,今此上馬宴禮,雖不得設行,宴床已爲措備,依前入排後,分給各房員役,則其於接待之道,似無未安之意云。則鄭使答曰,此事與諸勅使,旣已停當,決不可受之云,故明日上馬宴具,亦不爲待令之意,敢啓。答曰,知道。
又啓曰,漂漢人所持物貨,其數甚多,自統營上來時,所載馬數,至於一百五十駄,容入之馬,必有所減,而要不下百有餘駄,領去之人,以京畿左右防禦使軍官差送,至黃海·平安道,則各其兵營軍官,次次交替事,已爲啓下矣。第念許多卜物,次次交付之際,若無自初次知封標之人,則不無虛疏之弊,今此統營領來軍官·色吏,持其文書,限義州仍爲領去,以聽勅使分付處置,似爲便宜。往來時,令一路定給刷馬供饋事,遠接使·三道監司處行移,何如?傳曰,允。
又啓曰,勅使使差備譯官來言曰,其養子鄭善,曾在先朝,已經萬戶之任,而今在閑散中,若差廣梁僉使,則榮幸極矣。欲爲陳達而不敢云,令廟堂,稟處,何如?傳曰,知道。
又啓曰,鄭使,使差備譯官,送言於軍色郞廳曰,率來奴子,患病數日,尙未差歇,招巫女祈禱,而不爲入送於館內,外門挾室,暫爲祈禱云,故不得已依其言招給之意,敢啓。傳曰,知道。
又啓曰,今日別茶啖,依例排入之意,敢啓。傳曰,知道。
又啓曰,以政院啓辭,明日,郊外擧動,更爲探問事。傳曰,依啓事,傳敎矣。卽以下敎之意,使李馨長措辭言之,則鄭使答曰,郊外勿爲親臨之意,曾已講定,不必擧動,而但謝恩使一款,諸勅皆以爲重大之事,自上若爲親臨,以仁興君差送之由,措辭言之,茶禮勿爲設行而罷,則似便宜云,敢啓。傳曰,知道。茶禮則預備,可也。
政院啓曰,勅使明日當發,郊外擧動,彼雖有勿爲之言,在我待客之道,不可無端停止,使迎接都監,更爲探問,何如?傳曰,依啓。
又啓曰,卽見迎接都監草記,則鄭使以爲,郊外勿爲親臨之意,曾已講定云,然則明日擧動,以館所磨鍊乎?敢稟。傳曰,雖然郊外擧動爲之。
迎接都監啓曰,鄭使使差備譯官來言曰,人馬有弊,行中救療醫員,勿爲定送,其代內醫院鍼醫金尙誠,欲爲帶去云,故敢啓。傳曰,知道。
又啓曰,李馨長起復,謝恩使之行帶去事,曾因備局覆啓,今方來候館所矣。卽聞鄭使,欲以差備譯官帶去云,使之留待灣上,以待謝恩使之行,何如?傳曰,依啓。
又啓曰,在前勅使時,館內下人,多有憑藉作弊之事,常爲痛駭,故分付各該掌,使之摘發來告,日新檢飭矣。卽見雜物色所報,則四使廚房飯監梁景立,自內操縱,雉魚等物,或以味惡,或以體小,種種點退,至於烹割出給,以爲徵索人情之至云。如此之類,若不隨現重治,後弊難防,請令攸司,勅使回還後,囚禁重治,何如?傳曰,依啓。
又啓曰,鄭使養子鄭善,廣梁僉使差除與否,每問于譯官等,故卽以備局覆啓,蒙允之意言及,則大有喜色,使差備譯官來言曰,天恩罔極,俺未及發程之前,欲親見官敎而去云,令該曹今日內口傳差出,何如?傳曰,知道。
又啓曰,卽刻,勅使出軍令,初吹卯正,二吹巳正,三吹午正矣。前頭不行宴禮,勅使前已爲定奪,故兩度宴禮時,御帖還送政院之意,敢啓。傳曰,知道。
又啓曰,漢人等,勅行發程後作行事,已爲定奪,行會一路矣。自此發送日期,更問于鄭使,則答曰,待各站勅行支待過行後發送,以除一路之弊云,而勅行到義州後,等待留連,亦不可不慮,故十九日發送事,亦已言及矣。明日,勅行離發,則都監卽當撤罷,令各該司依前例守直供饋,而夫馬整齊一款,亦爲分付京畿監司,何如?傳曰,允。
戶曹啓曰,漂漢等,初則置於司譯院,令其本院供饋矣。勅使令移置於館中,司譯院數少下人,不可來供於館內,故令都監盤膳色支供,而勅行明當出去,都監亦罷,漂漢支供,極爲難處,不過數日後,亦當發送,都監雖罷,盤膳色下人等,仍留供饋,使禮賓寺官員看檢之意,敢啓。傳曰,知道。以下迎接謄錄
傳曰,自數日內,慈殿面部與手部,多有浮氣,乍歇乍緊,而不爲痛癢,色亦如常矣。不可不及時治療,言于提調事,分付于御醫以送。
右議政啓辭。答曰,旣已允許。彼不無聞知,旋卽遞易,亦似未妥,回還後相議爲之,可也。記草郞廳金弘澤校。郞廳趙景觀書。
以上缺答曰,予亦進粥矣,毋庸堅執。
大司諫尹鋒上疏。大槪,冒萬死陳情乞遞事。留政院。
百官啓曰,以慈殿之堅執牢拒,猶有感於聖上之至誠,爲之强進酪粥,幸莫大焉。臣等不勝感泣,自上先御粥而懇勸,則慈殿始乃許進,今又勸進常膳,如勸粥之爲,則雖不敢望其卽許,而亦豈至於終始牢拒乎?此不待臣等之請,而聖上固當已先慮之矣。伏乞勉循群情,以副臣民之望。答曰,慈殿親自降臨,懇勸罔極,故旣已承命矣。
明日,勅使回還時,郊外出宮,初嚴,辰正三刻·二嚴,巳初一刻·三嚴,巳正一刻。
答判中樞洪振道疏曰,省疏具悉。卿其勿辭,調理察職。
慈殿,百官口傳啓曰,臣等,伏閤仰籲,至下臣子不忍聞之敎,何牢拒之太過耶?臣等,請以古事仰達。宋英宗時,大臣韓琦,親白太后曰,上躬若失調護,太后不得辭其責。太后曰,是何言,我心更切也。今主上之身,若未調護,慈殿亦不得辭其責,殿下之心,何得不爲之更切也。伏願亟循群情,特許權制,以保聖上之躬。答曰,每每如是請之,極爲未安於心,主上氣力,漸至澌敗,而堅執不從,深用罔極,旣許從權,實宗廟之福,亦予之所願也。其幸可言,予身亦有病患,則豈不勉從乎?姑無疾病,如是固請,不可矣。以上朝報
備邊司啓曰,以迎接都監啓辭,鄭使使差備譯官來言曰,其養子鄭善,曾在先朝,已經萬戶之任,而今在閑散中,若差廣梁僉使,則榮幸極矣。欲爲陳達而不敢云,令廟堂稟處,何如?傳曰,允事,傳敎矣。在前亦有如此之請,令該曹依願施行,何如?答曰,依啓。以上備局謄錄
政院疊啓曰,禁府都事以委官意來言,今日三省推鞫當爲,而以月食齋戒,不得爲之之意,敢啓。傳曰,知道。
義禁府啓曰,國葬都監郞廳姜瑜·任義伯,監造官韓震琦等,以公罪,決杖七十·徒一年半,徒則公罪議贖,照律入啓,判付內,功減一等,除贖定配事傳敎,而以未決杖之故,仍在獄中,得蒙赦宥之命矣。依本府時囚人蒙放例,移文吏·兵曹施行,何如?傳曰,知道。以上禁府謄錄
上在昌德宮。停常參·經筵。
夜二更,電光色黃。
慈殿,藥房問安。口傳啓曰,昨日親臨懇勸,主上爲之從權,宗廟之福,臣民之幸,何可勝言?亦願慈殿,體聖上之孝,勉從主上之誠心,亟復常膳,使主上,得以安心,則宗廟之幸,臣民之喜,又何可盡言?臣等,無任祈祝之至。答曰,知道。酪粥已爲進御,常膳亦豈不爲?此後則更勿啓請。
中殿,藥房問安。口傳啓曰,脹候·眩症·寢睡·水剌,夜來,何如?答曰,脹候·眩症,小愈後一樣,寢睡·水剌,平常。
大妃殿·大殿·中殿,二品以上問安。入啓。答曰,知道。
答慶尙監司閔應協疏曰,省疏具悉。卿才允合此任,宜勿控辭,速往欽哉。
大駕詣慕華館後,藥房·政院·玉堂問安。入啓。答曰,知道。
傳曰,捧上言。
還宮後,藥房·政院·玉堂·二品以上·六曹問安。入啓。答曰,知道。
執義宋浚吉,判中樞洪振道初度呈辭。呈政院。還出給。
京畿監司書目,廣州呈,以同義禁李景憲病重,上去不得事。
右議政金堉,都承旨崔惠吉,入來。
合啓前啓,請金自點亟命遠竄。
院啓,谷山郡守白大璡,本以衰耗積病之人,除拜之初,旣被臺評,而到任之後,專廢坐衙,民不見面,吏緣爲奸,貽弊多端,闔境怨咨,峽中殘邑,日就板蕩,如此之人,不可一日在官,請命罷職,其代各別擇送。
府前啓,請全南左水使金汝溫,罷職不敍。新啓,先王昇遐之日,深山窮谷之民,莫不奔走悲號,士夫之在鄕曲者,雖衰耗隆病,亦皆舁擔上來,以伸臣子之情,而前縣監尹善道,曾在先朝,受國厚恩,歷敭華貫,而丙子之亂,終不奔問,朝廷亦不深治,厥後除職,偃然不赴,占有海島,豪富自娛,其偃蹇玩世之狀,已極可惡,國有大戚,乃敢肆然自逸,不爲奔哭,有若越人之視秦,今又送子呈疏,隱然有探試朝廷之意,年非衰耄,身且强健,而疏中張皇年老病重之狀,尤極痛駭,不可置而不問,請命拿鞫定罪。廣州府尹奇震興,本無才能,又無名稱,而被薦儒將,已多物論,曾爲濟州,不愜公議,論遞未久,旋授本州,南漢之於濟州,輕重懸殊,遞彼移此,政體顚倒,到任未久,而又有不治之誚,保障重地,決不可付諸此人,請奇震興遞差,其代各別擇送。仁川府使金鼎鉉,性本愚濫,人所笑罵,前後典邑,到處見敗,及授本職,政委下吏,簿牒賦役,專不掛念,一境嗷嗷,如在水火。今番客行,托以鋪陳支供之用,濫用民結,米布饌物,多數出定,刻期督捧,民不及措,至有賂遺下吏而求緩者,畿內稍完之邑,已無收拾之望,決不可一日在官,重貽民弊,請命罷職。新除授密陽府使曺廷立,曾在昏朝,附托賊臣,濫叨淸顯,傅會廢論,彈劾賢相。反正之後,得免流竄,誠亦已幸,復廁朝班,人所未料,棄瑕錄用,聖代寬典,思革舊染,十分畏愼,而屢典郡邑,專以善事爲己任,重被臺評,非止一再。且無行檢,偸竊士夫良妾,公然家畜,及授本職,物議莫不駭憤,如此之人,決不可付諸字牧之任,請命罷職不敍。
答合啓曰,毋用强煩。
答府曰,不允。金汝溫罷職,曺廷立遞差,金鼎鉉事,更加詳聞而處之。
答院曰,以積病之人,不得坐衙,係是公罪,遞差。
答大司諫尹絳疏曰,省疏具悉爾懇。爾其勿辭,調理察職。以上朝報
校理鄭斗卿辭職上疏。入啓。答曰,省疏具悉。爾其勿辭,調理察職。以上朝報
有政。吏批,趙絅爲大司憲,沈光洙爲持平。吏批政事
迎接都監啓曰,鄭使令李馨長傳言曰,今番勅使,爲封王弔祭而來,慶莫大焉。諸勅意爲,麟坪大君當爲謝恩使矣。大君,有病患不得行,不得已以仁興君代行,仁興雖王子,彼國不知之,主上郊外接待之時,謂彼曰,仁興於我爲大父之行,而予爲潛邸時,養於仁興之家,情意之重,不下於麟坪云云,則諸勅亦以爲然,仁興之往上國,亦必有尊重,此意,急急啓達云,故敢啓。傳曰,知道。
又啓曰,鄭使家丁,病患未差,故去夜招巫女,祈禱於館內矣,敢啓。傳曰,知道。
又啓曰,鄭使令差備譯官來言曰,禮單司僕馬入給時,有一理馬稱名人,出入家丁之房,揚言曰,此非太僕之馬,乃價重私馬云,其公馬與私馬之間,渠何敢如是乎?速爲啓達推治云,所謂理馬人,令攸司問名捉囚,從重科罪,何如?傳曰,依啓。
又啓曰,今日別茶啖,依例排入之意,敢啓。傳曰,知道。
又啓曰,鄭使令差備譯官傳言曰,譯官鄭忠一,以頭目禮單押領,加率以去,此意啓知云,敢啓。傳曰,知道。
又啓曰,勅使卽刻,館所離發之意,敢啓。傳曰,知道。以上迎接謄錄
開城府居生員崔繼林上疏。答曰,省疏具悉。嘉爾憂國之誠,疏辭,當令該司議處焉。
傳曰,史官一員待命,闕內夜摘奸。記草
藥房都提調李景奭,提調趙絅,左副承旨申翊全啓曰,伏未審夜來,聖候,若何?咳嗽等症,幾盡差愈之敎,極以爲幸,而今復,何如?昨者,伏承聖批,爲慈殿臨勸,勉從權制,其爲宗社之福,臣民之幸,何可盡達?臣等,不勝感泣欣悅之至。人主幾務至煩,氣力不逮,則雖欲體乾健而自强不息,其何以能之?賴天地祖宗之佑,祗承慈敎,自此可以調護聖躬,完養精力,日御經筵,勤接儒賢,以誠意正心,爲新民之本,講明治道,商確政事,孜孜勉勉,期致風動之化,繼述盡孝之道,夫孰有加於此乎?惟其所慮者,哀戚積傷之餘,勞動連仍,風寒易感,此甚爲懼,尤不可不愼也。臣等,且幸且憂,敢來問安,竝達所懷。答曰,咳嗽等症,別無所加,而予則誠孝淺薄,不得格天,益切悲痛矣。藥房日記
上在昌德宮。停常參·經筵。
夜一更,東方有氣如火光。二更,白雲一道如氣,起自東方,直指西方,長竟天,良久乃滅。
判中樞洪振道,大司成鄭弘溟,執義宋浚吉初度呈辭。入啓。給由。
大殿,政院·玉堂·二品以上·六曹問安。答曰,知道。勿爲問安。
謝恩使,仁興君,改啓下。
傳曰,仁興君一行一應諸事,一依麟坪大君例,磨鍊擧行事,分付于各該司。
右議政金堉箚子。大槪,病勢猝極,不得進參於問安之列,請治臣罪,竝遞臣職事。入啓。答曰,省箚具悉。卿其勿辭,調理察職。仍傳曰,遣內醫看病。
慈殿,藥房問安。口傳啓曰,昨朝伏承下答之敎,以酪粥旣已强進,常膳豈不可爲?此後須勿啓請爲敎,是殿下念祖宗之重,體主上之至誠,遵祖宗之制,而有勉副之意也。如此則主上之心,庶可以小安矣。宗社臣民之幸,莫大於此,臣等,不敢更有所達,而亦願從此勉抑至哀,益加保護之念。答曰,以主上之至誠,與卿等之誠懇,爲之感激,忍予罔極之心,旣有常膳之意,豈不從之乎?
大殿,藥房啓曰,夜來寒緊,伏未審,聖候,若何?昨又臨郊觸風,得無添傷否,咳嗽·燥症·食滯等候,俱係着根之深久。藥雖有效,咳嗽食滯之差歇,其能易耶?昨朝伏承慈敎,有庶幾之望,且越例是懼,不敢仍爲連續,而恐或久貽聖上之憂,竊爲之深慮焉。前日加劑入加味二陳湯五服,當盡於今日,必須詳知卽今症候,然後仍用前藥,或別進他藥,方可議定。且內殿所進行濕補氣養血湯,已用五十服,而脹候·眩症小愈之後,每以一樣爲敎。此藥加進御與否,亦須悉審輕重之候,如何?可以容議。臣等,無任憂慮,敢來問安,竝此仰稟。答曰,知道。食滯之症,頗爲減歇,而咳嗽則間間有之。服藥姑停,更觀症勢,可也。內殿症候亦頗減歇云矣。
中殿,藥房問安。口傳啓曰,前日劑入之藥五十服,旣已進御,脹症·眩候小愈之後,每以一樣爲敎,必須詳知症候之輕重,藥效之多少,然後方可更議他藥,或仍用前藥,敢此仰稟。答曰,知道。症錄,下于醫官處矣。
藥房又啓曰,伏承聖批,食滯之症,近日頗爲減歇,內殿症候,亦頗減歇云矣之敎,不勝喜幸之至。自上所服之藥,依聖敎姑停,更觀症勢,而議之宜當,內殿諺錄下敎中,有云氣之升降之症。近來則止歇,眩症亦歇,脹候之凝結堅硬者消解,腹部浮高之症,視初過半減歇,而猶未如常。臣等,與諸御醫及柳後聖等商議,則皆以爲前進,行濕補氣養血湯,依前加入,加進十服宜當云,五服,爲先劑入之意,敢啓。傳曰,知道。
大司憲趙絅初度呈辭。入啓。給由。
領敦寧金尙憲上疏。大槪,請還收給祿之命事。入啓。答曰,省疏具悉。卿之出國門,已多日矣。予之渴想,豈有其極,須速入來,以副上下之望,祿俸輸送,自是故事,況出於予之至意乎?卿其安心領受,仍傳曰,遣史官傳諭。
政院啓曰,凡呈辭單子,一司不得兩呈,乃是院中規例。而執義宋浚吉呈辭,早朝啓下之後,大司憲趙絅呈辭,又爲來到。下吏矇然捧入,臣以代房他公事,紛擾之中,亦不覺察,仍爲入啓。至於受由,極爲惶恐,此呈辭單子,依例還出給,何如?傳曰,知道。旣已給由,勿爲還出給,後勿爲例,可也。
掌令宋時烈上疏。大槪,疾病危苦,勢難貢職,且與多官,同有所失,終不可偃然糾正,乞遞職名,冒陳所懷事。入啓。
禮曹啓曰,卽日伏承慈殿,以主上之至誠,與卿等之誠懇,爲之感激,忍予罔極之心,旣有常膳之意,豈不從之之敎。臣等,不勝感幸,自明日爲始,一應常膳,供上大妃殿之意,敢啓。傳曰,此乃欲緩群情之敎也。前日所進酪粥,亦不連進,故日夜祈祝,而亦未蒙快許,方切煎悶,徑先供進常膳,未知如何矣。
合啓,金自點請命遠竄,尹善道拿鞫定罪,奇震興遞差,金鼎鉉罷職,曺廷立罷職不敍事。
院前啓,前谷山郡守白大璡,請命罷職,其代擇送。國之有史,所以明得失垂褒貶,自古及今,未嘗一日無之,先王實錄,固當依例擧行。而至於宣祖朝實錄,則以昏朝奸臣,誤纂之故,設局改修。李植,專掌其事,而幾至完畢。因李植被罪,停輟至今,非但一代疑信,久而難憑,其時各項外間文書,收聚該廳。或有還爲持去者,若不及今修正,則典章文物,將無以可傳,有識之嗟惜,久矣。聖明繼述之道,莫此爲先,請令該館稟旨施行。
答合啓曰,不允。
答府曰,不允。曺廷立罷職,金鼎鉉事,依啓。
答院曰,依啓。白大璡,旣已遞差,不必煩論。
府前啓,金汝溫不敍事,停啓。傳曰,臺諫啓辭,每日臨昏入啓,留門出去,事甚不可,今後勿爲如是之意,言于兩司。以上朝報
備邊司啓曰,以迎接都監啓辭,勅行臨發,故臣時昉,躬詣館所,使譯官,傳致問安之意。則要與相見,卽爲入見,依例酬酢之外,仍陳今番勅行除出禮單之物,和賣雜物之擧,出於意外。市民等,一日之內,猝辦許多物種,怨苦徹天,前頭,若踵以爲例,則其弊莫甚云。則答曰,今行,異於常時,諸勅使處,必欲得其歡心,其所大欲,不能禁抑,故略以可得易辦白紙·枝三等物,塞責換貿,此後則當觀勢周旋。而勢難一切防塞,土産之物,隨力換給,有何大段民弊乎?臣又措辭力爭,不爲快許。且曰,謝恩使麟坪大君,以病患不得入去,前日所望之事,恐致落莫云。臣曰,大君病勢若不至危重,則如此大慶,豈不欲躬自致謝,以伸聖上感戴之誠乎?仁興君,於主上,屬親之尊,尤重於大君。且在潛邸時,養於其家,情義之重,亦復如何云。則答曰,大君病勢之非輕,俺已聞知,力疾登程,如或致傷,其於俺等之心,亦爲未安。此意已與諸勅相議云,臣又言漢人卜物,運致牛家庄,極爲悶迫之狀。則答曰,歲幣,旣限牛家庄載去,此亦不可不依此爲之云。臣曰,勅行中卜物,皆限鳳凰輸致,若然則待漂漢,反重於勅使,而此人私持卜物輸致之處。又豈可與歲幣比而同之云,則鄭使微笑不答。臣曰,願勅使從容熟思而處之,俾除許多夫馬之弊云,則似無牢拒之色。仍曰,雌馬還貿一事,何以停當云。臣曰,勅使之言,勢難一切防塞,故依今春勅行例,以毋過二十匹定限。而前日勅使所言,今春所貿乃十九匹,若義州留養之馬無病斃者,則亦何必用此例云云之語,亦爲啓達。至於行會云,則鄭使以戲語答曰,此際,言不可不愼,前日之言,何其不忘?記念至此云,將此事意,密爲知會于遠接使及兩西監司·義州府尹處,竝爲知會,使之另加周旋,何如?答曰,依啓。
備邊司啓曰,曾因憲府啓辭,各道各官,詢問弊瘼,參商變通事,大臣收議內節該。各邑之中,必有巨弊之不可堪者,各道之中,亦必有衆所共知之巨弊。某事如此,某策可救,必有該邑該道之所嘗講而思得者,撮其尤者。而爲先馳啓,以爲隨事變通之地之意,下諭于八道監司,使之着實奉行。其餘各項等事,亦依上敎,從容議處似當,上裁何如事,啓達。而傳曰,依議施行事,判下矣。今者卒哭已過,似當依前定奪擧行,令政院將此事意,下諭諸道,而開城府及江華府,竝爲一體爲之,何如?答曰,知道。以上備局謄錄
上在昌德宮。停常參·經筵。
自辰時至申時,日暈。夜一更至四更,月暈。
大司憲趙絅,執義宋浚吉再度呈辭。入啓。加給由。
右議政金堉初度呈辭。入啓。傳曰,不允批答。
輔德張應一上疏。大槪,猝得風痺之症,漸至危劇,冒萬死陳情乞遞職名事。及持平沈光洙,正言吳翮,文學李齊衡初度呈辭。呈政院。還出給。
三省,罪人趙後閔,元情後仍囚。韓再興·吳三吉·禹永春·李彦輔等,元情後放送。趙箕俊,刑問一次不服。
答掌令宋時烈疏曰,省覽疏辭,辭退之意,今又縷縷,予甚缺然,須勿更辭察職。所陳事,言甚切至,若乃友臣謹獨之言,尤可不惕念哉?近者朝著不靖,有乖寅協之道,予甚痛駭,宋浚吉等,勿撓於浮言,可也。予必欲使此人等,置諸朝廷上,有所忌憚也。
藥房啓曰,伏未審夜來,聖候,若何?宿患諸症,雖敎以頗減,而尙未全愈。日寒如此,連日勞動,所傷亦已多矣,不瑕有添感之候耶?昨日伏承,慈殿下答以主上之至誠,與卿等之誠懇,爲之感激。旣有常膳之意,豈不從之乎等語爲敎,臣等以爲已蒙允許,極用欣幸矣。今者伏聞因禮曹進供常膳之啓,自上有此,乃欲緩群情之敎也。前日所進酪粥,亦不連進,故日夜祈懇。而亦未蒙快許,方切煎悶,徑先供進常膳,未知如何矣之敎。聖心之憂煎,至此而益甚焉,群情之悶鬱,又何可盡言?臣等,今朝口傳,申懇于慈殿,而微誠之上格,何敢望乎?到此罔知所爲,臣等無任憂慮,敢來問安。答曰,今朝又爲懇請,酪粥小許,强進,若以此連進,則暫以爲幸矣。常膳則小無回天之望,予之日夜憂煎,其可云喩,且予則時無添傷之候矣。
中殿,藥房問安。口傳啓曰,夜來脹候,何如?答曰,知道。脹候與昨無加減矣。
慈殿,藥房問安。口傳啓曰,前日劑入之藥,其已進御否,昨伏承下答之敎,辭意懇切,有允許之意,非但臣等,不勝感泣,群下之聞,莫不喜幸,以爲宗社之福,不復以爲煩瀆矣。今者伏聞禮曹啓辭,欲供常膳,而主上,敎以此乃欲緩群情之敎也。前日所進酪粥,亦不連進,故日夜祈懇,而未蒙快許,方切煎悶,强進常膳,未知如何之意。臣等,不勝驚憂,罔知所爲。婦人,雖極尊貴,無專制之事,有三從之義。主上之所懇達,何得以患之?群下之所共望,何得以拒之?祖宗之制如此,臣民之願如此,況有允許之意,而不卽快從。殊非待群下以誠之意,於事理,亦復如何?殿下一向如此,則主上之心,其得安乎?群下,固不足顧,而群下之不安,日甚則此亦豈非可念之處乎?伏願勉依前旨,亟賜快許,以慰主上之至意,以副百官之顒望。答曰,知道。大臣百官,連日來詣,心甚不安,罔極之懷,切迫于中,望其停止,如是答之矣,追悔其非也。予身比主上,迥然不同,決無權制從請之理,酪粥則群情如是,故已食之矣。前日之藥,連日進服,今日當盡服矣。
正言許悅啓曰,臣以本院城上所,再昨擧動時,陪從往來之後,仍詣臺廳,合啓及新啓,始爲搆草,則時已申矣。臣亦知日勢已暮,而難於闕啓,與憲府城上所,相議,以傳入啓之際,闕門已閉,故待罪留門而出矣。昨昏,伏聞有未安之敎,臣不勝瞿然之至,臨昏煩瀆之罪,臣實難免。而昨參三省之坐,終日觸風,重患寒疾,達夜苦痛,今始來避,所失尤大,不可仍冒,請命遞斥臣職。答曰,勿辭,退待物論。
獻納李尙逸啓曰,昨承聖批,以臺諫啓辭,臨昏入啓。留門出去,事甚不可爲敎,臣惶恐戰慄,無地自容。昨日同僚有故,臣代行城上所之任,朝食後詣闕,將以前啓傳啓之際,同僚以實錄纂修事,追後發簡,往復在家諸僚,晷刻甚短。自致日暮,怠慢之罪,在所難免,何可晏然仍冒?請命遞斥臣職。答曰,勿辭,退待物論。
持平權堣啓曰,臣昨往三省之坐,得見城上所所簡通而有停當之事,往復數三,以致日暮,至勤聖敎,臨昏入啓之失,臣亦難免,請命遞斥臣職。答曰,勿辭,退待物論。
司諫沈之漢啓曰,臺諫啓辭發簡相議停當,然後傳啓乃是規例,往復之際,自致臨昏,豈但城上所之失而已。凡在同僚,均有其責,而昨承未安之敎。不勝瞿然之至,同僚以此引避,臣何敢晏然處置?請命遞斥臣職。答曰,勿辭,退待物論。
傳〈曰〉前僉使金希儉·金義立,前兵使安澈,護軍李挺撻,及第閔應騫,前僉使金元瑋·金時豪,前參軍姜希稷,前奉事金成殖,司正李椈,前判官李溟翼,前部將崔重顯,前虞候鄭琳,前副率朴世模,前參判許啓,前郡守金俊元·金念祖·安瑗·邊岌·韓振溟·許謙·洪處厚·申濠·任國翰,東昌尉權大恒,前承旨鄭維城,前縣監申晉翼·李慶億·許厚·韓得一·李禮男·柳志立·柳赫然·元斗樞·金尙重·權旰·吳挺彦·趙時亨·韓得良·李壽昌·南斗樞,前判書沈詻,前府使崔有淵·申敏一·黃胤復,前府尹黃㦿·洪琢·趙光羽,前察訪朴靖·韓楯·李慶龍·朴靖,前判官李純馣,前牧使李聖淵·南翧·李聖淵,前都事李奎鎭·李士淑·吳挺緯·李丕顯·金廈樑·李晠溥,前直長李蓍吉,前注書李垕,前判官李慶承·洪柱一,前佐郞權大運·鄭攸,前奉事金之聲·李蕃,前校理金應祖,前修撰金徽,前主簿李義弘,前縣令金震賢·金養誠,前正郞柳頲·睦兼善·權躋,前左尹鄭良弼,前監司洪琢,前判官柳檉,前府使黃瀡,前奉事徐夢吉,前判官李德健·許灌,前參奉鄭伯基,前參奉權勩,前修撰金佐明,前監役宋時喆,前佐郞尹益元,前別提睦嗜善,前直長金周,前主簿朴守玄等,敍用。前縣監文益畯,前察訪李重馨,前牧使李聖淵,前縣監南溟振·趙時亨,前參奉禹順良,前監司吳挺一,前郡守金俊元,前牧使趙有道,前主簿曺烶·閔燾,前奉事崔天柱,前主簿洪宇紀,前直長李蓍吉,前參奉許珽,前判官金縠,護軍安獻徵,前僉使吳士儉·南應海·曺春起,前經歷李俊漢,前萬戶崔有衍·安成吉,前奉事鄭尙輔·鄭忠立,前判官金繼臣,前僉正李琳,前部將孫後奭等,職牒還給。春夏等褒貶,居中居下,竝勿論事,下吏·兵曹。
掌令林聖翊啓曰,李時萬等事,論劾之擧,意在激揚,實非偶然之論。而臣之妄料以爲閱月論啓,未蒙允兪,則一向堅執,似爲支離。旣下罷職之命,公議亦云可伸,諫院之停啓,亦出於不爲已甚之意也。臣意外忝冒當此淸議之時,出肅之後,欲與同僚,從容相議處之矣。同僚不待相會,徑先引避,又生鬧端,百僚進請之日,更擧一司已停之論,事涉煩瀆,故仍爲請遞,繼停前啓。以爲鎭靜之地,物議之必欲准請乃已者,未有所聞。今見掌令宋時烈疏辭,則以臣擅自停啓。略無忌憚爲斥,相會之前,不敢簡通,例也。而擅停之失,臣實當之。且臣以城上所,逐日連啓,有停當之事,往復之際,以致日暮,至勤聖敎,臨昏入啓之失,亦所難免。以此以彼,決難仍冒,請命遞斥臣職。答曰,勿辭,退待物論。
校理兪棨初度呈辭。入啓。給由。
仁興君楊州地掃墳呈辭。入啓。給由。馬·澆奠床,備給。
吏曹啓曰,守令有闕,政事,取稟。傳曰,明日爲之。以上朝報
備邊司啓曰,前判官許灌,生員崔繼林等上疏,啓下本司,已過累日。而疏中攸列,非一二事,不可不商確回啓。近緣相臣及諸堂上有故,不得齊坐,趁未回啓之意,敢啓。答曰,知道。
內醫院官員,以都提調·副提調意啓曰,御藥,不可不備,則唐材,不可不貿。而平昔公給之價,尙稱其廉,一自中原之蕩敗,藥料稀絶,惟其稀絶,故其價益高,或有有其價而無其材者。醫官·譯官之輩,一經貿易之任,便爲敗家之人,不得於北京者,艱貿於我國。其中雖或有不用意者,大抵蕩盡其財者滔滔皆是,日日號訴。其爲冤悶之狀,實甚矜愍,欲爲變通,則該曹以橫看爲主,經用。且未裕,無以充其價直,不爲變通,則爲國之道,匹夫匹婦之冤,皆所當恤,豈忍知其冤痛之極。而一向抑勒責徵,有同白奪之爲哉?試聽渠等之情願,則使行員役及灣上軍官中一二人,相繼差往。則庶可以到彼,所得之物,轉換充貿,其情,戚矣,而勢亦迫矣。但其應納之中,久未優納之人,先送則必有故爲不納之人,後弊不可不慮,就其年久優納要切之材者,爲先差定宜當。且內殿進用之藥,海金砂今方告乏,此藥眞品優納者,亦爲先送知委,則來納者有之,可以繼用。譯官則以本院員額中一人,塡差,醫官則以灣上軍官中一人,差送。二三次如是,則號冤之輩可以小慰,而藥材之捧,亦有其路。以此事意,知會該司,何如?傳曰,知道。以上備局謄錄
義禁府啓曰,放歸田里罪人洪茂績,今此大霈,似當有蒙宥之典,與定配罪人有異,故不及於書啓中,何以爲之?敢稟。傳曰,姑徐。以上禁府謄錄
幼學元守謙上疏。答曰,省疏具悉。疏辭,當令廟堂議處焉。
靈光幼學金勣上疏。答曰,省疏具悉。嘉爾憂國之誠,疏辭,當令廟堂議處焉。
咸平幼學鄭志玄上疏。答曰,省疏具悉。嘉爾憂國之誠,疏辭,予當體念焉。記草
上在昌德宮。停常參·經筵。
夜五更,月暈。
大司憲趙絅三度呈辭。只遞本職。
執義宋浚吉三度呈辭。入啓。加給由。
文學李齊衡初度呈辭。入啓。給由。
掌令宋時烈上疏。大槪,病勢危劇,決難供職,亟賜鐫削事。入啓。答曰,省疏具悉。固辭至此,當令該曹議處焉。
藥房啓曰,日氣陰冷,伏未審聖候,何如?昨承慈敎,未蒙允許,伏想聖心之憂煎,尤用悶鬱焉。然而至誠懇勉,連御酪粥,則斯亦幸矣。前頭,豈至於一向牢拒哉?惟願聖上,勿以此爲未安。而益思愼保之道,臣等,無任憂慮,敢來問安。答曰,知道。酪粥,昨夕亦爲進御,竊以爲幸矣。
中殿,藥房問安。口傳啓曰,脹候夜來,何如?答曰,知道。脹候一樣。
世子宮,藥房問安。入達。答曰,知道。雖有感冒之氣,不至大段,姑服金銀花以調,藥則勿爲劑入。
戶曹參判金光煜上疏。大槪,兼帶藝文提學,已至五年之久,加以老病日甚,決難堪當,乞遞事入啓。答曰,省疏具悉。卿才實合此任,宜勿控辭,安心察職。
舍人,以領議政·左議政意啓曰,領敦寧府事久在郊外村家,齟齬日寒如此,病患可慮,前頭亦多咨詢之事,昨有遣史官敦諭之命。而時未入城,似當更諭虛佇之意,俾卽還入舊寓。且臣等前日啓辭中,不參陪祭之員,請令法府糾正者,乃指無疾故不參者也。非謂林下之臣,而掌令宋時烈,以此爲嫌,屢形於章疏,草野之蹤,抱病旅次,兼有不自安之心,不得連參朝列,殊與無病故不參者。自別,此必不知臣等之本意而然,敢此竝啓。傳曰,知道。速爲入來之意,遣承旨敦諭。
政院啓曰,領府事金尙憲,昨日未初入來云,今日敦諭,何以爲之?敢稟。傳曰,勿爲進去。
慈殿,藥房問安。口傳啓曰,昨承下答之旨,至以前日之敎,追悔其非爲敎。臣等,尤不勝惶恐悶鬱,前日之敎允副群情,莫不喜悅,而及承不爲允許之敎。又莫不缺望,憂悶益甚,追悔之敎,誠爲未安。牢拒如此,主上之心,豈以爲安乎?依倚主上,而不從主上之懇請,母儀一國,而不從一國之輿情,不亦未安之甚乎?伏願深加思量,特許主上之懇勸。答曰,知道。啓辭,不允。
右議政金堉初度呈辭。不允批答。王若曰,安危實係大臣,仰成,方篤於初服,朝野想望風采,引疾,胡遽於此時,予甚缺然,卿豈去也。惟卿,卓爾名行,世其儒風。邃學通才,早期廊廟之事業,淸操勁節,久爲薦紳之模楷。屛跡於昏朝溷濁之辰,立身於聖世貞明之際。擢嵬科而登顯仕歷試,則外內俱宜,受深知而殫誠心勤勞,則夷險不貳。典秩宗之禮,舊聞伯夷之惟寅,當大戚之初,蓋見衛公之能辨。宿望,已蔚於僉擧,爰立,允協於具瞻。陞自御史大夫,其同漢家之故事,號爲壯元宰相,更聞宋朝之美談。任富弼於中書,豈但朝士之相慶。置傅說於左右,實望台德之是匡,何意乞休之辭。遽及圖任之時,伊勞瘁之亦甚,固知疾病之來。顧登庸之幾時,乃欲引古而去。惟其寡昧之德,不足與爲,無亦倚毗之誠,有所未盡。閔予小子遭家多艱,山陵甫過,難抑攀號之痛,客使纔發,寧論策應之煩。民生倒懸,若爲懷保之道,天災疊出,益切警畏之忱。斯新政休恤之幾,豈舊臣閑退之日,剗痼弊而改紀。卽卿素懷,行仁政而救民,莫此爲急。勿藥有喜,可見神明之所扶。乃僚同心,惟宜寅協而共濟,卽出視事,亟斷來章。於戲,此何等時,予豈多誥,安石,不起,當如蒼生而何。相國,無歸,活我赤子之命,所辭,宜不允。故玆敎示,想宜知悉。知製敎趙復陽製進
合啓前啓,請金自點亟命遠竄。答曰,毋庸堅執。
院前啓,請谷山郡守白大璡罷職事。正言許悅,獻納李尙逸,持平權堣,司諫沈之漢,掌令林聖翊,竝引嫌而退。傳啓之時,至於留門,雖涉未安。往復之際,自致日暮,勢所固然,異論之人,一邊請遞,方張之論,一邊擅停,略無忌憚之心,殊欠臺閣之體。請掌令林聖翊遞差,正言許悅,獻納李尙逸,持平權堣,司諫沈之漢,竝命出仕。答曰,依啓。白大璡事,不允。
假注書南龍翼病,代金以載落點。
司諫沈之漢,獻納李尙逸,正言許逸,持平權堣,就職。
府前啓,日暮以姑停。以上朝報
有政。吏批,金集爲大司憲。
備邊司啓曰,北道六鎭,飢荒方甚,若至明春。又有賑救厚春之令,則其爲可慮,有難盡言,不若先陳其我邊飢急之狀,使彼知之也。如有乘隙可言之便,從容說及於第四使曰,今年北道失稔,尤甚。自此輸粟,亦無其路,越邊厚春,如或有所收之穀,則分賑我邊濱死之氓,實是大國一視之仁。欲將此意,移咨戶部,願爲之周旋,則彼雖不肯,亦可以知我飢急,以此事意,伴送使及平安監司處,行會,何如?答曰,允。
又啓曰,今番漂漢入送事,不爲移咨該部,而直付勅行,事涉未妥。丁亥年漂漢入送時,亦有移咨之擧,令承文院撰出文書,別定宣傳官,依前例,令該曹假銜齎送。而此意,伴送使平安監司處,爲先知會,使之通言于勅使,似合機宜,敢啓。答曰,允。
又啓曰,以禮曹啓辭,今此勅使之來,攝政王,弔祭於大行大王,則依前例謝恩使之行,似當有致謝禮物,令廟堂稟處,何如?傳曰,允事,傳敎矣。依前例,令該曹磨鍊擧行,宜當,敢啓。答曰,知道。以上備邊謄錄
傳曰,奴好仁汝矣女亦,亦國恤之後,慈殿,向爲多發不道之言,及其下問之時,辭意悖慢。亦不以實對,節節奸惡之狀,有難盡說,汝亦父子之間,無不相知,一一從實直招。
傳曰,私婢玉禮,當爲汝矣上典,亦國恤之後慈殿向有多發不道之言,其爲姦惡之狀,有難形言。汝亦同處婢子,似無不知之理,一一從實直招。記草
上在昌德宮。停常參·經筵。
夜一更,流星出壁星下,入巽方天際,狀如拳,尾長三四尺許,色赤。
鴻山縣監尹雲擧,差使員,上來。
右議政金堉再度呈辭。入啓。傳曰,不允批答。
大司諫尹絳,左承旨李行遇,校理兪棨三度呈辭。入啓。遞差。
參知洪命一,積城地加土呈辭。入啓。給由。
吏曹啓曰,臺諫有闕,政事,取稟。
藥房啓曰,雪後日寒,伏未審夜來,聖候,若何?咳嗽諸症,亦復何如?連承慈敎,雖有前頭勉從之意,而昨亦以不允爲答,群情之悶鬱,益甚焉。慈敎之所以自處之意,蓋以春秋鼎富,起處靜謐。婦人平日食飮,不至醲溽,與主上之傷敗已甚,酬酌至煩,爲宗社臣民,遵祖宗成憲。不得不變而通之者,自相遼越,故憂聖躬之念至深,勸主上之意至切。酪粥則爲聖上强進,常膳則姑有遷就之意,事理固不無差殊,而旣許還寢,不勝未安。今日臣與他大臣及諸宰,會于賓廳,將爲齊籲,而臣等,無任悶慮,敢來問安,竝達所懷。答曰,知道。予日夜仰請,而一向固執難回,又以外庭之紛紜請懇,深以爲未安。心慮煩惱,恐生他疾爲敎,亦爲惶恐,今日賓廳之啓,蒙允,恐未可必也。予欲從容柔聲而祈懇矣。
中殿,藥房問安口傳啓曰,脹候,夜來何如?答曰,知道。脹候似小愈無加減。
慈殿,藥房問安口傳啓曰,旣有允許之意,旋以不允爲敎,群情,尤不勝悶鬱,伏願爲宗社爲主上爲臣民,亟賜允許。答曰,知道。予身無病,氣甚康寧,累日盡力請之,故欲緩群情意也。一向如此,予身還恐致傷,更勿煩請,則庶可得安矣。
備邊司啓曰,本司副提調申冕罷職,代以副護軍鄭維城差下,使之仍察有司之任,何如?傳曰,依啓。
吏曹啓曰,司䆃主簿李之馨,不識朝廷事體,請汰去。傳曰,允。
備邊司啓曰,內自掖庭署,下至諸各司,害民之弊,日滋月增,外方郡邑之漸就凋耗。民不聊生者,皆由於人未存政未擧,要其歸,亦未必不由於大典之法不行也。金科玉條,祖宗之良法,燦然有存,而爲官吏者,束之高閣,爲一塵蠹中陳編,先王臨朝慨嘆者,未嘗不在於斯也。今若修擧廢墜,自上先行,內自宮禁,外至閭巷,六部百司及八道監司守令,一遵法制,犯者罪之,則安有踰制過濫之弊,外方民生,亦安有捐瘠罔詔之患哉?自上所當行之事,如經筵·常參等例,日用各項條件,該曹一一錄啓,以備睿覽,六部各以其曹所當行之事,日新修明。又爲申飭于所屬各司,各道監司,亦就六典中,一從其制,以爲守令之倡。郡縣所率及勸奬敎導,農務·民賦·兵政·獄訟·刑杖等事,竝令無敢違犯。大明黜陟,則爲政之要,大抵在此,內外奉行之不如法者,憲府糾之,政院察之,時時暗行御史按問,則庶不至於久輒廢弛,乍行旋輟之歸。內則捧承傳,分付諸上司及六曹,外則監兵使及兩府留守處,下諭事,令政院,詳悉擧行,何如?傳曰,依啓。
春秋館郞廳,以領·監事·諸堂上意啓曰,以諫院啓辭,傳敎矣。此事久未完了,識者之慨歎,誠如臺諫之言。曾在先朝引見時,申敎丁寧,大提學趙絅,親承下敎,而未及奉行矣。在今尤不可緩,先王實錄纂集之擧,亦不可少忽,使之從速纂完,一倂擧行,何如?傳曰,依啓。
藥房啓曰,卽者柳後聖·鄭後啓等,傳言下敎之意,世子感冒之候,已爲發汗,而但寢睡不安,煩熱亦甚盛,食飮不甘,喉間痰響,解表之藥,數三服劑入事傳敎云。臣等,與柳後聖·鄭後啓及諸御醫等,相議,則以爲,蔘蘇飮三貼,恐或發汗之太過。只以二貼,加桑白皮·地骨皮,各七分,貝母·羌活炒五分,進服,宜當云,依此劑入之意,敢啓。傳曰,知道。
傳曰,史官一員待命,騎馬三疋立之,外司僕內摘奸。
合啓,金自點,黷貨奢侈,負國營私之罪,旣爲國人之共憤,足被流放之常典,而論執閱月,兪音尙閟,臣等竊惑焉。自點,擅弄威福,恣行胸臆,邊閫武倅皆出其門,輦輸塡委。民力已竭,無恥士夫,率皆引進,以致官房日紊,世道壞敗,迷邦汚朝,莫此爲甚,殿下雖欲以勳舊而私之,胡可得焉?擧國公議,久而愈激,請命遠竄。
府前啓,請尹善道拿鞫定罪事,廣州府尹奇震興請命遞差事,新啓。東學洞內尊位聯名呈狀於本府曰,洞內下人學奴仲男,性本悖惡,以微小事。至於拔劍橫突云,事係風化,故本府發差推捉,則學奴等,奔告居齋儒生,多發學奴,結縛差使,囚置齋房,經夜不放,此曾所未有之變也。儒衣儒冠之人,悖妄無識,至於此極,誠可寒心,居齋儒生五人,請令四館停擧,其日本學官員,不爲直宿,致有此變,而不能禁抑,當該官,亦命罷職。前啓,曺挺立不敍事,停啓。
院啓,新除授慶尙左水使金瀅,本以愚濫之人,曾爲別將,差任嶺南,恣行稱念,到處推促,列邑侵擾,不勝其苦。南中民庶至今怨罵,如此之人,不可畀以其道節制,任自殘害,重貽民弊,請命罷職,其代,各別擇送。前啓,白大璡罷職事,停啓。
吏曹判書李時白辭職上疏。入啓。
吏曹啓目,粘連掌令宋時烈上疏云云。陪祭未參,似是前任進善時事,而侍講院·翊衛司官員,則職掌,異於他司。自前未有各祭應參之規,而以此引嫌,似爲太過,不可以規外之事,許遞言官是白在果,臺臣進退,該曹不敢擅議,上裁,何如?啓依回啓施行。
答合啓曰,須勿煩論。
答府曰,依啓。奇震興,無大段罪過,而何乃已甚至此耶?姑勿煩論,以爲試可之地。尹善道事,不允。
答院曰,更加詳問處之。
傳曰,政事,明日爲之。以上朝報
左副承旨啓曰,禁府都事,以委官意來言,判義禁腰痛之症,尙未差歇。今日三省推鞫,不得開坐之意,敢啓。傳曰,知道。以上禁府謄錄
上在昌德宮。停常參·經筵。
答吏曹判書李時白疏曰,省疏具悉。卿以國家同休戚之臣,不爲擔當,畏避人言如是,其於國事,將如之何?予之恃卿,則固出尋常之萬萬,而卿辭至此,寧不慨然乎哉?須勿控辭,調理察職。
護軍趙絅上疏。大槪,冒陳危懇,乞遞本職及兼帶大提學之任,往來墓下,以便立石事。入啓。答曰,省疏具悉。卿其勿辭,速爲往來。
護軍鄭維城上疏。大槪,冒萬死陳情,備局副提調,乞賜遞免事,入啓。答曰,省疏具悉。爾其勿辭,調理察職。
文學李齊衡三度呈辭。入啓。遞差。
大司憲金集上疏。大槪,請鐫遞職名,以正不參陪祭之失,兼乞許還鄕里,加土先壟事,入啓。答曰,省疏具悉。不但辭職而已。引之以加土之事,必欲退歸,予甚缺然,無以爲諭,一何邁邁至此耶?須勿控辭,速爲出仕,副予至望。
戶曹判書鄭世規初度呈辭。入啓。給由。仍傳曰,遣內醫看病。
判中樞洪振道三度呈辭。入啓。只遞本職。
校理鄭斗卿初度呈辭。入啓。給由。
傳曰,明日,晝夕講爲之。
大妃殿,藥房問安。入啓。答曰,知道。予身平安,此後勿爲問安。
大殿,藥房啓曰,夜雨釀寒,伏未審,聖候,若何?咳嗽諸症,亦復何如?臣等,非不知聖上日夜祈懇,未回慈聽,群下之號籲,固爲無益,而欲於賓廳,啓達聖聰者,冀或小助開導之萬一。而昨者伏承聖批,丁寧允合情禮,故不敢煩瀆,而切想哀疚之中,聖心益勞,無任憂悶,敢來問安。答曰,知道。予之勞心憂悶,固不足說,而若回慈聽,則幸可云諭。
世子宮,藥房問安入達。答曰,知道。服藥之後,微汗旋止,發表未洽矣。
傳曰,梓宮上字書寫官·奏時官·使令,書啓。
傳曰,永興府使李志定,引見。
右議政金堉再度呈辭,不允批答。王若曰,此何等時也?方圖共國而求治,卿尙可辭耶?胡遽引疾而丐退。須遵前旨,勉回遐心,惟卿雅操內堅,淸標外整,達當世務,兼房謀杜斷之長。讀古人書,有伊訓說命之學,處昏亂之際,不改嘉遯之貞。當反撥之初,乃膺旁求之典,居然黃甲之首綴,蔚矣華貫之荐揚。眞德秀之侍經筵,咸稱勸戒之以道。胡安國之入大學,可謂師表之得人,置諸喉舌耳目之司,多見其補益。至於專對巡宣之日,愈著其忠勤。德望,彌隆於一時,爵秩,庸躋於八座。先王,用之不卒,奄棄群臣,小子,未堪多艱,益思良弼。周旋喪記,固知夏弗忌之賢能,圖任舊人,遂遵漢御史之陞拜。吾之相,已定群情,允愜於登庸。予有臣,何憂,至意方篤於毗倚,豈料就閑之請?遽及仰成之辰,謂我不足有爲歟?自歎誠敬之薄,非卿莫可使治者,須思匡輔之忠。夙宵所傷,雖或致愆於榮衛,精力尙壯,詎忍釋負於艱虞。㦖予寡躬,皇皇然如有求而不得,顧今國事,汲汲乎誰所恃而爲安。世道人心,不但惟日以異,天災時變,加以式月斯生。朝著無禮讓之風,鎭浮是急,民生有潰裂之漸,恤隱當先。所當共濟而殫誠,豈宜傍觀而袖手?昔疾今愈,何妨臥閤而論道?共貞同心,可監推車之喩。予不多誥,卿勿復辭。於戲,輕重較然,蓋念後身而先國,進退自若,恐乖委質而事君,所辭宜不允。故玆敎示,想宜知悉。知製敎洪處大製進
合啓前啓,請金自點亟命遠竄事。
院前啓,新除授慶尙左水使金瀅,請命罷職事。
府前啓,請尹善道拿鞫定罪事。前啓,廣州府尹奇震興遞差事,停啓。
東學官員應罷現告,學錄宋協。
答合啓曰,不允。
答府曰,疾病之來,人所難免,須勿爲已甚之論。
答院曰,遞差而後推考。
大司成鄭弘溟三度呈辭。入啓。遞差。以上朝報
有政。吏批,郭之欽爲掌令,趙錫胤爲大司諫。吏批政事
上在昌德宮。停常參,有晝夕講。
司饔奉事沈,沙器燔造後入來。
大妃殿·大殿·中殿·世子宮,政院·玉堂問安。入啓。答曰,知道。
藥房啓曰,寒氣轉緊,伏未審夜來,聖候,若何?咳嗽諸症,亦復何如?積傷勞動之餘,且將連御經筵,臣等無任憂慮,敢來問安。答曰,氣力,雖不强健,此時經筵,其可少緩乎?
右議政金堉三度呈辭。入啓。傳曰,不允批答。
吏曹參議沈之源三度呈辭。入啓。遞差。
校理鄭斗卿再度呈辭。入啓。加給由。
戶曹參判金光煜上疏。大槪,再申前懇,兼帶藝文提學乞遞事,入啓。
世子宮,藥房問安。入達。答曰,知道。湯藥二服,進服,而已爲發表矣。
伴送使書目,勅使二十一日瑞興止宿事。
晝講入侍,知事韓興一,特進官金集,玉堂金徽·李正英,承旨金慶餘,注書李垕,史官趙龜錫·徐必遠。
合啓前啓,請金自點亟命遠竄事。答曰,毋庸强煩。
府前啓,請尹善道拿鞫定罪事。新啓,守令之下直於兩司,意非偶然,雖曾經侍從之人,不能廢閣者,有朝廷體例故也。永興府使李志定,專不下直於兩司,事雖微細,不可任其自便,壞了國體,請命推考。答曰,不允。推考事,依啓。
院前啓,前水使金瀅,請命罷職事。新啓,大司諫趙錫胤,時在京畿衿川地,請斯速乘馹上來事,下諭。答曰,依啓。金瀅,旣已遞推,不必煩論。
備忘記,提調工曹參判李基祚,吏曹參判林墰,銘旌書寫官戶曹參判金光煜,代奠官錦林君愷胤,竝加資。提調兵曹判書韓興一,半熟馬一匹。都廳應敎嚴鼎耉,校理李繪,各熟馬一匹。司成金德承,上絃弓一張。應敎趙贇,不粧弓一張賜給。郞廳軍器僉正徐正履,宗廟令李楚老,禮曹佐郞李厚先,副司果柳德涵,竝陞敍,已准職者,半熟馬一匹。兵曹正郞南重晦·李奎老,戶曹正郞柳頲,各上絃弓一張賜給。監造官宗簿直長李長馨,前直長李烴,繕工參奉李翰衢,假監役沈光泗,竝六品遷轉,已出六品者,陞敍。學諭金之聲,兒馬一匹。濟用參奉郭岌,司饔直長李後傑,監役官沈若海,各絃弓一弓。承文正字李震夏,不粧弓一張賜給。摠護使領議政李景奭,鞍具馬一匹賜給。提調刑曹判書李時昉,漢城右尹呂爾載,竝加資。戶曹判書鄭世規,半熟馬一匹。漢城判尹尹履之,上絃弓一張賜給。都廳副司直柳慶昌,尙衣正申洬,玄宮封閉官執義宋浚吉,竝加資。郞廳直講李有淐,前判官曺昌緖,兵曹佐郞郭之欽,司評李道基,竝陞敍,已准職者,半熟馬一匹賜給。戶曹佐郞黃儁耉,前佐郞尹益元,刑曹佐郞鄭百順,各兒馬一匹。工曹佐郞安光郁,上絃弓一張。司直洪鐩,不粧弓一張賜給。監造官前參奉李河岳,平市奉事李秞,義盈直長權儁,氷庫別提權穆,繕工監役蔡以恒,長興直長李敦實,竝六品遷轉,已出六品者,陞敍。司饔奉事鄭時昌,兒馬一匹。司果李苾,北部參奉金萬元,各絃弓一張。禮賓參奉金宗沇,南部參奉李昌完,各不粧弓一張賜給。京畿監司南銑半熟馬一匹。差使員長湍府使金逸,坡州牧使辛應望,龍仁縣令朴惇,果川縣監李文望,各兒馬一匹。京郞廳任翰伯,佐郞崔逸,各兒馬一匹,正郞洪處尹,不粧弓一張賜給。相地官崔楠·姜後尙,竝本衙門高品付祿。領役監部將前司果高信男,相當職除授。崔亨立·張景善·金有達·李松竹,各兒馬一匹。李山義·梁廷祐·趙宗傅·韓尙稷,竝上絃弓一張賜給。諡冊文製述官左議政趙翼,鞍具馬一匹賜給。書寫官左副承旨申翊全,誌文製述官大提學趙絅,書寫官左參贊吳竣,諡寶篆文書寫官呂爾徵,都承旨金南重,虞主題主官承旨李時楳,哀冊文書寫官校理李正英,竝加資。拭梓宮官右議政金堉,禮房承旨李時楷,舁梓宮官訓鍊正吳世彦,都摠經歷成釴,各熟馬一匹。奉諡冊寶禮房承旨李行遇,讀冊官校理趙復陽,讀寶官濟用正朴安悌,諡哀冊官副司直洪處亮,侍衛都承旨崔惠吉,右副承旨林,各半熟馬一匹。注書鄭時諶,史官申混頓,遞使左尹李浣,衛將金纘先·方景昌·朴信吉·李玉·劉成吉·沈宜民,各兒馬一匹賜給。郞廳禮曹正郞崔時遇,兵曹佐郞鄭榏,刑曹佐郞閔煦,尙衣別提李翼老,竝陞敍。未准職者,半熟馬一匹。司宰僉正張遇漢,司果尹㻩,各上絃弓一張賜給。監造官濟用參奉崔濟,典設別檢閔昀,軍資參奉安汝恒,典牲參奉李斗一,氷庫別檢申善繼,繕工監役權順中,典設別檢李涌,長興奉事李俊英,竝六品遷轉,已出六品者,陞敍。繕工監役姜弘翼,奉常僉正尹汝徵·朴嶔,社稷參奉李益昌,各兒馬一匹。奉常直長李晩吉,上絃弓一張。四山監役朴由東,內贍奉事尹惟謹,前奉事嚴可訥,義盈奉事吳爟,各不粧弓一張賜給。魂魄虞主大祝司直沈之漢,修撰張次周,浴主大祝司果鄭世補,各兒馬一匹賜給。奉銘旌差備內官盧胤仰·崔汝海,各加一資,資窮則兒馬一匹。從事官蔡振後,及其餘內外諸執事等,各加一資,資窮則代加。今此三都監工匠及下人等,令該曹前例相考,米布,分等磨鍊題給,而上下賞格,詳察擧行,一人,雖兼數事,勿爲疊授,仕進,只一二日者,則勿論。提調工曹判書許徽,禮曹參判許啓·韓必遠,各上絃弓一張。都廳鄭承明,工曹正郞沈慣,郞廳繕工監役南斗夏,各加一資,資窮者,兒馬一匹賜給。斂襲時入參內族綾原大君,南陽君洪振道,珍原君世完,副司正具仁廛,幼學鄭善興,各熟馬一匹賜給。次知內官張義忠·徐復行,竝加資。復差備內官朱希聖,熟馬一匹。上諡冊寶時尙傳高禮男,襲差備內官崔大立·石承緖·曺有行·金悌立,奉魂魄內官尹完,奉虞主內官李燁,各兒馬一匹賜給。
備邊司啓曰,八月間,本司因領府事金尙憲箚辭覆啓時,繼之以臣等之意,見於末端,其一款曰,人而不知有上下少長之序,則其去禽獸也幾希,人不遠於禽獸,則國何得爲國乎?先朝深以此爲憂,小學勸課之事,將爲下諭于諸道。自禮曹申飭,亦非一再,而俗習已非,人不畏法,惕念奉行者甚少,甚可寒心。竝令政院,申飭,卒哭後更爲下諭申明。早晩暗行御史之行,竝令察其能否,大施懲勵之典云云。未知政院,已爲下諭,下諭之後,諸道及各邑,惕念與否之何如,以旣往觀之,能體念奉行者蓋寡矣。朝廷命令,不行於方伯,方伯號令,不行於各邑,則其何以爲國乎?玩愒悠泛之習,最爲今日之痼弊,誠可痛心。今之畿輔,卽古者所謂江沱汝漢,先被王化之地,而廢閣朝家命令之尤甚。畿邑之中,大處守令,尤不奉行,爲人士者半京半鄕,乍往乍來,百端謀避,而爲守令者無誠無實,旋作旋輟,從而譏詆者,煽動其間,以爲士者言之。國家之勸以小學者,非使之費其財力,疲於役作,不過使子弟知事父兄之道,少者知敬長之道而已。爲其父兄者所當樂聞而勸其子弟,反懷相率厭避之計,爲父兄者如此,則爲其子弟之行,斯可知矣。世道如此,何事可爲?以爲守令者言之,渠心,雖不欲之,若有尊朝廷畏公論之心,則何敢居咫尺之地,不有君令,至於此哉?如以國恤爲言,則先朝下諭,在於上年十月,五六朔之間,何往而不爲之着力奉行乎?當此新化之初,不可不嚴明申飭。爲監司者,亦難免其責,京畿監司南銑,姑先推考。道內守令中尤甚不爲盡心奉行者,使之摘發啓聞,繩以重律,以警他人,何如?傳曰,依啓。
傳曰,卒哭之過已久,外廷諸臣,卽爲開素,可也。
夕講入侍,知事韓興一,特進官宋時吉,玉堂金徽·李正英,承旨金慶餘,注書李垕,史官趙龜錫·徐必遠。
吏曹判書李時白上疏。大槪,再申危懇,更乞遞免事,入啓。
答戶曹參判金光煜疏曰,省疏具悉。卿其安心察職。
傳曰,明日晝講爲之。以上朝報
備邊司啓曰,當秋節刈薍之時,則三江之船,輒被宮勢家驅迫,久不得歸,津路斷絶,行人阻滯之患,常常有之,江干之怨咨,已不足言,而國家事體,豈容如此?今年本司,因京畿監司牒報,三江船隻之數,使之成冊上送,以爲憑考之地,侵捉之患,不至如前日之甚,而昨今工曹郞官摘奸,則露梁津夫,只有陳仁生·趙山龍二名船隻,而今月初十日,內需司以草薍載來事捉去,至今不還,塞路已久事。有司納招,郞廳,目見其狀,捧侤音而來,內需載薍規例,雖不敢詳知。只有二船,而一時俱捉,至於十餘日之久,江路阻絶,行人嗟怨,其爲新化之累不細矣。內需司次知官員,令攸司從重推治,何如?答曰,依啓。
傳內,自掖庭署下,至諸各司,害民之弊,日滋月增。外方郡邑之漸就凋耗,民不聊生者,皆由於人未存政未擧,而要其歸,亦未必不由於大典之法不行也。金科玉條,祖宗之良法,燦然具存,而爲官吏者,束之高閣,爲一塵蠹中陳編。先王,臨朝慨嘆者,未嘗不在於斯也。今若修擧廢墜,自上先行,內自宮禁,外至閭巷。六部百司及八道監司守令,一遵法制,犯者罪之,則安有踰制過濫之弊,外方民生,亦安有捐瘠罔詔之患哉?自上所當行之事,如經筵·常參等例,日用各項條件,該曹一一錄啓,以備睿覽。六部各以其曹所當行之事,日新修明。又爲申飭于所屬各司,各道監司亦就六典中,一從其制,以爲守令之倡,郡縣所率及勸奬敎導,農務·民賦·兵政·獄訟·刑杖等事,竝令無敢違犯,大明黜陟,則爲政之要,大抵在此,內外奉行之不如法者,憲府糾之,政院察之,時時暗行御史按問,則庶不至於廢弛作輟爲只爲。吏曹等傳敎爲良如敎,傳〈曰〉,同律度量衡,王政之所當務者也。軍資監斛子與升斗,戶曹校正烙印,行用旣久,各衙門逐朔受料時,無弊放料。本監官員,備三員監察,請臺共與監臨,寧有欠縮之患,而數年以來,國綱漸解,人不畏法,掖庭署·諸宮家·諸上司下人等,每朔受料時,若不高重量給,未滿其意,則官員開坐之處,歐打下人,肆然無忌。至於受去之後,萬端誣訴於上司,稱以欠縮,或發牌或發差,本監色吏庫子等,捉去重杖,必勒定加捧一二名料米,然後乃已。其間人情所費之物,亦不鮮少,種種之弊,難以毛擧。今朔,甚於去朔,來朔,甚於今朔,其中掖庭署尤甚,本監下人,苦苦難支之狀,有不足言,而元穀無面之弊,實由於此,且掖庭署·諸上司·各衙門,及每巡勅使時,空石進排之數,罔有紀極。以各朔放料空石,無事進排,而近來則上司下人等,料米受去之後,頓無一立之還下。下人等,傾財貿納,不勝其苦,以此逃散者頗多,極爲寒心。曾在先朝,故相臣尹昉,爲都提調時,痛革此弊事,已爲入啓捧承傳矣,而近日人心,漸不古若,作弊之端,愈往愈甚,新化之初,若無痛禁之擧,則此後之弊,必益滋蔓。自今以後,逐朔放料時,斗斛,從絃量給,放料空石,依前勿給,各持布袋而受去,如或有仍踵前習作弊者,一一摘發,入啓處置,以杜無窮之弊,依先朝舊例,捧承傳,申明施行爲只爲,戶曹等傳敎爲良如敎。以上備局謄錄
淸州居幼學崔應會上疏。答曰,省疏具悉。嘉爾爲國之誠,所陳事,予當體念焉。記草
夜四更,土星逆行,犯東井第一星。日記
上在昌德宮。停常參,只晝講。
訓鍊都監啓曰,臺諫,以京各司木品尺長濫捧事,論啓,捧承傳,行會八道矣。至如砲保,以爲軍卒衣服之資,故必廣密織造上納事,當初事目本意,非不丁寧,而法令解弛,日漸麤疎,其中尺長者雖有之,比之廣密織造,有間,故絶長補短,仍爲捧上,今者諸道砲保上納,而尺數則至於四十尺,而其品則甚麤,斷其餘尺,則反爲常木,實非事目本意,仍存餘尺,盡爲捧上,則臺論之事,亦歸虛套,到此地頭,極爲難處。不如法者,盡爲退送,則改備往來之際,其弊亦甚不貲。雖尺長之木,姑爲捧上分給,其不遵朝廷命令守令,隨現推考,以爲懲勵之地,此後依前定奪公事擧行,毋得違誤之意,申明知委,何如?傳曰,知道。
答吏曹判書李時白疏曰,省疏具悉。卿辭至此,金吾之任,勉副焉。
正言吳翮,持平沈光洙初度呈辭。入啓。給由。
答護軍鄭弘溟疏曰,同經筵,遞差。
藥房啓曰,夜來,聖候若何?昨日伏承聖批,氣力,雖不强健,此時經筵,其可少緩乎爲敎,無任欽仰興學勵精之至意,而氣力柴敗之餘,連御經筵,恐或添傷,竊以爲憂,敢來問安。答曰,時無疾病,勿以爲憂,今後勿爲問安。
世子宮,藥房問安。答曰,知道。所患,幾盡差愈,今後勿爲問安。
戶曹判書鄭世規再度呈辭。加給由。
右議政三度呈辭,不允批答。王若曰,新服命相,固欲惟終,舊人去朝,方圖更始,言旣不再,章何至三?予聞卿名,匪日伊夕,携出入谷,早似銜火之龍,釋耒揚廷,飜爲覽輝之鳳,在先朝歷揚於二紀,而班序荐陟於六卿,典虞官之秩宗,式禮莫愆,長徐代之御史,頹綱自振,輔予後人。固天意之有在,畀以三事,果衆望之攸歸,自卿爰立以來,增予不寐之喜。安民活國,素切報恩之忱,輟樂減騶,已見當朝之日。方期協心而共濟,烏遽引告而丐閒,夙夜勤勞,雖疾病之難免,神明扶護,佇藥餌之收功。謂爲偶然,辭胡至此,豈予誠意之薄?不足以回心,抑亦時勢之危,莫可與着手。丁寧奬諭之旨,實采國言,前後勉留之辭,固非文飾,須體至意,亟斷來章。於戲,治稱元祐,趙鼎之丹心,不移,志在東山,謝安,以蒼生而起,所辭宜不允。故玆敎示,想宜知悉。知製敎朴長遠製進
假注書金以載病,代姜裕後落點。
備忘記,申冕·李之恒·黃㦿·李海昌·嚴鼎耉等,頃因臺論,略施薄罰。所當縮首斂跡,以俟公議之不暇,而乃敢排斥,發論之人,欲泄私憤,肆然無所忌憚。近者朝著之不靖,職由於玆,誰云紀綱頹廢,義理晦塞,只知有朋黨,而不知有朝廷之尊嚴,其爲放肆無忌,詎至於此哉?予甚痛駭,不可不嚴治,以肅朝綱,倂遠竄。李時萬·李以存,則身不在京,削奪官爵。林聖翊·李天基·鄭承明,職在臺閣,沮遏公論,敢爲護黨之計,亦甚駭愕,倂姑先罷職。
傳曰,東萊府使柳淰,金海府使朴敬祉,引見。
晝講入侍,知事金南重,特進官許徽,玉堂金徽·尹潗,承旨林,注書姜裕後,史官趙龜錫·徐必遠。
校理鄭斗卿三度呈辭。入啓。遞差。
傳曰,明日,晝講爲之。
右承旨李時楳初度呈辭。入啓。遞差。
政院啓曰,右承旨李時楳病重,呈辭單子措辭,入啓。傳曰,病勢甚重云,故初度踏啓字而下矣。
禮曹郞廳,以領·左意啓曰,敎化,有國之急務,庸君忽焉,俗吏慢之。先朝時,深以俗習之日非爲慮,自禮曹,申飭中外,簡其節目,使之易於通曉,便於奉行。京則禮曹·漢城府及憲府專管而糾正之,外則各邑守令,日新脩明,觀察使另加申飭,知會非一再,而又輒解弛者,已成弊習,誠可痛嘆,其條目,不至煩瑣。大槪,以勸奬孝悌,懲治不孝不悌,少凌長,鄕里相鬪,衣食侈濫之俗,京外各洞各里。略倣鄕約古規,在在修飭,以爲永久遵行之式。苟能奉行,違者罪之,則其有補於治化,豈淺鮮哉?新化之初,尤不可忽之,令該曹更爲申明嚴飭京外,俾有實效,何如?傳曰,依啓。
合啓前啓,請金自點亟命遠竄事。
府啓,近日民彝晦蝕,風俗斁敗,倫常之變,多出於士夫家,亦或有因嫌構誣之言,行於其間者,司僕正李禬之子,奸其從母,事覺自斃之說,傳播狼藉。繼聞李禬家謂爲行護軍洪憲及姜頊妻所誣,至有呈狀之擧,該曹所宜兩造辨覈,亟斷大獄,而置諸尋常,掩滯累日,至於案問之際,擧措失宜,殊極可駭。請該曹堂上推考,郞廳罷職,兩邊家長李禬·洪憲,竝爲拿問處置。礪山居前府使宋興周之子,奸其兄女之說,亦甚狼藉。掩置不發,人皆痛惋,令本道捉囚,啓聞處置。家長宋興周,削去仕版,其地守令,難免掩置之失,亦命罷職。答曰,依啓。
答合啓曰,毋庸堅執。
吏曹啓曰,承旨有闕,而判書·判義禁末減下,參判加資應遞,參議未差,政事,何以爲之?敢稟。
京畿監司南銑入來。以上朝報
備邊司啓曰,以政院啓辭,今十月二十三日晝講時,承旨金慶餘所啓,巡按御史發遣之意,諸臣陳達,故臣未及達矣。臣久在鄕曲,熟諳外方之事,爲守令者,軍器一事,抛置度外。若聞御史之奇,則暫時有修擧之心,過則解弛。猶夫前日,臣意則趁今發遣,使之惕念擧行,雖有不謹之處,姑爲勿施重律,庶有一分修擧之效矣,無發落,取稟。傳曰,言于廟堂議處事,下敎矣。此事所當卽爲會坐,相與熟講回啓,而本司堂上中,或呈辭·或加資未肅拜,趁未開坐回啓之意,敢啓。答曰,知道。以上備局謄錄
政院啓曰,卽者禁府都事以委官意來言,判義禁,昨已遞待,新判府事差出後,三省推鞫爲之云,故敢啓。傳曰,知道。以上禁府謄錄
晝講時,特進官許徽啓曰,長生殿梓宮,只有鐵釘一部,無他預備,故方以新造,而板子未乾,匠人等,以爲難以濕板造作云。臣意則國家莫重之物,不可不預爲備置,以爲不虞之需,何以爲之?上曰,雖有濕氣,不可無預備,一部則爲先造作,其餘則待乾燥爲之,可也。以上長生殿謄錄
上在昌德宮。停常參·經筵。
夜四更,月暈兩珥。五更,木星與金星,相合。
奉敎李尙眞,實錄閣修改事,茂朱地出去。
持平沈光洙,正言吳翮再度呈辭。入啓。加給由。
掌令郭之欽上疏。大槪,母病極重,伏乞鐫改臣職,以爲專救母病事。入啓。答曰,省疏具悉。爾其母病待差出仕。
禁府,申冕安邊,李之恒臨坡,黃㦿善山,李海昌南原,嚴鼎耉寧海,定配。啓。同府,李禬·洪憲,拿囚。啓。
刑曹郞廳應罷,佐郞權悟。
右議政金堉四度呈辭。入啓。傳曰,卿之懇辭至此,予甚缺然,國事多艱,災異疊見,此豈大臣退休之時耶?體予至意,速出論道,以濟時艱。
傳曰,今日晝講,停。
左議政箚子。大槪,太學師儒擇差事。入啓。答曰,省箚具悉。卿之所陳,實合於爲國之道,予甚嘉悅,令該曹,倂以此施行。
藥房啓曰,伏聞下醫官之敎,慈殿,有感冒之候,達夜咳嗽。臣等,不勝驚慮,卽當來詣,而必須詳知朝晝間症候及始發之日,然後方可議藥敢稟。答曰,自昨日夕,咳嗽頗數,時未出汗。且有失音之候,似是時令感冒之候矣。
再啓曰,臣等,與柳後聖及諸御醫等商議,則以爲,參蘇飮,加桑白皮·地骨皮各七分,二貼進服,宜當云,依此劑入之意,敢啓。答曰,知道。
慈殿,政院·玉堂·二品以上·六曹·大司憲問安。入啓。答曰,知道。
掌令宋時烈啓曰,五臣遠竄之命,遽出於意外,聖意所在,雖不敢測窺,而臣於頃者,妄陳疏章,略及是事。今此嚴譴之下,臣安得不驚慄震越乎?臣疏本意,直欲渠輩被論之後,杜門咋舌,念咎自新,偕之平蕩之道,是欲以大善之義,望之也。不料玆者,天怒赫然,行遣太重,群情震攝,皆以爲過當,臣之不能從容啓沃之罪大矣。且臣疏中所謂善處謗者,蓋臣實聞李時楷·李行進,頗能推分默省,故欲附無隱之義。至於上達,若嚴鼎耉·李海昌,亦能歛退,不爲呶呶之狀,人多言之,而煩不敢盡擧,泛稱謂數三人矣。伏聞再昨筵席,聖敎以爲,李時楷等外,更有善處謗者乎云云。當初臣疏不能詳細陳列之罪,亦大矣。以此以彼,決不可仍冒,請命遞斥臣職。答曰,豈可以一人之疏,遽施重典乎?近者諸人等,避辭營救之際,自皆脫露,予已洞燭,久矣。外人之以爲過重不服,尤可見朝綱之頹廢矣,可勝寒心?掌令,殊無所失,勿辭。
京畿都事李杭,仁興君陪行後入來。
全羅監司呂爾載上疏。大槪,親病甚重,乞遞職名,專意救療,且新授賞加,辭免事。入啓。答曰,省疏具悉。加資事,國家常典,卿其勿辭,情理切迫事,則令該曹議處焉。
合啓前啓,金自點,請命遠竄事。答曰,不允。
府啓,今此五臣遠竄之命,行遣太重,群情盡駭,皆以爲過當。夫五臣之罪,本以持身不謹,墜壞名行,不可不稍加糾正,元非欲置之重律也。若其被論之後,不善處謗之失,則果有然。然因此至於投畀遠方,則罰過其罪,矯枉太直,非惟渠輩不能心服。臣等亦疑殿下涵養之方,或有未至,而好惡之正,未免有過也。請申冕·李之恒·李海昌·嚴鼎耉等,還收遠竄之命,近來綱常之變,不可勝言。臣等聞,十數日前,有一女婢,要其主於假巷,與麟坪大君宮奴等,作黨,結縛,手刃以弑,白晝大都,有此大變。此實近古罕聞之事,被弑者之子,發狀已久,而刑曹與漢城,府互相推諉,至今掩滯,誠極寒心。請刑曹·漢城府當該堂上,從重推考,郞廳罷職,其女婢·宮奴作黨者,竝令捉囚,一體科斷,贓汚之律,極嚴且重,不可有一毫低昻也。池學海所犯,甚重,當初禁府矇然稟啓,使莫重罪人,竟至蒙宥,物論甚駭。請禁府當該堂上,從重推考,以懲循私之失,池學海,依金汝水例,還爲拿囚,依律定罪。
院啓,朝家賞典,自有古常,不可以一時微勞,有所濫加也,明矣。今此宋浚吉·李正英等,竝蒙超陞堂上之命,寫冊封陵,雖有例加之規,宋浚吉,資職竝未准,李正英,雖已資窮,職尙未准。恩命一下,群情,皆以爲過當,況資職未准者,勿許超陞,先朝諫臣,陳啓蒙允。成命未久,旋卽廢閣,事極未安,請竝命改正。
答合啓曰,不允。
答府曰,依啓。此而不治,則國綱,將無以收拾矣。須爲深遠之慮,勿爲煩論。
答院曰,此非尋常加資之比,況封陵官,所以重其事也。勿爲煩論。
領議政箚子。大槪,申冕等竄削之命,過重,略陳所懷,願霽雷霆之怒事。入啓。答曰,省疏具悉。以予揆之,則卿之言,可謂不思矣。彼數人等,壞吾祖宗之紀綱,蔑吾朝廷之尊嚴,駸駸然將入於無可奈何之地矣,其可委以可怒在彼而不之罪乎?欲處中和之道,而不爲振肅之擧,則將必歸於愚仁而已。不可不熟思而審處之矣,予之此擧,非因宋時烈之疏而發也。卿其勿爲過慮。以上朝報
有政。吏批,鄭知和爲執義。吏批政事
上在昌德宮。停常參·經筵。
夜一更至三更,艮方巽方坤方,有氣如火光。
刑曹判書李時昉上疏。大槪,乞收加資之命,以安愚分,且行期已迫,本職及兼帶,竝命改差事。入啓。答曰,省疏具悉。國家賞典,自古皆然,卿其勿辭,兼帶,亦勿辭往來。
正言吳翮三度呈辭。入啓。遞差。
持平沈光洙三度呈辭。入啓。加給由。
傳曰,領敦寧府事,引見。
大妃殿·大殿,政院·玉堂·二品以上·六曹問安。入啓。答曰,知道。
慈殿,藥房問安。入啓。答曰,一樣。
中殿,藥房問安。答曰,知道。藥則連御矣,症候少愈後無加減矣。
藥房啓曰,伏未審夜來,聖候,若何?咳嗽諸症,近復何如?昨停書筵,似爲慈殿之不寧,而無乃聖躬,亦或有添傷之候耶?前日慈旨未安,聖敎丁寧,故臣等,不敢更申煩請,而當此慈候未寧之時,只進藥物,臣等,仰念聖心之憂勞益切,不勝區區悶慮之至,敢來問安。答曰,每於問安,從容祈懇,而堅執愈固,而尙未蒙回聽,恒切憂悶。予則時無大段所患矣。
左承旨申翊全上疏。大槪,請還收新授資級,以安愚分事。入啓。答曰,省疏具悉。國家賞典,自古皆然,卿其勿辭。
戶曹判書鄭世規三度呈辭。入啓。加給由。
傳曰,明日,晝講爲之。
仁興君,掃墳後入來。
吏曹啓曰,臺諫有闕,政事,取稟。
右議政箚子。大槪,病勢增劇,更申前懇,乞賜遞免事。入啓。
應罷郞廳,刑曹佐郞姜琠,漢城參軍趙胤錫。
以右議政箚子,傳曰,遣史官敦諭。
掌令宋時烈啓曰,正朝綱矯風俗,雖有緩急之序,然豈可待朝綱盡擧,然後乃矯風俗乎?臣自在鄕時,熟聞諸宮家奴僕,怙勢豪橫,莫敢誰何。及至京邸,麟坪大君宮奴,作挐於臣所寓至近之地。臣職在風憲,則其事雖微,不可置而不問,故累日推捕,竟不能得其徒,一人僅得拘留,今又解去。噫,古之士師,猶可以執天子之父,今之臺憲,乃不能治大君之奴,法之不行,自貴近始,世道良可寒心。此蓋緣臣疲劣,虧損臺風,不可仍冒,請命遞斥臣職。答曰,勿辭。
吏曹啓目,粘連全羅監司呂爾載上疏云云。雖有親病,不至危重,此時方面之任,不可輕易擅改,上裁,何如?啓依回啓施行。
備邊司啓目,守禦使狀啓云云。廣州府尹奇震興,論啓,雖已停啓,尙無還官之意是如爲白臥乎所,廉恥所關,無意赴任,其在情勢,固所當然,而莫重保障之地,朝廷差遣,亦非偶然。況自上敎以試可之意,尤爲盡心勉勵,不可任其自便,令該曹,卽卽催促,何如?啓依允。
全南監司呂爾載再疏。大槪,更申前懇,乞遞職名事。入啓。
合啓,請金自點,亟命遠竄。
府啓,近日士夫全喪廉恥,爭財聚訟,略不知愧,已甚士大夫之醜行。況其中,又有奸僞之狀,敗露無餘者,尙在搢紳之列,甚可寒心。豐德府使洪茂業,曾任林川,頗有不謹之名。又持僞券,與人爭訟,其所證援之家,如閔應恢·沈櫶諸人,反以證成其僞,其跡難掩,人皆唾罵,而猶且靦然赴任,小無顧忌,其蔑公議無廉恥,甚矣。請洪茂業,削去仕版。今日武弁,不無以善事爲階梯,因成痼習,不可矯革。南兵使金是聲,曾任江界,專事剝割,以二貂裘,賄事倖相。超授忠淸水使,又以色紬百餘端,爲國婚助需,輸致倖相之家。因緣驟擢,以至本職,如此之習,若不痛懲,後者無由知戒。請金是聲削奪官爵。前啓,請宋浚吉·李正英加資,竝令改正申冕等還收遠竄事,停啓。
院前啓,請宋浚吉·李正英竝命加資改正事。及新啓,生民休戚,係守令之賢否,近來紀綱頹弛,人不畏法。貪官汚吏之輩,瘠公肥私,無所忌憚,遠外窮民,不堪其苦。軍威縣監金克譓,性本孱劣,專不省事。凡干政令,一委下吏,闔境嗷嗷如在水火。居昌縣監朴而昭,無識武夫,懲斂自肆,不治汎濫之聲,爲一道最。請竝命罷職,其代,各別擇送。
答合啓曰,毋庸堅執。
答府曰,不允。洪茂業·金是聲,先罷後推。
答院曰,不允。金克謙等事,更加詳問而處之。
掌令宋時烈上疏。大槪,冒萬死乞受恩由,省母掃墳事。入啓。
右承旨鄭維城初度呈辭。入啓。給由。以上朝報
備邊司啓曰,云云事,傳敎矣。此事始自上年秋間,欲送於秋冬間,而退於今春,又退於秋,不幸奄遭大戚。仍之以勅行,迄今未送,外方,知其必往,已至一年之久,今不可又退,從速差遣,宜當。但北道,以年飢,已定其不送之意,兩西,纔經客行,一路蕩然。江原道,亦頗失稔,畿甸,事勢之難支,又甚於兩西,姑勿發送,下三道,爲先差遣,何如?答曰,依啓。
備邊司啓曰,臣等,更加思量,巡按之行,正當冬節之漸深,海上點閱,勢或難便,列邑中新舊交遞,未久之處,亦或有未,及整頓之事,巡按御史之行,則姑勿發送,以待後日,何如?答曰,今雖退行,後日不時巡檢,不爲盡心處,則前後守令,竝繩以重律事,知委,可也。
又啓曰,以今十月二十四日東萊府使引見時,承旨林啓曰,國恤之後,倭國,尙無送使慰問之擧,隣國之道,必不如是。且對馬島之倭,曾有受我國官爵之人,故至有到館肅拜之事,而今有國恤,時無消息,事頗殊常,未知我國通訃,然後彼乃爲之耶?自前規例,相考處置,何如?上曰,交隣之道,必不如是,極爲殊常矣。柳淰曰,國恤之後,通訃於倭人,前規有無,臣雖未詳知,而因譯官得聞,則府使於談話間言及云。此說果是,則至今不爲進賀陳慰之擧者,或不無朝廷,不爲分明通訃之故也。且聞島主方入往江戶,往來之間,自爾遲延云,外間,頗以此爲慮矣。上曰,此事,言于廟堂事,下敎矣。國恤之初,通訃前例有無,卽令禮曹考出,而無可據之例,交隣之間,不可無通告之事,故移會東萊府使,使之言及于館倭,出來差倭等,不受宴禮,蓋以此也。島主之雖聞訃往在江戶,則其送使之遲,勢所固然,似無足怪。今聞詔使將出,接慰官及首譯,預送接待等事,該曹自當擧行,而到泊之後,如或有上京一款爭執之事,則以島主差倭上京,無前例之意,措辭防塞事,行會于慶尙監司及東萊府使處,何如?答曰,允。
又啓曰,今聞對馬島主弔使將爲出來,東萊府使柳淰,纔爲辭朝,其行色,不可循常緩行,兼程馳往之意,行移知會,何如?答曰,允。以上備局謄錄
上在昌德宮。停常參,只晝講。
昨日引見時,參贊官金慶餘所啓,伏見再昨下敎,申冕等五人,特命遠竄。臣頃忝諫院,參其論啓,故敢爲仰達矣。此人輩所失則果有之,至於遠竄,則誠爲過重矣。上曰,予豈不知?不得已如是矣。領府事曰,朝廷間人心風俗,日漸可憂,小臣,亦嘗慨嘆,必有振肅之擧,然後可以有爲矣。五臣之竄,誠爲自取,但君上使臣,亦有恕過之道。遠竄,國之重罰,自上斟酌當律,則人心悅服矣。上曰,輕罰則振肅無期,末世之事,不得不如是矣。領府事曰,以人心風俗見之,則固當如是,然差輕差重之間,斟酌減等,則似爲得中矣。上曰,予亦非必欲如此,今日相議可否減等,中道定配。
大妃殿,藥房啓曰,前日所進之藥,已爲盡於昨日,症候若未差歇,則或更議他藥,或仍進前藥,故敢啓。答曰,咳嗽一樣,藥則畢服矣。
大殿,藥房啓曰,風雨寒緊,伏未審夜來,聖候,若何?慈殿所進參蘇飮二貼,已盡於昨日,症候若未差歇,當更議他藥。臣等,無任憂慮,敢來問安,竝此仰稟。答曰,知道。症候尙未差歇,更爲議藥,可也。
戶曹判書鄭世規箚子。大槪,病勢危重,懇乞遞免事,入啓。
答掌令宋時烈疏曰,省覽疏辭,良用感愴,雖然事君之義重,節日且遠,不可以久曠職務,臨時請暇往來,毋或遲滯,似可矣。
傳曰,政事,當日爲之。
禁府,申冕牙山,李之恒洪州,黃㦿江陰,李海昌韓山,嚴鼎耉沔川,改定配。啓。
判敦寧閔馨男箚子。大槪,病勢深重,再申前懇,乞遞判義禁事。入啓。下吏曹。
洪淸監司書目,堤川縣監李馣,進上牛黃,闕封,罷職事。
藥房再啓曰,伏承聖批,慈殿症候尙未差歇,更爲議藥,可也事,下敎矣。臣等,卽與柳後聖及諸御醫等商議,則華蓋散,加貝母·羌活炒七分,桔梗五分,三貼進用,宜當云,依此劑入之意,敢啓。答曰,知道。
持平權堣啓曰,上年冬,掌隷院書吏持一封書,來示於臣,乃洪茂業所謂司馬別給文券也。其文,列書四館四五人,而臣父名,亦在其中,故訟官,欲知署名虛實而問之。臣見其署名處,無違誤之劃,名字書體亦且彷彿,故臣初不得致疑,以的爲答矣。數日後有人,來傳訟官之意曰,洪茂業所訟奴婢多有可疑,而以證言之故,將爲決給云。臣答以,若有疑端,則莫重之訟,不可以吾言爲決,且其僞着之際,依憑作晝,則吾之見欺固其所也,勿以吾言爲輕重,遍問諸人而處之爲可云矣。厥後訟官,更問他參證家,則果是僞券也。臣亦常以爲痛憤,而昨日論啓洪茂業時,臣欲以當初見欺之狀,先爲自列,而日勢已暮,傳啓爲急,故以謹悉書送於簡通,臣旣有其時不能明辨之失,何敢晏然而已乎?請命遞斥臣職。答曰,勿辭。
晝講入侍,知事韓興一,特進官李時昉,玉堂鄭攸·張次周,承旨申翊全,假注書姜裕後,史官趙龜錫·徐必遠。
右承旨鄭維城再度呈辭。入啓。加給由。
前參判林墰上疏。大槪,新授加資,懇乞還收,俾安微分事。入啓。
持平沈光洙上疏。大槪,冒死陳情,懇乞遞改職名,以安微分事。入啓。
吏曹啓目,粘連啓下云云。判義禁閔馨男,以年老身病,再度陳箚,情勢果爲切迫,而重臣兼帶似難擅便,上裁。啓依回啓施行。
合啓前啓,請金自點,亟命遠竄。
院前啓,請宋浚吉·李正英,竝命加資改正事。軍威縣監金克譓,居昌縣監朴而昭,竝命罷職事。新啓,武夫善事貴近之家,以爲發身之資,虐民病國,職由於此,統制使邊士紀,媚悅權門,屢至超擢。及授本職,惟務行賄,全船載貨之說,傳播人口。又於今番漢船,多有不能善處之事,貽害於國,罔有紀極,請命罷職不敍。
府啓,近日士夫全喪廉恥,爭財聚訟,略不知愧,已是士夫之醜行。況其中又有奸僞之狀,敗露無餘者,尙在搢紳之列,甚可寒心。前豐德府使洪茂業,曾任林川,頗有不謹之名。又持僞券,與人爭訟,其所證援之家,如閔應恢·沈櫶諸人。反以證成其僞,其跡難掩,人皆唾罵,而猶且靦然赴任,小無顧忌,其蔑公議無廉恥,甚矣,不可罷推而止,請命削去仕版。今日武弁,無不以善事爲階梯,固成痼習,不可不矯革。前南兵使金是聲,曾任江界,專事剝割,而以二貂裘,賂事倖相,超授忠淸水使。又以色紬百餘端,名爲國婚助需,輸致倖相之家,夤緣驟擢。以至本職,如此之習,若不痛懲,後者無由知戒,請金是聲削奪官職。
前啓,請宋浚吉·李正英,竝命加資改正事。
答戶曹判書鄭世規箚曰,省箚具悉。卿其勿辭,調理察職。
政院啓曰,傳曰,朝者引見時,申冕等五人等,中道定配事,命下,而何至今不爲擧行乎事,傳敎矣。臺諫,日暮之後,始停還收之啓,故紛擾中未及擧行矣。今承下問,不勝惶恐。傳曰,知道。臺諫,不爲停啓,則不得擧行之意,循例入啓,可也。
答合啓曰,不允。
答府曰,不允。
答院曰,不允。金克譓·朴而昭等守令之不恤民隱,悠泛自恣,貪虐肥己,當今之所當先罪者,而不爲詳覈其實。以一時之風聞,輒加其目,而遽施重罰,則或不無濫枉之歎,令本道從實査覈,從輕重科罪,似當矣。朝報
備邊司啓曰,以江華留守還上米太收捧事,狀啓粘目。傳曰,此非今年創開之事,上年收捧時,何以爲之乎?其規問啓事,傳敎矣。江華還上,例爲狀啓分給,故取考本司啓下文書,則上年以前,因年飢,以還上分給,未曾以改色爲言,故別無餘耗之事,而皆以還上收捧矣,敢啓。答曰,知道。備局謄錄
有政。吏批,以李弘淵爲正言。
上在昌德宮。停常參·經筵。
答前參判林墰疏曰,省疏具悉。加資事,自古國家常典,卿其勿辭。
慈殿,政院·玉堂·二品以上·六曹問安。答曰,知道。勿爲問安。
京畿監司書目,積城呈,以參知洪命一,落馬重傷,上疏上送事。啓遞差。
京畿監司書目,果川縣監李文望,處事愚濫,罷出事。
右議政五度呈辭。入啓。傳曰,安心調理。
右承旨鄭維城三度呈辭。私忌,以留政院。
慈殿,藥房問安口傳啓曰,進藥之後,夜來咳嗽,何如?答曰,知道。藥則進服後,午後咳嗽減歇矣。
藥房啓曰,非時之雨,烈風之餘,日氣陰冷,伏未審夜來,聖候,若何?且內殿所進,行濕補氣養血湯,前日劑入貼數當盡於今日,前後通計,則六十服也。柳後聖及諸御醫等,皆以爲,脹候雖未快復,頗得向歇,醫家治病,去者太半而止。湯藥昨爲停進,前所劑入中滿分消丸,湯藥進服間姑停矣。此丸藥,今可進御,湯藥則觀勢更議宜當云。臣等,無任憂慮,敢來問安,竝此仰稟。答曰,知道。
中殿,藥房問安口傳啓曰,前日劑入湯藥,當盡於今日,前後通計,則六十服也。中滿分消丸,湯藥進御間姑停矣。今日進御湯藥,姑爲停止,觀勢更議爲當,臣等仰稟。答曰,症候一樣,啓辭知道。
京畿監司書目,衿川呈,以大司諫趙錫胤辭職上疏上送事。
戶曹判書鄭世規箚子。大槪,病勢深重,再陳危懇乞遞事,私忌以留政院。
伴送使書目,勅使二十五日平壤止宿事。
答全南監司呂爾載疏曰,省疏具悉。該曹回啓似非虛語,勿辭,速往欽哉。
獻納李尙逸啓曰,金克譓等請罷之啓,臣所發論也。昨承聖批,令本道査覈科罪似當爲敎。噫,殿下此言,何爲而發也?臺諫,人主耳目,隨其聞見,糾劾官邪,乃其職耳。臣三十餘年,居在鄕曲,備諳民間疾苦,守宰非人則民受其害,而今之守宰能以字牧爲著,屈指甚鮮,嗷嗷赤子,如在水火。自臣忝冒以來,常欲除去汚濁之類,以爲一分蒙惠之地,而風聞不詳,則不無濫枉之嘆,誠如殿下之所敎。故臣於屋下,每遇自外上來士夫,輒問遠近守令賢否,則嶺南守令中金克譓,尸居其職,政紊民怨。朴而昭,徵斂肥己,怨咨日甚之狀,人皆盛稱,兩邑之先發,蓋臣聞見尤詳故也。殿下非惟不爲允從,至以臺諫之論,反爲査覈之歸,此實先朝之所未聞。不信臺諫,而徒憑文案,寧有是理?方伯考試,旣爲不明,到今詳査,尤非可望,而自此貪官汚吏,雖極縱恣,孰肯爲殿下更言哉?爲渠則可謂得矣。哀我民生,于何從保,不料聖明在上,而反有此擧,使斯民不得蒙惠也。臣不勝慨然之至,如臣無狀,忝居言地,論一守令,言未見信。臣之自列,亦甚疲劣,而無前之擧,實自臣身,則何得晏然,以啓日後之弊乎?不可一刻靦然仍冒,請命罷斥臣職。答曰,勿辭。
吏曹啓曰,傳曰,被徵上來之人遴選,兼帶經筵事,旣已收議定奪,而何至今不爲書啓乎?問啓事,傳敎矣。莫重經筵之事,該吏鄭世億,今月二十四日,欲承傳,中間掩置不告,以致下問,極爲惶恐。色吏鄭世億,卽爲囚禁,當依律處置,而大典,堂下四品以上則侍講官,五品以上則侍讀官,六品則檢討官,例以文官差下。今此承召人中,大司憲金集,則以二品官,旣已特進官啓下。宋浚吉則以堂上官,當以參贊官差下,以堂下官兼號,該曹不敢擅便,令廟堂,稟旨定奪後,令弘文館,輪回請番,使之入侍,何如?傳曰,依啓。
禁府,盧協·池學海,拿囚。啓。
合啓前啓,請金自點,亟命遠竄。
府前啓,前豐德府使洪茂業,請命削去仕版事,前全南兵使金是聲,請命削奪官爵事,宋浚吉·李正英等,加資,請竝命還收事。
赴京使臣之行,禁斷私商,意非偶然,朝家申飭,非止一再,而今番告訃使員役中,有持禁物越江之際,義州府尹,據法不許,則至以不似之說,假托爲言云,請令本道査覈啓聞,依法定罪。開城爲府,實故國都也。人民都會,撫御之任,不可委諸匪人,而經歷邊麟吉,爲人愚駭,專不省事,政由下吏,號令不行,擧錯顚錯,不似官員貌樣。請命罷職。近日臺諫啓辭,注書不能趁時書寫,以致稽滯,事甚未安,請當該注書推考。假注書差出時,專不擇擬,亦命推考。
院前啓,宋浚吉·李正英等加資,請竝命改正事。新啓,宋浚吉加資改定事,兩司方爲論列,而昨日政,差授堂上之職,其不有臺論,政體顚倒,甚矣。請吏曹堂上郞廳,竝命推考。前啓,軍威縣監金克譓,居昌懸監朴而昭,請竝命罷職。統制使邊士紀,請命罷職不敍。
答府曰,依啓。邊麟吉,遞差。
答院曰,依啓。邊士紀罷職。
答合啓曰,毋庸强煩。以上朝報
上在昌德宮。停常參·經筵。
大妃殿,藥房問安口傳啓曰,伏聞有小愈之候,前日劑入之藥,加劑入乎?竝稟。答曰,知道。藥則進服,病亦小愈,新藥,不必更爲,此後勿爲問安。
藥房啓曰,伏未審夜來,聖候,若何?昨日伏聞慈殿向歇,前所劑入華蓋散二貼,當盡於今日,未知更爲議藥否。臣等,無任憂慮,敢來問安。竝此仰稟。答曰,症候頗減,勿爲議藥爲敎,更觀數日爲之,可也。
政院啓曰,明日常參·經筵,取稟。傳曰,明日,親祭,明日停。
禁府都事洪柱彦,罪人崔千一·崔百一,拿來。
政院啓曰,罪人崔千一等推鞫事,命下矣。處所,何以爲之?取稟。傳曰,本府爲之。
推鞫問事郞廳,鄭攸·沈世鼎·洪重普·李慶徽。
禁府郞廳,以領·左相意啓曰,罪人崔千一等推鞫事,命下矣。卽當開坐,而判義禁閔馨男,以吏曹回啓見遞云,其代,卽令吏曹差出,使之參坐,何如?傳曰,允。
假注書姜裕後有頉,代金益煦落點。
護軍李基祚上疏。大槪,還收加資之命,以安愚分事。及大司成申敏一上疏。大槪,陳情乞遞本職事,留政院。
合啓前啓,金自點,請亟命遠竄事。答曰,毋煩。
府啓,外方生民受害之弊,不一其端,名目甚多,有難殫擧,而至如鹽盆·土稅·商船·浦稅·寺刹差役。乃是地土官所管,非監兵水營,所可橫侵之事也。近來監兵水營,各有鹽稅·浦稅之規,勒令各官收稅納營,故例有疊捧之弊。寺刹則稱以某衙門·某營門之寺,使本官不得下手,故餘存寺刹,獨當官役,怨苦徹天。或自營門直爲差役於各寺,習俗已久,以爲當然,營門之行督,絡繹,各官之被侵,多端。至於畿甸寺刹,則又有諸宮家願堂之號,本官,小或差役,則衙前京主人之被罪於宮家,罔有紀極。如此種種之弊,不可不隨現痛革,請令各道,各別嚴禁,日後如或復踵前習,摘發繩以重律。答曰,監兵營所爲,似非私用之需,諸宮家又非新創之事,一切嚴禁,事未妥當。前啓,邊麟吉罷職事,停啓。
院前啓,邊士紀不敍事,停啓。
坡州進士白弘祐等上疏。大槪,贈執義臣成守琛,文簡公臣成渾書院,文成公臣李珥書院,請額事。入啓。答曰,省疏具悉。疏辭,當令廟堂議處焉。
吏曹啓曰,判義禁及守令多闕,政事,取稟。傳曰,過齋戒後爲之。
備忘記,正使洪柱元,鞍具馬一匹·奴婢七口·田三十結。副使金鍊,加資·奴婢五口·田二十結。書狀官洪瑱,加資·奴婢四口·田十結。譯官朴庚生·張炫,竝加資·奴婢中一口·田三結。趙孝信·李海壽·崔聖儒·卞承澤,竝加資。軍官金武信·安宗敏·金天柱·金仁俊·朴培元·金尙仁,各熟馬一匹。醫員尹絅吉,寫字官劉義立,各兒馬一疋,賜給。以上朝報
上在昌德宮。停常參·經筵。
申時,虹見於艮方。
伴送使書目,勅行,二十七日安州止宿事。
去夜,政院啓曰,十一月朔祭親幸事,命下矣。都承旨崔惠吉,掃墳受由未還。右承旨鄭維城,三度呈辭到院,而齋戒不得入啓。左副承旨柳景緝,前日足患甚重,亦呈辭單,以一司不得兩呈,還出給,而差歇無期。廳中,只有左承旨臣申翊全,右副承旨臣林,同副承旨臣金慶餘,非但行祭時執事不足,莫重親祭擧動,只三員陪從,極涉苟簡,何以爲之?敢稟。傳曰,病皆實有,執事亦不足,兩承旨,改差。又啓曰,以吏曹政事稟啓,過齋戒後爲之事下敎,而本院僚員有故,親祭時執事不足,故因啓辭,兩承旨,已命改差矣。必於明日內爲政,差出牌招肅拜,可無未及之患,政事何以爲之?傳曰,明日爲之。
合啓前啓,金自點,請亟命遠竄事。答曰,毋庸堅執。
府啓,昨承聖批,以監·兵營所爲,似非私用之需,諸宮家又非新創之事,一切嚴禁,似未妥當爲敎,臣竊惑焉。監·兵·水使之任,承宣王化,摠治軍兵而已。供奉廚傳,自有常規,日用諸需,亦有分定之例。其他無供用之事,而收稅於鹽盆·商船。又至於侵占寺刹,日漸濫觴,而兵水營,爲尤甚,科外橫斂,輸聚營門,以爲饋遺空費之資,此非私用而何?至如諸宮家稱以願堂,收稅各寺,尤極無理,雖使諸宮家自爲之辭,亦不敢以爲是矣。今日占一寺,明日占一寺,無有限,而緇徒之謀避官役者,盡屬宮家,中外竊嘆,莫不寒心。近來朝家,事多責需於各官,月異而歲不同,官力已竭,民財亦窮,而些少地稅寺刹,亦爲上司諸宮所奪,賦役之倍重,民生之號怨,皆由於是,此實病民害國之一端。請令各道,一切嚴禁,日後如有復踵前習,一一摘發,繩以重律。答曰,已諭毋煩。
禮曹啓曰,曹啓辭,殿下嗣位之初,大妃殿·中殿·王世子,已定位號,而尊崇·冊禮,則隨後擇日擧行事,已爲啓下。但吉禮之行,當在卒哭之後,故二十七日之前,不敢更稟矣。冊寶儀物諸具,必於八月間,預設都監,然後可以措備,都監堂上郞廳,令該曹臨時差出,何如?傳曰,諸都監之役,方急,此冊寶儀物等事,則始役於卒哭後似當事,傳敎矣。大妃殿尊崇,中殿·王世子冊禮,卽當設都監擧行,而但考戊申謄錄,此禮,竝皆三年後設行,莫重大禮,必須熟講而處之,議大臣定奪,何如?傳曰,依戊申年例擧行。
刑曹啓曰,前日本曹開坐時,因幼學李錫命等呈狀,故進士姜珝妻洪氏,依法典進來捧招之意,卽爲入啓,而狀中所引之人,則爲先捧招矣。今因司憲府啓辭,兩邊家長洪憲·李禬,旣已拿囚。此獄,歸於王府之後,則本曹似不敢推覈,洪氏及囚推各人等,竝爲移送禁府,使之一處推覈,何如?傳曰,依啓。
前日憲府洪憲·李禬等論啓辭中,姜頊,不喩,姜珝,改付標。
仁興君箚子。大槪,所帶兼任,請賜鐫免事。入啓。
備忘記,前執義宋浚吉,副司直李正英,各熟馬一匹面給。以上朝報郞廳金弘澤校正。日記廳郞廳趙景觀書。
上在昌德宮。停常參·經筵。
謝恩使仁興君,副使李時昉,書狀官姜與載出去。
京畿都事李杭,仁興君陪行事,出去。
大司憲金集,戶曹參判李景憲初度呈辭。入啓。給由。
右議政六度呈辭。入啓。傳曰,安心調理。
江原都事書目,春川府使閔應佺,災傷差錯,罷黜事。
假注書金益煦相避,代朴增輝爲之。
大司諫趙錫胤上疏,及戶曹判書鄭世規箚子。啓下吏曹。
合前啓,金自點,請亟命遠竄事。答曰,毋庸堅執。
府前啓,監·兵·水營,鹽盆·商船收稅事,侵占寺刹及諸宮家稱以願堂收稅各寺事,令各道一切嚴禁事。入啓。答曰,依啓。諸宮家事,不允。
院啓,新除授統制使金逸,本一庸常武夫,攀附善事,得至閫帥,而以近日所爲言之,貪婪驕恣之外,無一事可觀。畿輔防禦之任,亦多有物議,況此統領三道海防之責,是何等重任,而委之於此人之手乎?除目一下,物議駭異,請命罷職,新加資級,竝爲改正。答曰,旣已擇差,不必煩論。
掌令郭之欽辭職上疏。入啓。傳曰,遞差。
傳曰,明日,晝講爲之。
禁府郞廳,以領·左相意啓曰,政院,以臣等,往參査對,慮其昏暮啓稟。故推鞫,今日勿爲事傳敎云,而臣等,卽爲來到禁府,日勢不甚晩暮,無論緩急輕重,不可遲延,今日仍爲開坐,何如?禁府諸堂上之意,亦然敢稟。傳曰,依啓。
長城幼學尹就殷,靈光幼學李元白等上疏。大槪,請令中外,廣選人材,以爲國家器用,務修軍政,以爲安民之本事。入啓。答曰,省疏具悉。深嘉爾等爲國之誠,疏辭,當令該曹採施。
護軍宋浚吉上疏。大槪,冒萬死陳情乞退事。入啓。答曰,省疏具悉。良用缺然,今之一疏,足見謙退之義,何必潔身遯世而後,成其廉隅之志哉?須體予意,休生退歸之意。
右尹李時楳上疏。大槪,還收加資之命,以安愚分事。入啓。答曰,省疏具悉。只在事之輕重,何須問數事之兼,卿其勿辭。
輔德張應一辭職上疏。入啓。傳曰,遞差。
答大司成申敏一疏曰,省疏具悉。大臣之啓,實非偶然,何必拘於常規?爾其勿辭勖之。以上朝報
備邊司疊啓曰,以吏曹啓辭,傳曰,被徵上來之人遴選,兼帶經筵事,旣已收議定奪,而何至今不爲書啓乎?問啓事,傳敎矣。大典,堂下官四品以上,則侍講官,五品則侍讀官,六品則檢討官,例以文官差下。今此承召人中,大司憲金集,則以二品官,旣已特進官啓下。宋浚吉則以堂上官,當以參贊官差下,而堂下官兼號,該曹不敢擅便,令廟堂稟旨定奪後,令弘文館輪回請番,使之入侍,何如?傳曰,依啓。
司憲府啓曰,外方民生受害之弊,不一其端,名目甚多,有難殫擧,而至如鹽盆土稅·商船浦稅·寺刹差役等事,乃是地土官所管,非監·兵·水營,所可措備之事也。近來監兵水營,各有鹽稅·浦稅之規,勒令各官,收稅納營,故例有疊捧之弊。寺刹則稱以某衙門·某營門之寺,使本官不得下手,故餘存寺刹,獨當官役,怨苦徹天。或自營門,直爲差役於各寺,習俗已久,以爲當然,營門之行督,絡繹,各官之被侵,多端。至於畿甸寺刹,則又有諸宮家願堂之號。本官,小或差役,則衙前京人之被罪於宮家,罔有紀極。如此種種之弊,不可不隨現痛革,請令各道,各別嚴禁,日後如有復踵前習,摘發,繩以重律。答曰,依啓。請諸宮家事,不允。備局謄錄
義禁府啓曰,罪人崔千一等,今日當爲推鞫,而領左相,俱詣拜表擧動,待査對罷後爲之,則日晷極短,必致昏暮,今日推鞫,何以爲之?敢稟。傳曰,今日勿爲之。禁府謄錄
上在昌德宮。停常參,只晝講。
藥房,慈殿問安。答曰,知道。症候小愈後一樣。
藥房都提調李景奭,右承旨沈之源啓曰,節屬仲冬,寒氣栗烈,伏未審夜來,聖候,若何?前日伏承聖批,慈殿症候頗減,勿爲議藥爲敎,更觀數日爲之,可也事下敎,未知卽今已得差復否,議藥事,何以爲之?昨者冒夜行禮,恐或添傷,臣等無任憂慮之至,敢來問安,竝此仰稟。答曰,知道。慈殿症候,幾盡差愈,勿爲議藥。
金慶餘啓曰,小臣,推鞫廳進去下直,請出推案。傳曰,知道。
沈之源,以吏曹言啓曰,臺諫有闕,政事,何以爲之?敢稟。
上御宣政殿夜對廳,晝講中庸。入侍,特進官尹履之,同知林墰,參贊官金益熙,侍讀官趙復陽,檢討官洪處大,假注書朴增輝,記事官申混·趙嗣基。上,自道也者,至以明道不可離之意,讀一遍。缺已上燼餘
答護軍李基祚疏曰,省疏具悉。國家常典,自古皆然,卿其勿辭。
領府事金尙憲箚子。大槪,請令文武大臣,各薦堪爲將領者,以備緩急事。入啓。答曰,省箚具悉。目今南備多憂,天災疊出,卿之所慮,允合事宜,當令該曹擧行矣。
掌令宋時烈上疏。大槪,冒萬死陳情,乞收出入經筵之命事。入啓。答曰,省疏具悉。掌令若是,文官,則必無此辭矣,以此言之,則科名有無何傷乎?宜勿辭。
備邊司啓曰,以吏曹啓辭,傳敎矣。草野被徵之人,兼帶經筵,旣已定奪,而考之大典,則堂下官兼經筵,例以文官差下,此該曹所以難於擅便,而有此啓稟也。臣等竊聞,宣廟朝儒臣成渾,不兼經筵官,只令以閑官入侍經幄,今此被徵諸人,使之入參進講,乃是曠世盛事,破格兼帶似無不可,而法典如此,則依宣廟朝待賢之例,不必兼經筵,只各以本職,迭爲入參筵席,亦可,而臣等,不敢擅便,上裁,何如?傳曰,依啓。
持平沈光洙辭職上疏。入啓。傳曰,遞差。
政院啓曰,今日闕門已閉,而吏曹無緣不呈省記,極爲駭異,請當該郞廳推考。傳曰,依啓。
謝恩副使書目,旣已辭朝出來,本職及兼帶,竝令該曹處置事。
諫院箚子。大槪,略陳所懷,以備裁擇事。入啓。答曰,省箚具悉。忠愛之言,縷縷切中時病,予甚嘉嘆,可不體念哉?
合啓前啓,金自點,請亟命遠竄事。入啓。答曰,毋煩。
院啓,臣等於昨日,將金逸不合統帥之意,略爲論列,而聖批以擇差爲敎,臣等之惑,滋甚焉。彼金逸,分閫於兩西,則貪婪而見敗,差祭於國陵,以乘轎而被論,其無可觀之實,不亦彰著矣乎?況以差員,在長陵,亦爲乘轎,人多目見乘轎於陵寢,不敬,孰甚焉,而被彈而不懲,人言而不恤,則悔過自新,豈復望於此人乎?今雖膺擇差之命,而其貪婪猶前也,驕恣猶前也,則顧安有擇差之實乎?臣等之言,實非泛然風聞,請命罷職,新授加資,竝命改正。近來銓曹注擬之際,多有不愜人望者,此固昧於朝家體例所致,非可深責。姑以其表著者言之,洪琢,曾被重駁,申洬之名論素輕,遽擬於承宣之望,許啓向日臺參,亦非尋常糾覈,而敍命纔下,便擬畿臬首望,至受天點物情,俱極不便,請吏曹當該堂上郞廳,竝命推考。京畿監司許啓,亦爲遞差。答曰,不允。金逸,爲先推考。
推鞫罪人崔千一與李彬·百一,面質。
京畿都事李杭,落後入來。以上朝報
上在昌德宮。停常參·經筵。
申翊全啓曰,明日常參·經筵,取稟。傳曰,只晝講。
傳于沈之源曰,今日推鞫勿爲。
傳于金益熙曰,大臣·備局堂上引見,右尹李浣,亦爲入侍。
申翊全,以春秋館郞廳,以領監事諸堂上意啓曰,本館參下五員內,記事官李尙眞,曝曬出使,記事官趙龜錫·趙嗣基,親病受由,上下番外,無他預備,注書李垕,後政,移授本館,使之察任,何如?傳曰,允。
金益熙,以禮曹言啓曰,本曹進士沈壽卿上疏粘連啓目。傳曰,道峯及綾州,皆有書院云,以一人而有數三處書院者幾何乎?問于該曹以啓事,傳敎矣。多士之景仰先賢,創建書院,其來久矣。蓋於其生長所葬之地,及其他久留之處,本土多士追慕濡化,累處竝建,非止一二人,而臣等,倉卒之際,未及詳知某某處。只目今所聞,文正公趙光祖,綾州·道峯·龍仁,文忠公鄭夢周,龍仁·龍宮·永川,文純公李滉,安東·禮安·榮川·眞寶·醴泉·盈德·龍宮·尙州·春川,皆有書院云,敢啓。傳曰,知道。
金慶餘,以兵曹言啓曰,統制使有闕,依近例,令備局議薦,何如?傳曰,允。
榻前合啓,金自點,黷貨奢僭,負國營私,國人共憤,罪當流放。臣等,閱月論列,兪音尙閟,群情悶鬱,請亟命遠竄。上曰,不允。持平權堣所啓,監兵使鹽盆·寺刹,諸宮家寺刹願堂等,論列已久,至於諸宮家事,未得蒙允。臣等,未知聖意之所在,而遠近聞者,必以爲事涉宮家,不爲允從,則其爲盛德之累豈云小哉?當此新服之初,宮府不可異同,一體嚴禁。上曰,此事創開今已久矣。諸宮家願堂等,雖謂不當,其中濫雜者禁之。又啓曰,國家贓法,極嚴且重,金汝水犯贓狼藉,若不嚴治,人不畏戢,定配之命,一下,物情駭異,請依前啓施律,何如?上曰,前有治績,故如是處之。又啓曰,國儲蕩竭,勅使絡繹,前頭支待,經費可慮,王者無私,請內需司奴婢身貢,下于該曹,以爲經費之用,何如?上曰,祖宗朝設立,意非偶然。又啓曰,臣立朝已久,小無涓埃之報,叨冒言地,昵侍天顔,言不見施,請命遞斥臣職。答曰,勿辭。正言李弘所啓金逸事,非泛然風聞,統制且非汗漫之官,昨承推考之命,物情憤鬱,請命罷職,新授加資,亦命改正。上曰,遞差。加資改正事,依啓。又啓,曾被重駁之洪瑑,名論素輕之申洬,遽擬承宣望,許啓向日論劾,非尋常,敍命纔下,便擬畿伯之望,物情未安,請命遞差,吏曹當該堂上郞廳,竝命推考。上曰,依啓。左議政趙翼榻前所啓,臣曾在先王朝,薦安邦俊爲人,天下之義士,十六歲來學儒賢成渾,抛擧子業,以著書爲業,經術文章,無出其右,不喜交遊,人無知者矣。上曰,此人雖老,召致京師,拜以相當之職,有所矜式,可也。御營大將李浣,榻前所啓,臣承乏當此重任,凡軍務大事,不可獨斷,都提調差出,何如?上曰,都提調,何不差出耶?對曰,不知。上問承旨。對曰,臣待罪近密,日淺,亦不知所以不出之意,而蓋聞都提調剩官云矣。上曰,自前有之,差出,可也。
金益熙啓曰,金逸遞差事,命下矣。臺諫,方以罷職論啓遞差承傳,不得捧之之意,敢啓。傳曰,知道。
應敎趙贇上疏,伏以,臣頃以妻母歸葬,獲奉恩暇,送喪廣州地,因與先忌相値,乃自廣州,移到楊根地,今已有日,臣受由之外,擅越他境,罪合萬殞,恭竢有司之議法。且臣年近七十,疾病沈痼,而冒寒道路,重加傷感,曾患痿痺之症,日以益甚。手足,幾不能支,動止將須於人,勢必自此,永作廢疾之人,亦不得趨赴闕下,仰復恩命,臣罪至此,死亦有餘,玆拜一疏,籲呼九天。伏望聖慈,特加憐憫,俯賜保存,臣之本職及兼官,竝許遞免,以安愚分,臣不勝懇祈屛營之至。踏啓字而下。
正言許悅上疏,伏以,臣分外之榮,秪速身災,病勢十分危劇,不得不呼籲於天地父母之前,臣於去月十八日早朝,進參三省之坐,終夕觸風,重得寒疾,繼而有引避就職之擧,連日詣闕,輾轉添傷,勢難供仕,故冒死呈單,而見却於政院,非一非再,累日之後,辭單始入,而自上有還出給之敎,臣聞命惶恐,不勝未安,自顧分義,不敢一向退伏,數日城上所之任,力疾而行焉,臣之病狀,史官同臺之所共見也。再昨之暮,自闕下還家,則渾身寒縮,手足麻痺,滿面猝浮,口眼喎斜,迎醫診視,則以爲傷寒未解,不善將理,冒風出入,仍得類中云。此非旬月可療之症,而不似之名,尙在身上,況陪祭不參,自有應遞之失,而運身無路,不得趨詣,自引逋慢之罪,益所難逭。伏乞聖慈,恕其罪而察其情,亟命遞職,俾得調治,則是實天地生成之恩也。臣無任激切祈懇之至。答曰,遞差。以上燼餘
大司憲金集三度呈辭。入啓。加給由。
掌令宋時烈初度呈辭。入啓。給由。
禁府啓目,前濟州牧使金汝水議處公事判付內,除刑推,邊遠定配,同府,金汝水金海府定配。啓。
慶尙監司書目,慶州府尹朴遾,病重罷黜事。
傳曰,政事,明日爲之。
政院啓曰,金逸推考事,命下矣。臺諫,方以罷職加資改正論啓,推考承傳,不得捧之之意,敢啓。傳曰,知道。
弘文館啓曰,草野被徵之人,各以本職,迭爲入參經筵事,因大臣定奪啓辭,已爲蒙允矣。副護軍宋浚吉,掌令宋時烈等,爲先啓下,使之輪回入參經筵,何如?傳曰,允。
吏曹啓目,粘連大司諫趙胤錫上疏云云。趙胤錫草土之後,以吉祭未行,有此陳疏,情事果爲切迫是白在果,今則禫月已過,此時諫長,亦難輕遞是白乎矣,事係臺諫,上裁,何如?啓依回啓施行。
又啓目,粘連戶曹判書鄭世規箚子云云。鄭世規勅使時勤勞之餘,添得身病,有此陳箚爲白在果,此時度支之長,爲任甚重,不可輕易遞改,而重臣進退,該曹不敢擅便,上裁,何如?啓依回啓施行。
護軍宋浚吉上疏。大槪,冒萬死陳情,乞收回出入經筵之命事。入啓。答曰,省疏具悉。爾若文官則必不有此辭矣。以此言之,則科名有無何關?宜勿辭。
全南監司呂爾載辭職上疏。入啓。傳曰,遞差。
吏曹啓目,粘連京畿監司書狀云云。長湍府使金逸,朔寧郡守李幼泗,善治之績,本道監司具由啓聞,論賞重事,該曹不敢擅便,上裁,何如?啓。竝表裏一襲賜給。
大司成申敏一上疏。大槪,再申前懇,乞遞職名事。入啓。啓下吏曹。以上朝報
上在昌德宮。停常參,只晝講。
下直,甲山府使柳。
巳時至申時,日暈。
藥房,慈殿問安。答曰,知道。
藥房都提調李景奭,副提調崔惠吉啓曰,日氣甚寒,伏未審夜來,聖候,若何?前日伏承時,無大段所患之敎。且連有勞動之擧,固以爲慮,而昨日入侍時,竊伏瞻聽,失音之候有加於前,深墨之色,無異於昔。又當寒嚴,引對良久,恐或添傷,如有感冒之候,必須趁卽進藥。臣等不任憂慮之至,敢來問安,竝此仰稟。答曰,時無大段症候,勿爲議藥。
藥房,中殿問安口傳啓曰,脹候小愈之後,何如?丸藥,數日後當盡加劑入乎?敢稟。答曰,知道。脹候近愈平常矣。丸藥,過三四日後當盡矣。
藥房再啓曰,內殿所進中滿分消丸,若過二三日當盡矣。臣等,與柳後聖及諸御醫等商議,則皆以爲,此丸藥,一劑仍進,宜當云。加劑入之意,敢啓。傳曰,知道。
有政。申翊全啓曰,今日爲政,又有推鞫,而都承旨臣崔惠吉,藥房進去,左承旨臣申翊全,吏批,有相避,左副承旨林,呈辭,同副承旨臣金慶餘,傷寒病不得察任,吏兵批,政廳及推鞫廳,何承旨進去乎?敢稟。傳曰,右副承旨,推鞫進去,右承旨,吏兵批兼進。
吏批,行判書李時白病,參判金南重推鞫進,參議李行遇進,右承旨沈之源進,以洪處亮爲兼司書,鄭麟卿爲司憲府持平,李弘淵爲司憲府掌令,李廷夔爲司諫院正言,金應祖爲侍講院輔德,柳景緝爲慶州府尹,黃瀗爲春川府使,洪處大爲司諫院正言,李垕爲藝文館奉敎。
傳曰,金逸,纔行表裏之賞,勿爲遞改,仍任長湍,以責治效。
兵批,判書韓興一,參判李曼在外,參議申濡出使,參知睦行善進。右承旨沈之源進,以呂爾載·許啓·趙贇·張應一·郭之欽爲副護軍。洪命一·沈光洙爲副司直。許悅爲副司果。元䎘爲統制使。
以元萬石爲假注書。
金益熙啓曰,昨日持平權堣榻前所啓金汝水事,請依該府議啓施行,而以依前啓施律如何,出於朝報。且其避嫌之辭,煩陳,國家置臺諫本意,乃新政從諫弗咈之道,而其出於朝報者太略沒實,深以爲未安,當該注書不無不察之失,請推考。傳曰,依啓。
崔惠吉,以吏曹言啓曰,本曹假郞廳,自古必擇差出,其意實非偶然,而近年以來,日漸廢壞,人皆厭避,有同賤役,識者之寒心,久矣。頃日典籍李長馨,假郞廳差出之後,公然不仕,至於莫重省記,闕而不呈,此曾所未有之事,事極痛駭,此而不治,日後之弊,有不可言,典籍李長馨,請從重推考。傳曰,允。
司諫沈之漢,獻納李尙逸啓曰,金自點罪狀,臣等論之竭矣,殿下聞之熟矣,而閱月持久,天聽愈邈,臣等不知聖意所在也。殿下必以爲自點,有勳勞於宗廟,爲先朝之眷遇,雖有如許之罪,容或有末減可恕之道。臣等則以爲不然,夫恃勳庸而徒事貪黷,則其不思同休戚之義,可知。被眷倚而只知營私,則其不欲報盛恩之心,著矣。人臣,負此罪戾,其何能免流放之典乎?況輿情共憤,國人皆斥,公論不可淺,衆怒不可遏,請勿留難,卽命遠竄。答曰,毋煩。
又啓曰,持平權堣以立朝已久,少無涓埃之報,忝冒言地,昵侍天顔,言未見施,引嫌以退,臺諫之立殿陛爭是非,固其職也。人君,所當優容寬暇,聽言如流,言事之臣,固無可避之嫌,請持平權堣出仕。答曰,依啓。
義禁府啓曰,告變人李彬,與罪人崔千一面質,後又與百一面質,對辯之辭二張,捧入矣。千一·百一被告之人,發明之辭,不足取信,以獄體言之,則所當請刑而但旣已面質,則亦須察其兩造而處之,可無未盡之患,李彬告書及供招荒亂之狀,已達於昨日啓辭中,而今此面質時所言,又如此,違錯之端非一,虛實似可知,而其所引金宗吉,先爲拿問乎?敢稟。傳曰,不必拿問,千一等議處。
甲山府使柳,榻前所啓,甲山,元無水田,故祖宗朝,北靑水田三十結,移給於甲山,以爲官家所用之地,而黃緝,爲兵使時,奪取以爲屯田,本府今不能下手。且無魚鹽之資,故祖宗朝折給利城一浦,自甲山募入土兵,以爲取資之地矣。黃緝,設定哨軍,屬之利城,此土兵,非閑遊之人,乃本府土兵,以本府土兵,屬之他邑,尤極冤枉,請摘發査覈,使之還本,何如?上曰,所陳弊端,承旨言于該曹善處焉。
領敦寧府事臣金尙憲箚子,伏以,臣聞昔者孟子謂齊王曰,將爲巨室,王必使工師,求大木,工師得大木,則王喜,以爲能勝其任矣,匠人,㓸而小之,則王怒,以爲不勝其任矣,夫國之用人,亦猶是也,不勝任者,在已之。竊聞近日人言,藉藉皆謂銓曹用人,不合公議,至發於白簡,爲銓官者,亦安得自安而已乎?彼長官者,素稱忠實廉簡,同朝之人,所共知,必無苞苴請托之累,而直以藻鑑不明,過信人言,以至於此,其情可恕,而其實難掩,合有早處,以淸賢路。且臣,頃於榻前,敢陳不貸贓吏,以保良民之說,天聽,似有俯採之意,曾未浹旬,遽下金汝水定配之命。又以前兵使安澈,擬諸摠管,至於蒙恩,以爲貪汚善事者之勸,由此觀之,廉吏不足貴,而貪官眞可尙也。朝廷之好惡已定,而區區老妄之言,正犯時忌,臣不勝慙赧咋舌屛蹙之至。取進止。答曰,省箚具悉。金汝水事,念其在北道時治績,以此處置矣。卿言至此,深用慙靦焉,當令該府依法處之矣。
金慶餘啓曰,以領敦寧府事箚子,金汝水事,當令該府依法處之事,批下矣。金汝水拿囚傳旨,捧之乎?敢稟。傳曰,依啓。
傳于申翊全曰,甲山府使柳引見。
上御宣政殿夜對廳,引見甲山府使柳,入侍,行左承旨申翊全,假注書朴增輝,記事官申混·徐必遠。上曰,守令居官,所爲何事?對曰,守令居官,例以七事爲言,而甲山,異於他處,七事中言農桑盛,而其處則無桑,言戶口增,而兵亂之後,民丁蕩敗矣。言學校興,而窮荒一缺想無知學之人矣。然十室之邑,必有忠信,到彼之後,當勸奬焉。軍政修,則此甲山第一務,而祖宗朝以南方之軍添防矣。頃者黃緝爲兵使,稱以軍器措用,因循不給,故凡干軍政,亦不如前。賦役均,則自經亂後,人民鮮少,土地荒廢,而賦役,一以癸卯量田爲準,故人民,尤不勝其苦矣。詞訟簡則其處豈有訟簡,而至於奸猾息,則頃年以採蔘爲業,近來則切禁。故民無衣食之源,許採之令,一出則輕死越江,每致生事,此又一大弊也。甲山弊端,臣未到任之前,不可一一詳盡,到官之後,當報于監司,轉啓以達耳。上曰,三·甲,雖被兵禍,經亂已久,勿爲如前玩愒,須以蘇殘起瘦爲念。且本道今遭大無之年云,賑恤之策,已爲分付,而必須愛恤,然後可以慰悅民心矣。對曰,上敎至當,。但小臣才疏,恐不得報效。昔漢時汲黯,爲淮陽太守,每願出入禁闥,補過拾遺,而竟死於淮陽。方今新化之初,如臣無似,何敢望補過拾遺?缺小之病,則有甚於汲黯,竊恐更不能還朝,而死於其所也。上謂承旨曰,所陳弊端,言于該曹擧行。以下六行缺
上御夜對廳,晝講中庸,入侍,同知事特進官李浣,參贊官崔惠吉,侍讀官趙復陽,檢討官尹鏶,假注書朴增輝,記事官申混·徐必遠。上讀前受學致中和章一遍。復陽,進講,自仲尼曰君子中庸,至以起下章之意。上又讀一遍。復陽曰,中庸,兼已發未發而言,極其精微,時中,卽已發之後,發而中節之理,近於和,中字之意,指無過不及之言,而程子亦以爲此義難知,必須默識深通然後可知,而君子有操存之功,故能。小人反是,故反中庸。惠吉曰,時字,卽無時不然之義,而反中庸之反字,雖無,義亦通,若無反字,則其義與韓文所謂道其所道之義,同矣。上曰,雖然,有反字然後尤爲之明。復陽曰,君子而中庸也而字,臣父以爲又字之義。鏶曰,看作又字似有力。上,引小注之說以明之。復陽曰,中庸之理無過不及,卽平常之理而爲之實難,故小人之民者,衆人之謂,而亦言其難能也。上曰,隨時而中,無往不中,義小異,有自然有意之別矣。復陽曰,豈有意乎?大本旣立則自當其可,故道之不行之道,卽中庸之道也。首言道出於天,中言中和,至此而謂之道矣。人之生稟,不齊,多失其中,所謂智賢,在卽勝於平人之謂,豈吾所謂賢智乎?上曰,然。復陽曰,知者,知之過而不行,愚者不知,此所以不行也。惠吉曰,雖是愚者,力行則當知,非下愚不移之愚矣。復陽曰,事物之有道,猶飮食之有味,不知道者,此猶不知味也。惠吉曰,自上宜體念於斯。復陽曰,學問之道,無他,眞知實踐於此,則何難乎中庸乎?上曰,行之過何謂也?復陽曰,或有一節之士,元二字缺居,而爲道不足行者也。於此言知行,此下又言知仁勇,此其發端矣,以下七行缺上曰,小註中直致橫致者,何義歟?鏶曰,此近於橫說豎說之義也。復陽曰,上八字,以質而言,下八字,以功而言矣。上曰,恁地,何謂也?鏶曰,此語錄,如因斯之謂也。上曰,脩道之敎,亦在其中之其字,何義也?復陽曰,復因上義,故如是矣。上曰,然則其字甚有力矣。惠吉曰,人君,旣以此自盡,而在下者果有能此道者,則收而用之,在於君上矣。上曰,然。小註亦有一身一家一國之言矣。遂退出。崔重吉所啓,出於擧行條件。以上燼餘
右議政七度呈辭。入啓。傳曰,安心調理。
掌令宋時烈再度呈辭。入啓。加給由。
大司憲金集上疏。大槪,老病乘寒,日漸危苦,乞遞職名,俾得專意調治事。入啓,啓下吏曹。
行司直鄭維城上疏。大槪,前忝政院,旣有牌不進應罷之罪,意外倖免,尙帶職名,惶蹙不安,加以前患足疾漸重,備局兼任,供仕無期,冒死陳情,乞削職名事。入啓。啓下兵曹。
洪淸都事書目,災傷差錯,靑陽縣監柳廷卨罷黜事。
兵曹,左邊捕盜大將,金應海落點。
晝講時,都承旨崔惠吉所啓,臣以掃墳事,伏蒙恩由,下去廣州地,伏見則今年各穀,莖葉雖茂,結實稀少,不可謂之豐稔也。況廣州,乃山城重地,民間分糴甚多,纔經山陵及勅使之餘,些少餘糧,盡入於官糴之還納,則民無擔石之儲,何以卒歲?國穀,雖不可不捧,或量減他役,以示撫恤之意,則庶幾民蒙一分之惠,而皆懷感悅矣。上曰,承旨親往所見之事,言于該曹,從長善處焉。
推鞫罪人崔千一·百一放送,告者李彬,刑問五度承服。以上朝報
上在昌德宮。停常參,只晝講。
沈之源啓曰,自前左右史入侍,而員數不足,則臺諫待接承傳出入之際,例以兼春秋代察矣。今日晝講時,預備兼春秋不爲仕進,再度承傳下院之時,只有注書一員入參,極爲怠慢,當該兼春秋,請推考。傳曰,允。
金益熙啓曰,小臣推鞫廳進去,下直,請出推案。傳曰,知道。
申翊全啓曰,明日常參·經筵,輪臺,取稟。傳曰,只晝講。
持平權堣啓曰,諸宮家願堂寺刹之說,初創於崇佛之時,已是無據無理之甚者,到今供佛已廢,而其流之弊,反至於廣占收稅,日漸濫觴,使本官不敢下手,僧徒之謀避官役者,擧皆投入,故名寺巨刹,處處皆空,各官雖有應定寺刹之役,而勢不得已徵於民間,以致賦役日重,小民呼怨,識者之寒心,久矣。殿下於監兵水營事,已爲允許,而獨於諸宮家事,尙靳一兪,遠近聞之,必將曰,事係宮家。故臺諫,論之而不得請云爾,則弊之多少,有不暇論,而其爲聖德之累爲如何哉?宮家所得小而害義則大。況於新政淸明之初,宮府不宜異同,請諸宮家願堂寺刹,亦爲一體嚴禁。國家多事,經費蕩竭,勅行絡繹,計無所出,到此地頭,思之氣短。況王者無私財,該司之儲,何莫非人君之用乎?內需司之設,本非美意,而時與古殊,事有不同。又不可以設立已久,而乃與太平無事之時,比而同之,不思所以變通之道也。財聚民散,國將不保,則雖有內司億萬之儲,將安所恃。國富民安,內外無虞,則雖無別致帑藏之事,君誰與不足。利害之輕重,較然其明,當此嗣服之初,特下移送之命,以示大聖人至公至正之道,則擧措快活,人心悅服,太平之治,庶幾復見。請內需司奴婢身貢,悉付該曹,以爲經費之用。答曰,不允。
金慶餘,以侍講院言啓曰,新除授輔德金應祖,時在慶尙道榮川地,兼司書洪處亮,纔以覲親事受由,江原道寧越郡下去,書筵入番事緊,竝斯速乘馹上來事,下諭,何如?答曰,依啓。金應祖,纔已下諭,待其上來。
以義禁府私奴平生上言粘目,傳于金慶餘曰,此人定配元公事,覓入。
申翊全啓曰,假注書元萬石,在外云,改差,他假注書差出,何如?傳曰,允。
假注書,蔡之沇落點。
崔惠吉啓曰,今日當爲推鞫,而刑房承旨金慶餘,方在直中,寒疾未差,不能察任,代房承旨林,呈辭受由,何承旨進去乎?敢稟。傳曰,右副承旨進去。
推鞫廳啓曰,誣告罪人李彬,依下敎刑推,旣已承服,結案取招,照律施行,何如?傳曰,依啓。
又啓曰,罪人趙箕俊,刑問一次,忍杖不服,請加刑。傳曰,依啓。
金慶餘,以訓鍊都監言啓曰,新造旗麾祭設行事,曾已啓稟,則過卒哭後爲之事,下敎。故更令日官推擇,則今十一月初九日,爲吉云,同日字時,神武門後,依紀效新書之法,放砲大吹打設行之意,敢啓。傳曰,知道。
吏曹參判金南重,參議李行遇等上疏,臣等當此新化之初,俱以無似,忝冒銓席,物議嗤點,固其所也。頃日之政,方伯承宣擬望之際,適緣乏人,循例備擬,自不覺物議之來,此無非臣等見識昏昧,不能詳察之致。白簡,纔發於臺閣,又有元老之陳箚,臣等不勝驚惶,無地措躬,臣等何敢諉諸長官而已乎?伏乞聖明,亟遞臣等之職,以謝公議,千萬幸甚。臣等無任戰灼屛營之至。答曰,省疏具悉。卿等勿辭察職。
以兵曹領敦寧府事箚子粘目,傳于金慶餘曰,事涉煩擾,客使渡江,知委,可也。
傳于沈之源曰,長鬐縣監沈譜引見。上御夜對廳,引見長鬐縣監沈譜,入侍,右承旨沈之源,假注書朴增輝,記事官申混·徐必遠。上曰,守令居官,所爲何事?對曰,七事之外無他,仍歷擧以對。上曰,七事則然矣,其邑民弊可言者,何也?對曰,風俗,雖不如古,別無大段疵瘼,而三里殘邑,有牧場之弊,是爲悶也。上曰,其邑農事,如何?對曰,未結實之前似好,而結實之後不實矣。沈之源曰,小臣,久在鄕曲,諳知民情,守令之愛民者甚少,惟以善事營私爲事,若無此二者,則豈不善乎?上曰,縣監聽彼言,留念爲之,而法典與賞罰,退而勉爲。遂退出。上御夜對廳,晝講中庸。入侍,特進官洪振道,同知林墰,參贊官沈之源,副護軍宋浚吉,侍讀官趙復陽,檢討官尹鏶,假注書朴增輝,記事官申混·徐必遠。上,自仲尼曰,君子中庸,至以起下章之義,讀一遍。復陽進講,自舜其大知也與,至第八章。上讀一遍具音釋。復陽曰,前言不能知行,故於此又言知行矣。以舜之大智,猶不自用,而邇言猶必察之,況其他乎?仍釋隱惡揚善之義,而首尾皆稱舜者,以其爲舜而發端故也。又引註中孟子之言以申之,及其明四目達四聰,皆好問好察,樂取於人以爲善之意也。以下缺以下燼餘
掌令宋時烈三度呈辭。入啓。加給由。
黃海監司書目,海州牧使鄭之虎前後使命,例致闕供,罷黜事。
政院啓曰,昨日晝講時,都承旨崔惠吉所啓,刑獄,國之大政,京外死囚多至十餘人,頃緣國家多事,啓覆,久未擧行,新化之初,不可留滯,令該房,春分前,稟擇無故日擧行,而罪案繁多,裁決於一日之內,則似欠詳覆之意,分日擧行,何如?上曰,此則然矣,而其處狹小,莫重之事,官員,若不盡爲入參,則似甚疏漏矣。臣惠吉曰,便殿狹窄,則應入之官,待候於殿外近處,迭入奏事似當,事無發落,取稟。傳曰,處所狹窄難容,迭入奏事,亦涉苟且,從容更議處之。
答大司憲金集疏曰,省疏具悉。卿辭至此,當令該曹議處。
吏曹啓目,粘連大司憲金集上疏云云。所患,若不至大段,則三度加給由之後,必不如是陳懇,在聖上待儒臣之道,似當遞改,以便調理,而此時憲長,爲任極重,自下不敢擅便,上裁,何如?啓依回啓施行。
又啓目,粘連大司成申敏一上疏云云。合於師儒之長,非但衆所共知,旣出於大臣之薦,本曹單望注擬者,實非偶然,解由之法,亦是朝宗金石之典,似難撓改,申敏一辭免,勢所固然,上裁,何如?啓。法典如此,則依回啓施行。
又啓目,粘連刑曹判書李時昉辭狀云云。奉使出疆往還之際,時日必多,詞訟重地,不可久曠,本職叱分,似當遞改,而重臣遞否,自下不敢擅便,上裁,何如?啓依回啓施行。
戶曹參判李景憲三度呈辭。入啓。遞差。
伴送使書目,勅使初一日林畔止宿事。
吏曹啓曰,臺諫有闕,政事,取稟。
右議政金堉箚子。大槪,請令廟堂,速議兩湖大同之法,亟遞臣職,以治因病誤事之罪事。入啓。答曰,省箚具悉。卿無意世事,一向謙退,思念之懷不弛于中,今見條陳別幅,卿不以爲在家,而爲國事,懇懇之忠至此,感歎不已,惟卿,須勿再辭,速出論道,以救民生。
左副承旨林再度呈辭。入啓。加給由。
輪對官入侍,戶曹正郞徐相民,刑曹正郞權省吾,工曹佐郞閔賀,漢城庶尹兪汝諧,司評李晛。
禁府,告者李彬,堂古介行刑。啓。
合啓前啓,金自點,請亟命遠竄事。入啓。答曰,毋煩。
戶曹判書鄭世規三箚。大槪,病勢一向危苦,決無出仕之望,乞遞職名事。入啓。答曰,遞差。以上朝報
上在昌德宮。停常參,只晝講。
辰時,日暈。夜一更,月量。
金慶餘,以都摠府言啓曰,今日入直軍士,中日習射,請出標信。傳曰,知道。
傳于崔惠吉曰,右議政金堉八度呈辭,傳曰,安心調理。
判義禁箚子。答曰,省箚具悉。卿其勿辭,調理察職。
備忘記,副司直李齊衡·睦兼善·李壽仁·李梓·尹城,御使治裝,齎去糧饌,令該曹一體題給。
〈政院啓曰〉,傳于申翊全曰,慈殿誕日,表裏封進,中宮殿則無爲之之例耶事,傳敎矣,卽招禮曹郞廳問之,則大殿誕日,有中宮殿封進之規,而慈殿誕日,則只有大殿·世子宮·百官封進,曾在先朝仁穆王后誕日,亦遵此例爲之云矣。傳曰,知道。
正言李廷夔上疏。傳曰,下該曹。
春秋館郞廳,以領·監事·諸堂上意啓曰,春秋館直房,房堗凹陷,今將改造,入直郞廳,限畢役,移直政院,何如?傳曰,允。
傳于金慶餘曰,以違格上言十一丈內,此五丈,仍用,可也。
金慶餘啓曰,以刑曹堂上·郞廳推考傳旨。傳曰,刑曹公事取來,詳審爲之。
備忘記,兵曹正郞李行源,御史治裝,糧饌,亦爲題給。
金慶餘,以兵曹言啓曰,榻前,右承旨沈之源所啓,春秋都試,莫重之事,而因國恤,久未擧行,今冬都試,該曹亦以日寒稟啓停行,古例尤不可輕廢,請令擧行,何如?臣非該房,而敢此仰達。上曰,該曹啓請停行,故循例答之矣。然則依例爲之事,言于該曹事,傳敎矣。春秋都試,已因國恤,不得設行,卒哭之後,且以政府東西壁未備,冬節已深,勢難擧行之意,入啓蒙允矣。今因承旨所啓,都試古例,不可輕廢。上曰,該曹啓請停行,故循例答之矣。然則依例爲之事,言于該曹事,命下矣。就考前例,隆寒盛暑,則凡取才,不得設行,故如是仰稟矣。承旨所啓如此,政府東西壁舍人闕員,速令該曹差出,趁卽設行之意,敢啓。傳曰,知道。
金慶餘啓曰,禁府都事,以委官意來言,判義禁金藎國,身病陳箚子,差復後,三省推鞫後開坐之意,敢稟。傳曰,知道。
申翊全啓曰,御史治裝,命下矣。皆牌招聽,分付,而其中司書崔逸,親病呈辭受由,陽城地出去,副司直兪棨,副司果吳翮,本職遞差後,卽爲下鄕,前應敎金弘郁,時在瑞山地,治裝事,何以爲之?副護軍郭之欽,則付軍職後,不爲受由,楊州地出去云,請推考。傳曰,依啓。有故人,竝勿爲治裝。
金慶餘啓曰,御史治裝,追後命下人員,皆牌招聽,分付,而其中副司直李壽仁,不爲受由,下去于全南道康津地云,請推考。傳曰,依啓。
上御宣政殿夜對廳,晝講中庸。入侍,特進官李基祚,同知事林墰,參贊官金益熙,副護軍宋浚吉,侍讀官李正英,檢討官尹鏶,假注書朴增輝,記事官徐必遠·趙嗣基·金益熙進曰,兩司城上所,以奏事詣閤門外敢稟。上曰,罷講後入之。宋浚吉曰,程子爲講官,言於宋哲宗曰,當諱先儒名,聖明體念程子之意,先儒名,亦當諱而讀之。上曰,程·朱之諱,見於大學衍義,而於四書,不諱顔·曾矣。然則亦可諱乎?浚吉曰,旣諱程子,則顔·曾何獨不諱?自上先行,則自下後學,亦可觀感而諱之矣。上曰,然。上,講自舜其大知也,至第八章。浚吉曰,此章兼智仁勇而言,先儒謂大聖則不賴勇而裕,如注中小大厚薄之類,以是非善惡而言,於善之中,亦有過不及之差,故必執其兩端,量度以取中,然後可以得中矣。李正英進講,自子曰天下國家,至第十章。上具音釋讀一遍。以下缺
晝講時,副護軍宋浚吉所啓,曩日江都死節人中,如沈誢·宋時瑩·李時稷,以微末之官,死於節義,尤爲可嘉,自國家但爲旌門,而無贈職之典,人情至今惜之。金益熙曰,宋浚吉所達沈誢等贈職之事,令該曹擧行乎?上曰,在先朝時不爲贈職乎?益熙曰,當初表著者,則只旌門而不爲贈職,其次則不爲旌閭,而只贈職矣。浚吉曰,旌門·贈職之法,竝行無妨矣。上曰,表獎之擧,豈以疊行爲嫌乎?依爲之。上謂承旨曰,大臣引見之時,因數字缺各上封章之命,未知擧行乎?益熙曰,其日入侍之人,爲之乎?在外之人,大同爲之乎?敢稟。上曰,豈獨入侍之人乎?益熙曰,然則草敎爲之乎?自政府依求言之例爲之乎?上曰,草敎爲之。上曰,頃日左相所薦之人,多而銓曹何不擧論乎?金益熙曰,只趙克善爲司業矣。上曰,其餘亦宜收用,以試其才,如是束貯之,則大臣擧薦之意安在。益熙曰,分付該曹,何如?上曰,依爲之。持平權堣,正言洪處大,榻前合啓,金自點贖貨負國之罪,臣等論之竭矣。殿下聞之熟矣,而閱月持久,兪音尙閟,臣等,未知聖意之所在也。國有賞罰,豈可以先朝勳舊而私之?公論,久而愈激,請亟命遠竄。上曰,頃者予意,已諭於大臣,先王遺敎丁寧。故不忍竄黜,勿爲堅執,退而議之。持平權堣啓曰,諸宮家願堂之稱,始於崇佛之時,到今供佛已廢,而其弊反至於廣占收稅,日漸濫觴,民生之弊極矣。賦役日重,生民呼怨,殿下於監兵水營事,已爲允許。而獨於諸宮家事,尙靳一兪,諸宮家所得少,而害義則大,凡擧措得中,民不怨咨,而若不得其中,則民不堪其苦,請諸宮家願堂,亦爲一體嚴禁。上曰,監·兵·水營,則別無所爲,而且非啓下之事,故允許,而宮家則自前啓下爲之之事。且軍額日蹙,僧徒日繁,豈無可役之僧乎?玆以不允矣。又啓曰,國費蕩竭,則生民日困,前頭之事,誠爲可慮,今番內需司身貢奴婢,移送該曹之請,實非偶然。尙靳一兪,國儲蕩竭,則分送該曹,以爲補用之地。歲登時豐,國儲有裕,則復古除用,亦或一道,頃者尙方織造,有革罷之命。故遠近歡悅,殿下若擴充此心,熟思深慮,則不待臣言,而有快下之命矣。請內需司奴婢身貢,悉付該曹,以爲經費之用。上曰,不允。又啓曰,刑曹九月獄事,臣府論啓,至罷當該郞廳,而近聞該曹推捉大君宮奴,則推諉不給,刑曹啓辭,以洞內下人捉致詰問爲敎,與當初陳啓之意,不同,只致洞內騷屑,大君宮掌務稤奴推問,則其宮奴正犯,可得矣。請令該曹囚禁推問。上曰,該曹則不言大君家不爲捉給之意矣。又所啓,大君宮奴,不能捉得之意,該曹尙不啓達,則該曹堂上郞廳,難免其責,請推考。上曰,依啓。正言洪處大啓曰,宣傳官金元緯·金大吉,相親,而大吉,爲女人所殺之際,目見而不救,相知之間,人情事理,豈有如此事乎?請金元緯汰去。上曰,一女人下手之際,何難而不爲之救乎?又所啓,畏宮家之勢而不救矣。上曰,允。承旨金益熙所啓,相知之間,視死不救,此非泛然汰去之罪,請拿囚定罪。上曰,允。正言洪處大啓曰,臣聞之則詳矣,而議律失當,請命遞斥臣職。上曰,勿辭。
禁府,金汝水拿囚。啓。以上燼餘
京畿監司書目,抱川呈,以大提學趙絅辭職上疏上送事。啓。傳曰,省疏具悉。卿其勿辭,調理須速上來。
左副承旨林三度呈辭。入啓。遞差。
執義鄭知和再度呈辭。入啓。加給由。
掌令宋時烈上疏。大槪,三告調理,病未少愈,且與新除授掌令李弘淵,有相避之嫌,乞賜遞免事。入啓。
政院啓曰,輪對自有定式,而今日,取稟是乎事,傳敎矣。考之法典,則以每日輪對載錄,而近規則以一月三次爲式矣,頃日該曹依法文,以每日輪對啓下,意非偶然,故同僚相議,依啓下新規,逐日,取稟矣。傳曰,近規非先朝之制乎?依此爲之,可也。
答掌令宋時烈疏曰,遞差。以上朝報
上在昌德宮。停常參·經筵。
傳于金慶餘曰,李正英·趙鐩·李晳·洪命夏·洪處尹,任重命招。
以西部麻浦契,小小草家燒火事,漢城府單子。傳曰,恤典擧行。
藥房都提調臣李景奭,副提調臣崔惠吉啓曰,寒威凝冽,伏未審數日來,聖候,若何?失音咳嗽等候,亦復何如?竊想今日,聖懷益疚,臣等,無任悲憂兼至,敢來問安。答曰,知道。罔極之懷,無以爲諭。以上燼餘
慈殿誕日,政院·玉堂·二品以上·六曹,問安。入啓。答曰,罔極。
大殿·中殿·世子宮,政院·玉堂·二品以上·六曹問安。入啓。答曰,罔極。
傳曰,明日政事爲之。
兵曹判書韓興一再度呈辭。入啓。加給由。
執義鄭知和三度呈辭。入啓。遞差。
吏曹判書李時白三度呈辭。入啓。只遞本職。
校理趙復陽上疏。大槪,冒萬死乞遞職名事。入啓。答曰,省疏具悉。爾其勿辭察職。
伴送使書目,勅使初三日到義州事。
傳曰,右議政處,遣承旨敦諭。
政院啓曰,傳曰,以臺諫啓辭金逸推考矣,何不捧傳旨耶事?傳敎矣,金逸推考命下之後,臺諫連啓遞差事,蒙允,故依從重之規推,考承傳循例不捧矣。傳曰,知道。
合啓前啓,金自點,請亟命遠竄事。
府前啓,請內需司奴婢身貢,悉付該曹,以爲經費之用,前啓諸宮家願堂寺刹嚴禁事,停啓。大君宮掌務稤奴推問事,刑曹結末間姑停。
院啓,正言洪處大引嫌而退,知其不救,旣已請罪,則擬律輕重,各有所見,不可以此輕遞言官,請正言洪處大出仕。答曰,依啓。
答合啓曰,削奪官爵。
答府曰,不許。此尺布斗米,非予私財,而然自前曾無此規,亦由於內間事,誠有所不得已者矣。
政院啓曰,以刑曹堂上·郞廳等推考傳旨,傳曰,刑曹公事取來,詳審爲之事,命下矣。取見該曹公事,則結黨宮奴罪人九月,不爲直告,其行兇近處隣人等,推問,而亦皆隱諱。故臺諫啓辭,則以爲,推問大君宮掌務稤奴,則可得其正犯之意也。但當初刑曹推捉結黨宮奴時,大君房宮奴,若以自本曹,推問九月,現出奴名,然後捉給云。故自上,以該曹則不言大君家不爲捉給之意,爲批答,而臺諫,又爲請推該曹堂上郞廳矣,臺諫啓辭,旣已蒙允,則似不可不捧傳旨,敢啓。傳曰,該曹雖不明言,是予不察之過也。勿推。
正言洪處大就職。
吏曹啓目,粘連正言李廷夔上疏云云。祖母之年,將迫九十,病患如此,則以承重之孫,情事果爲切迫是白置,似當依願遞改是白乎矣,臺臣進退,自下不敢擅便,上裁,何如?啓依回啓施行。以上朝報
備邊司啓曰,軍兵之老除物故代定之規,載在法典,物故者則各其本官代定。且無作紙捧納之事,而爲官吏者,不能奉法,軍卒之物故者,勒令孤寡妻兒代定。又從而責捧作紙,雖至年久,不得代定物故,立案亦未得出,吏緣侵責之事,非一二端,軍卒之怨苦甚多,而此其一也。未必邑邑如是,而此弊滔滔,所聞極可痛惻,令兵曹行會于各道監·兵·水使處,申飭,列邑,一依法典爲之,俾無如前侵責孤寡之弊,何如?答曰,依啓。以上備局謄錄
政院啓曰,禁府都事,以委官意來言,判義禁箚子,入啓,而三省坐起,待判義禁出仕後爲之之意,敢啓。傳曰,知道。以上禁府謄錄
上在昌德宮。停常參·經筵。
有政。吏批,判書林墰命招病,參判金南重進,參議李行遇進,都承旨崔惠吉進。兵批,判書韓興一,呈辭受由,參判李曼,在外未上來,參議申濡,義州問安使出去,參知睦行善進,同副承旨金慶餘進。
傳曰,尹城·李齊衡·許悅·睦兼善,命招。
吏批啓曰,新判書林墰命招,同參政事,何如?傳曰,允。
又啓曰,大司憲,今當差出,而擬望之人,乏少,承旨竝擬,何如?傳曰,依啓。
崔惠吉啓曰,新判書林墰命招,病不來矣。傳曰,知道。
以林墰爲吏曹判書,尹絳爲承旨,宋浚吉爲執義,李梓爲掌令,崔逸爲正言,李時白爲延陽君,李時昉爲延城君,金必陽爲軍器參奉,趙絅爲大司憲,韓興一爲判義禁,李賓國爲監察,金佐明爲修撰,權儁爲引儀,權堣爲校理,沈之漢爲應敎,洪柱世爲昌陵參奉,睦行善爲兵曹參議,安光郁爲靑陽縣監,兪槮爲健元陵參奉,李廷夔爲典籍,沈之源爲左副承旨,申濡爲兵曹參議,睦行善爲兵曹參知,林爲全南監司,權勛爲海州牧使,洪柱元爲氷庫提調,金光煜爲刑曹判書,吳廷緯爲直講,沈檍爲軍器主簿,李時苾爲司評,韓興一爲兵曹判書,李德益爲義盈直長,李厚先爲禮曹正郞,黃瀡爲判校,安邦俊爲工曹佐郞,崔煜爲密陽府使,南銑爲戶曹參判,洪重普爲司書,宋時烈爲司僕正,崔惠吉爲京畿監司,李時白爲左參贊,林墰爲兼知義禁,鄭世規爲知義禁,韓興一爲左賓客,金弘郁爲尙衣正,吳竣爲觀象監提調,金永聲爲禁府都事,趙壽益爲承旨,李瀤爲咸興判官,鄭知和爲輔德,崔濟爲活人署別提,沈詻爲右參贊,趙贇爲司諫,鄭世輔爲持平,申翊全爲都承旨,尹絳爲左承旨,沈之源爲右承旨,金益熙爲左副承旨,趙壽益爲右副承旨。
金慶餘啓曰,都承旨崔惠吉,移拜京畿監司,而吏批未罷政,左承旨臣申翊全,有相避,右承旨臣尹絳,未肅拜,同副承旨臣金慶餘,以代房兵批,當爲進去,而其餘承旨,日入後皆已出去。吏批,何承旨進去乎?敢稟。傳曰,同副承旨兼進。
鄭世規·金集·申敏一·鄭知和爲護軍,李景憲·鄭良弼爲副司直,柳赫龍爲副司果。
吏批啓曰,新除授密陽府使鄭昌胄呈狀于政廳曰,與本道都事李汝澤妻同生娚,法當相避,依法處置云,鄭昌胄,改差,何如?傳曰,允。
又啓曰,判義禁,例以從一品兼帶,而新除授判義禁韓興一,無陞品之命,何以爲之?敢稟。傳曰,加資。
又啓曰,判義禁韓興一加資事,命下矣,韓興一本資,乃是資憲,雖有加資之命,而尙未及於從一品,何以爲之?敢稟。傳曰,陞其品。
又啓曰,新除授咸興判官李槮,呈狀于政廳曰,本府有收貢奴婢二十口,依法處置云。壯奴婢十口以上者,勿許赴任,載在法典,李槮,依法改差,何如?傳曰,允。
吏·兵批,下直。
禮曹啓曰,今十一月初五日,特進官洪進道,榻前所啓,小臣累忝獻官,伏見犧牲,不如前日,蓋緣合於典牲署。故如此司畜署,雖未復設,合於禮賓則,似好矣。典牲署,爲祭享,司畜署,爲客使而設,似當區別矣。上曰,祭享重事如彼,誠可寒心,言于該曹,議以處之事,傳敎矣。典牲署則專爲祭享,司畜署則爲客使而設,各有所掌,而丙子亂後,同是畜物衙門,故權爲合設矣。今者祭享犧牲,不如前肥澤,則誠爲欠缺,合有變通之擧,而禮賓寺,則初非畜物衙門,合於禮賓,似未妥當。如不得已,則司畜署,使之還設,典牲署,則專爲祭享犧牲,以重事體,何如?答曰,係干祭享,雖是似不爲己之事,旣廢復設之擧,問于廟堂處之,似當矣。以上燼餘
判義禁金藎國再箚。大槪,病勢一向危重,懇乞遞免事。入啓。答曰,省箚具悉。卿辭至此,勉副焉。
副摠管安澈初度呈辭。入啓。傳曰,遞差。
政院啓曰,金自點削奪官爵事,命下矣,臺諫,方以遠竄論啓,削奪官爵承傳,不得捧之之意,敢啓。傳曰,知道。
政院啓曰,明日常參經筵,來十一日輪對取稟。傳曰,常參·經筵則停,輪對爲之。
承旨沈之源書啓,臣承命往諭于右議政,則以爲臣許國忘身,平生素蓄,當此艱危,敢思休避。但智慮短淺,言不諧時,伴食隨行,亦所深恥,而冬月得病,老甚難瘳,數旬蟄伏,第積憂戀,再遣近侍,溫諭丁寧,惶恐感激,不知所達云矣。傳曰,知道。
備邊司啓曰,大同一事,頃因下敎,臣領相有所獻議,大槪,有司與方伯,詳察內外民情,盡意揣摩,就令行之,必須有漸,如洪淸一道,似當先試,而改作之擧,利不十倍,則古人有戒焉,慮始之際,十分審處之意爲啓,自上,以依領敦寧府事議事,下敎矣,領敦寧府事議,以爲國家初政,大更張變通之事也。其害利便否,不可不十分商議而處之,雖曰民生倒懸之救,當如救焚拯溺,而若有窒礙難行之弊,則必有藉口,以資不悅者之謗,前日已往之弊,亦可鑑也。稍待數月,亮陰後,從容面稟定奪似當云。今此右議政臣金堉箚子所陳,兩湖大同事也。且其別幅所條,亦係變通,臣等不敢率爾裁酌,令郞廳就議于金領府事,則所見,猶夫前日,別幅之事,亦有所可否,而右相之出,似當不遠,姑待其出仕,依前定奪,榻前面稟而行之,似爲宜當,敢啓。傳曰,知道。
府前啓,請內需司奴婢身貢,悉付該曹,以爲經費之用。新啓,近來兩西直路各官,幾盡蕩敗,將至不能收拾之地,而黃州·安州爲尤甚。蓋以營下責應,倍蓰他邑,而兩營兵使,皆有兼牧使之號,故例爲挈家上,二衙支供,新舊官從馬,皆出於本官,其勢固不能支當也。頃年廟堂,亦慮此弊,欲移安州兵營,而事有所礙,竟未能行,今當有變通之擧,判官及兼牧使之號,竝請減祛,差遺牧使,使之專管,則兵使雖仍在其營,而本州支供,不過兵使一員而已。可無一州兩衙之弊,事非大段變通,而似甚便宜,請令廟堂議處。
院啓,布木升尺,自有定式,而各該司捧納之際,多有濫觴之弊,痼習已至難革,識者之寒心久矣。戶曹正郞徐相民,頃日輪對之時,田三稅木,請以四十尺爲准,當此民窮財盡之日,創開無前之規,則其流之弊,有難勝言,其不思民隱,妄陳謬見之罪,不可不懲,戶曹正郞徐相民,請命罷職。答曰,陳其不得已之事勢,不必罷職。
副提學閔應亨上疏。大槪,學識淺短,老病深重,不合論思之長,請鐫削職名事。入啓。答曰,省疏具悉。爾其勿辭,察職。
答府曰,不允。令廟堂,稟處事,依啓。以上朝報
合啓。答曰,連啓至此,殊極不可,誠未曉爾等之意之所在也。
海州生員田有禮上疏。答曰,省疏具悉。竭其心思,有此陳啓,嘉爾爲國之誠,當令該司議處焉。
傳曰,慈敎內,汝亦常時闕內衆人中彰說爲乎矣。慈殿假作四條冒屋重位敎是如爲旀,其他向予不測之言,節節做出爲旀,慶德宮之人,往來則以爲做作不測之事,而往來是如爲旀,至於往來書札,中間拆見,欲爲吹毛求疵,以爲不安予位之計爲旀,況於國恤之後?向予誹謗雜說,無數彰道是去乙,從容論罪次以姑爲退伏,亦傳敎,而少不懲念,行妖作姦,猶夫前日是旀,每於夜深,則潛出遍行闕內,與何人謀爲何事是旀,又於內殿避接時,欲知其一路是如爲去乎?其意何意是隱喩,一一直招爲旀,前後所爲似非汝一人之所爲是置,聽何人敎誘而然是旀,肆行姦妖節次,果同謀誘之人,竝以從實一一直告。內下記草
上在昌德宮。停常參·經筵。
傳于金慶餘曰,李梓·張次周·金始振·李行源·任善伯,命招。
金慶餘,以都摠府言啓曰,今日入直軍士,中日習射請出標信。傳曰,知道。
金益熙啓曰,傳曰,頃於引見時,定配諸臣中,自初有混被之語,故問于大臣,已爲區別矣,其後何無黑白耶事,傳敎矣。臣於頃日,榻前伏承聖敎,以定配諸臣中混被者,欲爲議處,而其人等姓名,大臣別不單擧,故臣之愚意,分別某某,係干恩命,不敢稟請矣。昨承下問之敎,其不能分曉聖意,卽爲擧行之罪,實所難免。又緣私故早出,不得趁時回啓,尤爲惶恐待罪。傳曰,知道。勿待罪。且恩命則當在於上,而某人之混被,則自上有難知,故問議于大臣矣。
掌令李弘淵,正言洪處大啓曰,昨承聖批,不覺瞿然,臣等,雖極愚蒙,亦嘗聞筵中下敎之語矣,豈不知聖意之所在?將順之爲美,而惟此金自點黷貨病國之狀,足爲人臣忘恩濟私者之戒。故新服之初,公論重發,經時論執,物議益激,而今此削奪之命,亦不准當初所請之律,則輿情之悶鬱,當復如何?此臣等之所以不敢以削職爲得請,而遽爾停之也。請勿留難,亟命遠竄。答曰,君臣之間,貴在情意相孚,而爾等之所爲,愈往迺爾,顧無所恃矣,亦且見其薄矣。予之特允削職之命,所以抑私心,而慰群情之至意也。爾等,退而思之,毋庸更煩。
尹絳啓曰,以杆城郡守元振溟上疏,本郡該吏等拿來一處憑問事,命下傳旨書入,而第念禁府下人,一到外方,則其攘奪財産之弊,罔有紀極。且非重罪而至下拿命,事體亦重,令本道監司,別差人執捉,色吏等,押直上送似當,敢此仰稟。傳曰,啓辭是矣。所謂拿問者,以其捉致之意也。何乃拿命捧傳旨乎?今後如此事,本院,亦是致察,勿爲泛過。
金慶餘,以備邊司言啓曰,今見中使狀啓,則曆書,例於鷹連中使之行,順付兼行,帶一譯官,而齎咨官,不爲另送事,已見鄭勅而定奪云。今後則鷹連中使入去時,帶行譯官,曆書受來事,該院及承文院,竝爲分付,以爲前頭擧行之地,何如?傳曰,依啓。
金慶餘,以備邊司言啓曰,黃州·安州兩營兵使兼牧使之號,竝皆減祛,差遣牧使使之專管事,及特進官洪振道所啓,司畜署復設便否,輪對官徐相民所啓,外方所捧之木,依前例四十尺捧上事,言于廟堂議處事,傳敎矣。今當議啓,而本司之坐,左議政,以病未參,諸堂上,亦多有故,姑待齊會,商量議啓之意,敢啓。傳曰,依啓。
金慶餘啓曰,禁府都事,以委官意來言,新除授判義禁韓興一,未肅拜,三省推鞫,出仕間,不得開坐之意,敢啓。傳曰,知道。
午時至申時,日暈。夜一更有霧氣。以上燼餘
兵曹判書韓興一三度呈辭。入啓。加給由。
京畿監司書目,安城呈,以注書鄭時諶母病危重,上去不得事。啓遞差。
全南監司書目,扶安·古阜等六官呈,以十月初三日海溢,近古所無,礪山·咸悅等官呈,以九月二十九日地震變異非常事。
傳曰,明日晝講爲之。
府前啓,請內需司奴婢身貢,移下該曹,以爲經費之用。答曰,已諭毋煩。
都承旨申翊全上疏。大槪,請還收所授新命,以安微分,以便公私事。入啓。
院前啓,戶曹佐郞徐相民,請命罷職。答曰,已諭勿煩。
京畿監司崔惠吉上疏。大槪,陳情乞遞事。入啓。以上朝報
上在昌德宮。停常參·經筵。
下直,瑞山郡守李有溫,輸城察訪玄尙白。
藥房,慈殿問安。答曰,知道。
藥房都提調李景奭,左承旨尹絳啓曰,寒氣頗凜,伏未審一兩日來,聖候,若何?失音咳嗽等症候,亦復如何?臣等無任憂慮,敢來問安。答曰,知道。症候,言于醫官矣。
中殿問安口傳啓曰,丸藥進御之後,脹候有差復之漸耶?答曰,知道。脹候小愈後一樣。
政院,大殿問安。答曰,知道。
沈之源啓曰,假注書蔡之沇,掃墳事受由,他注書,差出,何如?傳曰,允。假注書,李萬吉落點。
傳于金慶餘曰,明日常參,停。
以輪對官望單字,傳于金慶餘曰,明日不爲輪對,此望單子還出給。
金慶餘,以刑曹言啓曰,頃因司憲府啓辭,婢九月,刃殺金泰吉時,作倘結縛麟坪大君房奴,捉囚一體科斷事,承傳下本曹後,卽送刑吏,推捉宮奴,則宮奴所答內,不知某奴之作倘結縛,自本曹問於九月,現出奴名,後捉給云。故問於九月,牢諱不言,不得已具由入啓,請刑九月,則以依允,此非昏夜暗昧之事,宮奴作倘之人,則似不難知,其行兇近處隣人,亦爲推問爲敎,隣人韓士宗·金得金等,卽爲捉來究問,則皆稱不知。又於九月加刑啓目,亦以姑停刑推,隣人等推閱,後更議處置判下,臣曹又欲更問於隣居他人而處置,本月初四日啓稟推捉之由,而隣人金聲龍·朴永男·春伊等,纔得捉囚矣。今見榻前憲府所啓大君宮掌務稤奴推問,則宮奴正犯可得之說,實爲合當,其宮掌務稤奴,捉囚嚴問,現出作倘正犯,何如?傳曰,大君雖疲劣,必不以容護奴輩而受辱矣,更觀爲之,可也。
金慶餘啓曰,明日常參·經筵,取稟。傳曰,停。
政院啓曰,殿下嗣服之初,首招林下之賢士,禮遇之誠,迥出尋常,孰不感悅,咸謂至治可期,儒風可振,橫經問難,庶復見於今日矣。卽者前大司憲金集,以加土事呈辭,有給由馬之命。臣等,固知聖眷,實在於遂其情願,而第念賢者之進退,朝廷以之輕重,而加土先壟,不過一子弟之事,老年筋力,難以自强,一出國門,其還不可期。伏願更賜勉諭,使之停行,一以盡殿下好賢之實,一以爲儒林矜式之地,不勝幸甚。答曰,予意,已諭於領相箚子批答矣。
尹絳啓曰,以領議政箚子,請留行副護軍金集事批答中,有諭予至意,亟使勸留之敎,此意,似當傳諭于金集,何以爲之?敢稟。傳曰,依啓。
又啓曰,以行副護軍金集勸留啓辭,依啓事微稟。傳曰,遣史官勸留。
檢閱徐必遠啓曰,臣承命往諭于行副護軍金集,則以爲,恩命至此,極爲惶恐,第老病之人,勢難久留京邸。且頃日筵中,旣有仰籲之事矣,及今下去,趁期完了,待得明春,更爲上來,當於出去之時,更陳所懷云矣。答曰,加土之事,子第足以爲之,體予至意,須勿下去,豈可以一時率爾之言,孤國人之衆望乎?今見此辭,心切缺然,更遣勉留之意,爾其趁明曉,更爲丁寧往諭。
掌令李弘淵,正言洪處大啓曰,昨日伏承聖批,丁寧懇惻,旣責臣等之薄,又勉之以退而思之,十行溫旨,不啻一字一涕,臣等,奉讀未卒,感淚先零,殿下視臣等,如家人父子,臣等亦安敢自外而不盡所懷也哉?金自點之罪狀,擧國之所共憤,殿下亦不曰無罪,而猶且曲加容庇者,誠出於殿下之至情,但殿下之所欲行者,私情,臣等之所必爭者,公議,公私本不能兩立,設令臣等,不忍違拒於殿下情意相孚之敎,遽爾停之於方張之際,則士夫之議,街巷之謗,將四面而至矣。臣等之見,非於公議,有不足恤,顧不爲聖德之累乎?抑恐群情復激,衆怒愈深,則殿下之曲庇者,適足以害之也。今此削職命,猶未準當初所請門黜之律,則臣等之論,豈容但已?請勿留難,亟命遠竄。答曰,所謂公論,不知何國之公論耶?吁亦異矣。以上燼餘
右議政金堉,身病出仕。
答都承旨申翊全疏曰,省疏具悉。允合此任,卿其勿辭察職。
左參贊李時白上疏。大槪,臣與左議政,有婚家相避之嫌,請遞事。入啓。答曰,省疏具悉。卿辭至此,令該曹議處焉。
大司諫趙錫胤上疏。大槪,冒死陳情,懇乞遞免事。入啓。答曰,省覽疏章,益增悲感矣。紛紜俗說,不必介懷,爾其勿辭察職。
答京畿監司崔惠吉疏曰,省疏具悉。卿才慈詳,允合此任,宜勿控辭,速往欽哉。
刑曹參判宋時吉辭職上疏。入啓。啓下吏曹。
金領府事箚子。大槪,前都憲金集,老病請歸,不可不留,以補新化之事。入啓。答曰,省箚具悉。黽勉賜暇,而第切耿耿,因大臣箚子,卽已還收。又令勸留,予心方降矣。
校理趙復陽,修撰尹鏶上疏。大槪,請留護軍金集之行事。入啓。答曰,省疏具悉。爾等之言如此,可謂經幄之臣矣。予甚嘉焉。
戶曹判書李基祚上疏。大槪,陳情乞遞事。入啓。答曰,省疏具悉。卿才允合此任,宜勿控辭,速出行公。
領議政箚子。大槪,請留前大司憲金集之行事。入啓。答曰,省箚具悉。卿言,可謂至矣,頃於筵中,憫其懇惻,一許之後,到今思之,心中實有所不安,懷戀眷眷,而嫌其食言,黽勉有給由之命矣。箚辭至此,是公共之言也,豈徇於小節乎?諭予至意,亟賜勸留,還收給由之命,且末端所言,深合予意,特令該曹,依此擧行。以上朝報
藥房再啓曰,近日日寒,連有開筵引對之擧,臣等固以爲慮矣,卽者伏見下醫官之敎,自數日來,乍有寒氣,腹中別無所痛,而輪囷不平,如廁頻數。又無滑泄之氣,無乃所着之足巾,薄而然耶?夜則如此,晝則似輕,近來水刺較前所進,則半不如前日。臣等,聞來益切憂慮,與柳後聖及諸御醫等商議,則皆以爲,此由胃氣不足,且有感冒之候而然,藿香正氣湯,加蒼朮·羌活各七分,神曲炒·山査肉各五分,三貼進用宜當云,卽將依此劑入矣。仍竊惟念,聖學之講,雖不可少緩,節宣將攝,亦不可少忽,進藥調治,姑爲停筵,以盡愼疾之道,何如?答曰,知道。自當觀勢爲之,卿等,勿以爲慮。以上藥房日記
上在昌德宮。停常參·經筵。
政院,慈殿·大殿·中殿問安。傳曰,知道。
二品以上,大殿單子問安。傳曰,知道。
尹絳啓曰,明日常參·經筵,取稟。傳曰,停。
尹絳啓曰,假注書李晩吉,今朝仕進,而稱有腫病,還卽出去,事變假注書鄭晳,亦以病累日不仕,怠慢之習,極爲可駭,請竝推考,他注書,差出,何如?傳曰,依啓。此習,誠極痛駭,勿爲遞改,使之入直。
尹絳,以吏曹言啓曰,舍人差出政事,何以爲之?取稟。傳曰,明日爲之。
又啓曰,違格上言六張還入,啓字爻周之意,敢啓。傳曰,此五張,仍用,可也。
藥房都提調李景奭,右承旨沈之源啓曰,凍雨之餘,風色寒凜,伏未審夜來,聖候調攝,若何?所患諸證,視昨,何如?昨日劑入之藥,已進服耶?水剌之頓減,尤爲悶焉。臣等無任憂慮之至,敢來問安。答曰,與昨似減矣。
藥房再啓曰,伏承聖批,以與昨似減爲敎,伏以爲幸,而卽者伏聞下醫官之敎,今曉再次更衣,急且泄瀉,瀉後點滴後重,便如痰雜之色,腹中時時輪囷,臣等不勝憂慮,卽與柳後聖及諸御醫等商議,則藿香正氣散,本方,非但和解感傷之候,又能兼治泄瀉之證,就右藥依前加入,更加枳殼·升麻各七分,木香五分,二貼進服後,更觀而議之宜當云。依此加入之意,敢啓。答曰,知道。
司僕正宋時烈,榻前親承給由馬,沃川地病母相見事出去。
傳于尹絳曰,司僕正宋時烈引見。又傳曰,左副承旨,命招,宋時烈引見時,入侍。
檢閱徐必遠啓曰,臣承命往諭于行副護軍金集,則纔已起程,臣追及於靑坡,諭以聖旨,則以爲,傳敎再三至此,不知所達,謹當少留郊外,更陳情悃,冀蒙採納云矣。傳曰,知道。
金益熙啓曰,臣伏承聖敎,往諭于叔父臣金集,則以爲聖上,推好賢之誠,施不肖之臣,至遣子弟,傳諭聖意,丁寧懇惻,出於尋常,伏地感泣,不知所達,謹當還歸寓舍,更入文字陳乞,冀蒙憫察云矣。傳曰,有此還歸,嘉爾傳致之誠也。
大司諫趙錫胤,掌令李弘淵,持平鄭麟卿,正言洪處大啓曰,臣等,將金自點遠竄事,論列已盡,昨承聖批,乃以所謂公論,未知何國之公論耶?吁,亦異矣爲敎,臣等,不勝瞿然之至,金自點許多罪狀,合被流竄之典,實國人之所共言,此非公論而何?臣等之苦口力爭,只欲使輿情快伸,王法得行,以裨新服淸明之治,而天意不回,一向牢拒,反下未安之敎,臣等,竊爲殿下惜之,群情難遏,天討至嚴,殿下雖欲私之,終不可得,請勿留難,亟命遠竄。答曰,已諭勿煩。
大司諫趙錫胤,正言洪處大啓曰,近來民生困悴已到十分地頭,國家撫摩懷保之政,苟不如救焚追亡之急,則將至渙散糜爛,終必有不可言之憂矣。新服之初,固宜講究美政,釐革弊瘼,期於實惠下究,群生蘇息,而可行之政,當革之弊,誠難容易疏擧,姑以日前切急可寬民力者言之,山陵役軍,當初朝廷,亦軫民憂,貸出各衙門米布,以爲雇立之資,意甚盛也。然念國家之有儲積,正爲如許不時之需,何必一一取償,以塡本數而後可乎?況今年,初有豐登之形,及其西成,頓失所望,木花尤甚不實,而勅行大役,纔過,各樣秋捧方急,此時若徵許多米布,則室如懸磬之民,將何以堪命?財聚民散,古訓甚明,不可不汲汲變通,以示朝家軫恤之意,請令各衙門,隨其所貸米布之數,盡行蠲減,劃卽行會外方,俾無違誤徵督之弊,倖相當國黷貨之日,一時武夫皆以剝民善事,爲發身之階,擧世同然,固難一一論罪,而各其尤甚表著,衆所共憤者,則不可不嚴加懲治,以爲礪百之地,前副摠管安澈,專以行賂諂事,連占畿營西閫,醜說狼藉,有不忍聞,而倖免臺評,只被道臣啓罷,敍命纔下,旋授摠府重地,元老箚論之後,亦無擧正之事,令渠偃然呈告而遞,其羞辱朝廷,甚矣。勸懲無章,何以爲國,請安徹削去仕版,該曹難免循私蔑公之責,當該堂上·郞廳,竝從重推考,國家用人,資級甚重,苟非才能卓異,衆望翕然之人,不可以一時恩眷,遽爾寵擢也,明矣。兵曹判書韓興一,身長西銓,除拜之際,不恤公議,元老大臣,纔箚陳論之,而反有格外寵擢,至超二資,授以金吾之長,政體未安,物情殊以爲駭,請韓興一,兼帶判義禁,遞差,所授加資,竝改正,春川,名雖爲府,其實峽中殘邑也。本不合武弁之窠,而偶因一時道臣之啓,移說營將,連以武臣差遣,屢經匪人,將爲棄地,一邑之民,奚罪焉?他道則文官之爲營將,比比皆是,何獨於春川,牢不可破乎?畿邑楊州·南陽,亦有此弊,而楊州則頃始入啓變通,其民庶有蘇息之望,此其明驗也。新府使黃瀗,有大功於國家,高官厚祿,固無所惜,而至於字牧峽民,決非其任,請命遞差,其代以文官中慈詳廉謹之人,另加擇送,以責蘇殘之效。答曰,依啓。安澈,罷職,判義禁事,一二老臣,互相呈病。又無可擬者,不小省鞫,以此遷延不決者久矣。資級雖重,事體苟簡,不當如是,故有是命矣。所謂恩眷寵擢等語,似未平穩,殊未曉其意矣,黃瀗遞差事,不允。
金慶餘啓曰,安澈罷職事,命下矣,臺諫,方以削去仕版論啓,故罷職承傳,不得捧之之意,敢啓。傳曰,知道。
沈之源啓曰,卽者兵曹郞廳來言,闕內各處入直軍士,夜巡檢云矣。傳曰,知道。
左承旨尹絳疏曰,伏以,臣於昨日,伏承內局副提調兼帶之命,臣揣分考例,安得晏然?卽當控疏乞免,而恩點未下之前,旣以代房,往參藥房問安之列,仍有御藥監劑之事,不敢以此遽爾退來,不安之心,尤切于中。伏乞聖慈,亟遞兼帶,以安愚分,臣不勝惶恐祈懇之至,謹昧死以聞。答曰,省疏具悉。慮其有疊勞之苦,以此差除矣,爾其勿辭察職。
右參贊沈詻疏曰,伏以,臣罪釁積身,慙懼嬰心,凜凜危喘,自分廢蟄,不意聖度包容,含垢匿瑕,敍恩纔下,新命又降,實是天地覆育之德,生死肉骨者也。感激隕越,惟有涕泣而已。顧念臣本庸陋無狀,加以衰耗昏潰,濫叨匪據,久妨賢路,一心奉公,期報聖恩,雖是夙夜所勉,而人器不稱,災迫覆餗,彈劾之發,莫非自取,獲免重律,畢命牖下,亦云幸矣。復廁淸班,重辱名器,豈敢安乎?且臣犬馬之齒,旣在八十,種種危症,日增月異,飮啄絶少,皮殼僅存,袵席之間,坐臥須人,瞻望天閽,肅謝無由,踧踖悶迫,罔知所措。伏願聖慈,特垂矜察,亟許遞改臣職,以安微分,不勝幸甚,臣無任激切屛營之至,謹昧死以聞。答曰,省疏具悉。卿其勿辭察職。以上燼餘
司僕正宋時烈上疏。大槪,乞遞職名,歸見病母,且進前日未達疏本事。入啓。傳曰,又呈辭疏,予欲面諭命招。
司錄,以三公意啓曰,凡有求言之敎,舍人或西壁堂上,謄書打印,頒布內外,例也。今者求言之敎,特出於敬畏天戒,軫念民怨,求聞闕失之至意,不可掩延晷刻,而舍人未差,左右參贊,或有相避,或有病患,未卽肅謝,莫重之敎,尙未布告,事極未安,舍人,令吏曹從速稟政差出,何如?傳曰,允。
刑曹參議金尙宓辭職上疏。入啓。啓下禮曹。
吏曹判書林墰箚子。大槪,新授冢宰之任,決不敢承當,亟收成命,改授賢德,以重國體事。入啓。答曰,省箚具悉。卿其勿辭察職。
副護軍金集上疏。大槪,敢陳切迫之懇,竊伏郊外,恭竢恩命事。入啓。答曰,省疏具悉。予意已盡於左副承旨金益熙之口宣,須體予意,速爲入來,豈但予之幸?實國家之幸也。
京畿監司書目,抱川呈,以大提學趙絅辭職上疏上送事。啓。啓下該曹。
以刑曹都囚徒單子,傳曰,仲冬嚴天,桎梏之苦,可言。予甚矜惻,令攸司卽爲處決,俾無滯獄之弊。
刑曹判書金光煜上疏。大槪,陳情乞遞本職事。入啓。答曰,省疏具悉。相避之法,自有國家常典,卿其勿辭行公。
合啓前啓,金自點,請亟命遠竄事。入啓。答曰,已諭毋煩。
進士金壽恒上疏。答曰,省疏具悉。卿等敬愛賢者之誠,如此,嘉嘆再三也。予當盡誠意而勸留也。以上朝報
上在昌德宮。停常參·經筵。
政院,大殿問安。傳曰,知道。
二品以上,大殿單子問安。答曰,知道。勿爲問安。
藥房,慈殿問安。答曰,知道。
藥房都提調李景奭,提調尹絳啓曰,夜來寒氣益緊,伏未審聖候調攝若何?更衣頻數,泄瀉後重之症,腹中輪囷不平之候,亦復,何如?答曰,近日則水刺不至頓減,後重之症,頗歇,雖未差歇,不至大段矣。
吏批,判書林墰,未肅拜,參判金南重病,參議李行遇進,右承旨沈之源進。
吏批啓曰,判書林墰,未肅拜,參判金南重,病不來,小臣,獨政未安,何以爲之?敢稟。傳曰,只出緊任。
沈之源啓曰,卽日爲政,而都承旨臣申翊全,呈辭,左承旨臣尹絳,藥房進,右承旨臣沈之源,兵批當進,右副承旨臣趙壽益,在外未上來,同副承旨臣金慶餘,典獄摘奸事出去,只有左副承旨臣金益熙。吏批,何承旨進去乎?敢稟。傳曰,右承旨,吏兵批,兼進。
以鄭知和爲舍人,趙贇爲檢詳,李時白爲延陽君,沈之漢爲司諫。
兵批,判書韓興一,呈辭,參判李曼,在外未肅拜,參議申濡,別問安使出去,參知睦行善進,右承旨沈之源進,以鄭時諶爲副司直。
金慶餘啓曰,小臣,典獄摘奸事進去,下直。傳曰,知道。
又啓曰,明日冬至,望闕禮習儀相値,常參·經筵,頉稟。傳曰,知道。
沈之源,以都摠府言啓曰,今日入直軍士,當爲中日習射,而政事相値,不得爲之之意,敢啓。傳曰,知道。
尹絳,以吏曹言啓曰,新除授慶州府尹柳景緝戶奴呈狀內,本州奴矣上典,壯奴婢十六口,田沓十一結,勢難赴任云。法典內,壯奴婢十口,田沓十一結五卜,則勿許赴任,柳景緝改差,何如?傳曰,允。
政院啓曰,臺諫,爲人主耳目,主一時風議,公論所許,臺諫,卽與之,公論所斥,臺諫,卽擊之,自古明王,莫敢以訑訑聲色,加於聽言之際,況不平之氣,未安之敎,豈可輕發,以沮公共之論,以塞不齊之口乎?臣等,方拭目維新之政,咸仰弗咈之德,奈何獨於兩司所論金自點事?不惟久不聽從,其所批答之辭,顯有摧折言者之意,一則曰不知何國之公論,一則曰巧言雖如蘇·張,決無允從之理,臣等反覆思惟,不知聖人胸中,廓然大公,本無偏私,何以有此不平之發耶?自點罪狀,聖明非不洞察,雖念其犬馬之勞,施以蓋帷之恩,不過考周禮八議之法,稍從末減之科而已。何可曲護私庇,不恤國言,以累至公之德乎?臣等,聞王言如絲,其發如綸,傳之四方,書之太史,不可暴其辭氣,以駭聽聞,臣待罪近密,不敢不達其區區所懷,伏惟恕察焉。答曰,觀此啓辭,予甚嘉焉。
傳于金慶餘曰,刑房承旨典獄摘奸啓辭中,何以無輕囚放敍之言乎?
金慶餘啓曰,李瀤遞差事,命下矣,臺諫,方以罷職論啓遞差承傳,不得捧之之意,敢啓。傳曰,知道。
夜自一更至五更,月暈。以上燼餘
都承旨申翊全初度呈辭。入啓。給由。
判決事金尙宓三度呈辭。入啓。遞差。
全羅監司林上疏。大槪,陳情乞遞新授方面之任事。入啓。答曰,省疏具悉。卿才允合此任,宜勿控辭,速往欽哉。
吏曹啓目,粘連刑曹參判宋時吉上疏云云。宋時吉,與判書金光煜妻外三寸叔,請遞本職,有此陳疏是白有果,婚婭切族,同在一曹,相議決訟之際,事涉難便爲白是如乎,妻異姓三寸叔,元非法典之內相避,則法外相避,該曹不敢容議,伏惟上裁。啓。勿遞。
備邊司啓曰,以杆城郡守元振溟陳弊上疏,本司回啓判付內,元疏中所謂宗廟薦新人情等說,殊極駭異,不可以徒委之於法府,似當隨現重治,以爲懲懼之地,而亦不可以盡信色吏之言,拿來一處,憑問得其實狀,然後依律治罪,以懲他人事,下敎矣。近來諸各司人情刁蹬之弊,日滋月增,京外小民之怨苦,罔有紀極,誠可痛心,聖鑑洞燭,有此特敎,凡在瞻聆,孰不感嘆?宋孝宗之言曰,革弊,當從宮禁始,宮禁,卽四方之所取則,宮禁之弊先革,則其他弊端,自可漸革矣。今之言弊者,莫不以掖署及司饔院下人輩,刁蹬作弊者爲首,此皆外人及小各司所不敢言之地,人不敢言,則其弊之益甚者宜矣。事多煩碎,不敢悉數,而撮言其槪,則其人之木,供上之紙,濫數加捧之說,傳播久矣。司饔院日供物膳,種種諸品,無不加捧,所謂盤監·燈燭·色庫·城上等濫徵人情之弊,愈往愈甚,而諸各司下人,只自搥胸,無處告訴,所聞,良可矜惻,亦可驚駭,若不另加痛懲,無以禁革,此後如有此等弊端,各其進排官吏,隨卽進告于政院,重則入啓,輕則言諸法府,一一懲治,則庶有徵戢之路,令政院分付申飭,何如?傳曰,依啓。
合啓前啓,金自點請亟命遠竄事。答曰,俯從群請,已加一等,而爾等之言,復如此,將不知到何等地而後,快於爾等之心乎?巧說,雖如蘇·張,予無允從之理,毋庸更煩。
府前啓,請前副摠管安澈,亟命削去仕版事,兵曹判書韓興一兼帶判義禁,亟命遞差,所授加資竝改正事,春川府使黃瀗遞差,擇送文官之意,備盡論列,而聖批不允,臣等實未曉聖意之所在也。第臣等論啓之後,始聞春川,近爲防禦使,而必以武臣差遣,雖是規例,春川僻在峽中,本非開防要害,設有軍兵摠治之事,文官之有才局者,豈不足以堪其任乎?目今民生困極,怨讟朋興,必須先施懷保之政,使之蘇息安集,而有愛戴國家之心,然後軍政,乃可治矣。峽中殘氓,久困於武夫之手,平日如在水火,臨亂何望死長?事理甚明,不可膠守常規,不一變通,黃瀗,決不合今日字牧之任,請亟命遞差,其代以文官中聲績表著,可堪牧民禦衆之任者,另加擇送。咸興爲府,物衆地廣,嶺北大都會也。治民之責,專在判官,此時差遣,尤不可不愼,而新除授判官李瀤,性本麤猾,曾爲畿邑守令,專以肥己善事爲能,人皆唾罵,及爲京職,重被臺評,如此之人,不可復授雄府字牧之任,以貽生民之害,請命罷職,其代,勿拘文蔭,以廉謹有聲續人,另加擇送。答曰,不允。安澈旣已罷職,更加詳聞而處之,以文官擇差防禦使,亦未妥當,黃瀗,姑勿遞差,以爲試可之地,李瀤,遞差。
吏曹啓目,粘連大提學趙絅上疏云云。太史之職,是何等重任,而以一時辭免之疏,決難輕許遞改爲白乎矣,自下不敢擅便,伏惟上裁。啓依回啓施行。以上朝報
上在昌德宮。停常參·經筵。
夜一更,月暈。五更,有霧氣。
政院,大殿問安。傳曰,知道。勿爲問安。
藥房都提調李景奭,副提調尹絳啓曰,伏未審夜來,聖候調攝,若何?更衣頻數後重等證,今復,何如?前日劑入藿香正氣散,更加入後二貼,當盡於昨日,其加入中羌活,係是發表之材,不可多用,去其一材,餘依前加入,加劑二貼以進宜當,柳後聖及諸御醫等之言,皆然矣。且症候雖已小愈,尙未差復,日氣之寒,又如此,望祭,決不可親行,臣等無任憂慮,敢來問安,竝此仰稟。答曰,知道。親祭則更觀明日處之,症候頗愈矣。
吏曹啓目,粘連刑曹參議金尙宓上疏云云。金尙宓,與判書金光煜,雖曰一家,而考諸法典,旣無相避,則似無遞改,疏內辭緣,勿施,何如?啓依允。
全南都事書目,興陽縣監李從儉,珍山郡守金友淹,災傷差錯,罷黜事。
吏曹啓曰,守令多闕,政事,取稟。傳曰,過國忌後爲之。
吏曹判書林墰,右參贊沈詻,刑曹參判宋時吉初度呈辭。入啓。給由。
金益熙,以戶曹言啓曰,永興府使李志定所啓,曾聞本州會付官穀二萬餘石,丙子亂時,蒙古〈兵〉留本州十日,其蕩失之狀,不言可想,被兵之邑,皆得蕩滌,而其時本州無府使之故,未得聞報蕩滌,年久之後,因循度日,未得蕩滌,官有虛簿,民不支堪矣。上曰,當初雖無守令,繼往者摘發治罪,其事果涉虛疎,亦言于該曹,可也事,命下矣。取考本曹文簿,則丙子亂前,永興倉穀二萬五千六百石零,而厥後金兵時所失,一萬五百石,癸酉以前逋欠,到于丁丑年蕩滌,及軍兵糧科,竝一千三百三十餘石,計除,實留庫一萬四千二十石零,以此觀之則兵亂時所失之穀,已盡蠲減,二萬餘石,不爲蕩滌之言,未知何據而發也?李志定未赴任之前,不能詳細聞見,率爾啓達,事極未妥,所當請推,而榻前陳弊之事,亦係言路,今姑置之,何如?傳曰,知道。
金益熙,以戶曹言啓曰,因領議政陳箚,前大司憲金集處,依宣祖朝先正臣成渾,以堂上官入京也,時當寒冱,大臣,請給薪炭之具,此則係是一時之恩典,臣敢以野史中所聞者,竝達云。答曰,末端所言,深合予意,特令該曹,依此擧行事,命下矣。亂時前文書散失無餘,成渾時題給之例,有不可考,參酌人家日用之規,每朔炭三石·燒木四駄,令該曹輸送,何如?傳曰,依啓。日寒如此,使之速爲輸送。
金慶餘啓曰,昨日以刑房承旨典獄摘奸啓辭中,何無輕囚放釋之言乎爲敎,臣榻前伏承出去摘奸之命,而未有輕囚放釋之敎,故不敢擅便,書啓中只取其罪名可疑及輕歇者,分類開錄,以候睿裁矣。公退之後,有此下問,今始回啓,不勝惶恐,書啓中輕歇之類,皆爲放送乎?竝此仰稟。傳曰,知道。
沈之源,以備邊司郞廳,以右議政意啓曰,兩湖大同之事,一日爲急,臣欲面陳所懷,而適値聖候未寧,不敢請對,前日聖批,有未知首末之敎,故臣欲詳量應行之役,竝察內外之情,揣磨作冊,論其便否而上之,以備睿覽,待諸臣齊會之日,面稟定奪似當,此事不費多日,不必設廳,與本司堂上·郞廳,共議爲之,而他堂上,各有所掌,恐不專一,戶曹參判南銑,本司堂上差下,何如?傳曰,允。以上燼餘
慶尙左道災傷敬差官柳俊昌,入來。
左議政箚子。大槪,謹取前日所陳疏箚中語,爲一冊上進事。入啓。
護軍金集上疏。大槪,庸陋之質,不敢承當稀罕過重之擧,請早許退歸,以安微分事。入啓。答曰,省疏具悉。卿辭愈往至此,予甚缺然,無以爲諭。予之勸留,非出於大臣近侍之言,實慮其雪天嚴寒,高年行役之爲難也。小停遐思,爲予暫留,則國家之補益,士林之矜式,爲如何哉?體予至意,須勿爲此語也。
吏曹參判金南重上疏。大槪,病勢甚重,本職及兼帶,竝乞遞免事。入啓。答曰,省疏具悉。卿其勿辭,調理察職。
合啓,金自點遠竄之請,實擧國公共之論,而昨日伏承聖批,辭意不平,殊非臣等,所望於聖明者,臣等雖駑劣,職是言責,安得不盡言陳辯,以冀聖心之開悟也?金自點,以元勳重臣,受先王不世之恩遇,而所行,無非不忠不義,攘奪田民而八方之人心,大怨,援結倘與而士夫之廉恥大壞,黷貨無厭而武夫之貪虐,日恣,僭侈無度而風俗之斁敗益甚,略數之,其罪如此,其他,又何可盡言哉?昔舜四罪,而天下咸服,以今觀之,鯀之方命圮族,共工之靜言庸違,何至於流殛之罪,而聖人,以天下爲心,邪正淑慝之分,不得不如是之嚴也。況此負君誤國,是何等罪狀,而不聽流竄之典乎?臣等所請者遠竄,而聖批以不知到何等地而後快,爲敎,是殿下疑臣等之請,不止於遠竄耶?臣等所論,卽國人之言,殿下若從臣等之請,則國人之心,必以爲快矣。臣等無私恩怨,所爭者公耳。何必以得請,自快於心乎?至於蘇·張巧說,尤非所擬議於今日,臣等區區之誠,只欲盡言責伸公議,使聖明喜怒賞刑,上有以合天心,下有以服群情,以成新服淸明之治,豈敢馳辭騁辯,如縱橫之習,以激動人主者乎?殿下於是乎殆失言矣,臣等竊惜駟馬之不及也,殿下雖敎以無允從之理,臣等不得請,則亦不敢相率而退,上下相持,所損,何如?殿下於此,不可不深思而夬決也。請勿留難,亟命遠竄。答曰,不允。
府啓,臣等伏見再昨下刑曹之批,不勝未安,罪人九月,以殘弱女人,刃殺其主於白晝大都之中,而人莫敢誰何者,已是大駭,而宮奴結倘之說,有口皆言,則掌務·稤奴之捉囚,所不可已,而殿下至以大君雖疲劣,必不以容護宮奴輩,而受此困辱等語爲敎,顯示不平之色,臣等竊惜焉。禮曰,下宮門,式路馬,所以廣敬也。宮門路馬,猶可以寓敬,況吾君之弟,而敢生困辱之心哉?臣等嘗聞大君房下人輩,怙勢作弊之狀,不一其端,少有違誤,橫加歐打,極其慘毒,故閭里下賤,惴惴恐慄,則今此隣人之不欲立證於弑主之獄,勢固然矣。然此豈大君之所知乎?所謂掌務·稤奴輩,居中擁蔽,常以近似之說,陳達於大君,則大君安知其爲不實之言,而不爲信聽乎?以此言及宮奴,則大君必怒之,事涉宮家,則殿下亦疑其侵困,而刑獄之不中,朝綱之頹圮,未必不由於此等事也,此臣等之所大懼也。麟坪大君房掌務·稤奴,請命該曹捉囚嚴刑,期於現出正犯。答曰,爾等之辭說,殊涉張皇過大矣。退而審問該曹而後,更爲來啓。
院啓,昨將安澈論罪有關懲礪之意,備陳論列,而聖批乃以更加詳聞而處之爲敎,是殿下以臣等之言,爲不實也。何其待言官之薄耶?安澈貪黷善事,罔有紀極之狀,國人之所共知,而言之者,特渠攀援締結之廣,故發於臺評太晩耳。殿下雖疑臣等之言,元老箚辭,亦不可信耶?竊爲殿下惜之,爲一幺麽貪婪武夫,累日論列,臣等亦甚疲矣,請亟命削去仕版。兵曹判書韓興一兼帶遞差加資改正之意,昨又論列,而未蒙允兪,臣等竊惑焉。人主用人,必循公議,然後衆心服而朝廷正,不可不愼也。韓興一,當此新化之日,身居西銓,除拜之際,不恤公議,被人指斥之後,反有格外超擢之命,此群下所以疑殿下用舍之道,不能一出於大公也,請韓興一兼帶判義禁遞差,所授加資竝改正。春川府使擇遣送文官之請,臣等之意實非偶然,而伏承聖批以文官之差防禦使爲未安,黃瀗亦欲試可,臣等竊以爲不然也。文武固各有其任,而當此武夫貪蹤,絶無可用之人之日,雖兵水使之任,亦宜支差文官,以爲蘇息軍民之地,況防禦之任哉?雖以近例言之,如水原·長湍,亦兼防禦,而間有文官差遣之時,惟在得其人,文臣,豈不可以差武職哉?黃瀗之功,固大矣。從前見敗於郡邑,擧朝所知,豈有到今可試之事乎?請勿留難,亟命遞差,其代,以文官中有才局聲續者,另加擇送,前判官李瀤,請命罷職。答曰,依啓。判義禁府事,不允。且文官,一以爲是,而武官則貪縱絶無可用之人,斷以爲言,則今日東土之武夫,豈無可冤者乎?似未妥當矣。以上朝報
備邊司啓曰,同副承旨金慶餘榻前所啓,我國兵器所恃者,莫先於砲手,而京中砲手,則時時操鍊,猶可得力緩急,而外方則常時廢置,不爲鍊習,故束伍輩,不知藏藥者多矣。蓋緣無火藥,不爲習放之致,鳥銃易於習熟,不在多放,可以成才,各邑多積藥丸,而若或臨急,盡爲棄去,適足爲資盜之歸,今若除出其半,預爲鍊習則,可也。卒不習藝,藥丸雖多,將焉用之?請令該曹,會減火藥鐵丸,以爲常時鍊習,何如?上曰,言于備邊司,使之擧行事,命下矣。古語曰,兵不精鍊,卒不服習,是以其國與敵也。今者外方束伍中,砲技者雖多,無火藥之故,未嘗習熟,是臨敵無用之卒也。筵臣之言,深得救時之策,令八道監·兵使,另加料理,參酌砲手多少,火藥遺儲多寡,量宜除給會減,使之常爲放習,宜當。自前或因道臣啓請,或因該曹分付,弓箭有裕處,則月課皆以火藥備納,以爲常時習放之資,兵·水使守令等下直時,亦多言送,而置之尋常,無着實擧行之事,今若循例知會而已,則其浪費之患,亦不可不慮,着令諸道,擧行形止,分明申飭,後枚擧啓聞事行會,何如?答曰,依啓。以上備局謄錄
林川幼學張克智上疏。答曰,疏辭,當令該曹處之。記草
上在昌德宮。停常參·經筵。
中宗大王忌辰齋戒。
藥房都提調李景奭,副提調尹絳啓曰,雪後風寒,伏未審夜來,聖候若何?所患諸證,視昨復何如?加劑入二貼之藥,當盡於今日,必須詳悉證患之如何,然後方可更爲議藥。且念雖暫差歇,冒寒行禮,則添傷之症,理所必至,小愈之戒,尤不可忽,抑哀免停,群下之所共望也。臣等無任憂慮之至,敢來問安,竝此仰稟。答曰,依啓。症候與昨無異。
禁府啓曰,以政院啓辭,傳敎矣。議于大臣,則領議政以爲,臣頃於榻前,敢陳所懷,而大槪定配及削奪諸臣之被罰,似涉過重之意也。至於混被之言,特是措語間所達之言,自上有區別之敎,實出於敬明乃罰之至意,而臣無他所聞,只有所見於章疏間,如前掌令宋時烈疏中所擧嚴鼎耉·李海昌是已,亦非臣之有所實見得,不敢臆斷,伏惟上裁。左議政以爲,頃日引對時,臣,只陳五臣所爲,只是屋下私談,非有顯著跡狀,雖有臺諫伸救之論,未必其人所知,竄謫,似爲過重而已。混被之說,非臣所達,其人等罪犯輕重,臣何以知之?伏惟上裁。右議政以爲,當初臺諫所論審者,只以削奪論之,而轉輾至於定配,似涉過重之意,臣與領議政同,但初曰染跡,又曰處謗,又曰混被,名目太繁,摠難得實,旣已施罰,則釋時均釋,置則皆置,區而別之,安知有未及於臺官之聽聞而抱屈者乎?臣不敢臆決,伏惟上裁。大臣之意如此,敢啓。傳曰,知道。
同副承旨金慶餘書啓,臣承命摘奸于典獄署,則啓下罪人七十一名,而啓覆罪人九名,自禁府移囚,將爲啓覆者一名,啓下囚人二十名,來關囚三名,詞訟十六名,各司直囚二十二名矣。其中步兵吳希男,本以良人,其同生及子,皆爲司僕諸員,而爲他人所賣於洛興府院君妹家,幼學鄭起業,則其矣父爲倅時,與監司軍官相詰,定配,皆訟冤擊錚而仍囚,擊錚罪人則例於元情後放送,而尙在囚繋中皆呼冤,吳善伊,以其一族禮賓書員吳應民,油清多數無面之事,今玉,以其同生娚申禮會殺人逃躱之事,皆以次知久囚,百年·金起興則皆以殺人囚,而百年年十四,起興則年二十一,俱是迷劣兒童,富起則年十八,以華丹打破,在囚已久,女人德春·四節·德伊·業伊·今伊·順生等六人,則皆以犯肉久囚矣。吳希男·鄭起業則擊錚之罪,元非大段,似當速爲決放,吳善伊·今玉則·吳應民·申禮會等,俱以死罪之人,必不以次知久囚之故,有所動念而來現,似當有別樣處置之擧,百年·金起興,雖曰迷劣兒童,旣以殺人爲名,不可以渠之稱冤,有所輕釋矣。此外,又有囚徒入啓後罪人六名,而永思殿牒呈所囚二名,司憲府所囚女人一名,魂殿都監所囚女人一名,內醫院手本本院所囚女人一名,漢城府所囚女人一名,而憲府則以叛主爲名,漢城府則以犯肉爲名,其餘二名則魂殿都監謄錄紙及內醫院藥貼紙,不進排事矣。大槪,當此嚴冬,久囚冷獄,不但衣薄,窮民凍餒可慮,其養獄糜費之患,獄卒侵漁之弊,罔有紀極,輕者,卽爲疎放,重者,亦爲速決,則雖不至於囹圄空虛之美,而亦足以昭聖上欽恤之至德矣,敢啓。傳曰,輕囚卽爲放釋,其餘,亦爲從速處決,俾無冬月滯獄之弊。
護軍金集上疏。大槪,乞寢柴炭月給之命,以安微分,事留政院。
明日永思殿望祭,正時,四更一點,開門,三更,三點。
執義宋浚吉上疏。大槪,陳情乞解職名,兼陳所懷,以應求言之旨,事留政院。
答左議政箚曰,省箚具悉。進學之方,修德之要,莫此之若也,可不體念哉?條進三事,亦當議而處之。
京畿監司書目,抱川呈,以大司憲趙絅病重,上去不得事。以上朝報
上在昌德宮。停常參·經筵。
中宗大王忌辰。
下直,豐德府使李元龍。
望祭後,政院,慈殿·大殿·中殿問安。答曰,罔極。世子宮問安。答曰,知道。
藥房,慈殿問安。答曰,知道。
藥房都提調李景奭,副提調尹絳啓曰,連日雨雪,夜寒尤緊,伏未審聖候調攝若何?昨日伏聞下醫官之敎,再昨夜間,更衣之數,至於三度,欲觀昨今症候,而議藥劑入之藥,昨已盡御之後,泄候及寒氣,復如何?臣等無任憂慮之至,敢來問安,竝此仰稟。答曰,旣已差愈,勿爲問安。
大妃殿·中殿,藥房問安。答曰,脹候近日則差愈,勿爲問安。
二品以上,慈殿單子問安。答曰,罔極。大殿單子問安。答曰,罔極。
藥房再啓曰,伏承聖批,以旣已差愈爲敎。臣等不勝喜幸,但與柳後聖及諸御醫等商議,則今雖向歇,尙未快復,後患不可不慮,前進藿香正氣散元材中,去蘇葉,依前加入,仍進二貼宜當二云,依此劑入之意,敢啓。傳曰,知道。
傳于沈之源曰,啓覆無可爲之處,當於熙政堂爲之,政院知悉。
沈之源,以都摠府言啓曰,今日入直軍士,當爲中日習射,而國忌相値,不得爲之之意,敢啓。答曰,知道。
傳于沈之源曰,去夜望祭時,奏時太早,以致。以下缺
上在昌德宮。停常參·經筵。
沈之源啓曰,明日常參·經筵,取稟。傳曰,明日以親祭,停。
吏批,判書林墰呈辭,參判金南重病,參議李行遇進。
兵批,判書韓興一被論,參判李曼在外未上來,參議申濡義州問安使出去,參知睦行善進。
吏批啓曰,判書林墰呈辭受由,參判金南重病不來,小臣獨政未安,何以爲之?敢稟。傳曰,只出守令。
沈之源啓曰,去十三日諫院,以安·□·李瀤及春川府使黃瀗等事,論啓而依啓。且文官一以爲是,而武官,則貪縱絶無可用之人,斷以爲言,則今日東土之武人,豈無可冤者乎?似未妥當矣爲答,故臣意以爲,春川府使黃瀗事,未得蒙允,遞差承傳,不爲捧之,臣之矇然不察,甚矣。不勝惶恐待罪。傳曰,知道。勿待罪。
尹絳,以吏批言啓曰,咸鏡監司李厚源,今已箇滿,其代,依近例令備邊司議薦,何如?傳曰,允。
以金集爲大司憲,以洪得一爲慶州府尹,以洪霆爲珍山郡守,以柳炫爲咸興判官,以李夢桓爲興陽縣監,以黃瀗爲檜興君,以朴長遠爲春川府使,以趙絅·柳景緝爲副護軍,以金尙爲副司直。
沈之源啓曰,近日將有啓覆之事,許多刑獄文書,時方整理,而該房承旨,累日有故不仕,事多稽滯,請同副承旨金慶餘,牌招察任。傳曰,依啓。
沈之源,以刑曹言啓曰,江原·咸鏡·平安·黃海等道放未放公事,覆啓以入,而本曹所管定配人罪目浩多,尋閱未易,故放秩稟秩未放秩,竝紙頭付籤,以備睿覽之意,敢啓。傳曰,知道。
同副承旨金慶餘上疏曰,伏以臣,家有老母,宿病沈痼,不可遠離從仕之勢,前後章疏登對之日,已盡陳達,聖明亦或有所垂察矣。猶且遲徊,至於數月之久者,君親一體,知遇恩深,揆分揣義,不忍便訣,而病母所患,亦有少間之喜也。卽者得接鄕信,日氣猝寒之後,添得感傷之症,痰火作孽,食飮全廢,奄奄氣息,若將難保,及聞此語,方寸已亂,不容一刻淹留,而第臣忝冒之職,卽是喉舌重地,事務極煩,不宜累日瘝曠,豈可循例呈由,以貽僚席獨賢之勞乎?玆將悶迫之忱,仰籲於天地父母之前,倘許遞免臣職,俾得歸省病母,則孝理之澤,臣亦與有,臣不勝祈懇之至,謹昧死以聞。答曰,省疏具悉。頃於引見,節日尙遠,臨時往來之意,旣已面諭,而今復何如是耶?爾其勿辭。
都承旨申翊全,三度呈辭。入啓。加給由。
漢城府啓曰,目今京外民人之移來移去,不定厥居者,蓋由於避役也。若不定制,任他去來,則將無以爲國矣。古語曰,欲法堯·舜,當法祖宗。祖宗朝經國大典,豈非今日之可法者乎?臣等取考戶典,則以五戶一統,有里正,面有勸農官者,其意深遠,實合於今日,依此擧行,則必多補益,而久廢之餘,今欲修擧,則不可不嚴立事目,惕慮奉行,應行節目,稟議于廟堂,擧行,何如?大臣分付如此,敢啓。傳曰,知道。
答草土臣具仁垕疏曰,省疏具悉卿懇。先王之敎,豈偶然而敢改於今日乎?卿其安心勿辭,亦勿拘於往來。
答護軍金集疏曰,省疏具悉。卿辭何其太過耶?古者待賢之道,繼肉繼粟,自是常事,推類而言之,則何物不然乎?卿其勿辭。
領議政箚子。大槪,賤患微分,俱無供職之勢,敢申前懇,本職及兼帶都提調等任,亟賜遞免,以幸公私事,入啓。答曰,省箚具悉。深用瞿然焉,豈意卿之辭箚,遽爾至此哉?先朝大臣,存者幾何?予心方切於仰成,卿須勿辭,安心論道。
合啓前啓,金自點請亟命遠竄事。答曰,不允。
府前啓,麟坪大君房掌務·稤奴,請令該曹捉囚嚴禁,期於現出正犯事。答曰,今此殺人之事,非出於宮奴輩有嫌而然,已得行兇正犯之後,法府猶有所云云,則大君家惶恐不已,執送宮奴,斯可矣。九月之外,又得正犯云者,無乃不可乎?掌務輩似無可問之事。
院前啓,韓興一兼帶判義禁,亟命遞差,所授加資,竝改正事。答曰,依啓。
左議政箚子。大槪,兩司所論,聖批不卽允從未安事。入啓。答曰,省箚具悉。卿辭懃懇至此,不能敎弟之失,予實慙靦焉。
政院啓曰,傳曰,前日府啓措語,已知大君家執送宮奴而後,來啓之意耶?承旨察啓事,命下矣。以其前日啓辭措語見之,則似是未知大君房捉送宮奴而來啓矣。傳曰,雖在庶官,前後異辭,予實恥之。
戶曹參判南銑上疏。答曰,省疏具悉。卿其勿辭,速爲察職。以上朝報
上在昌德宮。停常參·經筵。
尹絳啓曰,來二十一日輪對,取稟。傳曰,爲之。
沈之源,以都摠府言啓曰,都摠管金光煜,刑曹坐起進去晝仕,請出標信。傳曰,知道。
傳于尹絳曰,違格上言九張內,二張仍用。
沈之源,以兵曹言啓曰,親祭時別雲劍,曾已啓下,而行副司猛柳廷益,知中樞府事李英達·安夢尹,俱爲有頉,不得已改付標之意,敢啓。傳曰,知道。
傳于左副曰,九王回禮段子十六匹,下該曹,黑二蘇段參匹,白雲紋段一匹,白八角絹一匹,天靑有紋段一匹,白綾二匹,白有紋潞州紬二匹,有紋大二蘇段一匹,白方絲紬三匹內,一匹綃,柳靑雲紋段一匹,縇段一匹。
賓廳箚曰,伏聞明將親祭於永思殿,不勝驚慮之至,殿下未寧之候,雖或少愈,尙未差復,近來日氣極寒,若犯夜行禮,則必有添傷之患,病加少愈,古人所戒。伏乞亟寢親祭之禮,俾無後日之悔,不勝幸甚。答曰,旣已差愈,卿等勿以爲慮。
答執義宋浚吉疏曰,省疏具悉。忠讜愛君之誠,溢於辭表,所言無不切實深遠,其可不惕念哉?爾宜勿辭,須體予意,從速察職。
獻納李尙逸再度呈辭,留政院。
藥房啓曰,昨今寒氣,比前益堅,伏未審夜來,聖候調攝若何,泄瀉·更衣等候,已盡平復耶?前日劑進湯藥,已盡於昨日,而當知症候,何如?更議加進與否矣。不任憂慮,敢來問安,竝此仰稟。答曰,旣已差愈,湯藥姑爲停止。
假注書李晩吉病,代韓震琦落點。
洪淸監司書目,司業趙克善上疏上送事。入啓。答曰,省疏具悉。相臣之薦,誠非偶然,爾其勿辭察職。
山陵都監儀軌郞廳,以摠護使意啓曰,以諫院啓辭,山陵都監所貸用諸各司米布,分徵於外方以償者,皆停之,以道理言之,君父葬事,諸各司,自當以其財助之,不當取償也。然細思之,亦有不得不然者,夫君父葬事,何等大事,何可不用民力也?聖主臨御幾三十年,仁愛之澤,入人心髓,一朝遭天崩之痛,奔走號慕,遠近同然,其出些少財力,以助大葬,民皆願之,豈有一毫怨意?當初自當分定役軍於各道,使之來役,而以農月之故,恐妨農功,貸出諸衙門米布,雇立役軍,而秋成之後,使外方償之,實爲便甚,然則此米布所徵於外方者,實是民間應爲之役也。且以其所償之數,分於五道,則每結所出甚小,民誰怨之?且今年,雖不可謂豐年,亦不可謂凶年,民之出之,亦非甚難。又行會收徵已久,各官已捧必多,今使還給,則入官之物,雖使還官,例不得還於民,必爲中間費失,如是則其惠亦不能及民,但國家有蓄積,所以備水·旱·軍旅意外不時之用,不可闕者也。我國素無蓄積,誠可寒心,此各司所儲,皆是當事者,積年拮据所聚,其所備亦自有關者也。且幸而兩年稍稔,來年豐稔,亦不可期,故臣之愚意,宜令各道,依前行移,收捧上納,令諸各司依前儲積,以備不虞,恐無不可,愚慮如此,不得不上達,敢啓。傳曰,依于諸大臣處之。
左參贊沈詻三度呈辭,留政院。
明日冬至祭,正時,四更一點,開門三更三點。
合前啓,金自點請加三思,亟命遠竄事。
院啓,今日急先之務,莫如保民,如欲保民,當革病民之弊,中外弊瘼,固非一二,而私占山澤侵奪土地之事,尤其切急者也。夫天地生物之理,本爲吾民,而在上者奪而專之,使元元飢寒轉徙,其亦不仁之甚也。此王政之所以與民同利,而新化之所不可忽者也。頃因本院請啓,有諸宮家勢家柴場·鹽盆·魚箭査罷之命,而外方官吏,不信朝家之令,徒怵權勢之家,査覈之際,遺漏甚多云,已極可駭,而至於田土立案,則諉以臺論所不擧,外方所報,寢而不行。且有該郞推勘之擧,臣等竊不勝駭嘆焉。山澤之利,亦宜與民共之,況於生穀之土,豈可任其龍斷,重貽生民之害乎?伏見江原道啓本,各邑立案處,亦自不小,竊聞海西一道,此弊尤極,寒民下戶,拱手而失其舊物者,處處皆然,此而不加痛革,則何以慰悅人心乎?當此遠邇拭目,佇聞仁政之日,不可不汲汲釐正,而行其實惠,請下諭諸道監司,申飭列邑,諸宮家勢家柴場·鹽盆·魚箭査報外,如有落漏處,更加嚴査,一一啓聞,田土立案,亦一體施行,該曹隨各道啓聞,劃卽入啓。分明賜牌有文卷外,竝行革罷,俾無失信招怨之弊,朝家用人,所以砥礪一世之道,不可不愼,統制使元䎘,前爲北道兵使,以犯禁違法等事,道臣馳啓請罪,至有拿推之命,未及決正,因赦蒙放,曾未幾何,旋授南邊莫重之任,政體顚倒,勸懲無章,物情莫不駭異,請元䎘遞差,所授加資,改正。答曰,不允。魚鹽更査事,殊涉於矯枉過直,似爲不可。
答合啓曰,不允。
掌令李弘淵,持平鄭麟卿·鄭世輔啓曰,臣等伏見昨夕下政院之敎,惶愧縮慄,無地自容,嚴旨之下,無非臣等無狀自取,尙何言哉?今月十一日,臣弘淵以城上所詣闕,承旨袖傳一紙,稱以言送,乃九月之獄,該曹稟啓之辭,自上傳敎,竝爲謄出者也。事在於臣等未忝本職之前,必欲詳知首末,翌日茶時,卽招刑曹吏,備問曲折於刑曹吏,所言悉如文字所載。且言自宮家捉給一奴云,而此一款,則不入於該曹啓辭中,故臣等於十三日習儀時,會坐一處,構草以啓,而不敢以下吏口傳,遽爾擧論矣。及奉審問之批,然後始覺吏言之非誣,而但念本府之所欲囚覈者,乃掌務·稤奴,則雖有他宮奴之捉給,而似難容易停啓,故只爲添入於措語間,而不復備陳其前後事狀,宜殿下之致疑於異辭,而臣等疎漏迷暗之失,至此而無所逃矣。臣等於此事,本無偏係,唯當知之爲知之,不知爲不知,旣無私意於其間,亦豈有一毫遂非之意,而爲緣兩日啓辭措語之未瑩,以致嚴旨荐下,愊臆未暴,惶怖慙忸,不知所措,請命鐫削臣等之職。答曰,勿辭。退待物論。
兵曹判書韓興一上疏。大槪,新患寒疾彌留,下部痿痺,本職及兼帶遞免事。入啓。答曰,省疏具悉。卿其勿辭,調理察職。以上朝報
上在昌德宮。停常參·經筵。
冬至親祭後,政院,慈殿問安。傳曰,罔極。大殿問安。傳曰,罔極。中殿·世子宮,政院·玉堂·二品以上·六曹·大司諫問安。入啓。答曰,罔極。
藥房問安。答曰,知道。
尹絳啓曰,大司憲金集,以病牌不進,依近例當以罷職捧承傳,而旣已呈辭,受由。且朝廷優待之禮,與他臣僚有異,何以爲之?敢稟。傳曰,旣已呈辭,又非泛然不進之類,勿論,可也。
尹絳,以春秋館言啓曰,修撰官都承旨申翊全,與記事官待敎趙龜錫,外三寸叔姪,法當相避,而自前修撰官·記事官有相避,則修撰官例爲減下。且都承旨,雖兼藝文直提學,藝文館,本是無相避衙門,修撰官減下,則都承旨,與他承旨,似無異同,申翊全修撰官減下,何如?傳曰,允。
申翊全啓曰,明日常參·經筵,取稟。傳曰,只晝講。
又啓曰,自前備局堂上引見之時,例以三司長官命招矣,大司憲金集,時未肅拜,又爲呈辭,命招,何以爲之?傳曰,命招。
尹絳,以吏曹言啓曰,本曹判書有闕,政事,何以爲之?取稟。傳曰,明日爲之。
沈之源啓曰,執義以所啓事來詣矣。傳曰,引見時入侍。
又以兵曹言啓曰,武臣賓廳講書,例爲間一朔爲之,而因國恤停止已久,今月二十日,依前例爲之之意,敢啓。傳曰,知道。
以備邊司田三稅木事粘目,傳于金益熙曰,田三稅作米數,幾許耶?問啓。
金益熙,以兵曹言啓曰,統制使有闕,依近例令備局議薦,何如?傳曰,允。
尹絳,以禮曹言啓曰,卽刻掌樂院所報內,今此國恤時樂工·樂生所業,前例相考習樂事,曾已分付矣。戊申·壬申兩年,院上謄錄,亂中閪失,年老典樂,亦皆死亡,卒哭後工人習樂與否,自本曹處置,而卒哭後大祭用樂事,已爲啓下,樂非自成,人以成之,而旣已用樂,則工人習樂,似不可已,使之前期習樂,何如?傳曰,似難率爾,問于大臣處之。
仁川府使成楚客引見時,右承旨沈之源入侍。上曰,守令前守令之道,何事當務?楚客對曰,初爲守令,不審何事爲務,而第念不過乎七事矣。上曰,七事何謂也?楚客曰,農桑盛,戶口增,軍政修,學校興,賦役均,詞訟簡,奸猾息也。上曰,國有擇送之本意,懋哉治民。
備局堂上引見,左相趙翼,右相金堉,延陽君李時白,行護軍鄭世規,戶判李基祚,吏曹參判金南重,戶曹參判南銑,右尹李浣,副提學閔應亨,大司諫趙錫胤,承旨沈之源,假注書韓震琦,事變假注書鄭晳,記事官徐必遠·趙嗣基。
趙翼進曰,日氣甚寒,犯夜行祭,上候若何?上曰,時無所傷矣。翼曰,小臣頃日箚中,軍役·田結·講經等三件事,弊之最大,故敢進矣。上曰,大同欲其便民,而或爲便或爲不便,何以則便,何以則不便耶?見卿箚子,可知糟粕,而欲聞其詳。
堉曰,大同之事,與宣惠廳一樣,而初意,非欲只行於京畿而已。今方設行於江原道,而民役之不均,莫甚於湖西·湖南,此兩道尤可爲先設行矣。上曰,何以磨鍊耶?對曰,人皆謂一結米二斗,則似爲太輕,五斗則便當云,故木一匹米五斗,將以定奪,而論議不一,時未磨勘,當與諸臣僚,商確可否入啓矣。上曰,磨鍊之後,則可知其便,而問〈其〉本末不可不詳知,故欲爲面議,聞其便否耳。京畿·江原,則何年設行而有何弊耶?十餘行缺翼曰,豈但爲守令及防納者,不喜而然也?厭之者甚多故罷之,而李元翼,深以爲慨然矣。此法若行,則民間,一出定捧之米後,更無應役之擧,守令,亦無憑公營私之事矣。堉曰,方今急務,莫切於便民,守令不喜,何必更論?翼曰,小臣之意,厥米收捧,不必春秋兩等,秋冬收捧,則所捧有定數,而民力亦可寬矣。上曰,守令及防納者,厭而胥動浮言,豈可動於斯言,旣設而復罷乎?貴在商確,一定之後,切勿撓改,折衷兩間,行之爲當,欲行者,實爲國事,不欲者,亦有所見,欲知其便否而定行。堉曰,磨鍊爲難,當詳議定奪,而主意所在,只是便民也。上曰,此時便民,第一急先。恐或率爾,後必有弊,故如是講論也。江原·京畿之所以行之者,湖西·湖南之所以不能行之者,何也?翼曰,江原道田結不多,豪右不在,故無甚言其不便者,兩南,田結甚多,豪强亦多,故群興雜言,而莫能行之。堉曰,京畿·江原道,則始於甲子,至今仍行,已見其效,三南,雖曰多有豪强富戶,豈可一時督捧其米,以拂其志乎?亦可徐徐爲之矣。翼曰,忠淸道則小臣詳知物情,此法之行,人皆樂之,而但以輸運爲難矣。堉曰,全南道羅州·靈光·礪山等邑,忠淸道洪州·牙山等官,爲都會則海路不遠。且便輸運,積聚各官,給價船人,則渠當輸運,有何所難乎?慶尙道則地廣人稀,而亂後田結,甚爲不均,所當先行此法,期袪苦歇,而田結太半入倭貢,上納之數,不多而些,今姑徐是。上曰,嶺南不爲量田乎?對曰,量田雖已爲之,田結頗歇云。重臣亦在此間,各陳所見,論其便否。七行缺
鄭世規進曰,小臣意與李基祚相同,必成冊磨鍊後,定奪爲當。基祚曰,一二名監司·守令所用之物計除,則上納元數,似可定知,而如或不能善量行之,民必怨苦。且人情不好新法,而貢物主人輩,不食其利,則皆必厭之,此雖不暇顧念,貴在商確,終無所損矣。堉曰,兵水使所用之物,計除定數,而或以土産爲難,如進上柚子等物,刷馬之價,皆出於其中,柚子則費上,刷馬則各其官雇立,豈有難便之理乎?翼曰,癸亥磨鍊時貢案冊子,皆在戶曹,考其冊子,則亦可知其收捧之數矣。堉曰,三十二萬結納木,將至十萬同,米亦數萬石,以六千同木,二萬石米,豈不能應其雜役用下乎?上曰,然則磨鍊之後,可知便否,而終始明思,善爲之。
堉曰,李時昉專管宣惠廳事,詳知顚末,而奉使出疆,以南銑使之掌其事,趙錫胤亦爲能知此等事,而時爲臺諫,不敢請矣。上曰,若或便民,則何必拘於常規,而不爲兼察乎?基祚曰,亦有前規,臣以大司憲,前爲句管宣惠廳事矣。上曰,然則大司諫,句管大同廳事,可也。錫胤曰,小臣何敢當之?但以所聞陳達,小民則便之,富戶則厭之,若不善爲,恐有後弊矣。上曰,予意亦然。須詳盡思量爲之,可也。對曰,當今大弊,莫大於貢案之不正,而有關重者,有不緊者,先除不緊之事,然後民間所捧,不至煩多,而此法可行矣。上曰,貢案釐正,誠可得宜,而燕山朝誤爲云。其後賢宰,不爲不多,而尙不釐正何也?堉曰,先正臣李珥,必欲更張,累度箚列,而群議牴牾,終不得行矣。翼曰,新化之初,苟欲求治,則不爲變革,何以從欲?錫胤曰,膠守貢案,不祛其弊,則雖欲行大同,不可得也。數行缺
基祚曰,裁減旣多,不可一向裁減,而至如司宰監乾秀魚頭下尺二寸準捧,故各官若以本色上納,則點退不受,防納甚高,一尾魚所受米,將至數十斗,若大魚一尾,量捧中魚二尾,小魚則三尾,一如惠廳生鮮所捧之事,似爲便當矣。上曰,依爲之。
南銑曰,大同之事,旣已陳達,更無所奏,而臣頃者奉使往湖南,觀其辭色,則土豪無一欲行之者,小民則皆願行之,甲子年所以來告朝廷,以寢其議,實是土豪之所數字缺動於浮議,決難行之矣。翼曰,其時金藎國,極欲行之,沈悅甚厭之,臣問之沈悅。悅曰,大邑大戶所耕,田結不小,出米極多,辦出之際,必有難堪之弊矣。臣極言其不然者矣,而果不行之。上曰,有一言,爲之則大戶不悅,不爲則小民不便,其勢不得兩便,量其便多者,俱無其怨,可也。基祚曰,臣聞大同之法,一結出米五斗,出木一匹云,富戶則一年所納,不下數十斗米,十餘匹木,其數不小,一時辦出,誠難矣。上曰,一結米十斗支定云,此則不分田品上中下而徵捧耶?基祚曰,上上等田地,雖小結多,下下等田地,雖大結小,出米之規,從此定之。世規曰,爲田品,分爲六等,而差役結數多寡,不在田之大小,雖一等田,遇凶則爲下下等,而減其結數,不以爲定式矣。上曰,然則予其誤知矣。予意以爲以田品之好,分爲上·中·下,參之以年之豐凶,而爲定規矣。對曰,法雖如此,不可每田而觀之,故多有不均之弊矣。堉曰,畿內之民,纔經國葬,又經勅行,卽今官糴,收捧方急,江華還上數月之後,又當分給,今年秋捧,姑令捧置本官,俾無凍路轉輸之弊,如何?上曰,然則不復爲江都之米乎?對曰,今姑備納于官,明春又爲分給,而明秋則收捧於江都矣。時白曰,雖然,是係糧餉,江都·山城之米,不可遷動也。堉曰,不過數月之後,分給民間,還又收捧於江都,其前有何事變,糧餉所係,不必更言,而兩湖鹽鐵之弊,亦可變通矣。
答趙壽益疏曰,省疏具悉。卿其勿辭,調理察職。以上燼餘
大司憲金集初度呈辭。入啓。給由。
吏曹判書林墰,刑曹參判宋時吉,右參贊沈詻三度呈辭。入啓。遞差。
領議政初度呈辭。入啓。傳曰,不允批答。
戶曹啓曰,以諫院啓辭,命下矣。當此新化之初,輕徭薄賦,以固邦本,是仁政之所當先,臺諫陳啓之辭,誠爲得體,臣曹當奉行之不暇,而第念山陵甫畢,勅使又過,京外需用之物,極爲浩大,有難一二枚擧陳達。撮其大旨而言之,則三都監供用各色物貨價本,勅使時應辦,市民落本當給不給之數,積成卷軸,都未下手,本曹遺在,則數甚零星,前頭繼用之策,罔知攸爲。今此山陵時,本曹貸送米一千三百四十七石,木七十四同二十疋,爲蠲減則一年用度,亦將欠縮,百爾思之,事甚渴悶。本曹事勢,與司僕常平廳有異,諫院所論,必不指臣曹而發,所當以難施之意,敢稟,臺臣論啓,事體重大,臣曹不敢擅便,令廟堂參酌處置,何如?傳曰,依啓。
傳曰,前戶曹判書鄭世規,戶曹參判南銑命招。
同副承旨金慶餘上疏。大槪,冒死再伸前懇,乞解職名,歸救母病事。入啓。答曰,省疏具悉。爾其勿辭往來。仍傳曰,給馬,當日懷德地出去。
京畿監司書目,陽川縣令韓振夏,本月十五日遭父喪事,驪州呈,以右副承旨趙壽益,親病不得上去,上疏上送事。
傳曰,執義宋浚吉疏內,大司憲金集,每於經筵進參,如先朝鄭經世之例云,其言甚是,今後則勿拘於特進官之規,如其入參,可也。
榻前,兩司城上所入侍合啓,金自點遠竄事。上曰,不允。
院前啓,請諸宮家,柴場·鹽盆·魚箭更査事。上曰,依啓。田地之案事,不允。統制使元䎘遞差,加資改正事。上曰,依啓。
府前啓,大君房掌務·稤奴推問事。上曰,不允。
又啓辭,掌令李弘淵,持平鄭世輔·鄭麟卿,竝命出任事。上曰,依啓。
掌令李弘淵,持平鄭世輔·鄭麟卿就職。以上朝報
備邊司啓曰,引見時,左議政所啓,頃見湖南海溢狀啓,不勝驚慮。近日倭情可憂,而非常之變,多出於湖南。蓋聞倭寇出來之路,莫便於全南道順天,而突變如此,誠爲可慮。上曰,水路順耶?對曰,然。古人曰,安不忘危。下三道防備,各別嚴飭,監兵水使處,下諭,何如?上曰,依爲之。以上備局謄錄
扶安幼學閔承孝上疏。答曰,省疏具悉。疏辭當令該曹,照例施行。記草
上在昌德宮。停常參,只晝講。
夜二更,月暈。四更五更,月暈。
尹絳啓曰,明日常參·經筵,取稟。傳曰,只晝講。
有政。吏批,判書金集病,參判金南重進,參議李行遇式暇,左承旨尹絳進。兵批,判書韓興一病,參判李曼未上來,參議申濡病,參知睦行善進,右承旨沈之源進。
吏批啓曰,判書未出,參議李行遇式暇,小臣獨政未安,何以爲之?敢稟。傳曰,仍爲之。
傳于金益熙曰,下直守令,引見。
吏批啓曰,新除授谷山郡守崔後憲,呈狀于政廳曰,本職除授後,重患外傷內感之證,百藥無效,病勢漸篤,期限將迫,不得赴任云。當此之時,不可久曠,改差,何如?傳曰,允。
掌令李弘淵啓曰,新除授大司憲林墰,卽臣之婚姻家也,法當相避,在下應遞,請命遞臣職。答曰,勿辭。
正言洪處大啓曰,新除授洪處尹,卽臣同生兄也,法當相避,在下應遞,請命遞臣職。答曰,勿辭。
以金集爲吏曹判書,兵曹判書韓興一,今降資憲。以趙絅爲左賓客,韓興一爲右賓客,李䅘爲承旨,林墰爲大司憲,洪處尹爲獻納,權大運爲兵曹佐郞,成振翰爲刑曹佐郞,洪命一爲兵曹參議,柳景緝爲判決事,李正英·洪命夏兼漢學敎授,尹受說爲濟用奉事,沈光泗爲陽川縣監,權躋爲谷山郡守,鄭弘溟爲同知經筵,沈詻爲校書提調,金集爲內贍提調,李時白爲判義禁,金應祖爲應敎,趙贇爲弼善,鄭斗卿爲副修撰,趙絅爲右參贊,郭岌爲宗簿直長,韓震琦爲奉常奉事,金以載爲宗廟副奉事,沈詻爲靑松君,鄭世規爲咸鏡監司,李基祚爲知義禁,李厚源爲完南君,李䅘爲右承旨,沈之源爲左副承旨,金益熙爲右副承旨,柳廷益爲統制使,宋時吉·元䎘·林墰·趙壽益爲副護軍,李尙逸爲副司直,前統制使元䎘今降折衝。
沈之源,以兵曹言啓曰,當日校生李承立稱名人,自丹鳳門入來,差備門外擊錚,極爲駭慢,令攸司囚禁治罪,同門守門將朴尙質,常時不能禁斷,以致闌入,亦爲非矣。請推考。傳曰,允。
以洪淸監司辭職上疏,入啓,傳于金益熙曰,卿其勿辭,調理察職事,回諭。
晝講入侍,特進官李時白,同經筵金南重,副提學閔應亨,左副承旨金益熙,檢討官尹鏶,假注書韓震琦,史官徐必遠·趙嗣基。
上讀前受音,自第九章至第十章一遍訖,閔應亨,自十一章至十二章,上讀一遍以下缺以上燼餘
昨日引見時,榻前合前啓,金自點請命遠竄事。上曰,節節加論,殊甚不當,旣允削奪,實是勉從公議也。大司諫·執義曰,沈通源,明廟朝倖相也。明廟大行,宣廟卽位,公除未過,而首相李浚慶等,率百官庭請,以擧流放之典,世愈下而論愈卑,今日之事,遷延如此。今則卒哭之過已久,聖明雖從臺論,豈有所未安乎?聖明每以私恩爲難。古語云,不以私恩害公議。所謂私恩,自爲當施之地,堂堂公議,豈可以相抗乎?請勿留難,亟賜一兪。上曰,初請罷職,又請遠竄,節節加論,殊極不當,旣允削黜,實是勉從公議也。執義曰,論罪大臣,自有體貌,故當初不論,遽請重律,此則猶以大臣待彼也。當初發論臺官,亦豈不知遠竄之爲當,而只以罷職爲請而已耶?
府前啓,請大君房掌務·稤奴推捉事,亟賜允從。上曰,若士夫家事,則予所不知,而此則當初予責大君,大君深以不得其奴爲悶,以爲纍然衰絰之中,遭如此之變,有若吾亦預知者然,如或現出,則雖在子息,尙且難掩,況在奴輩乎?當繼此而推給云,旣囚九月,又囚一奴,雖以獄體言之,當先問此,又何推治稤奴乎?未知其可也。執義曰,聖敎似未諒察下情,白晝大都之中,殺人之事,豈一人所爲乎?似聞宮奴多作倘,故如宣傳官金元緯,與死者相知,而傍觀畏㤼,不敢相救云。欲聞稤奴者,非以稤奴有罪,只欲使之現告,畢得罪人而已。若問九月輩,則豈有吐實之理乎?自上無發落。又所啓掌令李弘淵,持平鄭世輔·鄭麟卿,竝引嫌而退。古語云,法之不行,必自貴近始,如使法不行於貴近,則將焉用法官爲哉?程子之母侯氏,一婦人耳,敎諸子常曰,汝輩不患不能伸,惟患不能屈。殿下之敎弟,何不以此爲法?掩護子弟,向人聲色,鄕黨自好者,尙恥不爲。近以大君家微細之事,屢下未安之敎,固知聖明友愛之過,然聖人胸次,何可爲一點偏係?臣竊以爲未安。反正初,鄭瞱爲大司憲,執捉慈殿稤奴刑訊之,今日法官,不能直爲推捉而論啓請罪,此甚疲劣,寧有前後異辭之失?請掌令李弘淵,持平鄭世輔·鄭麟卿,竝命出仕。上曰,依啓。
院啓,近來民弊亟,而豪勢之家,私占山澤,侵奪田土,爲今痼弊,故昨日論啓,而以矯枉過直爲敎,聖意所在,臣不敢知也。山澤共利,聖訓所載,聖上想已知之,今日此弊極矣,自上猶未洞燭,故不爲允從也。畿甸土瘠民貧,作農不能卒歲,以柴草資生,海浦百姓,以漁蒙利,而處處立案,無爲空地,一草一木,亦不能任意取之,當此新化之初,若不變革,則民生安得蒙澤乎?向者爲査覈之敎,中外人民,莫不喜悅,而外方官吏,不信朝家命令,徒畏權勢之家,多有疎漏之弊,今雖更令査覈,有何不可,矯枉過直,矯弊而過中之謂,非謂此等事也。至於田土立案,尤爲無理,民生命脈,在於食土,自古陳荒之處,亦各有主,若一入豪勢之家,則更難下手,處處皆有此弊,而小臣往來海西,詳聞其道內,此弊尤甚,殘弊小民,則坐失其己物,怨讟甚多,新化之初,不爲痛革,則將何以爲國乎?此等事不能着實行之,凡政令皆歸於文具論啓之意,實非偶然也。上曰,然則更査何難?且其失信之言,何謂也?又啓曰,畿邑都城咫尺之地,査覈分付,尙不下去,冒占之家,依舊擅禁,此則時未結末之故,而落漏甚多,初有査罷之令,而終至失望,則此非失信乎?上曰,以該曹不卽,分付之故,而謂失信,似爲過重。且更査不難,而至於諸宮家,則自前入啓折受之事,其來旣久,若爲卒改,似乖於親九族之意。又無顯著之事,姑置之亦可,且非昏朝攘奪之比,姑觀而徐爲之。又啓曰,親親之義,固當如是,而人君爲國之道,必無一毫私意。然後近戚取法,朝廷惕勵,推之政事,百姓蒙澤矣。上曰,田土之事,亦流來舊規也。若無顯著不可者,則何必倂禁?親親之義,欲其貴也。又啓曰,此與閭閻立案不同,若山麓空閑之地,則流民自可互相耕食,勢家所占,則永爲己物,民不敢下手,民怨所關,不可不思,日月之明,想未洞燭,故下敎如此,若或知之,必不持難允許矣。請勿留難。又啓曰,統制使元䎘,請命遞差,所授加資,竝改正事。上曰,不以其言爲非,人才不可卒辦,故不許矣。滌瑕用之,亦一道,退而更議,可也。又啓曰,如有卓異之才能,則用之未爲不可,而元䎘別無如此之才,纔有所犯,雖不永棄,卽爲擢用,豈不未安乎?上曰,然則遞差。
大司憲金集再度呈辭。入啓。加給由。
獻納李尙逸三度呈辭。入啓。遞差。
傳曰,果川縣監呂爾弘引見。
政院啓曰,今日有晝講,而知經筵·同經筵,或在外或未及付職,應爲入參之員,只有吏曹參判金南重,而方爲開政,不得入侍,知經筵韓興一降資下批,單子先爲入啓,批下後,卽爲命招,何如?傳曰,允。
領議政李景奭初度呈辭。不允批答。
王若曰,擧國委卿,方仰成於初服,引疾辭位,豈所望於元臣?安危所關,進退奚遽?惟卿圭璋令望,柱石偉姿,立身揚名,孝友爲之根抵。經邦論道,文章特其緖餘。夙夜事一人,幾多忠諫之懇懇,吐握近多士,咸稱恭德之溫溫。肆先朝注意之愈深,逮寡昧篤棐之尤切。遵憲章法祖宗,爲國其如視掌,明敎化厚風俗,予治可以從心。若涉水無津涯,用作舟楫,得大木爲宮室,必待工師。觀凡施措之宜,有難及者,是以大小之事,無不委焉。非予待卿之不誠,未知欲退者何意。始見引分之箚,已不勝其瞿然,繼上乞解之辭,胡遽至於乃爾?朝夕奔走,越自巨創之初,終始勤勞,未曾一日或已。縱致榮衛之或病,不待藥石而可瘳,矧今災沴之荐臻,又聞嘖言之難測。民生日就困窮,抑亦立而視死,政事惟務玩愒,安忍坐而待亡。皆當咨卿而變通,庶幾與民而休息。由予煢煢在疚,引接差遲,何卿邁邁若斯,丐閑是急?相國何在,怪今日之不來,寡人爲憂,肆臨朝而太息。群策畢擧,不厭熟講而取中,衆望難孤,宜思亟出而視事。所冀同心而共濟,寧忍奉身而自安?於戲,在讓後人于否時,尙賴匡救之力。念國事之罔極,毋以去就爲言。所辭宜不允,故玆敎示,想宜知悉。知製敎金佐明製進。
兵曹判書韓興一上疏。大槪,臣病勢深重,決無供職之望,本職及兼帶備局堂上經筵,再申乞免事。入啓。答曰,省疏具悉。卿無可遞之事,勿爲控辭,速爲出仕。以上朝報
備邊司啓曰,以本司田三稅木事粘目,傳曰,田三稅作木數,幾許耶?問啓事,傳敎矣。問于該曹,則戊子條田三稅作木上納數,慶尙道則三百八十一同四十七匹,江原道則一百三十二同一匹,洪淸道則二百三十同九匹,而全南道則無之云,敢啓。答曰,知道。
左議政趙翼啓曰,山陵都監貸出諸衙門米布,雇立山役之數,分定各道,使之來償者,因諫院陳啓,盡行蠲減,而事勢有難行者,故敢陳愚慮,而有議于諸大臣處之之命。又伏見戶曹啓辭,言本曹米布遺在,數甚零星,前頭繼用,罔知攸爲,此山陵時貸送米布,又爲蠲減,則用道欠縮,事甚渴悶,請令廟堂,參酌處置。傳曰,依啓。
備邊司啓曰,畿甸還上納於江都·南漢者,臣堉於榻前,啓請收捧於各其官。自上以卿等出外從速議處,爲敎。臣等更爲相議,則皆以爲畿甸之民,今年偏苦,使納于本官,來二月間,還爲分給,待秋納于江·漢,米則依數無減,而民除兩度來往之苦,事甚便當。且京畿各官,以此論報于本道監司者,亦多,監司不敢自擅云,依昨日所陳,各納其官事,移文本道,何如?答曰,依啓。各其本官,着令捧置,雖欲急時輸用,使無欠缺之患。
又啓曰,兩湖鹽鐵請罷事,臣堉,亦爲陳啓,自上以問于該曹變通爲敎,臣等與戶曹判書李基祚相議,兩湖弊瘼,莫甚於此,鹽戶亦皆逃散,補於國家之用者甚少,而取怨於民者,罔有紀極,當此新化之初,將行大同之法,而先罷此事,則民必鼓舞歡忻,基祚亦以爲然,移文兩湖,先示國家之德意,甚當,敢啓。答曰,姑勿專罷,半減其數,可也。
備邊司,咸鏡監司薦望,鄭世規落點。以上備局謄錄
上在昌德宮。停常參,只晝講。
辰時,日暈兩珥。巳時,日暈。初昏,流星出河鼓星上,入西方天際,狀如鉢,尾長五六尺許,色赤光照地。夜三更,月入軒轅星。
申翊全啓曰,明日常參·經筵,取稟。傳曰,只晝講。以上燼餘
領議政再度呈辭。入啓。傳曰,不允批答。
傳曰,明日晝講爲之。
傳曰,今日晝講,戶曹判書入侍。
傳曰,慶尙監司閔應協,茂長縣監金匡引見。
晝講入侍,同知事金南重,特進官呂爾徵,玉堂趙復陽·尹鏶,承旨尹絳,假注書韓震琦,史官徐必遠·趙嗣基,執義宋浚吉入侍。
兵曹判書韓興一上疏。大槪,臣病勢,一向危苦,更陳三疏,懇乞遞免事。入啓。
備邊司啓曰,傳敎矣。臣等竊思山陵之役,乃一國民人應爲之役,於此不用民力,則何時用乎?春秋凡用民力,必書以爲戒,僖公修泮宮復閟宮,用民力之大者而不書。先儒謂泮宮,敎養賢才,閟宮,尊事祖先,皆爲國之先務,雖用民力,所當用也,故無譏焉。山陵之役,豈非民力之所當用者乎?貸用各衙門米布,秋後還償,實出於便民之計,似無不可,而諸處貸用,衙門所儲,亦非甚足,如司僕·常平廳儲積,則似不甚緊重,而如兵曹價布,戶曹米布,則係是國家經用,不可缺乏,而戶曹啓辭如此。又聞兵曹價布遺在,亦甚不敷,江華所儲之米,實爲關重,皆似不可不充償,因上敎議于諸大臣,則皆以此言爲是,而或以旣因臺諫所啓蠲減,今還捧,似未安。臣等竊思之,下三道今年似稍稔,而江原·黃海兩道失稔云。竊恐下三道所定之數,使之依例分定來納,以償戶曹·兵曹所貸,而江原·黃海道蠲減,似爲宜當,敢啓。傳曰,依啓。江都米一體還償。
備邊司啓目,粘連諫院箚子云云。今此諫臣之聯名上箚,意非偶然是白去等,自上新御之初,奮發大志,淬礪振作,必以先立紀綱,整肅朝廷爲本稟在聖上恢公正之量,絶偏係之私,發施規模,一於成憲,樂取諸人,從諫如流,權度精切,明辨是非,終始惟一,無小怠忽,則可見治成制定,自有庶績之咸熙是白齊。間或親政咨訪,簡拔賢才,固是先朝之美事,至於黜陟刑賞之嚴明,不法冗雜之澄汰,在於臺閣及監司,賢邪進退之至公,地望人器之必稱,亦在於銓曹是白在果,末端所陳,被譴五臣之事論列之語,出於公平之意,向者亦有下敎之旨,惟聖明留神而裁察,何如?啓依允。元箚中官職數遞之語,切中時病,誠如諫官之言,亦令該曹着念擧行,似當。
工曹參判鄭弘溟上疏。大槪,病重,本職及兼帶同經筵請遞事。入啓。
延陽君李時白上疏。大槪,旣被推勘,又患寒疾,新授判義禁,懇乞遞免事。入啓。答曰,省疏具悉。卿其勿爲控辭,從速察職。
答工曹參判鄭弘溟疏曰,只遞兼職。
謝恩,知義禁李基祚。
明日輪對官落點,奉常正朴啓榮,司成金德承,司僕判官李星徵,吏曹正郞鄭攸,兵曹正郞金益禧。
合啓前啓,金自點請命遠竄。
院啓,再昨榻前,伏承聖批,以諸宮家田地立案,自前有之,卒然革罷,有乖親親之義,爲敎。臣等請明其不然,帝王敦睦之道,惟貴親愛隆洽,至於義方敎導之事,不可少忽,何可明知其厲民病國之弊,而諉以有歉於親親而不思所以釐正之乎?古之聖王,親親而仁民,仁民而愛物,其不以親親之恩,害仁民之義,明矣。況先朝賜牌之處,則臣等亦不敢請罷,近年以來,冒占濫觴之弊,豈容一倂庇護,不加禁斷乎?此事不特宮家,卿士無恥之人,鄕曲武斷之輩,皆踵其習,侵占攘奪,無所不至,利入私門,怨歸國家,今日當革之弊,莫逾於此,而朝家法令,當自貴近始,不禁宮家,則其他又何可禁?山澤之利,比土地有間,亦令査處。獨於田土,有所區別,外方,初雖不知朝家分付,誤爲擧論,遐遠愚氓,必未盡知其曲折,旣査而還侵,則民間失望歸怨,豈不更甚乎?書曰,若藥不暝眩,厥疾不瘳。當此新化之初,若於此等事,因循係着,不能痛加變革,則求治雖切,終歸於文具末務而已,尙何所望哉?臣等之請,不容但已,請勿留難,下諭諸道監司,凡田土立案,無論宮家朝士,大小久近,一一從實嚴査啓聞後,該曹劃卽入啓,分明賜牌,有文卷外,竝行革罷,以爲痛除痼弊,慰悅人心之地。正言洪處大,引嫌而退。相避之法,在下應遞,請正言洪處大遞差。
府啓,掌令李弘淵,引嫌而退。相避之法,在下應遞,掌令李弘淵遞差。
諫院箚子。大槪,略陳愚見,以應求言之之事。入啓。答曰,省箚具悉。忠讜之言,殊甚直切,良用嘉歎,可不惕念哉?
答合啓曰,門外黜送。
答府曰,依啓。
答院曰,不允。遞差事,依啓。以上朝報
引見時,戶曹判書李基祚榻前所啓,以兩湖鹽鐵事,備局有陳啓之事。臣取考根由,則當初泰安一百同,瑞山七十同,錦城六十同,隨便備納矣。厥後該邑物力,有不能支,今所納不過三分之二,而頃因錦山縣監林瑞上疏,本曹請減三分之一,是減已減之數,聊無實惠矣。上曰,右相之意,欲全減耶?對曰,然。上曰,該曹物力,可慮,似難全減,何以則善也?對曰,就當初定數中,減半收捧,則似有惠鮮之澤矣。上曰,依爲之。基祚曰,田三稅作木,非如他稅木收捧之類,各官輪定諸面,則粳米·泡太·精白米·菉豆分定之擧,係是御供,故米太皆給十倍之數矣。厥後以爲過重,該曹酌定每一年給六斗云矣。上曰,供上之物,必有稍好者,此固有意存焉,而卽今無一利民之事,以常太用之。基祚曰,嶺南十三邑米太作木給祿事,右相陳箚,別單以啓矣。臣意以爲,百官頒祿,尙有未准之數,而又計木上下,事涉苟簡矣。上曰,然。吾亦以爲未妥矣。對曰,嶺南運米之役,極爲浩大,一石輸運,必費數石,若每石計捧木疋,則民必樂趨,可慰各邑人心,而此是偶一爲之之事,不可逐年遵行,限今年收布上送,後勿爲例,則大臣啓請之事,得見施行,亦有國家一分惠鮮之澤矣。上曰,一年除弊,亦是好事,依爲之。慶尙監司閔應協,榻前所啓,小臣前爲東萊府使,詳知其處之弊矣。接慰官雖下去,不熟其地事勢,故別無自當擅爲之事,一與府使商議處之,若以府使,兼察接慰之事,則甚爲便宜。大槪,接慰官下去,則留待之間,自過六七朔,所率亦爲不少,不能以本府物力,所可支應,故監司分定各邑,支應雜物運送之際,民間貽弊,不可勝言,接慰官雖不下送,而以府使兼察,則民弊除矣。倭人出來,則所給禮單,譯官持去,卜物雖少,刷馬有弊,若計一年所用之禮單,一時送置于本府,戶曹知其實入之數而已,則甚可便宜矣。上曰,如此事,該曹何不爲之耶?言于該曹變通以上備局謄錄
漢豐君崔應一上疏。答曰,省疏具悉。卿以勳宰之臣,爲國愛君之誠,至於此,條陳之事,無非切着之言,深用嘉歎,當令廟堂採施焉。
前判官田浹上疏。答曰,省疏具悉。嘉爾憂愛之忠,所陳之事,當令該司採施焉。
慈仁幼學李時境等上疏。答曰,省疏具悉。疏辭,當令該曹議處焉。以上記草
上在昌德宮。停常參,只晝講。
兵曹判書韓興一上疏。啓下吏曹。
去夜,外各司內摘奸。
吏曹啓曰,臺諫及守令,有闕,政事,取稟。傳曰,明日爲之。
刑曹參議金尙宓再度呈辭。入啓。加給由。
政院啓曰,金自點門外黜送事,命下矣。臺諫方以遠竄論啓,門外黜送承傳,不得捧之之意,敢啓。傳曰,知道。
假注書朴增輝病,代李燦漢爲之。事變假注書鄭晳病,代李晶爲之。
京畿暗行御史書目,富平·金浦·通津等三邑守令,及花梁僉使等罷黜事。
慈殿,藥房,問安。入啓。答曰,知道。
藥房啓曰,伏未審夜來,聖候何如?前日未寧之候,已盡平復,而今則更無餘症耶。無任區區憂慮,敢來問安。答曰,旣已差愈。中殿,藥房問安,口傳啓曰,前日劑入丸藥,連爲進御乎?答曰,知道。勿爲問安,劑入丸藥,半則進御,半則未及進御矣。
領議政李景奭再度呈辭。不允批答。
王若曰,國家安危,所係者重,相臣去就,未可以輕。且宜三思,胡至再讓?悶予惸惸在疚,於何仰成?有臣斷斷無他,惟思共濟。在先朝已託心膂,到今日益著忠貞。廊廟上從容,咸惟眞宰相器度,眉宇間風雅,綽有古君子威儀。滿腹是赤子之心,加額繫蒼生之望。敷奏懇切,以格君爲先,奔走勤勞,思盡瘁不貳。時事庶可以整頓,予心方篤於倚毗。云何注意之辰,遽爲引疾之請?夙夜久霑霜露,縱乖攝養之和,愷悌獲祐神明,佇見勿藥之喜。卿不宜去,此何等時?天災地異之荐臻,人心莫保,山陵詔使之相繼,人力已窮。纘舊圖新,寔惟初政之急務,興替補弊,都在上相之摠裁。惟當戮力而同寅,其可乞閑而思退。於戲,所謂君臣父子之義,其忍暫忘,此誠危急存亡之秋,奈何不勖?卿須自度,予不多言。所辭宜不允。故玆敎示想宜知悉。知製敎金弘郁製進
晝講入侍,同知事金南重,特進官呂爾載,玉堂閔應亨·尹鏶,承旨申翊全,假注書韓震琦,史官徐必遠·趙嗣基。
傳曰,明日晝講爲之。
禁府,曺後益拿囚。啓。
司諫沈之漢啓曰,臺諫論人,出於風聞,十分詳審,必得實狀,然後乃敢發論。若隨聞輒發,則論人雖易,被論者豈不冤乎?矧今聖明新化之日,從諫如流,尤爲詳愼,無使一夫之含冤,乃擧朝之心,同也。金瀅之爲慶尙水使也,臣適忝本院,曾聞瀅之幹事嶺南,恣行奴婢,稱念囚繫滿獄,至使陪吏,按問花名,貽弊列邑,至今怨罵,如此愚濫之人,不當畀以其道重任,憑藉水使之威,復貽列邑之害也。宣傳官免新,雖云古規,酒肉等費,十許等木,冗雜無藝,曾前行首掌務之推罷,非止一再,當此國恤之日,依前侵責,雖是無知武夫,實爲痛駭,故竝及於啓辭中,得蒙遞推之命矣。昨見金瀅緘辭,則張皇自明,小無顧忌,有曰至公無私,有曰元案付外,搜覓戶保,竝一千三十餘名云。三十一官之搜得,似無如許之多然,而此則非臣所詳,至於奴婢之推捉,托以隊伍之科覈,人民之怨罵,諉以列邑之未穩,隱然爲奉公之說,欲掩行私之迹,其計可謂巧矣。且宣傳官金城·李震馝之免新,取考公座簿,俱在八月初,則金瀅爲行首,柳斐然爲掌務,題名饌品,務其新異,饅頭酒饌等物,日三責辦,罔有紀極,常時之虐徵,已極無謂,況當國恤,何以酒餠之濫責如是?人言藉藉,而瀅也,乃敢抗辯,有若全無免新之事者然,至以天地爲誓,是可忍也?孰不可忍也,瀅自知誣飾辨明之爲急,而不知僞詐欺罔之爲罪。瀅之爲人,臣不足與之相較,而第恐飾詐,如金瀅等輩,敢生欺蔽日月之心,而聖明或不至洞燭,倘有一毫不能無疑於臺諫風聞之不實,則其有累於弗咈之美,爲如何哉?而誣妄之漸,未必不自臣之不詳而始,臣之罪至此無所逃矣。昨因日暮,今始來避,所失尤大,請遞斥臣職。答曰,勿辭,退待物論。
京畿監司書目,水原呈,以同副承旨金慶餘辭職上疏上送事。傳曰,下吏曹。
合啓,臣等昨承聖批,金自點,已兪門外黜送。臣等欽仰聖明抑私情從公議,出於尋常萬萬也。第自點負君誤國之罪,輿情之憤鬱,極矣。聖明之所洞燭無餘者,夫以先大王能好惡之仁,雖未及照察於御世之日,卽今於昭陟降,在帝左右,其必高高日監,赫然震怒,望殿下有以繼述之也。殿下於此,可不惕然警懼?思所以奉承帝與先王之意也。臣等聞之,沈通源,實明廟朝幸相也,其寵遇之隆,不下於自點,而明廟大行,宣祖卽祚,首相李浚慶等,於二十七日公除之前,率百官庭請,以擧流竄之典,誠以分淑慝別賢邪,如捄焚拯溺,不可須臾小緩也。況今過卒哭已久,而自點之罪,又非通源之比,則豈可使偃息郊畿,任其自適?殿下每以自點,有勳勞有私恩,不忍施法,夫其勳勞與私恩,臣等亦非不知,只請以竄者,實是十分稱停之論也。惟殿下更加三思,亟命遠竄。答曰,不允。
府啓,變亂時士族婦女失行者,其時相臣建議,令其家長還畜,勿許改娶,傷風敗俗,莫此爲甚。程子之言曰,凡娶以配身也。若娶失節者,以配身,是已失節也。此實亘萬世不易之論也。果爾則此法,豈不大乖於程子之論,而悖禮悖義之,甚也?我國雖甚文弱,禮義名敎,粲然無愧於中華,區區所恃以維持者,只有此耳。今乃竝與其區區者而毁棄之,識者之寒心,於此爲極。自是以後,士夫家風俗日敗,閨門多慙,間有不忍說者,未必非此法爲之祟也。事關風敎,有不可忽,請勿施還畜之法,其家長有欲改娶者,許令改娶。開寧縣監金珩,爲人悖濫無行,率其子將行婚禮於數日之程,其子之所後母訃至,匿不發喪,公然行禮,以至翌日,爛漫酒食,然後始率其子,緩緩而歸,悖亂禮法,得罪名敎。且嘗謀奪故名賢朴英祖地,延訟數十年,知其奸計不售,稱以買賣許之,鄕隣右族之家,使其本主殘孫,不得軒輊於其間,用心行事,一至於此,如此之人,不可齒在衣冠之列,請命削去仕版。答曰,依啓。金珩事,似不近理,更加詳聞而處之。以上朝報
上在昌德宮。停常參,只晝講。
領議政三度呈辭。入啓。傳曰,不允批答。
刑曹參議金尙宓三度呈辭。入啓,遞差。
大司諫趙錫胤啓曰,司諫沈之漢,引嫌而退。糾劾官邪,臺諫之職,旣有所聞,從實論啓,自己誣飾辨明之言,何足與較,別無可避之嫌?請命出仕。答曰,依啓。
吏曹啓目,粘連同副承旨金慶餘上疏云云。向前金慶餘受由之行,出於母病,還朝遲速,未可預料,喉舌之地,不可久曠,似當遞改,而近臣進退,該曹不敢擅便,伏惟上裁。啓依回啓施行。
吏曹啓目,粘連黃海監司狀啓云云。向前白川·平山·延安等三邑,旣爲封庫,本道馳啓,其代似當差出,而御史處置之啓,時未入來,姑待後日差出,何如?啓速爲差出似當。又啓目,粘連兵曹判書韓興一上疏云云。向前韓興一疾病,似不至大段,而事勢難便,有此陳疏是白置,重臣遞否,自下不敢擅便,伏惟上裁。啓。勿遞。
司諫沈之漢就職。
晝講入侍,同知事金南重,特進官金光煜,玉堂趙復陽·金佐明,承旨李䅘,假注書李燦漢,史官徐必遠·趙嗣基。
傳曰,明日晝講爲之。
合啓前啓,請金自點亟命遠竄事。答曰,毋庸堅執。
前大司憲金集上疏。大槪,請鐫削職名官資,以崇廉恥,以重國體事。入啓。
院啓,田地立案,係是當今第一痼弊,臣等備盡論列,而聖意一向持難,臣等竊不勝慨然之至。人君敦睦,自有其道,不當以厲民病國之事,爲有歉於親愛之意,而不加痛革,況此侵奪之弊,不特宮家所爲,若牽制於宮家,不一禁斷,則積弊無時可去,民怨無時可弭,終必趨於亂亡之轍而已?聖明苟以奮然改紀之志,特下明敎,則休戚與同之貴近,固當悅服之不暇,豈敢有怨言哉?況山澤之禁,旣令査處,而獨於田土,有所係着不行,則輕重失偏,群情疑惑,尤非新化平明之政,豈不大可惜哉?臣等不得請,則決不可敢止,請勿留難,竝行革罷。答曰,此非堅執之事,亟停勿煩。
大司諫趙錫胤上疏。大槪,冒昧陳情,乞免同參於大同新法講定之任事。入啓。以上朝報
有政。吏批,以申洬爲延安縣監,韓震琦爲司贍直長,金以載爲奉常奉事,金錕爲宗廟奉事,李時楳爲刑曹參判,鄭惟燾爲顯陵參奉,李弘淵爲司藝,吳挺緯爲正言,柳俊昌爲掌令,申濡爲承旨,李惟明爲典籍,韓振溟爲平山府使,沈光洙爲進善,李墩爲禧陵參奉,徐元履爲白川郡守,李弘淵爲輔德,鄭維城爲刑曹參議,李基祚兼同知經筵,李時楳兼知義禁,黃裒爲司僕主簿,宋根爲濟用奉事,李培元爲工曹參議,徐挺然爲富平府使,李哲英爲通津縣監,呂爾載兼知義禁,柳後聖爲金浦郡守,申濡爲左副承旨,沈之源爲右副承旨,金益熙爲同副承旨。吏批政事
備邊司啓曰,今月二十日引見時,茂長縣監金迬,榻前所啓,本邑雖非殘邑,而以戰船之弊,民不支保。大槪,戰船,國家重器,不可少忽,造作之時,曳木軍容入三百餘名,糧米三十餘石,鐵物亦三百餘斤,皆出於民間,而本邑素無戰船浮泊之處,置於石橋倉,其處地勢,必竢潮漲,然後方可運船。常時則無運動之勢,且不爲浮泊,故雖新造之船,未滿一年,盡爲傷敗,改造之役,年年有之,隣近之處,亦無藏船之地,獨於靈光木麥串,最合於浮泊,故報于監司,累請不許。茂長一面,入於靈光北門外,如犬牙相錯,割其地十結,換其木麥串,則藏船甚好,而無年年改造之弊矣。上曰,言于廟堂事。傳敎矣。茂長戰船,浮泊於石橋倉,地勢不便,以靈光木麥串相換,藏船亦甚便利,令本道監司·水使,詳察地形,啓聞施行,何如?答曰,依啓。以上備局謄錄
府啓,開寧縣監金珩,爲人悖濫無行,率其子將行婚禮於數日之程,其子之所後母訃至,匿不發喪,公然行禮,以至翌日爛漫酒食,然後始率其子,緩緩而歸,悖亂禮法,得罪名敎。且嘗謀奪故名賢朴英祖地,延訟數十年,知其奸計不售,稱以買賣許之,鄕隣右族之家,使其本主孱孫,不得軒輊於其間,用心行事,一至於此,如此之人,不可齒在衣冠之列,論人微過,尙不敢輕易,況此罪關名檢,寧有不詳論而輕論之理乎?湖嶺士夫,無不痛駭,實非泛然風聞之比,請亟命削去仕版。答曰,凡事不厭詳審,更加聞見而處。朝報
上在昌德宮。停常參,只夕講。
副修撰鄭斗卿初度呈辭。入啓。給由。
備邊司啓曰,今日爲國之道,在於安民,而安民之本,在於得人,鄕薦事曾已蒙允,而今當行會外方,故敢此申稟。遐方鄕曲,抱才虛老,誠可惜也。令各邑守令,極擇境內之共公稱道者,有才有行,不拘年齒,勿論朝官·生·進·幼學,歲首各爲薦擧,送于巡營,無則不必苟擧,有則不必定數,監司詳察其可者,取而送之。至于京吏曹,以身言書判之法,試之,進于議政府,擇其拔萃者,啓下吏曹,懸籍錄之,隨闕授職,行誼甚高,才器超出者,或除參上,有謬擧循私者,罪其守令,武士之中,高可爲閫帥,下可爲邊將者,與文士一體薦進,令兵曹試武藝兵書,隨才授任。且令各邑興學養士,敎授訓導之官,雖未復設,擇境內文行之士,定爲學長,月給糧饌,聚士于鄕校而敎之,必以禮法爲先,朔望則守令雖武官,親到鄕校,令學長考講,第其高下而勸課之,其中有頑悖不率敎者,從輕施罰,勸善懲惡,明信賞刑,則雖不可以歲月責效,而風俗或可漸變矣,敢啓。傳曰,知道。
傳曰,明日晝講爲之。
答大司諫趙錫胤疏曰,省疏具悉。大臣之薦,似非偶然,爾其勿辭察任。
答前大司憲金集疏曰,省疏具悉。卿辭至此,殊非予之所望於卿也。不與之共天位治天職,則非王公尊賢之道也。體予至意,宜勿控辭,速爲出仕。
南陽君洪振道再度呈辭。入啓。加給由。
傳曰,大臣及備局堂上引見。
領議政李景奭三度呈辭。不允批答。
王若曰,試看域中,何等時也?不有君子,其能國乎?巽辭胡至再三,屯艱非止一二。閔小子負荷之重,仰大臣匡救之功。矧今股肱惟良,在人耳目已久。末節淸儉,猶爲礪世之賢,餘事文章,足裕華國之用。豈但輿望之隆洽?抑係治道之興衰。亦惟我先王,擧而加上,裨補爾後嗣,圖有厥終。爰自創恤之初,益見忠孝爲本,咨詢有決。克成五月之議,奔走靡寧,未嘗一日言病。如喬嶽不見運動,功利實多,若大水其無津涯,拯濟方急。憂遑半載,初謂泛然丐閒,呈告逾時,何乃遞爾求去?伊安危所判之勢,已悉前言,以休戚與同之心,玆用申誥。歷觀時世,末有如今日艱難,縱棄寡人,獨不念先朝眷遇。卿無困我,我實惟卿。於戲,休休有容,進退實關於國家,惸惸在疚,情義豈間於君臣。無令缺然,非所望也。所辭宜不允。故玆敎示,想宜知悉。知製敎柳道三製進
傳曰,今日晝講勿爲,夕講爲之。
前左參贊吳竣上疏。大槪,新授賞加及本職兼帶,復命之日,不可偃然仍帶謝恩,亟命鐫改,以安微分事。入啓。
全南左道暗行御史書目,臨陂縣監黃泳罷黜事。
領議政四度呈辭。入啓。傳曰,卿辭胡至於此?非大臣退休之日,念先朝知遇之恩,體寡躬仰成之懷,須勿固辭,速出論道,以副上下之望事,遣史官諭之。
夕講入侍,知事林墰,特進官南銑,玉堂閔應亨·金佐明,承旨尹絳,假注書李燦漢,史官徐必遠·趙嗣基。
奉敎李尙眞,實錄曝曬後入來。
榻前合啓,金自點遠竄事。上曰,不允。
府前啓,開寧縣監金珩,削去仕版事。上曰,罷職。
院前啓,田稅立案査罷事。上曰,不允。
新啓,諸宮家免稅田結,濫雜尤甚,請令該曹稟旨査處事。上曰,自今定式爲之,從前免稅之數,仍存,可也。
又所啓,醫官之爲守令,非古也。新除授金浦郡守柳後聖遞差,吏曹堂上郞廳推考事。上曰,依啓。吏曹堂上郞廳,旣已推考矣。
同副承旨金益熙上疏。大槪,病重,決難供職,更陳危懇乞遞事。入啓。
前大司憲金集再疏。大槪,冒萬死陳情,冀免誤恩,以安微分事。入啓。
館學儒生洪葳等上疏。大槪,先正臣文成公李珥·文簡公成渾,請從祀文廟事。入啓。
答館學儒生洪葳等疏曰,省疏具悉。從祀聖廟,莫重莫大之典,似難輕議矣。
引見時,榻前,大司諫趙錫胤所啓,自上,方厲精求治,如臣愚賤之說,雖不足有所補益,而前日箚子,亦陳其槪,臣恐自上雖欲求治,而猶未得要領也。當今要務,莫過於恤民,而恤民之本,在於實惠,必自上先立大志,奮發振作後,紀綱振而政令行,民蒙惠澤矣。近來事係宮家,則例必持難,無一事快從,一向如是,則今日之弊瘼,無以革罷,民生安得蒙惠澤?且民生痼弊,在於軍政,大臣連次發端,而時無講定之事,其中隣族之弊,不可不汲汲變通也。至於收布升尺事,先朝屢經申明,而尙未有一定之法,如此不難之事,尙未得行,何事可爲乎?頃日都監啓辭中,有廣密織造之說,此前所未有之事,而創於近日,木品廣狹,繫於升數,豈有別樣廣造之理乎?雖都監軍卒衣資五升三十五尺之木,豈不可爲?設或不足,渠可換貿以用,豈可別生新規?若必責納廣造之木,則反不如尺長之爲易措也。窮民之辦出,一尺有關,而恐有點退之弊,願納尺長者,守令亦以民弊,依願捧送,此皆京各司不謹奉行,法令不信之故也。外方監營所捧,如方物等木,亦必以細木尺長者,兵水營價布之法外濫捧,又何可言?今若嚴飭京各司,一從法令,且申飭·監·兵水使,惕念奉行,一番嚴明立法,則庶無如前之習矣。上曰,嚴飭京各司,知委外方,俾無此弊。以上朝報
上在昌德宮。停常參,只晝講。
答前大司憲金集疏曰,省疏具悉。卿辭至再,何其過耶?所謂廉恥之說,予實未曉也。少無所嫌,於卿何有?國家治亂,在於用人,予之有意於卿,久矣。須勿固辭,速爲出仕。
答前左參贊吳竣疏曰,省疏具悉。陞秩自是國家常典,卿其竝勿辭。
洪淸監司書目,海美呈,以海運判官李奎老,今月十四日,父在喪事。
同副承旨金益熙上疏。啓下吏曹。
政院啓曰,開寧縣監金珩罷職事,命下。臺諫方以削去仕版論啓,罷職承傳,不得捧之之意,敢啓。傳曰,知道。
假注書李晶書啓,臣承命往諭于領議政,則以爲恩批纔降,溫諭繼下,一日之內,史官洊至,異數殊榮,尤非微分之所敢承當,病魂驚越,伏地感泣,罔知攸出云矣。傳曰,知道。
領議政箚子。大槪,恩批纔降,敦諭繼下,惶恐感激,敢申危懇,乞遞本職及都提調等任事。入啓。答曰,省箚具悉。予意已諭於昨日,卿勿固辭,速爲出仕。
晝講入侍,知事林墰,特進官李浣,玉堂閔應亨·金佐明,承旨申濡,假注書李燦漢,史官趙嗣基·徐必遠,上御晝講〈講〉中庸,自子曰舜其大孝也與,止後二章亦此意。
三省罪人趙箕俊,加刑二次不服。
榻前合啓,大司憲林墰所啓,金自點遠竄事。上曰,毋煩。
府前啓,金珩削去仕版事。上曰,更加詳聞而處之。又所啓統制使柳廷益,纔被重論,旋授右職,物情咸以爲不可,請遞差事。〈上曰〉,近來乏人,如此可合人,問于廟堂後處之。
院前啓,無城上所姑停。
晝講時,榻前,左副承旨申濡所啓,臣新自西路而來,敢以所見,仰達矣。西路凋弊,甚於向時,民窮財竭,將不能持支,目之所見,食不能甘,頃者自朝廷分付,凡大小使客盤供,除減饌品,使有定式,近來此事,亦不能遵守,一路各官,或有濫觴之弊,宜有申飭之擧,此雖些少之事,其於除弊,不無萬一之助,故敢達矣。上曰,自朝家,申飭,可也。以上朝報
備邊司啓曰,以政院啓辭,以備邊司今月二十日引見時,慶尙監司榻前所啓,接慰官及禮單事回啓。傳曰,慶尙監司,只陳接慰官雖下去,每事必問議東萊府使而爲之,似不必差送,而待遠人之道,固不得不爾云。此事則自上無發落。慶尙監司又陳倭人禮單,續續下送,夫馬有弊,計其一年應用之數,一時下送,則可除夫馬之弊,而用下之後,會計以報,似當云云。自上答曰,如此事,該曹何不爲之耶事?傳敎矣。其日慶尙監司閔應協榻前所啓時,以接慰官及禮單等事,連續啓達,批下之際,注書·記事,不能分曉,擧行條件,混同抄出,臣絳,疑其不然,而亦未詳解,終不得釐正,竝與接慰官事而矇然分付,致令回啓違誤,至勤下敎,不勝惶恐。此草記還出給,使之刪去其接慰官之事,改回啓以入之意,敢稟。答曰,知道。勿爲惶恐事,傳敎矣。此事以言于該曹下敎,而政院誤爲分付于本司,故接慰官及禮單等事,竝爲回啓矣。今承還出給之敎,不勝惶恐,此一款削去,以茂長戰船之事,改回啓以入之意,敢啓。答曰,知道。以上備局謄錄
午時,白雲一道如氣,起自坤方,直指巽方,長十餘丈,廣尺許,良久乃滅。未時申時,日暈兩珥。夜一更,流星出畢星上,入巽方天際,狀如拳,尾長三四尺許,色赤。以上內下日記
晝講時,大司憲林墰啓曰,外方閫帥之任,如統制使,則位望在兵使之右,柳廷益,纔以北兵使副摠管,連被臺論,而旋有統制使之命,物議以爲廷益貪縱,反不如元䎘云。請命遞差。上曰,元䎘論遞之時,予以爲人才不可猝辦,滌瑕而用之,可也。今者柳廷益,反不如元䎘云。若此後之人,又不如柳廷益云,則奈何?不如試,可也,〈墰曰〉,何必以統制使試之?朝家事體,決不當如是矣。上曰,此時不無南憂,而前統制使旣罷之後,留在已久,故欲令速爲赴任矣。又啓曰,物議如此,廷益終難赴任,故請速處之,以出其代。上曰,事體則然矣。今若容易遞差,代以庸夫,則反有害而無益,今姑試之。又啓曰,小官之褒貶居中者,特是微過,而法典內,其都目勿敍右職,兵使之被重論數月,陞爲統制使,大非徵礪之道,事體甚爲未安。上曰,事體是矣,遞改則非難,而必得其有才無咎,優於廷益者,然後可以代之,問于廟堂,得其可合人而處之。右副承旨申濡啓曰,統制使柳廷益之代,問于廟堂事,政院捧承傳,分付,何以爲之?上曰,政院,分付。備局謄錄
上在昌慶宮。停常參·經筵。
政院啓曰,以司饔院,王大妃殿咸鏡道冬至進上事草記。傳曰,頃日進上停罷時,大妃殿則不爲擧論,而何如是草記耶事,傳敎矣。昨者該道進上來到之時,司饔院郞吏等皆以爲,諸道三名日進上,時未復設,故王大妃殿冬至進上,京畿來到,而咸鏡道有此封進云。臣頗疑京畿封進,而他道不封之由,卽招禮曹該吏問之,則亦以爲三名日進上,時未復設云,故不敢擅捧,周議於提調處,爲草記以稟矣。今承下敎,卽招該曹郞吏問之,且取當初文書考出,則七月朔膳事草記,則果有大妃殿外諸道朔膳,竝爲停廢之批,而同月三名日各殿方物物膳事草記,則以亦勿爲擧行,少紓民力爲批。該曹必不知當初傳敎本意,以致如此,其物膳捧入之意,敢啓。傳曰,知道。大妃殿則旣不擧論,故所謂各處,乃中殿·世子宮等處矣。
南陽君洪振道三度呈辭。入啓。只遞摠管。
禮曹判書吳竣初度呈辭。入啓。給由。
藥房啓曰,聖候何如?日寒如此,不任區區憂慮之至,敢來問安。答曰,無事。
領議政五度呈辭。入啓。傳曰,遣承旨敦諭。
修撰鄭斗卿三度呈辭。入啓,遞差。
禁府,李錫命拿囚。啓。
三省罪人趙箕俊,刑問一次不服。
吏曹啓目,粘連同副承旨金益熙上疏云云,渴病之重,人所共知,喉舌之地,不可久曠,近臣遞否,自下不敢擅便,上裁,何如?啓依回啓施行。
京畿監司書目,抱川呈,以大提學趙絅上疏上送事。
全南都事書目,進善崔蘊上疏上送事。啓。答曰,省疏具悉。辭疾至此,今姑允請,更竢春暖上來,則予欲一見矣。
吏曹啓曰,承旨有闕,政事,取稟。傳曰,明日爲之。
大司憲金集三疏。大槪,嫌疑之際,古人所謹,請亟收成命,以安微分事。入啓。
館學儒生洪葳等上疏。大槪,更申前請,冀許先正臣文成公李珥·文簡公成渾從祀文廟事。入啓。
合啓前啓,金自點請亟命遠竄事。答曰,毋煩。
府前啓,開寧縣監金珩,請亟命削去仕版事。珍島郡守李孝性,藍浦縣監李循性,皆故判書李安訥家奴也。免賤亦不明白,非文非武,特一無賴子也,而徒以多財之故,納交於金自點,昵愛最至,不計資級,屢爲超擢,終授字牧之任,官方之淆紊,國人之憤怒,於是爲極,請命削去仕版。答曰,依啓。李孝性等事,似不近理,更加詳審而處之。
藥房啓曰,中殿進御,中滿分消丸,畢進御於數日之後矣。臣與柳後聖,及諸御醫等商議,皆以爲脹候已盡差復,則此藥似當停止,如有餘症,則一劑加進,以收快效宜當云,敢此仰稟。答曰,姑爲停止。
答前大司憲金集疏曰,省疏具悉。讓官輒代爲嫌,則終必虛其位而後而已,寧有是理哉?卿須勿疑,念國事之艱虞,速爲出仕。
答大提學趙絅疏曰,省疏具悉。此非先朝重臣退歸松楸之日,須勿控辭,速出入來。
答館學儒生洪葳等疏曰,省疏具悉。事係重大,先王之不許,豈偶然也?爾等勿爲徒事紛紜,退修學業。以上朝報
義禁府啓曰,三省姑罷後,本府卽爲開坐,李錫命等八人捧招,而各人所供辭說甚多,勢未及今夜正書入啓,不得已明日成貼以入之意,敢啓。傳曰,知道。以上禁府謄錄
傳曰,宮奴終吉當爲汝亦,洪淸道淸州地,稱以無子息奴婢處記上是如爲遣,不干人田地,竝以據奪是如,國家向爲人言,甚爲不美,殊極痛駭,不干人處某某田畓幾許,是乃混同據奪爲有臥乎喩,一一從實直招。記草
初昏,流星出五車星,入北方天際,狀如鉢,尾長二三尺許,色赤,月暈。內下日記
上在昌德宮。停常參·經筵。
禁府啓目,洪憲·李檜等元情公事,判府內,竝除刑推,姑爲放送,事干爲先窮問爲乎矣,所謂順業者,亦爲拿問。
又啓目,金汝水刑推,何如?啓依允。
又啓目,池學海元情公事判付內,如此病人,遽施刑訊,則徑斃可慮,除刑推照律。
左副承旨申濡書啓,臣承命往諭于領議政處,則以爲受國厚恩,無如小臣,當此之時,冒呈辭單,雖出於萬不獲已,此實死罪,恭竢嚴譴,而不惟不罪,反蒙異數,敦諭繼降,近侍辱臨,十行丁寧,不翅耳提,臣非木石,寧不知感?病身危哀,添却驚悸,陳力未易,措躬無所,伏地涕泣之外,不知所達云矣。傳曰,知道。
禁府啓曰,洪振翰妻李姓人,婢順業,亦爲拿問事,命下矣。順業輕捉,則已爲逃去云,令該曹跟尋捕捉之意,敢啓。傳曰,知道。
又啓曰,月令醫員尹美手本內,囚人姜珝妻禮任,身病,使醫女看審,滿身戰栗,頭痛如破,胸腹痞塞,不省人事,相當藥物,多般救療云,敢啓。傳曰,姑爲保放。
傳曰,明日晝講爲之。
三省罪人趙箕俊,加刑一次不服。
領議政箚子。大槪,昨又近侍敦諭,尤不勝驚感,勢難苟冒,敢申前懇事。入啓。
合啓前啓,金自點請亟命遠竄事。答曰,毋煩。
院前啓,田地立案,勿論宮家朝士,一一嚴査啓聞,賜牌文券外,竝行革罷,宮家免稅,本非法典所載,未知創自何時,而近來濫雜尤甚,取考該曹收租案,則諸宮家免稅田結,或至五百結三百結者,有之,其二百餘結者,甚多。當此民窮財渴,國勢汲汲之日,如此法外之事,不可一任其冒濫,無有定制,使稅入日縮,民役偏重,而聖批以旣往者置之,將來則定式行之爲敎,旣往之濫雜如彼,而不加節約,則焉在其酌中定式哉?請令該曹啓稟,參酌定式,數外田結,竝勿施行,此後必査準定限,始許行文,俾無如前過濫之弊。且王子駙馬,或有世代已易,而仍存不罷者,此事與承蔭之例不同,不可拘於親愛之情,而莫之釐正,亦令稟旨査處。人主,君臨兆民,富有一國,私奴私財,實非大公至正之道,內司之事,識者言之久矣。然其創設已久,容有事勢之未易猝革者,不敢以難行之事,過有望於君上,若以古人責難之義言之,此亦群下之罪也。第以其中痼弊,尤宜汲汲變革者言之,內司奴婢,獨有雜役復戶之事,雖入束伍,而別作一隊,不許與他公賤,一體充定,使齊民偏困,邦本不固,此豈聖王一視同仁,安民服衆之道乎?且各司之殘破,以典僕之盡入斜付私主人輩,責應官役,侵徵於外方者,亦以此也。曾在先朝,備局請以內奴充斜付,誠爲救時得體之論,而事竟不行,識者恨之,此實不可不變通者也。至於陳告之事,最爲病民之弊,詞訟日繁,冤枉日多,背主附勢之奴,作一淵藪,名分壞亂,怨讟朋興,有駭聽聞,有累君德,得不補失,輕重較然,此亦不可以已乎?內需公事,必關吏曹,蓋倣周官遺意,以示宮府一體之義,而今則押署行會,奉行文書而已。曾無隨事違覆之擧,祖宗設法之意,豈端使然哉?種種違法病民之事,職由於內司之官,任意入啓,無人擧正之故,揆以國體,豈宜如是?今者聖明,方求至治,表率砥礪之道,惟在聖上躬行,內司之弊,理宜首先釐正,請特下明敎,罷內奴婢復戶之規,許令郡邑充定束伍,一如各寺奴之例,與凡民勞逸均平,自今斜付之役,皆以內奴充定,且革陳告之法,俾無叛主投勢之弊。凡內需公事,必令吏曹堂上郞廳簽署,然後由政院出納,如有事理違謬者,許令吏曹據理覆啓,俾無濫雜,以貽新化平明之理。答曰,內奴復戶之規,始自國初,曾在壬子之亂,亦不革罷,以至于今,斜付之役,則依諸上司勿論似當,陳告則諸各司國中同然之規,惟在公正辨別而已,何必獨於一司而專廢之乎?凡政,自有巨細之殊,內司公事之出納政院,尤未妥當矣。田地立案及免稅事,已諭勿煩。
府前啓,珍島郡守李孝性,藍浦縣監李循性等,請亟命削去仕版。人主有私心,故有私財,有私財,故有私人,此古今志士之所痛恨而深慨者。私財私人,莫甚於內需寺之弊,當此新化之日,臣等所當積誠力爭,必期回天,而又慮創設已久,容有未易猝革者,趑趄囁嚅而不敢發,此亦臣等責難誠薄之罪也。抑就其中而思第二義,則內需司私奴婢,不可獨蒙復戶之恩,且獨免編伍與斜付之役,且不可開陳告之例。蓋今日徭賦繁重,民生塗炭,兵額疎虛,隣族俱困,邦家汲汲,若不保朝夕,內奴亦一王民,此誠何時,而獨免賦役,使齊民偏苦而獨怨?且各司典僕,盡入於斜付私主人輩者,責應官役,侵徵外方,各司之日就殘敗,職由於此。頃年備局,請以內奴充斜付者,誠爲救弊切急之論也。至於陳告之事,最爲傷風病民之痼弊,頑奴之叛主附勢,壞亂名分,間有弑主悸逆之患,其害有不可勝言,而怨集於國家,累歸於君德,實此法爲之祟也。凡數者不可不汲汲變通,小慰中外黎獻之心也。且內司公事,祖宗朝舊例,必關由吏曹,其宮府一體,杜弊防患之意,誠非偶然,十數年前吏曹簽押之際,猶知其何問,而今則執筆占署,惟謹不復問其公事之意如何,而但任內司官所爲,種種違法厲民之事,率由於此,祖宗設法之意,豈容如是?記曰,天無私覆,地無私載,日月無私照,王者奉三無私,以勞萬民。先儒之言曰,克己工夫,先將難克處克將去。噫,此豈難事,而聖明不能克去,自歸於有私之地也。臣等知其必不然矣,請下明敎,特罷內奴婢復戶之規,許令郡邑,充定束伍,一如各司奴及私奴之例,與凡民齊賦均役,自今斜付之役,依頃年例備局之請,以內奴充定,且革陳告之法,俾無叛主投屬之弊。凡內司公事,必令吏曹郞廳簽署,然後由政院出納,如有違理者,許令吏曹政院,據法繳申,俾無濫猥,以昭新化,以慰民望。答曰,不允。內奴復戶之規,始自國初,曾在壬丁之亂,亦不革罷,以至于今,斜付之役,則依諸上司例,勿論似當,陳告則諸各司國中同然之規,惟在公正辨別而已,何必獨於一司而專廢之乎?凡政,自有巨細之殊,內司公事之出納政院,尤未妥當矣。
刑曹啓曰,當此嚴冬,獄囚多滯,極爲可慮,今後各衙門移文內,犯罪人從其輕重笞杖決罰,卽爲放送,限來正二月,勿爲囚禁,何如?傳曰,知道。
答領議政箚子曰,省箚具悉。卿辭愈往至此,予心缺然,不知爲喩,卿若不出,予將疇依。昔諸葛亮有言曰,追先帝之殊遇,欲報之於陛下,斯言可以爲法,卿其念哉?惟卿上不孤先王,下不棄寡昧,速出行公,以副至望。
館學儒生洪葳等三疏。大槪,請先正臣李珥·成渾從祀文廟事。入啓。答曰,省疏具悉。難從之意,予已言之,爾等勿爲煩瀆,可也。
有政。吏批,以權順昌爲臨陂縣監,鄭庥·李晶爲學錄,尹垍爲金浦縣監,洪命一爲承旨,金益熙爲兵曹參議,洪處大爲副修撰,任翰伯爲兵曹正郞,李翼老爲開寧縣監,洪命一爲右副承旨,沈之源爲同副承旨,尹㻩爲司藝,權儁爲戶曹佐郞,李益新爲延曙察訪,李秞爲西部主簿,徐貞履爲富平府使,呂爾徵爲漢城右尹,呂孝曾爲戶曹佐郞,南斗瞻爲戶曹參議,吳竣爲兼知義禁,許悅爲海運判官,申濡爲兼修撰,李浣爲漢城右尹。
政院啓曰,今月二十三日大臣·備局堂上引見時,大司諫趙錫胤所啓,收布升尺事,曾在先朝,累經申飭,而尙不得行,頃日訓鍊都監啓辭中,有廣織之語,木品廣狹,係於升數,豈有別樣廣織之理乎?雖都監軍卒衣資五升木三十五尺,有何不足,而今乃別生新規也?且外方監·兵·水營所捧之木,違法濫捧,亦甚不當,請申飭京各司及外方,使之惕念擧行,自上以嚴飭京各司,知委外方,俾無此弊爲敎,故卽爲分付於各該司,而竊念此事,係是軍民切緊之弊。若自該曹循例行會外方,則恐非別樣嚴飭之意,備將榻前啓辭事意,下諭於諸道監·兵·水營處,何如?傳曰,依啓。砲保則似非新規,故不在此中矣。以上朝報
上在昌德宮。停常參,只晝講。
晝講時上御,自中庸子曰無憂者其惟文王乎,止右第十八章。特進官同知事金南重,參贊官李䅘,執義宋浚吉,侍讀官權堣,檢計官洪處大,假注書李燦漢,史官徐必遠·趙嗣基。
禮曹判書吳竣再度呈辭。入啓。加給由。
吏曹判書金集,掌令柳俊昌,正言吳挺緯初度呈辭。入啓。給由。
禁府,鞠廷賓·申濩拿囚。啓。
備邊司郞廳,以左·右相意啓曰,傳敎矣。人材之難得,文武皆同,必培養成就而後可用,而其拔萃超群,無瑕纇玷缺者,千百而僅得一也。內外官職,不可闕焉,則何得借才於異代乎?文官猶然,況武將乎?今之武將,稱名已著,職至閫帥者,李浣·金應海·邊士紀·柳廷益·金逸·金是聲·元䎘·朴敬祉若干人而止耳。李浣方爲御營大將,金應海爲摠戎使,統制使之任,無可使者,不得已以柳廷益薦望受點,而臺論又發,臣等實莫知何人可合也。三敗可殺,穆公不替孟明,二卵棄將,子思深惜苟變,人誰無過?過或能改,一被彈論,永爲棄物,則用人之道,豈當如是,而爲將者,孰不解體而含冤乎?元䎘·邊士紀,素以淸謹稱。柳廷益·金是聲·金逸,能文有計慮,皆可用之人。雖有所失,亦豈無棄瑕色荒之道乎?用將亦多術矣。兵書,有使貪使勇之言,軍律,有立功自效之法,一切以繩墨斷之,則恐無改過自新之路,人材亦不可以繼得也。柳廷益旣以被論改薦,其代亦不出於前數人之外,自上旣有議處之敎。臣等之意,竊以爲將帥之任,不可人人爲之,乏人如此,不得已就被論中擇送,則元䎘·柳廷益,衆議皆以爲可合,此兩人中,出自睿簡,何如?敢啓。傳曰,卿等論用將之道,可謂至矣。新差統制使仍送,可也。
洪淸道暗行御史書目,唐津縣監金鍌,藍浦縣監李循性罷黜事。
領議政六度呈辭。入啓。傳曰,安心調理。
大司諫趙錫胤上疏。大槪,賤疾危苦,乞免本職及大同之任事。入啓。答曰,省疏具悉。爾其勿辭,調理察職。
三省罪人趙箕俊,加刑二次不服。
傳曰,堤川縣監趙志孟引見。
榻前合啓,金自點遠竄事。上曰,予無可言。
府前啓,珍島郡守李孝性,藍浦縣監李循性削去仕版事。上曰,依啓。
又啓曰,內奴勿爲復戶,束伍充定事。上曰,不允。
黃海道暗行御使書目,平山·遂安·文化·載寧·兔山五邑守令罷黜事。
館學儒生洪葳等四疏。大槪,兩賢臣從祀之請,冀蒙允許事。入啓。答曰,省疏具悉。此誠莫重之典,其可輕議耶?若使後世有所云云,則反不爲先賢之累乎?予之不許者,良以此也。爾等勿爲如是來煩。
副修撰尹鏶牌招,病不來,依承傳罷職。以上朝報
政院啓曰,禁府郞廳,以委官意來言,今月二十八日齋戒,二十九日國忌,以三省推鞫,不得開坐之意,敢啓。傳曰,知道。以上禁府謄錄
順興廢縣,承議郞朴琜等上疏。答曰,省疏具悉。所陳之事,當令該曹議處焉。記草
江原道暗行御史書目,楊口縣監具鋈罷黜事。
上在昌德宮。停常參·經筵。
吏曹判書金集,掌令柳俊昌,正言吳挺緯再度呈辭。國忌齋戒,以留政院。
洪淸道暗行御史書目,淸州牧使韓德及,陰城縣監李永賢等,貪虐尤甚,闔境如在水火,不可一刻在官,重貽民害,爲先罷黜事。
兵曹啓目,粘連慶尙左兵使狀啓云云,安東府使丁彦璜等,令本道姑先推考。大丘府使李緯國別備等物,會錄何如?啓依允。丁彦璜段,非但抛棄軍政,自恃文官,不念所失,凌轢兵使,殊極可駭。李段,不修軍器,無形莫甚,竝只罷黜爲旀。李緯國別備等物段,似當有褒賞之典,前例相考,稟處。以上朝報
夜一更,東方有氣如火光。內下日記
上在昌德宮。停常參·經筵。
藥房啓曰,隆冬寒氣,至于今日而猝劇,閭閻之人,皆不堪其凜慄。伏念玉體未寧,纔得平復之餘,觸冒凝嚴,中夜擧動,必有添傷之患。伏乞聖明,深思愼疾之戒,還收親祭之命,千萬幸甚。小臣待罪藥房,不勝憂慮之至,敢此冒昧陳達。答曰,歲律將暮,新年在邇,怵惕悲痛之心,益復難堪。雖不得日日哭泣,一月所恃者,唯兩度親祭而已,豈敢言寒凜乎?勿以爲慮。
吏曹啓曰,守令多闕,政事,取稟。
政院啓曰,明日親祭事,命下,而日氣極寒,未寧之餘,犯夜勞動,必有添傷之患,姑令攝行,允合愼疾之道。臣等忝居近密,不任區區憂慮之至,惶恐敢啓。答曰,時無疾病,勿以爲慮。
義州府尹書目,謝恩使一行,本月二十一日越江事。
領議政七度呈辭。國忌以留政院。
南陽君洪振道等上疏。大槪,門長洪憲,爲李檜·李錫命等搆誣,奪宗之說辯明事,留政院。
兵曹啓曰,步兵價布,以五升木三十五尺,定爲恒式,捧上之際,如有違法濫捧官吏,則繩以重律事,自甲戌以後,奉承成命,申飭各道,非止一再,而國綱解弛,人不畏法,濫捧之弊,愈往愈甚。頃因草野章疏,備局回啓,一切禁斷事,纔已行會,而諫臣陳弊,今復如此,來當番步布,今方收捧,而其間或有升麤而過尺之布,蓋因本官慮有點退之弊,因民願不斷餘尺,仍爲上送者,使之一從三十五尺捧上,而斷其餘尺,監封還送本官,以爲分給本主之地,而第念諸上司下人朔料分給之際,不念如此曲折,一向以前日所給升細尺長者擇捧,則極爲難處。此後如有點退之弊,則一一摘發,移送法府,各別懲治,以杜後弊事,捧承傳,何如?傳曰,知道。
大司諫趙錫胤上疏,再陳危懇,乞賜遞免事。留政院。
明日永思殿親祭,正時四更一點,開門三更三點。
左議政箚子。大槪,敢進區區所說庸·學兩書事。留政院。以上朝報郞廳金弘澤校正。日記廳郞廳趙景觀書。
上在昌德宮。停常參·經筵。
陪祭後,大妃殿·中殿·世子宮,政院·玉堂·二品以上·六曹·大司憲問安。入啓。答曰,罔極。藥房問安。入啓。答曰,知道。
待敎趙龜錫,實錄考出事,江華地出去。
領議政七度呈辭。入啓。傳曰,安心調理。
吏曹判書金集,掌令柳俊昌,正言吳挺緯再度呈辭。入啓。加給由。
正言崔逸,辭職上疏。入啓。答曰,省疏具悉。爾其勿辭察職。
傳曰,明日晝講爲之。
執義宋浚吉上疏。大槪,更申榻前危懇,乞蒙恩暇,解職歸鄕,加土父母丘壟,仍行掃墳事。入啓。
三省罪人趙箕俊,加刑一次不服。
江原道暗行御史書目,江陵府使權坽,蔚珍縣令尹汝徵罷黜事。
答左議政箚曰,省箚具悉。深用嘉悅,卿之所進兩冊,沈潛有得,至於此,其於予今日講論之際,參考有益,亦必多矣。況箚中所論勸戒之語,尤可不服膺哉?仍傳曰,熟馬一匹,左議政賜給,以表予嘉悅之意。
傳曰,政事,明日爲之。
答執義宋浚吉疏曰,省疏具悉。寒月動功,誠所未易,爾勿控辭,體予至意,待春暖往來,可也。
京畿右道暗行御史李正英入來。
兵曹判書韓興一初度呈辭。入啓。給由。
館學儒生洪葳等五疏。大槪,更竭血誠,敢申前請,冀許兩賢臣從祀之典事。入啓。
合啓前啓,金自點請亟命遠竄事。
府前啓,請內奴罷復戶,充定束伍事,陳告之事,特令革罷,不然則僞告者,論以重律,與冒使內奴者同罪。掖庭薛里輩,微細公事,亦皆關由政院,內司公事,一依此例施行。如有違理者,吏曹·政院,據法繳申,俾無濫猥,前啓統制使柳廷益遞差事,停啓。
院前啓,田地立案,毋論宮家朝士,一一嚴査啓聞,賜版有文券外,竝行革罷事。宮家免稅,令該曹啓稟,參酌定式,數外田結,竝勿施行。此後必査准定限,始許行文,俾無如前過濫之弊。且王子駙馬,或有世代異易,而仍存不罷者,亦令稟旨査處事。人主,君臨兆民,富有一國,私奴私財,實非大公至正之道,內司之事,識者言之久矣。然其創設已久,容有事勢之未易卒革,不敢以難行之事,過有望於君上,若以古人責難之義言之,此亦群下之罪也。第以其中痼弊,尤宜變革者言之,內司奴婢,獨有新設復戶之事,此非法典所載,而繼入束伍,別作一隊,不如他公賤,一體充定,使齊民偏困,邦本不固,此豈聖王一視同仁之道乎?且各司之殘破,以典僕之盡入斜付私主人輩,責應官役,侵責外方者,亦以此也。曾在先朝,備局,請以內奴充斜付,實爲救時得體之論也。事竟不行,識者恨之,此實不可不變通者也。至於陳告之事,最爲病民之弊,背主附勢之奴,非一淵藪,詞訟日繁,冤枉日多,得不補失,輕重較然,此亦不可以已乎?內司公事,必關吏曹,蓋倣周官遺意,以示宮府一體之義。今則奉行文書,曾無隨事違覆之擧,祖宗設法之意,豈端使然哉?聖明方求至治,內司之弊,首宜釐正。請特下明敎,罷內司復戶之規,許令郡邑,充定束伍,一如各寺奴之例,斜付之役,皆以內奴充定。且革陳告之法,內司公事,必令吏曹堂上郞廳簽署,由政院出納,如有事理違謬,許令吏曹據理覆啓,俾無濫雜。
禁府,三省罪人趙箕俊物故。啓。
京畿監司書目,抱川,呈以右參贊趙絅上疏上送事。
答合啓曰,無煩。
答院曰,不允。內奴十七事外,復戶則載在法典,更爲詳察可也。束伍事,依啓。
答府曰,不允。內奴十七事外,復戶則載在法典,更爲詳察可也。束伍事及陳告不實者,論以重律事,依啓。朝報
傳曰,今下弓矢,高嶺僉使南斗爀給送。
傳曰,奴大立當爲前日貴人房毋入闕時,大君則步過,而汝矣等公然蔑視,不避轎子,直前突過,汝矣心安乎?此非婦人所知,都是汝矣所爲是旀,大君略加誚責,則更爲歸咎,殊無奴主之分義,殊極痛惡,隱諱除良,一一直招。內下記草
有政。吏批,以柳晉三爲載寧縣監,李時中爲遂安郡守,成台耉爲江陵府使,權侙爲陰城縣監,李九淵爲唐津懸監,洪瑑爲安東府使,李惇實爲兔山縣監,林巑爲文化縣令,金友正爲校書正字,趙錫胤·李行遇爲承文副提調,閔昀爲引儀,金孝誠爲淸州牧使。吏批政事
備邊司啓曰,十一月二十四日晝講時,副提學閔應亨啓曰,北道絶遠,王化未及,故武夫邊將,肆然無忌,向日三臣在配所時,兵使·守令,頗有忌憚,及其出來之後,守令輩頗爲放肆云。道內物情,以爲復役評事,以年少名官差送,而復以臺諫侍從召還,則稍有所益云,依此爲之,則似好矣。左副承旨申濡啓曰,閔應亨所達北評事復設事,無發落,敢稟。上曰,副提學所言,非偶然。令廟朝議處事,傳敎矣。評事之設,本爲彈壓邊地守令,筵臣所啓復設之言,實有意見,而但念六鎭饑荒太甚,差出前所已減之官,迎送支待,未免有弊,姑待後日豐稔之時,更議以定,何如?答曰,允。
備邊司啓曰,本司堂上,事故常多,每坐隨參之員常少,論議之際,未免孤陋。漢城府判尹尹履之,兵曹參判李曼,完南君李厚源,提調差下,刑曹參議鄭維城,副提調差下,李曼·鄭維城,則使察有司之任,何如?答曰,依啓。以上備局謄錄
上在昌德宮。停常參,有晝講。
夜一更,艮方東方,有氣如火光。
答館學儒生洪葳等疏曰,省疏具悉。不可從之意,已盡於前,今不再諭,爾等宜遵前旨,退修學業,勿爲煩瀆,可也。
吏曹判書金集三度呈辭。入啓。加給由。
掌令柳俊昌,正言吳挺緯三度呈辭。入啓,遞差。
領議政八度呈辭。入啓。傳曰,安心調理。
答大司諫趙錫胤疏曰,省疏具悉。爾辭至此,予甚慙焉,爾其勿爲控辭,調理察職。
答右參贊趙絅疏曰,省疏具悉。卿自先朝,處此任者久矣。到今誠難輕遞,卿勿固辭,速爲上來。
傳曰,明日晝講爲之。
黃海道暗行御史睦兼善入來。
咸鏡監司鄭世規上疏。大槪,本道賑救之策,請令廟堂從速指揮,且乞蒙恩暇,往掃父母墳事。入啓。答曰,省疏具悉。所陳之事,當令廟堂議處,掃墳事,卿其依願往事。
傳曰,今日晝講時,咸鏡監司入侍。
晝講入侍,知事李基祚,特進官呂爾徵,玉堂趙復陽·洪處太,承旨洪命一,假注書李燦漢,史官徐必遠·趙嗣基。
行司直金壽賢上疏。大槪,老病日劇,褒貶勢將未參,平市提調,乞賜鐫免,兼陳市民之弊事。入啓。答曰,省疏具悉。卿其勿辭,疏陳之事,當令該曹議處焉。
兵曹參判李曼,慶尙監司遞來。
執義宋浚吉啓曰,臣於八月間,始忝憲職,會於臺廳,其時已有監察月令頻易之事,紛紜不定,臣心竊怪之,不得其詳。前月中,又叨見任,三赴府坐,每坐必有此事,紛紜尤甚,臣益怪之。試加諦問,則同僚咸以爲卽今監察,見在者十三員,而月令分差,只有十一司,更得二司,然後可以充塡,而餘存各司中,除內贍·內資等殘薄不可差者外,司僕·繕工,諉有承傳,軍器·典牲,相臣與重臣作提調。或移文使改,或陳啓請減,所以朝差暮易,昨定今改,以致紛紜如此也。大槪,監察之任,所以糾察百司,古有二十四員數,則其時各司,毋論貢物有無,請臺與否,必無免於月令之役者,如司僕則壬·癸以前及癸亥初,皆差月令,實是舊規,而厥後頉啓,至捧承傳,以目今公論言之,司僕·軍器兩寺,最爲完富,甲於諸司,以是分差,還復舊規實甚便宜,而只以有承傳之故,自府不敢直差,敢以啓目,備陳曲折,請爲變通,旣蒙允許,而政院又稟以啓目,捧承傳非例,乃有還給之命,則本府尤不知所以處之也。臣適侍經席,率爾陳稟,聖批以其公事可施,前後事狀,不過如斯而已。昨者伏見司僕官員啓辭,一則曰未詳法例,一則曰不念捧承傳之事,無端欲創月令,至於榻前陳啓,監察供給,雖重廢閣,捧承傳之事,輕重如何云云。噫,同是國事,彼此情意,一何不通之甚也?古所謂和衷協恭氣象,似不如此,良可慨然,此事細微,臣元無一毫私意於其間,又無一毫好勝之心,只欲隨事盡職,而事乃有大謬者,身爲法官,初不得號令於各司,旣煩啓目,又申之於榻前,其疲劣已甚,而畢竟不免爲該司所侵薄。且使聖明,亦不免昨定今改,有傷國體。臣之不得其職,跋前㚄後,種種如此,誠無顔面可立於臺閣,請命遞斥臣職。答曰,勿辭。退待物論。
持平鄭麟卿啓曰,監察月令,請定於司僕·軍器兩司者,初蓋爲破痼弊復舊制發也。啓目還出給之後,更申前請,卽蒙允許,誠一快事也。昨見司僕寺啓辭,則乃以創開月令,廢閣承傳等語,顯加詆寺,臣實慨然也。當初本寺,若無捧承傳之事,則自當依他分定月令,不必有啓目申稟之擧也。臣聞之老吏,古有二十四監察,皆定月令云。以此觀之,各寺之分臺有無,必不擧論,今所云云,不亦異乎?且本府糾察百司,乃其職也。其啓辭所謂監察有何糾察,號令本寺之說,尤爲未安,此無非如臣疲劣,忝冒所致,請命遞斥臣職。答曰,勿辭。退待物論。
合啓及府院前啓,無城上所,姑停。以上朝報
傳曰,薄衣軍士,令該曹一一詳察,襦衣題給。內下記草
有政。吏批,以金光煥爲軍器僉正,鄭後啓爲典設別檢,宋光弼爲蔚珍縣令,申汝挺爲祥雲察訪,金漢一爲珍島郡守,尹宗之爲南平縣監,朴承健爲平市奉事,閔昇爲藍浦縣監,權穆爲活人別提,李廷夔爲正言,李尙逸爲掌令,兪亨吉爲河陽縣監。以上吏批政事
義禁府啓曰,兩道御史狀啓,據申濩·鞠廷賓·李厚培·沈日遵等,已爲拿囚,而元公事,時未到府,今日之坐,不得捧招之意,敢啓。傳曰,知道。以上禁府謄錄
上在昌德宮。停常參,有夕講。
判尹尹履之上疏。大槪,年老病甚,乞遞備局之任事。入啓。答曰,省疏具悉。良用嘉尙,所陳之事,予當體念,卿其勿辭察任。
答南陽君洪振道等疏曰,疏辭知道。
進善沈光洙上疏。大槪,冒死陳情,乞遞職名,略述所懷,以應求言之旨事。入啓。
傳曰,明日晝講爲之。
以備邊司公事,江界府使吳䎙改差事,捧承傳。
傳曰,大臣·備局堂上引見。
傳曰,引見相値,晝講勿爲,夕講爲之。
傳曰,南兵使李景顔引見。
吏曹啓目,粘連京畿暗行御史書啓云云。向前江華留守趙啓遠,政令嚴明,任怨奉職,其間雖有所失,不可以此輕遞保障之重任是白齊。經歷呂爾亮,旣無毁譽,則別無擧論之事是白齊。喬桐水使具仁垕,長湍府使金逸,朔寧郡守李幼泗,麻田郡守鄭雲翰,永平縣令李轂,楊州牧使徐祥履,高陽郡守朴泰元,俱有治績,而其中長湍府使金逸,朔寧郡守李幼泗,治績藉藉,似有褒賞之典是白乎矣。坡州牧使辛應望,耽嗜麴糵,政委下吏。交河縣監金翊震,怠於聽政,濫用刑杖,尸居四年,無一可觀。漣川縣監睦處善,不察民情,以專愎爲治,峽民甚苦。抱川縣監沈日遵,交結土豪,且有不治之事,竝罷黜爲白乎旀。加平郡守蔡亨後,積城縣監崔克寧段,雖無治績,亦無可遞之事,姑勿擧論,以責後效,何如?啓依允。金逸·李幼泗段,纔行賞典,未久是在果,治聲表著,民之愛之,一至於此,則似當有聳動之擧,各熟馬一匹,別爲賜給爲旀。抱川縣監沈日遵段,拿推。又啓目,粘連黃海道暗行御史書啓云云。向前不治守令,御史旣已啓罷是白置。其中鳳山縣監羅星斗段,雖曰大興土木之役是白良置,旣是公家之事,政令嚴猛,吏不敢欺云,則固當置之,以責後效。信川郡守尹天賚段,雖有酗酒之誚,年少武夫,以爲政稍强,奸吏斂手云,則亦當試可,更觀治績之如何是白乎旀。黃州兼牧使許東立段,刑杖太濫,抛棄軍政,則決難仍在其職是白乎旀。牛峯縣令洪錫武段,到任未久,治聲已播。瑞興府使李松齡段,治績藉藉,爲一道最爲白臥乎所,似有褒賞之典是白乎矣,係干恩命,伏惟上裁。安岳郡守韓必久,新溪縣令李有源,黃州判官李廷楫,別無表表褒貶之事,姑勿擧論爲白乎旀。谷山前郡守白大璡,雖曰遞任,居官無狀,濫用刑杖云,則似不可置之,罷職,何如?啓依允。洪錫武·李松齡乙良,各表裏一襲賜給爲旀,李厚培乙良,拿推。
吏曹啓曰,守令多闕,政事,取稟。
禮曹判書吳竣再疏。大槪,知經筵爲先遞改,以安愚分事。入啓。
榻前合啓,金自點遠竄事。上曰,毋煩。
府啓,內奴田結復戶,法典內元無事。上曰,然則依法典爲之,他餘事,不允。
又所啓,執義宋浚吉,持平鄭麟卿,竝引嫌而退。以監察月令事陳啓,所論公也,而該曹啓辭,措語雖似未安,其在臺官,有何損傷?請竝命出仕。上曰,依啓。
院啓,田地立案事,免稅事。上曰,不允。內奴田結復戶革罷事。上曰,依啓。斜付陳告事,不允。內司公事,令吏曹堂上郞聽簽署事,依啓。由政院出納事,不允。
夕講入侍,知事林墰,特進官鄭良弼,玉堂趙復陽·洪處大,承旨申濡,假注書柳貞立,史官申混·趙嗣基。
禁府,沈日遵·李厚培拿囚。啓。
執義宋浚吉,持平鄭麟卿就職。以上朝報
傳曰,史官二員待命,騎馬六疋立之,外各司夜摘奸。以上內下記草
上在昌德宮。停常參,有晝講。
承文正字姜裕後,卒寧城君題主官,以楊根地出去。
傳〈曰〉,前府尹朴遾,前府使羅緯素,前縣監李䅖,前主簿成就學·閔燾·洪宇紀·曺烶·李克誠,前學錄宋協,前佐郞權悟·姜琠,前參軍趙胤錫,前牧使鄭之虎,前修撰尹鏶,前正字曺時亮,前直長李蓍吉,前參奉許珽,前奉事崔天柱,前監司吳挺一,前內侍權俊,護軍安獻徵,前權管權忠悅等敍用。前都正李挺漢,前典籍李長馨,前兵使金是聲職牒還給事,下吏·兵曹。
領議政九度呈辭。入啓。傳曰,遣承旨敦諭。
答進善沈光洙疏曰,省疏具悉。言多切中,意非偶然,深嘉憂愛之誠,良用感嘆,所陳之事,予當體念焉,宜勿辭察職。
金領府事上疏。大槪,乞暇省掃事。入啓。答曰,省卿疏章。予甚瞿然,無以爲喩。況此嚴冬,卿之氣力,決難運動,徐待春暖,一番往來,則尙或可也。卿其安心,勿以爲慮。
答禮曹判書吳竣疏曰,省疏具悉。卿勿固辭,須速察職。
晝講入侍,知事金南重,特進官金光煜,玉堂閔應亨·洪處大,承旨李䅘,假注書柳貞立,史官徐必遠·趙嗣基。
傳曰,政事,明日爲之。
前大司憲金集上疏。大槪,更申前懇,冀免誤恩,以便公私事。入啓。
兵曹參判李曼上疏。大槪,才識淺短,疾病沈痼,備局有司堂上之任,先許遞改事。入啓。
合啓前啓,金自點請亟命遠竄事。
府前啓,內司奴婢,請與諸各司一體斜付施行事。
院前啓,田地立案中,有主處冒點者,聽其本主自訴,一一嚴査啓聞,悉行革罷。此後切勿許立案之意,竝明白知委擧行事。諸宮家免稅濫雜之弊,請令該曹啓稟,參酌定式,數外田結,竝勿施行事。內司奴婢斜付,請與諸各司一體施行事,陳告事。特令革罷,叛主投屬,及同謀妄告之人,竝繩以重律,凡內司公事,由政院出納,如有違理之事。隨卽繳申,以昭平明之理。新啓,凡爲國之本,在於恤民生而結人心,以固邦本,不當以財利爲先,財聚民散,放利多怨,聖人之訓,豈不深切著明,而近來各衙門有司之臣,徒知聚斂之急,而不恤人心之日離,邦本之日斲,誠可寒心,所謂常平廳,卽賑恤廳之改號者也。賑恤本意,在於濟活飢民,非不美也,而今乃轉而爲聚斂牟利之地,京各司貢物主人處,先給給價物,徵捧外方貢物之價,山郡則捧木,而其品倍於本邑,海邑則作半,而其數加於市直,文移督責之際,其弊種種,兩湖列邑,率多被害。民役以此尤重,怨苦徹天,欲賑未至之飢荒,而先行病民斂怨之政,揆諸事理,豈容如是?任事之人,不念大體,徒以一時衒能爲計,其失不可不懲。請常平廳當該堂上郞廳,竝命從重推考,今後如此防納等事,一切禁斷。其已給價未收處,所捧米布,亦令從輕收捧,一如常時私給主人之例,俾無重困民生之弊。
答大司憲金集疏曰,省疏具悉。予意已悉於前,今不再諭,須勿控辭,速出行公,以副予至望。
答兵曹參判李曼疏曰,省疏具悉。卿其勿辭,調理察職。
右副承旨李䅘書啓,臣承命往諭于領議政,則以爲當聖明勵精之初,身叨大臣之列,義不敢控辭,而猥居諸卿之上,心有所不安。且緣採薪之憂,冒死呈告,日夜惶恐,敦諭三及,近臣洊臨,如臣愚駑,蒙此曠世異數,益增驚惶,不勝感泣,神魂飛越,罔知所措云矣。傳曰,知道。
答合啓曰,毋庸强煩。
答府曰,已諭毋煩。
答院曰,不允。常平廳事,推考事,依啓。以上朝報
傳曰,尙衣正金弘郁,副護軍郭之欽,御史治裝,齎去糧饌,令該曹題給。內下記草
晝講時,副提學閔應亨,榻前啓曰,北方與胡接境,前日開市時,胡人多市雌馬而去,馬畜之不繁,職此之由也。將來亦必有交市之弊,此路一開,馬將絶種,不可不預防矣。上曰,雌馬之貨賣,爲害不貲,承旨言于備局,使之銘念,以爲開市臨時,申飭防禁之地。以上備局謄錄
崔振男加刑公事判付內,罪犯雖重,受刑至於二百餘次之多,累經大赦,似有可議之道,議大臣處之爲良如敎。領敦寧府事金尙憲議,臣未詳首末,不敢獻議。領議政李景奭,病不收議。左議政趙翼議,臣取考崔振男當初推考傳旨及其元情,則蓋其獲罪,初出於仁川監牧官李儋摘奸所報,而以其元情觀之,則其言或似近理,或不無冤枉之端,故有停刑覈處之敎,而本府之啓,則云自己發明之辭,不可取信。司僕之啓,則云初爲摘奸之後,更無詳査之端,欺隱偸竊,莫重治罪,不爲覈實,而一向請刑,以取服爲期,恐非先王欽恤愼獄之道也。當初罪狀,未蒙明覈實,未甚明白,恐宜在罪疑惟輕之類,而縲紲已過七年之久,受刑至於二百餘次之多,況累經大赦?雖使其罪犯,更無疑,不過爲雜犯死罪,應蒙赦宥,上敎誠爲允當。伏惟上裁。右議政議,國家贓罪之法不嚴,故貪婪者少無所懲,崔振男之所犯,至於欺隱六十石落種之田,則摘奸雖或過誤,去其九分,猶爲六石之田,七年所偸,豈爲小哉?若寬此人,則各處別將,尤無所取法,不可以久囚多受刑之故,比之於雜犯死罪而全釋也。但欽恤之敎,出於好生之至仁,臣不敢必欲行法,伏惟上裁。大臣之意如此,上裁何如?啓。大臣之意如此,邊遠定配。以上禁府謄錄
上在昌德宮。停常參,有晝講。
辰時巳時,日暈。
司諫沈之漢三度呈辭。入啓,遞差。
京畿監司書目,楊根,呈以弼善趙贇病重上去不得事。啓遞差。
去夜,傳曰,日晷雖短,臺諫啓辭,人定後入啓,曾所未見,殊甚未便,注書不謹之致耶?政院回啓曰,傳敎矣。臺諫,日入後入來傳啓,而啓草亦爲浩多,故臣等催趲注書,使之遄寫,而傳寫之際,自至入夜,臣等亦知爲未安,而事勢如此,致有聖敎,不勝惶恐之至。傳曰,知道。
傳曰,近來入侍之員,不閒禮貌,年少史官,則不爲趨蹌。奏事官員,亦不避席以啓,今後政院詳察,俾勿如此。
晝講入侍,知事李基祚,特進官宋時吉,玉堂趙復陽·金佐明,承旨申翊全,假注書李燦漢,史官趙嗣基·徐必遠。
傳曰,明日晝講爲之。
領議政箚子,大槪,三蒙敦諭,繼遣近侍,益增惶恐,敢申危懇,本職及內局訓局都提調等任,先賜遞免,毋令曠官事。入啓。答曰,省箚具悉。此何時也,而卿之愈往邁邁,一至於此也。予心缺然,無以爲懷,亟回遐心,速出論道,勿以不足與有爲而棄之,則私幸可言。
正言崔逸啓曰,無狀小臣,冒據居言地,無絲毫可以仰答鴻造,只以夙夜匪懈,奔走供職,爲一分塞責之地,豈敢息偃怠慢,以重其罪戾哉?臣於昨日平明,詣本院,始與同僚行相會禮後,仍爲開坐,外方守令及京官十九員,署經單子,字字讀過,比完署經,日已過午。又改搆前啓三件及新構一件,幾至千言,反覆論難,詳審下字之際,自不覺急景之催暮。本院之坐未罷,臣以傳啓爲急,先爲詣闕,則申牌已揷,而憲府城上所,來待臺廳已久矣。日勢致晩,而不可以闕一日之爭論,故心知其未安,而敢爲傳啓矣。卽者伏見下政院之敎,臣不勝惶恐縮恧之至,日晩來啓,雖曰事勢之使然,而人定後入啓之失,實由於臣,臣何敢晏然仍冒?請命遞斥臣職。答曰,勿辭。退待物論。
正言李廷夔啓曰,臣於昨日肅謝之後,卽詣本院之坐,與同僚相會,仍爲開坐,十九張署經之讀過,四件啓草之搆寫,反覆相議之際,短晷已暮,急於傳啓,坐起未罷之前,先送城上所詣闕矣。朝者伏見聖敎,臣誠惶懼,罔知所措,同僚旣以此引避,則人定後傳啓之失,臣亦有焉,嚴旨之下,決難冒居。請命遞斥臣職。答曰,勿辭。退待物論。
合啓前啓,金自點請亟命遠竄事。答曰,毋庸强煩。
府前啓,內司奴婢,請與諸各司一體斜付施行事。新啓,蔭官之越品陞授,古例莫重,非有陞敍承傳與別樣超擢者,則或以積仕時任之員,乃可遷轉也。新除授平山府使韓振溟,以筮仕未久,以前郡守參望,遽授三品之職,政體失當,物情莫不爲駭。近來官方無漸,爭尙濫陞無非淆亂所致,此習不可不革。平山府使韓振溟,請命改正。本府係是西路重地,號稱難治,令該曹以有聲績可堪人,各別擇送,監察月令。司僕寺分差之事,臺臣申稟於榻前,旣蒙允可,則事非偶然也。該寺惟務防塞,啓辭煩瀆,旣涉未妥。又於措語之間,頗有不平之意,臺閣事體,有別於百僚。該司之待臺官,不當如是,論以事例,不可置之,請司僕寺當該提調推考。且監察月令,自古不可廢之事,二十四員之時,月令分差,尙且有裕,其不論各司錢穀之有無,據此可知也。比來各司中稍優處,則各因其提調之位尊,稱以無錢穀陳啓頉下,而一委於殘寺矣。月令擧行之事,不過擧動時及差祭時,依幕看望而已。殘司之勢,猶不贍於如許事,每以偏苦難支,號訴於本府,誠爲可念。司僕·軍器·典牲等三處,乃舊日分差物力最優之司,而以監察減數之故,圖免月令,迄今因循者也。今於分臺各司中,最殘無形,內資·內贍·禮賓三處,以此三寺竝定,同力擧行,以爲均役之地,實爲便當,請自今以後,依此改捧承傳施行,俾無各司紛紜之弊。答曰,不允。韓振溟,業已除拜之人,若可堪其任,則不必改差,以爲責效可也,推考事,依啓。月令則先朝承傳,卒然改捧,殊甚未妥矣。
大司諫趙錫胤啓曰,伏見昨夜下政院之敎,不勝瞿然之至。臣昨與同僚,早會本院,而守令署經甚多,相議停當。仍與搆出新啓,數三前啓,亦皆改搆,自爾遲延,以致同僚詣闕,未免帶暮,無非臣冒居首席,不能擧職之罪也。抑臣有竊自慨然者,不敢不陳,人主聽言,貴在克己從人,不可以逆耳之故,而欠轉圜之美也。田地立案之事,初請賜牌外,竝行査罷者,蓋欲痛革積弊,而亦未蒙允。且念果是空閑無主之地,則或不害於任意耕墾,故昨日改請,以有主處冒占者,嚴査革罷。陳告之事,亦係病民招怨之弊,初以永革此事論啓,旣是通行之規。獨於內司不當專廢者,聖敎亦是,故昨以事係相訟者,明正辨覈,重治其叛主投屬,同謀妄告之人,改辭以啓。臣極知臺閣論事之體,不當遷就加減,而只欲務盡的當,冀回天聽矣。猶此未蒙諒察,一例揮斥,何聖明一念偏係之私,不能克己如是耶?臣竊恐言者解體,無復有爲殿下盡言者,豈不深可惜也?臣忝居言地,誠未格天,且有慢不擧職之罪,何可一日仍冒?請命遞斥臣職。答曰,勿辭,奴婢陳告不實之人,論以重律事,則其辭意與前日憲府蒙允事,無大段異同矣。旣是一樣意思而已。蒙一處之允許,則似不必更爲論啓,而今又煩瀆若此,殊無誠實之意,實涉文具,故不答矣。退待物論。以上朝報
有政。吏批,以睦嗜善爲交河縣監,李泂爲成均典籍,申淯爲戶曹正郞,李震夏爲承文著作,金以載爲成均學諭,朴增輝爲承文著作,李晛爲漣川縣監,林大檝爲抱川縣監,愼天翊爲司諫,鄭傳賢爲江界府使,南龍翼爲奉常直長,沈檍爲社稷令,李景億爲禮曹正郞,金光煥爲濟用正,兪纘先爲豐川府使,權寏爲禮曹佐郞,沈之漢爲修撰。以上吏批政事
上在昌德宮。停常參,有晝講。
辰時巳時,日暈。
同副承旨沈之源,執義宋浚吉三度呈辭。入啓,遞差。
藥房啓曰,歲律將窮,寒氣益緊,伏未審夜來,聖候何如?伏念未寧之餘,榮衛或虛,感傷可畏,而當此隆寒,逐日開筵,似非愼疾之道,不勝區區憂慮之至,敢來問安。答曰,僅得無事矣。
行司直睦敍欽上疏。大槪,脚病甚重,不能行步,前頭褒貶,勢難進參,兼帶瓦署提調,懇乞遞免事。入啓。
咸鏡道暗行御史書目,利城縣監金汝旭,端川郡守申恦罷黜事。
吏曹啓目,成均司業鮮于浹,病滿三十日。司業趙克善,除授後過限未上來,竝只改差。啓依允。
吏曹啓目,粘連黃海道暗行御史書啓云云。向前江陰縣監禹敬錫,政治剛明,吏畏民安,客使支供,不煩民力,境內稱譽是如爲白乎旀。白川郡守鄭維,地近船路,賂遺海物,不禁屠牛,以肉收稅,不治之狀,不一而足,延安縣監廉友赫,刑杖過濫,妾之叔母,率置衙中,犯法之狀,據此可知是如爲白乎旀。豐川府使李希曾,爲人愚濫,事多無據,勒令僧人,收捧米布,多造鏑箭,收合獷皮,麤鄙之狀,遠近皆言是如爲白齊。長淵府使李光載,政治剛明,境內肅然是如爲白齊。海州牧使鄭之虎,松禾縣監成岌,殷栗縣監沈日運,爲政平平,別無毁譽爲白齊。甕津縣令車達遠,爲人孱拙,官事無形是如爲白有置。白川郡守鄭維,延安縣監廉友赫,豐川府使李希曾,甕津縣令車達遠,罷黜何如?啓依允。甕津縣令車達遠,到任未久,更觀處置爲旀。廉友赫拿推。
禁府,廉友赫拿囚。啓。
持平鄭麟卿啓曰,臣於再昨,自長官家搆草詣闕,日勢差晩,傳啓於申初,而入啓於人定之後,臣與諫院城上所相對,言未安之意,縮慄罔措而退矣,伏見昨日下政院之敎,益增惶懼,無地自容,雖緣短景易暮,亦未免怠慢之歸。且臣賤疾昨劇,今始扶曳來避,臣罪戾尤大,請命遞斥臣職。答曰,勿辭。退待物論。
晝講入侍,知事吳竣,特進官許徽,玉堂閔應亨·金佐明,承旨申濡,假注書柳貞立,史官徐必遠·趙嗣基,吏曹判書金集入侍。
吏曹啓曰,承旨臺諫有闕,政事,取稟。傳曰,明日爲之。
承文正字姜裕後,卒寧城君題主後,歸厚別提李碩基,禮葬後入來。
合啓前啓,金自點,請亟命遠竄事。
府前啓,內奴婢請與諸各司一體斜付施行事,平山府使韓振溟,亟命改正事。司僕·軍器·典牲等三處,乃舊日分差物力最優之司也。竝定擧行,以爲均役之地,誠不可已。請自今以後,依此定奪施行,俾無各司互相紛紜之弊事。正言崔逸·李廷夔,大司諫趙錫胤,持平鄭麟卿,竝引嫌而退。當此日晷極短之時,或開坐論事,或簡通往復之際,例致日暮。至於傳啓正書出入之間,勢未免遲延。今此傳啓留門,實由於此,措語申復,亦出於冀回天聽之意,實非文具,俱無可避之嫌,請竝命出仕。
左承旨尹絳上疏。大槪,臣方監劑臘藥,而遽遭服制,乞遞臣副提調之任,以便公私事。入啓。
左議政箚子。大槪,敢復略陳前日所陳三條利害,請斷而行之事。入啓。
答合啓曰,勿煩。
答府曰,不允。出仕事,依啓。以上朝報
備邊司啓曰,十二月初六日晝講時,咸鏡監司鄭世規引對,榻前啓曰,小臣賦性庸拙,百無一能,而又叨方伯重任,罔知攸措。第聞本道,今年被災慘酷,北道尤甚云,故臣以賑救之事,略陳於疏中矣。幸蒙引對之命,敢達所懷。上曰,予已見於監司狀啓,知其凶荒,將何以爲計也?對曰,本道,大海環其東,峻嶺在其西,維有一帶路,可通於安邊,而自此往北道,道路甚遠,不可陸運。自前本道有飢荒,則船運嶺南左道之穀,以救之。頃日前監司李厚源狀啓,備局回啓時,自嶺南左道,去咸鏡道,水路十有餘日,運穀之時,多致敗沒,人多渰死,至今非之,決不可船運云。果爲水路甚遠,且無藏船處,不無致敗之患,泛舟之役,似不可爲,而臣之愚意,嶺東之穀,移送於東道初面,安邊·德源等地。嶺南之穀,又償其數,則嶺東則兩處水路,俱不過二三日程,必無致敗之患矣。又有一計,京中賑恤廳,有累千石米,累百同木云。此爲賑恤而設,除出此米布以給,則可以賑救矣。上曰,將自京移賑乎?對曰,嶺東有田三稅及大同米作木之事,而非木花所産之地,故民甚苦之,以賑恤廳木,移給該曹。收其本邑米太,船運本道,則一以除作米之苦,一以滅上納之弊,實爲兩便矣。上曰,此計甚善。戶曹判書李基祚曰,嶺東亦失稔,且自前作木,故民心已爲織造,不可勒還收米矣。世規曰,有此大擧措,則些少之弊,不可盡恤。旣不運嶺南之穀,又不換嶺東之米,則不可酌東海水救之,其可立而視其死乎?呂爾徵,曾爲嶺東守令,想必知之,下問則可知作木之便否矣。呂爾徵曰,小臣曾爲襄陽府使,其時歲不凶歉,故作木之事,民皆厭苦,一匹之木,當給一石米矣。今則雖不至於如此之多,除其作木而出本色米太,似不至於咈民情矣。上曰,令廟堂此兩件事,從長處之,可也。世規又曰,黃海道亦爲一結五斗收米,及田三稅,如遂安·谷山等邑,本道不甚相遠,以賑恤廳米,換給此米,則使本道南關守令,各率其民,親自移轉,亦或一道矣。上曰,亦令廟堂處之。世規又啓曰,北道,在前則以關防重地,有赴防之軍。又藩胡等,賣其毛物及人蔘,故商賈絡繹,京貨繁盛,本土之人,多有資活,今則此路已絶。又禁行商,以此民多窮困矣。上曰,商禁始於何時,救民之策,何以則可也?對曰,商禁自亂後始,而頃日元䎘,亦以此被罪,以有易無,民之常事,牛馬之外,其他則許其交易,似可矣。上曰,若然則依監司之言爲之,可也。世規曰,臣祖父彦信,萬曆己卯年,爲北兵使。癸未,利湯介亂時,爲都巡察使。又爲監司,頗有遺惠,而臣今忝本道重任,若有不治之事,則非徒得罪於國家,亦必爲臣家之罪人,不勝憂懼矣。上曰,卿有此心,予甚多之,善爲之事,命下矣。咸鏡監司鄭世規,未赴任前,爲念民事,上疏陳情。又於榻前,備陳救荒之策,北民之蒙惠,豈有量哉?臣等晝思夜度,如救焚拯溺,不敢少緩,而嶺東九邑饑荒,亞於關北。嶺南元穀,雖有餘儲,道里絶遠,末由運致,兩道事勢,俱極難便。以咸鏡監司李厚源狀啓觀之,則南關·安邊等邑餘穀,猶以運致爲難,況他道乎?厚源所望,只在於蠲減道內雜役,使民安接,無應役之弊而已。令該曹參酌事勢,前日米減之外,更加裁節,乃是上策。此若如一勺水救一車薪之火,難濟燃眉之禍云,則不得已嶺東九邑田三稅,及收米作木,皆以賑恤廳遺在,移送該曹,以爲大同給價之地。各邑米太,除作木,以本邑計分數,或米太雜穀,從民所願,輸送咸鏡初面官,則於該曹無所損益。賑救移粟之擧,亦似難便。但嶺東亦是告饑,望哺之時,奪此與彼,不無怨咨之患,姑先移文于該道。民情如欲不爲作木輸京,以本邑,移送關北,則事乃穩便,令本道劃卽知委于各邑,採取邑情,啓聞後處置爲當。黃海道山郡,遂安·谷山·新溪數三邑,名雖與本道接境,限以高山大嶺,近者三四日,遠者五六日程。如許饑餒之民,萬無以牛馬載去之理,數亦不敷,勢難施行。至於北路行商,自前雖有禁斷之事,當此凶歉之年,不可無懋遷有無,以撫民情之事,令本道監司從長變通,何如?答曰,依啓。以上備局謄錄
上在昌德宮。停常參·經筵。
答左議政箚曰,省箚具悉。卿辭如此,講經一款,當議于諸大臣處之。
答行司直睦敍欽疏曰,省疏具悉。卿其勿辭,調理察職。
左承旨尹絳上疏,啓下該曹。
慶尙監司書目,長鬐縣監沈譔,在法當避,令該曹照例處置。大丘府使李緯國,受由上京,久未還官,罷黜事。
正言李廷夔·崔逸,持平鄭麟卿就職。
大司諫趙錫胤,命招牌不進,依承傳罷職事,傳旨入啓。傳曰,勿爲罷職。
傳曰,下直守令引見。
侍講院啓曰,頃年因大臣之箚,贊善·進善·咨議,以儒臣差出專爲轉養之道,甚盛擧也。旣已差出,則與本院實官無異,書筵入番,所當輪回相替,而卒哭之前,姑停書筵。且或在外,一未入侍,殊欠當初設官本意,見在之員,一依實官例,相替直宿,進講闕員,盡爲差出,何如?師傅之意亦如此,敢啓。傳曰,允。
合啓前啓,金自點請亟命遠竄事。
府前啓,內司奴婢,請與諸各司一體斜付施行事。平山府使韓振溟,亟命改正事。司僕·軍器·典牲等三處,乃舊日分差物力最優之司也。竝定擧行,以爲均役之地事。
院啓,田地立案中,有主處冒占者,聽其本主自初一一嚴査啓聞,悉行革罷事。諸宮家免稅,請令該曹啓稟,參酌定式,數外田結,竝勿施行事。內司奴婢,請與諸各司,一體斜付施行事。凡公事,由政院出納,如有違理之事,隨卽徼申,以昭平明之理。
答合啓曰,毋煩。
答府曰,不允。月令則不爲允從,實非偶然,勿爲煩論。
答院曰,不允。
京畿暗行御史書目,驪州牧使李坰,利川縣監鄭百順,陽城縣監閔汝鎭,振威縣令柳潝,安山郡守崔振海,竝只罷黜事。以上朝報
有政。吏批,以呂閔齊爲承文正字,金堯欽爲承文副正字,南翧爲承旨,沈譔爲端川郡守,崔挺海爲利城縣監,鄭攸爲兼校書校理,金頊爲大丘府使,韓相爲長鬐縣監,南翧爲同副承旨,宋浚吉爲進善,宋時烈爲執義。以上吏批政事
今月初六日晝講時,吏曹判書金集,榻前所啓,臣見近來正二品以上文宰,其數無多,至於從二品,則只有數人,故注擬之際,每患乏才,欲求人器相稱,勢不可得也。臣願自上,克加灼見,知其才德果可用也,則不拘資給,超擢用之,可也。上曰,苟有拔萃之才,豈必拘於資級,而人主一身,豈能周知?卿在本曹,甄拔登庸,予所望也。對曰,用人之責,雖在銓衡,越資擢用,非所敢擅,必待自上超擢,以備調用,及詢咨元老大臣,使之薦擧,然後乃可用之。上曰,吏曹判書之言,甚是,言于大臣擧行。左副承旨啓曰,當自政院,言于廟堂乎?上曰,言于廟堂,只令大臣,薦拔可用之才。以上備局謄錄
上在昌德宮。停常參·經筵。
領議政李景奭,身病出仕。
慶尙道暗行御史書目,尤甚不治,永川縣監李孝承,彦陽縣監李弘箕,爲先罷黜事。
藥房啓曰,雪後苦寒,伏未審聖候若何,連日開筵,接應頻數,哀疚之中,恐或添傷,臣等無任憂慮,敢來問安。答曰,僅得無事,勿以爲慮。
大妃殿·中殿·世子宮,藥房問安。入啓。答曰,知道。
右副承旨洪命一三度呈辭,校理金徽再度呈辭,國忌齋戒,以留政院。
吏曹啓曰,守令有闕,政事,取稟,過國忌後爲之。
合啓及府·院前啓,國忌齋戒,姑停。
府前啓,平山府使韓振溟改正事,停啓。
洪淸道暗行御史任重,入來。
大司諫趙錫胤啓曰,臣以無似,猥忝言責重地,徒知有懷必達,而識慮昏淺,論議疏謬,終無以裨益新化,固已愧恧踧踖,惟思引分屛退而已。不幸又有狗馬賤疾,召牌臨門之時,症勢猝劇,不得趨詣。不但有乖於行不竢駕之義,邦憲至嚴,身自犯之,臣之罪戾,於是乎益大矣。不料勿罷之命,特出格外,臣是何人,而得此於君父哉?臣罪如山,聖恩如天,臣誠感激,不知死所,惟當夙夜奔走,罄竭愚忠,直以顚仆爲期,而第念臺諫之職,異於庶官,雖有小失,亦難冒居,況臣旣犯應罷之罪,豈敢以恩命之降而晏然而已乎?昨緣病甚,今始瀆擾於淸齋之日,所失尤大。請命遞斥臣職。答曰,勿辭。退待物論。
吏曹啓曰,十二月初六日晝講時,禮曹判書吳竣,榻前所啓,臣冒居春官之長,兼帶禁府之職,若當親祭之時,則有贊禮之事,必須齋宿陪參,而金吾刑獄,拘忌於祭享,身居首任,每以亞官代行贊禮,似涉未妥。請遞臣金吾兼帶。上曰,言于該曹議處事,傳敎矣。刑獄之官,果嫌於祭享之時,似不可兼察,而重臣遞否,該曹不敢擅便,伏惟上裁。傳曰,改差。
全南都事書目,靈巖,呈以應敎愼天翊上疏上送事。以上朝報
備邊司啓曰,漢城府啓辭,目今京外人民之移來移去,不定厥居者,蓋由於避役也。若不定制,任他去來,則將無以爲國矣。古語曰,欲法堯·舜,當法祖宗,祖宗朝經國大典,豈非今日之可法乎?臣等取考戶典,則以五戶爲一統,統有里正,面有勸農官者,其意深遠,實合於今日,依此擧行,則必多補益,而久廢之餘,今欲修擧,則不可不嚴立事目,惕慮奉行,應行節目,稟議于廟堂擧行,何如?大臣,分付如此,敢啓。傳曰,知道事,命下矣。京外五家作統,載在法典,不必自本司,別爲事目。有司之臣,修擧舊制,行之有序,則事異新法,似無弊端,而當此多事之時,若不善爲施設,則或不無騷屑之患,姑令徐議處之,何如?答曰,依啓。
又啓曰,以禮曹啓辭,今十一月初五日,特進官洪振道,榻前所啓,小臣累忝獻官,伏見犧牲,不如前日,蓋緣合於典牲署,故如此。司畜署,雖未復設,合於禮賓,則似好矣。典牲署,爲祭享,司畜署,爲客使而設,似當區別矣。上曰,祭享重事如彼,則誠可寒心,言于該曹,議以處之事,傳敎矣。典牲署,則專爲祭享,司畜署,則爲客使而設,各有所掌,而丙子亂後,同是畜物衙門,故權爲合設矣。今者祭享犧牲,不如前肥澤,則誠爲欠缺,合有變通之擧,而禮賓寺,則初非畜物衙門,合於禮賓,似未妥當,如不得已,則司畜署,使之還設。典牲署,則專爲祭享犧牲,以重事體,何如?傳曰,係于祭享,雖是似不得已之事,起廢復設之擧,問于廟堂處之,似當矣事,命下矣。丁丑亂後,裁省冗官之時,司畜署革罷,合于典牲署,兩署畜料,該曹一遵舊例題給。且分養于他處,祭用犧牲之瘦瘠,不係於司畜之合設也。移屬禮賓,殊極未妥,依前定奪施行,何如?答曰,依啓。
又啓曰,全南監司,曠闕已久,事多積滯,非但一道,深以爲悶,國家事體,豈容如此?新監司林,曾有切迫事故,尙未辭朝,而莫重之任,不可久曠,數日內催促發送,何如?答曰,允。以上備局謄錄
白弘胄,爲祖父惟讓伸冤事,上言回啓,議于大臣事判付內,依允。領敦寧府事金尙憲,病不收議。領議政李景奭議,以爲伸人之枉,雪人之冤,乃昭代事也。今者白弘胄,爲其祖父惟讓,呈籲於新化之初,冀其伸雪,情亦切迫矣,而枉矣冤矣,何伸雪之不可乎?第臣後生也。己丑獄事,聞而知者也。先朝反正之初,諸老大臣,尙多遺存,是皆見而知者也。其時大加曠蕩之恩,與李潑·李洁等皆得伸雪,惟讓之獨未與焉者,可見其有所以也。君臣之義至嚴,不可以久遠而忽之,臣不敢輒以臆斷。伏惟上裁。左議政趙翼議,白弘胄,伸雪其祖父白惟讓罪名,有此上言,子孫欲雪祖父惡名,固人情之所必然也。然事在六十年前,未爲明白證擧,其冤與不冤,無由詳知,而以此上言之辭觀之,則言惟讓,初不受刑,定配富寧,中路追逐,身死杖下者,只謂宣洪福之不守己見,胡辭納〈招〉云云。宣洪福,乃正刑逆賊也。有何所見之可守者乎?此語極可怪也。且云禁府啓辭,及宣祖大王聖敎,聞言其冤當雪,至於李德馨·尹承勳·沈喜封諸相臣議,皆稱其冤,果如此言,則其時當伸雪,何故不得伸雪乎?此亦未可知也。且反正之後,前日被罪冤抑之人,皆蒙沛恩,除其罪名於九原之下,此人何獨不籲呼於其時,而乃上言於今日乎?此亦未可知也。在光海時,亦不爲伸雪,何如?其不可知者非一,恐不可只以其孫之言,輕易議處。伏惟上裁。右議政金堉議,以爲惟讓書札中,犯上之言,人情憤鬱,先朝大臣,以爲不可輕議。光海收議時,大臣或以爲全未聞之,或以爲他人所爲,如臣後生,雖不能詳知。光海時大臣之言,恐不如先朝大臣之言,而今之大臣,議皆如此,臣何敢異同?伏惟上裁,大臣之意如此,上裁,何如?啓判付內依議。以上禁府謄錄
上在昌德宮。停常參·經筵。
夜一更,流星出北斗星下,入北方天際,狀如鉢,尾長二三尺許,色赤。五更,流星出亢星下,入牛星上,狀如鉢,尾長四五尺許,色赤,光照地。
藥房啓曰,夜來寒威益苦,伏未審,聖候若何?哀疚之中,又逢今日,臣等竊想聖懷,尤不任憂慮,敢來問安。答曰,益復罔極,不知所諭。
大殿,政院·玉堂問安。入啓。答曰,罔極。
京畿左道暗行御史洪處尹,黃海右道暗行御史李齊衡入來。
院啓,大司諫趙錫胤,引嫌而退,病未赴召,勢所使然,而勿罷之命,特出於格外,則所當體聖上優待之至意,益勉匡糾之責,有何可避之嫌?請命出仕。答曰,依啓。
領議政上疏。大槪,特蒙賜柑,略陳微悃事。入啓。答曰,省疏具悉。微物之賜,爲此陳謝,予甚媿焉。且讀過疏,深有感於予心,不覺涕淚之倂瀉也。卿宜安心勿謝。
內醫院官員,以都提調意啓曰,本院,係是御藥重地,故提調以下,自前除服制·式暇察任例也。副提調尹絳,新遭在外之服,而別無犯戒之事,臘藥監督,事甚緊重。臣景奭,有備局坐起之事,過國忌則連有褒貶之坐,出入往來之際,未能專壹。尹絳使之察任,提調趙絅,亦令政院,下諭,俾卽乘馹上來,何如?傳曰,依啓。
待敎趙龜錫,實錄考出後入來。
大司諫趙錫胤,就職。
禁府啓目,前富平府使申濩,旌義縣監姜昇,延安縣監廉友赫元情公事,刑推得情,何如?啓依允。同府前平山府使李厚培元情公事,判付內姑停刑推議處。同府,前抱川縣監沈日遵元情公事,判付內火田當初禁斷之後,又因管餉使狀啓,許耕食是如爲有置果,有前後兩度行會是喩,査處,同府啓目,前利川縣監鄭百順,本府有難詳知,河晉善疏內辭緣,亦難盡信,令本道明覈啓聞後,處置,何如?啓依允。以上朝報
上在昌德宮。停常參·經筵。
夜五更,流星出貫索星下,入東方天際,狀如鉢尾,長四五尺許,色赤。
右副承旨洪命一三度呈辭。入啓,遞差。
都承旨申翊全,大司諫趙錫胤初度呈辭。入啓。給由。
備邊司啓曰,以憲府啓辭,命下矣。黃州·安州兩官,皆以直路蕩敗之地,屢經匪人,漸致難堪之弊,臺官爲念民隱,思所以變通,有此陳啓,深得袪弊省費之策,而襟喉之地,非如他所,當初設營,意有在焉。已定之舊制,今不容易變更。判官與牧使,尊卑雖殊,只係於人之能否,不係於官之高下,惟務得人而已。率爾更張,恐有害而無益,臣等之意,不如仍存兼牧使判官之號。令該曹隨闕擇送,曾經侍從有聲績之人,以爲蘇殘之地,似可得宜,敢啓。傳曰,依啓。
傳曰,明日晝講爲之。
吏曹,前正言崔後胤身死,曾經臺侍,別致賻。
正言崔逸上疏。大槪,冒陳所懷,以應求言之旨事。入啓。
政院啓曰,下番翰林,不得出闕門之外,乃是流來規例,而上番翰林,不有前規,輕許出送,以致去夜闕直,已極未安。今日則下番翰林,所當趁早入來,而日晩之後,尙不入來。至於本院承傳待接之際,史官不得備員,極爲非矣。請上下番翰林,竝推考。傳曰,依啓。下番翰林所爲,殊甚駭異,所當罷職。而近日史官之苦,倍常人之事,故亦不可預料,今姑推考。
合啓前啓,金自點請亟命遠竄事。
府前啓,內司奴婢,請與諸各司,一體斜付施行事。司僕·軍器·典牲等三處,依舊例竝定月令事。新啓,布木升尺,自有定式,自先朝申明京外,非止一再,而了無遵行之實效,今於新化之初,又復申飭,意非偶然也。頃因輪對官所啓,各道田三稅木,乃以四十尺爲准行會云。禮單所用,雖不可廢,該曹留儲之木,尙爲有裕,則推移充用,可支數年。當此木花尤甚不實之歲,罷棄流來定式,頒布加尺之令,其於四方瞻聆,當謂之如何耶?設使舊儲垂盡之後,或有所變通,而目今申明惠政,中外顒望之日,有此加定之擧,決非保恤生民之美意。請令該曹,商量緩急,田稅木升尺,一依他布木定式,明白分付,俾無區別濫觴之弊。
院前啓,田地立案中,有主處冒占者,聽其本主自訴,一一嚴査啓聞,悉行革罷事。諸宮家免稅,請令該曹啓稟,參酌定式,數外竝勿施行事。凡內司公事,由政院出納事,斜付之役,皆以內奴充定事。
江原道暗行御史洪命夏·洪鐩入來。
明日輪對官落點,贊儀黃一夔,軍器副正李厚載,禮賓正金相閏,廣興主簿沈詥,平市令金自晦。
答合啓曰,毋煩。
答府曰,不允。田稅木事,則予非不知不可,而事勢不得已,故已與廟堂酌處矣。
答院曰,不允。
左議政上疏。大槪,乞解本職,遷葬母墳事。入啓。答曰,省疏具悉。卿其勿辭,安心往來。
答正言崔逸疏曰,省疏具悉。進此忠讜之言,予甚嘉尙,末端所陳事,當令廟堂議處。以上朝報
松禾縣監成岌上疏。答曰,省疏具悉。所陳民瘼,當令該曹量處焉。
瑞山幼學趙有鐸上疏。答曰,省疏具悉。爾雖身在草野,心憂國家,予甚嘉焉,所陳事,當令該司議處焉。以上內下記草
有政。吏批,以辛喜季爲安山郡守,金孝建爲驪州牧使,崔千仞爲彦陽縣監,沈若河爲振威縣監,沈詻爲左參贊,李東稷爲氷庫別檢,沈詻爲兼知義禁,吳挺一爲承旨,李悅爲陽城縣監,申湸爲永川郡守,趙絅爲左參贊,沈詻爲右參贊。以上吏批政事
上在昌德宮。停常參,有晝講。
校理金徽三度呈辭。入啓,遞差。
左議政箚子。大槪,敢陳前日箚辭曲折,以祈諒察事。入啓。答曰,省箚具悉。卿何陳辯,若是之多也。所謂疑欺者,曾予之所未料也。卿其安心勿待罪。
咸鏡南道暗行御史書目,三水郡守成震熻,爲先罷黜事。
答應敎愼天翊疏曰,省疏具悉。爾其勿辭,調理上來。
傳曰,今見御史,書啓,則仁川之民,爲其前倅,無不稱冤云。被罪之人,似爲冤痛,前府使金鼎鉉敍用。
備邊司啓曰,漢城府啓辭,命下矣。京外五家作統,載在法典,不必自本司別爲事目。有司之臣,修擧舊制,行之有序,則事異新法,似無弊端,而當此多事之時,若不善爲施設,則或不無騷屑之患,姑令徐議處之,何如?傳曰,依啓。
刑曹啓曰,凡京外死囚,立春前當爲啓覆事,已爲,命下矣。去夏間,京囚吳尙民,外囚朴得榏等推案,已送政府,而政府有故,至今未及詳覈,請令政府,此兩囚,亦爲詳覈,一時啓覆之意,敢啓。傳曰,知道。
大司憲林墰上疏。大槪,眼病寒疾,一時俱劇,本職及兼帶經筵,爲先乞遞事。入啓。答曰,省疏具悉。卿其勿辭,調理察職。
傳曰,明日晝講爲之。
富平居幼學田有稔等上疏。大槪,爲前府使申濩陳情申冤事。呈政院,還出給。
吏曹啓目,粘連京畿左道暗行御史狀啓云云,驪州·利川·陽城等守令罪狀,令攸司處置,何如?啓依允。
晝講入侍,知事韓興一,特進官南銑,玉堂閔應亨·洪處大,承旨吳挺一,假注書柳貞立,史官徐必遠·趙嗣基。
合啓前啓,金自點請亟命遠竄事。
府前啓,內司奴婢,諸各司一體斜付施行事。司僕·典牲·軍器等三處,依舊例竝定月令事。田稅木升尺,一依他布木定式事。
院前啓,田地立案中,有主處冒占者,聽其本主自訴,一一嚴査啓聞,悉行革罷事。諸宮家免稅,請令該曹啓稟,參酌定式,數外田結,竝勿施行事,內司奴婢,與諸各司一體斜付施行事。凡公事,由政院出納事。
答合啓曰,毋煩。
答府·院曰,不允。所論至此,內奴闕內斜付之役,則依啓。
洪淸道暗行御史書目,淸安縣監李廷望,靑山縣監金罷黜事。以上朝報
上在昌德宮。停常參,有晝講。
辰時,日暈。未時,日暈兩珥,暈上有背,色內赤外靑。
南陽君洪振道,身病出仕。
吏曹啓目,粘連左道暗行御史書啓云云。書啓中,陰竹縣監廉元俊,安城郡守權儆己,陽智縣監李搢,楊根郡守成稷,南陽縣監洪世虎,砥平縣監姜渭興,龍仁縣監朴惇,水原府使洪振文,衿川縣監金弘錫,竹山府使張遇漢等段,居官爲政,雖有優劣差等,而俱無病民之事是白置。其中陰竹縣監廉元俊,砥平縣監姜渭興等段,治績最著於一道之內,合有褒賞之典是乎矣,係干恩命,自下不敢擅便,上裁。開城府,係是京衙門,雖入於御史,書啓中,自前無擧論之事是白乎旀,廣州府尹奇震興,到任未久,政績未著,姑爲置之,何如?啓依允。廉元俊·姜渭興·洪世虎乙良,各賜表裏一襲。
都承旨申翊全,大司諫趙錫胤三度呈辭。入啓,遞差。
政院啓曰,來十五日儒生殿講,取稟。傳曰,爲之。
又啓曰,以刑曹趙搢等,分輕重,稟處啓目。傳曰,兩衙門,如是推諉,應是何衙門之事耶?承旨察啓事,傳敎矣。趙箕俊獄事,旣是三省,則趙搢等處置,亦當自禁府爲之,似無推諉之事,敢啓。傳曰,知道。
傳曰,今見御史,書啓,則忠原縣監李袗,因事上來,久未還官云。今則下去耶?問啓。
京畿監司書目,抱川,呈以右參贊趙絅上疏上送事。傳曰,省疏具悉。卿辭至此,文衡之任,當勉副焉,卿其速爲上來。
吏曹啓目,粘連洪淸左道暗行御史書啓云云。忠原縣監李袗,大小人民皆曰,善治是如爲白乎旀,淸風郡守姜栢年,淸白爲政,沃川郡守鄭基豐,處事明敏,勸講着實是如爲白齊。此則狀啓中治績之最著者是白遣,其餘丹陽郡守尹挺之,年紀衰耗,且有濫率之事,切隣一族之布,怵於上司號令,不敢變通,則似當罷黜是白乎旀,永春縣監崔琇,雖有自奉之簡,聽訟之際,剛明不足是如爲白乎旀,堤川縣監李䅖,非但別無罪過,旣已遞任。延豐縣監洪儆禹,爲人愚拙,擧措可笑是如爲白良置。爲政無害,不爲肥己,槐山郡守南斗極,居官莅民,別無訾吝是如爲白齊。此等官姑爲置之,以責後效爲白齊。忠原縣監李袗,淸風郡守姜栢年,沃川郡守鄭基豐等段,似有褒奬之典是白乎矣,係干恩命,上裁,何如?啓依允。李袗·姜栢年·鄭基豐等段,盡心國事,愛民勤政,誠爲可嘉爲置,各賜表裏一襲爲旀,李永賢·韓德及乙良,雖已罷職,拿問處置。
傳曰,左議政母墳遷葬時,造墓軍題給,澆奠床備給事,下諭于本道監司處。
晝講入侍,知事吳竣,特進官金守玄,玉堂趙復陽·洪處大,承旨李䅘,假注書李燦漢,史官徐必遠·趙嗣基,兩司城上所入侍。
全南左道暗行御史書目,南原府使尹衡覺,綾州牧使金慶恒罷黜事。
昨日輪對時。上曰,軍器副正李厚載所掌之事,未能詳知,推考。
吏曹啓曰,承旨臺諫有闕,政事,取稟。傳曰,明日爲之。
傳曰,明日晝講爲之。
工曹正郞沈慣,佐郞閔賀,奉常僉正朴嶺東,氷庫別檢朴宗寧,平市令金自晦,奉事朴承健,司僕僉正朴徹,主簿金益烈,軍器判官李敏行,直長柳汀新,司宰僉正李,主簿兪得曾,藏氷事出去。
禁府,李永賢·韓德及拿囚。啓。
榻前合啓,金自點遠竄事。上曰,毋煩,府前啓,監察月令三寺竝定事,上曰,不允。又所啓,田三稅布木升尺定式事。上曰,若是則更議爲之,院前啓,田地立案,有主處冒占者,一一査罷事。上曰,已諭毋煩。又所啓,請宮家免稅査罷事。上曰,其事,爾等未之思耶?不過國家子孫衆多之致,此豈攘奪,而有列聖所賜之地,一朝還收,其亦可乎?世代已遠之田,査出之事,亦有不可忍者,故竝不允從矣。前啓,內司公事由政院出納事,停啓。以上朝報
傳曰,史官一員待命,騎馬三匹立之,紙砲都監內摘奸。
廣州幼學閔燦等上疏。答曰,省疏具悉。所陳之事,當令該曹議處焉。
江界幼學田舜民等上疏。答曰,省疏具悉。所陳之事,當令該曹採施焉。以上內下記草
備邊司啓曰,以本司江華留守狀啓粘目,判付內,明年糶糴,專責於本府,則島民似難支當,更議處置事下敎矣。多數分糶於同府,則島民難支之弊,誠如聖慮。而第念同府元穀,自前不爲盡散,每年量宜分糶。以卽今事勢言之,則米太竝二萬三千餘石,出陸分糶,恐未妥當。米太一年留庫,不至於陳腐無用,今姑只令本府,一依其狀啓中所定之數糶糴事,商議覆啓,而辭未達意,聖敎如此,依回啓爲之乎?抑將依前例分給於畿·黃耶?何以爲之?敢稟。答曰,依前回啓施行。以上備局謄錄
上在昌德宮。停常參·經筵。
夜一更,流星出參箕星下,入南方天際,狀如鉢,尾長三四尺許,色白。三四五更,月暈。
進善沈光洙三度呈辭。入啓,遞差。
引見時,上謂承旨李䅘曰,昨日輪對時,軍器寺官員,以推考爲敎矣。更思之,近來百隷怠慢,如此官員輩,漫不知所掌之何事,事甚可駭,不可推考而止,先罷後推,可也。
軍器寺官員應罷,副正李厚載。
吏曹啓曰,傳敎矣。本縣京主人招問,則縣監李袗,本月初九日,已爲還官云矣,敢啓。傳曰,知道。
傳曰,大臣·備局堂上引見。
吏曹啓目,檢詳趙贇除授後,過限未上來。奉常主簿禹汝楙,受由過限,竝只改差。啓依允。
合啓前啓,金自點請亟命遠竄事。答曰,毋煩。
院前啓,田地立案,有主處冒點者,一一査罷事,宮家免稅査革事,停啓。
答院曰,不允。
禁府啓曰,姜希望,因大臣收議,分揀事,判下矣,放送之意,敢啓。傳曰,知道。
今日引見時,因領議政所啓,上曰,全南監司,差出已久,至今不赴,事極寒心,拿推,他監司卽日差出。
政院啓曰,今日晝講爲之事,命下,而經筵官,俱有公故,晝講,何以爲之?敢稟。傳曰,如是未備,則前例,何如?考啓事,傳敎矣。問于弘文館,則自前經筵官未備,則不得開筵云矣,敢啓。傳曰,知道。
四學儒生李元相等上疏。大槪,先正臣文成公李珥·文簡公成渾,從祀文廟,更申前請事。入啓。傳曰,還出給。以上朝報
有政。吏批,以李時楳爲全南道觀察使,具義俊兼黃州牧使,尹順之爲承旨,張仲仁爲綾州牧使,鄭時諶爲注書,鄭元詹爲淸安縣監,權堣爲舍人,李翂爲靑山縣監,朴煥爲丹陽郡守,李大根爲寧邊府使,鄭以重爲三水郡守,任義伯爲成均直講,洪爲南原府使,尹世任爲戶曹正郞,金壽弘爲戶曹佐郞,申琥爲承文校檢,李德夏爲濟用直長,李德益爲義盈直長,吳挺緯爲成均直講,趙錫胤爲大司成,尹順之爲都承旨,沈之源爲大司諫。以上吏批政事
備邊司郞廳,以右議政意啓曰,臣與本司二三臣,論定大同之規,意在均役安民。非獨爲外方之民,京各司,有役重難支之勢,故優給其價,使之奉公而濟私。比之前時,豐約十倍。下人之中,稍有識慮者,頗以爲足,而市井牟利之徒,鄕曲豪勢之家,不悅於心,臣亦末如之何,以一斛之米,應一年一結之役,臣則以爲輕於什一之賦,而人或有不便者,此誠愚臣之能料其好,而不能料其惡也。然旣已承命,則不可中道而自畫,故敢以米布收用,用餘之數,進上方物,各司貢物之價,作爲二帖,竝以別單投進之意,敢啓。答曰,大同事,已言于筵中矣。別單則臨時更議爲之,可也。
引見時,領議政榻前所啓,軍器,久則不可用,而各道監司·兵使巡檢之時,久遠軍器,亦必點閱,故弓箭之無用者,亦必修飾,以備逢點。此則徒爲用意於破久無用之物,而不得着力於新造可用之器。臣意,就其最久無用者,永爲減棄,而新造軍器,使得專力,可也。上曰,其事好矣,而若不善爲,則亦必有奸僞於其間。此後則新造軍器,必刻書所造年月,使後日知其久近,可也。
引見時,領議政榻前所啓,近來百隷怠官,坐起不頻,如六曹則諸各寺之所仰屬,而其中戶曹,錢穀所在也,刑曹,獄訟衙門也。出納之煩,簿牒之劇,倍於他司,而坐起稀罕,故外方貢物,未能卽納,而積滯詞訟,得決不易,至於兩司,立紀綱正風俗,乃其任也,而遞易頻數,開坐尤罕,故新除授守令,拘於署經,未卽赴任者,比比有之,其他小各司之慢不擧職,又何足言。大典,隨日晷之長短,有仕進早晩之時刻,而逐日開坐矣。舊例,六曹公事,政院無不糾檢而督促,宜令政院,申飭各司,使之頻數開坐,可也。上曰,朝廷先立紀綱,百執事皆勤厥職,則何事不濟,而目今諸事,悠泛度日,如坐起不難之事,而專然廢閣,予亦深以爲慮矣。左副承旨申濡啓曰,領相所啓各司坐起,宜令頻數事,只於筵席中酬答而已。無着令擧行之敎,必自政院或廟堂,有申稟捧承傳之擧,可爲着實,何以爲之?上曰,每朔朔終,六曹及漢城府·掌隷院,各以其司坐起日數,書入,以爲勤慢之地,可也。又啓曰,六曹等諸司,則自政院亦可糾檢,至於兩司,非政院糾檢之地,何以爲之?上曰,六曹·漢城府·掌隷院·兩司,皆爲書入,則當觀其疏數而處之。
引見時,領議政榻前所啓,左相箚中,所論軍政,不可緩之事也。必於平日撫恤,臨亂可以得力,而今日軍案,皆成虛簿,侵虐之弊,偏及隣族,逃亡已久,六七十年之後,猶徵價布,故一人逃則一族散,一族散則一隣散,當初定役之日,雖增其年歲,已過六七十年之後,則死者必多,雖或生存,已爲老殘無用之物矣。臣意,彼此往來而圖免者,及以生爲死者外,事在六十年前者,則令各道監·兵使及守令,另加明査,竝爲蕩滌,而逐年代定,則侵虐之弊,亦可少抑,而民心慰悅矣。且如嶺南等處逃軍之代,雖或充定,稱爲假定,只收其布而不載於軍案云。若以假定充其實額,而蕩滌六十年前之逃簿,則事甚着實矣。上曰,六十年云者,定役以後之年耶?領相對曰,然矣。上曰,事在六十年前,則雖存無用。此事,予亦深以爲悶,而未得善策矣。卿言如此,依此施行,宜當。以上備局謄錄
軍器寺官員應罷,副正李厚載。朝報
上在昌德宮。停常參·經筵。
夜五更,月入東井星,月上有雲氣如手掌,良久乃滅。
禁府,林拿囚。啓。
藥房啓曰,昨日日寒,引對良久,伏未審夜來,聖候若何?昨者瞻望天顔,羸瘁有加,深墨之色,猶未改焉。形於外者如此,其潛消暗鑠於不知不覺之中者,復如何哉?夙夜勵精,連日開筵,望祭之禮。又將親行,添傷之患,難保其必無,臣等無任憂慮,敢來問安。答曰,僅得無事,勿以爲慮。
平安監司書目,渭原郡守權榮,犯贓狼藉,爲先罷黜,罪狀,朝廷以處置事。江界·熙川兩邑守令,以剛明廉謹有風力文官,極擇差送事。
大司憲林墰三度呈辭,親祭齋戒,以留政院。
領議政箚子。大槪,脚病艱步,又患癱癲,入侍罷出時,未免失儀,不勝惶恐事。入啓。答曰,省箚具悉。卿之所患至此,予之所慮也。有何失儀乎?安心勿爲惶恐。
進士洪有阜上疏。大槪,故臣李珥·成渾不可從祀之義,已盡於先王乙亥之批,而葳等,脅制公論,筵臣,欺掩日月,先王定論,終不可易。萬世公議,終不可誣,敢攖橫議,僭陳愚見事。呈政院,還出給。
明日親祭正時,四更一點,開門,三更三點。
政院啓曰,今日兩司城上所,來詣臺廳,史官二員,引見入侍預備翰林累度催促,終不入來,引見罷出之後,始得傳啓,事涉怠慢,極爲非矣。請從重推考。傳曰,依啓。
全南道暗行御史任善伯入來。
四學儒生李元相等上疏。大槪,更申前請,兩賢臣從祀文廟事。留政院。
都承旨尹順之上疏。大槪,冒死陳情乞遞事。留政院。
合啓前啓,金自點請亟命遠竄事。上曰,毋煩。
院前啓,田地立案,有主處冒點者,一一査罷事。入啓。答曰,毋煩。
府啓,新進怠慢之習,近來益甚,翰林,見在之員,多至五六員,而昨日兩司納名之後,以預備翰林不來之故,終不出行,以致日暮,事極可駭,請當該翰林,從重推考,承旨亦難免不能檢飭之失,當該承旨,請命推考。答曰,翰林旣已推考,承旨則無可推之事矣。
明日儒生殿講時,考官二,金光煜·呂爾徵爲之。參考官四,閔應亨·李一相·洪命一·李弘淵爲之。
政院啓曰,明日殿講時命官,何大臣進去乎?敢稟。傳曰,左相進去。
進善宋浚吉上疏。大槪,宿病增劇,供職無路,陳情乞遞,兼乞收回出入經筵之命事。留政院。
京畿監司書目,長湍,呈以持平鄭世輔上疏上送事。以上朝報
上在昌德宮。停常參·經筵。
夜一更,月暈兩珥,暈上有冠,暈下有履,色皆內赤外靑,白虹貫暈指月。二更,月有重暈。三更,月暈。
大司憲林墰三度呈辭。入啓。加給由。
望祭後,大妃殿·大殿·中殿·世子宮,政院·玉堂·二品以上·六曹問安,入啓。答曰,罔極。
藥房問安,入啓。答曰,知道。
殿講儒生,進士姜好奭,易略。生員魚震昌,易粗。徐尙文,論粗。
傳曰,統制使以下,下直守令引見。
答四學儒生李元相等疏曰,省疏具悉。予意已諭于館學儒生,爾等勿爲煩瀆,退修學業。
吏曹判書金集箚子。大槪,請依朝宗故事,命抄才堪守令者,又抄幼學可用者,或經出六品,或無取才通仕路事。入啓。
答都承旨尹順之疏曰,省疏具悉。卿其勿辭,調理出仕。
左參贊趙絅,在外入來。
校理李正英上疏。大槪,所患項腫,有加無減,更申前請,乞遞職名事。留政院。
合啓前啓,金自點請亟命遠竄事。答曰,毋煩。
院前啓,田地立案,有主處冒點者,一一査罷事。答曰,不允。東西郊立案處,則旣已査正矣。
府前啓,翰林·承旨推考事,停啓。
答吏曹判書金集箚曰,省箚具悉。箚辭,當令廟堂議處。
答持平鄭世輔疏曰,遞差。以上朝報
傳曰,史官一員待命,騎馬三匹立之,西下農軍摘奸。以上內下記草
備邊司啓曰,十一日晝講時,戶曹參判南銑榻前所啓,臣伏見京畿監司狀啓,陳其各驛之弊矣。臣纔經本道,目覩六驛朝夕難保之狀,不可不仰達。畿驛,在王城門戶之地,雖平常無事之時,各驛輪番數十匹馬,立待於京營。蓋八路大小奉使及鋪馬出去者,皆以畿驛入把,況勅行之時乎?各驛殘卒,前行勅行時,雇馬之稅,未及還償。又有勅行,其勢果難支矣。海西各驛物力,稍優於畿驛,而勅使時,則旣有江原道補把馬。又有本道軍木之給,獨畿驛,無此等事,恐其生事。臨時道臣啓請,或馬官陳疏,該曹或許或不許,以此各驛雇貰之債,積年未報。今若不爲及時變通,則其勢萬無支保之理矣。兵曹判書韓興一曰,南銑之言,是也。他道則有補把馬,而畿驛則無之,今番勅行,因察訪等上疏,自本曹給木三同,與他道驛馬二十五匹,以爲補用之地。臣意,當依此數,定爲恒式,可也。上曰,言于廟堂,變通事,傳敎矣。畿驛凋弊難支之狀,果如南銑陳達。此後勅使時,則一依今秋勅行時例,以下三道館所立待馬二十五匹題給。雇立價布,以餘丁木三同,亦爲定式上下,以爲補用之地,宜當。且兩西各驛殘弊,亦如畿驛。而海西之驛,曾在昏朝時,尤甚凋弊者,實由於豪勢牟利之徒,圖納之匹又圖得本馬。本馬之價,有加於新納之馬,而肥養之後,又可圖納。馴致各驛之無形,極爲痛愕。比來此習稍稍復作,漸至滋蔓,殆不可支,尤極驚駭。今若因循不改,則與者受者,俱以贓律施行,而本道監司,專管此事,不能痛禁。或有現發,則亦難免此律之意,黃海監司處,竝爲行會,何如?答曰,依啓。備局謄錄
上在昌德宮。停常參·經筵。
夜一更,有霧氣,月暈右珥。二三更,月暈。
禁府,李坰拿囚。啓。
吏曹啓曰,臺諫有闕,政事,取稟。傳曰,明日爲之。
大司憲林墰上疏。大槪,病勢甚重,無望供職,冒萬死更申危懇,冀蒙遞免事。入啓。啓下吏曹。
藥房啓曰,伏未審夜來,聖候若何?昨日冒寒行禮,且有引對之勞,恐或添傷,臣等無任憂慮,敢來問安。答曰,僅得無事。
答進善宋浚吉疏曰,省疏具悉。爾何辭之至此也?爾其允合此任,宜勿控辭,調理察職。
政院啓曰,慶尙右水使邊士紀,全南右水使金汝溫,南兵使李景顔,今己丑年邊將秋冬等褒貶,限內未及封進,請推考。傳曰,依啓。又啓曰,江原·黃海兩道,今秋冬等邊將褒貶等第,無一人居下,殊無嚴明殿最之意,江原監司李元鎭,黃海監司金汝鈺,請推考。傳曰,依啓。又啓曰,今日闕門已閉,而吏曹省記,無緣不呈,事極駭異,當該郞廳,請推考。傳曰,允。
備忘記,進士姜好奭,直赴會試。之次生員魚震昌,給一分。生員徐尙文,紙四卷·筆四柄·墨三笏賜給。
合啓前啓,金自點,請亟命遠竄。
院啓,守令之下直臺閣,所以存朝廷體面也。慶州府尹洪得一,谷山郡守權躋,開寧縣監李翼老,專不下直,偃然辭朝,其不有體面,甚矣。請命推考。答曰,依允。前啓,田地立案事,停啓。
四學儒生李元相等上疏。大槪,再申前請,兩賢臣從祀文廟事。入啓。答曰,省疏具悉。已悉予意,毋庸多言。爾等宜遵前旨,退修學業,更勿來煩也。
答校理李正英疏曰,遞差。
吏曹啓目,粘連江原道嶺東暗行御史書啓云云。平海郡守李必馨,一境之人,皆曰吾太守,雖曰武夫,長於治民是如爲白乎旀。通川郡守安廷爕,治民手老,百里之內,無怨無譽是如爲白乎旀。三陟府使朴吉應,政尙慈柔,而剛果不足。襄陽府使李忻,雖無表異之政,亦無煩擾之事。杆城郡守元振溟,毁譽相半。高城郡守朴日省,治郡未久,譽聲頗著,而有時過飮,人或有言。歙谷縣令李必成,政令煩碎,而自奉廉謹是如爲白齊。上項通川·三陟·襄陽·杆城·高城·歙谷等六邑守令,雖有優劣,而別無大段病民之事,姑爲置之,以責來效爲白乎旀。平海郡守李必馨段,治績最著,似有褒賞之典,而係干恩命,上裁,何如?啓依允。李必馨段,誠爲可嘉,表裏一襲賜給。又啓目粘連,江原嶺西暗行御史,書啓云云。原州牧使朴純義,風力不足,毁譽相半,旌善郡守朴慶應,爲民除弊,土民便好,而所屬之驛,頗有毁言,平昌郡守金宏,官無隻鷹,政不侵漁,寧越郡守洪命顯,纔經剝割之餘,頗有慈詳之名,人口鷄雉,亦爲不捧,麟蹄縣監李命寅,拮据官事,吏民不怨,淮陽府使閔應慶,自奉簡簿,脩治官事,境內之人,擧皆稱譽。鐵原府使朴炳,居官謹愼,決訟剛明,田稅之外,民不知役,一境晏然,治績最著。金城縣令李澬,不用民結,多得治聲,仍任之後,治聲頗減。安峽縣監黃澳,耳雖重聽,害不及民。伊川縣監劉應文,官物鷹連,一切不捧,而民結收布,不能節用。向前原州牧使朴純義,旌善郡守朴慶應,麟蹄縣監李命寅,淮陽府使閔應慶,金城縣令李澬,伊川縣監劉應文,安峽縣監黃澳段,皆有治聲,其中或有優劣,而似當今姑置之。鐵原府使朴炳,治績最著,合有褒賞之典,而係干恩命,上裁。前春川府使閔仁儉段,雖已罷歸,政委下吏,濫用民結,一境赤立,至以束伍軍,充定官屬奉足。楊口縣監具鋈段,人蔘濫捧,及校生收布之事,縱奴作弊,惟事剝割,上年田稅,亦以人蔘防納之狀,俱極可駭。閔仁儉·具鋈等乙良,令攸司處置。橫城縣監元振海,官屬,稱以飜賣木花,勒捧民間。洪川縣監尹鴻擧,稍有譽聲,而殺人重罪,任其逃躱,衙中病婢,出置民家。平康縣監南烒,衙釀是醉,治不如初,民無喜色,牙兵頗怨。南烒·元振海·尹鴻擧,竝只罷黜,何如?啓依允。朴炳乙良,表裏一襲賜給。
傳曰,左議政遷葬事,下去時給馬。以上朝報
義禁府啓曰,本府初七日開坐之後,十一日乃是坐起日次,而知事臣李基祚,以服制不得行公,判府事臣李時白,以備局及所管諸司褒貶,連日進去,而十四日親祭齋戒,十五日褒貶開拆,各司廢坐,十六日爲望日,十七日以後,則以臘享大祭,在前期七日齋戒之中,二十四日國忌,王府重地,捧招議啓,稽滯已久,而事故如此,二十四日以前,不得開坐之意,敢啓。傳曰,知道。以上禁府謄錄
上在昌德宮。停常參·經筵。
自昧爽至巳時,有霧氣。申時,日暈右珥。
吏曹啓目,粘連大司憲林墰上疏云云。承此重任,恩渥異常,如非大段疾恙,必不若是瀆陳,似宜依副,以便調治,而重臣進退,該曹不敢擅議,伏惟上裁。啓只遞本職。
政院啓曰,以貢生朴俊一上疏,傳曰,此人以遐方下流之人,敢爲上疏陳弊,其誠可嘉。政院,明日招見其人,疏章又使讀之,觀其實狀以啓事,傳敎矣。招致院中,使之讀其疏,則不錯一字,而問其意,則亦能解釋,其爲人頗似伶俐,實非借述矣,敢啓。傳曰,知道。
貢生朴俊一陳弊上疏。入啓。答曰,省疏具悉。爾以遐方之人,敢爲上章陳弊,予甚嘉之,當令該曹採用焉。仍傳曰,此人以遐方微末之人,敢爲上章陳弊,其誠可嘉,其人亦非鹵莽云。令該曹量宜調用,以廣進言之路。
副摠管朴遾三度呈辭。入啓。遞差。
政院啓曰,傳曰,頃於夜摘奸時,四學中三學儒生全闕,而無擧論之事,置而不問,自是舊規耶事,傳敎矣。取考刑房承傳冊,則壬午六月初九日,以館學內摘奸單子。傳曰,有頉處察推事,命下。官員則依例推考捧傳旨,而儒生則無推考之例。只儒生朔書,連三次不書者,有推考之規,何以爲之?敢稟。傳曰,依例相考爲之事,傳敎矣。館學儒生,雖有定數,朝夕食堂到記之規,或不無有所出入之事,故前日或有內摘奸之擧,別無推考之事云。此外更無前例,何以爲之?敢稟。傳曰,勿推。其後以此遵行,故今番摘奸察推時,該房不爲擧論,必以此也,敢啓。傳曰,知道。全闕則殊甚駭異,所當有罰而今姑置之。
右議政箚子。大槪,不敢薦進超擢之人,敢陳所懷事。入啓。答曰,省箚具悉。卿之所陳,似合得宜矣。
傳曰,明日晝講爲之。
大司諫沈之源啓曰,本院所論田畓立案一事,實是今日之痼弊,不但貴近豪勢之家,稱以立案而冒占民田,遐方土豪之武斷鄕曲者,爲尤甚。至於文卷而昭載於本官田案者,若因厥主之流離,抛棄數年,則便謂之無主而圖出立案,永爲己物。哀我無辜之民,能與豪勢之家,爭是非辨眞僞者,有幾人哉?當此新化之初,如欲去其害民者,而求其保民之道,莫若詳査立案田畓之有主無主者,以爲或有仍存,或還本主之地,而論執累日,未蒙允兪,實未曉聖意所在,已極悶鬱,而臺閣體面,雖有可停之論,同僚若出,則相議以處之。自是流來舊規,而乃於臣肅謝之日,未及相會禮之前,遽爾停啓,無非如臣無狀,不能有無之致,何敢晏然仍冒?請命遞斥臣職。答曰,勿辭。退待物論。
合啓前啓,金自點請亟命遠竄事。答曰,毋煩。
府啓,近來守令遞易,不知其幾,所易新吏或不如其故,而才難之歎,此時尤甚。今不必一一糾摘,以觀來效之如何,其中擧其尤甚不合,衆所傳說者而言之。新授驪州牧使金孝建,處心行事,皆出不正,物議唾罵久矣。年紀且衰耗,不合臨民之官,畿輔重地,不可付諸此人。珍島郡守金漢一,處鄕多有乖悖之行,居官唯以貪虐爲事,曾所歷邑,怨罵盈路。且觀其爲人,愚庸莫甚,如此之人,不可復授字牧之任,重貽島民之怨苦。抱川縣監林大樴,本以微賤之人,賂遺權門,遽陞六品,官方之淆亂,極矣。及授本職,瞻聆所及,莫不駭異,況本邑,屢經匪人,蕩敗尤甚,蘇殘之任,不可付諸此人。請驪州牧使金孝建,珍島郡守金漢一,抱川縣監林大樴,竝命罷職,其代,各別擇送。答曰,未赴任守令,徑先遞差,殊未妥當,勿爲煩論,以爲試可之地。
進善宋浚吉上疏。大槪,病勢危重,冒死更陳前懇,乞遞職名及竝收經筵入侍之命事。入啓。
京畿幼學趙逢源等上疏。大槪,請兩賢臣從祀文廟事。入啓。
四學儒生李元相等上疏。大槪,請兩賢臣從祀文廟事。入啓。
正言李廷夔啓曰,田地立案,實爲當今痼弊,而初欲得請乃已,本無徑停之意,而論執逾月,天聽邈然,徒招煩聒之罪,有累弗咈之德,不得已與同僚相議停之,臣之情,亦戚矣。慨然之心,迨不自已,卽見大司諫沈之源引避之辭,臣不勝瞿然之至。至於相議一款,臣未諳規例,徒知未相會前不相可否之規,而不思差待數日之爲便,徑自停啓,以致同僚之引避,旣停不可停之論。又有不待相會之失,臣之疏漏,至此極矣。決不可晏然仍冒,請命遞斥臣職。答曰,勿辭。退待物論。以上朝報
傳曰,異域扈從有功勞人朴處茁,除授。內下記草
有政。吏批,朴處茁爲內需別坐,鄭瀁爲龍安縣監,尹衡殷爲洪州縣監,林墰爲知敦寧,權儁爲平康縣監,閔煦爲橫城縣監,沈之漢爲副校理,金徽爲校理,鄭昌胄爲江界府使,趙慶起爲軍器副正,江界府使鄭昌胄加資,趙絅爲大司憲,安邦俊爲持平。以上吏批政事
備邊司郞廳,以領·右相意啓曰,再昨黃海監司陳弊狀啓覆啓時,大槪,命意,臣等爲之,而逐條措語,有司堂上之所爲也。兩西軍器,自己丑春等,至庚寅各等,限二年半減措備,一邊舊軍器修補事。今年春,因伴送使李時昉回還,啓達本司,有所回啓允下,而今此覆啓中,誤稱御史狀啓,致勤下敎,不勝惶恐,此外亦有疏漏處,而其日回啓公事適多,未及憑考,臣等之失察,亦甚矣。尤爲惶恐,其日起草當該有司堂上,請推考,此回啓,更爲詳察改入,何如?答曰,依啓。勿爲惶恐。以上備局謄錄
上在昌德宮。停常參,有晝講。
初更量,月暈。
都承旨尹順之,獻納洪處尹三度呈辭。入啓。遞差。
答四學儒生李元相等疏曰,省疏具悉。予意已諭,毋煩。
答京畿儒生趙逢源等疏曰,省疏具悉。莫重之典,誠難率爾,不可輕議矣。
正言崔逸啓曰,臣本駑劣,百無一能,尸居言地,罪戾日積,臣亦自愧,人將謂何?第念言事之道,固非一端,或有爭執累月而不可已者,或有逾月而乃已者,隨其事輕重而已。田地立案,實爲今日之巨弊,臣等之前後論列,不可爲不備矣,爭之閱月,不可謂不久矣。辭竭意盡,天聽逾邈,誠未上格,只自悶鬱,而當今可言之事,非無大於此弊者,姑爲停之,以待後日,而更論之,亦無不可。區區愚見,實出於此,而他人亦或言其不可支離,故臣於數日前,以欲停之意,議於同僚,則同僚初以爲難,而後乃從之,誠出於不得已之勢,非以爲可停而停之也。且臣新入臺閣,不習規例,徒知相會之前,不可簡通之規,而不思徑先停啓,帶得嫌礙之意,遽爾發簡而停之矣。昨見大司諫沈之源引避之辭,乃以不能有無,爲嫌。臣始覺悟,不勝瞿然之至。今日之罪,專在於臣身,非由同僚,臣誠惶慄,無地自容。此論之停不停,本無與於臣之一身,何難一日之等待,而徒以臣輕躁疏脫,處事不詳之故,致令長官,不安其位,省咎引分,甘被譴罰,何敢一刻仍冒,重辱名器乎?況臣家在門外?昨緣日暮,未及來避,臣之所失,至此尤大。請命罷斥臣職。答曰,勿辭。退待物論。
進善宋浚吉上疏。啓下該曹。
傳曰,全南監司,下直守令引見。
禮曹啓曰,自聖上嗣服之後,當有取士之制,八路丕聳,萬物咸覩,布衣博帶之士,濟濟賓興,皆思對揚。此一國莫大之慶,慶不踰年。自有舊例,明年,乃聖上卽位之元年也。是年之內,得與中外靑衿,同慶於維新之化,實盛擧也。第前例設科,或於小祥前,或於小祥後,前例設取,其規不同,莫適所從之得宜,而仍念小祥前,則未經常事之禮。今若率由舊章,參互情禮,則恐不如小祥後之爲逾,諸大臣之意,亦如此,敢啓。傳曰,依啓。
晝講入侍,知事李基祚,特進官金守玄,玉堂閔應亨·金佐明,承旨南翧,假注書柳貞立,史官申混·趙嗣基。
傳曰,明日晝講爲之。
吏曹啓曰,承旨·臺諫有闕,政事,取稟。
咸鏡道暗行御史尹珹入來。
全南都事書目,龍安縣監韓崗,本月初六日身死事。
合啓前啓,金自點請亟命遠竄事。
府啓,臣等昨以新除授守令,尤甚不合之意,備盡論列,而伏承聖批,以未赴任。守令,徑先遞差,殊未妥當爲敎。臣等竊惑焉,夫守令,苟非其人,則一日在官,民受一日之害,況新舊遞易之間,民弊有不可勝言。與其旣往而受害,曷若謹之於始乎?驪州牧使金孝建,處心行事,爲人唾罵,久矣。年紀亦且衰耗,不合臨民之官,畿輔重地,不可付諸此人。珍島郡守金漢一,處鄕多有乖悖之行,居官唯以貪虐爲事,曾所歷邑,怨罵盈路。且觀其爲人,愚濫莫甚,如此之人,不可復授家近之邑,重貽島民之怨苦。抱川縣監林大樴,本以微賤之人,附託權門,遽陞六品,官方之淆亂,旣云極矣。及授本職,物情皆以爲駭,況本邑屢經匪人,蕩敗尤甚,蘇殘之任,決不可付諸此人。請勿留難,竝命罷職,其代,各別擇送。朝家用人,自有體例,苟非才望表著,衆所推譽者,則不可越品超擢也,明矣。新除授江界府使鄭昌胄,無他才能。又非將薦之人,循例擬望,至授天點。又蒙加資之命,烏在其廉謹有聲績者擇擬之意乎?政體未安,物情皆以爲駭。請江界府使鄭昌胄遞差,新授加資,竝命改正,其代,極擇差送。大司諫沈之源以下,竝引嫌而退,思革痼弊,意在持久,而遽爾停論,責有所歸,有何可避之嫌,論執累日,終未回天,而不待相會,徑先停啓,未免率爾之失。請大司諫沈之源出仕。正言李廷夔·崔逸,竝命遞差。
答合啓曰,勿煩。
答府曰,不允。鄭昌胄則該曹擇差,似非偶然,勿爲煩論。臺諫處置事,依啓。
京畿儒生趙逢源等上疏。大槪,請兩賢臣從祀文廟事。入啓。
大司諫沈之源就職。
吏曹啓曰,來二十五日,都目政事爲之之意,敢啓。傳曰,知道。
傳曰,明日政事爲之。以上朝報
說書李端相上疏。答曰,省疏具悉。爾其勿辭,調理察職。
江原道蔚珍折衝將軍南夢吉等上疏。答曰,省疏具悉。予甚惻然,所陳弊瘼,當令該司採施焉。以上內下記草
上在昌德宮。停常參,有晝講。
左議政,遷葬事大興地出去。
京畿監司崔惠吉,政丞陪行事出去。
兵曹四堂上啓曰,副司果權諰,今秋冬等褒貶時,軍職擧案,而禮數不參,故依例居中矣。權諰又以刑曹佐郞居中,臣等不勝驚怪,取考軍職擧案,則權諰移拜實職之後,其名不爲爻周,而該廳又爲矇然擧案,致有莫重殿最,兩處居中之弊,事極駭異。本曹色吏及該廳書員,自本曹囚禁治罪,而臣等亦難免不察之失,惶恐待罪。傳曰,知道。勿待罪。
合啓前啓,金自點請亟命遠竄事。答曰,勿煩。
府前啓,驪州牧使金孝建,珍島郡守金漢一,抱川縣監林大樴,竝命罷職事。江界府使鄭昌胄遞差,新除加資,竝命改正事。答曰,不允。
吏曹啓目,粘連全南左道暗行御史,書啓云云。潭陽府使成以性,善治之聲,遠近藉藉,淸白治績,誠爲可嘉。龍潭縣令尹珩,爲政甚善,民無怨咨。昌平縣令朴烶,意在廉潔,治欲勵精。任實縣監趙晉錫,謹簡爲政,決訟詳明。茂朱縣監李徽祚,減捧大同,民稱賢倅。谷城縣監辛喜道,恪愼莅官,頓無疵政。玉果縣令申得洪,簡略爲治,銳意官事。雲峯縣令李恒,開朗臨民,志在愛民。樂安郡守金亨祥,居官謹愼。寶城郡守許道,治聲頗聞,兩邑守令,互相優劣。光陽縣監李益達,銳意爲治,謹愼莅官。同福縣監吳達周,政尙廉潔,民生樂業。和順縣監鄭榮漢,淸簡居官,民以爲便。順天府使奇晩獻,柔和有餘,剛果不足是如爲白置。上項十四守令,皆稱善治,而其中潭陽府使成以性,同福縣監吳達周,治績最著,合有論賞之典,係干恩命,上裁。南原府使尹衡覺,綾州牧使金慶恒,旣已罷黜,罪犯輕重段,令攸司處置。長水縣監南斗炳,兩邑兼察,毁譽各異,而常時用棍,極爲不當。淳昌郡守朴渟,求禮縣監金克銑,衙率似濫,而別無虐民之事,遞易有弊,竝只姑爲推考,以責來效,何如?啓依允。成以性·吳達周等乙良,各賜表裏一襲。
傳曰,下直守令引見。
晝講入侍,知事金南重,特進官李浣,玉堂金徽·洪處大,承旨申濡,假注書柳貞立,史官申混·趙嗣基。
傳曰,明日晝講爲之。
答京畿儒生趙逢源等疏曰,省疏具悉。予意已諭於昨日矣。
大司成趙錫胤上疏。大槪,新授國子之任,萬不近似,乞賜遞免,仍許拜掃父母墳,以申至情事。入啓。
吏曹啓曰,今日各司官員牌招,大典考講時,司圃別提黃德裕,稱病不進,汰去何如?傳曰,允。又啓曰,大君師傅閔光熽,王子師傅李惇臨呈狀內,大君·王子,國恤以後,廢學累朔,虛帶職名,徒食祿俸,極爲未安,入啓處置云。大君·王子就學之前,似當姑爲改差,敢稟。傳曰,依啓。
答大司成趙錫胤疏曰,省疏具悉。爾其勿辭往來。
吏曹啓目,粘連進善宋浚吉上疏云云。久在從班,恩渥異常,如非大段疾病,必不若陳瀆,似宜姑許遞改,以便調治,而近臣進退,該曹不敢擅便,伏惟上裁,何如?啓只遞本職。
答校理趙復陽,修撰洪處大疏曰,省疏具悉。爾等勿辭。
京畿監司崔惠吉,因分付落後入來。
洪淸右道暗行御史書目,定山縣監柳忠傑罷黜事。以上朝報
傳曰,史官二員待命,騎馬六匹立之,四營·御營軍夜摘奸。以上內下記草
有政。吏批,以韓必遠爲都承旨,李厚源爲刑曹參判,姜裕後爲承文正字,吳䎘爲正言,李齊衡爲正言,金徽爲獻納。吏批政事
上在昌德宮。停常參,有晝講。
自辰時,日暈。申時,雷動。
大司憲趙絅三度呈辭。入啓。只遞本職。
戶曹啓曰,今月十二日晝講時,掌令李尙逸所啓,傳敎矣。布木加尺之事,臣等非不知未安,而乃是禮單之用,他無別樣措辦之路,不得已加其尺數矣。今者臺諫所論如此,事係恤民,不可不卽爲變通。己丑條則依定式三十五尺收捧,庚寅則以禮單可用者,加尺收捧,以此爲式,間一年替定施行,何如?傳曰,允。
事變假注書李晶病,代金堯欽爲之。
政院啓曰,傳曰,頃日義禁府,以臘享大祭齋戒,刑殺文書,不得入啓云矣。今日刑曹公事,何以入啓耶事,傳敎矣。取考本院舊例,則以丁卯年洪瑞鳳爲都承旨時啓辭,凡大祭親行,則二日齋〈戒〉,攝行則一日齋戒,有呈辭單子,及刑殺文書勿入之敎,而別無散齋擧論之語,故近日本院,遵依此例爲之矣。且聞禁府,以王府衙門,與刑曹體面有異,散齋之日,亦不得開坐云。刑曹則必無拘忌,故昨日旣已開坐,公事來到,循例入啓矣。今承下敎,惶恐敢啓。傳曰,知道。
慶尙監司書目,豐基,呈以應敎金應祖,病重上去不得事。啓遞差。
平安監司書目,雲山郡守睦林奇,發賣倉米於其所畜娼妓之父,罷黜事。
禁府,閔仁佺·具鋈拿囚。啓。
晝講入侍,知事韓興一,特進官南銑,玉堂閔應亨·洪處大,承旨李,假注書柳貞立,史官申混·趙嗣基,兩司城上所入侍。
吏曹啓曰,臺諫有闕,政事,取稟。
榻前合啓,金自點遠竄事。上曰,勿煩。府前啓,驪州牧使金孝建,抱川縣監林大樴罷職事。上曰,遞差。珍島郡守金漢一罷職事。上曰,漢一,年非衰老,亦非甚庸之人,今姑送之責效,可也。江界府使鄭昌胄遞差,加資改正事。上曰,鄭昌胄非不堪此任,而如是論執,必以加資爲重,前者江界之爲加資,有所以然者,今不必加資,加資改正。承旨曰,江界府使,未有以堂下差遣者,今難遽捧承傳。掌令曰,承旨之言是矣。請鄭昌胄遞差。上曰,堂下差遣,曾無其規乎?問于該曹而更稟。又所啓,監察洪興祐,呈旬旣滿之後,乍出行公,旋卽呈病,出沒情跡,殊甚未妥,請遞差。上曰,依啓。
院啓,田畓立案,下諭諸道監司,詳査還給本主事。上曰,已停之論,更爲煩啓,旣云未妥。且有不然者,失其田地者,萬無見奪含默之理,明正決給,一守令事耳。豈必自國家,下諭査出乎?若令査出,則雖非己物,而稱爲己物者,必多有之,其可一一推給乎?若擧査覈之事,則必有騷屑之弊矣。且經亂之後,人民流亡,陳荒之田,可令耕食,而無主處,則凡爲己物,不害於事,何可以冒占之弊,而陳荒之田,亦不可使之耕食耶?又所啓,洪淸兵使禹尙中,目不知書,吏緣爲奸,營屬軍士番布,至於再徵三徵,怨聲盈路,請罷事。上曰,不允。玉堂所啓,快從合啓之請事。上曰,全然不罪,强拂群情,則不可矣。初旣罷職,又加削黜,亦已甚矣。予未知所謂公論,誰之公論?且告變之功,亦有丹書鐵券,宥及子孫之典,況自點等翊戴先王,撥亂反正之功,爲何如哉?雖不能宥及百世,獨不免其身竄謫之罪乎?予則決不可從也。
同副承旨吳挺一上疏。大槪,冒萬死陳情乞遞事。入啓。下該曹。以上朝報
都承旨韓必遠上疏。答曰,省疏具悉。卿雖老,筋力尙强,勿辭察職。以上內下記草
上在昌德宮。停常參·經筵。
自辰時至未時,沈霧。
政院啓曰,來二十五日,都目政事爲之之意,因吏曹啓稟,旣已定奪矣。其日,卽中殿誕日,凡公事,例不得出入,都目大政,尤難爲之。而臣等當初啓稟時,矇不覺察,不勝惶恐,都目政令,該曹更爲稟定,何如?傳曰,知道。
吏曹啓曰,來二十五日都目政事爲之之意,旣已啓稟定奪矣。其日,卽中殿誕日,而當初啓稟時,矇不覺察,今見政院啓辭,不勝惶恐。仍念前頭,無故日鮮少,都目大政,不可遲延,不得已以二十六日爲之之意,敢啓。傳曰,知道。
政院啓曰,政事,過齋戒後爲之事,傳敎矣。二十五日,則以中殿誕日,都目大政,旣已頉稟,何以爲之?敢稟。傳曰,依前例爲之。又啓曰,以啓覆日定奪啓辭,傳曰,後日爲之事,傳敎矣。取考啓覆規例,則初覆三覆,例於送春前爲之,故初覆則或於十一月爲之,而猶且空日不易,多有未畢三覆之時,至於十餘年之久,而不得爲之者,必以此也。目今歲律將盡,空日絶無,來二十三日臘享大祭,七日齋戒,曾已頉稟矣。更考日子,則二十四日國忌,二十五日中殿誕日,二十八日國忌齋戒,二十九日國忌,正月初二日國忌,初三日四日春享大祭,七日齋戒,初五日立春也。其前空日,只今月二十六日,而前後推案,多至十二度,文書浩繁,日晷短促,皆以爲一日之內,決難爲之。且推案入啓,例在於前期二日,連有拘忌,不得入啓,今此啓覆,何以爲之?敢稟。傳曰,似難爲之矣。
政院啓曰,頃日引見時,領相所啓,各司頻數開坐事,自上以每朔朔終,六曹及漢城府·掌隷院,各其司開坐日數書入,以爲勤慢憑考之地,可也爲敎矣。依傳敎卽日,分付各司,而大臣之意,以爲開坐日數書入單子中,必以某日坐起,某堂上進,某堂上不進,逐坐懸錄,方可詳盡云。以此更爲,分付宜當,且兩司開坐日數書入,與六曹等諸司,一體施行事,傳敎矣。兩司則與諸各司,事體自別,開坐事已爲言送,而進不進懸錄事,則只六曹·漢城府·掌隷院,分付之意,敢啓。傳曰,知道。
合啓,金自點事。府前啓,珍島郡守金漢一罷職事。院前啓,田地立案事,洪淸兵使禹尙中罷職事,今明日大祭齋戒,以姑停。府前啓,江界府使鄭昌胄事,該曹啓稟間姑停,布木升尺事,驪州牧使金孝建,抱川縣監林大樴罷職事,停啓。
海嵩尉尹新之箚子。大槪,略陳醫司弊政,稍加變通,以紓輦下小民之呼冤事。留政院。以上朝報
上在昌德宮。停常參·經筵。
慶尙右道暗行御史書目,善山府使李惕然等六官守令,及彌助項僉使黃益興等,四浦邊將所犯,自朝廷從輕重處置事。
傳曰,明日大祭,親祭之意,政院知悉,此後自內非有勿爲親行之敎,則每以親行之意,知悉擧行。明日永思殿親祭正時,四更一點,開門,三更三點。
假注書李燦漢病親呈辭,代盧亨夏爲之。
藥房啓曰,今日寒甚,而晩來寒風益緊,此時冒夜擧動,伏想哀疚之中,必有添傷之患,不勝區區憂慮之至。伏願聖明,深思愼疾之道,亟寢親祭之命,千萬幸甚,非但群情如此,都提調臣李景奭,亦以爲不可不陳啓云,敢此仰達。答曰,時無疾病,勿以爲慮。
領議政箚子。大槪,大風復作,寒氣逾苦,請寢親祭之擧事。入啓。答曰,省箚具悉。憂愛之誠,雖感,身無疾病,豈敢中止?卿勿爲慮。
右議政箚子。大槪,日氣極寒,亟命停止事。入啓。答曰,省箚具悉。憂愛之誠,雖感,身無疾病,豈敢中止?卿勿爲慮。
政院啓曰,明日臘享大祭親行事,旣已命下矣。近來日候寒暖不調,自昨日寒威斗緊,風勢甚惡。雖當晝之時,猶不堪澟慄,至於夜深之後,則其寒必倍。玉候未寧之餘,冒夜行禮,則必有添傷之患,姑令攝行,允合愼疾之道,臣等待罪近密,無任區區憂慮之至,惶恐,敢啓。傳曰,時無疾病,勿以爲慮。
藥房再啓曰,昨今寒威益緊,風候甚惡,如此之時,則閭閻之人,亦多感傷,冒夜行禮,實非保護之方,群下悶迫之情,冒昧陳達,而自上以時無疾病,勿以爲慮爲敎。臣尤不勝悶鬱之至,以聖上罔極之情,必欲盡如在之誠,臣亦知煩瀆之爲未安,而玉候未寧之餘,一有添傷之患,則臣民憂慮,有不足言,而先王陟降之靈,深憂於冥冥之中,爲何如哉?伏聞大臣之意,亦欲得請而後已,冒昧瀆擾之罪,復此仰達。答曰,今歲已盡,餘日無多,以此罔極心事,那忍退在,決難攝行矣。以上朝報
傳曰,史官四員待命,騎馬十二匹立之,宗廟·社稷·南別殿·肅寧殿臘享大祭所內摘奸。
傳曰,近來災異孔極,予甚憂懼,無乃刑賞,亦有不中而然耶?申冕等五人,竝放釋。以上內下記草
上在昌德宮。停常參·經筵。
夜一更二更,有氣如火光。
祭罷後,大妃殿·大殿·中殿·東宮,政院·玉堂·二品以上·六曹·大司諫問安。入啓。答曰,罔極。
藥房問安。入啓。答曰,知道。
政院啓曰,假注書柳貞立,上番翰林李垕習儀進去,習儀罷後,承旨則皆卽入來,而史官則趁不入來,史官四員待命事,命下,而史官未備,至以宣傳官二員代往,殊涉苟簡,請柳貞立·李垕推考。傳曰,允。
洪淸右道暗行御史書目,恩山縣監邊命益濫用民結,私自石役,罷黜事。以上朝報
傳曰,史官一員待命,永思殿夜摘奸。以上內下記草
上在昌德宮。停常參·經筵。
藥房啓曰,寒嚴如此,伏未審夜來,聖候若何?昨夜行禮時,至誠所感,大風雖止,而冒夜哀臨,得無添傷耶?臣等無任區區憂慮之至,敢來問安。答曰,無事。
大妃殿·中殿·世子宮,藥房問安。入啓。答曰,知道。
左議政書目,臣來此村舍,聞有僧人收布之令,僧徒極爲驚擾,皆懷離散之計,不勝憂慮,敢此馳啓事。
持平鄭麟卿辭職上疏,留政院。
洪淸監司書目,洪州牧使卞時益,病重,罷黜事。
領議政箚子。大槪,因災異略陳所懷,且乞遞職名,以應古者策免之義事,呈政院。以上朝報
上在昌德宮。停常參·經筵。
中殿誕日,政院·玉堂·二品以上·六曹·大司諫問安。入啓。答曰,知道。
大妃殿·大殿·世子宮,政院·玉堂·二品以上·六曹·大司諫問安。入啓。答曰,知道。
傳曰,金領敦寧府事引見。
吏曹啓曰,來二十六日,都目政事爲之事,命下矣。判書臣金集,同姓三寸姪正字金益煦身死,服制前,都目政事不得爲之之意,敢啓。傳曰,知道。
右議政啓曰,都目政事,旣以今月二十六日啓下矣。吏曹判書金集,遭服制,將退行於歲後云。此時守令邊將,不可久曠,明日則金集成服已過,命招爲政,何如?傳曰,依啓。
傳曰,大臣·備局堂上引見。
政院啓曰,大臣·備局堂上,方爲命招,而領議政,以箚子批答未下之故,今日問安,亦未進參,領議政命招事,何以爲之?傳曰,領相陣箚辭免,故欲爲面諭,亦爲命招。
傳曰,咸鏡監司·下直守令引見。
延陽君李時白,鍼灸出仕。
知敦寧林墰上疏。大槪,所患眼疾,日漸危重,召牌臨門,未得趨詣,鐫削臣職,以延逋慢之罪,留政院。
榻前合啓,金自點遠竄事。上曰,勿煩。大司諫沈之源所啓。田地立案事。上曰,已言於諸臣,而海州事,拈出言之,依啓査出可也。又所啓,洪淸兵使禹尙中罷職事。上曰,寧有是理,姑爲推考。以爲自新之地。掌令李尙逸所啓,珍島郡守金漢一罷職事。上曰,何可望於此輩云者?其言似過,近來武弁,待之如此,殊甚不當矣。姑爲仍送,以責成效,可也。
修撰洪處大上疏。大槪,冒萬死陳情乞遞事,留政院。
洪淸右道暗行御史李晳入來。
答領議政箚曰,箚辭,已言于筵中矣。
引見時,上曰,近來災變如此,當以慰悅人心爲務。申冕等,旣已被譴,應有懲戒之心。且其處置,若不十分恰當,則亦似有冤,五臣,皆放釋,可也。
慶尙左道暗行御史書目,彦陽縣監李弘基不法事,追于所聞,及豐基郡守李爾松,潛奸邑婢決訟事,龍宮縣監趙休,刑政無章,國恤時屠牛,奉化縣監趙昌門,歲饌鷄雉,兼捧人情木,竝只罷黜,罪狀,朝廷以處置事。
知敦寧林墰上疏。入啓。答曰,省疏具悉。卿其勿辭,調理察職。以上朝報
備邊司啓曰,在前第四使之來也。有密贈之例,其數甚優,後漸減之,今番則意雖不小,而漠然無意。只有循例禮單之贈,其怒之激,未必不由於此。李馨長,卽令來聽分付,若以覆啓內事意,善爲開諭,密贈之意,亦令言之,密贈之銀,照取前例,參量其多少,而從優磨鍊事,分付該曹,何如?答曰,該曹趁不復啓,以致如此,殊極駭異,依乙酉年例五千兩密贈之意,祕密,分付。
備邊司啓曰,以迎接都監啓辭上使事,令廟堂速爲定奪事,允下矣。往在丙戌,彼意專在首相,而先王以首相當一國之事,不許則又以麟坪大君爲請,此亦不許,則臣仍爲行往矣。當時臣行所帶軍官·譯官等,皆非彼所親知,故使之改之,而臣以業已啓下,不敢擅改辭焉。堂上軍官一人,與彼素不相知,故只此一人,不爲率去,迎接都監,別爲啓辭,其所親譯官數外加送。且臣行李冷落,有足以充副于望哉。轉輾積忤,非一二事也。到今所爲,又至如此,以臣之道言之,則身爲大臣,何利害禍福之足顧,而但彼若知臣固請自往,則其增疾益甚,恐有辱國之事,不敢自請耳。若有國家之命,則臣何敢辭焉?臣之所見知此,敢啓。
又啓曰,今聞勅行中所言,明春閣老當出,閣老之來,爲有異議,故爲請靜云,此言極可驚怪,而伴送使狀啓,則但擧其氣色異前之說,而不及其詳。又云閣老出來之由,俺亦不知,伴使之不知詳陳,未知其意,而果有此說,則伴使及平安監司,從容相見之時,善爲說辭,探問其所謂閣老之出,緣何事也?異議之說,則談次徐徐及之,自以己意,示其驚訝之色,而辨釋之。且言當此之際,必有奸細之人,乘隙交搆之事,勅使不可不知此意,故言之云云。以觀其所答,似當,以此事意,移會于伴使及平安監司處,別定本司郞廳,撥上馳道,何如?答曰,知道。
傳曰,起復之擧,雖在下賤,誠所不忍,況於大君乎?言念及此,嗚咽悲痛矣。第念弱國之道,其於新君新立之初,不可不周詳思慮。彼國素多狐疑,必於新立之初,倍加譏察,不置於度外耳。今此之擧,故爲難從之言,以爲嘗試之意,安知非九王之計乎?末世人心不良,異言之流入,安知其必無乎?勅輩之到彼,挾憾構捏,又不可不慮,此事轉輾,恐生他患也。若在位旣久,彼心已定之後,則過慮不至於此,而適於此際,有此駭怪之事,不能無過慮矣。爲國之道,凡所思慮,與大臣不可不議,故言及矣。未知卿等之意如何。啓曰,臣等伏覩封下之敎,聖慮深且遠矣。而反復思量,臣等淺見,竊恐不至於如此也。聞訃而爲之遣使弔祭,實出於驚悼之情,兼令詗察,則有之,至於纔行弔祭,旋起喪人而爲使,必非彼客之意也。辭氣之間,竊加深察,出於己意也,明矣。臣欲探其意,話須略及,若違大朝之命,而吾爲使行,則得罪尤大之意,不覺間遽稱,此非定中命,但如此則事順而所望,成矣云云,於此可見其己意。且慣閱其從前所爲,凡事勒定於我,爲己階梯,得其職名,皆由於此。今當新服之初,又生此計,將以爲己之功。及見自此持難之狀,大以爲恚,意甚無聊,及見臣等,則談話和平者,亦可見其變化叵測,而爲人伶俐,已知兩大君之難行,臣未免其行,則外示好意,或懼之以危言,或雜之以諧謔,使之未測其端倪,而未覺其能一之自露,爲今之計。唯當待以善意,酬以遜辭,申陳大君未能行之事狀而已。欲得彼一定快許之辭,則自前不如此矣。其肯輕示快色於今日乎?啓曰,人心不淑,在前自謫中逃躱者,間或有之。且聞流言,傳播於西路,多有不測之語,而言甚無根,不以爲慮,今者忠益兄弟,偸竊官庫之物,捕盜廳,欲捉則竝爲逃躱西走,其志必有所,得罪,怨國之輩,造言交搆,何所不至。自前匿名投書,及害國之人,節使輒卽捉而言之,使治其罪。今此交搆之言,雖或有啓聞,必不信聽,而我之道,不任他而已。令伴使及平安監司,將此事意,從容言及於節使處,使之知之宜當,以此行會,何如?依啓。着令跟捕事,三道監司處,行會,可也。以上備局謄錄
上在昌德宮。停常參·經筵。
政院啓曰,吏曹判書金集,命招病不進,今都目政事不得爲之之意,敢啓。傳曰,知道。
平安監司書目,病重勢難冒居,特遞臣職,兼治臣罪事。啓。
平安道暗行御史書目,慈山郡守李義健罷黜,不法文書上送事。
洪淸監司書目,林川郡守李雲裁,以病無意還官,罷黜事。
政院啓曰,洪淸兵使禹尙中,推考事,命下矣。臺諫方以罷職論啓,推考傳旨,不能捧之之意,敢啓。傳曰,知道。
慶尙右道暗行御史張次周入來。
答持平鄭麟卿疏曰,遞差。
答海嵩尉尹新之箚曰,省箚具悉。箚辭,當令該曹議處焉。
答修撰洪處大疏曰,省疏具悉。爾其勿辭,治療察職。
吏曹啓曰,今月二十日晝講時,掌令李尙逸所啓,江界府使鄭昌胄遞差事。上曰,以堂下差遣,曾無其規乎?問于該曹稟啓事,傳敎矣。江界府使,曾無以堂下差遣之規,蓋江界,是滿浦之鎭管。而滿浦,以堂上差遣,故江界府使,亦以堂上差除,以相統制,前規如此,敢啓。傳曰,遞差。
吏曹啓目,粘連啓下云云。同副承旨吳挺一,職在喉舌,所當盡力供職,如非大段病故,必不若是陳乞,似當許遞,以便調治。而近臣進退,該曹不敢擅便,伏惟上裁,何如?啓。喉舌之臣,頻數遞易,殊甚未妥,勿遞。
吏曹判書金集上疏。大槪,纔經姪子喪成服,老病轉劇,召牌臨門,不得趨詣,逋慢之罪,在所難免。請鐫削職名,以正臣罪事。入啓。答曰,省疏具悉。卿之情事,自不得不爾,卿其安心勿辭。
洪淸監司書目,懷德,呈以執義宋時烈上疏上送事。啓。傳曰,省疏具悉。愛予勸戒,忠讜之誠,殊切,予當體念焉,勿辭調理上來。
合啓前啓,金自點遠竄事。答曰,勿煩。
院前啓,田地立案,有主處冒點者,一一査罷事,洪淸兵使禹尙中,請命罷職事。答曰,已諭,毋煩。
府前啓,珍島郡守金漢一罷職事,停啓。
右參贊沈詻箚子。大槪,臣病深重,本職及兼帶知義禁,竝乞遞免事。入啓。答曰,省箚具悉。卿其勿辭調理察職。
黃海道儒生崔稷等上疏。大槪,請文成公李珥,文簡公成渾,從祀文廟事。入啓。答曰,省疏具悉。莫重之典,誠難率爾,不可輕議矣。
傳曰,明日晝講爲之。以上朝報
平安道平壤進士盧夢脩等上疏。答曰,省疏具悉。疏辭,當令廟堂議處焉。以下內下記草
有政。吏批,以李時尙爲抱川縣監,柳如爲慈山郡守,尹順之爲禮曹參判,李楚老爲恩山縣監,李時煜爲禮山縣監,洪瑱爲江界府使,洪處尹爲弘文校理,洪命夏爲兼校書校理,金自晦爲懷德縣監,李回寶爲工曹佐郞,李匪彪爲南別殿參奉,成豐烈爲雲山郡守,南銑爲大司憲,李廷蓍爲持平,宋明奎爲戶曹佐郞,安獻徵爲驪州牧使,宋摶爲定山縣監,吏批,政事。
義禁府啓曰,本府,以王獄重地,晝夜奔走之苦,比他司懸殊,而皂隷,丙子以前,則立番之數,七十餘名,而今則三十一名,堂上郞廳,各有所帶當直。及本府諸處分把之外,使喚者,未滿十數,若有時急出使之事,則不成貌樣,亂前則料米十八斗雇立,而近來只給十二斗,貧寒皂隷,皆有渙散之心,誠非細慮。皂隷名數,雖不得加出,今聞兩司皂隷米十二斗外,加給餘丁木一疋云。同是皂隷,料布如是不均,則渠等逐日呼冤,勢所固然,依兩司例,令該曹加給木疋,何如?且卽見兵曹移文,則本府使喚皂隷文貞敏·閔孝云等,以原從參錄忠翊衛,口傳啓下,本府羅將之得參原從者,非獨此二人而已。若以原從,續續口傳頉下,則使喚無人,極爲可慮,必以可合者代定後,移送于忠翊府之意,敢啓。傳曰,依啓。皂隷料布加給事,則當此國儲不敷之時,該曹妄加料布於兩司皂隷,以致處處紛紜之端,殊甚不可,兩司皂隷料布,還爲減下,以除續續煩擾之弊。
慶尙道放未放回啓。傳曰,自前三兒等放未放,啓本中,書啓乎?問啓,回啓曰,云云事,傳敎矣。第三兒本道放未放啓本,以稟秩,書啓,至於啓下,故以不敢擅便回啓矣。今承下敎,査考在前放未放啓本,則無擧論之事,敢啓。傳曰,齒於凡罪人之列,殊甚不可,當該監司推考。以上禁府謄錄
上在昌德宮。停常參,有晝講。
夜一更,坤方,有氣如火光。
政院啓曰,傳曰,輪對,過齋戒後更稟事,下敎矣。何以不爲更稟耶事,傳敎矣。輪對,昨日欲爲更稟,而今日當爲都目,故日子相値,煩不申稟矣。今日都目政,猝然退定,而多事之中,未及更稟,致勤下敎,不勝惶恐,前頭無故之日,只有明日,輪對,何以爲之?敢稟。傳曰,知道。明日爲之。
輪對官落點,宗簿正李晳,司䆃正孟世衡,校檢申琥,中學典籍金就章,典牲主簿李稠。
晝講入侍,知事韓興一,特進官許啓,玉堂沈之漢·金佐明,承旨吳挺一,假注書盧亨夏,史官申混·趙嗣基,兩司城上所,入侍。
傳曰,下直守令引見。
吏曹判書金集上疏。大槪,喪患之餘,病勢危重,雖於旬朔之後,決難收拾精神,以供職事。請亟遞免,以便公私事。入啓。答曰,省卿疏章,卿切迫喪患之餘,添此疾恙,予甚念慮,卿宜安心勿辭,調理察職。仍傳曰,遣內醫看病。
榻前合啓,金自點遠竄事。上曰,勿煩。府啓,恩山三縣合倂之後,民受其害。頃者居昌,有逆賊及弑主之變,而物衆地大,難於合倂,大臣收議,不爲革倂。今此恩山合倂,已過五年,國法已行,民苦逾甚,三縣還設事,請令廟堂議處。上曰,依啓。院啓,田地立案事。上曰,然則無論諸宮家,令監司接訟,猶之可也。若從自願許給,則不可也。爾等不爲深思已停之論,何如是更爲提起乎?又所啓,洪淸兵使禹尙中罷職事。上曰,似當罷職而姑爲推考。
以平安監司辭狀,傳曰,卿其勿辭。調理察職事,回諭。
禁府,前監司林元情公事,判付內,罷職放送。
右議政上疏。大槪,楊州地,父母墳焚黃事。入啓。傳曰,給由馬·澆奠床備給。
大司憲南銑上疏。大槪,新授本職,萬不近似,亟許遞免,以安愚分事。入啓。答曰,省疏具悉。卿其勿辭察職。
修撰洪處大上疏。大槪,冒萬死再申危懇乞遞事。入啓。下該曹。
黃海道儒生崔稷等再疏,大槪,請兩賢臣從祀文廟事。入啓。以上朝報
晝講時,兵曹判書韓興一所啓,我國之事,言不戒愼,頃聞北使有雜而不爲致念,今日更聞,則鄭勅到松都,招見遠接使,問言語之間,遠接使問鄭使曰,閣老何事出來云耶?鄭使曰,有鎭定之事矣。伴使曰,有何鎭定之事耶?鄭使曰,伴使豈不知乎?伴使答以實不知之云,則鄭使曰,此國,多有變易之事云,故有鎭定之擧云,此說若然,則誠極可慮。刑曹判書曰,臣京畿監司問之,則果有是說云,彼輩在我境之時,似當有開諭之擧矣。上曰,當有處變之擧,而不可明言于北使,似當只言于鄭使矣。刑曹判書曰,想必時在平安道遠接使,或親自開諭,或使譯輩開諭,何如?上曰,遠接使彌縫于鄭使,則善矣。不可別遣內官也。如此則事必致煩矣。上曰,彌縫之事,密言鄭使可矣,而必不能空手得成矣。刑判曰,上敎誠是,自京輸送,則勢必不及,以平安監司所儲之物,給之何如?上曰,彌縫不宜歇後,多給賂物,則似或得成矣。上仍曰,速圖之,可也。上曰,議言事,周密詳議,伴送使處急通,可也。刑曹判書又所啓,到彼之後,如有周旋之事,則想必多用處,而臣別無持去之物,何以爲之?上曰,視外別爲指去,可也。刑曹判書曰,如皮物則彼中所禁,似不可用,若以雜物,藏置篋中而去,觀勢用之,則似好矣。上曰,輕貨持去,可也。刑曹判書曰,然則幾許持去耶?上曰,從優持去。刑判曰,百數持去乎?上曰,五百持去。上曰,今日之事如此,巡按發送,亦非其時矣。兵曹判書曰,廟堂之意雖如此,觀勢爲之,何如?上無發落,承旨申濡曰,臣雖非該房,入侍,故敢爲仰達,三南御史事,無發落,取稟。上曰,言于廟堂更議,可也。
備邊司啓曰,云云事,下敎矣。此事極可驚駭,臣堉,曾差謝恩使時,彼意深欲其不行,言諸館伴者,非一再,至於夜半,密招館伴等,以危言動之事,再度,而初則曰,首相可行,終則曰,麟坪大君不可不行。彼又行到中路,夜半密語於遠接使吳竣,使之馳啓,以爲右相差入,必至生事云,而先王,竟以臣送矣。今又所言如此,臣若無前後屢憎之事,則臣職忝大臣,死生以之,奚彼言之是畏,而不行哉?直請自往,義則然矣,而但今番之事,似異於前日,彼之所大欲,又倍於前日。如是而臣若强請仍行,則身不足顧,恐或有辱命之事,不敢固請,而但今又有可執之言焉。皇帝及皇父王,聞先王之訃,爲之驚動其心,卽遣勅使行祭且弔者,哀傷之也至矣。而勅使必欲令麟坪大君,奪本國之禮法,離先王之靈座,脫喪服而行,奔走於數千里之外,素食之人,傷病顚仆於風雪之中,則皇帝皇父王,寧不悲憐哉?勅使之必使麟坪起復之事,皇帝及皇父王,聞之,亦以爲可乎?纔行旋迫喪人而行,未知於一家之情禮,可乎,不可乎?諸宮家中,無他可合之親族,只爲先王弟綾原大君,而素多疾病,疝症極重,冬月尤劇,故朔望之哭,亦不得來參,冒寒遠行,其可能乎?以此先王在時,未嘗一番差送,先王陵土未乾,而忍驅病重必不支之叔父,使之狼狽於中道乎?初旣已不送首相,爲未安,故首相差定,而所言又如此,不知攸處,勅使諒此事勢而善處之意。更遣中使而申言之,觀其所爲,萬萬不得已,然後更議而處之,似當,敢稟。答曰,知道。備局謄錄
上在昌德宮。停常參·經筵。
辰時,有霧氣。自巳時至午時,日暈。未時,白雲一道如氣,起自艮方,直指巽方,長竟天,廣尺許,良久乃滅,日暈。
右議政,楊州地掃墳事,出去。
京畿監司崔惠吉,政丞陪行事出去,因分付落後入來。
刑曹判書金光煜,參議鄭維城啓曰,死囚九月,祖母今玉,良賤分辨事,臣曹,非不欲明査處置,而今玉·難化等,身死已久,無憑可問,不得已泰吉之子,問其良籍有無,則渠以爲,事在五十年前,良籍現出無路,只擧韓家唜禮等,爲發明之證,故依渠之所招,枚擧覆啓而已,非以唜禮等,的爲良産也。士夫家奴,良妻所生産,亦多有之,而久遠良籍現存者,絶無而僅有,則泰吉之年少迷劣之子,何所從而覓納乎?凡相訟之際,兩邊文記,各有違端,然後屬公,例也。今此九月,則以私婢,年久仰役之後,變其母名,自現投屬,節節違端,明白現著,而泰吉之子,則久遠良籍,不得覓納,其勢固然,不可以此爲違端,此臣等之所以不敢據法屬公者也。臣等雖極無狀,寧有脅於勢力,不顧法例,有所低昻於其間乎?伏見九月粘目判下,辭意極其嚴峻,至有殊深痛駭之敎,臣等惶恐失措,伏地待罪。傳曰,勿待罪。
答黃海道儒生崔稷等疏曰,省疏具悉。予意已諭,爾等勿爲煩瀆,退修學業。
刑曹判書金光煜初度呈辭。留政院。
備邊司啓曰,西路守令新除未赴任者七邑,竝除署經,催促發送,似不可已,兩西各邑,未差出守令,多至十餘邑,此時空官,殊甚可慮,歲飜過國忌後,卽令爲政,差出催送,何如?傳曰,允。
傳曰,臺臣論之,而特爲送之,各別盡心,撫恤軍卒,字少百姓,海防重事,尤可十分用心事,珍島郡守金漢一處言送。
京畿監司書目,驪州牧使安獻徵,婚嫁相避,令該曹處置事。
禁府啓目,閔仁儉年七十一,李坰年七十,韓德及年七十三,移文漢城府,帳籍相考處置。具鋈·李永賢刑推。啓依允。姑停刑推,竝覈處。同府啓目,趙搢罪狀,議大臣定奪,何如?啓依允。同府啓目,池學海刑問三次,金汝水刑問四次,廉友赫·姜昇·申濩·鞠廷賓刑問各一次不服,加刑。啓依允。又啓目,沈日遵火田,令本道査啓後,處置,何如?啓依允。同府,鄭百順元情公事,判付內,姑停刑推覈處。同府,李厚培元情公事,判付內分揀。
昨日下直守令引見時,同副承旨吳挺一所啓,唐津縣監李九淵引見罷黜時,不爲拜禮,請推考。上曰,依啓。
吏曹啓目,粘連洪淸右道暗行御史書啓云云。鎭川縣監閔熙,全義縣監李昌胤,沔川郡守李山賚,海美縣監李袤,泰安郡守李俊耉,結城縣監朴廷蓍,保寧縣監韓尙玄,庇仁縣監朴而立,韓山郡守沈潗,鴻山縣監尹雲擧,德山縣監趙進陽,大興縣監安廷煜,新昌縣監韓嵂,牙山縣監沈榥,平澤縣監黃道明,稷山縣監南得朋,木川縣監鄭援,報恩縣監李時億,黃澗縣監沈之沇,永同縣監李杭,懷德縣監朴麟,公山縣監李泰淵,鎭岑縣監成玧,燕岐縣監李復一,林川郡守李雲裁,石城縣監吳挺垣,扶餘縣監李浚等,政績各有優劣,而其中公山縣監李泰淵,治效最著,民歌來暮,合有褒奬之典,係于恩命,伏惟上裁。瑞山郡守李有昌,溫陽郡守徐弘履,到任日淺,姑勿擧論,扶餘縣監李浚段,政尙嚴明,而衙中貿易,民多怨言,罷黜,何如?啓依允。李泰淵乙良,表裏一襲賜給。又啓目,粘連慶尙右道暗行御史書啓云云。尙州牧使李,昆陽郡守權大德,咸昌縣監李叔鎭,丹城縣監李博,金山郡守李時材,河東縣監車轉坤,泗川縣監申可貴,固城縣令吳熽,巨濟縣令李彦珪,聞慶縣監李東彬,知禮縣監崔應亨,咸陽郡守李長英,安陰縣監李騫,鎭海縣監李尙善,咸安郡守宋謙,熊川縣監羅斗天,金海府使朴敬祉,三嘉縣監郭希震,草溪郡守李輔臣,高靈縣監許岑,晉州牧使鄭好仁等,或治績已着,或爲政平平,優劣不同,而別無可論之事,陜川郡守金壽昌,已爲居下,漆原縣監李海敏段,旣有犯法眷率之事,又有米租私用之狀,爲先罷黜,所犯輕重,令攸司處置。宜寧縣監梁榞,頗有擧職之稱,而火田結數,所捧米木,雖無入己私用之事,未免掩置,姑爲推考,何如?啓依允。又啓目,粘連咸鏡南道暗行御史書啓云云。德源府使李重信,文川郡守李頤賢,高原郡守李之馧,永興府使李志定,定平府使洪纘緖,洪原縣監韓克述,北靑判官金以鏡,甲山府使柳,雖有治績之優劣,而別無可遞之事,其中高原郡守李之馧,治聲藉甚,乃一道最,似當有褒奬之擧,而係于恩命,伏惟上裁。啓依允。
合啓及院前啓,國忌齋戒,以姑停。以上朝報
上在昌德宮。停常參·經筵。
正言李齊衡上疏。大槪,病勢危重,冒萬死乞遞事。及刑曹參議鄭維城初度呈辭。呈政院,還出給。以上朝報
上在昌德宮。停常參·經筵。
府啓,士夫間酗酒之失,已極可駭,況於此時,縱飮無忌者乎?直講吳挺緯,乘醉往一名官家,顚妄失儀,面辱名宰,辭氣悖慢,至於狂言妄說,無所不至,聞者莫不驚愕,如此縱恣之習,不可不懲,請直講吳挺緯,罷職不敍。答曰,推考。
藥房啓曰,小歲之後,風寒益酷,伏未審卽今,聖候之何如?而明日親祭之擧,極爲悶慮,今歲已盡,節屆新正,聖上哀慕之懷,宜復何如?而風利如刀,寒氣逼骨,人皆戰齒,面如凍梨,當此之際,冒夜行禮,今雖幸而無大段患候,觸寒添傷,理所必至,凡在群下,莫不深以爲憂,而臣等待罪藥房,區區憂懼之心,有所萬萬倍焉,如或至情所發,忽於戒愼,强而行之,致貽宗社之憂,則是求所以盡孝,而反有損於帝王之大孝,豈不大可懼哉?伏願聖明,勉抑至哀,亟寢親行,以副群下之望,不勝幸甚。臣等無任渴悶,敢爲來啓。答曰,時無所患,勿以爲慮。
再啓曰,伏承聖批,以時無所患,勿以爲慮爲敎,臣等尤不勝渴悶,今此折綿之威,不特如臘寒之時,觸冒哀臨,致傷必倍,且春享大祭不遠,姑寢明日親祭,以爲前頭展誠之地,深有合於戒愼之道,伏願俯抑至哀,勉副群情,不勝幸甚。答曰,予意已諭,須勿更煩。以上朝報郞廳金弘澤校正。日記廳郞廳趙景觀書。
