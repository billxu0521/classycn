邑點閱軍兵之時,稱以軍兵賞格,載持軍木,初到之處,散給於妓生,而軍兵所給之數則甚少,其幕下之人,無不嗤笑,其他種種麤鄙之事,不一而足,此非泛然風聞之比。如此之人,豈可使一日在職,重貽軍民之害乎?決不可推考而止。全羅兵使閔震益,請命罷職不敍。新除授利仁察訪柳萊,本以卑賤之人,白身冒仕,已極濫猥,況此湖西巨驛,決非此輩所可堪任,除目之下,物情皆駭,利仁察訪柳萊,請命遞差。
答府·院曰,不允。
傳曰,嘉山郡守口傳差出,當日內發送。吏曹口傳政事,嘉山郡守朴燧。
明日陳賀時,開門差早。
吏曹判書金壽恒上疏。大槪,再承召牌,不敢退伏,扶曳來詣闕外,而賤疾苦重,末由祗肅供仕,懇乞亟遞臣職,仍治臣罪事。入啓。
嘉山郡守朴燧,謝恩後仍卽下直。已上朝報
兵曹啓曰,今此兩勅,去十二月十二日起馬,今月初六七日間,當爲渡江云。兩西補把馬,咸鏡道四十匹,原襄道二十匹,使之罔夜入送,而兩道館所立待馬,自前以三道驛馬調用,忠淸道六匹,全羅道七匹,慶尙道七匹,合二十匹,亦爲依前知委,今月二十日,京中逢點之意,各道監司處,竝爲撥馬行會,何如?傳曰,允。已上備邊司謄錄
上在昌德宮。停常參·經筵。
答知事金佐明疏曰,省疏具悉卿懇。不必深辭,卿其安心勿辭,調理察職。
答吏曹判書金壽恒疏曰,省疏具悉。卿其安心勿辭,從速察職。
謝恩,持平鄭載嵩。
下直,南陽縣監徐必成。
□□朴世堂,月課連三次不作,依承傳罷職。
傳曰,初冬間,許判府事,疾病沈綿,故遣醫看病,俄尋差路,予以爲喜矣。今寒威已盡,春和漸生,未聞平善,予用慮念,久在鄕曲,醫藥誠難,更遣御醫,攝護看病。
答判中樞鄭太和箚曰,省箚具悉卿懇。不必爲辭,卿其安心領受,勿辭從容調理。
司憲府啓本,前藍浦縣監羅八紀·洪禹民·韓侃等矣。大同米貸下未報守令,監司旣已査覈啓聞。其貸下之前官,不可不治罪,極爲非矣。洪禹民等,決杖六十,徒三年定配,奪告身。啓功減一等。
藥房啓曰,節屆新春,餘寒未解,伏未審聖體調攝,若何?眼候今已快復乎?臣憂慮未弛,敢來問安。答曰,知道。別無加減矣。
傳曰,前卜相單子入之。
京畿監司書目,富平府使金震標病重,罷黜事。
知事金佐明箚子。大槪,敢陳淺見事。入啓。
府啓,臣等以全羅兵使閔震益罷職不敍事,新除授利仁察訪柳萊,請命遞差事,竝見上卽見穆陵正朝祭監監察呈課,獻官靈陽都正翼俊,香祝奉審後,往見他陵獻官,遷離齋所者,殊無敬謹致齋之意。請靈陽都正翼俊,從重推考。今日兩殿陳賀時,百官赴班之後,承傳色,趁不出送,累度請來,始爲緩緩來到,其怠慢之習,不可不懲,請當該承傳色,竝從重推考。答曰,不允。推考事,依啓。
院啓,請新除授吉州牧使洪玄翼遞差事,見上請溫泉行幸時,扈駕·留都諸臣賞格,一倂還收事。見上答曰,不允。
答知事金佐明箚曰,省箚具悉。箚辭誠然,卽令議處焉。已上朝報
有政。吏批,以卞榥爲持平,成均學正單,柳英立·韓洸,學諭呂壽徵·李聖益,大司憲朴長遠,副提學閔鼎重,戶曹正郞呂台齊,漢城判官金宇慶,戶曹參判尹鏶,楊根郡守徐正履,大司諫李泰淵,濟州牧使趙䃏,校理鄭載嵩,富平府使具文濟。
禮曹啓曰,今此勅使牌文已到,凡干節目,不可續續煩啓,迎勅儀註節目及遠接使問禮官齎去事目儀註,一路迎餞慰使各項宴禮等事,一依前例,宜爲磨鍊之意,分付各該司,何如?傳曰,允。禮曹謄錄
政院啓曰,禁府李暹·劉應文·禹弼漢等拿囚草記及囚單子到,前月二十八日來呈,以國忌齋戒,不得捧入,而草記則無留院之規,故還爲出給,只留囚單子,則昨日囚單子入啓時,不覺其草記之不得來呈,先爲入啓矣。卽者其草記,始爲來呈,不得已捧入,而臣以該房,難免不察之失,不勝惶恐,敢啓。傳曰,知道。已上禁府謄錄
上在昌德宮。停常參·經筵。
辰時巳時,日暈右珥。申時,日暈。
定州迎慰使閔周冕出去。
謝恩,吏曹佐郞閔蓍重,富平府使閔文濟,楊根郡守徐正履,內贍奉事王國賓,晉州牧使趙醒,護軍洪萬容。
富平府使閔文濟,楊根郡守徐正履,仍爲下直。
安州迎慰使洪萬容出去。
咸鏡監司書目,文川呈,以孫太來雌牛,死犢四口一時産出緣由事,道內牛馬前後致斃之數,已至一萬七千五百五十八首事,咸興人韓汝□亦見其弟爲虎所囕,忘其身生死,力摶殺猛虎,救食其弟,不可無褒奬之擧事,道內厲疾之人四百九十四名內,方痛九百六十七名,向差四百十名,死亡一百十一名緣由事。
弘文館啓曰,新除授副提學閔鼎重,時在忠淸道忠州地,請斯速乘馹上來事,下諭。傳曰,允。
平安監司書目,道內染疾,方痛一百十名,死亡十五名事。
政院啓曰,弘文館校理尹深,延祥詩,無緣不作,極爲非矣,請推考。傳曰,依啓。又啓曰,卽見平安監司鄭萬獻道內染病人狀啓,則龍崗方痛之痛字,落書,不成文理,莫重啓聞之事,殊無詳察之意,請推考。傳曰,允。又啓曰,卽見原襄監司李尙逸啓本,則承旨名字,至於誤書,殊無詳察之意,請推考。傳曰,允。
領府事鄭太和上疏。大槪,新授職名,亟許鐫改事。入啓。
府啓,請全羅兵使閔震益罷職不敍事,利仁察訪柳萊遞差事。竝見上
院啓,請吉州牧使洪玄翼遞差事。溫泉行幸時諸臣賞典,請一倂還收事。新除授大司諫李□□時在忠淸道公州地,請斯速乘馹上來事,下諭。答曰,不允。下諭事,依啓。
答府曰,不允。遞差事,依啓。已上朝報
兵曹啓曰,因知中樞府事金佐明箚子,備局回啓內,館所立待馬,三南驛馬,勿令上送,緊急不得已之事,則軍營出番馬,量數取用事,允下矣。軍營出番馬六匹,自勅使入京日,立待於館所,以爲都監公事·郞廳捲帳·驛官騎把之地,何如?傳曰,允。已上備局謄錄
上在昌德宮。停常參·經筵。
答領議政鄭太和疏曰,省疏具悉卿懇。嗚呼,連歲飢饉,國事孔艱之餘,新喪股肱,又値客使頻到,狼狽可勝云喩?卿之才德,允協時望,何可以旣往之事,復起爲嫌乎?萬無是理,安心勿辭,亟出行公,以副朝野之望,小慰寡躬之心。傳曰,遣史官傳諭。
下直,知禮縣監李景沆,將軍坡萬戶許諗。
謝恩,戶曹參判尹鏶,校理鄭載嵩,文學李觀徵,海南縣監韓翊周,漢城判官金宇慶。
右承旨鄭榏辭職上疏。入啓。答曰,遞差。
領議政鄭太和上疏。大槪,新授官銜,一日虛帶,則又添一日之罪,更陳乞退,斯速鐫改事。入啓。傳曰,遣承旨敦諭。
藥房啓曰,春寒尙峭,伏未審聖體調候,若何?眼患比前亦何如?臣不勝區區憂慮之至,敢來問安。答曰,知道。與前無異矣。
京畿監司書目,積城呈,以戶曹參判洪□□辭職上疏上送事,啓。答曰,省疏具悉。卿其勿辭,從速上來察職。
弘文館啓曰,新除授副提學閔鼎重,時在忠淸道忠州地。請斯速乘馹上來事,下諭。傳曰,允。
吏曹啓曰,承旨有闕,政事,取稟。
獻納尹□□啓曰,臣自少虛脆多病,重以年衰,種種阽死,日月增加,一身軀殼,都是百病淵藪。自忝本職,僚位不齊,不敢言病,欲赴□□,觸冒感傷,寒疾復發,不敢詣臺,猝然添劇,混身寒慄,百骸如束,僅僅舁還,通宵作苦,翌朝賀班,百僚駿奔,而達夜僵臥,自阻丹陛,揆以分義,祇積惶竦。尋章請退,意在於萬分不獲已也,見阻喉司,竟未入達,一疾爲祟,萬殞難逭,病源旣痼,尙未快蘇,累日乞病,尤切悶縮,僅得少間,今始來避,臣罪至此,又加一層,臣何敢晏然仍冒?請命遞斥臣職。答曰,勿辭,退待物論。
傳曰,石灰四百石,輸送于內司所捧處事,言于該曹。
傳曰,綾原府院君□葬處,墓幕依例造給事,分付該曹。
傳曰,長寧殿別棺板貳部,送于內需司事,言于該曹。
吏曹啓曰,今日宗廟·永寧殿春享大祭隷儀時,宗廟大祝實差,兵曹佐郞李宇鼎擧條則書送,而稱以內司入直,不爲進參,永寧殿大祝豫差,刑曹正郞羅□□,成均館學正沈柟,亦皆不進,事甚可駭,李宇鼎·羅□□·沈柟,竝從重推考,何如?傳曰,允。
兵曹判書洪重普上疏。大槪,更陳危迫之懇,兼帶兵曹·禁府等任,一倂遞差事。入啓。
傳曰,政事,明日爲之。
府啓,臣等,以全羅兵使閔震益,罷職不敍事。見上答曰,不允。以上朝報
上在昌德宮。停常參·經筵。
卯時,日有右珥。辰時,日有重暈,內暈有兩珥。巳時午時,日暈。夜一更,巽方有氣如火光。四更,南方有氣如火光。
答兵曹判書洪重普疏曰,省疏具悉卿懇。卿其安心勿辭,調理察職。
下直,龍津萬戶崔得聖。
謝恩,學錄韓洸,連原察訪南斗德,戶曹正郞呂台齊。
同副承旨吳斗寅書啓,臣承命往諭于領議政鄭太和則以爲,臣之情勢病勢,決不敢冒膺新命,虛竊官銜,暫時難安,逐日呼籲,實在於萬分愍迫,而未蒙矜察,反紆異數,近侍下臨,諭以聖旨,奉讀未半,神魂震越,不知置身之所,聖敎至此,臣身廉恥,有不暇更陳,而痼疾沈綿,已逾兩旬,委頓床席,屛戶之間,亦未出入,未有出仕行公之望,伏地竢罪,不知所對云矣。傳曰,知道。
假注書李日井病,代權瑎。
領議政鄭太和上疏。大槪,虛竊官銜,一刻不安,玆冒萬死,逐日號籲,亟命鐫遞,改卜他相事。入啓。答曰,省疏具悉卿懇。已諭予意,復何多誥?卿其安心勿辭,速出論道,以副予望。
正言李休徵啓曰,臣之狼狽顚頓之狀,已盡於前日疏本,引避之辭,今不敢更瀆,而臣之情事,則一向悶迫,前月二十七日初昏,命牌出於不意,臣初不知其如何矣,詢諸下吏,始知有推鞫之命,原任大臣及禁府堂上齊會,而以諫院無行公之員,因政院啓請命招云。其時司諫臣沈□□及臣,俱以病未肅拜,臣以爲,鞫獄重事,大臣已會,萬一以臣不進之故,不得開坐,則其有傷事體爲如何哉?臣唯是之慮,心神自然惶忙,況於二十六日命牌,臣病不得赴,二日之內再度牌不進,分義所不敢,臣强起病身,忍死赴召,往來之際,更漏已深,夜寒襲體,渾身寒戰,還家僵仆,不省人事。二十八日命牌,又不得赴,仍呈辭單,逐日見却於政院者,已過半旬,至於正朝賀班,竟未進參,臣方以政院之不諒事情,渾同退却,爲悶鬱矣,昨者院吏來言,獻納臣尹□□退待,臣當處置云。以臺廳體例言之,則同僚處置,決不敢經宿,而臣之病勢,萬分危苦,嚴召之下,尙未能趨詣,安能自力詣闕,處置同僚乎?到此地頭,臣之狼狽,更加一層,昨日旣不得進參,則必於今日,早來陳列,方可有究竟,而病勢上攻,怳若氣絶,目眩頭疼,欲起還仆,日晩之後,今始來避,臣罪尤大,第不參賀班,臣與尹□□無異。且臣別有逋慢之罪,又有失體之擧,罪過層疊,體例墜落,公私彼此,俱有必遞之失,安敢一刻仍冒乎?請命遞斥臣職。
政院啓曰,月課不製被推後,除拜臺官者,則推考蕩滌事,前已定奪矣。正言趙□□前任□化縣監時,上年秋三朔月課不作,推考啓本,今已啓下,依前定奪蕩滌之意,敢啓。傳曰,知道。
府啓,請全羅兵使閔震益,罷職不敍事。見上答曰,不允。
謝恩,右承旨沈梓。
院啓,請溫泉行幸時,扈駕·留都諸臣賞典,一倂還收。見上竝引嫌而退,未參賀班,不赴召牌,疾病所歐,不可以此輕遞。請獻納尹□□,正言李□□,竝命出仕。前啓,吉州牧使洪宇翼遞差事,停啓。答院曰,不允。出仕事,依啓。已上朝報
有政。吏批,以李叔達爲相禮,利仁察訪邊國翰,兵曹正郞申厚載,直講鄭澲。
上在昌德宮。停常參·經筵。
卯時,日有左珥。辰時,日暈兩珥,白氣出自兩珥,長各五六尺許,良久乃滅。申時,日暈。
謝恩,正言趙□□。
中路問安使柳潝出去。
藥房啓曰,伏未審夜來,聖體調攝,若何?眼候今已快復乎?臣不勝區區憂慮之至,敢來問安。答曰,知道。時未快愈矣。
領議政鄭太和四疏。大槪,更陳情懇,乞蒙許遞事。入啓。
政院啓曰,新除授左副承旨李翊,時在京畿高陽地,請斯速乘馹上來事,下諭。傳曰,允。
司憲府啓本,南□□前任藍浦縣監時,大同貸下米未報罪,決杖六十,徒一年,盡奪告身,私罪。啓功減一等。
正言趙載鳳啓曰,螻螘微臣,最居人下,伏荷天恩,猥宰百里,顧臣父年過八十,孑然在疚,臣之心事,實難離側,而菽水私情,亦甚切急。赴任逾年,少遂烏鳥之願,夙夜感戴,望日瞻天,千萬夢寐之外,有此恩除,如臣卑鄙,忝被殊渥,乃至於此,惶感驚魂,旬日靡定。第臣祖母再朞,在於前月念後,臣所莅之邑,距臣家僅一日程,私情所迫,不暇受由,任意來家,以爲扶護病父,經過祥祭之計,適於此際,召命下降,臣不能抑私,守令擅離任所之罪,實無可逃,何敢一刻冒居言地?亟命遞斥臣職。答曰,勿辭,退待物論。
獻納尹衡聖啓曰,臣以無似,猥叨言地,絲毫無補,瀆擾是事,臣罪萬死。吉州牧使洪宇翼,曾爲湖南守令,貪暴剝割之狀,一邑之人,至今言之藉藉,北路重鎭,不可付之如此之人,不得不論啓,而渠之所行,已悉於避辭中,故論啓措語,不爲煩縷,只請遞差矣。然而同僚,當臣退待之中,遽乃停啓,臣實未曉其由也。臺閣舊規,臣雖未諳,旣已請出於臣身,則待臣出仕,相議停當,何所不可,而一邊請出,一邊停啓,揆以體例,豈容如是?臣以幺麼一武夫之事,前後瀆擾,已極疲駑,而臺閣舊規,緣臣墜落,無非臣見輕之致,臣何敢晏然仍冒?請命遞斥臣職。答曰,勿辭,退待物論。
答領議政鄭太和疏曰,省疏具悉卿懇。國事至此,憂虞溢目,卿辭至再至三,此豈予之所望於卿者哉?誠深愧歎,宜體寡躬之至意,復念時事之孔艱,速斷來章,亟宜論道,毋孤至望。
傳曰,史官二員待命,騎馬二匹立之。
司諫沈攸啓曰,前日獻納尹□□以吉州牧使洪宇翼事,引避之辭曰,宇翼,善事發身,曾爲湖南守令,貪婪剝割,罔有紀極,邑人怨罵,視若仇讐,其況論啓之辭則但曰,曾所履歷,未有能稱,至於請遞。前後之言,輕重懸殊,物論頗以爲訝。臣且聞宇翼,曾爲北路守令,其時御史,以善治褒啓云。然則吉州雖曰重鎭,宇翼似無必遞之事,而此論旣是同僚所發,則臣不敢遽停,連啓兩日矣。臣於昨日,引避詣闕,政院據例不受,故仍爲處置,而臣與諸僚,尙未行相會禮,亦無簡問可否之規,日暮傳啓,率爾停論,臣實難免其失,請命遞斥臣職。答曰,勿辭,退待物論。
府前啓,大祭齋戒,姑停。
宗廟·永寧殿祭所內摘奸。以上朝報
上在昌德宮。停常參·經筵。
日暈兩珥。巳時,日暈左珥。午時,日有交暈兩珥。未時,日有重暈,內暈有兩珥。申時,有左珥。
平壤迎慰使宋相喆出去。
下直,法聖萬戶林慶昌,鹿島萬戶崔好重,馬梁僉使鄭雲驥。
謝恩,持平卞榥,相禮李叔達,利仁察訪邊國翰。
吏曹參判趙復陽辭職上疏。入啓。
義州府尹書目,勅行,初三日已到鳳城,當日止宿馬轉站,初五日渡江事。
遠接使初四日成貼狀啓,臣罔夜疾馳,卽到安州,得聞勅行已到鳳城,未渡江前,勢難得達事。
假注書權瑎服制,代朴紳。
禮曹啓曰,卽接成均館所報,則今正月初七日儒生上旬輪次,政府有故,不得爲之之意,當爲頉啓,而知館事·同知館事,皆有故,大司成,元無直啓之規,依例自本曹頉啓云,敢啓。傳曰,知道。
院啓,溫泉行幸時,扈駕·留都諸臣賞格,請一倂還收。見上竝引避而退,雖緣情理,旣自擅離,墜落舊規,責有所歸,徑先停啓,未免率爾。請獻納尹□□出仕,正言趙□□,司諫沈□□遞差。答曰,不允。處置事,依啓。
益興君洪重普辭職上疏。入啓。
獻納尹□□就職。
府啓,請全羅兵使閔震益罷職不敍事。見上人君報賞之道,不可不愼,今於上年溫幸時,諸臣賞加賞格,物情皆以爲過濫。蓋當初浴殿,聖候復常,爲一國普土之慶,而諸臣恩資,竝許還收。至於藥房諸臣以下,則或不無所據,故其時雖不竝請收回,而猶且以全無議藥之功,未免虛受爲歉。翌年,諸臣則只慈殿陪從,內侍·醫官及藥房提調外,竝允臺請,收回成命,聖意亦以爲,俱不可逐年論賞,有同謄錄故也。至於上年諸從臣,則視兩年有異,雖藥房提調及醫官等,決不宜循用前例,有若年年應行之典,況在陪衛之列,而疊授恩資,尤極僭猥,至如陪從及留都諸臣之賞格,誠爲濫雜,俱不當依兩年之例,以乖愼賞之道。請扈駕·留都諸臣賞加·賞格,竝爲還收。答曰,不允。
吏曹啓曰,臺諫有闕,政事,取稟。
答兵曹判書洪重普疏曰,省疏具悉卿懇。卿其安心勿辭,調理察職。
答吏曹參判趙復陽疏曰,省疏具悉。卿其勿辭,從速察職。
傳曰,政事,明日爲之。朝報
都摠府啓曰,本府堂上元數十員內,三員未差,二員呈辭,副摠管李元禎,則以黃州迎慰使,今將西下,李汝發,則兼帶禁軍別將,不得專察本府之任,此外現存,只有三員,不但前頭擧動習儀時,無以成形,目今亦無替直之員,宿衛重地,事甚苟簡,不可無變通之道,兵曹判書,雖未出仕,後政,勿拘常規,令次官闕員之代,竝爲擬差,何如?傳曰,允。以上都摠府謄錄
上在昌德宮。停常參·經筵。
下直,洪陽縣監權斗樞,慈仁縣監楊震行,咸悅縣監宋奎淵,沃溝縣監金璁。
謝恩,尙衣正鄭瀁,司宰參奉李重龜,孝陵參奉柳軸,衛率尹杭,直講鄭樸。
吏曹判書金壽恒辭職上疏,大槪。入啓。
藥房啓曰,伏未審夜來,聖體調攝,若何?眼候,比前亦何如?臣不勝區區憂慮之至,敢來問安。答曰,知道。勿爲問安
領議政鄭太和上疏。大槪,不避瀆擾,更乞遞免事。入啓。
假注書趙根病,代柳尙運。假注書朴紳服制,代姜碩昌。
戶曹啓曰,卒領議政洪□□今正月等祿俸,似當仍給,而有不敢擅便,何以爲之?敢稟。傳曰,仍送,可也。
政院啓曰,來十一日,專經文臣殿講日次,取稟。傳曰,爲之。
府啓,全羅兵使閔震益,請罷職不敍。溫幸時諸臣賞格,請一倂還收。竝見上答曰,不允。
平安監司書目,勅行初五日未時量渡江,仍爲止宿,遠接使以下諸臣,皆未及到,率兵務差使員迎勅事。
江華留守書目,仍任已久,病勢亦重,辭狀書啓上送事。啓下備邊司。
答領議政疏曰,省疏具悉。辭渴意窮,復何多誥?客使今已渡江,南事亦非細慮,堅臥不起至是,豈所望於卿者哉?須勿再辭,亟出論道,以副至望。仍傳曰,遣史官傳諭。
答吏曹判書金壽恒疏曰,省疏具悉。卿辭至此,本職當勉副焉。卿其安心勿辭,調理察職。已上朝報
有政。吏批,以尹坰爲司䆃主簿,正言任相元,晉州牧使姜汝㦿,司諫鄭晳,司成沈攸,待敎申晸,學諭宋光璧,記事官趙爾炳。
上在昌德宮。停常參·經筵。
自卯時至巳時,日暈兩珥,暈上有冠。午時,日有交暈兩珥,暈上有冠,冠上有背,暈下有履,左右有戟,色皆內赤外靑,白虹貫日。未申時,日暈兩珥。
謝恩,大司憲朴長遠,五衛將朴遾,兼春秋趙爾炳。
幼學李上疏。大槪,臣父今年九十歲,冀蒙優老之典事。入啓。
遠接使書目,昨日戌時,馳到義州,勅使已入本府,今日仍留事。
黃州迎慰使李元禎出去。
大司憲朴長遠啓曰,臣之復叨新命,爲日已多,而賤疾彌留,情勢狼狽,呈單見却,進退失據,今始扶曳出肅,稽謝之罪,固已大矣。且本府,以溫泉行幸時,賞典還收事,今方論啓,臣亦濫蒙賞典之一也,何可一刻冒居首席乎?請命遞斥臣職。答曰,勿辭,退待物論。
府啓,請全羅兵使閔震益罷職不敍。請溫幸時諸臣賞加·賞格,一倂還收。竝見上引嫌而退,不卽出肅,雖緣疾病,臺啓方張,勢難仍在,大司憲朴長遠,請命遞差。
吏曹啓曰,本曹判書有闕,則卽爲稟議大臣備望,而領議政,時未出仕,政事不得取稟之意,敢啓。傳曰,領相未久當出,仍爲稟政,可也。
幼學李上疏,下該曹。
遠接使書目,勅使初六日仍留義州事。又書目,迎勅吉日,令都監改推擇,急急下送事。
答府曰,不允。處置事,依啓。
吏曹啓曰,本曹判書及臺諫有闕,政事,取稟。
政院啓曰,卽見水原府使李狀啓,則非但著名處塗擦,不能成劃,至於本道監司之名,亦爲誤書,不察甚矣。殊無詳愼之意,請推考。傳曰,允。
傳曰,政事,明日爲之。以上朝報
上在昌德宮。停常參·經筵。
謝恩,領議政鄭太和,校書副正字趙觀國。
都承旨李殷相上疏。大槪,敢陳悶迫之狀,冀蒙恩遞事。入啓。
副摠管權□□三度呈辭。入啓。遞差。
答都承旨李殷相疏,遞差。
領議政鄭太和啓曰,臣病伏稽謝,悶蹙罔措之中,伏聞昨日午時,虹貫太陽,臣尤震駭,繼以悚慄,不知置身之所。臣曾前久忝相職,屢致災異,暫處閑散,未贖負犯,而今玆天變,又在於臣復叨誤恩之後,臣驚起顚倒,詣闕自劾。伏乞聖明,亟罷臣職,千萬幸甚。臣伏地待罪外,唯願殿下,更加惕勵,恒持寅畏之心,毋若旣往,旋卽間斷,則庶幾有感回消弭之實,臣不勝區區之懇,敢此竝啓。答曰,悶鬱之懷,可勝云喩?第念災異之作,必有所召,實由於寡昧涼德,忝位之致,卿何引以爲嫌耶?安心勿辭,亦勿待罪,益懋厥德,以補不逮。予亦尤加敬畏之心,少答天怒焉。
政院啓曰,近日史官不備,豫備以兼春秋,差下代察,爲日已久,事甚苟簡,新除授待敎申晸,卽爲牌招,使之察任,何如?傳曰,允。
明日專經文臣殿講時,考官二,趙訓·趙復陽,參考官四,南九萬·鄭謚·李端夏·李奎齡。
政院啓曰,明日專經文臣殿講,命官,何大臣進去乎,敢稟。傳曰,領相進去。
京畿監司書目,高陽呈,以左副承旨李翊病重,上去不得事。啓遞差。
府啓,全羅兵使閔震益,請罷職不敍,溫幸時諸臣賞格,請倂還收。竝見上新除授正言任相元,以問禮官西下,請斯速乘馹上來事,下諭。答曰,不允。任相元,竣事後自當上來,勿爲下諭。
掌令慶㝡啓曰,本府,以溫幸時扈駕·留都諸臣賞格還收事,論請。臣之三寸侄慶一會,亦在賞格中,臣所當嫌避,不參其論,而臣矇然忘却,相議論啓矣。數日之後,今乃覺悟,臣之昏昧顚錯之失,實所難免,何敢晏然仍冒?請命遞斥臣職。答曰,勿辭,退待物論。
左參贊趙珩上疏。大槪,右腹生腫,症勢危篤,本職兼帶,亟命遞改,以便調治事。入啓。
答趙珩疏曰,省疏具悉卿懇。卿其安心勿辭,調理察職。
考官趙珩,代李慶億改落點。
府啓,引嫌而退,初雖忘却,今乃覺悟,則旣有嫌避,勢難參啓。請掌令慶㝡遞差。答曰,依啓。已上朝報
有政。吏批,以金壽恒爲大司憲。
上在昌德宮。停常參·經筵。
謝恩,副摠管尹鏶,護軍南九萬,司䆃主簿尹坰,訓鍊僉正安世貞·金德明,禧陵參奉韓翊昌。
政院啓曰,卽者都承旨李正英,陳疏到院,而觀其疏辭,則少兒女,方患拘忌之疾,決難出入近密云。原疏雖不敢捧入,似當有變通之道,何以爲之?敢稟。傳曰,然則改差,可也。
遠接使書目,勅行,初七日仍留義州,見官禮後,仍行宴禮事。
吏曹啓曰,臺諫及承旨有闕,政事,取稟。傳曰,明日爲之。
院啓,溫幸時諸臣賞格,請一倂還收。見上答曰,不允。
專經文臣殿講,鄭載嵩·沈極,易略。李雲霖,易通。趙□□,詩略。趙根,書略。洪萬鍾,易粗。
政院啓曰,都承旨未差,左副承旨沈梓,以病連日不進,而新除授右承旨尹飛卿,亦不趁卽出肅。當此多事之時,位甚不齊,出納之際,事多苟簡,右承旨尹飛卿,左副承旨沈梓,竝卽牌招察任,何如?傳曰,允。
謝恩,右承旨尹飛卿,左副承旨沈梓。
府啓,全羅兵使閔震益,請罷職不敍。溫幸時扈駕·留都諸臣賞加·賞格,請竝還收。竝見上
備忘記。居首著作李雲霖,熟馬一匹賜給。
答府曰,不允。罷職事,依啓。
遠接使書目,勅行,初八日到良策止宿事。
政院啓曰,近因判義禁有故,經年逮獄,未得議處者,甚多。其在聖明恤囚之道,事極可慮,而其中遠近守令之囚繫者,亦多,外方下人,留京已久,未免丐乞。況今遇災驚惕之日,尤不可一向稽滯,似當有變通之擧,臣待罪該房,區區所懷,惶恐敢啓。傳曰,判義禁不得行,則令副貳之官,趁卽議啓事分付,可也。
政院啓曰,天之示警,孰非可懼,而至於陰虹貫日之變,尤是變異之慘者,況在於三陽端始之月乎?近歲此變,無歲無之,今者又見於元月上旬之內,臣等,未知國家有何乖戾於天,而譴告之丁寧,若是其切急也?仰惟聖心警懼,丙枕靡寧,其於修省之實,必將靡不用極,而施措之間,未見有大警動大振作之擧,朝綱之解弛,猶前日也,臣隣之悠泛,猶前日也,上下恬然,仍循舊套。孟子所謂泄泄沓沓,不幸近之,臣等竊惜焉。凡人主求治之道,必資臣隣之輔導者,誠以一人之聰明有限,不能獨運而然也。在昔聖帝明王,雖在昇平無事之日,孜孜講究,猶恐其不洽,況今國勢苶然,艱虞溢目,饑饉荐臻,災異孔慘之日乎?聖明臨御以來,罕接臣僚者,蓋由於玉候未寧之時居多,臣等非不知事勢之固然,而中外下情之悶鬱,亦已久矣。試以近日事言之,前冬啓覆之後,今已經月,而備局諸臣,尙不得一者進見,至於玉堂之臣,作一剩官,此豈臣民之所望於聖明者哉?況庶務積滯之餘,相臣適會出仕,疇咨講磨之擧,尤不可一日少緩也。伏願聖明,加意本原之地,益勉奮發之志,雖在靜攝之中,頻接臣隣於便殿,策勵大臣,作起群工,大振雷勵風飛之化,俾變委靡偸惰之習。聖志堅定,罔或少懈,則綱擧目張,衆弊俱祛,傾否回泰,至治可期,轉災爲祥之幾,在殿下一轉移而已,惟聖明之留神省察焉。臣等俱以無似,待罪近密,目見天災之慘,區區所懷,惶恐敢啓。傳曰,天災時變,式月斯生,以至今日而極矣。遑遑悶鬱,無以爲懷,今觀啓辭,語意要切,憂心便似爽然。心深歎尙,可勝慰諭?予當留心省察焉。
傳曰,知事趙珩,病不能行公,則亦爲改差,明日政,趁卽差出,卽爲牌招開坐之地。已上朝報
上在昌德宮。停常參·經筵。
答禮曹判書鄭知和疏曰,省疏具悉。金吾之任,當勉副矣。卿其勿辭,調理察職。
禁府啓曰,以政院啓辭,傳敎矣。知事趙珩,腹生疔腫,症勢極重,知事臣鄭知和,方在服制之中。臣挺緯,不可獨爲議啓許多罪人,敢此仰稟。傳曰,明日改差出後,開坐可也。
知事金佐明,加資肅拜。
下直,洪川縣監黃玧,淮陽府使閔光熽,井浦萬戶潘禮績,鮑梁萬戶車義翼,阿耳僉使皮尙絅,魚面萬戶奇慶遇,多大浦僉使金□殷,於蘭萬戶金弘鼎。
謝恩,都摠管金佐明,監察金□□,司諫鄭□□,待敎申晸,文川郡守金汝善。
大司憲金壽恒上疏。大槪,賤疾尙苦,末由出謝新命,冒死陳懇,冀蒙恩遞事。入啓。
忠淸監司書目,懷德呈,以右贊成宋時烈上疏上送事。又書目,沔川等官染病,方痛八百五名,死亡三十八名事。
平安監司書目。泰川縣監元樀,病重不能出站,罷黜事。
遠接使書目,勅行,初九日到林畔止宿事。
全羅監司書目,興陽縣監李之虎,多徵私債,誣罔上司,罷黜事。
藥房啓曰,春寒未解,日氣不調,伏未審聖體調攝,若何?眼候尙未快愈乎?臣不勝區區憂慮,敢來問安。答曰,知道。眼候一樣無減矣。
傳曰,兵曹判書,今日賓廳之坐,亦不進參,本兵之事,已多積滯,而亦有可視之事,卽爲命招,可也。
傳曰,大臣·備局堂上,引見。
假注書成瑨病,代申翼相。
答右贊成宋時烈疏曰,省疏具悉卿懇。國家所恃者唯卿,卿胡忍棄予?噫,一自去歲相別之後,倐忽光陰,已過兩載,日夕思想之懷,可勝云喩?方今國勢岌嶪,誠如病人之羸憊,卿何不幡然上來,共濟時艱,以扶國家之元氣乎?況卿所帶春坊之任,尤不可不念也,明矣。卿莫之恤,以孤寡昧之企望,是豈予之所望於卿者乎?春日漸和,宜勿控辭,從速上來,以副至望。
謝恩,都承旨吳挺緯,左尹李殷相。
政院啓曰,新除授同義禁二員,今方牌招,而同知事二員牌招,事體苟簡,判義禁洪重普,旣已改差,其代,今日卽爲開政差出,牌招肅拜,仍令開坐,何如?傳曰,允。
獻納尹□□啓曰,臣以無似,忝冒言地,隨行逐隊,只事噤默,不能繩一闕遺,紏一官邪,仰答洪恩,少塞言責,而頻煩引避,每致瀆擾,臣罪萬死。凡於臺閣論議上,相避之法,固知至嚴,而臣之愚意以爲,指的誰某,單擧論啓,則應避之人,固宜自嫌,而若夫論辨濫賞,混同還請,貶褒是非,了無所豫於其人,而輿論所在,一倂請還,則假令自己,豫在其中,猶可自當非所可避,豈可以一家之私,有所規避乎?兵曹判書金壽興,卽臣同姓三寸姪女婿也。亦在賞格之中,則法所當避,而今此溫泉行幸時賞格還收之啓,臣獨首發,累日論列,全不以此爲嫌者,妄欲存大體重公議也。前掌令慶㝡,至以其姪得入賞格,引避見遞,人之所見,各自不同。臣亦不敢自以爲是,昨日詣臺,亟欲自列,而以此嫌避,初非本意,百爾思量,泯默而退,今聞物議,以臣與慶㝡同事殊行,頗有致訝云,不勝瞿然,始覺昏謬,經宿之後,今始來避,見事遲鈍之失,到今益著,臣何敢一刻仍冒乎?請命遞斥臣職。答曰,勿辭,退待物論。
憲府箚子,大槪,目見天災之慘,敢陳所懷,以備省察事。入啓。
答憲府箚曰,省箚具悉。嗚呼,災異荐臻,國事杭揑,予心憂惶,曷可勝喩?矧今虹貫之變,比歲迭作,惶懼痛迫,尤不知所以爲懷也。觀此箚辭,誡誨之意,誠深切實,予用歎尙,可不存心以省察乎?
謝恩,判義禁金佐明,同義禁尹鏶。
引見時,司諫鄭□□所啓,國家酬報之典,在於爵賞,不當施而施,謂之虛授,不當得而得,謂之虛受,不可不愼也,審矣。請溫泉行幸時,諸臣賞格,一倂還收。見上上曰,不允。
掌令崔文湜所啓,頃者全州居朴雲鶴等,呈狀於本府,而韓碩弼稱名人,欲爲橫占其世耕之地,前後接訟,渠等三度得決,而碩弼落訟後,盜賣於宮家,遐方之民,無處告訴,來呈法司云。取考其文書,則果爲三度得決,明有立案,移文於漢城府,考出碩弼所居之處,以爲處置之地矣。厥後碩弼,呈狀於本府,稱以其先世賜牌田畓,而所納文書,乃內需司立案,元非敎書也。凡訟無論曲直,三度得伸之後,勿許聽理,自有金石之典,而雲鶴等,三度得決之後,碩弼,又爲決得,已是違法,至以相訟田畓,賣於宮家,遠方人民數百餘名落種之地,一朝見奪,尤極痛駭。請令本道,取考兩邊文案,依法處決,俾無窮民呼冤之弊。上曰,依啓。前啓閔震益,不敍事,停啓。
引見時,刑曹判書李慶億所啓,凡訟再度得伸者,更勿聽理事,定式之後,因擊錚回啓,以兩邊不當,或有屬公之擧,合有指一定奪之擧矣。金佐明曰,覈啓時詳評其曲直,而以不當聽理之意結語,以竢上裁,似當矣。李慶億曰,屬公一款,雖曰法典所載,自是訟官之事,而別判付屬公,則事體欠當矣。上曰,予意則屬公,亦涉聽理,今後勿爲屬公事,定式施行,可也。吏曹參判趙復陽所啓,近日重臣中,以年老,多有得蒙恩資者,此亦朝廷盛事。海恩君尹履之,曾經判書,今年九十,合有優老之典矣。上曰,加資,可也。又所啓,敦寧府都正尹挺之,亦年滿九十三,似當與李□□一體施恩矣。上曰,亦爲加資。兵曹判書洪重普所啓,臣以身病實狀,屢次陳疏,未蒙允許矣,昨聞禁府公事,令次官疏決云。許多積滯之事,每以次官代察,事甚苟簡,臣之病勢,則萬無兼察之望,兼帶判義禁,亟許遞改,以便公私幸甚。上曰,卿辭至此,判義禁,當勉副焉。已上朝報
有政。吏批,以李殷相爲左尹,李叔達爲掌令,朴純爲兵曹正郞,泰川縣監李東泌,興陽縣監梁嶷,知義禁閔熙,承文副正字吳挺昌,同義禁李殷相,軍器主簿李斗龜,判義禁金佐明,同義禁尹鏶,兵曹參判李汝發。
引見時,知事金佐明所啓,兩南米穀,及時運來,然後一以充給貢物之價,一以救濟飢餓之民,而自京募船,其數無多,兩湖船隻,亦入於田稅大同輸運之中。七萬石之穀,非略干船隻所可容載,若不取用湖南·湖西沿邊各鎭浦兵船,則無以運致,除今年春操各鎭浦兵船,盡數出用,趁風和前使之回泊於本鎭,何如?上曰,依爲之。已上備局謄錄
上在昌德宮。停常參·經筵。
申時,白雲一道,起自坤方,直指巽方,長竟天,廣尺許,良久乃滅。
謝恩,固城縣令柳挺輝,泰川縣監李師必,奉常直長金興,承文副正字鄭積,司成沈攸。
遠接使書目,勅使,初十日定州止宿事。
禁府,李碩蕃拿囚。啓。
假注書尹翼相在外,代朴紳。
下直,泰川縣監李東泌。
義禁府啓曰,以政院啓辭,本府新除堂上牌招開坐,議啓公事,速爲擧行事,傳敎矣。臣等皆已承召肅謝,而日已昏黑,夜間開坐,考閱文案,不無忙迫疏謬之患,過國忌後卽爲開坐,議啓之意,敢啓。傳曰,知道。
司諫鄭□□啓曰,臣與正言任相元,有一家之嫌,而其在臺閣體例,在下所當先避,故臣所以遲待其來,而未卽引嫌者此也。且任相元,亦在溫幸賞格之中,而臣意以爲,今此還收之請,蓋欲聖明愼賞而已,初非指一二而發,則因一家之嫌,輒爲引避,不但有妨於事體,恐爲紛鬧之歸,故不敢以此爲嫌而連啓矣。獻納尹□□以當避不避,物議爲訝,至於引嫌,臣何敢自謂無失,而處置同僚乎?當此懼災之時,無少裨補,且値淸齋之日,未免瀆擾,臣罪大矣。請命遞斥臣職。答曰,勿辭,退待物論。
院啓,竝引嫌而退,務存大體,風彩可尙,公共之論,寧恤小嫌?獻納尹□□,司諫鄭□□,請竝命出仕。答曰,依啓。
遠接使書目。勅行,十一日仍留定州事。
司諫鄭□□就職。以上朝報
上在昌德宮。停常參·經筵。
謝恩,知事李浣,興陽縣監梁嶷,慶基殿參奉孟萬始。
司直洪萬衡,專經文臣專講時,稱病不進,依承傳罷職。
問禮官正言任相元,入來啓曰,臣與司諫鄭□□有應避之嫌,不可仍冒,請命遞斥臣職。答曰,勿辭,退待物論。
獻納尹衡聖啓曰,臣衰朽鈍滯,摘埴冥行,久忝言地,絲毫無補,頻煩引避,罪戾徒積,臣猶自愧,人謂斯何?當遞不遞,節節狼狽,冒沒廉隅,厚招物議,重昨之避,在所不已,而同僚處置,又復請出,臣竊瞿然,莫知所以。憲府之官,此事爲嫌,旣已見遞,則至於臣身,豈容異同?一立一落,斷無是理,況復風采等語,顯有譏刺之意,臣之慚恧,至此尤大,而召牌之降,適及此際,撫躬踧踖,終未祗赴。臣旣有應遞之嫌,又有難安之勢,以此以彼,決難苟冒,不得不瀆擾於淸齋之日,臣罪萬死,臣何敢抗顔復出,晏然臺席乎?請命遞斥臣職。答曰,勿辭,退待物論。
司諫鄭□□所啓,昨者本院處置,與憲府遞差有異,臣誠有所不安,而因一少嫌,連事瀆擾是懼,召牌之下,黽勉就列矣。卽見同僚避辭,臣不勝撫然之至,在所當遞,而晏然苟冒。直受譏刺,而不知爲媿,進退隨人,來避亦後,臣之疲苶之狀,到此益著,何敢强顔仍冒?請命遞斥臣職。答曰,勿辭,退待物論。
正言李□□啓曰,臣之情勢病勢,萬分危迫,屛伏私室,罪積逋慢,長單請急,一向見阻,置身無所,祇切惶恐。昨日同僚引避,臣當處置事□□敦迫,忍死詣臺,取閱獻納尹□□避辭,則以姪女婿,在還收賞格論啓中爲嫌,以前掌令慶㝡事比況,則雖有姪子姪婿之分別,似在應遞,大抵存大體重公議,爲一篇主意,辭意凜然,語極質實,臣久病昏昧,率爾請出矣。今者尹□□以處置請出,實出意外,顯有譏刺等語引避,臣實瞿然,不知所喩。處置乖當,昏謬所致,臣實自當,至於風采二字,以循例之辭,泛然措語矣,譏刺之說,又奚至哉?決不可一刻仍冒,請命遞斥臣職。答曰,勿辭,退待物論。已上朝報
摠戎廳啓曰,本廳壯抄三運軍兵,今已準番,明日當爲下送,依前例與訓鍊都監軍兵,還爲替代之意,敢啓。傳曰,知道。已上訓局謄錄
上在昌德宮。停常參·經筵。
辰時,日暈,暈上有戴,色內赤外靑。未時申時,日暈。夜三更,月暈。
謝恩,同義禁閔□□。
忠淸監司書目,公山呈,以刑曹參議金益炅,大司諫李泰淵,辭職上疏上送事。
京幾監司書目,積城呈,以禮曹參判洪處亮,辭職上疏上送事。
知事金佐明,吏曹判書朴長遠辭職上疏。入啓。
遠接使書目,勅行,十二日嘉山止宿事。
持平卞榥啓曰,諫院多官,引嫌而退,本府當爲處置,而第念曩日前掌令慶㝡之引避也,臣意以爲,慶㝡之於慶一會,旣是同姓三寸叔侄之間,則其所論啓,雖非指一而言,以叔父,參姪子之論,似未妥當,故臣與同僚,相議請遞矣。及至今日,轉相引避,未免致此紛鬧之弊,無非臣所見昏謬,處置乖當之致,其將自劾之不暇,何敢更爲是非多官乎?昨緣日暮,今始來避,所失尤大,決不可一刻晏然仍冒,請命遞斥臣職。答曰,勿辭,退待物論。
掌令崔文湜啓曰,向日前掌令慶㝡之引避也,臣意以爲,旣有一家之人,與於賞格之中,則還收之論,似不可同參,故與同僚相議請遞矣。臣伏見獻納尹□□所避之辭,濫賞還收,輿情所在,自已當之,非所可避,不可以一家之私,有所規避云,而至以慶㝡引避見遞,人之所見,各自不同爲言,則慶㝡固無嫌矣。旣無所嫌,則宜出而不宜遞,臣之處置請遞,旣已非矣,而況諫院之處置尹□□·鄭□□也,以公共之論,寧恤小嫌?爲辭而請出,則臣之前日處置乖當之失,於此益著矣。何敢晏然處置諫院乎?請命遞斥臣職。答曰,勿辭,退待物論。
府啓,溫幸時諸臣賞典,請一倂還收。見上竝引避而退,請獻納尹□□,司諫鄭□□,正言李□□出仕。正言任相元,持平卞榥,掌令崔文湜遞差。
玉堂箚子。大槪,略陳所懷,冀蒙省察事。入啓。
吏曹啓曰,來十七日,祿都目政事爲之之意,敢啓。
答吏曹判書朴長遠疏曰,省疏具悉。旣往之事,不必深嫌,卿其勿辭,從速察職。
答大司諫李□□疏曰,省疏具悉。爾其勿辭,從速上來察職。
答禮曹參判洪處亮疏曰,省疏具悉。卿其勿辭,從速上來察職。
答知事金佐明疏曰,省疏具悉。知館事之任,當令該曹稟處,卿其勿辭,從速察職。
答刑曹參議金益炅疏曰,遞差。
答大司憲金壽恒疏曰,省疏具悉。國事杌揑,憂虞溢目之餘,災異之作,又至於此,予之憂懼,當復如何?觀此疏辭,誡誨寡躬之意,至矣。予深歎尙,可存心而省察焉,卿其勿辭,從速察職。
答府曰,不允。處置事,依啓。已上朝報
禁府啓曰,忠淸道忠州居幼學朴林挺,以其曾祖父弘耉,冤死於逆獄,欲爲伸冤。藍浦居幼學黃有唱,則爲其父碩鳴,欲伸其犯贓之罪,皆於上年十月上言,啓下本府,而因判義禁久不行公,尙未回啓矣。卽今朴林挺等,下歸本土,無從憑考其戶口,且事係逆獄·贓律,俱難輕議,竝勿施之意,敢啓。傳曰,知道。已上禁府謄錄
訓局啓曰,軍色郞廳趙䃏,頃日政,移授晉州牧使,以其奴婢,在於本州,故該曹入啓遞改矣。趙䃏,仍差本色郞廳,使之察任,何如?傳曰,允。以上訓局謄錄
上在昌德宮。停常參·經筵。
自辰時,日暈。申時,日有左右珥。
下直,慈仁縣監李行陟,臨陂縣令趙逢源,慶尙右兵虞候黃震文,臨溜僉使魚尙佶,丑山萬戶皇甫□,阿吾地萬戶李庭芳,仇寧萬戶李繼哲。
謝恩,直講李克泰,瓦署別提李夢錫。
遠接使書目,勅行,十三日安州止宿事。
戶曹啓曰,本曹佐郞柳冕,以身病累度呈狀,久不察任,當此多事之日,本曹郞官,決不可暫曠,佐郞柳冕改差,其代,令該曹各別擇出,何如?傳曰,允。
咸鏡監司書目,會寧呈,以正兵南士立·李險·金爲等,爲虎咬囕事。傳曰,囕死人等,令本道恤典擧行。
禮曹啓曰,今此迎勅擧動出還宮時,王世子當有祗送祗迎之禮,而時未行冠禮,閭閻間方有拘忌之疾,依近例姑無磨鍊之意,敢啓。傳曰,知道。
又啓曰,曾前頒詔勅使時,詔書中雖無頒赦之語,本朝則迎詔翌日,仁政殿,當有頒敎之擧,頒敎陳賀節目,依例磨鍊擧行,何如?傳曰,允。
藥房啓曰,朝晝之間,寒暖不同,伏未審,聖體調攝,若何?眼候猶未快復如常乎?臣等憂慮不弛,敢來問安。答曰,知道。眼候當言于醫官矣。
司諫鄭□□,獻納尹□□,正言李□□就職。
院啓,溫幸時諸臣賞格,請一倂還收。見上亞卿之職,名位素重,而西銓副貳,地分亦淸,雖在文宰之列,固非人人之所可堪者。至於武臣之授是職,絶無而僅有,苟非才望素著,履歷兼備,爲衆論所共許者,莫宜居之,其不可輕授也,明矣。今此李汝發兵曹參判特除之命,出於群情之外,殊非聖朝重惜名器,隨才器使之道也,汝發,旣乏才望,且無履歷,而驟行寵拔,人器不稱,除目之下,物情皆駭。李汝發所授兵曹參判,亟宜改正。答曰,不允。
遠接使書目,勅行,十四日肅川止宿事。
吏曹啓曰,祿都目政事,十七日爲之事。傳曰,知道。以上朝報
上在昌德宮。停常參·經筵。
答玉堂箚曰,省箚具悉。嗚呼,災異之作,至於今日而極矣。憂懼遑遑,若隕淵谷,今觀箚辭,進誡懃懇之意,至矣盡矣。予深嘉歎,可不存心而惕念焉?
下直,南海縣監崔孝述,昌原縣監尹世雄,金化縣監尹彬,全羅兵虞候朴文瑞,甘浦萬戶芮德劉。
謝恩,大司憲金壽恒,都摠管李元老,部將金潤國。
傳曰,肅拜後,大提學留待。
傳曰,留待大提學,書題書入。
政院啓曰,留待大提學,書題書入事,命下矣。卽者大提學金壽恒,憲職肅拜後,以其兄戶曹判書金壽興,亦入於溫泉賞格中,本府方請還收,不敢參啓之意,引避,此避嫌,捧入乎?敢稟。傳曰,凡有登對之擧,避嫌不暇爲之,旣下書題書入之命,則豈有引避之理乎?其避嫌還給後,書題使之卽卽書入。
禁府啓目,崔攸之·鄭岐壽·朴廷龍等,在任年月久近,未收奴婢身貢多寡,分輕重照律處置,何如?啓依允。又啓本,前長鬐縣監金義讓矣,各司奴婢各年身貢,己卯數,未滿六同,罪杖一百贖,告身盡行追奪,私罪。啓依允。又啓目,前蔚山府使南天澤矣,各年身貢收捧,上納十九同十七匹,其間曲折,有不可知。居官首尾,未滿五朔,責有所歸,依他照律處置,何如?啓依允。又啓曰,前淸州牧使李行進,博士李碩蕃,前康津縣監吳命說,昌平縣令金世泌等元情云云,刑推,何如?啓姑停刑推,議處。又啓目,李商翼等面質云云。商翼則一向稱冤,忠益,受刑刑曹,不肯輸情,到此平問,終始變辭,此外更無究得歸一之事,伏竢睿裁。啓忠益所爲,殊極痛惡,爲□勿爲移送刑曹,仍囚本府,各別嚴刑,從速輸情爲乎矣。商翼乙良,姑爲仍囚,待忠益取服後稟處。
禁府,忠益拿囚。啓。
傳曰,持此書題,往于成均館儒生等,製述以來。
判義禁金佐明箚子。大槪,病重乞遞,仍陳所懷事。入啓。
院啓,溫幸時諸臣賞典,請一倂還收。見上請李汝發所授兵曹參判,亟命改正。答曰,不允。
遠接使書目,勅使,十五日順安止宿事。
都承旨啓曰,千餘多士整齊,賜柑拜禮之際,時刻遲滯,午時內,無一張製呈者,不得已未時內,收券四十九軸以來之意,敢啓。傳曰,允。又啓曰,賜柑儒生製述,今當科次,藝文館大提學趙復陽,依前例牌招,同參科次,何如?傳曰,允。傳曰,成均館儒生製述,今日內課次以入。啓曰,大提學·藝文提學,來會賓廳,請出收券之意,敢啓。傳曰,知道。已上朝報
有政。吏批,以趙爾炳爲戶曹佐郞,司諫慶㝡,刑曹參議南九萬,右參贊金佐明,掌令沈攸,持平李溟瀷。
上在昌德宮。停常參·經筵。
夜四更,月犯太微東垣第三星。
答知事金佐明箚曰,省疏具悉卿懇。忠益,囚刑於本府,已非彼此之意,則有何未安之事乎?至於李重華等事,誠爲得宜,已令依此施行,卿其安心勿辭,調理察職。仍傳曰,遣內醫看病。
禁府啓目,李重華,刑問三次,全發英二次,不服加刑,除刑推照律。
謝恩,知事李□□,軍器主簿李斗龜,司書申厚民,點毛浦萬戶具□□,靖陵參奉韓斗愈,護軍鄭榏。
禁府啓目,劉忔刑問十次,金振海三次,不服加刑。啓依允。
大司憲金壽恒啓曰,本府前啓,方以收回溫泉賞典爲請,臣兄壽興,亦在蒙被賞格之中,臣於此論,實難隨衆可否,而近日臺閣之上,創出別樣所論,名存大體,實憑常法,臣未知其可也,況兄弟之間,不比姻屬,一司之長,又異他僚,難便不安之勢,抑有甚焉,何可以一時處置,守若挈令,諉以不爲指名而晏然論列乎?臣於昨日出肅之後,以此引避,而因政院啓稟,遽有還出給之敎。仍卽承命入泮,不暇更瀆,泯默經宿,雖緣迫於事勢,臣之墜損臺體,固已久矣。以此以彼,決難一刻苟冒,請命遞斥臣職。答曰,勿辭,退待物論。
政院啓曰,左副承旨沈梓,以身病累日陳疏,不得出仕,今則所患不至大段云,請牌招察任,何如?傳曰,允。
司諫鄭晳啓曰,臣卽以傳啓事,來詣臺廳,得見大司憲金壽恒避辭,則有曰,近日臺閣之上,創出別樣論議,名存大體,實壞常法,臣於此,不勝瞿然之至,所謂名存大體者,蓋指前日處置臣等而言也。處置請出,旣爲壞法之歸,則不避連啓,難免冒法之失,臣之昏謬,至此益著,何敢一刻仍冒?請命遞斥臣職。答曰,勿辭,退待物論。
備忘記。黃柑居首,副率徐文尙,直赴殿試,都事李世白,生員安必岳·閔鎭夏·李華□·李寅爀·李萬封,幼學申曩,各給一分。
遠接使書目,勅行,十六日平壤止宿事。
執義呂聖齊啓曰,今此溫幸賞典中,擧朝諸臣,無至近一家之嫌者,鮮矣。□請還收,初非指名,而各自爲嫌,輒皆引避,則轉相紛鬧,未免傷損事體,故臣之再昨處置兩司之論,蓋出於此也。卽見長官避辭,則至以創出別樣議論,名存大體,實壞常法等語,顯加詆斥,臣何敢自以爲是,而晏然處置乎?請命遞斥臣職。答曰,勿辭,退待物論。
正言李休徵啓曰,臣久廢之餘,病昏日甚,且昧臺閣體例,前於獻納尹衡聖,司諫鄭□□引避處置也,臣亦知叔姪兄弟,不比姻屬,自有差等分別,而因其避辭措語,率爾請出,厥後外議,頗有非之者,臣方瞿然矣。卽見大司憲金壽恒避辭,所謂創出別樣議論,名存大體,實壞常法等語,專指臣身,則臣之所失,非但處置乖當,創議論乖常法之責,無所逃矣,不可一刻仍冒,請命亟遞臣職。獻納尹衡聖啓曰,庸駑小臣,久叨言責,未有絲毫之補,徒以瀆擾爲事,臣誠愧懼,無地自容。卽見大司憲金壽恒避辭有曰,創出別樣論議,名存大體,實壞常法,此專指臣身而發也。看來不覺瞿然,雖被顯斥,臣亦有言,臣嘗聞仁祖大王朝甲子年間,亦有此例,人多傳說,稱爲美事,然則臣所謂混同論請,初非指名,輿論所在,別無可避之擧者,豈臣之創出別見乎?言不見重,旣被詆斥,臣何敢一刻晏然苟冒乎?請命遞斥臣職。答曰,勿辭,退待物論。答正言曰,勿辭,退待物論。已上朝報
修改廳啓曰,本廳之役,雖與諸都監事體稍異,而修改凡事,不無後日憑考之事,謄錄二件修正,一件則內入,一件則移送該曹,似爲宜當,郞廳鄭時亨,使之看檢修正,印信,亦爲仍用,何如?傳曰,允。已上禮曹謄錄
上在昌德宮。停常參·經筵。
自辰時至未時,日暈,暈上有冠,色內赤外靑。
京畿監司張善瀓,勅使迎候事,境上出去。
開城府問安承旨吳斗寅出去。
下直,熊川縣監金銘,水口萬戶鄭二龍。
謝恩,全羅兵使金鏡,護軍金元瑋,平山萬戶姜公望,防垣萬戶李垓,副摠管曺漢英,康陵參奉宋文炳,部將白文。
開城府迎慰使閔熙出去。
藥房啓曰,春寒尙峭,日氣不調,伏未審聖體調攝,若何?眼候數日來,加減亦何如?臣等區區憂慮,敢來問安。答曰,知道。比再昨別無顯效矣。
遠接使書目,勅行,十七日平壤止宿,有人潜入副使房中,捕捉囚禁事。
義州迎慰使李□□入來。
遠接使書目,勅行,十八日中和止宿事。
政院啓曰,水口萬戶鄭二龍,弓矢傳給次招之,久不來,問其由,渠於長陵·寧陵前後國恤之時,竝皆服喪,其時姓名書啓,今授邊將,感激國恩,下直後別問安單子,先呈於大殿·中宮殿,轉往大妃殿之路,被招以來云,別問安,乃是殊異之擧,而此輩之亦敢私自呈單於各殿差備之內,極爲驚駭,且觀其爲人,有同土塊,難責以人事,而此而置之,猥越之弊,不可不慮,今後令差備內官,絶勿捧入如此問安單子,以嚴宮禁,何如?傳曰,知道。
玉堂箚子。大槪,請大司憲金壽恒,獻納尹□□,司諫鄭□□,執義呂聖齊,正言李□□,竝命遞差事。入啓。答曰,依啓。
吏曹啓曰,臺諫有闕,政事,取稟。傳曰,政事,明日爲之。已上朝報
禮曹啓曰,卽伏見遠接使狀啓,則勅行留義州二日,初八日當爲離發,計其日數,則二十四日可以入京云。卽令日官更推擇,則二十二日·三日不吉,二十四日辰時,則平吉無害,迎勅吉日,以此日停當後,馳啓之意,急速下諭,何如?傳曰,允。已上禮曹謄錄
上在昌德宮。停常參·經筵。
辰巳時,日暈。
下直,安東府使李東潤,安興僉使成晩達,景陽察訪申□拭。
謝恩,戶曹佐郞趙爾炳,部將柳必元。
吏曹判書朴長遠,禮曹判書鄭知和辭職上疏。入啓。
遠接使書目,勅行,十八日黃州止宿事。
政院啓曰,卽見原襄監司李玄逸道內各邑老人歲饌題給事啓本,則老人年歲及題給歲饌物種,元不開錄,殊無着實擧行之意,極爲非矣,請推考。傳曰,允。
賑恤廳啓曰,本廳設粥,來二月初一日爲始擧行事,榻前定奪矣。郞廳二員差出,別單子書入之意,敢啓。傳曰,知道。
吏曹啓目,粘連知事金佐明上疏云云。觀此上疏,則以兼帶同知成均之任,有品秩難便之嫌,請令該曹照例減去亦爲白置,在前如此之時,或遞或不遞爲白在果,知館事爲二品,同知館事爲一品,坐次誠爲難便,金佐明同知成均館事,似當遞改是白乎矣,重臣差易,本曹不敢擅便,上裁,何如?啓依回啓施行。
定州迎慰使閔周冕入來。
原襄監司書目,江陵呈,以本月十一日戌時量,地震事。
答禮曹判書鄭知和疏曰,省疏具悉卿懇。卿辭至此,本職當勉副焉。
答吏曹判書朴長遠疏曰,省疏具悉。已諭予意,卿其安心勿辭,從速察職。已上朝報
有政。吏批,以李後聃爲活人別提,同敦寧尹挺之,司諫呂聖齊,知經筵朴長遠,正言卞榥,副修撰李選,掌令柳椐,監察李斗長,執義朴世堅,司成呂聖齊,獻納權格,大司憲李尙眞,判敦寧尹履之,工曹佐郞李重輝,承文都提調鄭太和。
上在昌德宮。停常參·經筵。
下直,固城縣監柳挺輝,慶基殿參奉孟萬始。
謝恩,正言慶㝡,掌令李叔達,瀛昌君沈,活人別提李後聃。
慶尙監司書目,靑松呈,以今十二月出火,官家及民家二百餘戶,一時燒燼事。又書目,道內染疾,方痛八百六十八名,物故六十六名事。
遠接使書目,勅行,十九日鳳山止宿事。
正言慶㝡啓曰,近日兩司,以還收溫幸時扈駕諸臣賞格爲請,而臣於此論,有當避之嫌,頃忝憲府,以此避遞矣。曾未多日,復叨諫職,應遞之嫌,與前無異,卽宜引避,不容暫冒,而慘遭同氣之喪,悲苦度日,賤疾添劇,久稽肅謝,今始自列,所失尤大,何敢一刻晏然於言地乎?請命遞斥臣職。答曰,勿辭,退待物論。
掌令李叔達啓曰,臣與禮曹參議臣李惺,有婚家相避,於其賞格還收之啓,不可以不爲指名,而晏然隨參,請命遞斥臣職。答曰,勿辭,退待物論。
以慶尙監司南龍翼狀啓,邑底人家一百餘戶盡爲灰燼事。傳曰,令本道各別恤典擧行。
刑曹啓目,粘連忠淸監司李敏迪矣,南紀明父母埋葬之處,設使在所當禁是白乎喩良置,法典內,只有定限移葬之文,而元無自官掘移之事是白乎旀,士族婦女,啓聞後囚禁,亦是法典,偏信朴世重等誣訴,囚其妻母,發軍掘移事,累次題送,殊極可駭,罪杖八十贖,私罪,奪告身三等。功減一等。
中路問安使柳潝入來。
兵曹判書請對。傳曰,近患外感,雖已和解,而尙有餘惡,不能酬酢,朝廷之事,口傳以啓,可也。口傳以啓曰,今此擧動之時,禁軍別將,多有所幹之事,而以兵曹參判,方在被論之中,臺諫設或停啓於冬前,兵曹無異於兵水使,旣已被劾,勢難行公,前頭凡事,狼狽可慮,今番則姑爲遞改,俾察別將之任,宜當,今日會議于備局,則大臣之意亦如此,故敢啓。傳曰,然則今姑改差。
安州迎慰使洪萬容入來。
玉堂箚子。大槪,正言慶㝡,掌令李叔達,竝命遞差。入啓。答曰,依啓。
吏曹啓曰,臺諫有闕,政事,取稟。傳曰,明日爲之。已上朝報
上在昌德宮。停常參·經筵。
下直,文川郡守金汝亮,靈光縣監蔡正□,上等僉使李樀,□山縣令李元龜。
謝恩,工曹佐郞尹世衡,監察李斗世,引儀□□禮,獻納權□□,判敦寧尹履之,左參贊金佐明。
下直,義興縣監趙□素,曾游僉使咸以來。
遠接使書目,勅行,二十日瑞興止宿事。
咸鏡監司書目,永興府使李汧病重,罷黜事。
藥房啓曰,春氣未舒,夜寒頗緊,伏未審聖體調攝,若何?眼候,視數日前亦復何如?臣等始聞自上近患外感,雖已和解,尙有餘熱,不勝驚慮之至。卽今諸患,未盡平復,則入診議藥,宜當,臣等敢來問安,竝此仰稟。答曰,知道。眼候當言于醫官矣。
院啓,溫幸時諸臣賞格,請一倂還收。見上新除授大司憲李尙眞,時在忠淸道忠州地,持平李溟翼,時在慶尙道禮安地,請命斯速乘馹上來事,下諭。前啓,李汝發兵曹參判改正事,停啓。答曰,不允。下諭事,依啓。
正言卞榥初度呈辭。呈政院。
藥房再啓,卽聞入侍醫官之言,微感之候,雖已和解,尙有升降餘熱,頭部之疼,亦隨而往來,臣等不勝憂悶之至,仍與諸御醫多議,皆以爲,小柴胡湯,加石膏一錢半,乾葛·麥門冬·黃連酒炒·山梔各一錢,連進五貼宜當云。卽爲依此劑入之意,敢啓。答曰,知道。
吏曹判書朴長遠上疏。大槪,更暴決不可堪之狀,懇乞亟遞新授本職及兼經筵之任事。入啓。
平壤迎慰使宋時喆入來。
遠接使書目。勅行,二十一日平山止宿事。已上朝報
有政。吏批,以金時寶爲濬源殿參奉,長陵參奉權尙準,掌令崔文湜,禮曹判書金壽恒,禮曹正郞洪受河,正言吳始復,禮曹佐郞金德遠,忠淸監司閔維重,知敦寧李文源,兵曹參判姜栢年,內贍奉事李震白,弼善慶㝡,永興府使李敏發。
義禁府啓曰,勅使館所各門把守及勅使出入時禁喧假都事五員,假書吏五人,令該曹依前例差出,何如?傳曰,允。已上禁府謄錄
上在昌德宮。停常參·經筵。
夜五更,月暈,暈上有背,色內赤外靑。
謝恩,大司諫李□□,正言吳□□,刑曹參議南九萬,訓鍊都正李汝發,五衛將吳□□,兼春秋趙爾炳·朴昌文,北虞候李廷沃,禮曹判書金壽恒,兵曹參判姜栢年。
正言吳□□啓曰,臣以專經自不,方在推勘之中,決不可一刻冒據於臺席,請命遞斥臣職。答曰,勿辭,退待物論。
禁府啓目,李暹,更無可議之事,照律處置,何如?啓依允。又啓目,忠益·劉忔·邊振海,加刑。啓依允。又照目,崔攸之·鄭岐壽·朴廷龍等矣,各司奴婢各年條身貢,未收多寡,分輕重照律處置罪,崔攸之段,杖六十贖,奪告身一等。鄭岐壽·朴廷龍等段,杖一百贖,竝只告身,盡行追奪,私罪。啓功減一等。又照目,南天澤矣居官首尾,未滿五朔,翌年來納,責有所歸,依他照律,罪杖六十贖,奪告身一等,私罪。啓功減一等。又照目,全發英矣良女官案·良籍等文書,旣已見之,則所當還給本主,而終不出給,亦不取見樣,以如是隱諱,罪杖八十贖,奪告身三等,私罪。啓功減一等。又照目,吳命說議處云云,令本道査啓後稟處,何如?啓依允。又啓目,李碩蕃段云云,令本道拿致營下,捧招啓聞後處置,何如?啓依允。又照目。禹弼漢·劉應文等議處云云,令道臣明査啓聞後處置,劉應文段,似當分揀,上裁,何如?啓依允。劉應文乙良,放送。又照目,金世泌議處云云,各司奴婢身貢陳省上送,在於請罪之前,則似當分揀,上裁,何如?啓然則放送,可也。
政院啓曰,監察茶時,已至累日,事體殊涉未安,憲府在京未肅拜之官,卽爲牌招,使之察任,何如?傳曰,允。
謝恩,執義沈攸之,掌令崔文湜·柳□□。
藥房啓曰,伏未審夜來,聖體調攝,若何?昨日劑入小柴胡湯,已進一貼乎?臣等不任憂慮之至,敢來問安。答曰,知道。症候旣已向差,不至大段,而眼患比數日,頗爲不平矣。
遠接使書目,勅行,二十二日開城府止宿事。
政院啓曰,自前頒詔勅使入京前期一日,大提學命招,敎文製進,而明明日擧動相値,又有窘束之患,明日大提學命招,敎文製進之意,敢啓。傳曰,知道。
傳曰,大臣·備局堂上,引見。
黃州迎接使李元禎入來。
禁府,羅八紀拿囚。啓。
開城府問安承旨吳斗寅,迎慰使閔熙入來。
引見時,大司諫李泰淵所啓,溫幸時諸臣賞格,請一倂還收。見上上曰,不允。又所啓,正言吳始復,自嫌□推勘□□,勢難仍存,請命遞差。上曰,吳始復推考蕩滌,牌招出仕,可也。執義沈攸□啓,溫幸時賞典還收事。上曰,不允。
引見時,戶曹判書金壽興所啓,各道還上未捧守令,例於解由成出時,有越等之法,至於七等而止矣。黃海道則徐必遠爲監司時,欲矯逋欠之弊,應爲越三等之數,竝勿出解由事,狀啓定奪,故曾經海西守令者,率多廢錮。此法獨行於一道,旣未妥當,至於越七等之法,亦非輕歇,則合有變通之道矣。領議政鄭太和曰,此特一時矯弊之事,不可永爲恒式矣。上曰,依前例爲之,可也。上曰,今此賞格還收之論,引避紛紜,父子兄弟三寸叔姪外勿爲引避事,分付兩司,可也。大司諫李泰淵所啓,臣新自外來,湖西一路,餓莩相望,所見誠爲矜慘矣。上年京大同,分等收捧,而春秋大同及田稅未收米,一時疊徵於今春,赤立之民,無以備納,今春等大同,待秋退捧,何如?上曰,全減之處不爲擧論,而春等收米一半之數,賑恤廳與宣惠廳相議,先知其數,然後稟處。左副承旨沈梓所啓,實注書二員竝爲差出事,曾於榻前定奪矣。尙不擧行,殊涉未安,而卽今被薦之人,且有二員,不得備望,前頭差出,亦無其期,合有變通之道矣。前聞修撰,亦以單望啓下,翰林則例爲單付,何獨於注書,必擬三望乎?似當以被薦二人,單望啓下,使之卽爲新薦,而大臣今方入侍,詢問變通何如?領議政曰,雖不可永爲應行之例,而一時權宜之道,似無不可矣。上曰,依爲之。吏曹參判趙復陽所啓,宰臣及侍從諸臣中,多有父母年老之人,孝理之下,似當抄出書啓,食飮題給,以施優異之典矣。上曰,堂上以下及堂下侍從人員父母年七十以上者,書啓。以上朝報
引見時,知事李浣所啓,因京畿·黃海·忠淸·原襄等道凶歉,砲保價布蠲減之故,軍兵等衣資木,尙未充給,其數多至二百六十同,當自賑恤廳移送,而時無移送之擧,軍兵等應受九匹之人,只受三匹,逐日呼訴,使之速爲移給何如?上曰,雖不得一時盡數輸給,以所在之物,爲先料理移給。已上備局謄錄
禮曹判書金壽恒所啓,王世子展謁太廟之禮,前春以閭里不淨之故,未能擧行矣。卽今外間拘忌之疾,猶未寢息,何以爲之?上曰,尙未展謁,誠爲未安,二月晦間,更稟擧行,可也。又所啓,世子八歲入學,乃是古禮,而祖宗朝,亦有已行之典,卽今王世子,政當入學之歲,群下之情,亦顒望,必須豫爲稟定,然後入學節目,方可磨鍊,敢此仰達。上曰,古禮雖如此,予意則欲行於明年春間,以此知悉擧行。
備邊司啓曰,勅使回還後,當有陳賀謝恩之擧,差出使臣,措備方物,修撰文書等事,分付各該掌,何如?傳曰,允。已上禮曹謄錄
都摠府啓曰,都摠管趙珩,以身病不得行公,副摠管蓬山君炯信,以司饔院提調進去,尹鏶,贊禮豫差,曺漢英,漢城府堂上,導駕進去。明明日迎勅擧動時,守宮一員,雲劍四員外,他無侍衛之員,事極苟簡,未差闕員,令該曹在京無故人,急速差出,何如?傳曰,允。以上都摠府謄錄
上在昌德宮。停常參·經筵。
自卯時至申時,日暈兩珥,上有背,色內赤外靑。
領議政鄭太和,迎慰使姜栢年,都承旨吳挺緯,弘濟院出去。
謝恩,正言卞□,吏曹參議李時術,五衛將鄭之□,同敦寧尹挺之,禮曹正郞洪受河,兵曹正郞朴純,副修撰鄭哲。
下直,平陵察訪柳壽昌。
兵曹口傳政事,副摠管閔應〈?〉。
遠接使書目,勅行,廾三日坡州止宿事。
藥房啓曰,伏未審夜來,聖候若何?昨日引接臣僚,酬酢移時,調攝之中,不瑕有傷乎?眼患,亦復何如?臣等區區憂慮,敢來問安。答曰,知道。症候當言于醫官矣。
全羅監司書目,羅州呈,以持平林瑋,今月十□日身死事。
政院啓曰,頃以水口萬戶鄭二龍私問安單子,本院啓請禁斷矣。卽者公事廳別監,持一單子,來問於本院,平陵察訪柳壽昌之私問安單子也。此輩之私自問安,殊極猥濫,柳壽昌請從重推考。此後則依前啓辭,規外問安單子,一切禁斷,以重事體,何如?傳曰,勿推,可也。
藥房再啓曰,卽伏問入侍醫官口傳之言,則熱候頭疼,尙爾未減,且右邊脚部,有浮候,起居之際,亦甚酸痛云。臣等不勝憂慮,仍與諸御醫商議,又進小柴胡湯二貼,依前加入,加劑以入,而擧動在明,尤極伏悶之至,明日若無差減之效,則決難動駕,郊外往復,停當一日,必有臨時窘束之患,上候未寧之意,令遠接使善爲措辭,言及于通官輩,何如?答曰,知道。雖有酸疼之處,不至大段,勿爲傳通於遠接使,可也。
府啓,溫幸時諸臣賞格,請竝還收。見上
院啓,溫幸時賞典,請一倂還收。見上答府·院曰,不允。
吏曹□□□身死啓。別致賻。
吏曹啓,臺諫有闕,政事,取稟。
禁府,李重華,安岳眞木驛徒三年。羅八紀,星州慶安驛徒一年定配,啓。
明日郊外迎勅時,出宮,初嚴卯初三刻,二嚴卯正二刻,三嚴辰初一刻,開門,罷漏後。
傳曰,政事,明明日爲之。
領議政鄭太和,都承旨吳挺緯,迎慰使姜栢年入來。
遠接使書目。勅行,當日未時量,到弘濟院事。已上朝報
禮曹啓曰,政院啓辭,明日出宮正時,以卯時啓下,而日氣尙寒,時刻太早,玉候違豫之時,恐有添傷之患,令該曹更考吉時,差退,何如?傳曰,允事,傳敎矣。出宮正時,更令日官推擇,則同日卯時間乙時爲吉云,以此時知委擧行,而遠接使處,亦以此意下諭,何如?傳曰,允。已上禮曹謄錄
上在昌德宮。停常參·經筵。
辰時,日暈,未時,日暈。夜三更,流星出大角星下,入星星下,狀如鉢,尾長四五尺許,色赤,光照地。
答吏曹判書朴長遠疏曰,省疏具悉卿懇。卿其安心,須勿固辭,從速察職。
謝恩,都摠管閔應謇。
藥房啓曰,伏未審夜來,聖候,何如?脚部酸疼之症,最有妨於行禮,臣等尤不勝憂悶之至,敢來問安。答藥房曰,知道。
大駕詣慕華館後,藥房·政院·玉堂問安。答曰,知道。
府啓,溫幸時諸臣賞格,請一倂還收。見上今日宴勅時,贊儀不卽呼跪,致令失儀,殊甚可駭,當該贊儀,請命推考。答曰,不允。推考事,依啓。
大駕還宮後,藥房·政院·玉堂·二品以上·六曹·大司諫問安。答曰,知道。
院啓,溫幸時諸臣賞格,請倂還收。見上臣子之別修起居於君前,亦非但猥越莫甚,且啓私逕,而近來此習,間或有之,識者之寒心,固已久矣。頃因鄭二龍之事,政院纔已啓請禁斷,而昨日平陵察訪柳壽昌拜辭之後,別呈單子於差備門,致有政院之請推,其無識愚濫之罪,不可不懲,平陵察訪柳壽昌,請命罷職。答曰,不允。
明日陳賀時,開門差早。已上朝報
上在昌德宮。停常參·經筵。
初昏,白氣一道,起自西方天際,直指天中,狀如彗星之尾,長數丈許,廣尺許,至夜一更三點後,隨天漸沒後,西方不見。
大殿,政院·玉堂問安。答曰,知道。
藥房都提調臣鄭太和,提調臣洪重普,副提調臣吳挺緯啓曰,伏未審夜來,聖候,何如?昨日郊外擧動,勞於行禮,恐有添傷之患,臣等憂慮耿耿,敢來問安。答曰,知道。症候當言於醫官矣。
下直,淸城僉使白瑞龍,海南縣監韓翊周。
謝恩,尙衣直長趙鳴鳳。
吏批啓曰,判書朴長遠未肅拜,參議李時術尙不來。小臣獨政未安,何以爲之?敢稟。傳曰,仍爲之。以成震丙爲持平,以李正英爲刑曹參判,趙渭叟爲刑曹佐郞,林世喬爲宜寧縣監,趙從耘爲安陰縣監,李俊漢爲敦寧都正,李叔達爲判校。
兵批,無政事。
以備忘記傳曰,頒赦,百官加爲之。
尹飛卿啓曰,百官加爲之事,命下矣。敎書中當有添入文字,大提學命招之意,敢啓。傳曰,知道。
鄭鑰啓曰,百官加爲之事,命下矣。某罪以下赦宥乎?敢稟。傳曰,雜犯·死罪竝宥。
吳挺緯啓曰,吏曹郞廳來言,百官加下批政事,何以爲之?取稟。傳曰,明日爲之。
吳斗寅啓曰,各道頒赦差使員等下直單子,自其中從下來呈者,例也。今者差員十人,互相雜調,終不來呈者,囚禁吏曹該吏之後,始爲來呈,此曾所未有之事,殊極駭異,百隷怠緩,無以收拾,不可區別,其當該頒赦差員等,請竝從重推考。傳曰,事極驚駭,而或不無厭苦之弊,復命後從重科罪。
吳挺緯,以吏曹言啓曰,堂上以上及堂下侍從人員父母年七十以上者,書啓事,命下矣。堂上以上及侍從中,有年老父母人員,卽當抄出書啓,而在外之人,則不知其父母年歲,在京人員,爲先抄啓,在外之人則行會各其所在,姓名年歲,使之詳問啓聞後,稟處似當。且方在奪告身中而父母年高者,以無職名之故,不得書啓,此擧出於聖上老老之至意,若以一時無職名不得與焉,則亦以爲欠典,如此之類,何以爲之?竝此仰稟。傳曰,知道。罷職者則書啓,可也。
吳斗寅,以吏曹言啓曰,在前頒赦則例爲別歲抄,今則何以爲之?敢稟。傳曰,依例爲之。
□□卞榥啓曰,溫幸時諸臣賞格,請一倂還收。見上平陵察訪柳壽昌,請罷職。見上答曰,不允。
執義沈攸,掌令柳椐·崔文湜啓曰,溫幸時賞格,請竝還收。見上新除授持平成震丙,時在慶尙道尙州地,請斯速乘馹上來事,下諭。答曰,不允。下諭事,依啓。一行缺宴禮,其在主人之道,不可不親臨之意,措辭言及可也事,傳敎矣。昨日夜深,今朝始令差備譯官徐孝男·朴而節等,以傳敎辭意,傳言於勅使,則勅使以爲,國王之必欲親臨設宴,不但爲俺等,必以俺等奉皇命而來,故如是懃懇,此則俺等旣已知之矣,國王昨日郊迎時,已極勞動,俺等路困亦甚,切勿親臨云矣,敢啓。傳曰,知道。然則以宰臣請行,可也。
又以迎接都監言啓曰,卽者一等官金式孔,使差備譯官送言於臣等曰,自都監覓給館門外一閭家,則欲爲聚會父母同生等,出往相見云。渠之今番出來之意,專在於欲見其父母同生,則今此所請,似難防塞,而閭家恐爲不便,更以聚見於館內假處之意,措辭言之則以爲,館所防禁,是何等嚴密,而吾之族屬,敢爲聚見於此乎?決難爲之,願得一閭家云,館門外逼近閭家,依其言捉給,使之出來相見,何如?傳曰,依爲之。
又以迎接都監言啓曰,卽者請宴宰臣領議政與領敦寧府事金佑明·福昌君楨,來詣館所請宴,則勅使辭以路困,不爲出受,領議政以下,傳呈御帖後退出,宴床分入各房之意,敢啓。傳曰,知道。
又以迎接都監言啓曰,卽者上·副使,會坐山亭,呈才等使之招入,觀戲之意,敢啓。傳曰,知道。
又以迎接都監郞廳,以領議政意啓曰,臣與領敦寧府事金佑明,福昌君楨,來詣館所,請行下馬宴,則勅使答以國王必欲親臨,而俺等固辭之矣。今又委遣大臣請宴,不勝感激,俺等遠來勞困,不得出受宴床,分入各房云,故御帖,令差備譯官傳呈後,退出之意,敢啓。傳曰,知道。
吳斗寅,以迎接都監言一行缺使,亦令次通官李奇英,持其宴床,出往以供,則式孔以爲,各樣饌物則當饋老父,而果子六器,實果四器,則使之還下都監,以爲補用之地云矣,敢啓。傳曰,知道。
又以迎接都監言啓曰,御醫李後聃,看審上勅使病症,則胸脇時時刺痛云,故足部行間,手部內關,下鍼,而右手小指折傷處,亦爲下鍼矣,敢啓。傳曰,知道。
又以迎接都監言啓曰,一等官金式孔,櫨果二十箇,自北京持來,昨日來到館所之後,懇言於差備譯官等曰,俺以至誠,欲爲進上,覓得此物以來矣。願爲請於都監進上云,而譯官等,以事體不敢之意防塞不許,則累次懇請不已。仍爲出送於臣等所在處,坼其封裹而見之,則形色如我國林禽相似,而其體倍大,盛之竹筒,裹以毛羶,少無損傷之事,譯官,觀其氣色,實出誠心云。今若終始防塞,則必甚落莫,何以爲之?敢稟。傳曰,其在事體,雖似未妥,旣非我國之人,終始防塞,渠若落莫,則隨時權宜,亦或一道,從其所願,可也。
又以迎接都監言啓曰,翌日宴親臨請行事草記,傳曰,親臨請行可也事,傳敎矣。卽令差備譯官等,以親臨之意傳言於勅使,則勅使以爲,國王昨日郊迎時,旣已勞動,俺等路困方甚,願勿親臨云矣。明日亦以宰臣請宴乎?敢稟。傳曰,勅使入京,今已累日,而一未得往見,不但予心之不安,其在事體,亦甚未妥,諸大人軫念之意,雖如此,不可不親臨之意,更請,可也。
敎中外大小臣僚耆老軍民閑良等書,王若曰,配前烈於環丘,兼聞兩宮之進號,推新慶於率土,載見十行之頒恩,三行缺屬玆縟儀之初成,何幸寵典之廣被。四方將命,遙傳渙汗之音,七襄分珍,更行便蕃之錫。故知大化之普遍,無遠不覃,至以小邦之偏荒,有慶必與。斯誠曠世之希覯,可無解澤之旁流。嗚呼,敎愛仁親,囿群品而竝育,傾否回泰,自今日而更新。故玆敎示,想宜知悉。大提學金壽恒製進
副提學閔鼎重疏曰,伏以臣,昨自北歸,歲序又晏,霜露纏感,不堪丘墓之戀,援例祈恩,蓋出於區區至情,辭陛未久,馹召旋催,臣雖冥愚,寧不感激?第以風憲重任,不可冒據,疾病猝劇,莫能起動,露章陳懇,猥越是懼,不意天度廣包,特從所請,仍令調理上來,奉讀批旨,涕淚如瀉。自幸殘喘,庶或從此,專意醫治,更尋生路。旬日之間,新除又降,嚴召至再,聞命驚震,益無所措。仍念臣本受由下來,因病留滯,展轉沈綿,已及兩朔,其欲就醫京師,私計實切,顧此病情,旣難再觸風寒,兼亦氣力憊苶,不任鞍馬,去留狼狽,不能自由。又其所患諸症之中,痁脹尤重,急於攻疾,方施艾灸,得效與否,雖不可必,而炷灼之數,未準醫言,今若斷棄一行半缺無非緊重,在外虛帶,惶怵不安,有加負山坐鍼,不但在身之疾痛而已。今不敢固請盡免,以益問是備,區劃方急,一日少曠,所關非細,玆敢不避煩猥之誅,更暴危迫之懇。伏乞聖慈,曲賜鑑察,特垂哀憐,將臣本職及兼帶備邊司·賑恤廳提調等任,亟命遞改,俾臣遵承前旨,調理上去,不勝大幸。臣無任瞻天望聖,哀祈懇祝,激切屛營之至。答曰,省疏具悉。卿其勿辭,調理察職。已上燼餘
有政。吏批,以林世喬爲宜寧縣監,持平成震丙,敦寧都正李俊漢,安陰縣監趙從耘,刑曹佐郞趙渭叟,刑曹參判李正英。
上在昌德宮。停常參·經筵。
夜一更,白雲一道,起西方,長可三丈,廣尺餘,狀如彗,隨天西沒,未見其本,不得作名。
鄭鑰啓曰,小臣館所問安進去,下直。傳曰,知道。
又啓曰,小臣館所問安,則答以每遣近侍下問,不勝感激,不知所達云矣,敢啓。傳曰,知道。
尹飛卿,以迎接都監言啓曰,翌日宴,以宰臣請行事草記。傳曰,勅使入京,今累月,而一未得往見,不但予心之不安,其在事體,亦甚未妥。諸大人軫念之意雖如此,不可不往見。二行缺,累次懇請,深感國王誠意之至,而俺等路困尙爾,不必親臨云,以宰臣請行乎?敢啓。傳曰,以宰臣請行,可也。
藥房都提調鄭太和,副提調吳挺緯啓曰,伏未審夜來,聖體調攝若何?眼候與脚部酸疼之處,視昨何如?臣等憂慮之至,敢來問安。答曰,知道。與昨無異。
有政。吏批,判書朴長遠未肅拜,參判趙復陽進,參議李時術病,都承旨吳挺緯進。以申晸·趙根爲注書,李百賢爲監察,李處恒爲禁府都事,洪重普爲軍器寺提調,盧三錫爲濟州敎授,任映爲兼春秋,朴長遠爲兼同知成均館事。
沈梓,以兵曹言啓曰,當今幼學睦林迪稱名人,自宣仁門入來,差備門外擊錚,極爲駭愕,令有司囚禁治罪。同門守門將全是斗,常時不能禁斷雜人,以致闌入,亦爲非矣,推考,何如?傳曰,允。
又以兵曹言啓曰,當今寺奴繼仁稱名人,自宣仁門入來,差備門外擊錚,極爲駭愕,令攸司囚禁治罪。同門守門將全是斗,常時不能禁斷雜人,以致闌入,亦爲非矣,推考,何如?傳曰,允。
又以備邊司言啓曰,勅使回還後,當有進賀謝恩之擧,差出使臣,措備方物,修撰文書等事,分付各該掌,何如?傳曰,允。
尹飛卿,以都監言啓曰,次通官李哥英,到坡州時,出給諺書,使傳於水原居白豪傑·芮得善稱名人處,仍令來見於京中矣。其兩人,今始來到,問其所以,則白豪傑之叔高德男,被虜方在北京,而其女爲李哥英之妻,芮得善則其同生,亦爲被虜在北京,故欲爲招見云云。依其言,使之入見之意,敢啓。傳曰,知道。
又以都監,以翌日宴,宰二行缺,宴床則分入各房,臣等退出之意,敢啓。傳曰,允。
又以都監言啓曰,御醫李後聃,來見上勅使所患,則諸症夜間有差效云。故行間·內關及傷處,天應等穴,更下鍼矣,敢啓。傳曰,允。
又以都監言啓曰,卽者上副使,同上山亭,望見西方白氣云矣,敢啓。傳曰,知道。
又以都監言啓曰,差備譯官,傳言上副使,望見白氣,欲知其徵應之如何云,故待明日,招問日官,回報之意,措辭以答矣,敢啓。傳曰,知道。
又以都監言啓曰,明日乃是仁政殿請宴日次,依例請行乎?敢啓。傳曰,依例請行,可也。
又以都監言啓曰,呈才人等,招入館中,勅使交會坐,視戱之後,玆以出送矣。使差備譯官,問其放送與否,則卽令放送云,故依其言,分付之意,敢啓。傳曰,知道。
又以都監言啓曰,明日仁政殿請宴草記。傳曰,依例請行可也事,傳敎矣。卽使差備譯官,言於大通官則以爲,連日請宴,勅使之意,頗以爲悶,明日則使之穩便休息,請宴於再明日,則勅使亦或有肯許之意。依其言,以再明日請宴之意,明日更請乎?敢啓。傳曰,依爲之。
沈梓啓曰,注書申晸·趙根,今日除授之後,累度催促,尙不入來,新進怠慢之習,極爲未便,請竝推考。傳曰,允。
執義沈攸,掌令權椐·崔文湜啓,溫泉行幸之後,扈駕留都之臣,年年賞典,歲至盈朝,人君愼賞之道,不宜如是也。當初浴殿,聖候復常,爲一國莫大之慶,而藥房諸臣,全無議藥之功,虛受恩資,未免爲歉,豈可逐年施賞,有若應行之典哉?況在陪衛之列,亦無可紀之勞,疊授賞加,尤極僭猥,比來恩典,旋因臺啓,收回成命,則無功之賞,聖明亦已裁察矣。至於諸臣賞格,過濫無節,但不當竝依兩年。二行缺
正言卞榥啓曰,爵賞礪世之具,古昔明王,愛嚬笑者良以此也。一自溫泉行幸以來,前後賞典,已極煩濫,而旋因臺啓,歲盡收回矣。今者諸臣,又有賞加賞格之命,前者恩典,旣已不當而收回,則無殊異之勞而遽施謬恩,斷無其理,此群情之所拂鬱也。聖候違豫,醫不效技,乃有浴溫之幸,則藥房有何可紀之功乎?陪衛多官,從駕往來,乃其職分,則留都諸臣,尤無奔走勞勩之可論,而混施爵賞,如是之僭,豈愛惜嚬笑之意哉?公議益激,皆以爲過濫,請扈駕留都賞加賞格,一竝還收,臣等以柳壽昌事,論列累日,尙未蒙允命,竊不勝悶鬱焉,戚里私修起居於差備門外,固非壽昌敢自創開,而旣以鄭二龍事,政院啓請禁斷,則爲壽昌者,何敢唐突別呈單子乎?此而不治,後弊將無以防遏。平陵察訪柳壽昌,請命罷職。潭陽府使洪聖龜,身負世累,不思謹愼,前後居官,率多縱恣。且有悍妻,家道乖戾,及爲本職,不事官事,率畜隣邑娼妓,聽訟之際,請囑肆行,遠近唾罵,物情駭憤,如此之人,不可以仍置牧民之任。潭陽府使洪聖龜,請命罷職不敍。答曰,不允。
夜一更,白氣一道,起西方天際濁氣中,指天中,長可數三丈,廣尺餘,其狀似彗,四點後,隨天西沒,而未見其本,故不得作名。已上燼餘
有政。吏批,以朴長遠爲同成均,禁府都事李處恒,監察李曾賢,軍器提調洪重普。
上在昌德宮。停常參·經筵。
登南山看候,則日沒後星文始出時,白氣見於西方,經天囷星下,貫天苑指第二星,長數三丈,廣尺餘,狀似彗,而根柢入於天際濁氣中,不得看候,更四點後,隨天西沒。
尹飛卿啓曰,宰臣行副護軍朴邁館所問安進去,下直。傳曰,知道。
又啓曰,宰臣行副護軍朴邁館所問安,則答以每日下問,不勝感激,不知所達云矣。傳曰,知道。
藥房都提調鄭太和,副提調吳挺緯啓曰,伏未審夜來,聖候調攝若何?今日亦與昨日無異乎?臣等憂慮不已,敢來問安。答曰,知道。今後勿爲問安。
尹飛卿以觀象監官員,以都提調意啓曰,西方。三行缺
尹飛卿,以迎接都監言啓曰,今日乃是空日,別茶啖依例排入,別雌牛亦爲入給之意,敢啓。傳曰,知道。
傳于尹飛卿曰,明日欲爲親臨別宴,此意,分付都監。
尹飛卿,以迎接都監言啓曰,上勅使出給諺書二封,使之傳致水原居金東辰·孫繼賢兩人家云。拆見其書,則金東辰之子同伊,孫繼賢之女,被虜在北京,寄書於其父母,而書中問其存沒,別無他私語,故卽令傳給之意,敢啓。傳曰,知道。
又以迎接都監言啓曰,卽者李後聃,來問上勅病患,則胸脇支滿等症,今已快差,飮食如常之故,不爲下鍼,而右邊小指節間傷處,猶未快差,故又爲當處散鍼云矣,敢啓。傳曰,知道。
又以迎接都監啓曰,卽者上副使,會坐山亭,角抵者一百人,使之招入觀戱之意,敢啓。傳曰,知道。
又啓曰,戶曹判書金壽興,來詣請對矣。傳曰,引見。
吳斗寅,以迎接都監言啓曰,卽今差備譯官徐孝男·朴而巀等,以仁政殿請宴之意,傳言于勅使則答曰,國王郊迎未久,設宴行禮之際,必致勞動,俺等亦未及休息,不得承命云,更爲措辭以請乎?敢稟。傳曰,請宴之擧,雖出於排日次第,而爲主人,不得往見於館所,强請大人之來,此則其於予心,不勝未安,明日則欲設別宴於館所,以爲親臨相見後行禮事,旣已定當之意,言之可也。
又以迎接都監言啓曰,明日仁政殿請宴,依其敎,令差備譯官等措辭更請,則勅使答曰,如是再次懇請,國王誠意,至爲感激,而俺等如有進去之意,則初豈不承命乎?云。明日宴禮,依例以宰臣請行之意,敢啓。傳曰,知道。
大司諫李泰淵,獻納權格,正言卞榥·吳始復啓曰,爵賞礪世之具,古昔明王,愛惜嚬笑者,良以此也。一自溫泉行幸以來,前後賞典,已極煩濫,而旋仍臺啓,幾盡還收矣。今者扈駕諸臣,又有賞加賞格之命,前者恩典,旣已不當,而二行缺陪衛多官,從駕往來,乃其職分之當然,留都諸臣,無奔走勞勩之可論,而混施爵賞,如是之僭,此豈愛惜嚬笑之意哉?公議益激,皆以爲過濫,請扈駕留都諸臣賞加賞格,一竝還收。臣等,以柳壽昌事,論列累日,尙未蒙允兪,竊不勝悶鬱焉。戚里之私修起居於差備門,固非壽昌所自創開,而旣以鄭二龍事,政院啓請禁斷,則爲壽昌者,何敢唐突,別呈單子乎?此而不治,則後弊將無以防遏,平陵察訪柳壽昌,請命罷職。潭陽府使洪聖龜,身負世累,不思謹愼,前後居官,率多縱恣,且有悍妻,家道乖戾,及爲本職,不事官事,率畜隣邑私娼,聽訟之際,請囑肆行,遠近唾罵,物情駭憤。如此之人,不可仍置牧民之任,潭陽府使洪聖龜,請命罷職不敍。甕津縣令禹敬錫,無望蘇殘,且有惡子,不能禁斷,大小官事,無不干豫,賄賂公行,人言藉藉。如此之人,不可一刻在官,以貽民害,請甕津縣令禹敬錫罷職。永興爲邑,卽北關重鎭,而近年以來,屢經匪人,且因數遞,將無以收拾,誠非細慮,新除授府使李敏發,性本乖戾,從前作吏,多有不治之聲,及今年紀衰耗,且有痼疾,蘇殘起弊之責,決不可付諸此人,永興府使李敏發,請命遞差。答曰,不允。洪聖龜事,更加詳察處之。
執義沈攸,掌令崔文湜啓曰,溫泉行幸之後,扈駕留都諸臣,年年賞典,幾至盈朝,人君愼賞之道,不宜如是也。當初浴殿,聖候復常,有一國莫大之慶,而諸臣全無議藥之功,虛受恩資,未免爲歉,請一竝還收。見上答曰,不允。見上
吳斗寅啓曰,今日館所二行缺囷星,下貫天苑,指第二星,長可數丈,廣尺餘,其星似彗,四點後,隨天西沒,未見其本,故不得作名。天苑星上,入天節星下,狀如拳,尾長一二尺許,色赤,東方巽方南方,有氣如火光。
領議政鄭太和,在藥房口傳啓曰,昨夕天變,勅使欲知其徵應,問于都監,今日,當初日官問之矣,此變徵應,雖未能的知,似是兵象云,而勅使處,不可直言以應在凶荒,措辭言給之意,分付于日官,似當,敢此仰稟。答曰,彼中亦有日官,似不隱諱,而依此爲答,亦無妨矣。
上御熙政堂,戶曹判書金壽興請對,入侍,戶曹判書金壽興,行都承旨吳挺緯,假注書姜碩昌,記事官洪萬鍾·李藼。上曰,何以請對乎?金壽興曰,今番勅使,與前無異,上使則性極不順,副使亦頗燥急,而貪慾無比,求索不已,自前例以黃白雜色山獺皮,隨得應求矣。今則責出黑獺皮衾甚督,渠言吾輩常直宿於禁中,皇帝,或時親到寢臥之所,携此以示朝鮮所得之物,則豈不有光云。槪知皇帝所親信者,而副使手作琵琶而自彈之,好爲傲樂,皇帝亦且如此云矣。上曰,上副使,果爲不睦耶?壽興曰,似不和睦,所謂副使者,一不到上使之房,至於出詣山亭之際,上使一讓,而副使便七字缺,以此見之,則爵位寵信,必過於上使矣。二行缺上出與草記曰,依此擧行,可也。壽興曰,臣意不欲如此,當以此更請矣。上曰,承旨見之否?頃日接見勅使時,終不得見面,何也?吳挺緯曰,背柱面南而立者,是矣。渠言今爲省父而來,安敢與國王對立,有若抗禮者然乎?通官輩無狀,敎之以求請,歸爲彼國贐遺之資,則渠終不敢,頃日實果進上之後,頻頻來問於都監,槪慮中間棄却之地也。臣以十石米,以慰其心,渠拜謝無已,每日,臣使人問其眠食,則必俯伏而對云矣。挺緯曰,在西路時,遠接使或監司問之,則亦必俯伏而對之,其進果,亦出於至誠,每請遠接使,速爲狀啓馳送,若至傷損,則無以表我之至誠云矣。壽興曰,觀其封裹,則果似誠心矣。兩勅,招見式孔之父曰,還歸後,皇帝若問之,則當有以答之云,其所寵幸,從可見矣。上曰,式孔,何以親近之至此耶?壽興曰,皇帝兒時所狎昵,性甚伶俐,又多力而善捧傘,以是最見親愛,錫賚無數,家極富饒,至與李一善相垺,賜之以新誅輔政庖子之家,以居之云矣。上曰,其父壽幾何?壽興曰,八十餘歲矣。上曰,或賜之堂上帖何如?壽興曰,臣欲仰達而未及,渠若請之而後許之,則反傷事體,不如先與之,以副所望矣。挺緯曰,式孔父授通政帖,當出擧行條件乎?上曰,不必出也,戶判旣已親承傳敎,以此宣告施行,可也。壽興曰,李夢善,已發密贈之說曰,自前如許勅使之時,已有應行之規云,若依此賜之,則似停郊外宴矣。上曰,賜之幾何?壽興曰,夢善則九百兩,半行缺上曰行間於彼中,雖或未易,而通官之弊,若能臨機設辨,以風于皇帝,則或可小紓,而式孔,亦欲望通官,則必不爲言矣。上曰,一善,乃極惡者也。前日假勅而來,從後遽入行揖,尤爲痛愕矣。壽興曰,夢善者,亦其父新死,臣以差備譯官,往慰于弘濟院,則應對弔問之語,旋索食生鮮膾,其無人性,可知矣。上曰,何無去意而若是遲遲乎?壽興曰,似有催去之意,凡諸工作,星火督促,以此知之矣。式孔之父,臣已贈十石之米,今出於傳敎,賜之以米太各十石,紬匹·布匹則似可,而自前亦有銀器內給之事,彼旣有獻,當有以表之矣。上曰,昨日天變之事,何以應之?壽興曰,昨者領相,答以年歲飢荒之徵,伊時遞有閭家生火之處,彼則以爲火徵云矣。上曰,銀器賜給,付於中使之去可乎?壽興曰,自內有賜饍之事,其時付去宜矣。上曰,進果之後,予甚嘉尙之意,先言之可也。上曰,昨日街鍾,誤擊於更漏未下之前,自前有如此之事,則兵曹例爲草記,而今無察啓之擧行耶?挺緯曰,自前有如此之事,則兵曹入直,例爲草記,罪鍾閣守直軍士,今則終無察啓之事,難免其失,請兵曹當該入直堂上推考,打鍾軍士,令兵曹治罪,何如?上曰,依爲之。又啓曰,昨因大臣之言,始聞兩日軍號疊出云,莫重軍號,不能致察,極爲可駭。請當該堂上推考。上曰,依爲之。挺緯曰,我國軍號,甚爲虛疏,一唱之後,莫不知之矣。上曰,淸國雖諳兵法,軍號則每出一字,甚是疏闊矣。壽興曰,明朝軍號,極爲嚴密,牽衣附耳。二行缺金壽恒啓曰,王世子展廟之禮,二月晦間,更稟入學,亦爲明春行禮事,陳達矣。此是莫重之盛禮,當出擧行條件,以爲臨時定奪施行之地,何如?上曰,依爲之。又啓曰,伏見觀象監草記,則瞻星臺西邊,樹木深密,不能望遠,有妨於測候,西邊園林,乃朗善君家也。仁興君在時,嘗伐去其樹矣。卽今草木葱鬱,難以通望,日官,當測候於朗善君家墻外觀監後峴云,事甚不當,礙障處樹木,使之斫去宜矣。上曰,依爲之。壽興曰,自前若有星變之時,則嘗以文官,差出測候官,朝臣中金萬基,稍識星文,而金始振亦善天文,今已云亡矣。挺緯曰,安命老,亦解其術矣。上曰,彼旣不許請宴,今雖請來,想必不來,而第眼患若此,請之而果來,則最有妨於酬酢,明日請宴,何以爲之?壽興曰,姑以宰臣請宴,差待一兩日調攝後,請行回禮宴,何如?挺緯曰,自上眼疾如此,當有受鍼之擧,退與都提調,相議以啓矣。上曰,今已日晩,待明日受鍼,可也。仍罷出。
司諫院大司諫臣李泰淵,獻納臣權格,正言臣卞榥·臣吳始復等,伏以天人相與之際,甚可畏也,以人主渺然之身,居深宮幽獨之中,一念之微,毫釐之差,似若無害於事,而隨失輒應,捷於影響,則其所以盡敬畏之道,而極參贊之功者,果不在於人主之一身乎?乃者日虹之變,極其驚慘,雖不敢知某事之失,有以召之,亦不知將來有何徵應,而日爲衆陽之宗,虹是陰沴之氣,政當春王之月,乃有干陽之變,其爲災異,莫甚於此,豈不大可憂懼哉?大臣旣以此陳戒,諸臣又相繼進言,則臣等今日之言,固知不槪於聖心,而區區憂愛之誠,終不能自已,敢以一得之見,爲殿下䌤縷焉。臣等伏聞天道遠而難知,人事近而易見,故善觀天者,觀於人,竊觀今日之人事,有可以召災者,固非一端,而姑就其易見易行者而言之,一行半缺,十寒一曝之戒,雖非所憂於聖明,而其三接之美,無乃有歉於盛朝耶?至於朝參·常參之規,乃人主親自聽斷之意,國綱之振肅在此,百肄之擧職由是。自我祖宗以來,常爲勤政務治之一助,而近年以來,廢輟不行,殊非群下之所仰望殿下者也。卽今聖候,尙未復常,雖不得逐日開筵,盡如舊儀,而君臣猶父子,不必盡拘小節,簡去威儀,務開誠信,或於臥內,或於便殿,勿計朝暮,頻賜引接,講論經史,諮詢治道,時開朝常之參,以勵在廷臣,則非但存心出治之效,自有所不期然而然者,其於調護攝養之方,必有利益矣。臣等伏聞賞罰,人主之大柄,爲國之道,舍此則無以勸懲,豈非可愼之大者乎?竊觀近來,賞罰之無章甚矣。有勞而不受賞者,固無可言,而無功而倖賞者,前後相望,無罪而被罰者,亦旣有之,而有罪而倖免者,指不勝屈。如溫幸時論賞,迺是倖賞之甚者,而殿下恬以爲常,不卽還收。贓律之不嚴,比來尤甚,而稍有形勢者,雖極縱恣,人莫敢議,淸濁同流,勞逸不分,若此不已,則其所謂八柄之義,果安在哉?識者之寒心,其來已久。伏願殿下,務恢公明,毋執偏私,一賞一罰,必得其當,使擧世之人,有所勸懲,則其於治道,庶幾近之矣。宮禁乃人主出治之所,而爲四方之所觀感者也。是以古昔明王,嚴其出入之制,明其截然之分,倖門永杜,邪徑不開,然後政化淸明,治效自成,而近年以來,闕門不嚴,出入紛沓,咫尺大內,喧鬧如市,宮家婢僕,稱以問安,往來無常,莫有定制,內局醫官,敢以己私,托稱問候,出入無節,戚里之私賄二行缺因其問安,隨證下詢,亦無不可,何必使渠,任自出入於嚴密之地,以壞其名分乎?親民共理,莫如守令,漢代循吏之法,最是爲治之要,而近來有重內輕外之弊,受任州縣者,類非抄選,位至宰列者,未諳民情,民無惠鮮之澤,政有疏闊之失,此非細慮也。伏聞祖宗朝,亦有自臺省出莅郡縣,其有治績異等者,則輒皆不次登庸,故在外有彈壓之益,入內有鍊達之效,此誠先王之美政,而今日之所當法者也。頃日筵臣,以守令之辭朝者,竝皆引見之意,陳請蒙允,而曾未幾何,旋廢不行,如此易行之事,亦不承權輿,則尙何望堅心定志,做得至治乎?伏願殿下,繼自今,申明內外交差之政,修擧引見之法,毋若前日之乍行旋止,使群下不得議殿下勤倦,則其爲有補於治道,夫豈淺尠哉?臣等伏聞,兵猶火也,兵不戢,自焚,今日養兵之弊,言之久矣,而猶可諉於安不忘危之義,其所謂別軍職者,初出先王之瀋行之陪衛,因循不廢,式至于今,至使直宿於禁闥之內,又從以朝夕起居於君上,揆以事理,斷不如是,累百之禁軍,近萬之京炮,御營之足爲殿下之爪牙,而可備緩急之用,何必別畜十數無賴子弟,以損國家之大體乎?殿下果能行仁政得民心,則擧國之人,皆懷親上死長心,伏願殿下,快加乾斷,亟賜罷遣,以節浮費,以尊國體焉。今日弊政之可言者非一二,而臣等不敢毛擧,略陳其槪,以備裁擇,而天地之大,不能無憾者存焉,殿下自遇虹變以後,賜答群臣之章箚,皆是警勤奮發之意,謂將赫然,二行缺天命之不僭,不啻昭昭,殿下必以寅畏之心,大振作,凡所施爲,不徒爲口惠,然後方可以答上天仁愛之心,而保祖宗無疆之休矣。嗚呼,飢荒溢目,賑恤無策,春澤久閟,井泉枯涸,言念民事,不覺氣塞,而西方白氣,連發於數夜之間,凡在觀瞻,莫不驚懼,變異稠疊,何至此極?此政群臣上下遑遑汲汲,有同拯救之秋,惟殿下,勿視爲常談死法,而亟加采施之,則宗社幸甚。取進止。答曰,省箚具悉。噫,災異之作,何代無之?豈有如今日之甚者乎?言之氣塞,念之心寒,若隕淵谷,罔知攸措,覽此箚辭,其於誡誨寡躬,意甚切實,予深嘉歎,可不留心焉?已上燼餘
上在昌德宮。停常參·經筵。
再登南山看候,則白氣形勢,與昨無異,根柢入天際濁氣中,不得看候,尾長則比前稍長,過天苑第二星,直指九州殊口星,一更五點,隨天西沒。
藥房都提調鄭太和,提調洪重普,副提調吳挺緯啓曰,天陰風亂,伏未知聖體調攝,若何?臣等昨晩,伏審自上眼患,比前有加,不勝驚慮之至,夜來或至差減之效乎?臣等憂慮耿耿,敢來問安。答曰,知道。有加無減,受鍼爲之,可也。
受鍼。四行許缺
缺。傳曰,今下弓矢,滿浦僉使尹昌亨處給送。
都承旨吳挺緯,以吏曹言啓曰,進賀兼謝恩使,當以大臣擬望,而當擬大臣,只有二員,不得備望,在前或只以大臣二員備望,或以儀賓末擬,或竝書大臣·宗室·儀賓懸錄,其已行久,近於望單以入,或有只以宗室·儀賓備望之時,今則何以爲之?敢稟。傳曰,儀賓及宗室正二品以上已行未行,竝爲擬望。
吏曹口傳政事,以福昌君楨爲進賀兼謝恩上使,以權堣爲副使,鄭樸爲書狀官。
以備忘記傳曰,今此謝恩正使,旣已差出,依靈豐·嶺陽君例,加階以送。
吳挺緯啓曰,觀象監官二員,測候次,今當發送江華矣。本監書員一人,亦帶往云,給馬乎?敢稟。傳曰,一體給馬。
鄭鑰,以御營廳言啓曰,今此四番別馬隊試才賞格,從分數多寡,以本廳所儲綿木面給後,別單書入之意,敢啓。傳曰,知道。
又以本廳言啓曰,五番黃海道別馬隊四十九名,已爲整頓矣。來二月初一日,與四番別馬隊替代後,舊軍放送之意,敢啓。傳曰,知道。
尹飛卿啓曰,小臣館所問安進去,下直。傳曰,知道。又啓曰,小臣館所問安,則答以每遣近侍·宰臣,逐日下問,不勝感激,不知所達云矣。傳曰,知道。
吳斗寅,以吏曹言啓曰,年例節度使,卽當於今月內,議薦以啓,而判書朴長遠,時未肅拜,不得議薦之意,敢啓。傳曰,知道。
大殿受鍼後,政院·玉堂問安。傳曰,知道。藥房問安。答曰,知道。二品以上單子問安。答曰,知道。
尹飛卿,以都監郞廳,以請宴宰臣意啓曰,臣夢鱗·壽興·慶億,來詣館所,使差備譯官措辭請宴,則勅使以爲,屢度請宴,誠爲感激,而俺等路困,尙未解三行缺琴琵琶者,善歌者各一人,與金善立等,使之招入云,依其言,分付入送之意,敢啓。傳曰,知道。
以都監言啓曰,李後聃,入往館內,上勅使所患看審,則今已快差,只右手指浮痛之處,又爲下鍼云矣,敢啓。傳曰,知道。
又以都監言啓曰,次通官李奇英,欲爲暫時出往館所東門外,見其祖母後入來,閭家一處覓給云,門外空閑家舍,覓給之意,敢啓。傳曰,知道。
吳斗寅,以都監言啓曰,明日乃是回禮宴日次,而自上方以眼候受鍼,決難親臨,姑以宰臣循禮請宴,而前頭當有別宴,上馬宴,更待聖候平復,一度宴禮,以親臨請行,似爲便當,敢此仰稟。傳曰,依此爲之。
執義沈攸,掌令崔文湜啓曰,溫幸時諸臣賞格,請一倂還收。見上答曰,不允。
大司諫李泰淵,獻納權格,正言卞榥·吳始復啓曰,溫幸時諸臣賞格,請倂還收。見上平陵察訪柳壽昌,請命罷職。見上潭陽府使洪聖龜,持身不謹,處事顚妄,前後居官,率多縱恣,悍妻肆惡,家道乖戾,及爲本職,不事官事,率畜隣邑私娼,大小政令,一任請囑,遠近唾罵,人言藉藉,更無詳察之事,請潭陽府使洪聖龜,罷職不敍。甕津縣令禹殷錫,年衰政拙,無望蘇殘,且有惡子,不能禁抑,大小官事,無不干豫,賄賂公行,人言藉藉,如此之人,不可一日在官,以貽民害,請甕津縣監禹殷錫罷職。答曰,不允。洪聖龜事,依啓。禹殷錫事,更加詳察爲之。
上御熙政堂受鍼,藥房都提調鄭太和,提調洪重普,副提調吳挺緯,注書申晸,記事官洪萬鍾·李瑩,伏於楹外,醫官李東馨·崔有泰·尹後益·金九鉉入侍。鍼穴,手部,少肩·後谿肩·陽關衡□。足部,竅陰·至陰·厲兌·大衡右。面部,巨髎左右。受鍼罷後,鄭太和招承傳色請對,上命引見太和曰,近來眼候,雖或有不安之時,不至於大段,故深以爲幸,今又復發,至於受鍼,不勝憂慮矣。上曰,自上年稍似減歇,今又復發,殊可愍矣。太和曰,或爲觸風之事耶?上曰,無觸風之事,而昨日初昏,看望白氣,以至致傷矣。太和曰,白氣甚爲驚慘矣。上曰,再昨始得見之,其氣甚盛,未知何變耶?太和曰,不知其名,而必是殄氣所發。上曰,無乃蚩尤旗耶?太和曰,蚩尤旗則其狀似旗脚颭風矣,此則不然矣。三行缺。上曰,其氣始發之時,雖未及見之,再昨自看望,則其尾似曲矣,昨日則直長而廣矣。太和曰,黃孝□以爲,此氣今則雖不至於經天,而此後當漸熾盛云矣。上曰,其根本處,終難得見,日官輩以爲如何云耶?太和曰,雖登南山,亦不得見之,蓋根本北在於日沒處,爲氛霧所蔽,故不得望見云,而我國日官輩,術業不精,亦不能着爲候察矣。上曰,南山雖高,距日沒處甚遠,登於何處之山,則可以看望耶?太和曰,江華磨尼山,在於海中,於此看望,則可以測知矣。上曰,我國觀日出處之地則多有之,而亦有看日沒處之地耶?太和曰,海西長淵,有觀日沒處之地矣。洪重普曰,磨尼山,亦見日沒處,故臣曾爲留守時,嘗一往見矣。當其欲沒之時,紅光蕩漾,海水成赤,俄而入海,天地卽爲晦冥,見之甚奇壯矣。太和曰,然則磨尼山,無異於長淵,日官,給馬下送,使之看候,何如?上曰,明日內,日官二員,給馬下送,可也。吳挺緯曰,下送日官事,大臣親承傳敎,不必出於擧行條件矣。太和曰,進賀使,今當差出,故吏判來問於臣,而臣亦當在於擬望之中,故使之直爲啓稟矣。宗室中可合之人,則外廷不能詳知,故往年靈陽君,以特旨差遣矣。上曰,卽今進賀使,當以一品差送,宗班中誰可差遣者?太和曰,靈陽君·檜原君,秩在一品,而此兩人則旣已往來,此外無可合之人,駙馬中益平·靑平,亦經此行,似難再送矣。上曰,一品宗室,靈陽·檜原之外,無他人耶?重普曰,雖送二品宗室,彼中何以知之?上曰,二品中誰是可合者耶?太和曰,大君子弟外,其他則臣皆未見矣。上曰,福寧則長在抱病中,不可差送矣。太和曰,雖非一品,以正二品擬望以入,何如?上曰,依爲之。上曰,今番兩勅,性道甚惡云,然耶?太和曰,見其狀貌,有若發怒之人,甚可怪矣。上曰,前頭,三行缺。太和曰,缺,皆以皇帝親狎之人,自願出來,故其所爲如是云矣。挺緯曰,聞此人在皇帝之側,狎近無禮,公然向人曰,吾與皇帝情親云云,其國之事,據此可知也。太和曰,舊時輔政,皆不在,皇帝親政,此後則如此輩,皆當自願出來矣。太和曰,關西賑政方急,而監司李敏迪,旣已遞職,新監司閔維重,催促發送,宜當矣。挺緯曰,已使吏曹催促矣。上曰,趁卽催促發送,可也。太和曰,此時守令之曠官,甚爲可慮,而臺諫,以永興府使李敏發遞差事,今方論啓,李敏發,年未衰老,臺啓之論以老病,雖涉失實,曾得土疾,方在沈苦中,實難赴任矣。上曰,邊地守令論遞之時,必以罷職爲請,而今番臺啓,只請遞差,似違舊例矣。太和曰,永興非邊地,而武弁彈劾,例以罷職爲請,而今此臺啓,只請遞差,實違舊例矣。上曰,敏發,果有疾病則遞差,可也。太和曰,年少武弁,一經病鄕,則皆得土疾,永爲病廢之人,甚可惜也。挺緯曰,晉州牧使姜汝㦿,有九十老母,勢難爲往於病鄕,而時無朝家處置,尙未赴任,官事誠可慮也。太和曰,晉州空官,今已久矣。挺緯曰,晉州前後之官,三度遞易,空官今已累朔,大邑官務,必多積滯矣。上曰,有土疾之邑,移其官居,則或有稍勝處耶?太和曰,巨濟移邑之後,大勝於舊邑云矣。上曰,所謂水土不好云者,如何耶?太和曰,水色凝渴如牛涎,飮其水者,必得土疾,以鄭傅賢之健實,平生無疾病,而得土疾以死矣。上曰,御營大將,亦經病鄕,故頗有病根矣。太和曰,全羅左水營,素稱病鄕,而李道彬爲水使,獨不得病,蓋不飮冷水,不喫海物,則稍勝云矣。挺緯曰,閔震益,屢經病鄕而尙無病祟,其稟賦强健者,水土亦不能爲害矣。重普曰,一行許缺,今則有組練之事,禁軍中當出敎練,缺,鄕曲武士,不能解事,故李汝發則欲於都監將官中,擇其可合者差定,而臣意則於禁軍中,欲爲擇差矣。上曰,當於額外加出耶?重普曰,額外加出則料祿不足,以是爲慮矣。太和曰,額外差定,似當矣。上曰,然矣。遂罷出。已上燼餘
上在昌德宮。停常參·經筵。
登南山,白氣看候,與昨無異,而指移北方。
宣祖大王忌辰齋戒。
藥房都提調鄭太和,提調洪重普,副提調吳挺緯啓曰,伏未審夜來,聖體調攝,若何?今日受鍼,亦以巳正爲定宜當,臣等憂慮之至,敢來問安。答曰,知道。
尹飛卿啓曰,宰臣同知柳炳然,館所問安進去,下直。傳曰,知道。又啓曰,宰臣同知柳炳然,馳進館所。缺
藥房問安。答曰,知道。政院·玉堂問安。傳曰,知道。二品以上問安單子。答曰,知道。
吳挺緯,以司錄,以領議政意啓曰,本府例於歲首合坐,薦擧觀察使·節度使可合之人,而卽今僚員未備,限內不得爲之之意,敢啓。傳曰,知道。
以藝文館,長陵丁字閣塗灰修改時祝文分付單子。傳于吳斗寅曰,長陵有樹木斫伐處,祝文中添入。
傳于吳挺緯曰,明日午時,當還御政院,知悉。
尹飛卿,以禮曹言啓曰,各陵抽栍摘奸,前月纔已行之,且値客行,今朔姑不發送之意,敢啓。傳曰,知道。
李俊耉,以賑恤廳言啓曰,頃日引見時,臣趙復陽,以湖西被災尤甚天安等十五邑田稅米太,留賑本道,其代,以南運米移送戶曹事陳達,而未得停當矣。近聞湖民,飢饉日急,所傳無非慘酷,湖西災邑尤甚之處,則亦有甚於畿甸者,而絶無賑救之資,十五邑田稅,當爲上納者,米則一千八百餘石,太則一千餘石,其數甚爲零星,而亦不留賑,使之上納,則飢民呼怨,有不可言,而更無一分救急之地,誠爲渴悶。曾於兩南飢饉時,嶺南則換留田三稅二萬九千餘石,湖南則一萬二千餘石,今此湖西尤甚邑田三稅,不滿三千石之米太,換留賑救,在所不已,而南米之來,卽爲移送戶曹,則其在經費,實無所損,湖西田稅,漕運不遠,裝載之後則勢難還留,事甚急迫,卽速分付本道,尤甚十五邑田三稅,爲先停留,使之急時賑救,何如?傳曰,允。
尹飛卿,以迎接都監言啓曰,卽者勅使分付,善爲角抵者百餘人,使之抄入云,依其言,入送之意,敢啓。傳曰,知道。
又以迎接都監言啓曰,卽刻大通官,以勅使之意分付曰,來月初四日,當爲回程,明朝牌文書入云,依例自都監請留之意,敢啓。傳曰,知道。
又以迎接都監言啓曰,李後聃,入館所,上勅使病症看審,則右手指浮痛之處,似爲差效,三行缺,不可不入給云,雖非規例,彼旣責入,則勢難終始防塞,不得已入給之意,敢啓。傳曰,知道。
又以備邊司言啓曰,諸道上年水陸秋操停止事,曾已行會,今年春操,不爲擧行,而缺,水操停行之意,則頃日定奪於榻前,亦纔分付矣。忠淸缺兵使柳斐然,以春操行否報稟,當此無前饑歲,春窮方急之日,決難會操,依去秋例,竝爲停止,只營將,簡其所率,一番巡歷所管之邑宜當,以此意分付諸道,何如?傳曰,知道。
吳斗寅,以迎接都監郞廳,以宴禮宰臣意啓曰,臣益顯·臣倫·臣儼,來詣館所,使差備官依例請宴,則勅使答曰,累遣宰臣,請行宴禮,不勝感激,而俺等長路作行,身困未蘇,不得出受,宴床分入各房之故,呈納御帖之後,床排,依其言,入給之意,敢啓。傳曰,知道。
又以都監言啓曰,回宴禮,宰臣靑平尉沈益顯·檜原君倫·朗原君俁,來詣館所,依例請宴,則勅使以爲,累遣宰臣請宴,不勝感激,而俺等路困未蘇,不得出受,宴床分入各房云,故傳呈御帖後退出,宴床分入各房之意,敢啓。傳曰,知道。
又以都監言啓曰,卽者一等官金式孔,使其差備譯官,送言于臣等曰,俺之母墳,在於楊州南面栗園近處,欲於明日,暫時往來,如有一毫難便之事,則何敢發言乎云。其言似有必往之意,今若終始防塞,則必致大段落莫,而取考前例,則曾於壬寅冬勅時,次通官尹堅,亦爲往見其父墳於牛耳洞,故別定訓局旗牌官及馬兵六名,使之護行往來矣,何以爲之?敢稟。傳曰,今亦依此爲之。
又以都監言啓曰,卽者兩勅使,會坐於副勅房,使差備譯官徐孝男·朴而嶻等,送言于臣等曰,上來時見之,則一路凶荒忒甚,到處饑莩滿路,俺等旣無所持之物,不得覓給賑救之資,缺宴及宿站,俺等朝茶啖,竝令勿設,以此缺,第念所費之物些少,缺然之懷反重,深缺意,許令仍設,則庶免愧怍之心等語,措辭更請。缺數字
上御熙政堂受鍼,藥房都提調鄭太和,副提調吳挺緯,注書申晸,記事官洪萬鍾·李藼,伏於楹外。醫官李東馨·崔有泰·尹後益·金有鉉入侍。鍼穴,面部,攢竹左右·絲竹空左右。手部,尺澤·關衡·後谿。足部,厲兌·至陰·竅陰·大衡·解谿。受鍼罷後,戶曹判書金壽興請對,藥房都提調以下亦入侍。上曰,金式孔處,曾有所給之物,今聞渠意不欲領受,竝與其父加資而力辭云,未知何故也。壽興曰,使譯官探知其意則以爲,吾雖爲覲父出來,而不欲貽弊於本國,如此異恩,何敢承當?且老父加資之命,出於特恩,其在吾心,豈不感激,而今日若受此等異恩,則他時或有本國周旋之事,恐不無人言。如欲必爲加資缺,入去之後,則容或可矣。所給食飮,亦無領受之意,缺以爲加資事,當稟達以處,而如此,缺。太和曰,加資事,渠如是缺,汝意甚好。今姑面從之意,措辭以言爲好矣。上曰,渠意之如此,未知何故耶?太和曰,其意大槪如此,日後周旋之事,則渠欲爲本國容力,而加資之事,太煩聽聞,故如是固辭,其意似美矣。上曰,令譯官輩,更探其意以達,可矣。壽興曰,觀其爲人,極爲伶俐,且似良善,固辭加資之事,似無他意矣。上曰,然則其意似有深慮矣。壽興曰,渠則無求請之物,而通官輩,一體書出欲得之物,故都監亦竝爲入給矣。今番兩勅,性道極惡,少不如意,輒捉入譯官,咆哮不已,丁丑以後,無如此勅使云矣。上曰,兩勅中孰爲最甚耶?壽興曰,第二勅尤甚矣。昨日請造銀器,今日始爲造入,故以此發怒,擧措凶獰,欲杖譯官,且在前則勅使求請之物,使通官轉通矣。今則書其欲得之物,直通於都監,而所求多奇奇怪怪之物矣。上曰,何樣等物耶?壽興曰,浙器至以鍮鐵請造,如此細瑣之物,不可盡言矣。渠自恃皇帝之寵,少無顧忌,故通官輩,或有規諫之事,則大聲吼怒,無所不至,通官亦甚厭苦矣。上曰,數十年來,未有如此者也。壽興曰,昨日以手巾油染之故,捉入差備譯官,終日困辱,譯官等,不能支當矣。上曰,首譯誰也?壽興曰,徐孝男·朴而嶻矣。兩勅求得倭銃,故入送七柄,而夢善亦求一柄,艱得以給矣。別贈銀器,在前則辭不受去,而今則必爲持去,故本曹所儲銀器,今方改色以待矣。上曰,渠輩何間當回還耶?壽興曰,渠等欲於初四日回還,而請留則七八日當回還矣。太和曰,今日眼候,比昨日,何如?上曰,今日尤甚。壽興曰,勅使未去前,當爲一番別宴,而上候二行缺,上曰,戊戌年間所贈之事,考其謄錄擧行,可也。太和曰,不必考出謄錄,酌以給之爲好矣。上曰,戊戌年間,有造給銀器之事,今番亦給銀器,而他通官處,使之諱秘,可也。壽興曰,當依此爲之矣。上曰,造給銀器,則當入幾兩耶?太和曰,二器當入七八十兩矣。壽興曰,本曹有曾造銀器而去,稱量則當知其容入數矣。上曰,別贈之物,朝者遣中使,時已爲言及於式孔,雖今日內出給,可矣。壽興曰,今日當乘昏以給矣。上曰,以嘉爾之志,表此微物爲辭,可矣。遂罷出。已上燼餘郞廳權穎校正。日記廳郞廳任遠書。
上在昌德宮。停常參·經筵。
白氣似遊氣,不得看候。
謝恩,司諫吳□□,吏曹判書朴長遠,弼善慶㝡,護軍曺無敵。
大殿,政院·玉堂問安。答曰,知道。
藥房啓曰,伏未審夜來,聖體調攝,若何?眼候視昨有加減之異乎?今日雖是朔日,仍爲受鍼乎?臣等不任憂慮之至,敢來問安。答曰,知道。今日仍爲受鍼,可也。
受鍼,巳時。缺
司錄,以領議政意啓曰,本府例於歲首合坐,薦擧觀察使·節度使可合人,而卽今僚員未備,限內不得爲之之意,敢啓。傳曰,知道。
大殿受鍼後,藥房·政院·玉堂·二品以上·六曹·大司諫問安。答曰,知道。
還宮後,王大妃殿·大殿·中殿,藥房·政院·玉堂·二品以上·六曹·大司諫問安。答曰,知道。以上朝報
上在昌德宮。停常參·經筵。
白氣詳細看候,則爲遊氣熹微,不得看候。
下直。全羅兵使金鏡,造山萬戶沈渭龍。
謝恩。端川郡守李厚先,仍爲下直。
慈殿·大殿·中殿,政院·玉堂·二品以上·六曹·大司諫問安。答曰,知道。
開城留守書目,本府重囚,越獄逃躱,旣被應罷,而因赦蕩滌,揆以廉義,勢難仍在,賤疾猝劇,亦無供職之望,冒死陳情,懇乞遞罷,以便公私事。京畿監司,廣州呈,以忠淸監司閔維重辭職上疏上送事。啓。答曰,省疏具悉。已諭前批,勿辭速往,毋負委寄之意。
藥房啓曰,昨日還御之後,伏不審聖體調攝,若何?今日受鍼時刻,亦當以巳正爲定,而臣等區區憂慮,敢來問安。答曰,知道。
答兵曹判書洪重普疏曰,省疏具悉卿懇。卿辭至此,內局提調之任,當勉副焉。
府啓,溫幸時諸臣賞格,請一倂還收。見上答曰,不允。
大殿受鍼後,藥房·政院·玉堂·二品以上·六曹·大司諫問安。答曰,知道。
以開城留守辭狀,傳曰,勿辭察職事,回諭。
輔德李□□,弼善慶㝡,文學李觀徵,司書申厚載,兼司書李翊相,說書李潤朝,兼說書申晸等上疏。大槪,請令禮官,更稟王世子入學之禮,趁卽擧行,以副臣民之望事。入啓。
院啓,溫幸時諸臣賞格,請竝還收。見上平陵察訪柳壽昌,請命罷職。見上甕津縣監禹泰錫,請命罷職。見上忠義冒屬之弊,誠可駭痛,大加査正,以辨眞僞,在所當然,今番査正之時,或不無更書錯誤別□落名,而混被汰定者,至於明是忠義,而以不入籍之故,竝爲汰定者,其數幾至一千三百餘人。渠輩漏籍,實爲可惡,依律汰定,固無不可,而第國綱不嚴,習俗狃常,乙巳以前納籍之法,極爲縱弛,漏籍之數,滔滔有之,而申嚴之令,始降於丙午式年,則以乙巳以前不入籍之故,混同汰定,非但有同於慢令致期,且旣知其爲功臣子孫,而仍定餘丁,則無乃有歉於優待功臣之意耶?況宗室忠義,則揆以事理,尤不當汰定,請令勳府該曹,更爲明査,的是忠義,而誤入冒屬者及璿派分明,而乙巳以前不入籍者,竝皆分揀,勿爲汰定,卽不入丙午籍者,則施以漏籍之罰,以紓千餘人無告之冤。答曰,不允。末端事,令本府更爲査覈稟處。
傳曰,六七日間閭閻間,連有火光者五六日,自內望見,失火處必多,無乃不爲申飭兵部而然耶?捕盜廳·漢城府巡將等處,例呈失火單子,而今則一二巡啓達之後,更無連續書啓之擧,未知其由,問于各該掌以啓。已上朝報
慈殿·中殿,藥房問安。答曰,知道。
上在昌德宮。停常參·經筵。
白氣形體,比前熹微,五點後,西沒。
下直。興陽縣監梁嶷,黔毛浦萬戶具楨。
謝恩,刑曹參判李正英。
大殿,政院·玉堂問安。答曰,知道。
答輔德李□□等疏曰,省疏具悉。爾等之意亦好,而頃者定奪,實出於思熟矣,有何更稟之事乎?□□勿以疾速爲貴焉。
藥房啓曰,春寒更緊,伏不審夜來,聖體調攝,若何?眼候比昨無減乎?今日受鍼時刻,依前以巳正爲定,而臣等不任憂慮之至,敢來問安。答曰,知道。
答前執義尹宣擧疏曰,省疏具悉。爾其勿辭,安意領受,從速上來,以副予望。
答右贊成宋時烈疏曰,省疏具悉。已諭予意於前疏之批矣。卿其宜勿控病,幡然上來,以副予望。所賜食物,數甚些少,而實非偶然,卿何辭焉?安心勿辭領受。
答贊善宋浚吉疏曰,省疏具悉卿懇。國家所恃者卿,而胡忍棄予?噫,一自去歲相別之後,倐忽光陰,已過兩載,日夕思想之懷,可勝云喩?方今國勢岌嶪,災異疊見,誠如病人羸憊,卿何不幡然上來,共濟時艱,以扶國家之元氣乎?況今所帶春坊之任,尤不可不念也,明矣。卿莫之恤,以孤寡昧之企望,是豈予之所望於卿者乎?春日漸和,宜勿控辭,從速上來,以副至望,至於所賜食物,數甚些少,而實非偶然,卿何辭爲?安心勿辭領受焉。
吏曹,文臣堂上及侍從有父母年七十以上人員別單,行戶曹判書金壽興·禮曹判書金壽恒父副護軍金光粲,年七十二,加資。判尹吳挺一·都承旨吳挺緯母貞夫人沈氏,年七十七,衣資食物,從優磨鍊題給。吏曹判書朴長遠母貞夫人沈氏,年七十五,食物從優磨鍊題給。楊州牧使沈天潤母貞夫人尹氏,年九十,衣資食物,各別從優磨鍊題給。咸鏡監司權大運母貞夫人李氏,年八十一,戶曹參判尹□□,年八十二,衣資食物,從優磨鍊題給。行副護軍金壽翼母貞夫人權氏,年七十,食物從優磨鍊題給。前承旨朴世城父副司果朴煥,年八十五,加資。前承旨金禹錫母淑人李氏,年七十四,食物從優磨鍊題給。行副護軍尹塏父判敦寧府事尹履之,年九十,衣資食物,從優磨鍊題給。行副護軍崔逸母宜人曺氏,年七十七,衣資食物題給。同副承旨吳斗寅母貞夫人李氏,年七十七,衣資食物題給。執義沈攸母淑人金氏,年七十四,食物從優題給。輔德李□□,年七十四,食物從優磨鍊題給。前通禮鄭世輔母淑夫人尹氏,七十五,食物從優磨鍊題給。前郡守鄭始成母宜人李氏,年七十九,衣資食物題給。前持平元萬里母貞敬夫人崔氏,年七十四,食物從優磨鍊題給。前縣監趙嘉錫·前待敎趙師錫父行副護軍趙啓遠,年七十七,加資。禮曹正郞洪受河父僉知洪處厚,年七十,食物從優磨鍊題給。京畿都事尹搢父軍資正尹舜擧,年七十三,前縣監安塾父通德郞安應達,年七十三,食物從優磨鍊題給。
政院啓曰,掌隷院啓目,醫女丹春等免賤公事,昨夕入啓蒙允,而藥房諸臣及扈駕留都諸臣賞加賞格,臺諫方請一倂還收,則醫女輩,雖與朝士有異,臺論方張之日,先施賞典,實有所未安。臣未及覺察,矇然判付,不勝惶恐待罪,此公事還入,判付爻周,待臺啓結末,使之更稟,何如?傳曰,知道。勿待罪。
漢城府啓曰,卽接中部所報,正月二十九日夜間,長通橋下,棄置一大瓮,視之則其中有赤脫男兒,以刃刺項而流血滿瓮,里人聚觀,莫知其由。翌日朝,廣州良才居李命吉稱名者,來言其弟命元年十五兒,昨日牛隻,載柴入京,而終夕不來,極以爲怪,四求不得矣,不知爲誰人所殺,置諸橋下,而所持牛隻則不知去處云。都城內大道之中,有此殺越之變,不勝驚駭,令捕盜廳各別譏察,急速跟捕,何如?傳曰,允。
傳曰,朝觀漢城府草記,則都城大道,恣意殺越,事之寒心,莫此若也。令左右捕盜廳,另加譏捕,從速捕得事,嚴加申飭,被殺人,亦令該曹恤典擧行。
大殿受鍼後,藥房·政院·玉堂·二品以上·六曹·大司諫問安。答曰,知道。
禁府,李震夏拿囚。啓。
院啓,溫幸時諸臣賞格,請一倂還收。見上甕津縣令禹敬錫,請命罷職。見上凡兩司傳啓之後,無論人員,列書姓名,送于政院郞廳,則一依其序次,正書以入,例也,而前月廾五·廾六日,兩司·本院之啓,易其序次而書入,其所慢忽,殊甚不當,當該注書,請推考。前啓,平陵察訪柳壽昌罷職事,停啓。忠義事,査覈間姑停。
府啓,溫幸時諸臣賞格,請一倂還收。見上數日前,有一童子,牽牛載薪而賣於市者,爲賊人所誘,因奪其牛而殺之,藏尸於長通橋下,其凶慘之情,有不忍言者。都城之內,有此殺越之變,此實前所未有之事,而捕盜廳,旣不能嚴防於常時,又不能趁卽跟捕,事極可駭,請當該捕盜大將,從重推考,正犯,令本廳及時跟捕,以正其罪。殿中之職,糾察百司,爲任最重,自前南武中極擇,其意有在,而監察禹淸萬,曾爲宣傳官時,以行己悖戾,見汰於兵曹,如此之人,不可仍置臺監之列,請命遞差。
答院曰,依啓。還收賞格事,不允。答府曰,不允。此非結黨橫行之比,事出屬耳,有何推考之事乎?及時捕捉事,依啓。
大殿受鍼後,吏曹參判趙復陽請對入侍時所啓,全羅都事愼景尹,以過限未肅拜,請推□□矣。今聞擧家下鄕云,前頭本道都事,當有句管運穀之事,似當速爲處置,出其代矣。上曰,都事則缺無緣下鄕,事甚可駭,不可循例治之,拿問定罪。已上朝報
受鍼後,吏曹參判趙復陽請對時所啓,近日連見廣州府尹金萬基所報,則城內及外村,有飢死之人云,聞來不勝驚慘,不可不趁卽賑救,而還上則有田土人外,丐乞無跟着人則例不得食,似當以某穀自給,然後可以救死,而本府元會之穀,其數不多,以軍餉米,爲先除出賑救後,南運米,爲充數之地,何如?上曰,軍餉二百石除出,設粥賑救,以南運米,從速充上,可也。又所啓,畿內之民,飢饉方急,而他無救活之策,江都移轉米,不可不趁速分給矣。領議政鄭太和曰,畿內之民,望哺已久,固當分給,而不可不先爲限節其數矣。上曰,一萬石分給,可也。已上備局謄錄
上在昌德宮。停常參·經筵。
夜一更,蚩尤旗,長可亦七丈,廣尺餘,爲月光所射,形體比前稍微,根柢入天際濁氣中,去極度數,不得測候。
當日無肅拜。
大王大妃殿·慈殿·大殿·中殿·東宮殿,敢來問安。答曰,知道。
藥房啓曰,伏未審夜來,聖候何如?昨日受鍼之後,賜對良久,恐或勞動,有妨眼患,臣等不勝憂慮之至,敢來問安。答曰,知道。
戶曹判書金壽興上疏。大槪,亟削臣職,以謝人言,以安微分事,入啓。
禁府,愼景尹拿囚。啓。
注書申晸服制,代假注書鄭積。
府啓,溫幸時諸臣賞格,請倂還收。見上都城之內,殺越人命,乃是莫大之變,捕盜廳,常時不得嚴飭之罪,在所難免,請推之論,亦云末減也。凡行路之人,冒夜犯禁,則亦皆執捉,何待賊黨橫行,然後執捉乎?此賊刺刃殺人,投諸橋下,決非白晝衆目之中,所可爲者,則捕廳令弛,儸卒不能通宵行禁,據此可知,而且未有窺伺跟捕,則大將烏得免其責也?當該捕盜大將,請命從重推考。殿中之職,糾察百司,爲任最重,自前南武中極擇,其意有在,而監察禹□萬,曾爲宣傳官時,以行己悖戾,見汰於兵曹,如此之人,不可仍置臺監之列,請命遞差。答曰,不允。遞差事,依啓。
院啓,溫幸時諸臣賞格,請竝還收。見上溫幸時賞加賞格還收之請,兩司今方論列,而掌隷院,乃於此際,醫女免賤事,徑先啓請,極涉不可,當該堂上·郞廳,請竝命從重推考。政院,居喉舌之地,凡於公事,所當詳察捧入,而今此掌隷院醫女免賤事,矇然捧入,至於書入判付,當該承旨,難免不察之失,請命推考。答曰,不允。推考事,依啓。
答戶曹判書疏曰,省疏具悉卿懇。仰觀乾文,災異疊見,禍機之發,朝夕可待,尋常畏懼,若隕淵谷,俯察世道,人心薄惡,日以益甚,訛言一興,樂聞者衆,今日世道,不亦寒心之甚者乎?萬直所聞,未知出於何處,而其所攻斥,無非便侫之意,而結之以宋朝送花等事,疑信不亦太甚乎?如使萬直,粗有君子之心,卽信浮言,目士夫以奸侫,至此之極哉?於此一事,可觀其心,不必多誥,而抑有說焉。孟夫子不云乎?橫逆之來,自反而忠,且有禮則妄人也已矣。今日之事,卿不請予未聞,則誠是自反而慊矣,又何難焉?正爲卿今日道也,何用深加引避,以傷事體乎?客使在館,不可一日曠官,安心勿辭,從速行公。仍傳曰,戶曹判書,更爲命招。已上朝報
上在昌德宮。停常參·經筵。
夜一更,蚩尤旗,爲月光所射,形體比昨稍微,四點初,不見。二更三更,巽方有氣如火光。
中路問安使安應出去。
下直。閑山萬戶姜公望。
謝恩,晉州牧使姜汝棨。
戶曹判書金壽興上疏。大槪,召牌再降,竟未趨赴,亟罷臣職,仍治臣罪事。
藥房啓曰,伏未審夜來,聖體候,若何,而眼患有差減之效耶?臣等不勝憂慮,敢來問安。答曰,知道。入診爲之。
傳曰,明日餞宴,親臨待令。
府啓,溫泉行幸時諸臣賞格,竝命還收。見上捕盜大將,請命推考。答曰,不允。推考事,依啓。
答戶曹判書金壽興疏曰,省疏具悉。已諭於前疏批,卿其勿辭,斯速行公,客使接待時,俾無狼狽之患。
傳曰,戶曹判書金壽興,更招察任。
觀象監官員,以領事·提調意啓曰,西方白氣之現,今已累日,而雖未的指其狀,而其形似彗。或言蚩尤旗,此是非常之變,自前如此之時,別爲抄擇文官與本監官員,同爲察候,例也,依前以吏曹佐郞閔蓍重,弘文館修撰崔萬重,侍講院司書申厚載啓下,使之測候。傳曰,允。
政院啓曰,刑曹判書李慶億,來詣請對矣。傳曰,戶判金壽興,牌招來詣,使一時入侍。
戶曹判書金壽興上疏。大槪,召牌三降,不敢一向違命,强進闕下,而臣之情勢,決難冒出,亟賜鐫削,以便公私事。
院啓,刑賞,礪世之具,古昔明王,愛惜嚬笑者,良以此也。請隨駕留都諸臣賞加賞格,一竝還收。答曰,不允。
政院啓曰,戶曹判書金壽興,來詣闕門外,諸疏俱不得捧入,而係是重臣之疏,何以爲之?敢稟。傳曰,從速入來,以待面諭事,卽爲分付。
刑曹判書李慶億,戶曹判書金壽興入侍。
吏曹伴送使吳挺一,啓。
福昌君楨上疏。大槪,瀝血陳懇,乞收新授之資,仍改專對之任,以重國體,以安微分事。入啓。明日郊外擧動時,初嚴辰初一刻,二嚴辰初四刻,三嚴辰正五刻,開門差早。
引見入侍時,戶曹判書金佐明所啓,連山大同爲米,連年敗船,而船主權時淡,偸食故敗之後,全其妻子蒙白,以生爲死,逃慝於海州,因人陳告,始得捉來,同船沙格,無一死亡者,竝皆刑推定配,而時淡則以船米去處不爲直告之故,自刑曹刑推,已近四十次,當此南穀漕轉之時,不可無警衆之擧,梟於江上,何如?上曰,偸米故敗,以生爲死,自有事目,梟示可也。又所啓,時淡逃隱處陳告之人,亦爲論賞,以開捉納之路,何如?上曰,依爲之。都承旨吳挺緯所啓,小臣有老母,得蒙推老優異之典,母子兄弟,感泣罔極,以小臣感激之心,有區區所懷,惶恐敢達。領府事李□□年今七十四矣。以元老大臣,年齡已高,而無子之故,未蒙恩典,外議皆以爲欠缺。前經歷金坰,亦以乙未生,自仁祖潛邸時,厚蒙眷待,到先朝,亦多推老之恩,今則無子貧寒,寄食於族黨相知之間云,此亦聖上軫念處也。且靖社功臣,只有咸陵君李洎等一二人,洎今年近八十矣,曾乞致仕而未遂其願,不受祿俸,今已屢年,其恬退之志,誠可尙矣。同知洪潤,年今八十四歲,以仁祖朝侍從之臣,亦未蒙恩典,竝此仰達。上曰,予亦有意於領府事,今日欲爲言及而未果矣。紬帛食物,令該曹各別題給。金坰,特爲加階,優給食物,李洎,加資,食物題給。洪潤,亦題給食物,可也。領議政鄭太和曰,武弁堂上以上,有年高父母者,不得參於推恩之典,亦不無缺然之心云矣。上曰,當初武臣,不爲一體抄啓,乃該曹未察之故,曾經營將以上之人,使該曹抄啓。已上朝報
有政。吏批,以李斗煥爲造紙別提,相禮吳熽,順陵參奉崔後遠,典設司別檢李羽成,繕工參奉尹譚,正言李叔達,宗簿主簿尹衡聖,獻陵參奉鄭昌址,成均博士朴文道,成均典籍金啓光,甕津縣令柳晉三,永興府使元相,禁府都事趙汝耘,潭陽府使鄭榮漢,監察白如圭,繕工監役李縝,內醫提調金壽恒,副修撰吳始復,平安都事鄭重徽,全羅都事金德遠,宗簿提調洪處亮。
上在昌德宮。停常參·經筵。
一更,蚩尤陰晦,不得看候。
答福昌君疏曰,省疏具悉卿懇。今玆之命,意非偶然,卿何辭爲?卿其安心焉。
福昌君楨,加資肅拜。
謝恩,正言李叔達,副修撰吳始復。
義州別問安使鄭榏出去。
領議政鄭太和,都承旨吳挺緯,弘濟院出去。
藥房啓曰,伏未審夜來,聖體調攝,若何?眼候未盡平復之前,將有郊外擧動,臣等不任憂慮之至,敢來問安。答曰,知道。
大駕詣慕華館後,藥房·政院·玉堂問安。答曰,知道。
伴送使吳挺一,京畿監司張善瀓,勅使祗送事出去。
傳曰,還宮時,捧上言。
大駕還宮後,藥房·政院·玉堂·二品以上·六曹·大司諫問安。答曰,知道。
政院啓曰,近以西方白氣之變,朝野遑遑,莫不駭懼,臣等昨伏見星臺所奏,其狀似是蚩尤旗云,果爾則此乃星變之最可畏耳。古今所罕見者,考諸前史,上下數千百年,只見於高之永光,麗之景福,皆在叔季昏亂之世。又以我朝言,往在戊午,始有此變,至今傳說,尙且驚心,臣等伏未知何樣禍機,迫在朝夕,而陰虹貫日,曾未幾日,可愕之變,又若是其層出耶?臣等於此,尤不覺骨驚而膽慄也。噫,國家不幸,遭此非常之變,其所以答之者,亦豈可循常姑息,幸冀無事耶?答天以實,雖似進誡之常談,別推其本,誠不可以他求也。虹變之後,今旣踰月,而上下恬然,無一改圖,仰觀俯察,豈不泄泄乎?臣等竊念,自玉候靜攝之中,不得頻接臣僚,其勢固然,而一月之內,侍御之臣,僅一進見,庶務安得不稽滯,百隷安得不怠忽乎?間或有臣僚賜對之時,而前席酬對,亦不過一場閑說,施措之間,鮮有咨訪之實,凡於疏章之上,輒下嘉奬,必以省念爲敎,一經睿覽,終無見施之實,臺閣之論,雖係循常擧劾,或靳允從,少忤聖意,輒示訑訑,今此溫幸賞典,兩司閱月爭執,公議可見,而每以不允二字,爲引日牢拒之地,臣等竊爲聖明慨然,而前者遇災求言之時,亦豈無一二可取,而未聞有採用之實,徒爲應文之具,識者之寒心,固已久矣。今則竝與文具而廢之,又何望乎盡其實哉?目今民命近止,邦本已搖,天怒轉激,災害踏臻,臣等竊恐殿下之實德,未孚於上下,而曲荷之天,終不可爲也,豈不大可懼哉?伏願聖上,惕然奮發,大警群心,恒存寅畏,痛自剋責,益加對越之誠,豫盡修省之實,以是而策勵臣工,以是而酬應事務,則厥德修,罔覺而天意可回矣。臣等,待罪近密,目見災異之日慘,不勝憂懼之心,區區所懷,敢此仰陳。傳曰,嗚呼,天災之慘,一至於此,中夜興思,夢魂亦驚,遑遑畏懼之懷,復何形言?今觀啓辭,誡誨之意,溢於言表,憂國愛君之忱,予深感歎,宜加留心省察焉。
府啓,溫幸時諸臣賞格,請一倂還收。見上商賈征榷,已非先王之政,況勒徵厥稅於非其商買者乎?近來戶曹之密封蔘商,徑給帖文,刦勒收稅,甚無謂也。所謂蔘商者,未有定數,隨時多寡,而該曹,定額收稅,有非逃故之比,使該部密封,使各契督捧,鞭仆隨之,各契下人,不勝其苦,賑恤廳下人,輒稱蔘商,或以虛名書呈,收合納稅,至於松都,則該曹,直送帖文於兩寺,業以他商者,督徵其蔘稅,謬例已久,痼弊難變,以至今日而極矣。當此民窮財竭之日,橫斂剝割之政,不可不急速變通,請令該曹,察問其直與松都勒給蔘商帖文之規,直送其帖文于兩界監司,使之分給入往之蔘商收稅上送,如非該曹帖文,則論以潛商之律,俾無兩契民人呼冤之弊,訓局破弓坐市興販事,與市民之應役者,輕重懸殊。故去年十月初三日引對時,臣以掌令入侍,陳達其變通之意,則自上許令平市,相議于大將,量宜加稅矣。今已經年尙無處置,臣等深以爲訝,招問平寺下人,則本署官員,再往大將家,欲爲定奪,而大將不卽擧行云。莫重啓下公事,以至遷延,殊甚未安,請訓鍊大將李浣,從重推考,其公事,趁卽定奪。
觀象監官員,以領事·提調意啓曰,天變測候文官,昨日爲先啓下一員矣。今有分送江華之擧,舍人南以星,吏曹佐郞李翊相,加啓下,使之一體察任,何如?傳曰,允。
答院曰,不允。推考事,依啓。蔘商事,令該曹詳考稟處。已上朝報
慕華館幕次引見時,伴送使吳挺一所啓,勅使上來時,各邑求請,比前倍蓰,臣與平安監司鄭萬和,相議周旋,雖得減數,而亦不下於前日所求之數,夢善,平安則書給豹皮百領,龍崗則書給黃獷皮五百領,此則無前之事也。本道決難盡副之意,措辭言之,則別無明白之答,到中和,臣以無前之事,決不可開路,更爲防塞,則夢善始曰,吾上年出來時,旣已持去,此非前例乎?問於其時下人,則可知其有此例也,何乃防塞云,臣問於其道,則夢善出來之時,平安·龍崗,果有密贈之事,其時不知有何曲折,有此密贈之擧也。各邑不思後弊,如是密贈,致他日仍例之患,事極驚駭,如此之事,隨其現發,罪其守令,爲後人懲戒之地,可矣。領議政鄭太和曰,此則現發處如此矣,若有辱及之事,則有不得已爲之者矣。上曰,事甚驚駭,令本道嚴飭各站,今後一切防塞密贈之弊,可也。已上備局謄錄
上在昌德宮。停常參·經筵。
蚩尢旗,月光漸盛,形體不得看候。
謝恩,永興府使呂相,宗簿正尹興聖,平安都事鄭重徽,全羅都事金德遠,典籍元格。
大殿,政院·玉堂問安。答曰,知道。
戶曹判書金壽興初度呈辭,入啓。禮曹參判洪處亮辭職上疏,入啓。
備忘記。嗚呼,今日國事,可謂岌岌乎殆哉。上以天怒孔棘,下以民事罔極,憂惶畏懼之心,未嘗少弛于中,今春歲首,已有虹貫之災,曾未踰月,又有此可怪可愕之變,寤寐思之,心魂亦驚,若隕淵谷之懷,曷可勝喩?推究其原,實由於寡昧之涼德否才,忝位而然。言念及此,驚惶震越之餘,靦然愧赧,罔知攸言,自今日避正殿,追省旣往之咎,益加敬畏之道,少答天譴,承旨代予草敎,廣求直言,以補不逮,咨爾大小群工,務盡寅協,恪勤乃職,至於甄拔人才,疏決庶獄,誠是遇災之急務,宜令各該掌,着實施行,減膳禁酒等事,亦令該曹擧行焉。
藥房啓曰,伏未審夜來,聖體調攝,若何?昨日動駕郊外,冒雪還宮,得無添傷乎?臣等憂慮耿耿,敢來問安。答曰,知道。雖不如昨朝,不至於大段添傷矣。
府啓,溫幸時諸臣賞格,請倂還收。見上
政院啓曰,臣等卽伏見備忘記,十行綸綍,懇惻丁寧,臣等奉讀再三,欽仰聖上責躬儆愓之至意,凡在聽聞,孰不感幸?臣等雖欲承命對揚,非但蕪拙之辭,不能推寫其萬一,循常代草,亦涉文具,直以大哉王言,布告中外,實合於答天以實之道,以此備忘,直爲頒布之意,敢啓。傳曰,文辭荒拙,非但不得通暢,遑遑之懷,亦未直寫,承旨代草宜矣。又啓曰,去夜備忘之下,臣等圭復感歎,乃以直爲布告之意仰稟,而聖批不許,仍令代草,臣等益歎撝謙之盛意,固當承命之不暇,而第念天人交感之理,貴在誠實矣。應天之道,何用文爲?臣等今朝齊會,伏覩聖旨,十行之間,誠意藹然,上畏天怒之孔棘,下念民事之罔極,終之以追省旣往之咎,益加儆畏之道,一字一句,皆出於至誠惻怛,其丁寧反復,責己求助之意,益深切矣。臣等雖欲對揚,又何能贊一辭哉?且中外民庶,若聞直布聖旨,則其所感誦感泣,必有倍於山東之父老,因以備忘,直爲播告何如?傳曰,啓辭之意,亦非偶然,而荒拙之文,終難通暢,依遵前旨,代草可矣。
院啓,溫幸時諸臣賞格,請倂還收。見上
院前啓,蔘商□□事,稟處間姑停。
忠淸監司閔維重,在外入來。
答府·院曰,不允。
左承旨李俊耉上疏。大槪,脚節之痛,漸至危劇,委身僵臥,末由自力,懇乞亟許鐫改,以便公私事。入啓。
以戶曹判書金壽興初度呈辭。傳曰,使之安心勿辭,從速行公。
答左承旨李俊耉疏曰,遞差。
政院啓曰,朝者,刑曹判書李慶億,上疏到院,而觀其措辭,以可疑之疾,昨遭子婦之喪,十三歲兒子,今方繼痛,病勢危劇,方在死生中,至情所在,不得不躬自救護云。故其疏不敢捧入,當此遇災下敎之日,疏決庶獄之擧,誠不可少緩。故自本院催促該曹則以爲,判書非但新遭慘慽,未及成服,且在其子染病中,行公無期,本曹之事,誠極可慮。所當請令廟堂稟處,而領議政,受由在鄕,何以爲之?敢稟。傳曰,然則今姑改差,當日內開政差出,可也。
禮曹啓曰,卽伏見備忘記。十行綸音,辭旨懇惻,遇災警懼之誠,溢於言表,凡在瞻聽,孰不感泣,依聖敎,自今日避正殿,減膳禁酒等事,分付於該司,而撤樂一款,亦令依前例,一體擧行,何如?傳曰,允。
政院啓曰,當日開政,刑曹判書差出事,命下矣。差出後卽爲牌招肅拜,使之疏決罪囚,何如?傳曰,允。
工曹監司薦,沈梓·鄭鑰·鄭繼胄。兵使薦,林商儒·尹昌亨·權道經。戶曹監司薦,李翊·鄭鑰·鄭繼胄。兵使薦,申汝哲·李世選·李益亨。禮曹監司薦,金益炅·李翊·成後昌。兵使薦,元相·權道經·尹有。
刑曹監司薦,李翊·安鎭。兵使薦,權尙矩·李益亨。已上朝報
有政。吏批,以尹濟亨爲禁府都事,洪萬容爲承旨,監察張俊南,奉常正鄭世輔,刑曹判書鄭知和。
禁府啓曰,卽者伏覩備忘記,疏決庶獄,誠是遇災之急務,宜令各該掌,着實施行事,命下矣。本府亦是掌獄之官,卽宜欽承聖上憂災之盛意,疏決滯獄,而但臣府管囚諸人,有非賊曹囚推之比,如無審理之擧,則在前未有自下疏決以啓之規,且有未原情罪人,而今日是釋奠大祭齋戒,明日又是社稷春享大祭齋戒,本府堂上二員,今方差祭,循例開坐,亦不得擧行之意,敢啓。傳曰,罷齋後,卽爲開坐捧招,以爲疏決之地。已上禁府謄錄
上在昌德宮。停常參·經筵。
夜一更,月光漸盛,蚩尤旗,不得看候。
謝恩,刑曹判書鄭知和,左承旨尹飛卿,左副承旨鄭鑰,相禮崔熽,□□白汝圭,禮曹佐郞崔沃,禁府都事洪得亨。
校理鄭載嵩再度呈辭。大祭齋戒,留政院。
藥房啓曰,伏未審夜來,聖體調攝,若何?眼候比昨,更無加減乎?臣等憂慮未弛,敢來問安。答曰,知道。猶未快愈矣。
答禮曹參判洪處亮疏曰,省疏具悉。卿其勿辭,調理察職。
伴送使書目,勅行,初七日坡州止宿事。
禮曹啓曰,每年各陵展謁,春則二三月,秋則八九月,恒式取稟事,旣已定奪,而自上方在靜攝之中,不得循例取稟之意,敢啓。傳曰,知道。
吏曹啓曰,今戊申年年例守令薦,應薦不薦人員,抄出別單,書入之意,敢啓。傳曰,知道。
戶曹判書金壽興上疏。大槪,情勢慼迫,賤疾且劇,呈單仰稟,反承格外諭旨,驚惶悶塞,冒死號籲,亟賜鐫罷,以便公私事。留政院。以上朝報
上在昌德宮。停常參·經筵。
蚩尤旗,不得看候。
下直。安陰縣監趙從耘,宜寧縣監林世普。
謝恩,右通禮鄭弼明,兼成均博士朴文道,內禁衛將曺無敵。
戶曹判書金壽興,吏曹參判趙復陽辭職上疏,入啓。
藥房啓曰,春寒尙峭,伏未審夜來,聖體調攝,若何?眼候尙無快愈之效乎?臣等無任憂慮之至,敢來問安。
忠淸監司書目,忠州呈,以大司憲李尙眞病重,上去不得事。
江華留守書目,病勢難堪,更申前懇,辭職上疏上送事。
答藥房曰,知道。別無加減矣。
副護軍權堣上疏。大槪,意外有使价之命,冒死陳情,乞治臣罪,以正國法事。入啓。
大司諫李泰淵上疏。大槪,略陳所懷,以備裁擇,仍陳情勢,懇乞鐫免事。
政院啓曰,右承旨沈梓,近有身病,累日呈單矣。聞其所患,已至差歇,而今日則都承旨吳挺緯,又以式暇,藥房問安後,卽爲退去,廳中位尤甚不齊,右承旨沈梓,牌招察任,何如?傳曰,允。
右承旨沈梓,牌招肅拜。
院啓,溫幸諸臣賞格,請一倂還收。見上黃州判官柳晉昌,到任之後,專事肥己,至於吏民闕紙徵捧之際,先給衙中之紙,倍徵其價,紙品雖好,非衙中所出者則不捧,而所儲之紙垂乏,又自京中貿去,以此輪回還入,而價則歸己,且稱以官庫板蕩,鄕所將官及下人等處,勒捧扶助,太半私用,此外鄙瑣之事,不一而足。本州蕩敗之餘,收拾之責,不可付諸此人,請命罷職。諸道閫帥·守令,欲主威令者,必用棍杖,棍杖之設,只爲軍官,而本非恒用之刑也。濫刑之下,或至殞命,而無告之冤民,畏㤼其威,不敢呈訴,抱痛者何限?曾在先朝,臺臣啓請禁府,令監司·閫帥·守令,軍政之外,濫用棍杖者,摘發啓聞,而此令旋廢,未聞有以此抵罪者,閫帥之濫刑自恣,薄罰微過,亦用此棍,軍民之呼冤,未有甚於此弊,請令諸道監司,先自執法,更爲嚴勅於各鎭各邑,如有犯禁者,則一依啓聞,論以濫刑之罪。
傳曰,災異層疊,國勢孔艱之時,朝廷有碩德儒賢,則其於國勢之關重何如哉?贊成及贊善,非但寡昧企望切矣。其受先朝知遇之恩,任先朝付託之重,可謂深且大矣。一遭邪說之後,固守遐鄕,前後疏批,已諭予意,而未聞幡然之起,其於予心悶鬱,深愧誠禮之不足,顧不暇言,而國家之不幸,當復如何?遭此無前之變,豈可使遜于荒野?方今春日漸和,須體前後之批,從速幡然上來,扶濟顚沛之國勢,少慰予日夕思想之懷意,措辭下諭,仍爲遣史官傳諭。
傳曰,疊見災異,國勢孔艱,未有甚於此時,而朝廷之上,寅協未聞,退處者亦多,至於國事之寒心,今如何哉?至於大臣,尤不可一日在外,許判府事之退居田野,今已周歲,當初此擧,出於萬不獲已,豈樂爲哉?然而受先朝不世之恩,佩國家安危之重,雖曰原任,位在大臣,則當此之時,不可恝視也,明矣。予之思想,亦已切矣。昔疾今瘳,船路已通,須體至意,擇便於水陸,斯二者,從速上來,以濟岌嶪之國事,少慰予心之企望之意,遣承旨措辭諭之。
答院曰,藥房賞格外,竝量處焉。
答府曰,藥房賞格外,竝量處焉。
罷職事,不允。末端事,依啓。
傳曰,許判府事上來時,水陸兩路,從便護送事,兩道監司處,下諭。
答大司諫李泰淵疏曰,省疏具悉。目今災異荐臻,國事杌揑,憂遑之懷,方切于中矣。卽見此疏辭,進誡之意,深且切矣,慨然之懷,溢於言表,深用感歎,可不存心而省察?爾其勿辭,從速察職。
答吏曹參判趙復陽疏曰,省疏具悉。卿其勿辭,從速察職。
答戶曹判書金壽興疏曰,省疏具悉卿懇。決不可許副之意,不但已喩於回諭之時,誠啓日後無窮之弊,宜遵前旨,從速察職。
以大司憲李□□疏,本職姑遞差。
引見入侍時,兵曹判書洪重普所啓,以臺諫所啓,冒屬忠義等,有更査稟處之敎矣。冒屬之類,固當更爲査考,而不入籍者,則別無更査之事,只當科其罪犯矣。但念此輩,雖曰兩班,皆是無識之人,旣無應擧之才,故乙巳別試追籍之時,不爲入錄,且自恃忠義之名,意謂不入籍,保無定役之患,終未免漏籍之歸,此實愚昧無識之致,不無可恕之道。且渠輩不能自知其罪,擧皆呼冤,方爲來訴於京中者甚多,外方之紛擾,擧此可知,當此飢饉之日,民間之呼冤騷屑,不可不念,合有變通之道,而施罰之意,旣已行會,則亦不可無端分揀,外議或以爲,只令一番徵布宜當云,故敢達。上曰,限一年徵布,以示施罰之意,而一家父兄,在於徵布之中,則率下兒弱分揀,可也。以上朝報
上在昌德宮。停常參·經筵。
一更,蚩尤旗,不得看候。
答江華留守疏曰,省疏具悉。爲國效忠,無出卿右,備局仍任,亦非偶然,卿宜益加留心於保障,無負委畀之意。至如疾病,人所難免,從容調理,未爲不可矣。
答護軍權堣疏曰,省疏具悉。兩憲之言,何必深嫌?卿其勿辭,從速察職。
謝恩,知敦寧李□源,監察李曾賢·張後南,學錄洪覿,造紙別提李時煥。
下直。永興府使元相。
校理李奎齡上疏。大槪,前遭妻喪,未得永窆,尙在權厝中,乞遞職名,俾得歸葬事。入啓。
校理鄭載嵩三度呈辭。入啓。遞差。
永寧君根,福昌君楨,福善君柟,永樂君㮒等上疏。大槪,敢陳危悃,冀蒙綾昌大君易名之典〈事〉。入啓。
吏曹啓曰,臺諫有闕,政事,取稟。傳曰,明日爲之。
伴送使書目。勅行,初八日開城府止宿事。
藥房啓曰,伏未審夜來,聖體調攝,若何?眼候加減,亦復何如?臣等憂慮未弛,敢來問安。答曰,知道。症候將言于醫官矣。
戶曹啓曰,今此諫院,以該曹蔘商收稅革罷事論啓。自上有令該曹,詳考稟處之敎矣。所當卽爲擧行,而係是大段變通,待査後相考稟處之意,敢啓。傳曰,知道。
答校理李奎齡疏曰,省疏具悉。爾其勿辭,從速察職。
藥房再啓曰,卽伏聞醫官所傳之言,自上濕痰積患,近有復發之漸,臣等不勝驚慮之至,與李東望等諸御醫商議,則此等症候,玄蔘酒最有其效,今亦煎呈宜當云,卽爲分付酒房,急速釀入之意,敢啓。答曰,知道。
院啓,溫幸時諸臣賞格,請一竝還收。見上
幼學李栵,外釣學行之名,內懷猜險之心,從前以貪財醜正,見棄於人,久矣。其同姓三寸叔父李立身,無後身死,其立身之妻具氏,取栵之兄子三才,稱以侍養,爲托後事,則栵也,慍其無後三寸財物之不得分占,詬辱具氏,罔有紀極,同在一城,經年不省,乃以諺文爲一張書,委罪具氏,無復人理,如此悖倫之人,不可置而不論,且李三才不能善處於家變,叔姪之間,多有壞亂之事,李栵·李三才,按問後治罪。大凡士夫,爲人所搆揑而抱冤,則自有公論,終爲暴白,而乃以自己事,露章陳辨,已是可恥之甚者,況詬辱奉命廉問之人,尤是近古所無之事,其負犯之虛實,臣等雖不敢知,而昨日陳疏自明之辭,大失士夫之廉隅,人人而致疑,事事而捃摭,醜辱之說,有同常漢,世道雖極淪喪,豈有如許宰臣?其爲羞朝廷辱士夫,莫此爲甚。專對之任,豈無他人,而何必使如此之人,充送使价乎?請行副護軍權堣,削去仕版。以醫女免賤事,請戶曹堂郞,竝命推考。見上
答福昌君疏曰,省疏具悉。卿等之請,誠爲允合,揆以國體,欠缺亦甚,宜令有司,畫卽擧行。
府啓,溫幸時諸臣賞格還收事。見上黃州判官柳晉昌,請命罷職。見上國家出役,自有定制,士夫墓山徵炭之役,前所未有事也。軍器寺柴場,在於驪州·楊根等地,而上年秋,自本寺摘奸於量場也。場外之諸山,混入於成冊中,隨其地之廣狹,定其炭之多小,每年應納之炭,多者至於累十石矣。當初柴場折受之日,必有劃地分界之限,則入葬於場內者,冒沒犯葬之罪,固所難免,而至於場外,係是空閑之地,入葬於空閑者,亦定石焉。其爲子孫者,若移葬他山,則累世丘墓,百年朽骨,不忍遷動,若仍置舊山,則累十炭石,備納無路,其勢必至於生者不保,死者難葬,請命別遣京官與剛明守令,眼同摘奸,一從當初限界,先別場內場外,然後宜及墓山所在,在場內葬者,施以當施之律,在場外之葬者,特除柴炭之役,以爲保存之地。
答院曰,不允。末端兩件事,依啓。權堣,姑先從重推考。
答府曰,不允。末端事,依啓。
憲府箚子。大槪,應旨進言事,入啓。答曰,省箚具悉。災異此極,憂惶畏懼之懷,方切于中,觀此箚事,進誡寡躬之意勤懇,爲慮民生之語切實,予方深嘉賞,可不存心而處焉?已上朝報
禮曹啓曰,宗親府啓辭,貞愼翁主,今方遷葬云。本府乃是接待之府也,翁主遷葬,事係重大,本府旣有所聞,惶恐敢啓。傳曰,遷葬時應行諸事,令該曹考例擧行事,傳敎矣。翁主遷葬時,應行諸事,曾無可據之例,而王后考妣遷葬時,發紖營葬諸具,一依永葬之例擧行矣。翁主禮葬,自有定式,除初喪諸具外,依橫看擧行之意,分付各該司及該道,何如?傳曰,允。已上禮曹謄錄
上在昌德宮。停常參·經筵。
蚩尤旗,不得看候。
下直,坊德萬戶李垓。
謝恩,待敎申晸。
伴送使書目,勅行,初九日平山止宿事。
藥房啓曰,春分已過,日氣猶寒,伏未審夜來,聖體調攝,若何?卽今眼候,視昨日別無加減之理乎?濕瘡核患等,漸亦何如?臣等不任憂慮之至,敢來問安。答曰,知道。與昨別無加減矣。
政院啓曰,權堣推考事,臺諫方以削去仕版論啓。推考傳旨,不得捧入之意,敢啓。傳曰,知道。
假注書姜碩昌出使,代洪。
禮曹判書金壽恒等上疏。大槪,伏蒙聖慈,恩及父母,或加資或賜衣資食物,不勝兢惶感泣,進箋陳謝事,入啓。
戶曹判書金壽興辭職上疏。入啓。
京畿監司張善瀓,勅使祗送後入來。
答戶曹判書金壽興疏曰,省疏具悉卿懇。已諭予意,安心勿辭,從速察職。
謝恩,注書李匡朝。
院啓,溫幸時諸臣賞典,亟命還收。見上行副護軍權堣,請命削去仕版。答曰,不允。
執義沈攸,掌令柳椐啓曰,昨日仍爲連啓,而扈駕留都諸臣賞格,自上有量處之敎。故以姑停,出朝報矣。今聞物議,量處與稟處有異,以不能仍爲論執爲非,臣等率爾姑停之失,在所難免,而不敢晏然仍冒,請命遞斥臣職。答曰,勿辭,退待物論。
傳曰,史官一員待命,騎馬三匹,行馬二匹立之。
謝恩,兼春秋南二星。
吏曹,軍器寺柴場摘奸事,驪州·楊根等地,別遣京官柳定。啓。
吏曹,軍器寺柴場,別遣京官單子。傳曰,該曹官員,眼同摘奸以來。
禮曹判書金壽恒,正郞權迪,三更後,失火處奉審事,出去。已上朝報
有政。吏批,以鄭載嵩爲副校理,待敎申晸,注書李潤朝,兵曹正郞元萬里,內贍主簿張羽瀛,大司憲李慶億,典籍李國華。
傳曰,今此貞愼翁主遷葬時,宜有達城尉一體禮葬之事,亦令該曹知悉擧行事,分付,移文兩道。已上禮曹謄錄
禮曹啓曰,卽接章陵參奉所報,則本月初,本陵火巢放火之際,風起火烈,自北邊火巢內,延及外靑龍後面,長一百五十步,廣五十餘步被燒,僅得撲滅,火熖所傷,只是枯損雜草樹木,則不至大段焦傷云。莫重陵寢火巢內,有此失火之變,事極驚駭,依前例慰安祭,不卜日,來十三日設行,而本曹堂上·郞廳,奉審書啓後,稟處,何如?傳曰,允。已上禮曹謄錄
政院啓曰,以義禁府李商翼照律公事,傳曰,無當律耶?考啓事,命下矣。取考大明律,則元無當律,而主囚殺〈守敎〉囚反異條云,若容縱外人入獄及走泄事情於囚罪無增減者,笞五十,而此律,非但輕歇,似指司獄官而言律,故該府必以此照律矣,敢啓。傳曰,知道。已上禁府謄錄
上在昌德宮。停常參·經筵。
夜一更,月光明盛,蚩尤旗,不得看候。
藥房啓曰,得雨雖幸,風勢甚亂,伏未審夜來,聖體調攝,若何?眼候諸症,比昨一樣乎?臣等憂慮未弛,敢來問安。答曰,知道。症候當言于醫官矣。
禁府書目,愼景尹議處云云,拿問之下,卽日就囚,則擧家下鄕之說,出於邸吏之口傳,斷以規避不行,非原情定罪之道,不無可恕之端,而不敢擅便,上裁,何如?啓分揀放送,可也。
禁府啓目,劉訖,刑問十四次,邊□海,七次,不服,加刑。啓依允。又啓目,李商翼,刑問施威次,旣已直招,照律處置,何如?啓依允。同府啓目,前黃州判官李震夏矣,雖曰得謗,出於用度浩煩,爲守令者,苟有制節謹度之心,事無層隙規避,視同逆旅之意,則一朔之內,必不至於二百石之多,委屬未便,罪決杖一百,奪告身。啓功減一等。
伴送使書目,勅行,初十日瑞興止宿事。
掌令崔文湜啓曰,同僚,以諸臣賞格還收姑停事仍避,臣當處置,而今方有所不安於心者。臣於八九日前茶時,有朴泰龜稱名者,以賜牌田民事呈狀,而一邊之言,不可取信。故卽以兩家賜牌文書,開坐時現納,循例題給之矣。仍遭服制,且有疾病,不得行公,已至累日矣,昨日下吏,來示內堂回移,以泰龜事,聖敎嚴峻,臣不勝瞿然矣。朝房開坐之日,病未同參,移文內司之擧,雖不及知,而當初泰龜呈狀,臣亦不敢退却,則何敢晏然處置同僚乎?旣緣日暮,今始來避,所失尤大,請命遞斥臣職。
平安監司書目,謝恩使先來出來,而副使李翊漢,在北京卒逝,極爲驚慘事。
府啓,溫幸時諸臣賞格,請一倂還收。見上黃州判官柳晉昌,請命罷職。見上竝引避而退,不待準請,徑先姑停,揆以臺體,未免率爾,請執義沈攸,掌令柳椐,竝命遞差。
右議政書目,正月卄二日,副使李翊漢,在玉河館,不意卒逝事。
江華測候官申厚載書目,白氣測候,初九日段,陰雲四塞,不得看候,初十日段,天色頗爲淸明,而亦不看候事。
京畿監司書目,龍仁呈,以副護軍趙啓遠,上疏上送事。
答府曰,不允。遞差事,依啓。柳晉昌,姑先從重推考,可也。
院啓,溫幸時諸臣賞典,請竝還收,以快輿情。見上副護軍權堣,請命削去仕版。見上答曰,不允。
答諫院箚曰,省箚具悉。災異此極,憂惶畏懼之懷,方切于中,今觀此箚辭,誡誨寡躬之意,溢於言表,深用嘉尙,可不留心而省察焉?箚中所謂大同收米稟處事,宜令該曹趁卽稟處。
答院曰,不允。
章陵內摘奸。
右參贊趙列辭職上疏。入啓。以上朝報
上在昌德宮。停常參·經筵。
雲陰,蚩尤旗所在,不得看候。
下直,忠淸監司閔維重。
謝恩,內贍主簿張羽瀛。
答右參贊趙列疏曰,省疏具悉。卿辭至此,摠管之任,當勉副焉。卿其勿辭,調理察職。
吏曹啓曰,臺諫有闕,政事,取稟。
答副護軍趙啓遠疏曰,省疏具悉。此出於優禮高年之義,卿何辭爲?安心勿辭。其至於疏末事,予心愴惻,食息靡寧,無以爲懷,第念當此災異層疊,民生顚連之日,耆老之臣,布列于朝,其於國勢,爲如何哉?卿其須體至意,勿爲控辭,從速入來。
藥房啓曰,連日雨濕,伏未審聖體調攝,若何?眼患與諸症,無異於昨日乎?臣等不任憂慮之至,敢來問安。答曰,知道。與昨無異,今日受鍼爲之,可也。
禁府啓本,敎官李商翼矣,去十月十四日,潛開西狹門,引入兒子,罪決杖六十,徒一年,告身盡行追奪,私罪。啓依允。同府,李震夏,平澤花川驛徒二年。李商翼,通津縣終生驛徒一年,定配。啓。
傳曰,大臣·備局堂上·忠淸監司,引見。
大殿受鍼後,藥房·政院·玉堂·二品以上·六曹·大司諫問安。答曰,知道。
禮曹判書金壽恒,正郞權迪,章陵奉審後入來。
以平安監司狀啓,傳曰,觀此使臣狀啓,則副使李翊漢,奉使未還,客死於萬里之地,驚心慘悼,無以爲懷。其在朝家軫恤之道,不可無顧念之典,令本道監司,各別護喪以送,亦令該曹喪需題給。
弘文館啓曰,本館僚員之不齊,未有甚於近日,無故行公,只有臣深·臣晳,非但無以推移入直,前頭又將有議謚之事,而必有東壁,方可議定,後□東壁及闕員,盡爲差出,牌招察任,何如?傳曰,允。
大臣·備局堂上引見時,領議政鄭太和所啓,謝恩副使權堣,方在臺啓中,雖未知決末之如何,而宰列之臣,旣被重論,勢難仍行,而使事甚急,似當速爲處置。上曰,然則改差,速爲差出其代,可也。
引見時,大司諫李□□所啓,溫幸時諸臣賞典,請一竝還收。上曰,已諭,勿煩。見上
又所啓,請副護軍權堣削去仕版。上曰,不允。見上
掌令崔文湜所啓,溫幸時諸臣賞典,竝命還收。上曰,勿煩,見上前啓,黃州判官柳晉昌,緘答間姑停。
傳曰,政事,明日爲之。
引見入侍時,吏曹判書朴長遠所啓,小臣猥當不敢當之任,懇辭不獲,黽勉冒出,而以臣才力,顧何以稱塞其萬一乎?伏見備忘記,有甄拔人材之敎,臣有區區所懷,玆敢仰陳。自前災異之日,輒有別薦之擧,所以廣求人才之意,而薦擧之後,終無收用之實,臣於丙午年忝叨此任之時,建白別薦,而臣又旋卽遞免,其時所薦,只成虛簿,置而不用,請依前例,使大臣,就其中更加抄選,以爲隨才調用之地,何如?領議政鄭太和曰,大凡薦人,各擧所知。故銓官難於鑑別,又此陳達,而卽今大臣,獨有臣一人,其何以遍訪其才不才,而有所取舍乎?若使諸宰,會于一處,相議抄選,則似或可矣。上曰,前薦之人,亦爲隨時調用,而更令二品以上,各薦人材,依前無過三人,收合單子之後,大臣,招會薦主於備邊司,被薦人賢否,更相可否,如有可拔者,則拔之,其可用者,則題品等第於各人名下,懸其薦主開錄以啓,可也。都承旨吳挺緯曰,若使二品以上薦一人,薦主當以曾經實職者,抄出,而如西樞之職,亦爲一體抄出乎?上曰,文臣則曾經亞卿,武臣則曾經兵使者抄出,可也。吳挺緯又曰,自前三司之官,亦爲薦人,而亦何以爲之?且薦擧單子,不可無定限收合之事矣。上曰,三司官員,亦有薦擧,而今月二十日內,收捧單子,可也。朴長遠又所啓,謝恩副使李翊漢,奉使出疆,身死萬里之外,事極驚慘,伏聞恤典擧行,已有聖敎,而似當別有哀贈之典矣。上曰,前例有無,考出稟處,可也。知事李浣所啓,訓局設立,以重軍門者,意非偶然,軍卒雖有犯罪,他司則必須移文,然後捉出治罪者,例也,而頃日三度習儀時,兵曹郞廳,稱以禁亂捉去,任自棍打,又捉去砲手,勒令鏒隊摠棍打,而至於□審云,事甚駭異,請當該郞官推考,何如?大司諫李泰淵曰,兵曹郞官,因禁亂而治罪,則旣非私事,而況訓鍊都監之於本兵,事體自別,大將,何可直請推考本兵郞廳乎?請李浣推考。上曰,大將有何不可請推之事乎?此事之出已久,而□□寂然無擧論之意,則請推之擧,固所當然矣。李泰淵曰,訓局都提調,則可以請推,而大將之請推兵郞,則乃是無前之事也。上曰,李浣推考,兵曹當該郞官,則先罷後推,可也。吏曹參判趙復陽所啓,小臣累陳悶迫之情,終未蒙許遞,呈單見却,窮蹙益深,今日多有定奪之事。故雖黽勉入來,而顧臣宿疾在身,兼帶且多,以此筋力,決難奔走供仕,況此本職,已過一期,而前後狼狽,非止一再,同席皆遞,而臣獨爲冒,廉恥所在,豈敢自安?若蒙許遞本職,則庶可安意專力於賑救之事矣。領議政鄭太和曰,近日趙復陽,不參備局之坐,亦已久矣。銓曹同僚之遞,雖以他事,而自以獨未遞職者,爲不安於心,如是陳懇,要之遞改本職,然後可以專意於賑政矣。上曰,本職遞差,可也。知事李浣所啓,都監哨官宣貴榮,往在己亥年間,接訟于刑曹,懼其被罪也,逃避于楊州松山地云,臣發遣院卒,跟捕以來,今於中路,又爲脫身逃走矣。今聞以非理好訟,被囚于長湍府,移關捉致,囚禁京獄,貴榮,身爲將官,至於再逃,如此之人,不可不明正軍法,以爲懲戢之地,請宣貴榮,梟示軍前,何如?上曰,當初在逃,雖與逃軍差異,身爲將官,至於再逃,不可不嚴施軍律,以杜後弊,梟示,可也。已上朝報
引見時,左參贊金佐明所啓,前因大司諫李泰淵陳達,湖西收米一半退捧事,有相議稟處之敎,此乃諫臣,目見飢饉之狀而陳啓者,固當依所啓退捧矣。湖西收米,稍實十六邑則使之上納,其餘尤甚之次災邑則一半退捧,京中則姑以某穀,推移需用,何如?趙復陽曰,一半退捧,則一半當爲上納,而本道賑救方急,無他穀物,事極悶慮,以其一半上納之數,留賑本道飢民,而其代則待南運米來到,充給,何如?上曰,依爲之。已上宣惠廳謄錄
禮曹啓曰,臣壽恒,馳詣章陵火巢內失火處看審,則自陵上三里許山後東北邊火巢內,至外靑龍後面延燒,而尺量其步數,則長一百五十步,廣五十餘步,與參奉所報,不至相左,火熖從樹下穿過。故松木則別無被燒者,而火氣所傷枝葉間有黃色,亦不至大段。蓋方春依例火巢之際,猝然風起,不能制火,以致延燒,似是實狀,此非陵卒輩故爲作變之擧,似出無情,今姑置之,而此後則火巢之時,詳審放火,俾無延及陵內之事,另加申飭,何如?傳曰,知道。已上禮曹謄錄
引見時,左參贊金佐明所啓,南漢米,前日則轉移各邑,待秋還捧於山城矣。近年以來,不許轉移,故畿民呼飢者,皆望此穀,軍餉所需,固難輕散,而當此無前凶荒之日,膠守一切之法,似當有變通之事矣。上曰,江都米一萬石,旣許移轉,山城米五千石,亦爲移轉分給,而江都近邑則移江都之米,南漢近邑則移南漢之米,可也。
吏曹啓曰,平安監司鄭萬和,今差謝恩使,其代當爲差出,依近例,令備邊司議薦,何如?傳曰,允。已上備局謄錄
上在昌德宮。停常參·經筵。
申時,日暈。夜一更,月光明盛,蚩尤旗,不得看候。
繕工假監役權,正薪監刈事,高陽地出去。
謝恩,兵曹正郞元萬里。
玉堂箚子。大槪,略陳所懷,冀蒙裁察事。入啓。
戶曹判書金壽興辭職上疏。入啓。
大殿,政院·玉堂問安。答曰,知道。
藥房啓曰,伏未審夜來,聖候何如?昨日受鍼之後,仍卽引見,移時乃罷,不瑕有妨於調攝乎?今日受鍼之時,亦當以巳正爲定,而臣等不任憂慮之至,敢來問安。答曰,知道。
伴送使書目,勅行,十二日黃州地止宿事。
知敦寧李允源上疏。大槪,衰病已甚,不敢供職,請遞臣職名,許歸鄕里,以安微分事。入啓。
大殿受鍼後,藥房·政院·玉堂·二品以上·六曹·大司諫問安。答曰,知道。
大司諫李泰淵啓曰,昨日登筵之時,臣妄慮後弊,且念體例,請推訓鍊大將李浣,致有兵曹郞官罷職之命,臣當於前席,卽爲引避,而威顔咫尺,惶恐不敢,泯默卽退矣。今聞物議,皆以臣不爲引避,且不爭執爲非,臣何敢晏然仍冒?請命罷斥臣職。答曰,勿辭,退待物論。
副應敎呂聖齊,牌招肅拜。
今日受鍼後,上謂都承旨吳挺緯曰,更思之,平安監司鄭萬和,送勅灣上,還營修其文書之際,必致遲滯,査處事,不可久稽,鄭萬和,仍在本職,其代,問于大臣,卽爲差出,可也。
吏曹,謝恩副使閔熙。
院啓,溫幸時諸臣賞典,請亟命還收。見上行副護軍權堣,請命削去仕版。見上漏籍忠義,請勿徵布,見上王子·大臣·公·翁主·駙馬,凡當禮葬之喪,其在返葬之時,本無更賜禮葬之規。故頃年故相臣申景禛·元斗杓之返葬也,皆以特命,只給役軍而已,此其可據之禮。今此貞愼翁主及達城尉徐景□之遷葬,乃有禮葬之命,翁主·駙馬雖尊重,豈逾於大臣乎?當此民窮財竭之日,不當更賜不當賜之禮葬,重貽民弊,且其事體,與漢原府院有異,請還收貞愼翁主·達城尉禮葬之命,一依兩相臣例施行。引嫌而退,昵侍前席,目見過擧,旣不引嫌,又不爭執,其損臺體,不可在職。大司諫李泰淵,請命遞差。訓鍊都監,卽本兵所屬,本曹判書,旣有例兼提調,則郞官之因公事,不得治罪砲手,斷無其理,頃日習儀之時,騎省郞官,以作門砲手不禁雜人之故,亦已□□決棍以治,大將以此敢爲請推,此實失體之甚者,諫臣之請推大將,誠得事體之宜,而因大將請推之擧,自上特下當該郞官先罷後推之敎,事雖微細,而其損國體則大矣。請還收兵曹當該郞官先罷後推之命。
答玉堂箚曰,省箚具悉。災異此極,憂惶畏懼之懷,方切于中,觀此箚辭,戒誨寡躬之意,溢於言表,深用嘉尙,可不留心而省察焉?
答知敦寧李大源疏曰,省疏具悉。職非劇務,卿其在京調理。
戶曹判書上疏。啓下備局。
答院曰,不允。遞差事,依啓。
以修撰金萬重初度呈辭,傳曰,使之勿辭察職。已上朝報
有政。吏批,以朴乃章爲活人別提,司成沈攸,成均博士李馣·李榮甲,著作趙昌期,正字鄭積,副應敎呂聖齊,執義李秞,掌令宋昌,桃源察訪任弘望,修撰李選,說書申翼相,判校鄭承明,司諫沈攸,大司成趙復陽。
禮曹啓曰,卽接校書館所報,則本館舊藏史略板本,歲久刓缺,不得印出,自本館料理重刊,功役已畢,新刊書冊,印出進上,仍爲頒布,係是前例,自本曹入啓定奪云。進上國用件數,令本館依例磨鍊擧行之意,分付,何如?傳曰,允。已上禮曹謄錄
上在昌德宮。停常參·經筵。
午未時,日暈。夜一更,雲氣蔽天,蚩尤旗,不得看候,月暈兩珥。
謝恩,大司成趙復陽,說書申翼相,副校理鄭載嵩,繕工參奉尹譚。
吏曹啓曰,臺諫有闕,政事,取稟。
修撰李選辭職上疏,入啓。
京畿監司書目,楊根呈,以副提學閔鼎重病重,上去不得事。啓。傳曰,只遞本職,使之勿辭,調理上來。
禁府照目,李碩蕃之稱冤事,非修飾之說,似當分揀,上裁,何如?啓,分揀放送,可也。又照目,前赤梁萬戶邊振海矣,本浦舊退船乙,昌善牧場稅米太,賃載上納後,仍置矣身西江本家是如,退船之價,小不下六七同,而不爲公用,私自持去之狀,罪決杖一百,徒三年免刺,告身盡行追奪,私罪。啓依允。又照目,前草溪郡守禹弼漢矣,許多穀物,或自擅用,或自濫用,罪決杖一百,徒三年,免刺,告身盡行追奪,私罪。啓功減一等。
禁府,邊振海,□川縣盤巖驛徒三年,禹弼漢,堤川縣象南驛徒二年定配。啓。
京畿監司書目,許判府事上來時,臣及都差使員迎候事馳報。回通內,以病不得發程事。
慶尙監司書目,持平成震丙病重,上去不得事。
藥房啓曰,伏未審夜來,聖體調攝,若何?今日受鍼時刻,亦用巳正宜當,臣等憂慮不弛,敢來問安。答曰,知道。
政院啓曰,凡外方之官上疏,則以上送之意,別爲狀啓,例也,而卽者開城留守兪㯙辭職上疏來到,而不爲狀啓,有違規例,請推考。傳曰,允。
答開城留守兪㯙疏曰,省疏具悉。卿其勿辭,從速察職。
觀象監官員,以領事意啓曰,測候前官啓下五員內,司書申厚載,方在江華,修□金萬重病未仕進,李翊道,以兼司書入直,吳晉益,本曹入省記,只舍人南二星,獨爲察職,事甚苟艱,兵曹正郞元萬里,加□啓下,使之同參,何如?傳曰,允。
傳曰,政事,過國忌後爲之。
備邊司啓目,粘連戶曹判書金壽興上疏云云,玉堂停啓,陳達於榻前之言,與屋下私談有異,其情勢之不安,理所必至,懇迫陳疏,累辭不已。强使之仍察其任,似乖體下之道,此時度支之長,久曠職事,亦甚可慮,今姑許遞,何如?啓依允。
傳曰,戶判旣已遞職,當此多事之時,度支之任,不可久曠,當日開政差出,可也。
大殿受鍼後,藥房·政院·玉堂·二品以上·六曹問安。答曰,知道。
院啓,溫幸時諸臣賞典,請一倂還收。見上行副護軍權堣,請命削去仕版。見上漏籍忠義,請勿徵布,以紓貪殘無告之冤。見上請貞愼翁主,達城尉禮葬之命,一依兩相臣例施行。見上請還收兵曹郞官先罷後推之命,見上答曰,不允。
以持平成震丙辭狀,遞差。
今日受鍼後引見時,領議政鄭太和所啓,贈典前例,雖未可知,而李翊漢,仍以左參贊,特爲追贈,未知何如。上曰,論以國體,亦甚當然,依此爲之,可也。
都承旨吳挺緯所啓,伏聞李翊漢表贈之典,臣有所懷,敢此仰達。近來都城內,癘疫熾盛,士夫家死喪相繼,參判朴世槿,與其父及其妻,一時死亡,三棺在家。參議李軫,只有獨子,亦爲一時喪亡,其婦染痛,方在死生中,埋葬無人云,兩家喪禍,極爲慘痛,似當有軫恤之典矣。上曰,聞來驚慘,喪需令該曹參酌題給,擔持軍亦令該道題給,可也。已上朝報
有政。吏批,以李殷相爲大司諫,持平閔宗道,司僕正鄭樸,輔德朴世堅,吏曹參判閔鼎重,兵曹佐郞任相元。
上在昌德宮。停常參·經筵。
夜一更,月光明爽,蚩尤旗,不得看候。
謝恩,大司諫李□□,司諫沈攸,司僕正鄭樸,忠淸水虞候李晩榮,□□朴乃章,桃源察訪任弘望,獻陵參奉宋後璋。
大殿,政院·玉堂問安。答曰,知道。
大司諫李□□啓曰,本院,以溫陽行幸時賞典還收事,論啓方張,而臣名亦在於賞格中,決不可晏然冒居於首席,請命遞斥臣職。答曰,勿辭,退待物論。
藥房啓曰,伏未審夜來,聖體調攝,若何?眼候視昨日益勝乎?臣等憂慮不弛,敢來問安。答曰,知道。與昨無異矣。
刑曹啓曰,本曹正郞任映,身病累次呈狀,詞訟之地,不可久曠,正郞任映,改差,其代,令該曹擇差,何如?傳曰,允。
戶曹判書金佐明上疏。大槪,病難任劇,乞賜改遞,勿至自貽狼狽,重誤國事事。以國忌齋戒,留政院。
掌令崔文湜啓曰,臣曾忝本職,首發李碩蕃請罪之啓矣。今聞其就理供辭,全事掩慝,本道査啓,竝沒實狀,而臣之當初論啓,亦有孫姓人妻與女錯認之失,不得不更陳其梗槪焉。碩蕃外祖金大澤,有長子曰楶。楶以其婢作妾,多産子女,而大澤之臨死區處也,若以楶子女,盡給於楶,以充奴婢之數,則長子之所得無實,故均分於諸子女,使各許良,楶之女香伊爲名者,係於碩蕃之母,嫁作孫姓庶孽之妻,而香伊之女則爲士人之妾矣。碩蕃兄弟,當其母死之後,敢生使喚之計,誘致香伊之女,脅令使役,則其女驚號痛迫,不肯從令,懷孕累朔,酷被刑杖,仍爲致死。監察孫□□,卽碩蕃之妹夫也。其言必爲碩蕃地,而香伊女之被殺,猶不敢全諱,搢紳之間,聞其言者尙多,則今乃以孫□□等,母子之許良,眩亂納招,有若全無是事者然,其爲誣妄,不亦甚乎?且其供辭中,旣曰骨肉使喚,情義不可云,則可見金大澤之本意,只要許贖,而不欲還贖也。爲其子孫者,苟有人心,則使喚猶且不可,況忍重杖孕婦,以至於死乎?或有爲碩蕃稱冤者曰,所謂香伊之女,乃未良前所生,而傳係於碩蕃之弟碩苾,故初欲使喚者,碩苾也,主張酷刑者,碩苾也。碩蕃之罪,只在於同坐一處,不能禁斷云。設如或者之言,碩蕃,烏得無罪?臣於碩蕃,素所昧昧,本無恩怨,而惟其所犯,有關風敎,玆不得不論啓,而誤以孫姓人之妻,致疑碩蕃,幸其事之相左,□□藉口,曲爲自解之資,此不幾於坐一處而變其眞者乎?至於本道査啓,只問其母之被殺與否,而不問其女之事,則孫□□等之供辭,亦豈在於問目之外乎?當其女被殺之時,鄕論大發,至有施罰之議云,此非暗昧難知之事,而今此査啓中,至曰大小人員,擧皆稱冤者,豈非可駭之甚者乎?臣之當初論啓,只據風聞,誤以其女爲其母,以致罪人之辭,査事歸虛,終不能明白處置,臣之論事失實之責,在所難免,臣於登對之日,所當卽爲引避,而此事曲折甚多,不可以一二言語陳達。且念受鍼之後,久接臣僚,煩瀆未安,泯默而退,欲以文字,備陳其顚末矣。纔到臺廳,忽聞在鄕兄嫂之訃,等待成服,今始來避,臣之所失尤大,請命遞斥臣職。答曰,勿辭,退待物論。
院啓,竝引嫌而退,臺啓方張,勢難在職,當初論劾,旣已失實,費辭引避,未免太甚,大司諫李□□,掌令崔文湜,請竝遞差。答曰,依啓
吏曹啓曰,臺諫有闕,政事,取稟。傳曰,過國忌後爲之。以上朝報
上在昌德宮。停常參·經筵。
夜一更,雲氣蔽天,蚩尤旗,不得看候。五更,月暈,廻火星兩珥。
謝恩,禮曹參判洪處亮,掌令宋昌,兵曹佐郞任相元,兼養賢庫直長鄭民獻。
藥房啓曰,伏未審夜來,聖體調攝,若何?眼患益有差減之效乎?臣等不任憂慮之至,敢來問安。
江華測候官書目,白氣所在處,測候卽稟矣。十一日段,以雨雪,十二日段,以游氣,十三日段,以沈霧,竝不得看候,十四日段,天色淸明,而亦不得看候事。
答藥房曰,知道。症候當言于醫官矣。
伴送使書目,勅行,十四日中和止宿事。
護軍金壽興上疏。大槪,賑恤堂上,令廟堂處置,槐院·廚院提調之任,一倂遞改,以安私分事。國忌,以留政院。
傳曰,政事,過國忌後爲之。以上朝報
上在昌德宮。停常參·經筵。
夜一更,天氣淸明,衆星呈露,蚩尤所在,不得看候。
謝恩,慶尙左水虞候崔翊聖。
伴送使書目,勅行,十五日平壤止宿事。
藥房啓曰,伏未審夜來,聖體調攝,若何?昨聞醫官所傳之言,眼候別無漸愈之效,而脚部亦有酸疼之氣,今日欲更受鍼云。臣等不勝憂愍之至,受鍼與否,何以爲之?敢來問安,竝此仰稟。答曰,知道。受鍼爲之,可也。
大殿受鍼時刻,巳正。
政院啓曰,以刑曹判書鄭知和榻前所啓,近日連有國忌,承服罪人,不得行刑,重罪承服之後,久滯獄中,或不無徑斃之患,似當有變通定奪之事矣。上曰,如宗廟大祭,朔望祭及各陵忌辰節祀外,其餘祭祀,則罷齋後用刑似可,凡大小之祭,政院一一分輕重,以爲稟處之地可也事,命下矣。文宣王釋奠·社稷·風·雲·雷·雨□祀,三角山·漢江·先農·先蠶及宗廟·永寧殿·南別殿修改時先告事由,春秋奉審各陵修改先告事由,此外無時別祭祝文中,非受押御諱之祭,至於祈雨祭,事體俱係重大,其餘木覓山·宣武祠·纛祭·東南關王廟·厲祭·城隍發告·中霤·開氷·司寒等節祭,則祝文中不書御諱,比右差輕,而問于刑曹,凡拘忌禁刑之日,則無論大小祀典,受香則例爲禁刑云,似當以此分輕重酌定,伏惟上裁。傳曰,今此分別輕重,頗似明白,禁刑與否,依此擧行事,分付該曹,而其中外方修改等祭,雖有受押之規,如此處則不必盡忌矣。
答修撰李選疏曰,省疏具悉。爾其勿辭察職。
大殿受鍼後,藥房·政院·玉堂·二品以上·六曹問安。答曰,知道。
訓鍊都監啓曰,旗牌哨官宣貴榮前後罪名,陳達於榻前,依法處置事,旣已定奪矣。明日習陣時,軍前梟示之意,敢啓。傳曰,知道。
答護軍金壽興疏曰,省疏具悉。賑廳之任,依疏辭施行,卿其安心,勿辭察職。
宣惠廳啓曰,上年,以畿甸農事凶荒之故,一結只收一斗六升之米穀,而官需亦且不足,不得已以常平之米,那移立補,已極苟艱,而數朔之間,再經客使之行,官儲民力,已至蕩然。前頭之事,罔知所以爲計,而不幸禮葬,亦且重疊,貞□翁主,漢原府院君,完山府夫人,卒領議政,貞愼翁主,豐城□之喪,應給役軍,以人計之,則二萬三千一百名,以價米言之,則亦至一千五百餘石,本廳形勢,無以充給,事甚可慮,國家崇終之典,有不可輕議裁減,至於遷葬之四喪,則所不可單施者,擔持軍,而若其造墓役夫,則雖不疊給,足以完役,似無未安之事。四喪遷葬役軍,則各以一喪,磨鍊以給,何如?傳曰,漢原府院兩喪外,依此爲之。此後如非各葬之喪,遷葬時役軍,只給其一事,定式施行,可也。
傳,副護軍洪有益,前捕盜大將柳汝槿,兵使閔震益,萬戶尹全之·李梬,權管劉仁立,監牧官朴礪乙,水使鄭韺,護軍梁禹明,萬戶李牧興·鄭天佑·張九天·申光明,僉使金訓·全廷基,副司直洪萬衡等,敍用。前護軍閔暹,僉使鄭汝藎,護軍李東相,郞廳李齊賢,監牧官林岱,僉使李延禎等,職帖還給。丁未年秋冬等褒貶,居中居下,竝勿論。
前府使洪宇亮·鄭采和·金處長,郞廳洪錫箕·金日南·鄭䎘·蔡之後·申翰周·沈之淹·元簋·尹培·金世器·鄭始來·金國標·沈緖·睦林奇·呂孝□,府使李仁夏·金震標·全亨立·吳尙·李汧·李峻岳·慶一會·李慶徽,縣監申澤·尹以明·金是榮·盧景命·吳聖祿·金□□·趙沖耘·元樀·崔餘彦,判官南宮鏶,縣令李週,都事柳聖偉·李鼎基,正郞尹世新,校理朴世堂,參奉柳萬齡,內侍李瑗等,敍用。府使兪錫·吳尙,郡守洪錫箕·魏天會·柳□□,執義李䎘,掌令朴振聲·尹命圭,持平兪櫶·李夏,獻納金濰,掌令鄭重孫,司勇李垕,牧使鄭采和,縣監金□□·鄭齡壽·朴廷龍·閔思煁·沈良璧·□墀·沈昌壁·李龍基·邊環·李日新,春夏秋冬等褒貶,居中居下,竝勿論事。下吏·兵曹。
府啓,今此溫泉行幸時,諸臣賞加賞格,揆以國體,授受俱失,向來兩司之必請還收者,豈有他哉?設使諸臣,有此功勞之可言,亦莫非職分之所當爲,則賞爵之施,固不可歲以爲常,請諸臣賞格,一竝還收。見上新除授持平閔宗道,以覲親事,時在全羅道監營,請斯速乘馹上來事,下諭。
監察孫湍上疏。大槪,臣之孽四寸妹,卽臣之妻娚李碩苾衿得婢也。於碩苾,亦爲五寸姪者也。□□二十年之前,碩苾誣受杖殺之謗,事實孟浪,故自然氷釋矣。到今二十年之後,以碩苾爲碩蕃,以五寸姪爲四寸妹,換做搆揑之言,竟爲臺諫之所發論,碩蕃,至於拿囚,臣以碩蕃兄弟,前所被誣,至冤極痛之狀,逢人輒言,備陳顚末,碩蕃,因本道査覈,蒙放之後,發論臺諫前掌令崔文湜避嫌中,反以臣爲搆誣碩蕃之證,臣看來,不勝驚愕之至,臣之受誣曲折,不得不冒昧陳達事。呈政院,還出給。
答府曰,不允。下諭事,依啓。
院前啓,溫幸時扈駕及留都諸臣賞典,一竝還寢。請副護軍權隅削去仕版。見上漏籍忠衛,請勿徵布。見上請寢貞愼翁主·達城尉遷葬時禮葬之命。見上請還收兵曹郞官罷推之命。見上已上朝報
有政。吏批,以李後老爲刑曹正郞,大司諫李泰淵,知義禁李殷相,副提學趙復陽,兵曹正郞崔鎭南,左尹李殷相,監察鄭輔漢,直講權諔,掌令尹衡聖。
上在昌德宮。停常參·經筵。
自辰時至申時,日暈兩珥,蚩尤旗,不得看候。
謝恩,刑曹正郞李俊老,兼春秋趙時瑗。
答戶曹判書金佐明疏曰,省疏具悉卿懇。卿才允合本曹,曠職已久,俱不可辭,卿其安心勿辭,從速察職。
同副承旨洪萬容所啓,臣承命往諭于判中樞府事許穆則以爲,臣於上年秋末,獲蒙特遞異恩,聖意所在,臣豈不知?臣之縷脈,旣不卽絶,封疏陳謝,在所不已,而顧念負累當死之臣,凡有辭疏,輒蒙不敢當之聖諭,求死不得,逃遁無所,徊徨憫熱,忽已經年,臣之罪戾,萬殞難贖,乃於玆者,近侍馳臨,諭以聖旨,令臣從速上來,此實夢寐之所不到者,臣於垂死之中,奉讀十行綸音,自不覺涕泗之交頤,心肝之摧折也。嗚呼,此何時耶?八路飢荒,民命近止,陰虹貫日而白氣亘天,愚下之氓,亦且憂惶駭奔,況如臣冒忝大臣者,其何以爲心哉?聖諭中水陸擇便之敎,尤出於愛欲其生之至意,臣之情跡,雖不敢更立朝端,以重貽淸朝之羞辱,舁疾前進,稍近京洛,頻聞問安之報,少紓憂戀之下情,卽臣之素願,耿耿此心,天庶鑑臨,臣之氣力,若有一分運動之勢,則臣何敢一向退伏遐鄕,自速違牌之罪哉?第臣前患火症,今雖向歇,至於肫症,已成痼疾,太醫診視,灸藥竝施,而不見寸效,有加無減,所不絶者,一縷殘喘而已,進死城外之微誠,亦不得遂,惶悚涕泣之外,不知所達云矣。傳曰,知道。
假注書姜碩昌書啓,臣承命往諭于贊善宋浚吉以爲,臣於昨夕,伏承道臣傳諭聖批,辭旨隆重,驚隕方深,不料近侍繼臨,賮傳別諭,溫綸十行,逈出尋常,實非愚陋微臣,所敢承當,臣誠感激震越,尤不知置身之所。念臣元非潔身忘世之人,平生本末,何所逃於聖鑑之下,而臣年益老,臣病益深,殊渥如天,報答無階,向在乙巳,黽勉赴朝,臣之衷誠,實有所在,雖譏謗四至,狼狽百端,而愚臣一心,炳然如丹,留邸數月,自覺徒費廩餼,無所裨益,遂決歸退,厥後衰病日益甚,精神日益耗,眼昏殆不辨白黑,喘急殆不成語,西日已暮,鬼事漸迫,僅入脩門,更侍兩筵,自知此世難期,人事到此,寧不慘悲?卽今災異疊見,艱虞日棘,宵旰憂焦,修省備至,至以御札,宣召遠臣,臣雖赴朝,固知不過如乙巳之無益,而況今死亡無日,雖欲自力,其路無由,臣言若誣,神必殛之,伏地涕泣,不知所言云。議政府右贊成宋時烈,則疾勢方痼,不得祗受諭書,將發,少差,自上疏章云矣。傳曰,知道。
大殿,政院·玉堂問安。答曰,知道。
藥房啓曰,伏未審夜來,聖體調攝,若何?今日受鍼時刻,當依前以巳正爲定,而臣等憂慮不弛,敢來問安。答曰,知道。
前都事愼景尹上疏。入啓。
司諫沈攸上疏。大槪,乞遞職命,歸省老母事。入啓。
大殿受鍼後,藥房·政院·玉堂·二品以上·六曹問安。答曰,知道。
府啓,溫幸時諸臣賞典,請一竝還收。見上
禮曹啓曰,卽接歸厚署所報,則漢原府院君,完山府夫人遷葬破舊壙,定於今二月二十一日寅時,發靷同日申時,安葬同月二十七日丑時云。遷柩時及發靷安葬時,大王大妃殿,以素服當有望哭之禮,望哭儀位,依例磨鍊,奉入大王大妃殿前之意,敢啓。傳曰,相考前例,依此爲之。
院啓,溫幸時諸臣賞典,請一倂還收。見上行副護軍權堣,請削去仕版。見上漏籍忠義,請勿徵布。見上請還收貞愼翁主·達城尉禮葬之命,一依相臣例施行。見上請還收兵曹郞官罷推之命。答府·院曰,不允。
前都事愼景尹上疏。大槪,請與金□同卞司敗,各加推覈,以伸亡父被誣事。入啓。以上朝報
備邊司啓曰,行副護軍金壽興,乞遞賑恤堂上上疏,啓下本司矣。金壽興,前任戶曹判書時,賑恤堂上,以例兼啓下,而旣遞本職,仍令兼察,果似未妥,姑爲減下,何如?答曰,允。已上備局謄錄
上在昌德宮。停常參·經筵。
夜一更,有氣如火光。
答司諫沈攸疏曰,省疏具悉。爾其勿辭往來。
前都事愼景尹上疏。啓下該曹。
海運判官柳之發,漕運事出去。
謝恩,大司諫李□□,掌令尹衡重,典籍李國華,順陵參奉崔後遠,副提學趙復陽。
戶曹判書金佐明上疏。大槪,更陳病狀,乞賜遞改。及吏曹參判閔鼎重辭職上疏,入啓。
副修撰吳始復三度呈辭。入啓。遞差。
大殿,政院·玉堂問安。答曰,知道。
藥房啓曰,伏未審夜來,聖體調攝,若何?連日受鍼之後,眼候有差減之效乎?今日受鍼時刻,亦以巳正爲定宜當,臣等憂慮未弛,敢來問安。答曰,知道。
忠淸監司書目,公州牧使李星徵,卽臣外四寸兄,在法當避,令該曹照例處置事。
全羅監司書目,錦山呈,以前參議李惟泰處,食物題給上疏上送事。啓。答曰,省疏具悉。意非偶然,爾其勿辭領受焉。
伴送使書目,勅行,十七日順安止宿事。
慶尙監司書目,星州牧使朴贄,親年七十,累次呈狀,令該曹照例處置事。
吏曹啓目,慶尙監司狀啓云云,星州牧使朴贄,以其老父年滿七十,勿出三百里外,載在法典,改差,何如?啓依啓。
藥房啓曰,卽因醫官所傳,伏聞有感冒之候,頭額疼痛,自是惡候,臣等不勝驚慮之至。今日受鍼則當爲停止,而卽與諸醫商議,則九味羗活湯,加荊芥穗·乾葛·紫蘇葉·黃連酒炒·山桅炒各一錢,日再進御,趁速發散宜當云,此藥三貼,爲先劑入之意,敢啓。答曰,知道。
江華測候官申厚載入來。
政院啓曰,近來跟隨之法,日漸廢弛,宰相名官之所率,雖或過多,不敢誰何,本院累飭該曹,使之各別禁斷矣。再昨臺官所隨過多,兵曹郞官,使結束色呵噤,則其廳直輩,作黨亂打,裂破衣冠,此前所未有之事也。聞來不勝驚駭,更爲申飭兵曹矣。當日入直堂上,初不具由草記,分付之後,亦無擧行之事,當該堂上,殊甚未便,郞官難免其責,請竝推考。傳曰,依啓。事甚可駭,作挐人輩,勿論首從,竝令本院無遺査出,令該曹囚禁刑推,以爲懲治之地,而此後如有不時摘奸時執頉,則當該入直堂上·郞廳,難免重譴,以此別爲申飭,可也。
羅州幼學金省煜上疏。大槪,敢應聖旨,略陳民弊事。入啓。
府啓,溫幸時諸臣賞典,請一倂還收。見上監察爲任,古之殿中,抗禮臺閣,糾罰百司,則固非人人所可濫授也,明矣。近來專不擇人,俱爲苟充,識者之寒心,久矣。監察張俊南,爲人庸闒,無異土塊,而於文廟大祭,以學官差送執事,事事無形,不成模樣,滿庭觀瞻,莫不駭異,及授本職,物情皆以爲訝,如此之人,不可一日齒之殿中之列,請監察張俊南汰去。社稷參奉金洧,除授之後,以其齋所地僻,巡檢罕到,常時直宿,專爲廢閣,及至別監內摘奸,果爲現發,在法當罷,其時同犯闕直之人,皆修供辭,已送法府,而獨洧也,豫聞有頒赦之擧,終始進退,不對問備,竟得倖免,雖未知渠是何樣底人,而忝在衣冠之列,慢忽職事,冒沒廉恥,若是之甚也。如此之人,決不可置之齋官之列,請社稷參奉金洧汰去。答曰,不允。汰去事,依啓。
院啓,溫幸時諸臣賞典,請一倂還收。見上行副護軍權堣,請削去仕版。見上漏籍忠義,請竝勿徵布。見上請還收兵曹郞官罷推之命。見上春川府使閔昇,從前居官,無一善狀,及授本職,濫猾尤甚。上年秋,私自量田,而所得新結,不報上司,混入於火田結卜中,以爲收稅私用之地,決訟作木,以生口奴婢,計價以捧,其他種種可駭之事,不可盡數,闔境嗷嗷,如在水火。如此之人,不可一日在官,以貽一日之害。請春川府使閔昇,拿問定罪。殿中之職,糾檢各司,爲任不輕,從前擇差,意非偶然,而監察白如圭,本以胥吏之子,濫通仕籍,已極猥越,及授本職,物情皆以爲駭,請監察白如圭,汰去。答曰,不允。末端事,依啓。
前啓,還收貞愼翁主·達城尉遷葬時禮葬之命,及全羅兵營所屬匠人,移補軍役事,停啓。
答府曰,不允。汰去事,依啓。以上朝報
上在昌德宮。停常參·經筵。
謝恩,東學敎授元格,兵曹正郞崔鎭,奉翊衛趙伯耘。
禮曹佐郞金粹五,卒金應河致祭事,鐵原地出去。
繕工假監役宋奎復,順懷墓修改事,出去。
戶曹判書金佐明上疏。啓下備局。
藥房啓曰,伏未審夜來,聖體調攝,若何?昨日劑入加味羗活湯,已爲進服,頭疼等候,有和解差減之漸乎?臣等不任憂慮之至,敢來問安。
漢原府院君破舊墳時,大王大妃殿·大殿,政院·玉堂問安。答曰,知道。
大王大妃殿,藥房·二品以上·六曹·大司諫問安。答曰,知道。
司諫沈攸上疏。大槪,臣伏見政院啓辭,身爲臺官,不能檢下之罪,在所難免,而辭朝之後,亦無引避之路,留在江外,敢陳待罪之狀,乞賜鐫削臣職事。入啓。
答藥房曰,知道。症候當言于醫官矣。
藥房再啓曰,卽因醫官所傳,伏聞自上連進湯藥之後,得汗頗洽,頭痛之候,已覺減歇,不勝喜幸之至。諸醫以爲,餘惡未盡除,小柴胡湯,加石膏二錢,乾葛·麥門冬·黃連酒炒·山桅炒各一錢,連進三貼宜當云,依此劑入之意,敢啓。答曰,知道。
院啓曰,今此別薦單子,捧入二十六張,而此外應薦不薦人員,令該曹察處,何如?傳曰,允。
院啓,溫幸時諸臣賞典,請命還收。見上副護軍權堣,請命削去仕版。漏籍忠義,請勿徵布。請兵曹郞官罷推之命還收。竝見上春川府使閔昇,從前居官,無一善狀,及授本職,濫猾尤甚,上年秋,私自量田,而所得雜結,不報上司,混入於火田結卜中,以爲收稅私用之地,決訟作木,以生口奴婢,計價以捧,其他種種可駭之事,不可盡擧,闔境嗷嗷,如在水火。如此之人,不可一日在官,以貽一日之害,請春川府使閔昇,拿問其罪。
府啓,溫幸時諸臣賞典,請一竝還收。見上
禮曹啓,進賀兼謝恩使拜表吉日,四月二十四日辰時,方物封裹,四月二十一日推擇。啓。
禮曹佐郞李沃上疏。大槪,玆應求言之旨,敢呈一疏,仍進冊子,以備睿覽事。入啓。
答府·院曰,不允。
右尹曺漢英辭職上疏。入啓。已上朝報
禮曹啓曰,傳曰,今觀護喪內官狀啓,則本郡所爲,殊甚慢忽,令該曹從速査覈,各別科罪之事,傳敎矣。觀此狀啓,則高陽郡擔持軍,不爲來待境上,只一色吏,探問喪柩,旣已渡江,急速領來之意,分付以送,而今已日晩,無一名來現云。啓下禮葬之喪,事體重大,而擔軍不爲前期整待,致有中路停柩之患,擔持軍急急領付之意,分付本道,而當該守令及色吏·護喪差使員等,俱不可不査出科罪,令本道嚴明査覈,從速馳啓,以爲稟處之地,何如?傳曰,允。已上禮曹謄錄
上在昌德宮。停常參·經筵。
夜五更,月暈。
答吏曹參判閔鼎重疏曰,省疏具悉。卿其勿辭,調理察職。
答右尹曺漢英疏曰,省疏具悉。卿其勿辭,調理察職。
答司諫沈攸疏曰,遞差。
謝恩,右尹李命台。
藥房啓曰,伏未審夜來,聖體調攝,若何?昨日劑入少柴胡湯,已爲進服,餘熱有漸除之效乎?臣等不任憂慮之至,敢來問安。答曰,知道。與昨日別無加減矣。
伴送使書目,勅行,十九日安州止宿事。
吏曹啓曰,忠淸監司狀啓云云,忠州牧使李宜徵外四寸兄,在法當遞,忠州牧使李宜徵,改差,何如?啓依允。
府啓,溫泉行幸時諸臣賞典,請一竝還收。答曰,不允。
備邊司啓目,粘連戶曹判書金佐明上疏云云。金佐明再三乞遞之疏,兼陳讓職之意爲在果,當初薦擬,實循輿望,而卽今病患,亦不至於不能堪任,度支重任,不可旋授旋遞,使之速出,何如?啓依允。
傳曰,慶平君,穆陵獻官往來時,給馬事,分付。
吏曹啓曰,臺官有闕,政事,取稟。傳曰,明日爲之。
京畿監司張善瀓,慶平君陪行事,出去。
以京畿監司肅拜單子,傳曰,此時畿甸之弊,不可不慮,今此慶平君回還時,京畿監司,陪行於城外事,分付。
中路問安使李應昌入來。
院啓,溫幸時諸臣賞典,請竝命還收。見上行副護軍權堣,請削去仕版。見上漏籍忠義,請勿徵布。見上兵曹郞官,還收罷推之命。見上請春川府使閔昇,拿問定罪,見上伏聞近來福昌君楨·福善君柟·福寧君㮒,爲其觀獵,常常來往於畿峽,披着戰衣戰笠,馳聘出沒,有駭瞻視,且許多宮奴,臂鷹呼犬,貽弊村落,至於獵狗之食,亦爲責辦窮民,不如意,輒加歐辱,已至驛騷,民不能堪苦,宗室之任自出入遠畿,已爲越法,而當此無前飢歲,使垂死之民,復困宮奴之侵責,事極寒心,可不警飭,以杜日後之弊?請福昌君等推考。此後王子宗室,私自出入遠畿,嚴加警察,以重國制。答曰,不允。末端兩件事,依允。已上朝報
成均館官員,以知館事意啓曰,卽接四學官員牒呈,則全羅道萬頃縣漁場,乃是自祖宗朝賜與四學之地,四學年年收稅,以補養之資矣。上年有奸民,欲以其中新致漁箭一庫,屬於坡山書院,四學折受久遠文書,移送戶曹,則戶曹査覈決折,還屬四學,而今者沃溝居奴吉男,以此新致箭基,稱爲無主空閒之地,告於於義洞宮,自內司啓下,方欲結箭,三百年來四學折受收稅之地,將未免見失。在前凡干四學之事,本館,有入啓變通之規,斯速入啓處置,以存學宮事體云。學宮久遠賜與之地,上年纔又査決,而吉男,稱以無主,有此虛妄之告,殊甚可駭,令該曹從重治罪,仍令四學依前收稅,何如?傳曰,允。已上戶曹謄錄
上在昌德宮。停常參·經筵。
自辰時至酉時,日暈。夜五更,有氣如火光。
藥房啓曰,伏未審夜來,聖體調攝,若何?卽今餘熱猶存,未盡平復乎?臣等不勝憂慮之至,敢來問安。
答藥房曰,知道。症候當言于醫官矣。
兵曹啓曰,北虞候李廷沃,重得黃疸症,方在死生間,除授已久,而決無赴任之勢,北虞候李廷沃,改差,何如?傳曰,允。
吏曹啓曰,今此別薦,應薦不薦人員,令該曹察處事,命下矣。薦員抄啓中不薦人十四員中,除未肅拜受由出外及限前遞職人外,無故不薦,行副護軍朴敬祉,工曹參判閔熙,副校理鄭載嵩,修撰金萬重,竝推考,何如?傳曰,允。
以賓廳進不進單子,傳曰,過二三日後來會事,分付。
藥房再啓曰,卽因醫官所傳,伏聞自上頭疼之候,今日亦有發作之時,且有外縮之候,臣等不勝憂悶之至,卽與諸御醫商議,則元症雖已和解,餘熱尙在,而或不無添感之患,前劑入小柴胡湯加入中,更加羗活·荊芥穗各一錢,加進三貼宜當云,依此劑入之意,敢啓。答曰,知道。
備邊司啓曰,新除授全羅都事金德遠,以憲府未署經之故,尙未辭朝,船運檢飭之事,漸至稽滯,憲府官員在京未肅拜之員,牌招出仕,雖不備員,卽爲署經發送宜當,令政院稟處擧行,何如?傳曰,允。
府啓,溫幸時諸臣賞典,請一倂還收。見上
吏曹啓目,本曹佐郞閔蓍重,與參判閔鼎重,同生兄弟相避,依法典改差,何如?啓依允。
政院啓曰,以備邊司啓辭,憲府官員牌招,全羅都事署經事,令本院稟旨擧行事,允下矣。在京未肅拜之員,卽爲牌招,而今日內署經之意,城上所處,亦爲言送,何如?傳曰,允。
答府曰,不允。
京畿監司張善瀓,慶平君陪行後入來。
院啓,溫幸時諸臣賞典,請一倂還收。見上副護軍權堣,請命削去仕版。見上請還收兵曹郞官罷推之命。見上
大司憲李慶億,執義李秞,牌招肅拜。
謝恩,奉敎李敏求,檢閱李寅煥。
答院曰,漏籍忠義事,非爲徵布事,有不然之理,何用堅執乃爾,不允。
答禮曹佐郞李沃疏曰,省爾疏辭。覓進冊子,非徒憂愛之勤懇,亦觀耿耿之誠忠,予甚嘉悅,圭復不已,可不置諸左右而觀覽焉?仍傳曰,觀此所進冊子,則非篤憂愛之誠,其何能如是乎?再三觀覽,嘉賞不已,今下馬裝一部於禮曹佐郞李沃處賜給,以表予意。
大司憲李慶億啓曰,臣於頃者,家有疾患,慘遭喪慽,兒子繼痛,症甚可疑,雖已出避,疑懼之念,久猶未弛,不敢祗肅恩命,縮伏淹延,以至今日,稽謝之罪,在所難免。且臣,名參薦人之列,而旣未行公,不得隨所知薦聞,應薦不薦,在例當遞。故肅謝之後,以此引避,則政院以該曹請推啓辭中,區別未肅拜人員,不爲捧入,臣意以爲,身居臺職,旣犯應推之失,則不可以該曹之一時區別,甘心倖免,晏然行公,一番自列,待其處置,在所不已。故必須捧入之意,累次往復,終不回聽,抑亦異矣。凡臺諫,苟有不安於心,則毋論遞與不遞,當避與不避,引嫌以竢公議,例也。且所避之事,非有勿捧承傳,則政院亦不得沮格不捧,而竝避辭終始見却,實傷事體,無非如臣不似,忝冒臺長,被人輕辱之致,尤何敢一刻仍冒乎?請命遞斥臣職。
執義李秞啓曰,本府新有別薦之擧,臣以應薦之官,亦入於該曹抄啓中,而適於此際,慘遭姪子之喪,成制未過。故薦擧限內,不得祗謝,終致闕薦,旣在應推之中,而特以未肅拜之故,雖或分別於該曹之察處,便是應薦不薦者也,豈可以一時之倖免,晏然而已乎?承牌祗謝之後,以其闕薦之由,引避自列,則政院以爲,該曹察處中,旣已分別,則元無可避之嫌,累度送之,終不捧入,臣實未曉也。勿論應推與否,旣是臺諫避辭,則政院,安得逆料其處置立落,而終始不捧乎?往復之間,終傷事體,此無非臣見輕之致,決不可一刻苟冒,請命遞斥臣職。
右議政書目,本月二十日,還越江事。
平安監司書目,謝恩□使价,今二十日,還渡江事。
義州府尹書目,謝恩兼冬至使价,今二十日還渡江事,及副使喪柩,亦爲一時出來事。
政院啓曰,卽者大司憲李慶億,執義李秞,以別薦,應薦不薦,來避,而未肅拜及受由之員,無論臺諫之處置,該曹,旣有區別不入於察推中,則別無可避之嫌,故還爲出給矣。旋爲更避,張皇捃摭,其在事體,殊欠平穩,而旣以□□見輕等語爲辭,則亦不可以此下缺。已上朝報
有政。吏批,以柳炳然爲春川府使,奉敎尹敬敎·李敏采,檢閱李寅煥,星州牧使趙䃏,刑曹佐郞尹以道,校理朴世堂,禮曹正郞李以挺,社稷參奉金之白,副修撰李嵇,監察李國華,左參贊金壽興,濟用正崔寬,司諫崔攸之,忠州牧使鄭始成,監察鄭道存。
禁府啓曰,春川府使閔昇拿來事,命下矣。閔昇,旣兼防禦使,親受密符,與兵·水使無異,不可輕先拿來,新府使差送,交代後拿來,何如?傳曰,允。已上禁府謄錄
上在昌德宮。停常參·經筵。
政院啓曰,春川府使閔昇缺拿來,何如?傳曰,允。
弘文館啓曰,新除授校理朴世堂,時在京畿楊州地,經筵入番事緊,請斯速乘馹上來事,下諭。傳曰,允。
吏曹啓曰,新除授潭陽府使鄭榮漢,除授之後,在外未肅拜,今過數旬,連以草土之餘,疾病危重,決難赴任之意,呈狀于本曹,而臣等以該曹不得啓遞,已有近例,調理赴任之意題送,而榮漢,方在鄕里,新經草土,病重實狀,未及詳聞,只以其有聲績之人,擇擬受點矣。至今重病如此,人所共知,且其除授之邑,非是厭避之地,勢難强迫往赴。故至此遷延,至於備局之坐,問于大臣,則亦以入啓處置爲當云。潭陽府使鄭榮漢,改差,何如?傳曰,允。
賓廳卜相事,吏曹啓曰,卜相封入政事,何以爲之?傳曰,依例爲之。
政院啓曰,新除授相臣在外,則自本院啓請下諭矣。新拜右議政宋時烈,時在忠淸道懷德地,上來事,遣史官傳諭,何如?傳曰,依啓。上來時給馬事,分付兩道監司。
院啓,溫幸時諸臣賞典,請一竝還收。見上行副護軍權堣,請命削去仕版。見上請還收漏籍忠義,竝勿徵布。見上請還收兵曹郞官罷推之命。見上司諫崔攸之,時在全羅道南原地,請斯速乘馹上來事,下諭。答曰,不允。下諭事,依啓。
府啓,溫幸時諸臣賞典,請一竝還收。見上答曰,不允。已上朝報
有政。吏批,以宋時烈爲承文都提調,尙衣主簿李㝢,潭陽府使許珽,宗簿主簿柳椐,旌義縣監李蘅,宗簿主簿任耋。
上在昌德宮。停常參·經筵。
夜三更,流星出天津上,入天津下,狀如拳,尾長二尺許,色赤。
謝恩,護軍洪宇亮·閔震益·卞承亨,監察鄭道存,校書著作辛蕃,瓮津縣令柳晉三,春川府使柳炳然,星州牧使趙䃏,禮曹正郞李以挺,承文正字鄭積。
藥房啓曰,伏未審夜來,聖體調攝,若何?卽今症情,視昨日益勝乎?臣等憂慮未弛,敢來問安。答曰,知道。症候別無加減,勿爲逐日問安。
院啓,溫幸時諸臣賞典,請一竝還收。見上行副護軍權堣,請削去仕版。見上漏籍忠義,請勿徵布。見上請還收兵曹郞官罷推之命。見上
府啓,溫幸時諸臣賞典,請一竝還收。見上
謝恩,戶曹判書金佐明。
政院啓曰,領議政鄭太和,戶曹判書金佐明,副提學趙復陽,江華留守徐必遠,來會賓廳矣,敢啓。傳曰,引見。
政院啓曰,賑恤廳堂上·江華留守引見事,命下矣。非時引見,三司之官,卽爲牌招入侍乎?敢稟。傳曰,知道。
注書趙根出使,代假注書禹光淵·柳尙運,次下缺已上朝報
引見時,戶曹判書金佐明所啓,小通事輩,憑藉作弊之事,愈往愈甚,不可無隨現懲戢之道,術譯李起英所帶小通事郭山人金建者,自前作弊多端,今番亦爲作挐於站上,罔有紀極云,殊甚痛駭矣。上曰,此漢,不可不重處,令本道監司,嚴刑三次,如其不死,則定配南方,可也。領議政鄭太和所啓,江華所捧租一萬七千石,此租乃還米一石之代,收捧二石者也。留守徐必遠,擇實收捧之說,臣亦聞之矣。分給京畿各邑,作爲種子,以常時出米例,待秋還捧,似爲便當,而徐必遠則以爲,此租二石則米一石代捧者,秋後還捧一石米乃可云,何以爲之?上曰,一萬七千石內,一萬石,除出分給,以常時出米例,還納於江都,可也。徐必遠曰,本府所捧之租,旣云不實,分付京畿,令願受各邑守令,親往看審,果不合種子,則勿令受去,何如?上曰,依爲之。
傳曰,國家不幸,連値凶歲,餓莩載路,死亡相續,生民遑遑,可謂至矣。今觀摘奸單子,又聞其言,似有虛實相蒙之弊,實者之參,已極濫矣,虛者之不得就食,則無處可訴,哀矜之慘,孰過於此,念及于玆,食不下咽,分付本廳,自今以後,另加申飭,十分着實擧行。以上備局謄錄
上在昌德宮。停常參·經筵。
以上缺伴送使書目,勅行,廾三日林畔止宿事。
傳曰,史官二員待命,騎馬六匹立之,賑恤廳內摘奸。
政院啓曰。缺
府啓,溫泉行幸時賞典還收之請,閱月論啓,未蒙允兪,至以瀆擾爲敎缺請一倂還收。見上請忠淸監司柳斐然推考事。啓。答曰,不允。
院啓,溫幸時賞格,請竝還收。見上臣以□□權堣事,論列已屢日,則允音尙靳,未知殿下,以推考薄罰,足懲其罪也,負犯有無,姑舍勿論,而將以自明之說,盛氣陳疏,已失士夫之廉隅,至於人人而致疑,事事而捃摭,肆然醜辱,殊極可駭。又以重記所付之數,揷入於疏末,隱然有衒亂之意,此尤可恥之甚者,世道雖極淪喪,身居宰列者,用意行事,豈宜如是?其爲羞朝廷而辱士夫,莫此爲甚,推考薄罰,不足以懲其無恥。行副護軍權堣,請命削去仕版。伏奉聖批,以漏籍忠義事,非爲徵布事,有不然之理,何用堅執乃爾爲敎,臣等反覆思惟,實未知事理之不然也。今日徵布之擧,固在於徵其漏籍之罰,而乙巳以前,納籍之法,甚爲解弛,擧國之人,滔滔漏籍,而獨於忠義,施以漏籍之罰,非但有漏籍之冤,無亦近於慢令致期者乎?況此忠義之類,若非先王之末裔,皆是功臣之後屬也。雖有負犯,猶當有寬容之典,今以從衆漏籍之罪,必令徵布,臣等之所以屢日堅斥者也,請加三思,漏籍忠義,竝勿徵布。訓局軍士,旣是本兵所屬,則兵曹郞官,因公事決棍,自是常事,況兼都監軍色,治罪不禁雜人之砲手,尤無不可,而大將,敢爲請推,其損傷體面,莫此爲甚,殿下旣許大將之推考,體面之不當,非不洞察,而當該郞官罷推之命,因此而繼下,用罰失中,辭氣大露,凡在瞻聆,莫不疑惑,請還收兵曹當該郞官罷推之命。答曰,不允。
傳曰,闕門外至近之閭家失火處,火勢甚急,分付該曹,使之速爲撲滅。
大司憲李慶億上疏。大槪,病未供仕,乞賜遞免事。入啓。答曰,省疏具悉卿懇。其時顚末,予已知之矣,卿何辭爲?安心勿辭,從速察職。
慶平君啓曰,福昌君楨,福善君柟,福平君㮒,失負,雖靡認何緣,而大司諫李□□,正言李□□·卞□□憎蔑至親,此後王子宗室,私自出入鄕曲者,嚴加禁斷,以重法制,貳百餘載,不宜有辜,駁礪行,明鶻直,識法且叵覺,縶束王子手足,毋逮李將靡有,若是之簡謼,莫不入學,洞開重門,豈匪盛庸,保全宗戚,有累當代,貽譏后世?李□□等,那昧佳謨,又何知他日王子出外,擧此矇然之暴?薇垣參人,控缺戾缺誤數不平,汚玷臺閣,今日世道,可謂卑頹,危困椰添釀缺如水益深,如火益烈,臺閣五字缺座,旣非目覩,窐違虛罔靡擧,如彼之重作,只請所犯人之罪,何畏誰憚?已弗□□防阻之奏,誰敢乘時憑歇?壹番倂劾王子,母前暴虐,金枝玉葉,同攣弗呼,蟄靡容身,莫保朝夕虖。略無顧忌,幸覩聖主,嗣統寶命,普天同慶,率土均歡,尊屬璿源缺國寰之□無匪□爲之,臣□衋恐□敢徠瀆啓。答曰,一啓竝擧,出於年少輩之妄作,卿何爲嫌?卿其安心焉。已上朝報
上在昌德宮。停常參·經筵。
謝恩,護軍柳汝槿。
京畿監司書目,龍仁呈,以漢原府院君兩喪遷葬時,新壙處多有雜石,不得入葬,改卜他山事。
禮曹啓〈目〉,粘連京畿監司啓本云云,漢原府院君兩喪,來到山所,而新壙多有雜石,改卜他山,今二月二十七日,旣不行葬禮,則明日大王大妃殿望哭之禮,姑爲停止,更待葬日擇定後,擧行,何如?啓依允。
傳曰,今此優老之典,文武均被,而獨缺於宗戚,其於親親之義,不亦有媿乎?令該曹宗班四品以上年老者,及有老父母者,亦爲一體,書啓。
傳曰,國家不幸,連値凶歲,餓餒載路,死亡相續,生民遑遑,可謂急矣。今觀摘奸單子,又聞其言,似有虛實相蒙之弊,實者之參,已極濫矣,虛者之不得就食,則無所可訴,哀矜之慘,孰過於此?念及于玆,食不下咽,分付本廳,自今以後,別加申飭,十分着實擧行。
政院啓曰,下番翰林,雖遭服制,不敢任意出去,國法至嚴,朝者翰林李豐,稱以脫服,公然出去,此曾所未有之事,極爲可駭,李豐,請推考。傳曰,允。又啓曰,卽者下番翰林李豐請推考傳啓之時,上番翰林李宜煥,徒守本館體例,方在直所,終不出接,極爲非矣,請推考。傳曰,允。
藥房啓曰,惡風連日,伏不審聖體調攝,若何?眼患漸有快效否乎?臣憂慮未弛,敢來問安。
領議政箚子。大槪,猝患重病,未赴藥房,更起供仕,亦不可期,本職兼帶,竝乞遞改事。入啓。
大司諫李泰淵,正言李□□啓曰,臣等伏見慶平君啓辭,及自上賜答之批,不勝惶愧之至。頃日請推宗戚之時,非不欲竝論同行之王子,而王子事體,與宗戚自別。故只以禁其私自出入之意,略及於啓辭末端矣。今以一啓竝擧,出於年少輩妄作爲敎,臣等身居諫職,旣有汚玷臺閣之羞,且負妄作之失,何敢晏然仍冒?請命遞斥臣等之職。答曰,勿辭,退待物論。
答藥房曰,知道。別無顯效矣。
答領議政箚曰,省箚具悉卿懇。卿其安心勿辭,從容善攝。仍傳曰,遣御醫看病。
去丁未秋冬等黃海道褒貶,遂安郡守朴新胄中,新溪縣令李泰培下,吾如津萬戶金汝徽中,□□府使柳屹然下。
禮曹啓曰,上年以後,旱災太甚,經冬發春,一向不雨,或有微灑,未足霑潤,土脈暵乾,泉井涸渴,日氣凄冷,大風連吹,秋牟則着根不深,漸至枯損,春牟則雖已播種,無望發生,念玆飢饉之中,又失牟麥,則前頭民事,萬分悶慮,卽今禱雨之擧,節候似早,而取考謄錄,則庚子年首,曾有已行之規,諸處祈雨祭,今亦速爲設行宜當。大臣之意亦如此,敢啓。傳曰,春旱如此,民事罔極,言念及此,不覺心寒,祈雨之擧,誠出於切迫之致,何拘於節序之早晩乎?趁卽擧行,宜矣。
執義李秞,掌令尹輿聖避嫌。大槪,忠淸兵使請推時,有不卽竝論之失,請遞臣等之職事,入啓。答曰,勿辭。
府啓,溫幸時諸臣賞格,請一倂還收。見上請忠淸兵使柳斐然推考事。請還收忠淸兵營別設旗手加募之命事。竝引避而退,王孫宗戚,私出畿邑,實違法令,且多貽弊,則雖在王子,擧實請禁,揆以臺體,斷不可已,況於啓辭,只請禁斷,則意外橫逆,於我何傷?至於聖批,雖有一啓竝擧,年少妄作之敎,此不過姑下溫綸,以慰不安之意而已,有何可避之嫌?請大司諫李泰淵,正言卞榥·李□□竝命出仕。答曰,不允。出仕事,依啓。已上朝報
禮曹啓曰,各陵抽栍摘奸,當爲發送,而纔過勅行,畿甸驛路竈傳之弊,亦不可不慮,今朔則姑不擧行之意,敢啓。傳曰,允。已上禮曹謄錄
上在昌德宮。停常參·經筵。
卯時,日有左珥。未時,日暈。
謝恩,護軍李仁夏,副修撰李嵇,宗簿正柳椐,監察李聖養,旌義縣監李蘅。
刑曹參議南九萬上疏。大槪,暴陳所懷,冀蒙澄省事。入啓。
禮曹參判洪處亮三度呈辭。入啓。遞差。
伴送使書目,勅行,廾四日龍川止宿事。
禁府照目,劉忔,刑問十五次,不服,加刑。啓依允。同府赦差使員許孝吉等元情□□內姑停刑推,□議處。
禮曹,風·雲·雷·雨等五處祈雨祭,來初一日設行,何如?依所報施行。
大司諫李□□,正言卞□□·李□□就職。
去丁未年秋冬等褒貶,尙衣正李東溟中。
院啓,溫幸時諸臣賞典,請倂還收。見上請査問漏籍忠義,竝勿徵布。見上訓局軍士,旣是本兵所屬,則兵曹郞官,因公事決棍,自是常事。況兼都監軍色,治罪不禁雜人之砲手,少無不可,而大將敢爲請推,其損傷體面,莫此爲甚。殿下旣許大將之推考,體面之不當,非不洞察,而當該郞官倂推之命,因此而□下。用罰失中,辭氣太露,凡在瞻聆,莫不歎惑。請亟寢兵曹當該郞官罷推之命。海邊松木之禁,意非偶然,而近因法綱之解弛,三南沿海,幾盡濯濯,識者之寒心,久矣。伏聞羅州八□島,內司所屬,煮鹽時,因內司□□之依前例可合燒木之松,成貼用之令云,設有前例,猶當變通而禁斷。今乃到處分付,許其斫取,則其爲濫觴,當復如何?海邊煮鹽者,雖用雜木,亦皆煮取,何必許斫松木,以啓無窮之弊也?請令該曹,更爲分付內司,煮鹽時,勿許取用松木。近來邊將,不擇其人之能否,渾以禁軍久勤,或以各廳任事之年久者而送,故各鎭堡邊將,率多非人,有同土塊,不省人事者,滔滔皆是。其中雖有稍勝者,以其無前頭之可望,故不思防守,務惟以侵虐土卒,經營産業爲事。臣等,亦常有目見其弊者矣,流來積弊,雖不可猝變,請自今以後,僉使·萬戶·權管除朝辭赴任者外,竝令下直于兩司,審其爲人,果有不合者,兩司之官,隨其所見,移文兵曹,一一汰去。副護軍權堣削去仕版事,停啓。
府啓,溫幸時諸臣賞典,請竝還收。見上請忠淸兵使柳斐然推考事,請還收忠淸兵營別設旗手加募之事。入啓。答曰,不允。
答院曰,不允。近日守令之署經者亦多,不得其人,今雖署經,別無其效,何必爲哉?禁松事,依啓。
刑曹罪人權時淡梟示,當爲擧行,而本曹參議南九萬,以此事陳疏,批答未下,故姑未擧行之意,敢啓。傳曰,姑勿擧行,斯速嚴刑得情。
答刑曹參議南九萬疏曰,省疏具悉。不無意見,依疏辭施行。
右議政鄭□□書目,臣所帶職名,令該曹斯速處置事。以上朝報
上在昌德宮。停常參·經筵。
午時,日暈。
謝恩,奉常正鄭世輔,監察鄭輔漢,兼春秋洪宇熙,護軍梁禹及。
藥房啓曰,伏未審春日不佳,聖體調攝,若何?眼候,亦何如?臣憂慮未弛,敢來問安。答曰,知道。氣候今已平復,而眼患時無顯效矣。
傳曰,許判府事上來時,水陸兩路隨便護送事,依例下諭于兩道監司。
禮曹啓曰,傳敎矣,王世子太廟展謁之禮,何間擇日定行乎?仰稟。傳曰,近仍微恙,時未快愈,姑待開月晦間,稟處。
以黃海監司海州等三邑閭家失火狀啓,傳曰,燒死人等,令本道恤典擧行。
常平廳啓曰,傳敎矣。設賑之初,臣等固已慮其虛實相蒙之弊,令五部精擇分明絶食之類。且令憑考取捧戶口成冊進呈,而入於成冊中者,則各從所居之部,作標踏印,着其衣襟,及其就粥之時,揷標庭中,勿令他部混雜而坐,所以防奸者甚密,而初頭成冊之時,兩班家婢僕,則有不肯出示戶口者曰,爲婢僕喫粥,不可指示戶口云。以此無標而來者,或百人或二三百人,日漸增加,或至四五百人,故無標者則別置門外,或坐後列,待有標者喫盡,然後以所餘之粥,分饋以送矣。到今則此數倍加,幾與有標者相半,而外議或以爲,旣設賑廳,願爲就粥,則區別斥置,有所不當云,故因循數十日,以至今日矣。伏承聖敎,矜恤飢民,至誠惻怛之意,溢於辭表,臣等不任欽奉感祝之至。自今以後,則濫參之敎,常加詳察,使之減去聖敎中,不能得食,無處可訴。
答右議政鄭致和疏曰,卿辭至此,勉從之意,遣使官傳諭。已上朝報
成均館啓曰,今三月初三日,課試當爲設行,而大提學未差,不得行之之意,敢啓。傳曰,知道。已上成均館謄錄
上在昌德宮。停常參·經筵。
大司憲李慶億再度呈辭,祈雨祭齋戒,留政院。
藥房啓曰,伏未審聖體調攝,若何?眼候視昨,亦何如?臣憂慮未弛,敢來問安。答曰,知道。有時加減,未見其效矣。
吏曹啓曰,大臣處置,政事,取稟。傳曰,當日爲之。
政院啓曰,南龍翼推考事,命下矣,臺諫方以先罷後推論啓,傳旨不得捧入之意,敢啓。傳曰,知道。
禮曹啓曰,去二月二十九日,以禮葬官所報,本曹啓辭,漢原府院君·完山府夫人遷葬時,壙中有似石非石之患,更定他卜山,而時未停當云,故禮葬官,不可仍留其處,今姑上來,更待新卜他山,葬日擇定後下去事,啓下知委矣。卽接今三月初二日成貼禮葬官所報,則今則本家已卜他穴,自昨始役,而破殯,定於今三月初八日寅時,安葬同日辰時,旣已推擇,未葬之前,徑先復命,事體不當。今姑仍留看役,待其葬事完畢後,始得復命云,旣得他穴,擇定葬日,則未葬之前,不可上來。姑待葬役完畢後上來之意,急速分付,而初八日安葬時,大王大妃殿當有望哭之禮,望哭儀註,依例磨鍊,直入大王大妃殿之意,敢啓。傳曰,知道。
戶曹啓曰,司諫院啓辭,傳敎矣,蔘商收稅之規,其來,久矣。京城及松都,以此爲業者,不知其幾人,而此類率多富饒,自爾脫免,乃有勒定他商,認假爲眞之弊,誠可駭也。若如諫院之啓下,送帖文於兩界監司處,使之收稅上送,則事似便好,而但念言之若易,行之或難,試問便否于兩界,亦令漢城府,詳察勒定之類,皆以着實蔘商改定。如是分付之後,如或因循謬例,許其密封訴實,則當該部官,隨現科罪,何如?傳曰,允。
政院啓曰,卽者上番翰林李寅煥上疏到院,而觀其措語,九歲女兒,方患拘忌之疾,症勢危劇,父子情理,有所不忍,因公出入之時,不得不入見,身旣犯染,不敢仍入直廬云,情雖切迫,率爾入見,極爲非矣,李寅煥請推考。旣已犯染,則勢難入來,史局重地,不可暫曠,姑使他員,推移入直,何如?傳曰,允。又啓曰,上番翰林李寅煥,旣已犯染,使他員,推移入直事,啓稟蒙允,而奉敎李敏采,稱以本館體例,陳疏不來,闕門已閉。史局重地,不可暫曠。李敏采請推考。卽爲牌招,留門入直,何如?傳曰,允。
司憲府照本,承文副正字尹嘉績矣內摘奸時,無緣闕直罪,杖八十贖,奪告身三等。啓功減一等。
冬至兼謝恩使行判中樞府事鄭致和入來。
傳曰,史官三員待命,騎馬九匹立之,祈雨祭所內摘奸。
傳曰,行判中樞府事鄭致和,引見。
大司諫李泰淵啓曰,臣伏見訓鍊大將李浣推考緘辭,則費辭詆斥,不有餘力,噫噫太甚矣,大官之不能容受,乃至於此,則小官之呶呶自明,固無足怪,亦係世道,慨然何言?訓局之創設,在於壬辰兵亂之後,以相臣,兼都提調,摠治一局。戶曹判書,兼糧餉提調,兵曹判書,兼軍色提調,大將專管鍊兵,各有分職,而兵曹正郞一人,例兼軍色郞廳,則訓局之屬於本兵,據此可知,而凡有自都監啓辭之事,則必以都提調意陳啓者,其爲立規,夫豈偶然哉?每於擧動習儀時,必以砲手作門者,只爲威儀之觀瞻而排立乎?抑爲禁雜人與喧鬧而排立乎?緘辭中所謂,何嘗有以砲手禁亂之事目云者?可見求其說而不得也。砲手之出用於擧動時,必爲啓請者,乃所以嚴宿衛而重軍政也。旣爲啓請出用之後,砲手如有不謹從令者,則爲兵曹郞官者,其將一任驕怠,而不加禁戢耶?悍卒之平居橫恣者,苟不隨事懲治,則脫有緩急,必無得力之理。惜乎,大將不能念及於此也。大將又以文移之際,牒呈於都監爲言,而此則爲都提調而牒呈也,非爲大將而牒呈也。今乃引此,自稱上司,不亦苟且之甚者乎?雖以卽今方行之事言之,凡公事之通問於兵曹者,首書都提調,而依例行關。若於大將軍官自望之擧,則以兵曹郞位僉尊前書送單字,上司之於屬司,亦如是乎?況伊時兵郞,以迎接都監軍色郞廳,往于迎勅習儀,則作門砲手之不禁雜人者,循例決棍,有何過濫,而及其違例請推之後,不自內省,反咎人之議己耶?郞官果有擅調衛卒,非法用棍之事,則自有應施之律,厥罪豈止於推考薄罰而已哉?忿懥之發,自不覺言語之失中,臣竊爲大將惜之,其所謂朝廷事體,不可不審,而因一微事,轉輾做錯云者,未知指誰而言耶?當此天災孔慘,憂虞溢目之時,如臣無似者,忝居言地,無一事裨補於聖治,又以情外之事,反被重臣之譏斥,決不可一刻仍冒,請命遞斥臣職。答曰,勿辭,退待物論。
正言卞榥·李叔達啓曰,臣等伏見訓鍊大將李浣緘辭,則滿紙張皇,無非譏斥臣等之意。臣等竊不勝怪訝之至,今日兵郞罷推還收之請,實出於事體之不可已者,而大將反以是謂之轉輾做錯,其意所在,誠未可曉也。訓局之於本兵,事體自別之由,則已盡於長官避辭中,臣等不必更爲煩陳。而至於砲手禁亂之事,此非今番創開之規,自前擧動時,必以訓局砲手,禁喧禁亂,而本兵郞官,專爲主管檢飭,則砲手之慢不從令者,其可任其自恣,而不爲懲治乎?況迎接都監,例有禁喧砲手四十名定送事,軍色郞廳,專管禁喧,載在謄錄,則大將所謂郞官擅調衛卒,權重於判書云者,豈非不愼於上達之辭者乎?大將自謂朝廷事體,不可不審,而以臣等觀之,正謂自道也。未知因一微事,轉輾做錯之失,果在於誰耶?臣等非不欲條陳其自尊失體之狀,而有同於呶呶爭辨,臣等雖極疲軟,決不可爲此也。旣被情外之斥,難冒之勢,與長官無異,請命遞斥臣等之職。答曰,勿辭,退待物論。
行判中樞府事鄭致和引見時所啓,卽今兩西飢荒,無異於畿甸,民皆有菜色,將未免顚壑,不可不及時救濟,而各邑還上之穀,例給於有根着之民,故無依丐乞之類,則不得蒙惠,此輩拔例賑救,俾無餓死之患,宜當,令該廳各別料理稟處,何如?上曰,依爲之。又所啓,南方各司奴婢身貢,已爲各減半疋,而兩西奴婢,則所納只爲紬一疋,故不許裁減,依前收捧矣。今番往來之時,沿路所居寺奴婢等,處處號訴,以不得均蒙惠澤稱冤。或量減貢紬,或依他道之例,以木綿收捧,俾無不均之歎,宜當。令該曹參酌稟處,何如?上曰,依爲之。又所啓,使行員役,例給私持馬之外,又爲各給別私持馬,故入往人馬之數過多,而員役等不以自己人馬率去,例爲捧價許賣於商賈輩,致有濫雜之弊,不可無禁斷之擧。自今以後,別私持馬則革罷,元私持馬,許賣於商賈者,亦爲嚴禁事,令備邊司定奪,分付義州,使之着實擧行,何如?上曰,依爲之。此後私持馬,許賣於商賈者,各別重治事,令備局定奪,可也。又所啓,各處貿販元定駄數外,巧作名目,稱以監官,又送一駄,事甚無據,今後一切禁斷,似當矣。上曰,依爲之。又所啓,運餉物貨折價,自前虛張其數,以爲次知別將輩蒙賞之地,事甚不當,故臣待罪地部之時,以此意,陳達於榻前,使之從實折價矣。前後府尹,嫌其減縮重記之數,至今未盡釐正云,極爲非矣。凡運餉雜貨,依管餉之例,一從市直折價,俾無虛張欺瞞之弊,宜當,令該曹依此擧行,何如?上曰,依爲之。又所啓,義州武士,多有可用之人,自前另加收用,其意有在,令該曹隨才調用,以爲慰悅之地,何如?上曰,依爲之。左承旨尹飛卿所啓,上番翰林李寅煥,以女子拘忌之疾,旣已犯染,故不敢在直,奉敎李敏采請推考。上曰,推考,可也。已上朝報
有政。吏批,以吳得天爲監察,慶基殿參奉高可觀,齊陵參奉韓志遠,校書正字孫愈,弼善李柙,禮賓別提李惇,修撰吳始復,中部主簿鄭維永,禮曹參判曺漢英,司饔提調尹鏶,禮曹判書李慶億,內醫院提調洪重普,內贍主簿柳千之,大司憲李慶徽。
引見時,行判府事鄭致和所啓,義州內奴斗里松稱名者,曾於丁酉年,潛買鹽硝罪,囚禁京獄,將置死律,適緣彼中赦宥,終得幸免矣。其後變名宋奉立,每於使臣之行,以馬夫,入往北京。如此之輩,許令依前往來於彼中,已極寒心,而今番則提督李一先,亦有所云云。此漢,若仍置於義州,則勢難禁其往入,定配於他邑,以杜後日潛行之弊,其時焰硝犯禁人等,居在義州者,亦爲一體施行,何如?上曰,竝令定配,可也。又所啓,使臣入往時,淸馬換來之事,雖曰官家所貿,亦涉難便,而至於商賈輩,或有牽往淸馬之人,出寨之際,不無生梗之患。今後使行越江時,私持淸馬,一切禁斷似當,義州府尹處,分付,何如?上曰,依爲之。又所啓,丙午年勅使時,平山府求請甚多,故一鄕相議,貸出京人銀子三百兩,貿易松都商賈皮物之後,適減其求請,以其皮物,欲爲還退於本主,則本主稱頉,終不許退。曾因黃海監司狀啓,速爲推給本銀事,自漢城府覆啓,分付於開城府矣。尙今不爲推給,故平山銀價,不得已將爲分徵於民間,當此飢饉之時,民怨甚多,依前啓下公事,使之趁卽推給,何如?上曰,啓下公事,至今不爲擧行,事甚可駭,當該留守推考,銀子推給事,亦令劃卽擧行。又所啓,每於勅使之行,求請皮物甚多,而我國皮物絶乏,無以應求,前頭之事,誠爲可慮。自今以後,使臣越江之時,商賈輩所持豹皮·赤狐皮·水獺皮等,各樣皮物,一切禁斷,而以義州人,擇定監官,使之着實搜檢,如有潛爲挾持入往之人,則當該府尹之外,次知監官,從重治罪,宜當,令備邊司嚴飭,何如?上曰,依爲之。以上備局謄錄
上在昌德宮。停常參·經筵。
禮曹判書李慶億上疏。大槪,新授之職,決難承當,乞賜遞改,以安微分事,入啓。答曰,省疏具悉。卿其安心勿辭,從速察職。
府啓,溫幸時諸臣賞典,請一倂還收。見上忠淸兵使柳斐然推考事。請還收忠淸兵營別設旗手加募之命事。竝引嫌而退,主兵訓局,衙門雖別,訓卒禁喧,自有前例,則懲治禁戢,職在兵郞,而反以本兵,有如屬司,忿辭橫斥,於我無傷,揆之體例,了無可避之嫌。請大司諫李泰淵,正言卞榥·李叔達,竝命出仕。答曰,不允。新設時,兵使·虞候,姑先推考,觀其緘辭而處之,出仕事,依啓。
答京畿監司張善瀓疏曰,省疏具悉。此事,卿不必深嫌,何用爲辭?卿其安心勿辭,從速察職。
政院啓曰,以寧陵奉審事,大臣今將進去,觀象監提調李慶億,疏批已下,卽爲牌招肅拜,使之同時進去,何如?傳曰,允。
謝恩,禮曹判書李慶億。
吏曹啓目,吏曹正郞李端夏,受由過限未上來,改差,何如?啓。依允。
領議政鄭太和,禮曹判書李慶億,佐郞李沃,繕工提調鄭知和,監役官宋奎洛,穆陵·寧陵奉審事,出去。
京畿監司張善瀓,領議政陪行事,出去。
大司諫李泰淵,正言卞榥·李叔達就職。已上朝報
備邊司啓曰,漂漢之船所載火炮二口入送事,旣有兵部咨文,不可不趁卽擧行,聞其大炮,方在全羅左水營云,雖未詳其輕重之如何,或駄或擔,而善爲結裹,無致傷損,運至京中,以爲運送西路之地宜當,以此意,急速分付于全羅監司處,何如?傳曰,允。已上備局謄錄
禮曹啓曰,今此奉審之行,本曹堂上及觀象監提調各一員,當爲進參,而臣慶億,旣以本曹堂上,兼帶觀象監提調,依前兼進之意,敢啓。傳曰,知道。已上禮曹謄錄
上在昌德宮。停常參·經筵。
京畿監司張善瀓,落後入來,判中樞府事許積迎候事,仍爲出去。
藥房啓曰,小雨微霑,衆枯稍蘇,伏不審聖體調攝,若何?眼候,視前亦何如?臣區區憂慮,敢來問安。答曰,知道。時無加減,今後勿爲間日問安。
府啓,溫幸時諸臣賞典,請一倂還收。見上前啓,忠淸兵使柳斐然推考事,及忠淸兵營別設旗手加募革罷事,新設兵使虞候,緘答間姑停。
答府曰,毋庸瀆擾。
義州別問安使鄭榏,入來。
領議政鄭太和,禮曹判書李慶億,佐郞李沃,繕工提調鄭知和,假監役官宋奎洛,穆陵·寧陵奉審後入來。
承文正字姜碩昌,卒領議政洪命夏,題主後入來。
院啓,溫幸時諸臣賞典,請一倂還收。見上請加三思,漏籍忠義,竝勿徵布。見上請還收兵曹郞官罷推之命。見上請僉使·萬戶·權管新差者,除朝辭赴任者外,竝令下直于兩司,以爲審察澄汰之地。見上請慶尙監司南龍翼,先罷後推。
掌令尹衡聖啓曰,臣於昨日,伏承聖批,以新設時兵使·虞候姑先推考爲敎。臣意以爲,柳斐然請推,亦在其中,泛然姑停矣。卽者前啓旣傳之後,始覺其不爲區別,混同姑停,臣之昏謬不察之失,實所難免,臣何可一刻仍冒?請命遞斥臣職。答曰,勿辭,退待物論。
答院曰,不允。漏籍忠義事,依啓。
京畿監司張善瀓,仍分付還爲入來。
執義李秞啓曰,同僚以忠淸兵使柳斐然請推,混同姑停引避。臣於此,不得不瞿然也。昨日臣以式暇在家時,同僚適爲遇去,而語及柳斐然請推姑停事,臣亦隨問而應答,此雖非簡通之往復,旣有所問答,則臣亦應避之一也。不察之失,與同僚無異,請命遞斥臣職。答曰,勿辭,退待物論。已上朝報
領議政鄭太和,繕工提調鄭知和,禮曹判書李慶億啓曰,臣等進詣穆陵,陵上西邊欄干柱石一箇,右耳墮落處奉審,則欄干橫排竹石相連之處,自柱石,起節支撑,而支撐之石內面,曾有罅隙,竟至破落。如欲改造,則去其舊柱之石,代以新石,陵上至近之地,有難輕易動役。且是內面,從外所見,不至大段,橫排竹石,則別無仍次傾仄之慮,今以油灰,補其缺處,更觀日後漸加墮落與否而處之,恐或宜當,莎草則駕石相連之處,雖似焦黃,而不至於枯損矣。王后兩陵上莎草奉審,則懿仁王后陵上莎草,枯損處不多,仁穆王后陵上莎草,枯損處頗多,蓋緣上年暵乾,當陽之處,偏爲受傷,而莎葉雖病,莎根未枯,若經春夏雨澤,庶有發生還茂之望,姑待秋初,知其莎草改色幾許,然後議定其改與不改及修補似當。寧陵莎草,參奉雖以似有枯損之漸爲報,而別無卽今可改之事。至於石物有頉處,則上年以灰塡隙之處,西北邊則渾然無隙,東南面則未免有細隙。其中裳石相連一處,所塗之灰,盡爲剝落,其隙可容二分許,雨水之前,必須塡隙,可免滲漏之患,卽令該曹,擇日擧行,在所不已。穆陵王后兩陵陵上莎草及寧陵陵上莎草,今番傷損之處,勢難尺量。故未塡尺寸之數,只從所見,圖形以進,敢啓。傳曰,依啓。已上禮曹謄錄
上在昌德宮。停常參·經筵。
吏曹參判閔鼎重三度呈辭。入啓。只遞本職。
右承旨沈梓三度呈辭。入啓。遞差。
侍講院啓曰,新除授弼善李柙,時在忠淸道海美地,書筵入番事緊,請斯速乘馹上來事,下諭。傳曰,允。
咸陵府院君李澥上疏。大槪,感激新命,强疾祗肅,而冒萬死敢陳危悃,冀蒙恩許,俾伸至願事。入啓。
傳曰,咸陵府院君李澥,引見。
傳曰,召對爲之。
召對入侍時,領議政鄭太和,備局堂上柳斐然,玉堂鄭載嵩·鄭晳,承旨吳挺緯,注書趙根,史官李敏采·李藼,正言卞榥。
大司憲李慶徽辭職上疏再呈。入啓。
吏曹啓曰,承旨有闕,政事,取稟。傳曰,明日爲之。
答慶尙監司南龍翼疏曰,遞差。
忠淸監司書目,懷德呈,以前右贊成宋時烈上疏上送事。
召對時,正言卞榥所啓,溫幸時賞典,請竝命還收。上曰,常時,在京藥房,亦爲循例論賞,自是流來之規,藥房施賞,豈可論功效之有無乎?諸臣賞格,亦有兩年已行之事,前頭亦不必定爲常規。不允。榥曰,臺諫所論,只爭其事之得失而已,前頭之成規與否,非所當言也,請更加三思,亟賜允兪。上曰,已諭。又所啓,請還收兵曹郞官罷推之命。上曰,不允。又所啓,請慶尙監司南龍翼先罷後推。上曰,觀其緘辭而處之,可也。又所啓,掌令尹衡聖,執義李秞,竝引嫌而退,不爲區別,混停前啓,旣已面議,率爾之失,俱難得免,請竝命遞差。上曰,依啓。邊將下直于兩司事,停啓。
幼學洪達元上疏。大槪,宣祖大王御筆跪進事。入啓。已上朝報
上在昌德宮。停常參·經筵。
日出時,日色赤。
戶曹啓曰,今月初四日判中樞府事鄭致和所啓,傳敎矣。各司奴婢收貢之規,兩西則毋論奴與婢,各捧紬一疋,而他道則奴貢木綿二疋,婢貢木綿一疋半,而已自不均,上年特減奴貢木綿半匹,婢貢木綿半疋。故卽今所捧之數,奴貢一疋半,婢貢一疋,而兩西則別無減貢之事,大臣之請爲變通,蓋出於此。若今以綿代紬,則似乎均役,而但念西路木花,連歲失稔,織綿之難,反甚於造紬,應貢之類,恐或以爲不便。且西路之貢紬價,近於他道之貢木,曾納一疋紬之婢子,固無增減,奴子之納紬一疋者,今徵一疋半之貢木,則比舊反有加焉。終恐有掣礙難便之患,臣等實不知參酌得中之道,試問便否於本道,更爲稟處,何如?傳曰,允。
持平閔宗道啓曰,本府,以溫泉賞典還收事,方爲論執,而臣父之名,亦入論賞之中,臣不可晏然於臺次,請命遞斥臣職。答曰,勿辭,退待物論。
答大司憲李慶徽疏曰,省疏具悉。卿其勿辭,調理察職。
正言卞榥啓曰,憲府多官之處置也,臣以城上所,爲構啓草,往于長官家,以前啓連啓之意,發簡于在家同僚之際,聞有召對之命,急於詣闕,處置措語,忘未及於簡中矣。及見同僚貽書來問然後,始知其落漏,緣臣昏謬,墜落臺體,何可諉諸事出急遽,而晏然苟冒乎?請命遞斥臣職。答曰,退待物論。
漢原府院君完山府夫人安葬時,大王大妃殿望哭後,藥房·政院·玉堂·二品以上·六曹·大司諫問安。答曰,罔極。
大殿,政院·玉堂問安。答曰,知道。
答右議政宋時烈疏曰,省疏具悉卿懇。卿之才德學行,允合輔弼之任,何可控辭乃爾?予之企望,爲日已久,須體至意,從速幡然上來,以濟時艱。仍傳曰,遣史官,傳諭。
正言李叔達啓曰,昨日本院之處置憲府也,臺諫體例,有簡通可否之事,而終無簡問之擧,此或出於忙遽忘却之致,而墜落古風,自臣身而始,決不可晏然,請命遞斥臣職。答曰,勿辭,退待物論。
大司諫李泰淵啓曰,昨日處置憲府也,正言臣卞榥以城上所,來議於臣,忽聞有召對之命,城上所忙迫詣闕之際,以前啓或連或停之意,簡通於同僚,而處置措語,忘未竝及矣。卽者同僚,以此相繼引避,臣於簡通中,亦旣聯名,則所失,與卞榥無異,安敢仍冒?請命遞斥臣職。答曰,勿辭,退待物論。
禮曹啓曰,曾因白氣之變,自上避殿,減膳撤樂矣。今則氛祲,旣已消滅,測候亦且停罷,敬天修省之道,猶在聖上一心無間,而至於遇災變常之節,實非恒久可行之事,自明日,還御正寢,復常膳等事,似當依例擧行。大臣之意,亦如此,以此分付各該司,何如?傳曰,依啓。至於常膳,所減雖曰些少,每聞餓殍載路,民事顚連之說,尋常慘怛,食不下咽,其將何心,復其常膳乎?此一款,姑勿擧行,以待秋成可也。玉堂箚子。大槪,請正言李叔達出仕,持平閔宗道,正言卞榥,大司諫李泰淵竝命遞差事,入啓。答曰,依啓。
副修撰李嵇,兼春秋減下肅拜。
謝恩,右承旨鄭鑰。
正言李叔達,就職。
吏曹啓曰,臺諫有闕,政事,取稟。已上朝報
有政。吏批,以鄭東望爲成均學諭,吏曹參判趙復陽,歸厚別提柳寔,義盈主簿李世白,掌令柳椐,工曹佐郞李重輝,執義李柙,司藝權諔,記事官李嵇,引儀兼漢城參軍金壽賓,禁府都事崔渲,右尹嚴鼎耉,校書校理韓得良,訓鍊都監都提調許積,禮曹參議李俊耉,軍器都提調許積,直講李端夏,弼善崔寬,大司憲李尙眞。
上在昌德宮。停常參·經筵。
酉時,日暈。夜三更,月暈兩珥。
左參贊趙珩三度呈辭。祈雨祭齋戒,以留政院。
禁府,閔昇元情公事判付內,姑停刑推,議處。同府啓目粘連。京畿監司放未放啓本云云,柳璾乙良,依啓聞施行。羅得聖等段,不敢輕聽分揀,上裁。他餘罪人,令各該司稟處,何如?啓依允。羅得聖·羅八紀段乙良,分揀放送。又啓目,劉忔刑問十六次不服,加刑,啓依允。又照目,赦差使員許孝吉等矣,肅拜單子,互相推調,趁不進呈罪,各杖一百,贖,公罪。啓依允。功減一等。又照目,前縣監吳命說矣,弑主獄事辭連罪人玄貴等放送,在於受由歸家之時,其囚其放,雖曰不能豫知,緩獄之罪,終難得免,舊退船價,本鎭有去處,而畢竟回泊其家,兩罪中從重科斷,從重,依七十貫例,決杖八十,徒二年,盡奪告身。啓功減一等。
備邊司啓曰,以行判中樞府事鄭致和所啓,傳敎矣,曾於北京開路之初,使行員役,各許私持馬一匹入送,亦出於一時軫念之意,其後漸至濫觴,致有又許別私持馬之弊,若不及今禁斷,則雜亂之事,將不可防閑。今後只許元私持馬一匹,而此亦或不自持,賣諸商賈者,令義州府尹,詳察摘發,啓聞定罪,所謂別私持馬,則一切勿許。此後或有如前私許之事,則義州府尹,當受重責之意,別爲行文本道,嚴飭施行,何如?傳曰,允。又啓曰,以行判中樞府事鄭致和所啓,傳敎矣。使行入往時,各處貿販入送駄數,已有定式,此數之外,不可擅許一匹,而巧作名號,或稱以監官所騎,加送馬匹,非但事甚無據,有違當初定數之意。今後一切禁斷,俾無如前濫雜之弊事,平安監司處,申明分付,何如?傳曰,允。
賑恤廳啓曰,以行判中樞府事鄭致和所啓,命下矣,兩西飢饉之患,與京畿無異,其所賑活之方,宜無所不用其極。關西則因道臣啓請,前月初,自備邊司覆啓,道內各邑所在耗穀大小米皮雜穀竝一萬一千六百五十石,旣已題給,可以以此賑恤饑民。海西則亦因本道啓請,常平穀初巡題給者五百石,後巡題給者七百石,前後所給,不過千餘石,槪緣本道常平穀,本來數少之致。以此遍捄一道饑民,其勢甚難,而餉穀之外,他無見在之穀物,管餉耗穀中,通大小米限千石,皮雜穀限二千石題給,以爲作粥賑饋之資宜當。以此分付於兩西監司處,何如?傳曰,允。
注書李潤朝出使,代假注書姜碩昌。
政院啓曰,承旨除授後,翌日肅拜,乃是院中古規,而左副承旨李程,今日不爲肅拜,廳中位且不齊。左副承旨李程,牌招肅拜,使之察任,何如?傳曰,允。
吏曹參判李慶徽初度呈辭。呈政院,還出給。
謝恩,左副承旨李程。
伴送使吳挺一,入來。
傳曰,史官五名待命,騎馬十五匹立之,祈雨祭所等處內,摘奸。以上朝報
上在昌德宮。停常參·經筵。
自卯時至申時,日暈。
政院啓曰,昨日同副承旨洪萬容,頭部猝有痰核,慮其肆毒,使之出去調治矣,今聞所患不至大段,而今日不爲仕進,其在事體,殊甚未安,卽爲牌招,何如?傳曰,允。又啓曰,近日憲府,無見存之員,監察茶時,今已累日,事甚苟簡,新除授憲府之官,卽爲牌招肅拜,使之察任,何如?傳曰,允。
藥房啓曰,朝晝之間,寒暖不適,伏未審聖體調攝,若何?數日來眼候,別無加減乎?臣等憂慮不弛,敢來問安。答曰,知道。症候,已言于醫官矣。再啓曰,卽因醫官所傳,伏審自上感寒彌留,又發咽喉之症,臣等不勝憂閔之至,仍與諸御醫商議則以爲,癕疽門,荊防敗毒散,加玄蔘·黃芩酒炒·牛蒡子炒硏各一錢,連進三貼宜當云,依此劑入之意,敢啓。答曰,知道。
傳曰,政事,明日爲之。
謝恩,執義李柙,掌令柳椐。
執義李柙啓曰,庸陋小臣,濫荷鴻造,從前所叨,尙懼不稱,況玆風憲亞長,爲任尤重,以臣無似,何敢承當?臣於前月,乞暇下鄕,未還之前,屬有春坊除命,而路違召旨,未得祗承,來抵城外,又聞新命,惶隕罔措,陳章乞免,見阻喉司,冞增踧踖,嚴召之下,不得不趨詣,而今此溫泉賞典,本府方請還收,臣兄程,亦在論賞之中,臣於此,旣有難冒之嫌,請命遞斥臣職。答曰,勿辭,退待物論。
慶尙監司沈梓上疏。大槪,瀝血陳懇,祈蒙恩遞事。入啓。
備忘記,今問許判府事護行內官則以爲,未聞忠淸監司來送境上之擧,朝家別爲分付之事,終不擧行,其在事體,殊甚未便,從重推考。
府啓,溫泉行幸時諸臣賞典,請一倂還收。見上請忠淸兵使柳斐然推考事。執義李柙引嫌而退,嫌不參論,勢難在職,請命遞差。新除授大司憲李尙眞,時在忠淸道忠州地,請斯速乘馹上來事,下諭。答曰,不允。遞差事及下諭事,依啓。
正言李叔達啓曰,臣於再昨就職時,酉牌已揷,臣考見壁上所付規例,則有臺官就職後日暮,則姑停前啓之語,臣意以爲,日暮姑停,雖非舊例,已成近規,則依例姑停,似無不可,而酉時,便是日暮,故以姑停,出諸分發,仍爲退去矣。今聞物議,皆以爲非云,決不可晏然苟冒,請命遞斥臣職。答曰,勿辭,退待物論。
府啓,正言李叔達,引嫌而退,日暮姑停,書諸壁上,已成近規,別無可避之嫌,請命出仕。答曰,依啓。
禁府,吳命說廣州慶安驛,徒一年半定配。啓。以上朝報
上在昌德宮。停常參·經筵。
藥房啓曰,伏未審夜來,聖體調攝,若何?昨進湯劑之後,感寒咽喉等症,有和解差減之效乎?臣等不勝憂慮,敢來問安。答曰,知道。症候,已言于醫官矣。
侍講院啓曰,新除授弼善崔寬,時在京畿楊州地,書筵入番事緊,請斯速乘馹上來事,下諭。傳曰,允。
禁府啓目,粘連愼景尹上疏云云,刑曹回啓內,其時凶疏文字及參疏人姓名所錄文案,俱在本府是如,令該府,相考稟處亦爲白乎等以,取考本府文案,則所謂凶疏謄錄冊,經亂散失,只有四卷爲白乎矣,此冊中,無愼英健名字現出處爲白乎旀,又有罪人錄目冊一卷,而遠竄秩中,書曰興海愼永健,其以小字懸錄曰,甲子四月日放歸,興海,乃其配所,放歸田里之謂是乎旀,乙丑年傳旨謄錄冊良中,謄書下本府傳旨中,列書李惟聖·朴光先等十三人姓名,竝量移,曺挺立·鄭良胤等兩人,竝放歸田里。其下,又有李承吉·李時楨等二十九人姓名,竝放送,義禁府等傳敎云,而其中韓惟翔之下,李顯忠之上,又有愼英健之名爲白有矣,因某罪遠竄,因某事放還曲折,未有現出處,此外則他無可考文跡是白置,向前愼景尹疏中,有曰益勳輩,揚言臣父獨疏,而實未嘗出示於人,只持一私記,以爲臣父姓名,錄在竄配之中,此何異於莫須有三字之殺人是如爲白臥乎所,益勳·益炅等,果以私嫌,做出如此之人,反攻言事之人是白在如中,其情殊極可惡,拿問卞覈,亦無不可是白乎矣,但此等說話,景尹必不親問於益勳等是白乎旀,益勳等段置,必不面言於景尹,此事若出於傳說之過眞,則容易請拿,竟歸無實,亦有損於朝家擧措。請令該曹,爲先發緘,推問其虛實後處置,何如?啓依允。
府啓,溫幸時諸臣賞典,請倂還收。見上前啓,忠淸兵使柳斐然推考事,停啓。
政院啓曰,通禮院官員,收聚諸官肅拜單子,每日待開門親呈,例也,而今日通禮院下人來言,該院官員,及到闕內,猝患胸腹痛,不得親呈云。卽今往審其實病與否,則公然不來,再三催促之後,始乃緩緩來呈,其爲怠慢之習,不可不懲,兼引儀郭瑞翰,從重推考,下人,爲其官員,飾其辭懣告之狀,亦極痛駭,令攸司推治,何如?傳曰,依允。當該引儀,先罷後推。
答府曰,不允。
判中樞府事許積上疏。大槪,迫於嚴命,不得不來到江上,而情勢病勢,俱難入城肅謝,亟鐫臣職,仍治臣罪,以便公私事。入啓。
掌令柳椐啓曰,臣於昨日處置諫院之時,見其避嫌措語,參以壁上所付條列之書,則臺官在外入來就職後,日暮姑停前啓者,乃是近來通行之規,而正言李叔達,亦於酉時就職,故依例請出矣。今聞物議爲非云,臣之處置乖當之失,著矣,何敢晏然仍冒?請命遞斥臣職。答曰,勿辭,退待物論。
忠淸監司書目,丹陽呈,以持平李溟翼病重,上去不得事。
正言李叔達啓曰,昨者臣之引避,事在應遞,而意外請出,召牌旋降,分義所在,不敢不黽勉就職,而素患賤疾,猝然添劇,呈單請急,見阻喉司,狼狽縮伏,不知攸措矣。玆者掌令柳椐,以處置乖當,至於引咎,臣之所失,至此益著,決不可一刻仍冒,請命遞斥臣職。答曰,勿辭,退待物論。已上朝報
有政。吏批,以趙復陽爲禮曹判書,大司諫李正英,宗簿主簿李秞,正言朴世堂,典籍柳經立,濟用正鄭始成,持平李嵇,執義李東老,同經筵李慶徽,吏曹正郞李端夏,果川縣監金震粹,獻納尹衡聖。
上在昌德宮。停常參·經筵。
申時,太白見於未地。
藥房啓曰,伏未審夜來,聖體調攝,若何?感寒之候,已盡和解,而咽喉之症,視昨益愈乎?臣等不任憂慮之至,敢來問安。答曰,知道。服藥調治,趁卽和解,餘熱往來之外,幾盡差愈,今後勿爲問安。
京畿去丁未年秋冬褒貶,驪州牧使沈世鼎,長湍府使李仁夏,仁川府使呂爾亮,衿川縣監沈之治,陽城縣監李至,以上中。果川縣監沈栢,下。
獻納權格啓曰,臣伏蒙恩暇,省掃先壠,榮動窮山,感結幽明,卽當上來,而緣有亡妻改葬之事,且水路往還,重感風寒,堇堇前進,自至遷延,今始還朝,由限已過,決不可一刻仍冒,請命罷斥臣職。答曰,勿辭,退待物論。
大司諫李正英啓曰,滓穢如臣,濫荷洪造,見斥已久,復叨言地,自多愧懼,人將謂何?職當縮伏,以俟進退,而溫陽賞格,臣旣與焉,還收之論,方在本院,避卽當遞,有難等待,以此以彼,俱不可一日冒居臺席,請命遞斥臣職。答曰,勿辭,退待物論。
答益平尉洪得箕疏曰,省疏具悉。卿其安心往來。仍傳曰,給由焉。
以持平李溟翼辭狀,傳曰,遞差。
答判中樞府事許積疏曰,省疏具悉卿懇。聞卿上來之報,不覺喜悅之良深,孟子所謂望雲霓者,正爲今日道也。卿之氣力如此,予甚慮念,而方切願言之懷,奚暇備禮哉?宜勿控辭,速卽入來,以慰予心。仍傳曰,遣史官,傳諭。
答慶尙監司沈梓疏曰,省疏具悉。卿才允合,何用辭爲?卿其勿辭速往欽哉。
吏曹啓曰,臺諫有闕,政事,取稟。傳曰,明日爲之。
待敎申晸上疏。大槪,臣之職名,亟令該曹,照例處置,以存本館舊規事。入啓。
玉堂箚子。大槪,請掌令柳椐,正言李叔達,獻納權格,大司諫李正英遞差事。入啓。答曰,依啓。
副護軍閔鼎重上疏。大槪,賤疾一向沈綿,兼有不安之義,冒萬死更陳危迫之懇,乞遞備局賑恤之任,以便公私事。入啓。
歸厚別提宋周亨,加定官李幼弼,漢原府院君完山府夫人遷葬後,入來。
行判中樞府事許積,在外入來。
政院啓曰,行判中樞府事許積,來詣賓廳矣。傳曰,引見。
行判中樞府事許積引見時,許積所啓,嶺西饑荒,甚於畿甸,朝家雖已軫念,劃給可興倉穀,而還上,則例給有根着之人,至於流離丐乞之類,必須設粥賑救然後,可免塡壑之患,而本道亦無設粥之資云,前頭民事,極爲可慮矣。上曰,原襄道設粥賑救之資,令宣惠廳料理題給,可也。
益平尉洪得箕上疏。大槪,乞蒙恩暇,將病母,往浴溫泉事。入啓。批答見上以上朝報
上在昌德宮。停常參·經筵。
自昧爽至辰時,霧氣。未申時,日暈。
兵曹啓曰,行判中樞府事許積,在外未上來,故上年十月及今正月等祿牌,姑爲封置於本曹矣。昨日本曹郞廳,持往江上,呈納于判府事所駐處,則不受還送,何以爲之?敢稟。傳曰,更送可也。
吏曹啓曰,新除授潭陽府使許珽,新授之初,以病呈狀,臣曹以不得入啓處置,勿爲連呈,從速赴任之意題送,而厥後已過旬望,尙不肅謝。未知其病勢之如何,而新官人馬,遠來淹滯,其弊不貲。且此時守令,不可不催促下送,潭陽府使許珽推考,使之速爲赴任,何如?傳曰,允。
傳曰,大臣·備局堂上,引見。
引見入侍時,持平李嵇所啓,溫幸時諸臣賞典,請竝還收。見上上曰,不允。又所啓,新除授執義李東老,時在開城府任所。請斯速乘馹上來事,下諭。上曰,依啓。又所啓,新除授正言朴世堂,時在京畿楊州地。請斯速乘馹上來事,下諭。上曰,依啓。又所啓,今此左副承旨李程,修撰金萬重先罷後推之命,出於意外,臣職在言責,所當啓請還收,而李程,卽臣同姓四寸兄也,嫌不敢論列,又何敢晏然仍冒?請命遞斥臣職。上曰,勿辭,退待物論。
政院啓曰,卽伏聞今日入侍承旨及玉堂之官,竝被特罷之命,引對未罷,顚倒退出,瞻聆所及,莫不悚惕。臣等雖未詳兩臣所達措語之如何,此不過昵侍淸光,欲陳所懷,奏事之際,辭不達意之致,而天怒震疊,遽加摧折,辭氣太露,至下未安之敎,此豈平日所望於聖明者哉?天地之大,無物不容,喜怒之節,得中爲貴,伏願聖明,留心於易發難制之地,加意於包荒恕物之量,還收左副承旨李程,修撰金萬重罷推之命。臣等待罪近密,區區所懷,敢此仰達。傳曰,予已親聽,爾等,何敢救解於其間乎?再啓曰,臣等伏承聖批,以予已親聽,爾等何敢救解於其間乎爲敎,臣等聚首惶惑,不勝瞿然之至。今此兩臣之事,只緣奏事間辭不達意,而特罷之命,出於意外,此實有乖於大聖人和平底氣象,臣等不避煩猥,有所陳達者,豈敢一毫爲兩臣地哉?區區之忱,只冀聖明愼喜怒之節,恢恕察之量,而未蒙兪音,反承嚴批,此臣等誠意淺薄,未能激感之致,相顧惶愧,固當自訟之不暇,而旣叨近密,何敢以瀆擾爲嫌,不盡所懷哉?更願聖明,平心舒究,少霽雷霆之威,還收左副承旨李程,修撰金萬重罷推之命。傳曰,勿煩。三啓曰,臣等將區區之忱,再瀆宸嚴,而誠意未孚,天聽邈然,伏承聖批,乃以勿煩爲敎,臣等竊不勝愍鬱焉。夫人君接下之道,務在包容,聖人喜怒之發,貴乎中節,而言語之間,未燭本情,辭氣之際,有欠和平,王言一播,莫不駭惑,此豈聖明臨下平心恕物之道哉?臣等不避煩瀆敢此屢陳,伏願更加三思還收左副承旨李程,修撰金萬重罷推之命。傳曰,毋庸瀆擾。
大臣·備局堂上引見時,領議政鄭太和所啓,賓客則正二品,副賓客則從二品,故從二品,例不入於賓客之望矣。朴長遠·趙復陽,皆爲副賓客,而正二品中,賓客擬望之人,乏少云,以此資級,次次升拜,何如?上曰,依爲之。又所啓,平安都事鄭重徽,以前任兵曹郞官時事,方在罷推中,渠則旣已罷推,故不得赴任,吏曹則以臺諫,方請還收,故不出交代,而聞西路賑政,方急云,似當變通矣。上曰,然則他都事差出以送,可也。又所啓,前頭使行不遠,文書所當前期修正,而大提學時未差出,例自政院取稟,使原任大提學,薦望以入矣,今亦依此爲之,何如?上曰,依爲之。吏曹判書朴長遠所啓,頃日文官侍從中,有年七十父母者,皆蒙恩賜,而檢閱李寅煥之母,今年七十三歲,而不入於當初抄啓中,不得均施恩典,敢此仰達。上曰,追書啓,一體擧行。上曰,左副承旨李程,修撰金萬重,竝先罷後推。已上朝報
有政。吏批,以李世翊爲開城經歷,持平吳始復,掌令李休徵,大司諫閔鼎重,刑曹參判金徽,驪州牧使崔逸,正言宋奎濂。
上在昌德宮。停常參·經筵。
自一更至三更,月暈左珥。
慶尙監司沈梓辭職上疏。入啓。答曰,省疏具悉。已諭於前疏之批,宜勿固辭。
前副提學趙復陽上疏。大槪,新除之職,決難堪承,敢陳懇迫之情。伏乞還收成命,以重名器,以安私分事。入啓。答曰,省疏具悉。今玆擢用,意非偶然,卿其安心勿辭,從速察職。
藥房啓曰,昨日引接臣僚,酬應移時,伏未審聖體調攝,若何?眼候,亦復何如?臣區區憂慮,敢來問安。答曰,知道。別無大段加減矣。
傳曰,三次祈雨祭,獻官以下,書啓。
待敎申晸上疏,啓下該曹。
答副護軍閔鼎重疏曰,省疏具悉。卿其勿辭察職。
答咸陵府院君李澥疏曰,省疏具悉。已諭於面諭之時矣,豈有他意哉?卿其須體至意,安心勿辭。
答幼學洪達元疏曰,省疏具悉。所進御筆,敬奉欽玩,追慕不已,深嘉爾爲國誠忠矣。仍傳曰,此人所進御筆,欽玩不已,其誠忠也。令該曹收用,以示予嘉尙之意。
平安道去丁未年秋冬等褒貶。宣川府使尹友諒,龍川府使金益厚,慈山郡守裴尙度,渭源郡守崔震昌,孟山縣監元梲,殷山縣監張汝衍,以上中。肅川府使李敏行,郭山郡守李克和,以上下。
玉堂箚子。大槪,略陳所懷,冀蒙察納事。
院啓,溫幸時諸臣賞典,請一倂還收。見上請還收兵曹郞官罷推之命。見上持平李嵆,引嫌而退,嫌不敢論,其勢固然,而無嫌之處,亦未爭執,揆以臺體,有難仍冒,請命遞差。國家安危之責,實在大臣,勉諭迎致,豈惟聖上之虛佇,速起赴朝,實亦輿情之所望也。第念往復傳命,自有近侍之臣,而別遣中官,雖出聖意之懃懇,其在禮貌尊敬之道,有異常規,筵臣所陳,蓋亦爲此,而辭不達意,有欠委曲,至於近臣之有懷欲達,亦在於開陳事理,冀回聖心,則夫豈有一毫私意,而竝觸天威,譴罰遽加,此豈大聖人和平之氣象乎?嚴旨一下,聽聞驚惑,請加睿思,亟霽雷威,還收修撰金萬重,承旨李程先罷後推之命。新除授正言宋奎濂,時在忠淸道懷德地,請斯速乘馹上來事,下諭。答曰,不允。遞差事,及下諭事,依啓。
院前啓,前慶尙監司南龍翼先罷後推事,停啓。
吏曹啓曰,臺諫及守令有闕,政事,取稟。傳曰,明日爲之。
吏曹啓目,粘連待敎申晸上疏云云,史官體例甚嚴,位次之不得躐躋,其來已久,前待敎趙師錫,旣已居中蕩滌,則申晸之援例控辭,在所不已是白置。待敎申晸,今姑改差,何如?啓依允。
答玉堂箚曰,省箚具悉。昨日說話,予聞之詳矣。如有平順之意,則予豈用此罪哉?不正之態,誠不能正視矣,勿煩。已上朝報
備邊司啓曰,驪州·新溪·果川,俱是災邑,當此設賑之時,不可一日曠官。新除授新溪縣令李積,果川縣監金震粹,皆未署經,速爲署經發送事,令政院稟處。驪州牧使崔逸,亦令該曹,急急催促發送,此後災邑守令,竝依此施行,何如?答曰,允。已上備局謄錄
上在昌德宮。停常參·經筵。
午時未時,日暈兩珥,暈上有冠,色內赤外靑。
錦林君愷胤,加資肅拜。
禮曹正郞權迪,卒金逿·金應祖等致祭事,忠淸·慶尙等道,出去。
京畿監司書目,楊州呈,以弼善崔寬病重,上去不得事。啓遞差。
疊書備邊司啓曰,驪州·新溪·果川,俱是災邑,當此設賑之時,不可一日曠官,而新除授新溪縣令李積,果川縣監金震粹,皆未署經,速爲署經發送事,令政院稟處。驪州牧使崔逸,亦令該曹,急速催促發送。此後災邑守令,竝依此施行,何如?傳曰,允。
以昨日漢城府南部屬私奴靑山等七十六戶內,瓦家四十間,草家三百七十六間半燒火單子,傳曰,近日火患,殆無虛日,心深驚慘矣。觀此單子,燒燼人家,戶近八十,間過四百,言念及此,慘怛良深,適値凶歲,絶火可慮。令該曹食物參酌題給,而近日如此之類,一體擧行事,分付。
傳曰,召對爲之。
政院啓曰,以備邊司草記,守令署經發送事,允下矣。兩司未出仕員牌招肅拜,使之今日內,卽爲署經,何如?傳曰,允。
謝恩,掌令李休徵。
大司諫閔鼎重,牌招不進。
召對入侍,領議政鄭太和,備局堂上李慶億,玉堂李奎齡·鄭晳,承旨吳斗寅,注書趙根,史官洪萬鍾·李藼,持平吳始復。
備邊司啓曰,賑恤堂上趙復陽,以新除禮曹判書辭免之故,不爲仕進,朝夕賑飢,只令郞官察任,不得着實,且其本職事務,亦不可久曠,卽爲牌招肅拜,使之行公,何如?傳曰,允。
謝恩,禮曹判書趙復陽。
傳曰,史官三員待命,騎馬九匹,卜馬六匹立之。
兵曹口傳政事,內禁衛將洪重亨。
院啓,溫幸時諸臣賞典,請竝還收。見上前啓,兵曹郞官罷推還收事,及還收修撰金萬重,左副承旨李程先罷後推事,停啓。
副修撰李嵇,牌招肅拜。
大司諫閔鼎重上疏。大槪,召命之下,病未祗赴,亟遞臣職,仍治臣罪事。入啓。
謝恩,待敎趙師錫。
兵曹當該郞官罷推現告,鄭重徵·兪夏益。
召對時,持平吳始復所啓,溫幸時諸臣賞典,請一倂還收。見上上曰,藥房外,依啓。又所啓,別遣中官,宣諭大臣,不必遠引前事,亦有我朝舊例,則今日之擧,實出於優待大臣之意,修撰金萬重,未諳古事,率爾啓達,此不過陳其所懷而已,何必遽下未安之敎,以施過中之罰乎?至於承旨李程,職在近密,隨事建白,乃其責也,而欲言未言,天怒震疊,豈不害於大聖人包容之度乎?竝命罷推,物議皆以爲過當,請還收修撰金萬重,承旨李程先罷後推之命。上曰,不允。
召對時,領議政鄭太和所啓,臣見全羅監司閔點所報,則臨陂縣所捧海倉米,非但多雜麤糲,斗斛亦或有欠縮者,本縣新赴任縣令,見其如此,論報於監司云。旣捧之米,今難改備,上來之後,當爲推移用下,而莫重海運之米,前官,以臨遞之故,不爲着念,以致如此,殊甚不當,不可無懲礪之擧,臨陂前縣令李光鎭推考,何如?上曰,依爲之。又所啓,宣惠廳堂上大都三員,而一員,則戶曹判書例兼,故堂上二員中,金壽恒則在喪,金佐明則新差戶曹判書,以例兼堂上察任,卽今見在堂上,只金佐明一人而已,事多苟簡,右參贊李慶億,堂上差下,使之察任,何如?上曰,依爲之。右參贊李慶億所啓,外方所報孝行節婦,例自禮曹,分秩開錄,移送政府,則等第啓聞,而近以禮曹堂上不備之故,累年外方所報,率皆積滯,遷延至今,事甚不當,使禮曹趁速擧行,何如?上曰,依爲之。校理李奎齡所啓,金萬重·李程之事,臣等於本館箚子,旣已陳達矣。俱以情外之事,遽被重譴如此,則大臣,亦必不安於心,昨日臣等所論,非敢爲萬重地也。副修撰鄭晳曰,不徒此也。天怒過重,聽聞驚惑,臣等竊恐有累於聖德,且有妨於言路也。領議政鄭太和曰,其日萬重之言,臣最詳聞,雖似誤着,本情則斷不如聖敎矣。渠旣曰,本情無他,他人亦皆曰無他,則殿下何苦必謂之不然乎?今聞許相,亦謂不安於心云矣。上曰,久在鄕外,有若引咎屛居者然,其在事體,殊涉未安,豈但予心之不安,必致之道,自不可已。今此別遣之擧,亦有先朝已行之事,昨者玉堂箚子中,亦曰前事可據,則萬重之言,豈不可駭之甚者乎?及其下問之後,返以遁辭仰對,其言前後之異,有若南北之相違,灼然無疑,予雖不明,中心之不正,渠安得自解乎?晳曰,聖上,雖以不純直疑之,而渠之本情,則決不如是,何可以此斷定其罪乎?鄭太和曰,當此求言之日,若以言獲罪,則聽聞,尤不美矣。今者不但三司之臣,竝皆爭執,白首老臣,如是懃懇者,夫豈爲年少輩之地哉?上曰,萬重前後之言,不正甚矣。且關後弊,故略示好惡之意矣。大臣之言如此,許相,亦爲不安于此云,然則金萬重·李程罷推之命,還收可也。校理李奎齡又所啓,癘疫之熾盛,莫甚於近日,至於卿宰之家,亦多此患,事甚可慮,自前如此時,則例有別設癘祭之事矣。上曰,京中爲先設行事,使之擧行,可也。又所啓,不但京中,自前如古戰場處,亦設癘祭云。今亦使之考例擧行,何如?領議政鄭太和曰,此說甚是,如險川·雙嶺·金化·兎山等處,皆是勤王之師戰沒之處也,如此等處,似當各別設祭矣。上曰,依爲之。右副承旨吳斗寅所啓,年高宗班,皆蒙恩典,而慶平君,以親王子,年歲亦高,而以一歲未滿之故,未與於恩典之中,外議多以爲欠事矣。上曰,予亦有此意,方欲言及而未果矣,一依李領府事例,擧行,可也。上曰,閭閻火患,近日愈甚,至於延燒甚多,事極驚慘,失火之處,若撤毁其隣家,則似無延及之患矣。鄭太和曰,舊有禁火司,閭閻火起,則以鉤鐵及大索,毁倒隣近家,以防延燒之患云矣。上曰,禁火司,雖不可猝然復設,而令該曹,備給器械及軍卒,使漢城府官員次知禁火,而次知官員,啓下分掌,着實擧行,可也。已上朝報
有政。吏批,以朴長遠爲左賓客,右賓客趙復陽,待敎趙師錫,禁府都事李夢錫,持平卞榥,宣川府使許隨,肅川府使申翰周,大司成趙復陽,直講愼興,平安都事任相元,大同察訪金粹五,瓦署別提申恒耉,副修撰李嵇,禮曹佐郞李元祿,掌樂正崔寬,弼善李柙,右副賓客尹文擧,大提學趙復陽。
上在昌德宮。停常參·經筵。
自卯時至巳時,日暈。
判尹吳挺一三度呈辭。祈雨祭齋戒,以留政院。
藥房啓曰,伏未審夜來,聖體若何?眼候,尙無快復之效乎?臣等區區憂慮,敢來問安。答曰,知道。眼候,比昨稍似不安矣。再啓曰,卽伏承聖批,以眼候稍似不安爲敎,臣等不勝憂慮之至。詳知症候輕重然後,方可議藥,卽爲入診,何如?答曰,知道。
大殿入診,正時隨時。
注書李潤朝書啓,臣承命,往諭于議政府右議政宋時烈則以爲,伏承史官傳諭聖批,不勝隕越,將待疾病少間,復上祈免之疏云矣,敢啓。傳曰,知道。
政院啓曰,大提學差出事,旣已定奪矣。明日空日,大臣及政府西壁·六卿·判尹,待開門,依例命招圈點之意,敢啓。傳曰,知道。
吏曹判書朴長遠上疏。大槪,敢申榻前所陳之懇,冀蒙先遞賓客之任事。呈政院,還出給。
府前啓,藥房賞格還收事,祈雨祭齋戒以,姑停。承旨李程推考還收事,停啓。
領中樞府事李景奭箚子。大槪,病伏茫昧,文衡之任,代匱輒薦,事極惶悚。且於私舍,不敢書進,趨造昕庭,無以自力,伏乞俯察不可堪之狀,詢諸廟堂而處之,以幸公私事。入啓。
忠淸監司書目,懷德呈,以右議政宋時烈上疏上送事。
政院啓曰,明日大提學圈點事,朝已啓稟,允下矣。明日,乃是私忌,而臣等矇然不察,率爾啓稟。不勝惶恐,再明退行之意,敢啓。傳曰,知道。
答領中樞府事李景奭箚曰,省箚具悉卿懇。卿之疾病至此,則不必深以爲嫌,依前規,書送薦望宜矣。卿其安心,須勿爲辭。仍傳曰,遣內醫,看病。已上朝報
上在昌德宮。停常參·經筵。
晉山君滉,加資肅拜。
禁府,李敏道拿囚。啓。
知事李浣,刑曹參議南九萬再度呈辭。私忌以,留政院。
藥房啓曰,伏未審夜來,聖體調攝,若何?右眼未寧之候,與昨一樣乎?臣等不任憂慮之至,敢來問安。答曰,知道。症候,已言于醫官矣。
下直,驪州牧使崔逸。
政院啓曰,傳曰,大提學薦望,曾有大臣在家爲之之時耶?來詣賓廳而爲之耶事,傳敎矣。取考壬寅年日記,則本院以爲,考見舊例,前大提學有故,則遣史官,受薦於大臣中曾經大提學處,今亦依此爲之事,稟啓。蒙允之後,遣史官於領中樞府事李景奭處,則以在家薦望,爲未安,而來詣賓廳矣。傳曰,知道。
獻納尹衡聖啓曰,本院前啓中,兵郞罷推還收之啓,閱月論執,未蒙允兪。臣非不知兵郞之決棍訓卒,自是常事,大將之請推兵郞,有關後弊,而上下相持,徒傷事體,故敢爲停止矣。今聞物議,皆以臣不待諸僚之出,獨自停啓,爲非云,率爾之失,實所難免,臣何敢晏然仍冒?請命遞斥臣職。答曰,勿辭,退待物論。
持平吳始復啓曰,獻納尹衡聖,以獨停兵郞罷推還收之啓,引避退待,處置歸於本府,而罷推兵郞鄭重徽,卽臣同生姊夫也。在法應避,不敢處置,何可一刻苟冒?請命遞斥臣職。答曰,勿辭,退待物論。
祈雨祭所內摘奸。
府啓,竝引嫌而退,物議旣以爲非,則不可仍在臺職,嫌不處置,勢所固然。請獻納尹衡聖遞差,持平吳始復出仕。答曰,依啓。
答右議政宋時烈曰,省疏具悉卿懇。已諭予意於前疏之批,卿何撝謙乃爾?予之思想方切,宜勿控辭,須速上來,以濟時艱。傳曰,遣史官,傳諭。
持平吳始復就職。
吏曹啓曰,臺諫有闕,政事,取稟。
府啓,溫幸時諸臣賞典,請一倂還收。見上卽接差祭監察呈課,則今月初六日先蠶祭受香時,亞獻官以下,到聖廟下馬碑前,皆下馬,而初獻官閔應騫,肆然騎過云,其無識,甚矣,請副司果閔應騫推考。答曰,不允。推考事,依啓。
傳曰,政事,明日爲之。以上朝報
上在昌德宮。停常參·經筵。
禮曹判書趙復陽辭職上疏。入啓。答曰,省疏具悉卿懇。卿才允合,何用辭爲?安心勿辭,從速察職。
全羅監司書目,掌令宋昌辭職上疏上送事,啓。遞差。
忠淸監司書目,沃川新郡守沈攸,除朝辭赴任事。
注書李潤朝病,代假注書成虎徵。
弼善李柙辭職上疏,呈政院。
政院啓曰,弼善李柙,陳疏到院,而觀其措辭,則家有拘忌之疾,纔遭女兒之喪云。原疏不敢捧入,而身旣犯染,則合有變通之道,何以爲之?敢稟。傳曰,然則遞差,可也。
政院啓曰,頃以守令署經事,啓請牌招兩司矣。大司諫閔鼎重,以病陳疏,獻納尹衡聖,昨又見遞差,今日政,雖出其代,必備員署經,而司諫崔攸之,正言朴世堂·宋奎濂俱在外未上來,開坐署經,亦無其期,災邑守令之發送,一日爲急,合有變通之道,請令該曹,稟旨處置,數日內,催促發送,何如?傳曰,允。
領中樞府事李景奭箚子。大槪,趨詣待漏廳,書進薦望,瞻望紫宸,伏地惶恐事。入啓。答曰,省箚具悉卿懇。人之所難免者疾病,卿何辭爲?卿其安心勿辭,從容調理。
政府翰林取才,申翼相,綱目略。
大提學圈點,六點趙復陽,四點李殷相,三點朴長遠·姜栢年。
吏曹參判李慶徽辭職上疏。入啓。答曰,省疏具悉。卿其勿辭,調理察職。
吏曹啓曰,命下矣。諫院官員,在外者三員,而其上來遲速,未可豫料。此時守令署經發送,果爲緊急,似當變通,而臺諫進退,臣曹不敢擅便,上裁,何如?傳曰,朴世堂·宋奎濂,今姑改差,可也。
藥房啓曰,卽因醫官等所傳,伏審自上左邊鬢髮前傍,有濕瘡起腫之形,按之覺痛,臣等不勝憂閔之至,仍與御醫等商議,則癕疽門,荊防敗毒散,加生地黃二戔,黃連·黃芩,竝酒炒各一戔,連進三貼,金銀花茶·牛黃,竝進宜當云。依此劑入之意,敢啓。答曰,知道。
府啓,溫幸時諸臣賞典還收之請,旣賜允兪,聖明,旣燭其過濫矣。獨於藥房,猶且持難者,無乃殿下或以爲藥房與諸臣,有間隔而然耶?溫泉奏效,本無豫於藥房,則無功而賞,彼此何殊?輿情所激,斷不容已,請加三思,藥房賞加賞格,一倂還收。河東縣監李聖雨,爲人庸闒,全無知識,言辭擧止,輒取譏笑,及授本職,無一善狀,大少政令,出自奸吏,家在不遠,馱載頻數,鄙瑣之事,不一而足,怨罵之聲,載於道路,當此饑荒之日,撫摩之責,不可付諸此人,請河東縣監李聖雨罷職。答曰,不允。李聖雨事,更加詳察處之。已上朝報
有政。吏批,以申翼相爲檢閱,校書館提調趙復陽,正言閔宗道,同春秋李殷相,肅川府使李相勛,正言洪受河,弼善尹衡聖,知春秋金佐明,廣興奉事崔錫年,掌令柳椐,右通禮李叔達,尙衣直長朴時璟,兵曹佐郞曺憲卿·李世長,獻納權格。
上在昌德宮。停常參·經筵。
自辰時至酉時,日暈。
副護軍宋文徵,行司果梁克峻,加資肅拜。
刑曹參議南九萬三度呈辭,入啓。遞差。
藥房啓曰,伏未審夜來,聖體調攝,若何?昨日劑入荊防敗毒散,已爲進御,而左鬢上濕瘡起腫之處,有消減之效乎?臣等憂慮耿耿,敢來問安。答曰,知道。症候,已言于醫官矣。今後,勿爲逐日問安。
慶尙監司書目,軍威縣監朴萬榮受由歸家,久不還官,罷黜事。
備忘記,三次祈雨祭獻官姜栢年·李殷相·李休徵·權諔·李明傅,各熟馬一匹。大祝權迪·李宇鼎·趙爾炳·鄭庥·元格,各兒馬一匹。監察以下諸執事,各上弦弓一張賜給。
政院啓曰,以災邑守令速爲署經發送事,啓請變通,昨政差出諫院之官,今日無一員肅謝,憲府亦有未署經守令,而本府之官有故,今日不得開坐云。兩司未肅拜之官,竝爲牌招,使之卽爲署經,如何?傳曰,允。又啓曰,左副承旨李程,旣蒙罷推還收之命,則分義所在,不可一向退伏,而今日亦不仕進,卽爲牌招察任,何如?傳曰,允。
政院啓曰,以溫陽隨駕下人等,米布賞給單子中,啓字爻周事,啓稟。傳曰,米布題給已久,而該曹,亦以此被推矣。到今不得還給,啓字勿爲爻周,仍置之,可也。
謝恩,掌令柳椐,持平卞榥,獻納權格。
政院啓曰,昨日政,右尹李殷相,除拜同春秋,注書李潤朝,以父子相避,法當改差。時假注書成虎徵,仍令察任,李潤朝代,後政差出,何如?傳曰,允。
持平卞榥啓曰,副護軍權堣糾劾之論,及慶尙前監司南龍翼,比安縣監李敏道按獄失體之啓,俱發於諫院,而臣於伊時,方忝諫職,或與之隨參,或爲之首發矣。玆者伏見權堣緘辭,譏斥論啓之臺臣,不一而足,有曰,臺啓措語,古所未有,又曰,世道淪喪,是非不公。噫,人之不能內恕其己,果至於此耶?臣北幕遞歸,纔過一年矣。佐幕之官,有異於廉問之臣。權堣之負犯實狀,雖未能的知,其取謗於北路,臣亦有聞,而疑所不疑,盛氣陳疏,誠非君子反躬自修之道。故臣於其啓,終始與論,旣被情外之斥,推緘勘入之際,決難可否於其間,至於南龍翼·李敏道之事,則搢紳所傳,不翅十分丁寧。今聞首唱之不得正刑,果如所傳之說,而同黨四人,致斃於杖下,其中見釋者,皆有可恕之端,實非公然放釋之比云。隨聞論事,反歸無實,以此以彼,不可晏然仍冒,請命遞斥臣職。答曰,勿辭,退待物論。
獻納權格啓曰,臣頃忝本職,同僚以行副護軍權堣削去仕版事,發論於席上。堣之張皇陳疏,肆意醜辱,實是縉紳之所可羞者,故臣亦同參矣。今見其緘辭,譏斥臺臣,又加一節,所謂古所未有者,正自道也。無倫憤懥之言,不足相較,而憲府之官,旣以此引避,臣何敢晏然仍冒?請命遞斥臣職。答曰,勿辭,退待物論。
府啓,溫幸時諸臣賞典還收之請,旣賜允兪,請加三思,藥房賞加賞格,一倂還收。見上請河東縣監李聖雨罷職。見上史局之體,至嚴且重,秉筆之官,不得擅離者,乃是舊制也。臣等,伏聞頃日上番翰林出外未還之前,下番翰林,諉以時急公事,徑先出去,以致上下番一時俱空,而政院,亦不能糾察,事實無前,殊涉可駭,請上下番翰林,當該承旨,竝從重推考。竝引嫌而退,緘辭譏詆,不必相較,而論事無實,大欠詳審,情外之斥,出於忿懥,則在我無失,何足爲嫌,請持平卞榥遞差,獻納權格出仕。新除授正言閔宗道,時在京畿果川地,請斯速上來事,下諭。答曰,不允。推考事及處置事及下諭事,依啓。已上朝報
禮曹啓曰,卽接康陵參奉宋文炳牒報,則去夜夜半,本陵齋室,火發廚竈,因風蔓延,與略干入番守護軍,艱得撲滅,典祀廳及齋舍,則幸得救免,而廚竈及行廊,竝十間燒火云。聞來不勝驚駭,慰安祭,不卜日,來二十一日設行。本曹堂上郞廳,進去齋所,失火刑止,爲先看審書啓後稟處。本陵入番參奉及守護軍等,難免不能禁火之罪,參奉姑先推考。守護軍,令攸司囚禁治罪,何如?傳曰,允。已上禮曹謄錄
上在昌德宮。停常參·經筵。
禮曹參議李俊耉,佐郞李沃,康陵失火處奉審事,出去。
左參贊李慶億,宣惠堂上辭免上疏。入啓。
知事李浣三度呈辭,入啓。加給由。傳曰,史官一員待命,騎馬三匹立之。
禁府,李敏道元情公事判付內,姑停刑推,議處。
獻納權格就職。
院啓,溫幸時藥房賞典,請亟命還收。見上天人感應之理,只是一箇誠字,古人所謂事天以實,不以文者,此也。今者三春不雨,兩麥枯槁,祈禱雖勤,旱魃斯酷,目前民事,可謂罔極,而未聞有虔誠應天之擧,以傾日浥塵之故,有祭官賞賜之命,此豈事天以實之道乎?請還收祈雨祭獻官以下賞賜之命。答曰,不允。末端事,非爲舍實而取文,抑欲遵古例而行,勿煩。
府啓,溫幸時藥房賞格,請一倂還收。見上河東縣監李聖雨請罷職。答曰,不允。罷職事,依啓。
康陵內摘奸。
禮曹參議李俊耉,佐郞李沃,康陵奉審後入來。
傳曰,史官一員待命,騎馬三匹卜馬二匹立之。
禮曹判書趙復陽上疏。大槪,新授文衡之命,尤是萬萬不似,惶愧悶迫,不知所出,冒死陳籲,乞賜收還事。入啓。答曰,省疏具悉。不但卿才允合,僉議所許,卿何辭爲?卿其安心勿辭,從速察職。
吏曹啓曰,臺諫有闕,政事,取稟。傳曰,過齋戒後,爲之。以上朝報
上在昌德宮。停常參·經筵。
卯時辰時,霧氣。自未時至酉時,日暈。
藥房啓曰,伏未審一兩日來,聖體調攝,若何?左鬢上患處,已盡消歇,不妨於斂髮乎?臣等憂慮未弛,敢來問安。答曰,知道。鬢上患處,今已差愈矣。
政院啓曰,五次祈雨祭獻官單子,昨已啓下,今日卽當受香,臨時吏曹下人來言,龍山江獻官禮曹參判曺漢英,稱以身有病患,渡迷津獻官福平君㮒,稱以家間痘疫,終不入來云。日勢已晩,尙未傳香,揆諸事體,殊極未安,請竝推考,不得已改付標單子捧入之意,敢啓。傳曰,知道。
府·院前啓,祈雨祭齋戒,以姑停。
傳曰,史官二員待命,騎馬六匹立之。
傳曰,史官三員待命,騎馬九匹立之。
祈雨祭所內摘奸。以上朝報
上在昌德宮。停常參·經筵。
行司果許天授,加資肅拜。
京畿監司書目,龍仁呈,以修撰金萬重辭職上疏上送事。啓遞差。
判尹吳挺一辭職上疏。入啓。答曰,省疏具悉卿懇。卿其勿辭,調理察職。
平安監司書目,成川府使金鋿,陳弊上疏上送事。
兵曹,副司直郭聖龜身死,曾經臺侍,啓別致賻。
正言洪受河啓曰,臣之已試見敗,不可復玷言地之狀,有不可言,而大司諫閔鼎重,卽臣之同姓四寸妹夫也。揆以法例,宜卽引避,而家有拘忌之疾,身未免犯染。故旣不敢趨詣自列,亦不得祗赴恩召,陳疏懇籲,見却喉司,進退狼狽,罔知攸措,迫不獲已,出寓他處,經過數日,今始來避,臣之所失,至此尤著,旣有應遞之嫌,又有逋慢之罪,臣何敢一刻苟冒?請命遞斥臣職。答曰,勿辭。退待物論。
禮曹判書趙復陽上疏。大槪,更申危迫之懇,新受文衡之任,伏乞亟賜鐫改,回授可堪之人,以幸公私事。入啓。
謝恩,說書申晸。
答右參贊李慶億疏曰,省疏具悉卿懇。不必深辭,安心勿辭,從速察職。
答禮曹判書趙復陽疏曰,省疏具悉卿懇。已諭予意於前疏之批,何用固辭乃爾?安心勿辭察職。
假注書成虎徵改差,代鄭積。
院啓,溫幸時藥房賞典,請亟命還收。見上請還收祈雨祭獻官以下賞賜之命。正言洪受河,引嫌而退,未卽赴召,雖緣病故,相避之法,在下當遞,請命遞差。答曰,不允。遞差事,依啓。
府啓,溫幸時諸臣賞典還收之請,旣蒙允兪,請加三思,藥房賞加賞格,一倂還收。見上工曹判書具仁墍,當初特授之時,臺啓旣以改正論請,則雖迫於事勢之不獲已,出謝恩命,而其不可久據也,明矣。六部之長,是何等重任,而晏然行公,曾不思自處之道乎?物議譁然,久而未已,請工曹判書具仁墍遞差。再昨同僚,自闕還家之際,有一武弁,橫馳截過於闕門前路,不爲下馬,問其姓名,則乃副護軍鄭斗齊也。其在觀瞻,殊涉可駭,請副護軍鄭斗齊推考。新除授持平朴世堂,時在京畿楊州地,請斯速乘馹上來事,下諭。答曰,不允。推考下諭事,依啓。
府前啓,黃州判官柳晉昌罷職事,停啓。
政院啓曰,左副承旨李程,朝者牌招不進,陳疏到院,而十歲女所患極重,症涉可疑,情理所在,不得不身自救護云。旣已犯染,則勢難出入於近密之地,原疏不敢捧入,而合有變通之道,何以爲之?敢稟。傳曰,然則遞差,可也。
吏曹啓曰,承旨有闕,政事,取稟。已上朝報
有政。吏批,以朴世城爲刑曹參議,宣陵參奉李世基,軍威縣監李百憲,說書申晸,持平朴世堂,河東縣監李渶,禮曹正郞柳松齊,潭陽府使朴純,典籍李瑞雨,嘉山郡守朴震瑞。
上在昌德宮。停常參·經筵。
右水運判官李惟馨,漕運事出去。
藥房啓曰,伏未審此時,聖體調攝,若何?鬢上患處,今已平復,而眼候亦無加減乎?臣等憂慮不已,敢來問安。答曰,知道。幾盡差愈,而猶未如常矣。今後,勿爲間日問安。
慶平君箚子。大槪,乞收成命,俾寧危懷事,入啓。
備邊司啓曰,有時急文書勘定之事,而大提學趙復陽,再疏批下之後,亦不出仕,漸至稽延,卽爲牌招察任,何如?傳曰,允。
大提學趙復陽,牌招肅拜。
傳曰,內司坐起之意,分付。
以賓廳座目單子,傳曰,大臣·備局堂上,引見。
政院啓曰,備局堂上引見事,命下矣。今日雖是國忌齋戒,今日,乃日次引見,三司之官,依例入侍之意,敢啓。傳曰,只備局堂上入侍。
江華留守書目,別癘祭祭官,依他處,別遣近臣,或令郞廳代行事。令該曹從速指一分付事。
禮曹啓目,粘連江華留守狀啓云云。病患如此,則勢難行祭,依他處例,別遣近侍,設行,何如?啓依允。
答大司諫閔鼎重疏曰,省疏具悉。卿辭至此,本職,當勉副焉。卿其勿辭察職。
大臣·備局堂上,引見。戶曹判書金佐明所啓,罪人李商翼,定配於通津矣。今聞商翼墳山,在於本縣云,而臣未能覺察,不勝惶恐待罪,商翼移配於他處,何如?上曰,商翼則移配,勿待罪。禮曹判書趙復陽所啓,三角山,乃是國都鎭山,而火燒累日,無人撲滅,殊極寒心。今後令四山及楊州,嚴飭山底居民,同力撲滅,定爲恒式,何如?上曰,卽令漢城府,發遣郞廳,詳細摘奸,以爲燒火木知數分給之地,今後十里內四山所屬,則漢城府主之,十里外楊州地方,則本州主之,一體禁斷,定式分付,可也。以刑曹金益勳等緘問公事,上曰,此公事中,旣曰幼學,則公緘問備云者,非但大違格例。且當初禁府結語,旣曰問備後稟處,則刑曹何敢直以今姑置之爲辭乎?以此以彼,俱極駭異,此公事還出給,當該堂上·郞廳,竝從重推考。吏曹判書朴長遠所啓,潭陽府使許珽,以其身病,累次呈狀,頃才請推,催促赴任矣。肅謝之後,昨又呈病,而聞以渠一家之事,不敢晏然赴任云。未赴任守令不得啓處,曾有受敎,而遠方人馬,留待已久,本州曠官,亦且屢月,所當變通,而不可只爲許遞罷黜,何如?上曰,依爲之。又所啓,旌義縣監李蘅,因其下直,見其爲人,則痿黃喘急,奄奄有垂絶之狀,如此病痼之人,不可使之仍爲赴任,似當變通矣。上曰,實病如此,則此非厭避之類,改差,可也。又所啓,大司成,當爲差出,而以堂上差除,則數爲移拜他職,自前或以二品兼任,以爲久任責成之地,而此非循例之事,何以爲之乎?上曰,以兼任差出,可也。禮曹判書趙復陽所啓,活人署庫直,世傳治療癘病之法,賴而生活者,居多矣。今者,東西活人署庫直,皆以漏籍之罪,將全家徙邊,久在囚中,卽今癘疫熾盛,而以無解方救療之人,故死亡者頗多,事甚可慮,似當有變通之道矣。上曰,癘疫寢息間,勿爲發配,卽令放送,使之盡心救療,可也。戶曹判書金佐明所啓,頃者奉常寺官員,以祈雨祭時所用要轝改造事,請謁於本曹,且言本寺諸山川神位版奉安神室中,有征東將士之神位版,而不載於常時祀典中,未知其故云,臣意則如今番別設癘祭之時,似當竝擧矣。吏曹判書朴長遠曰,臣方忝奉常提調,纔聞此事,都提調欲爲啓辭云,而問諸年老守僕,則曾有愍忠壇致祭之事,設壇於弘濟院近處,而自丙子以前,無設祭之事云矣。上曰,今此諸處癘祭時,一體設祭於前日設壇處,可也。又所啓,禁府罪人李敏道原情公事,以議處,判下矣。其元情中,有本道可考文書取來之言,而發論臺官,旣以失實引避,査覈本道之際,必致曠日,取考所持文書,稟處,何如?上曰,臺諫,旣以失實引避見遞,而正犯四人,皆受刑而死,則別無議處之事,卽爲分揀放送,可也。上曰,目今災異,如是慘酷,審理之擧,雖不可頻數爲之,而令該曹,時囚罪人,速爲疏決,而其中有難輕議者,過國忌後,詣闕稟處。已上朝報
引見時,領議政鄭太和所啓,三角山之火,延燒累日不滅,所見極爲驚駭。其被燒之木,令軍務衙門取用,似當矣。上曰,依爲之。知事柳□所啓,今番三角山火燒木,亦令分給御營廳,以爲取用之地,何如?上曰,依爲之。已上禦營謄錄
引見時,戶曹判書金佐明,南漢還上未收數多定配人中,曾有發配前備納穀物,或折銀已納者,則馳啓分揀矣。今者閔燁,未收還上米穀,以銀折價準納云。何以爲之乎?上曰,依他例,分揀,可也。又所啓,守禦廳,有紙砲轉送山城之事,而運致爲難,司僕寺所在車馬,每於調馬時出送,以爲訓習之地矣。時時運於山城下,兼爲習勞,則似爲兩便矣。上曰,依爲之。已上守禦謄錄
上在昌德宮。停常參·經筵。
禮曹正郞李以挺,繕工副奉事洪受湸,假監役宋奎洛,穆陵·寧陵石物修改事,出去。
傳曰,政事,明日爲之。
答慶平君箚曰,省箚具悉卿懇。今玆食物等輸送之擧,誠非偶然之意,古例有無,何用强引?卿宜安心勿辭焉。已上朝報
上在昌德宮。停常參·經筵。
全羅監司書目,康津呈,以前獻納郭聖龜三月初七日身死事。又書目,光州兼任和順呈,以奉敎尹敬敎病重,上去不得事。
平安監司書目,嘉山郡守朴燧,遭母喪事。
待敎趙師錫書啓,臣承命,往諭于議政府右議政宋時烈則以爲,近侍復臨,傳諭聖批,愈益惶恐,罔知攸措云矣,敢啓。傳曰,知道。
禮曹啓曰,以戶曹判書金佐明所啓,傳敎矣。愍忠壇,旣有位版,當此別行癘祭之時,一體設行,實爲宜當,令該曹,祭官諸執事,依例差出,而祭官,則以近臣擇差,令藝文館撰出祭文,祭物,亦令奉常寺精備,依癘祭例,今月二十七日設行事分付,何如?傳曰,允。
知事李浣辭職上疏。入啓。答曰,省疏具悉。卿其安心勿辭,調理察職。
吏曹參判李慶徽辭職上疏。入啓。
政院啓曰,刑曹堂上,來詣闕下矣,敢啓。傳曰,依罪囚疏決時例,大臣命招。又啓曰,三司,亦爲依例入侍事,稟啓,則以與刑官一體入侍爲敎,故兩司之官,已卽出牌矣。司謁來言,批答與備局有司堂上入侍事批答,誤爲換書,臺官勿爲命招,只入來臺官入侍事,命下云,臺官命牌,旣已出送,何以爲之?敢稟。傳曰,仍爲命招入侍,可也。
漢城府卽接西部主簿權頊牒呈內,今月二十三日酉時量,部屬西小門外契居前監司洪處厚家,生梨木長七尺,廣七寸,雷震去皮是乎旀,隔墻進士李時興家,栗木上端一枝,亦爲雷震。啓。
禁府,李商翼朔寧郡,徒一年移配。啓。
吏曹正郞李端夏上疏。大槪,略陳所聞湖南事情,以備裁擇事。入啓。
政院啓曰,新除授左副承旨李翊,時在京畿高陽地,斯速乘馹上來事下諭,何如?傳曰,允。
注書趙根受由,假注書宋光淵。
禮曹,風雲·雷雨·山川·雩祀,遣重臣,三角山·木覓山·漢江,遣近侍,六次祈雨,不卜日,來二十八日設行,而慕華館池邊蜥蝪童子祈雨,閭閻屛柳,亦於同日爲始,三日而止事,知委擧行,何如?啓依所啓施行。
答吏曹正郞李端夏疏曰,覽爾疏辭,誠出於憂國之誠,嘉悅良深,民瘼可以變通事,當令廟堂,議處焉。
答吏曹參判李慶徽疏曰,省疏具悉。卿辭至此,本職,當勉副焉。卿其勿辭,調理察職。
引見入侍時,執義李東老所啓,請藥房賞加賞格,一倂還收。措辭見上上曰,不允。又所啓,請工曹判書具仁墍遞差。見上上曰,朝家陞擢,意非偶然。且其時,眷諭丁寧,故不得已出謝行公,而其後自處,涉於小嫌,不允。又所啓,松都,乃舊都也。其中多有可用之人,文武屈滯者,亦有之。令本府,有孝行人及可用人才,竝啓聞收用,何如?上曰,松都,異於遠道,令該曹,更加聞見收用。又所啓,嶺南豐基·榮川·禮安·奉化四邑稅米,賃載於忠淸道水邊各邑地土船,而給其價矣。今聞忠淸道水邊各邑,勒令地土船載運,而自官家捧入其價,故致有船人輩稱冤之弊云。令該道禁斷,何如?上曰,令該曹,分付該道禁斷,可也。又所啓,罪人李世恭,經年在囚,累次受刑,而斷獄無期,一向淹滯,當此遇災伸理之日,似當趁速處分之意,仰達於榻前矣。緣臣妄言,至有減死定配之命,而重臣,據法論斥,何敢晏然仍冒乎?請命遞斥臣職。上曰,勿辭,退待物論。
獻納權格所啓,請藥房賞加賞格,竝命還收。措辭見上上曰,不允。又所啓,請還收祈雨祭獻官以下賞賜之命。見上上曰,依啓。又所啓,臣前任諫院時,旣參李等請罪之啓矣。槪聞其時傳播之言,則具氏處,長書果有之云,且三才,折其叔之手指云。故聞來可駭,相議論啓矣。領議政鄭太和曰,臺諫,旣以果有長書爲言,似當推問其奴僕而現出矣。折指之言,旣出於榻前,則不可置之,此一款,亦當推問於及三才處矣。上曰,依爲之。又所啓,李世恭事,臣意以爲生死間,似當速爲處決,故敢有所達矣。近來償命之典不嚴,殺人者率多倖免,已極寒心。今此世恭減死之命,所當卽爲爭執,而欲於前啓連啓之後,仍請還收而未及矣。今被重臣之斥,不可晏然,請命遞斥臣職。上曰,無可避之嫌,勿辭。又所啓,今此三司之入侍者,將以可否於其間,而未見文案,不知首末,猝然臆對,事欠詳實,今後疏決時,三司應入之處罪囚文案,請令該曹,豫爲書送事,捧承傳施行,何如?上曰,此與啓覆有異,每値急遽,例無書送之規。啓辭雖然,勢所固然矣。獻納權格所啓,臣纔以李世恭事引嫌,而因聖敎丁寧,旣不退待,則所當卽請還收,而蒼卒之際,未能爭執,所失尤著,不可仍冒臺職,請命遞斥臣職。上曰,勿辭,退待物論。已上朝報
有政。吏批,以宋昌爲正言,大司成閔鼎重,司評柳寔,旌義縣監金世翊,大司諫李正英,承旨李翊。
上在昌德宮。停常參·經筵。
厲祭官,險川呂聖齊,雙嶺鄭晳,金化李選,兔山鄭載嵩,江華南二星,出去。
繕工提調鄭知和,禮曹判書趙復陽,穆陵·寧陵石物修改事,出去。
判尹吳挺一辭職上疏。入啓。
政院啓曰,三處祈雨祭,臣等三人,當爲明日受香,而右承旨鄭鑰,昨聞五寸叔母之訃,喪出鄕外,雖無犯染之事,未過成服,新除授左副承旨李翊,在外上來,遲速未可豫料,除此二員,入直差祭,無以推移,似當變通,敢此仰稟。傳曰,然則左副承旨李翊,今姑改差。又啓曰,以本院承旨變通啓辭之批,然則左副承旨李翊,今姑改差事,爲敎矣。政官命招,卽爲開政,新除承旨牌招察任,何如?傳曰,允。
以奉敎尹敬敎辭狀,傳曰,遞差。
義禁府啓曰,愼景尹上疏粘連刑曹啓目,卽下本府矣。以常規言之,則凡發緘推問之事,三度抗拒,則收職牒,進來推考,又不遲晩,則始爲請刑,蒙允之後,移送禁府,乃是法例,而今此金益勳等,三度抗拒之後,直請令禁府稟處,異於常時節次,今又以此更送刑曹,則事同推調,揆之國體,亦甚未安,愼景尹·金益勳·金益炅等,竝拏問處之,何如?傳曰,允。
禁府愼景尹·金益勳·金益炅拿囚。啓。
左副承旨李泰淵,牌招肅拜。
府啓,請加三思,藥房賞加賞格,一倂還收。措辭見上工曹判書具仁墍陞擢之擧,固知聖意之有在,而臺啓旣以不愜人望,論請改正,則當初出謝,雖緣眷諭之勤,而至今仍據,豈無自處之道乎?物議譁然,久而未已,請工曹判書具仁墍遞差。答曰,已諭毋煩。
院啓,請藥房賞加賞格,亟命還收。措辭見上新除授正言宋昌,時在全羅道全州地,請斯速乘馹上來事,下諭。答曰,不允。下諭事,依啓。
府啓,執義李東老,引嫌而退,殺人者死,三尺至嚴,一有撓改,國不爲國,自古執此之法,堅如金石,良以此也。今此世恭殺獄,文案昭著,累年淹滯,尙稽正法者,蓋由於治獄之不嚴,識者之寒心,久矣。身居法府者,請減死,假令此論,出自他人,猶且據法爭執之不暇,而直以經年在囚,一向淹滯等語,屈法伸理,凡在瞻聆,莫不駭異,請命遞差。答曰,依啓。
院啓,獻納權格,引嫌而退,殺獄減死,有違王法,不卽爭執,難免其責,請命遞差。答曰,依啓。
答判尹吳挺一疏曰,省疏具悉卿懇。卿辭至此,本職,當勉副焉。卿其勿辭,調理察職。已上朝報
有政。吏批,以柳炅爲兵曹佐郞,崔後亮爲歸厚別提,李泰淵爲承旨,閔鼎重爲吏曹參判,尹景离爲社稷參奉。
上在昌德宮。停常參·經筵。
藥房啓曰,伏未審數日來,聖體調攝,若何?眼候別無加減乎?臣等憂慮未弛,敢來問安。答曰,知道。無事,眼候比數日,頗似不平矣。再啓曰,伏承問安之批,有眼候比數日,頗似不平之敎,臣等不勝憂慮之至,症候輕重,自外不能詳知,臣等卽與御醫入診,以定鍼藥,何如?答曰,比數日,雖似不平,赤澁羞明,不至大段,近日或有自然減歇之時,姑觀一兩日,或鍼或藥,可也。
吏曹啓曰,臺諫有闕,政事,取稟。傳曰,明日爲之。
府前啓,祈雨祭齋戒以姑停。前啓,工曹判書具仁墍遞差事,停啓。
院前啓,祈雨祭齋戒以姑停。
傳曰,史官五員待命,騎馬十五匹立之,祈雨祭所等處,內摘奸。
禮曹判書趙復陽,正郞李以挺,繕工提調鄭知和,副奉事洪受湸,假監役宋奎洛,穆陵·寧陵,石物修改後入來。傳曰,明朝,領相命招,使之卜相。以上朝報
上在昌德宮。停常參·經筵。
吏曹參判閔鼎重辭職上疏。入啓。
忠淸監司書目,忠州呈,以大司憲李尙眞,刑曹參判金徽,病重上去不得事。啓竝遞差。
備忘記,嗚呼,今日國勢,胡至於此極耶?興言及此,不覺心欲摧而氣欲短,予以不辟忝位,召致天災民怨,一至於此,中夜撫心,畏懼之懷良切,目今旱暵孔酷,自秋經歲,三春已盡,間有霢霂,霈然未得,出日杲杲,惡風凄凄,東作愆時,西成何望?最可哀者,來牟將失,黎民盡劉,雲漢之詩,不幸而近之,其何以爲國?嗚呼,皇天罪在一人,元元何辜?胡不降殃於寡躬,害及於生靈耶?思之念之,恫若在己,未足以喩其急,寧不如溘然無聞之爲榮,心懷到此,其亦慼矣。噫,國事雖至於此,其敢曰無可奈何,而自絶於眷愛之天意乎?避殿修省,自今日刻勵,少答天譴。第念朝廷之上,寅協罔聞,人心日益偸薄,朝議日益分裂,私意大行,公道蔑如,甚者眩亂其間,必逞其私,豈非寒心之大者乎?前日累飭寅協之令,而未聞其效,人無不知,而臺閣之上,寥無駁正之擧,豈有他哉?己不得寅協,奚暇論及他人?予誠駭然,咨爾大小群工,思國事之艱危,念責勵之至意,用功寅協,恪勤乃職,毋如往日之泛泛,代草才下,未聞諤諤之言,誠由於寡昧之失德,予深愧歎。然而孟子所訓,亦甚嚴截,豈可不念?宜遵前旨,無謂小子之不肖,而廣進嘉言,以補不逮,至於撤樂等事,令該曹擧行。
謝恩,獻納尹衡聖。
政院啓曰,伏讀備忘記,十行綸綍,丁寧反復,辭意懇惻,可質神明,臣等聚首感泣,有以見聖上憂災恤民之誠,逈出尋常,雖冥頑蠢愚之氓,必將欣抃而感悅,彼居高聽卑之天,豈無冥應之理?成湯六責,宋景一言,亦無以加此,轉災爲祥,期在不遠,今日旱暵,不足爲憂,凡諸在廷臣工,孰不感歎而祗若哉?若其益加修省,毋替此心,恒存警惕,以回天怒,則唯在聖上自勉之如何,臣等俱以無似,待罪近密,承此大哉之言,不勝感歎之忱,謹以聖敎,布告中外之意,敢啓。傳曰,文辭荒拙,予心痛迫之懷,不得寫出其萬一,恨歎方深,雖無代草之語,不可以未暢說話,布示中外,代草,宜矣。至於末端誡誨之言,實是責躬之藥石,觀覽未已,不覺嘉歎之良深,可不佩服而自勵焉?
禮曹啓曰,飢饉方極,旱災孔慘,人心遑遑,靡有底止,卽伏見下政院之敎,十行綸綍,反復惻怛,責己憂民,出於至誠,凡在瞻聆,孰不感泣,依下敎,自今日,避正殿撤樂等事,令各該司擧行,減膳則頃者已有仍減勿復常膳之敎,而禁酒之令,更爲申飭,何如?傳曰,允。
政院啓曰,昨因本院啓辭,伏承代草宜矣之敎,而臣等圭復聖旨,懇惻丁寧,直以大哉之言,布告中外,實合事意,故敢以備忘,書入傳旨,而不能具由啓達,致勤下敎,不勝惶恐。仍念應天之道,貴在以實,十行之中,誠意俱至,以臣等蕪拙之辭,不能揄揚,一依昨日啓請,以備忘,卽爲頒布之意,敢啓。傳曰,啓辭如此,雖未通暢,依爲之。
持平吳始復啓曰,臣以眇然新進,濫荷拂拭,半年之內,歷遍華貫,而空疏湔劣,未補絲毫,憒憒隨行,癏曠多矣。卽伏見十行綸音,悶雨罪己,丁寧懇惻,有足感動,至以寥無䮕正,不得寅協爲敎,實出激勵臺閣,求助臣工之意也。奉讀未已,氷炭交至,當此艱虞之日,忝居言責之地,不能振肅頹綱,論一利害,含默之罪,實在臣身,環顧自省,慚恧益增,臣何敢晏然冒居乎?請命遞斥臣職。答曰,勿辭。
正言閔宗道啓曰,臣以無似,又叨言地,日尋前啓,語不新奇,雖無聖敎,自愧已極。卽伏見備忘記,辭旨嚴截,責勵備至,求助之意,有足感動,臣欽仰之餘,慙懼冞深,一日在官,當盡一日之責,則臣之忝諫職,殆近一旬,寥無駁正之失,臣實有之,不可晏然仍冒,請命遞斥臣職。答曰,勿辭。
獻納尹衡聖啓曰,卽者同僚,以昨日備忘,責勵臺閣,辭旨嚴截之故,引嫌,臣之前後忝竊,亦非一二,而隨行逐隊,無補毫絲,寥無駁正之責,臣實當之,方愧懼自訟之不暇,何敢諉以新命纔下,而晏然而已乎?請命遞斥臣職。答曰,勿辭。
答成川府使金鋿疏曰,省疏具悉。憂國愛君之誠,予用嘉之,可不留心焉?疏中可以議處事,當令廟堂,稟處。
都承旨啓曰,臣與左承旨尹飛卿,左副承旨李泰淵,右副承旨吳斗寅,同副承旨洪萬容請對之意,敢啓。傳曰,引見。
政院啓曰,校理尹深,修撰李稽來詣請對。傳曰,引見。
厲祭獻官鄭晳,入來。
副修撰,鄭晳引見時,亦爲入侍。
厲祭獻官呂聖齊,入來。
掌令柳椐啓曰,日者前執義李東老,以李世恭事,榻前引避之後,本府當爲處置,故再昨日暮後,城上所自臺廳,搆草以送,臣忙遽間,未及詳審,以謹悉書送矣。今聞物議,以處置措語張皇,有同彈劾,大違體例爲非,臣之昏謬不察之失,著矣。且臣伏見備忘記,以寥無駁正,不得寅協爲敎,臣不勝慚惶隕越之至。臣於數月之內,累忝言地,而賦性魯鈍,聞見孤陋,上不能格正非事,下不能糾劾官邪,心常愧懼,若無所容,今承聖敎,責勵深切,臣之不言之罪,至此而無所逃矣。以此以彼,決難仍冒,請命遞斥臣職。答曰,勿辭,退待物論。
院啓,請藥房賞加賞格,竝命還收。措語見上前啓,今後疏決時,罪囚文案書送三司事,停啓。
持平吳始復啓曰,頃日前執義李東老,以李世恭事,引避退待也。臣意以爲,世恭殺獄,文案明白,尙稽正法,人皆憤惋,而東老,職在臺官,首請減死,其所屈法伸救者,事甚可駭,故相議於掌令柳椐,措辭請遞矣。卽者同僚,至以大違體例,物議爲非引避。噫,人之所見,各自不同,而措辭處置,亦有前例,則到今提起,强以引嫌,臣實未曉,而同僚以此爲避,臣何敢自以爲是,而晏然苟冒乎?請命遞斥臣職。答曰,勿辭,退待物論。
答院曰,勿煩。
政院·玉堂請對入侍時,同副承旨洪萬容所啓,日者疏決之時,罪囚多蒙放釋,庶無抱冤之患,而非但京中,外方亦多有經年久滯之囚云,請令該道監司,速爲疏決,何如?上曰,予亦欲言之而未果矣。依此分付諸道監司,以爲趁速擧行之地,可也。副修撰鄭晳所啓,臣於今番往來時,得見畿邑守令,問及賑政則皆以爲,農務方急,故老弱之外,壯者無暇就食云。若以當初食粥之數,劃給乾糧,則庶有一分救活之道矣。上曰,分付該廳,稟處。已上朝報
有政。吏批,以許積爲承文都提調,宋時烈爲世子傅,閔熙爲刑曹參判,李慶億爲大司憲,李秞爲弼善,李端相爲應敎,趙啓遠爲漢城判尹,金萬重爲修撰,洪萬衡爲校理,尹衡聖爲獻納,李柙爲執義。
上在昌德宮。停常參·經筵。
京畿監司書目,坡平兼任交河呈,以校理李奎㱓辭職上疏上送事。啓。答曰,省疏具悉。爾其勿辭,救護父病,從速上來。
答閔鼎重疏曰,省疏具悉卿懇。疏末事,誠出於朋友相交間厚事,相鬪說話,卿何引以爲嫌乎?安意勿辭察職。
藥房啓曰,伏未審數日來,聖體調攝,若何?眼候別無加減乎?臣等憂慮未弛,敢來問安。答曰,知道。眼候,不至苦劇,而一向不平,似有添重之勢。今日受鍼議定,可也。
弘文館啓曰,新除授應敎李端相,時在京畿楊州地,經筵入番事緊,請斯速乘馹上來事,下諭。傳曰,允。
禮曹啓曰,去二月二十九日本曹,以王世子太廟展謁,何間擇日定行乎?取稟草記,傳曰,近仍微恙,時未快愈,姑待開月晦間,稟處事,傳敎矣。王世子冊禮,已過一年,尙未行展謁太廟之禮,誠爲未安。所當從速稟定擧行,而但近來閭閻之間,大小拘忌之疾,方極熾盛。如此之時,似難出宮行禮,何以爲之?敢稟。傳曰,尙今未行,誠爲未安,而不得乾淨如此,姑待日氣之涼冷,更稟擧行,可也。
藥房再啓曰,卽伏承問安之批,以眼候不至苦劇,而一向不平,似有添重之勢,今日受鍼議定可也爲敎,臣不勝憂慮之至。卽爲入侍,審察眼候輕重後,受鍼當否,方纔議定,臣等與諸醫,姑先入診,何如?答曰,知道。
掌令李休徵啓曰,臣數月之內,再叨言責,及授本職,行公數日,旋遭同氣喪,慘戚之中,伏聞有備忘記策勵臺閣,辭旨嚴切,同僚皆以此引避。臣當處置,其在體例,不敢以服制退伏,來詣臺廳,而顧臣前後備員噤默隨行,中心愧懼,常切自訟,則寥無駁正之責,實與同僚無異,何敢晏然處置乎?請命遞斥臣職。答曰,勿辭。
大殿入診,仍爲受鍼。
大殿受鍼後,藥房·政院·玉堂·二品以上·六曹問安。答曰,知道。
府啓,竝引嫌而退,追後强避,實涉牽率,措辭處置,自有前例。請掌令柳椐遞差,持平吳始復出仕。答曰,依啓。
持平吳始復就職。
癘祭獻官南二星,入來。
吏曹啓曰,臺諫有闕,政事,取稟。以上朝報
上在昌德宮。停常參·經筵。
申酉時,日暈。
禮曹啓曰,以宗廟·社稷·北郊七次祈雨祭單子,傳曰,遣大臣,設行磨鍊事,命下矣。廟·社·北郊,依聖敎,遣大臣磨鍊單子中,付標以入,依此擧行,分付各該司,何如?傳曰,允。
大殿,政院·玉堂問安。答曰,知道。
藥房啓曰,伏未審夜來,聖體調攝,若何?昨日受鍼之後,眼候時無加減乎?臣等不任憂慮,敢來問安。答曰,知道。症候,已言于醫官矣。
忠淸監司書目,懷德呈,以右議政宋時烈上疏上送事。
傳曰,政事,過齋戒後,爲之。已上朝報
備邊司啓曰,忠淸監司閔維重,請得湖南沿海官所儲米租二萬石,分糶道內,如難準數,則或以江都米租,拔例劃給事狀啓,啓下本司。今當回啓,而湖南米穀,則旣已京運,餘存不多,江都所在,則除出重難,本司論議,亦有不齊,後日登對時,稟定,何如?答曰,允。已上備局謄錄郞廳權穎校正。日記廳郞廳任遠書。
上在昌德宮。停常參·經筵。
藥房啓曰,伏未審夜來,聖體調攝,若何?眼候,比昨,亦復如何?今若無差減之效,則今日似當受鍼,臣等不任憂慮之至,敢來問安,竝此仰稟。答曰,知道。別無所減,受鍼,明日爲之。
府·院前啓,祈雨祭齋戒以姑停。
賑恤廳啓曰,以副修撰鄭晳請對時所啓,命下矣。當此農節已晩之時,農民之就食於官門者,必有廢農之患。臣等亦爲是慮,就其中擇出農手,題給乾糧,使之耕作之意,已爲題給於各官文報矣。玉堂之臣陳達又如此,更以此申飭京畿列邑,而忠淸·原襄·黃海等道,亦爲一體分付,何如?傳曰,允。已上朝報
上在昌德宮。停常參·經筵。
大司諫李正英上疏。大槪,已試噤默,身病且劇,決難更冒,乞遞職名。仍陳所懷,以備財幸事。及工曹判書具仁墍,知事李浣辭職。入啓。
京畿監司書目,持平朴世堂,病重上去不得事。啓遞差。
藥房啓曰,久旱得雨,頗似蘇快,伏不審,聖體調攝,若何?眼候,視昨,亦何如?今雖雨濕,依昨下敎,仍爲受鍼乎?臣等敢來問安,竝此仰稟。答曰,甘雨滂沱,庶慰三農,神蘇氣爽,何足云喩?今日受鍼,姑停。
府啓,請加三思,藥房賞加賞格,一倂還收。答曰,不允。
政院啓曰,同副承旨洪萬容,再昨聞有兒子病患,早朝出去,昨日不進,今又不進,而陳疏到院。兒病雖或切迫,當此多事之時,不可連日曠職,上疏還出給,牌招察任,何如?傳曰,允。
檢閱申翼相上疏。大槪,臣與修撰李慶徽,法當相避,亟令該曹,照例處置事。入啓。下該曹。
檢閱李寅煥上疏。大槪,父子相避之法,在下當遞,臣之職名,請令該曹,照例處置事。入啓。下該曹。
院啓,請藥房賞加賞格,亟命還收。答曰,不允。
吏曹啓目,粘連檢閱申翼相上疏云云。觀此疏辭,則申翼相,與修撰李慶徽,異姓四寸兄弟,在法應避是如爲白有臥乎所,相避之法,在下應遞是白置,記事官申翼相,改差,何如?啓依允。
以右議政宋時烈上疏,傳曰,遣承旨,敦諭。
全羅監司書目,南原呈,以司諫崔攸之上疏上送事。
答大司諫李正英疏曰,省覽卿疏。憂國愛君之誠,溢於言表,誨誡寡躬,痛斥時弊,無非格言,予用感歎,可不留心而省察焉?卿其勿辭,從速察職。
答知事李浣疏曰,省疏具悉卿懇。不必固辭,卿其安心勿辭,從速察職。
答具仁墍疏曰,省疏具悉卿懇。卿之情勢,予已知之,卿何辭爲?安心勿辭察職。
答司諫崔攸之疏曰,遞差。已上朝報
有政。吏批,以崔文湜爲宗簿正,趙壽益爲工曹參判,權格爲掌令,李慶徽爲副提學,閔鼎重爲同經筵,吳挺一爲同義禁。
禮曹啓曰,卽接奉常寺牒報,則岳·海·瀆·諸山川位版奉安神室內,座板及塗褙地衣等物,今將改排云。告由·移還安祭,當爲依例設行,令日官擇日,香祝及祭物,亦令各該司擧行,何如?傳曰,允。已上禮曹謄錄
上在昌德宮。停常參·經筵。
藥房啓曰,伏未審夜來,聖體調攝,若何?眼候視昨無加減之異乎?今日受鍼,何以爲之?臣等憂慮不弛,敢來問安,竝此仰稟。答曰,知道。別無顯效,今日受鍼爲之。
大殿受鍼正時,巳正。
吏曹啓曰,臺諫有闕,政事,取稟。傳曰,明日爲之。
大殿受鍼後,藥房·政院·玉堂·二品以上·六曹·大司憲問安。答曰,知道。
傳曰,大臣·備局堂上,引見。
吏曹啓目,粘連檢閱李寅煥上疏云云。觀此疏辭,則李寅煥與修撰官李慶徽,父子相避是如爲白有臥乎所,相避之法,在下當遞是白置,記事官李寅煥,改差,何如?啓依允。
禮曹佐郞金賓,黃腸木斫伐後入來。
左議政許積上疏。大槪,乞賜鐫改新授職名,以安微分,以慰輿情事。入啓。
大臣·備局堂上引見時,行大司憲李慶億所啓,請加三思,藥房賞加賞格,一倂還收。措辭見上上曰,不允。又所啓,摠府入直之官,雖闕內出入,亦必稟啓,所以嚴宿衛也。副摠管曺漢英,以做直之人,適首堂上代,他僚入直,則曺漢英無端徑出,以致半日闕直,揆之事體,誠可駭異。至於旱災孔慘,自上竭誠焦憂,遣官禱雨,則爲臣子者,所當奔走將事之不暇,而及至受香之時,托病不進,怠慢自便之習,尤不可不懲。請禮曹參判曺漢英罷職。上曰,姑先從重推考。又所啓,戶曹判書金佐明,陳其所懷,則可矣,而面謾之語,似爲失着。禮曹判書趙復陽,至於費辭爭詰,揆之事體,俱爲未安,請推考。上曰,竝推考,可也。
引見時,兵曹判書洪重普所啓,上番軍士中,公州所屬騎步兵,闕番者甚多,考其成冊,則戶保俱無,已爲絶戶者,幾至百餘名。此是守令掩置,不爲隨闕充定之致,久遠之事,雖難一一摘發,論罰其守令,而亦不可不爲充定其闕額。今後則使之逐年充定,俾無虛簿之弊,何如?上曰,以五年爲限,每年充定二十名,而以守令在任朔數,計其充定之數,以爲考勤慢之地,可也。
引見時,禮曹判書趙復陽所啓,今年凶歉,黃海道亦甚,江都移轉米,似當亦爲移給矣。上曰,不必江華米,以附近各邑之穀給之,似可矣。戶曹判書金佐明曰,黃州·谷山等山郡之穀,作木上納於戶曹矣。以此移給海邊各邑,以補賑資,待秋還捧,則似爲便好矣。上曰,依爲之。都承旨吳挺緯所啓,以大司諫李正英上疏,祭服改造事,今當擧行,該曹給價,不爲不多,而自前祭服改造時,只付於下人之手,故例不得精造。今後別使郞官監造,而典守人等,時時摘奸,申飭,何如?上曰,今番奉審時,見頉祭服,令該官,爲先各別監造,而禮曹時時審察祭服所在處,隨其破裂點汚者,隨卽改造,申飭典守人,精潔藏置,可也。上曰,各陵石縫處塡實石灰,和油太少,且不熟擣,不能堅固,故前者旣有下敎矣。戶判出去,勿拘橫間恒定,優給其油,禮曹亦以各別精擣,堅固塡實之意,書付壁上,申飭監役之官,以爲遵行之地,可也。領議政鄭太和所啓,以李正英疏中獄訟決折事,今將稟定矣。蓋獄訟,必令決得於大典日限之內者,蓋古規,而刑曹則只錄入決等矣。上曰,今後刑曹,亦依掌隷院之例,時立訟及決等,使之各各書啓,可也。吏曹判書朴長遠所啓,守令之窠,非不欲擇擬,而每患乏人,臣待罪銓地,常以爲閔矣。前府使李河岳,被論坐罷已久,而其爲人可用,故前者金佐明,亦爲別薦矣。領議政鄭太和曰,其時臺官,以笠巖山城事,張皇馳啓衒能之故,至於劾罷,而群議果皆稱冤矣,故相臣,亦有以可合監司薦之者矣。上曰,若如此,則五六年坐罷,亦涉冤枉,李河岳敍用,可也。領議政鄭太和所啓,前昌寧縣監尹以宣,卽丙子死事人尹集之子也。聞其爲人可用,而其所坐罷,亦非入已之事云。若因此廢棄,則似涉冤枉矣。上曰,此乃以工曹全漆防納事,坐罷者也。果如是,則亦敍用,可也。戶曹判書金佐明所啓,兩倉之官,名微者,不可彈壓下輩,而軍資監主簿朴振禧,廣興倉主簿朴世圭,爲人雖可,而門地卑微,以他閑官有風力人,換差,何如?上曰,依爲之。又所啓,本曹佐郞趙爾炳,爲人雖善,旣有身病,且不無疏漏之事,今姑改差,何如?上曰,依爲之。領議政鄭太和所啓,小各司,率多以久勤除授,故仕路壅閼,不得遷動,似當變通矣。洪重普曰,久勤中,習讀,則例多年老無用之人,兼習讀,則以禁軍兼差,故尤無以習讀勤勞之事,習讀·兼習讀,似當勿用久勤矣。上曰,依爲之。又所啓,近來內三廳中,部將·守門將,則全不擇人,徒以自中之薦爲之,故率多庸闒者,而陞出六品之後,循例遷拜邊將,則亦多貽笑外方之事。至於監察除拜之際,苟簡莫甚,間有卑微之人苟充者。今後則部將·守門將等,令兵曹各別擇差,何如?上曰,有可知之路,然後可以擇用,必須別樣爲之,可也。洪重普曰,部將稍勝守門將,則問其四祖,審其外貌,其中不似者,則雖自本廳遷狀,勿爲差除,而守門將,則以部將被薦者爲之,部將,則以宣傳官被薦者爲之,則或似差勝矣。上曰,依爲之。禮曹判書趙復陽所啓,同知金孝建,曾經侍從,身死已久,而因該曹不卽聞知,弔祭·致賻等事,尙未擧行,旣過三年,則雖不可致弔,而致祭·致賻等事,依例擧行,何如?上曰,依爲之。都承旨吳挺緯所啓,臣於去二十八日祈雨祭後,仕進申退之路,聞部官,有屛花摘奸之事,道路喧傳,而所謂摘奸部官,身着白衣,所見駭異,故卽令下人,探其某部官員,則乃東部官也。其怠慢自便之習,不可不懲,請推考。領議政鄭太和曰,非徒此也,近來各司之官,出入公府時,具冠帶者,絶無云,誠可寒心矣。上曰,聞來可駭。部官先罷後推。行大司憲李慶億所啓。頃者伏見備忘記,群下孰不感動?其後卽雨,相感之理,可謂神速,而過此之後,聖志卽弛,則可悶,應天之道,恐懼修省,固當爲先,而只是如此,若不推及於革弊捄民之政,則亦終歸無益矣。如臣者,本無才能,猥得隨行於籌司之末,而民弊,亦不能盡知矣。其中湖西被災尤甚邑,諸般身役,已令半減,而內奴婢身貢,則不得與焉。頃以忠淸監司閔維重狀啓,旣許一體半減,如京畿·海西·原襄等道尤甚邑內奴婢身貢,竝依湖西例爲之,何如?上曰,依爲之。又所啓,近來承文院參下官積滯者,多至四十餘員。其中亦豈無可用之人乎?別以他岐,陞出六品則似好矣。領議政鄭太和曰,都目及別薦,依陞六品,而前者,以成均參下積滯之故,有一都目陞出二人之規。承文院,亦依此例,一都目陞出二人,何如?上曰,依爲之。吏曹判書朴長遠所啓,近以承文院參下積滯之故,有差除察訪之規,而前者成均參下,亦有積滯之患,故分差於軍資監·司宰監·濟用監等參奉,以爲調遷之地矣。今亦實官外,依此例調用,何如?上曰,依爲之,而隨闕塡差,可也。已上朝報
引見時,戶曹判書金佐明所啓,武臣堂上講書之規,不可創開。卽今堂上武弁,不爲兩局將官,則爲禁軍將,訓局·御營·兵曹,各令所屬堂上武臣,常常習閱紀效新書·兵學指南等冊,大將與兵曹判書,時或課講,試其能否,則似可矣。領議政鄭太和曰,卽今武臣堂上,皆屬各廳,令其主管之人,依此爲之,則似好矣。上曰,依爲之。已上守禦廳謄錄
以備邊司公貿木減數定式事粘連,傳曰,此似異於榻前定奪之語,問啓。啓曰,以本司東萊府使狀啓回啓粘連,傳曰,此似異於榻前定奪之語,問啓事,命下矣。臣退而搆草,以公木之品漸不如舊,如歲遣鑞鐵之漸爲常鑞,勢難容昜復舊之意,措辭書出矣。諸堂上皆以爲,此言近於與彼相較,反損事體,不如刪去於粘目之中,自本司行會之時,令譯官,竝及此意於開諭之際云云。其言誠是,故如是回啓,而未及具由陳稟,致勤下問,不勝惶恐。原粘目還入之意,敢啓。答曰,知道。已上備局謄錄
上在昌德宮。停常參·經筵。
修撰李選辭職上疏。入啓。
大殿,政院·玉堂問安。答曰,知道。
傳曰,七次祈雨祭獻官以下,書啓。
藥房啓曰,伏未審夜來,聖體調攝,若何?昨日受鍼之後,仍卽引接臣僚,酬酢移時,不瑕有妨於眼候乎?臣等不任憂慮,敢來問安。且受鍼時刻,用巳正,而與日短之時不同,天時漸熱,以巳初爲定,何如?答曰,知道。受鍼時刻,進定于辰正。
藝文館官員,以領事·大提學意啓曰,新除授奉敎尹敬敎,時在全羅道光州牧,請斯速乘馹上來事,下諭。傳曰,允。
謝恩,承文著作鄭樍。
進士韓相五上疏。大槪,亡父惟翔,曾在昏朝,適爲言官。其時凶徒在臺席者,重發延平府院君李貴之論,臣父旣當其時,迫於事勢,措辭引避,不能終始立異,以此一款,癸亥之初,至被竄配之律,而其時諸相臣,皆力救無罪,其家子姪等,至今稱冤,其後亡父,至蒙職帖恩敍之命矣。今者金益勳,因愼景尹父事,緘答中,乃擧亡父之名,誣飾搆陷,混入於廢論擔當之類。請與金益勳,一處明卞,以伸至冤事。呈政院,還出給。
禁府啓目,愼景尹·金益勳·金益炅等元情云云,刑推得情,何如?啓姑停刑推,議處。
答左議政許積疏曰,省疏具悉卿懇。天災之慘,一至於斯,其於國勢之岌岌,當復如何?極目虞憂,無時可歇,卿身佩安危,義同休戚,不可一向撝謙,以孤予意也,明矣。須體至意,速出論道,以副上下之望。仍傳曰,遣史官,傳諭。
大殿受鍼後,藥房·政院·玉堂·二品以上·六曹·兩司長官問安。答曰,知道。
厲祭獻官鄭載嵩,入來。
兵曹啓曰,頃日跟隨之法申明之後,數外帶率,各別嚴禁矣。今日問安罷後,右參贊趙珩隨後下人,過於定數,結束吏呵噤,則不爲聽從,本曹捉來治罪矣。結束吏安嗣宗·金成遠等出去時,政府下輩,要於路,捉入直房,私打足掌,而安嗣宗,則至於發牌,囚其正妻云,此曾所未有之事,事極駭異。若不懲治,則闕門闌入之人,無以禁斷。政府作拏下人,令攸司囚禁治罪,何如?傳曰,依啓。右參贊趙珩,亦爲推考,可也。
院啓,請藥房賞加賞格,亟命還收。措語見上請禮曹參判曺漢英罷職。措辭見上朝廷問安時,承旨·史官之來參,所以重其事也,今日問安時,承旨·注書則進參,而史官不來,新進怠慢之習,不可不懲,當該史官,請推考。答曰,不允。推考事,依啓。
府啓,請加三思,藥房賞加賞格,一倂還收。措辭見上答曰,勿煩。
政院啓曰,今日受鍼後,本院及二品以上問安,奉敎李敏采,豫備史官,未及入來,終致闕侍,新進怠慢之習,不可不懲,請推考。傳曰,允。已上朝報
有政。吏批,以李後晟爲軍器主簿,洪受河爲兵曹佐郞,趙昌期·金奧爲博士,鄭積爲著作,金學培爲正字,鄭撤爲司諫。
上在昌德宮。停常參·經筵。
謝恩,僉知姜說,護軍崔汝鎭,歸厚別提崔後亮,宣陵參奉李世基。
大殿,政院·玉堂問安。答曰,知道。
藥房啓曰,伏不審夜來,聖體調攝,若何?眼候與昨無異乎?今日受鍼時刻,仍用辰正,宜當。臣等憂慮未弛,敢來問安。答曰,知道。眼候,當言于醫官矣。
開城留守書目,今月初一日雨澤事。
黃海監司書目,載寧等官失火,人物,多至十六名燒死事。
又書目,初一日雨澤事。
平安監司書目,今月初一日始得雨澤,農事庶有可望事。
慶尙監司書目,道內旱乾,牟麥焦枯,民事罔極事。
政院啓曰,外方陳疏者,除侍從外,監司例不得捧上上送,而今見咸鏡監司權大運所送三水幼學禹俊卿上疏,皮封及疏末所書,多有違格處,而監司不察事例,且不詳審,矇然上送,請權大運推考。上疏則係是絶塞民情,故不爲退送,敢此捧入。傳曰,知道。
藥房再啓,卽因醫官所傳,伏審自上有頭疼惡寒之候,此是感冒之致。諸御醫皆以爲,人蔘敗毒散,加荊芥·蘇葉·乾葛·黃苓·黃連竝酒炒·桅子炒各一戔,元方羌活添入,連進三貼,宜當云。卽爲劑入之意,敢啓。答曰,知道。
刑曹,賊人閔卜得·金山伊·山立·勳伊·京鐵·麗根等,西小門外行刑。啓。
京畿監司書目,楊州呈,以應敎李端相病重,上去不得事。
假注書柳尙運服制,代權愈。
以黃海監司載寧人等燒死狀啓,傳曰,燒死人物,令本道參酌,恤典擧行。
政院啓曰,曺漢英推考事,命下矣。臺諫方以罷職論啓,推考傳旨不得捧入之意,敢啓。傳曰,知道。
正言閔□啓曰,臣於再昨,得見同僚簡通,以摠府曠直事,論列禮曹參判曺漢英,請推戶曹參判尹鏶,而追見同僚再簡以爲,尹鏶則旣與首堂上,面看交替,徑出之失,在於曺漢英,竝論未安云,故往復相議,只論漢英,而不論鏶矣。臣卽以城上所,往長官家,則長官以爲,論列措辭,不但有違實狀,物議以不爲竝論非之,且祈雨祭受香之時,福平君㮒,亦以病不進,而彈章,獨及於漢英,此亦不當云,臣之論事不審之失,著矣。以此以彼,不可一刻仍冒,請命遞斥臣職。答曰,勿辭,退待物論。
獻納尹□啓曰,禮曹參判曺漢英請推之論,臣實首發,而初以爲尹鏶,雖是應出之員,初卽還入,致令宿衛闕直,亦不無所失,故果欲竝論,而發簡於在家同僚矣。繼聞尹鏶,以廚司監膳,呈草記送去,而首堂,且代尹鏶入直,則尹鏶,以上番當出,而漢英,以下番應直之員,做直未畢,無端出去。徑出之失,專在漢英,而不在鏶,竝論不當,故更爲簡通,往復相議,只論漢英,而不論鏶。至於祈雨祭獻官,則福平君㮒,以瘇患不進,而漢英傳香將迫,終不入來,其在事體,誠極未安,而亦有事勢之不同,故玆不與福平竝論矣。今聞物議,皆以爲非,同僚亦以此引避,論事不審之失,臣自當之。以此以彼,決難仍冒,請命遞斥臣職。答曰,勿辭,退待物論。
以應敎李端相辭狀,傳曰,使之勿辭,調理上來。
大司諫李□啓,臣於昨日,與同僚行相會禮,仍論可否措語之際,臣謂同僚曰,摠府替直時,兩人皆未免徑出,則兩有所失,而一論一否,何也?同僚曰,戶曹參判尹鏶,則與首堂,面看交替,仍送廚院,無可論之事,禮曹參判曺漢英,則知無替直之員,而無端出去,不可不論,其言亦然,故仍例論啓矣。今聞尹鏶旣無與首堂面替之事,而首堂上之入番,初不爲尹鏶,則兩人之出,不無是非之殊,福平君㮒,亦與曺漢英,同有祭官不進之失,則不可不竝論。正言閔□爲前啓搆草而來,以此爲言,則自以初不竝論爲嫌,卽與同僚,相繼引避,臣旣不敢終守己見,又此起鬧於靜攝之中,以此以彼,所失尤大,請命遞斥臣職。答曰,勿辭,退待物論。
答修撰李選疏曰,省疏具悉。爾其勿辭察職。
備忘記,獻官領府事李□,領議政鄭太和,行判中樞府事鄭□,各熟馬一匹面給,司䆃正洪南立,熟馬一匹,典祀官奉常主簿禹拜昌,奉□兼大祝博士鄭民獻,大祝文兼鄭重徽,佐郞曺憲卿·崔鎭南,各兒馬一匹,監察及諸執事以下,各上弦弓一張賜給。已上朝報
上在昌德宮。停常參·經筵。
卯時,日有兩珥。自辰時至午時,日暈。
藥房啓曰,伏未審夜來,聖體調攝,若何?昨進湯劑之後,感冒之候,已得和解乎?眼候加減,亦何如?臣等不任憂慮之至,敢來問安。答曰,知道。症候,當言于醫官矣。
領議政鄭太和箚子。大槪,懇乞還收賜馬之命事。入啓。
行判中樞府事鄭致和箚子。大槪,伏乞還寢賜馬之命事。入啓。
院啓,竝引嫌而退,論事之體,無拘先後,而初不詳審,責有所歸,更加商確,亦無所失,不爲竝論,雖有意見,而發論措語,未免失實,揆以事體,勢難在職,請正言閔宗道,大司諫李正英出仕,獻納尹衡聖遞差。答曰,依啓。前啓,國忌齋戒,以今明日姑停。
左議政許積上疏。大槪,更申崩迫之懇,乞賜鐫改職名,以便公私事。入啓。
藥房再啓曰,卽因醫官所傳,伏審聖候感冒雖解,尙有夕間寒熱往來之症,臣等不勝憂愍之至。仍與諸御醫商議,則小柴胡湯,加麥門冬·乾葛·黃連酒炒·山桅炒各一戔,連進三貼,宜當云,依此劑入之意,敢啓。答曰,知道。
大司諫李正英,正言閔宗道就職。
領中樞府事李景奭箚子。大槪,祭前雨始,何敢貪天之功,猥當殊渥?伏願聖明,益加畏天保民之意,還收分外濫越之恩命事。入啓。
正言閔宗道啓曰,凡臺閣論事之際,相議聯名,則首發與隨參,別無異同,曺漢英請罷之論,臣旣同參,則措語之失,不獨在於尹衡聖。臣出,則衡聖亦當出,衡聖不出,則臣亦不當出,而處置之間,立落相懸,臣豈自安於心乎?召牌之下,不得趨詣,而揆以臺例,決難仍冒,請命遞斥臣職。答曰,勿辭,退待物論。
大司憲李慶億啓曰,臣於頃日肅謝之後,以受鍼問安,留待闕下矣。獻納尹衡聖,適在臺廳,欲論曺漢英闕直之失,而尹鏶竝論當否,問及於臣,臣以尹鏶果爲替直,而進詣廚院,則別無可論之事爲答,衡聖亦以爲然,更議同僚,遂不竝論,其論事疏漏之失,實由於臣,而今者尹衡聖,旣以此引避見遞,臣何獨晏然苟冒乎?請命遞斥臣職。答曰,勿辭,退待物論。
大司諫李正英啓曰,正言閔宗道以爲,首發隨參無異,而處置立落相懸,引嫌退待。臣雖未及參於發論之初,旣知其措語之失,而不能終守己見,仍參其啓,則退有後言,不過爲起鬧之歸,何敢自以爲與同僚有異,而晏然處置乎?請命遞斥臣職。答曰,勿辭,退待物論。
以左議政上疏,傳曰,遣承旨,敦諭。
吏曹啓曰,臺諫有闕,政事,取稟。
司諫鄭晳啓曰,臣昨見正言閔宗道及長官引避之辭,主意皆以爲,不能竝論爲嫌,而此蓋由於發論之僚,初不詳其實狀,簡通往復之時,相對問答之際,明言其無所失而然也,則不審之責,當歸於誰乎?事苟可論,不必拘於早晩,而更加商確,意實在於詳審,反復思惟,未見其可遞之失,故以此斷其立落而處置矣。今者同僚及長官,緣臣處置,而又復引避,臣於此,何敢晏然仍冒乎?請命遞斥臣職。答曰,勿辭,退待物論。
答領議政鄭太和箚曰,省箚具悉卿懇。日者滂沱,萬品回蘇,慰悅田疇,曷有極哉?今玆賜馬,誠出於表予之意,何用辭爲?況今之得雨,多少自別,何可比之於向者之雨哉?卿其安心,勿辭領受。
答領中樞府事李景奭,行判中樞府事鄭致和箚曰,省箚具悉卿懇。日者滂沱,萬品回蘇,慰悅田疇,曷有極哉?今玆賜馬,誠出於表予之意,何用辭爲?卿其安心,勿辭領受。
府啓,竝引嫌而退,同事之人,以此見遞,則揆以臺例,勢難仍在,事在他司,偶然酬酢,諫臣之遞,於我何嫌?旣不堅執,仍參其論,則到今起鬧,難免其失,首發隨參,宜無異同,區別立落,未免乖當,請大司憲李慶億出仕,正言閔宗道,大司諫李正英,司諫鄭晳,竝命遞差。答曰,依啓。前啓,國忌齋戒,以今明日姑停。已上朝報
上在昌德宮。停常參·經筵。
藥房啓曰,伏未審夜來,聖體調攝,若何?連進湯劑之後,夕間寒熱之候,已得盡除乎?臣等不任憂慮,敢來問安。答曰,知道。連服藥劑,外感旣已和解,夕間寒縮之氣,亦得差愈矣。今後勿爲逐日問安。
大司憲李慶億就職。
傳曰,政事,過齋戒後,爲之。
同副承旨洪萬容書啓,臣承命,往諭于議政府左議政許積,則以爲,臣之疾聲籲呼,至於再而不知止者,雖出於萬分崩迫之至悃,煩瀆之誅,則實所難逭,而聖度包容,不加之罪,聖眷彌降,特遣近侍,傳諭恩旨,辭意勤懇,有非微臣所敢承當者,驚惶震惕,罔知所以措躬。臣之負犯,旣非薄物細故之比,則在臣之道,惟當杜門省愆,以少謝物議而已。臣今貪戀寵榮,抗顔冒出,則臣之廉隅,縱不暇顧,其爲淸朝之羞辱,有難勝言者。臣寧被違慢之責,決不敢承命,伏地惶悚,不知所達云矣。傳曰,知道。已上朝報
備邊司啓曰,漂船所載碗口二坐,因北京咨文,今將交付於鳳凰將矣。回咨則已令該院撰出,不可無領去之官,宣傳官韓公俊,齎去咨官稱號,使之限鳳城入往,而職銜則從前不用宣傳官之號,令該曹借銜,啓下以送,何如?答曰,允。已上備局謄錄
上在昌德宮。停常參·經筵。
政院啓曰,來十一日,專經文臣殿講日次,取稟。傳曰,停。
政院啓曰,朝者得見典獄署所呈日次囚徒,則有議政府分付,結束色書吏金聲遠·安嗣宗兩人正妻懸錄處,臣招問其被囚緣由於兵曹·議政府兩處下人,則其正妻被囚之兩吏,果是初三日問安時,以跟隨過數之故,呵禁左參贊趙珩下人之吏也。政府作拿下人,旣因兵曹啓辭而囚禁,趙珩,亦因傳敎而被推,則到今憤其下人之被囚,又囚結束吏之正妻,殊非重臣之所爲,事極不當,請左參贊趙珩推考。傳曰,允。
左議政許積上疏。大槪,冒死更申危迫之懇,乞賜鐫改,以便公私事。入啓。
府前啓,大祭齋戒,以姑停。
傳曰,史官一員待命,騎馬三匹立之,宗廟祭所內摘奸。
答左議政許積疏曰,省疏具悉卿懇。已悉予意於前疏之批,卿辭至再至三,是何所望於卿乎?方今國事,莫保朝夕者然,其不念調濟之急乎?噫,卿若不出,予將疇倚?念及于玆,應斷來章,而縷縷不已者,無乃罔念而然耶?卿其須體至意,宜勿再辭,速出論道,以副如渴之望。已上朝報
上在昌德宮。停常參·經筵。
藥房啓曰,伏未審一兩日來,聖體調攝,若何?感冒餘熱,今已盡除,而眼候亦無所加乎?臣等憂慮未弛,敢來問安。答曰,知道。感冒餘熱,今已差愈,而眼候,則自再昨夕,還復不平矣。再啓曰,臣等伏奉問安之批,伏審眼候,自再昨夕,還復不平,臣等不任驚慮之至。症候輕重,卽爲入診後,或藥或鍼,議定,宜當,敢此仰稟。答曰,今日雨勢如許,待明日,受鍼,可也。
福昌君楨上疏。大槪,請得恩暇,歸省父母墳事。入啓。答曰,省疏具悉。卿其勿辭往來。仍傳曰,給由馬·澆奠床備給。
慶尙監司書目,高靈縣監金宗沇,今月初二日身死事。
京畿監司書目,廣州等三十六官呈,以今月初一日,以至初六日雨澤事。又書目,楊州牧使沈之溟,兵符見失罪狀,令該曹照例處置事。
全羅監司書目,三春已盡,雨澤久閟,田野龜坼,不得注秧,前頭農事,極爲可慮事。
府啓,請加三思,藥房賞格,一倂還收。措辭見上答曰,不允。
慶平君啓曰,貞和翁主,卒靡朞哀,産萬窶乏,斗升繼艱,甫違祭廢,極庸恨渴。東昌旣歿,家喪輒謖,情恩撫義,解却諠棄,微疑陳危,誰堪救急?正月祿等,莫能送云。請如他規,限三年祿俸命賜,得絶缺,則噩懇慴縮,敢來矗啓。傳曰,自是朝家例用之特典,雖未有命,尙何獨缺乎?宜令攸司,依他例,限三年仍送焉。
禮曹判書趙復陽上疏。大槪,伏見大司憲李慶億請推所啓,臣之罪名,有不可逭,乞鐫職名,仍下司敗,以正臣罪事,入啓。
忠淸監司書目,石城呈,以右副賓客尹文擧病重,上去不得事。啓。遞差。
玉堂箚子。大槪,應旨進言,以備裁擇事。入啓。已上朝報
有政。吏批,以張善沖爲高靈縣監,權格爲司諫,李觀徵爲獻納,元格爲戶曹佐郞,鄭晳爲副修撰,李尙眞爲大司諫,趙嘉錫爲典籍,朴世堂爲文學,尹敬敎爲說書,鄭始成爲正言,安如羾爲監察,鄭瀁爲掌令。
上在昌德宮。停常參·經筵。
領議政鄭太和箚子。大槪,乞遞內醫院都提調,以便公私事。入啓。答曰,省疏具悉卿懇。內局都提調之任,當勉副焉。
藥房啓曰,伏未審,聖體調攝,若何?眼候夜來別無所減乎?昨承聖批,有待明日受鍼之敎,而今日卽瘟㾮,何以爲之?臣等憂慮不弛,敢來問安,竝此仰稟。答曰,知道。夜來小無其效,而拘忌如此,則明日爲之,可也。
咸鏡監司書目,癘疫人九百三十五名內,方痛五百七十四名,向差三百六名,死亡五十五名事。
禁府啓目,愼景尹段,多般發明,欲掩其世累,金益勳·金益炅等段,前後捃摭,欲成其罪案,皆是自己作隻之私言,俱無可據明白之公案,此是彼非,有累無累,亦難以臆決,久遠大小文書,無所遺失云。若取考監營或興海郡所在癸亥·甲子徒流案,則愼英健罪目,應載其中,令慶尙監司,考出營中文書兩年徒流案,如或見在,使之收取,堅封上送,憑覈稟處,何如?啓依允。又啓目,粘連原襄監司査覈啓本云云。前春川府使閔昇,私自量田事段,報巡營修正之際,田夫處捧單而已,別無打量之事,新結報都事,實結收稅。決訟作紙事段,或用於旗幟,或用於鋪陳價,皆有去處。田獵事段,生獐專爲進上,亦有文書。行販事段,亦非實狀,有所稱冤,而惟只金聲振等搆誣之事,似出於過疑勒加,而此則乃是發明之語,元非臺官條列之事,其間虛實,有不足論,各項罪犯,皆歸無實,似當分揀,自下不敢擅便,上裁,何如?啓分揀放送。
開城留守書目,殺人□愛仁兄始金見失,惶恐事。
左議政許積上疏。大槪,情勢病勢,俱無冒出之理,更陳危迫之懇,乞賜鐫免,以便公私事。入啓。
吏曹,前司諫李垕身死,曾經臺侍。啓。
府啓,請加三思,藥房賞格,一倂還收。措辭見上今日開坐時,伏見副護軍鄭斗齊緘答,則張皇飾辭,至以深用怪訝,未知何所據而發等語,以爲自明之地。其日斗齊截過御路之狀,非如風聞之比,臣等之所目覩,而不諒所犯,侵侮至此,其損傷體面之失,不可置而不論,請副護軍鄭斗齊罷職。答曰,不允。
答禮曹判書趙復陽疏曰,省疏具悉卿懇。嗚呼,人臣事君,貴在以實,似爲二字,有何深嫌之事,而强爲引嫌至此哉?假使爲臣而實有是事,則雖去二字,更着好話,其心自愧,何益之有?今也不然之意,予與左右,業已知之,其心自許,則深嫌似爲二字,誠是文具中末節,卿何爲此擧?況伊日說話,卿在左右之列,亦得親聞,別無他意,旣已自知,今乃引嫌,反以爲斥,予於此,知卿之不能固守面諭面對之意也。若是,則都兪一堂之義安在?卿其安心,更勿爲辭,從速行公,務其實而毋事末節焉。
答吏曹判書朴長遠疏曰,省疏具悉卿懇。嗚呼,人臣事君,貴在以實,似爲二字,有何深嫌之事,而强爲引嫌至此哉?假使爲臣而實有是事,則雖去二字,更着好話,其心自愧,何益之有?今也不然之意,予與左右,業已知之,其心自許,則深嫌似爲二字,誠是文具中末節也。疏中所謂未知其言,與此勘合等語,誠是也夫,以言書出,豈能一一觀合乎?卿旣曰,不顧廉隅,實出於爲國之悃云,則何可爲此文具之擧也?無乃不能固守面諭面對之意也?若然,則都兪一堂之義安在?卿其安心,更勿再辭,從速行公,務其實而毋事末節焉。
大司憲李慶億啓曰,伏見禮曹判書趙復陽,吏曹判書朴長遠等疏本,臣不勝瞿然之至。傾日登對之時,趙復陽等,猝被面謾之斥,臣意以爲,復陽等,倉卒仰對之際,雖有辭未達者,天威咫尺之下,豈敢有欺罔之心,而金佐明,乃謂之面謾,故措辭請推,若其語意實狀,實是聖明之所已悉,諸臣之所共聞,安有請推之啓,疑似未決,如趙復陽疏中所云者哉?及見擧行條件之出於朝報者,則其所謂似爲二字,非臣所達之語,此實出於史官記事時,文字之誤耳。趙復陽等,果以臣之所啓,爲不安於心,則其時說話,旣自親聽,卽宜卞白於榻前,不當到今追咎,如知其爲記注之差,則亦不當歸過于臣而已,過累日之後,執此數字,爲大段引嫌之端,相繼露章,更惹紛擾,至以糢糊等語,直加顯斥於臣身,吁亦異矣。臣旣被重臣之斥,何敢晏然仍冒?請命遞斥臣職。答曰,伊日說話,予聞之詳矣,豈有如禮判趙復陽疏哉?故於疏批,已實其不然狀矣,卿何又爲引嫌乎?安心勿辭,退待物論。
答左議政許積疏曰,省疏具悉卿懇。已渴予意於前後之批矣,復何多語?卿其安心,宜勿控辭,速出論道,以副朝野之望。
答玉堂箚曰,省箚具悉。遇災憂惶,纔下荒拙之辭,佇待良切。今觀進戒之語,縷縷勤懇,復聚前言,申誥至再,溢於辭表之誠,予用感歎。予雖不敏,可不書伸而服膺焉?箚中可以議處事,當與廟堂,從容議處焉。已上朝報
上在昌德宮。停常參·經筵。
工曹判書具仁墍再度呈辭,入啓。加給由。
戶曹判書金左明上疏。大槪,乞遞職名,仍賜罷斥,以爲妄言者之戒事。入啓。
藥房啓曰,伏未審夜來,聖體調攝,若何?眼候比昨,加減,如何?今日受鍼時刻,則依前當以辰正爲定,臣等憂慮不任,敢來問安。答曰,知道。
侍講院啓曰,新除授文學朴世堂,時在京畿楊州地,兼說書尹敬敎,時在全羅道光州牧,書筵入番事緊,請竝斯速乘馹上來事,下敎。傳曰,允。
政院啓曰,領議政箚子批答受去時,舍人南以星,不爲行禮,極爲非矣,請推考。傳曰,允。
大殿受鍼後,藥房·政院·玉堂·二品以上·六曹問安。答曰,知道。
傳曰,受鍼後,慶尙監司,引見。
戶曹啓曰,左議政許積,今夏等祿俸,令倉官輸送事,入啓,分付矣。卽接該倉所報,則倉官領送,而亦不受云,係是大臣祿俸,敢啓。傳曰,更爲輸送。
府啓,請加三思,藥房賞格,一倂還收。措辭見上請副護軍鄭斗齊罷職。請命李慶億出仕。答曰,不允。出仕事,依啓。鄭斗齊推考。
大司憲李慶億就職。
受鍼後入侍時,兵曹判書洪重普所啓,以數外跟隨禁斷事,左參贊趙珩,亦纔被推,而大槪本曹若嚴禁,則上司或囚該吏正妻,或罰陪使喚,必祛此弊,然後可以禁斷。今後囚禁及罰陪等事,一切不得爲之之意,捧承傳,何如?上曰,不必捧承傳。本曹隨卽草記,而若復循常度日,則非定奪之本意,本曹亦難免其責,必須着實擧行,可也。已上朝報
上在昌德宮。停常參·經筵。
左議政許積上疏。大槪,冒萬死,更申危迫之懇,乞賜鐫改職名,仍命有司,還收前後祿俸,以便公私事。入啓。
大殿,政院·玉堂問安。答曰,知道。
藥房啓曰,伏未審夜來,聖體調攝,何如?昨日受鍼後,眼候得有差減之漸乎?今日受鍼,依前定以辰正,臣等憂慮,敢來問安。答曰,知道。
政院啓曰,來十五日,儒生殿講日次,而國忌相値,不得爲之之意,敢啓。傳曰,知道。又啓曰,鄭斗齊推考事,命下矣。臺諫,方以罷職論啓,推考傳旨不得捧之之意,敢啓。傳曰,知道。
備邊司郞廳,以領議政意啓曰,臣以家間疫患,雖不敢出入闕內,當此之時,亦不敢退在,卽者開坐備邊司,則堂上進參者,只吏曹參判閔鼎重而已,今日之事,誠可慨然。除公故外,不進人員,竝推考,稍存事體,何如?傳曰,當此大小憂遑之日,大官怠慢如此,則庶官何責?朝家其無致責之擧,其不安於心乎,殊甚未妥,從重推考。
右副承旨吳斗寅書啓,臣承命,往諭于議政府右議政宋時烈,則以爲,無狀賤臣,自誤除命,史官三至,已極猥越,不料玆者,復遣喉司之臣,遠諭聖旨,臣之震灼,姑不足言,而其在瞻聆,駭惑,如何?臣伏讀聖批,丁寧懇惻,雖如宋之韓·司馬·諸臣,猶或不能以當此,況於其餘乎?夫大臣之責,其重誠如此,故如臣者,不敢冒昧而妄承,以累聖世之擧措也。臣之地分才力,萬有一於裨補時艱,而一向退伏,以孤聖恩,則鬼神監臨,其必殛之矣。惟是恩數愈隆,罪戾愈深,臣之情勢,可謂悶慼矣。臣終不敢承命冒進,伏地流涕,不知所云云矣。傳曰,知道。
兵曹啓曰,本曹佐郞李世長,以痰症沈痼,決難行公之意,累次呈狀,而其所患,今已經年,一向危重,實非旬月間調治之病云,佐郞李世長改差,何如?傳曰,允。
答戶曹判書金佐明疏曰,省疏具悉卿懇。卿之疾病如此,予深慮念,伊日說話,誠出於憂國之至意,雖有些過差之語,豈有他意於其間哉?斷無他腸,予已知之,卿何引嫌,以傷面諭之意也?安心勿辭,從速行公。
今日受鍼時,傳曰,今日開政,內醫院都提調差出。
大殿受鍼後,藥房·政院·玉堂·二品以上·六曹·大司憲問安。答曰,知道。
府啓,請加三思,藥房賞加賞格,一倂還收。措辭見上請鄭斗齊罷職。請左參贊趙珩罷職不敍。前軍威縣監朴萬榮,見過於監司,受由上京,譸張按獄之失,使其弟,倡言於臺官會坐之處,必欲中傷,臺啓請覈,終歸虛搆,其用意之不美,固不足言,而損傷國體,莫此爲甚。請軍威縣監朴萬榮罷職不敍。前全羅兵使閔震益,被論之後,侍從之臣,新自南來,以其軍官得罪見黜,造謗飛語,以致非罪見罷,陳疏伸枉,將卒之間,體統極嚴,此而不懲,後弊難防。請令攸司,摘發科罪,以警他人。今月初三日引見時,臣慶億請推兩臣之啓,出於擧行條件者,俱有文字之差,而其中似爲二字,尤非其時所達之語,臺諫請推重臣之啓,事體自別,而不爲致詳,有此錯謬。請當該史官推考。新除授掌令鄭瀁,時在京畿通津地,新除授司諫院大司諫李尙眞,時在忠淸道忠州地,請竝斯速乘馹上來事,下諭。答曰,不允。趙珩罷職,朴萬榮拿問定罪,摘發科罪事及推考下諭事,依啓。
京畿監司書目,驪州呈,以工曹參判趙壽益病重,上去不得事。啓遞差。
吏曹判書朴長遠上疏。大槪,臣伏承前疏之批,不勝感泣,惟當冒出趨走之不暇,而第緣情勢,愈益狼狽,旣未參問安之列,又未祗走於召牌。伏乞先削職名,仍正臣罪,以爲人臣違慢者之戒事。入啓。已上朝報
有政。吏批,以崔寬爲司成,宋奎濂爲校理,鄭致和爲內醫院都提調,元格爲黃州判官,睦林馨爲金化縣監。
上在昌德宮。停常參·經筵。
夜一更至三更,月暈。
右水運判官李惟馨,漕運後入來。
忠陵正惟誠,加資肅拜。
大殿,政院·玉堂問安。答曰,知道。
禮曹判書趙復陽上疏。大槪,更冒萬死,仰籲危悃,乞賜鐫削,仍治臣罪,以爲人臣欺掩者戒事。入啓。
假注書鄭樍病,代李日井。
藥房啓曰,伏未審夜來,聖體調攝,何如?眼候與昨一樣乎?今日受鍼時刻,亦當定以辰正,臣等不任憂慮,敢來問安。答曰,知道。
政院啓曰,趙珩罷職事,命下矣。臺諫,方以罷職不敍論啓,罷職傳旨不得捧之之意,敢啓。傳曰,知道。
京畿監司書目,楊州呈,以應敎李端相辭職上疏上送事。
司憲府照本,康陵參奉宋文炳等矣去月十八日夜半火發,廚竈及行廊燒火,難免不謹罪,各杖八十,徒二年,徒段,依受敎收贖公罪。啓依允。功減一等。又啓目,宋文炳,係是朝官,移義禁府,決杖,何如?啓依允。
都承旨吳挺緯上疏。大槪,注書,旣被臺推,則臣無獨免之理,乞遞事。入啓。
答左議政許積疏曰,省疏具悉卿懇。前後之批,罄竭無蘊,復何多誥?亟斷來章,臥閤論道,以副至望。
答禮曹判書趙復陽疏曰,省疏具悉卿懇。金佐明疏末之語,與榻前所陳,別無深加之意,又況前疏之批,已諭予意,卿何更起紛鬧之端,以損事君以誠之道乎?噫,欲伸末節,都忘前席勤懇之意,予誠未知其可也。至於區區文字,都喪體面,何用爲哉?卿其安心勿辭,從速行公。
答吏曹判書朴長遠疏曰,省疏具悉卿懇。金佐明之疏本若干語,皆是榻前所陳之語,又無別樣轉深之意,卿何執此,便起其紛鬧之端也?噫,欲伸末節,都忘前席勤懇之意,是何事君以誠之意也?益加小心,毋孤朝家進退人才之至意,則是卿無媿於他日者矣。至於區區文字,轉輾增益,反損體面,何用爲哉?依遵前旨,安心勿辭,從速行公。
傳曰,疏批已下,朴長遠·趙復陽等,使之來參於賓廳坐起。
政院啓曰,吏曹判書朴長遠,禮曹判書趙復陽,使之來參賓廳坐起事,命下矣。直爲分付乎?命招乎?敢稟。傳曰,竝命招,可也。
大殿受鍼後,藥房·政院·玉堂·二品以上·六曹·大司憲問安。答曰,知道。
傳曰,大臣·備局堂上,引見。
禁府,宋文炳拿囚。啓。
備局堂上引見時,金化縣監尹彬,戶曹佐郞朴千榮改差,其代及元格外任代,當日竝口傳差出事,榻前定奪。
吏曹口傳政事,金化縣監睦林馨,戶曹佐郞二,柳冕·李世白。
政院啓曰,大臣·備局堂上引見事,命下矣。兩司當爲入侍,諫院未肅拜之員,卽爲牌招,使之入侍乎?敢稟。傳曰,日已晩矣,只留待臺官入侍。
答都承旨吳挺緯疏曰,省疏具悉。卿其勿辭,從速察職。
答應敎李端相疏曰,省疏具悉。爾其勿辭,從速上來。
大臣·備局堂上引見時,行大司憲李慶億所啓,請加三思,藥房賞加賞格,一倂還收。見上上曰,不允。又所啓,副護軍鄭斗齊緘答中,多有張皇之辭矣。上曰,鄭斗齊緘答,何至今不爲入啓乎?啓辭有曰張皇云,而予不見其緘答,故不能詳知也。慶億曰,臣未及與同僚爲相會禮,故推緘未入,曲折不能詳知,而至於斗齊截過御路之狀,臺官之所目見,不可推考而止。請副護軍鄭斗齊罷職。上曰,不允。府前啓,趙珩不敍事。停啓。
引見時領議政鄭太和所啓,當此農節,畿甸之民,種子俱乏,不可不從速料理劃給,以湖南運米一萬石,太七八千石,分給各邑,而戶曹新捧太二千石,亦爲分給,以爲種子之地,何如?上曰,米·太各一萬石,分給,可也。禮曹判書趙復陽所啓,卽見忠淸監司狀啓,則願得米二千石云,而海西凶荒,甚於湖西,臣意則欲以二千石,給於海西,一千石,給於湖西矣。吏曹參判閔鼎重曰,狀啓中所請二千石,亦必料理而言,若不準許,則恐不能周給也。上曰,賑廳米四千石,分給兩道,可也。上曰,玉堂箚子中,條陳之事,欲爲議處矣。領議政鄭太和曰,箚中一款,備陳奢侈之害,請禁異域之物,而第我國堂上章服,用絲羅等物,載於法制,若欲禁斷,則必須更爲定制而後,可以爲之也。閔鼎重曰,奢侈之害,近來益甚,章服之外,其他唐物,一切痛禁,宜矣。上曰,依爲之。領議政鄭太和曰,箚中所陳,宮家折受之弊,實爲今日民瘼矣。苟有些少空閑之地,則稱以折受,傍近民田,混入於其中,民之怨咨,良由此也。已前折受之處,則雖難到今變通,此後則諸宮家折受處,混占民田者,嚴禁,何如?上曰,今後宮家折受處,明其四表,如有民田混入之事,則各別痛禁,以杜後弊,可也。領議政鄭太和所啓,使行不遠,前頭方物封裹時,必須政府備員爲之,而左·〈右〉參贊,無一現存,令該曹,後日政,竝爲差出,何如?上曰,依爲之。吏曹參判閔鼎重所啓,京畿郡邑,方自賑廳,分給種食,而賑廳之穀,其數不敷,廣州則自守禦廳,專管賑救,何如?上曰,依爲之。又所啓,賑恤廳穀物,連續運來,不可無監捧之人,故前者,令備局郞廳,出往監捧,雖在臺職,而亦爲往捧矣。郞廳校理李奎岭,限畢捧間,勿爲入直本館,使之監捧,何如?上曰,依爲之。又所啓,頃以槐院積滯,依成均例,一都目二人陞出六品事,奉承傳矣。成均館規例,每六月都目,陞出二人,十二月都目,則陞出一人云,今此槐院,亦依此例爲之乎?上曰,依此例爲之。又所啓,以吏曹正郞李端夏上疏,故校理金麟厚,佐郞姜沆·金德岭等褒贈事,命下矣。以贈職常規言之,則例陞一階,而此是名賢與節義之臣,似當有超贈之擧矣。趙復陽曰,金麟厚經學行誼,士林所宗,爲仁宗朝講官,最被禮遇,仁廟升遐之後,退居鄕村,終身不仕,高風峻節,可礪後世,如此名儒,尙無褒贈,誠爲欠闕,合有別樣優贈之典。姜沆,被擄於日本,終始全節,前後封疏,備陳彼中事情,亦可見其忠誠,及其倭人禮待還送之後,直爲赴闕,宣祖大王嘉之,使之詢問倭國形勢後,仍命給馬還家,其後使臣之行,倭人稱其節義,至比之蘇武,先正諸臣,莫不稱道,嗟惜其見阨於時議,終身坎軻。金德岭,則居家至孝,勇力絶倫,壬辰倭亂起義兵,駐防湖·嶺之間,討斬甚多,倭人稱以飛將軍,不敢窺湖南,功烈甚偉,不幸爲誣告者所搆,竟死於獄,當時忠義之士,無不痛惋,比之岳飛之死,竝宜超贈,以示朝家褒嘉之意矣。領議政鄭太和曰,金麟厚與臣曾祖,最相親熟,故臣亦詳聞其行誼,如此之人,雖超品贈職,亦可矣。校理李奎岭曰,金麟厚則別爲超贈,且令贈諡,宜矣。上曰,金麟厚,則超贈正二品,亦令贈諡。姜沆·金德岭,則超贈堂上,可也。閔鼎重所啓,臣之疾病與才分之不能堪當,固不敢煩陳,而卽今所帶本職,兼職備局賑恤之任,實非一人精力所可兼察。曾於甲辰年間忝冒之時,亦以此意陳達,自上詢問大臣,許遞一任事,已爲停當矣。堂上之官,元數甚小,一人獨兼兩職,其在事體,已極不當,而臣之精力,萬無承堪之勢,惶恐敢達。上曰,此言,欲免備局之任耶?鄭太和曰,閔鼎重實有身病,不宜兼管劇務,使之致傷,而以時望言之,則吏曹參判雖重,若以職務之緊關言之,則大司成不可不專任矣。上曰,然則本職遞差,可也。又所啓,咸興全家定配罪人高原,量田監官鄭後僑,以打量漏落之罪定配,而到配身死,慶興全家罪人金成國,吉州全家罪人洪季立等,俱以代射之罪定配,而亦皆到配身死,本道量田監官定配者及他代射之類,因審理時啓聞,皆已減等蒙放,而獨此三人,身死無戶首之故,不得擧論,以致其妻子尙在配所,實爲冤抑矣。上曰,令該曹一體施行。已上朝報
有政。吏批,以李世白爲戶曹佐郞,柳冕爲戶曹佐郞。
上在昌德宮。停常參·經筵。
夜四更,月暈,廻火星。
大殿,政院·玉堂問安。答曰,知道。
藥房啓曰,昨日有引接臣僚之擧,伏未審夜來,聖體調攝,何如?眼候別無添傷之患乎?今日受鍼時刻,仍用辰正,宜當。臣等不任區區憂慮,敢來問安。答曰,知道。
弘文館啓曰,新除授校理宋奎濂,時在忠淸道懷德地,經筵入番事緊,請斯速乘馹上來事,下諭。傳曰,允。
掌令李休徵所啓,頃日開坐時,取見副護軍鄭斗齊緘答,則飾辭陳卞,專掩實狀,以臺官所目見,衆人所共覩者,反以爲搆誣,其爲用意,不但失體而止,故相議論啓,而旣自請罷,則一邊照勘,恐或有妨於事例,其公事,率爾姑寢矣。臣卽伏聞昨日榻前,以其緘答不卽入啓,至勤聖敎云,臣不勝惶恐。未諳前例,臨事錯料之失,在所難免,不可一刻仍冒。請命遞斥臣職。答曰,勿辭,退待物論。
正言宋昌啓曰,以臣無狀,屢叨匪據,訿謗之來,固其所也。居常愧懼,若無所容,意外恩召,又降遠外,分義所在,不得不黽勉趨謝,而第臣伏聞頃日筵中,重臣有以兩司互薦一家人之說,至達於天聽云,臣卽其時臺官之一也。驚悚怪訝,不覺氣寒,臣若諉諸嫌逼,而不爲略進,則玆事曲折,聖明亦何能洞燭也?其時正言李叔達·卞榥等所薦中,幼學宋有栻,卽臣之季父也。鄕井之間,不無稱譽,故頃年閔維重,爲全羅監司時,採取鄕論,別爲啓薦,此實兩臣之所共知,則擧爾所知,自是例事,彼之擧薦,無豫於臣,而諫院·憲府,元非同僚,故臣於伊時,方在憲職,而不以爲嫌矣。至於臣之所薦,則或出於平日之所許與,或出於親知之所推奬,而兩臣之遠近族屬,無一人得與者,十目所視,有不可掩,所謂換手互薦之說,未知緣何而發耶?吁亦異矣。是非之定,自有公議,而今此所遭,實是無前逆境,忝在臺職,決不可一刻仍冒,以增罪戾,請命罷斥臣職。答曰,勿辭,退待物論。
持平吳始復啓曰,臣於頃日開坐時,取見副護軍鄭斗齊緘辭,則飾辭發明,專掩實狀,有若以臺啓,爲搆虛者然,其用意可惡,相議論啓,而一邊請罷,一邊照勘,恐未妥當,故其公事,不爲書入矣。臣卽伏聞昨日榻前,以緘辭未卽入啓,致勤聖敎云,臣不勝惶蹙之至。未諳前例,臨事疏漏之失,到此益著,何敢一刻仍冒?請命遞斥臣職。答曰,勿辭,退待物論。
行大司憲李慶億啓曰,臣於再昨,與同僚,行相會禮後,鄭斗齊請罷之論,仍前連啓,而緘答入啓與否,未及詳察矣。昨日筵中,伏承聖敎,今者同僚,以此引避,泛然連啓之失,臣亦難免,何敢晏然處置乎?請命遞斥臣職。答曰,勿辭,退待物論。
今日因傳敎,不爲受鍼。
政院啓曰,同副承旨洪萬容,以式暇,再昨出去矣。今以身病及子女疹患,陳疏不進,似聞身病不至大段,疹患則廳中諸臣家,無不有之,而勿爲拘忌事,旣已定奪,不可以此爲辭,牌招察任,何如?傳曰,允。
持平曺憲卿啓曰,臣昨聞李·李三才等獄事,該曹只據一邊者證,直請刑推三才,而三才所引看證,則不問物情,頗以爲不平。凡治獄之體,必須兩造具備,輸得實情而處之,然後受罪者無辭,而允合審克之道,況此係關倫紀莫大之獄乎?該曹之啓,有欠詳審,不可不論,故臣以此發簡,則長官,答以未可輕發,更須商量,而大意則以旣問此證,又問彼證,則獄事何時可了爲難。臣又親往其家,反覆相議,則所答,與前無異,且免以論事必審之意,故臣亦不爲爭執,仍與酬酢而歸矣。更思之,則論事固不可不審,而治獄尤不可不審,若不審其情,而惟以速了爲意,則其果能獄成而無冤乎?愚滯之見,終不能釋然於心。今聞發簡之後,僚議不一,則卽爲引避,在例則然,而臣昏謬生疏,未諳臺體,今始瀆擾於淸齋之日,臣之所失,至此尤大矣。且鄭斗齊請罷之論,雖在臣未出仕之前,旣出之後,泛然連啓,而至於緘答入啓與否,則臣亦未及詳察,不安之勢,與長官無異,何敢晏然處置同僚乎?以此以彼,決不可一刻仍冒,請亟命遞斥臣職。答曰,勿辭,退待物論。已上朝報
上在昌德宮。停常參·經筵。
自辰時至酉時,月暈。
左議政許積上疏。大槪,更申危迫之懇,乞賜鐫改職名,仍命還收前後祿俸,以便公私事。入啓。
承文院官員,以都提調意啓曰,本院提調,見存之員不多,前頭使行文書査對,不可不備員,行大司成閔鼎重,副護軍南九萬,提調·副提調差下,使之察任,何如?傳曰,允。
藥房啓曰,伏未審夜來,聖體調攝,若何?眼候比昨間一向無減乎?累日受鍼,未有顯效,臣等不勝憂慮之至,敢來問安。答曰,知道。少無所減矣。
玉堂箚子。大槪,正言宋昌出仕,掌令李休徵,持平吳始復,大司憲李慶億,持平曺憲卿遞差事。入啓。答曰,依啓。
正言宋昌就職。
吏曹啓曰,臺諫有闕,政事,取稟。傳曰,明明日爲之。已上朝報
上在昌德宮。停常參·經筵。
藥房啓曰,伏未審夜來,聖體調攝,若何,眼候,亦何如?昨伏見批答,以小無所減爲敎,臣等不勝憂悶。今日入診後,仍爲受鍼與否,議定,宜當,敢來問安,竝此仰稟。答曰,知道。症候,已言于醫官矣。
府前啓,地下月食齋戒,以姑停。
答左議政許積疏曰,省疏具悉卿懇。此誠何等時也,卿一向撝謙,堅臥不起,受恩之深重,國步之孔艱,罔念者然?予意雖竭,亦無如之何,顧不暇論,而第念固守斷不然之志,坐見國事之岌嶪,終不念及,實非予所望於卿者。須體如渴之意,速出論道,以濟時艱。疏末辭祿事,望切行公,有何不可之義乎?卿其安心,勿辭領受焉。仍傳曰,遣史官,傳諭。已上朝報
上在昌德宮。停常參·經筵。
夜四更,月暈。
工曹判書具仁墍辭職上疏。入啓。答曰,省疏具悉卿懇。卿辭至此,本職勉副焉。卿其安心勿辭,調理察職。
京畿監司書目,楊州呈,以文學朴世堂病重,上去不得事。啓遞差。
全羅監司書目,今月初八日始雨,連二日滂沱,初十日朝開霽,高下水田,無不周洽事。
政院啓曰,此時守令赴任,一日爲急,而頃日口傳差出守令,因兩司不齊,時未署經云,兩司未肅拜之員,及今日新除臺諫,竝卽牌招肅拜,使之署經,何如?傳曰,允。
藥房啓曰,伏不審夜來,聖體調攝,何如?眼候益有差減之效乎?臣等憂慮未弛,敢來問安。答曰,知道。自昨夕,還復澁痛,入疹後,受鍼與否議定,可也。
院啓,請藥房賞加賞格,亟命還收。措辭見上請副摠管曺漢英,副摠管尹鏶,竝命罷職。見上請禮曹判書曺漢英,福平君㮒,竝命罷職。見上答曰,不允。尹鏶·曺漢英·福平君,竝姑先從重推考。
府啓,請藥房賞加賞格,一倂還收。措辭見上凡按獄之體,苟有可疑之端,則必詳問證左,覈其情僞,鉤得實狀而處決,然後方可以服其罪而厭人心矣。今此李等獄事,雖未知曲直之如何,而該曹只據一邊所引之證,遽爲請刑三才,此外又有可問之證而不問,有欠詳審之道。請令該曹一體究問,俾無冤屈之弊。上曰,不允。末端事,依啓。前啓,鄭斗齊罷職事,緘辭入啓間,姑停。
大殿入診,仍爲受鍼。
大殿受鍼後,藥房·政院·玉堂·二品以上·六曹問安。答曰,知道。
謝恩,掌令尹衡聖,獻納李觀徵,正言鄭始成,持平洪受河。
副護軍南九萬上疏。大槪,新差承文院副提調之任,千萬不似,且有眼病,無路進參於査考文書之日,亟賜遞改,以安私分事。及副提學李慶徽辭職上疏再呈。入啓。
左副承旨李泰淵上疏。大槪,賤疾危劇,乞遞職名,專意調治,以延殘喘事。入啓。
正言鄭始成啓曰,頃日別薦,意非偶然,旣抄之後,不厭人意,臣亦以薦目中人,復忝臺席於久廢之餘,則自顧知慚,人謂斯何?召牌之下,黽勉趨詣,而廉隅所在,決難苟冒,請命遞斥臣職,削去臣名於薦目之中。答曰,勿辭,退待物論。
京畿監司書目,通津呈,以掌令鄭瀁病重,上去不得事。啓遞差。
院啓,正言鄭始成,引嫌而退,當初薦目,意有所在,不厭人意,何與於己?非所自嫌,元無可避,請命出仕。答曰,依啓。
吏曹啓曰,臺諫有闕,政事,取稟。傳曰,明日爲之。
黃海監司書目,病重乞遞事。啓下吏曹。
答副護軍南九萬疏曰,省疏具悉。爾其勿辭察職。
答左副承旨李泰淵疏曰,遞差。已上朝報
有政。吏批,以閔鼎重爲大司成,閔鼎重爲承文提調,南九萬爲承文副提調,李奎岭爲持平,李正英爲吏曹參判,李慶億爲右參贊,金壽賓爲監察,李慶徽爲尙衣提調,尹衡聖爲掌令,金得臣爲濟用正,南龍翼爲工曹參判,李東老爲掌樂正,洪受河爲持平,宋浚吉爲大司憲,李選爲兵曹佐郞,李鼎至爲東部參奉,尹以宣爲兼漢城參軍,朴興仁爲禮賓別提,李休徵爲尙衣正,趙復陽爲典設提調,趙嘉錫爲直講,趙持綱爲義盈主簿。
答副提學李慶徽疏曰,省疏具悉。卿辭至此,本職,當勉副焉。
上在昌德宮。停常參·經筵。
大殿,政院·玉堂問安。答曰,知道。
藥房啓曰,伏未審夜來,聖體調攝,何如?昨日受鍼之後,眼候別無加減乎?今日受鍼時刻,依前定以辰正,宜當,臣等不任區區憂慮,敢來問安。答曰,知道。
刑曹判書鄭知和,參判閔熙,參議朴世城上疏。大槪,乞罷臣等之職,仍治按獄失體之罪,以謝物議,以安微分事。入啓。
黃海監司書目,金川郡守柳卓然,沈綿酒色,多有麤悖不美之事,且於賑政,比他邑,尤甚不謹不正,罷黜事。
假注書宋光淵病,代安如石。
福昌君啓曰,臣等拜表,當在今二十四日,而行中不可闕之物,未備者甚多,六七日之內,決無及期措辦之勢,拜表日,令日官,差退改擇,何如?傳曰,依所啓施行。
政院啓曰,尹鏶·曺漢英·福平君推考事,命下矣。臺諫,方以罷職論啓,推考傳旨不得捧之之意,敢啓。傳曰,知道。又啓曰,都承旨吳挺緯,呈辭受由,右承旨鄭鑰,式暇,一員未差,廳中位甚不齊,事多苟簡,今日新除授承旨,卽爲牌招察任,何如?傳曰,允。
大殿受鍼後,藥房·政院·玉堂·二品以上·六曹問安。答曰,知道。
禮曹正郞權迪,卒金應祖等致祭後入來。
忠淸監司書目,懷德呈,以右議政宋時烈上疏上送事。又書目,保寧呈,以判尹趙啓遠辭職上疏上送事。又書目,成歡察訪李厚徵病重,不得察任,罷黜事。
院啓,請藥房賞加賞格,亟命還收。措辭見上請禮曹參判曺漢英,福平君㮒,竝命罷職。措辭見上答曰,不允。
府啓,請藥房賞加賞格,一倂還收。措辭見上請副護軍鄭斗齊罷職。見上昨於茶時,鳳山居喪人全三海·三雄等,呈狀本府以爲,其父義明,曾前累補國家需用,至授僉知之職,而本郡郡守鄭東卨,潛奸義明所奸之官婢,因妬含嫌,憑藉封糶,親到其家,亂奪穀物,且施重杖。又以張蓋乘轎,私用大小斗斛等語,搆虛成罪,懣報監司,別造不鍊大杖,嚴刑一次而致斃。三海等,枚呈冤狀于監司,則監司,諉以其時題送監司不可處置,推之於憲府,刑曹終不推覈云。義明罪犯之虛實,未知其如何,而東卨之潛奸邑婢,以妬嫌,濫刑致殞人命之事,果是實狀,則殊極驚駭。監司初雖見欺,題送刑推,義明死後,其子奔訴冤狀,則所當卽爲査處,而置而不問,難免其責。請鳳山郡守鄭東卨拿問定罪,黃海監司金宇亨從重推考。新除授大司憲宋浚吉,時在忠淸道懷德地,掌令成震丙,時在慶尙道尙州地,請竝斯速乘馹上來事,下諭。答曰,不允。末端事及下諭事,依啓。已上朝報
有政。吏批,以吳始復爲校理,具鎰爲金川郡守,李寅煥·申翼相爲檢閱,李正英爲知成均,吳挺一爲工曹判書,成震丙爲掌令,李選爲文學,李程爲承旨,姜大後爲童蒙敎官,鄭壽先爲童蒙敎官。
上在昌德宮。停常參·經筵。
大殿,政院·玉堂問安。答曰,知道。
吏曹參判李正英上疏。大槪,新除本職及兼帶師儒之任,皆非駑劣如臣所可承當,亟賜遞免,以安私分事。入啓。
京畿監司書目,振威呈,以校理宋奎濂病重,上去不得事。啓遞差。
藥房啓曰,伏不審夜來,聖體調攝,何如?眼候與昨一樣乎?今日受鍼時刻,當仍用辰正,臣等不任憂慮,敢來問安。答曰,知道。左眼澁痛,似加無減,姑停今日受鍼,且觀明日,爲之,可也。
禮曹啓曰,以陳賀兼謝恩使啓辭,拜表日期,差退改擇事,命下矣。拜表及方物封裹吉日,令日官,更爲推擇,則拜表,來五月初六日卯時,方物封裹,同月初三日爲吉云,以此日時,原粘目改付標以入之意,敢啓。傳曰,知道。
戶曹啓曰,本曹正郞鄭時亨,今日政,移授金川郡守矣。本曹郞官之不爲頻數遞易,其意有在,而鄭時亨,則今方監捧歲幣,所掌尤緊,鄭時亨仍存前任,此後勿令遷動,何如?傳曰,允。
宗簿寺官員,以提調意啓曰,宗室之不得外居,國法至嚴,自本寺,常加檢飭,亦非一再,而近來紀綱解弛,略無宗室之出外者,漸至增多,前後公會,宗班之稀疏,皆由於此,誠爲未安,不可不別樣嚴飭,以除外方作弊之患。外居宗室三十三員,已自宗親府,査出移文,姑先從重推考,自今以後,各官一一督送,若不趁卽上來,則囚家僮催促,自本寺,明知捲家上來後,到付成給,以爲放送家僮之地,而亦有不謹奉行,猶踵前習者,則繩以重律之意,諸道監司處,行移,何如?傳曰,允。
吏曹啓目,粘連黃海監司金宇亨辭狀云云。賑政未完,不可代以新手,瓜期只隔一朔,有難輕許遞改,似當使之調理察職,上裁,何如?啓依回啓施行。
刑曹啓目,李段,旣已遲晩照律,李三才段,遲晩不冬,刑推得情何如?啓李之不書姪號,悖戾莫甚,而泛稱遲晩,別無明白取服之事是旀,三才之折傷叔指之事,之子及士健,旣已明白說道,則似當更問於,而終闕焉是在果,第念此獄,悖倫莫甚,不可平問,竝只刑推得情。
府啓。請藥房賞加賞格,一倂還收。措辭見上請副護軍鄭斗齊罷職。措辭見上答曰,不允。
院啓,請藥房賞加賞格,亟命還收。措辭見上請副摠管曺漢英,副摠管尹鏶,竝命罷職。見上請禮曹參判曺漢英,福平君㮒,竝命罷職。見上天官貳卿,一時極選,苟非望實俱隆,公明素著者,莫宜居之。吏曹參判李正英,以人望素輕之人,遽授本職,物情皆以爲不愜,且頃爲諫長時,有陳弊之疏,而擧論守令貪贓之人云,元疏未下,雖未知所指之何人,而身爲言官,至達天聽,則卽當擧名劾正,而行公數日,終不論列,揆諸臺體,豈容如是?請吏曹參判李正英遞差,其疏中所謂守令貪贓者,亦爲問備於李正英,以爲處置之地。訓鍊判官李佐漢,頃日過涉銅雀津之時,脅拏津船,泝往上流,同船士人,以法禁甚嚴之意言之,則發怒詬辱,無所不至,至欲歐打,其無識狂悖之狀,不可不懲。請訓鍊判官李佐漢罷職。答曰,不允。李佐漢先罷後推,問備處置事,依啓。
答刑曹判書鄭知和,參判閔熙,參議朴世城疏曰,省疏具悉。該文書旣已判下,卿等安心勿辭,趁卽擧行。已上朝報
御營廳啓曰,銅鐵,乃軍門緊用之物,而非我國所産,常患難得,深以爲悶,得聞密陽地,有銅穴之所,及時試吹之意,曾已行會于左兵營矣。卽見兵使李鏶移牒,採來吹鍊,則果是銅鐵,和以含錫,便成豆錫,看品次所採數斤,上送本廳,其品頗好,誠爲多幸,而其牒有曰,石硫黃,今方煮取,勢難竝擧,待硫黃畢煮後採取云。臣等竊念,硫黃則今已處處煮取,人無不知其方者,似爲不急,銅鐵則趁此始發之時,不可不急急吹鍊,以廣其法,硫黃煮取,旣是啓下公事,本廳有不敢使之姑停其役,而專力吹銅。請令備邊司,參商定奪,指揮物力出處,期於廣採,何如?傳曰,允。
備邊司啓曰,云云事,傳敎矣。銅鐵,非土産,而其爲用則甚緊,今得銅穴,已試吹鍊之法,誠爲多幸。硫黃則煮取之法,人無不知,比之銅鐵,果似不急,硫黃煮取,則今姑停止,使之專力於吹鍊銅鐵,以廣其法,果爲便當。依御營廳啓辭施行,而至於物力,則本司無別樣料理之事,左兵營綿力,亦難獨當重大之役,自本廳,隨力顧助,俾得成就,何如?答曰,允。已上備局謄錄
上在昌德宮。停常參·經筵。
藥房啓曰,伏未審夜來,聖體調攝,何如?昨承批答,以左眼澁痛,似加無減爲敎,臣等不勝憂悶之至。今日受鍼,何以爲之,敢來問安,竝此仰稟。答曰,知道。症候,當言于醫官矣。
全羅監司書目,任實縣監朴世相,受由就醫,挈眷而去,曠官可慮,罷黜事。
政院啓曰,李佐漢先罷後推考事,命下矣。臺諫,方以罷職不敍論啓,罷職傳旨不得捧之之意,敢啓。傳曰,知道。
忠淸監司書目,本月初八日九日,連得甘雨,萬物回蘇緣由事。
內醫院官員,以都提調意啓曰,本院副提調都承旨吳挺緯三度呈辭,加給由之後,亦不出仕,當此受鍼之日,提調不得備員,事體殊甚未安。聞其所患,不至大段云,卽爲牌招,使之察任,何如?傳曰,允。
都承旨吳挺緯,身病出仕。
政院啓曰,左副承旨李程,以身病,連日呈疏,而其所患,不至大段云,西壁承旨,累日不仕,其在廳規,亦涉未安,李程亦爲牌招察任,何如?傳曰,允。
府啓,請加三思,藥房賞加賞格,一倂還收。措辭見上請副護軍鄭斗齊罷職。措辭見上黃州,乃孔道雄邑也。近來日就凋弊,將成棄地,雖云以水土之疾,官吏數易,有以馴致,然其受弊之源,又有大於此者,兵使之兼牧眷率,是已。本州舊有牧使,兵使則只管軍務矣,兼牧挈眷之法,雖未知昉於何時,而不過中間創出之事耳。到今爲弊,罔有紀極,蓋自前兵使之赴任者,衙屬率多濫雜,供億之弊,固不可毛擧,而凡百需索之物,小或不稱,官受譴責,吏被重棍,係是治民政理,則曰兵使無與於此,至於徵求督責,則藉其兼牧之任,號令之際,釁端易生,上下睢盰,以致官儲蕩竭,剝割及民,黃州之人,以爲州之所病,此甚於水土,民情之怨痛,槪可想矣。若不及今變更,無以收拾,此誠朝家所當軫念者,而況當聖上遇災憂勤,咨詢民瘼之日,氈厦所講,不及於此,臣竊慨然焉。請黃海兵使罷其挈眷之規,依舊例,差出牧使,分異營·州,以革一州之痼弊。答曰,不允。末端事,令廟堂稟處。
院啓,請藥房賞加賞格,竝命還收。措辭見上請吏曹參判李正英遞差。措辭見上答曰,不允。院前啓,曺漢英·尹鏶·福平君㮒罷職事,及李佐漢不敍事,停啓。
左副承旨李程上疏。大槪,賤疾,一向危劇,委頓苦痛,不能運動,召牌再降,竟未趨詣,惶悚隕越,罪合萬殞。伏乞聖慈,亟遞臣職,仍治臣罪,以爲人臣違命者之戒事。入啓。已上朝報
上在昌德宮。停常參·經筵。
夜一更三更,有霧氣。五更,浸霧。
藥房啓曰,伏未審夜來,聖體調攝,若何?眼候加減,亦何如?臣等區區憂慮,敢來問安。答曰,知道。症候,當言于醫官矣。
府啓,請加三思,藥房賞加賞格,一倂還收。措辭見上請副護軍鄭斗齊罷職。前啓,黃海兵使罷其挈眷之規,差出牧使事,廟堂稟處間,姑停。
答府曰,毋庸堅執。
刑曹啓曰,李刑問一次,其矣所犯,旣已遲晩,三才之傷破爪甲,亦爲直告,別無更問之事,似當依前啓請,照律處置,上裁,三才刑問一次,忍杖不服,加刑,何如,啓依允。李乙良,照律。
刑曹,賊人孝善,西小門外行刑。啓。
執義李柙啓曰,李·李三才之獄,乃莫重倫紀之變也。按獄不可不審,三才罪犯之虛實,雖未知其如何,而旣引可問之證,其子呈狀請問而不問,至於擊錚,故臣以宜問之意,論啓得請矣。伏見該曹公事判付,李·李三才等,有竝爲刑推之命,而臣意以爲,可問之證,旣先許問,刑推必在於究問之後矣。今聞已爲刑推,而又請加刑,凡問於證人者,蓋爲覈實之地也。覈問所犯彰露,則以其罪罪之未晩也。臺啓請問之證,未問之前,一邊施刑,則惡在乎論啓蒙允之意也?事有關於後弊,而臺閣體例,自臣身壞了,何可仍冒乎?請命遞斥臣職。答曰,勿辭,退待物論。
院啓,請藥房賞加賞格,竝命還收。措辭見上請吏曹參判李正英遞差。答曰,不允。
答左副承旨李程疏曰,遞差。
吏曹判書朴長遠上疏。大槪,情勢病勢,俱極狼狽,決無供職之望,懇乞鐫改職名,以重銓政,以延病喘事。入啓。
府啓,執義李柙引嫌而退,詳問證左,鉤得實狀,獄體當然,臺啓蒙允,則竝命刑推,雖出判府,不待覈實,先爲施刑,所失在彼,於我何嫌?請命出仕。答曰,依啓。
執義李柙就職。
答吏曹判書朴長遠疏曰,省疏具悉。卿其安心勿辭,從速察職。
政院啓曰,吏曹郞廳來言,判書朴長遠,陳疏,纔已入啓,參判李正英,方在被論中,參議李時術,呈辭受由,承旨有闕,而不得稟政云,何以爲之?敢稟。傳曰,疏批已下,依例稟政。
吏曹啓曰,承旨有闕,政事,取稟。已上朝報
上在昌德宮。停常參·經筵。
自昧爽至卯時,有霧氣。自辰時至申時,月暈。
吏曹參議李時術三度呈辭。遞差。
備邊司啓曰,以司憲府啓辭,黃海兵使罷其挈眷之規,差出牧使事,令廟堂稟處事,命下矣。此是變革重事,後日登對時,稟處,何如?傳曰,允。
刑曹啓曰,以司憲府啓辭,命下矣。啓辭所謂可問者,雖不擧名,而乃是李三才所謂趙嗣基也。趙嗣基,方以平昌郡守,在任所,緘問啓聞之意,原襄監司處,行移,何如?傳曰,允。
藥房啓曰,伏未審夜來,聖體調攝,何如?眼候漸有差減之效乎?臣等憂慮無任,敢來問安。答曰,知道。症候,已言于醫官矣。
府啓,請加三思,藥房賞加賞格,一倂還收。措辭見上請副護軍鄭斗齊罷職。見上監察,卽古之殿中也,抗禮臺閣,糾察百司,則固非人人所可濫授也,明矣。近來專不擇人,間有苟充,識者之寒心,久矣。監察李頊,名稱未著,門望未顯,及授本職,自知不堪,茶時·齊會,羞愧不能擧顔,各寺分臺,昏庸不能省事,人皆笑侮,貽辱名器,如此之人,不可齒在殿中之列,請監察李頊汰去。答曰,不允。末端事。依啓。
傳曰,政事,明日爲之。
答判尹趙啓遠疏曰,省疏具悉卿懇。卿其安心勿辭,從速上來察職。
院啓,請藥房賞加賞格,竝命還收。措辭見上答曰,不允。前啓,吏曹參判李正英遞差事。停啓。
忠淸道舒川居生員任礇上疏。大槪,應旨抄進文成公李珥,文簡公成渾封事中,最切於當今之時弊者,冀蒙裁用事。入啓。
答右議政宋時烈疏曰,省疏具悉卿懇。嗚呼,此誠何等時耶?上以天怒孔棘,下以民困益甚,遑遑岌岌,罔知攸濟。當是時,扶濟之任,舍卿其誰?連上撝謙之章,罔念國事之艱難,負寡昧佇待之望,顧不暇言,而其於孤先王不世之恩,何哉?所辭雖懇,萬無允許之理,卿何固辭乃爾?疏末慮弊之意,可謂至矣,而惟在於卿上來遲速之如何耳,尤宜念哉。卿其須體至意,安心勿辭,亟斷來章,從速幡然上來,以副朝野之望。仍傳曰,遣史官傳諭。
工曹參判南龍翼,慶尙監司遞來。
京畿監司書目,楊州呈,以應敎李端相辭職上疏上送事。
答吏曹參判李正英疏曰,省疏具悉。卿才允合,何用辭爲?卿其安意勿辭,從速察職。已上朝報
上在昌德宮。停常參·經筵。
自卯時至酉時,日暈。
刑曹參判閔熙上疏。大槪,病未供職,行期且迫,懇乞遞免,以便公私事。入啓。
掌令尹衡聖啓曰,李·李三才之獄,倫紀之大變也。按覈不可不審,故同僚以不問證左,一邊施刑,惡在乎論啓蒙允之意?至於引避,臣於處置,以不待覈實,先爲施刑,所失在彼等語,措辭請出,則待其證左緘問間,姑停三才之刑,昨日當爲陳啓,而臣昏不省事,未得論請,今聞物議,皆以爲非,臣之不察之失,著矣,臣何敢晏然苟冒?請命遞斥臣職。答曰,勿辭,退待物論。
執義李柙啓曰,鳳山郡守鄭東卨,潛奸邑婢,以妬嫌,搆揑殺人之說,傳播都下已久,臣亦得聞知,而慮或風聞過實,未敢輕論矣。被殺人之子三海等,至於投狀訴冤,觀其狀辭,果符前聞。臣意以爲三海等,雖是鳳山之民,所訴非等閑事,欲訟其父之冤死,則不可視同循例部民之告訴而退之理,宜究覈以處,若終歸無實,則三海等,亦當伏誣陷土主之罪,而且其狀辭,以道臣不爲聽理爲言,則不可還送本道,故以拿問東卨,推考道臣,論啓蒙允矣。今聞物論以爲,因土民之呈狀,直請拿問,涉於後弊,臣之論事乖當之失,著矣,何可晏然仍冒乎?請命遞斥臣職。答曰,勿辭,退待物論。
藥房啓曰,伏未審夜來,聖體調攝,何如?眼候視昨益有差減之效乎?臣等不任區區憂慮,敢來問安。答曰,知道。似有差減之效矣。
刑曹判書鄭知和初度呈辭,入啓。傳曰,刑獄重地,不可久曠,使之勿辭,從速察職。
政院啓曰,吏曹判書朴長遠,昨今連呈辭疏,而還爲出給矣。日已向晩,尙不開政,卽招吏曹郞官問之,則判書不爲入來,他無參政之員,不得開政云,殊涉未安。判書朴長遠,卽爲牌招開政,何如?傳曰,從重推考,牌招開政,可也。
原襄監司書目,平康呈,以本月十二日雨雹,私婢玉伊,暴雨震死事。
假注書安如石出使,代申厚命。
司諫權格啓曰,人臣進言,不一其規,或有直陳事實者,或有泛論所聞者,俱不害於無隱之道,而若乃言責之臣,則直據所聞,以畢其說者,自是事體之當然者也。臣聞吏曹參判李正英,頃爲諫長時,陳弊疏中,有畿甸守令,以其賑穀,不救饑民,私自取用之語,則行公之後,卽宜擧名論劾,以爲懲勵之地,而寂然數日,竟未究覈,虧損臺體,莫此爲甚。當此餓莩載路之時,身爲字牧,而果有如正英之言者,則厥罪甚重,固宜按法請罪之不暇,而正英之聞,臣未及聞,若不問於正英,則何由知其誰某乎?且正英,已遞言官之後,則問備之請,似不妨於體例,故臣與同僚相議,論啓蒙允矣。今聞物議,以問備一款,有關後弊爲非云,臣未知後弊之如何,而何敢自以爲是,苟冒言地乎?請命遞斥臣職。答曰,勿辭,退待物論。
獻納李觀徵啓曰,吏曹參判李正英,頃爲諫長,陳弊疏中,有畿邑守令貪贓之事云,而厥後行公,終不擧名論劾,臺閣事體,不容如是,而正英旣遞言官,則問備處置,恐或無妨,故臣與同僚,相議論啓矣。同僚旣以引嫌,臣亦何敢晏然?請命遞斥臣職。答曰,勿辭,退待物論。
吏曹參判李正英上疏。大槪,不似之任,耐彈苟冒,廉隅所在,決無是理,而溫批之下,狼狽益加,本職兼帶,更乞鐫罷,以謝公議,以安微分事。入啓。
府啓,請加三思,藥房賞加賞格,一倂還收。措辭見上請副護軍鄭斗齊罷職。見上竝引嫌而退,緘問之間,當請停刑,而不爲陳啓,有違臺體,部民告訴,雖關後弊,訟父冤死,見却本道,無處伸訴,來呈法府,則直請拿問,有何不可?請掌令尹衡聖遞差,執義李柙出仕。凡干大小之獄,不可不愼重詳覈,而今此李·李三才之獄,係是倫紀大變,尤當詳審處置矣。證左緘問之間,李三才刑推,請命姑停。
院啓,請藥房賞加賞格,一倂還收。措辭見上司諫權格,獻納李觀徵,竝引嫌而退。雖遞諫職,事體有別,而問備之失,自劾已盡,請竝命遞差。天官貳卿,旣曰極選,則彈劾上文字,亦當愼重也。吏曹參判李正英問備之擧,物議皆以爲非,發論臺諫,相繼引咎,雖遞諫職,旣是諫職時事,則直爲問備,有損事體,請還寢李正英問備之命。
答府曰,不允。處置事及末端事。依啓。
咸鏡監司書目,鏡城呈,以連五日灰雨,變異非常事。
執義李柙就職。
以賓廳座目單子,傳曰,過數日後,來會事,言送。
答吏曹參判李正英疏曰,省疏具悉。依遵前旨,勿辭從速察職。
答刑曹參判閔熙疏曰,省疏具悉。卿辭至此,本職當勉副焉。已上朝報
有政。吏批,以柳經立爲兵曹佐郞,李命聃爲金川郡守,南九萬爲承旨,曺憲卿爲兵曹佐郞,崔致厚爲監察,尹賢得爲任實縣監,李重輝爲高靈縣監,趙爾炳爲禮曹佐郞,李克泰爲成歡察訪,閔蓍重爲漢學敎授,李泰淵爲吏曹參議。
上在昌德宮。停常參·經筵。
自卯時至未時,日暈。申時,兩珥。
吏曹判書朴長遠辭職上疏。入啓。
吏曹啓曰,臺諫有闕,政事,取稟。傳曰,明日爲之。
司譯院官員,以都提調·提調意啓曰,前佐郞閔蓍重漢學兼敎授啓下,而時無職名,依例付軍職,冠帶常仕,何如?傳曰,允。
藥房啓曰,伏未審夜來,聖體調攝,何如?眼候漸向差愈乎?臣等憂慮未弛,敢來問安。答曰,知道。與昨無異,今後勿爲逐日問安。
禁府,朴萬榮拿囚。啓。
政院啓曰,近日承旨一員有故,不得備員,久矣。新除授左副承旨南九萬,今日不爲肅拜,出納之際,未免苟簡,南九萬牌招察任,何如?傳曰,允。
謝恩,左副承旨南九萬。
府啓,請加三思,藥房賞加賞格,一倂還收。措辭見上臺官,與庶僚自別,凡係卑微之役,不及焉,蓋所以重體貌也。近來兩司之官,以方任賑恤廳郞廳之故,連往江上,監捧穀物,有同倉官。此雖曰有前例,自是謬規,其在事體,不當如是,請自今臺職未遞之前,使他郞代行,俾存臺體。凡大小事,臺啓爭執,則不得擧行,例也。李三才證左究問事,本府旣已論啓蒙允,則合有稟啓之擧,而不此之爲,徑先施刑,至請加刑,有若不有臺啓者然,揆以事體,豈容如是?請該曹當該堂上推考。前啓,副護軍鄭斗齊罷職事。停啓。
吏曹參判李正英上疏。大槪,冒萬死,更申前懇,本職兼帶,竝乞遞免事。入啓。
答府曰,不允。賑政方急,不可付之生手,推移捧之,可也。已上朝報
兵曹啓曰,禁軍及別軍職等,年例所給馬草價磨鍊,則禁軍所持官私馬,通共六百九匹,別軍職馬十三匹,應給木三十七同十六匹內,一半則餘丁木,一半則順贊木,依前例頒給之意。敢啓。傳曰,知道。已上備局謄錄
上在昌德宮。停常參·經筵。
自巳時至酉時,日暈。
京畿監司書目,通津呈,以知敦寧李久源辭職上疏上送事。
忠淸監司書目,舒川郡守李經漢,病重罷黜事。又書目,雨澤農事形止事。
全羅監司書目,綾州牧使閔汝老,求言應旨上疏上送事。
黃海監司書目,道內各邑染病,方痛五百二十名,死亡六十名事。
政院啓曰,今日爲政事,命下,而判書朴長遠,疏批未下,參判李正英,參議李泰淵,未肅拜,何以爲之,敢稟。傳曰,疏批已下,牌招開政。
答吏曹判書朴長遠疏曰,省疏具悉卿懇。臺啓之無據,予已知矣,卿何深嫌乃爾?安心勿辭,從速察職。
持平李奎齡啓曰,昨日本府之啓,備陳臺官不可監捧穀物之意,至以俾存臺體爲言。臺官之與庶僚有別,誠如啓辭中所云,而臣旣忝冒臺職,冥行蠢趨,不思事體之失當,連察賑穀之出納,則臣之壞了臺體之失,著矣,何可一刻仍冒?請命遞斥臣職。答曰,勿辭,退待物論。
答吏曹參判李正英疏曰,省疏具悉。卿其勿辭,從速察職。
答知敦寧李久源疏曰,省疏具悉。卿其勿辭,調理上來。
答應敎李端相疏曰,省疏具悉。爾其勿辭,從速上來察職。
府啓,請加三思,藥房賞加賞格,一倂還收。措辭見上刑曹堂上請推之啓,蓋出於欲存事體,而聖批不允,臣竊惑焉。凡臺啓爭執之事,無論輕重,不得擧行,例也。李三才證左究問之請,旣已蒙允,則雖下刑推之命,合有稟啓之擧,而不此之爲,徑先施刑,至於加刑,有若不有臺啓者然,請該曹當該堂上推考。持平李奎齡,引嫌而退,因循謬例,有損臺體,請命遞差。前啓,賑恤捧穀代行事。停啓。
答府曰,不允。遞差事。依啓。已上朝報
有政。吏批,以李殷相爲刑曹參判,鄭英漢爲社稷令,呂聖齊爲司諫,李休徵爲掌令,李世長爲吏曹正郞,洪重普爲氷庫提調,吳挺緯爲活人提調,南龍翼爲司譯提調,任耋爲工曹佐郞,尹堦爲典籍,權坽爲右尹,崔後亮爲宗簿主簿,安命老爲舒川郡守,姜栢年爲知義禁,閔鼎重爲左副賓客,尹衡聖爲獻納,鄭瀁爲尙衣正。
上在昌德宮。停常參·經筵。
未時,太白見於巳地。
吏曹啓曰,臺諫有闕,政事,取稟。傳曰,明日爲之。
藥房啓曰,伏未審夜來,聖體調攝,何如?眼候益有差減之效乎?臣等憂慮未弛,敢來問安。答曰,知道。澁痛之候,往來無常,未有日漸差減之勢,以此爲苦,姑觀數日,亦無差愈之效,更爲受鍼,可也。
忠淸監司書目,忠州呈,以大司諫李尙眞病重,上去不得事。又書目,舒川郡守李經漢,今二十日以病重,已爲罷黜,而其日身死緣由事。
傳曰,大臣·備局堂上,引見。
傳曰,只留待堂上,入侍。
府啓,請加三思,藥房賞加賞格,一倂還收。見上請刑曹當該堂上推考。措辭見上答曰,不允。
兵曹口傳政事,副司直李奎岭。
以大司諫李尙眞辭狀,遞差。
行大司成閔鼎重上疏。大槪,冒陳危迫之懇,乞遞本職及兼帶同知經筵左副賓客之任,以安微分,仍治臣妄率之罪以重臺體事。入啓。
大臣·備局堂上引見時,領議政鄭太和所啓,判尹趙啓遠辭職疏批,有上來之敎,而老病之人,勢難上來,且詞訟重地,不可久曠,姑爲改差,何如?上曰,趙啓遠如未易上來,則遞差,可也。又所啓,頃因臺啓,黃海兵使罷其挈眷,牧使差出事,榻前定奪之意,入啓,蒙允矣。事係變通,未知何以爲之。上曰,若不善爲變通,則不如仍舊之爲愈也。領議政鄭太和曰,只在得人而已,牧使與判官,有何間焉?左議政許積曰,他處監兵使之兼察牧府者,多矣,獨於黃州,人多言其府弊,意者兼牧使設立之初,多有謬規而然矣。牧使變通事,今姑置之,而其中民瘼之難堪者,不可不變通,必須問於本道,詳知某某弊端,然後可以處之矣。上曰,令本道,詳査啓聞後,稟處,可也。左議政許積所啓,黃海監司金宇亨,爲人多有可取,而才旣不逮,因酒廢事云,前日辭職時,該曹以瓜期已迫,姑勿許遞之意,回啓矣。旣有當遞之失,則不可以瓜期不遠而置之,金宇亨遞差,可也。上曰,黃海監司金宇亨遞差,其代問于廟堂,從速差出,可也。領議政鄭太和所啓,吏曹參判李正英,臺劾當否不必更論,而卽令情勢,終難出仕,李正英姑爲改差,何如?上曰,李正英改差,可也。左議政許積所啓,近者臺官風聞論劾,或有失實之事。鳳山郡守鄭東卨,以臺啓,今方拿來,而旣已報監司刑推,則此非濫殺之比,而因其邑民之呈訴,直請拿問,其在臺體,亦甚不當矣。領議政鄭太和曰,鄭東卨,旣報監司,則不可以擅殺之罪罪之矣。戶曹判書金佐明曰,邑民有罪者,受刑而死,守令輒被拿問,則後弊,亦可慮矣。上曰,然則實關後弊,鄭東卨勿爲拿問,令本道,詳査啓聞後,處置,可也。領議政鄭太和所啓,法司禁令,必豫爲申飭然後,民知所□避,可無紛擾之弊,而近者法司之禁令,或出於民所不料處?故閭閻之間,未免騷擾矣。上曰,禁制之條,古今有異,就議于廟堂,舊條中,可刪者刪之,新條中,可添者添入,更爲定式,啓下擧行事,分付于司憲府,而亦令刑曹·漢城府,一體擧行,可也。戶曹判書金佐明所啓,庚子·辛丑兩年以湖南失稔之故,大同收米,全數不捧,而戶曹移送庚子條正布作米一千三十六石,辛丑條正布作米二千五百六十六石,辛丑條正布作米二千五百六十六石,油芚價米九十石,尙在流來文書中,到今無備送之路,此米竝爲頉減,何如?上曰,依爲之。領議政鄭太和所啓,謝恩使方物封裹,定於開月初三日,而與國忌齋戒相値,進定於初二日,何如?上曰,依爲之。因參奉朴承後上疏,上曰,此疏中,雖陳蔘商之事,實言坊民之弊矣。領議政鄭太和曰,坊民之弊,實難堪矣。李浣曰,〈臣〉爲判尹時,三江坊民之弊,稍爲省除,而未知今則如何耳。上曰,坊民應役之外,難堪之弊,令漢城府,招致部官,詳細訪問弊端,稟啓處置,可也。已上朝報
引見時,知中樞府事李□所啓,砲保價布,例於十月內上納,而海州砲保木,初運則上年十二月來納,再運則今年四月來納,而猶有未收,怠慢之習,不可不懲,依事目,罷黜,似當矣。領議政鄭太和曰,事甚稽緩,固當依事目論罪,而牧使李憕,頗有善治之名,赴任未久,且當凶年,今姑推考,以責其效,何如?上曰,海州牧使李憕,姑先從重推考,可也。又所啓,頃者臺諫,以都監業市軍兵等,與市民,一體差役事,陳啓,故平市署與都監相議,參酌定式可也事,傳敎矣。臣與平市提調李殷相相議,白木前爲業軍兵,則以米布出役時,與市民,半分應役,至於各處,塗褙軒架擔曳身自立役事,則入番習陳,中旬擧動,侍衛之卒,勢難竝行,以身立役處,則分揀勿侵事,已爲相議停當,而平市提調之意,則典床前爲業軍人,一體半分差役,何如云,臣以爲貧寒軍兵等,以所受料布,不能資生,或貿魚物,或買煙竹·繩鞋,織造帶子·網巾,發賣取羸連命之輩,一體半分差役,其勢不能支堪,決難半分,依前定奪,五分之一應役事,相議停當之意,榻前定奪。已上訓局謄錄
上在昌德宮。停常參·經筵。
未時,太白見於巳地。
黃海監司〈書目〉,遂安郡守朴新胄,爲復父讐,決意辭去,此時曠官可慮,罷黜事。
平安監司書目,道內各邑,今月十八日雨澤浹洽事。
禁府,鄭東卨拿囚。啓。
禁府啓目,劉忔刑問十八次不服,加刑。啓依允。
吏曹參議李泰淵上疏。大槪,新授職名,萬不近似,決難承當,且賤疾危苦,一向沈痼,無計起動,懇乞遞改,以重名器,以延殘喘事。入啓。答曰,省疏具悉。爾其勿辭,從速察職。
執義李柙啓曰,鳳山郡守鄭東卨事,槪陳於前日啓辭中,今不必更爲煩瀆,而今聞筵中,大臣·重臣,以旣報監司,元非濫殺,因其呈訴,直請拿問,爲不當,又以邑民罪死,守令被拿,後弊可慮等語爲非,東卨有勿爲拿問之敎。且聞大臣,以近日禁亂濫雜之弊,陳達於榻前,臣之論事乖當之失,到此益著,不能擧職之責,亦所難免,俱不可一刻仍冒。請命遞斥臣職。答曰,勿辭,退待物論。
持平洪受河啓曰,鄭東卨請拿之時,臣適在呈告中,雖未能聯名論啓,旣知其事不無所失。禁亂濫雜之弊,大臣陳達於榻前之故,同僚旣以此引避,則臣亦難免其責,臣何敢一刻苟冒?請命遞斥臣職。答曰,勿辭,退待物論。
答大司成閔鼎重疏曰,省疏具悉。卿其勿辭,從速察職。
禮曹判書趙復陽上疏。大槪,冒陳崩迫之情,本職及兼帶,竝乞亟命鐫罷,以全微命,仍治臣罪事。入啓。
府啓,請加三思,藥房賞加賞格,一倂還收。措辭見上請刑曹當該堂上推考。見上竝引嫌而退,旣報監司,元非濫殺,而因訴請拿,實關後弊,禁亂濫雜,非必自當,而旣見茶時,勢難晏然,請執義李柙,持平洪受河,竝命遞差。答曰,不允。推考遞差事。依啓。
義禁府啓曰,鳳山郡守鄭東卨,勿爲拿問,令本道,査覈啓問後處置事,傳敎矣。鄭東卨纔已就囚,依傳旨放送之意,敢啓。傳曰,知道。
吏曹判書朴長遠上疏。大槪,更冒萬死,敢申危迫之懇,乞削臣職,仍正臣罪事。入啓。已上朝報
有政。吏批,以南二星爲副應敎,李慶徽爲吏曹參判,丁時翰爲典設別檢,李浣爲判尹,閔宗道爲司書,朴世堂爲修撰,韓碩良爲遂安郡守,李星徵爲黃海監司,閔忠亮爲歸厚別提,申厚載爲持平,洪處亮爲大司諫,李奎岭爲校理。
上在昌德宮。停常參·經筵。
未時,太白見於巳地,日有右珥。
藥房啓曰,伏未審夜來,聖體調攝,何如?眼候久未平復,臣等伏不勝憂慮之至。今日入診後,更爲受鍼與否,議定宜當,敢來問安,竝此仰稟。答曰,知道。酸澁羞明,一兩日內,似有一分之差,更觀前頭加減之如何,受鍼停否,議定,可也。
刑曹判書鄭知和,參議朴世城上疏。大槪,冒萬死,略陳臺官避辭中,三才之子呈狀不問之曲折,乞罷民等之職,以謝公議,以安微分事。入啓。
府啓,請加三思,藥房賞加賞格,一倂還收。措辭見上答曰,毋庸瀆擾。
弘文館啓曰,新除授修撰朴世堂,時在京畿楊州地,經筵入番事緊,請斯速乘馹上來事,下諭。傳曰,允。
禁府,前軍威縣監朴萬榮元情公事,判府內,姑停刑推,議處。
慶尙監司書目,今十八日·九日,連有雨澤,農事庶有可望事。
開城留守書目,身病極重,差復難期,亟遞臣職事。
獻納尹衡聖上疏。大槪,賤疾沈重,末由祗肅,冒陳危懇,冀蒙恩遞,兼陳所懷,以備裁察事。入啓。
館學儒生洪受瀗等上疏。大槪,請建啓聖公廟,仍陞先儒李侗于文廟從祀之列,以擧闕典,以幸斯文事。入啓。
觀象監,夜三更,流星出王良星上,入艮方天際,狀如拳,尾長五六尺許,色白。啓。已上朝報
訓鍊都監郞廳,以都提調意啓曰,臣等,今日聚會將官於北營,依前例,別試射矣。闕內入直把摠·哨官等,以旗牌·哨官,姑爲代直,試射之意,敢啓。傳曰,知道。已上訓局謄錄
上在昌德宮。停常參·經筵。
自卯時至午時,日暈。
修撰金萬重辭職上疏。入啓。
戶曹判書金佐明初度呈辭,入啓。傳曰,賑政方急,此時度支之任,不可暫曠,使之勿辭,從速察職。
開城留守辭狀。啓下該曹。
答吏曹判書朴長遠疏曰,省疏具悉。前後誥諭,實非偶然,筵中說話,小無深意,强起紛擾,誠甚無據,今何多誥?反損事體,安心勿辭,從速察職。
答禮曹判書趙復陽疏曰,省疏具悉。前後誥諭,意非偶然,席上仰達,亦盡所懷,則今玆之擧,予實未曉也。無乃命令不嚴而然耶?反損事體,予不多誥,安心勿辭,從速察職。
答刑曹判書鄭知和,參議朴世城疏曰,省疏具悉卿懇。其間曲折,予已知矣,卿等何用深嫌,不安乃爾?安心勿辭,從速察職。
府啓,請加三思,藥房賞加賞格,一倂還收。措辭見上答曰,不允。
左副承旨南九萬辭職上疏。入啓。答曰,省疏具悉。爾其勿辭往來。
院啓,請藥房賞加賞格,竝命還收。見上守令之下直於臺官,其意有在,而舒川郡守安命老,不見臺官,徑先下去,揆以事體,殊甚可駭。其愚濫之習,不可不懲,請舒川郡守安命老從重推考。新除授大司諫洪處亮,時在京畿積城地,請斯速乘馹上來事,下諭。答曰,不允。推考下諭事。依啓。
吏曹啓曰,臺諫有闕,政事,取稟。傳曰,明日爲之。
答修撰金萬重疏曰,省疏具悉。爾其勿辭察職。
政院啓曰,端午帖,當爲製進,明日待開門,大提學趙復陽命招,使之出韻科次,何如?傳曰,允。
南部參奉朴承後上疏。大槪,應旨進言事。入啓。答曰,省疏具悉。縷縷進言之誠,予用嘉之。疏中事,已與廟堂,議處矣。
前主簿呂安弼上疏。大槪,敢陳時弊,冀蒙察納事。入啓。答曰,省疏具悉。嘉爾進言之誠,所陳之事,當令攸司,稟處焉。
政院啓曰,左副承旨南九萬女子身死,下殤服制,已行四日,出仕,何如?傳曰,允。已上朝報郞廳權穎校正。日記廳郞廳任遠書。
上在昌德宮。停常參·經筵。
藥房啓曰,伏未審夜來,聖體調攝,若何?眼候加減,亦何如?臣等憂慮未弛,敢來問安。答曰,知道。症候,當言于醫官矣。
禮曹判書趙復陽上疏。大槪,竊聞諫官疏中,力爲詆斥,召牌之下,不敢冒進,伏乞鐫臣職名,以治臣逋慢之罪事。入啓。
政院啓曰,端午帖子,今日當爲出韻科次,而大提學趙復陽,身□病患,牌招不進,兩館提學,皆□□□□□□□□□□□□□□□差出□□□□□科次之規,今亦依□□□□□稟。傳曰,依□□。
試官二單,姜栢年·李殷相。
黃海監司李星徵上疏。大槪,方面重任,決難承當,懇乞遞免,以便公私事。入啓。
京畿監司書目,楊州呈,以修撰朴世堂病重,上去不得事。啓。遞差。
忠淸監司書目,懷德呈,以大司憲宋浚吉病重,上去不得事。啓只遞本職。又書目,扶餘呈,以良女潤德,遭其夫喪,哭泣哀戚,一出於至情,窆葬之後,沐浴自決,合有旌表之擧事。
戶曹判書金佐明上疏。大槪,猝患霍亂,達夜苦痛,方物封裹,勢難進參,亟賜遞免事。入啓。
府啓,請加三思,藥房賞加賞格,一倂還收。見上答曰,勿煩。
吏曹啓目,吏曹正郞李端夏,受由過限未上來,改差,何如?啓依允。
咸鏡監司書目,富寧呈,以灰雨緣由事。又書目,春耕雨澤形止事。
假注書安如石書啓,臣承命,往諭于議政府右議政宋時烈則以爲,益增隕越,罔知所措云矣。傳曰,知道。
正言宋昌啓曰,舒川郡守安命老,曾爲南北守令,到處見敗,人之傳笑,至今未已。況本郡,以沿海之邑,被災特甚,賑救撫摩之責,不可付諸此人,而第其辭朝,在於臣呈告未出之前,仍念已去與未去,有間,姑觀其將來而處之,似或未晩,故只以不見臺官一款,請推蒙允矣。今聞物議,以已試見敗之人,不卽論罷,只以體例間事,請推爲非云,臣之疲軟不職之狀,著矣,何敢晏然仍冒?請命遞斥臣職。答曰,勿辭,退待物論。
吏曹啓曰,臺諫有闕,政事,取稟。
兵曹啓目,粘連京畿監司啓本云云,楊州牧使沈之溟矣,莫重兵符,不謹藏置,以致見失,罪決杖九十,徒二年半,徒段,公罪以收贖。啓依允。
傳曰,政事,過國忌後爲之。
答戶曹判書金佐明疏曰,省疏具悉卿懇。卿無可辭之事,安心勿辭調理察職。
答館學儒生洪受瀗疏曰,省疏具悉。斯誠重擧,古未變通之事,今難猝行,爾等,退修學業。己上朝報
上在昌德宮。停常參·經筵。
自卯時至申時,日暈。
吏曹參判李慶徽再度呈辭。國忌以留政院。
禁府,金重鳴拿囚。啓。
政院啓曰,上番翰林,雖有實病,不得任意出往,槪所以重史局體例也。朝者,上番翰林李藼,身病猝劇,來呈辭疏,而退却不捧矣,卽聞不待右位之許諾,徑先出去,闕門垂閉,終不入來,揆以體例,殊甚不當,史局重地,不可暫曠,李藼請推考,卽爲牌招入直,何如?傳曰,允。又啓曰,上番翰林李藼,病勢深重,牌招不進,豫備翰林李寅煥,所當牌招,而家在城外,門已閉矣。史局重地,不可闕直,待敎趙師錫,卽爲牌招,留門入直,何如?傳曰,允。朝報
孝宗大王忌辰。燼餘
上在昌德宮。停常參·經筵。
參知朴烶辭職上疏。入啓。
左副承旨南九萬上疏。大槪,伏蒙恩由,將欲歸掩亡骸,不意辭朝之後,遽遘毒疾,今至二日,漸至危劇,進退狼狽,罔知攸處。伏乞亟命遞臣職名,以幸公私事。入啓。答曰,遞差。
咸鏡監司書目,明川呈,以金德春,頭部出角,其長,以布帛尺二寸五分,其大,圓經一寸餘,變異非常事。穩城呈,以馬頭生贅,其形似角,變異非常事。吉州呈,以雇工崔士吉等九名渰死事。
平安監司書目,寧邊等七邑,去月二十六日雨雹,禾穀損傷事。
京畿監司書目,楊州呈,以應敎李端相,辭職上疏上送事。又書目,臣賤疾沈痼,無望陳力,臣之本職,亟許遞改事,上疏上送事。
忠淸監司書目,全義等官呈,以去月二十六日,霜降,他穀則別無損傷,而木花損傷事。又書目,旱災及農事形止事。
藥房啓曰,伏未審夜來,聖體調攝,何如?眼候一樣無加減乎?臣等憂慮未弛,敢來問安。答曰,知道。時無加減矣。
明日拜表時,開門差早。
府啓,請藥房賞加賞格,竝命還收。措辭見上答曰,不允。
政院啓曰,吏曹佐郞李翊相,藝文館奉敎李敏采,弘文館校理李奎岭,副校理尹深等,今此端午帖製述官抄啓之後,無緣不作,極爲非矣,請竝推考。傳曰,允。又啓曰,藝文館奉敎趙師錫,檢閱李藼,昨日牌招不進,史局重地,終致闕直,殊甚駭異,趙師錫·李藼等,請竝推考。傳曰,允。
弼善李柙牌招肅拜。
院啓,請藥房賞加賞格,竝命還收。措辭見上請舒川郡守安命老,罷職,見上其代,各別擇差。慈山郡守裵尙度,爲人躁妄,作事鄙瑣,到任以後,專務剝割,客使所需,濫徵民間,怨罵之聲,傳播遠邇,如此之人,不可使一日在官,以重民弊。請慈山郡守裵尙度罷職。答曰,不允。
政院啓曰,上番翰林李藼,昨因身病,出去之後,今日亦不入來,雖未知其所患輕重之如何,揆諸事體,殊極不當,史局重地,不可一向久曠,李藼請推考,卽爲牌招,使之入直,何如?傳曰,允。
宗親府,淑靜公主,今日卒逝。啓。
禮曹,淑靜公主卒逝,自今日以初七日至,停朝市。啓。
大王大妃殿,藥房·政院·玉堂·二品以上·六曹問安。答曰,罔極。慈殿·大殿·中殿,藥房·政院·玉堂·二品以上·六曹問安。答曰,知道。
禮曹啓曰,公主之喪,出於意外,自上方在悲疚中,明日拜表擧動,似當退行,大臣之意,亦如此,敢稟。傳曰,依爲之。
政院啓曰,上番翰林李藼牌招,則身病苦重,無路起動,不得入來云,莫重史局,又將闕直,豫備翰林李寅煥,牌招入直,何如?傳曰,允。已上朝報
上在昌德宮。停常參·經筵。
卯時,日暈。未申時,日暈。
傳曰,長生殿棺板一部,極擇輸送于內司所捧處事,分付該曹。
大王大妃殿·王大妃殿·中宮殿,藥房·政院·玉堂·二品以上·六曹問安。答曰,知道。大殿,政院·玉堂·二品以上·六曹問安。答曰,知道。
京畿監司書目,積城呈,以大司諫洪處亮辭職上疏上送事。
藥房啓曰,淑靜公主之喪,出於千萬意外,伏未審悲疚之中,聖候,若何?慈殿調攝之餘,遭此至痛,寢睡起居,亦復何如?臣等憂慮無任,敢來問安。答曰,遽遭慘喪,難抑至痛之懷,一身平否,時未得知,而慈候,本有宿患,今因哀傷悲疚,雖無疾痛之處,不得安寧,以此憂煎度日矣。
政院啓曰,今此公主之喪,出於意外,雖未知前例之如何,而考諸五禮儀,則有爲王子及夫人·公主·翁主擧哀節目,此則蓋指親臨儀註而言也。雖或權停。禮曹卽當稟啓,而屢度催促之後,今始來言,元無擧哀儀註磨鍊入啓之例云,雖以大臣之喪言之,該曹,以擧哀一節,不爲磨鍊之意。頉啓,則況此公主之喪,豈無擧哀頉稟之事乎?係是大段節目,請令禮官速爲考例,稟處,何如?傳曰,頃於戊戌年,陪往麟坪大君喪家時,明有親臨擧哀之節,而禮官等,敢以元無,緩緩來言,其怠慢不職之狀,誠極痛駭,當該堂上·郞廳,竝拿問定罪,爲先考出於本院日記中,亦令該曹,相考擧行。又啓曰,命下矣,臣等,當初啓辭時,亦已考見戊戌年本院日記,則因本院啓辭,禮曹回啓曰,今此大君之喪,出於自上親臨問疾之時,故自上不待本曹擧哀節目,以家人之禮,徑先擧哀,此則情勢之自不已。竊念人君,親臨臣喪,係是大段禮節,似不當苟簡爲之。一依儀禮節目,擧哀後,趁卽還宮宜當,或以爲喪家行襲之後,自上擧哀,王世子以下陪從諸臣,亦依儀註行禮,亦宜云,上裁,何如?傳曰,行襲後,行擧哀之禮,可也云,臣等,且考五禮儀,則亦有擧哀節目。臣等之意以爲,聖上方在未寧調攝之中,且以拘忌,決難依禮文親臨擧哀,而大臣之喪,旣以不得擧哀之意。頉啓,則今此公主之喪,似當有具由頉稟之事,故屢度問於禮曹,則下吏來言,卽考謄錄,則公·翁主喪,別無儀註入啓之事云,故臣等,以戊戌年日記所載如此,五禮儀節目,又如此,雖無謄錄,該曹,不可無頉稟之意,一邊分付,一邊啓達矣。俄而該曹草記來呈,而末端,以擧哀一節,似當依禮文磨鍊以啓,而近來久不行之事,臣曹,不敢直請擧行,敢稟云。臣等之意,自上方在調攝之中,不必煩稟,以竢上敎,直以上候未寧,不得磨鍊以入事。頉啓宜當之意,還給,使之議于堂上而改來矣。伏承本院啓辭之批,至有該曹當該堂上·郞廳拿問定罪之敎,臣等,不勝錯愕焉。臣等之意,以該曹之全不啓稟,似欠於存羊之意,有所稟啓矣。以此至下拿問之命,該曹之趁不稟啓者,只緣無可考謄錄而然也,而嚴敎遽下,有駭聽聞,終未免過當之歸。臣等,不敢直爲分付該曹而未行,敢此具由仰達,伏願平心恕察,還收該曹堂上·郞廳拿問之命。該曹改來草記,竝此入啓。傳曰,該曹則趁卽啓稟而已,末終之事,惟在發落之如何耳,何敢半日寥寂,元無爲答乎?今此之喪,可以比之於他翁主之喪耶?今此之擧,非爲過也,重其事也,何以爲怪耶?堂上則姑先從重推考。
拿推現告,禮曹正郞李以挺。
禮曹啓曰,公·翁主之喪,有擧哀之節,而近來翁主之喪,皆不行之,大臣之喪擧哀,亦以聖候未寧,啓稟不行矣。今此淑靜公主之喪,擧哀一節,玉候方在靜攝之中,依近例不爲磨鍊擧行之意,敢啓。傳曰,磨鍊爲之。
政院啓曰,新除授左副承旨李翊,時在京畿龍仁地,請斯速乘馹上來事,下諭。傳曰,允。
禁府,李以挺拿囚。啓。
以禮曹,淑靜公主之喪,擧哀節目,傳曰,便殿磨鍊以入。
禮曹啓曰,淑靜公主之喪,王大妃殿,似當有擧哀之節,而五禮儀,無此節目,何以爲之?敢稟。傳曰,依戊戌年大君喪例,勿爲磨鍊,可也。又啓曰,淑靜公主喪事,擧哀儀註節目,依禮文今方磨鍊,而儀註中,有王世子亦爲擧哀之節,王世子,方在冲年,行禮似爲不便,何以爲之?敢稟。傳曰,知道。世子擧哀一款,權停,可也。
擧哀正時,未時。
擧哀後,大殿,藥房·政院·玉堂·百官奉慰問安。答曰,知道。大王大妃殿·王大妃殿·中宮殿,政院·玉堂問安。答曰,知道。
院啓,請藥房賞加賞格,竝命還收。措辭見上請舒川郡守安命老罷職,其代,各別擇差。見上慈山郡守裵尙度,請命罷職。見上
府啓,請藥房賞加賞格,竝命還收。措辭見上答曰,不允。
答院曰,不允。末端事,更加詳察處之。朝報
上在昌德宮。停常參·經筵。
大王大妃殿·王大妃殿·大殿·中宮殿,政院·玉堂·二品以上·六曹問安。答曰,知道。
王大妃殿,藥房問安。答曰,知道。
吏曹參判李慶徽三度呈辭,國忌齋戒,以留政院。
藥房啓曰,伏未審夜來,聖體調攝,若何?眼候加減,亦何如?慈殿氣候,得無添傷之患乎?臣等不勝憂慮,敢來問安。答曰,知道。慈候與昨一樣,而困頓尤加,以此憂悶矣。
忠淸監司書目,懷德呈,以右議政宋時烈上疏上送事。
原襄監司書目,道內各邑雨澤形止事。
全羅監司書目,本道農事及雨澤事。
政院啓曰,左副承旨李翊除拜之後,連呈辭疏,尙不出仕,西壁承旨,累日稽謝,事體未安,牌招察任,何如?傳曰,允。
司錄,以左議政意啓曰,今此淑靜公主之喪,擧哀一款,當初禮曹,不爲磨鍊,已爲失禮,而今日擧哀節目,尤有所失者。公主之喪,殿下,出御別殿擧哀,則有三嚴外辦,乘輿以出,侍衛如常等儀,百官亦且立班,從上服服素服助哀,果是五禮儀所載者,而至於今番,自上出臨熙政堂,則與別殿有異,旣無侍衛立班等事,則卽同自內擧哀也。自內擧哀之時,百官,以素服哭於闕庭,其爲失禮,莫此爲甚。禮曹,凡有禮節,卽報政府,以爲分付各司擧行之地,自是常規,而今日則報知最晩,臣顚倒進詣闕下,則時刻已迫,不及請改儀註,不卽報知之罪,在於色吏,故已令囚禁,而禮曹之誤爲磨鍊節目,致有失禮,極爲無據。政院,亦有不能檢察之失,禮曹當該堂上·郞廳及該房承旨,竝推考,何如?傳曰,允。
府·院前啓,國忌齋戒,以自今月,初十日至,姑停。
吳斗寅,以禮曹言啓曰,五禮儀,外祖父母喪,擧哀於別殿,王子以下之喪,擧哀於門外,故以此磨鍊節目以啓矣。今承下敎,以熙政堂磨鍊,改付標以入之意,敢啓。傳曰,知道。以上燼餘
仁祖大王忌辰齋戒。
上在昌德宮。停常參·經筵。
夜四更,流星出牛星上,入璧星上,狀如拳,尾長六七尺許,色赤。
大王大妃殿·慈殿·大殿·中殿,政院·玉堂·二品以上·六曹問安。答曰,知道。
大王大妃殿·慈殿·中殿,藥房問安。答曰,知道。
傳曰,今此淑靜公主喪家,依麟坪大君喪事例,米·木·布,別爲輸送事,言于該曹。
藥房啓曰,伏未審夜來,聖體調攝,若何?慈殿困頓之候,比昨加減,亦何如?近日悲疚之中,自上眼候及諸症,必有添傷之患,今日與諸醫入診議藥,宜當,臣等,不勝憂慮,敢來問安,竝此仰稟。答曰,知道。慈殿氣候,與昨無異,予之眼患,時無苦劇之勢矣。再啓曰,伏聞司饔院供上,有限十日以素膳封進之敎,臣等,不勝悶慮之至。自初四日國忌計之,則行素日字,已近一旬,伏念慈殿未寧之中,若仍進素膳,則添傷之患,勢所必至,至情雖切,不可無勉抑之道,自上先復常膳,勸進慈殿,是臣等區區之望。臣等,待罪調護之地,敢此仰稟。答曰,慈殿氣候如此,雖無啓辭,終可無權宜之道乎?予當觀勢勸進矣。朝報
仁祖大王忌辰。
夜三更,流星出華蓋星上,入王良星下,狀如鉢,尾長二三尺許,色白。已上燼餘
上在昌德宮。停常參·經筵。
卯時,有霧氣。自巳時至申時,日暈。夜二更,月暈。
慈殿,藥房問安。答曰,知道。
藥房啓曰,伏未審聖體調攝,若何?眼候無加減乎?慈殿氣候,夜來,何如?臣等,區區憂慮,敢來問安。答曰,知道。慈候時無加減,眼患亦一樣矣。
禮曹進賀兼謝恩使拜表,今月十八日退行事。啓下。已上朝報
備邊司郞廳,以左議政意啓曰,江華留守徐必遠狀啓覆啓中,曾以之以字,正書之時,誤書已字,此出於泛看不察之致。色吏則自本司囚禁治罪誤書之罪,改付標以入,而當該郞廳,從重推考,何如?答曰,允。已上備局謄錄
太宗大王忌辰齋戒。
下直,遂安郡守韓碩良。
吳斗寅啓曰,事變假注書權愈,素患疝症復發,累日不得仕進,使之調理察任矣。今聞症勢漸劇云,不可等待其差歇,今姑改差,他假注書差出,何如?傳曰,允。
吳斗寅,以兵曹言啓曰,來初十日禁軍習陣日次,故當爲設行於沙河里,入直禁軍,除標信出送後,還爲入直之意,敢啓。傳曰,知道。
鄭錀,以禮曹言啓曰,曹啓辭,以淑靜公主之喪,拜表退行事,啓下矣。拜表吉日時,更令日官推擇,則今五月十八日卯時爲吉云云,以此日時,原粘目中改付標以入之意,敢啓。傳曰,知道。燼餘
上在昌德宮。停常參·經筵。
自辰時至申時,日暈。
慈殿,藥房問安。答曰,知道。
藥房啓曰,伏未審夜來,聖體調攝,若何?眼候尙無差減之效乎?慈殿氣候,亦何如?臣等,區區憂慮,敢來問安。答曰,知道。慈殿氣候,猶未如常,眼患亦無加減,今後勿爲逐日問安。
假注書權愈病,代洪億。已上朝報
太宗大王忌辰。燼餘
上在昌德宮。停常參·經筵。
禮曹佐郞李沃,卒同知金孝建,前牧使李袗致祭事,龍仁地出去。
大司憲閔鼎重,左副承旨李翊辭職上疏。入啓。
平安監司書目,昌城呈,以去月十六日,雷風大作,雨雹交下,寺婢士香,雷震致斃事。又書目,江界府使馳報,據去四月二十六日大風下雪事。
開城留守書目,本府農事形止及雨澤事。
京畿監司書目,本月初七日,雨澤及農事形止事。
都承旨吳挺緯上疏。大槪,不能糾察之責,專在臣身,推勘只及該房,乞遞職名,以謝公議事。留政院。
政院啓曰,左副承旨李翊除授,今已六月,連呈辭疏,尙未出謝,同副承旨洪萬容,遭其兒子之喪,連四日不爲仕進,西壁之若是久空,曾是未有之事,非但事體未安,出納之際,亦甚苟簡。李翊則疏批未下,洪萬容,爲先牌招察任,何如?傳曰,允。
府啓,請藥房賞加賞格,一倂還收。措辭見上答曰,不允。
院啓,請藥房賞加賞格,竝命還收。見上請舒川郡守安命老罷職,其代,各別擇差。見上慈山郡守裵尙度,請命罷職。見上答曰,不允。
答左副承旨李翊疏曰,省疏具悉。爾其須勿爲辭,從速察職。
以右議政宋時烈辭疏,傳曰,遣承旨敦諭。
答大司憲閔鼎重疏曰,省疏具悉。卿其勿辭,從速察職。
答刑曹判書鄭知和疏曰,省疏具悉。卿其安心勿辭,從速察職。
答京畿監司張善瀓疏曰,省疏具悉。卿其安心勿辭,調理察職。
答大司諫洪處亮疏曰,省疏具悉。卿其勿辭,從速上來察職。
答參知朴珽疏曰,遞差。
前右贊成宋時烈上疏,伏以,君之視臣,猶父〈之〉視子,其有危劇,必使安全,其所願欲,必使成就,今臣猥受新命,已涉三月,戰震隕蹙,日甚一日,將至於狂疾之發,則其爲劇,可謂極矣。累祈鐫免,潛心默禱,允許之報,或發於夢寐之間,則其所願欲,可謂切矣。然而聖批,一向揮斥,勤懇之論,每加一層,昨日所承缺何陽之晨炊而已,缺旣進之後,遽受重任,圖解愈嬰,求退愈陞,因循半載,無一毫仰報之實,有萬死罔赦之罪,至今回思,萬無所追,只有杜門自廢,不再累聖德,不再誤國事,是乃所以不大傷聖考之明,而少贖前時無限之罪也。噫,臣之情願,若是其切急,以聖明之至仁,何忍牢拒,而不賜一兪之音乎?是不以父之視子而視臣也。豈平日所望於聖明者哉?伏乞聖慈,哀矜愍憐,亟許遞改,俾此危礪之心,得以少紓,而垂盡之殘喘,獲延於晷刻之間,則庶幾天覆春溫之德,終始於螻蟻之身矣。臣不勝隕越祈懇之至。批答見上以上燼餘
吳斗寅啓曰,慶尙監司沈榟,罪囚疏決啓本放秩中,昌原囚人金永敏·姜龜壽兩人名下,只書某年某日囚,而不書放送二字。莫重疏決文書,如是疏漏,難免不察之失,慶尙監司沈梓,請推考。傳曰,允。
鄭錀,以弘文館言啓曰,新除授校理李端夏,時在京畿砥平地,修撰宋奎濂,時在忠淸道懷德地,經筵入番事緊,請斯速乘馹上來事,下諭。傳曰,允。
吳斗寅,以義禁府言啓曰,愼景尹父徒流案考出事,慶尙監司牒呈,旣已來到,且朴萬榮議處事,亦已判下,姑待府事金佐明出仕後,議啓之意,敢啓。傳曰,知道。
以禮曹,濟州牧所捧世子宮方物馬裝草記,傳于鄭錀曰,自己丑至己亥,宜有前例,此草記,似乎不爲考例而爲之,使之考前例改入。
洪萬容啓曰,都摠府郞廳來言,闕內各處入直軍士,夜巡檢之意,敢啓。傳曰,知道。
又以兵曹言啓曰,今月初九日,正兵徐吉男稱名人,自宣仁門入來,差備門外擊錚,極爲駭愕,令攸司囚禁治罪,同門守門將金益重,常時不能禁斷雜人,以致闌入,亦爲非矣,推考,何如?傳曰,允。
尹飛卿,以戶曹言啓曰,臣瑜與正郞臣鄭時亨,當日以群山缺船點檢事,馳往江上,二十隻沙格·監色點閱後,所載米太,抽栍斛量,竝皆無頉,而此外一隻,到通津地致敗,故同船沙格等,本道今方囚禁査覈云,待其啓聞處置之意,敢啓。傳曰,知道。
夜四更,東方有氣如火光。五更,北方東方巽方,有氣如火光。燼餘
京畿觀察使張善瀓疏曰,伏以,臣氣賦素薄,榮衛俱虛,一有失攝,百病迭侵,平居保身,不敢自同完人。頃於春間,重患寒疾,纔得發汗之後,旋作站上之役,塗道驅馳,撼頓添傷,行到松京,痛勢猝劇,旅館荒冷,調息難便,不得已力疾登程,扶載而來,復命歸家,遂大委頓,輾轉彌留,因成內傷外感之症,沈淹床席。殆月餘而獲蘇,而眞元未復,脾胃大敗,種種餘症,作歇無常,加以痰火爲祟,咳喘極盛,食飮日漸減少,肌膚日漸消鑠,羸惙之勢,塡補缺難醫云,血少勞火之致。必須多試藥餌,積久調治,庶可得瘳,而使役倥偬,日復勞攘,臣之情勢,其亦憫切矣。因念臣以駑劣,猥受重任,値歲之殺,賙恤賑救,雖無一事可觀,而私憂過慮,焦勞傷神,些少蝎涎之氣,撏剝殆盡,以此癃憊,其能簿書期會,俾無失誤乎?自量病狀,更無收拾餘力,可堪策勵,而亦非時月之內,所可痊安者也。卽今麥秋已至,賑政垂畢,微臣去就,了無輕重於其間,一日廢事,罪積癏曠,玆冒萬死敢陳危悃。伏乞聖慈,俯垂憐察。此下缺批答見上燼餘
上在昌德宮。停常參·經筵。
夜一更,月暈,廻火星。二更,月暈,廻火星兩珥,白雲一道,起自暈上,直指北方,長數十丈,廣可數尺餘,漸移東方,良久乃滅。三更,月暈。
禮曹啓曰,謝恩進賀使拜表吉日,令日官推擇,則今五月十八日爲吉云,以此日改付〈標〉以入之意,敢啓。傳曰,知道。已上禮曹謄錄
戶曹啓曰,臣姜瑜,與正郞臣鄭時亨,當日以群山倉漕船點檢事,馳往江上,二十隻監色·沙格點閱後,所載米太,抽栍斛量,竝皆無頉,而此外一隻,到通津地致敗,故同船沙格等,本道,今方囚禁査覈云,待其啓聞,處置之意,敢啓。傳曰,允。已上戶曹謄錄
自午時至酉時,日暈。
藥房都提調鄭致和,提調洪重普,右副承旨吳斗寅啓曰,伏未審夜來,聖體調攝,若何?眼患一樣無加減乎?慈殿氣候,亦何如?臣等,不任憂慮,敢來問安。答曰,知道。慈殿氣候,猶未如常,予之眼患,苦歇無常,而昨今之候,稍勝於數日前矣。
慈殿問安。答曰,知道。
鄭錀,以侍講院言啓曰,本院上下番六員內,兼輔德·兼弼善未差。弼善李柙纔遭服制,未得行公,兼文學李端夏,在外未上來,而卽者輔德朴世堅,以掃墳事,受由出去,無他替直之員,文學李選,卽爲牌招肅拜,使之入直,何如?傳曰,允。
吳斗寅,以御營廳言啓曰,本廳七番中部屬前右司,忠淸道五哨,京畿三哨,黃海道二哨,合十哨軍兵,來六月二十五日,京中逢點,七月初一日,與六番軍兵,當爲替代立番,各道監·兵使處,以此依前知會調送之意,敢啓。傳曰,知道。
尹飛卿,以賑恤廳言啓曰,南運米,劃給畿民後,更以餘數,分救都民,曾已陳達於榻前矣。卽今都民方急,皆願受糶,故以一萬三千石爲限外,大中小戶,量宜題給之意,敢啓。傳曰,知道。
鄭錀,以侍講院言啓曰,文學李選,牌招入番事,旣已蒙允矣。今者李選,以身病不進,上番無他替直之員,不得已以下番姑陞上番,兼說書尹敬敎,卽爲牌招,使之入直,何如?傳曰,允。
持平申厚載·吳始復啓曰,藥房賞典還收之請,論列已久未蒙允兪,臣等,竊惑焉。諸臣賞典,旣許還收,而獨靳於藥房,殿下或以爲藥房與諸臣,有所間隔而然歟?藥房,任保護聖躬之責,在前論賞,必待鍼藥之有效,則何獨於今日,施以無名之賞乎?輿論愈激,久而未已。請藥房賞加賞格,一倂還收。答曰,不允。
尹飛卿啓曰,小臣,右議政敦諭事下去,下直。傳曰,知道。
諭議政府右議政宋時烈,嗚呼,予之諭卿之意,已盡於前後之批矣。望卿造朝,不翅如渴,而露章辭避,一至於此,豈非忘世而高蹈,必是誠禮之不足,予實慚靦,無以爲懷。噫,國勢之杌隉,時事之艱虞,未有甚於此時,中外之餓殍相望,而賑救之策,猶未盡擧,乾文之示警疊出,而消弭之道,實昧其方,方將賴卿之達識宏猷,圖所以改紀革弊,救生民溝壑之憂,扶國家累卵之危,卿豈忍罔念拯濟之義,惟思卷懷之計,袖手傍觀,任其顚隮耶?今見卿疏,有曰,杜門自廢,不再誤國事,又曰,少贖前時無限之罪,其所謂數行缺寧考之於卿,實猶昭烈之於武侯也。當時倚毗之重,缺注之隆,卓越千古,至于今日,追先考之禮遇,仰成先考之志者,乃予之心,卿豈不諒哉?予之所欲言者,不但止此而已,則卿之言外之意,亦可推此而默想,追思昔日,不覺戚戚於心也。嗚呼,治亂之幾,係於論相,進退之道,在於合義,顧予涼德,雖不足與有爲,先王遺意,卿不可以少忘,卿何忍棄予,予豈可捨卿哉?玆遣近侍,申誥至懇,卿其幡然改圖,速出論道,以副上下之望,故諭。尹飛卿制進
都承旨吳挺緯疏曰,伏以,臣職兼藥房之末,當慈殿慘慟未寧之時,不敢退出,仍直政院,擧哀稟處之啓,臣旣主之,儀註捧入之際,亦未糾察,一院之責專在首席,而推勘之命,只及該房,臣何敢以獨免爲幸,而晏然而已乎?伏乞聖明,亟遞臣職,以謝公議,臣不勝千萬幸甚。答曰,省疏具悉。卿其勿辭察職。
侍講院司書元萬里疏曰,伏以,臣曾忝諫職,自速妄言之罪,雖聖度缺覆旋垂收敍之恩,得以復玷朝班,而臣實自追愆尤,恒切震悚。今玆講院淸選,決非如臣罪釁,所敢承當,且臣受由省覲,仍得扶持老母而歸,家有六歲兒息,重患紅疫,症至十分危急,至情所在,不得不親自救視,身旣犯染,尢難唐突於書筵近密之地,召牌降臨,竟未祇赴,逋慢之誅數行缺仍治臣違命之罪。半行缺答曰,省疏具悉。爾其勿辭察職。
同知中樞府事李正英疏曰,伏以,臣濫叨非分之職,果被不肖之斥,顚頓狼狽,若隕淵谷,幸蒙恩遞,微分少安,而所兼師儒之任,尙今虛帶,此豈如臣無似者,所可一日廁迹之地也?得罪公議,恐以此益深,敢陳危迫之懇,輒爲喉司之阻,狼狽縮伏,方俟朝家處分之際,新命又下,可謂聖朝無棄物,感激兢惶,罔知攸措。此則非淸要極選,亦非高蹈遠引不過爲祿之仕,非不欲卽出以謝恩命,而唯此兼帶未遞之前,決不可冒沒廉恥,强顔於朝列,不得不疾聲更籲於天地父母之前。伏願聖明,察臣情隘諒臣勢迫,兼帶同知成均,先許遞改,以便公私,不勝千萬祈懇之至。答曰,省疏具悉。卿其安意勿辭,從速察職。
弘文館校理李奎岭疏曰,伏以,臣曾係本職之日,備局之臣,以臣兼察賑穀之出納,而第有事體之失當,人言之是非,區區私心不得自安,冒呈辭疏,冀遞本職,見阻政院,未達天聽,及其移授憲職之後,難便之勢,猶夫前日,而遠方漕船,留待江上,列邑飢民,來聚望哺,則監捧出給,不可少緩,暫時遲滯,其弊不貲,故不得不泯默察任矣。臺論果發,因此得遞,不意新命,又下此際,臣誠悶迫,不知所以自處也。夫經幄之官,職備顧問,其爲責任,視臺閣尤重,無論其人之無似,旣已忝冒,則兼察米穀出納之任,實是事體之苟簡,而抑臣之狼狽,轉加一層,在臺閣則旣以此得遞,在本職則晏然而仍帶,揆之數行缺。伏乞聖慈,特垂諒察,將臣本職,亟賜遞改,俾得專察賑廳之任,得免人言之來,公私不勝幸甚。答曰,省疏具悉。爾無可辭之事,勿辭從速察職。
戶曹判書金佐明疏曰,伏以,臣疾病相仍,罪釁交積,陳疏呈單,冀蒙恩遞,而聖批靳許,以賑政方急,卿無可辭爲敎,臣竊不勝悶鬱之至。臣之前後請急,政在於癏闕之是懼,譸張之孔甚,而殿下之欲其無曠者,反爲廢務之歸,殿下之欲其無去者,反爲刻臣之資,夫豈日月之明,猶有所未燭耶?目今漕船之納日殷,而不得一出點檢,金吾之囚,或淹數朔,而未能趁卽議讞,其有傷於國體,爲何如哉?臣欲隱默以竢處分,則職事之廢如右,臣欲出而赴衙,完了公務,則諫臣之疏,方入,臣之進退實爲狼狽。伏願聖慈,將臣本職及兼帶判義禁,爲先遞改,以便公私,不勝幸甚,臣無任悶縮祈懇之至。答曰,省疏具悉。已諭予意,安心勿辭,從速察職。
獻納尹衡聖疏曰,伏以,臣衰杇鈍拙,最出人下,晩竊科第,猥蒙洪私,纔遞旋授,出入諫憲之職,半年之內,已至六七,祗增惶愧,承命輒出,碌碌隨行,唯以奔走爲恭,退避爲事,自顧蔑如,無以稱塞,上不能匡救朝政,下不能糾劾官邪,緘默苟容,不復知有人間羞恥事,臣之負國,亦已多矣。重以孤蹤無援,拙性寡諧,臺閣上尋常依例,亦所未諳,論劾之間,處置之際,全昧時議,一任己見,未免做錯,每致起鬧。向以昏謬不察,自列見遞,曾不數日,新命遽降,不知殿下,何取於無狀之臣,而朝遷夕除,必置之耳目之寄乎?非以臣謂一分風力,可堪此任,只緣久在言責,徒事鍊熟,曾乏一毫攖拂果敢,見忤於群議,獲罪於聖朝,故銓曹之擬,只爲備數,天點之下,亦出循常,風憲諫諍,是何等重地,而乃以爲臣衰朽鈍拙者,必爲之苟充乎?殿下旣知臣之非眞臺諫,而待之也,故間有陳請,未蒙一賜允兪,臣亦自知其數行缺物議之嗤點,果何如哉?從前除目之下,非不知陳情辭退之爲當,而分義所在,有所不敢,僶俛供仕,顚仆爲期,臣今不幸,偶然梳櫛,梳棘折傷,沒入百會,流血如迸,昏倒不省,多般治藥,僅得蘇活,而精神憒憒,不能收拾,傷處成瘡,隱隱深痛,醫言此病,若至膿潰,百無一瘳。噫,非分之榮,自致災殃,理固然矣。無甚恨者,第以症情如右,末由祗肅,瞻望象魏,但有涕淚,身旣不能從仕,口又不能進言,辜恩負德之罪,至此而無所逃矣。敢進僭妄之說,以備聖明之裁擇,可乎?臣嘗於本月初三日,備局堂上引見時,以前任獻納,隨例入侍,仰瞻威顔,俯聽玉音,疚哉鞠哉,軫念萬機,願治求助之意,憂災恤民之敎,出於至誠,顧臣雖甚頑鈍,豈無銜恩感激,竭誠報效之心,而見識孤陋,不敢妄有所陳達,至於御榻之下,成一戰場,而身爲諫官,不能出一言,臣罪當死。當時景象,殿下之所親見,臣不必一二索言,而君臣之間,分義至嚴,自上雖或體貌寬假,在下者,猶當益加敬謹,不敢少有自放,而排擊爭辨,各自乘忿,不知身在咫尺天威之下,豈不大可寒心哉?臣目見紛拏之狀,亟欲出而糾正之,顧臣辭語拙訥,恐不能明白剴切,轉作一層不佳之境,欲起趑趄,欲言囁嚅,泯默而退,至今思之,憧憧一念,終有所鬱結於中者。今始略暴微悃,大槪此事,畢竟相鬨,其失惟均,殿下因當明察痛斥,而乃反區區解紛,務欲調劑,有若慰嬰孩者然,臣竊爲殿下惜之。臣伏聞今此使价之行,特令中官護送云,不識信然乎?此是大君之行,先朝所行之事也。先朝之待大君,宜有優禮,今日福昌,豈可比擬於先朝之大君乎?人君之禮待臣隣,自有輕重等級,豈可以一時私情,遽加不當施之謬恩哉?大體旣乖,小事不足言,而當此飢荒省費之日,一路夫馬厨傳之弊,亦豈可勝言哉?亟停護送之命,不勝幸甚。嗚呼,今日何等時耶?上焉而天災孔慘,下焉而民事罔極,數行缺當汲汲遑遑,如救焚拯溺,唯以興一利除一害,爲心,而聞以新生公主之設庄,海西數邑之間,民田之見奪,宮奴之作弊,人言不勝其藉藉,國家安寧,公主長成,則何患乎貧乏,而爲此不當爲之事,致有民怨也?諸宮家給復,莫有定數,臺諫之爭執,久矣。癸卯年間,殿下爲是之慮,命使定制,不至濫數,實公私之大惠也。厥後又有仁嬪房田庄給復之命,宮家之爲仁嬪後孫者,自聞此令,爭懷希覬之心,自已例給之外,以其私田,皆稱爲仁嬪田庄,混入復戶中,湖南三四邑,其弊莫甚。殿下若追念仁嬪,必欲優待,則奉祀家給復,雖非法例,尙或一道,諸宮家之混入,何不令道臣一一査出也?噫,薦擧之法,乃搜遺揚側,盡收一時人才,以儀王廷者,而及至今日,世道淪喪,私意橫流,忘廉喪恥,無識狗苟之輩,聞有此擧,則東西奔走,不知昏夜,及其呈薦,濫冒居多,致有人言,旣薦還罷者,已非一再,向日之薦,殿下已知有此弊,特令大臣招薦主會備局,抄擇而等第之,其義豈不美哉,而大臣,亦何以盡知所薦者之公私,被薦者之賢否?徒問薦主,雖有不似之人,有難取捨,無一拔去者,則識者之深歎,反有甚於前日,良可慨也。被薦之中,稍有知識廉隅者,則皆爲之不安羞與之爲伍,臣以爲不如盡數削去之爲當也。臣伏見郵狀,憲府之官,以禁亂亂雜,至於引避,臣雖未知何事,而臣曾忝掌令時,二日代行城上之役,一依禁條,例出牛肉·神祀·蒙頭等三件禁亂,則安知非亂雜之在其日也?尤增惶悚。臣於病伏中,不知所以自處也。臣元來積痼,又添別症,轉展危劇,誠恐一朝,溘先朝露,終負君父之大恩,玆敢猥陳蒭蕘之說,而神迷思涸,不得盡其愚衷,此臣之所深恨,而若其禍福之至,謗毁之來,非臣所皇恤也。伏願聖明,察臣憂愛之忱,憐臣疾病之軀,許遞臣職,俾全治療,而平心省察於芹曝之獻,則雖死之日,猶生之年。數行缺答曰,殘缺不得入錄實非偶然,予用嘉尙,疏中宮家事,予深驚駭,着令嚴禁焉。免稅田事,當令考出當初所以然之實狀,以爲稟處之地,爾其勿辭,從速察職。啓下戶曹。啓目,粘連啓下是白有亦獻納尹衡聖上疏,諸宮家給復,莫有定數,癸卯年間,命使定制,不至濫數,厥後又有仁嬪房田庄給復之命,宮家之爲仁嬪後孫者,自已例給之外,以其私田,皆稱爲仁嬪田庄,混入復戶中,湖南三四邑,其弊莫甚是如爲白有臥乎所,仁嬪房田庄,當初因啓下公事,自內司査覈成冊,輸送本曹,而本曹從其數,許令免稅爲白有如乎,厥後諸家,果有爭懷希覬之心,以其私田,混入其中,則非但有違於定奪本意,亦不免夤緣虛冒之失,事極可駭,不可不速爲釐正,以革其弊,令內司査出私田之冒錄者,移送本曹,以爲稟處之地爲白乎旀。至於新生公主房海西設庄事段,若如疏中所陳,則尤不可置而不禁,亦令內司申飭嚴禁,俾無外方小民之怨,何如?啓依允。已上燼餘
上在昌德宮。停常參·經筵。
辰時,霧氣。夜五更,流星出婁星下,入天蒼星上,狀如鉢,尾長三四尺許,色赤。
領議政鄭太和箚子。大槪,病未供仕,本職兼帶,竝乞遞免事。入啓。
咸鏡監司書目,道內農事形止事及三·甲下霜,定平下雪事。
忠淸監司書目,道內染病,方痛二千三十六名,死亡二十九名事。
傳曰,大臣·備局堂上,引見。
禁府啓目,禮曹正郞李以挺元情云云,刑推得情,何如?啓覈處。
左副承旨李翊辭職上疏。再呈入啓。
政院啓曰,近日廳中,位甚不齊,事多苟簡,已陳於前後之啓矣。左副承旨李翊再招不進,揆以分義,大有所未安者,而第觀其疏意,畢陳從前蹤跡之難安,則亦不可一向退却,其疏不得已捧入。且同副承旨洪萬容,喪其兒子之後,兩日不仕,纔請牌入,又於昨朝,無緣出去,此曾未有之事,每請牌招,亦知其極涉煩瀆,而廳中古例,誠不可到今日一任壞了,洪萬容,請牌招察任,何如?傳曰,允。
政院啓曰,以司憲府李佐漢照律公事,傳曰,此照律,當律耶?政院察啓事,命下矣。今此李佐漢公事,昨日泛看捧入矣,卽承下敎,更考其所供,則䝱挐津船,泝往上流之狀,費辭發明,故直以報上,不以實照勘,而以推考傳旨辭意,觀之,則似非當律,而招問本府律官則以爲,曾在先朝,有橫涉津船者,勿論庶士大夫,皆以定配之律,照斷之敎。其後李斗濟,橫涉津船之罪,刑曹,擬以報上不以實,徒二年之律,故今亦依此照入云矣,敢啓。傳曰,橫涉津船者,勿論庶士大夫,論以徒配事,予固知曾有先朝受敎,而此則不然。當初請罪之意,似是泝流欲上之際,因同船士人之禁止,發怒詬辱之事,且此津,本無官津船,而如是照律,故問之矣事,傳敎矣。伏承下敎,更加參考,則今此照勘,似非當律,此公事還出給,使之改入,何如?傳曰,允。
引見時,因大臣所達,戶曹判書金佐明,吏曹判書朴長遠,禮曹判書趙復陽,牌招察任事,榻前定奪。
吏曹判書朴長遠辭職上疏,入啓。
禮曹判書趙復陽上疏。大槪,臣慘遭妻喪,宿症猝劇,召命之下,無路趨進,乞鐫職名,以治臣逋慢之罪事。入啓。
持平吳始復啓曰,臣卽伏聞大臣,以李東老伸理殺獄,而臺官不爲擧劾陳達於榻前,自上亦以終無是非爲敎云,臣不勝瞿然之至。東老身爲法官,營救死囚,其在聽聞,孰不爲駭?其時東老之避,臣實處置,而凡臺官之處置遞職,似與彈劾無間,故略陳其失,措辭請遞矣。今者諫臣,以不能論罷,引避見遞,則當初不職之罪,專在臣身。且伏聞李佐漢照律公事,至有改入之命,擬律乖當之失,亦所難免,以彼以此,何敢一刻仍冒?請命遞斥臣職。答曰,勿辭,退待物論。
持平申厚載啓曰,卽者臣伏承前判官李佐漢照律公事,還出給改入之敎,臣不勝悚然之至。再昨照勘之時,遍考律文,本無當律,而臺啓中,旣曰䝱挐津船,泝往上流云,故臣與同僚相議,遵用先朝受敎,且依刑曹舊例,擬之以報上不以實之律矣。今因聖敎,始覺與臺啓本意不同,臣之昏不覺察,擬律失當之失,在所難免。且伏聞今日筵中,以前執義李東老,不卽糾劾之故,致勤下敎,入侍諫院之官,至於引避見遞,臣之冒居憲職,已多日矣,不職之責,亦所難免。以此以彼,俱不可仍冒,請命遞斥臣職。答曰,勿辭,退待物論。
答領議政鄭太和箚曰,省箚具悉卿懇。卿辭到此,心懷益切悲慘,不知所以爲諭也。須勿爲辭,勉加善攝,速出行公,以副予望。
答左承旨李翊疏曰,省疏具悉。予意實非偶然,終何乃爾?爾其勿辭,從速察職。
引見時,正言閔宗道所啓,卽者筵中大臣,以李東老,身爲法官,伸救殺獄事,陳達,而自上以厥後無是非爲敎,臣忝居臺閣,不能論劾,則不職之失,在所難免,決不可一刻仍冒。請命遞斥臣職。上曰,勿辭,退待物論。大司憲閔鼎重所啓,爵賞,人主礪世之具,若使無功者濫賞,將何以待有功者乎?溫泉行幸時,藥房諸臣前後蒙賞,俱無可記之功,而巳·丙午兩年,則尙有可諉者。蓋以聖躬與慈殿,積年未寧之候,快收神效,當一國同慶之日,寵賚先及於保護之臣,不失爲同慶覃恩之義也。至於上年行幸,則朝家旣不再擧頒慶之典,而獨用推賞之例,有若逐年應行者然,無功濫賞,莫此爲甚。輿情之不快,臺啓之爭執,實在於此,而天聽邈然,久不允兪,臣實未曉聖意之所在也。請加三思,裁之以義,還收藥房賞加賞格之命。上曰,已諭無煩。又所啓,賑穀之劃給畿邑,使之分糶,實出於朝家軫恤救飢之至意,而今聞各邑守令,除出民結應得之數,私與在京之人,民情冤怒,謗言喧傳,身爲字牧之官,忍奪飢民口吻之資,以酬相識顔面之情,其心可惡,其事甚駭,不但爲循私蔑公而已。請令本道監司,一一摘發,啓聞科罪。上曰,依爲之。又所啓,防納之禁,國法至嚴,而平康縣監南斗長,令其弟防納監營虎皮,受其價布,載輸之路,爲火賊所刦掠,已出於討捕使文狀中,請令攸司,考律勘罪。上曰,依啓。又所啓,正言閔宗道,引嫌而退,執法之官,營救殺獄罪人,則不可無相規之論,而職在累日,不卽擧劾,難免其責,請命遞差。上曰,依啓。左議政許積所啓,吏曹判書朴長遠,戶曹判書金佐明,禮曹判書趙復陽等,引入已久,事多積滯,至於禁府,滯獄可慮矣。上曰,竝牌招察任可也。又所啓,禮曹參判曺漢英,戶曹參判尹鏶,被推之後,引入不出,幾至一月矣。左貳之官,雖與長官有異,而職事必多曠廢,竝遞差,何如?兵曹判書洪重普曰,摠管之任,亦非等閑久曠之地矣。上曰,然則尹鏶·曺漢英,本職及摠管竝遞差可也。左議政許積所啓,疏決罪囚,出於自上悶旱之意,爲群下者,所當精白一心,仰答淸問,而李東老,爲執法之官,營救殺人罪人李世恭,乃敢循私,直請放釋,豈有如許臺官乎?事雖已過,不可置而不論,李東老罷職,宜矣。上曰,實關後弊,罷職,可也。又所啓,得聞李浣之言,則頃日捕盜廳有窺伺機捕之事,而崔文湜,時在臺職,捉致捕盜廳下人,使之亟寢窺伺,又令反治呈狀之人云,身爲執法之官,豈容如是?上曰,事極駭異,崔文湜,先罷後推考,可也。又所啓,以信川地於義宮屯民,被侵於船格之事,信川鄕所以下,移囚京畿,受刑者至於七人之多,而已受五次之刑,事涉過重,似有分揀之道矣。上曰,旣施五次之刑,分揀放送,可也。大司憲閔鼎重所啓,藥房賞格還收事,纔已啓辭陳達,而未蒙允兪,區區所懷,敢此仰達。藥房之年年施賞,揆以事體,亦涉未妥。故如是爭執矣。上曰,藥房,任保護之責,從前雖非溫幸之時,慈殿患候,如有一分之效,則自有論賞之例,今豈可以年年施賞爲嫌,而不爲論賞乎?臺啓,每以一倂還收爲請,或未深思而然也。臺官之如是爭執,予未之知也。已上朝報
巳時,上御養心閣,大臣·備局堂上引見。入侍,左議政許積,兵曹判書洪重普,工曹判書吳挺一,右參贊李慶億,大司憲閔鼎重,右副承旨吳斗寅,正言閔宗道,修撰鄭晳,假注書申厚載·洪億,記事官李寅煥·申翼相。許積曰,淑靜公主之喪,出於意外,慈殿氣候,悲㡱中,何如?自上眼患,未得收復,値此慘慽,近來加減,亦如何?臣等,不勝憂慮之至。上曰,慘悼之懷,可勝言哉?慈候沈困,近來稍愈,予無大段疾病,而眼候則如前矣。上曰,旱災如此,八日之雨,亦不周洽,農事極可慮也。許積曰,春牟幾盡枯損矣。今幸得雨回蘇,而雨不周洽,移秧失時,是可慮也。上曰,近來朝陰午晴,此乃旱徵,數行缺。洪重普曰,禁軍習陣,初十日爲之,而以入直禁軍出去之故,至於日晩,暑日驅馳,馬或病死,五六月,則姑停,以待秋涼,何如?上曰,數朔停止,似非鍊習之意,未知何如?許積曰,一月之內,凡再度鍊習,夏月則一番爲之,似或可也。上曰,依爲之。上曰,紅衣砲持去宣傳官,數日前還來,備局亦知之乎?許積曰,尙未來現於備局矣。雖非坐起之日,旣還之後來,見備局堂上可也,而不爲來見,事極可駭矣。上曰,宣傳官韓公俊,汰去,可也。上曰,接慰官狀啓,見之乎?許積曰,見之矣。抑臣有憂慮處,敵國之强,本非我國之幸也,其衰弱,亦非我國之幸也。日本國肥前州之叛,非矜誇他國之事而來言,其鴟張可憂之形,臣竊怪之。蓋彼國有統領,則無渙散離叛之事,今此肥前州之叛,若果如所言,則其無統領,可知也。旣無統領,則必有散出,侵擾他境之患。前日我國之累被侵侮,皆由於此。嘉靖間,至於犯大明,其時戚繼光,討却之,無統領,則至於離叛,離叛則至於侵擾他境,自古然矣。今豈可不爲憂慮乎?上曰,然矣。許積曰,六卿之中,三卿引入不出,事多積滯,至於禁府滯獄,尤可慮也。臣於頃日筵中,只以是非無所辨別,啓達,趙復陽,亦於其日,入侍親聽,而引避疏中,以大臣請罪爲言,且用遘悶二字,遘悶,卽慍于群小之詞也。臣雖庸下,復陽,豈敢以此加諸臣身乎?如朴長遠論議,不至偏僻,故臣只擧其名於三臣竝擧之中,而不言其所失矣。今乃以被斥爲言,亦可笑也。復陽之事,極爲未妥,長遠不出,似涉無據,金佐明亦引入不敢出,臣今欲以牌招察任之意,疏達,而近來牌不進,成風,若又不進,則五六字缺。上曰,寧有不進之理乎?竝牌招,可也。許積曰,缺曺漢英,戶曹參判尹鏶,被推之後,竝引入不出,幾至一月矣。佐貳之官,雖與長官有異,而職事必多曠廢,竝遞差,何如?洪重普曰,摠管之任,亦非等閑久曠之地。上曰,然則曺漢英·尹鏶,本職及摠管,竝遞差,可也。許積曰,頃日疏決罪囚,出於自上悶旱之意,爲群下者,所當精白一心,仰答淸問,而李東老身爲執法之官,營救殺人罪人李世恭,乃敢循私,直請放釋,豈有如許臺官乎?事雖已過,不可置而不論,李東老罷職,宜矣。上曰,執法之官,營救殺人罪人,事甚不當,臺官卽爲論啓可也,而至今無是非,可怪也。許積曰,若相糾劾,則國事,豈至於此乎?同己則欲護之,異己則嫌於排擊,至兩相掩護矣。上曰,實關後弊,李東老罷職可也。許積曰,得聞李浣之言,則頃日捕盜廳,有窺伺機捕之事,而崔文湜,時在臺職,捉致捕盜廳下人,使之亟寢窺伺,又令反治呈狀之人云,身爲執法之官,豈容如是?上曰,虧損臺體,甚矣。年少之人,今方入侍,如此之事,例爲之乎?宗道進曰,豈有例爲之事乎?崔文湜事,聞來不勝驚駭。許積曰,私相請托者,不可勝記,至於文湜之事,尤極可駭矣。上曰,事極駭異,崔文湜,先罷後推,可也。許積曰,以信川地於義宮屯民,被侵於船格之事,信川鄕所以下,移囚京畿,受刑者,至於七人之多,而已受五次之刑,事涉過重,似有分揀之道矣。頃日筵中,臣以克去私意,仰達者,蓋慮有如此等事也。於義宮,與他宮家有異,而殿下,必欲重究其屯民之被侵,臣恐人謂殿下有私也。上曰,已施五次之刑,分揀放送,可也。此下已見上
洪萬容,以吏曹言啓曰,卽接內需司公事,則於義宮差奴仲龍,以慶尙道晉州地所居同宮奴婢處,身貢催促事下去,侵徵作弊,故奴婢等,呈訴,晉州兼任丹城縣監粘移本司,請改道掌,而此時外方奴婢之說,亦不可取信,呈狀中,有首倡奴三口,令本官捉送內司,一處憑問,各別嚴治,以杜後弊之意,已爲入啓蒙允云,而當此劇農之時,遠方奴婢推捉,極有弊端,姑先令本道監司,別定剛明推官,首倡奴子及他餘公證奴婢等,竝爲推問,仲龍作弊虛實,詳査啓聞,以爲處置之地,何如?傳曰,允。
領議政鄭太和箚曰,伏以,臣涯分已過,五六字缺竟招殃咎,奄遭慘戚,魂驚魄奪,累累靡定,舊疴新病,一時交劇,火升胸膈,則若將狂奔,熱勢稍降,則怔忡恐懼,閉目昏迷,唯思溘然,委頓床席,無以自力,今日賓廳之會,末由進參,前頭更起爲人,亦無望矣。伏乞聖明,俯賜憐察,將臣本職及兼帶諸任,竝卽許遞,俾無癏曠之弊,公私幸甚。答曰,省箚具悉卿懇。卿辭至此,心懷益切悲慘,不知所以爲喩也。須勿爲辭,勉加善攝,速出行公,以副予望。
左副承旨李翊疏曰,伏以,臣病勢危篤,無望供仕,冒陳私懇,冀蒙垂察,天聽未回,反下溫批,臣誠惶恐感激,罔知攸措。不意召牌之降,又及此際,揆以分義,不敢一向退伏,忍死自力,僅僅舁到闕外,而脚骨酸痛,屈伸甚艱,行步蹣跚,有駭瞻視,以此癃疾之狀,決難出入於近密之地。且臣疾病之外,又有大不安於心者,不得不畢露情悃於天地父母之前。臣之向來所遭,實是平生之羞恥,唯當杜門循省,期以沒齒,而幸賴天鑑孔昭,洞燭無餘,洗濯愆累,曲賜生成,收之坑坎之中,置之平地之上,豈不欲仰戴隆恩,俯殫臣節,奔走效身,糜粉爲期,而顧臣平日,行己無狀,旣昧取友之戒,且未見信於人,釁孽橫生,謗議傍集,其間至有不究其本末之原,而或牽於好惡之私,則豈盡人人而直臣哉?是臣之心事,雖已白於聖明之下,而不得伸於朝紳之間者,亦有之矣。此臣所以從前斂縮,屢違朝命,中間雖或黽勉暫出,而終至辭避者也。今臣貪戀寵榮,冒昧復進,則公議之可畏如此,若欲顧念廉隅,膠守己志,則聖恩之稠疊,如彼,臣徊徨煎迫,狼狽莫甚,直欲循墻鑽地,而不可得也。雖然逋慢之罪,尙或可貸,冒沒之愆,無以自謝,而人君待下之道,亦當以數行缺。答曰,省疏具悉。予意實非偶然,終何乃爾?爾其勿辭,從速察職。燼餘
上在昌德宮。停常參·經筵。
慈殿,藥房問安。答曰,知道。勿爲問安。
藥房啓曰,昨日引接臣僚,酬酢移時,伏未審夜來,聖體調攝,若何?眼候,不瑕有添傷之患乎?伏聞慈殿氣候,猶未如常,臣等不勝憂慮,敢來問安。答曰,知道。慈候,與再昨一樣,予之所患,當言于醫官矣。
黃海監司書目,新溪等六邑,去四月二十七日,雨雹事。
平安監司書目,道內山郡雹災,木花·生麻,尤被傷事。
禁府啓目,禮曹正郞李以挺覈處云云,李以挺,初五日公主喪出之後,家在門外。故節目磨鍊草記,則曹司郞廳李沃進呈,及其拿推命下之後,以佐郞李沃現告,則政院分付內,色郞廳現告。故以李以挺現告,而李以挺,則以聽傳敎次,以初六日始進闕下,的實李以挺段,似當分揀上裁,何如?啓,李以挺乙良,分揀放送,李沃乙良,拿問處之。
司諫呂聖齊啓曰,臣素患心病,入夏轉劇,精神慌亂,驚悸靡定,有時昏倒,殆至不省,以此病狀,無望自力,冒呈辭單,見阻喉司,稽謝至今,臣罪固已大矣。竊聞同僚疏中,攻斥別薦之不公,至請盡數削去,臣不勝瞿然之至。臣曾忝玉堂時,亦旣薦人,則何敢自以爲至公無私,而晏然而已乎?且伏聞昨日,大臣,以前執義李東老,不卽糾劾事,陳達于榻前,而致勤聖敎,同僚至於引避見遞,臣之冒居諫職,爲日已多,則不言之責,與之無異,以此以彼,俱難一刻仍冒,請命遞斥臣職。答曰,勿辭,退待物論。
戶曹啓曰,國家於漕轉之事,嚴立科條,意非偶然,而紀綱解弛,人心不淑,臭載之患,前後相繼,而不謹守令,偸食船卒,無一伏法者,事極寒心。近者群山倉漕船一隻,致敗於通津之境,押領官則以本縣不謹護送爲言,地方官則反欲䝱持押領官,文報之間,多有推諉之端,地方官通津縣監任奎,初頭則躬進江邊,看督拯米,過一二日後,忽生厭避之心,乃以取見漕轉事目,則敗船處地方官,應爲罷遞爲言,以代送鄕所之意,移牒本曹,有若臺官之引避者然,本曹,以拯米爲急,不可避事之意,題送矣。卽接本縣公兄文狀,則任奎,無意出見,任他置之,江邊咫尺五百五十餘石沈沒之米,只拯十數石,皆爲見失,事極痛駭,如此守令,若不別樣論罪,則此後越視官事之人,無以懲戢,且押領官鄭貴顯,亦有三相推諉之事,不可不査得實狀。任奎·鄭貴顯,令攸司稟旨處置,何如?傳曰,竝拿問定罪。
禁府啓目,鹿島萬戶金重鳴,令本道査得啓聞後,稟處,何如?啓依允。又啓目,前軍威縣監朴萬榮,照律處置,何如?啓依允。
正言宋昌啓曰,臣於再昨之夕,猝患霍亂,達夜叫痛,昨始知大臣,以李東老事,陳達於榻前,而至斥臺官之不卽擧劾,臣不勝瞿然之至,臣與同僚,相會行公,爲日已久,則不言之責,宜無異同。且獻納尹衡聖疏中,以向日別薦,有所云云,而乃以不如盡削爲言,臣於其時忝在憲職,亦有所薦擧,則何敢諉諸泛稱,而晏然而已乎?以此以彼,俱不可一刻仍冒,而賤疾如許,來避亦後於人,所失尤大,請命遞斥臣職。答曰,勿辭,退待物論。
政院啓曰,凡當該官拿推,命下矣。一依各其司現告,書入傳旨,自是規例。故頃於禮曹當該郞官拿囚時,亦依該曹色吏所現告,以李以挺捧傳旨矣。昨見禁府覈處公事,則禮曹書吏尹震龍納招內,初以曹司佐郞李沃,現告,而因政院分付,乃以稽制司正郞李以挺,現告云,本院則只催促擧行而已,今此分付之說,殊極驚駭,欲知其由,招問震龍則以爲,參聽於書吏陳己成,堂上前定奪,分付。故以此納招於禁府云。又問己成則以爲,只聞曹司佐郞之言,以該房正郞現告事,定奪於堂上而已,渠則其日本無入來政院之事,亦豈有聽分付往傳之理乎?震龍之言,萬萬無據云。兩吏所言,互相推諉,如是相左,其中間假稱之狀,誠極痛駭,震龍及己成等,請令攸司,嚴覈重治,以杜後弊。傳曰,允。
禁府,李沃,自現囚。啓。
藥房啓曰,伏聞入侍醫官等所傳之言,則自上核患,比頃間有加云,臣不勝憂慮之至。前進夏枯草丸一劑,爲先劑入之意,敢啓。傳曰,知道。
禁府,鄭貴顯拿囚。啓。
吏曹,尙衣正鄭瀁,身死,曾經臺侍,啓。別致賻。
司憲府啓目,前東部參奉李廷秀矣,三月二十八日屛花摘奸時,身着白衣罪,私罪,杖八十,奪告身三等。啓功減一等。
大司憲閔鼎重啓曰,竝引嫌而退,不卽擧劾,均有其責,擬律失當,未免疏漏,盡削別薦,元無指摘,各擧所知,有何可嫌?未及出仕,不當引咎,請持平吳始復·申厚載,正言宋昌遞差,司諫呂聖齊出仕。答曰,依啓。
府前啓,無城上所,姑停。
吏曹啓曰,臺諫有闕,政事,取稟。
司諫呂聖齊,就職。
院啓,請藥房賞加賞格,竝命還收。措辭見上舒川,乃湖南明邑,從前擇差,意非偶然。郡守安命老,地望素輕,物情未愜,且曾爲南北守令,多有貽笑之事,當此凶歲,賑救撫摩之責,決不可付諸此人,請舒川郡守安命老罷職,其代,各別擇差。答曰,不允。
答吏曹判書朴長遠疏曰,省疏具悉。卿其勿辭,從速察職。
答禮曹判書趙復陽疏曰,省疏具悉。卿其勿辭,調理察職。朝報
吏曹判書朴長遠疏曰,伏以臣於前後疏批之下,每一擎讀,未嘗不惶隕,而感淚之自零也。仰惟聖意,雖以臣之不勝其任,而因仍不改者,念國事之重也。臣亦從前冒居,貪久蹲,笑罵從他者,畏分義之嚴也,則今焉瀝血懇辭,以蘄鐫免,夫臣之所欲哉?第臣所苦狗馬之疾,重發於奔走勞傷之餘,初則寒熱交戰,症似疾瘧,久而彌留,畏惡外氣,方値暑熱,深室重綿,不覺增蟄之爲悶,少有起動,戰掉昏仆,眠食日漸減廢,氣力日漸澌敗,今抵半朔,一向委頓,以此危惡之症,決無供劇之望。擬以賤疾,冒萬死渴聲籲急,得釋重負,庶延殘縷,而仄聞獻納尹衡聖之疏,提起前日榻前之事,其曰,御榻之下,成一戰場。又曰,自上雖或寬假,在下者,猶當益加敬謹,而排擊爭卞,各司乘忿,不知身在咫尺天威之下,至以畢境相鬨,其失惟均,殿下固當明察痛斥,而乃反區區解紛,務欲調劑,有若慰嬰孩者然,四五字缺語意,至嚴且緊,雖在聽聞,猶且惶懼駭惑,況臣二字缺於入侍之列,而忽入於被斥之中者乎?臣之伊日所仰陳者,則聖明之所臨燭,今何敢復煩於天聽,而實無忿爭之事,亦聖明之所以俯悉者也。然而彼旣同入榻前,目見其事,果如其疏之語,則身爲言官,劾其爭而正其罪,有何顧憚,而乃於累旬之後,始以鬱結於中者,發之?臣所未曉,而臺臣疏斥,亦一彈文。臣何敢自謂無失,而晏然於銓長之任乎?所當恭竢朝廷處分,不暇臣之自言,而顧臣病勢,如右所陳,進退狼狽,曠職滋久,未免申聒,臣罪萬死,書此投呈之際,召牌遽下,而身病方劇,終未祗赴,臣罪至此,益無所逃。伏願聖慈,天地父母,察臣悶迫之懇,亟令先許鐫改臣職名,仍治臣罪,以謝物議,以安微分,千萬幸甚,臣無任惶悶祈懇之至。批答見上
禮曹判書趙復陽疏曰,伏以臣情勢難安,屛縮有日,職事癏廢,爲罪彌深,狼狽悶蹙,無所措躬,不意玆者,召牌荐降,驚惶感激,危涕自零,分義所在,唯當行不俟駕,而臣殃咎所積,運氣至險,慘遭妻喪,才經成服,悲悼若割,感傷極矣。宿患痰症,乘之猝劇,胸膈窒寒,水飮不下,左脇牽痛,不能轉側,心神錯亂,至不省事,澌頓叫苦,氣息殆盡,咫尺之間,無路自運,嚴命之下,莫由趨進,逋慢之罪,無所逃免,疾痛之中,惶懼尤切。伏乞聖慈,俯垂矜諒,亟命鐫臣職名,以治臣罪,不勝幸甚。批答見上
副護軍趙絅疏曰,伏以無用小臣,歷事三朝,徒費國廩,無毫髮埍埃,報稱恩澤,寤寐愧栗,何嘗少弛于中,七十退伏之後,護軍西銜,尙在臣身,臣每欲祈免,恐涉煩瑣不敢。乙巳,以齒至八十,猥加崇祿,是雖國家優老之例,而福過之災,臣實懼之,乃今草土餘喘,復稱人二字缺實是天地好生之攸及,而又以曾忝臺侍之故,輔國之資,亦及於臣,感激殊渥,而內省數字缺憂悲,不足言也。雖在先朝耆碩,如元混·宋贊,亦未聞加輔國,缺蓋輔國,與三事同品,例施尋常之人,則豈不以損傷國家命德之道,不細矣乎?伏願殿下,勿以反汗爲聖慮,亟收臣加資之命,使朝夕溝壑之臣,安心歸化,不勝幸甚。答曰,省疏具悉。意非偶然,卿其安心勿辭焉。燼餘
上在昌德宮。停常參·經筵。
刑曹判書鄭知和,吏曹參判李慶徽辭職上疏,入啓。
平安監司書目,道內雨澤形止事。
京畿監司書目,臣之病憊之狀,一樣無減,本職亟許遞改,以幸公私事。又書目,楊根呈,以掌令李休徵,病重上去不得事。
假注書申厚命病重,代沈柟·鄭積·洪覩。
執義李秞啓曰,伏聞頃於筵席,臺臣以互薦査正事,有擧臣名所達,而互薦與否,已盡卞破云,聖明,想已洞察,而然臣所遭,有非薄物細故,何可無一言暴白地晻昧之狀乎?其時正言卞榥所薦中,幼學和,卽臣之弟也。可薦與否,非臣所敢論,而諫臣所薦,何與於憲官哉?況臣除拜憲官之初,慘遭姪子之喪,服制未盡,終致闕薦,至於引避,所謂交薦之說,臣誠驚怪,莫能曉解也。是非之定,自有公議,今不必費辭多卞,而臣弟之名,旣在薦中,臣何敢諉以實狀如許,而晏然而已乎?臣除拜本職之後,適緣賤疾,未卽祗肅,又遭服制,今始來避,臣之所失,至此尤大,決不可仍冒臺席,請命遞斥臣職。答曰,勿辭,退待物論。
議政府領議政鄭太和,子東平尉鄭載崙妻淑靜公主,卒逝,服制已行十日,出仕,何如?啓依啓。
傳曰,黃海監司,引見。
府啓,執義李秞,引嫌而退,未及出仕,終致闕薦,則交薦之說,不須多卞,諫官所薦,非憲官所知,則其弟之名,雖在薦中,亦何爲嫌?請命出仕。答曰,依啓。
院啓,請藥房賞加賞格,竝命還收。措辭見上請舒川郡守安命老罷職,其代,各別擇差。見上答曰,不允。
執義李秞,就職。
楊川居前同知安孝達上疏。大槪,陳弊事。入啓。
府啓,請加三思,還收藥房賞加賞格之命。見上答曰,不允。
政院啓曰,掌令李休徵,受由下鄕,不得上去事,京畿監司張善瀓狀啓來到,而曾以因事下鄕,圖遞,轉成弊風,事極駭異,本職勿遞事,傳敎矣。今此李休徵辭狀,亦依傳敎施行事,敢啓。傳曰,知道。已上朝報
敎黃海監司李星徵書。王若曰,承流宣化,方思共理之良,器能使賢,幸得僉可之選。煩卿周度,紓我殷憂。睠彼黃海一方,實爲藩蔽三輔。地連關塞,形勢作西陵之門。利盡海山,鹽鐵擬東吳之富。近緣飢饉之慘,重困客使之頻。賑事方殷,難繼有限之穀。物力已竭,詎應無缺之需。城池備禦之相忘,于今三紀。山澤折受之爲窖,殆遍廾邑。苟非識務練事之才,曷膺蘇殘祛弊之責?惟卿,啓家孝友,爲吏循良。楊伯起,以淸白遺兒,早襲先訓。公孫弘,擧賢良對策,晩登名塗。出試於米鹽煩劇之間,輙有廉能之譽。入處於喉舌夙夜之任,冞著勤敏之稱。顧秉心自期以和平,而爲言不諒其衷素?吾知公長者,豈染浮薄之令,徒得君治之姑畀回翔之地?屬玆藩臬之擇代,果見廟堂之推賢。席不暖於朝廷,雖念賢勞之歎。器可別於盤錯,政合展布其能。玆授卿黃海道觀察使兼兵馬水軍節度使巡察使,卿其體予至懷,愼乃攸服。褰帷聽覽,俾小民自得於湖山。攬轡澄淸,使汚吏爭解其印綬。莫謂二字缺已熟而怠,左饘右粥之誠,不以四境無虞而忘繕兵詰戒之策。弛張有道,所貴寬猛之得中。政化爲先,毋徒簿書之是事。至於峻潔之操,何待訓飭之勤?凡諸稟處專裁,自有常典,若其設施區劃,唯在便宜。於戱,時政屬於艱難,尤重方面之任。義不擇於夷險,寧替國耳之忱?無墜舊家之聲,勉副新命之寵。故玆敎示,想宜知悉。副應敎南二星製進
巳時,上御熙政堂,引見黃海監司李星徵。入侍,左副承旨李翊,記事官趙根·李寅煥·申翼相。李星徵進曰,小臣衰病旣甚,恐不能當方面之任耳。上曰,海西農事,何如云耶?星徵曰,付種則善爲之,而秋年不實,不如京畿與平安道云耳。上曰,近日頗旱,雜穀,其無不能付種者乎?對曰,雖未詳知,而田穀,則皆已付種云矣。翊曰,小臣久在畿甸,故詳知農事矣。今年牟麥,盡枯於旱乾,已分不能收穫矣。頃因得雨,猶能發穗成實。故傳者浪說,麥秋豐登,然其實,則不及常年,且卽今付種處,立苗則果爲善矣。然立苗之後,一番除草,卽須得雨,乃可成就,而近來旱乾又甚,民方以爲憂矣。今日之雨浹洽,近日所無之雨也,誠爲多幸矣。上曰,海西饑民其數幾何?星徵曰,通道內不滿二萬云矣。都城中賑濟,亦於今廾日內停止。故前方伯,已報停賑之意云矣。上曰,兩牟,幾時登場乎?對曰,秋牟則念前當熟,春牟則當熟於晦間矣。上曰,然則是此地兩麥之熟,比兩南差遲矣。對曰,然矣。上曰,海西土品,何如?對曰,土品雖不及平安道,而雜穀則甚好,蘆田作畓處,則雖畓穀,亦好云矣。翊曰,畿邑土品,亦薄,而今年則土品稍厚,而又不爲早旱所傷處,則田穀頗好云矣。上曰,似聞晩耕處,不爲旱所傷矣。星徵曰,耕之晩,而立苗亦晩。故不爲旱所傷矣。翊曰,今日之雨,大都如此,則前頭民事,極有可望矣。星徵曰,忠淸左道旱災最甚,多不能付種云矣。上曰,大凡海西郡邑之數,雖小,而地方則廣大乎?星徵曰,不能廣大矣。州郡之數,與江原道相近,而地方之大,則不及於江原道矣。然江原道,則幅員雖廣,皆是山峽,其實,則反不如海西耳。上曰,海西無饑死之人乎?對曰,問諸來人,而姑未之聞耳。上曰,平山以南,則地接京畿,以北,則接於平安,而亦有接界於他道處耶?對曰,牛峰·兔山等地,又與嶺西接界耳。上曰,咸鏡道,亦有相接處耶?對曰,臣未之詳知,而似爲接界矣。大凡地方,東西四日程,南北則僅三日程云矣。翊曰,白頭山脈,到嶺西,支泒最多分落。故諸道接界處,皆是山峽耳。星徵曰,安東爲邑,北接春川,東北接三陟,地方甚廣,其間逸民,居多,有時見人,則輙登山觀望矣。翊,常奉命往來於此處,知之甚慣,非但接界於嶺之東西也,亦接寧海等海汀矣。上曰,卿未及到任,其無稟處事乎?對曰,臣曾未爲此道守令,今亦未及到任,雖有可稟事,何以知之?到後採訪民瘼,當以啓稟矣。近日黃州牧使變通事,亦當到彼任所,完了賑政後,巡到本州,訪問民情,方可啓聞矣。大槪兵使,以上司,其位勢與判官懸殊,凡有命令,則判官難與兵使相抗,其間必多防礙之事,以此皆以爲差出牧使爲便,或以爲得人爲難,不如仍舊,未知何以則可也。上曰,大抵其處民情,似以差出牧使爲便,而願去兼牧使,今雖往問,必以此爲第一話頭矣。星徵曰,必如是矣。然臣若往見而詳問,則可知便否,且民情事勢,苟皆如此,則雖曰,於兵使,亦何敢諱其便否乎?上曰,然矣。上賜弓矢·胡椒·臘藥於星徵。星徵拜辭而退。燼餘
上在昌德宮。停常參·經筵。
領議政鄭太和初度呈辭,入啓。傳曰,不允批答。
同知李正英初度呈辭,入啓。
黃海監司書目,本道農事及雨澤緣由事。
禁府啓目,押領官鄭貴顯元情云云,待任奎拿來後,一時稟處,何如?啓依允。又照本,前軍威縣監朴萬榮矣,爲其兄者,言於其弟,爲其弟者,傳說於臺諫,致有失實之論,則雖曰,他臺諫,亦有所聞,今不可推諉而得免,照律處置,罪杖八十收贖,奪告身三等。啓依允。
藥房啓曰,伏未審夜來,聖體調攝,若何?而眼候核患,比數日前別無加減乎?慈殿氣候亦如何?臣等,區區憂慮,敢來問安。答曰,知道。症候當言于醫官矣。
禁府,任奎拿囚。啓。
藥房再啓曰,卽伏聞入侍醫官所傳之言,則再昨有外感之候,眼患比前有加云,臣等,不勝驚慮之至,乃與諸御醫商議則皆以爲,宜先發散外感之候,以觀眼患之加減,人蔘敗毒散,加荊芥穗·蘇葉·乾葛·黃芩·黃連竝酒炒·山㧪子炒,各一錢,倍元方柴胡羌活,連進三貼,爲當云,此藥卽爲劑入之意,敢啓。答曰,知道。
京畿監司張善瀓辭狀。傳曰,遞差。
答刑曹判書鄭知和疏曰,省疏具悉。刑獄之任,不可久曠,卿其勿辭,從速察職。
答吏曹參判李慶億疏曰,省疏具悉。卿辭至此,本職當勉副焉。
禁府啓目,愼景尹·金益勳等覈處云云,上裁,何如?啓,旣無官家明白文書,則其在事體,不可以私相證之私書,處作公家之斷案,愼景尹乙良,分揀放送,金益勳段其間所爲,殊甚無狀是乎旀,金益炅段,不在其位,其於朝政通塞,自當力言是如爲臥乎所,此誠朝家之所痛惡者,不可人人譽其所知,毁其所惡,眩亂朝政故也。益炅乃敢大書於入啓文書中,其縱恣無忌之狀,不可以詬辱言事者之罪,罪之,詳考律文,從重科罪爲乎矣,金益勳乙良,參酌照律。
府啓,溫泉行幸時,藥房諸臣施賞之擧,不當逐年爲例之意,援義爭執,終不允兪,臣等,不敢知聖上,果以爲諸臣,有可紀之功耶?一嚬一笑,猶爲明主所惜,則官職資級,豈可以一時陪從之故,而皆得濫授乎?若循已往因慶覃恩之典,遂爲方來遵例應行之事,則其所以輕爵賞,而啓無竆之弊者,亦如何哉?朝家擧措,動爲後法,請加三思,還收藥房賞加及子弟除職之命。十三日引見時,臣鼎重,以藥房賞加賞格還收事,陳啓榻前,承批之後,旋以年年論賞,事理不當,臺諫爭執已久,而終不允兪,臣實未曉聖意之所在等語,更爲陳達,則自上敎諭開釋。又以賞格與賞加有異,而至請一倂還收。予亦未知臺諫之意,爲敎及見筵中說話,出於朝報者,則其日所陳之言,旣多有漏,而丁寧之敎,亦不能詳記,殊無致勤之意,請當該承旨·史官,竝推考。部將李東道,御營哨官金孝曾,以其奴婢相詰之事,乘醉發怒,同往一士夫家,詬罵侵辱,擧措駭異,部官,以其關係風俗,申牒本府,此輩雖曰微官,旣是衣冠之人,則如此鄙悖之狀,不可不懲,請部長李東道,禦營哨官金孝曾,竝汰去。近仍凶荒減役,上番軍兵,有自京雇立之擧矣。京中士夫家奴子,多入雇中,謀欲定送歇處,請囑紛挐,如或請未行,則各自推捉衛將所書員,恣加箠撻,衛將,斂手,莫知攸爲,聽聞甚駭,臣等,於今日之坐,招問衛將所書員,則托以不知,終不現告,問之衛將,則泛稱兵曹堂上·郞廳所爲,而亦不知名,爲答。雖未知其某官所犯,而其蔑法縱恣之狀,極爲寒心。衛將之不爲指名,亦甚不當,請命兵曹,一一摘發,論以重律,以防後弊,當該衛將,推考。査問衛將所分軍時,請囑濫雜之弊,則本所文書中,有衛將兩度辭狀,備述諸處侵責之狀,多有可駭之事,而兵曹,題送以終有難處,不可率爾,從容面議等語,爲辭,終不摘發入啓處置,此豈本兵糾檢之道乎?請兵曹判書洪重普,推考。答曰,依啓。
院啓,請還收藥房賞加賞格及子第除職之命,見上請舒川郡守安命老罷職,其代,各別擇差。見上答曰,依啓。藥房賞格還收事,停啓。
禁府啓目,李沃元情云云,刑推,何如?啓議處。以上朝報
下直,高靈縣監李重輝。
鄭錀,以承文院官員,以都提調意啓曰,今此進賀謝恩等文書,以五月初六日正書安寶之後,發行日期,退定於十八日,日字,所當改書,而遂張塗擦,難免㾗迹,自前退日不多,則有不爲追改之例,日字仍存不改之意,敢啓。傳曰,知道。
京畿監司張善瀓疏曰,伏以臣猥將狗馬之疾,再瀆震嚴之下,極知僭越,罪無所逃,而顧臣賤疾,根柢已深,非如外感猝發之症,積久傷敗,眞元耗脫,痰火上升,已成常患,當其火升之時,頭腦疼痛,精神昏霧,如人醉迷,殆不省事,其他種種呻苦之狀,難以悉陳,而卽今最可悶者,飮啖不廢,肌膚自消,輾轉沈綿,數字缺少有酬應,心氣輒動,頃刻之間,不能自定。大槪此等症候,決非旬月之內,所可完復,而況嬴惙之勢,有加無減,雖欲自力供仕,其路末由,當此多事之時,畿臬之任,豈身養病之所?一日曠職,所損非細。伏乞聖慈,曲垂體諒,亟許遞改,俾臣專意調治,以延微命,不勝幸甚。踏啓字下。
吏曹參判李慶徽疏曰,伏以臣之賤疾,沈痼已極,恩除之下,輒事乞免,罪在違慢,恭竢威命,不意加由之命,又出常數之外,臣誠震越感激,無地措躬,臣之嬰疾,已至四朔,當初症勢,十分危惡,幸自今月,浮脹少歇,僅得生路,而猶且根柢漸因,緊歇無常,一向沈綿,長在床席,口不知食味,脚不任行步,形貌換脫,氣力澌惙,雜施鍼藥,少無寸效,此誠同朝之所共知也。唯其賤陋之症,癃疲之狀,前後疏單,不敢悉意陳達,以溷天聽。故日月之明,猶未下燭耳。臣於三朔之內,四被除命,臣非木石,亦有一端知覺,豈不念有命之爲惶懼哉?病纏骨髓,無路自力,臣罪萬死,臣罪萬死,如天之福,更續殘喘,犬馬之齒,尙有餘日,服勤效勞,豈無其期?伏乞聖明,俯察危懇,將臣本職及〈兼〉帶同知經筵尙衣院提調,竝賜遞免,以便公私,且治臣違慢之罪,不勝萬幸。批答見上刑曹判書鄭知和疏曰,伏以臣猥將狗馬之疾,屢瀆宸嚴,極知惶悚,不敢而疾病之極,必呼天地父母,亦出於不容自己,伏願聖明,憐察焉。臣誠不幸,自前月以來,身病連仍,宿患脹症添重之外,新恙又復種種,右頰之瘡,向歇,腦後之腫,繼作,救急試灸,灸瘡方爛,且於數日之間,重感風寒,泄瀉兼發,一邊寒熱交劇,一邊四字缺尙今不止,危症多端,莫定用藥,積傷所發,缺於如此,臣之引疾廢務,今幾至於一朔,而又不知自今以後,差復遲速之如何。曠癏一日,臣罪益加,玆敢冒死仰籲,伏乞聖慈,俯諒至懇,亟許遞改臣職,以幸公私。批答見上燼餘
上在昌德宮。停常參·經筵。
午時,日暈。
中殿誕日,大王大妃殿·慈殿·大殿,政院·玉堂問安。答曰,知道。中殿,二品以上·大司憲問安。答曰,知道。藥房啓曰,伏未審夜來,聖體感冒之候,何如?昨日劑入人蔘敗毒散,進御之後,有和解之效乎?眼候與核患,亦一樣無加減乎?臣等,不任區區憂慮,敢來問安。答曰,知道。症候,當言于醫官矣。
原襄監司書目,農事雨澤事,江陵呈,以去四月二十九日,五月初一日橫溪地霜降事。
開城留守書目,本月十四日雨澤事。
藥房再啓曰,卽伏聞醫官等所傳之言,自上外感之候,雖已和解,餘熱尙在。小柴胡湯,加乾葛·麥門冬·黃連酒炒·山桅子炒,各一錢,石膏煆二錢,連進三貼,宜當云。此藥,卽爲劑入之意,敢啓。答曰,知道。
明日拜表時,開門差早。
答應敎李端相疏曰,省疏具悉。爾其勿辭,上來察職。
領議政鄭太和初度呈辭,不允批答。王若曰,念古人循國之忠,惟在服勤而盡事。以元輔受任之重,奚遽釋負而投閑?矧當存亡危急之秋,盍審進退去就之節?惟卿,三朝柱石,百僚楷模。累公累卿,家世之受恩最久。難兄難弟,台席之接武。可觀,輔弼弘多。言事業,則難一二計。忠勤茂著,任經綸者,餘數十年。玆循輿望之攸歸,遂以鼎位而重畀,分義可共休戚。予用諄諄,倚毗實非尋常,卿胡邁邁?況今仰觀而俯察,誠多目駭而心憂,物怪人妖,稽史牒而罕覩。夏雪冬雨,驚狀聞之畓臻,載路饑饉之顚連,可見賑政方急。滿城疾疫之夭札,良由時氣之多愆。天意難諶,若爲消弭之策,邦本將蹶,孰進拯救之方?卽君臣馳騖而不足,而老成引退之何心?國家多艱,宜共貞而有濟。臣主一體,必相須而乃成。當此時乞免者,何哉?非平日所望於卿者,有何不容已之勢,執此若將浼之心?纔喪王姬,慘戚何間於卿我?縱有身恙,扶衛必賴於神明,筋力有難於服勞。造朝雖曠,精神尙旺於論道。臥閤何妨?毋爲奉身之圖,益務經邦之業。於戱,漢諸葛之鞠躬,豈常言病?周尙父之至耄,未聞告歸。亟斷來章,勉副至意,所辭宜不允。故玆敎示,想宜知悉。知製敎李柙製進
院啓,請舒川郡守安命老,罷職,其代,各別擇差。見上答曰,賑政方急,姑責來效,未爲不可矣。以上朝報
注書趙根受由,代假注書朴紳。
李翊,以義禁府言啓曰,以刑曹啓目,平康縣令南斗長,移義禁府處置事,允下矣。南斗長,時在任所,依例發遣羅將拿來,何如?答曰,允。
李翊,以兵曹言啓曰,羽林衛將鄭德謙子女,方患拘忌之疾。而父子情理,不得不親自救療。故因其呈狀,分付數字缺內三廳入直,及巡將單子中,以此懸頉矣。政院,以懸頉爲未安,巡將單子中,使之無頉入啓,至於受點,犯染之人,決不可仍令出入闕庭。巡將鄭德謙,改付標以入之意,敢啓。答曰,知道。
傳曰,今此淑靜公主致祭,待發引定日後,退行,可也。
弘文館應敎李端相疏曰,伏以臣連承批諭,病未趨赴,再陳危悃,極涉濫猥。委頓床席,方竢鈇鉞之殊。不意聖度天大,不加譴罰。又賜溫批,缺之從速上來察職。聖旨丁寧,有非微臣所敢仰承者。臣奉讀未半,自不覺涕淚之交集,驚惶悚越,數日靡定,誠不知所以自處也。臣雖無狀,亦具心腸,一息猶存。知覺未泯,則君臣分義之嚴,豈至全昧?自古在外之臣,承君父召命者,或因病勢之難强,或因情勢之難安。雖有屢疏而不得進者,而若非官尊位高之臣,則必是山林遺逸之賢,自朝家待以優異之禮者也。今臣,以人則至愚極陋,庸孱病敗之一賤臣也。以位,則渺然微末之一小官也。初不能卽赴嚴召,屢次陳籲者,已極猥越,合受重譴。況敢不自揆分,一向仰瀆,至再至三,猶不知止,以速其刑章之加哉?雖以臣一身私計言之,臣本以喬木世臣。發身科第,平生志願,唯在祿仕,則當此無前凶歲,人皆飢死之日,臣之病勢,若不至於此極,則獨以何心,伏此丘壑,忍耐窮餓,不爲妻孥之地哉?倘於前頭,賴天之靈,或延危喘,幸復爲人,而聖明必欲薰沐而器使之,則以此欲效涓埃,糜粉自甘之初心,雖赴湯蹈火,亦所不辭,而卽今病狀,則時月之內,萬無起身趨謝之望。蓋臣之積年痼疾之外。近來添得之症種種危惡之狀,雖不敢每每缺以溷宸覽,而自初至今,已至五十餘日矣。日日漸劇,今至萬分危域,而臣之虛帶職名者。以月計之,則亦已三朔之,久矣。雖在閑慢之任,亦不敢如此。況此經幄重地,一刻不可暫曠者耶?臣於此危厲薰心,益自煎熬。若欲忍死冒進,則症狀至此。末由自力,若以煩猥爲懼,欲遂泯默而已,則深恐罪戾益重,死不瞑目,玆不得不更冒萬死,又此瀝血呼籲於紸纊之下。臣之前後冒瀆僭越之罪,臣所自知。公議至嚴,聖明亦難曲賜寬貸。伏乞天地,俯諒血忱,亟命鐫罷臣職名。仍治臣罪,不勝幸甚。批答見上燼餘
上在昌德宮。停常參·經筵。
進賀兼謝恩使福昌君楨,副使閔熙,書狀官鄭樸出去。
京畿都事尹搢,謝恩使陪行事,出去。
領議政鄭太和再度呈辭,入啓。傳曰,不允批答。
兵曹判書洪重普上疏。大槪,陳情乞遞職名事。入啓。
江華留守書目,失音近甚,專廢坐衙,身雖在任,無異空官。辭職上疏上送事。
藥房啓曰,伏未審夜來,聖體調攝,若何?昨日劑入柴胡湯,進御之後,感冒餘熱,已得差減乎?眼候核患,亦何如?臣等伏切憂慮,敢來問安。答曰,知道。與昨無異。
院啓,舒川郡守安命老罷職,其代,各別擇差。見上答曰,不允。
趙根受由,代假注書朴紳。
禁府啓曰,以刑曹啓目,平康縣監南斗長,移本府處置事,允下矣。南斗長,時在任所,依例發遣羅將拿來,何如?傳曰,允。
京畿監司書目,積城呈,以大司諫洪處亮辭職上疏上送事。
備忘記,都提調右議政鄭致和,鞍具馬一匹,阿多介一坐賜給。提調朴長遠,副提調張善瀓,御醫李東馨,各熟馬一匹面給,豹皮一領。御醫韓道昌·梁濟臣,鍼醫崔有泰·尹後益·金有鉉·金萬直,各熟馬一匹·豹皮一領。柳後聖,豹皮一領。崔聖任,上弦弓一張賜給。掌務官金慶華,令本衛門,高品付祿。醫女丹春·正玉·芝香,從自願免賤,命生翠葉等,米布,從優題給。下人等,令該曹米布,亦爲磨鍊題給。
司憲府照本,趙師錫·李藼等矣,史局重地,終致闕直,罪各杖八十贖,私罪,追奪告身三等。啓功減一等爲乎矣,趙師錫乙良,只贖。
禁府啓目,通津縣監任奎等元情云云。竝只姑爲因囚,啓聞後稟處,何如?啓。依允。同府照本,禮曹佐郞李沃矣,今此公主之喪,節目有無,考出磨鍊遲速,雖非郞官之所擅便,而至於以當該論罪,則有難得免,罪笞五十贖,解見任別敍。啓功減一等。
傳曰,政事,明日爲之。
答兵曹判書洪重普疏曰,省疏具悉卿懇。國事宜先,小嫌何謂?卿其安心勿辭,從速行公。以上朝報
洪萬容啓曰,假注書朴紳差出之後,屢度催促,則今日朴紳,親到闕門外,以兒子方患拘忌之疾,不敢入來云。旣有親子拘忌之疾,則勢難仍使行公,姑爲改差,他假注書差出,何如?答曰,允。
假注書朴紳改差,代趙昌期。
兵曹判書洪重普疏曰,臣曾於二月,受由出外,三月旬間,始爲入來,則新番分軍時,果不無紛雜之事。至於衛將,退後呈狀,而臣未卽査出者,其間有些少曲折矣。今者,以此重被臺推,不勝瞿然之至。推緘未畢之前,有不敢陳疏。而缺臺啓中衛將,泛稱兵曹堂上·郞廳所爲,而不爲指名云。缺令兵曹摘發之擧,臣卽當一一査啓,而本曹堂上,亦在於指斥中,則同席之間,査覈虛實,揆諸事體,亦甚難便。伏乞聖明,亟遞臣職名,以便公私,千萬幸甚。批答見上燼餘
上在昌德宮。停常參·經筵。
辰時,霧氣,日暈。
京畿監司書目,廣州呈,以本月十四日始作,十五日雨澤事。
全羅監司書目,去四月望後農事形止事,及雨澤緣由事。臨坡呈,以鷄山君崔孝悅,去三月初九日身死,道內癘疫滋蔓,方痛一千一百十七名,得差五百六十六名,死亡六十五名緣由事。
吏曹判書朴長遠辭職上疏,入啓。
藥房啓曰,伏未審夜來,聖體調攝,何如?外感之候,已盡和解乎?眼患彌留,久未平復,臣等,不勝憂悶,今日入診,議定鍼藥宜當,敢來問安,竝此仰稟。答曰,知道。症勢當言于醫官矣。
吏曹啓目,吏曹佐郞李翊相,病滿三十日改差,何如?啓依啓。
答大司諫洪處亮疏曰,遞差。
吏曹啓目,吏曹正郞李世長,成均館司成崔寬,除授後過限未肅拜,典籍李瑞雨,病滿三十日,竝改差,何如?啓依允。
因下敎,今日受鍼。
大殿受鍼後,藥房·政院·玉堂·二品以上·六曹·大司憲問安。答曰,知道。
院前啓,舒川郡守安命老罷職事,停啓。
假注書朴紳改差,代趙昌期。
領議政鄭太和再度呈辭,不允批答。王若曰,喪威之餘,疾病或乘,人固不免。進退之間,安危所係,卿豈未思?雖煩陳乞之章,斷無允從之理。惟卿,四代相業,三朝老成。鍾鼎難移,咸推鎭國之器。山岳不動,自有及物之功。爲宰相餘二十年,閱事變殆千萬狀。小大緩急,常資密勿之謨。燥濕辛甘,悉歸調劑之力。矧當今日屯艱之會,益切小子倚毗之誠。下民阻飢,周黎靡有,上天示警,魯史所無。移粟之擧雖勤,難遍賑貸之惠。求言之旨屢降,未聞消弭之方。朝論近益乖張,世道將胥淪喪,非卿曷能弘濟?是予所以厚望,何意仰成之辰,遽有請急之懇?新遭慘戚,得無過於悲傷。久積憂勞,或有損於榮衛,有何不安之事?自是無妄之災,神明所扶,宜見愈於不日。精神尙旺,殆無異於少時,何妨杖策而造朝?尙冀臥閤而論道。左揆纔入廊廟,想有獨賢之嘆。右台遠處山林,莫回長往之志。何卿奉身之請?又當此時,顧予敷心之言,已悉前諭。休爲乞解之計,益勉濟屯之猷。於戱,國家艱危之形,已至此極,輔相去就之節,豈宜自輕?卿勿復辭,予不多誥。所辭宜不允,故玆敎示,想宜知悉。知製敎李端夏製進
副護軍金宇亨,黃海監司遞來。以上朝報
卯時,有霧氣。自辰時至未時,日暈。
有政。吏批,判書朴長遠式暇,參判未差,參議李泰淵進,都承旨吳挺緯進。兵批,判書洪重普進,參判姜栢年病,參議李後山病,參知未差,右副承旨吳斗寅進。
吏批啓曰,判書朴長遠式暇,參判未差,小臣獨政未安,何以爲之?敢稟。傳曰,只出緊任。
以尹深爲持平,鄭始成爲正言,姜栢年爲京畿監司,張善瀓爲豐陽君,曺漢英爲夏興君,宋時喆爲兵曹參知,南龍翼爲禮曹參判,卞榥爲兵曹正郞,曺弘益爲慈山郡守,李溟翼爲持平,洪受河爲正言,李正英爲戶曹參判,張善瀓爲兵曹參判,李翊相爲副校理,李正英爲同義禁,申厚載爲通津縣監,趙爾後爲平康縣令,李世選爲瑞興府使,李殷相爲大司諫。
以吳挺一·鄭韺爲副摠管,尹鏶·南九萬爲副護軍,李慶徽·朴烶·申厚載·吳始復·姜頊爲司直,閔宗道·宋昌爲副司果。
傳于吳斗寅曰,梨峴洞闕門外,行人紛沓喧鬧,其中或不無染雜之弊。弘化門以上,則使御營廳東營入直軍士,禁之。由館洞路往來之人,使集春營入直軍士,禁之,而各別嚴禁事,分付。
大司諫洪處亮疏曰,伏以臣猥將狗馬賤疾,從前瀆擾,非止一再。種種諸症,形諸文字,有同醫家之病錄。每於封章之際,便覺支離,一味惶悚。雖蒙體下之仁,得免濫越之誅,分義所在,何嘗一刻少安於心乎?日者召命之下,又不能自力,略陳短疏。未蒙恩遞,蹤迹狼狽,更加一節。臣之病勢,積年沈痼,已入難醫之境。自分爲朝暮之人,而支撑到今,亦甚怪事,一身四肢,無不受傷,而以言其槪,則胸膈之痰火充塞,氣息煩促。脚部之筋骸牽痛,行步蹇澁。加以眩症,逐年增劇,一日之中,或至再三發,心神昏瞀,頭痛兼作,其他咳嗽無節,缺臂不仁等症,難以毛擧。自念年踰六十,百疾交攻,鬼事已迫,餘日有幾。奄奄殘喘,無一分供職之望。屛伏田間,靜思溘盡,而溫音荐降,情願莫申,竊恐日月之明,猶未盡燭乎實狀,而或以爲尋常引疾之比,尤不勝憂懼崩迫之至。凡人之知覺運動,只是精神與筋力,而都已消落朽敗,無可收拾,而驅策暮道,少效涓埃之補,此臣所以撫躳長歎,繼以飮泣也。伏乞天地父母,曲垂矜憐,遞臣本職及兼帶宗簿提調,以幸公私。臣無任兢惶激切之至,謹昧死以聞。踏啓字下。
巳時,上御養心閤受鍼。都提調鄭致和,提調洪重普,副提調吳挺緯,假注書沈柟,記事官李寅煥·申翼相,入伏熙政堂楹外。醫官李東馨·崔有泰·尹後益·金有鉉等四人,入侍。尹後益執鍼,上受右邊穴。面部,攢竹。手部,陽谷·外關·列缺·通里。足部,內庭·申脈光明·中封·三里。已上燼餘
上在昌德宮。停常參·經筵。
大殿,政院·玉堂問安。答曰,知道。
領議政鄭太和三度呈辭,入啓。傳曰,不允批答。
藥房啓曰,伏未審夜來,聖體調攝,何如?伏聞醫官所傳之言,昨日受鍼之後,亦有頭疼之候云,臣等伏不勝憂慮之至。今日受鍼之前,爲先入診,議藥宜當,臣等,敢來問安,竝此仰稟。答曰,知道。受鍼後入診可也。
大殿受鍼正時,辰正。
大殿受鍼後,藥房·政院·玉堂·二品以上·六曹·大司憲問安。答曰,知道。
府啓,新除授持平李溟翼,時在慶尙道禮安地,請斯速乘馹上來事,下諭。答曰,依啓。
戶曹判書金佐明書目,還朝時掃墳事,上疏上送事。啓答曰,省疏具悉。卿其安心往來。
宗親府,淑寧翁主,當日卒逝事。
禮曹,淑寧翁主卒逝,自今日,二十二日至,停朝市。啓。
傳曰,歸厚署,棺板一部,極擇送于內需司事,言于該曹。
大王大妃殿·慈殿·大殿·中殿,藥房·政院·玉堂問安。答曰,知道。
傳曰,各色段十匹,送于淑寧翁主家事,言于該曹。
禮曹啓曰,今此淑寧翁主之喪,擧哀節目儀註,今當磨鍊以入,而前日淑靜公主喪擧哀時磨鍊儀註,大臣至以失禮爲非。今不敢直爲擧行,而且玉候未寧,方在受鍼靜攝之中,自內隨便擧哀,似爲便當,何以爲之?敢稟。傳曰,今亦依便殿擧哀例,磨鍊爲之,而大臣所謂失禮一款,議于大臣磨鍊,可也。
大王大妃殿·慈殿·大殿·中殿,二品以上·六曹問安。答曰,知道。
藥房啓曰,卽伏見禮曹,淑寧翁主喪擧哀草記批答,則依便殿擧哀例磨鍊爲之事,命下矣。自上方在未寧受鍼之中,今若出臨便殿,則恐有添傷之患,依該曹啓稟,自內隨便擧哀,宜當,臣等,待罪保護之地,不任區區憂慮,敢此仰稟。答曰,啓辭至此,姑令權停。
政院啓曰,今此淑寧翁主之喪,又出於千萬意外,以聖上友愛之篤,荐遭慘戚於半月之內,伏惟悲慟之懷,何以堪勝?第念聖候,方在未寧之中,連日受鍼,而有此便殿擧哀之命,添傷之患,在所必至,群下之情,咸以爲悶。伏乞勉抑至情,減殺禮節,俯從該曹之請,以副區區之望,不勝幸甚。傳曰,已諭于藥房矣。
禮曹啓曰,因藥房啓稟,啓辭至此,姑令權停事,命下矣。便殿擧哀儀註,不爲磨鍊以入之意,敢啓。傳曰,知道。以上朝報
禮曹啓曰,今此淑寧翁主之喪,王大妃,似當有擧哀之節,而五禮儀,無此節目,依淑靜公主之喪例,不爲磨鍊之意,敢啓。答曰,知道。
又啓曰,今此淑寧翁主之喪,王世子擧哀節目,當爲磨鍊而王世子,方在沖年行禮,似爲不便,依淑靜公主喪,例不爲磨鍊之意,敢啓。答曰,知道。
藥房口傳啓曰,今此淑寧翁主喪家凡事,續續啓達,極爲悶慮。護喪中使與該曹堂上,眼同治喪,則可無未盡之患,至於隨事啓稟,實涉未安,敢此仰稟。答曰,兩旬之內,連遭慘喪,精神未定,不知所言。喪家書啓入覽與否,似無損益,而啓辭之意,如此。大段事外,勿爲煩稟事,當爲分付矣。
戶曹判書金佐明疏曰,伏以臣於本月十缺日,來到南漢,扶曳病軀,周審城機,公事已完,還朝在邇。第有私悃,不得不仰籲於孝理之下,臣父母墳塋,在於廣州之境,隔岸南北,一水盈盈,由陸則纔過十許里,尋舟則僅枉數步地。若於歸程,許臣展掃,則幽明榮感極天無量,玆忘僭越之嫌,敢陳惋切之懷。伏願聖慈,特賜片暇,俾申至情,臣無任惶恐隕越之至,謹昧死以聞。批答見上
辰時,上御養心閤受鍼。都提調鄭致和,副提調吳挺緯,假注書沈柟,記事官李寅煥,入伏熙政堂楹外。醫官李東馨·崔有泰·尹後益·金有鉉等四人,入侍。執鍼尹後益,上受右邊穴。面部,攢竹左右·絲竹孔左右。手部,陽谷·外關·列缺·通里。足部,內庭·申脈·光明·中封·三里。燼餘
上在昌德宮。停常參·經筵。
未時,太白見於巳地。夜五更,月暈,白氣一道,起自坤方,漸移艮方,長竟天,廣可二三尺,良久乃滅。
大王大妃殿·慈殿·中殿,藥房·政院·玉堂·二品以上·六曹·大司憲問安。答曰,知道。
大殿,政院·玉堂·二品以上·六曹·大司憲問安。答曰,知道。
藥房啓曰,昨日淑寧翁主之喪,出於千萬不意,伏未審悲疚之中,聖體調攝,何如?慈殿連遭慘戚,未寧之候,恐有添傷之患,臣等,不勝憂慮,敢來問安。答曰,知道。兩旬之內,連遭慘喪,心神未定,他何足道?所大憂煎者,慈候,又遭慘戚,悲痛之極,困頓益甚,誠爲悶慮矣。
副校理鄭載嵩,承文院副正字成瑨·任弘益等,文臣朔試射時,稱病不進,依承傳罷職。
領議政鄭太和三度呈辭,入啓。不允批答。王若曰,屯艱非一二,方覺倚界之隆深。巽辭至再三,實愧誠意之淺薄,謂已諒於前批,奚屢煩其上章?言念國家之安危,實係輔相之進退。惟君臣一體,固宜協心而圖治。顧憂虞多端,豈容奉身而釋負?試觀今日之事,不待予言而知。民生自春阻飢,設賑政而未遍,天災式月示警,稽往牒而亦稀。嗚呼,此何等時?邦本將蹶,艱危有不忍說。天意難諶。方當隉杌之形,益切顚覆之慮,豈置於相忘之地,袖手傍觀?如論其可救之方,戮力共濟。惟卿,義同休戚,肆予視猶股肱。三朝老成,素稱韓范之德宇。四代相業,不讓王謝之世家。翊戴台階,幾賴經綸之密勿。敷奏前席,每喜補益之弘多。朝紳咸爲之聳瞻,寡昧亦有所倚重。故此圖任之眷,前後偏隆,唯其贊襄之誠,終始何異?不料仰成之日,有此引疾之章。扶顚之責,自倍於平時,去就奚遽?求助之意,尤切於上相。大小悉咨,未知若浼者何哉?固非所望於卿者。衰年慘戚,亦易致於損傷。積歲勤勞,慮或妨於調養。黃扉再闢,縱見左揆之起來。白駒難回,其奈右台之牢讓?胡乃撝謙於此際,貽我宵肝之深憂?於戱,卿無復辭,予不多誥,臨深有懼,予無樂乎爲君,處閑非宜,卿豈果於忘世?亟回求退之志,以副如渴之心,所辭宜不允。故玆敎示,想宜知悉。知製敎李嵆製進以上朝報
下直,任實縣監尹善得。
都摠府啓曰,今日入直軍士,當爲中日習射,而停朝市相値,不得爲之之意,敢啓。傳曰,知道。燼餘
上在昌德宮。停常參·經筵。
領議政鄭太和四度呈辭,入啓。傳曰,安心調理。
大王大妃殿·王大妃殿·中宮殿,藥房·政院·玉堂·二品以上·六曹·大司憲問安。答曰,知道。
大殿,政院·玉堂·二品以上·六曹·大司憲問安。答曰,知道。
慶尙監司書目,豐基郡守魚尙儁,應旨陳弊上疏上送事。
獻納尹衡聖啓曰,臣頃緣賤疾,冒呈辭疏,實出萬分不獲已也。猥塵醜穢之症,冀蒙恩遞,兼陳所懷,因及向日筵中事。顧臣何嘗有一毫他腸哉?只以身在言責之地,目見伊時之事,泯默而退,臣誠愧恨,乃敢發之於疏中矣。及見吏曹判書朴長遠辭疏,歷擧臣疏中語,顯加譏斥,臣不勝赧然之至。臣不揆僭妄,率爾陳章,自取狼狽,尙誰咎哉?而臣之本情,有不然者。若以臣言,謂之狂率,臣亦不辭。謂若以臣有所作意,陰爲抑揚者然,則噫亦甚矣。聖明在上,臣豈忍矯飾乎?在臣情勢,有不敢晏然。且聞兩司之官,以前執義李東老,不卽擧劾,相繼避遞。臣於其時,忝在臺閣,不能糾正,則應遞之失,專在臣身,而閱月沈痼,無計起動,幸得小差,今始來避。逋慢之罪,亦所難逭。以此以彼,決不可一刻仍冒,請命遞斥臣職。答曰,勿辭,退待物論。
藥房啓曰,伏未審夜來,聖體調攝,若何?眼患一樣無加減乎?慈殿氣候,何如?昨承聖批,伏不勝憂慮之至,今日受鍼,何以爲之?敢來問安,竝此仰稟。答曰,知道。慈殿氣候及予之所患,當言于醫官矣。
藥房再啓曰,伏聞司饔院日次供上,以素膳封進事,下敎云。臣等,伏不勝悶慮之至。自上方在未寧調攝之中,且伏念慈殿宿患,彌留已久,尙未平復,此時若累日行素,則添傷之患,勢所必至,不可不勉抑至情,以副群下之望,殿下自今日先復常膳,仍爲勸進慈殿,千萬幸甚。臣等,待罪藥房,敢此仰稟。答曰,知道。啓辭至此,當卽勸進焉。
大司憲閔鼎重啓曰,去歲疏決時,科場代射全家定配之類,竝皆減等,旋因審理全釋,而咸鏡道定配中,有因其身死,而其妻子,獨未蒙恩典,臣曾忝藩任,啓請竝宥,見格該曹,故敢於前月引對之時,面陳其冤狀,有命一體放釋矣。今聞該曹,考出文書,則臣之所陳中,金成國爲名者所犯,元非代射,而混同擧論云。臣之昏不致察,甚矣。當伏奏事錯誤之罪,請命遞斥臣職。答曰,勿辭,退待物論。
執義李秞避嫌。大槪,臣於獻納尹衡聖處置,有不敢可否之嫌。請遞事。呈政院,還出給。
掌令成震丙啓曰,糞土微臣,忝叨匪據,病勢情勢,萬分崩迫,屢上疏章,見却喉司,縮伏旅邸,恭俟譴責,臣之進退,實爲狼狽。且臣曾任永川郡守時,居官無狀,至被徒配之罪。今者伏聞大臣於公坐中,執此爲言,不當冒據云。臣旣有難貸之罪,又被大臣之斥,決不可頃刻仍冒,請命鐫削臣職,以謝公議。答曰,勿辭,退待物論。
府啓,竝引嫌而退,疏陳所懷,不必爲嫌,而未卽糾正,難免其責,面陳冤狀,奏事得體,則意外換名,元非大段,一時譴罰,事在久遠,則不可以此輕遞言官,請獻納尹衡聖,遞差。大司憲閔鼎重,掌令成震丙出仕。答曰,依啓。
大司憲閔鼎重,就職。
答吏曹判書朴長遠疏曰,省疏具悉。卿其勿辭,從速察職。
江華留守徐必遠上疏。踏啓字。以上朝報
自辰時至申時,日暈。
李翊啓曰,掌令成震丙,牌不進矣。傳曰,知道。
大司憲閔鼎重,就職。
禮曹啓曰,以禮曹濟州牧使所捧世子宮方物馬裝草記,傳曰,自己丑至己亥,宜有前例此草記,似乎不爲考例而爲之,使之相考前例,改入事,傳敎矣。近來三名日大王大妃殿·王大妃殿方物,及大殿所封弓帒筒箇外,竝爲權減,而自前濟州牧,則弓帒筒箇外,馬裝獐皮,亦爲封進。故未封進馬裝獐皮,使之追封事,今年正月間,具由入啓,定奪行會,而濟州牧使李,追封方物中,世子宮馬裝,一體封進。未知其由,取考己丑以後數年文書,俱無世子宮封進之例,今番則因爲捧入,而方物未復舊之前,勿爲封進之意,啓稟矣。今承下敎,更考己丑以後己亥以前文書,則自己丑至乙未,未有封進之事,而自丙申至己亥,果爲封進。以此見之,則權減後各年所封不一其規,今後世子宮所封馬裝,使之仍爲封進,何如?傳曰,使之缺年一度可也。
吏曹判書朴長遠疏曰,伏以臣缺瀝血之章,恭竢違慢之誅,不意聖度,竝包缺下溫批,非惟不賜矜許,至以從速察職爲敎。缺戰感泣之餘,反覆思惟,蓋臣疏意,實在於賤疾增劇,曠職是懼,而略及情勢之狼狽,意者天鑑,有未盡燭於病重實狀,而謂臣猶可黽勉冒出而然耶?顧臣病勢,到此地頭,區區情勢,有不足言也。臣之所患,前症日益危惙,不離床席,今至半月,或寒或熱,乍緊乍歇,元氣漸敗,轉側須人,種種陋穢之症,亦何一一累溷於天聽?缺是天官首席,決非無狀,如臣養病之地?曠職一日,添臣一日之罪,此臣之所大懼,而不敢不干冒宸嚴,又此哀籲者也。伏乞聖慈,憐微臣病重之實狀,念職司緣臣而久曠,特令爲先遞臣本職,以便公私,千萬幸甚。臣無任煎迫祈懇之至,謹昧死以聞。批答見上
江華留守徐必遠疏曰,伏以臣頃陳血懇,冀蒙恩遞,夢寐之外,溫諭丁寧,如臣無狀,萬不當一,惶恐如何,感激如何?分義所在,不敢更煩,而第臣五朔頭瘡,日漸加重,膿血長流,晝夜爬搔,不沐溫泉,差復無期。且自去月,失音還甚,累日靜處,稍得開通,一場酬酢,旋又閉塞,人無聲音,何以應物,坐衙專廢,民不得見,以此居官,無益有害,況臣四年繫官,不堪丘墓之戀,精力已退,非復向日之比,雖賜遞免何損於國?必以爲居守旣久,稍知利害,則待其蘇醒,還爲差送,亦何妨耶?臣無任悶蹙之至,謹昧死以聞。踏啓字下。燼餘
上在昌德宮。停常參·經筵。
夜四更,月暈。
大王大妃殿·大殿,政院·玉堂·二品以上·六曹問安。答曰,知道。
王大妃殿·中宮殿,藥房·政院·玉堂·二品以上·六曹問安。答曰,知道。勿爲問安。
大王大妃殿,藥房問安。答曰,知道。
藥房啓曰,天陰雨濕,伏未審夜來,聖體調攝,若何?眼患,比昨間別無加減乎?慈殿困頓之候亦,何如?今日受鍼,仍爲姑停乎?臣等,憂慮未弛,敢〈來〉問安,竝此仰稟。答曰,知道。慈候,與昨一樣,予之所患,亦無加減。今日受鍼,姑停可也。
全羅監司書目,寶城郡守朴宗杓,今月十五日身死事。又書目,靈岩郡守鄭始大,老母病在京中,以親年七十,勿敍三百里外,引法呈狀,遞易當否,令該曹處置事。
吏曹啓曰,平安監司鄭萬和,今已瓜滿,其代,依近例,令備邊司議薦,何如?傳曰,知道。
掌令李休徵啓曰,臣於前月,以父母墳加土事,伏蒙恩暇,辭朝之日,慘見長孫之夭,下鄕之後,又値亡弟葬窆,禍殃叢疊,悲哀內鑠,疾病之作,勢所必至,而症情沈劇,實非尋常,調治之際,期限奄過,非不欲瀝血控疏,仰陳危迫,而自以狗馬之疾,干冒宸嚴,有所不安於心,循例病狀,以冀上聞,而政院不諒情實,遽以跡似而啓寢,下情憂鬱。第切悶蹙,幸賴生成,得以無死。今始還朝,而由限日期,載在法典,則今臣過限,倍之有加,身爲法官,安敢仍冒?且聞頃日大臣,以前執義李東老,不卽擧劾,陳達榻前,自上至有終無是非之敎。吳始復·申厚載·宋昌·閔宗道諸人,皆以此引避見遞。臣前在憲職,與吳始復相終始,則不卽擧劾之失,一體也。及其再授之後,與申厚載·閔宗道·宋昌,比跡供任,多歷日所,則終無是非之責,同也。前後備員不職之罪,循省惶愧,不勝瞿然,以此以彼,決不可一刻苟冒,請命遞斥臣職。答曰,勿辭,退待物論。
吏曹啓曰,臺諫有闕,政事,取稟。
禁府,南斗長拿囚。啓。
大司憲閔鼎重啓曰,臣於昨以奏事錯誤,自劾而退矣。處置請出,實非所料,而乃以意外換名,元非大段爲辭,與臣所自列者,相左,尤安得晏然乎?疏決時,減等而仍爲全釋者,代射之類,而臣之陳其獨漏之冤者,亦是代射之人也。誤記妄認,至以非代射者,而混同擧論,竝蒙恩宥,則元無換名之事,全是錯奏之罪,何以謂之非大段乎?至於尹衡聖之同侍筵席,默默而退。其後累日,亦無一言,閱月之後,旣經憲官,復拜諫職,始乃陳疏張皇,過實追悔,不論及其批下。故引前事,意在圖遞,縷縷强卞,謂非本心,此何等擧措,物情之致怪,固其所也。不必爲嫌之論,果何據也?御史廉問,事體旣重,徒配之律,亦非輕罪。蒙敍之後,未經他職,先入臺閣,物議之訝其太驟,不足過也。諉以久遠,亦未見其當也。大抵臺閣處置,實關公議,苟或立落失宜。便至是非顚倒,今日之論,果皆合於公議乎?臣旣負應遞之失,而處置之語,又違事實,不得不再瀆於靜攝之中。昨緣日暮,朝患眩疾,俟其少定,今始來避,臣罪至此尤大,請命遞斥臣職。答曰,勿辭,退待物論
掌令成震丙啓曰,臣於昨日召牌之下,不得趨詣者,蓋緣臣之情勢,不敢靦然就職者也。以此引避,見却喉司,臣之狼狽,到此極矣。卽見大司憲閔鼎重避辭,則直擧臣之罪名,而諉以久遠,亦不見遞,爲非,臣何敢一刻仍冒?請命鐫削臣職,以爲人臣負罪者之戒。答曰,勿辭,退待物論。
執義李秞啓曰,臣於昨日處置兩司也以爲,獻納尹衡聖之引避,雖因吏曹判書疏語之斥,事與禮曹判書趙復陽,相關,復陽於臣,有一家之嫌,不敢晏然處置。措辭引避,則政院,諉以强避,終始不捧。臣不得不因爲處置,而尹衡聖,則疏語矇矓,未免人言,而旣曰,斷無他腸,則不必强以爲咎。大司憲閔鼎重,則其所陳達,旣是可釋之人,則誤達罪名,元非大段之失。掌令成震丙,則一時被罪,人頗稱冤,事在久遠,不可永塞。故三臣處置,以此措辭矣。今見閔鼎重再避,則拈出臣處置間措語,攻斥不遺餘力。且聞物議,以臣當避不避,爲非云。臣意見昏謬,種種做錯,何敢一刻仍冒臺席乎?請命遞斥臣職。答曰,勿辭,退待物論。已上朝報
吏曹啓曰,江華留守有闕,依近例,令備邊司議薦,何如?傳曰,允。已上備局謄錄
吳斗寅啓曰,備邊司郞廳來言,今日宣惠廳坐起日次,而與國忌齋戒相値,外司開坐之意,敢啓。傳曰,知道。
李翊啓曰,以禁府,金益炅制書有違照入事草記,傳曰,缺用比律,豈無可當之律耶?問于本院律官以啓事,命下矣。問于律官則以爲,大明律濫設官吏條,有罷閑官吏,缺外干豫官事,結攬寫發文案,把持官府,蠧政害民者,杖八十之律,而此亦比律云。臣亦取考律文,則此外無他相考可比之律矣,敢啓。傳曰,知道。
太宗大王忌辰齋戒。燼餘
上在昌德宮。停常參·經筵。
昧爽,有霧氣。自辰時至未時,日暈。
領議政鄭太和五度呈辭,入啓。傳曰,安心調理。
重出吏曹啓曰,江華留守有闕,依近例,令備邊司議薦,何如?傳曰,允。
藥房啓曰,伏未審夜來,聖體調攝,若何?眼候與昨一樣乎?慈殿氣候亦,何如?今日受鍼,仍爲停止乎?臣等不任憂慮,敢來問安。答曰,知道。慈殿氣候,與昨無異,受鍼則數日間姑停,可也。
玉堂箚子。大槪,大司憲閔鼎重出仕,掌令李休徵·成震丙,執義李秞遞差事。入啓。答曰,依啓。
傳曰,政事,明日爲之。
大司憲閔鼎重就職。以上朝報
李翊啓曰,大司憲閔鼎重,執義李秞,掌令成震丙·李休徵,避嫌退待,持平尹深·李溟翼在外,今日監察茶時之意,敢啓。傳曰,知道。
鄭錀啓曰,領議政鄭太和五度呈辭,到院,而國忌留院之意,敢啓。傳曰,入之。
傳于洪萬容曰,政事,明日爲之。
都摠府啓曰,今日入直軍士,當爲中日習射,國忌相値,不得爲之之意,敢啓。傳曰,知道。燼餘
上在昌德宮。停常參·經筵。
禮曹判書趙復陽上疏。大槪,蹤跡狼狽,疾病危劇,癏職已久,供仕無望,冒陳崩迫之情,本職及兼帶文衡·備局等任,竝乞爲先鐫改,以便公私事。及行副護軍尹鏶辭職上疏。入啓。
戶曹參判李正英辭職上疏。入啓。答曰,省疏具悉。卿無可遞之義,卿其勿辭察職。
藥房啓曰,伏未審夜來聖體調攝,若何?昨承聖批,以數日間姑停受鍼爲敎,眼候漸有差減之效乎?慈殿氣候亦,何如?臣等憂慮未弛,敢來問安。答曰,知道。慈候,時無如常之效矣。今後勿爲逐日問安。
原襄監司書目,雨澤及平康縣雹災事。
忠淸監司書目,本月十五日雨澤事。又書目,成歡察訪李克泰,曾爲永同縣監時,患其革邑罷職,弑夫罪人,故爲掩護,瞞報上司。至今物情駭憤,不可復爲受任於道內,罷黜事。
答行副護軍尹鏶疏曰,省疏具悉。金吾之任,當勉副焉。卿其勿辭察職。
吏曹,前縣監安塾身死,曾經臺侍,啓。別致賻。
政院啓曰,新除授注書吳挺昌與都承旨吳挺緯,同生兄弟,法當相避,吳挺昌,改差,何如?傳曰,允。
注書吳挺昌改差,代假注書金學培。
備邊司啓曰,忠淸監司閔維重,以漏籍人論罪變通事,具由狀啓,而改易事目,所關不輕,後日登對時,面稟處置,何如?傳曰,允。
京畿監司書目,楊州呈,以戶曹判書金佐明辭職上疏上送事。
政院啓曰,左議政許積,來詣賓廳請對矣。傳曰,引見。已上朝報
有政。吏批,判書朴長遠病,參判未差,參議李泰淵進,右承旨鄭錀進。兵批,判書洪重普病,參判張善瀓未肅拜,參議李後山病,參知宋時喆進,右副承旨吳斗寅進。
吏批啓曰,判書朴長遠病不來,參判未差,小臣獨政未安,何以爲之?敢稟。傳曰,只出緊任。
漢城府啓曰,西部主簿權頊,以親病受由下鄕,已過一月,上來遲速,未可豫料,而當此都民賑救場役變通之時,部官不可久曠,權頊改差,令該曹,今日政,卽爲差出,何如?傳曰,允。
以李端夏爲獻納,李柙爲執義,李興浡·宋昌爲掌令,吳挺昌爲注書,金徽爲刑曹參判,林峻業爲寶城郡守,李泰淵爲平安監司。
以徐必遠·洪處亮·李秞·李休徵·成震丙爲副護軍,尹衡聖爲副司直,鄭萬和爲同知。
鄭錀啓曰,新除授平安監司李泰淵,時無加資。四五字缺傳曰,依例加資。
咸鏡監司狀啓,缺水鐵匠金義先,爲虎囕死事。傳曰,囕死人,恤典擧行。
兵曹啓曰,今月二十四日內奴忠悅稱名人,自金虎門入來,差備門外擊錚,極爲駭愕,令攸司囚禁治罪,同門守門將洪汝完,常時不能禁斷雜人,以致闌入,亦爲非矣,推考,何如?傳曰,允。
政院啓曰,昨日尙瑞院數字缺兵曹,送一馬牌,問其所得之由,則捕盜部將,所得數字缺門外路上來物云。考其字號,則頃日平康縣令缺拿來羅將閔孝云所授去者,必是中路遺失,爲部將所得。莫重馬牌,不能謹愼,公然見失,已極可駭,而見失之後,亦不卽來告,前後所爲,俱極痛惡,羅將閔孝云,令攸司囚禁重治,何如?傳曰,允。
禮曹啓曰,中廟後宮昌嬪墓,在果川縣銅雀江上,綾山君僖,上年身死,入葬於其上,臣曹,今始聞之,不勝驚駭,欲知其虛實,發送畵員,使之看審圖形而來,則綾山君僖之所葬,果在昌嬪墓上,相距則八十六步,而乃是主頂壓臨之地。昌嬪實生德興大院君,其墳墓塋域,事體甚重,雖云後裔,何敢入葬於其上乎?主山破傷,地家之大忌,而禍福之說,則固是茫昧,其在法理,殊甚可駭。僖家,見本曹看審,卽爲掘出云,而當初埋葬,雖出妄作,有不可以已爲掘出而置之,卜葬地官,亦甚可惡,本家子弟中主幹之人,當該地官,竝令攸司囚禁。且其掘出之處,令本道定差使員,去其灰土,更缺土堅築塡塞,以成山崗舊形,宜當,以此分付京畿監司處,何如?傳曰,依啓。事甚可駭,本家數字缺囚禁科罪。
入侍,左議政許積,同副承旨洪萬容,假注書趙昌期,記事官李寅煥·申翼相。許積進曰,不幸旬望之間,翁主之喪,又出意外。伏想慈殿缺自上調攝之中,種種惱疚,何以堪遣?今日又聞缺兒子之夭,不幸之事,連疊如此,自上受鍼未缺中,以此久闕入侍。今日切欲瞻望玉候,仍有數字缺上曰,雖翁主,實是同氣,一旬之內,十餘字缺積曰,慈殿氣候,近復如何?上曰,六七字缺悲疚之中,心火未祛,不能如常矣。積曰,方今閭家數字缺淨之處,癘疫·痘患·紅疫極熾,誠可憂慮處。切聞數字缺處,書啓,傳書以啓云,同氣之間,至情所在,自上雖不能抑而止之,此是聖慮之未察處,自上侍奉兩殿,所重在此,雖是翻譯之書,豈可捧入乎?分付藥房,或使問疾以啓,或驗藥救護,則似可矣。上曰,其時慈殿,敎以勿通書信,而心中終日不安,使之累累傳書以入矣。積曰,不必如此,一日一度,問于藥房,則可知症患輕重矣。切聞淑靜公主,得疾於闕內。麟坪女子,亦入於闕內云,未審然否。上曰,爲問安慈殿,朝入而夕出之,後缺五日,始得疾矣。積又曰,切聞外間傳說,內人有得痘出外人云,未審然否。上曰,四月間七八人,得痘而出,近間別無此事耳。積又曰,闕內多有災變云。上曰,未知有災變。積曰,喪患連出,人心不定,群下之憂慮,甚矣。今姑移御他殿,未審如何?自上若因災而修德,則群災自消,如此微細之事,固不必移避,群下之情,豈如此乎?領相之以病引入之後,久不相見矣,昨日始往訪之。上曰,領相之疾,如何?積曰,別無刺痛處矣。上曰,新遭喪戚,氣力必困綴。積曰,缺食全廢,觀其神色,澌敗莫甚,與臣酬酢,不能久坐。其時內醫都提調鄭致和,亦會于其處,皆言數字缺當,但不知合當移御之所,以是爲慮。此下十行缺上曰,好雨連下,亦不能周洽諸道缺積曰,忠淸道,則幾盡移秧云,而昨日之雨未知,如何?缺之奇,尙未及聞知,大丘之雨,所不足云矣。洪萬容曰,黃海道之雨,似不周洽。積曰,平安道似無不足矣。積又進曰,切仰手部濕瘡之候,似未快復矣。上曰,自腰以上,別不大段,而自臀內以下,瘡處頗苦矣。積曰,今日別無他事仰陳,而歲幣黃金請減呈文,大提學有故,金佐明搆出,語頗明備矣。上曰,主意,如何?積曰,主言感上國之恩,竭力圖備,而黃金,本非土産,三十年拮据,亦未能準備云云。其下多言先大君時相好之事矣。上曰,雖善爲說辭,若不行賂,則事亦不成矣。積曰,若損萬金缺啗,則可以無虞云,而副使閔熙以爲,至萬金則甚不可云云。小臣之意,亦欲必去萬字,蓋一年歲幣所納,至一千五百兩,六年則九千兩,必去萬字乃可耳。領相之意,欲給五年所納,而大槪此事,不可使知於譯輩矣。上曰,一善則必得四五千兩矣。積曰,所給元數若小,則彼輩必欲生事,佐明之意則以爲,雖給十年之數,亦無妨云。上曰,若過萬兩,則決不可,五年數,似當矣。上曰,先大君之事,委曲言缺似可,若言前日大君往來之時,多被上國之恩,到今思之,感淚自零云云,如此措語爲當。積曰,奏文中,亦備陳此言矣。上曰,我國飢饉形勢,何以爲之?積曰,呈文中此下七八行缺上曰,使臣到彼,別無五六字缺時聞彼人消息,兒皇者頗有遊畋出入之弊,曾聞數字缺海邊云矣。上曰,海邊何處?積曰,自通州直南,距燕七日程云。又聞出于永平府云,今夏豈更出入乎?使臣遲滯之患,別無慮矣。臣曾任使价入燕時,聞順治皇帝者,每出遊於溝塹,蓋馳逐遊畋,彼人之常事也。上曰,其處築城乎?積缺築城以周之,獐鹿諸獸,皆牧于其處,凡觀公事,亦於其處,故使臣多有遲滯之患矣。一日,聞自溝塹還闕,明曉又出,百官亦不能知,可怪。上曰,出入無常,驟如風雨,何足怪也?非特此也,亦聞多有暴猛之失矣。右相曰,中原,大器也。必有威嚴,乃可鎭攝,順治則似過於虐矣。上曰,順治,不意缺殺臣隣。或親自撾殺,暴虐似甚矣。積曰,暴虐雖甚,剖決公事,能出入意表,此所以能維持大器之故也。積曰,李泰淵爲平安監司,其剛明勤肅,到處稱治,可謂得人。但吏曹無堂上,吏曹判書朴長遠,今方呈辭,頃日牌招,亦不來,後日開政時,必强迫使進,差出參判·參議,似可耳。上曰,前日牌不進後,已爲推考矣。假注書趙昌期進曰,史官,記事而已,出位論列,有近於越俎之對,臣目擊時艱,慨然於中者,久矣。今日幸在入侍之列,區區所懷,敢欲陳達矣。上招洪萬容,使之前進曰,有懷則使之陳聞。昌期曰,當今國勢之岌嶪抗揑之形,童婦孺子之所共知,不待數字缺殿下亦已洞燭矣。但以當今政令施措觀之,五六字缺切怪之。且古之人君,回亂爲治,一行缺殿下則不然,七八字缺因循故常而已,無所謂一定不易之規模,當今數字缺渙散,皆由於此也。且臣所謂規模者,非謂異數字缺之事也。只以古道,爲必可行,俗論,爲不可聽,以重恢數字缺向,勇猛奮斷,不得不措,然後乃可謂之規模也。數字缺之主,不過曰周之宣王,晉之悼公。半行缺所共知所共言,臣亦擧其所以半行缺所以中興,不過曰任賢使能,內修外攘,半行缺除惠施舍,救災恤患,約官職,厲臣工,伯業五六字缺民疾苦,擇良二千石,信賞必罰,綜核名實者,漢家中興之由也。無其事而有其功者,自古及今,未之聞也。殿下臨御幾十年,不能發一令出一謀,拱手以待,危難之自至,以若所爲,求致中興,不已難乎?洪萬容在傍曰,玉候違豫,有倦殿坐,胡不以疏章仰陳乎?昌期曰,頃日因災累下求言之旨,臣非不欲剡章仰暴,而但微末之臣,循例陳疏,有涉泛然。必欲一瞻天顔,以知聖意之所定向處,然後繼以文字,劃爲科條以進,此臣之本情也。進說旣久,自上無發落。昌期進曰,眇然微臣,不避僭妄,不揆出位之嫌,以效區區貢忠之誠,而殿下無借顔容納之意,得無近於古人所謂訑訑之色乎?因起俯伏以俟。上曰,畢聞所陳,然後可有發落,豈可隨缺酬答乎?洪萬容在傍曰,所懷第陳之。昌期乃言曰,臣之所欲言者,多矣。咫尺寸晷之下,難以言語畢陳,請略其細而擧其綱。上曰,可陳其綱。昌期曰,古昔人君,修己缺人之道,必有所謂講明窮格之學,如中庸之明善,大學之格致,易所謂學聚問辨,孟子所謂知性知天,書所謂缺精等語,皆謂此也。至於朱程之言,則尤有詳焉。如讀數字缺論人物,察是非,求之文字,索之講論,其見於傳數字缺曉然,若其工夫次第工程,則如今日半行缺累以至於豁然貫通者。乃其極半行缺是白非而已,日用事物之來,半行缺所謂尋箇是處者,眞切要之語也。然聖賢言語,數字缺成萃於經籍,故讀書又爲窮格之要,其讀之之法,數字缺句句皆有着落,磨礱涵泳,優遊厭飫,終至於會數字缺然後,可謂眞讀書耳。玉候違豫,固難刻苦數字缺固難自暇,殿下,誠能有味於半行缺開卷之時,殿下聰明天縱,半行缺常情所可測度,而以其見於政事施爲,半行缺學力所得,以安生民而奠大業者。且經筵久廢,數字缺日躋之實,蔑焉無聞。是以國勢之不振,風俗之澆訛,數字缺擧國臣民,莫不隱憂切歎,以殿下爲偸惰苟安者,良二字缺也。殿下若不以臣言爲不肖,而欲小留意於此學,則願擇朝臣中有文學,草野有經術者,俾帶經筵之職,日對便殿,講論經旨,而其所講之書,必擇經書中最切急之一書,定爲格式,日有課程,討論講格之久,萬理自然該通,則是非黑白,無不瞭然於心目之間,擧而措之,萬事無處而不當矣。又何慮衰亂危亡之患乎?又曰,殿下雖有含弘廣大之量而欠些剛明之德,故權衡尺度,未能的定,而缺事應務之際,未免爲浮議所撓惑,此亦留意省察處也。其次曰,用人才,蓋人才之興,在於培養。願殿下,於天下缺人才,苟有一長,必崇奬誘掖,使之聳動興起。凡奠庶官,惟缺是視,不以門閥形勢毁譽,有所取捨揀擇,則自然官得其人,庶績其凝矣。至於百司庶僚,亦必輪日入侍以後,祖宗朝輪對之法,諮之以志趨所在,古今治忽存亡之機,以知其知識才術之高下,審定人才之大槪,然後以此較之於銓官之所注擬,若銓官所見不明,或循私誤擬,亦必責勵勸勉,施以譴罰,則幽遠之吏,咸得自達,而銓曹亦知警缺不自盡其心也。至於鄕曲遺逸之士,亦使朝中宰數字缺令咸得薦聞,而必精其選。使不敢如近七八字缺之中,又擇其尤者,咸致於京半行缺以盡所懷,則俯仰應對之間,半行缺若其錚錚於鐵中者,隨才甄敍,若其有過人之知數字缺殊品,以示格外操縱之法,則四方之人,莫不風動缺思自厲,奇偉英特之士,不求自至,而浮華委靡二字缺革,國勢亦可以振興矣。當今儒風不振,士心頗數字缺化之地,爲一嘵呶之場,皆由於半行缺師儒不得其人,學規無半行缺之學者,稍留意焉以爲敎人之本,半行缺爲師儒之長。且倣學記所論及程伊川·胡文定數字缺先正臣李珥學校之制,參酌增損,以此永爲定式。殿下亦時親臨,引進諸生,執經問難,如漢明帝故事。遴選成行修者,以次升之於朝,如科擧之法,姑置一邊,而其取數字缺重,在此而不在彼,則士知自勵,皆以名利爲恥,道學爲尙,而人才蔚興矣。其次曰,恤民隱,當今弊之在民者,不可殫擧,大槪財窮力竭,莫可聊生,此最至切且急者也。若欲抒缺惟在省賦役而已。若欲省賦役,則惟在除無用之費,損上以益下而已。孔子曰,節用而愛人,蓋節用者,萬世愛民之本,上節其用,利必及下,此自然之勢也。我國賦役之制,不一,且擧湖西大同法而論之,大同之法,有田一結者,出稅四斗,貢物所納之米,至出十斗之外,何其繁且重歟?臣嘗得見宣惠廳貢物之目,則其中無益之需,不急之費,幾居半,留此何補於國家乎?請斷自宸衷,委之宰臣,大同貢物案,其中無益不急者,悉從刪去。米斗之取於缺者,視此爲準,優數量減,以此法通行於八道。至於還上缺年逋欠及諸色軍兵,各寺奴婢,物故逃額徵布,悉從缺滌,以示大霈。其餘色軍兵各司奴婢身役價布,缺細木二三疋,一人之力,誠難拚備,請以一疋爲斷,或以稍麤二字缺減定,以爲恒式。凡民之調役,亦令量定日數,申飭數字缺不得過其日數,頒法之後,守令或有半行缺欠及役民不均之弊,繩以重律,半行缺亦無失矣。大槪此等事,皆數行缺歷觀前古聖賢之言,及良臣碩輔半行缺此誰知陳談之中,自有新意,陋說之中,自有妙數字缺殿下擺脫,常以濟民保國爲心,斷而行之,數字缺畢。洪萬容在傍曰,此人在外半行缺進曰,所言皆古語,善則善矣,半行缺未妥,人君之德,貴在聽半行缺意,此甚未當矣。昌期起拜,對曰,人君慮事,若有一毫未盡善,而人臣以善道進言,數字缺所當惕然悔悟,檢己之非,從人之善。若人君所數字缺是非之當,而異論浮議,或有以傾撓之,人主主見未缺定,或有疑惑之端,則不幾於是非眩亂,僨事害政乎?缺乃自是非人,愎諫自遂,人君累德之甚者,臣豈敢以此仰達於聖明乎?積曰,先知意向後,進疏辭之缺有同戰國游士氣習。昌期曰,臣之所言,蓋欲知聖意,欲求治而未得,或安於偸惰而苟過歲月,審此缺端之取捨,欲進其說,獻可替否也。豈敢有一毫揣度聖意,以售其說之意哉?洪萬容進曰,假注書趙昌期,有所懷,則所當陳疏仰達,而今此入侍,出位論列,有乖體例,請推考。上曰,此人陳其所懷,非泛論他事,勿缺可也。遂退出。
戶曹參判李正英疏曰,伏以臣於狼狽數字缺疾聲之餘,自知支離,一味惶隕,而聖明數字缺不以爲罪,三度加由之命,半行缺何人得此於君父,感激半行缺又下於此際,臣於此尤不知所半行缺之爲任,亦非不重,而苟非所謂淸要極選數字缺無義之意,已陳於前疏矣。遞否之間,有若數字缺臣非不知其不可,而唯此兼帶同知成均,名曰師儒,爲任不輕,歷數前後,未嘗有如臣無似,而冒之者。此臣之所以當此自上未寧受鍼之日,不避斧鉞之誅,再辭三辭,猶不知止,必欲得遞而後已者,臣之情勢到此,而可謂窮且急矣。伏願聖明,俯察臣惶悶懇迫之實狀,兼帶同知成均,爲先遞改,以安私分,不勝幸甚,臣無任瞻望祈祝之至,謹昧死以聞。答曰,省疏具悉。卿無可遞之義,卿其勿辭察職。
行副護軍尹鏶疏曰,伏以臣,素多疾病,平寧之日常少,況此犬馬之齒,已迫七旬?自入今年,羸憊頓甚,四體殆不收拾,精神日益昏耗,則其勢固然,而頃者添得寒疾,彌留數旬,食飮專廢,以此氣力,尤加澌敗,奄奄若垂盡者,所帶金吾·廚院,皆非等閑之任,而曠廢仕進,已至累朔,不但重推未勘,不敢冒出,身病如此,實無以自力而然也。今到危劇之地,萬無供仕之望,伏乞聖慈,憐臣疾病之沈痼,諒臣情勢之悶迫,金吾·廚院之任,一倂遞改,以安微分,數字缺不勝幸甚,臣無任屛營祈懇之至,謹昧以聞。批答見上燼餘
上在昌德宮。停常參·經筵。
副修撰李嵇辭職上疏。入啓。
以咸鏡監司吉州德洞堡啓,水鐵匠金義元爲虎囕死,狀啓。傳曰,囕死人,令本道恤典擧行。
漢城府啓曰,西部主簿權頊,以親病受由下鄕,已過一月,上來遲速,未可豫料,而當此都民賑救,坊役變通之時,部官不可久曠,權頊改差,令該曹今政,卽爲差出,何如?傳曰,允。
禮曹啓曰,中廟後宮昌嬪墓,在果川縣地銅雀江上,綾山君僖,上年身死,入葬於其上,臣曹今始聞之,不勝驚駭。欲知其虛實,發送畵員,使之看審圖形而來,則綾山君僖之所葬,果在昌嬪墓上,相距則八十六步,而乃是主頂壓臨之地,昌嬪實生德興大院君,其墳墓塋域,事體甚重,雖云後裔,何敢入葬於其上乎?主頂破傷,地家之大忌,而禍福之說,則固是茫昧,其在法理,殊甚可駭。僖家,見本曹看審,卽爲掘出云,而當初埋葬,雖出於妄作,有不可以已爲掘出而置之,卜葬地官,亦甚可惡,本家子弟中主幹之人,及當該地官,竝令攸司科罪。且其掘出之處,令本道定差使員,去其灰土,更以淨土堅築塡塞,以成山崗舊形宜當。以此分付京畿監司處,何如?傳曰,依啓。事甚可駭,本家主幹之人,令攸司囚禁科罪。
答戶曹判書金佐明疏曰,省疏具悉卿懇。此時度支之任,不可暫曠,卿其安心勿辭,從速入來察職。
答禮曹判書趙復陽疏曰,省疏具悉。卿其安心勿辭,從速察職。
忠淸監司書目,懷德呈,以右議政宋時烈上疏上送事。又書目,修撰宋奎濂上疏上送事。
領議政鄭太和六度呈辭,傳曰,嗚呼,國事如是岌嶪,災異式日斯生,此誠大臣乞閑之時耶?爲國勤勞,積有年所,頃遭喪患,調攝失宜,疾病之來,固其所也。予深慮念,而但神明所扶,宜有勿藥之效,氣力猶壯,何惜臥閤以論道?右揆不改遐心,深歎鼎軸之缺,卿又引疾丐閑,如失左右之手,艱虞溢目,誰與爲咨?民生困瘁,誰與爲謀?宜同休戚,實無可去之義,身佩安危,豈可奉身而退?須體如渴之意,亟斷來章,臥閤論道,以副予望。仍傳曰,遣內醫看病。
吏曹判書朴長遠上疏。大槪,敢竭悶迫之懇。乞賜遞改職名,以便公私事。入啓。
左承旨尹飛卿書啓,臣承命往諭于議政府右議政宋時烈則以爲,臣復蒙近侍,來傳聖旨,其丁寧提諭之意,往而愈切,臣之感泣兢皇,萬倍增加,臣之無狀,國人所知,然若使四方之駭笑,但止於臣身而已,則臣何敢久違朝命,積此逋慢之罪哉?中外之人,亦必心誹而目指曰,是子亦叨公相,國事可知云爾,則其所關係,夫豈淺鮮哉?臣與其以此而貽辱朝廷,無寧自伏違傲之誅,故終不敢承命祗赴,伏地隕越,不知所云云矣。傳曰,知道。以上朝報
下直,通津縣監申厚載。
行戶曹判書金佐明疏曰,伏以臣之宿患,本出於勞傷,而缺火作孽,升降無常,累朔調治,而不是一時觸感而有餘,臣缺月十七日,來到南漢,周審兩營六寺東西將臺試射城內缺之後,祗奉聖旨,獲展松楸,銜恩感激,隕結難報,固當卽還京輦,奔走率職,而胃敗於客食,氣損於登陟。缺後受風,由表入裡,頑痰結喉,咳喘連夜,委頓床席,無計起動,旬月之間,痊可難期,念臣所帶,俱係數字缺可偃息郊外,任他癏曠,玆冒萬死七八字缺伏乞聖明,將臣本職及兼帶判義禁半行缺臣無任惶悶祈祝之至,謹昧死以聞。批答見下
禮曹判書趙復陽疏曰,伏以臣半行缺尹衡聖疏中,大加詆斥,而半行缺擧劾屛縮,固已久矣。半行缺解釋出處,陳達於榻前,半行缺冒萬死,略布危悃。伏惟聖明,半行缺入侍時,不過指陳事理,非有爭詰之意,至以戰喩,可謂數字缺爭論於上前者,何限,求之前史,歷歷可見。若如衡聖之二字缺筵席之間,辨是非論可否之道,廢矣,而其言乃以明察二字缺爲請,則臣安得晏然而已乎?若夫遘悶二字,出於邶風栢舟之詩,此乃婦人之辭,其章,雖有慍于群小之句,群小,乃指衆缺非如君子小人之云。古人亦多用於尋常逢患之處,臣缺構疏未暇深思,斷章文字,本無他意,而且其語脈,自別缺不干涉於大臣,此則竊恐大臣,或未深察臣疏中言語次第也。臣雖無狀,亦非病風,而粗識朝家事體,豈有缺文字,暗斥相臣之理,而大臣之言,乃至於此,亦無臣缺昏昧,不能詳審於文字之致,其不可一刻在職,以重損國體也,決矣。平心盡誠,觸事阻隔,搖手轉喉,皆爲負犯,良缺運氣險釁,尙復何言?且臣慘喪之餘,重得內傷外感之症,寒熱迭作,頭腹俱痛,痰塞胸膈,不吐不下,食飮專廢,元氣澌盡,四肢委苶,不能收拾,偃臥叫苦,奄奄若絶,缺悲涼,疾病危劇,復起爲人,有不可期,雖非難冒之勢,實無供仕之望,臣之曠廢職務,已至月餘日矣。疾患之重又至此,所帶諸任,俱非閑漫,一日虛帶,爲罪彌增,聖上連遭慘慼,又在鍼藥調攝之中,百僚憂遑,數字缺起居,臣獨閉伏,不得一進班行,全缺臣子情禮,數字缺臣之尙今保存,罔非天地父母,半行缺其極,而職名尙在,進退維谷,半行缺不得不大聲疾呼於半行缺之餘喘乎?伏乞聖慈,察臣半行缺不可冒居職任之重,亦不容。此下缺批答見上燼餘
上在昌德宮。停常參·經筵。
平安監司書目,去四月朔,道內染病,方痛三百四十九名,死亡二十三名事。永柔·博川等官呈,以煌虫熾發,極爲悶慮事。道內五月十四日雨澤及農事形止事。
藥房啓曰,伏未審夜來,聖體調攝,若何?眼候,比數日前別無加減乎?慈殿氣候,亦何如?臣等憂慮未弛,敢來問安。答曰,知道。慈候一樣,予之所患,當言于醫官矣。
賑恤廳啓曰,本廳設粥,今月二十五日停止之意,陳達於榻前矣。自二月初一日設粥以後,飢民之就食者,逐日增多,都數至於五千九百餘名,其中士族寡女一百餘戶,及染病出幕者,九百五十餘名,則或十日或五日爲限,計給乾糧,五月以後,自願歸農者,六百二十餘名,則計給農糧,麥熟後願爲還鄕者,三百二十餘名,則計給歸糧,停賑時退去之類,三千八百餘名,則各給數日糧以送,而此外賑所結幕居住飢民一百數十餘名,則自言無所依歸,停賑之後,將至塡壑,懇乞仍前食粥,得延旬月之命,所見慘惻,不得已計數分給乾糧。更觀前頭形勢,罷送之意,敢啓。傳曰,知道。
常平倉啓曰,本廳,自二月初一日設粥賑饋,逐日飢民,朝夕就粥之數,大約二千五六百餘名,而加減無常,西活〈人〉署病人,則五日計口給糧矣。自今日停賑之意,前日榻前,旣已陳達,故臣慶億,今朝開坐本廳,就粥飢民,一一親審,則尤甚四百十二名,之次五百九十三名,皆是老羸飢困之類,而外方居多,自初至今,專仰賑饋,得以連名者。牟麥今雖登熟,停賑之後,則勢難資活,自前如此之類,設粥停罷之日,分等題給二三十日糧,故今依此例,尤甚者一朔糧,之次二十日糧題給,其餘三千五百七十二名,則非常時就粥者,而希冀乾糧,聞風來詣者,太半。其間新舊,有難辨別,各給今夕粥米,竝爲罷遣,絶火士夫家,每朔題給乾糧之類,限來朔題給。西活人署病人,則染患尙熾,隨其多少,仍前給糧之意,敢啓。傳曰,知道。
平安監司李泰淵上疏。大槪,敢陳冒濫情勢,懇乞還收新授加資,仍遞方伯之任,以安微分,以重名器事,留政院。
兵曹判書洪重普上疏。入啓。答曰,省疏具悉。卿其勿辭,調理察職。
執義李柙啓曰,臣頃忝本職,以囚人李三才事,有所論啓,又請推刑曹堂上矣。迺者得見其疏本,則詆斥臣身,不遺餘力,至以爲國綱解弛,人情大勝,各右所親,强爲之說,又以爲至三至四,終至於必停加刑而後已,此果出於爲獄體乎?以臣爲循情論事,曲爲三寸地者,臣不勝驚駭歎愕之至,玆事顚末,聖明旣已洞燭,固不欲更提呶呶,而臣所被斥,實非尋常,不得不復陳梗槪焉。臣與三才,無一面之分,有何情款,爲之懷私營救,致速今日之攻斥乎?蓋其獄事,乃士族家莫重之變也。其讞獄得失,人皆聽聞,臣於伊時,得聞三才,有所引之證,而該曹不問,直爲請刑,故其子,以幼弱童蒙,至於呈狀擊錚云,臣職叨伸冤之地,慮或按獄之未盡,義不容默默。且是前日臺官,已所發端之論,而聞其所引之證,於於才,俱是族屬,彼以有識朝士,必無所左右於其間,而可爲兩邊公證,故臣以宜問之意,敢有所論列,及其蒙允之後,又不待緘問,徑先施刑,似無顧籍於臺啓,事體所在,不得不爲糾正之論,臣之言事始終,不過如斯,夫豈有一毫他意哉?噫,凡人之當官奉職,安得每事盡善?或致差忽,在所不免,臺閣之臣,採取物情,論事不逮,俾歸是當之地者,自是古人官師相規之義也。彼受之者,亦宜平心察理,只觀其事之如何而處之而已。何乃露其辭氣,詆斥論事之人,至於如是耶?臣竊慨然焉,此無非如臣無似,忝居臺席,自取輕侮之致,其何敢一刻苟冒?請命遞斥臣職。答曰,勿辭,退待物論。
府啓,平康縣民,曾以官家折受田地中,去癸卯量案所付民田混入被奪之故,呈狀訴冤於本府,公移査問該道,則所謂折受田地,有錦陽尉家舊標,近又自內需司差人打量,更立新標,而新舊標內,民田之混入者,果多,實爲稱冤云。請令本道,別定剛明官,一一詳査案付,民田,則盡數還給,冒點宮奴,混量差人,亦命攸司從重科罪,以杜後弊。執義李柙,引嫌而退,當初論啓,爲存臺體,則意外之斥,不必爲嫌,請命出仕。新除授掌令李興浡,時在全羅道全州地,請斯速乘馹上來事,下諭。
館學儒生申應澄等上疏。大槪,請立啓聖公廟,且陞宋儒龜山楊時·豫章羅從彦·延平李侗于文廟從祀之列,以正倫序,以擧闕典事。入啓。
答曰,依啓。科罪一款,査覈後處之。
答吏曹判書朴長遠疏曰,省疏具悉。卿其安心勿辭,從速察職。
刑曹,賊人林士日,西小門外行刑,啓。已上朝報
上在昌德宮。停常參·經筵。
京畿監司姜栢年,到界事出去。
領議政鄭太和上疏。伏承聖批,惶感罔措,而寄身床席,未有復起之望,本職兼帶,竝乞遞改事。入啓。
正言洪受河啓曰,臣頃忝憲職時,以囚人李三才證左究問事,論啓蒙允,而該曹不有臺啓,至請加刑,其在事體,殊甚不當,故與同僚相議請推矣。得見刑曹堂上疏本,則至以各右所親,情僞眩亂等語,肆加醜詆,臣於三才,素昧平生,豈有一毫爲彼之地,而强爲之論列乎?臣誠驚怪,不知其意之所在也。玆事顚末,聖明旣已洞燭,臣不欲論辯,而旣被意外之斥,則及忝本職,卽當自列,而宿病沈痼,委頓呻痛,忍死扶曳,今始來避,臣之所失,至此尤大,臣何敢晏然苟冒?請命遞斥臣職。答曰,勿辭,退待物論。
兵曹參判張善瀓,京畿監司遞來。
左議政許積箚子。大槪,病勢猝劇,藥不見效,貼身床席,差復無期,乞賜遞免,以便公私事。入啓。
府啓,正言洪受河,引嫌而退,伊時請推,欲存臺體,則意外之斥,何必爲嫌?請命出仕。答曰,依啓。前啓,宮奴及內司差人科罪事,査覈間姑停。
正言洪受河,就職。
答領議政鄭太和疏曰,省疏具悉卿懇。已悉予意於前者之批,復何多誥?宜體國事之孔艱,安心勿辭,亟斷來章,雖有微恙,益加善攝,臥閤論道,毋負如渴之望,以濟國事。
答左議政許積箚曰,省箚具悉卿懇。今日之國事至此,而歷數三公,行公者惟卿而已。以平常之時言之,猶可謂寒心,況今日乎?不幸卿疾又如此,予深慮念,無以爲喩,卿宜安心勿辭,益加善攝,以副予望。仍傳曰,遣內醫看病。
答修撰宋奎濂疏曰,省疏具悉。爾其勿辭,從速上來察職。
答平安監司李泰淵疏曰,省疏具悉。卿才允合擢用,何用辭爲?卿其勿辭,速往欽哉。
答副修撰李嵇疏曰,省疏具悉。爾其勿辭察職。
京畿監司姜栢年,到界後入來。
答右議政宋時烈疏曰,省疏具悉卿懇。嗚呼,此何等時耶?誠大臣鞠躬盡瘁,扶濟王事之秋耶,固守遐心,恝視國事之時耶?卿之深受先朝恩渥,國人之所共知,今日寡昧之疇依,亦追先王之意,卿雖欲不改遐心,此誠不可不幡然者也。卿辭雖懇,徒爲無益而有煩,予言雖略,所守,必致而後已,何必多誥?卿宜默想,今予日夕之望已渴,卿何改圖之志,尙惜?須體如渴之望,趁速上來,共濟時艱,則豈但予心之幸而已?實副朝野之望也。卿念哉念哉,毋負至意。仍傳曰,遣承旨傳諭。已上朝報
上在昌德宮。停常參·經筵。
自卯時至酉時,日暈。
藥房啓曰,伏未審夜來,聖體調攝,若何?眼患加減,亦何如?慈殿氣候,比昨間一樣乎?臣等不任憂慮,敢來問安。答曰,知道。慈候頗似安寧,予之所患,姑無加減矣。
領議政鄭太和七度呈辭。入啓。傳曰,安心調理。
知事柳赫然辭職上疏。留政院。
重出答右議政宋時烈疏曰,省疏具悉卿懇。嗚呼,此何等時耶?誠大臣鞠躬盡瘁,扶濟王事之秋耶,固守遐心,恝視國事之時耶?噫,卿之曩受先朝之恩渥,國人之所共知,今作寡昧之阿衡,必有冥冥所感,言之至此,不覺此心之如割,卿雖欲不改遐心,此誠不可不幡然者也。卿辭雖勤,徒爲無益而有煩,予言雖略,所守必致而後已,何必多誥?卿宜默想。今予日夕之望已渴,卿何改圖之志尙惜?須體如渴之望,趁速上來,共濟時艱,則豈但予心之幸而已?實副朝野之望也。卿宜念哉念哉,毋孤至意。仍傳曰,遣承旨傳諭。
吏曹正郞李世長身死,曾經臺侍。啓別致賻。
正言鄭始成上疏。大槪,敢進所懷,恭俟進退,乞遞職名,以救母病事。留政院。
刑曹判書鄭知和,參議朴世城等上疏。大槪,冒陳情勢之狼狽,乞賜罷免,以安微分事。留政院。
司憲府照本,工曹正郞朴昌文矣累度發牌,趁不來到,罪私罪,笞五十贖,解見任別敍。啓依允。已上朝報
禮曹啓曰,各陵抽栍摘奸,纔過使臣之行,畿甸驛路厨傳之弊,亦不可〈不〉慮,今朔姑不發送之意,敢啓。傳曰,知道。已上禮曹謄錄
上在昌德宮。停常參·經筵。
刑曹判書鄭知和,參議朴世城辭職上疏。入啓。答曰,省疏具悉。已諭於前疏之批,卿等安心勿辭,從速察職。
知事柳赫然辭職上疏。入啓。答曰,省疏具悉。卿其安心勿辭,調理察職。仍傳曰,遣御醫看病。
京畿監司書目,楊州呈,以戶曹判書金佐明辭職上疏上送事,啓。答曰,省疏具悉。已諭於前疏之批,何用乃爾?卿其安心勿辭,從速上來察職。
答館學儒生申應澄疏曰,省疏具悉。爾等之辭如此,當令該曹稟處焉。朝報郞廳權穎校正。日記廳郞廳任遠書。
上在昌德宮。停常參·經筵。
當日無肅拜。
兵曹啓曰,以司憲府啓辭,三四月當番騎兵分軍時,諸各司之推促衛將廳書員,恣加箠撻者,令衛將一一査問以報,則只以本曹堂上·郞廳中數人,塞責査報,其他各司,則書員等,隱諱不告,更令衛將,嚴明推問,則終始隱諱,猶不直告,莫重啓下公事,殊無査出摘發之意,當該衛將推考,衛將所當該書員,令攸司囚禁刑推,覈得實狀,何如?傳曰,允。又啓曰,以三四月當番分軍時,侵責衛吏之人,不爲從實現告之罪。當該衛吏,移送該曹,更爲推覈事,纔已入啓矣。自衛將所已爲査告者,則別單書入,令攸司稟處,何如?傳曰,允。別單現告,兵曹參議李後山,佐郞李宇鼎,前佐郞任相元。
藥房啓曰,暑雨蒸濕,伏未審夜間,聖體調攝,何如?眼患漸向差減乎?慈殿氣候,益有平復之效乎?臣等,憂慮未弛,敢來問安。答曰,知道。慈候一樣,予之所患,亦無加減矣。
領議政鄭太和八度呈辭。入啓。傳曰,安心調理。
平安監司書目,都事任相元,不參使行搜檢,徑先上京,罷黜事。
賑恤廳啓目粘目,京畿監司啓本云云。頃日劃給畿甸賑穀,各邑守令受出之後,私與在京之人是如。臺論請査爲有□如乎,今見京畿監司査覈啓本,則諉以難於鉤得,而無一覈出是白乎所,近以此事,怨謗喧謄,指點亦多,監司非不聞知,而必以文書,未及現捉之故,拘於事例,不得盡爲指名請罪爲白有在果,今此摘發衿川·仁川·南陽等三邑分糶時,不謹之狀,不一之弊,則竝皆按覈文書爲白有臥乎所,同三邑守令,初旣入於指點之中,又有此不謹不一之端,已極可駭哛不喩,其所受糶獨多之人,果皆方居於本邑與否,亦不可知,竝爲先罷後,更觀其緘辭而處之,何如?傳曰,三邑守令,竝爲拿問處之。
執義啓曰,臣於再昨之坐,勘入公事時,兵曹堂上推考公事中,末端所書臣之職名一字,誤爲疊出,紛擾中未及致察,而着押矣。啓下之後,始乃覺悟,昏謬之失,在所難免,不可仍冒,請命遞斥臣職。答曰,勿辭,退待物論。
政院啓曰,卽伏見執義李柙引嫌之辭,再昨照勘公事末端職名一字,誤爲疊出云,臣等於出納之際,亦難免不能致察之失,不勝惶恐,敢啓。傳曰,知道。
大司憲閔鼎重,掌令宋昌,持平尹深啓曰,照律公事,不能致察之失,與同僚無異,請命遞斥臣等之職名。答曰,勿辭,退待物論。已上朝報
上在昌德宮。停常參·經筵。
謝恩,獻納李□□。
院啓,竝引嫌而退,不察疊字之誤,有何可避之嫌?請執義李柙,大司憲閔鼎重,掌令宋昌,持平尹深,竝爲出仕。全羅兵營假屬人丁,朝家旣令革罷,移定各官,使當軍役,而今聞全羅水營,亦有假屬廳數甚多,出於水軍元額之外,冒點陸民閑丁,事極無據,請依兵營例,一體革罷。他道兵·水營,亦必有如此之屬,俱令諸道監司,竝爲査出,一以革冒濫之弊,一以補正軍之額。答曰,依啓。
大司憲閔鼎重,執義李柙,掌令宋昌,持平尹深就職。
假注書趙昌期病,代宋光淵。
禮曹判書趙復陽上疏。入啓。已上朝報
上在昌德宮。停常參·經筵。
巳時,日暈。
謝恩,正言鄭□□。
領議政鄭太和九度呈辭。入啓。傳曰,遣承旨敦諭。
藥房啓曰,伏未審夜來,聖體調攝,若何?眼候尙無差復之效乎?慈殿氣候,亦何如?臣等,區區憂慮,敢來問安。
正言鄭□□啓曰,伏見前獻納尹豐聖疏辭,醜詆薦擧之不公,至請盡削被薦之人,臣名亦在其中,則何敢一刻晏然?近以親病,今始來避,所失亦大,請命遞斥臣職。答曰,勿辭,退待物論。
答藥房曰,知道。慈殿氣候,時未如常,予之所患,當言于醫官矣。
政院啓曰,同副承旨洪萬容,服制已過,昨請出仕,而今日不爲仕進,揆諸體例,誠甚未安,牌招察任,何如?傳曰,允。
禁府,衿川縣監沈天□拿囚,啓。
院啓,引嫌而退,被薦之公,允合群情,意外之言,不必爲嫌,請正言鄭□□出仕。今此賑廳之米,追成冊分給都民之時,各其洞內籍名,呈報于各部,而聞中部官吏,不能致察,入於洞內成冊之人,落漏於本部都成冊中,以受米進去,而空還者頗多,怨聲載路,國家賑恤窮民之意,不能遍及,事極駭異,請中部當該官罷職,色吏,囚禁治罪,落漏之人,亦令明査,一體賑給。答曰,依啓。
京畿監司書目,楊州呈,以戶曹判書金佐明辭職上疏上送事。
領議政鄭太和九度呈辭,傳曰,遣承旨敦諭。
正言鄭□□就職。
政院啓曰,以禁府,金益炅成書有違照入事草記,傳曰,雖用比律,豈無允當之律耶?問于本府律官以啓事,命下矣。問于律官則以爲,大明律濫設官吏條,有罷閑官吏,在外干豫官事,結攬罰發文案,把持官府,蠧政孚民者,竝杖八十之律,而此亦比律云。臣亦取考律文,則此外無他相當可比之律矣,敢啓。傳曰,知道。
禁府啓曰,金益炅事議啓時,以其所坐,不過忘出位之嫌,驗人物之長短,故敢以不在進退之地,不愼語默之節等語,措辭以啓矣。伏承詳考律文,從重科罪之命,臣等,遍考律文,而終不得輕重稱當之律,不得已以成書有違照入之意,敢啓。傳曰,雖無當律,旣曰,從重科罪云,則何可與益勳一體照律乎?然則各別科罪之意安在?事甚駭異,當該堂上·郞廳,從重推考。此公事還出給,使之改入。
中部當該官罷職現告,參奉趙爾重,啓。
答禮曹判書趙復陽疏曰,省疏具悉。卿其安心,勿辭察職。
答戶曹判書金佐明疏曰,省疏具悉。卿其安心勿辭,從速入來察職。
府啓,前承文博士姜弼周,曾遭所後父之喪,以其出繼立案,未卽成出之故,追服於六朔之後,自當準禮,盡其二十七月之制,而練祥仍用兩忌,禫除之節,乃在於二十一月之內,雖曰出於無知,其得罪禮敎,大矣。不可齒在衣冠之列,請命削去仕版。西銓郞官,乃是淸選階梯,申明薦法,意非偶然,而前佐郞李猶龍,爲人浮薄,與人相構多有麤悖之語,見鄙物議,久矣。因循薦目,累入注擬,致有混淆之譏,請令該曹削其郞薦。頃年新及第分館之後,成均參下官,拈出本館分差中,皆謂之門地卑賤,不爲許參,諫院啓請明覈,吏曹爲之査問,經年不得,究竟移送刑曹,其後又至四年,猶未結末,出身分館,門地辨別,俱非細事,稽滯此久,殊極可駭,請刑曹前後當該堂上,竝命推考,使之從速査處。答曰,依啓。
京畿監司書目,楊州呈,以應敎李端相,病重上去不得事。
右副承旨吳斗寅書啓,臣承命往諭于議政府領議政鄭太和則以爲,犬馬之疾,日就難醫,日月之明,猶有未燭,九度呈辭,尙未得請,乃有遣史官敦諭之命,惶恐感激,繼以悶塞,不知所以仰對也。伏惟聖明,若悉臣病之實狀,則必垂矜憐,俾得釋負於未死之前,而區區下情,不能格天,狼狽涕泣,罔知所措云矣,敢啓。傳曰,知道。
以刑曹,忠淸監司時囚罪人養缺尤難。令該曹斯速稟處事回啓粘目。傳于李翊曰,凡公事,判書有故,而參判·參議獨當回啓,則以待備員齊會,回啓,可也。今則判書·參議缺而以參判之不參,謂之待備員議啓云者,是缺此公事還出給。
吳斗寅啓曰,卽者開城留守兪㯙上送癘疫狀啓來到,而點汚處頗多,此必中間撥便不謹之致,分付本道,摘發治罪之意,敢啓。傳曰,知道。
行戶曹判書金佐明疏曰,伏以臣病缺澌敗日深,冒昧陳瀆,恭竢嚴譴,不料缺再降溫批,令臣從速入來察職,臣一味惶缺無所措躬,卽當不計生死,蒲伏趨命而缺筋力有不能得者,瞻望象魏,涕淚縱橫,缺竊伏聞疏臣之疏,又擧臣名,乃曰,投疏呈單,不缺則不已。又曰,浮議或歧,紛紜未已,不遞則不已,不知心之言也。所謂紛紜之議,豈不可怕乎?臣於趙復陽引入之後,承命就職,則事已殊矣,宿症沈綿,同朝共知,則非一時之托疾,明矣。臣雖無狀,不欲辜恩負國,未敢後於人,豈於今日,忘國家之悲,而較長短於彼,以決其去就乎?悠悠之言,乃至於是,良可歎也。臣之稱缺日慢缺四行幸國事,臣無任涕泣祈懇之至。答曰,省疏具悉卿懇。卿其安心勿辭,從速入來。
禮曹判書趙復陽疏曰,伏以臣,事勢狼狽,病患危劇,冒死哀籲,冀幸鐫免,聖批不許,反下從速察職之命,臣誠惶惑,不知所出,臣之曠廢職事,屛蟄私室,今已近兩月矣。蹤迹之卼臲,情地之隘蹙,每加一層,宜在罷退,其已久矣。不敢知聖明在上,何所取於負罪多謗之一愚臣,而尙靳鐫免,乃至於此耶?如使臣之疾病,不至甚重,可以自力,則亦何敢一向退伏,不避强聒,以辜負罔極之恩私也哉?顧臣半生積傷,痼病在身,平居缺蓋小不病之日,頃於數月憂病煎熬之餘,缺慘切之慼,神魂喪失,心事虛損,仍觸風缺成內傷外感之症,頭痛而不得擧,心缺寒則凝氷,熱則焦火,痰塞胸膈,日夜咳缺身枕席,運動須人,種種醜惡,不可名狀,奄缺息,有若澌盡,以此病勢,雖無復起從政之望。缺外,不敢自安於情,決難冒居之勢,亦有所不暇缺者矣。如臣無似,蒙被聖上不世之遇,寸衷缺鏤,惟爲涕淚,糜身粉骨,赴湯蹈火,亦所不辭,缺天之靈,得延縷命,則雖非卽今見任之職,豈無竭身報效之地乎?職名尙在,晷刻靡寧,疾痛之中,煎迫彌深,敢冒煩瀆之誅,更竭危厲之悃,伏乞聖慈,天地父母,俯垂矜察,臣本職及兼帶文衡·備局等任,亟命爲先遞改,以保危喘,以便公私,不勝幸甚,謹昧死以聞。答曰,省疏具悉。卿其安心勿辭。缺出燼餘
上在昌德宮。停常參·經筵。
謝恩,大司諫李殷相。
慶尙監司書目,漆原縣監金斗明病重,罷黜事。
大司諫李殷相啓曰,臣之忝叨本職,今已浹旬,素患眼疾,日漸危苦,三呈辭本,實出於萬不獲已,而格外加由之命,曾是意慮之所不到,分義所在,固當奔走供仕之不暇,而症勢添劇,無望自力,不得不冒萬死陳懇,而見阻喉司,亦且累日,病稽肅謝,罪積逋慢,臣之情勢,實爲悶迫,伏見昨日憲府之啓,以成均參下之門地,不卽査覈之故,刑曹前後堂上,俱被推勘,臣忝居該曹佐貳之官,非止一再於此査辨之事,有所難便,苟據其位,未能覈正,稽滯至今,所失惟均,名在應推之中,不可一刻仍冒,請命遞斥臣職。答曰,勿辭,退待物論。
禮曹啓曰,館學儒生申應澄等上疏,啓下本曹,當爲回啓,而判書臣趙復陽,方在呈疏辭職中,時未行公,待其出仕,回啓之意,敢啓。傳曰,知道。
禁府啓曰,命下矣。當初照律時,臣等,旣伏承從重科罪之命,遍考律文,終不得輕重稱當之律,不得已以成書有違,杖一百,一體照入矣。致勤聖敎,不勝惶悶之至,照律議啓等事,本府體例,無判府事,則不得擧行,姑待判府事臣金佐明入來後,卽入之意,敢啓。傳曰,知道。
平安監司書目,定州·宣川等官呈,以五月十七日八日海溢事。
領議政鄭太和上疏。大槪,昨蒙遣承旨敦諭,不勝惶悶感激,而臣之病勢,決無復起行公之望,本職兼帶,竝速遞改,以便公私事。入啓。
禁府,仁川府使呂爾亮,南陽縣監徐必成,拿囚,啓。
正言鄭□□避嫌。大槪,前獻納尹衡聖,旣在削薦之後,而臣之冒出就職,人以爲非,且重臣疏中,有未安之語,請遞事。呈政院,還出給。
府啓,畿邑賑救之時,抱川縣,屢以民飢甚急,賑穀不足爲言,故前後劃給米租,多至七百餘石矣。今聞飢民之受糶者,不過數十,而縣居楊姓士人,素稱饒業者,獨得五十石米,反爲營利之資云,誠極駭然,請抱川縣監李□□拿問定罪,所謂楊姓人,亦令本道按覈重治。答曰,依爲之。
原襄監司書目,春川府使柳炳然,慢蔑都事,擧措駭悖,都事姜碩賓,見侮守令,虧損體面,竝只罷黜事。
院啓,引嫌而退,旣被推勘,勢難在職,請大司諫李□□遞差。答曰,依啓。
李翊,以刑曹言啓曰,以刑曹,忠淸監司,時囚罪人,養獄尤難。令該曹斯速稟處事,回啓粘目,傳曰,凡公事,判書有故,而參判·參議獨當回啓,則以待備員齊會,回啓,可也。今則判書·參議回啓,而以參判不參,謂之待備員回啓云者,是何意耶?此公事還出給事,命下矣。今此本曹啓稟中咀呪及殺人三大獄,乃是累年缺疑,臣等,猝然。以下缺出燼餘
上在昌德宮。停常參·經筵。
藥房啓曰,霖雨支離,暑熱蒸鬱,伏未審夜來,聖體調攝,若何?眼候,一樣無差減之效乎?慈殿氣候,亦何如?臣等,不任憂慮,敢來問安。答曰,知道。慈候一樣,予之所患,當言于醫官矣。
吏曹啓曰,臺諫有闕,政事,取稟。
答領議政疏曰,省疏具悉卿懇。卿之疾病與精力,予已想矣。當國事孔艱之日,卿何忍恝視耶?意渴辭窮,而卿辭不止,誠不知所以爲喩也。卿其須體至意,速出論道,以副予望。
答綾州牧使閔汝老疏曰,省疏具悉。嘉爾進言之誠,所陳事,當令廟堂稟處焉。
傳曰,政事,明日爲之。
以□□□李端相辭狀,遞差。
同副承旨洪萬容,以親病辭職上疏。入啓。
政院啓曰,霖雨至此,平陸成川,損傷之患,誠可慮也。都城內染病之人,出幕於東西活人署,其兩署參奉,分授救療,各散諸處,病人屬於救療醫官,而治療矣。當此陰霪,許多病人,霑濕痛楚之狀,想來尤可矜惻。令戶曹分付倉官與本署參奉及救療醫官,一一親審病幕,俾無霑濕處,空石加減分給後,散處病人幾名幾立,本署幾名幾立分給之意,使之來告本院,以爲勤慢察處之地,何如?傳曰,允。
府啓,臣等,伏見禁府照律公事判付中,有金益炅從重科罪之敎,仰惟明旨,實出於杜弊矯俗之意,而若究其事之本末,則有不然者,銓選舊例,凡有新通之人,則必先商論可否於出入有司之人,聽之者亦不以局外爲嫌,得以實見,與之酬答,在銓者,雖未必聽用其言,而乃所以不敢自專,採收公議耳。益炅前後履歷,宜聞此等可否之議,則以其所見,私相論說,自是流來之規,元非抵罪之事,但擧入於公緘之中,則不免爲煩猥矣。今日處此之道,若謂之被□家子弟詆毁論事之人,有傷事體,而强以遞罷之罰,則似乎得宜。至以干豫私境,特啓重律,則實非其罪,而有違於用法之平矣。益炅秩是大夫,職經諫長,乃朝廷禮待之臣,以言語參證,滯囚三朔,已爲過擧。若復因其緘辭之差誤,斷以眩亂朝政之罪,則此豈是原情定罪之道乎?請還收金益炅從重科罪之命。答曰,不允。
領議政鄭太和疏曰,伏以臣,昨呈九度缺恩遞,反紆異數,近侍降臨,傳諭聖旨,臣缺涕泣,不知置身之所,臣之氣力,苟有一分可强之勢,則仰孤聖恩,冥然不動,豈臣情理也?臣疾病漸入難醫之域,一向委頓,未有復缺形貌換脫,見者皆駭,精神迷暗,殆不省事,食飮專廢,醫藥無效,如是而可能有回蘇之幸乎?缺在人鬼關頭,朝夕待盡,遞職與否,無甚有關於臣身,而當此艱虞之日,乃以濱死之臣,虛帶議政之銜,以致癏曠,而久至於閱月,臣之罪戻,益無所逃,缺煎,暫時何安?伏乞聖明,俯垂憐察,將臣本職及所帶諸司都提調·扈衛大將等任,以缺免,公私幸甚,臣不勝戰灼祈懇之至。批答見上出燼餘
上在昌德宮。停常參·經筵。
禮曹參議李俊耉辭職上疏。留政院。
領議政鄭太和十度呈辭。入啓。傳曰,安心調理。
訓鍊都監啓曰,逃亡砲手李祉海,頃日跟捕囚禁矣,卽接典獄參奉牒呈,本署廳直萬石,以主簿傳言來告,囚人李祉海,卽生切親也。出置輕獄,以爲生完之地云,而至於下吏處出置事,亦爲言及,同官相厚之間,不得已出置輕囚處,而廳直之任,監獄封鎖之後,有囚放之擧,則獄門開閉之時,持開金看察者也。萬石,僞傳主簿之語,圖出輕囚之處,與上直使令金朴,同情,多受李祉海賂物,開門放送,入直官吏,不察之失,各別處置云。本署入直書吏及廳直萬石捉來,推問主簿送言虛實,則萬石則以爲,全無傳語之事云。書吏則以爲,萬石,以主簿之言,來傳,出置輕囚處矣云。聞來極爲可駭,廳直萬石,使令金朴及入番書吏,令攸司囚禁,各別重治,入直官員,亦難免不能檢飭之責,當該參奉,姑先從重推考,更觀前頭祉海跟捕與否,然後處之,何如?傳曰,依啓。當該官員,拿問處之。
拿推現告,典獄參奉柳道光。
吏曹啓目粘連,全羅監司狀啓云云。靈岩郡守鄭始大,以其八十歲老母,決意還京,千里相離,勢難在官,速爲處置爲白有臥乎所,旣云勿敍三百里之法,不指偏母而言,則私情切迫,雖難强令在官,不可任其所爲,靈岩郡守鄭始大罷黜,何如?啓依允。
禁府,柳命天拿囚。啓。
答同副承旨洪萬容疏曰,遞差。
答司諫呂□□疏曰,省疏具悉。爾其勿辭,調理察職。
府啓,臣等,伏見禁府照律公事判付中,有金益炅從重科罪之敎云云,請還收金益炅從重科罪之命。措辭見上答曰,不允。
禮曹啓曰,久旱之餘,霖雨爲災,平陸成川,禾穀損傷。今已浹旬,尙無開霽之望,民事殊甚可慮。若立秋之前,亦有祈晴之時,四門禜祭,不卜日來初八日爲始設行,三日卽止事,知委各該司,何如?傳曰,允。
謝恩,右承旨尹飛卿,右副承旨李翊,同副承旨吳斗寅。
禮曹參議李俊耉上疏。入啓。答曰,省疏具悉。爾其勿辭,調理察職。
獻納李端夏,正言洪受河啓曰,臣等,於頃日,以中部官吏,不能致察於賑米分給成冊,頗有落漏之人,請罪蒙允矣。今聞落漏者,以其戶口趁未來準之故,不錄於都成冊中,此非官員之罪,物議稱冤。且中部民人等,至於呈訴,以伸其冤,則臣等論事失實之狀,著矣。何敢一刻仍冒?請命遞斥臣等之職。答曰,勿辭,退待物論。
禁府,呂爾亮·徐必成·沈之梁元情公事判付內,姑停刑推議處,刑曹啓目,文緯地,移禁府處置,何如?啓依允。
禁府,李知白·文緯地拿囚,啓。已上朝報
有政。吏批,以吳始復爲副校理,金震龜爲中部主簿,鄭晳爲校理,李懏爲典設別檢,金徽爲江華留守,尹宲爲璿源殿參奉,李瑞雨爲成歡察訪,崔國成爲監察,金碩昌爲西部主簿,安汝羾爲漆原縣監,洪宇熙爲原襄都事,李時術爲吏曹參議,李秞爲弼善,李葆爲衿川縣監,李尙眞爲大司諫,李星齡爲典設別檢,姜琠爲仁川府使,李翊相爲吏曹正郞,李悅爲南陽縣監,尹理爲典籍,卞榥爲平安都事,張是奎爲春川府使,閔鼎重爲吏曹參判,具崟爲工曹正郞,南學校授二單金楀·尹瑎,柳松齊爲兵曹佐郞,安漢珪爲保安察訪,張善瀓爲同義禁,李殷相爲刑曹參判,權迪爲靈岩郡守,李慶億爲大司憲,鄭榏爲承旨,李汝發爲工曹參判。
李翊,以都摠府言啓曰,今日入直軍士,當爲中日習射,而雨勢如此,不得爲之之意,敢啓。傳曰,知道。出燼餘
上在昌德宮。停常參·經筵。
謝恩,南陽縣監李說。
藥房啓曰,夜來大雨非常,伏未審聖體調攝,若何?眼患比昨間別無差減之效乎?慈殿氣候,亦何如?臣等,憂慮未弛,敢來問安。
政院啓曰,新除授注書李潤朝,與同春秋李殷相,父子相避,李潤朝改差,他假注書差出,何如?傳曰,允。
假注書李日井。
刑曹啓曰,伏見典獄署牒報,訓鍊都監所囚逃亡砲手李祉海,因本署廳直,僞傳主簿之言,出置輕囚之所,仍爲逃脫云。臣等,不勝驚駭,捉來書吏申佑翼,廳直萬石,嚴刑究問,則萬石,自稱本無傳言之事,而臣等,因此始聞主簿入直時出置輕囚之說,更加憑問於書吏李信一,則所供,果如臣等所聞,終至於見失莫重罪人。臣等,亦難免常時不能檢飭之責,不勝惶恐。主簿尹幔,不但從前入直時用情,至於出番之後,囑托同官,則其爲罪狀,有甚於聽囑許出之官,不可獨免其罪。主簿尹幔,先罷後推,何如?傳曰,身爲守直之官,解重囚任意出入,終至見失,其恣意循私之狀,殊極痛駭,拿問定罪,而□囚官,則與身犯之人,不可一體科罪,姑令放釋,依訓府草記,施罰,可也。
司僕寺官員,以提調意啓曰,僉正姜琠,今日政,移授仁川府使矣。本寺事務之繁緊,非如他各司之比,至於僉正,爲任尤重,付以生手,則必多虛疎之弊。姜琠仁川府使,令該曹改差,使之仍察僉正之任,何如?傳曰,允。
答藥房曰,知道。慈殿氣候,時未如常,予之所患,亦一樣矣。
禁府,尹幔拿囚,啓。
府啓,請還收金益炅從重科罪之命。措辭見上答曰,不允。
院啓,竝引嫌而退,當初論啓,雖出風聞,旣有失實,則勢難在職,請獻納李端夏·洪受河,竝命遞差,新授大司諫李□□時在忠淸道忠州地,請斯速乘馹上來事,下諭。答曰,依啓。
政院啓曰,中部參奉趙爾重,以賑廳米分給飢民時,不能致察,入於洞內成冊之人,見漏於都成冊中,以受米進去,而空還者頗多,因諫院所啓罷職矣。獻納李端夏,正言洪受河,旣以失實,引避見遞,則部官仍被罷職之罰,似涉冤抑,令該曹稟處,何如?傳曰,分揀。罷職傳旨,爻周,可也。
左承旨鄭榏辭職上疏。呈政院。
政院啓曰,左承旨鄭榏,陳疏到院,而見其疏辭,則以四月晦間,遭其妻喪,而喪出癘患,擧家奔避。厥後且有子病,亦涉可疑,身雖出避,不親犯染,而旣與相通,日月未久,決不敢出入於近密之地爲言,元疏,不敢捧入,而合有變通之道,何以爲之?敢稟。傳曰,然則改差,可也。
吏曹啓曰,臺諫有闕,政事,取稟。傳曰,明日爲之。已上朝報
上在昌德宮。停常參·經筵。
謝恩,大司憲李慶億,吏曹參判閔鼎重,同義禁張善瀓,靈岩郡守權迪,衿川縣監李葆,漆原縣監安汝羾,中部主簿金震龜,弼善李秞,平安都事卞榥,保安察訪安漢珪。
大司憲李慶億啓曰,臣以前忝秋官時,李益華等門地査覈,未及結末之故,方在推勘之中,不可晏然於臺席,請命遞斥臣職。
領議政鄭太和十一度呈辭。入啓。傳曰,安心調理。
以大司憲引嫌,傳曰,大司憲李慶億推考,蕩滌。
答大司憲疏曰,勿辭。
大司憲李慶億啓曰,臣以不職之失,纔被臺推,在例當避,故不得不引避矣。推考蕩滌之命,出於格外,驚惶蹙踖,罔知攸措。其在分義,固當感激異恩,奔走率職之不暇,而第念前後刑官,以此被推者,非止一二,臣與諸臣,所失無異,而獨自晏然於臺席,照勘同罪之人,寧有是理?況諫院之官,旣以此見遞,則臣尤不可苟冒,請命遞斥臣職。答曰,此亦有例,卿何必深嫌?勿辭退待物論。
刑曹啓目,犯松人季還等,刑問二次不服,加刑。墨善段矣上典前校理洪萬衡,先究後推爲白乎旀,或授外任,及或因公出外者,論罪一款,合有變通,更稟定式施行,上裁,何如?啓依允。其奴,旣不在其家云,則家長乙良,節哛只推勿罪爲乎矣,日後作爲定式,犯禁家奴屬,勿論內外,捕送者乙良,家長則置而勿問,如有掩置之事,則各別論罪,以爲懲後之地,似當是旀,所謂或授外任及因公出外之類,亦爲査覈分揀,可也。
副修撰尹深,牌招肅拜。
謝恩,右承旨尹飛卿,左副承旨李翊。
府啓,請加三思,還收金益炅從重科罪之命。措辭見上慶尙左水使朴而㫥,到任以後,橫斂繁多,家在至近,且有人言,至於松禁一款,不用前例,稱以摘奸,直送其軍官,橫行村落,任意作挐,如舂杵農器之木,盡爲執捉,里閭驚擾,怨罵喧騰。東萊地一面,罹害最甚,居民之逃散者,殆近二百名,而今未及逃者,則相與收聚賂物,厚遺其軍官,以紓其恐嚇侵督之患,國家松禁之設,豈亶使然哉?東萊府,以人民離散,田稅稱平收捧之故,具由論報,則而昭,只推還其賂物略干,而軍官則終不治罪。且於機張地,有數百年長養船材處,而昭爲其同鄕族人之請造家舍,私許斫伐,極其狼藉,縱其褊裨,貽害民間之狀,固已可駭,而公家禁山之木,給其族屬,其蔑公循私之罪,尤不可不重究,請慶尙左水使朴而㫥拿問定罪,受賂軍官,及其族人擅伐船材者,竝令本道査覈重治。大司憲李慶億,引嫌而退,蕩滌推考,雖出特命,照勘同罰,實涉難便,大司憲李慶億,請命遞差。答曰,不允。遞差事,依啓。在外臺官推考,直爲蕩滌之時,未有諉之於照勘同罰,實涉難便,而徑先遞差矣。今日處置,予實未曉也。
政院啓曰,傳曰,淫雨雖不多日,恐損軟穀,使之該司祈晴,而今日則終日快晴,且與入秋後祈晴有異,雖以蜴祈雨之時言之,若已得雨,則例爲停止,而政院,何無稟旨之擧耶事,傳敎矣。今此下雨,始於去月晦日,其間或有一日開霽之時,而自初三日連晝夜不止,雖以漢江水標所報見之,平地加漲,至於三十尺,田畓之覆沙,禾稼之傷損,擧此可知,該曹之啓請祈晴,蓋以此也。今日雖云少晴,去夜達宵大注,朝初,繼以霏微,日氣蒸鬱,且無快霽之意,今曉纔行祈晴,而以一日開霽,旋復停止,則似欠誠實底意,更觀明日,終得快晴霽,則雖未準日,啓稟停否,亦無不可,故臣等,姑在□□等待矣。致勤聖敎,不勝惶恐。今依下敎,明日祈晴停止之意,當爲分付,而臣等之意,則姑遲明日,更觀晴否,或行或停,似爲得宜,敢此仰稟。傳曰,正當大雨時行之節,遽行祈晴,誠出於萬不獲已,豈可諉之於欠誠,而不思之變通乎?啓辭之意,亦不無意見,姑觀明日,或停或仍,可也。
掌令宋昌啓曰,臺官數遞,爲近來痼弊,今此長官之引避也,特令蕩滌其推考,聖意所在,實非偶然,非不知請出之爲可,而但其時刑官之被推者,亦非一二,以同罰之人,照勘推緘,實有所難便,與在前一經蕩滌,更無嫌礙者,事例自別,故與同僚相議請遞矣。今承聖批,以徑先遞差,予實未曉,爲敎。臣不勝瞿然之至,意見雖如許,而徑先遞差,則果涉率爾,處置乖當之失,安得免乎?瀆擾於夜黑之後,臣罪尤大,請命遞斥臣職。答曰,勿辭,退待物論。已上朝報
有政。吏批,以姜琠爲司僕僉正,孫湍爲抱川縣監,洪南立爲仁川府使,朴世堂爲兵曹正郞,尹深爲副修撰,崔寬爲宗簿正,李程爲承旨,李天基爲工曹參議,李端夏爲副校理,趙相漢爲禮曹正郞,李觀徵爲獻納,李斗煥爲監察,金斗翼爲監察,全汝翰爲典獄主簿,趙世煥爲正言,尹廷輔爲監察,閔宗道爲持平,權格爲濟用正,成均學正二單洪覩·李,尹世任爲尙衣正,都愼與爲禮曹正郞。
上在昌德宮。停常參·經筵。
巳時,日暈。
藥房啓曰,伏未審夜來,聖體調攝,若何?眼患加減,亦何如?慈殿氣候,尙未如常乎?臣等,伏切憂慮,敢來問安。
執義李柙啓曰,在外臺官推考,一經蕩滌。便卽出而行公者,以其更無所嫌故也。今者長官推考,則與此有異,特爲蕩滌,雖出恩命,以同事被推之臣,殆近二十人,而皆將自本府照勘,出仕之後,似不可以身無推考,而照勘同罰人之推緘,此長官之所以至於再避也。今玆處置,若謂有蕩滌之命,而泛請出仕,則終必有妨礙難便之勢,故臣與同僚,反覆商議,不得不請遞矣。伏承聖批,以徑先遞差,予實未曉,爲敎,臣不勝瞿然之至。臣等,謬見如許,致勤聖敎,處置乖當之失,在所難免,何可晏然仍冒乎?昨緣夜深,今始來避,所失尤大,請命遞斥臣職。答曰,在前同事推勘,雖過二十之數,未見輕遞之時矣。勿辭退待物論。
忠淸監司書目,海美縣監趙錫耉,五月三十日母在喪事。
吏曹啓曰,臺諫有闕,政事,取稟。
答藥房曰,知道。慈候一樣,予之所患,亦無加減,今後勿爲間日問安。
右副承旨李程辭職上疏,再呈。入啓。
院啓,竝引嫌而退,格外蕩滌,聖意有在,而循例請遞,雖未深思,不可以此輕遞言官。請掌令宋昌,執義李柙,竝命出仕。新除授正言趙□□,時在咸鏡道甲山府任所,請斯速乘馹上來事,下諭。答曰,依啓。
執義李柙,掌令宋昌,就職。
刑曹啓目,趙嗣基,移禁府拿問處置,何如?啓,前後□指與否,元不大段關係於此獄是去乙,遽以自明之言,返欲窮問於嗣基者,未知其穩當也。第念之長書,詬辱叔母之事,已著無隱。三才之勿論折指與否及牽下與自下是遣,所證嗣基之緘辭,如此是在如中,其於悖理之狀,亦不得掩覆是置,似當一體照律,宜速結末,而三才猶未取服,依前判下,刑推得情爲乎矣,李段置,不必仍囚,趁卽照律,可也。
執義李柙,掌令宋昌啓曰,昨日處置長官也,臣等,只慮其難便形勢,率爾請遞矣。朝承聖批,始知在前,雖有同事推勘,亦不輕遞,臣等徒守謬見,未諳前例,錯做之失,到此益著矣。揆以事理,固合遞免,而處置請出,出於意外,且其遣辭,殊涉苟且。旣以循例請遞,俱未深思,則又何諉以不可輕遞而强請出仕乎?召命之下,不得不趨詣,而廉隅所在,決難仍冒。請命遞斥臣等之職。答曰,勿辭,退待物論。
答右副承旨李程疏曰,省疏具悉。爾其勿辭察職。
傳曰,政事,明日爲之。
謝恩,刑曹參判李殷相,工曹正郞具崟,典獄主簿全汝翰,成均博士崔日隆,兵曹佐郞柳松齊,司僕僉正姜琠。
吳斗寅啓曰,淫雨,今日仍爲開霽,四門禜祭,缺日定奪,明日停止之意,分付該曹,何如?傳曰,知道。
又以禮曹言啓曰,傳敎矣,四門禜祭,明日缺而祝文,則令大祝,奉進香室,依例燒火。祭缺已熟設,亦合典祀官凈處埋置之意,分付,何如?傳曰,知道。
李翊又啓曰,大司憲未差。執義李柙,掌令宋昌引嫌退待,掌令李興浡,持平李溟翼在外,持平閔宗道未肅拜,今日以監察茶時之意,敢啓。傳曰,知道。
右副承旨李程疏曰,伏以無狀小臣,百不如人,缺造,累叨近列,思效涓埃,小答聖恩,而惟其稟性缺昏眛,喉司之職,已試見敗者,非至一再,而不審聖明,何缺而復置宥密之地也。銀臺淸切,爲任最緊,決非如臣缺忝,臣若不自重,而貪榮冒進,則其奈冒沒廉隅何哉?缺惟決不敢更爲承當也。且臣於前月重患胸脇之痛,昏仆枕席,無望供仕,不得不仰籲於天地父母之前。伏乞聖慈,亟遞臣職,以便公私,不勝幸甚。批答見上出燼餘
上在昌德宮。停常參·經筵。
謝恩,春川府使張是奎,濟用正權格,監察金斗翼·李斗煥,西部主簿金碩昌,抱川縣監孫湍。
領議政鄭太和十二度呈辭。入啓。
慶尙監司書目,柒谷呈,以惡虎縱橫,囕殺人命事。
正言鄭始成啓曰,前大司憲李慶億推考蕩滌,實出格外恩命,而出仕之後,不無嫌礙難便之勢,則憲府之請遞,亦無不可,而勘律難便,非所豫料,故雖未深思,不可輕遞,措辭請出矣。今見執義李柙,掌令宋昌,引避之辭,則以臣處置,遣辭苟且,强請出仕等語,斥之,臣之識見孤陋,文字短拙,致有處置乖當之失,臣何敢一刻仍冒?昨緣日暮,今始來避,所失尤大,請命遞斥臣職。答曰,勿辭,退待物論。
政院啓曰,右副承旨李程疏批已下,而今日亦不出肅,揆諸事體,殊甚未安,卽爲牌招察任,何如?傳曰,允。
謝恩,右副承旨李程。
玉堂箚子。大槪,執義李柙,掌令宋昌,正言鄭始成,竝命遞差事。入啓。答曰,依啓。
黃海監司書目,本道農事形止,雨澤周足事。
慶尙監司書目,道內雨澤事。
咸鏡監司書目,道內農事雨澤事。又書目,道內牛馬疫斃之數,已過一萬八千二百三十四首,公私猪一千三百四十三口事。又書目,道內痘疾人,一千一百七十一名內,方痛七百七十七名,向差三百二十九名,死亡六十五名事。
忠淸監司書目,自前月二十三日,連日下雨,至今不爲開霽,木綿漸至消融,沈水覆沙之患,無處無之。前頭民事,極爲可慮事。
吏曹啓曰,臺諫有闕,政事,取稟。傳曰,明日爲之。已上朝報
有政。吏批,以李穦爲海美縣監,李慶徽爲大司憲,李休徵爲掌樂正,洪宇亮爲甲山府使。
訓鍊都監啓曰,去丁未年春夏秋冬等,郞廳將官等褒貶,因其時都提調有故,未及磨勘矣。今此春夏等褒貶,一時磨勘以入之意,敢啓。傳曰,知道。已上訓局謄錄
尹飛卿啓曰,假注書李潤朝,以相避啓辭請遞後,遞差傳旨,卽當捧之,而未卽擧行。今始覺悟,不勝缺李潤朝遞差傳旨書入之意,敢啓。傳曰。缺
弘文館校理李奎齡,副修撰尹缺啓曰,執義李柙,掌令宋昌,正言鄭始成,竝引嫌而退,旣滌推勘,則不宜請遞,謂未深思,則不缺出,前後處置,未免胥失,請執義李柙,掌令宋昌,正言鄭始成,竝命遞差。批答見上出燼餘
上在昌德宮。停常參·經筵。
謝恩,獻納李□□,學正洪覩。
下直,瑞興府使李世選。
領議政鄭太和十二度呈辭。入啓。傳曰,已悉予意於前後之批,卿辭不止,豈所望於卿者哉?觀今日之國事,此誠何等時耶?纔憂旱魃之慘,又値懷襄之災,言念民事,痛迫之極,不知所以爲言也。卿受兩朝知遇之恩,何不思扶濟之義,而遽欲丐閑也?卿辭雖懇,予無允許之理,須體至意,亟斷來章,速出論道,以副上下之望。仍傳曰,遣史官傳諭。
修撰金萬基三度呈辭。入啓。遞差。
刑曹照目粘連,判下云云,幼學李矣叔母具氏,前長書中,不書姪號,悖戾莫甚,而判付內長書詬辱之事,已著無隱,罪杖六十,徒一年,私罪。啓依允。
藥房啓曰,臣等,伏聞再昨內藥劑入之時,監劑御醫等,有不謹之罪,令攸司從重科斷事,書房色司鑰,呈先啓手本於政院云,臣等,伏不勝震悚之至。臣等,常時不能檢勅之失,在所難免,極爲惶恐,伏地待罪。答曰,此非卿等所知之事,竝勿待罪。
以訓鍊都監啓辭,甲山府使洪宇亮,改差。仍察前任。
領議政鄭太和上疏。大槪,昨承聖批,臣罪益重。更陳悶迫之情,冀蒙遞改事。入啓。
刑曹啓曰,司憲府啓辭內,頃年新及第分館之後,成均參下官,拈出本館分差中,謂之門地卑賤,不爲許參,諫院啓請明覈,吏曹爲之査問,經年不得究竟,移送刑曹,其後又至四年,猶未結末,出身分館,門地辨別,俱非細事,稽滯此久,殊極不當,請刑曹前後當該堂上,竝命推考,使之從速査處。答曰,依啓事,傳敎矣。所謂二人中,李泰祺妻家,卽判書臣鄭知和之門族,嫌不敢覈啓之意,曾於榻前入侍之時陳達,參判臣李殷相,於李益華門地辨覈一款,亦有聯名呈單本曹,請罪益華之事,亦不敢可否於其間,臣等,誠以孤陋之見,莫重門地辨別,不敢獨爲回啓,未卽擧行之意,敢啓。傳曰,知道。
刑曹照目,兵曹參議李後山,佐郞李宇鼎,前佐郞任相元等矣,李後山段,去三四月當番分軍時,以雇立人不卽□定之故,書員韓佑良正妻囚禁,李宇鼎段,以雇立人苦□□定。又以雇立軍,見退於賑恤廳事。衛將所書員,前後決棍十五度。任相元段,雇立人苦□分□,又以進納布人,不爲施行之事。衛將所書員,決棍十五度,罪杖八十,收贖,奪告身三等,私罪。啓功減一等。
右副承旨李程,兼春秋減下肅拜。已上朝報
有政。吏批,以李慶億爲左參贊,李休徵爲掌令,李燦漢爲司䆃正,朴世堂爲正言,金啓光爲直講,權格爲執義,具崟爲直講,李聖賚爲甲山府使,尹河爲掌苑別提。
禮曹啓曰,卽接穆陵參奉馳報,則去夜暴雨時,懿仁王后陵上,東邊曲墻外頹下處,以布帛尺,尺量,則廣十八尺,長十四尺許,土深則或一二寸許,或三四寸許云。所報未瑩,不言曲墻外遠近尺數,又不言莎土多少,未能詳知,而雖是曲墻之外,頹下之處,長廣皆過十數尺,殊甚驚駭。在前曲墻外頹落之處,發遣本曹郞廳,奉審後修改。今亦發遣郞官奉審書啓後,稟處爲當。又接寧陵參奉所報,則本陵陵上曲墻外邊,外面四處雨漏,而蓋瓦,則不爲傷破,暴雨下注之時,未及流下,仍爲透濕。丁字閣殿北邊雨漏,外壁亦蹔透濕,南邊正門外一處雨漏,月廊西邊椽端仰土,大於手掌許頹落,椽端一處仰土,亦將堆下,禁川橋東邊階砌,幾至二間傾頹云。令穆陵進去郞廳,一體奉審書啓後,趁卽修改,何如?傳曰,允。已上禮曹謄錄
傳曰,謝恩使行中所送文書,旣已下送云,而今見使臣狀啓,則備局尙不下送云,是何故耶?議問以啓。備邊司曰,傳敎矣呈文,則慕華館査對之時,付送於使臣之行,而使臣狀啓中,所謂定奪公事,尙未下來云者,卽前月二十五日,臣請對稟定於榻前事也。臣於其日,猝患重病,全不省事者,累日,待得小歇,今月初三日,以私書相通聖敎於使行,恐或有浮沈之患,初六日,又申前書中辭意,前書之不及達於狀啓所發,初七日,想緣阻水之致,而前後之書,今則必已傳致矣,敢啓。傳曰,知道。已上備局謄錄
李程,以都摠府言啓曰,都摠管缺禁府坐起進去,請出標信。傳曰,知道。
尹飛卿啓曰,左副承旨李翊陳疏缺前月間女僕數人,連痛於一旬之內,一僕出幕身死,而繼痛者不能前期走避矣。女息,自月初得頭痛身缺症勢漸危,急出診問,則壯熱猝發,奄奄氣息,似不缺候,急劇之際,未免暫時入見。今雖出避隣舍,身旣犯染,飮食問遺之際,不得不相通。以此形勢,決難出入於近密,而缺疏不敢捧入,而合有變通之道,何以爲之?敢稟。傳曰,然則缺可也。
又以漢城府言啓曰,卽接南道監役及東道監役缺道山直等,墨寺洞近處,壯男四名,斫伐松木,三人執捉,一人逃走,沙里近處,壯男負松者,執捉上府云。臣等,推問犯禁人等姓名,缺立伊,則御營軍,朴生華,則老除砲手,立伊,則私奴,而其中缺不入戶籍之人,尤極可駭,而取見松木,則斫伐原條,作爲缺各人處。推問逃走人所接,發差推捉,則乃儒生缺云,而稱以逃亡,以兒奴代送,不可以代奴治罪,故卽爲來現之意,分付矣。李金伊·金得先·朴生華·立伊缺定罪,洪有龜奴子,亦令現出治罪,何如?傳曰,允。
領議政鄭太和疏曰,伏以臣,昨日祗奉聖批,讀未及竟,惶汗浹背。臣當此之時,苟有托病缺宜伏刑章,以礪他人。臣之實情,如或不然,則仁覆之下,缺憐察,亦不爲悶迫之甚乎?臣癃疾已深,醫藥無效,缺今至旬月之久,一縷未絶之前,下情難暴,到此地頭,置身無所,自知出仕之無期,而一向虛帶職名,不但臣罪之益重,其缺哉。百爾思量,不得不又煩號籲。伏乞聖明,俯諒臣病缺命鐫改臣本職及所兼諸任,以便公私,不勝幸甚。答曰,省疏具悉卿懇。國勢如斯,而所恃者,只數三大臣,則予之所倚重,非卿而誰,卿可不念及於此耶?辭意已竭,復何多誥?宜體如渴之望,速出論道,以副至意。出燼餘
上在昌德宮。停常參·經筵。
謝恩,副摠管李殷相,禮曹正郞趙相漢·都性是,護軍李柙·宋昌,仁川府使洪南立,尙衣正尹世任,兼學正李,原襄都事洪宇熙。
答領議政鄭太和疏曰,省疏具悉卿懇。國勢如斯,而所恃者,只數三大臣,則予之所倚重,非卿而誰,卿可不念及於此耶?辭意已竭,復何多誥?宜體如渴之望,速出論道,以副至望。
右副承旨李翊辭職上疏,留政院。
政院啓曰,卽者左副承旨李翊,陳疏到院,以前月間女僕數人,連痛於一旬之內,一僕出幕身死,而幸無繼痛者,不能前期出避矣。女息,自月初得頭痛身熱之病,症勢漸劇,急出診問,則壯熱猝發,奄奄氣息,似有將絶之候,急遽之際,未免暫時入見,已雖出避隣舍,身旣犯染。且於飮食問遺之際,不得不相通,以此形勢,決難出入於近密之地爲言,原疏不敢捧入,而合有變通之道,何以爲之?敢稟。傳曰,然則改差,可也。
禁府照目,兪應·宋命□·南斗長矣,令其弟,防納兵營虎皮,受其價布,載輸之路,爲火賊所刦掠,已出於討捕使文狀中,罪杖一百贖,告身盡行追奪,私罪。啓功減一等。
慶尙監司書目,聞慶縣監趙汴,今月初二日身死事。
吏曹啓曰,承旨有闕,政事,取稟。
平安監司書目,雨澤過多,農事可慮事。
政院啓曰,來十五日,儒生殿講日次,取稟。傳曰,停之。
禁府啓曰,金益炅改照律以入事,命下,而臺諫方請還收,不得改照律之意,敢啓。傳曰,知道。
禁府照目,劉忔,刑問二十次不服,加刑。啓依允。又照目,沈之白等議處云云,沈之白,則雖曰,領率飢民,到京親受,至於分給之際,付諸里任,致有人言,難免其責。呂爾亮,則雖曰,金益重·南克寬,率戶尤多,此不過爲兩人之籬底居人,漏落之失,有難得免。徐必成,則雖曰,在前有別大戶之名,南洲朴日省之家,曾是仕宦京中之人,而所受獨多於凡民,則不均之失,亦所難免。上項沈之白·呂爾亮·徐必成等,竝只照律處置。啓依允。又照目粘連,判下云云,交河漕船致敗時,任奎段接濟之際,旣有不謹之失,拯米之時,亦不親自看檢,以此照律。鄭貴顯乙良,身爲押領官,不能盡心領船,致有臭載之患,納供之際,不以實對之罪,照律啓稟。代將咸天佑處,所當一體査覈,而推官不能詳察,以致落漏,令本道推考,何如?啓依允。
領議政鄭太和十三度呈辭。入啓。傳曰,安心調理。
院啓,新除授正言朴世堂,時在京畿楊州地,請斯速乘馹上來事,下諭。答曰,依啓。
禮曹啓曰,以本曹穆陵曲墻外傾頹,寧陵丁字閣雨漏等處,發遣郞廳奉審事草記,傳曰,自前陵寢,有如此事,則堂上例爲進去奉審,而何以發遣郞廳爲辭耶,傳敎矣。考之謄錄,則癸卯年光陵大王陵上曲墻外面,有頹落處,發遣郞官奉審,丙午年穆陵·仁穆王后陵上曲墻外面,有破落處,大王陵上及懿仁王后陵上夫防草,皆有破缺處,而亦遣郞官奉審,曲墻之外,雖墻之外面破落處,皆以郞官奉審,今此懿仁王后陵上曲墻外頹下處,則乃是曲墻之外,莎土之處,亦與曲墻外面頹落處不同。且寧陵陵上曲墻雨漏處,則不至大段,丁字閣雨漏處,亦不至大段,禁川橋,雖有破缺處,又與陵上之事,有異,故請遣郞廳奉審,書啓矣。今者聖敎如此,本曹堂上與郞廳,進去奉審,何如?傳曰,曲墻外,則例遣郞官奉審,而至於丁字閣,則與陵上近處一體,例有本曹堂上奉審之事,昨日竝遣郞官奉審云,故問之耳。丁字閣奉審,則堂上進去可也。
京畿監司書目,副護軍洪處亮辭職上疏上送事。
忠淸監司書目,庇仁縣監李行陟,頃遭妻喪,收賻於土民,事極可駭,爲先罷黜,而罪狀,自朝廷處置,其代,令該曹以文臣擇差事。槐山兼任延豐呈,以禮曹參判南龍翼辭職上疏上送事。忠州呈,以刑曹參判金徽,病重不得上去事。
答工曹參判李汝發疏曰,省疏具悉。今玆之命,誠非偶然。卿其須勿爲辭,從速行公。
答大司憲李慶徽疏曰,省疏具悉。卿其勿辭察職。
答副護軍洪處亮疏曰,省疏具悉。卿其勿辭,上來察職。
禮曹參議李俊耉,正郞都愼與,穆陵·寧陵奉審事,出去。
禁府,前抱川縣監李知白,前典獄主簿尹幔,前萬戶文緯地等元情公事,判付內,姑停刑推,議處。
假注書洪億改差,代姜碩昌。
傳曰,政事,明日爲之。
謝恩,右承旨鄭鑰。已上朝報
訓鍊都監啓曰,軍兵所持環刀,皆亂前所造,而軍兵等,或入南漢山城,或赴西從軍之時,以其劍斫木伐草,鞘刃俱傷,不合戰用,故上年艱備物力,新造環刀二千一百餘柄,分給軍兵。前授二千餘柄,今方收取改造,而釗鞘不可不裹皮着漆,而卽今京市全漆絶乏,辦得極難,事甚可慮。全漆六七斗,以工曹所儲,爲先取用,何如?傳曰,允。已上訓局謄錄
李程啓曰,缺李慶徽,執義權格,掌令李休徵,持平閔宗道,缺掌令李興浡,持平李溟翼在外,今日以監察茶時之意,敢啓。傳曰,知道。
工曹參判李汝發疏曰,伏以小臣,庸陋一武缺本無知識,而發身十數年來,累膺閫帥之缺尋常爲懼,而頃者本兵佐貳之命,特下千萬輿情之缺惶震慄,置身無所,幸而臺閣之上,公論果發,重臣缺諒情,旋蒙恩遞,得免狼狽者,皆聖恩之曲,全也。缺新授職名,亦出特命,六卿啓官,是何等地,而前後缺荐加於臣身,臣雖武夫,亦有知覺,自古以來,安有庸缺恩如臣,而不底於罪戾者乎?且臣聞人各有能,有所缺得編行伍之間,以備戎馬之役,則臣固當忘生冒死缺寸,至於分外特授之職,則豈有一毫堪當之理哉?缺可玷辱,縮伏私室,以竢公議,而以至累日缺到此益極。伏乞天地父母,諒臣崩迫,缺名器,以安。缺批答見上出燼餘
上在昌德宮。停常參·經筵。
巳時,太白見於未地。
下直,平康縣監趙爾沃。
謝恩,左參贊李慶億,司䆃正李燦漢,甲山府使李聖賚,南學敎授金榞,直講金啓光·具崟,校理李端夏。
左承旨尹飛卿上疏。大槪,臣宿病沈痼,添得暑瘧,症勢萬分危急,決無供仕之望,乞遞職事,以延殘喘事。入啓。
禁府照本,沈之白矣雖曰領率飢民,到京親受,至於分給之際,付諸里任,致有人言,難免其責。呂爾亮矣雖曰金益重·南克寬,率戶尤多,此不過爲兩人之籬底居人,偏給之失,有難得免。徐必成段雖曰在前有別大戶之名,南洲朴日省之家,曾是仕宦京中之人,而所受獨多於凡民,則不均之失,亦難免罪,各杖一百贖,竝只告身盡行追奪,私罪。啓依允。功減一等。又照目,李知白議處云云,楊姓人,令本道拿致營下,窮査受米多少,憑考還分給文書,啓聞後處置,何如?啓依允。又照目,典獄主簿尹幔議處云云,與奉事替直,依例□囚。奉事又爲傳掌於參奉,乃於參奉柳命吉入直之時,出置見在於當日,入直之官,難免其罪。柳命吉,拿問處之,何如?啓依允。又照目,文緯地,照律處置,何如?啓依允。又照目,前通津縣監任奎等矣,接□之際,旣有不謹之失,拯米之時,亦不親自看檢,鄭貴顯段,身爲押領官,不能盡心領船,致有臭載之患,納供之時,不以實對之罪。任奎段,杖一百贖,告身盡行追奪,鄭貴顯段,杖八十贖,奪告身三等。啓依允。
黃海監司書目,本道染病人一千二十九名內,方痛六百三十名,死亡六十一名,差歇三百三十八名,當此農時,至於此多,極爲悶慮事。
右承旨鄭鑰書啓,臣謹將聖旨,傳諭于右議政宋時烈,則以爲,臣粵自二月以來,猥越恩數,不容名說,史官四至,承旨三臨,雖使在朝大臣當之,猶極皇隕,況於田間草際,至庸極陋,萬萬不似之身乎?今玆聖批,勤懇倍切,至以冥冥所感,此心如割等語,見諭,臣抆血飮泣,愈不知所以爲懷。噫,聖敎至此,苟有人心,而粗知君臣之義者,何敢不一前進,以謝恩命乎?惟是自量彌審,而物議之深淺,揣之彌熟,執迷之腎腸,守之彌固矣。臣以此容狀,幸此職名,一脚出門,則人將曰,今日朝廷之上,何渠無人乎?何處得此庸陋者來哉?又將曰,歷數近世之當此職者,何嘗有此等人哉?今世,不須讀書策名,通務諳體,以需時用也。白徒空身,亦且無所不至矣。若是而朝廷之事面愈卑,衆庶之希凱難□,則豈非所關之大者乎?臣非敢自愛,實爲聖朝重之也。不然則當此大內荐遭重戚,慈候不寧之日,豈不欲暫趨起居之班,仍申螻蟻之忱哉?誠以滯拙之見,終不能廻。今又不敢承命進赴,臣之罪戾,萬死難贖,席藁祗伏,只自墜心隕涕而已云矣。傳曰,知道。
吏曹啓曰,今日本曹,以公座簿考準事,開坐矣。各司官員中,掌苑別提李克國,最爲不似,汰去,何如?傳曰,允。
吏曹啓曰,以忠淸道九十歲以上老人,開錄啓下粘目。依北道老人施賞例,擧行事判下,而其中行知事辛啓榮,則曾在丙午年溫陽行幸時,以其年滿九十,特命招授崇政階矣。今又隨他老人例,更爲加資,則將至疊授以崇祿重秩,非如常時老職之比,不可循例下批,敢此更稟。傳曰,依在京朝士人例,食物衣資,從優磨鍊題給。又啓曰,東活人署別提李後聃,以謝恩使陪行醫官出去,回期,當在秋後,而卽今本署救療病人,其數甚多,旣無主管之員,事不着實,誠爲可念,不可等待其還,致令官事久曠,別提李後聃,今姑改差,何如?傳曰,允。
謝恩,兵曹參議宋時喆。
吏曹啓目,忠淸監司狀啓云云,觀此狀啓,則庇仁前縣監李行陟罪犯,實與贓汚無異,令攸司稟處,何如?啓依允。
禮曹參議李俊耉,正郞都愼之,寧陵·穆陵奉審後入來。
禁府,典獄參奉柳命吉,拿囚,啓。已上朝報
有政。吏批,以趙爾炳爲庇仁縣監,李押爲掌樂正,元萬里爲兵曹正郞,李夏鎭爲兵曹佐郞,金賓爲聞慶縣監,李翊爲兵曹參議,鄭榏爲承旨,金宇亨爲承旨。
備邊司郞廳,以左議政意啓曰,呈文定奪公事,再次付撥,詳通於使行之意,曾已啓達於初十日下詢之時矣。卽見使臣初八日回答,則其公事得免浮沈,已爲到付云矣,敢啓。答曰,知道。已上備局謄錄
李程啓曰,大司憲未差,掌令李休徵,執義權格,持平閔宗道未肅拜,掌令李興浡,持平李溟翼在外,今日以監察茶時之意,敢啓。傳曰,知道。
吏批啓曰,西學兼敎授李有相,呈狀內,落傷甚重,今至半年,不能行動,本學儒生缺講久,不得擧行,速爲入啓處置云,而西學製缺因兼敎授有病,停廢已久,將不得磨勘於缺敎授李有相,姑爲改差,何如?傳曰,允。
李程,以都摠府意啓曰,都摠管吳挺一,司宰監褒貶坐起進去,請出標信。傳曰,知道。出燼餘
上在昌德宮。停常參·經筵。
未時,太白見於巳地。
謝恩,執義權格,持平閔宗道,工曹參議李天基,南學敎授尹堦,兵曹正郞元萬里,校理吳始復。
都承旨吳挺緯初度呈辭。入啓。
領議政鄭太和十四度呈辭。入啓。傳曰,遣承旨敦諭。
藥房啓曰,霖雨乍霽,蒸熱尙酷,伏未審此時,聖體調攝,若何?眼患比頃間益有差減之效乎?慈殿氣候亦何如?臣等,憂慮未弛,敢來問安。
藝文館郞廳,以大提學意啓曰,本館今春夏等褒貶,當爲等第,而領事臣鄭太和,方在呈告中,限內不得磨勘之意,敢啓。傳曰,知道。
春秋館郞廳,以監事諸堂上意啓曰,本館今春夏等褒貶,當爲等第,而領事臣鄭太和,方在呈告中,限內不得磨勘之意,敢啓。傳曰,知道。
執義權格啓曰,頃因臺啓,有掩捉衛吏之員,査覈科罪之命。其後得見衛將所査報,則臣名亦在其中,而以臣只爲招問,本無掩捉,故兵曹雖不擧論於入啓勘罪之中,而臣已不勝愧懼之至。俄又聞衛吏,受杖於春坊官之說,至發於廟堂云。所謂春坊之官,乃指臣而言也。臣於前冬,適得兵曹堂上之手訣,果不無雇立之事。伊時入直春坊招致衛吏,問開月許立與否而已,其間實狀,不過如是,臣雖無狀,安敢欺誣乎?獨臣所痛恨者,猥以庸陋,謬膺洪造,前後莅歷,齒在華貫,則干豫雇軍,已足羞恥。招問衛吏,亦涉鄙瑣,名登査案,厚招人言,以此受罪萬萬不辭,臣豈敢以免於勘罪爲幸,而欲自掩匿,默然無言乎?且臣曾參諫職,以銓曹亞卿論劾事。因吏曹判書辭疏,有臺啓無據之敎。臣又安敢自以爲是,揚揚出入於風憲之地乎?以此以彼,決難苟冒,請命鐫削臣職。答曰,勿辭,退待物論。
答藥房曰,知道。慈候一樣。予之眼患,頗似減歇矣。
左承旨鄭榏辭職上疏,留政院。
獻納李□□啓,卽伏見執義權格避辭,其中一款,卽頃日論劾銓曹亞卿,致有未安之敎故也。臣曾忝本職,亦參是論,則到今出肅之後,卽當引咎,而事涉於前,不敢瀆擾矣。今者同事臺臣,旣以此引嫌,則臣何獨晏然仍冒?隨人來避,所失尤大,請命遞斥臣職。答曰,勿辭,退待物論。
儀賓府啓曰,本府郞廳,今春夏等褒貶等第,當爲磨勘啓聞,而堂上多在病故,限內不得爲之之意,敢啓。傳曰,知道。
承文院官員,以都提調意啓曰,領議政鄭太和,方在呈告中,右議政宋時烈在外未上來,本院褒貶,限內不得爲之之意,敢啓。傳曰,知道。
弘文院官員,以大提學意啓曰,今戊申年春夏等,館官員褒貶,當爲等第磨勘,而領事臣鄭太和,方在呈告中,限內不得爲之之意,敢啓。傳曰,知道。
司錄,以左議政意啓曰,領議政鄭太和,方在呈告中,右議政宋時烈,在外未上來,本府郞廳以下,今春夏等褒貶,限內不得爲之之意,敢啓。傳曰,知道。
宣惠廳啓曰,都提調領議政鄭太和,呈辭未出仕,右議政宋時烈,在外。本廳今春夏等褒貶,限內不得磨勘之意,敢啓。傳曰,知道。
工曹啓曰,本曹參判李汝發,時未肅拜,參議李天基,今日肅謝,而宿患添重,扶曳出去,決難運動開坐云。本曹郞廳及屬司官員等,今春夏等褒貶,限內不得爲之之意,敢啓。傳曰,知道。
府啓,引嫌而退,身居諫職,責是論劾,則未安之敎,不必深嫌,而干豫雇軍,致有人言,則仍在臺席,勢所難便,請執義權格遞差。答曰,依啓。
左承旨鄭榏上疏。入啓。
刑曹啓目粘連,忠淸監司狀啓云云,海運判官柳之先矣所騎馬匹及隨從驛卒,旣已定式,以所經該驛馬卒替把事,纔已分付爲有去乙,謂之京中立待馬,忠淸道驛馬,留置京中,殊極無據,罪杖六十收贖,奪告身一等,私罪。啓功減一等。
院啓,引嫌而退,雖有未安之敎,事在旣往,不必到今爲嫌,請獻納李□□出仕。答曰,依啓。
獻納李□□就職。
李程,以御營廳郞廳,以提調言啓曰,缺方在呈辭中,大將臣柳赫然,身病缺褒貶,限內不得磨勘之意,敢啓。傳曰,缺出燼餘
上在昌德宮。停常參·經筵。
未時,太白見於巳地。
知事柳赫然,鍼灸出仕。
謝恩,兵曹佐郞李夏鎭,掌樂正李押,掌令李休徵,庇仁縣監趙爾炳,聞慶縣監金聖烈。
吏曹參議李時術三度呈辭。入啓。遞差。
原襄監司書目,道內各官農事,及雨澤形止事。
刑曹照目,幼學李三才,旣已遲晩,所當照律是乎矣,三才之破傷叔父之爪甲,實非毆而致傷是去乙,直以毆傷之律照斷,則實非毆傷,若擬以罵詈伯叔父,則亦非罵詈,比用姪毆叔之律,徒三年定配,何如?啓依允。
禁府照本,前萬戶文緯地矣解傳令牌走出之後,到永興,還爲入現,則監司使之□□與逃走有間,罪杖一百收贖,自願受杖,□罷職不敍,告身盡行追奪。啓依允。
右副承旨李程書啓,臣承命,往諭于領議政鄭太和則以爲,不意今日,又有遣承旨敦諭之命,臣祗奉聖諭,感激惶恐,罔知所以爲對也。臣伏見前後聖批,有若以臣爲非病而托病,可出而不出,臣罪萬死,臣罪萬死。到此地頭,肝膈悶塞,無所措躬。天鑑未燭,下情難暴,只竢譴罰,伏地涕泣而已云矣,敢啓。傳曰,知道。
禁府啓曰,以忠淸監司狀啓,刑曹粘目,庇仁前縣監李行陟,移本府處啓事,允下矣。李行陟,時在任所,依例發遣府羅將,拿來,何如?傳曰,允。
府啓,慶尙左水使朴而㫥到任以後,橫斂繁多,家在至近,且有人言,至於松禁一款,不用前例,稱以摘奸,直送其軍官,橫行村巷,任意作挐,如舂杵農器之木,盡爲執捉,里閭驚擾,怨罵喧騰。東歲地一面,罹害最甚,居民之逃散者,殆近二百戶,而其未及逃者,相與收聚賂物,厚遺其軍官,以紓其恐赫侵督之患,國家松禁之役,豈槪使然哉?東萊府,以人民離散,田稅趁未收捧之故,具由論報,則而昭,只推還其賂物略干,而軍官,則終不治罪。且於機張地,有數百年長養船材處,而昭,爲其同鄕族人之請造家舍,私許斫伐,極其狼藉。縱其偏□貽害民間之狀,固已可駭,而公家禁山之木,擅給其族屬,其蔑法循私之罪,尤不可不重究。請慶尙左水使朴而㫥拿問定罪,受賂軍官及其族人擅伐船材者,令本道査覈重治。前啓,請還收金益炅從重科罪之命事,停啓。
吏曹啓曰,臺諫有闕,政事,取稟。
答府曰,更加詳察處之。
領議政鄭太和上疏。大槪,乞罷臣職,仍治逋慢之罪事。入啓。
以領議政缺疏,傳于吳斗寅曰,遣御醫鄭後啓,看病。
缺啓曰,北道審藥褒貶啓本中,不書等第,莫缺不察,北兵使李晩榮,請推考。傳曰,允。
缺原襄監司李尙逸,京畿水使具文治,全羅缺亨,忠淸水使申汝喆,今春夏等邊將褒貶,缺居下,殊無嚴明殿最之意,請竝推考。缺
吳斗寅,以司譯院官員,缺院褒貶,自丙午秋冬等,至丁未秋冬等,缺不得爲之,所當退封,而丙午年,則臣新忝此任,缺則自春在鄕,其間譯官勤慢,無路詳知,依缺丙午至丁未,則不爲等第,只今年春夏等褒貶,缺,敢啓。傳曰,知道。
李程,以兵曹言啓曰,缺職及司僕寺褒貶啓本中,四處塗擦矣,敢啓。傳曰,知道。
又以兵曹言啓曰,曹所屬各司中,訓鍊缺牌頭,各其堂上有故,今春夏等褒貶,不得缺等寺,丙午以後,各等褒貶,其時提調有故,缺意,敢啓。傳曰,知道。
又以戶曹言啓曰,去丁缺用監五部褒貶,因各其司提調及漢缺議磨勘矣。今始磨勘,而內贍寺提調,則缺拜外任,去丁未秋冬等,今戊申春夏等褒貶,五部去秋冬等褒貶單子中,一處塗改之意,敢啓。傳曰,知道。
又以漢城府言啓曰,本府郞廳等,缺褒貶,因其時堂上有故,不得磨勘矣。今春夏等褒貶,磨勘以入之意,敢啓。傳曰,知道。
領議政鄭太和疏曰,伏以,臣猥陳賤疾,缺天地之德,猶且有容,譴罰不加,近侍又臨,傳諭聖旨,臣非木石,則不思仰副聖意,自安於違命之歸,豈缺有起復之望?惟願聖明,亟罷臣職,以正逋慢之罪,幸甚。批答見上出燼餘
上在昌德宮。停常參·經筵。
卯時,日暈。太白見於巳地。
答領議政鄭太和疏曰,省疏具悉卿懇。予意已渴,而卿辭胡至於此?深歎誠意之未孚也。盡心王事,疾病之來,固其所也,而神明所扶,宜有勿藥之效,此予所以勤懇不已,諭之以臥閤論道者也。以今國勢,捨卿疇依?予不多誥,卿其須體予意,速出論道,以副朝野之望。仍傳曰,遣御醫鄭後啓看病。
謝恩,海美縣監李積,護軍田得雨,濬源殿參奉尹實。
下直,仁川府使洪南立。
政院啓曰,原襄監司李尙逸,京畿水使具文治,全羅左水使李春亨,忠淸水使申汝哲,今春夏等邊將褒貶等第,無一人居下。殊非嚴明殿最之意,請竝推考。傳曰,允。
開城留守書目,農事形止及雨澤事。
都承旨吳挺緯三度呈辭。入啓。遞差。
戶曹判書金佐明箚子。大槪,病重垂死,本職兼帶,亟賜遞改,仍陳所懷事。入啓。
左邊捕盜廳啓目,賊人李時元,牽牛牛峴刺殺,納瓮棄置事,承服,依法處斷,捕告人等,令該曹稟處,何如?啓依允。又啓目,弑主賊奴金伊,旣已承服,係是綱常,依法處斷,捕告人,令該曹稟處,何如?啓依允。
咸鏡監司書目,永興府使元相,今月初九日,母在喪事。
府啓,請慶尙左水使朴而㫥,拿問定罪,受賂軍官,及其族人擅伐船材者,竝令本道査覈重治。措辭見上答曰,依啓。
禁府,洪敬立拿囚,啓。
傳曰,政事,明日爲之。已上朝報
備邊司啓曰,本司武郞廳盧銓,旣已仕滿十五朔,或陞敍或守令除授,捧承傳施行,何如?答曰,允。已上備局謄錄
上在昌德宮。停常參·經筵。
未時,太白見於巳地。
答左承旨鄭榏疏曰,遞差。
謝恩,工曹參判李汝發。
下直,慈山郡守曺弘益。
左副承旨金宇亨辭職上疏。入啓。
疊書備邊司啓曰,本司郞廳前都事盧銓,奔走勤仕,已滿十五朔。或陞敍或守令除授事,依例奉承傳施行,何如?傳曰,允。
備邊司啓曰,全羅兵營□屬査覈事,監司閔點啓本,下本司,而此査啓未到之前,因臺諫啓辭,又有査問諸道之擧,續續回啓,則不無彼此牴牾難便之端。待各道査啓畢到,參考事勢後,一時稟處,何如?傳曰,允。
領議政鄭太和十五度呈辭。入啓。
政院啓曰,慶尙左水使朴而㫥拿來事,命下矣。依近例新水使交代後,拿來之意,分付,何如?傳曰,允。
京畿監司書目,竹山,丙午式年戶籍本官件,尙不備上爲在,前後府使罪狀乙,令朝廷處置事。
刑曹啓目,弑主罪人金伊,行凶節次,已爲承服,結案取招,係是綱常罪人,移義禁府處置,何如?啓依允。
義禁府啓曰,弑主罪人金伊,旣已拿囚,依法例三省推鞫,何如?傳曰,依啓。
政院啓曰,弑主罪人金伊,三省推鞫事,命下矣。委官,何大臣進去乎?敢稟。傳曰,左相進去。又啓曰,弑主罪人金伊,三省推鞫時,兩司當爲進參,城上所牌招卽進,何如?傳曰,允。
慶尙監司書目,大丘府使韓壽遠,受由上京,瓜期已熟,其代差出下送事。
京畿監司書目,竹山府使,依舊例以文臣擇送事。又書目,抱川楊斗新,賑米五十石獨受辭緣査覈事。
傳,前左參贊趙列,縣令南宗杓,參奉宋旻,郡守柳□□,府使吳尙,牧使鄭采和,縣監金義讓·鄭歧壽·朴廷龍,執義李䎘,掌令朴增輝·申永圭,持平金櫶·李夏,獻納金澄,正言趙聖輔,郡守金□□,縣令金世鼎,縣監李德周·柳璾,都事李萬石,縣監李光迪,副正字李國芳,縣令禹敬錫·兪以□·趙翰,縣監李聖雨,校理洪受輿,縣監尹彬,察訪李厚德,縣監朴世相,郡守朴新胄,府使許珽,縣監朴萬榮,副校理鄭載嵩,副正字成瑨·任弘益,前僉使李延禎,護軍李東相·梁濟臣,判官李佐漢,郞廳李齊賢等敍用,前監司李敏迪,縣監柳璾·鄭之恒·黃晙,牧使李暹,正字尹嘉績,檢閱李藼,中軍全發英,奉事方弘瓚等職牒還給,前府使李晶,縣監李晳加資還授事,下吏兵曹。
答戶曹判書金佐明箚曰,省箚具悉卿懇。卿其安心勿辭,調理察職。箚末所陳之言,事有然者矣。
答左副承旨金宇亨疏曰,省疏具悉。爾其勿辭察職。
謝恩,左副承旨李程,右副承旨吳斗寅。
前郡守洪錫箕,前正言鄭重徽,前佐郞兪夏益,仍傳敎,歲抄還入敍用事,付標。
禁府,三省問事郞廳二,南二星·李秞,啓。
政院啓曰,卽者義禁府郞廳,以委官意來言,弑主罪人金伊,推鞫事,命下矣。判義禁金佐明,宿患彌留中,添得毒瘧,今已七八日,尙未離却,方在委頓不省中,決無起動參坐之望。莫重推鞫,不可無判義禁,考之前例,亦無次官代行之事,合有變通之道,令政官趁速稟處云,何以爲之?敢稟。傳曰,判義禁,姑爲改差,卽爲差出參坐,可也。
政院啓曰,判義禁,卽爲差出事,命下矣。政官牌招,卽爲開政差出,何如?傳曰,允。
左副承旨李程啓曰,今日廳中,僚員不齊,行公之員,只臣程·右副承旨吳斗寅,而今日三省之坐,臣以該房進去,則廳中只有右副承旨斗寅。出納之際,事甚耉簡,同副承旨洪萬容,卽爲牌招察任,何如?傳曰,允。
大司憲李慶徽辭職上疏,再呈政院。入啓。
謝恩,同副承旨洪萬容。
兵曹啓曰,本曹佐郞曺憲卿,以軍色郞廳,方有闕布責出之事矣。今日政,移拜慶尙都事,新舊交替之際,非但事多虛疏,且不可付之生手。曺憲卿,慶尙都事改差,仍察本曹軍色之任,而此後軍色佐郞,勿爲遷動事,奉承傳施行,何如?傳曰,允。
政院啓曰,判義禁李浣,旣已差出,牌招肅拜,使之參鞫,何如?傳曰,允。
謝恩,判義禁李浣。
禁府啓曰,弑主罪人金伊,旣已照律啓下,而法典內,有夜未明勿爲行刑之文,待明日當爲行刑之意,敢啓。傳曰,知道。已上朝報
有政。吏批,以李國華爲禮曹佐郞,張善澂爲內贍提調,崔寬爲執義,鄭載禧爲海運判書,李殷相爲承旨,洪萬容爲承旨,李壽曼爲典籍,朴之墉爲永興府使,任耋爲工曹正郞,徐必遠爲歸厚提調,曺憲卿爲慶尙都事,徐必遠爲刑曹參判,尹理爲工曹佐郞,李日井爲栗峯察訪,李翊爲吏曹參議,李浣爲判義禁,尹飛卿爲兵曹參議。
傳曰,法文所謂,失囚獄官減三等,獄卒減二等云者,官員尸居其職,獄卒不能看守,而見失之謂也。此則官員旣令出,置輕囚間,仍致逃失,則與獄卒同律,宜矣,豈可用通減五等之律乎?此公事還出給,使之改入。已上義禁局謄錄
備邊司啓曰,忠淸監司,安興別將,令該曹備望差出事狀啓,覆啓中,久任責成之久字,誤書赴字,而判下之後,始覺其誤,不勝惶恐。元啓目,改付標以入之意,敢啓。答曰,知道。已上備局謄錄
上在昌德宮。停常參·經筵。
未時,太白見於巳地。
下直,寶城郡守林俊業。
謝恩,都承旨李殷相,右承旨金宇亨,訓鍊都正閔□□,僉知崔道城,兵曹佐郞曺憲卿,校理鄭晳。
禁府,三省罪人金伊,元情承服。
京畿監司書目,道內各邑,自五月至六月望前染病人,時痛一千三百七十七名內,向差七百六十名,死亡十名事。又書目,道內雨澤事。
刑曹照目,賊人李時元,牽牛次潛殺,納瓮棄置之狀,旣爲承服,結案取招,所當照律處置,而假稱御史,此亦一罪,令本道査問後稟處,何如?啓依允。
假注書李日井遷□,代鄭積。
疊書以禁府尹幔照律公事,傳曰,法使所謂,失囚獄官減三等,獄卒減二等云者,官員尸居其職,獄卒不能看守,而見失之謂也。此則官員旣令出置輕囚,仍致逃失,則與獄卒同律,宜矣,豈可用通減下一等之律乎?此公事,還出給,使之改入。
禁府,三省罪人金伊,堂古介行刑,啓。
判尹李浣辭職上疏。入啓。答曰,省疏具悉卿懇。責有所歸,卿何引嫌辭爲?安心勿辭察職。
全羅監司書目,全州呈,以掌令李興□病重,上去不得事。啓遞差。
吏曹參判閔鼎重上疏。入啓。
府啓,新際授執義崔寬,時在京畿楊州地,請斯速乘馹上來事,下諭。答曰,依啓。
知事柳赫然上疏。大槪,前掌令崔文湜,先罷後推之命,初因捕盜廳之事,而今者緘辭,有若全無是事,做出浪說者然,致令重臣,陳疏自列,臣何敢晏然?乞亟罷臣職,以安愚分事。入啓。
吏曹啓曰,臺諫有闕,政事,取稟。
忠淸監司書目,修撰宋奎濂病重,上去不得事。
答知事柳赫然疏曰,省疏具悉卿懇。責有所歸,卿何引嫌辭爲?安心勿辭察職。已上朝報
備邊司啓曰,走回押送事咨文,皆已撰出,令該曹別定禁軍,騎撥責往平安監營,以爲傳致義州之地,鳳城之人,如有替交之意,則定差使員,趁卽押去,竝與咨文,交付於鳳凰城,而今雖押送,理宜示以矜恤之意,衣資口糧題給,亦爲分付監司處,何如?答曰,允。備局謄錄
上在昌德宮。停常參·經筵。
答大司憲李慶徽疏曰,省疏具悉。卿其勿辭,從容調理察職。
答吏曹參判閔鼎重疏曰,省疏具悉。卿其勿辭,調理察職。
下直,衿川縣監李葆。
謝恩,兵曹參議尹飛卿,參知宋時喆,僉知鄭斗齊·柳泰新,內禁將權道經,刑曹正郞任耋,永興府使朴天墉,同知朴成後,栗峯察訪李□□,典籍李壽曼。
領議政鄭太和十六度呈辭。入啓。
藥房啓曰,暑熱比甚,伏未審夜來,聖體調攝,何如?眼候有日漸差勝之效乎?臣等憂慮不弛,敢來問安。
忠淸監司書目,木川呈,以私奴盛亶妻及私婢世今等,雷震致傷事,本道十二·十三兩日,大雨水災事,道內染病,方痛九百八十七名,死亡二十四名事。
義禁府啓曰,弑主罪人金伊,已爲承服,正刑依律矣。妻子爲奴,破家瀦澤,降其邑號,罷其守令等事,令各該司依律文擧行之意,奉承傳,何如?傳曰,允。
傳曰,今此淑靜公主山所墓幕,依麟坪大君時例造給事,言于該曹。
司僕寺官員,以提調意啓曰,分養馬二匹故失,則守令越等,例也。安東府丙午年受去,丁未年來納分養馬二匹故失,而皆以前府使崔寬,任內懸錄,依例別單啓下,移文戶曹,而戶曹,亦依例以付於置簿矣。追聞一匹之故失,在於崔寬旣遞之後,行文査問於慶尙監司,則其回答內,崔寬交代府使權緝之赴任,在於丁未三月,馬匹之故失,在於同年六月,果非崔寬任內云。鄕所色吏之混錄歸罰於前官者,不但風習之不美,其爲情狀,亦甚痛駭,令本道從重推問,崔寬越等之罰,令該曹分揀爻周,何如?傳曰,允。
答藥房曰,知道。症候,當言于醫官矣。
醫官入侍時,受鍼事,定奪。
大殿受鍼後,藥房·政院·玉堂·二品以上·六曹問安。答曰,知道。
政院啓曰,上候未寧,視事,頉稟矣,非但時當盛熱,自上又爲受鍼,仍爲頉稟之意,敢啓。傳曰,知道。
答領議政曰,安心調理。
吏曹參議李翊上疏。大槪,新授職名,不敢承當,昨於召牌之下,亦未祗赴,懇乞亟賜鐫改,以重名器,仍治臣逋慢之罪事。入啓。
漢城府啓目粘連,京畿監司狀啓云云。竹山府所上戶籍,尙未備上,前後守令,殊甚可駭,朴敏道·李公望·鄭漢驥等罪狀,令攸司稟處,何如?啓依允。
刑曹啓目粘連,朴敏道·李公望·鄭漢驥等罪狀,不可推考而止,竝移義禁府處置,何如?啓依允。
禁府,李公望拿囚,啓。
吏曹啓曰,都目大政,不可無郞廳,而時無見存之員,當於後政,預爲差出,而從前擬望之人,李翊相,則褒貶居中,閔蓍重·洪萬□,則與參判閔鼎重相避,無故可擬者,只有李端夏·李選二人,且本曹郞官,與他職有異,雖罷薦規,每於新通之際,必與時仕郞廳,相議停當矣。卽今事勢,如是拘礙,臣等,初欲面稟於登對之時矣,大政已迫,有難周旋於其前,而玉堂罷散之員,例有稟請敍用之規,本曹郞官,雖曰該官,事體有別,從前外任,亦皆啓請竝擬,則當此窒礙之勢,合有變通之擧,敢此仰稟。傳曰,該郞·玉堂,事體自別,別敍之擧,不可混施,雖不得備員,以見存之人,擬望,可也。
府啓,近來朝綱解弛,事體壞亂,犯分陵上之風,亦爲識者寒心,而伏見原襄監司李尙逸狀啓則有曰,都事姜碩賓,行到春川,以賑政不勤,鄕所色吏,循例刑推,則府使柳炳然,因其監色之被罪,慢蔑都事,擧措乖悖,旋呈辭狀,侵侮構揑云,構揑者,構虛揑誣之謂也。炳然,身爲守令,不有上官,極加陵辱,肆然無忌,而張皇文報,有若數罪者然,無識悖妄之狀,殊極可駭,而至於白地造謗,必欲爲傾陷之計,則其用意不正,不但爲傷損事體之歸而已。如此之人,不可齒在衣冠之列,請前春川府使柳炳然,削去仕版。臣等,伏見前掌令崔文湜三度施□之推緘,則以捕盜廳窺伺停罷之說,都歸之孟浪,當初大臣之所聞於重臣者,不啻丁寧,至達天聽,則其所自明之言,誠極怪訝。文湜,以出入臺侍之人,多有所犯,而曲爲免罪之計,有此文飾之言,則其不直之狀,實是搢紳之所共羞,分□論劾,在所不已,故臣等,曾於十六日本府之坐,問於諸吏,則明其不然,如出一口,文湜,自是鄕曲孤蹤,果有云云之事,則許多下輩,有何顧籍,而曲掩已遞之官乎?反覆思惟,莫測其由,又於當日茶時之坐,招致知事柳赫然,疏中所引咸繼聲者而問之,則對以上年十二月,本府所由,果以崔掌令之令,使之來待,以依令進去之意,答之,則所由曰,日勢已暮,今姑知家,以待明日云,知家之說,未知實出於臺官之意,而此乃各司下輩索酒之例談,故餽之以酒,則不爲知家而歸,翌日依其所言,進詣鞫廳依幕,則掌令問曰,東小門外咸□提之家,汝於當初,從何得之而見偸也?答曰,以戶曹貿易價受出云,則掌令又曰,欲知其家之出處而招之矣,無他所聞而退去,可也云,故渠歸以掌令之言,告於捕盜廳而已。至於知家,元不爲之,而還寢,跟捕發牌現捉人等語,曾不發口云,以繼聲所言,參考文湜緘辭,則蓋文湜,於其時,有閔震益論啓之事,而欲詳其虛實,有此招問之擧耳。仍念文湜所坐者,又是臺官時事,則不可以已遞之故,而視同庶官,今若進來推考,而又爲招□則移之禁府者,例也。初出於臺官論事愼重之意,而終以訛傳之言,至於就理,則虧傷國體,莫此爲甚,若使憲府·捕盜廳下輩,及見偸物主,一處對辨,則其間眞僞,自可明現。請令攸司,明査處置,還收前掌令崔文湜進來推考之命。答曰,不允。末端事,再三抑揚,語意糢糊,予未知其主意也。然則當初,何請進來六字於啓目之末耶?尤可笑也。
持平閔宗道啓曰,臣以無似,屢叨言地,徒積癏曠,蔑效涓埃,尋常愧懼,若隕淵谷。若乃今日所論,專爲國體,而聖明不諒,反下嚴旨,臣誠瞿然,不得不略陳顚末焉。崔文湜罷推之命,初由於重臣之所傳說,大臣之所陳奏,言之所自,歷歷有據,而文湜之推緘,全歸之孟浪,本府之處置,皆明其不法,臣固已疑惑,而未得鉤索之路矣。昨見柳赫然疏本,則此事公證,專在於咸繼聲,而信言之間,曲直可辨,故茶時之坐,招致問之,則其言大異於當初所聞,因問端倪,旣知虛實,則伸理冤抑,自是憲府之責,而況文湜所坐,在於臺官時事,夫以臺官時事,轉輾就理,實有傷於事體,則徒事奉行,如該曹之爲,而不卽爭執,豈臺閣之道乎?臣之主意,蓋欲伸冤,抑存事體,而陳其意見,則殿下疑之以抑揚,明其曲折,則殿下斥之以糢糊,臣到此辭蹙,不知所以爲對也。至於初請進來,臣亦有說。十六日開坐之時,臣只見文湜之緘答,未聞繼聲之言,則自明之言,固難取信,而不得不循例啓請,及其招聞繼聲之後,文湜之冤狀自著,則還收之請,在所不已,此實出於事勢之當然,豈但爲文湜之地哉?臣之本情,不過如斯,而殿下至以可笑爲敎,無非如臣無狀,不見信於君父之致,何敢晏然苟冒於臺席乎?當此受鍼之日,未免瀆擾於夜分之後,臣罪尤大,請命罷斥臣職。答曰,觀此避辭,苟且之意,終未自掩,予甚惜之。勿辭,退待物論。已上朝報
禮曹啓曰,發遣郞廳,獻陵·宣陵·靖陵抽栍摘奸,則入直參奉及守護軍等,竝皆無頉之意,敢啓。傳曰,知道。已上禮曹謄錄
上在昌德宮。停常參·經筵。
未時,太白見於巳地。
謝恩,護軍李延禎,左承旨鄭鑰,成歡察訪李瑞雨。
大殿,政院·玉堂問安。答曰,知道。
傳曰,淑靜公主之喪,石役時水原之石,將爲取用勿禁事,分付本道。
藥房啓曰,伏未審夜來,聖體調攝,何如?昨日受鍼之後,眼候別無加減乎?卽今日氣極熱,受鍼時刻,似當進定於辰初,臣等,不任憂慮,敢來問安,竝此仰稟。答曰,知道。眼候,已言于醫官矣。
知敦寧金佐明箚子。大槪,病未參問安之列,惶恐待罪,且有摠府曠職之罪,亟許罷遞事。入啓。
傳曰,政事,明日爲之。
吏曹啓曰,都目政事,來二十四日爲之之意,敢啓。傳曰,知道。
掌令李休徵啓曰,昨日同僚,以崔文湜事,構草來問,臣素欲論列,而不得其源委,未敢遽發者也。及見同僚啓草,細審始終曲折,相與討論,略加刪改,則當初本意,實非營救文湜。嚴批之降,出於萬萬意慮之外,臣實惶惑,不知所達。蓋啓辭本意,不過欲使憲府·捕盜廳下輩及見偸物主,一處對辨,則往復施措言語節次,自當彰露,毋敢欺隱,而文湜之有犯無犯,從可知矣,豈容一毫私意於其間哉?反覆歷陳,非所敢抑揚,而辭不達意,自不免於糢糊,聖批之下,祗增隕越,然念如非歷陳,情實不露,而文字形容,或有所未該,殿下何不體認而推恕耶?至於當初未得其實狀,則勘以進來者,據法例也,及得其實狀,則請收進來欲伸理也。天鑑旣臨,安可隱情?且況臺閣論事,其事一不當,則每輒追躡捃摭,終必置於屈辱,則其在國體,何如哉?此則尤非文湜地也。臣實慨然,而旣與同僚,終始同事,則厥咎惟均,何敢一刻晏然臺席乎?請卽亟遞臣職。答曰,勿辭,退待物論。
藥房再啓曰,卽伏聞入侍醫官所傳之言,自昨夕有暑感之候云,臣等不勝驚慮之至。仍與諸醫等相議則皆以爲,淸熱治暑之劑,不可不趁時進御,小柴胡湯,唐黃連香蘇飮,加石膏·羌活各二錢,乾葛·麥門冬·知母·山桅炒各一錢,元方,黃連夾炒□入連進三貼,宜當云,此藥,卽爲劑入,今日受鍼,姑爲停止之意,敢啓。傳曰,知道。
答領敦寧金佐明箚曰,省箚具悉卿懇。卿其安心勿辭,從容調理。
答吏曹參議李翊疏曰,省疏具悉。爾其勿辭,從速察職。
領敦寧金佐明處,遣御醫李東聲,看病。
副校理李端夏上疏。大槪,緣臣妄言閔震益之事,致令論事臺官,招問捕盜廳下人,而獨犯罪名,敢陳其由曲折,仍乞鐫罷臣職名事。入啓。
院啓,竝引嫌而退,究覈之論,欲辨虛實,還收之請,欲存事體,則其所論列者,實出於據法,斷無他腸,而前後嚴批,出於意外,揆以臺閣之體,俱無可遞之失,請持平閔宗道,掌令李休徵出仕。答曰,依啓。
答副校理李端夏疏曰,省疏具悉。爾其勿辭,從速察職。
持平閔宗道,掌令李休徵就職。
掌令李休徵避嫌。大槪,嚴批之下,不可再玷臺席,請遞事。
持平閔宗道啓曰,臣於昨日,祗承嚴旨,不得不自列,而未蒙聖察,荐降未安之批,至以苟且之意,終未自掩爲敎,臣誠愚惑,莫曉聖意之所在也。崔文湜被推曲折,纔已畢陳,今不敢更煩,而臣之於文湜,年輩最後,京鄕且阻,粗有一面之分,元無傾心之歡,惟其實狀已著,分別且急,今日所爭,只爲事體,未諳實狀,而請以進來者,自正法府之例也。旣知其枉,而請其還收者,是亦臺閣之責也。反而自省,無一毫或涉於苟簡,不料聖鑑,終靳洞釋,無非臣誠意未孚,見疑於君父之致。卽宜再避之不暇,而靜攝之中,又値夜分,不敢更瀆,悶默而退矣。處置請出,犯夜鞫□召牌之下,黽勉來進,而臣再承嚴批,終不可晏然仍冒,請命遞斥臣職。答曰,勿辭,退待物論。
今夜,別軍營內摘奸。已上朝報
上在昌德宮。停常參·經筵。
謝恩,慶尙左水使洪宇亮,副護軍梁濟臣。
下直,南陽縣監李悅。
判尹李浣初度呈辭。入啓。
領議政鄭太和十七度呈辭。入啓。
藥房啓曰,伏未審夜來,聖體調攝,若何?昨日湯劑進御後,得有和解之效乎?眼候加減,亦復何如?臣等,不任憂慮,敢來問安。
平安兵使書目,老江僉使孫欽,本月十八日,母在喪事。
慶尙左水使洪宇亮,仍爲下直。
掌令李休徵啓曰,臣旣承嚴批,措躬無地,瀝盡危悃,恭俟退斥,處置請出,實出意外,召牌臨門,違慢是懼,昨詣臺廳,與同僚相繼引避,政院,在臣則退却,在同僚則捧入,今其處置,又歸於臣。臣旣與同僚,終始同事,則其間情勢,小無異同,且同僚之避,雖以再承嚴批爲辭,當初啓辭,業已聯名,而同僚適察城上之任,故獨詣臺廳耳,豈可以其時嚴批,委屬於同僚,自謂無與而晏然處置乎?決不可一刻仍冒,請命遞斥臣職。答曰,勿辭,退待物論。
修撰宋奎濂辭狀。遞差。
答藥房曰,知道。證候,當言于醫官矣。
行判中樞府事鄭□□箚子。大槪,足掌重傷,不得進參於問安之列,乞遞內局都提調之任事。入啓。
禁府都事李坡,前水使朴而㫥拿來事,出去。
答判中樞鄭□□箚曰,省箚具悉卿懇。卿其安心,勿辭調理。仍傳曰,遣鍼醫崔有泰看病。
領議政鄭太和十七度呈辭。傳曰,安心調理。
禮曹啓曰,今月二十九日,乃是立秋節,還御正殿,更復常膳等事,依前例擧行事,分付各該司,何如?傳曰,允。
禁府,朴□道·李行陟拿囚,啓。
院啓,竝引嫌而退,嚴批再降,實是意外,而旣許出仕,今又何嫌?終始同事,與之無異矣,處置難便,其勢固然。請持平閔宗道,掌令李休徵,竝命出仕。答曰,依啓。
掌令李休徵,持平閔宗道,就職。
府前啓,日暮姑停。已上朝報
有政。吏批,以朴贄爲濟用正,鄭載嵩爲修撰,李端夏爲吏曹正郞,具崟爲司藝,鄭重徽爲慶尙都事,李夏爲典籍,權格爲宗簿正,宋昌爲掌令,金斗翼爲禮曹佐郞。
上在昌德宮。停常參·經筵。
歸厚別提宋國亨,卒淑靜公主禮葬事,廣州地出去。
下直,春川府使張是審。
同知朴成後加資肅拜。
謝恩,吏曹正郞李端夏,禮曹佐郞李國華。
副司正吳廷昌,承文副正字沈極,文臣朔試射時,稱病不進,依承傳罷職。
吏曹啓曰,四館積滯,依近例春別薦,何如?傳曰,允。又啓曰,以義禁府啓辭,承服正刑弑主罪人金伊所居之地,當爲降其邑號,罷其守令,而得接同府移文,則乃是京居之人,故不得擧行之意,敢啓。傳曰,知道。
政院啓曰,新除授注書申晸,與知春秋金佐明,爲同姓四寸妹夫,相避之嫌,申晸,今姑改差,他假注書差出,使之察任,何如?傳曰,允。
假注書權瑎。
傳曰,淑寧翁主致祭,依淑靜公主例,定山後設行事,分付。
備邊司郞廳,以左議政意啓曰,新除兵·水使,未辭朝前,必見大臣及備局堂上,例也。非但事體,卽然,亦不無所分付事故也。慶尙左水使洪宇亮肅拜之日,仍卽辭朝,不見臣等而去,事體之傷損,姑置勿論,其爲人之矇矓,此亦可見。南徼重任,決難承當,拿推之代,雖有催促之擧,朝家旣定日限,則除授之後,亦有暇日,從前催赴者,何限,而未嘗有如洪宇亮之爲者,不可以卽已辭朝而置之。洪宇亮罷職,其代,令該曹趁卽擇差下送,何如?傳曰,允。
忠淸監司書目,忠州呈,以江華留守金徽上疏上送事。又書目。藍浦縣監,以文臣差送事。又書目,公山縣監,令該曹勿拘常格,各別擇送事。道內守令窠代,令廟堂稟處,從速差出事。又書目,永春縣監徐漢明,限九月仍任,何如事。
左承旨鄭鑰辭職上疏。入啓。
藥房啓曰,伏未審夜來,聖體調攝,若何?暑感之候,其已快復,而眼患,比昨愈勝乎?臣等,憂慮未弛,敢來問安。答曰,知道。暑感之候,幾盡差愈,眼患,比昨無異,此後勿爲逐日問安。
答禮曹參判南龍翼疏曰,省疏具悉。卿其安意勿辭,救護母病,從容上來。
答江華留守金徽疏曰,省疏具悉。卿才允合,卿其勿辭,從速上來察職。
政院啓曰,昨以備局啓辭,慶尙左水使洪宇亮罷職事,允下矣。朴而㫥拿來命事,宣傳官旣已下去,新水使,尤宜趁速差送,政官卽爲牌招,開政差出,急速下送,何如?傳曰,允。又啓曰,以慶尙左水使朴而㫥拿來事,都事·宣傳官,昨已下去,今新水使洪宇亮,備局啓辭見罷,都事·宣傳官,固當招回,而新水使,今日差出,趁速發送,則其間日字不多,前去都事等,使之留待中路,新舊水使交代後,拿來事,分付,何如?傳曰,允。
京畿監司書目,楊州呈,以正言朴世堂病重,上去不得事。啓遞差。
答左承旨鄭鑰疏曰,遞差。
謝恩,左承旨金宇亨,右承旨李程,慶尙左水使鄭□□。
吏曹啓目粘連,京畿監司狀啓云云。竹山爲邑,素稱難治,屢經非人,日就凋殘,擇送文官云者,其意蓋有所在,依狀啓施行,何如?啓依允。
禁府,鄭漢驥拿囚,啓。
禁府照目,淸平君佺矣獻官差定之後,臨急移文罪,杖八十贖,□告身三等。啓依允。已上朝報
有政。吏批,以南九萬爲承旨,鄭積爲承文博士,柳冕爲庇仁縣監,申命圭爲直講,陳尙漸爲監察,尹以宣爲監察,朴興仁爲抱川縣監,李夏爲司書,吳尙爲正言,朴增輝爲司成。
上在昌德宮。停常參·經筵。
謝恩,五衛將鄭昌翰,宗簿正權格,監察尹廷輔,抱川縣監朴興仁,禮曹佐郞金斗翼,慶尙都事鄭重□,司饔正具崟,濟用正朴贄,承文博士鄭積。
掌令李休徵啓曰,臣本愚闇,加以疾病蟄伏,不省體例,觸事生疏,固其宜矣。臣於再昨,承牌詣闕,而同僚旣已呈告,則本府前啓,臣當進啓,而伊時日已抵暮,且聞近例,申後不爲傳啓,至於書付廳壁,故臣亦依此姑停矣。今聞物議,謂之苟循謬規,大以爲非云,臣不勝瞿然之至。且臣素患齒牙之痛,猝然復發,咽喉浮塞,委頓叫痛,呈單見阻,情勢愈蹙,今始扶舁來避,所失尤大,不可一刻仍冒,請命亟遞臣職。答曰,勿辭,退待物論。
吏曹啓目粘連,忠淸監司狀啓云云。向前永春縣監徐漢柱,上年因本道監司啓請,限今秋許令仍任,則秋節已迫,今當出代矣。觀此監司閔維重狀啓,則今月望後,還爲設賑,徐漢柱,別定差員,使之句管,此時遞易,其弊必多是如,願爲退限,待十月出代,而有此稟請爲白臥乎所,官事民情,所係非細,又此請仍,實非偶然是白乎矣,雖違常法,姑依狀啓施行,卽當以此回移,何如?啓依允。
大司憲李慶徽辭職上疏再呈。入啓。
兵曹啓曰,各廳衛將中,從其朔數之最急者,同知一員,僉知三員,輪回啓下。每等附祿,乃是流來規例,頃者衛將,以五衛將一員,忠壯衛將二員,兼司僕將一員,列書論報,而以五衛將金克誠首題,而不書除拜日月,以忠壯衛將金孝淸,書之於末端,而與兼司僕將鄭斗高,同日除拜,自本衛不能取舍云云,故本曹以爲,兼司僕將·忠壯衛將除拜日月相同,則似當以內三廳將,先爲啓下,以五衛將崔克誠,忠壯衛將柳泰新,兼司僕將鄭斗高,頃日政院依例啓下矣。今者相考各人除拜日月,則忠壯衛將金孝淸,上年八月十五日除授本職,五衛將崔克誠,則上年十一月十五日除授本職,以此觀之,則金孝淸,當付僉知,崔克誠,則不當擧論於□仕之中,而乃以金孝淸·鄭斗高除拜同日,稟于本曹,崔克誠,則不錄日月,而泛然首題,以爲應付者然,竟致混同啓下,其間事情,殊極可駭。崔克誠,僉知敎旨,爻周,以金孝淸,改付標於前日啓下單子,而當該衛將,推考,何如?傳曰,依啓。當該衛將,先罷後推。
刑曹判書鄭知和初度呈辭再呈。入啓。給由。
領議政鄭太和十八度呈辭。入啓。傳曰,安心調理。
以賓廳進不進單子,傳曰,無故日來會。
吏曹啓目粘連,忠淸監司狀啓云云。觀此閔維重狀啓,則公山,以營下大邑,號爲難治,十年之內,頻數遞易,而其中鄭榮漢·權大載,治績最著,而繼之者,不能遵其約束,終不成州縣模樣。今番新代,勿拘常格,務取才能,欲循民情,則再遣已試之人,亦合權宜是如,有此啓稟爲白臥乎所。公山,以湖西大邑,凋弊已極,收拾之責,實難得人,臣等,亦已慮及於此,而此啓請,實有意見。再任則近例所無,似難輕議,而如越等拘礙之人,勿拘常規。竝擬擇差,似爲合宜是白乎矣,事係變通,上裁,何如?啓依狀啓拔例擬望,可也。
左副承旨南九萬上疏。大槪,臣於旬間,以痘疫,繼喪兒息,宿疾添劇,屛伏郊外,而家中痘疫,相繼熾蔓,病勢情勢,俱不可出入於近密之地,伏乞亟賜遞免事,呈政院。
府啓,請前春川府使柳炳然,削去仕版。措辭見上臣,以還收前掌令崔文湜進來推考之命事,備盡論列,而殿下不惟不卽允許,至下未安之批,臣不勝疑惑焉。玆事實狀,已著於物主之證左,前後曲折,畢露於儒臣之疏辭,則其虛誣之言,不攻而自破矣,冤枉之狀,不問而可見矣,有何可究之隱情,而又至於進來而後已乎?況文湜所坐,乃是臺官時事,訛傳之說,轉輾就理,則傷損事體,固不暇論,而朝家處置,豈宜如是?若使憲府·捕盜廳下輩及見偸物主,一處對辨,則其間眞僞,自可立現。請令攸司,明白査處,還收前掌令崔文湜進來推考之命。引嫌而退,强循謬規,見非物議,則揆以臺體,勢難仍在,請掌令李休徵,遞差。
院啓,新除授正言吳□□,時在京畿果川地,請斯速乘馹上來事,下諭。
京畿監司書目,楊州呈,以執義崔寬,病重上去不得事,啓遞差。
平安監司書目,義州馳報據,霖雨不止,使行尙未越江事。又書目,平壤·鐵山等官呈,以今月十七日地震事。
政院啓曰,卽者左副承旨南九萬,陳疏到院,而家有拘忌之疾,熾發,兒息相繼臥痛,親自救護,身旣犯染云。元疏不敢捧入,而合有變通之道,何以爲之?敢啓。傳曰,改差,可也。
答府曰,不允。遞差事,依啓。
答院曰,依啓。
刑曹,賊人李時元,西小門外行刑。
觀象監,自昧爽至辰時,有霧氣。未時,太白見於巳地,啓。已上朝報
上在昌德宮。停常參·經筵。
忠淸監司書目,臣曾於甲辰,奉使西邊,復命之日,以江界文元公李彦迪書院賜額事,力請蒙允,而今聞萬曆年間,已賜恩額,至有新額還收之擧云,乞削臣職,仍治臣奏事妄錯之罪事,上疏上送。啓。答曰,省疏具悉。辭出無情,何庸辭爲?卿其勿辭,從速察職。又書目,忠州呈,以大司諫李□□病重,上去不得事。啓遞差。
下直,成歡察訪李瑞雨。
謝恩,護軍洪錫箕·洪□興,直講申命圭,監察許尙漸,庇仁縣監柳冕。
藥房啓曰,伏未審夜來,聖體調攝,若何?眼候,尙無快復之效乎?臣等區區憂慮,敢來問安。答曰,知道。與昨無異矣。
禁府,庇仁縣監李行陟,前竹山府使朴敏道·李公望·鄭漢驥·金期□·權管洪泰立等,元情公事,判付內,姑停刑推,議處。
禁府啓曰,金益炅·尹幔等,改照律,柳命吉,照律,及李知白·鄭東貞等,査覈啓本,旣已啓下,而本府體例,判府事不爲參坐,則不得擧行,姑待判府事臣李浣出仕後,擧行之意,敢啓。傳曰,知道。
司書李夏,牌招肅拜。
府啓,守令之於都事,體面截然,固非所慢侮而凌駕者也。前府使柳炳然,身爲守令,不有上官,因憤凌辱,肆然無忌,張皇文報,有若數罪者然,其罪豈但罷黜而止哉?頃年洪柱三之所坐,不至大段,而伊時聖明之特置重律者,蓋出於杜後弊敬事體之意,則況今炳然之所坐,乃是曾前所未聞之擧措,而至於構揑之事,已盡於本道狀啓中,聽聞所及,孰不痛惡?其間悖忘之狀,駭異之擧,不能殫論於啓辭之中,則聖明之所以尙靳兪音者,猶有所未能洞燭其實狀而然也。如此用意不正之人,不可齒在衣冠之列,請前春川府使柳炳然,削去仕版。請還收前掌令崔文湜進來推考之命。措辭見上答曰,不允。
答大司憲李慶徽疏曰,省疏具悉。卿辭至此,當勉副焉。
謝恩,左副承旨吳斗寅,右副承旨洪萬容。
觀象監,未時,太白見於巳地。日暈。申時,日暈左珥。夜一更,流星出河皷星下,入尾星上,狀如拳,尾長四五尺許,色白,啓。已上朝報
有政。吏批,以李世章爲司饔主簿,典籍單,尹敬敎,鄭英漢爲公山縣監,趙持綱爲禮山縣監,柳經立爲保寧縣監,李晳爲襄陽府使,蔡翊俊爲通川郡守,孫海英爲禮安縣監,柳千之爲龍潭縣監,尹梅爲歸厚別提,尹世衡爲鎭川縣監,呂聖齊爲執義,申命圭爲掌令,申晸爲說書,李時術爲大司諫,朴烶爲楊州牧使,李智學爲內贍直長,姜鎬爲承旨,李坡爲尙衣別提,鄭興胄爲殷山縣監,李䎘爲應敎,鄭斯翰爲三水郡守,李重藎爲井邑縣監,李國華爲南浦縣監,宋國士爲造紙別提,柳堤爲造紙別提,柳志立爲穩城府使,申恒耉爲堤川縣監,許珽爲竹山府使,李翊相爲副校理,洪濟亨爲雲峰縣監,呂端齊爲尙衣直長,尹梅爲禁府都事,李斗長爲谷城縣監,李英甲爲典籍,朴承後爲軍資主簿,李秞爲司諫,李堂揆爲義城縣監,鄭輔漢爲兎山縣監,權爲繕工監役,趙相漢爲興海縣監,徐文緯爲尙瑞副直長,權尙準爲濟用奉事,韓位謙爲掌苑別提,崔應天爲大丘府使,李一老爲義盈主簿,洪起淵爲德川郡守,南九萬爲安邊府使,李弘祖爲谷山郡守,吳道弘爲禮賓別提,金世鼎爲兵曹佐郞,李耘爲社稷令,金益炳爲活人別提,尹理爲戶曹佐郞,洪柱國爲修撰,李䎘爲弼善,李東稷爲弼善,尹敬敎爲監察,崔後亮爲工曹佐郞,柳碩祺爲司圃別提,宋國士爲監察,尹昌元爲軍器主簿,申晸爲禮曹佐郞,姜允亨爲三陟府使,李郁爲工曹佐郞,趙時瑗爲戶曹正郞,成均博士單,沈柟,學正單,韓洸,金澄爲直講,南二星爲輔德,金熽爲居山察訪,吳得天爲延曙察訪,李一老爲監察,韓聖輔爲禁府都事,崔彦相爲造紙別提,李光迪爲鏡城判官,洪萬衡爲司書,韓公佖爲內贍主簿,李命老爲童蒙敎官,鄭正陽爲禁府都事,朴乃章爲刑曹佐郞,趙昌期爲監察,李勉行爲典獄參奉,趙復陽爲大司憲,崔後尙爲禮曹正郞,柳英厚爲濟用參奉,朴世樑爲宗簿主簿,崔元泰爲軍器判官,鄭善養爲活人別提,李慶億爲禮曹判書,趙珩爲右參贊,石之珩爲奉常判官,李潤朝爲說書,孫湍爲典籍,李處恒爲尙衣別提。
上在昌德宮。停常參·經筵。
謝恩,瓦署別提申汝楈,殷山縣監鄭興胄,軍資主簿朴承後,尙瑞直長呂端商,禁府都事韓聖輔·尹梅,兼輔德南二星,注書趙師錫·宋光淵。
領議政鄭太和十九度呈辭。入啓。
府啓,請春川府使柳炳然,削去仕版。措辭見上請還收前掌令崔文湜進來推考之命。措辭見上
謝恩,同副承旨姜鎬。
戶曹判書金左明箚子。大槪,患瘧之後,元氣澌敗,供職無期,冒進危懇,乞賜遞免事。入啓。
答府曰,依啓。末端事,不允。
領議政鄭太和十九度呈辭。傳曰,遣承旨敦諭。
大司憲趙復陽上疏。大槪,病暍極重,無路起動,冒陳迫切之懇,新授職名,乞賜遞免事。入啓。
觀象監,未時,太白見於巳地,啓。已上朝報
上在昌德宮。停常參·經筵。
未時,太白見於巳地。
謝恩,兼引儀表榮祥·李世榏·趙謇,五衛將洪錫箕·鄭後祉,兼學正韓浣,宣傳官尹淑,所斤僉使金孝淸,內贍主簿韓公佖,多慶浦萬戶洪夏相,濟用副奉事李粹全,監察李一老,群山萬戶李夢良,加德僉使金纘先,宣傳官朴瑺,監察宋國士,歸厚別提朴之華,僉知金以鏡,尙瑞副直長徐文緯,兔山縣監鄭輔漢,尙衣別提李處恒,侍直金錫翼,禮賓別提吳道弘,執義呂聖齊,監察張羽瀛,軍器判官全元彔,奉事丁以傑,副奉事張洵,參奉朴令夏,宣傳官白文圭,延曙察訪吳得天,活人別提金益炳,三陟府使朴尙質,龍潭縣令柳守之,鎭川縣監尹世衡,工曹佐郞李郁,兵曹佐郞金世鼎,副摠管靈恩君涵,雲峰縣監洪濟亨,宣傳官裵泰綏,吾叉浦萬戶池德泓,社稷令李耘,保寧縣監柳恒立,造紙別提柳堤·崔宸相,監察尹以宣,掌苑別提韓任謙,司諫李□□,戶曹正郞趙時瑗,活人別提鄭善養,三水郡守鄭期韓,井邑縣監李重藎,訓鍊僉正韓根,判官李昌宇,主簿洪德琦,城津僉使金道鳴,宣傳官韓允迪,咸□萬戶鄭東允,龍津僉使李成俊,軍器僉正尹昌元,谷城縣監李斗長,藍浦萬戶李進慶,左水使閔昇,玉連萬戶張繼職,刑曹佐郞朴乃章,阿吾池萬戶許璇,茂山僉使朴時衡,居山察訪金璛南,桃浦萬戶安世貞,說書李潤朝,司䆃主簿李世章,助羅萬戶鄭昌願,金甲島萬戶李懋。
下直,平安都事卞榥。
副司果成得賢,加資肅拜。
答戶曹判書金佐明箚曰,省箚具悉卿懇。卿其安心勿辭,調理察職。仍傳曰,遣內醫看病。
藥房啓曰,庚炎比酷,伏未審,聖體調攝,若何?眼候,比數日前,加減,何如?答曰,知道。眼候,已言于醫官矣。
弘文館啓曰,新除授修撰洪柱國,以北評事,時在咸鏡道鏡城府任所,經筵入番事緊,請斯速乘馹上來事,下諭。傳曰,知道。
侍講院啓曰,新除授弼善丁昌燾,時在原襄道三陟府任所,書筵事緊,請斯速乘馹上來事,下諭。傳曰,允。
右副承旨洪萬容書啓,臣承命往諭于領議政鄭太和則以爲,病伏兩月,屢違聖旨,癏曠逋慢,罪無所逃,而譴罰不加,恩眷冞隆,近侍三臨,敦諭至此,臣進退罔措,惶悶無際,不知所對云矣,敢啓。傳曰,知道。
原襄監司書目,三陟呈,以校生金仁伯,四歲男子,生贅尾,長可二寸二分事,係異常事。
黃海監司書目,海州等七邑,今月十七日地震事。已上朝報
上在昌德宮。停常參·經筵。
未時,太白見於巳地。夜二更,流星出天津星下,入南方天際,狀如鉢,尾長三四尺許,色白。
謝恩,淸城僉使申茂賢,缺禮山縣監趙持綱,都摠經歷愼□·洪受九,都事韓世弼,永宗萬戶李廷欽,典籍金澤·孫湍,竹山府使許珽,部將任時晳,訓鍊副正裵尙,判官李漢雄,校書博士辛蕃,藍浦縣監李國華,直講金澄,典籍李英甲,都摠經歷權克中,谷山郡守李弘祖,德川郡守洪起淵,草芝萬戶許櫓,司圃別提柳碩。
修撰尹深,兼春秋減下肅拜。
下直,慶尙左水使閔昇。
吏曹判書朴長遠,兵曹判書洪重普,再度呈辭,及刑曹判書鄭知和三度呈辭,國忌齋戒,以留政院。
注書趙師錫服制,代假注書金學培。已上朝報
上在昌德宮。停常參·經筵。
巳時,日暈。未時,太白見於巳地。
謝恩,宣傳官辛錫一,丑山萬戶吳必賓,蔚山府使李燦漢,兼春秋元萬里,義城縣令李堂揆,禮安縣監孫海英。
藥房啓曰,伏未審夜來,聖體調攝,若何?眼候,尙未有快復之效乎?臣不勝區區憂慮,敢來問安。答曰,知道。與再昨無異矣。
義州府尹書目,謝恩使行,本月廾四日無弊渡江事。
謝恩使書目,臣等,本月廾四日渡江事。已上朝報
上在昌德宮。停常參·經筵。
午時,日暈。未時,日暈,太白見於巳地。申時酉時,日暈兩珥。
謝恩,禮曹判書李慶億,義盈主簿鄭台周,濟用參奉柳榮厚,堤川縣監申恒耉,兼春秋羅萬葉,部將朴挺榮·白良弼,助羅萬戶鄭昌期,安邊府使南九萬。
下直,保安察訪安漢珪。
大司諫李□□,文學李選辭職上疏。入啓。
忠淸監司書目,臣方在辭職待罪中,而事係上聞,不敢稽緩者,不得已冒昧馳啓,不勝惶恐緣由事。
又書目,定山縣監蔡時龜,今月二十四日,母在喪事。又書目,懷德呈,以□勇衛石有良,今月十六日電震致死緣由事。
答前同知安孝達疏曰,省疏具悉。憂國之誠,予用嘉之,所陳之事,當令廟堂議處焉。
答豐基郡守魚有儁疏曰,覽爾疏辭,憂愛之誠,予用嘉尙。疏中可以議處事,當與廟堂議處焉。
答舒川居生員任礇疏曰,省疏具悉。憂國進言之誠,予用嘉尙矣。
答右議政宋時烈疏曰,省疏具悉卿懇。予意已竭,而卿辭至此,誠不知所以爲喩也。當國事孔艱之日,股肱之任,捨卿其誰?遜辭撝嫌,愈往愈勤耶?深歎誠意之未孚也。噫,鼎軸之任,佩國家安危,係生民休戚,豈可累月固辭,莫回遐心?缺纔喩予意,復不多誥,宜體如渴之懷,亟斷來章,從速幡然上來,以副朝野之望。仍傳曰,遣史官傳諭。
領議政鄭太和上疏。大槪,伏蒙敦諭,不敢更辭,今已累日,而病不少歇,無望供職,不得不又煩號籲,冀蒙恩遞事。
京畿監司書目,果川呈,以正言吳□□病重,上去不得事。
引見時,明日爲政,判義禁差出事,榻前定奪,該房承旨,進去典獄,輕囚放釋事,榻前定奪。
持平閔宗道啓曰,臣以無似,忝竊匪據,妄有論列,再承嚴批,臣之愧懼,固已極矣。卽伏聞當日筵中,聖明,以臺啓爲非,而又有未安之敎云,前席之言,雖未得其詳,而臣之惶縮,到此益深。夫臺諫者,人主之耳目也。凡有聞見,隨事論執,乃其職耳。若如該曹之奉行文書,則耳目之寄,果安在哉?臣之招問咸繼聲者,初欲知其曲折而已,若謂之先自査問,則斷非本情,招問之後,旣得其實,則伸理冤枉,自是本府之責,亦安得以知其冤,而悶默不言,循例奉行,一如該曹之爲哉?臣之謬見,不過如斯,而緣此細事,瀆擾至三,臣之罪戾,尤無所逃。請命遞斥臣職。答曰,勿辭,退待物論。
引見時,左議政許積所啓,臣嘗有不安於心,欲一陳達而未及,今則諫臣旣皆蒙敍收用,而臣又有一事不得不仰達。臣以無似,添冒本職,雖出聖上之至眷,而人孰不以爲訝乎?李堥之疏,亦可見公議,而至有竄逐之命,雖因臣疏,旋蒙恩宥,尙在罪籍,久未收敍,此臣之所以不能自安者也。如欲使臣,安意奉職,則李堥之罪,似當分釋,且人各以意見,論及大臣,而必置重典,終不赦宥,則有關後弊,臣非爲干譽李堥而言也。誠出中情,不得不陳矣。上曰,意甚不正,故欲爲辨斥,有所論罪矣,卿言如此,敍用,可也。又所啓,金益炅之事,臣請陳其源委,此未免兩非矣。金益勳,率畜凶賊所畜之女,事甚可駭。正乃一院之長,臺官之論劾,固也。但其啓辭銀粧刀·㻴瑚纓,不但旣有出處,元非臺啓中可擧之說,此景尹之失也。然新進孤蹤,論劾巨室,不顧其身,意則可取也。金益炅因此憾恨,私相詆辱,而是豈朝家可問之事?刑曹·禁府前後議讞,皆未妥當,而但益炅元情,所謂可塞之說,雖是居下私談,旣不在進退人物之地,則何可如是乎?然原其本情,非有他意,只是私自訾毁而已,何可遽擬以專擅朝權之罪乎?至以塞人之說,書於入啓文書,誠是妄發,此不過陳其實狀,欲明其構嫌之由,而遣辭之際,自不覺其非所當言之致也。累月被囚,旣涉過重,且比益勳,厥罪差輕,而以改照律之敎,見之,則抑將定配而後已乎?上曰,予亦非直謂專擅朝權,只惡其以不敢達之言,書於入啓文書,豈非放恣之甚者乎?今若人人如此,實關後弊也。混同擬律,有異從重科罪之意,故使之改照律以入,而非必欲定配也。盛暑滯獄,卿言,是矣,金益炅削職放送,金益勳照律公事中,令該曹付標以入。又所啓,禁府滯囚已久,而判義禁李浣,如是陳疏乞遞,不但疾病而已。其意必欲解免,一向引入,滯獄可慮,臣與領議政相議,欲爲陳達遞改矣,敢此仰稟。上曰,判義禁遞差,明日開政差出,可也。又所啓,刑曹公事,近因判書呈辭,未免積滯,今則已下三度加給由之命,牌招察任,何如?上曰,明朝牌招,使之察任。以刑曹內奴忠悅,擊錚議處公事,問啓草記,上曰,旣曰受敎,則該曹似當一例用之,而或致忘却,則當用而不用,若欲援引,則不當用而用之,多有不均之弊。此後不必强引受敎,必須參酌情法,如或果有越訴猥濫之事,該曹議啓末端,以治罪之意,措辭書入,可也。又所啓,都目大政,曾無以假官參政之時,郞廳固不可不差出,而吏曹郞官,雖是淸望職,則該司頃日吏曹啓請蕩滌中,考論其情,則雖出於迫不得已,而語其事,則有傷事體,且只以二員備擬,曾所未有之擧也。旣罷薦規之後,則堂上可以備擬,一卽廳所爲之事,三堂上,有何不得爲之理乎?該曹啓稟,殊甚未妥,請吏曹當該堂上,從重推考。上曰,依爲之。又所啓,農時守令之遷轉,極爲有弊,新除授穩城府使柳志立,設或有才,年紀已衰,旣不合邊倅,況其地望,且不可憚壓,當此農務方急之時,不當遞易,柳志立,穩城府使遞差,仍授前任,以除迎送之弊,何如?上曰,依爲之。已上朝報
備邊司啓曰,今此謝恩使行渡江別單中,有難撫驛·鹿野驛之語,此是曾前所未聞之驛名,故取考兵曹文書,則所謂鹿野,卽輸城所屬驛也。不書本驛名,錄以屬驛,有違常例,事甚無據,義州府尹成後卨,推考,何如?答曰,允。已上備局謄錄
兵曹啓曰,訓鍊都監知彀官金璣,以久勤,除拜楸非權管矣。今聞都監軍兵所佩環刀,設局打造,而以金璣,專管監造,不可付諸生手云,楸非權管金璣,姑爲改差,使之完役,何如?傳曰,知道。已上訓局謄錄
引見時,上謂左副承旨吳斗寅曰,凡係大小推閱之際,必先取見戶口,以考入籍與否,已成規例,而近看外方公事,元不擧論者,間或有之,殊甚不當。今後政院知悉,如或違例,則請推,可也。已上禁府謄錄
上在昌德宮。停常參·經筵。
答領議政鄭太和疏曰,省疏具悉卿懇。已竭予意,復何多誥?從容善攝,臥閤論道,以副如渴之望。
答大司憲趙復陽疏曰,省疏具悉卿懇。卿其安心勿辭,從速察職。
答大司諫李□□·文學李選疏曰,遞差。
謝恩,護軍吳挺緯,工曹佐郞崔後亮,宗簿主簿朴世樑,部將金礪。
以正言吳□□辭狀,遞差。
藥房啓曰,伏未審夜來,聖體調攝,若何?昨日引接臣僚,酬酢移時,不瑕有添傷乎?眼候,比前加減,亦何如?臣憂慮未弛,敢此問安。答曰,知道。眼候,頗似減歇矣。
同副承旨姜鎬書啓,臣承命馳進典獄署,點檢在囚罪人,則啓覆罪人三名,啓下罪人二十二名,刑曹各衙門所囚六十七名內,敦寧府囚今伊段,其子季纉,本付書吏,以凌辱堂上,仍爲逃避,而其弟者斤同,亦以次知,囚禁其母,似當放送,漢城府囚朴命良段,守禦廳關據,南漢還上多數受食,不爲還納,而當此盛暑,似亦不當仍囚,故今伊等二人,依聖上欽恤之敎,卽爲放送,其餘數,或係殺獄,或係全家,或係□禮,或係咀呪,或係風敎,或以擊錚,罪犯皆重,不敢輕釋,而其中衛將段,□員□□崔興元段,已受五六次刑訊,前頭隕命可慮,其在軫恤之道,似不當一向刑訊,而係是啓下罪囚,不敢輕先放釋,以待本曹議處,敢啓。傳曰,依啓。他餘罪人,令該曹及兵曹趁卽疏決。
注書宋光淵出使,代假注書申厚命。
兵曹。
上在昌德宮。停常參·經筵。
未時,太白見於巳地。夜一更,流星出心星下,入南方天際,狀如奉,尾長四五尺,色赤。
吏曹啓曰,守令有闕,政事,取稟。傳曰,明日爲之。
持平閔宗道就職。
政院啓曰,以司憲府李□耉等照律公事,傳曰,功臣付標處,有誤書字,何以捧入耶事,傳敎矣。公事捧入之際,非不惕念致察,而不能覺悟,矇然捧入,致勤聖敎,不勝惶恐。判付雖下,此公事,還出給,使之改入後,書入還判付,何如?傳曰,知道。
政院啓曰,大政時除拜守令,已過累日,而因諫院官員不齊,尙未署經,當此農時,守令之赴任,一日爲急,諫院未肅拜人員,卽爲牌招,使之署經,何如?傳曰,允。
注書趙師錫遷轉,代假注書尹嘉績。
判尹李浣辭職上疏。入啓。答曰,省疏具悉卿懇。卿之疾病如此,予深慮念。卿其須勿爲辭,安心從容調理。仍傳曰,遣內醫看病。
謝恩,大司諫張善瀓。
政院啓曰,禁府罪囚,稽滯已久,判義禁洪重普三度呈辭,已有加由之命,卽爲牌招,使之趁速處決,何如?傳曰,允。
執義呂聖齊,掌令宋昌啓曰,昨日照入公事功臣付標中,有字劃差誤之處,而臣等不覺悟,致勤聖敎,至有還出給改入之命,臣等昏謬不察之致,在所難免,不可晏然仍冒,請命遞斥臣等之職。答曰,勿辭,退待物論。
傳曰,平安監司李泰淵,引見。
司憲府照本,曹司衛將尹檄矣,三四月當番騎兵分軍之時,諸各司之推促書員,恣加箠撻者,令衛將,一一査問以報,則只以兵曹堂上·郞廳數人,塞責査報,其他各司,則書員等,隱諱不告,令衛將,嚴明推問,而終始隱諱,猶不直告,莫重啓下公事,殊無査出摘發罪,杖八十贖,奪告身三等。啓功減一等。
兵曹判書洪重普上疏。大槪,召牌之下,病不得趨造,亟罷臣職名,仍治臣逋慢之罪事。入啓。
府啓,請還收前掌令崔文湜進來推考之命。措辭見上請公山縣監鄭榮漢改差,他可合人,各別擇送。見上竝引嫌而退,字劃不察,元非大段,不可以此,輕遞臺官,請執義呂聖齊,掌令宋昌,竝命出仕。答曰,不允。出仕事,依啓。
執義呂聖齊,掌令宋昌就職。
觀象監,夜二更,流星出扶筐星上,入天市東垣內,狀如鉢,尾長三四尺許,色白,啓。
引見時,都承旨李殷相所啓,故相臣洪命夏,一生淸貧,人所共知,卒逝未久,其家不免艱窘,祭祀亦將不得成樣云,旣有所聞,敢此仰達。上曰,令該曹祭需磨鍊題給,可也。以上朝報
引見時,平安監司李泰淵所啓,本營多有所幹之事,故臣之帶去軍官,皆是前朝官名,若除實職,則不可不上來,而如訓局·御營將官,則雖或差除,勿爲上送,何如?上曰,幹事軍官,則勿差將官事,言于都監及御營廳,可也。已上訓局謄錄
引見〈時〉,李泰淵所啓,本道素無箭竹,若於試才之時,以箭竹,分給激勸,則似好,願得箭竹三四萬箇,以爲施賞之地,何如?上曰,言于備局,可也。已上備局謄錄
上在昌德宮。停常參·經筵。
未時,太白見於巳地。夜五更,流星出河鼓星上,入西方天際,狀如拳,尾長三四尺許,色赤。
政院啓曰,假注書尹嘉績,時無職名,付軍職,冠帶常仕,何如?傳曰,允。
咸鏡監司書目,道內農事形止,旱氣太甚緣由事。
京畿監司書目,旱災如此,前頭民事,極爲可慮事。
藥房啓曰,老炎猶酷,伏未審,聖體調攝,若何?眼候尙未快復,而昨又引接臣僚,酬酢移時,不瑕有添傷乎?臣不勝區區憂慮之至,敢來問安。答曰,知道。症候,當言于醫官矣。
府啓,請還收前掌令崔文湜進來推考之命。措辭見上請公山縣監鄭榮漢改差,他可合人,各別擇送。見上答曰,不允。
傳曰,故相洪命夏祿俸,限三年仍給事,分付該曹。
行判中樞府事鄭致和箚子。大槪,先遞臣內局提調之任,仍治臣罪事。入啓。答曰,省箚具悉卿懇。此非卿失,何用辭爲?卿其安心勿辭,調理。
答兵曹判書洪重普疏曰,省疏具悉卿懇。卿其安心勿辭,調理從速察職。
內醫院官員,以副提調意啓曰,症候,言于醫官事,命下矣。鍼藥醫官自前入侍者,只四五人,而今日問安時,鄭後啓·李東馨·尹後益等,初不來待,命下之後,再送人招之,則皆以病終不來,病重實狀,雖不可知,而醫官之皆不得入侍,前所未有之事也。揆以事體,極爲駭異,鄭後啓·李東馨·尹後益等,竝姑先從重推考,以懲怠慢之習,何如?傳曰,允。已上朝報
有政。吏批,以李慶億爲知義禁,裵尙珩爲德川郡守,趙爾炳爲監察,李時術爲鐵原府使,李斗光爲禮安縣監,鄭萬和爲兵曹參判,李慶億爲同知義禁府事,安陵參奉鄭湙,義陵參奉韓九搏,純陵參奉韓希稷,淑陵參奉韓尙崙。
上在昌德宮。停常參·經筵。
未時,太白見於巳地。
領議政鄭太和上疏。大槪,趁此身病少愈之日,願得恩暇,往省先山事。入啓。
戶曹判書金佐明箚子。大槪,瘧疾再發,察職無期,乞詢廟堂,早賜處分,俾無曠職害事之弊事。入啓。
藥房啓曰,卽伏聞自上眼候不平,有卽爲入診之敎,伏未知,患候輕重,如何?臣不勝憂慮之至,敢此問安。招集醫官之際,日勢自不免差晩,入診之時,臣獨進參,事體未安,提調兵曹判書洪重普,卽爲牌招,何如?竝此仰稟。答曰,知道。依此爲之。
刑曹判書鄭知和上疏。大槪,身病添劇,又有情勢悶蹙,不得不冒死號籲,乞罷職名,仍治臣罪事。入啓。
大殿入診正時,隨時。
大殿入診時,仍爲受鍼。
大殿受鍼後,藥房·政院·玉堂·二品以上·六曹·兩司長官問安。答曰,知道。
答戶曹參判李正英疏曰,省疏具悉。卿其安心勿辭,從速察職。
受鍼後,藥房口傳啓曰,自上受鍼後,診察脈候,則亦有暑感之候,雖云不至大段,不可不趁用和解之劑,而諸御醫等皆以爲,人蔘敗毒散,加石膏二錢,香薷黃連·乾葛·黃芩各一錢,連進三貼,宜當云,依此劑入之意,敢啓。答曰,知道。
知義禁李慶億牌招肅拜。
禮曹,冬至兼正朝·聖節使拜表吉日,來十月二十七日辰時,方物封裹,同月二十四日推擇,啓。
府啓,請還收前掌令崔文湜,進來推考之命。措辭見上臣等,伏聞昨日藥房問安時,鍼藥諸醫,初不來待,至於再招,亦皆稱病不來,凡在聽聞,莫不駭痛。疾病之來,人雖難免,而三人之病,豈有一時俱發之理?設或有病,當此聖候未寧之日,亦安敢終始偃臥,無一人進參乎?揆以事體,不可置之,請醫官鄭後啓·李東馨·尹後益等,拿問定罪,以爲警省日後之地。前啓,公山縣監鄭榮漢改差事,停啓。
原襄監司書目,病重辭職上疏上送事。又書目,各邑農事,旱乾緣由事。
慶尙監司書目,道內旱乾緣由事。又書目,昌原等官呈,以六月十七日地震事。
答府曰,不允。竝先罷後推。
答領議政鄭太和疏曰,省疏具悉卿懇。卿之情意,予豈不想哉?秋涼尙遠,老炎斯酷,沈綿之餘,行公屬耳,國事宜先,少愈有戒,須體予意,徐觀日氣之涼,從容往來,尙何晩哉?
答戶曹參判金佐明箚曰,省箚具悉卿懇。卿其安心,從容調理。別單子,當與廟堂,議處焉。
答刑曹判書鄭知和疏曰,省疏具悉卿懇。卿本非有意,何用辭爲?卿其安心勿辭,從速察職。已上朝報
備局啓曰,云云事傳敎,本司所儲箭竹,各道各邑,連續請報取用,今此平安道,至給三四萬箇,似爲過多,二萬箇題給,令本道輸去之意,分付,何如?答曰,允。已上備局謄錄
姜鎬啓曰,以刑曹金得先等照律粘目,傳曰,松木斫伐人,漢城府以遠地充軍啓辭,故用之以充軍律矣,今此金得先等,何以杖一百,徒三年磨鍊照入耶事,傳敎矣。公事捧入之際,不能致察,矇然捧入,不勝惶恐,此公事,還出給,使之改入之意,敢啓。傳曰,知道。
又啓曰,缺金得先等,何以杖一百,徒三年磨鍊缺傳敎矣。公事捧入之際,不能致察,矇然捧入,不勝惶恐。此公事,還出給,使之改入之意,敢啓。傳曰,知道事,命下矣。去五月間,漢城府啓辭內,山直劉應世等,與木手高士龍等,斫伐松木,輸入現捉,山直等,同謀造家之人,斫給松木之罪,有浮於高士龍等,各別嚴刑,邊遠定配之意,蒙允定奪,故本曹,以山直等罪犯,係是監守自盜,俱以邊遠定配,覆啓發配,而高士龍,則與掌禁之山直有異,故追後待差加刑後,徒三年照律,蒙允發配矣。其後又因漢城府啓辭,奴季還等二名,則依高士龍例,杖一百,徒三年照律,蒙允發配。又於其後,因同府啓辭,今此金得先等囚推,而本府啓辭中,令攸司依律定罪,故照律時,亦依季還例,以此照入。槪近日宮闕犯禁之人,則本罪上加等,邊遠充軍缺異不與山直有間,故如前照律缺二行白具由稟定。至於缺漢城府前後啓辭觀之,或缺別無一例充軍之語,而今若得先缺士龍等,所當有改照律之擧,而論其罪犯,則與闕內犯禁及監守自盜之山直,不可無區別差等科斷,得先等,改照律缺更稟後,定式施行,惶恐敢稟。傳曰,當初本曹之不得具由稟啓,殊甚疏漏,其時矇然回啓堂上推考,罪不可異同,前啓律還入。
領議政鄭太和疏曰,伏以臣,痼疾未瘳,縷喘猶存,屢違恩旨,一向逋慢,日夜惶悶,心火益煎,乃於昨日,扶詣大庭,僅行肅拜,而今以私懇,仰瀆天聰,僭越之罪,實無所逃。臣之父母墳,在果川境內,而臣職名在身,不得擅出江外,且緣近來病日常多,未能往省,已至累年,臣衰敗轉甚,筋力漸愆,前頭人事,不可遠期,趁此小愈之時,若蒙數日恩暇,竝與廣州地先世墓山而拜掃,則臣之情願遂矣。玆敢籲號,乞賜允許。仍念臣忝列大臣之故,曾有受由,每有給馬給奠床之命,感祝聖朝優禮之意,而卽今畿甸事勢,與前萬萬不同,或聖朝不加深思,徒循前例,則幽明不安,非榮而懼,此係恩典,固不敢豫爲陳達,而成命旣下之後,則尤難望還寢,不避濫越,畢露肝膈,缺以私行,安意往還,千萬幸甚。批答見上
戶曹參判李正英疏曰,伏以,臣之駑劣,最居人下,何任可堪,何事可做,而祿仕至今,尙不知止,彈墨未乾,猶且冒出,深負平生缺顔厚,士夫廉隅,有不敢論,而惟是所兼師儒之任,尙今仍帶,此決非如臣無似所可承當,而再三露章,未蒙恩滯,分義所在,不敢一向呼籲,出謝恩命,黽勉從仕,而國子課坐,終不得參,明日焚香,僚皆有故,謂臣當進,而亦不敢進,如此而虛帶官銜,於義可乎?今臣見非於公議,而惟聖恩是感,知其不可,而貪戀仍冒,則不但臣廉恥都喪之可恐,豈不爲朝廷之羞憂乎?此臣所以忘屢瀆之誅,而敢更叫號,必欲得遞而後已者也。臣方重得暑症委頓枕席,呈病有日,輒皆見阻,因此不安,缺悶鬱之心,有甚於病,此誠缺六行批答見上
刑曹判書鄭知和疏曰,伏以臣,近緣狗馬之疾,久未差愈,獄囚疏決之命,未卽奉行,一脈未泯,晷刻靡安,昨日强疾出仕,仍爲開坐,症勢添加,終夜危㞃,決無自力供職之望。又有情勢之不敢晏然者,不得不冒死呼籲,臣罪萬殞。臣奉職無狀,負犯非一,夫査覈沒官奴婢漏落之事,不是等閑,而見識昏謬,不能辨詐僞之賤籍,終未免見欺而誤決,揆以事體,豈但歸罪於南宮熩而已哉?合受重譴,以謝公議。且伏見近來獄囚,多有杖下徑斃於兩旬之內者,論其罪犯,俱非應死者也。一人冤死,尙且不忍,況三四人乎?究厥所由,此必用刑失中之致,國家刑政之枉濫,所關非細,臣缺懼,若無所容,推此兩事,他可知矣。豈可使僨事缺仍置其任,重誤獄訟乎?臣之罪戾,自知難逭,缺此益切。伏乞聖慈,俯賜諒察,亟許鐫削,缺不勝幸甚。臣無任戰灼祈懇之至。批答見上出燼餘
上在昌德宮。停常參·經筵。
自昧爽辰時至,霧氣,太白見於巳地。夜五更,流星出奎〈星〉下,入東方天際,狀如鉢,尾長三四尺許,色赤。
大殿,政院·玉堂問安。答曰,知道。
藥房啓曰,伏未審夜來,聖體調攝,若何?昨日劑入人蔘敗毒散,已爲進御,而暑感之候,得有和解之效乎?受鍼之後,眼患加減,亦復何如?感冒之候,若未快差,則今日受鍼,似當姑停。臣等不任憂慮,敢來問安,竝此仰稟。答曰,知道。症候,已言于醫官矣。
全羅監司書目,金堤·康津等官,地震緣由事,及光州私奴丁立,雷震致斃緣由事。又書目,本道農事,大雨之餘,未免久旱,蟲損之害,又爲熾發,前頭民事,誠爲可慮緣由事。
平安監司書目,龍川呈,以六月十八日兩女人,雷震致斃,江東呈,以六月二十七日牛畜,雷震致斃事。
慶尙監司書目,禮安呈,以持平李溟翼辭職上疏上送事,啓。答曰,遞差。
監察趙昌期上疏。大槪,敢申前日進對時未盡之蘊,以備睿察事。入啓。
京畿監司書目,積城呈,以副護軍洪處亮辭職上疏上送事,啓。答曰,省疏具悉。卿其勿辭,上來察職。
答吏曹判書朴長遠疏曰,省疏具悉。卿其安心勿辭,救護母病,從速察職。
答左尹嚴鼎耉疏曰,省疏具悉。卿其勿辭,救護母病。
答掌令申命圭疏曰,省疏具悉。爾其勿辭察職。
因守禦使狀啓,兵曹粘目,據前鐵原府使李時萬拿推事,判下。
禁府,李時萬拿囚,啓。
吏曹啓,臺諫有闕,政事,取稟。
京畿監司書目,果川縣監金震粹,病重罷黜,其代,令該曹急速差出下送事。
府啓,請還收前掌令崔文湜進來推考之命。措辭見上請醫官鄭後啓·李東馨·尹後益等,竝拿問定罪,措辭見上近來筵席不嚴,奉事之際,或失敬謹之儀,識者之寒心,久矣。臣等竊伏聞知事柳赫然,頃日入侍時,敢以無倫夢說,至煩天聽,其猥雜,甚矣。聽聞所及,莫不駭笑,不可以言語之過而置之,請知事柳赫然從重推考。答曰,不允。朝報
掌令申命圭疏曰,伏以,無狀小臣,自速嚴譴,投卑蠻荒,已甘分願,還入脩門,實非意望,不意曾未半年,霈澤渙發,俾得生還,復見老母,生死肉骨,天地罔極,而罪實自作,厥罰未究,反成災孽,鬼責來加,遂自前冬,身中大病,經年沈痛,與死爲隣,夢寐之外,旣蒙缺數日之間,旋置班聯,聖恩愈大,如天之缺二行纔出端門,新命缺驚悚震惕,實不知措躬之所也。負罪餘喘,得蒙記識,缺廁尋常祿秩,亦是淸朝之盛典,況此耳目重寄,卽臣已試顚覆之地,聖明何所取臣,而復使玷辱,臣亦何敢抗顔,而復此叨據乎?此臣之決不敢冒昧承當者也。且臣居官無狀,見忤官長,至於六七年之後,酷被意外之構誣,其無倫不近之語,臣不欲掛諸唇吻,有若相辨之爲,而然其言,旣達於紸纊之下,則此亦臣貽浼淸朝之一段,不得不略陳梗槪,尤不勝猥越之至。向者得見權堣疏語,則謂臣憤其罷黜,遂成嫌隙,構陷其身,以致廢棄,竝臣父子,醜詆詬辱,罔有紀極,至以缺閣之官,奏劾其罪,則曰爲臣修缺啓達所聞,則曰爲臣贅傳,遂謂之姻缺濟之甚矣。人之缺何至此也?臣曾於壬寅,啓罷歸,而無論事之是非,缺自古見黜於上官者,缺權堣所云者乎?江都彈劾缺洞燭北路廉問之語,金澄亦且尙在,非臣所可彈缺醜陷臣子之說,北關奉使諸臣及往來士大夫,必有洞悉其虛實者,惟當付與一譚公言而缺不敢爲子分疏,猥自煩瀆也。其他無據之言,不一而足,而橫加勒陷,不滿一笑,則臣豈與之呶呶,自爲同俗之歸乎?臣與權堣,素有三世之誼,及爲僚佐,亦無相失之事,而自其卒然啓罷之後,妄欲以此懷憾,先自嫌猜,轉輾致疑,終乃視臣如仇,此豈意慮之所到哉?無非臣身在下位,不能善事,長官平日言行,又不能見信於人,遭此搢紳間所無之逆境,惟自刻責,益增內訟而已。臣之前日之負罪,旣如彼,今日之受誣,又如此,以彼以此,俱不可更玷淸班,至於疾病癃廢,不堪供職之狀,今不敢暇陳也。伏乞天地父母,察臣辭出肝膈,憐臣情。缺四行批答見上
吏曹判書朴長遠疏曰,伏以臣,衰憒無狀,疾病兼劇,而竊缺重任,捱過大政,呈單控乞,非出循例,而缺四行乍緊乍歇,積日累月,黽勉趨走,缺暑痢休息之症,度數頻數,時或腹痛,號叫悶絶,缺飮冷粥飯減廢,元氣澌敗,不能收拾,以此症情,復尋生路,決未易期,加以家間僕隷之病,未辨諸疫,兒弱連斃,隣里遠近,毒癘大熾,死亡相踵,驚懼之極,不得已扶將八十老病之母,出避江村,于今半朔矣。臣亦過政之後,扶曳來省病母,母病本緣積痼,恒貼床褥,傷暑增劇,氣息如縷,藉令臣病勢,小有毫分可進之望,亦難違離病側,入城供仕,況今親癠身疾,一時俱重,進退窮蹙,罪積癏曠。伏惟聖慈,天地父母,仁推體下,政先孝理,匹夫匹婦,靡或有失所之歎,如臣麽眇,以試可已之人,儻蒙哀憐,亟賜恩遞,俾得專意救護病母,又推其餘缺之報,臣所自記缺四行子幸甚,公私幸甚。批答見上
副護軍洪處亮疏曰,缺四行猥將困篤之狀,仰籲宸嚴,缺費蔓辭,而聖明略已下燭矣。垂死殘喘,旣不得致身於輦轂之下,而軍職與提調,俱未見遞,此臣所以未能暫安於心,而不避瀆擾之誅,申懇至此也。西班軍職,雖是閑漫,未有在外而仍冒者,況此提調之任,不可謂之專無所幹,而下鄕已久,尙今虛帶,私情之悶蹙,有不暇論,而其在事理,固不當爾也。伏乞聖慈,曲察情勢之狼狽,軍職與宗簿寺提調,竝賜遞改,以便公私,千萬幸甚。答曰,省疏具悉。卿其勿辭,上來察職。出燼餘
上在昌德宮。停常參·經筵。
卯時,有霧氣,太白見於巳時。
大殿,政院·玉堂問安。答曰,知道。
藥房啓曰,伏未審夜來,聖體調攝,若何?感冒之候,已盡和解,而眼候亦漸有差減之效乎?臣等區區憂慮,敢來問安。答曰,知道。眼患,頗似減歇,暑感之候,累日彌留,自昨午間,困惱虛煩,以此爲苦矣。
副校理吳始復上疏。大槪,冒萬死,敢陳懇迫之情,冀遂便養之願事。入啓。
禁府啓曰,前典獄主簿尹幔等矣罪人李祉海等,出置輕囚,以致越獄罪,各杖一百充軍,告身盡行追奪,私罪。啓功減一等。同府,尹幔,正方山城,柳命吉,安興鎭徒三年充軍,啓。
藥房再啓曰,伏承聖批,則眼患頗似減歇,暑感之候,累日彌留,自昨午間,困惱虛煩,俱甚爲敎,臣等不勝憂愍之至。卽與諸醫入診,詳知症候後,更爲議藥,何如?答曰,知道。
京畿監司書目,廣州等十六邑呈,以旱災如此,民事極爲可慮事。
府啓,請還收前掌令崔文湜進來推考之命。措辭見上請醫官鄭後啓·李東馨·尹後益等,竝拿問定罪。見上請知事柳赫然,從重推考。見上答曰,不允。推考事,依啓。
禮曹啓曰,前月霖雨之後,旱乾已久,傷穀頗多,祈雨之擧,在所不已,而秋節後祈雨事,非常例,故姑觀數日,啓請之意,曾已陳達於榻前矣。其後雖得小雨,旋得開霽,全未入土,卽今旱氣日甚,雨意漠然,伏見啓下各道狀啓,則田畓各穀,漸至焦枯,若不及今得雨,則更無西成之望云,不可不急速虔誠祈禱,以冀明應。初次祈雨祭風雲雷雨山川雩祀,三角山·木覓山·漢江等處,不卜日來初七日設行事,知委各該司,何如?傳曰,允。
院啓,近來銓席注擬,常患乏人,淸選備望之際,輒請外任,雖出於不得已,而事體之苟簡則甚矣。至於堂上淸望,其數甚少,而新除授安邊府使南九萬,鐵原府使李時術,相繼外補,實涉無端,此不過該曹徒徇自己息偃之私便,殊不念內外輕重之致,政體失宜,物情爲非。安邊府使南九萬,鐵原府使李時術,請命竝遞差,吏曹當該堂上·郞廳推考。三水爲邑,僻在北路一隅,而王化之所不及也。從前擇差,意非偶然,而新除授郡守鄭斯翰,爲人愚濫,曾爲濟州判官時,多有不廉之誚,此時撫綏邊氓之任,不可付諸如此之人。請三水郡守鄭斯翰遞差,其代擇送。守令下直時,必見臺官,自是體例,而靈岩郡守權迪,下直之際,適値臺官之出他,偃然留刺,及其辭朝之日,終不來見,其失體甚矣。請靈巖郡守權迪推考。答曰,依啓。
藥房提調及諸醫入診時,竹葉石膏湯,合小柴胡湯,加香薷二錢,乾葛·知母·黃連麩炒·山桅仁炒各一錢,連進三貼事,榻前定奪。
兼司書洪萬衡牌招肅拜。
傳曰,政事,過齋戒後,爲之。已上朝報
上在昌德宮。停常參·經筵。
午時,日暈。未時,太白見於巳地。
繕工假監役宋奎洛·沈儆,穆陵·寧陵修改事,出去。
吏曹參判閔鼎重三度呈辭,祈雨祭齋戒,以留政院。
答原襄監司李尙逸疏曰,省疏具悉。卿其安心勿辭,調理察職。
副校理吳始復上疏。啓下該曹。
成均館官員,以知館事意啓曰,今七月初七日,儒生課製,當爲設行,而當日,乃宗廟秋享大祭齋戒,在前有有故則退之之例,來十三日爲之之意,敢啓。傳曰,知道。
藥房啓曰,伏未審夜來,聖體調攝,若何?昨日劑入竹葉石膏湯,合小柴胡湯,已爲進御乎?困惱虛煩之候,比昨,何如?今日亦爲入診,詳知症候加減,然後仍進前藥,或更議他藥宜當,臣等不任憂慮,敢來問安,竝此仰稟。答曰,知道。與昨一樣,症候,當言于醫官矣。
府前啓,崔文湜事,祈雨祭及大祭齋戒,以今明日姑停,醫官鄭後啓·李東馨·尹後益等拿問定罪事。停啓。
傳曰,史官五員待命,騎馬十五疋立之,祈雨祭所等處,內摘奸。
謝恩,江華留守金徽。已上朝報
上在昌德宮。停常參·經筵。
午時,太白見於巳地。
大殿,政院·玉堂問安。答曰,知道。
藥房啓曰,伏未審夜來,聖體調攝,若何?昨日劑入之藥,亦爲進御,而暑感之候,益有和解之效乎?眼患差減,比昨間,何如?臣等不任憂慮,敢來問安。答曰,知道。與昨無異。
禁府啓目,前鐵原府使李時萬元情云云,旣已遲晩,照律,何如?啓依啓允。同府,朴敏道·李公望等元情公事判付內,姑停刑推,議處。同府照本,前庇仁縣監李行陟矣,凡外方之民,爲其守宰遭喪,出布治喪,自是各邑之規,而當此飢歲,無論麤木與否,所捧於民者,至於十餘同之多,不可全然無罪,參酌照律,罪杖一百,盡奪告身,私罪。啓功減一等。同府啓目,前抱川縣監李知白,賑米分給之時,不均之言,在所難免,以此照律,何如?啓該廳所題有無,査覈後處之。
傳曰,史官二員待命,騎馬六疋立之,宗廟·永寧殿大祭所內摘奸。
京畿監司姜栢年,卒淑靜公主發引時,護喪事,出去。
傳曰,一路凡事,親自檢飭,俾無未盡之意,分付京畿監司。
記事官宋光淵書啓,臣敬奉聖批,傳諭于議政府右議政宋時烈則以爲,復承近侍傳諭聖批,益不知措身之地云矣,敢啓。傳曰,知道。已上朝報
上在昌德宮。停常參·經筵。
夜一更,月暈,廻火星。
禮曹參議李俊耉,正郞都愼與,穆陵·寧陵修改事,出去。
承文副正字李渻,卒淑靜公主題主官,以廣州地出去。
淑靜公主發引後,大王大妃殿·慈殿·大殿·中殿,政院·玉堂·二品以上·六曹·大司憲問安。答曰,知道。
大王大妃殿·慈殿,藥房問安。答曰,知道。
右參贊趙珩,文學金澄辭職上疏。入啓。
京畿監司書目,陰竹縣監愼熹,本月初六日,母在喪事。
咸鏡監司書目,癘疫人八百八十九名內,方痛五百九十二名,向差二百四十四名,死亡五十三名事。
藥房啓曰,伏未審夜來,聖體調攝,何如?暑感之候,已盡和解,而眼患,亦漸差復乎?臣等憂慮未弛,敢來問安。答曰,知道。諸症與昨稍勝,今後勿爲逐日問安。
大司憲趙復陽啓曰,臣於今日,與同僚,約行相會禮於本府矣。監察旣已上臺之後,持平閔宗道,稱病不來,其病之輕重,雖未知,臣忝居首席,見輕如此,不可仍冒,請命遞斥臣職。答曰,勿辭,退待物論。
以禮曹再次祈雨祭單子,傳曰,遣重臣設行,磨鍊。
掌令宋昌啓曰,今月相會之坐,同僚有約不來,長官旣以見輕引避,臣亦何敢晏然?請命遞斥臣職。答曰,勿辭,退待物論。
謝恩,曹司衛將李晶。
答右參贊趙珩疏曰,省疏具悉。卿其勿辭,從速察職。
答文學金澄疏曰,省疏具悉。爾其勿辭察職。已上朝報
有政。吏批,以洪處厚爲安邊府使,李騫爲監察,崔寬爲穩城府使,尹㤯爲果川縣監,李天基爲鐵原府使,尹昌元爲三水郡守,李明彬爲陰竹縣監,申晸爲持平,柳志立爲蔚山府使。
上在昌德宮。停常參·經筵。
戶曹啓曰,卽接廣興倉所報,則右議政宋時烈,時在忠淸道懷德地,祿牌無處可受云,待其上來後,輸送,何如?傳曰,允。
持平閔宗道啓曰,臣久忝言責,無所裨補,三避瀆擾,未蒙遞免,黽勉供仕,狼狽冞深。臣於昨日,與長官,約行相會禮,猝患暑瘧,症勢危急,服藥暴泄,元氣萎苶,欲起還仆,終未往參,不待同席之言,而臣固不勝其未安矣。乃者長官引嫌,同僚繼避,至以見輕爲言,人之難强者疾病,而起鬧之端,實自臣始,臣何敢晏然於臺席乎?昨緣病劇,今始來避,所失尤大,請命遞斥臣職。答曰,勿辭,退待物論。
執義呂聖齊啓曰,長官以下引避退待,臣當處置,而臣亦在物議非斥之中,何敢處置同僚乎?頃日醫官等,不顧分義所在,三人一時稱病,再招不至,論其罪狀,則請拿之論,亦云末減,未蒙準請,三啓卽停者,非以厥罪容有可恕,當此聖候未寧之日,無他可以議藥執鍼之人,內局事勢,實爲苟簡,不可一向持久,故與同僚,相議停論矣。竊聞物議,以醫官等罪犯,所當鞠問,而只請拿問,未免失當,況且三啓遽停,亦違臺體云,臣不勝瞿然之至。臣雖疲軟,豈有顧藉數三醫官,無端遽停之理,而旣有物議,則何敢曰其間事狀,如右所陳者乎?所謂鞠問云者,臣未知其當否,而至於速停之責,實所難免。卽當自列,而臣之素患眼病,近來尤劇,晝夜叫苦,且患血痢,症勢危惡,呈單請急,見阻喉司,進退狼狽,不得不扶曳來避,而臣之疲劣,亦云甚矣,不可晏然仍冒。請命遞斥臣職。答曰,勿辭,退待物論。
政院啓曰,來十一日,文臣殿講日次,取稟。傳曰,停。
院啓,竝引嫌而退,約會不來,責有所歸,在己無損,何必爲嫌?病雖難强,期而未赴,已欠相敬,於例當遞,鞠與拿問,勿論當否,重發之論,三啓卽停,物議之非,固其宜也。請大司憲趙復陽,掌令宋昌出仕,持平閔宗道,執義呂聖齊遞差。答曰,依啓。已上朝報
上在昌德宮。停常參·經筵。
兵曹判書洪重普再度呈辭,國忌,以留政院。
藥房啓曰,伏未審夜來,聖體調攝,何如?暑感之候,已盡和解,而眼患,益有差減之效乎?臣等憂慮未弛,敢來問安。答曰,知道。暑感之候,幾盡差愈,而眼患,或重或歇矣。
大司憲趙復陽,掌令宋昌就職。
禮曹參議李俊耉,正郞都愼與,繕工假監役宋奎洛·沈儆,穆陵·寧陵修改後入來。
吏曹啓曰,臺諫有闕,政事,取稟。傳曰,明日爲之。
掌令宋昌啓曰,向日醫官等拿問之啓,臣實同參,而及其停論之日,臣適以式暇在家,雖不敢可否於簡通,同僚以私書相問,旣與之商確,則見非物議,臣安得獨免乎?論其罪狀,非不知準請之得宜,而參以事勢,亦或有緩急之當審,此所以相議停之,而物議旣以爲非,同僚至於引避見遞,則臣之不可一刻仍冒也,決矣。請命遞斥臣職。答曰,勿辭,退待物論。
大司憲趙復陽啓曰,掌令宋昌,引嫌而退,醫官罪狀,有難容貸,衆論卽停,見非物議,旣已通議,厥失惟均,請命遞差。答曰,依啓。
府前啓。國忌,以姑停。
承文副正字李渻,卒淑靜公主題主後入來。
京畿監司姜栢年,卒淑靜公主護喪後入來。
忠淸監司書目,懷德呈,以右議政宋時烈上疏上送事。已上朝報
上在昌德宮。停常參·經筵。
未時,太白見於巳地。
吏曹判書朴長遠辭職上疏。入啓。
大司諫張善瀓啓曰,今日齊坐時,同僚以洗馬沈益相奪嫡事,發言于席上,而臣與益相,雖無應避之義,旣有情私之嫌,且其除拜之政,臣參銓席,亦有一言之助,則臣當自處之不暇,而惟是同僚之言,大有所不然者,故酬酢之際,是非顚末,略爲論說,而同僚之意,一味堅執,至以不仕而出爲非,必欲論之,臣何敢可否於其間,晏然同席乎?請命遞斥臣職。答曰,勿辭,退待物論。
府啓,請醫官柳後啓·李東馨·尹後益,竝命拿鞫定罪。措辭見上新除授持平申晸,時在京畿金浦地,掌令吳尙,時在果川地,請竝斯速乘馹上來事,下諭。答曰,不允。下諭事。依啓。
府前啓,還收前掌令崔文湜進來推考之命事,停啓。
正言尹敬敎啓曰,凡士夫家,無子繼後之後,又生親子,則不敢以親子爲嫡,而必以繼後子承重者,蓋以當初旣定父子之倫,故雖有親子,不敢遽爾奪之也。爲其父者,尙不敢奪嫡,而歸重於親子,則況爲其親子者,豈敢易其兄弟之序,而自爲奪嫡也?新除授洗馬沈益相,卽故相之源之子也。之源,初無己出,以繼子爲後,其後生益相等,而旣爲繼後,故仍以益相爲次子,常時一家之內,稱爲兄弟,則長嫡次子之分,固已定矣。及其父歿之後,益相乃反承嫡傳重,而繼子,則反爲衆子焉,若使益相年幼不省事,則容有可恕之道,而益相年旣長成,已過弱冠,則渠豈不知父子兄弟間倫序之至重,而乃敢自爲宗嫡,而使其養兄,降爲衆子,其蔑禮無識,悖倫反經之罪,豈可自齒於人類乎?其時公論奮激,至有諫院之論執,大臣亦擧先儒胡安國,故相崔鳴吉事以明之,於此可見禮義之至嚴,公議之所在,而今此該曹之擬差於春宮守衛之職,實甚無據,除目之下,物情莫不駭然。爲益相之道者,惟當屛伏自訟,以竣公議,而乃敢偃然出仕,自同於平常無故之人,其在自處之道,已極無謂,而縱恣無忌之狀,誠極可惡,故臣於今日齊坐之時,發言席上,欲爲論劾,則長官,初則以爲嫌不可否,終乃張皇分疏,至欲强卞是非,臣意見膠蔽,終不能苟循其言,致令長官,先起引避,及反斥臣以堅執,臣何敢晏然苟冒乎?請命遞斥臣職。答曰,勿辭,退待物論。
司諫李秞啓曰,今日齊坐時,同僚以洗馬沈益相論劾事,發言於席上,蓋以益相,旣有養兄,而遽爾承嫡,筮仕之後,不善自處故也。商確之際,竟未歸一,致令長官,先起引避,難冒之嫌,與同僚無異,臣何敢晏然而已乎?請命遞斥臣職。答曰,勿辭,退待物論。已上朝報
有政。吏批,以呂聖齊爲舍人,崔後尙爲持平,權格爲執義,吳挺緯爲左尹,吳尙爲掌令。
備局啓曰,中江開市,例在於八月十五日,依前商賈豫爲整齊,多持物貨,及期入送,俾無埋沒之弊事,兩西監司及開城留守等處,知委擧行,何如?答曰,允。已上備局謄錄
上在昌德宮。停常參·經筵。
未時,太白見於巳地。
政院啓曰,三次祈雨祭,今日當爲受香,而去夜之雨,雖未知其遍洽中外,卽今雨意,猶未開霽,姑觀前頭,令該曹更爲稟處,何如?傳曰,允。
藥房啓曰,伏未審夜來,聖體調攝,若何?暑感之候,已得快差乎?眼患加減,亦復何如?臣等憂慮未已,敢來問安。答曰,知道。眼患,自一兩日內,還復不平矣。
院啓,竝引嫌而退,意見果異,終至引避,則是非之實,所當直陳,而辭意含糊,有欠臺體,悖違經禮,不善自處,則欲論其人,可謂得體,而僚議參差,於我何嫌?請大司諫張善瀓遞差,正言尹敬敎,司諫李秞出仕。答曰,依啓。
兵曹參判鄭萬和,平安監司遞來。
司諫李秞,正言尹敬敎就職。
府啓,請醫官鄭後啓·李東馨·尹後益,竝命拿鞫定罪。措辭見上前月雨澤之後,百穀大有登成之望,近來亢暵彌月,烈日如燒,發穗稻粟,太半枯損,晩耕根穀,亦幾燋盡,八路傳聞,無不同然,中外遑遑,大命近迫。今此過節祈雨祭,亦出於迫不得已,特遣重臣,誠是聖上憂悶之至意,昨日得雨,雖亦幸矣,驟注旋收,未知其遍及於遠近,大小人情,顒望方切。今朝三次祈雨祭受香時,政院,以雨意猶未開霽,遽請停止,祝史祭儀,旣具還撤,殊有乖於誠實虔祈之道,聽聞皆以爲非宜,難免率爾之失。請當該承旨從重推考,令該曹更稟擧行。答曰,不允。末端事,依啓。
院啓,洗馬沈益相,旣有乖禮變常之事,及授本職,物情莫不爲駭,而不知自處之道,偃然出謝,有若平常無故者然,其不有公議,冒沒廉恥之狀,誠極可惡,不可仍置於春宮侍衛之列,請洗馬沈益相汰去。近以旱災孔慘,且是盛暑,而禁府罪人,久致滯獄,故自上命招判義禁,使之趁卽疏決,則判義禁旣出之後,所當仰體聖上之意,開坐無故之日,俾無滯囚之弊,而禁府堂上,皆懷自便,或稱病故,互相推諉,而判義禁,旋卽呈告引入,使禁府久囚,至今不得疏決,其在事體,豈容如是?請禁府堂上,竝命從重推考。答曰,不允。推考事,依啓。
全羅監司書目,同福縣監沈之瀗,猝得疾病,今月初二日身死事。
禮曹啓曰,三次祈雨祭,朝因政院稟啓,不爲受香矣。卽者憲府,以遽請停止爲非,請令該曹更稟擧行事,旣已蒙允,三次祈雨祭,風雲雷雨山川雩祀,遣重臣,三角山·木覓山·漢江·沈虎頭,遣近侍,不卜日,來十四日設行事,知委擧行,何如?傳曰,允。
獻納李觀徵啓曰,行大司諫張善瀓,以今日齊坐時,同僚以洗馬沈益相奪嫡事,發言于席上,而臣與益相,雖無應避之義,旣有情私之嫌,且其除拜之政,臣參銓席,亦有一言之助,則臣當自處之不暇,而惟是同僚之言,大有所不然者,故酬酢之際,是非顚末,略爲論說,而同僚之意,一味堅執,至以不仕而出爲非,必欲缺之,臣何敢晏然同參乎?正言尹敬敎,以凡士缺繼後之後,又生親子,則不敢以親子爲嫡缺重者,蓋以當初旣定父子缺之也。爲其父者,尙不敢奪嫡缺豈敢易其兄弟之序,而自爲奪嫡也?缺益相卽故相之源之子也。之源初無己出,以繼子爲後,缺等旣有繼後,故仍以益相爲次子,常時一家之缺兄弟則長嫡次子之分,固已定矣。及其父沒之後,益相乃反承嫡傳重,而繼子則反爲仲子焉,若使益相,年幼不省事,則容有可恕之道,而益相年旣長成,已過弱冠,則渠豈不知父子兄弟間倫序之至重,而乃敢自爲宗嫡,而使其養兄,降爲仲子,其蔑禮無識悖倫反經之罪,豈可自齒於人類乎?其時公論奮激,至有諫院之論執,大臣亦擧先儒胡安國,故相崔鳴吉事以明之,於此可見禮意之至嚴,公議之所在,而今此該曹之擬差於春宮守衛之職,實甚無據,除目之下,物情莫不駭然。爲益相之道者,惟當屛伏自訟以俟,而乃敢偃然出謝,自同於平常無故之人,缺二行終乃張皇分疏,至欲强斥是非,臣意見膠蔽,缺循其言,致令長官,先旣引避,乃反斥臣以堅執,臣何敢晏然苟冒乎?司諫李秞,以今日齊坐時,同僚以洗馬沈益相論劾事,發言於席上,蓋以益相,旣有養兄,而遽爾承嫡,筮仕之後,不善自處故也。商確之際,竟未歸一,致令長官,先旣引避,難冒之嫌,與同僚無異,臣何敢晏然而已乎?竝引嫌而退,意見果異,終至引避,則是非之實,所當直陳,而辭意含糊,有欠臺體,悖違經禮,不善自處,則欲論其人,可謂得體,而僚議參差,於我何嫌。請行大司諫張善瀓遞差,正言尹敬敎,司諫李秞出仕。批答見上出燼餘
上在昌德宮。停常參·經筵。
兵曹判書洪重普三度呈辭,祈雨祭齋戒,以留政院。
吏曹啓曰,臺諫有闕,政事,取稟。
藥房啓曰,伏未審此時,聖體調攝,何如?昨承聖批,有眼患還復不平之敎,臣等伏不勝憂慮之至。夜來症候,若無差減之勢,則今日入診後,受鍼與否,議定宜當,臣等敢來問安。竝此仰稟。答曰,知道。
傳曰,江華留守金徽,明日下直。
大殿入診,仍爲受鍼。
大殿受鍼後,藥房·政院·玉堂·二品以上·六曹問安。答曰,知道。
藥房再啓曰,自上微有暑感之候,和解之劑,不可不趁時進御,卽與諸御醫等商議皆以爲,小柴胡湯,合黃連香薷飮,加石膏二錢,乾葛·知母·山桅炒·麥門冬各一錢,元入黃連,加二分半,連進三貼,宜當云,此藥劑入之意,敢啓。答曰,知道。
答吏曹判書朴長遠疏曰,省疏具悉。卿其勿辭,從速察職。
江華留守書目,本月初十日雨澤事。
全羅監司書目,本道農事形止,至六月望後,至今不雨,旱乾大甚,各穀焦枯,兼之以蟲災,前頭民事,誠極渴悶事。
歸厚署別提宋周亨,卒淑靜公主禮葬後入來。
傳曰,史官五員待命,騎馬十五匹立之,祈雨祭所等處,內摘奸。
辰時,上御養心閣受鍼,缺承旨吳斗寅,記事官宋光淵·李寅煥,缺官韓道昌·崔有泰·金尙誠·金有鉉入侍。致和曰,眼候不平之時居多,無前暑熱,尤有所傷而然乎?上曰,氣雖熱,夏節則不至苦劇矣。自前夏如此,而去番則受鍼一度,幾盡差愈,今又如此矣。致和曰,雖不得已受鍼,暑熱此酷,是尤可悶。上曰,苦劇之時受鍼,則不無小效矣。致和曰,竊聞二公主所患,非輕云,今則何如?上曰,不輕矣。今似少愈,而差復未易矣。致和曰,日氣如此,閭巷間,亦多此患矣。上曰,諸醫進察眼候。道昌等,進前審察,退伏楹外。上曰,何如?有泰曰,比諸前日,不至甚重,赤暈則元不大段,而黑晴上,有凝聚之氣矣。上曰,雖不至赤澁,朝則少愈,而夕則甚苦,數日前,幾盡差愈矣,自數日來如此矣。致和曰,醫官,缺二行日候矣。致和曰,今日受鍼爲之乎?上曰,爲之。致和曰,今日則已晩,當仍爲受鍼,而日氣甚熱,此後則受鍼時刻,進定於辰初,何如?上曰,明日受鍼,辰正爲之,可也。都提調以下,遂退出,伏于熙政堂楹外,醫官等,獨爲留侍。面部,巨體左右,手部,商陽左右·關沖·小澤·魚際右邊,足部,屬兌左右·竅陰·至陰·行間右邊,受鍼。出燼餘
上在昌德宮。停常參·經筵。
自辰時至未時,日暈。夜三更四更,月暈。
藥房都提調鄭致和,副提調李殷相啓曰,伏未審夜來,聖體調攝,若何?昨日劑入之藥,已爲進御,而暑感之候,得有和解之漸乎?受鍼之後,眼患加減,如何?今日受鍼時刻,依前定以辰正宜當。臣等不任憂慮,敢來問安,竝此仰稟。答曰,知道。
判尹李浣辭職上疏。入啓。
領中樞府事李景奭箚子。大槪,伏蒙醫問,內藥之賜,他症少愈,眼患脚病已痼,未得致身於丹墀之下,伏乞特察危懇,本職及兼帶都提調等任,亟賜解免,俾無惶憫之憂,不勝幸甚事。入啓。
忠淸監司書目,連續祈雨祭,旱勢益甚,極爲憂慮事。又書目,淸州呈,以鎭川案付步兵林大友,今月初六日雷震致死事。又書目,大雨之餘,秋旱又酷,外方擧子,八月之內,裹糧遠赴京科,其勢極難,敢陳所見,以備朝廷采擇事。
平安監司書目,道內雨澤未洽,民事可慮事。
原襄監司書目,道內各官,農事旱乾事。
黃海監司書目,自初十日曉頭始雨,有同驟雨,間或注下,已過一犂,時未開霽,久旱得雨,誠爲多幸事。
傳曰,政事,明日爲之。
大殿受鍼後,玉堂·政院·二品以上·六曹·大司憲問安。答曰,知道。
吏曹啓曰,近日新除守令,呈狀請免,甚爲紛紜,漆原縣監安汝羾,以掃墳事,下去驪州,回路得染疾,委臥苦痛,已至十餘日,尙未向差。庇仁縣監柳冕,家有老母,年今六十九歲,傷暑病重,一向沈綿,無他兄弟,獨自救護,不忍遠離赴任。保寧縣監柳經立,家在安東,有八十歲偏母,衰病不能運動,而任所相距五百餘里,萬無將往之勢,又不可離親獨赴云。病狀之的實,情理之切迫,人皆言之,而如或循例許遞,則不無後弊。漆原縣監安汝羾,庇仁縣監柳冕,保寧縣監柳經立,竝皆罷職,何如?傳曰,允。
傳曰,大臣·備局堂上·江華留守,使之留待。
大臣·備局堂上,引見。
都承旨李殷相,左承旨金宇亨,左副承旨吳斗寅,右副承旨洪萬容,同副承旨姜鎬上疏。大槪,冒昧陳懇,請與該房承旨,同被罪罰事。入啓。
政院啓曰,卽見咸鏡監司權大運啓本,咸興書院屬公奴貴生等良籍査覈公事中,初頭捧招之上,戶口有無,不爲擧論,殊欠事目本意,請咸鏡監司權大運推考。傳曰,允。
院啓,請洗馬沈益相汰去。措辭見上答曰,已有定制,不允。
京畿監司書目,廣州等官〈呈〉,久旱之餘,連得驟雨,亦以爲幸事。
咸鏡監司書目,端川呈,以良女愛香,一時二男二女生産事。
左議政許積箚子。大槪,重患暑癨,轉成泄瀉,問安之班,賓廳之坐,俱不得進參,伏地待罪事。入啓。答曰,省箚具悉卿懇。卿其安心勿辭,從容調理。
政院啓曰,卽見全羅監司閔點,鹿島萬戶金重鳴査覈啓本中,監造軍官·色吏·船匠·耳匠·山直及舊退船貿去人八名,及濟州牧使推考啓本中,色吏初頭捧招之上,戶口有無,竝皆不爲擧論,殊欠事目本意,請全羅監司閔點推考。傳曰,允。
答都承旨李殷相,左承旨金宇亨,左副承旨吳斗寅,右副承旨洪萬容,同副承旨姜鎬疏曰,省疏具悉。卿等勿辭,從速察任。
引見時,大司憲趙復陽所啓,醫官鄭後啓·李東馨·尹後益等,藥房議藥時,稱病不進,至於再招,而終不動念,至使聖候入診,日晩之後,代以他醫,此實前所未聞之事也。三醫之病,豈有一時俱劇之理哉?設有實病,若不至死境,則何敢若是之偃然,而以東馨·後益之其明日入來見之,則其病之不至於不能運動,昭然可知。玉體違豫,議定鍼藥,是何等重事,國家之豢養此輩者何事,而此輩,乃敢恃恩自恣,日至於此乎?物情莫不痛駭,其肆然慢上之罪,不可不以法嚴治。請醫官李東馨·尹後益·鄭後啓,竝命拿鞫定罪。上曰,只命罷推,非惜渠輩也。
趙復陽又啓曰,臣曾忝禮曹時,故鹿島萬戶李大源之曾孫,呈訴於本曹,蓋大源,壬辰前丁亥年倭亂,力戰死節,其時朝廷,旌表其閭,而陻沒已久,無績可紀,而願得更爲旌門,而臣未及啓達矣。大源之事,極其壯烈,至今在人耳目,當時旌表,則必當有之。且言其初戰勝之報入來時,命超拜水使,死後贈兵曹參判,此則未有明白可考之文,而鄭起溟之詩,有招授六秩之語,特除水使云者,似爲有據,參判之贈,亦必然矣。其家,在陽城地,令京畿監司更爲旌表,似當矣。上曰,然則旌表時,以兵曹參判贈職,可也。吏曹參判閔鼎重所啓,氷庫別檢一員有闕,方當進排之日,氷庫累請趁速差出,而判書受由,未及出仕,不得差出,何以爲之?上曰,差出,可也。又所啓,尹拯·朴世采等,皆以學行,直出六品,而以其資級未準之故,不得備擬臺官之望,此與常調有異,合有變通之道,今者大臣入侍,下詢而處之,何如?上曰,勿拘資級,備望,可也。大司憲趙復陽所啓,前察訪申碩蕃,志行淸高,學識該博,曾已直出六品,臣在銓曹時,欲擬進善,相議久矣。但以資格未準,不得備擬,頃於別薦,臣以此人應命,入於擢用之秩矣。如此之人,別樣收用,使之出入於書筵,則似當有裨補矣。閔鼎重曰,碩蕃,旣以擢用啓下,以此懸錄備望,似可矣。上曰,然矣。以吏曹參判閔鼎重所啓,德川郡守裵尙珩遞差事,定奪。已上朝報
引見時,領議政鄭太和所啓,前江華留守徐必遠,以今年京畿移轉米及忠淸道移轉太備耗收捧與否,令廟堂稟處事,有所啓聞矣。此與願受無異,以常例言之,則似不當減耗,而設令今歲稍豐,前後所捧之數甚多,若難一一盡捧,則無寧只捧本色,以施實惠矣。上曰,軍餉耗穀,所當盡捧,而今番則特爲減耗,本色則及期準捧後,勿爲例,可也。鄭太和又曰,老武安孝廷有上疏事,自上已爲下覽未□。上曰,此人,曾在先朝時,缺四行。太和曰,統制使狀啓中,有移戰船缺莅此任,必有所商量,待出仕定奪,何如?上曰,茂山鎭移設缺李浣·閔鼎重,所見各異云然耶?鼎重曰,此事,曾於暗行,已爲啓稟,小臣亦以仰達,而自上有作圖見之後,可以知之之敎。故尙未定奪矣。上曰,地勢豈其廣大耶?鼎重曰,壤地雖褊小,豆滿江邊,自作一局,故茂山土兵,於此耕作,願得仍居,而茂山,是富寧地,距此八十里程,勢難合有一堡,故今姑仍存茂山,別爲設行一堡者,李汝發之意也,而未知何以則爲可否缺矣。太和曰,小臣,有狗馬疾,久不入侍殿陛,今幸缺天顔,核候有倍於前,無乃用慮所致耶?極以爲悶,缺漸不如初,而憂復如是矣。太和曰,此乃已知缺隨而變,伏慮可喩。上曰,江華留守缺以達,可也。缺
上御養心閤,大臣·備局堂上,引見。入侍,領議政鄭太和,工曹判書吳挺一,禮曹判書李慶億,大司憲趙復陽,江華留守金徽,吏曹參判閔鼎重,左副承旨吳斗寅,假注書尹嘉績,事變假注書姜碩昌,記事官李寅煥·申翼相。上曰,前日之雨,其來幾何?鄭太和曰,今番之雨,先後雖異,楊·廣等諸邑,亦皆相繼以來云,此可稍慰耳。初十日鄭萬和之自任所遞歸也,路過平山,則自某時至某時,雨下如注,見之頗幸云矣。李慶億曰,海西農事,比諸道稍勝矣。鄭太和曰,近日雨勢驟急,一境之內,來不來各異,水田則猶可及救,而根穀缺四行則庶可長養,而本無水根之田,則勢難及救矣。缺自今若得連雨,則根耕雖不實,水穀或有可望矣。李慶億曰,春間牟麥,意謂全失,而及至成熟,乃反有秋,實未知其所以矣。上曰,當其成熟之時,連有雨澤而然耶?閔鼎重曰,今年之麥,殊倍於前,雖云連有雨澤,豈料如彼好耶?上曰,前見忠淸監司狀啓,則忠州·堤川等五邑之麥,俱未免失稔云矣。金徽曰,小臣在忠州見之,則本牧南面之麥,頗以成熟,而淸風接境之地,則還不如南面,及其得雨之後,麥皆勃然而起,故民生賴以爲命矣。上曰,辛丑·壬寅年間,麥亦不好矣。趙復陽曰,辛·壬之麥,農家以爲三層矣。上曰,春旱雖甚缺如夏旱耶?李慶億曰,春旱雖極,不至大害缺之旱也。臣昨以祈雨祭官,出往江郊,缺或愈前秋矣。上曰,及今思之,缺勢而及其秋成,不至全失,玆缺四行之後旱災缺矣。上曰,予見忠淸缺可豐登,而旱旣太甚,無望長養,缺年旱災,則野邑爲尤,而山郡不至於大段云耶?缺年農事,海西爲最,蓋以山郡之爲多也。上曰,見忠淸監司狀啓,則語意不甚切急,以此思之,似不至大段矣。以上燼餘
上在昌德宮。停常參·經筵。
自昧爽至辰時,霧氣。申時,日暈。
大殿,政院·玉堂問安。答曰,知道。
益興君洪重普上疏。大槪,臣之病勢,決難仍冒,將臣兼帶義禁府兵曹藥房提調之任,亟許遞免事。入啓。
藥房啓曰,昨日受鍼纔罷,引接臣僚,伏未審夜來聖體調攝,若何?暑感之候,連進湯劑,猶未有和解之效乎?眼患加減,比昨間,何如?今日受鍼時刻,仍用辰正宜當,臣等不任憂慮,敢來問安,竝此仰稟。答曰,知道。
京畿監司書目,金浦呈,以持平申晸病重,上去不得事。啓遞差。
吏曹啓目粘連,副校理吳始復上疏云云。吳始復爲母乞養,有此陳章,情理果爲懇迫,特爲許副,俾遂便養之願,是亦孝理之道是白乎矣,經幄之臣,出補外邑,事體重難,疏內辭緣,勿施,何如?啓依願施行。
院啓,本院,近以沈益相汰去事,連啓,而昨日之批,以已有定制爲敎,臣竊惑焉。曾在頃年,以繼後承重事,因諫院之啓,收議於大臣,而自上裁定,出於一時權道,則其得當與否,今不暇論,而惟是益相,於當初承重之禮,旣有悖違之累,則得罪禮家,見斥輿論者,久矣。及授本職,物情有駭,而不善自處,偃然出謝,有若平常無故者然,其不有公議,冒沒廉恥之狀,誠極可惡,不可仍置於春宮侍衛之列。請洗馬沈益相汰去。答曰,依啓。
原襄監司書目,原州等三邑農事雨澤事。
醫官入診後,今日受鍼,姑爲停止事,傳敎。
傳曰,再次祈雨祭,獻官以下,書啓。
府啓,請勿留難,醫官鄭後啓·李東馨·尹後益,亟命拿鞫定罪。臣等卽聞前月晦間,入直禁軍等,以騎馬被禁事,伏地呼訴於差備門外,聞來不勝驚駭之至。此等如或有可訴之事,自有其將領與本兵,輕則可以自斷,重則可以上聞,乃敢生直達天聽之意,齊訴於丹陛至近之地,雖未知上達與否,而此誠前所未有也。近來國綱頹弛,人無畏忌之心,至於禁衛之屬,橫恣益甚,事多寒心,今者猥越之事,至於如此,雖自兵曹,略施其罰,此習誠極可惡,不可不嚴加懲戢。請令攸司從重科罪。爲其將領者,若素有訓勅之令,則豈有如此可駭之習乎?不職之狀,據此可知。請禁軍別將及當該內禁府,姑先從重推考,司馬之職,專掌宿衛,難免常時不能申飭紀律之責,本兵堂上,亦命從重推考。新除授持平尹拯,時在忠淸道尼山地,請斯速乘馹上來事,下諭。答曰,不允。末端兩件事,依啓。首倡人,摘發科罪,可也。
備忘記,居首生員李震白,直赴會試,之次進士尹遇甲·柳命賢,各給二分,生員尹彬,進士金晛,幼學李菂·金斗徵,各紙四卷,筆四柄,墨三笏賜給。已上朝報
有政。吏批,以南九萬爲承旨,朴廷翔爲德川郡守,李後晟爲漆原縣監,李三錫爲禮曹佐郞,尹堦爲直講,洪鍾聞爲典籍,趙嘉錫爲禮曹正郞,愼景尹爲庇仁縣監,李元祿爲典籍,尹敏聖爲同福縣監,豐陽君張善瀓,成均博士李馣,學正金海一,校書著作李潤霖,以鄭載厚爲戶曹正郞,宋昌爲宗簿正,崔震聖爲軍器僉正,李䎘爲副校理,洪萬容爲大司諫,尹拯爲持平,鄭鑰爲工曹參議,蔡命後爲氷庫別檢,洪萬鍾爲說書,李燦漢爲司䆃寺正,朴大相爲監察,李馨植爲司䆃主簿,鄭榏爲戶曹參議。
上在昌德宮。停常參·經筵。
夜一更,流星出尾星下,入南方天際,狀如鉢,尾長三四尺許,色赤。
大殿,政院·玉堂問安。答曰,知道。
吏曹判書朴長遠辭職上疏。入啓。
藥房啓曰,伏未審夜來,聖體調攝,如何?暑感之候,累日彌留,眼患亦無差減之效,臣等不勝憂慮之至。今日入診,詳知症候加減,然後更爲議定鍼藥宜當,臣等敢來問安,竝此仰稟。答曰,知道。症候,當言于醫官矣。
禮曹啓目粘連,忠淸監司狀啓云云。觀此忠淸監司閔維重狀啓,則王世子冊禮慶科初試,定於八月,式年生進文科初試,定於十月,而八月慶科,則咸聚京師,十月式年初試,則各自本道設行,大侵之餘,秋旱又酷,赴試擧子,難可裹糧上去,式年初試,進定於八月,冊禮慶科,退行於九十月之間,則京外事勢,實合便宜是如爲白有臥乎所。科擧日期,頒布外方,事體重大,非如大端不得已之故,則續續進退,有傷朝家擧措是白沙餘良,慶不踰年,自是典例,而上年王世子冊禮慶科,以年事凶歉,退定於今秋,已是苟艱是白去等,今又退行於式年初試之後,則次序顚倒,事體未安是白乎旀。秋稼未登之前,擧子之裹糧雖難,而目今早穀,次第成熟,則應赴擧子,必不至於以此廢擧爲白齊,近日京中,亦有科擧次次當退之議,故臣慶億,頃日備局之坐,問議于大臣,則大臣之意,亦以輾退爲重難是白如乎。今此狀啓所陳,雖如此,慶科事體之大,擧子裹糧之弊,自有輕重之別,不可容易更改,以此回移,何如?啓依允。
藥房再啓曰,卽伏聞入侍醫官等所傳之言,則眼患有差減之效,而暑感之候,未盡和解,厭進水刺云,臣等不勝憂慮之至。仍與諸御醫等商議,則皆以香薷解毒湯,加石膏二錢,知母·麥門冬·乾葛各一錢,砂仁炒硏七分,連進數三貼,宜當云,此藥卽爲劑入之意,敢啓。答曰,知道。
戶曹判書金佐明箚子。大槪,更陳病狀,本職兼帶,竝乞罷免事。入啓。
答兵曹判書洪重普疏曰,省疏具悉卿懇。卿其安心勿辭,從速察職。
答判尹李浣疏曰,省疏具悉卿懇。卿其安心勿辭,調理察職。
答右議政宋時烈疏曰,省疏具悉卿懇。辭已竭矣,意已窮矣,卿辭至此,誠不知所以爲喩也。年年旱澇,迭相爲災,言念民事,憂煎之懷方切,卿在股肱之任,其可恝視?雖有疾病,神明所扶,宜有勿藥之效,日氣漸涼,道路宜便,須體如渴之意,從速幡然上來,以副至望。仍傳曰,遣史官傳諭。
掌令申命圭啓曰,臣於昨日,詣臺聽批之後,仍爲承受推考傳旨,行出肅章門外,有一下人,急招臣跟隨陪吏,高聲催促而去,臣不知所以,欲問其由,而不但隨後者,更無他人,中路回問,有傷體貌,心自怪訝,泯默而來。還家旣久之後,其吏始爲還現,乃問其故,則政院捉致渠身,責以推考傳旨承受時上廳之罪,懸之柱上,今始放送云,臣聞來不勝駭然之至。臺廳體貌,極嚴且秘,常於傳啓聽批之時,則兩司·政院下吏,固不敢來近,而至於傳旨承受時,亦來上廳與否,臣雖未諳,但臣自乙巳秋間,忝叨是任,其時承受傳旨,亦不知幾許,而陪吏,例持其冊子及筆硯,開卷指示,磨墨點筆以進,稍退俯伏,以待署畢,卽爲收其冊子筆硯之後,臺官始乃起立,與承旨相揖而出,則下吏不可遠出,其勢固然矣。且臣於數昨前,亦纔承受傳旨,其時陪吏,亦爲上廳,而亦無一言,獨於昨日而如此,尤未曉其意也。假令其吏,不當上而上,法府書吏,非政院所敢任意推治,若從容送言于臣,則臣當訪以古例而處之,如是則實合事宜,而臺官一箇跟隨陪吏,何敢追來捉去,恣意致罰乎?此實前古未有之事也。臣雖無似,職則臺官,政院之妄欲自尊,不知相敬,自貽傷損之失,誠亦可笑之甚,而國朝三百年臺體,到臣而墜盡無餘,此實如臣罷劣,忝冒匪據,常自取侮之致,臣何敢强顔於臺席乎?請命遞斥臣職。答曰,勿辭。
府啓,請勿留難,醫官鄭後啓·李東馨·尹後益,亟命拿鞫定罪。見上國家置臺官,事體甚重,兩司下吏,政院猶未敢任意責罰,況追捉臺官跟帶陪吏,恣意治罰,略不顧忌,實是曾所未聞之事也。事極可駭,其損傷體貌,莫此爲甚,請當該承旨從重推考。答曰,不允。推考事,依啓。已上朝報
前右贊成臣宋時烈上疏,伏以臣,累犯天戒,罄竭肝膈,而上穹尊嚴,未蒙舒究,臣之情勢,可謂谻矣。昨者史官,傳諭疏批,其所以牖昧開塞者,益復丁寧,臣於此更無所控之辭矣。惟是臣素多疾病,不幸去年之夏,荐遭天倫之痛,而不能以理自克,所患轉劇,見之者謂之必死,京外諸醫,亦皆束手,其綿延至今者,初非人己之所料也。臣於除命之初,非不欲據實控辭,而有若因病而不能進,非病則足以承當者然,故嫌不敢言矣。今則憂遑震迫之餘,症勢沈痼,朝不慮夕,拭巾待盡,此而終秘,臣則不誠,故敢將情實,冒死塵瀆,伏乞聖明垂察焉。臣半年厮捱,罪犯愈增,如可自力,則亟當匍匐進赴,俾朝廷,見此垂絶之狀,而幸蒙聖慈矜憐缺二行鈇鉞,冀垂哀察。更乞聖明缺俾得安意就木焉。臣不勝悲號隕越之至,謹昧死以聞。批答見上
兼兵曹判書洪重普上疏,伏以,臣之敢呈長單,實非循例辭遞之比,而加由之命,出於格外,臣誠惶感,益切悶蹙。臣之所患,若有一分陳力之勢,則豈敢一向言病,自速癏曠之罪哉?且臣頃於大政時,偶然以沈益相,擬於洗馬之望,至令受點矣,臺論重發,至以該堂備擬,亦甚無據爲辭,臣不勝瞿然之至。公議所在,何敢晏然仍冒?伏乞聖慈,諒臣危懇,察臣微悃,將臣兼帶義禁府兵曹藥房提調之任,亟許遞免,以便公私,千萬幸甚。謹昧死以聞。批答見上
判尹李浣上疏,伏以臣,賤疾沈綿,差復未易,冒昧陳疏,乞解職務,而未蒙恩遞,反下從容調理之敎,珍劑繼降,臣誠感激,不敢連章仰瀆。服藥調治,已浹兩旬,而暑熱所惱,氣症轉劇,一日之內,升降再三,聾病且甚,一席對言,全未解得,病漸危痼,罪積癏曠,臣之情勢,十分悶迫,不得不更瀆宸嚴,臣罪萬死萬死。臣之所患氣症,或因勞瘁而發,或因暑熱而作,已成痼疾,百藥無效,果爲靜處,安意調攝,辛苦累日,徐徐乃缺四行之任,不可久曠故也。聖明不是缺授以京兆之任,臣於拜命之日,固知其顚踣缺矯民弊之萬一,强策衰癃,奔走理事,四十餘日,所患諸症,一時復發,大食全廢,糜粥度日,元氣如縷,昏昏委頓,回甦就列,難以爲期。伏乞聖慈,察臣崩迫之情,諒臣廢務之狀,臣之本職及兼帶備局之任,亟命遞改,以便公私,不勝幸甚。謹昧死以聞。燼餘
上在昌德宮。停常參·經筵。
自昧爽至申時,霧氣。申時,日暈。
大殿,政院·玉堂問安。答曰,知道。藥房啓曰,伏未審夜來,聖體調攝,若何?昨日劑入香薷解毒湯,已爲進御,而暑感之候,有和解之效乎?眼患,比昨加減,何如?臣等不任區區憂慮,敢來問安。答曰,知道。今日受鍼爲之。
受鍼定時,辰正。
吏曹啓曰,昨日開政時,新除授鏡城判官李光迪呈狀內,家有父母,年皆七十,其在法典,不當遠官於二千里之外,況又連遭三兄弟喪,老人悲哀成病,有同喪性之人,飮食起居,不循常度,人子情理,不忍暫離。曾爲輸城察房時,本曹入啓改差,及今數年之後,親病加重,尤難舍棄遠赴。且前任江陵縣解由,未及成出,政目注擬,亦違法典云,李光迪之情理切迫,姑置不論,而未及解由之前,注擬除職,實是法外,極爲驚訝。更考文書,則光迪江陵縣監時解由,雖自戶曹成出,而未及反貼於兩詮矣。臣等不能致察,蒙然擬望,不勝惶恐。鏡城判官李光迪,改差,何如?傳曰,允。
政院啓曰,注書宋光淵,假注書姜碩昌,皆稱病不進,今日問安聽批,終不備員,事甚駭異。注書宋光淵,假注書姜碩昌,竝皆推考。傳曰,允。
侍講院啓曰,新除授進善申碩蕃,時在慶尙道尙州地,書筵侍講事緊,請斯速乘馹上來事,下諭。傳曰,允。
備忘記,獻官判書鄭知和,朗善君俁,右參贊趙珩,各熟馬一匹,尙衣院正尹世任,半熟馬一匹,典祀官主簿奉綸,奉事安永錫,大祝副正字李國芳,副正字柳譚厚,典祀官竝大祝參奉金光國,著作張斗七,各兒馬一匹,監察以下諸執事,各上弦弓一張賜給。
大殿受鍼後,藥房·政院·玉堂·二品以上·六曹·大司憲問安。答曰,知道。
右副承旨吳斗寅,同副承旨姜鎬聯名上疏。大槪,臣等,重被臺參,不可晏然仍冒於出納之地,乞遞臣等之職,以尊臺諫,以安私分事。入啓。
院啓,卽伏見備忘記,有再次祈雨祭獻官賞格之命,此雖出於前例,而臣等竊以爲過矣。久旱之餘,幸得一夜驟雨,而中外遠近,未及遍洽,秋陽旋曝,凄風連吹,少無得雨之功,方竭雲霓之望,一邊祈雨,一邊論賞,殊非事天以實之道。請還收祈雨祭官賞格之命。
府啓,請勿留難,醫官鄭後啓·李東馨·尹後益,竝命拿鞫定罪。見上
傳曰,史官二名待命,騎馬六匹卜馬四匹立之。
政院啓曰,承旨除拜後,翼日出仕,例也。左副承旨南九萬,除授二日,尙不出仕,其在事體,殊甚未安。左副承旨南九萬,牌招察任,何如?傳曰,允。
答府·院曰,不允。
假注書尹嘉績出仕,代權愈。已上朝報
上在昌德宮。停常參·經筵。
夜一更,火星犯房星第二星。二更三更,月暈左珥。
大殿,政院·玉堂問安。答曰,知道。
藥房啓曰,伏未審夜來,聖體調攝,何如?暑感之候,已盡和解,而眼患,亦有差減之效乎?今日受鍼時刻,依前定以辰正,宜當,臣等不任憂慮,敢來問安。答曰,知道。
忠淸監司書目,鎭岑等官呈,以今月初六日雨雹事。
黃海監司書目,本道染病人七百九十八名內,方痛四百八十名,死亡四十八名,差歇二百六十九名,當此農時,病民之數,至於此,極爲悶慮事。又書目,牛馬疫熾,金川牛十餘首,延安牛二十一首,鳳山牛五首·馬九匹致斃,緣由事。
政院啓曰,再次祈雨祭,獻官以下賞格傳旨啓下,而臺諫方以還收論啓,各該司不得分付之意,敢啓。傳曰,知道。
大殿受鍼後,藥房·政院·玉堂·二品以上·六曹·大司憲問安。答曰,知道。
正言尹敬敎啓曰,昨日政府之坐,臣以新除,當爲參謁,而臣適値私戚,未及成服,而晏然進參,揆以情禮,有所未安,故徊徨趑趄,竟未得參。夫政府參謁,事體至重,庶官不參,亦被推勘之罰,而身爲臺官,先自犯之,違法之罪,臣實難免,昨患暑瘧,症勢危篤,不卽自劾,今姑來避,臣之所失,至此尤大,何敢一刻仍冒於臺席乎?請命遞斥臣職。答曰,勿辭,退待物論。
政院啓曰,去夜以金益炅公緘間問備事,明日詢問以啓之意,仰達矣。卽招憲府該吏問之則以爲,金益炅推考,乃是前任刑曹參議時事,而且其現告,在於未削職前,故當初啓下,旣以金益炅緘答,追後推勘之意,入啓蒙允,今雖削職,不得不依前啓施行,而旣無職名,故照律公事,不爲啓本,而爲啓目云云矣。此公事還入乎?敢稟。傳曰,然則前公事,還入。
院啓,正言尹敬敎,引嫌而退,政府參謁,例除服制,則不爲進參,勢難在職,請命遞差。答曰,依啓。
吏曹啓曰,臺諫有闕,政事,取稟。
答右副承旨吳斗寅,同副承旨姜鎬疏曰,省疏具悉。此非爾等之失,勿辭,從速察職。朝報
辰時,上御養心閣受鍼。藥房都提調鄭致和,提調洪重普,副提調李殷相,記事官宋光淵·李寅煥·申翼相,伏于熙政堂楹外,醫官崔有泰·韓道昌·金尙誠·金有鉉入侍。面部,綠竹·空欑竹左右。手部,中渚後。足部,右邊內庭至陰受鍼。
右副承旨吳斗寅,同副承旨姜鎬等上疏,伏以臣等,俱以無似,待罪近密,作事憒憒,隨缺參之來,實所自取,不須呶呶,重傷事體,缺自有曲折,不得不略陳梗槪焉。凡於缺旨之出傳也。其間體貌,極嚴且秘缺云,故政院·兩司下人,固不敢近前,但於缺傳旨之時,憲府之吏,將其筆硯冊子,置缺臺官前,拈示當署之處,旋卽下廳,以待畢署,別無仍爲俯伏於臺諫之右,承旨之前,有若敵耦對坐者然,故本院下吏,呵禁促下,而凝然不動,終不肯下,所見殊甚可駭。乃於臺官罷出之後,自本院,招致其吏,略施院中常用之罰,此非爲自尊,亦爲重臺廳存體貌之地也,何嘗有臺臣所云哉?缺以上燼餘
上在昌德宮。停常參·經筵。
大殿,政院·玉堂問安。答曰,知道。
全羅監司書目,道內染病人六百六十二名內,方痛三百八十九名,差息二百五十四名,死亡十九名事。
藥房啓曰,伏未審夜來,聖體調攝,若何?昨日劑入之藥,亦已進御,而暑感之候,益有差復之效乎?眼患加減,比昨,何如?今日受鍼時刻,仍用辰正宜當,臣等不任區區憂慮,敢來問安。答曰,知道。
大殿受鍼後,藥房·政院·玉堂·二品以上·六曹問安。答曰,知道。
祈雨祭等處,內摘奸。
院啓,伏見備忘記,有再次祈雨祭官賞格之命,此雖出於前例,而臣等竊以爲過矣。久旱之餘,幸得一夜驟雨,而中外遠近,未及遍洽,秋陽旋曝,凄風連吹,小無得雨之功,方渴雲霓之望,一邊祈雨,一邊論賞,殊非事天以實之道。請還收祈雨祭獻官賞格之命。答曰,不允。
忠淸監司書目,今月十一日雨澤,雖不周洽,僅得蘇枯事。又書目,忠州牧使慶㝡病重,罷黜事。
掌令申命圭啓曰,無似如臣,忝竊匪據,絲毫蔑效,動輒貽刺。嚮者,只慨臺體之墜傷,未覺政院之難犯,妄有所云,逢此逆境,不得不冒恥瀆擾於靜攝之中,臣罪萬死。臣卽見承旨吳斗寅·姜鎬疏辭,則滿紙張皇,極意捃摭,反以責罰臺官陪吏,爲重臺廳存體貌之地者,不滿一笑,而至於兩司書吏,凡有罪過,本院將不敢下手致責,則臺閣雖日尊,而本院之事體日卑,將無以號令諸司,維持體統云者,誠極寒心。其果以政院體貌,逈絶於臺閣,而號令凌轣有同該司哉?兩司下吏,則雖有罪犯,而政院必啓請治罪,政院下吏,則臺諫任意責罰,而但罪在囚係者,一邊囚單而已者,此必國朝三百年故事也。臣於此事,相詰之後,始聞稱以捧傳,近自五六年間,兩司下吏,政院任自責罰云,臣卽招政院下吏,取來其捧傳,則果是癸卯年啓辭也。然此爲下吏自己怠慢之罪,豈臺諫陪吏之謂耶?其日陪吏承受時,陪吏之應爲上廳與否,臣亦初未之知,或疑謬例,故其日避辭,以臣亦未諳爲言矣。其後遍問于曾經臺職·銀臺諸人則皆以爲,傳啓聽批之時,則非但固爲嚴秘,下吏不敢近前,元無上廳執事之事,而至於承受擧措,有異於是,憲府·金吾·秋曹·三司之承受傳旨,多有相間雜書之處,必有陪吏携硯執冊而上,在傍指示者,自是古例云,無不以政院之事,爲前古所無。臣又招問政院老吏,則亦以爲然,豈亦曾經諸人,皆不知非,而獨斗寅等知之耶?且斗寅之陞入銀臺屬耳,其前恒自出入憲府,故其承受之時,隨而上廳,終始周旋者,卽今下吏中,尙有其人,其在臺席,則身自蹈之,其在政院,則乃欲呵責,亦未知於事何如,而且凡士大夫之被劾者,雖欲陳疏自辨,事有所不敢,必待問備旣畢之後者,自是尊朝廷省己過之大體也。何敢於被彈翼日,盛氣露章,自與臺官,有若角觜相觝者然乎?此亦無非慢侮臣等之所爲,而知非文非,無是自是,唯欲凌人,不覺自損,愈往愈甚,噫嘻,眞可惜也。臺官陪吏,則任自推治,而使臣不敢一言,又何其戾也?身爲臺諫,見侮政院,則決不可泯默,故曾所自劾,實不獲已,追後相規,亦出體例,而以此轉輾,臣身愈窘,臺體愈卑,而卽者又伏見承旨辭疏之批,以此非爾等之失爲敎,此則聖意亦以爲所失應在臣身也,臣尤不勝惶悚愧慄之至。臣旣被政院之前後侮斥,又有未安之敎,以此以彼,臣何敢一刻仍冒乎?請命遞斥臣職。答曰,勿辭,退待物論。
府啓,請勿留難,醫官鄭後啓·李東馨·尹後益,亟命拿鞠定罪。措辭見上答曰,不允。
大司憲趙復陽,持平崔後尙啓曰,政院非啓請,則不得罪臺吏,乃是自古規例,雖云五六年未有任自推治之事,此不過下吏自己之罪犯,而亦未知其當否也。至於事關臺官,而跟帶陪吏之捉去致罰,則曾所未有,傷損事體,實爲非細,故臣等,相議論啓,請推考該承旨矣。竊見吳斗寅等上疏,不思自反,費辭陳列,至以將無以號令諸司,維持體統爲言,良可怪也。朝紳有相敬之禮,臺閣非諸司之比,政院,必以輕蔑臺臣,爲號令維持之道,則未知於朝廷大體何如也?且伏見斗寅等疏批,以此非爾等之失爲敎,臣等竊不勝瞿然。斗寅等,若無所失,則論斗寅者,難免其失也,明矣。臣等旣被承旨之疏斥,又有不敢安之批,何敢晏然於臺席乎?請命遞斥臣等之職。答曰,勿辭,退待物論。
答吏曹判書朴長遠疏曰,省疏具悉。卿其勿辭察職。已上朝報
上在昌德宮。停常參·經筵。
大殿,政院·玉堂問安。答曰,知道。
藥房啓曰,伏未審夜來,聖體調攝,何如?暑感之候,已得平復,而眼患尙無差減之效乎?今日受鍼,何以爲之?臣等憂慮未弛,敢來問安,竝此仰稟。答曰,知道。與昨無異,今日受鍼,姑爲停止,可也。
傳曰,政事,明日爲之。
平安監司書目,七月初十日·十二日,連有雨澤事。
戶曹判書金佐明箚子。啓下備邊司。
禁府啓目,前竹山府使朴敏道段,似當分揀,而李公望·鄭漢驥等,前後原情,如是懸殊,令本道冊子備準與否,明白査問後,稟處,何如?啓依允。又書目,前鹿島萬戶金重明本道査覈,則其所不知之說,出於誣飾,刑推,何如?啓依允。又書目,出身李敏達·尹螭·金益壽等元情云云,旣已遲晩,竝只照律,何如?啓依允。同府,前司正金謹行,前部將朴挺榮等原情公事,判付內,姑停刑推,議處。
府啓,請勿留難,醫官鄭後啓·李東馨·尹後益,亟命拿鞫定罪。措辭見上掌令申命圭,大司憲趙復陽,持平崔後尙,竝命出仕。答曰,不允。出仕事,依啓。
承文院官員,以都提調意啓曰,本院提調,無故行公之員甚少,前提調禮曹參判南龍翼,前副提調左副承旨南九萬,還爲差下,使之察任,何如?傳曰,允。
吏曹啓曰,今日本曹坐起時,各司官員公坐簿考準,而其中司畜署別提玄禹績,最爲不似,汰去,何如?傳曰,允。
大司憲趙復陽,掌令申命圭,持平崔後尙就職。
禁府都事李坡,前慶尙左水使朴而㫥拿來。
謝恩,監察李坡。
院啓,請還收祈雨祭官賞格之命。見上答曰,不允。
平安監司書目,慈山郡守曺弘益,落馬重傷,察任難期,罷黜事。
備邊司郞廳,以領·左相意啓曰,戶曹判書金佐明,以病乞遞,箚本啓下矣。金佐明病勢彌留,未赴公衙,時急文書,雖在家酬應,而地部事務,未免有停滯,其上箚陳懇,乃是實狀,今姑許遞,俾得專意調治,何如?傳曰,允。已上朝報
上在昌德宮。停常參·經筵。
大殿,政院·玉堂問安。答曰,知道。
禮曹判書李慶億上疏。大槪,敢陳私悃,乞遞本職及兼帶備局·金吾·摠管等任,俾得歸省先墓,仍浴椒水事。入啓。
藥房啓曰,伏未審夜來,聖體調攝,若何?暑感之候,以有快差之效乎?眼患加減,比昨間,何如?今日受鍼,仍爲停止乎?臣等不任憂慮,敢來問安,竝此仰稟。答曰,知道。眼患頗勝於再昨,而暑感之候,別無淸快之效矣。今日受鍼,亦爲停止,勿爲逐日問安。
禁府照本,前鐵原府使李時萬矣兼任,則雖有事故,不當任其去留,不爲受由,徑先上京,久不還官罪,決杖一百,罷職,發邊遠充軍,故身盡行追奪。啓功減一等。又啓目,前抱川縣監李智白査覈云云,前後賑民之擧,何如是各異?大小分等之際,不能致察,則不均之言,在所難免,依前啓請,照律,何如?啓明白査覈,然後罪之未晩,賑恤穀數相左處,査覈後處之。同府,前鐵原府使李時萬,通津縣德浦鎭,徒三年充軍。啓。
吏曹啓目,三陟府使姜胤亨除授後,過限未上來,改差,何如?啓依允。
假注書宋光淵病,代假注書沈柟。
政院啓曰,右副承旨吳斗寅,以身病呈單,連日不進,聞其所患,不至大段云,牌招察任,何如?傳曰,允。
吏曹啓曰,以弘文館啓辭,咸鏡道新刻經書印取一件,抄出文官參下習於經學者數員,詳細校正事,啓下,校正官,速爲差出之意,自禮曹,移文本曹矣。參下官可合之人絶少,不得已參上·參下,通融抄擇七員,別單書入,而此時設廳有弊,使之會同校正於成均館事,因令本館諸堂上主管,使喚·書吏·使令等,亦令本館定給宜當,以此分付,何如?傳曰,允。
大司諫洪萬容辭職上疏,再呈。入啓。
院啓,請還收祈雨祭官賞格之命。措辭見上答曰,可賞則賞之,不可則已之。春夏之事,何必引例?不允。
吏曹判書朴長遠上疏。大槪,更冒萬死,竭聲呼籲,祈蒙恩遞事。入啓。
府啓,請勿留難,醫官鄭後啓·李東馨·尹後益,竝命拿鞫定罪。措辭見上臣等伏聞,春間黃海道平山地設庄打量時,有衝火射矢之變,本府捉囚近坊操弓者二十餘人,今至六朔,破家廢農,一境稱冤,又以密封囚係六七人,加以刑訊云。臣等取見刑曹公事,則平山府使金命說,緘辭,果有各里頭頭人十三名,習射人八名,竝爲囚禁請刑之語。奸民作變,事極驚駭,可以摘發,則固宜嚴治,而此是一人所爲,必非多人所共爲之事,無他可疑之端,而只以居近操弓之故,囚係數十人民,冤濫已甚,至於密封,則多由嫌怨,尤難取信。暗中作變之事,終無蹤迹鉤得之路,而徒招無告橫罹之怨,當此疏決獄訟之時,不可一向滯囚。請平山在囚人等,令本道竝爲放釋。禮曹正郞都愼與,本大丘府人,而貽書於新府使崔應天,列數前府使韓壽遠之罪,且言某某人宜差鄕任,應天極以爲駭,對壽遠焚之,傳說於搢紳間云。其數罪前倅,指揮新官之狀,殊極可惡,事係部民風俗,不可不以法究治。請禮曹正郞都愼與,拿問定罪。前縣監吳挺相,欲奪其亡弟挺柱家舍,送其子男,多率奴僕,其家窓戶,盡爲撤去,使其亡弟之妻,不得接跡,凡在聽聞,莫不驚愕。士夫家兄弟爭財,言之已醜,而其間擧措,又非人所忍爲,吳挺相罪狀,不可不嚴覈處置。請令攸司,明覈實相,從重科斷。答曰,不允。末端兩件事。依啓。平山所囚人則放送,而仍令本道,期於捕促事,嚴明申飭,可也。已上朝報
有政。吏批,以李慶億爲訓鍊提調,李河岳爲忠州牧使,李燦漢爲三陟府使,韓汝尹爲慈山郡守,金自南爲司畜署別提,黃士誠爲軍器主簿,朴世堂爲正言,朴世采爲進善,趙聖輔爲直講,承文提調南龍翼,承文副提調南九萬。
上在昌德宮。停常參·經筵。
副應敎南二星,兼春秋減下肅拜。
禁府,都愼與拿囚,啓。
司憲府照本,南部參奉朴承後矣本月十三日木覓山三次祈雨祭內摘奸時,祭井所排遮帳麤劣罪,笞五十贖,解見任別敍。啓依允。
政院啓曰,同副承旨,若非大段事故,不敢不進,自是流來古風,而同副承旨姜鎬,今日呈單不進,其於事體,殊甚未安,牌招察任,何如?傳曰,允。
府啓,請醫官鄭後啓·李東馨·尹後益,竝命拿鞫定罪。措辭見上答曰,不允。
政院啓曰,假注書沈柟,時無職名,依例付軍職,冠帶常仕,何如?傳曰,允。
假注書權愈受由,代李渻。
京畿監司書目,龍仁呈,以吏曹參議李翊辭職上疏上送事,啓。答曰,省疏具悉。義不當如是,爾其勿辭,從速上來察職。
答大司諫洪萬容疏曰,省疏具悉。爾其勿辭,從速察職。
院啓,以祈雨祭賞格還收事,論列已久,而尙靳一兪,昨承聖批,以可賞則賞之,不可則已之,春夏之事,何必引例爲敎,臣竊惑焉。凡論賞之事,可賞則賞之,不可則已之,誠如聖敎,而第今玆之擧,未知殿下眞有可賞之功而賞之乎?在前祈雨得雨之後,賞其祭官者,必須雨澤周洽,更不憂旱之謂也。今也則不然,頃日雖得一夜驟雨,中外遠近,未及遍洽,而旋卽開霽,秋陽烈曝,百穀枯損,朝野遑遑,日尋祈禱,今日之事,可賞耶,可已耶?臣之所以論執者,實在於此,是豈援例春夏,而强爲瀆擾乎?一邊祈雨,一邊論賞,非但有乖於論賞之道,殊非應天以實之意。請還收祈雨祭官賞格之命。答曰,不允。
禮曹啓曰,秋旱此酷,欲雨不雨,圭璧旣卒,冥應漠然,若過數日,則更無蘇枯之望,言念民事,不啻燃眉之急。今此五次祈雨祭,似當有越次變通之擧,而自前該曹重臣外,不敢直請,姑依常例,不卜日,來二十五日,楮子島·龍山江·冠岳山,遣重臣,朴淵·禾積淵·渡迷津·辰巖焚柴,同日一體設行,而朴淵·禾積淵·渡迷津·冠岳山,典祀官兼大祝·祭物,自京下送。執事官·犧牲,則令本道,差定進排事,各該司及京畿監司處,移文知委,何如?傳曰,依草記越次,以遣大臣行祭,磨鍊,可也。
政院啓曰,臺官詣臺廳,承受推考傳旨時,必與憲吏,同陞臺廳,承旨參坐,使憲吏展冊染筆,而當署處,亦使憲吏拈示,雖有謬例,本非古事,蓋臺廳事體,極爲嚴肅,承旨·史官,與臺官相對,此必非下吏陪坐指敎之地,揆以事理,殊涉未安。自今以後,臺官承受時,憲吏傳硯授冊之後,勿與承旨,對坐臺廳之事,定式施行,何如?傳曰,如此之事,皆是近日通弊,臺官必欲爲者,予未知其可也。啓辭誠然,依此定式爲之。
禮曹,五次祈雨祭,社稷·宗廟·北郊,遣大臣,不卜日,來二十四日設行,何如?啓依所啓施行。朝報
上在昌德宮。停常參·經筵。
禮曹正郞李以挺,綾峯君偁致祭事,果川地出去。
慶尙監司書目,道內農事,一向旱乾,極爲悶慮事。
全羅監司書目,別試初試,迫在來月二十日,許多擧子,皆以裹糧爲愍,監試東堂初試,正値覆審之時,似當有變通之道,令該曹稟旨定奪事。
藥房啓曰,伏未審夜來,聖候調攝,何如?眼患,漸向差減,而暑感之候,亦已平復乎?臣等區區憂慮,敢來問安。答曰,知道。時無加減矣。
院前啓,再次祈雨祭官賞格還收之命事,停啓。
掌令申命圭啓曰,疲劣如臣,冒居言地,不似之甚,臣猶自知,侵侮之來,固其宜矣,而近緣逆境,被侮政院,代罰陪吏,辱及臣身,雖不足言,而致蔑臺閣,實關國體,事難容默,妄觸喉司,轉輾至此,不得不三致瀆擾於靜攝之中,罪當萬死。臣昨見政院啓辭,心甚不當,而繼伏見如此之事,皆是近日通弊,臺官必欲爲者,予未知其可也,啓辭誠然,依此定式之敎,臣不勝惶惑悶鬱之至。玆事自有不然者,臣敢更陳其槪焉。臺官承受時,憲吏之上廳下廳,誠非大段,若如傳啓聽批之時,元不敢上廳則已,其冊子筆硯之屬,非臺官所可自持,而旣令執冊携硯而上,開卷點筆以進,臺官則其時,亦已上廳執事矣,或退其旁,以俟署畢,或下廳下,待署還上者,實是五十步百步之間,假令仍上,何益於臺官,假令下廳,何耀於承旨?卽一可笑之事,而但臺閣之事,毋論大小,皆有體例,而從前上廳,其來已久,如有可以攷信者則已,不然,安知其必非故事,而斷謂之謬規乎?此亦臺吏流來之事,豈以一時承旨之臆料,所可變更者乎?不但臣等,凡入臺席者,孰欲輕改也哉?其在上廳,實爲不可,則經歷累朝以來,名公碩老之通古今達事理,而出入銀臺者何限,而皆不爲非,因循到今,乃獨留與今日之承旨,而始矯其非乎?政院前後之語,或曰憲吏俯伏其前,有若敵耦對坐,或曰必與憲吏,同升臺廳,與承旨參坐,此蓋羞其若對敵參坐,有此執言,尤可笑也。此爲執事,而勢有所然,豈欲對坐而然乎?且凡下吏之在前執事者,皆可謂之敵耦參坐耶?設令眞若對坐而可羞,則其不可羞於臺官,而獨爲羞於承旨乎?若使此請,出於曾不相較之前,則容或可也,乃在累日紛爭之後,則其意不難知也。此不過初爲無據,不量其失,徒懷忿恚之心,必欲較勝,遂以微細之事,至爲煩稟,此可謂以禮事君乎?嗚呼,啓君上輕視臺官之漸,自政院今日而伊始矣。喉舌之官,是何等淸班重任,而其猷爲見識,至於如此,噫嘻,誠可惜也。府吏之上廳與否,元非大段,如上所陳,如此如彼,都是不關,而亦係臺中故例,似不可一朝壞革,且因此事,前後見侮於政院,非止一再,則臺閣之臣,爲政院凌辱,必至推折角勝而後已者,豈有如今日乎?相與呶呶,亦甚疲苶,而立殿階之下,與人君爭是非者,是乃臺諫之職,則何獨畏政院之尊重,而不敢一言乎?前後聖批,皆以臣等爲非,然則非而自是之罪,臣實難免,而臣之爲此,非爲臣身,亦非爲府吏之上廳,實欲存臺例重國體,而事有大謬,屢被政院之侵辱捃摭,再有聖上非斥之敎,則已使祖宗朝待臺閣體貌,掃地無餘,臣之情勢窘蹙,愈往愈甚,臣何敢一刻抗顔於臺席乎?請命罷斥臣職。答曰,觀此避辭,則予誠未曉也。下吏參坐,實深無據,何慍於此,而盛氣若是耶?予深異之,勿辭。
禮曹正郞李以挺,卒綾峯君偁致祭後入來。
大司憲趙復陽,持平崔後尙啓曰,承受時,臺吏上廳,自是古事,無論其規例當否之如何,此是何等瑣瑣,而政院乃以此,至於上慁睿聽,要取聖旨,汲汲於與臺臣爭鬧之際,惟知申本院之氣,屈臺臣之體,此何事理也?前此政院之失,專在於捉致臺官隨帶之吏,臣等之薄言相規者,此也,而承旨之疏,全沒此事,只執府吏上廳等事爲辭,自歸於護前作非,已甚不當。今玆之啓,語其事,則都涉好勝,思其弊,則有難勝原,前後擧措,若出一人,至微之事,轉輾乖刺,朝家大體,日見壞損,寧不慨然?伏見聖敎,反加印可,增長其不韙之習,臣等竊不能無憾焉。同僚旣以此引避,臣等又何可晏然於臺席乎?請命遞斥臣等之職。答曰,勿辭,退待物論。
掌令申命圭啓曰,昨日政院之啓,揆以事體,非但猥瑣之甚,意欲侵困臺閣,實涉無據,而此事之始,專出臣身,事不可泯默。且竊恐聖明,未詳其事勢規例之如何,故不得不略陳其槪,而不料降以嚴旨,至有下吏參坐,實深無據,何慍於此,而盛氣若是爲敎?臣不勝瞿然竦慄之至。下吏之上廳,執事元非參坐,只陳流來古事,非有所慍,至於喉舌之臣,終歸侵凌,必至摧拉而後已者,誠有所可駭,不可以嫌於涉己而不加痛斥,故略有云云,冀幸聖上之下燭,而何乃不諒微衷,反下不敢安之敎,增長其蔑臺之習,此豈所望於聖明者哉?徒切慨然,而嚴旨之下,亦不敢晏然,請命罷斥臣職。答曰,勿辭,退待物論。朝報
上在昌德宮。停常參·經筵。
自辰時至未時,日暈。夜二更,流星上入東方天際,狀如鉢,尾長三四尺許,色赤。
右參贊趙珩,賞格辭免上疏。入啓。答曰,省疏具悉。卿其安心,勿辭領受焉。
刑曹判書鄭知和上疏。大槪,冒死陳懇,乞收賜馬之命,以重賞典事。入啓。答曰,省疏具悉。卿其安心,勿辭領受焉。
領中樞府事李景奭箚子。大槪,病伏私室,虛帶職名,義所不安,伏乞俯諒垂死哀鳴之危懇,本職及提調等任,亟賜解免事。入啓。答曰,省箚具悉卿懇。疾病之來,誠所難免,卿何辭爲?卿其安心勿辭,從容調理。
執義權格啓曰,昨日同僚,以政院啓罷承受時,府吏上廳事,乃有未安之敎,相繼引避,臣當處置,而頃日以玆事,處置同僚也,臣不但不知府吏上廳之爲非,至以政院之强辨,爲不當,且臣曾爲城上所之任,經此如許之事,非一非再,則仍循舊例之失,臣亦難免,臣何敢晏然處置同僚乎?請命遞斥臣職。答曰,勿辭,退待物論。
開城留守書目,本府雨澤緣由事。
原襄監司書目,本月十一日小雨後,旋卽開霽,烈陽曝之,各穀焦枯,日就損傷,前頭民事,極爲悶慮事。
司諫李秞啓曰,憲府多官,引避退待,本院今當處置,而臣於大司憲趙復陽,有一家之嫌,臣何敢晏然處置乎?請命遞斥臣職。答曰,勿辭,退待物論。
獻納李觀徵啓曰,憲府以未安之敎,全數引避,同僚以嫌不處置,亦爲引避,今此處置,歸於臣身,而臣忝叨憲職,非止一再,承受時,府吏上廳,泛然看過,曾不知非,則仍循舊例之失,臣亦有之,何敢晏然處置多官乎?請命遞斥臣職。答曰,勿辭,退待物論。
假注書李渻病,代兪樟。
假注書尹嘉績書啓,臣敬奉聖批,往諭于議政府右議政宋時烈則以爲,惶恐震越,一倍增加,益不知所以爲辭云矣。傳曰,知道。朝報
上在昌德宮。停常參·經筵。
咸鏡監司書目,道內農事形止及旱災慘酷,今雖得雨,已無可望事。
藥房啓曰,雨後日氣乍涼,伏未審夜來,聖體調攝,何如?眼患,漸向差減,而暑感之候,亦有淸快之效乎?臣等憂慮未弛,敢來問安。答曰,知道。眼患有時輕重,猶未差愈矣。
玉堂箚子。大槪,請大司憲趙復陽,持平崔後尙,掌令申命圭,執義權格,司諫李秞,獻納李觀徵,竝命出仕事。入啓。答曰,依啓。
答禮曹判書李慶億疏曰,省疏具悉。卿其安心,勿辭往來。
禁府,李碩蕃·李範拿囚,啓。
戶曹判書李慶〈億〉辭職上疏。入啓。
大司憲趙復陽,執義權格,司諫李秞,掌令申命圭,獻納李觀徵,持平崔後尙就職。
傳曰,五次祈雨祭,獻官以下,書啓。
京畿監司書目,廣州等官呈,以久旱之餘,雨澤周洽,誠爲多幸事。
大司憲趙復陽避嫌。大槪,臣於同僚之論,有不可同參之嫌,請遞事。入啓。答曰,勿辭,退待物論。
府啓,朝廷事體,無論彼此是非,所爭者公而已,如或乘其忿懥,遂非而務勝,則事雖微細,不可不明斥也。承受時府吏上廳,本是微細之事,而政院費辭陳啓,必欲取旨,汲汲變通於爭鬧之餘,其意果在於定式乎?其輕蔑臺官,傷損事體之失,大矣。請當該承旨從重推考。所斤僉使金孝淸,本以卑賤之人,性且愚濫,頃任五衛將時,圖點不當受之廩祿,至於誣訴本兵,廉恥一節,固不可責之於如此之人,而其爲造心無狀,欺罔圖點之罪,殊極可惡。請所斤僉使金孝淸,削去仕版。大司憲趙復陽,引嫌而退,備局回啓,旣署其名,則本府之論,勢難同參,請命遞差。前啓醫官鄭後啓·李東馨·尹後益拿鞫定罪事,停啓。答府曰,不允。金孝淸遞差。處置事,依啓。朝報
上在昌德宮。停常參·經筵。
吏曹啓曰,臺諫有闕,〈政事〉取稟。
政院啓曰,所斤僉使金孝淸遞差事,命下矣。臺諫,方以削去仕版論啓,遞差傳旨,有不得捧入之意,敢啓。傳曰,知道。
傳曰,政事,明日爲之。
備忘記,獻官領議政鄭太和,左議政許積,判中樞府事鄭致和,各熟馬一匹面給,山川獻官相禮吳熽,熟馬一匹,典祀官石之珩,主簿奉綸,兼大祝主簿禹拜昌,大祝佐郞尹理·李沃,博士崔日隆,各兒馬一匹,監察及執事以下,各上弦弓一張賜給。
原襄監司書目,原州等官〈呈〉,染病人二百八十六名內,方痛一百七十五名,差歇八十九名,死亡二十二名事。江陵·蔚珍等官呈,以牛疫熾發事。
全羅監司書目,南原呈,以私奴李男,本月十六日雷電致死事。
領議政鄭太和箚子。大槪,懇乞還收賜馬之命,以重賞典事。入啓。
答吏曹判書朴長遠疏曰,省疏具悉卿懇。卿辭至此,本職當勉副焉。
答戶曹判書李慶億疏曰,省疏具悉卿懇。卿才允合,何用辭爲?卿其安心勿辭,從速察職。
兵曹判書洪重普箚子。大槪,乞罷職名,以安微分事。入啓。
禁府啓目,金重鳴刑問一次,劉忔二十四次不服,加刑。啓依允。
同府,禮曹正郞都愼與元情公事,判分內,姑停刑推,議處。同府照目,李知白矣賑米分給之際,前後各異,大小分等,不能致察,則不均之言,在所難免,罪杖一百贖,盡奪告身,私罪。啓功減一等。
政院啓曰,近日廳中,位甚不齊,出納之地,事多苟簡,而右副承旨吳斗寅,今日以病不爲仕進,聞其所患,不至大段云,卽爲牌招察任,何如?傳曰,允。
府啓,以承受時府吏上廳事,請當該承旨從重推考。措辭見上請所斤僉使金孝淸,削去仕版。見上答曰,不允。
左議政許積箚子。大槪,懇乞還收賜馬之命,以重賞典,以安微分事。入啓。
禮曹啓目粘連,全羅監司閔點狀啓云云。慶科之不可退行,前因忠淸監司閔維重狀啓,本曹已爲防啓,今雖別爲變通是白在果,至於京試官之別爲差出,右道敬差官之竝爲差出事段,事勢容或如此,而監試開場,在於十月十三日,則其時可以覆審未盡之處,則過後亦當追審,當此凶歲,不可差送京官,以添一弊,以此意,回移,何如?啓依允。
答領議政鄭太和箚曰,省箚具悉卿懇。旱餘霈然,穡事庶蘇,卿焉辭爲?體予之意,安心勿辭領受。
答行判中樞府事鄭致和箚曰,省箚具悉卿懇。旱餘霈然,穡事庶蘇,卿焉辭爲?體予之意,安心勿辭領受。
答兵曹判書洪重普箚曰,省箚具悉卿懇。卿無所失,安心勿辭,從速察職。朝報
上在昌德宮。停常參·經筵。
藥房啓曰,伏未審夜來,聖體調攝,若何?暑感之候,已得平復乎?眼患加減,亦何如?臣等憂慮未弛,敢來問安。答曰,知道。眼候又不如數日之前,今日欲爲受鍼矣。
大殿受鍼正時,辰正。
執義權格啓曰,衛將付祿,五衛將,則不計日月久近,直從座目中居首,然後他廳衛將,方可計其朔數,而次第付祿,已成規例。故當初衛將所據例,稟報於本兵,則金孝淸,亦豈不知,而只拈日月先後,費辭訴冤,此非圖占不當受之祿,而欺罔呈訴者乎?衛將規例,姑置不論,而爲其廩祿,親自呈訴,都喪廉恥,其時同列,莫不唾鄙,臣旣有所聞,不敢不與同僚,相議論啓矣。今見刑曹判書洪重普箚辭,臣不勝瞿然之至,至於私與等語,實是意慮之所不到,而顯有所張皇者,臣竊惜之。臣旣被重臣之斥,何可晏然苟冒乎?請命遞斥臣職。答曰,勿辭,退待物論。
大殿受鍼後,藥房·政院·玉堂·二品以上·六曹問安。答曰,知道。
傳曰,大臣·備局堂上,引見。
右副承旨吳斗寅辭職上疏。入啓。
大殿受鍼時,都提調鄭致和口傳啓曰,醫官尹後益·李東馨等,旣令入侍,則以戎服,出入榻前,事體未安,付軍職,使之冠帶,何如?傳曰,依爲之。
京畿都事尹搢,落後入來。
引見時,吏曹參判閔鼎重,與新判書金佐明,法當相避,卽今無政官,參議李翊,卽卽上來察任之意,令政院分付事,榻前定奪。吏曹判書金佐明出仕,前參判閔鼎重仍察事,榻前定奪。戶曹判書李慶億冬至使改差,其代,從二品中擬差事,榻前定奪。
兵曹判書洪重普箚子。大槪,乞罷職名,以安微分事。入啓。
兵曹口傳政事,副司直李東馨·尹後益。
持平崔後尙啓曰,臣賦性庸疏,一無所長,而忝此匪據,黽勉從仕,僨敗之憂,恒切于中,頃日臣與大司憲趙復陽,執義權格,齊坐于本府,而本府例多有推覈等事,日晩之後,始聞完席,而其時適有新啓,臣以城上所,拈筆構草於長官之前,而繼有推考磨勘之事,臣與同僚,相對照勘,而臣則急於詣闕,一邊書出傳啓之草,一邊酬應其公事,倥傯之際,吏曹推考公事,偶不能逐行照管,循例着署矣。昨者始爲取見當日公事,則吏曹堂上緘辭中,有數十年前宰相,有欲專政柄者,奏罷薦法等語,臣看來不勝瞿然之至,所謂數十年前奏罷薦法云者,指臣父而言也。臣父鳴吉,在丁丑拜相之初,構上一箚,條陳時務,而箚中果有請罷郞薦之事,蓋臣父,欲矯一時之弊,特以其所見,有所陳達耳。此實出於斷斷憂國之赤心,夫豈有一毫他意於其間哉?臣父自癸亥拔亂之後,被仁祖知遇之恩,身居銓衡者,亦多年矣。藉令臣父之意,果在於專政柄,如推緘中所云,則何不於秉銓之時,建請罷之,而乃於入相之後,始有此請乎?況臣父之論,乃先正臣李珥之遺意,而李珥之言,班班可考,則李珥,亦嘗有意於專政柄,而有所云云乎?今日紛鬧之端,初不豫於臣父,而遽以專政柄三字,勒加於數十年之後,噫,亦甚矣。吏曹堂上,若以臣父之見,爲不是,則直擧姓名而顯斥之,可也。藏頭提說,隱然歸咎者,亦獨何哉?詆斥臣父之語,在於推緘之中,則曾是意慮之所未到,而莫重公事,不能詳察,臣之不職之罪,固已大矣。臣有應避之嫌,而冒昧行公,又過累日,其爲昏謬,到此益甚,且同僚,以金孝淸事,被斥於重臣,旣已引避,而臣於此論,與之同參,則難冒之勢,與同僚無異,以此以彼,決不可一刻晏然,請命遞斥臣職。答曰,勿辭,退待物論。
答兵曹判書洪重普箚曰,省箚具悉卿懇。卿其安心勿辭,退待物論。
答右副承旨吳斗寅疏曰,省疏具悉。爾其勿辭,從速察職。
大臣·備局堂上引見時,領議政鄭太和所啓,前戶曹判書金佐明別單中,祭服·品帶改造事,令禮官稟處,何如?上曰,依爲之。又所啓,前戶曹判書金佐明別單中,鑄字工匠前頭數朔料布及銅鐵之價,依所陳,令戶曹參酌,磨鍊題給,何如?上曰,依爲之。左議政許積所啓,判尹李浣,身有實病,而兼察兩任,一朔之內,十五日則京兆坐起,十五日則酬應都監之務,筋力有所不逮。故兩任事務,皆未免廢閣,判尹李浣改差,何如?上曰,依爲之。兵曹判書洪重普所啓,冒屬忠義徵布之類,幾至千數矣。各官所報,或以年滿,或以兒弱稱頉,而三四年之間,物故者亦多。故收布之數甚少,勢難補用於軍需,今聞判府事鄭致和之言,中樞府錄事,法典則元額只是六十名,而加定之數,多至八百,京中立番錄事,則不過四五名,而一人之所徵收者,或至七八十名,或至百名云,事當除出八百人中,壯實者五百人,移送本曹,一依中樞府所捧例,徵布補用矣。上曰,依爲之。吏曹參判閔鼎重所啓,三水,卽邊邑也。旣已差出之後,改差重難,故不敢啓達矣。今聞新郡守尹昌元生母,則七十三,養母則時年七十九,而昌元,不敢以親老呈狀云,其爲私情,甚爲切迫矣。領議政鄭太和曰,臣亦聞此言矣。邊邑重地,雖難頻數遞易,而孝理之下,似有變通之擧矣。上曰,然則改差,可也。領議政鄭太和所啓,三水前郡守鄭斯翰,臺啓以前任事遞差。邊倅遞差,旣無前規,且關後弊矣。左議政許積曰,旣以不廉論啓,而只請遞差,事甚不當,請前三水郡守鄭斯翰,罷職似可矣。上曰,依爲之。吏曹參判閔鼎重所啓,保寧縣監趙時瑗,以親年七十呈狀,而趙時瑗,卽嶺南之人也。相去絶遠,遠離赴任,情勢切迫。且漆原縣監李後晟,家有八十三歲老母,而此邑,乃除絜家之處也。在法當遞,似有變通之擧矣。上曰,竝爲改差,可也。又所啓,成均館,舊有折受柴山二處,一在楊根地,一在金浦地矣。金浦柴山,則問之本郡,則已失其處,而餘存者,川反浦落,楊根柴山,則壬辰兵亂以後,亦不收拾,皆爲居民冒點之處,今方下送官員,改量立標矣。自廢柴山之後,儒生齋舍及所用供饋,所用柴木,盡責於奴婢,不勝支當,將有難保之勢,金浦柴山已失矣。其代,當以他邑可合之處,從容聞見,更爲啓下,而運柴船隻,亦令工曹除稅許屬,以爲養士之用,何如?上曰,依爲之,而定給二隻,可也。左議政許積所啓,戶曹判書李慶億,曾爲禮曹判書時,以省掃及沐浴事陳疏,而移拜度支,自上循例給由矣。地部事多積滯,且使行之期不遠,其在情理,省掃則不可不許,而若許沐浴之由,則本曹事務,曠廢可慮,沐浴之暇,不當許之矣。上曰,其疏,則雖已循例批下,而欲與相議處之矣。奉使之後,則例遞本職耶?左議政許積曰,奉使出疆之後,則當遞本職,其間察任,不過二·三朔矣。上曰,若遞本職,則雖不給沐浴之暇,其間行公之日無幾,若以度支爲重,則當遞使行,若以使行爲重,則當遞本職,治病作行,宜矣。度其輕重,變通可也。領議政鄭太和曰,奉使之行,有若輪回次第而差送,故李慶億不得不擬差矣。李慶億,今雖不送,而後日,則亦當爲首擬矣。上曰,李慶億冬至使改差,其代,從二品中擬望,加資以送,可也。已上朝報
有政。吏批,以宋奎禎爲扶餘縣監,金汝翰爲漆原縣監,金瑜爲朔州府使,柳之發爲保寧縣監,宋奎濂爲海運判官,柳天柱爲三水府使,承文正字金學培,李慶徽爲大司憲,朴長遠爲左參贊,趙復陽爲禮曹判書。
引見時,領議政鄭太和所啓,觀此豐基郡守魚尙儁上疏,則以本郡,在於竹嶺之下,土瘠民小,而邑居南州之首,接境湖西之界,一年刷馬,多至二百餘駄,民將不堪,願命本道監司,査考本邑弊端,從便變通云云,此條件,令本道監司,商量變通,俾無偏苦之患,何如?上曰,依爲之。吏曹參判閔鼎重所啓,咸鏡監營,移屬兵營之後,其中良三手,則自兵曹,陞定正兵,更令該邑,充定其代矣。定平府則良三手之陞正兵者,至於九十九名之多,而刻期責令充定,雖以三南盛邑言之,百名之代,一時充定,可謂極難,況北道殘邑乎?本府事勢,實難支堪,定平府良三千九十九名之代,令本道監司酌量善處,或分定列邑,或限年充數,何如?上曰,依爲之。
備局啓曰,戶曹新判書李慶億再上疏辭之批答,已下矣。度支事務,漸至稽滯,卽爲牌招察任,何如?答曰,允。已上備局謄錄
上在昌德宮。停常參·經筵。
大殿,政院·玉堂問安。答曰,知道。
藥房啓曰,昨日受鍼後,卽有引見之擧,伏未審夜來,聖體調攝,若何?眼患,別無差減之效乎?暑感之候,亦何如?今日受鍼時刻,依前定以辰正宜當,臣等不任憂慮,敢來問安。答曰,知道。
黃海監司書目。今月二十日始雨,至二十三日,連四日大雨注下,平陸成海,禾穀沈沒事。
大殿受鍼後,藥房·政院·玉堂·二品以上·六曹問安。答曰,知道。
兼大司成閔鼎重上疏。大槪,更申前席之請,懇乞還收仍察銓職之命。治臣不能力辭之罪,以存事體,以謝物議事。入啓。
以持平崔後尙避嫌,傳曰,此避嫌辭意所付箚子,傳書日記,覓入。
政院啓曰,近日廳中,位甚不齊,出納之際,苟簡莫甚,而右副承旨吳斗寅,疏批旣下之後,又不仕進,其於事體,殊甚未安。右副承旨吳斗寅,牌招察任,何如?答曰,允。
司諫李秞,獻納李觀徵啓曰,臣等卽伏聞,昨日筵席,大臣以爲,論啓邊倅,則本無遞差之規,必以罷職爲請,而頃者臺啓,請遞前三水郡守鄭斯翰者,旣違規例,且論以不廉,而擬律太輕,尤爲不當,仍請罷斯翰而蒙允云。擧行條件,時未之出,只聞其槪,而臺啓違誤,其失非細,臣等聞來,不勝瞿然之至。臣等,屢忝匪據,尙昧舊例,且其擬律失當,以致大臣之排斥,未免來瀆於靜攝之中,臣等,何敢一刻抗顔,晏然臺席乎?請命遞斥臣等之職。答曰,勿辭,退待物論。
府啓。竝引嫌而退,雖曰卑賤之徒,旣廁衣冠之列,則欲圖廩祿,親自訴冤,迹其所爲,可謂無狀,據實請罪,未爲不可,意外之斥,非所爲嫌,無論事係公私,初不詳察奏牘,雖緣於遽,難免其失,論一邊倅,至擧前事,而罪止請遞,有違臺例,大臣之非,宜不可免,請執義權格出仕,持平崔後尙,司諫李秞,獻納李觀徵,竝命遞差。答曰,依啓。
戶曹判書李慶億辭職上疏。入啓。
執義權格就職。
執義權格啓曰,臣忝冒臺官,無一事裨補,瑣瑣瀆擾於靜攝之下,臣之罪戾,亦已多矣,伏見兵曹判書洪重普箚本,多有未解者,不得不略陳也。臣頃日,偶見衛將之緘辭,招問衛將所該吏,則果有付祿時,本廳他廳付祿區別之例,問諸本兵下吏,亦聞有是規云矣。今者箚本中,有曰前後所未有之事,繼之云不可以臺諫一時風聞,卒然有所定式,臣之所論,只惡其金孝淸之圖占不當受之祿,而衛將所體例,則全無是非之語,至於稟報於本兵云者,乃當初衛將付祿,本廳衛將,則不計朔而應付,故不書日月,他廳則兩衛將除拜相同,故難於取舍,以其日月稟報之謂也。本兵分付後,衛將之終不査報曲折,臣實不知,何可强其所無而謂有乎?論一幺麽武夫,旣令重臣,連次陳箚,臣又不免連日瀆擾,無非臣言不見信之致,何敢一刻苟冒乎?請命遞斥臣職。答曰,勿辭,退待物論。
答兼大司成閔鼎重疏曰,省疏具悉。卿其勿辭,依榻前定奪,施行。
答戶曹判書李慶億疏曰,省疏具悉卿懇。度支之任,曠闕已久,宜念國事,安心勿辭,從速察職。已上朝報
禮曹啓曰,各陵抽栍摘奸,前月纔已行之,畿甸驛路厨傳之弊,亦不可不慮,今朔則姑不發送之意,敢啓。傳曰,知道。禮曹謄錄
上在昌德宮。停常參·經筵。
大殿,政院·玉堂問安。答曰,知道。
工曹,今春夏等褒貶,掌苑署別提李克明,中。
吏曹啓曰,臺諫有闕,政事,取稟。傳曰,過齋戒後,爲之。
藥房啓曰,伏未審夜來,聖體調攝,若何?暑感之候,已得快愈乎?眼患加減,比昨何如?今日受鍼時刻,仍用辰正宜當,臣等不任憂慮,敢來問安。答曰,知道。症候,已言于醫官矣。今日受鍼,姑停。
備邊司啓曰,戶曹判書李慶億再上辭職之疏,批答已下矣。度支事務,漸至稽滯,卽爲牌招,何如?傳曰,允。
左議政許積箚子。大槪,病勢甚重,久曠起居之禮,前頭差復,亦不可以日月期,乞遞職名,以便公私事。入啓。答曰,省箚具悉卿懇。卿其安心勿辭,調理。仍傳曰,遣內醫看病。
謝恩,戶曹判書李慶億。
府啓,執義權格,引嫌而退。當初論啓,只爲竊祿計朔規例,初非所辨,而避辭所云,亦有援據,雖被累斥,在我無失,請命出仕。答曰,依啓。
今日受鍼事,傳敎。
大殿受鍼後,藥房·政院·玉堂·二品以上·六曹問安。答曰,知道。
執義權格就職。
府啓。此下缺朝報
司饔院啓曰,大殿,司圃署供上西果一箇,眞果二箇,點擇捧入之後,謂以不合御供,自差備內,還爲退出。故卽令本署,又爲改備,則其所改納者,西果幾至三十餘箇,眞瓜亦至九十餘箇。而全數不合,緣連日雨下,夜氣且涼,圃果之未熟,勢或然矣。一向點退,而終不得可合者,則日勢已晩,闕供可慮,不得已擇其中稍優者,仍爲封進之意,惶恐敢啓。且莫重御供,旣爲不合,則當該官吏,無論事勢之如何,難免其責,亦令攸司推治,何如?傳曰,允。已上司饔院謄錄郞廳權穎校正。日記廳郞廳任遠書。
上在昌德宮。停常參·經筵。
大殿,政院·玉堂問安。答曰,知道。
藥房啓曰,伏未審夜來,聖體調攝,何如,眼候,與昨一樣乎?今日受鍼時刻,退定於巳初,宜當,臣等不任區區憂慮,敢來問安。答曰,知道。
大殿受鍼後,藥房·政院·玉堂·二品以上·六曹問安。答曰,知道。
刑曹啓曰,金氏無子男,事知奴子,姑先從重治罪。吳挺相照律處置,何如?啓依允。
掌令申命圭啓曰,臣近緣疾病,且遭服制,久未供職,與執義臣權格,未行相會禮。金孝淸事論啓,旣不同參,是非虛實,全未有知,大臣非斥之言,又未及聞。只觀其避辭,則前後所言,似有援據,故其於再避,連請出仕矣。昨見權格三避之辭有曰,大臣以知其失實,而不卽引避爲非云,臣始覺瞿然之至。然則當初論啓者,同僚也,處置請出者,臣也,而同僚,旣以前後遂非,引嫌自列,則右其遂非之臣,當任乖當之失,臣何敢一刻仍冒乎?請命遞斥臣職。答曰,勿辭,退待物論。
玉堂箚子。大槪,請執義權格,掌令申命圭遞差事,入啓。答曰,依啓。已上朝報
兵曹啓曰,水原軍兵點閱,已爲定日,故使前中軍李延禎,姑爲留在本府,過點閱後,上來之意,纔已覆啓蒙允,卽聞李延禎前日中軍仍任之後,元不下去云。水原軍兵聚會之日,則姑令差出假中軍之意,分付,何如?傳曰,允。已上兵曹謄錄
上在昌德宮。停常參·經筵。
自午時至申時,日暈。
大殿,政院·玉堂問安。答曰,知道。
藥房啓曰,伏未審夜來,聖體調攝,何如,眼候,別無差減之效乎?今日受鍼時刻,仍用巳初宜當,臣等不任憂慮,敢來問安。答曰,知道。
政院啓曰,今日爲政事,命下矣。吏曹判書金佐明,時未肅拜。參判閔鼎重,以相避,不爲行公。參議李翊聞有榻前分付,昨日來到城外,陳疏到院,而吏曹堂上,時無行公之員,參議李翊卽爲牌招,開政,何如?傳曰,允。
江華留守書目,去七月二十二日夜半大雨,尙不開霽事。
原襄監司書目,道內各邑農事雨澤形止事。又書目,狼川縣監沈益善,殺人覆檢同推事行關之後,終不聽施,不爲受由,偃然棄歸,爲先罷黜,罪狀乙良,令朝廷處置事。又書目,病勢沈重,差復無期,更陳危懇,乞遞職名事。
全羅監司書目,本道農事亢旱之餘,七月初旬之雨,則珍島一邑外,毋論遠近,均被霈澤,田畓各穀,頗有回蘇之望,而尤甚枯損田畓禾穀段,成實難望緣由事。
大殿受鍼後,藥房·政院·玉堂·二品以上·六曹問安。答曰,知道。
兵曹,今月二十日王世子冊禮別試武科初試規矩,六兩三矢百步,片箭三矢百三十步,一巡二分落點,取一技。
忠淸監司書目,德山呈,以境內因痢疾,老弱死亡者,多至百餘人,事極驚慘事。又書目,懷德呈,以右議政宋時烈上疏上送事。
忠淸監司書目,洪陽呈,以七月十八日下雹,狀如鳥卵,豆太禾穀,多有損傷。稷山呈,以七月十八日私奴玉龍·雄馬,雷震致斃,俱係異常事。
進善朴世采辭職上疏。入啓。已上朝報
有政。吏批,以柳寔爲狼川縣監,典獄主簿丁尙俊,以李正英爲判尹,金澄爲司諫,鄭始成爲掌令,宋昌爲獻納,呂聖齊爲執義,尹深爲持平。
上在昌德宮。停常參·經筵。
左水運判官尹湊,漕運後入來。
大殿,政院·玉堂問安。答曰,知道。
判決事閔周冕,亡母遷葬上疏,及副校理李䎘辭職上疏。入啓。
藥房啓曰,伏未審夜來,聖體調攝,何如,眼候與昨一樣乎,今日受鍼,何以爲之?臣等不任憂慮,敢來問安,竝此仰稟。答曰,知道。與昨別無顯效,今日亦爲受鍼,可也。
大殿受鍼正時,巳初。
京畿監司書目,豐德·通津等官呈,以牛疫熾甚,公私牛致斃,多至一百餘首,極爲可慮事。又書目,水原等二十三官呈,以雨澤農事形止事。
禁府啓目,都愼與議處云云,其矣所居大丘府,鄕論携貳,多有不美之風,如許大端之事,不可不告於新倅,而煩於口達,書其梗槪,封裏以送,而鄕所之任,爲守令之耳目,宜擇鄕望。故書其末端,至於數罪前倅事段,多般發明,當初其矣私書,前府使韓壽遠及新府使崔應天,一處拆見云。崔應天則已爲赴任,韓壽遠乙,拿問實狀後,稟處,何如?啓依允。又啓目,朴挺榮等面質云云,彼此問答外,且觀其各人氣色,則朴挺榮,似有誣飾强辨之狀兺不喩。刑曹推覈時,旣已遲晩納招,到今更招,如是變說,其爲情狀,尤極痛駭。以李碩馪等招辭及面質時所言觀之,則挺榮造言陷人之罪,昭著難掩。依榻前定奪照律,李碩馪·李範段,更無可問之事,竝只放送,何如?啓依允。
政院啓曰,近日臺官,無行公之員,監察連日茶時,事甚苟簡。且新除授守令及監察未署經之人,至於五員之多,兩司未肅拜之員,竝爲牌招,署經,何如?傳曰,允。
大殿受鍼後,藥房·政院·玉堂·二品以上·六曹問安。答曰,知道。
禁府,韓壽遠拿囚。啓。
謝恩,執義呂聖齊,司諫金澄,掌令鄭始成,獻納宋昌,持平尹深。
左議政許積箚子。大槪,病勢危苦,久闕起居之禮,賓廳之坐,亦未進參。乞遞職名,以便公私事。
答副校理李䎘疏曰,省疏具悉。爾其勿辭察職。
忠淸監司書目,尼山兼任連山呈,以持平尹拯上去不得事。啓遞差。
刑曹啓目,喪人前縣監吳挺相矣西小門內家舍,故判府事吳竣,有意傳給於金氏。丙午戶籍,以金氏書呈。金氏爲其亡夫遷葬所需,以放賣之意,通于挺相,則以姑待喪畢之意答之。其後挺相婿家,欲爲借入,則金氏意謂主張。許撤其家廊窓戶而來,則挺相又爲撤取內房窓戶而藏之於家。未免有兄弟間爭財之說,亦甚可駭。罪杖八十,贖,奪告身三等,私罪。啓功減一等。
府啓,朝廷事體,無論彼此是非,所爭者公而已矣。如或因其忿懥而發,則事雖微細,不可不明斥也。承受時府吏上廳,本是至微之事,而政院費辭陳啓,必欲取旨,汲汲變通於爭鬧之餘,其意果在於定式乎?其輕蔑臺官,傷損事體之失大矣,請當該承旨從重推考。前僉使金孝淸,頃任衛將時,圖占廩祿,誣訴本兵。渠雖卑微,旣躋衣冠堂上之列,則其所自處,固異於下賤,而都喪廉恥,造意無狀,不可遞差而止。請前僉使金孝淸,削去仕版。答曰,不允。
院啓,戚畹秉政,必有流弊,故歷代帝王,著令禁防者,亦多有之。至於竇廣國之忠,而不以爲丞相,馮野王之賢,而不以爲御史大夫,具防微遠嫌意,豈偶然哉?金佐明身居戚畹,而遽授詮衡,竊恐聖明,或未深思,而亦豈淸朝之美事哉?公議皆以爲不當,請吏曹判書金佐明遞差。懲惡威罪,專在刑獄,而近來國綱解弛,刑獄不嚴,識者之寒心,久矣。殺人罪囚李世恭,公然往來於其家,時時留宿,至産二子云,刑獄如是,何以爲國?事之可駭,莫大於此。前後獄官,難免其責,請令攸司明査科罪。答曰,依啓。
吏曹啓曰,臺諫有闕,政事,取稟。
禮曹褒貶,修撰宋奎濂,奉敎李敏采,編修官洪錫龜,記事官宋奎濂·李敏采,承文副正字柳譚厚·柳尙運,隷習官朴世堂·李端夏·尹深·李翊相·申晸·禹拜昌·李敏采·金啓光·趙根·趙觀國·尹荇·安永錫,以上中。承文副正字張瑱·成瑨·任弘益·申厚命,隷習官宋奎濂·李有相·張斗七·鄭庥,以上下。
答左議政許積箚曰,省箚具悉卿懇。飾非之辭,何足介意?須念國事,調理行公,以副予意。仍傳曰,遣史官傳諭。已上朝報
禮曹粘目,平康縣鄕校聖廟傾頹處,改造時,先告事由移還安祭香祝,令該司急速磨鍊下送,隨時卜日設行事,行移,何如?啓依允。已上禮曹謄錄
上在昌德宮。停常參·經筵。
大殿,政院·玉堂問安。答曰,知道。
藥房啓曰,伏未審夜來,聖體調攝,何如,眼候,尙無差減之效乎?今日受鍼時刻,仍用巳初宜當,臣等不任憂慮,敢來問安。答曰,知道。
備忘記,九載眼病,根底已痼,三年湯泉,頗得收效,忽於今夏,轉輾彌留,無旬日粗安之時,有數月痛澁之苦,若失及今治療,又値冬春輒發之時,則其將奈何?欲於未寒之前,往浴溫泉。第念穡事未穫,秋務方殷,予深未安。其於凡事,十分從簡,小除民弊,玆事誠不獲已,豈樂爲哉?卿等,知悉擧行。
大司諫洪萬容三度呈辭。入啓。遞差。
傳曰,政事,明日爲之。
禁府啓目,前部將朴挺榮矣,造言陷人罪,決杖一百,流三千里,盡奪告身,私罪。啓依允。
咸鏡監司書目,久旱得雨,誠爲多幸,枯損各穀,無望更蘇事。又書目,慶源呈,以李順鶴母子,一時渰死事。
黃每監司書目,海州地龍媒舊鎭,城外洋中,去七月二十八日午時,白龍上天之際,張後良瓦家盡爲破碎,至於其妻子壓死,極爲驚慘事。
大殿受鍼後,藥房·政院·玉堂·二品以上·六曹問安。答曰,知道。
禮曹,溫泉擧動吉日,令日官推擇,則今八月十六日·二十日爲吉云,此兩日中,以何日爲定乎?敢稟。傳曰,十六日爲之。
今日受鍼後,領議政鄭太和,左議政許積,戶曹判書李慶億,禮曹判書趙復陽,知事李浣,引見。
府啓,卽見本府監察呈課,今月初一日文廟釋奠時,東廡分獻官禮賓寺正李廷楫,年紀衰耗,身病且重,不能運動,擔負而行,滿庭觀瞻,莫不駭異。至於奠酌,以他獻官,推移代行云,莫重祭享,苟簡至此,揆以事體,誠爲未安。請禮賓寺正李廷楫遞差。答曰,依啓。前啓當該承旨從重推考事,前僉使金孝淸削去仕版事。停啓。
吏曹,整理使李慶億。啓。
京畿監司書目,交河縣監吳始益,母病深重,累度呈狀,趁不還官,罷黜,其代,急速差出事。
驪州呈,以夏興君曺漢英病重,上去不得事。
今日引見時,文武科初試退行事,榻前定奪。
引見時,領議政鄭太和所啓,文·武科初試,在於今月二十日,而今有溫陽擧動之命,擧動後,勢難仍爲設場,別試·式年,似當次次退行矣。上曰,依爲之。
引見時,領議政鄭太和所啓,承文院褒貶,朴世堂,以訓上,雖無應講之事,開講時,當執冊而坐,以書通略,而只行禮數,終不入參,故臣等,置之中考矣。朴世堂爲冬至使書狀官,而旣在中考,則不當兼帶,下批似當變通矣。上曰,朴世堂中考,蕩滌,可也。藥房都提調鄭致和所啓,行幸時,提調盡爲陪從,留都提調一員,依前差出,察任何如?上曰,陪從百官,啓下後差出。領議政鄭太和所啓,整理使,以戶曹判書李慶億差出,急速下送,何如?上曰,依爲之,而不但凡事,十分從略,至於道路,只塡其坑坎處。仍舊勿爲修治,以除民弊事,使之檢飭,可也。
引見時,今此溫陽擧動時,供上進排物種,元數中減半,無過三十種,而物名,亦不必定式,隨所得推移充數封進事,因下敎定奪。已上朝報
禮曹啓曰,侍講院啓辭,王世子謁廟之禮,頃者春間,因禮曹啓辭,以閭閻拘忌之疾,不得乾淨之故,有姑待日氣之涼冷,更稟擧行之敎矣。卽今秋序向半,日氣稍凉,閭閻拘忌之疾,亦頗寢息,而廟見盛禮,久未擧行,誠爲未安。請令禮官更爲稟旨定奪,何如?傳曰,允事,傳敎矣。王世子謁廟之禮,臣曹曾請待秋稟行,而頃聞閭閻之間,猶未乾淨,姑有所待,未及再稟矣。今者秋序向深,日氣漸涼,展謁之禮,依講院啓辭。令日官擇日擧行,何如?同日引見時,還出給,判書親受出來,擧動,還宮後更稟。已上禮曹謄錄
上在昌德宮。停常參·經筵。
大殿,政院·玉堂問安。答曰,知道。
藥房啓曰,昨日受鍼之後,有引接臣僚之擧,伏未審夜來,聖體調攝,何如,眼候一樣無加減乎?今日受鍼,姑爲停止乎?臣等不任區區憂慮,敢來問安,竝此仰稟。答曰,知道。與昨無異,今日受鍼,姑停可也。
右參贊朴長遠,吏曹參判閔鼎重上疏。大槪,冒昧陳章,乞治臣等之罪事。入啓。
領中樞府事李景奭箚子。大槪,受鍼連日,一未趨闕,合申解職之懇,而姑不敢言。伏聞溫幸且定,此實出於萬不得已,而霜候易迫,憂慮區區,賤疾非可陳之時,而久闕起居,亦安得晏然?伏地待罪事。入啓。答曰,省箚具悉卿懇。卿其安心,勿待罪。
判尹李正英上疏。大槪,格外超資。乞卽還收,新授職名,竝卽遞改。仍命假銜奉命,俾完使事事。入啓。
禮曹啓曰,各陵展謁,春則二三月,秋則八九月。恒式取稟事,曾已定奪,而自上方在受鍼調攝之中,不得循例取稟之意,敢啓。傳曰,知道。
政院啓曰,今此溫陽擧動時,諸道監司,依上年例,各其境上來待,而原襄監司,則原州本營留住待候事,竝下諭,何如?傳曰,允。
刑曹判書鄭知和,參議朴世城上疏。大槪,乞罷臣等之職,仍治尸職之罪,以重刑獄事。入啓。
刑曹疏曰,當日發遣本曹郞官,摘奸典獄署,則啓覆罪人二名及殺人罪人九名,解脫枷杻云,死囚解杻,事甚驚駭,當該官員,姑先從重推考,何如?傳曰,事甚駭愕,當該官員,拿問處之。
拿推現告,典獄參奉李勉行。
禮曹啓曰,傳敎矣別試吉日,令日官推擇,則初試,來十月初九日。殿試,同月二十九日。放榜,十一月十七日爲吉云。以此日,原粘中改付標以入,而式年初試,則待新曆頒降後,擇日擧行,何如?傳曰,允。
副修撰李端夏,牌招肅拜。
弘文館啓曰,新除授修撰尹深,時在京畿廣州地,經筵入番事緊,請斯速乘馹上來事,下諭。且下番修撰鄭載嵩,今日政,移拜持平,副修撰李嵇,以兒息拘忌之疾,陳疏到館,修撰洪柱國,以身病,亦爲陳疏,而聞其所患,似非大端,洪柱國及新除授副修撰李端夏,竝卽牌招,使之推移入直,何如?傳曰,允。
觀象監,夜二更,流星出羽林下,入巽方天際,狀如鉢。尾三四尺許,色赤,光照地。啓。已上朝報
禮曹單子,今此溫泉擧動敎是時,應行諸事,一依乙巳年例,參酌磨鍊爲白去乎,依此擧行,何如?出宮時,殿下具戎服,乘小輿,至仁政門外高坐,至崇禮門外,乘駕轎,至江頭乘船時,乘小輿節次,令該司擧行爲白乎矣,陪從百官乙良,亦令吏曹磨鍊擧行爲白齊。出宮時,留都百官,具戎服,佩劍佩弓矢揷羽,初嚴前,闕門外一會,分東西序立,大駕將至,鞠躬祗迎,以次侍衛,至江頭,大駕渡江後,落後爲白乎旀,陪從百官,則具戎服,佩劍佩弓矢揷羽,大駕出宮前,豫爲渡江,分東西序立,大駕將至,鞠躬祗迎,以次侍衛,至果川宿所,改以常時戎服,只佩劍爲白乎旀,矣侍從官乙良置,出宮時,則有戎服,佩劍佩弓矢插羽,至果川宿所,改以常時戎服,只佩劍爲白齊。出還宮時,晝停所,勿爲嚴節次,只諸事豫備,令兵曹擧行,陪從百官,勿爲侍立,以次侍衛爲白乎旀,大駕至經宿處,翼日動駕時,依例嚴節次,陪從百官,初嚴前,先就祗迎位,分東西序立,大駕將至,鞠躬以次侍衛。凡經宿處,每倣此爲白齊。
諸衛之屬及陪從百官,竝自持飯爲白齊,還宮時,殿下戎服,乘小輿,至行東水門外,乘駕轎,陪從百官,以常時戎服,只佩劍,初嚴前,先就祗迎位,分東西序立,大駕將至,鞠躬祗迎,以次侍衛如來儀,而至果川宿所,殿下具戎服,陪從百官,以戎服,佩劍佩弓矢揷羽,侍衛爲白乎矣。留都百官乙良置,依出宮時例,亦以戎服,佩劍佩弓矢揷羽,一會江頭,分東西序立,大駕將至,鞠躬祗迎,以此侍衛爲白齊。出還宮時,十里內,則漢城府及當部官員,十里外,則本道監司及守土官,依例導駕爲白齊。出還宮時,晝停所及經宿處,大小幕次排設諸事,令各該司及本道擧行,而亦令司鑰指揮爲白齊。出宮後,留都百官及闕內入直官服色,依前例戎服事,分付各該司爲白齊。出宮後,留都百官,每五日未明,齊會于朝房,堂上三品以上,則進詣于留都大臣前,仍詣闕內,問安于大王大妃殿·王大妃殿·中宮殿·世子宮爲白乎矣,堂下三品以下,則仍留朝房爲白有如可,問安後,一時退去爲白齊。未盡條件,追乎磨鍊爲白齊。啓依所啓施行。已上禮曹謄錄
有政。吏批,以趙嘉錫爲海運判官,李夢錫爲交河縣監,崔後尙爲正言,張善瀓爲大司諫,李端夏爲副修撰,鄭載嵩爲持平,尹鏶爲戶曹參判,閔宗道爲文學,尹世獻爲義禁府都事,尹敬敎爲持平,尹深爲修撰,宋搏爲司評。
上在昌德宮。停常參·經筵。
自巳時至酉時,日暈。
大殿,政院·玉堂問安。答曰,知道。
大司憲李慶徽辭職上疏。入啓。
左副承旨南九萬辭職上疏。入啓。
漢城府啓曰,去四月二十六日引見時,禁制之條,古今有異,議廟堂,更爲定式事,命下矣。本府所管禁制七條,就議廟堂,應禁及刪改條件別單,書入之意,敢啓。傳曰,知道。
刑曹啓曰,本曹正郞羅萬葉改差,其代,後政擇差,何如?傳曰,允。
禮曹啓曰,今此溫泉擧動時,王世子當有祗迎祗送之禮,而王世子年幼未冠,依上年例,祗送祗迎等禮,節目中磨鍊以入之意,敢啓。傳曰,知道。
成均館官員,以知館事意啓曰,經書校正,今方設廳於本館矣。校正之役,不專一,則難可致精,限完畢間,校正官,竝除本司仕上直。勿參凡公會,勿爲差祭,而試射·朔書·月課·殿講等事,亦許姑減,何如?傳曰,允。
藥房啓曰,伏未審夜來,聖體調攝,何如,眼患別無差減之效乎?臣等憂慮未弛,敢來問安。答曰,知道。與昨無異矣。
刑曹啓曰,去四月二十六日引見時,禁制之條,古今有異,就議于廟堂,更爲定式事,命下矣。本曹所管禁制名目,就議于廟堂,應禁條件及刪改條件別單,書入之意,敢啓。傳曰,知道。
禁府,李勉行拿囚。啓。
答判決事閔周晩疏曰,遞差。
答原襄監司李尙逸疏曰,省疏具悉。卿其勿辭察職。
答刑曹判書鄭知和,參議朴世城疏曰,省疏具悉。卿等,勿辭察職。
答判尹李正英疏曰,省疏具悉。卿其安心勿辭,從速察職。
答右參贊朴長遠,吏曹參判閔鼎重疏曰,省疏具悉。卿等,勿辭察職。
答大司憲李慶徽疏曰,省疏具悉。卿辭至此,本職,當勉副焉。
答右議政宋時烈疏曰,省疏具悉卿懇。辭已竭矣,復何多誥?卿其須體如渴之望,亟斷來章,調理上來,以副至意。仍傳曰,遣史官傳諭。
吏曹啓曰,臺諫及承旨有闕。政事,取稟。
刑曹啓目,賊人裵天男等,都城至近之地,五人結黨,殺越人命辭緣,旣已承服。以謀殺人之律照斷,報議政府,詳覆,何如?啓。都城至近之地,結黨橫行,殺越人命,至於二名,則雖不得財,便是强盜,不待時處斬,可也。
兵曹口傳政事,都摠管沈之溟。
刑曹啓目,李世恭出置長房,往來其家,至産男女。獄官趙益剛·金有達·成一童·崔柱夏·權亨吉·韓廓·柳命吉·崔信爀·全汝翰·尹幔等罪犯,移義禁府處置,韓得生·張克智·李參徵·李勉行等,行公之日,或未滿一朔,姑先從重推考,何如?啓依允。李世恭所爲,殊極痛駭,前後罪狀,嚴刑得情。
答左副承旨南九萬疏曰,遞差。已上朝報
吏曹判書宋浚吉啓曰,本司有司堂上,不得兼摠管,例也。戶曹判書李慶億,以有司堂上,兼帶摠管,雖在常時,猶當據例請遞,而今差整理使,尤不可仍兼宿衛之任。李慶億都摠管遞改,何如?答曰,允。已上備局謄錄
禮曹單子。今此溫泉擧動出宮後,留都百官及闕內入直官員,依前例戎服事,已爲啓下矣。王世子冠禮未行之前,戎服一款,不當擧論。當以常時書筵服色接見。宮臣,則以戎服,詣闕直宿,而如有入侍之時,則亦用常時服色宜當,以此擧行,何如?啓依所啓施行。
禮曹單子。來己酉式年文武科初試,待新曆頒降後,擇日擧行事,啓下矣。館試圓點,前定十月二十七日內,滿三百點者。自十月二十八日,十二月晦日至,加二十點,鄕漢城試,滿一百五十點者,加十點許赴爲白乎矣,擇日後,明年正月初一日爲始,次日加點事。京外良中,知委,何如?啓依所啓施行。已上禮曹謄錄
上在昌德宮。停常參·經筵。
整理使李慶億出去。
大殿,政院·玉堂問安。答曰,知道。
藥房啓曰,伏未審夜來,聖體調攝,何如,眼候比昨間一樣無加減乎?臣等憂慮未弛,敢來問安。答曰,知道。眼候數日來頗似減歇矣。自昨夕,還復不平,今日受鍼爲之可也。
受鍼正時,巳初。
戶曹參判尹鏶上疏。大槪,判書出去,身病方劇,地部重任,不可承當,乞賜遞免,以便公私事。入啓。
持平鄭載嵩避嫌。大槪,臣於本府前啓,有不可同參之嫌,請遞事,入啓。答曰,勿辭,退待物論。
持平尹敬敎啓曰,庸駑如臣,最居人下,而千萬夢寐之外,新命又降,臣驚惶感激,不得不冒昧出謝,而第臣曾帶軍職之時,適有一家病憂,奔遑救護之際,前月朔書,終不得書呈,當被囚家僮之罰。身爲法官,先犯邦憲,將何以晏然供職,糾正他人乎?決不可一刻苟冒,請命遞斥臣職。答曰,勿辭,退待物論。
大殿受鍼後,藥房·政院·玉堂·二品以上·六曹·大司諫問安。答曰,知道。
傳曰,史官一員待命,騎馬三匹立之,西氷庫內摘奸。
刑曹,賊人裵天男·崔尙屹·咸大金·都文哲,當日西小門外行刑。啓。
禁府啓目,前大丘府使韓壽遠元情云云,都愼與,冬始發明,刑推得情。韓壽遠,別無更問之事,放送,何如?。啓依允。同府,典獄參奉李勉行元情公事判付內,姑停刑推,議處。
咸鏡監司書目,道內牛馬前後致斃之數,已至一萬八千八百八十一首緣由事。又書目,道內各官所報,六月望後,七月望前,癘疫人三百九十四名內,方痛二百二十八名,向差一百四十四名,死亡二十二名緣由事。
開城留守書目,本府境內,牛疫熾發,旬月間,十餘首致斃,民事極爲悶慮事。
平安監司書目,道內秋雨浹洽,今雖不雨,若無早霜之災,則西成可望,而江邊一帶民事,最爲可慮事。
禁府啓目,劉忔刑問二十五次。金重鳴二次不服,加刑。啓依允。
府啓,竝引嫌而退矣本府之啓,嫌不同參,則揆之情勢,理難晏然。朔書·月課,本無異同,而蕩滌推考,已成規例,則不可以此,輕遞臺官。請持平鄭載嵩遞差,持平尹敬敎出仕。答曰,依啓。
傳曰,政事,明日爲之。
京畿監司書目,積城呈,以副護軍洪處亮辭職上疏上送事。啓。答曰,省疏具悉。卿辭至此,兼帶提調之任,當勉副焉。卿其勿辭,上來察職。已上朝報
上在昌德宮。停常參·經筵。
夜一更,流星出危星下,入東方天際,狀如拳,尾長三四尺許,色赤。五更,流星出五車星下,入東方天際,狀如鉢,尾長四五尺許,色赤,光照地。
大殿,政院·玉堂問安。答曰,知道。
工曹參判李汝發上疏。大槪,當此擧動之日,本曹亦多酬應之事,不能兼察。伏乞遞臣本職,以便公私事,入啓。
藥房啓曰,伏未審夜來,聖體調攝,何如,眼候,別無差減之效乎?今日受鍼時刻,仍用巳初宜當。臣等不任憂慮,敢來問安。答曰,知道。
政院啓曰,月課不製被抄後,除拜臺官者,則推考傳旨中,付標蕩滌事,曾引傳敎定奪矣。今者臺官,以前任時朔書不書引避,而因家僮之罰,施之於臺官,似爲未安,抄啓單子書入之時,何以爲之?敢稟。傳曰,與月課不作,小無異同,家僮勿爲囚禁,可也。
禁府,趙益剛·全汝翰·成一童·崔信赫拿囚。啓。
持平尹敬敎就職。
禁府啓曰,以刑曹啓目,典獄前參奉趙益剛等,移本府處置事,允下矣。趙益剛·全汝翰·成一童·崔信赫,則方待命於本府,卽爲拿囚,而韓廓,則數年前,已爲身死。金有達,時在鐵原地。崔柱厦,時在果川地。權亨吉,以泗川縣監,方在任所。柳舍吉,方在泰安安興鎭配所。尹幔,方在黃州配所。竝發遣羅將,拿來,何如?傳曰,允。
濟州牧使書目,旱災太甚,前頭之事,實爲罔極事。
大殿受鍼後,藥房·政院·玉堂·二品以上·六曹·大司諫問安。答曰,知道。
禁府,崔柱厦拿囚。啓。
假注書姜碩昌出使,代洪億。
答戶曹參判尹鏶疏曰,省疏具悉。卿辭至此,本職,當勉副焉。
答工曹參判李汝發疏曰,省疏具悉。卿其勿辭察職。
謝恩,右副承旨姜鎬,同副承旨呂聖齊。
傳曰,大臣·備局堂上,引見。
政院啓曰,大臣·備局堂上引見事,命下矣,兩司亦爲入侍乎?敢稟。傳曰,只待令之員,入侍。
吏曹啓曰,本曹判書宋浚吉,時在忠淸道懷德地,乘馹上來事,下諭,何如?傳曰,允。又啓曰,本曹郞官,無見存之員,以假郞廳,察任久矣。今此溫幸時,郞官一員,當爲隨駕,郞廳一員,又爲差出之意,敢啓。傳曰,實郞廳差出,隨駕,可也。
院啓,前都事姜碩賓,頃爲原襄佐幕時,行到春川,與府使柳炳然,仍事相詰,託以賑政不謹,一邊馳報監司,一邊移牒惠廳,至於請罪炳然,監司曲從其言,具由啓聞。狀文旣發之後,碩賓遽變初意,急急論報,兼致私書,請寢其狀。且送人追還惠廳之牒,至東郊而歸,監司又從其言,亦爲追還狀文於中路。厥後炳然辭狀,有侵凌碩賓之事。碩賓又爲發怒,張皇捃摭,馳報監司。監司趑趄難處之際,適有兩非之論,故竝爲啓罷。碩賓初因私憤,作此怪妄之擧,任意操縱。指揮上官,旋勸旋止,至於再三,其縱恣無忌之狀,已極可惡,而監司李尙逸,一聽指揮,旣啓追還,擧措顚倒,聽聞駭異,虧損事體,莫此爲甚。請前都事姜碩賓罷職不敍。原襄監司李尙逸罷職。今日朝廷問安時,注書終始不進,其在事體,極爲可駭,承旨亦難免不能檢飭之失,請當該承旨·注書,竝從重推考。答曰,依啓。李尙逸,推考,可也。
引見時,上曰,領府事李景奭,與領相,一體留都,凡事相議爲之事,分付。左議政許積所啓,擧動時,司僕正例爲進鞭,而正鄭樸,今方赴京,鄭樸改差,其代差出,而假內乘一員,亦爲差出,何如?上曰,依爲之。禮曹判書趙復陽所啓,今此擧動時物膳,毋過三十種事,旣已分付,而上年,則魚肉三十種,蔬菜十種,未知依上年謄錄封進乎?今番則竝菜蔬爲三十種乎?上曰,只以比上年,有減無加,務從簡約之意,更爲分付於整理使及京畿·忠淸監司。
引見時,上曰,今番擧動時,亦依兩年例,晝停所勿設水刺。都承旨李殷相曰,若略設饌品,則可也,至於全減水刺,則事體,亦極未安矣。上曰,非但爲除弊,行役之餘,勞熟頗甚,不能進御,故使之勿設矣。領議政鄭太和曰,若比宿站,又減其半,則好矣,而全減,則實爲未安矣。上曰,然則晝停亦設水刺,而半減於宿站,可也。已上朝報
明日習陣一次乙仍于,露梁沙場聚軍操鍊爲白去乎,宮墻外各處入直將官及軍兵等,依例除標信,出用爲白臥乎事。啓下。
引見時,知事李浣所啓,馬兵三百名,步兵一千名,挾輦砲手六百名,合一千九百名,則應爲給料,而旗手·吹手·雜色軍四百八十三名,卜直二百六十五名,似當一體給料矣。判府事鄭致和曰,元軍外諸色軍,則必須定奪,然後給料矣。上曰,自戶曹,當爲給料,以此分付。又所啓,近來武弁之人尤甚,無將官可擬之人矣。上曰,奪告身中,無可合人耶?李浣曰,奪告身中,無可合人,而柳炳然,方在削去仕版中矣。上曰,柳炳然職帖還給。
前部右司把摠許晟有頉,代前僉使李沆。已上訓局謄錄
上曰,兵判事目,有結陣事,罷還時,亦結隊入來乎?浣曰,自其處罷陣矣。上曰,還宮時,何處當結陣耶?浣曰,沙場爲之,而前射隊,以某軍爲之傳令,然後以其餘軍,爲後陣矣。上曰,出去時,各陣與否,定奪,可也。判書洪□曰,今番則訓局軍兵,雖屬御營大將,江頭以前,訓鍊大將,當自領其軍矣。上曰,予言亦以此也。還宮時,訓鍊大將當自領其軍,爲尾局,出去時,亦必與御營軍,各陣,可也。浣曰,四十哨,當選十哨,出去時,當以選兵作哨,不可混同作行矣。判書洪□曰,前則江頭以前,訓局兵爲頭局,御營軍爲尾局,今番則何以爲之?上曰,今番則御營軍,當爲頭局矣。
藥房入診時,上曰,行幸渡江時,御營軍,從水上渡,馬兵·禁軍,從水下渡矣。今番則何以爲之?浣曰,馬兵爲一邊,步兵爲一邊,挾輦砲手,前則盡爲先渡,待大駕渡江後先行云,今番以幾名侍衛乎?上曰,若二站,則分三百,爲二運,三站則分二百,爲三運作行。浣曰,今番則先運軍兵,由銅雀津,先渡以行,似好矣。上曰,果川無告站之事,而水原有告站矣。浣曰,分運軍兵,先到晝停所結陣,待大駕到後,先往者追後作行,可以喫飯牧馬矣。上曰,挾輦砲手,今番擧動,勿給挾輦創,且以內巡創一百作行,其餘二百,以砲手作行可也。洪□曰,軍兵等,罷漏時來會,仍爲作行,故飢困特甚矣。上曰,到船所,未渡江前,使之療飢,可也。已上朝報
有政。吏批,以朴長遠爲大司憲,南九萬爲判決事,李元祿爲刑曹正郞,趙聖輔爲持平,記事官尹深,以呂聖齊爲承旨,趙珩爲內醫院提調,姜碩昌爲注書,朴增輝爲執義,南龍翼爲知義禁。
上在昌德宮。停常參·經筵。
自昧爽至辰時,霧氣。辰時,日暈。
京畿監司姜栢年,道路看檢事,出去。
大殿,政院·玉堂問安。答曰,知道。
藥房啓曰,昨日引接臣僚,酬酌移時。伏未審夜來,聖體調攝,何如?眼候與昨一樣乎?今日受鍼時刻,仍用巳初宜當。臣等不任區區憂慮,敢來問安。答曰,知道。
忠淸監司書目,臣來待溫泉,經理凡事,而前頭陪駕百官軍兵等散料米太,倉儲已盡,令該曹京倉所儲載送事。又書目,道內未赴任守令等,令該曹催促下送。扶餘縣監宋奎禎,除朝辭赴任事。
京畿監司書目,安城呈,以前濟州牧使洪宇亮身死,不得推考事。
大司憲朴長遠啓曰,臣伏蒙天恩,許遞銓任,處以閑職,俾得救護母病,感泣之餘,當卽祗謝,而情勢狼狽,致淹旬日,伏聞溫泉擧動日期漸迫,不敢退在,再昨始乃來謝矣。昨又不意新命遽下,銜恩感激,惟當奔走供職之不暇,而第臣曾忝銓曹時,前後被推,俱有照律之命,而尙未勘入,以此以彼,何敢苟冒於首席乎?請命遞斥臣職。答曰,勿辭,退待物論。
政院啓曰,原襄監司李尙逸,推考事,命下矣。臺諫方以罷職論啓,推考傳旨不得捧之之意,敢啓。傳曰,知道。
政院啓曰,新除授注書姜碩昌,承命在外,上來事,下諭。姜碩昌上來間,姑以假注書差出,察任,何如?傳曰,知道。自當上來,姑勿下諭。
注書姜碩昌出使,代假注書鄭徵。
傳曰,今日受鍼,姑爲停止。
備邊司啓曰,本司堂上加差出事,前日榻前,親承傳敎矣。禮曹參判南龍翼,漢城府左尹吳挺緯差下,而有司堂上一員有窠,以禮曹判書趙復陽差下,察任,何如?傳曰,允。
院啓,自爲上官,受制下僚,至於莫重啓聞之事,旣已封進之後,取還中路,此實前所未聞者也。姜碩賓之顓恣怪妄之狀,有不足言,而守令黜陟,一任下官之頤指,受委專制之意,果安在哉?擧措顚倒,聽聞駭異,國體所關,不可推考而止,請原襄監司李尙逸罷職。答曰,不允。
府啓,大司憲朴長遠,引嫌而退,前後推緘,未及勘入本府之啓,嫌不同參,則勢難晏然,請命遞差。答曰,依啓。已上朝報
備局啓曰,昨日引見時,上曰,忠淸水營習操,差退日期爲之事,曾已分付,而溫陽擧動,適値此時,必多拘碍之事,水操停止事,更爲分付。啓曰云云事,傳敎矣。卽見忠淸水使申汝哲狀啓,則本營水操,仍行於前定今月十三日云。以日計之,行文知會之間,諸船已到,勢難中止,此擧行條件,不爲分付。申汝哲狀啓,亦不回啓之意,敢啓。答曰,知道。
備邊司郞廳,以左議政意啓曰,溫泉行幸時,諸曹堂上,皆以長官隨駕,例也,而其中刑曹,則隨駕之官,別無所幹,留都之堂上,則以次官之故,不敢有所處決,以致聽訟斷獄之稽滯,此是已驗之事也。今番則判書留都察任,俾無曠務之弊,以次隨駕,以此意分付,何如?答曰,允。已上備局謄錄
姜鎬,以義禁府啓曰,以忠淸監司狀啓,因刑曹粘目,公州營將申命全,移本府處置,允下矣。申命全缺仁同本家云,依例發遣本府書吏,拿來,何如?傳曰,允。
掌令鄭始成·吳尙·尹敬敎啓曰,忠淸兵營,別設旗手,而初不啓稟,亦不肄隊伍。只缺徵布之弊,則宜其革罷,以紓民弊,以重軍政,而爲兵使者,敢以仍存勿罷之意,張皇馳啓。朝廷又缺兵加募之請。日後私自設立之弊,有不可勝言。其在重軍政之道,固不當如是,故頃日本府,以此論啓,缺與其始設兵使·虞候請罷,而有推考觀其緘辭處之之敎,故緘答間,姑停矣。今見前兵使柳汝,前虞候南勇賚等緘辭,則多有文飾之語,而缺旗手不肄隊伍之事,則不敢隱諱。軍兵始設,何等重事,而設出無名之擧,以啓無窮之弊乎?請忠淸兵營別設旗手,亟命革罷,軍兵設立。毋論大小,事體極重,而前忠淸兵使柳汝,稱以旗手任自設立,旣不稟朝廷,且不肄隊伍,只爲徵布之弊。故本道監司,以淸州牧使論報。使之革罷,則兵使柳斐然,乃敢必欲仍存,張皇馳啓,至以已請缺位爲言。其擅自設立,不以實聞之罪,不可不痛懲,以杜後弊。請前兵使柳汝,拿問定罪。忠淸兵使柳斐然,姑先從重推考。答曰,不允。
呂聖齊,以兵曹言啓曰,擧動日期已迫,交龍旗捧持馬,當爲連日調習,依例出郊外試習之意,敢啓。傳曰,知道。
以兵曹道路事目單子,傳于呂聖齊曰,十里內則工曹·漢城府·繕工監次知,十里外,則京畿·忠淸兩道次知云,自京中,距船所十五里,則十里之內,自何處次知耶?自京中至船所,工曹·漢城府·繕工監,似當次知,前例似亦如此,今此磨鍊,何如是汎然耶?以上燼餘
上在昌德宮。停常參·經筵。
自卯時至辰時,日暈。夜二更,流星出昂星下,入奎星下,狀如拳,尾長三四尺許,色赤。
大殿,政院·玉堂問安。答曰,知道。
藥房啓曰,伏未審夜來,聖體調攝,何如,眼候,別無加減乎?今日受鍼,仍爲停止乎?臣等不勝憂慮,敢來問安。答曰,知道。今日受鍼爲之。
大殿受鍼正時,巳初。
吏曹啓曰,臺諫有闕,政事,取稟。
忠淸監司書目,禮山縣監趙持綱,到任時,濫騎驛馬,仍爲致斃,爲先罷黜事。又書目,都事李煦,瓜限且迫,其代,趁卽差出事。又書目,永春·丹陽·堤川三邑,麥後賑救停止事。
全羅監司書目,南平呈,以新除授典籍洪鍾聞,七月十八日身死事。又書目,順天呈,以七月二十四日,名不知編髮人,雷震致死事。又書目,七月二十三日始爲雨下,至今不爲開霽,近水田畓,多數沈沒,覆沙之處,間間有之,悶慮事。
禮曹參判南龍翼上疏。大槪,冒死陳情,乞收新差備局提調之任,以安私分事。入啓。答曰,省疏具悉。卿無可辭之事,勿辭,從速察職。
政院啓曰,頃見八月初六日出忠淸監司閔維重狀啓,則乃禮山縣監罷黜代,催促差送事,而禮山縣監趙持綱,則金義燁下等本差送,故吏曹,亦不知其曲折而回啓矣。繼見同月初五日出狀啓,則趙持綱,以濫騎請罷。初六日成貼狀啓,則先到,而初五日成貼狀啓,昨昏始爲入來,陪持人之稽滯,殊極可駭。令攸司囚治,擧動臨迫,禮山縣監,當日內口傳差出,卽爲發送,何如?傳曰,允。
大殿受鍼後,藥房·政院·玉堂·二品以上·六曹·大司諫問安。答曰,知道。
吏曹口傳政事,禮山縣監金宇慶。
備邊司啓曰,忠淸·黃海·咸鏡三道都事,皆以瓜滿上來,而瓜滿之代,則必判書開政時差出。故姑爲等待云,年分覆審事,係緊急,不可膠守常規,令該曹速爲差出,下送,何如?傳曰,允。
禮山縣監金宇慶,謝恩後,仍爲下直。
傳曰,政事,明日爲之。
院啓,請原襄監司李尙逸罷職。措辭見上
府啓,鍾城府使權諿,曾任安東府使時,與京中板商等同謀,成給勿禁帖文,使之許斫黃腸木養松之處,斫取棺材一百六十餘部,至於赭山,其言傳播,人無不痛駭。奉化流寓名重朝士,聞而大言,故恐其現露,至送棺板四部于朝士家,欲爲防口,則朝士不受,而憤其所爲,到處揚言,諿密令輸送其半,急踰竹嶺而去,以爲分利之地。始以一半之數,報于監司,以爲自解之地。其時監司,不卽査出啓聞處置。只以循例回題,以所斫板材,置于本府,使補民役,故諿之罪狀,終不懲治。尙今偃然於北邊重任,嶺南道內之民,莫不痛之云,曾前金慶恒,以原州牧使,許令商人斫取黃腸木,事露被囚,終至定配。今此諿罪,與之無異。請鍾城府使權楫,拿問定罪,其時監司,從重推考。籌司堂上,爲任甚重,必須望實俱優然後,方可居之。新差堂上吳挺緯,本無才識,從前歷敡,俱不厭人望,及今承乏差下,物議皆以爲不合,請吳挺緯備局堂上之任遞差。三陟府使李燦漢,曾任淸道郡守時,貪贓狼藉,闔境怨罵,南土之人,至今唾鄙,如此貪猾之人,豈可復畀字牧之任,重貽民害乎?請三陟府使李燦漢罷職。
答院曰,不允。
答府曰,不允。權楫事及監司推考事,依啓。
兵曹口傳政事,兼司僕將李東相。已上朝報
觀象監牒呈,來十月十五日定望夜月食事據,曹粘目云云,向前月食日,依前例,救食日體圖畵,趁卽啓聞爲白乎矣。同日停朝市,去刑戮,禁屠殺,斷音樂爲白只爲,京外一體知委,何如?啓依允。已上禮曹謄錄
上在昌德宮。停常參·經筵。
藥房啓曰,伏未審夜來,聖體調攝,何如?眼候與昨一樣乎?今日受鍼時刻,仍用巳初宜當。臣等不任憂慮,敢來問安。答曰,知道。
大殿,政院·玉堂問安。答曰,知道。
禁府照本,典獄參奉李勉行矣,罪囚,不報上司,私自解枷罪,杖六十,贖,奪告身一等,啓。功減一等。又照本,前竹山府使鄭漢驥·李公望等矣,李公望元情中,所謂冊子,旣已準備,亦無張數不足之說,終不免虛歸罪,杖一百,徒三年,盡奪告身。鄭漢驥段,莫重戶籍,尙不修正罪,杖八十,贖,奪告身三等,私罪,啓。功減一等。
禁府前典獄參奉趙益剛等元情公事,判付內,姑停刑推,議處。同府,李公望,水原同化驛徒二年半定配。啓。
司憲府照本,安應昌等矣金孝淸當付僉知。崔克誠,則不錄日月,而隱然首題,以爲應付者然罪,杖八十,贖,奪告身三等,私罪。啓依允。功減一等。
大殿受鍼後,藥房·政院·玉堂·二品以上·六曹·大司諫問安。答曰,知道。
謝恩,兼司僕將李東相。
府啓,請吳挺緯備局堂上之任遞差。措辭見上請三陟府使李燦漢罷職。措辭見上溫泉行幸之擧,實出於萬不獲已,自上軫念民弊,至於各道起居之禮,亦令停罷,則當初聖意,固非偶然,而竊聞上年行幸之時,藥房分付兩南,有別進之擧,輸致之際,列邑繹騷,其間民弊,已不可言,而大非當初節損之本意。今若不爲申飭禁斷,則濫觴之弊,必倍於前,請命申飭諸道,勿令別爲封進,如有違越私進者,隨現論罪。興海郡守趙相漢,曾爲海南縣監時,律己不正,婦言是聽,凡干詞訟,全受賂物,未及施行,旋卽罷官。發行之日,還推賂物者,來萃於出宿之所,南中士民,至今唾鄙,如此之人,不可復授字牧之任,請興海郡守趙相漢罷職。興德縣監朴以文,到任以來,無一善狀,差役不均,政令顚錯,怨咨盈路,皆願速去,而惑於鄰郡官婢,率畜官家,其所作爲,無非可笑之事。南來之人,莫不唾罵,如此之人,不可一日在官,以貽民怨,請興德縣監朴以文罷職。答曰,不允。私進云者,未能詳實矣。
院啓,請原襄監司李尙逸罷職。措辭見上今此溫泉行幸時,御駕船引曳葛索,工曹不曾啓稟。不由廟堂,任自移文,收取於京畿水營鎭堡,非但貽弊不貲,莫重待邊之物,公然取用,事甚無謂。請當該堂上從重推考,答曰,依啓。
吏曹啓曰,今日政,黃海都事,以柳㝚,擬望受點矣。卽聞柳㝚,與兔山縣監鄭輔漢,異姓四寸兄弟相避云。近例新差都事,與道內守令相避,則爲除迎送之弊,遞改未赴任之都事矣。黃海都事柳㝚,改差何如?傳曰,允。已上朝報
兵曹啓曰,沙汀里,隨駕禁軍點考之意,曾已陳達於榻前矣。入直禁軍,除標信出送,事畢後,卽令還入直之意,敢啓。傳曰,知道。又以兵曹言啓曰,溫陽擧動時,駕後班列,不爲循序陪從,每致失次混雜之弊,排立次序,不可不豫先啓下,以爲申飭整齊之地,故依上年例,別單書入之意,敢啓。傳曰,知道。已上兵曹謄錄
有政。吏批,奉敎洪萬鍾,承文副正字權瑎,以李尙眞爲大司憲,朴長遠爲右參贊,尹以宣爲漢城判官,裵友亮〈爲〉漆原縣監,白如圭爲泗川縣監,徐必遠爲戶曹參判,趙時瑗爲禮曹正郞,李沃爲忠淸都事,李台瑞爲典籍,申命圭爲司僕正,金宇慶爲禮山縣監,典籍三,鄭民獻·金奐·許穧,趙遠期爲禮曹正郞,李壽曼爲禮曹佐郞,李週爲司圃別提,孟胄瑞爲鐘城府使,兪夏益爲咸鏡都事,申命圭爲宗簿正,柳㝚爲黃海都事,吳道弘爲監察,朴承後爲典獄參奉,尹衡聖爲禮賓寺正,朴世堂爲吏曹佐郞,李世翊爲定州牧使,權格爲司僕正,尹鏶爲刑曹參判,宋尙周爲典籍,具崟爲司䆃正,兼中學敎授二,鄭民獻·金奐,兼東學敎授李台瑞,兼養賢庫主簿孫愚,兼養賢庫直長崔日隆,奉常直長鄭樍,東學訓導尹荇,記注官李元祿,記事官李三錫,黃㙉爲禮賓別提。
上在昌德宮。停常參·經筵。
大殿,政院·玉堂問安。答曰,知道。
藥房啓曰,伏未審夜來,聖候調攝,何如?眼候別無差減之效乎?今日受鍼時刻,仍用巳初宜當。臣等不任區區憂慮,敢來問安。答曰,知道。今日受鍼,姑停可也。
知事金佐明辭職上疏。入啓。
黃海監司書目,道內染病人,方痛二百八十四名,死亡二十四名,差歇三百四十四名事。又書目,道內金川等官,牛疫熾發,致斃者,至於百餘首事。
原襄監司書目,久旱之餘,得雨頗洽,節序已晩,餘日無多,枯損之穀,西成無望事。又書目,伊川縣監沈玖,上司分付,慢不擧行,罷黜事。
內醫院官員,以都提調·提調意啓曰,大駕出宮後,醫官鄭後啓,留都闕內事,傳敎矣。令該曹付軍職,何如?傳曰,允。
假注書鄭徵病,代沈柟。
禮曹啓曰,使行拜表吉日,例以使臣年甲推擇,而冬至正使改差,拜表吉日,更爲推擇,則來十月二十六日,方物封裹,同月二十三日爲吉云。以此日,原粘目中,改付標以入之意,敢啓。傳曰,知道。
兵曹啓曰,溫陽擧動時,駕後班列,不爲循序陪從,每致失次混雜之弊,排立次第,不可不豫先啓下,以爲申飭整齊之地,故依上年例,別單書入之意,敢啓。傳曰,知道。
傳曰,大臣·備局堂上,引見。
禁府,金有達拿囚。啓。
京畿監司姜栢年,道路看檢後入來。
引見時,當日開政,原襄監司差出事,及忠淸都事李沃,除署經,催促發送事,及柳㝚兵曹正郞仍任事。榻前定奪。
持平尹敬敎啓曰,無狀如臣,忝叨耳目之寄,常欲隨事進言,以效萬一,而懜無知識,且乏風力,君違國憂,無所匡救,瘝曠已多,愧懼恒切。意外溫泉之幸,猝定於非時,旣知此擧萬不獲已,故雖不敢有所爭執,而憂慮之忱,實倍常日。乃於此際,竊聞上年行幸之時,藥房分付兩南,使之封進御供別膳,故監司分定列邑,至以八結夫馬,站站立待,輸致于行在,以致列邑之民,奔走道路,遠近繹騷云。臣之愚意以爲,若果有此,則實非聖上當初恤民省弊之本意,而旣往不可諫,來者猶可追,故敢以上年之事,聞於天聽者,欲望今日之遄改矣。卽伏聞今日筵中聖敎,則上年之事,出於一時特敎,而初非藥房分付之擧云。臣之所論,實是過慮,而失實之責,烏得免乎?且聞大臣,以柳斐然等請罪事,深加攻斥云。此事是非,自有公議,已發之論,不過循例連啓,而意外被斥,至於此極,以此以彼,臣安得晏然在職乎?請命遞斥臣職。答曰,勿辭,退待物論。
掌令吳尙啓曰,昨日同僚,以溫泉行幸時,諸道別進上申飭禁斷之意,發言于席上,而臣於上年,適爲善山府使,目見運輸之際,民弊不貲,故體聖上從簡省弊之盛意,相議論啓矣。卽伏聞今日筵中說話,則上年之事,出於聖上誠孝之特敎,實非藥房任自分付之事云。然則論事失實之罪,著矣。且聞大臣,以柳斐然等請罪之啓,深加非斥云。已發之論,自有公議,循例連啓,在所不已,旣有失實之罪,又被大臣之斥,何敢一刻仍冒乎?請命遞斥臣職。答曰,勿辭,退待物論。
檢閱申益相上疏。大槪,臣與春秋館修撰官李慶徽,法當相避,亟命該曹,照例處置事。及檢閱李寅煥上疏。大槪,父子相避之法,在下應遞,臣職名,令該曹,照例處置事。入啓。
政院啓曰,上番翰林李寅煥,以修撰官李慶徽父子相避,出去陳疏,不爲入來。未遞職前,姑爲行公,自有前例,李寅煥牌招入直,何如?傳曰,允。
引見時,兵曹判書洪重普所啓,黃海都事柳㝚,以本道守令相避,旣遞本職矣。柳㝚前兵曹正郞時,主管餘丁及忠義査覈之事,使之仍任,何如?上曰,依爲之。又所啓,北評事李翊相,重得瘧疾,今已累月,而意謂年少之人,從容調治,則可以差復赴任矣。今聞病勢危重,元氣澌敗,決無赴任之望云,似當改差矣。上曰,北評事,無急速下去之事,使之調理赴任,可也。左議政許積所啓,原襄監司李尙逸,旣已罷職矣。此與常時有異,當此溫泉行幸之時,旣罷之監司,待候境上,事甚難便,不可不斯速變通矣。上曰,今日開政,差出,可也。禮曹判書趙復陽所啓,賑恤廳倉庫造作事,曾已陳達矣,都民還上,冬前當爲捧上,而無入置處,未凍前,必須造成矣。上曰,料理爲之,而當於何處造成耶?領議政鄭太和曰,軍資監西門內,有本監舊基,若於此處造成,則似爲便好矣。吏曹參判閔鼎重曰,監造官,當以各司中可合人啓下,而材木則以戶曹收稅材木用之,似可矣。上曰,依爲之。又所啓,小臣所授文衡之任,萬不近似,當初辭免,不得蒙遞,至今仍帶,心常悶縮矣。雖古之望實俱隆者,任文衡之時,兩館提學,亦爲差出,況如臣不似,方叨此任乎?速爲差出,宜矣。上曰,依爲之。閔鼎重曰,文望擬差,事體重大,判書未行公之前,臣與參議,何敢差出乎?必欲速爲差出,則當議于大臣,備擬矣。上曰,依爲之。領議政鄭太和所啓,忠淸都事,當此擧動之時,當卽署經,速爲發送,而臺官,方爲引避,何以爲之?上曰,然則除署經發送,可也。左議政許積所啓,籌司堂上,臣與領相相議,以吳挺緯差出矣。臺諫,方以遞差論啓,被彈之後,勢難行公,改差,何如?上曰,然則改差,可也。吏曹參判閔鼎重所啓,尹宣擧·李翔。俱以曾經侍從之人,遞職之後,例付軍職,而不爲參謁於兵曹,則例居中考,故自銓曹,不得擬望,必須別爲變通,然後可以收用矣。上曰,中考蕩滌,仍爲收用,可也。大司諫張善瀓所啓,新除授慈山郡守韓汝尹,爲人庸闒,關西重地,不可付諸如此之人,請命罷職。上曰,遞差。擇差以送,可也。又所啓,北評事,乃名官輪回差送之地,而旣已差出之後,該曹何敢請遞乎?其在事體,極爲未安,請兵曹判書洪重普推考。上曰,依啓。掌令鄭始成所啓,籌司堂上,爲任甚重,必須望實俱優,然後方可居之。新差堂上吳挺緯,本無才識,從前歷剔,俱不厭人望,及今承乏差下,物議皆以爲不合。請吳挺緯備局堂上之任遞差。上曰,不允。又所啓,三陟府使李燦漢,請罷職。措辭見上上曰,遞差。又所啓,今於溫幸時,請命申飭諸道,勿令別爲封進,如有違越別進者,隨現論罪。措辭見上上曰,此事,自藥房分付耶?大司諫張善瀓曰,憲府所論,失實矣。上年慈殿擧動,異於常時,故因上敎,自禮曹,依進上例,使之封進矣。上曰引見時,藥房分付之說,似爲不實,昨日批答,已爲不能詳實,答之矣。掌令鄭始成所啓,溫幸時別進禁斷事,臣與同僚,相議論啓,而果非藥房分付之事,則失實之罪,在所難免,請命遞斥臣職。上曰,勿辭,退待物論。已上朝報
傳曰,鳥銃貫三中人,兼司僕崔奉山,閑良金永日,直赴殿試,此人丙午秋冬入格,今因榻前啓達,有此恩命。御營廳謄錄
引見時,禮曹判書趙復陽所啓,咸鏡道各陵,遣禮官奉審,曾有定奪之事,而連以饑荒,尙未擧行矣。今年北路農事,又甚無形云,何以爲之?閔鼎重曰,臣曾在北路時,奉審純陵,則莎臺石,年久動退。今雖修改,只一番運動,還正故處而已,別無地臺改排之役矣。上曰,陵寢事重,今秋遣禮官奉審,可也。已上禮曹謄錄
有政。吏批,以李以挺爲伊川縣監,李時術爲原襄監司,鄭勔爲開城經歷,李慶徽爲副提學,柳㝚爲兵曹正郞,沈柟爲成均博士,朴長遠爲弘文提學,鄭華齊爲直講,鄭晳爲南學敎授,分差兼西學敎授宋尙周。
上在昌德宮。停常參·經筵。
夜三更,月暈。白雲一道如氣,起〈自〉南方,直指西方,長數十丈,廣尺許,良久乃滅。四更,月暈。
整理使李慶億入來。
大殿,政院·玉堂問安。答曰,知道。
藥房啓曰,昨日有引接臣僚之擧,伏未審夜來,聖候調攝,何如?眼患別無加減乎?擧動臨迫,今日受鍼,仍爲停止乎?臣等憂慮未弛,敢來問安。竝此仰稟。答曰,知道。與昨無異矣。
檢閱申翼相·李寅煥上疏。啓下吏曹。
右參贊朴長遠上疏。大槪,新授兼帶弘文館提學之任,懇乞鐫改,以安微分事。入啓。
黃海監司書目,平山呈,以良女愛女,一腹生産三女事。係非常事。
忠淸監司書目,延豐兼任槐山呈,以進善申碩蕃病重,上去不得事。
左尹吳挺緯上疏。大槪,臣之情勢,萬分危蹙,留都之時,決無察任之望,冒死陳情,乞遞職名,以安愚分,以謝人言事。入啓。
政院啓曰,前兵使柳汝罷職,慈山郡守韓汝尹,三陟府使李燦漢,遞差事,命下矣。臺諫,方以拿問及罷職論啓,罷職與遞差,承傳不得捧之之意,敢啓。傳曰,知道。
都承旨李殷相上疏。大槪,新授兼帶藝文提學之任,萬不近似,冒死陳懇。乞賜遞改,以安微分,以重名器事。入啓。
院啓,竝引嫌而退,隨事進言,意則雖好,錯認道說,已爽實狀。不究當否,因循連啓,前後兩論,俱未詳愼,所失著矣。不可仍在,請掌令鄭始成,持平尹敬敎,掌令吳尙,竝命遞差。答曰,依啓。
院前啓,慈山郡守韓汝尹罷職事。停啓。
以進善申碩蕃辭狀,傳曰,遞差。
備邊司啓目,粘連慶尙監司啓本云云,永川郡逋欠,多至一萬八千七十石零,而前前郡守金洪慶,不爲親執文書,使其中房李河,掌管査覈,任其所爲,至於邑吏等無面之穀,置之蕩減之中,事極可駭,拿問定罪。李河,令該曹捉送于慶尙道,與鄭基明,一處對辨,得其實狀,啓聞處置。在囚諸人,竝姑仍囚,另擇剛明守令,劃卽再覈啓聞之意,回移,何如?啓依允。
禁府,金洪慶拿囚。啓。已上朝報
上在昌德宮。停常參·經筵。
卯辰時,日暈。
大殿,政院·玉堂問安。答曰,知道。勿爲問安。
藥房啓曰,伏未審夜來,聖體調攝,何如,眼患,與昨一樣乎?臣等憂慮未弛,敢來問安。答曰,知道。與昨無異。
工曹啓曰,今此溫泉擧動時,江上過涉船隻,量其隨駕軍兵及各衙門所乘之數,開錄別單書入,而各衙門渡涉之際,不無亂雜之弊,使各其司下人,擧動前夕,豫爲分把。臨時各乘其船,俾無墊溺致傷之患,而其中上司下人,不有啓下本意。任自奪取,必欲爭渡,事甚可駭,如有違令者,毋論上司下人,卽其所從重決棍,甚者啓聞論罪之意,奉承傳,何如?傳曰,允。
吏曹啓曰,臺諫有闕,政事,取稟。傳曰,當日爲之。
全羅監司書目,南平呈,以私奴禮福妻,生産女息,生贅似尾,而長布尺一寸五分,莖圍一寸二分,生而二十一日見斃,係是變異事。
正言崔後尙啓曰,無狀如臣,猥荷鴻造,旬月之內,恩命荐降,而昏謬之罪,已著於前日,則其不可以冒昧承當也亦審矣,而人器之不稱,情勢之難安,姑置不論。竊伏聞再昨筵中,自上以崔文湜請推事,特下嚴旨云,此實臣頃忝憲府時事也。榻前聖敎,雖未得其詳,而臣聞來不勝竦然之至。蓋三度抗拒之後,必須以前招內,無加減之意,受條目請刑,而仍移禁府者,自是舊例云,而伊日崔文湜,進來於本府之坐,就其前招,添入說話,願以此更爲納招。蓋其意以爲,旣移義禁府之後,則雖有未盡之意,終無更招之路故也。長官以下,據例堅執,促署條目,而文湜,一向牢拒,終不聽從,席上僚意皆以爲,更招之規,曾所未有,而文湜之不顧前例,牢拒至此,旣難以言語而開諭。又不可勒使之著名,於是,依倣禁府·刑曹拒逆不着名者更請加刑之例。枚擧曲折,相議請推,此固出於一時事勢之難處,夫豈有一毫藉護之心哉?然而粘目之擧,旣異常規,嚴旨之下,何敢晏然?且金孝淸·柳汝·柳斐然等事,亦臣所嘗參論者也,而大臣之非斥,前後繼至,亦不可諉之以已事,而抗顔於諫席,以此以彼,決難苟冒,請命遞斥臣職。答曰,勿辭,退待物論。
院啓,近來朝廷之上,貪墨成風,士夫之間,淸芬掃地,世道之卑汚,識者慨歎矣。左尹吳挺緯·都承旨李殷相,俱以文宰,有簠簋不飾之誚,人言藉藉,物議嗤點,此誠淸朝之所羞,不可無激勵之道。請左尹吳挺緯,都承旨李殷相,竝罷職不敍。正言崔後尙,引嫌而退,粘目請推,雖非常例,無他可據,不得不爾,而未詳顚末,率爾參論,不察之失,在所難免,請命遞差。答曰,不允。處置事,依啓。
禮曹判書趙復陽辭職上疏。入啓。答曰,省疏具悉。卿其勿辭察職。
答右參贊朴長遠疏曰,省疏具悉。卿其安心勿辭,從速察職。
答都承旨李殷相疏曰,省疏具悉。卿才允合,何用辭爲?卿其勿辭,從速察職。
答左尹吳挺緯,刑曹參判尹鏶疏曰,省疏具悉。卿其勿辭,從速察職。
答知事金佐明疏曰,省疏具悉。卿其勿辭,調理察職。
吏曹啓目,粘連檢閱李寅煥上疏云云。李寅煥與修撰官李慶徽,父子相避是如爲白有去乎,記事官李寅煥,改差,何如?啓依允。又啓目,粘連檢閱申翼相上疏云云。申翼相,與修撰官李慶徽,旣是相避,則在下應遞,記事官申翼相,改差,何如?啓依允。
吏曹啓曰,本曹實郞廳,當爲隨駕,而新除授佐郞朴世堂,累度催促,使卽出肅行公,則自以左膝,生毒腫,其大如椀,纔已潰破,而尙不能行步云云。連日呈狀,雖未知病勢輕重之如何,而其在事體,殊甚不當。姑先從重推考,何如?傳曰,允。
政院啓曰,擧動,只隔一日,而監察及各道都事·守令之未署經者,多至六員。憲府未肅拜及今日政新除之員,竝牌招肅拜,使之卽爲署經,何如?傳曰,允。
吏曹,以佐郞朴世堂所患,果是實病,勢將差出假郞廳啓稟草記,傳曰,若非死病,擧動迫近之日,渠何敢呈病?昨請推考,今欲變通者,是何該曹道理耶?徒循郞官之所欲爲,不思事體之顚倒,誠極駭異。當該堂上推考,此草記,還出給。
謝恩,兼持平李夏,掌令李休徵,持平趙聖輔·趙遠期,注書姜碩昌。
府啓,請前三陟府使李燦漢罷職。措辭見上請興海郡守趙相漢罷職。見上請興德縣監朴以文罷職。見上新除授三水郡守柳天桂,爲人庸闒,全不省事,言語動止,不似衣冠之人。北邊重鎭,不可付諸如此之人,請三水郡守柳天桂罷職。新除授大司憲李尙眞,時在忠淸道忠州地,請斯速乘馹上來事,下諭。答曰,不允。朴以文事,更加詳察處之,下諭事。依啓。
府前啓,吳挺緯備局堂上遞差事,及溫泉行幸時,別進上禁斷事。停啓。已上朝報
兵曹啓曰,本曹留都堂上,當爲逐日開坐,依上年例,禮曹印一顆,使之取用之意,敢啓。傳曰,知道。已上兵曹謄錄
兵曹啓曰,宮城門,則敦化門·金虎門·曜金門外,竝皆封鎖,勿令開閉事,亦依上年例爲之乎?上曰,依爲之。
備局堂上引見時,判書洪□曰,上年禁軍結陣處,居民多種禾稷云,臣曹曾已分付本道·本郡,使之禁耕矣。此非原田,以其軍馬踐踏之餘,上地頗沃。故如是冒耕,不可不禁矣。上曰,其廣,幾何?李慶億曰,不至太廣矣。洪曰,居民,旣已違禁冒耕,渠豈不知有今日之弊乎?勢將艾除其穀,使之結陣矣。李慶億曰,渠雖違禁,旣播,今不可遽奪。且其傍,亦有隙地可陣處,何必重治其罪?種穀尤不可使之傷夷矣。太和曰,其穀,雖不可白奪,而不禁之官吏,不可不治矣。李慶億曰,其穀不至甚多,若給價而結陣,則似無妨矣。許曰,溫陽官吏申飭之後,置之尋常,不禁耕種,果有其罪,至於田者,不必罪矣。上曰,往彼之後,觀勢治罪本郡官吏,可也。許曰,司僕馬喂養之處,亦有種穀云,軍兵結陣,庸或不禁,如此之類,尤不可致傷禾穀,司僕馬,觀勢移置,可矣,而蓋此亦居民冒耕之處矣。上曰,卿言然矣。許曰,擧動時一路,及溫泉留住時,隨駕百官奴子,及他各司下人,如有踏傷禾穀之處,則使訓鍊大將,不計上司,隨現重治,一切嚴禁,宜矣。上曰,依爲之。已上兵曹謄錄
有政。吏批,以鄭斗齊爲慈山郡守,柳椐爲掌令,李休徵爲掌令,趙遠期爲持平,李煦爲直講,尹衡聖爲三陟府使,李台瑞爲禮曹正郞,校書博士金蘊,以鄭載嵩爲正言,兼持平李夏。
上在昌德宮。停常參·經筵。
繕工假監役宋奎洛,康陵廚竈改造事,出去。
藥房啓曰,伏不審夜來,聖體調攝,何如,眼候別無加減乎?臣等不勝憂慮,敢來問安。答曰,知道。與昨無異。
平安監司書目,八月初三日夜,江界地下雪,山頭皆白。初四日寧邊地下雪,穀物凍傷。初八日中和地,雨雹事。
咸鏡監司書目,利城縣監盧說之,父在喪。令該曹擇差下送事。
京畿監司書目,利川·衿川·廣州等官呈,以雨雹,損穀頗多,民事可慮事。又書目,通津六邑,牛疫漸熾,前後致斃數百,民事極爲可慮事。
明日溫泉擧動時,大駕出宮初嚴,寅正三刻。二嚴,卯初三刻。三嚴,卯正一刻。開門,罷漏時。
注書姜碩昌書啓,臣敬奉聖批,往傳于議政府右議政宋時烈,則以爲,臣疾病方苦,幸而少差,則當匍匐進詣于帳殿,而不敢幾云矣,敢啓。傳曰,知道。
刑曹啓目,前禮山縣監趙持綱,移義禁府,處置,何如?啓依允。
禁府,尹幔·趙持綱拿囚。啓。
禁府啓目,金洪慶,遲晩照律,何如?啓依允。
傳曰,大臣·備局堂上,引見。
府啓,請前三陟府使李燦漢罷職,請興海郡守趙相漢罷職,請興德縣監朴以文罷職,請三水郡守柳天柱罷職。措辭竝見上答曰,依啓。
院啓,請左尹吳挺緯,前都承旨李殷相,罷職不敍。措辭見上答曰,不允。
引見時,當日開政,都承旨·原襄監司差出事,榻前定奪。
吏曹啓曰,本曹佐郞朴世堂,無出肅行公之意,更爲連日督促,而稱以病勢十分危劇。今日亦不出肅,擧動隔宵,無隨駕之員,其在事體,極爲未安。朴世堂請姑先從重推考,事勢如此,假郞廳差出,何如?傳曰,毋論病之輕重,其在事體,誠極痛駭,不可施以推考之罰,拿問定罪。
謝恩,都承旨張善瀓。
京畿監司書目,知敦寧府事李久源辭職上疏上送事。
傳曰,吏曹佐郞望單子,還入。
吏曹佐郞李選。
禁府,朴世堂拿囚。啓。
答知敦寧府事李久源疏曰,省疏具悉。卿其勿辭,調理上來。
引見時,領議政鄭太和所啓,擧動已迫,而都承旨李殷相,方在被論中,合有變通之事矣。上曰,遞差,今日開政差出,可也。左議政許積所啓,原襄監司李時術,以宿病之人,尙未差復云,勢難赴任,似當變通矣。上曰,然則遞差,今日政,亦爲差出以送,可也。領議政鄭太和所啓,咸鏡監司權大運,以農事形止看審事,巡到安邊,聞有擧動之奇,仍爲留駐云。擧動時,監司之進駐境上,事體重大,而頃日閔鼎重,爲監司時,出巡北道,聞有擧動,欲爲馳到境上,特使都事替行,而仍令巡歷矣。今亦依此爲之,似爲便當,而年分已迫,都事亦不可代行,合有變通之道矣。上曰,南兵吏,簡其所率,來待境上,而監司,則使之仍爲看審爲當,以此辭意,下詢于監司與兵使處,可也。上曰,前年則軍號,自兵曹書入耶?洪重普曰,上年則自兵曹,書入于世子宮矣。上曰,留都大將,不可不與知,今則軍號,使內大將主之,而兵曹入直堂上,往議書入,可也。洪重普曰,大臣前,則兵曹堂上,自當往稟,而內大將,事體有異,未知何如。上曰,然則使內大將,書入軍號,而兵曹郞官,進往受來,呈于政院。入達還下後,更爲受去,依例頒布,可也。左副承旨吳斗寅所啓,監軍巡將,則自留都大臣處,逐日分排事,依上年例爲之乎?上曰,依爲之。又所啓,軍號則旣已定奪,而吏·兵曹省記及各處各巡單子,烽燧單子,自本院,入達世子宮事,亦依上年例爲之乎?上曰,依爲之。又所啓,宮城門,則敦化門·金虎門·曜金門外,竝爲封鎖,勿令開閉事,亦依上年例爲之乎?上曰,依爲之。左議政許積所啓,擧動時,一路及溫泉留駐時隨駕百官奴子,及各司下人輩,如有踏傷刈取禾穀者,則使訓鍊大將,隨現重治,一切嚴禁,可也。上曰,依爲之。戶曹判書李慶億所啓,京畿田稅條貢物價米三千五百石,以本道田稅,全減之故,當自賑恤廳充給,而一千石,則已爲移送,其餘二千五百石,則累次移文,尙不移送,令本廳準數移送,以爲分給該司貢物主人之地,何如?上曰,依爲之。吏曹參判閔鼎重所啓,賑恤廳留儲倉庫,今將始役,而開基時役軍甚難,八月到防軍,欲爲使役,敢此仰達矣。上曰,依爲之。又所啓,監造官,前已啓下,而推捉匠人分給料布之際,不可無印信,禮曹一顆,取用,何如?上曰,依爲之。又所啓,鐵物則該監有儲云,亦爲取用,何如?上曰,依爲之。已上朝報
義禁府啓曰,前奉事趙益剛,身爲獄官,出置殺人罪人於長房,任其出入,至於生子,則事之可駭,莫甚於此,從當從重科罪,以爲懲後之地,而但喪前所犯徒流以下之罪,發於喪後者,除十惡外,收贖,乃是法典,而趙益剛,方在喪中,故不得已依法文,照律以入之意,敢啓。入啓,還出給。
趙益剛等照律公事。傳曰,此照律,似非當律,還出給。已上禁府謄錄
備邊司啓曰,黃海監司李星徵,以黃州弊瘼及兵使兼牧便否,條列啓聞,則其在兵使成鈛之道,惟當恭竢朝廷處分,而先自張皇馳啓,有若辨訟者然,揆以事體,不當如是,成鈛推考警責,何如?答曰,允。
備邊司郞廳,以領議政意啓曰,臣承命留都,自今日夕,來在備邊司。領中樞府事李景奭,來在備邊司近處閭家。明日擧動時,臣等,當祗送于敦化門外,紅馬木西邊信地之意,敢啓。答曰,知道。
引見時,左副承旨吳斗寅所啓,監軍巡將,則自留都大臣處,逐日分排事,依上年例爲之乎?上曰,依爲之。已上備局謄錄
有政。吏批,以金奐爲監察,李百熙爲利城縣監,鄭榏爲原襄監司,張善瀓爲承旨,洪萬容爲大司諫,張善瀓爲都承旨,李選爲吏曹佐郞,吳熽爲興海郡守。
上在昌德宮。停常參·經筵。
傳曰,雨勢如此,時刻退定,留門亦勿爲之,可也。
大王大妃殿·慈殿·大殿·中殿·世子宮,藥房口傳問安。答曰,知道。
禮曹啓曰,雨勢如此,時刻退定事,傳敎矣,吉時,更令日官推擇,則辰時·巳時不吉,巳午時·丙時·午時爲吉云,此兩時中,令政院觀其雨勢,臨時進退,何如?傳曰,允。
溫泉擧動時,大駕出宮初嚴,巳正初刻。二嚴,巳正三刻。三嚴,午初二刻。
吏曹啓曰,守令有闕,政事,取稟。傳曰,到溫陽行在所後,取稟。
禁府啓曰,以本府典獄官員議處公事,成一童分揀事,允下矣。成一童放送之意,敢啓。傳曰,知道。
原襄監司鄭榏上疏。大槪,新授方面之任,不敢承當,循分縮伏,恭俟進退,而擧動已迫,不容等待,玆敢疾聲呼籲於宸嚴之下,懇乞亟許鐫改,以重名器事。呈政院,還出給。
大司諫洪萬容啓曰,臣以無似,又忝匪據,適當擧動之日,不得不冒出,而第臣伏見本院前啓,以簠簋不飾,擧劾左尹吳挺緯,前都承旨李殷相,文宰之以貪墨見彈,實非尋常糾劾之比,其在論事之體,固當直擧所犯,然後被罪者,得以無辭,聽聞者,亦無疑訝,而只以簠簋不飾四字,爲斷案,實欠明白指陳之意,臣於被彈者,旣有親族之嫌,有難可否,而意見如此,亦不可苟同,請命遞斥臣職。答曰,勿辭,退待物論。
都承旨張善瀓上疏。大槪,重被臺臣論事不明之斥,亟遞臣職,以安私分事,入啓。答曰,省疏具悉。卿其安心勿辭,從速察職。
司諫金澄,獻納宋昌啓曰,左尹吳挺緯,前都承旨李殷相等,不自檢束,多有鄙瑣之誚。他餘小事,姑置不論,而吳挺緯爲松都留守時,多受賂物於死囚,故緩其獄。且貸出公家銀貨,買點田土,松都之人,至今唾罵,且摠戎廳穀物,稱以防納與周急,多數出食,終不還償。李殷相請屬閫帥,防納謀利。其爲刑曹·京兆之時,出禁收贖,多歸私室,人言藉藉,物議嗤點。頃日之坐,長官發論於席上,而臣等相議,有此糾劾之擧,而歷陳實狀,有欠忠厚之義,故只以簠簋不飾爲辭,而亦恐聖明,或未盡燭,故今日與正言鄭載嵩相會之後,添入數款實事於啓草中,未及傳啓之際。伏見大司諫洪萬容引避之辭,則托以彈文語意不爲明白,顯然有立幟之意,臣等不勝駭然之至。萬容,雖是殷相一家之人,法外引避,已涉苟且,而添入別語,强爲張皇,不有公議,攻欲私護,其縱恣無畏憚,甚矣。臣等,旣被長官之侵責,不可苟冒於臺席,請命遞斥臣等之職。答曰,勿辭,退待物論。
大駕到船所後,藥房·政院·玉堂問安。答曰,知道。
到果川宿所後,藥房·政院·玉堂·二品以上·六曹問安。答曰,知道。
明日擧動時,初吹卯初,二吹卯正,三吹辰初。
院啓,近來朝廷之上,貪墨成風,士夫之間,淸芬掃地,世道之卑汚,識者慨歎矣。左尹吳挺緯,前任開城留守時,多受賂物於死囚,緩其獄事,且貸出公家銀貨,買點田土。前都承旨李殷相,請託閫帥,防納圖利,其爲刑官京兆時,出禁收贖,多歸私家,此兩人,俱以文宰,不自檢束,有此可駭之事。其他種種鄙瑣之事,不一而足,人言藉藉,物議嗤點,此誠淸朝之所羞,不可無激礪之道,請左尹吳挺緯,前都承旨李殷相,罷職不敍。答曰,不允。竝引嫌而退,相會之時,不言已見,徑先引避,殊涉率爾,初不歷言,意有所在,旣陳事狀,在我無失,請大司諫洪萬容遞差,司諫金澄,獻納宋昌出仕。答曰,依啓。
司諫金澄,獻納宋昌就職。已上朝報
請對入侍時,判書洪□□曰,前則御營大將,一邊渡涉軍兵,而一邊進詣御船,號令軍中矣。今則大將,方爲進詣,而不能明知分付之意,未及渡軍,而先自進來矣。上曰,然則不爲分付耶?吳斗寅曰,非不再三分付,而必是將官迷劣,不能詳傳之致也。上曰,然則軍兵,尙未及渡乎?洪□□曰,今方發船,而未及盡渡矣。前則御營軍·禁軍,大吹打則御前,吹螺赤,亦鼓角矣。上曰,使之吹螺,可也。判書洪□□,招宣傳官,令吹螺。上曰,擧碇砲速爲之。斗寅進啓擧碇砲。上曰,知道。擧砲後,諸軍一齊發船。上曰,彼必錯認爲放船砲而發船,仍命放船,進御船,斗寅,啓行船砲。上曰,知道。上曰,何軍士先渡耶?洪□□曰,禁軍先渡矣。洪□□曰,頭局,以何軍士爲之乎?上曰,馬兵及禁軍,爲之。
政院啓曰,兵曹判書送言于本院曰,前日則訓局砲手,作門於內,御營軍兵,結陣於外,故閉門吹後,內外起火相應矣。今番則訓鍊都監,獨爲扈駕,內外起火,何以爲之云矣,敢稟。傳曰,前日之內外起火,非但兩營相應而已,內外相應,自是軍法,前例爲之,可也。已上兵曹謄錄
大駕,西氷庫過涉敎是後,中軍自江邊,留都軍兵,除標信罷陣,直詣北營,率領將官,依前晝夜扈衛,而將官,晝則間間食代往來。已上訓局謄錄
上在果川行宮。大王大妃殿·王大妃殿·中宮殿·世子宮,藥房·政院·玉堂·堂上以上問安。答曰,知道。
大殿,藥房·政院·玉堂·二品以上·六曹問安。答曰,知道。
大駕,到沙斤川晝停後,藥房·政院·玉堂問安。答曰,知道。
到水原宿所後,藥房·政院·玉堂·二品以上·六曹問安。答曰,知道。
府啓,臣等伏聞擧動時,乘輿馬失足,致有驚動玉體之憂。此由於道路泥濘處修治不能詳審之致。請當該官從重推考。答曰,不允。
院啓。請左尹吳挺緯,前都承旨李殷相,竝命罷職不敍。措辭見上答曰,不允。
明日擧動時,初吹卯正一刻,二吹卯正三刻,三吹辰初三刻。
大殿,藥房·政院·玉堂夕問安。答曰,知道。
以兵曹軍令時刻單子,傳曰,路程,只一站,時刻,以巳初差退。
明日擧動時,初吹卯正三刻,二吹辰正一刻,三吹巳初一刻。
觀象監,自辰時至未時,日暈。夜五更,流星出畢星下,入璧星上。狀如鉢,尾長四五尺許,色赤,啓。已上朝報
兵曹啓曰,明日宿所,定於振威,挾輦砲手六百名,別無分運之事,當沒數扈駕乎?傳曰,依爲之。已上兵曹謄錄
大駕,到振威宿所,司僕僉正姜㙉決棍十五度。禮曹謄錄
傳曰,雨勢如此,時刻退定,訓鍊都監·御營廳軍兵,勿爲結陣事,分付。留門,亦勿爲之可也。
政院啓曰,訓鍊都監·御營廳當該郞廳等,當爲軍兵結陣與否,問啓事傳敎之後,卽爲發牌,累度催促,尙無形影,怠慢甚矣。竝從重推考。傳曰,允。已上御營廳謄錄
上在水原行宮。大王大妃殿·王大妃殿·中宮殿·世子宮,藥房問安。答曰,知道。
大殿,藥房·政院·玉堂·二品以上·六曹問安。答曰,知道。
政院啓曰,今日擧動時,道路坑陷處,塡土不堅,以致乘輿馬失足,極爲驚愕。差使員,旣已請罪,而整理使·京畿監司,亦難免不能檢飭詳審之失。竝從重推考,何如?傳曰,允。
以京畿監司狀啓,塡土不堅,致令駕轎馬失足,待罪事,啓。傳曰,勿待罪事,回諭。
政院啓曰,整理使,以道路坑坎處塡土不堅事,差使員等令攸司科罪事,狀啓啓下之後。卽令隨駕刑官,趁速回啓,則參判尹鏶,稱以長官在京,已因撥便,送於判書處。再三催促,終不回啓,事甚未妥。刑曹參判尹鏶推考,何如?傳曰,允。
執義朴增輝,掌令李休徵啓曰,昨日請推新啓中,只臣等二人聯名,當別爲一張,而本府有前啓連啓之事,在京同僚,應爲聯名。且凡有新啓,勢難往復,先啓後通之意,完定以來,故創卒之際,不能覺察。竝書在京同僚於座目簡通中,以致不能區別,混同書入,臣等矇然不察之失,著矣。不可一刻仍冒,請命遞斥臣等之職。答曰,勿辭,退待物論。
院啓。請左尹吳挺緯,前都承旨李殷相,竝命罷職不敍。措辭見上竝引嫌而退,雖緣急遽,未免不察。請執義朴增輝,掌令李休徵,竝命遞差。答曰,不允。處置事,依啓。
吏曹啓曰,今此擧動時,陪從之官,憲府則以二員,啓下矣。卽者憲官二人,竝皆引避見遞。班列則雖有監察代行之例,而行幸之際,憲官無一員陪從,事體未安。在京之員,速令追進陪從之意,分付,何如?傳曰,允。
政院啓曰,執義朴增輝,掌令李休徵,以憲府之官陪從,今已引避見遞。使之口傳付軍職,仍爲隨駕之意,敢啓。傳曰,知道。
兵曹口傳政事,副護軍朴增輝·李休徵。
謝恩。副護軍朴增輝·李休徵。
大駕,到振威宿所後,藥房·政院·玉堂·二品以上·六曹問安。答曰,知道。
傳曰,擧動時,駕轎馬夫等,牽馬不謹,以致駕轎動搖不平。司僕僉正侍衛在後,所管者何事,而其不爲盡心檢飭之狀,極爲痛駭,決棍十五度。
司僕寺提調許積啓曰,伏聞駕轎馬不平,至有治罪該官之敎。臣待罪該寺提調,難免不能檢飭之失,惶恐待罪。答曰,凡事,非有未備,馬亦皆好,昨與再昨,駕轎安心矣。今日則駕轎動搖,而駿官在後,不能看檢申飭,故使之決棍矣。提調則遠在外班,何以知之?勿待罪。
忠淸監司書目,懷德呈,以右議政宋時烈,吏曹判書宋浚吉上疏上送事。
留都大將書目,宮城宿衛無事事。
大殿,藥房·政院·玉堂夕問安。答曰,知道。
明日擧動時,初吹卯初一刻,二吹卯正二刻,三吹辰初一刻。已上朝報
政院啓曰,兵曹郞廳來言,頭局,以何軍爲之乎?傳曰,步軍爲之。已上兵曹謄錄
上在振威行宮。大王大妃殿·慈殿·中宮殿·世子宮,藥房·政院·玉堂問安。答曰,知道。
大殿,藥房·政院·玉堂·二品以上·六曹問安。答曰,知道。
大駕,到素沙晝停後,藥房·政院·玉堂問安。答曰,知道。
到稷山宿所後,藥房·政院·玉堂·二品以上·六曹問安。答曰,知道。
院啓,請左尹吳挺緯,前都承旨李殷相罷職不敍。措辭見上。頃日筵中,前執義李東老,身爲執法之官,請釋重囚。爲筵臣排斥,引嫌退待。其時柳椐,方在臺閣,旣與同僚,相議請遞,此固事理之當然,而旋生他意,强爲引避。是非顚倒,擧措駭異,物議之非,久而未已。請掌令柳椐遞差。答曰,不允。柳椐事,依啓。
留都大臣書目,宮城內外宿衛無事事。
咸鏡監司書目,定平府使洪錫龜病重,罷黜事。
禁府啓目,朴世堂元情云云,傳旨內辭緣,遲晩照律,何如?啓依允。又啓目,劉忔刑問二十六次,金重鳴三次,不服,加刑,啓依允。又書目,都愼與刑問一次施威,遲晩照律,何如?啓依允。同府,尹幔·趙持綱等元情公事判付內,姑停刑推,議處。
刑曹啓目,樂安郡守朴長卿矣,今年各官上納稅船,相繼致敗,節晩發送,終未免臭載之患,罪決杖一百,盡奪告身,私罪。啓依允。又啓目。咸平縣監魚震翼矣,田稅大同米太所載船,敗於唐津,而修粧船,更爲追發之際,又致沈沒,拯出米太,依節晩裝船事目,還送本郡,使之改色。本官之初不擇送完固之船罪,決杖一百,盡奪告身,啓。功減一等。
大殿,藥房·政院·玉堂夕問安。答曰,知道。
明日擧動時,初吹卯初一刻。二吹卯正二刻。三吹辰初一刻。已上朝報
義禁府啓曰,昨日水原府使李拿來,假都事不爲下直。亦不待宣傳官,徑先馳去,事極可駭。當該假都事推考,何如?傳曰,允。已上禁府謄錄
上在稷山行宮。大王大妃殿·慈殿·中宮殿·世子宮,藥房問安。答曰,知道。
大殿,藥房·政院·玉堂·二品以上·六曹問安。答曰,知道。
大駕到天安晝停後,藥房·政院·玉堂問安。答曰,知道。
到溫陽後,藥房·政院·玉堂·二品以上·六曹問安。答曰,知道。
持平趙聖輔啓曰,臺諫事體,異於庶僚,而直自該曹,分付追進,此曾所未有之事也。在臣分義,雖不得不作急馳進,壞朝家待臺閣之體,實自臣始,則臣何敢抗顔冒處於臺席乎?請命遞斥臣職。答曰,勿辭,退待物論。
京畿監司書目,安城呈,以大司憲李尙眞,中路病重,上去不得事。
慶尙監司書目,晉州牧使姜汝㦿,與李元煥相鬨,大傷事體。李元煥受侮下官,疲軟不職。竝只罷黜事。
刑曹啓目粘連,整理使狀啓云云,事關乘輿,罪涉不謹。當該都差吏員長湍府使全東屹,道路差使員抱川縣監朴興仁,地方官水原府使李等,不可推考而止,移義禁府處置,何如?啓。迎送有弊,竝只拿來決棍,以除民弊。
禁府啓目,柳命吉元情公事判付內,姑停刑推,議處。
吏曹啓曰,臺諫及守令多闕,政事,取稟。
院啓,請左尹吳挺緯,前都承旨李殷相罷職不敍。措辭見上引嫌而退,直請分付,雖非規例,無與於己,不必爲嫌。請持平趙聖輔出仕。答曰,不允。出仕事,依啓。
持平趙聖輔就職。
府啓,道路泥濘處修治,不能詳審,致有乘輿馬失足之患。請當該官從重推考事。停啓。
大殿,藥房·政院·玉堂夕問安。答曰,知道。
兵曹口傳政事,副護軍柳炳然。已上朝報
政院啓曰,兵曹郞廳來言,軍兵等,送于結陣處云矣,敢啓。傳曰,知道。又啓曰,兵曹郞廳來言,北門依前鎖閉乎?敢稟。傳曰,依上年例,爲之。
傳曰,南草,依上年例差備,近處及宮墻內,一切嚴禁。已上兵曹謄錄
禮曹啓曰,沐浴吉日時,今二十日申時,二十一日辰時午時未時,兩日中,臨時稟定事,啓下矣。以何日何時爲定乎?敢稟。還出給。傳曰,前日則禮曹推擇沐浴日時,送于藥房,以爲臨時稟行之地而已,似無草記啓達之事矣。已上禮曹謄錄
訓局啓曰,馬兵左別將柳炳然,前已啓下,而在於公山地,故其代,以左部千摠李汧,代領其兵,侍衛下來矣。卽者柳炳然來現,而時在罷散中。令該曹口傳付軍職,使之察任,何如?傳曰,允。訓局謄錄
上在溫陽行宮。大王大妃殿·王大妃殿·中宮殿·世子宮,藥房·政院·玉堂·堂上以上問安。答曰,知道。
大殿,藥房·政院·玉堂·二品以上·六曹問安。答曰,知道。
大司憲李尙眞辭狀,傳曰,遞差。
刑曹啓目,樂安郡守朴長卿,係是朝官,移義禁府處置,何如?啓依允。
留都大臣書目,宮城宿衛無事事。
以禮曹沐浴擇日草記,傳曰,前日則禮曹推擇沐浴日時,送于藥房,以爲臨時稟行之地,似無草記啓達之事矣。
吏曹啓曰,以留都大臣狀啓,兵曹佐郞柳松齊,每以呈旬,懸頉於監軍單子,速爲處置事,自備邊司,移送本曹矣。柳松齊呈旬不敍,出於情勢之不得已云,而當此行幸之日,宿衛諸事,比他時尤緊,不可等待其自處。兵曹佐郞柳松齊改差,何如?傳曰,允。
平安監司書目,碧潼呈,以本月初六日霜降,豆太各穀,竝爲枯黃事。
慶尙監司書目,善山呈,以姜京龍等五名,去七月二十九日雷震致死事。
傳曰,政事,明日爲之。
兵曹判書洪重普箚子。大槪,見輕政院,不可冒居,乞遞職名事。入啓。答曰,省疏具悉。卿無所失,卿其安心勿辭,從速察職。
院前啓,國忌齋戒,以今明日姑停。
吏曹啓目粘連,慶尙監司狀啓云云,晉州牧使姜汝㦿,與李元煥,因事相爭,乘憤勒打下人是如,罷黜爲白有在果,以狀啓辭緣言之,當初所失,雖在李元煥,終至以下官,擅打上司下人,以泄私憤,其在事體,已極可駭。況本州,素稱病鄕,人皆厭避,罷黜之罰,適中其願,若開此路,故犯爭端,無時可已,其弊難防。向前晉州牧使姜汝㦿,令攸司處置,何如?啓依允。
左議政許積,兵曹判書洪重普,請對入侍,知事李浣,亦爲入侍。
大殿,藥房·政院·玉堂夕問安。答曰,知道。
持平趙聖輔避嫌。大槪,本府啓辭,旣爽實狀,則臣之矇然連啓之失,著矣,請遞事。入啓。答曰,勿辭,退待物論。
院啓,引嫌而退,當初買賣,雖未妥當,至于今日,實無是事,則泛然連啓,未免不察。請持平趙聖輔,遞差。答曰,依啓。已上朝報
引見時,訓鍊大將李浣所啓,馬兵馬草,使卜直等刈給,卜直等,皆雇馬而來矣。戶曹只給馬料,而不給卜直料米,是可閔也。兵曹判書洪□□曰,禁軍,則只給卜直料米,而不給馬料矣。上曰,有馬料而無人料者,給人料,有人料而無馬料者,給馬料可也。又所啓,小臣帶率軍官十人則給料,而軍官奴子,則該曹不爲給料,刈草炊飯等事,軍官不能自辦。若無奴子,則無可爲者,事甚切悶,本局書吏五名,不敢煩請。自臣營給料,而此十名,似當自該曹,給料矣。上曰,軍官奴子十名及書吏五名,竝爲給料。已上訓局謄錄
上在溫泉行宮。大王大妃殿·王大妃殿·世子宮,藥房問安。答曰,知道。
中宮殿,藥房問安。答曰,知道。
大殿,藥房·政院·玉堂·二品以上·六曹問安。答曰,知道。
謝恩,定州牧使李世翊。
留都大臣書目,宮城內外宿衛無事事。
政院啓曰,卽見平安監司李泰淵狀啓,前定州牧使孟胄瑞,請仍前任事也,有治績守令,擢授邊倅,意非偶然,而今者爲其客舍重創,有此仍任之請,揆以事體,殊涉未妥。平安監司李泰淵推考,何如?傳曰,允。
大殿沐浴後,藥房·政院·玉堂·二品以上·六曹問安。答曰,知道。
大殿,藥房·政院·玉堂夕問安。答曰,知道。今後,勿爲夕問安。已上朝報
有政。吏批,以尹文擧爲大司憲,李尙眞爲大司諫,尹宣擧爲執義,申命圭·李休徵爲掌令,李夏鎭爲持平,趙聖輔爲兵曹佐郞,柳之芳爲晉州牧使,裵尙珩爲三水郡守,黃士誠爲興德縣監,李翔爲進善,愼祉膺爲樂安郡守,吳熽爲興海郡守,吳始復爲咸平縣監,權淑爲定平府使,尹鴻擧爲利川府使,李時楫爲軍器主簿,朴增輝爲宗簿正,鄭始〈成〉爲軍資正,尹舜擧爲禮賓正,李後一爲禮賓別提,柳松奇爲禮曹正郞,李達意爲典籍,李煦爲兵曹佐郞。
兵批,以鄭昌翰爲晉州營將,李元龍爲格浦別將,鄭之相爲武兼,李□□·洪萬容·柳椐·朴增輝·李休徵爲副護軍,趙聖輔爲副司直,金燁爲五衛將,柳炳然爲副護軍,李馝遠·金聲遠爲副司果,金壽元爲折衝副司果。已上燼餘
義禁府啓曰,以典獄署官員照律公事,似非當律,還出給事,命下矣。更考律文,則未有相當之律,但大明律囚應禁而不禁條,有獄囚應禁而不禁,應枷鎖杻而不枷鎖杻及脫去者,若囚該死罪杖六十之文,而此律,似爲太輕,故不得已前照律,還入之意,敢啓。傳曰,知道。已上禁府謄錄
忠淸監司關內,凡位版長廣,以某尺造作是乙喩,相考回移事。據以奉常寺諸山川位版見樣,較諸五禮儀圖式,布帛尺,則爲一尺一寸五分。禮器尺,則一尺九寸。五禮儀位版一尺二寸,而於布帛尺,則不及者五分,於禮器尺,則過者七寸,當初制造,未知用何尺,而如是相左是喩,諸山川位版見樣下令爲去乎,相考施行事。
忠淸監司關內,本道各邑社稷壇,多失制度,今方依禮式,改築計料爲如乎,外方旣爲共一壇,則壝方,亦當折半,而壝高不言尺數。京中社稷壇良中,壝高幾尺幾寸是旀,壝之四方,亦爲築墻幾尺是喩,詳細回移爲旀,本道山川,皆以南方載錄。壇飾,亦當以赤土爲之,斯速指揮事。據社稷壇壝之制,代各不同,而大明之制,社壇在東,稷壇在西,皆坐南向北,各闊五丈,高五尺四寸,陛五級,二壇同一壝。壝方廣三十丈,高五尺。四方開四門,各闊一丈,周圍築以墻。又周制,凡建邦國,立其社稷,其壇制,半於天子,廣二丈五尺,受土各以其方之色冒以黃。以此見之,則壇壝之制,方色之土,槪可見矣,而京中社稷壇良中,壝高不明。但四方築壇,高各營造尺三尺五寸,壝高之不明,似由於因地形取便,而未有明考是旀,諸侯旣半於天子,則州縣,各當減半於京社是旀,本道在於南方,當用赤土,而冒以黃土是去乎,相考施行事。已上禮曹謄錄
有政。吏批,以李達意爲典籍,李時楫爲軍器主簿,朴增輝爲宗簿正,權諔爲定平府使,吳始復爲咸平縣監,愼祉膺爲樂安郡守,李復一爲禮賓別提,柳松齊爲禮曹正郞,尹舜擧爲禮賓正,鄭始成爲軍資正,尹鴻擧爲利川府使,李煦爲兵曹佐郞,黃士誠爲興德縣監,申命圭爲掌令,李翔爲進善,尹宣擧爲執義,李慶徽爲大司憲,李夏鎭爲持平,趙聖輔爲兵曹佐郞,裵尙珩爲三水郡守,李尙眞爲大司諫,李休徵爲掌令,徐必遠爲平市提調。
貞顯王后忌辰。
吳斗寅啓曰,訓鍊都監將官來言,開門吹之意,敢啓。傳曰,知道。
吏批,判書宋浚吉,在外未上來。參判閔鼎重進,都承旨張善瀓進。
吏批啓曰,判書宋浚吉,在外未上來。參議李翊留都。小臣獨政未安。何以爲之?敢稟。傳曰,仍爲之。
又啓曰,春坊闕員,今方差出,而擬望之人乏少,相避人竝擬,何如?傳曰,允。
午時,上臨湯室,沐八百瓢,浴五百數。
以慶尙監司,惡虎咬死男女二人事狀啓。傳曰,囕死人等,令本道恤典擧行。又以咸鏡監司,永興府惡虎人物囕死,至於四人事狀啓。傳曰,囕死人等,令本道恤典擧行。
備忘記,長番內官陸後立,當爲莫重缺濃墨極爲非矣。從重推考。
姜鎬,以義禁府言啓曰,以慶尙監司狀啓,因刑曹粘目。前晉州牧使姜汝㦿,移本府處置事,允下矣。姜汝㦿,時在任所,發遣本府羅將拿來,何如?傳曰,允。
吳斗寅啓曰,訓鍊都監將官來言,閉門吹後,起火懸燈之意,敢啓。傳曰,知道。
又啓曰,兵曹郞廳來言,闕內入直軍,夜巡檢之意,敢啓。傳曰,知道。
左承旨金宇亨,右承旨臣李程等,同日卯時成貼狀啓,闕內無事爲白在果,兵曹今二十一日,一二所巡將,各更各度,行巡邏事單子,及烽燧候望無事單子各一度。咸鏡監司農事形止狀啓一度。永興府居崔敏等四人,爲惡虎囕死緣由狀啓一度。合缺度段,監封上送爲白乎旀,咸鏡監司,鍾城府定配罪人朴繼生物故啓本一度段,留院緣由,竝以馳啓爲白臥乎事是良爾,詮次善啓向敎是事。
領中樞府事李景奭,領議政鄭太和,淸風府院君金佑明等,同日辰時成貼狀啓,宮城內外衛無事爲白乎旀,闕內別巡,則東所入直衛將李晶外,巡將則行司果鄭後諶·洪重亨,監軍則兵曹正郞元萬里·柳㝚等以差定,使之受牌分巡爲白乎旀,缺都城內外巡邏夜禁等事,更加嚴飭爲白臥乎事是良爾,詮次善啓向敎是事。啓下備邊司。
巳時,上御溫泉行宮入診,引見藥房都提調鄭致和,提調洪重普,副提調張善瀓,記事官宋光淵·洪萬鍾·趙師錫,□醫官李東馨·尹後益·金有鉉入侍。致和曰,每憑醫官之所傳,得聞上候,而未得入侍瞻望。秋日寒暖不適,不審到此之後,玉候安寧乎?眼候亦何如?上曰,稷山以前,平安矣。以後則似不平矣。致和曰,日氣舒暢,然後可以臨浴。衣襨脫着之節,必加愼旃。上曰,午時,則可適於沐浴矣。上命醫官等進前,診察。後益曰,赤氣似減於昨日矣。上曰,進前診脈。東馨進,先診左邊,次診右邊,退而伏曰,病候再昨缺稍似浮洪矣,今日則安平。以此觀之,則熱候似減,缺些少熱候,何可盡顧?午時,當臨浴焉,遂罷。燼餘
上在溫泉行宮。
上在溫泉行宮。大王大妃殿·慈殿·中殿·世子宮,藥房·政院·玉堂問安。答曰,知道。
大殿,藥房·政院·玉堂·二品以上·六曹問安。答曰,知道。
謝恩,持平李夏鎭,宗簿正朴增輝,兵曹佐郞趙聖輔。
午時,上臨湯室,沐一千瓢,浴一千一百數。
沐浴後,藥房·政院·玉堂·二品以上·六曹問安。答曰,知道。
府啓,新除授大司憲尹文擧,時在忠淸道石城地。執義尹宣擧,時在尼山地。請竝斯速乘馹上來事,下諭。答曰,依啓。
院啓,請左尹吳挺緯,前都承旨李殷相,竝命罷職。措辭見上新除授大司諫李尙眞,時在忠淸道忠州地,請斯速乘馹上來事,下諭。答曰,不允。下諭事,依啓。
下直,定州牧使李世翊。
留都大臣書目,宮城內外宿衛無事事。
咸鏡監司書目,永興呈,以崔敏等四人,爲惡虎囕死事。又書目,道內農事雨澤形止事。
刑曹啓目,晉州牧使姜汝㦿,移義禁府處置,何如?啓依允。
禁府照本,都愼與矣,大丘府人,而貽書於新府使,列數前倅,指揮新官之狀,殊極可惡。事係部民風俗,不可不以法究治罪,杖一百,徒三千,盡奪告身,私罪。啓依允。又照本,前典獄署官員趙益剛·崔柱廈·崔信赫·全汝翰·金有達等矣,趙益剛段,入直之時,李世恭出置長房,往來其妻所寓之家,至産子女,則其不爲重刑,據此可知,潛獄門出入之罪,在所難免。崔柱廈段,世恭出置長房之事,與益剛相議,則不可推委於同官罪,減一等,各決杖一百,流三千里。趙益剛段,喪前所犯以,收贖。崔信赫·全汝翰等段,世恭出處長房之事,非不欲禁斷,仍在長房,則雖與創始出處者有間,亦難免不能嚴禁之罪。金有達段,世恭出置長房,雖曰趙益剛所爲,因循出置,則前後獄官,難免重責,罪各杖一百,徒三年,竝只盡奪告身,私罪。啓。功減一等爲乎矣。趙益剛乙良,流罪良中,收贖安徐,仍爲發配。
兵曹,平安道點馬愼祉膺外任,代金碩望。
以永興府惡虎囕死人物狀啓,傳曰,囕死人等,令本道恤典擧行。已上朝報
司饔院啓曰,大殿飯監林七賢,乃於此時,連日闕直,事極可駭,爲先除下,差出其代,俾無曠任之弊,而其罪狀,則令攸司推治,以懲其慢習,何如?傳曰,允。已上司饔院謄錄
吳斗寅啓曰,訓鍊都監將官,來言開門吹之意,敢啓。傳曰,知道。
藥房口傳啓曰,供上物膳,只用魚鮮,自前來此之時,則有牛肉進供之事。缺依此爲之之意,敢啓。答曰,知道。
又啓曰,凡留門,不以正門,例也。以行宮言之,則缺爲正門。南門當爲留門,而去夜問安中使缺宣傳官持標信,開門以入,缺甚可駭。當該中使缺臣以該房,不能致察之失,實所難免。缺傳曰,知道。勿待罪。
又啓曰,訓鍊都監將官來言,閉門吹後,起火懸燈之意,敢啓。傳曰,知道。
左承旨臣金宇亨,右承旨臣李程等,同日辰時成貼狀啓,闕內無事爲白在果,兵曹今二十二日,一二所巡將,各更各度,行巡無事單子及烽燧候望無事單子各一度。義禁府囚單子一度。原襄監司馬牌單子一度。平安監司染病人,及牛疫熾盛事狀啓一度。農事及雨澤事狀啓一度。江界府立石場設立便否事狀啓一度。九月朔進上墨上送事狀啓一度。義州府尹,平安監司開市事,淸人撤歸事狀啓各一度。合十度,監封上送爲白乎旀,開城府八月令生松茸進上來到爲白有去乙,卽令廚院捧上事,分付爲白遣,物目依例後錄爲白乎旀,咸鏡監司勿爲境上待候,使南兵使,來駐境上事,有旨。祗受狀啓缺留院爲白臥乎事是良厼,詮次善啓向敎是事。
領中樞府事李景奭,領議政鄭太和,淸風府院君金佑明等,同日辰時成貼狀啓,宮城內外宿衛無事爲白乎旀,去夜闕內別巡缺衛將鄭昌翰外,巡將,則行司直鄭繼胄·尹塏缺愼亨胤,宣傳官趙夏亨等缺各處入直軍兵及外巡邏缺是良厼,詮次善啓向敎是事,啓下備邊司。
御營大將柳赫然,同日辰時成貼狀啓,去夜宮墻內外缺都城九門,城外十處把守巡邏,竝只無事爲白臥乎事是良爾,詮次善啓向敎是事,啓下備邊司。以上燼餘
上在溫泉行宮。
上在溫泉行宮。夜一更,流星出河鼓星上,入危星下,狀如鉢,尾長四五尺許,色赤。光照地。三更,流星出參星上,入井星下,尾長一二尺許,色赤。五更,月暈。
藥房加出提調趙珩,左承旨金宇亨。
大王大妃殿·王大妃殿,口傳問安。答曰,知道。中殿,口傳問安。答曰,無事。世子宮,口傳問安。答曰,知道。
吳斗寅啓曰,訓鍊都監將官,來言開門之意,敢啓。傳曰,知道。
藥房·政院·玉堂·二品以上問安。答曰,知道。
吳斗寅,以兵曹言啓曰,年前行幸時,隨駕軍兵,依中日例,各技試取,其中優等者,賞布題給矣。今番則何以爲之?敢稟。傳曰,依例爲之。
又以兵曹言啓曰,以本曹軍兵試才啓辭,依例爲之事,批下矣。上年則御營軍隨駕,故御營軍兵,則自御營廳試才,以戶曹布木賞給,兵曹所屬,則都摠府試才,以兵曹布木,賞給矣。今番則訓鍊都監軍兵隨駕,都監將官軍兵,則依御營例,令都監試才,以戶曹布木,依前磨鍊題給之意,敢啓。傳曰,知道。
張善瀓,以司饔院官員,以都提調意啓曰,大殿飯監林七賢,乃於此時,連日闕直,事極可駭。爲先除下,差出其代,俾無曠任之弊,而其罪狀,則令攸司推治,以懲其慢習,何如?傳曰,允。
又以侍講院言啓曰,新除授進善李翔,時在忠淸道全義地,書筵侍講事緊,請斯速乘馹上來事,下諭。傳曰,允。
午時,上臨湯室,沐一千瓢,浴一千三百數。
沐浴後,藥房·政院·玉堂·二品以上問安。答曰,知道。
司諫金澄,獻納宋昌,正言鄭載嵩啓曰,請左尹吳挺緯,前都承旨李殷相,竝命罷職不敍。措辭見上燼餘
上在溫陽行宮。
上在溫陽行宮。
大王大妃殿·王大妃殿·中宮殿·世子宮,藥房·政院·玉堂·堂上以上問安。答曰,知道。
大殿,藥房·政院·玉堂·二品以上·六曹問安。答曰,知道。
下直,原襄監司鄭榏,慈山郡守金世器。
留都大臣書目,宮城內外宿衛無事事。
禁府照本,吏曹佐郞朴世堂矣,毋論病之輕重,其在事體,誠極痛駭。不可施以推考之罰,罪決杖一百,盡奪告身,私罪,啓。決杖放送。又照本,前禮山縣監趙持綱矣,各邑守令到任之日,乃以仇火驛馬,出迎本邑地界,果是通行之規,莫重驛馬,非所當騎,則旣已現發之後,難免其罪。以此照律,罪決杖一百,流三千里,盡奪告身,私罪,啓。功減一等。又照本,前主簿尹幔等矣,殺人罪人李世恭,出置長房,別無還囚重間,其不爲禁斷出入之事,在所難免。罪各決杖一百,徒三年,竝只奪告身,私罪,啓。功減一等。
禁府,趙益剛,海南縣流三千里。崔柱廈,陽城加川驛,徒三年。崔信赫,金化縣生昌驛。金汝翰,水原府同化驛。金有達,楊州綠楊驛。徒三年半定配。啓。
院啓,吳挺緯·李殷相等所犯,實是淸朝之羞,故臣等,備盡論列,聖明亦已洞燭,而兪音尙閟,臣等竊惑焉。目今風頹俗靡,世道日卑,此正殿下赫然振作,思欲改圖之日,而乃於此事,强拂公議,終始留難,至此之久,此非臣等所望於聖明,而亦何以振肅朝綱,懲勵群工哉?請左尹吳挺緯,前都承旨李殷相,竝命罷職不敍。答曰,不允。
侍講院啓曰,新除授進善李翔,時在忠淸道全義地,書筵侍講事緊,請斯速乘馹上來事,下諭。傳曰,允。
禁府,趙持綱,牙山長時驛,徒三年定配。啓。
大殿沐浴後,藥房·政院·玉堂問安。答曰,知道。已上朝報
備邊司啓曰,東萊府使李翼,倭書契上送事狀啓,啓下本司,而此事所關不輕,通議於領相後,入對稟處之意,敢啓。答曰,知道。已上備局謄錄
吳斗寅啓曰,訓鍊都監將官,來言開門吹之意,敢啓。傳曰,知道。
午時,上臨湯室,沐一千五百五十瓢。浴一千七百數。
吳斗寅啓曰,訓鍊都監將官來言,閉門吹後,起火懸燈之意,敢啓。傳曰,知道。以上燼餘
上在溫陽行宮。
辰時午時,日暈。未時,有交暈右珥。白虹,出自右珥。逶迤指如,長二十餘丈,良久乃滅。
下直,伊川縣監李以挺。
大殿,藥房·政院·玉堂·二品以上·六曹問安。答曰,知道。
留都大臣書目,內外宿衛無事事。
京畿監司書目,道內染病方痛一千二百八十三名內,已差九百八十四名,死亡五十五名。
黃海監司書目,新溪等官呈,以本月十七日·八日霜降事。
禮曹,行副司直沈世鼎卒逝。啓。
傳曰,軍兵等處,空石雖已分給,而方有雨徵,不足處加給事,分付。
禁府啓曰,以尹幔·柳命吉照律公事,功減一等事,判下矣。當以徒二年半定配,而尹幔·柳命吉,以前日都監砲手李祉海見告之罪。徒二年照律,已爲定配。故自配所拏來,卽爲還發配所,以徒二年半,更爲懸錄於徒流案後,啓問施行之意,分付該道,何如?傳曰,允。
院啓。請左尹吳挺緯,前都承旨李殷相,竝命罷職不敍。措辭見上答曰,依啓。
大殿沐浴後,藥房·政院·玉堂·二品以上·六曹問安。答曰,知道。
正言趙世煥,在外入來後避嫌。大槪,臣自絶塞,承召當爲直詣行在所,而先爲入肅於三殿及世子宮,物議皆以爲非,請遞事。呈政院,還出給。已上朝報
兵曹啓曰,軍兵等處,空石雖已分給,而方有雨徵,不足處加給事分付事,傳敎矣。本道所儲空石頗優,故訓鍊都〈監〉軍兵,則馬兵·步軍等處,二千五百六立,禁軍則一千立,方爲分給之意,敢啓。傳曰,知道。已上兵曹謄錄
吳斗寅啓曰,訓鍊都監將官來言,開門吹之意,敢啓。傳曰,知道。
左承旨臣金宇亨,右承旨臣李程等,同日戌時成貼狀啓,闕內無事事,數朝已馳啓爲白有在果,吏曹假郞廳金缺聞其母病極重,方在死生中,病親呈辭來呈爲白有去乙,當此擧動之時,呈辭上疏,上送行宮,非但事體有所不敢。且無前例乙仍于,退却不捧,則斗翼以爲人子情理,萬分切迫。不得不急去救病是如,留單出去爲白臥乎所,私情雖甚切迫,緣由未缺行宮之前,徑先出去,揆以公義,殊甚不當。金斗翼請推考爲白乎旀,他假郞廳望單子,一邊上送,省記入直之意。爲先馳啓爲白臥乎事是良厼,詮次善啓向敎是事。
領府事李景奭,領議政鄭太和,淸風府院君等,同日辰時成貼狀啓,宮城內外宿衛無事爲白乎旀,去夜闕內缺,則東所入直衛將朴邁外,巡將則行司果睦來善,護軍林商儒。缺,軍則都摠府都事李東榮,宣傳沈若汶等以差定。使之受牌缺爲白有旀,今日臣等,與堂上三品以上,進詣大庭,問安于大王大妃殿·王大妃殿·中宮殿·世子宮,則平安敎是爲如白齊。留都百官,每日各於其司,早會暮罷,曾已定式,而漸至解弛是如爲白乎所,昨日朝食後,分遣議政府司錄及備邊司郞廳,巡檢都司,則有未及齊到之處是白去乙,爲先囚治其下吏。仍加警責爲白臥乎事是良厼,詮次善啓向敎是事,啓下備邊司。
御營大將柳赫然,同日辰時成貼狀啓,去夜。以下缺燼餘
上在溫泉行宮。大王大妃殿·慈殿·世子宮,藥房·政院·玉堂問安。答曰,知道。中宮殿,藥房·政院·玉堂問安。答曰,無事。
大殿,藥房·政院·玉堂·二品以上·六曹問安。答曰,知道。
護軍尹天賚,慶尙右兵使遞來。
全羅監司書目,全州呈,以猪雛一頭,兩面兩口兩鼻三目。龍潭呈,以老人崔尹器左耳上生角,大如老鷄婦爪,長六分,圓四分。俱係變異事。
留都大臣書目,宮城內外宿衛無事事。
禁府,申命全元情公事判付內,姑停刑推,議處。
大殿沐浴後,藥房·政院·玉堂·二品以上·六曹問安。答曰,知道。
大臣·備局堂上請對入侍。
忠淸監司書目,懷德呈,以右議政宋時烈上疏上送事。
吳斗寅啓曰,訓鍊都監將官,來言開門吹之意,敢啓。傳曰,知道。
缺口傳啓曰,泰安地漕運處看審缺忠淸監司及戶曹判書,則當爲進去,而禮曹判書趙復陽,吏曹參判閔鼎重。竝爲缺看事,稟定於榻前矣。不但備局有司堂上,無一人留在者,一時四員馳進,亦似有弊。禮曹判書趙復陽,則仍留此處。吏曹參判閔鼎重,戶曹判書李慶億及監司閔維重,使之一時偕往,何如?答曰,依爲之。
呂聖齊,以戶曹言啓曰,瀋陽年例入送生梨一千箇,栢子二十斗,淸蜜十斗,則自兩西,措備以待,而缺十斗則分定於京畿,已爲來納。自本曹,今方封裹,下送于平安監司處,以爲依例定差員,領送之地。自此至平安道領去禁軍,令兵曹定送,何如?傳曰,允。
吳斗寅啓曰,訓鍊將官來言,閉門吹後,起火懸燈之意,敢啓。傳曰,知道。辰時,上御溫泉行宮,大臣·備局堂上,引見。入侍左議政許積,兵曹判書洪重普,工曹判書吳挺一,戶曹判書李慶億,禮曹判書趙復陽,吏曹參判閔鼎重,承旨吳斗寅。追後入侍,訓鍊大將李浣,記事官姜碩昌·洪萬鍾·趙師錫。積曰,連日沐浴,群下皆以爲鬱悶。伏聞醫官所傳之言,氣體安寧,眼候,亦漸有效,區區喜幸,曷可勝喩?不得入侍,未能詳悉,今則何如?上曰,缺候及寢睡,皆如常耳。積曰,秋雨支離,頗半行缺不瑕有傷?至於軍兵,甚爲可悶。缺軍兵只給千葉,禁軍亦給千葉,缺是分給耶?重普曰,禁軍則竝缺之故,如是耳。積曰,倭事,當初缺其書契甚爲未瑩。此非缺議定然後欲爲仰達,而方缺領議政回報已來,臣與判府事缺重之言略同,或有差異者,使之各缺領相之意,何如?積曰,領議政之意,缺趙復陽則以爲,旣已違禁犯條,國家自當缺曲在我前頭,恐有難處之嘖言,權辭以答,或無妨云。李慶億之意,亦如此,使之各陳然後缺有所達矣。慶億曰,此事初非朝家之所知,旣犯約缺今若自當,則恐有難處之事,其爲羞辱莫大,毋寧諱言,以觀其勢,似可矣。上曰,諸臣所見,何如?挺一曰,臣意則與李慶億同耳。上曰,兵判之意,何如?重普曰,臣意則與趙復陽同缺大臣議之矣。上曰,訓鍊大將之意,何如?浣曰,臣曾於榻前,已悉陳達,朝家旣令貿來,而事露缺歸罪於渠輩,彼若使我用律,則寧忍殺之乎?此缺不可爲也。國家雖自當,臣必知其無事矣。鼎重曰,此事當初不能善爲。臣曾任東萊府使,國家缺彼無不知之理。執曲爲辭,徒貽彼笑,以直言之,似無妨矣。上曰,當初書契,以此爲之則好矣,而今則缺此奈何?積曰,當初書契時,臣未得參。大槪缺適與領議政言及矣。趙復陽之意誠然,而李浣之意以爲,若有難堪之辱,然後言之則反貽羞辱。領議政之意則以爲,我國之無硫黃,求貿於爾國,汝亦知之。爾國之人,旣有來賣者,故買而置之,不能先通,則我國未缺豈謂我國之過云,則似可矣。此事,本非難辨缺等說,亦自有理,是以不定矣。缺初買賣,非我國所知,旣買之後,缺覺矣。復陽曰,應祥等尙在,必須缺然後,方以議定矣。積曰,復陽缺買賣之時,有些奸巧缺詳言矣。閔鼎重以爲,缺上曰,以書契觀之,則可知缺中辭,彼無不知之理,小臣之意,則缺曰,彼江湖果爲不知乎?鼎重曰,倭缺知之,則似無不治之理矣。積曰,此則缺定以爲不知矣。鼎重曰,彼島中之人,專仰我國之食,還歸之時,再拜致謝矣。積曰,臣於乙酉年爲慶尙監司時,彼島中之人來言,貧甚不能缺執政將爲辭免。舊島主旣去,則更無彌縫之路,未知何以爲之云矣。上曰,書契成乎?積曰,書契必缺而到禮曹以呈,故不得見之矣。亂後倭人來問缺亡我國答云。大明已亡云,則又問貴國事誰乎?答曰,不得已事淸國云,則彼陽爲驚愕之狀曰,爾固失缺湖若知,則必生大事云矣。上曰,書契年號何缺之乎?僉曰,書以順治矣。積曰,小臣爲慶尙監司缺來請五百石。臣防塞以啓,其時廟堂請罪,遞職而來,其倭流連不去,方知其詐,厥後臣爲全羅監司,仁祖大王下敎曰,當初不用卿言,以致如此,廟堂失策矣。復陽曰,招致金謹行·韓時說等,詳問然後議定,何如?積曰,不必問之矣。上曰,倭狀,何如?鼎重曰,有如僧尼,開目之時,似有性缺,而不着襦袴矣。上曰,何以不着襦袴乎?復陽曰,南方地暖,故不着矣。鼎重曰,常時不着袴,至見尊客,乃着袴,而甚長曳地矣。上曰,島主其自色缺還來乎?積曰,似已還來矣。缺必爲此事而不請矣。積曰,似爲此事缺誰可遣者。積曰,臣曾爲司譯院缺倭譯甚少矣。此事,何以爲之乎?缺之可也。許積曰,以臣等之意爲之乎?缺倉輸運之米,幸已缺馬糧太,不在於當初磨缺米五百石,當爲取用矣。缺慶億曰,然矣。積曰,臣有所達缺後可得快效,臣聞忠淸監司閔維重缺已試云,軍糧,則萬無不足之患,欲使入陳缺久駐之地云矣。上曰,今年農事,何如?入秋以後,無狀啓,不能知之矣。積曰,田穀則雖不盡好,而禾穀,則似有豐登之望,尹天賚之言,則慶尙道,有稍優之處云矣。慶億曰,今年以賑恤,限九月,多有權減之數,自九月復古之意,敢啓。上曰,旣已權減,次次擧行,可也。復陽曰,醫司權減之員,亦當復古,何以爲之?上曰,復古可也。慶億曰,海西貢物之價,亦爲捧給矣。上曰,依爲之。慶億曰,當初乙巳·丙午兩年間擧動時,本道缺之數,至於一萬五十餘石,而李敏迪爲監司時。以下缺燼餘
上在溫泉行宮。大王大妃殿·慈殿·中宮殿·世子宮,藥房問安。答曰,知道。
大殿,藥房·政院·玉堂·二品以上·六曹問安。答曰,知道。
留都大臣書目,宮城內外宿衛無事事。
大殿沐浴後,藥房·政院·玉堂·二品以上·六曹問安。答曰,知道。
禮曹佐郞李壽曼,祭服帶改造事。大臣儒臣處收議事,懷德地出去。
右副承旨姜鎬書啓,臣敬奉聖批,傳諭于議政府右議政宋時烈,則以爲臣不待召命,義當迎駕道上,而臣病疾添劇,螻蟻之忱,終不得自伸。瞻望行宮,只增號隕,不料玆者,承旨下來,傳諭聖批,臣震越兢遑,益不知所處。臣之疾病,一毫可强,則謹當匍匐前進,以請逋慢之罪,而亦不敢自必,席藁私次,伏俟嚴誅而已云矣,敢啓。傳曰,知道。
右副承旨姜鎬書啓,臣敬奉聖批,傳諭于吏曹判書宋浚吉,則以爲臣伏承聖批,丁寧懇惻,至令承宣傳諭,臣益增惶隕,罔知攸措。臣之前疏所陳疾病之狀,一毫有飾,則神必殛之。其欲起居行宮之心,日夕如飛,尙未能自力,臣不敢知造物者,畢竟肯許其入覲之便耶?第臣重擔在肩,公私俱悶,伏乞聖明,特命速遞,令臣得以龍驤散班入謝,又不勝祈懇之至云矣,敢啓。傳曰,知道。
禁府,權亨吉·鄭昌周·崔斗吉拿囚。啓。
京畿監司書目,安城呈,以大司諫李尙眞病重,上去不得事。已上朝報
備邊司啓曰,瀋陽年例入送祭用生梨·栢子·淸蜜,自該曹,分付兩西,使之措備,銀杏,亦自該曹,已爲下送。依前例,以義州地方邊將,定差使員領送之意,分付該道,何如?答曰,允。已上備局謄錄
訓局啓曰,都監所屬將官軍兵及騎步兵,今日爲始,依前例,除標信中軍率領,分運試才之意,敢啓。傳曰,知道。
訓局啓曰,都監將官騎步兵等,今日爲始,分運試射矣。得中者賞布,依例單子中懸錄以入之意,敢啓。傳曰,知道。已上訓局謄錄
上在溫泉行宮。大王大妃殿·王大妃殿·中宮殿·世子宮,藥房·政院·玉堂·堂上以上問安。答曰,知道。
大殿,藥房·政院·玉堂·二品以上·六曹問安。答曰,知道。
大司諫李尙眞辭狀。傳曰,遞差。
忠淸監司書目,堤川呈,以本月十八日霜降事。又書目,石城呈,以大司憲尹文擧病重,上去不得事。啓。遞差。
知事辛啓榮上疏。大槪,老病日甚,氣力澌盡,咫尺行宮,無路進詣,惶恐待罪,乞鐫職名事。入啓。
謝恩,利川府使尹鴻擧,五衛將金曄,典獄參奉朴承後。
政院啓曰,臺諫及南方守令有闕,而政官,只有一員,將爲出去,開政差出後,追後出去乎?敢稟。傳曰,當日開政,差出後出去,可也。
忠淸監司書目,全義呈,以進善李翔上疏上送事。
留都大臣書目,宮城內外宿衛無事事。
刑曹粘目,前保寧縣監安後昌罪狀,不可推考而止,移義禁府,處置何如?啓依允。
院啓,頃年朝家,有發賣關西餉穀作木上納之令,其時監司李正英,以本道米十萬石,作木以送,而其中直路及沿海各邑米二萬石所貿之木,則朝家爲慮他日不時之需,使之還爲作米,準數會錄矣。李正英,乃以其木,私與商賈牟利之輩,減價換銀,不爲區別,混同載錄於流來管餉銀都數之中,濫雜已極,人言甚多。許多軍餉,將失其本,遂爲關西難處之弊,其間所爲,誠極可駭。請判尹李正英姑先罷職,其銀貨實數及商賈姓名,令本道,明査啓聞,以爲處置之地。禮曹正郞李台瑞,爲人庸闒,地望素輕,平居所爲,動輒貽笑,及授本職,物議皆以爲不合,請命遞差。答曰,依啓。李正英姑先推考,可也。
謝恩,大司諫鄭萬和。
大殿沐浴後,藥房·政院·玉堂·二品以上·六曹問安。答曰,知道。
大司諫鄭萬和啓曰,本院方以關西餉穀還作米之木,換銀混錄事,請罪其時監司李正英矣。臣以李正英交代之官,在任三載,連値凶荒,旣未能還備本米,及其遞歸之時,又不能區別於傳掌文書,因循之責,臣亦難免。臣將自劾之不暇,何敢可否於其間乎?請命遞斥臣職。答曰,勿辭,退待物論。
院啓,大司諫鄭萬和,引嫌而退,未能還備,雖緣本價之縮,終始因循,未免掩置之歸。拘於交承之嫌,不念國事之重,揆諸事理,殊涉不當。請命遞差。答曰,依啓。已上朝報
有政。吏批,以金益厚爲長興府使,柳晉昌爲刑曹正郞,李慶徽爲大司憲,朴長遠爲活人署提調,柳天三爲機張縣監,鄭載嵩爲副校理,李久松爲典獄奉事,鄭萬和爲大司諫,盧銓爲興德縣監,宋奎洛爲繕工監役,檢閱二,李寅煥·申翼相,金天錫爲掌樂僉正,朴世堂爲文學,柳椐爲司藝,洪萬容爲戶曹參議,李惟明爲判校,李秞爲司成,李厚徵爲典籍,曺漢英爲左尹,尹敬敎爲正言,鄭斗齊〈爲〉柒谷府使,左尹權坽,右尹曺漢英。
兵批,以權儔爲晉州營將,韓根爲都摠經歷,尹文擧·李尙眞·權儔爲副護軍。
午時,上沐頭部一千一百十瓢,浴體一千六百數。燼餘
上在溫泉行宮。引見入侍時,左議政許積所啓,取路,已定於其處,而道途,無不容駕馬之處,而難回旋矣。上曰,距此幾許,而能兼幾程耶?許積曰,雖不容挾輦之軍,駕轎,則可以通行,而若雨下,則道路,濘甚難行矣。上曰,今聞禮判之言,則如此矣。許積曰,站所,則振威宿所,水原宿所,果川宿所,以四日排定書出矣。第西氷庫津頭,極爲可慮,津船曾已放之,擧動猝迫,似難畢會矣。上曰,到果川射隊先發,到江卽渡,擧動繼至,似無未及之患矣。戶曹判書李慶億曰,明日當爲犒饋,而臣旣帶整理之任,時方修治橋梁,馳往看檢道路之意,敢啓。上曰,依爲之。
藥房入侍時,禮曹判書趙復陽所啓,昨日看檢道路而還矣。上曰,戶判,今日當入來乎?都提調鄭致和曰,左相亦欲入侍,而戶判·湖伯,明日當入來,姑待欲爲偕入云矣。復陽曰,此路,雖不至於廣大,可能幸行,而素沙前路,若値雨水,則甚泥濘,王者行幸,領率多人,非大路,則難行,卽今天意,似有雨徵,以是爲憫耳。上曰,泥濘處,幾許耶?復陽曰,五里許矣。致和曰,上意必欲速行,故取便此路,而必不如大路矣。人君行幸,自有大路,若非出於急遽,則何可捨大路而不由乎?兩處野次,尤極未安,而行幸甚急迫,難可計他,由此路可也。上曰,自水原可以入京耶?致和曰,可以得達矣。提調洪重普曰,若是驅馳,則恐有步軍顚仆之患。復陽曰,未知必於三日,還都乎?車駕已到果川,則京城漸近,何必期於必入也?天有雨徵,新路尤可慮也。重普曰,不可臨時猝定道路,斯速定奪可也。上曰,朝見書啓,道路今方修治云,若不改令中止,則自可爲矣。洪重普曰,趙復陽,以野次晝停,爲憫矣。上曰,陵幸時,多有野次晝停處矣。道里,與長陵,何如?洪重普曰,長陵遠矣。致和曰,若過要路院,則望見素沙矣。上曰,望見之地,有極遠處矣。洪重普曰,自小晝停至素沙,爲大路矣。致和曰,比諸行路,則不狹,而論以御路,則似狹矣。上曰,天雨路濘,則船幸前路,極難矣。丁未年行幸時,在路遭雨,步軍頻頻顚仆矣。致和曰,非謂路滑難行,欲就大路,有此仰達矣。已上兵曹謄錄
政院啓曰,京來撥便,例於卯時封撥,申末入來,而今日則日將昏暮,尙不來到,稽滯之狀,誠極可駭,兩道撥將。令備局査出,各別科罪,以警日後,何如?
政院啓曰,傳曰,今日擺撥,何至今不爲來到耶問啓事,傳敎矣。今日擺撥稽傳之由,因傳敎問於備局則以爲,今日擺撥,日暮不來,極爲驚訝。査問兩道各處撥將之際,京撥始到。拆見備吏私通,則在前辰時打撥,而今日因內局書啓,封送差遲,巳時始爲打撥云云,而計其時刻,則五時方到,亦難免稽傳之罪,待兩道査報,各處撥將,當爲從重科罪云矣,敢啓。傳曰,知道。已上備局謄錄
引見時,忠淸監司閔維重所啓,本道,元無蓄積,今年賑恤時,至於取來他道穀物,窘急狼狽之狀,有不可勝言,而行幸之時,百官軍兵,頒料米太,亦無所儲,事極寒心。前頭不幸,或有設賑之擧,軍餉之用,則將何以爲之?牙山及忠州,皆有船路,若於兩處,設倉儲穀,則不但爲凶歲救民之資,亦可爲緩急之備矣。但倉穀數多,每年糶糴,則必將貽弊於民,且於倉內鋪板,善爲藏置,則雖十年之外,不至於腐傷矣。今以賑恤用餘穀物,收合儲置,則勿許逐年糶糴,或於年久之後,觀勢分給,或値凶歲,自本道啓聞後,該廳,稟處許糶,則可以永久無弊。今秋則勢難周旋,明春營造倉舍,待秋收捧入積,何如?上曰,依爲之。又所啓。安興,乃是僉使本鎭,而自設山城以後,中軍,入處城內舊鎭,而僉使,則移鎭於越邊狹窄之地,兩鎭土兵,不能相容,新鎭,尤以爲怨,不可無變通之道。且元山島,實爲海防要害之處,而地形廣闊,土品膏沃,自前諸議,皆欲設鎭。今若移設安興鎭於元山,事甚便宜矣。但元山則牧場也,本場馬匹,似當移置於大山牧場,然後可以設鎭矣。上曰,監司親往元山,看審形勢後,啓聞變通可也。
引見時,忠淸監司閔維重所啓,今年秋事,雖不至凶歉,而木花甚爲失稔,砲保價布,實難辦出,聞賑恤廳有留儲之木云,沿海各邑,砲保價布,以米折定代捧。自本道輸納於賑恤廳,而自賑廳,以木換償於都監,何如?吏曹參判閔鼎重曰,臣亦以此事,議于訓鍊大將,其意不爲持難,而但以一開此路,則恐有前頭爲例之弊,以是爲難矣。上曰,豈其然乎?限今年相換,可也。已上訓局謄錄
有政。吏批,以洪處亮爲大司諫,鄭萬和爲兵曹參判,權愈爲栗峯察訪,趙爾炳爲禮曹佐郞,鄭采和爲典牲主簿,權塯爲南部參奉,金炫爲禮曹正郞,申慶濬爲繕工假監役,李時欽爲禮賓參奉。
上在溫泉行宮。
大王大妃殿·王大妃殿·大殿,藥房·政院·玉堂問安。答曰,知道。已上朝報
訓局啓曰,今日軍兵犒饋時,墻外扈衛步兵及馬兵,臣李□□率領,除標信進去之意,敢啓。傳曰,知道。
都提調兵曹判書引見後,宣傳官持標信來言,傳敎內,左議政·兵曹判書聽傳敎出去,一依所傳之言擧行事,來傳。俄而左議政許積,兵曹判書洪□□來言于大將曰,傳敎內,中軍,領率挾輦軍三百名,及射隊右司所屬軍兵,今日先詣素沙,挾輦軍一百五十名,自素沙至振威侍衛,一百五十名,先往振威,自振威至水原侍衛,射隊軍,亦爲替代侍衛。
馬兵別將,率馬兵三哨,今日先詣素沙晝停處,休養士馬,替代侍衛。
挾輦軍三百名內,一百五十名,則自溫陽挾輦到茅山。落後一百五十名,則明日罷漏後,先往茅山,替代侍衛事。
同日犒饋罷後,先送軍兵,依傳敎出送。
傳曰,扈駕砲手等別試才時,鳥銃三柄一巡,貫二中邊一中人,兼司僕魯萬,直赴殿試。已上訓局謄錄
疊書右副承旨吳斗寅,以訓鍊都監言啓曰,今日軍兵犒饋時,墻外扈衛步兵及馬兵,臣李浣率領,除標信進去之意,敢啓。傳曰,知道。
引見時,兵判洪□□曰,宿所慮有雨徵,以振威·水原,循例啓下矣。上曰,水原,不可爲宿所耶?左議政許積曰,明日之謂歟?若以水原爲宿所,則晝停當設三處,未知何如也。上曰,步軍若一時陸行,則必不及矣。洪□□曰,自天安到此站,人馬驅馳,步軍初吹後先行,故無難及之患矣。上曰,分半作行。一半,使假中軍領率,今夕先詣小晝停。馬兵禁軍,亦分半,三百名先送,三百名隨駕,則似無不及之患,而三處晝停,及到水原,無乃日黑耶?是可慮也。洪□□曰,振威站,仍進夕水刺後,進發,則雖昏黑可行矣。許積曰,此則不可。上曰,茅山站晝停時,軍馬勿爲喂饋,而替於所沙,先運軍兵之到所沙者,豫爲喂饋,使之替入,過振威晝停,以至水原,則可以及矣。洪重普曰,然則所沙軍兵,不必豫饋,望見行幸後,饋之可也。上曰,明日三吹,定於卯初,近日日出何時耶?都承旨張善瀓曰,卯正也。洪重普曰,然則明日步軍爲頭局事分付,何如?上曰,依爲之,而馬兵,使千摠領去,禁軍,留在扈行。積曰,水原以後,何以爲之?上曰,自水原可入京中,而驛馬,未知何如,京驛馬,使之出待江頭可也。上又曰,到西氷庫後,卽當渡江入京,以留都軍兵,爲前後射隊扈行軍兵,則使之落後可也。洪□□曰,馬兵及步軍,分半犒饋後,先爲發送,而挾輦砲手元數六百,若四分作行,則一運一百五十名,亦分運以送乎?積曰,分軍一事,不可無命令,以信竹分付乎?上曰,啓請標信,使宣傳官往傳可也。積曰,今番中日,兼司僕魯萬,三發五中,此無前例。臣議于李浣,則浣曰,訓局軍兵,今歲初來,而旣無科擧,難可慰悅,若有超等賞格,則似好。前者訓局軍兵,若六發九中,則爲直赴云,今亦依此例爲之,未知何如。上曰,其單子還入。洪□□曰,挾輦砲手,亦分運先送乎?上曰,依爲之,而明日初明後,兵房承旨,啓請先運砲手,出送到茅山後,啓陳先運待令,收運落後之意。到振威,亦如之可也。已上兵曹謄錄
上發溫泉行宮。
巳時,太白見於午地。
吳斗寅啓曰,訓鍊都監將官來言,開門吹之意,敢啓。傳曰,知道。
傳于張善瀓曰,右議政肅拜後留待。
吳斗寅啓曰,兵曹郞廳來言,頭局,以何軍爲之?傳曰,步軍爲之。
藥房·政院·玉堂·二品以上問安。答曰,知道。
吳斗寅啓曰,內乘來言,駕轎捲窓,取稟。傳曰,捲外窓。
又啓曰,命召符,卽傳於右議政宋時烈則以爲,初於榻前,辭免本職,不敢承受云矣,敢啓。傳曰,旣已肅謝,則命召符,不可一刻無之之意,更爲傳諭。已上朝報
傳曰,世子,當移接于都摠府·弘文館近處,而前面虛疏,自進善門北邊,禁川橋西邊,至金華門東邊,柱設鋪帳事,分付訓鍊都監。已上訓局謄錄
吳斗寅啓曰,兵曹郞廳來言,宿所,已定於振威,馬軍,暫爲喂養後,二吹之意,敢啓。傳曰,速爲喂養後,二吹可也。又啓曰,卽者兵曹判書,以口傳啓辭,來詣幕次外,屢請承傳色,而終不出來,事甚可駭。請當該承傳色,推考。傳曰,允。兵曹判書洪重普口傳啓曰,砲手,昨日則分運先送于此處矣。今則宿所定於振威,何以爲之?禁軍,亦不分運,合數陪行乎?敢稟。答曰,依昨日定奪爲之。禁軍亦爲一時陪衛。又啓曰,訓鍊大將言,明日定爲還宮,則當有分運先送中路之擧,何以爲之?敢稟。答曰,依昨分付爲之。
午時,大駕到素沙大晝停,頭局。傳曰,步軍爲之。已上兵曹謄錄
上在溫泉行宮。
大王大妃殿·王大妃殿·中殿·世子宮,政院·玉堂問安。答曰,知道。
藥房提調趙珩,左承旨金宇亨,大王大妃殿·王大妃殿·中宮殿口傳問安。答曰,知道。
世子宮,藥房口傳達曰,夜間熱候與寢睡,比昨夜加減,何如?答曰,知道。與昨一樣矣。
申時,藥房口傳再達曰,近聞入侍醫官之言,則熱候輕歇,寢睡頗穩,比前漸有差勝之效云,未知於心上,亦覺有優於前乎?不勝憂鬱,敢此仰達。答曰,知道。於心亦似差勝矣。
世子宮,政院·玉堂問安。答曰,知道。
巳時,太白見於午地。燼餘
上在振威行宮。
吳斗寅啓曰,訓鍊都監將官來言,開門吹之意,敢啓。傳曰,知道。
藥房·政院·玉堂·二品以上問安。答曰,知道。
吳斗寅啓曰,兵曹郞廳來言,頭局,以何軍爲之?傳曰,步軍爲之。
又啓曰,內乘來言,捲窓,取稟。傳曰,捲窓。
卯時,動駕,巳時,大駕到水原行宮後,藥房·政院·玉堂問安。答曰,知道。
吳斗寅啓曰,兵曹郞廳來言,頭局,以何軍爲之?傳曰,步軍爲之。
又啓曰,別雲劍。缺已上燼餘
右副承旨姜鎬啓曰,大駕,過沙川近處時,有人擊錚於路邊,事甚可駭。考喧都事,難免不能禁雜人之責。當該都事,請推考,何如?傳曰,允。
義禁府啓曰,大駕,到沙斤川,酒幕近處,有人擊錚於路邊,極爲驚駭。移送刑曹,依例推治,何如?傳曰,允。已上兵曹謄錄
上在果川行宮。
巳時,太白見於午地。
吳斗寅啓曰,訓鍊都監將官來言,開門吹之意,敢啓。
藥房·政院·玉堂·二品以上問安。答曰,知道。
吳斗寅啓曰,上番檢閱趙師錫,所患差愈,卽令追到察任。上番編修鄭晳,上番減下之意,敢啓。傳曰,知道。
吳斗寅啓曰,吏曹郞廳來言,臺諫有闕,政事,取稟。傳曰,過國忌後爲之。
吳斗寅啓〈曰〉,內乘來言,捲窓取稟。傳曰,捲三面。
傳曰,百官揷羽。
大駕,發果川至二十里許。傳曰,頭局都監軍兵,到卽乘船之意,分付。已上燼餘
兵曹判書洪重普,馳進駕前啓曰,頭局都監軍兵,到卽乘船之意,分付事,命下矣。聞訓鍊大將之言,軍兵欲於未渡江前饋飯云,上船之後,不可還下,何以爲之?上曰,輜重,未及來到耶?重普曰,吳時成·李立中招來之際,軍兵或已乘船,駕後軍官馳送分付,何如?無發落,吳時成·李立中進來。傳曰,禁軍馬兵饋飯後,乘船事,分付。傳曰,兵曹判書引見。引見時,上曰,下去時乘船擧碇等砲,誤放矣。行船砲,放於船前,然後諸船,可以一時隨發矣。重普曰,前者擾擾,未能次第擧行矣,今頗從容,當依聖敎爲之矣。上曰,今番則乘船擧碇,則放於沙岸,行船砲,則放於船前可也。上曰,軍兵未及津到耶?重普曰,未及津到,來卽饋飯之意,分付矣。重普進曰,軍兵皆饋飯上船矣。事目則以先放擧碇砲及行船砲,然後乘船磨鍊矣。然似當於乘船後,放行船砲矣。上曰,擧碇砲,則放於沙岸,行船砲,則放於船前可也。大駕還宮後,吳斗寅,以扈衛別將,以闕內留都大將意啓曰,臣佐明,今日當爲罷出,各廳添入軍官,竝令兵曹減省以入之意,敢啓。傳曰,知道。已上兵曹謄錄
上在昌德宮。停常參·經筵。
自昧爽至辰時,霧氣。未時申時,日暈。燼餘
上在昌德宮。停常參·經筵。
藥房啓曰,伏未審夜來,聖體調攝,何如?王世子所患,累日彌留,尙無顯然向差之效,而卽今症候,不爲明白下敎,故臣等待罪藥房,加減輕重,不得詳知。其在下情,不勝閔鬱,敢來問安。答曰,知道。世子所患,詳言于醫官矣。再啓曰,藥房掌務官,持藥物,王世子差備門外待候事,傳敎矣。只令醫官待候,事體未安。臣等,亦卽進詣直宿之意,敢啓。答曰,知道。提調以下,輪回直宿,可也。燼餘朝報竝謄
上在昌德宮。停常參·經筵。
謝恩,栗峯察訪權愈。
大殿,政院·玉堂問安。答曰,知道。世子宮,藥房問安。答曰,知道。
藥房啓曰,伏未審夜來聖候,何如?王世子症候,比昨間加減,何如?臣等,不勝憂慮,敢此問安。答曰,知道。世子所患,當言于醫官矣。
傳曰,宋判府事,旣已來在城外,米肉繼送事,令該曹依例擧行可也。
院啓,臣於李正英事,備盡論列,而兪音尙靳,臣竊惑焉。正英,不遵朝家分付,以餉米二萬石所貿之木,私與商賈牟利之輩,減價換銀,混錄於流來管餉銀都數之中,濫雜已極,人言甚多。許多軍餉,將失其本,遂爲關西難處之弊,其間所爲,誠極可駭,此非泛然風聞之比而已,有何自本邑査啓之命,有何更爲問備之事?請李正英,姑先罷職。答曰,不允。
犒饋處內摘奸。
大殿·世子宮,政院·玉堂夕問安。答曰,知道。
京畿監司書目,積城縣監李仁碩,本月初八日,父在喪事。
注書宋光淵書啓,臣承命往諭吏曹判書宋浚吉于稷山村舍則以爲,噫,殿下之待微臣,可謂至矣。臣雖至愚且頑,豈不知君恩之可感,分義之至嚴?臣之所帶職名,已蒙殿下開示好處之意。臣亦曾承命隨入於朝,則臣有何所嫌,獨於今日,孤負前後聖敎縷縷懃懃之至意耶?臣嘗讀漢史,張良之告漢祖曰,臣宜從,病甚,臣之今日情勢,亦只如此而已。臣之筋力,十分難强,春秋霜露之感,乃人子之至情。臣之父母墳,去家十餘里之間,而向日節辰,猶未能往展,臣之情事,可想於此矣。日者,入覲行朝,實是暫竢小間,僅僅自力,其進於此,則實是意慮之所不到,而一番登對之後,輿衛遽發,下情依依,不忍留落,遂爲祗送境上之計,而氣息如盡,滯伏村舍。上欲聞春宮患候之如何,下以少調奄奄之孱喘,不料承旨史官,聯翩續至,傳諭聖旨,益勤且懇,深恐臣福過而災,益其疾而促其亡也。臣之見今所苦,勞動之餘,神氣益昏,兩脚全痿,咳喘達宵。以此病狀,感激聖恩,黽勉入城,經冬於旅邸。萬一不幸,朝露溘然,則臣之身名墮隕,不暇言,而其在聖慈仁覆愍惠之義,亦豈不大有所疚耶?臣之疾勢,旣如此,而伏聞春宮所患,日向蘇完,則臣民均慶之心,臣實偏焉。臣可安意舁歸,以尋生路,賴天之靈,臣之大命,猶未遽盡,幸而得復蘇完,則異時豈無周旋兩筵,少效涓埃之日耶?惟今日,則反覆自量,決不敢承命,懇乞聖慈,曲賜恕諒焉。臣北望悲涕,罔知所達云矣。傳曰,知道。已上朝報
有政。吏批,承文正字李渻,學錄權脩,校書著作李心傳,以崔後尙爲持平,金敏斅爲積城縣監,鄭始成爲掌令,李觀徵爲掌令,南九萬爲全羅監司,尹河爲監察,李英甲爲監察,崔鎭南爲梁山郡守。
上在昌德宮。停常參·經筵。
大殿,政院·玉堂問安。答曰,知道。二品以上問安。答曰,知道。勿爲問安。世子宮問安。答曰,知道。
藥房都提調臣鄭致和,提調臣洪重普,副提調臣張善瀓啓曰,伏未審夜來,聖候何如?王世子所患,比昨有差復之效乎?臣等,不任區區憂慮,敢此問安。答曰,知道。世子所患,已言于醫官矣。
王世子,藥房問安。答曰,知道。
姜鎬啓曰,大司憲李慶徽疏批未下,執義尹宣擧,持平崔後尙在外,掌令李觀徵,持平李夏鎭服制,掌令鄭始先未肅拜。今日以監察茶時之意,敢啓。傳曰,知道。
傳于吳斗寅曰,銅龍門外建陽門,例定送精抄軍,禁雜人事,分付。
又以都摠府意啓曰,今日入直軍士,當爲中日習射,而王世子,方在未寧中,闕內砲聲,恐或驚動,限平復間姑停之意,敢啓。傳曰,仍爲可也。
又以都摠府意啓曰,今日入直軍士,中日習射,請出標信。傳曰,知道。
賓廳口傳啓曰,倭書契,已於溫陽行中,御覽。臣等,欲爲登對面稟矣。卽今登對未易,倭差留館已久,似當速爲定奪以送,書啓措語,何以爲之乎?且冬至使李正英,方在被論中,臺啓結末,遲速難知,而使行日期不遠,事將狼狽,合有變通之道,何以爲之?敢稟。答曰,冬至使則改差可也。倭書契事,曾見其書草,已言于左相,文則好矣。而私商事,似無明白說話,故欲爲面議矣。此一款,其已議定耶?領相又啓曰,倭書契,傳敎之意,左相,已言于臣矣。且當初臣雖在此,已與左相,通書相議,勘定其措語。治罪一款,不爲明白下語,亦有意焉。兩人所撰草稿中,若蒙自上擇定其一,分傳倭差之時,彼如有問,則措辭開諭之意,當令備局有司堂上,通于東萊府使矣,冬至正使,旣不傳敎矣。前日差出之際,正二品中,絶無可合之人,不得已以從二品,稟定差出矣。卽者乏人,猶夫前日,依前以從二品擬望乎?且日期不遠,新差他人,則其前治行,似甚窘迫,前差之人,亦爲擬望乎?必有聖敎,然後當爲分付該曹,敢稟。答曰,書契草,則以大提學所製,相議刪定者,用之,而不罪私商之語,略爲添入可也。以前所啓之意,通于東萊,亦爲無妨,相議爲之可也。使臣則頃日差出之人,亦可擬望矣。
口傳政事,以李慶億爲兼冬至正使,權克中爲平安道點馬別監。
司諫金澄啓曰,臣將李正英事,備盡論列云云。見上且正英之當初超資,口爲奉使,而今已改差,則決無仍授之理,請判尹李正英,姑先罷職,其所授加資,竝命還收。答曰,不允。改正事,依啓。
世子移次後,大殿,藥房·政院·玉堂問安。答曰,知道。
世子宮問安。答曰,知道。
大殿,藥房·政院·玉堂夕問安。答曰,知道。
世子宮問安。答曰,知道。
自午時至申時,日暈。夜一更二更,月暈。已上燼餘
上在昌德宮。停常參·經筵。
三更,月暈。
大殿,政院·玉堂問安。答曰,知道。
世子宮問安。答曰,知道。
藥房都提調臣鄭致和,提調臣洪重普,副提調臣張善瀓啓曰,伏未審夜來,聖體何如?王世子患候,顯有漸差之效乎?臣等,不任憂慮之至,敢此問安。答曰,知道。世子所患,已言于醫官矣。
世子宮問安。答曰,知道。
傳于呂聖齊曰,通化門,自今日依前開閉。
傳于吳斗寅曰,弘化門入直砲手除出,送于宣仁門,使之禁雜人。
司諫金澄,正言趙世煥啓曰,請前判尹李正英,姑先罷職。見上答曰,不允。
持平崔後尙啓曰,臣有老病外三寸叔母,居在仁川地,而不得相見者,已累年,故身帶軍職,輕自往省,昨者還歸,新命遽下。臺憲之職,是何等任,而纔遞旋授,已非如臣無狀,所可堪者,況帶職下鄕之失,臣實有之,則何敢晏然而已乎?請命遞斥臣職。答曰,勿辭。
姜鎬啓曰,持平崔後尙,再啓煩瀆,退待物論矣。傳曰,知道。
掌令鄭始成啓曰,持平崔後尙,引嫌而退。身有職名,旣爲下鄕,則私情雖切,不可晏然。請持平崔後尙,遞差。答曰,依啓。
持平李夏鎭啓曰,滓穢微臣,躐躋臺省,雖微官謗,自視甚媿。伏見諫院之臣,陳論還都時,馬官借與之罪。請推騎省之官,臣於頃者,亦以掌馬之郞,隨駕南行,本曹前例,別爲分給二騎,謂之仕官馬,任其自管,不受官司點閱。臣意妄以爲,稍與他馹騎有異,垂到行宮,亦嘗犯借人之科矣。到今追惟,不覺心悸,上來下去,理無異同,所當卽爲引避,以竢譴罰,而適會伊日,臣有異姓從妹之喪,方在服制之中,體例所在,今始自列,臣罪至此,而尤無所逃。請命鐫削臣職。答曰,勿辭。
姜鎬啓曰,持平李夏鎭,再啓煩瀆,退待物論矣。傳曰,知道。
大殿,政院·玉堂·藥房夕問安。答曰,知道。
世子宮問安。答曰,知道。
掌令李夏鎭,引嫌而退,仕官之馬,係是馹騎,則上來下去,私借何異?請持平李夏鎭,遞差。答曰,知道。
自昧爽至辰時,有霧氣。自巳時至未時,日暈。
答行判中樞府事宋時烈箚曰,省箚具悉卿懇。卿言至此,宜加安心,從容調理入來,亦勿待罪,以副予意。仍傳曰,遣御醫權愉看病,遣史官傳諭。
答知中樞府事金佐明疏曰,省疏具悉卿懇。卿辭至此,宗廟提調之任,當勉副焉。以上燼餘
行判中樞府事宋時烈箚曰,伏以臣於行朝,面承嚴命,旣爲此來,寧有不復陛辭,從此徑歸之理乎?只是臣驅馳之餘,宿病添劇,咫尺都城,致身無階。承此聖批,益增隕越。倘蒙聖慈,俯賜矜察,許臣從容理病,徐詣天庭,則一線殘喘,庶幾少延矣。當此諸僚起居儲宮之日,一未趨班,負犯尤大,不勝惶恐待罪之至。取進止。批答見上
知中樞府事金佐明上疏,伏以臣病敗之餘,無日不痛,氣力如線,僅存視息,而惟是職名在身,每於朝家有事之時,輒犯煩擾之誅,臣罪萬死。頃於迎駕之日,觸冒致傷,寒疾苦劇,冥然退伏於前後起居之辰,臣子分義,掃地盡矣,臣罪萬死,臣罪萬死。所帶守禦使及諸司提調之任,皆非等閑之務,不可一向癏曠。至於宗廟署提調,則例當進參奉審之列,而臣病如此,脚痛尤甚,西樞之除,尙稽中謝,旬日之內,無計自力。伏乞聖明,爲先遞改,使之備員而行事。此外缺諸任,次第竝免,毋廢官事,以安微分,不勝幸甚。臣無任惶恐隕越之至,謹昧死以聞。批答見上出燼餘
上在昌德宮。停常參·經筵。
夜五更,有霧氣。
下直,泗川縣監白如圭。
大殿,政院·玉堂問安。答曰,知道。
世子宮問安。答曰,知道。
藥房都提調臣鄭致和,提調臣洪重普,副提調臣張善瀓啓曰,伏未審夜來聖體,何如?王世子患候,益有差愈之效乎?臣等,不任憂慮,敢此問安。答曰,知道。世子所患,已言于醫官矣。
世子宮問安。答曰,知道。
傳于金宇亨曰,吏曹判書,旣已來在城外云,米肉繼送事,令該曹依例擧行。
司諫金澄,正言趙世煥啓曰,臣將李正英事,論列已久,而兪音尙閟。臣等,竊未曉聖意之所在也。正英,不遵朝家分付,以餉穀二萬石所貿之木五百同,私與商賈牟利之輩,減價換銀,混錄於流來管餉銀都數之中,而當初其木之一半,上納於戶曹者。自本曹皆以每同直銀三十兩計用,而正英則以二十五兩,減捧發賣。以此計之,則元木五百餘同價銀所失,至於二千五百餘兩之多,其間濫雜,誠極可駭。莫重軍餉,將至失本,豈有國家,坐失數千金之貨,而主管之人,全然無罪之理乎?決不可推考而止。請前平安監司李正英,姑先罷職。近來國體不尊,風習不美,如有被劾之人,則其一家親屬,必煽動浮言,群起怨謗,識者寒心,久矣。頃日前承旨李殷相被彈之後,殷相之妹夫司僕主簿金壽一,往來遠近之間,興訛造言,詬詆臺官。渠以一蔭官,何敢爲一家之人,不顧事體,縱恣乃爾乎?物情莫不駭異。請司僕主簿金壽一罷職。答曰,不允。末端事,依啓
李程啓曰,吏曹郞廳來言,臺諫有闕,政事,何以爲之?取稟。
大殿,政院·玉堂·藥房夕問安。答曰,知道。
世子宮問安。答曰,知道。以上燼餘
上在昌德宮。停常參·經筵。
自昧爽至辰時,有霧氣。夜二更,月暈。
下直,穩城府使崔寬。
藥房都提調臣鄭致和,提調臣洪重普,副提調臣張善瀓啓曰,夜氣頗冷,伏未審,聖體何如?王世子患候,比昨間,益加差愈乎?臣等,不任區區憂慮,敢此問安。答曰,知道。世子所患,已言于醫官矣。
大殿,政院·玉堂問安。答曰,知道。
世子宮,藥房·政院·玉堂問安。答曰,知道。
傳于姜鎬曰,今下弓矢,穩城府使崔寬處,給送。
姜鎬,以都摠府意啓曰,今日入直軍士,中日習射,請出標信。傳曰,知道。
李程,以吏曹言啓曰,卽接繕工監牒呈,則本監僉正具鎰,病重不得供仕,速爲處置云。本監,非閑歇之地,曠職可慮,僉正具鎰,改差何如?傳曰,允。
李程啓曰,司書李夏,陳疏到院,觀其疏辭,則其妻兒奴僕,相繼構染者,一兩日之內,多至七八人,至於其父,又於出避之所,未免傳痛之患,方在危惡之境,扶持救療,不忍頃刻暫離云。元疏不敢奉入,而勢難出入於闕中輪直之地,合有變通之道,何以爲之?敢稟。傳曰,然則改差,可也。
以賓廳座目單子,傳于領相·左相曰,私商事,國家,若諉以不知,則閔鼎重之文,當用,而不得不明言,則趙復陽之文,似可用之,大臣之言,何如?回啓曰,書中無明白之語,聖敎誠然,而趙復陽之文,本末如此,歸罪無所等語,臣等,相議添入,而復陽之文,當爲參判答書,鼎重之文,當爲參議答書,參判答書,旣已明言,則參議答書,不須更及,此兩文,皆用之矣。傳曰,初不細究,故如是言之。卿等之意,誠然,依此爲之,可也。欲爲相見以議,而氣適不平,未果,如無大段定奪之事,數日後來待,可也。回啓曰,時無緊急稟定之事,當依聖敎,後日來待矣。
呂聖齊,以禮曹言啓曰,卽接穆陵參奉牒報,則本陵三陵上莎草形止,依前日啓下,更爲詳細奉審,則大王陵上莎草,東邊駕石相連處,連二間,以布帛尺通量,則廣七尺許,南端長二尺許,北端長一尺許。西邊駕石相連處,一間,廣二尺,長一尺許等處莎草,尤甚枯損,連結未易。懿仁王后陵上莎草,東邊南三邊□枯損之處,間或有連根之處,所見斑痕。其中東邊地臺石相連之處,廣二尺許,長一尺許。西邊地臺石相連處,廣二尺許,長一尺許,及當中上面,迤□廣各二尺許,莎根尤甚枯損。仁穆王后陵上莎草,當中上面枯損之處,間或有莎葉,而雜草間生,草凋雨雪之後,則其勢將露土色。其餘東邊地臺石相連處,廣二尺許,長八尺許,莎根亦爲枯損,而此外曾所庫庫枯損之處,則根葉之稀疏,所見之斑痕,與懿仁王后陵上,無異云。依例政府以下奉審後,稟處,何如?傳曰,允。
姜鎬,以兵曹言啓曰,平安兵使李道彬,今已箇滿。其代依近例,令備邊司議薦,何如?傳曰,允。
正言尹敬敎啓曰,臣於前月,有先墓遷改之事,而適値行幸之際,軍職在身,而請暇無路,私□降。臣一倍驚隕,措躬無地,卽欲趨詣行朝,待命司敗,而不意車駕遄返,旣不得及赴於陪衛之列,乃於回鑾之後,今始來謝,冒法之罪,傲慢之誅,臣俱難逃。且臣曾於待罪憲府之時,請罷訓局分賣鳥銃之擧,仍爲請推大將矣。今聞此事,實出於惠廳,而初非訓局之所創云,臣不勝瞿然,臣論事不審,每致顚錯,則可任耳目之責乎?前後憲府之官,皆以失實見遞,則以此以彼,臣何敢晏然苟冒乎?請命遞斥臣職。答曰,勿辭。
姜鎬啓曰,正言尹敬敎,再啓煩瀆,退待物論矣。傳曰,知道。
司諫金澄·趙世煥啓曰,請前平安監司李正英,姑先罷職。措辭見上正言尹敬敎,引嫌而退,前事勿避,雖有成例,擅自下鄕,難免其失。請正言尹敬敎,遞差。答曰,不允。遞差事,依啓。
掌令鄭始成啓曰,大同設行之後,劃給油·淸·紙地之價,則爲守令者,決不可橫斂加取於民也。畿邑守令,蠲減氷丁·柴穀草·煙戶雜役,稱以除役,勒捧油·淸·紙地等物,年年增益,未有限數,除役之民,不堪其求,未入除役者,偏受其苦,傳相取規,列邑皆然。今若摘發論罪,則非卽今創開之事,亦不可擧一道守令,而竝罪之也。請令該道監司一切禁斷,如有仍循謬規,科外橫斂者,隨聞馳啓,以爲科罪之地。答曰,依啓。
大殿,藥房·政院·玉堂夕問安。答曰,知道。
世子宮,藥房·政院·玉堂夕問安。答曰,知道。
傳于呂聖齊曰,政事,明日爲之。
吏曹判書宋浚吉上疏,伏以臣,才上陳情之疏,載病南歸,而行到天安,伏聞春宮愆候,一樣彌留,驚憂煎迫,不能自定。臣之死於道路,有不暇計,遂還向京路,今抵城外,得聞國憂稍安,慶幸亡極。臣之本職,謂已還遞,久矣,而尙未有指揮云,臣誠惶隕,罔知攸措。懇乞依前日面諭之旨,速許鐫改,令臣得以安意留邸,公私幸甚,謹昧死以聞。答曰,省疏具悉卿懇。昨觀卿疏,予心愕然。今聞上來之報,憂慮之中,如有所得。第念卿之氣力無恙,已到城外,頃於行宮,丁寧相語之意,卿能記得否?疏末之言,又出至情,何可强責其職任乎?本職宜當勉副,卿其安心,入來留在,以副予望。已上燼餘
上在昌德宮。停常參·經筵。
夜一更,月暈。流星出潭雲中,入巽方天際,狀如拳,尾長三四尺許,色赤。
大殿,政院·玉堂問安。答曰,知道。
世子宮,問安。答曰,知道。
藥房啓曰,伏未審夜來,聖候何如?王世子所患,有漸向差復之效乎?臣等,不任憂慮,敢此問安。答曰,知道。世子所患,已言于醫官矣。
世子宮,問安。答曰,知道。
忠淸監司書目,尼山呈,以執義尹宣擧,病重上來不得事。啓遞差。
李程,以禮曹郞廳,以左議政意啓曰,臣以穆陵奉審事,今將進去。繕工監提調一員,同往,例也,而此時夫馬廚傳之弊,不可不念。臣亦本監提調之一,自可善察其任,他提調,不爲疊進,以除一分之弊,似當。在前亦有此例,敢此仰稟。傳曰,依爲之。
又以吏曹言啓曰,今日宗廟望祭受香時,齋郞典設司別檢李星齡,稱以犯染,再次還送差帖,終不進參。果有不安之事,則當自本司,具由移牒,而私自稱頉,擧措未妥,其在事體,亦極非矣。典設司別檢李星齡,姑先從重推考,何如?傳曰,允。
呂聖齊,以司饔院官員,以都提調意啓曰,黃海道九月朔新産進上中,生小螺,各殿所封,擧皆色惡,至有不潔之臭。莫重御供,如是封進,事甚未安。封進官吏,請推考。傳曰,允。
姜鎬啓曰,今月初二日政,大司諫洪處亮除授。其翌日下諭啓辭蒙允之後,卽當擧行,而其日,臣以掃墳事,受由出去。下吏亦不告由知代房。莫重臺諫下諭,至今稽滯,臣以該房,難免矇然掩置,不卽覺悟之罪,惶恐待罪,下吏,令攸司囚治。下諭單子,今始書入之意,敢啓。傳曰,知道。勿待罪。
司諫金澄,正言趙世煥啓曰,請前平安監司李正英,姑先罷職。見上答曰,不允。
大殿,政院·玉堂·藥房夕問安。答曰,知道。
世子宮,問安。答曰,知道。已上燼餘
刑曹啓目,粘連判下云云,前佐郞柳經立,當爲不限年定配,而係是朝官,移義禁府,決杖定配,何如?啓依允。
左議政許積,禮曹判書趙復陽,正郞柳松齊,觀象監提調吳挺一,繕工參奉尹譚,穆陵奉審事出去。
京畿監司姜栢年,左議政陪行事出去。已上朝報
有政。吏批,以李慶億爲吏曹判書,權格爲執義,李奎鎭·尹拯爲持平,李奎齡爲正言,元萬里爲司書,睦來善爲判決事,李浣爲判尹,朴長遠爲宗廟提調,姜允亨爲萬頃縣令,鄭載岱爲繕工僉正,柳錫昌爲司僕主簿,李夏爲兵曹正郞,閔鼎重爲戶曹判書,崔日隆爲典籍,李聖益爲學諭,宋浚吉爲贊善。
兵批,尹宣擧爲副護軍,李夏鎭·崔後尙爲副司直,李夏·尹敬敎爲副司果。
永安尉洪柱元上疏,伏以臣,狗馬賤疾,積年沈痼,連歲溫泉之幸,一未隨扈,揆以分義,尋常惶悚。今番擧動時,陪從儀賓,旣以二員啓下,而其時同僚,皆有病故,只興平尉元夢鱗,以雲劍侍衛,不但班列將未備員,且不滿當初啓下之數。臣於此,尤極未安,力疾强起,以爲隨駕之計,登程之後,半生半死,終能得達,此實非臣所自期者也。及到溫泉,諸症畢作,痔腫與眩症,一時兼發,委頓私次,苦痛度日,而未死之前,不敢廢起居之禮,扶掖匍匐,僅得進參,亦未免時或闕焉。此則行朝大小人之所共目覩而憐愍者也。逮至回鑾之時,臣之所患,尙未差減,自量氣力,決不敢奔馳於陪從之列。或有從陣後追到之站,雖緣病劇,而出於萬不獲已,有若自便者然,臣之罪戾,固已多矣。行到江頭,眩症添重,不辨東西,如在煙霧,曳入江村,移時乃定,終未得陪扈詣闕。當此春宮未寧之日,又未能趨缺於問安之班。臣罪至此,而益無所逃矣。還家調息,亦且累缺四肢皆浮,百病迭侵,眩暈尤甚,精神錯亂,有似失缺出沒於驚濤之中,氣息奄奄,不能自定。蓋臣此病,根底已深,今又乘時更發,不但一時行役之所傷而已。以卽今症勢觀之,則更起爲人,亦不可以時月爲期,前頭問安之禮,將恐久廢,臣之情事,誠可悲矣。伏乞聖明,將言職名及提調之任,竝賜鐫免,仍治臣前後逋慢之罪,以正國法。俾臣安分病蟄,以終餘生,則天地父母,終始生成之澤也。臣於入京之後,卽當自列,而春宮愆度,趁未復常。此際瀆擾於天聰,亦所不敢,今始露章待罪,尤不勝惶悚隕越之至,謹昧死以聞。答曰,省疏具悉。卿其安心勿辭,從容調理。
戶曹判書李慶億上疏,伏以臣昨日蒙恩,還差冬至正使,謹缺奉承聖旨,庶效靡盬之義,而行期迫近,事多悤遽,必須缺意治行,可以及期。顧臣所帶本職,係是劇地,一面酬應公務,一面照管行具,其勢有不可及。且自知應遞,而權處重任,其不能存計久長,盡意綜理,此亦理勢之所必然,況臣才分,本有所不逮者乎?將不免公有疏虞之患,私有冒昧之嫌,其不可一日仍據也,明矣。仍念臣前此爲省先隴,已受恩數,未行之前,計當一往,尤不可帶職往來。伏乞聖慈,諒臣由中之懇,亟許遞改臣職,以便公私不勝萬幸。臣無任祈懇戰灼之至,謹昧死以聞。答曰,省疏具悉。卿其安心往來。出燼餘
上在昌德宮。停常參·經筵。
昧爽,下霜。
世子誕日,大殿,政院·玉堂問安。傳曰,知道。
中殿,問安。答曰,知道。
世子宮,問安。答曰,知道。
藥房啓曰,伏未審夜來,聖體若何?王世子調攝之候,比昨何如?臣等,不任憂慮,敢此問安。答曰,知道。世子所患,已言于醫官矣。
禮曹參判南龍翼啓曰,今日宗廟望祭,臣以獻官進詣矣。排設時,第七室·第八室祝文,失次分置,致有臨讀時,換易顚倒之擧,事甚未妥。大祝典祀官金益華,請推考。傳曰,依啓。
又以典醫院官員,以都提調·提調意啓曰,本院議藥同參醫官廳及鍼藥廳,價水工各一名,自掌隷院,以各司奴子,輪回定送,其來已久,而今因該院啓目,竝爲革罷事蒙允矣。議藥同參醫官,則員數不多,常時使喚,猶可推移,而至於鍼醫廳,則醫官十員,無一使喚,則將不成模樣。鍼醫廳水工一名,仍存勿罷,如以各司輪定爲有弊,則屬公奴子中,有根着之人二名,永爲定給,以爲相替立役之地,宜當。以此分付擧行,何如?傳曰,允。
呂聖齊,以扈衛廳言啓曰,本廳軍官,每年別試射,曾已啓稟擧行矣。丙午·丁未兩年,則緣臣等有故,不得齊會,連爲停廢,許多武士,不無落莫之歎。明日訓鍊院試射之意,敢啓。傳曰,知道。
掌令鄭始成啓曰,卽見監察□課宗廟望祭時,各位分祝之際,第七室·八室祝文,□於失次云,事極驚駭。當該典祀官奉常奉事金益華,請命罷職。新除授持平尹拯,時在忠淸道尼山地,請斯速乘馹上來事,下諭。答曰,依啓。
司諫金澄,正言趙世煥啓曰,請前平安監司李正英,姑先罷職。措辭見上頃在行朝時,本院,以大司諫洪處亮上來事,啓請下諭矣。政院矇然掩置,將至半月,此前所未有之事也,誠極可駭。請當該承旨,從重推考。答曰,不允。推考事,依啓。
大殿,藥房·政院·玉堂夕問安。答曰,知道。
世子宮,問安。答曰,知道。
左議政許積啓曰,臣等進詣穆陵,詳細奉審莎草枯損處,則大王陵上,自癸地至甲地,沙臺石上,廣十五尺五寸,而缺高四尺,丑地,則高一尺八寸,申地,廣三尺六寸,高一尺五寸,而其所謂枯損處,雖不至大段,土色旣露,似當改以新莎。懿仁王后陵上,則自寅地至酉地,幾盡枯損。雖間間有枯葉之生存者,不可不竝改新莎。自辛地至艮地,則雖似茂盛,而其中亦當補以新莎者,兩處。仁穆王后陵上,自巽地至庚地,地臺上處處枯損,有難盡爲尺量,而陵上上面,皆是雜草。經霜草枯之後,則土色將露,自南至北,十六尺三寸,自東至西,十八尺七寸,所見極爲未安。改莎之擧,在所不已,其中似可仍存者。自丑至辰,下自沙臺石上,上至中間一半,而此則可以臨時觀勢處之,而三陵,俱當。或改或補,竝爲圖形以進,令該曹擇日擧行,何如?答曰,依啓。已上燼餘
司僕判官朴崇古點馬事,慶尙道出去。
平安道點馬,權克中,出去。
答前戶曹判書李慶億疏曰,省疏具悉。卿其勿辭往來。
答永安尉洪□□疏曰,省疏具悉。卿其安心勿辭,從容調理。
謝恩,司書元萬里。
忠淸監司書目,溫陽呈,以進善李翔,病重上去不得事。已上朝報
上在昌德宮。停常參·經筵。
大殿,政院·玉堂問安。傳曰,知道。
世子宮,問安。答曰,知道。
藥房啓曰,伏未審夜來,聖體何如?王世子患候,有日漸向差之效乎?臣等,不任區區憂慮,敢此問安。答曰,知道。世子所患,已言于醫官矣。
吳斗寅,以都摠府言啓曰,今日入直軍士,中日習射,請出標信。傳曰,知道。
李程啓曰,司僕主簿柳錫昌之錫字,肅拜單子中,以碩字誤書來呈,還出給,使之改書之際,王大妃殿·世子宮單子,則自通禮院,先呈已入云。柳錫昌之不察其名之誤書,通禮院之率爾先呈,俱極非矣。司僕主簿柳錫昌及通禮院當該官員,請竝推考。王大妃殿·世子宮誤書單子,還下之意,敢啓。傳曰,知道。單子,只改書以入,可也。
又啓曰,以典牲署奉事柳宜河,病親呈辭單子。傳曰,落字單子,何以捧入耶事,傳敎矣。呈辭單子捧入之時,非不致察,而臣以代房,不能覺悟其落字,致勤下敎,不勝惶恐。此單子還出給,使之改入,單子告課該吏,則自本院治罪,而典牲署奉事柳宜河,推考何如?傳曰,允。
呂聖齊,以扈衛廳言啓曰,本廳軍官等,今日訓鍊院試射之意,昨已啓下矣。臣太和·佐明同會開坐,依前例柳葉箭五矢十巡試射,各其名下,得中矢數,開錄別單以入,而在前則本廳軍官五十人,試射矣。今則以其一廳軍官,分屬於兩廳,故依入省記員數之規,兩廳各加一半試射之意,敢啓。傳曰,知道。
執義權格,掌令鄭始成啓曰,幼學柳卓茂夫妻,一日之內,不病而死,僅過六日,竝爲發引,而不告其親戚,皆以爲卓茂之妻,與其婦成哥女,相鬨致傷,至於殞命。卓茂,則或云逢變難處,結項而死,或飮毒酒而死云,士夫之間,傳說藉藉,事係綱常,且極驚慘。請令攸司,捉囚卓茂子婦,嚴明査覈,依律科斷。答曰,依啓。
大殿,藥房·政院·玉堂夕問安。答曰,知道。世子宮,問安。答曰,知道。已上燼餘
謝恩,判決事睦來善,執義權格,司僕主簿柳錫昌,正言李奎齡,禮曹正郞金炫文。
進善李翔辭狀,遞差。
前吏曹參判閔鼎重上疏。大槪,意外恩擢,震越罔措,冒進衷懇。乞卽還收成命,以安微分,以幸公私事。入啓。
院前啓,李正英罷職事,査覈上來間,姑停。
府前啓,黃海兵使,罷其挈眷之規,差出牧使事。停啓。已上朝報
上在昌德宮。停常參·經筵。
大殿,政院·玉堂問安。傳曰,知道。
世子宮,問安。答曰,知道。
藥房啓曰,日氣猝寒,伏未審,聖體何如?王世子調攝之候,漸至平復乎?臣等不任憂慮,敢此問安。答曰,知道。世子所患,已言于醫官矣。
以賓廳進不進單子,傳于吳斗寅曰,氣似不平,後日次來會事,言送。
吳斗寅,以備邊司言啓曰,慶尙左道敬差官李夏,以老父重患癘疫,至於疏遞司書之後,父病猶劇,情不可捨去,而秋事已晩,踏驗方急,亦難等待其差。□緣戶曹無行公堂上,未及處置云,令該曹卽爲改差,以無故人擇差,不多日內,發送事,分付何如?傳曰,允。
姜鎬,以禮曹言啓曰,使行拜表吉日,例以使臣年甲,推擇,而冬至正使改差,令日官更爲推擇,則拜表吉日,來十月二十七日,方物封裹,同月二十四日爲吉云。以此日,原粘目中,改付標以入之意,敢啓。傳曰,知道。
又以義禁府言啓曰,以刑曹啓目,幼學柳卓茂子婦,以本府囚禁事,允下矣。柳卓茂子婦,卽爲拿囚之意,敢啓。傳曰,知道。
備忘記,居首,領議政鄭太和,軍官閑良前僉正具鎰,直赴殿試。之次,領敦府事金佑明,軍官閑良張文珝,邊將除授。
大殿,政院·玉堂·藥房問安。答曰,知道。
世子宮,問安。答曰,知道。已上燼餘
下直,三水郡守裵尙㺫。
謝恩,司僕主簿柳錫昌。
禁府,鄭昌周·崔斗吉·權亨吉問目內,辭緣遲晩,照律,何如?啓依允。同府,安後昌元情公事,判付內姑停刑推,議處。
吏曹判書李慶億上疏。大槪,新授職名,決難堪承,乞賜遞免,以安微分事。入啓。已上朝報
全羅監司閔點上疏,伏以臣,頃奉有旨,進駐境上,日憑急遞。伏聞玉候,臨浴以來,收效如神,踴躍欣抃,夜而不寐,恨無由致身陪從之班,隨參起居之際矣。俄又伏聞回鑾太遽之報,遠外傳聞,雖欠詳的,區區憂悶,有不可以文字形容者,而卽憑道路所傳,伏審殿下惟疾之憂,今已向弛,矯首楓宸,慶祝千萬。仍念愚臣,待罪藩臬,已至周年,百爲憒憒,無一善狀,今當遞歸,適値秋末,道內農事之如何,臣豈全然不聞知,而伏見該曹年分事目,竝與全災而不許給,豈古所謂百聞不如一見之比耶?本道蘆嶺以上,各邑農事,大都莖葉之茂盛,似勝上年,而逢旱太早,得雨過晩,雖以臣之所目路傍地饒處言之,吐穗不長,結實亦稀,土薄之處,因此可推。況自八月之初,惡風連吹,殆過十日,許多晩稻,太半枯殞,遠望迫察,逈然有異,無論山海,擧皆同然。至於嶺下各邑,則臣以瓜期已迫之故,不得巡審,而以各邑文報,參之以聽聞,其間間茂盛處,反有過於嶺上者,而此則常時土品之饒,下道勝於上道之致。若以今年農事言之,則被災之多,非上道比也。各邑士民,自前月來,坌集臣營,齊請上聞,至于今而愈多,其言雖不可盡信,亦何可不盡信乎?朝家若無經費之憂,則雖八九分災,亦宜許給,以盡寧人負我,毋我負人之義。況其全災處,亦不給災,則將置民怨於何地,而亦豈聖主子視之道乎?年分事目內,旣曰不及於上年之豐登,而又令必缺一字丁酉結數,丁酉,乃近年所無之豐熟也。如此而欲民無怨,得乎?終歲勤苦,而腹枵然長飢者,乃民之常事也。旣知其切急,勢不容含默,事目旣頒,乃是成命,玆敢以疏代啓,仰陳蔀屋缺二字伏望殿下,先加聖心,次詢廟堂,申命有司,許給全災,以副一道之喁望,則損上益下,王政所務,施仁慰民,千萬幸甚,而如或有決不可從之事勢,乞□假臣瓜外二三朔,至臘月出代,使得趁未秋穫,巡審災邑,兼爲別樣料理,則庶不至徵米於全災之處。道內全災,雖不可豫料,約不過八九千結,而災結所出,臣當竭力措辦,一分民力,可以得紓。其於經費,亦無所損,敢瀝肝肺,觸犯典章,亦望下詢該曹,而可否之。臣猥叨委寄,遭此境界,國計民憂,方寸耿耿。玆將謬妄之言,仰瀆黈纊之下,僭越之罪,實合萬誅,惟聖明之寬恕焉。臣無任惶悚隕越死罪之至,謹昧死以聞。啓下備邊司,備邊司啓目粘連,啓下是白有亦,觀此全羅監司閔點上疏,本道嶺下各邑農事被災之多,若如疏內所陳,則合有變通分揀之擧,令該曹啓稟定奪,只給全災爲白乎矣,旣許全災,則已遞監司,不必還爲仍任,以此分付,何如?啓依允。戶曹啓目粘連,啓〈下〉是白有亦,今年全羅一道農事,皆稱稍實是乎等以,年分事目中,不許給災爲白有亦乎,今見監司閔點上疏,則被災處尙多,民皆訴冤是如爲白有臥乎所,其在事體,豈可徒信傳聞之說,而不從道臣據實之請乎?依備邊司覆啓內辭緣,許給全災爲白乎矣,自本道區別各邑被災輕重,從實擧行,俾無濫雜之弊爲白乎旀,本道乙巳年分時,許令給災缺一字陳,而當年田結,有加於丁酉是白乎所,必是各邑着實致察,故災實分等之際,雖有災邑之減,亦有實邑之增是白乎等,以通融一道,反致加數爲白有去乎,今亦着實踏驗,使民蒙其惠而不見欺,則誠合綜實之道,以此意回移,何如?啓依允。
吏曹判書李慶億上疏,伏以臣奉使之期,只隔數旬,不敢缺一字處,地部重地,陳章乞解,冀得專意治行矣。不意玆者,新命又降,臣誠惶惑,不知所出。竊念天官之長,爲任甚重,進退人才,詮別品流,使大小群工,各職其職者,乃其職耳。國家之治亂,朝著之汚隆,實係於斯,苟非公明素著,中外屬望者,莫宜居之,豈有如臣之萬萬不似,而一日冒據者乎?臣本庸下,百無一長,遭遇兩朝,偏荷異恩,躐躋卿班,致身通顯,前後歷敭,無非分外,絲毫莫補,動輒招尤,常恐小器易盈,自速顚躋,不料夢寐之外,叨冒至此。目今朝廷,雖曰乏人,歷數卿列,老成才望,踰臣者何限,而必使臣譾劣,遽然當此,以貽淸朝之累乎?臣雖欲感激恩私,貪榮冒進,在梁之刺,覆餗之患,理所不免。臣之狼狽,固不足言,豈不亦玷日月之明,而羞當世之士哉?古人言擔子輕重,惟擔不起者,知之。臣雖至愚,自知則明,反覆揣量,決難承當。伏乞聖明,俯諒由中之懇,將臣新授職名,亟賜鐫免,回授可堪之人,以重名器,以安私分,不勝萬幸。臣無任祈懇之至,謹昧死以聞。答曰,省疏具悉卿懇。卿才允合,何用辭爲?卿其安心勿辭,從速察職。
吏曹參判閔鼎重上疏,伏以臣本駑劣,百無一能,性又闊事情,其於物理,幾乎不知五穀,平居族朋,皆目爲迂疏,惟蒙兩朝不世之恩,久玷言義之列。公擧私試,亦未嘗一歷錢穀之地,臣實不敢自期,以缺一字賦理財之事,而人亦不以此待之。比因乏人,再管賑政,救民爲急,難於屢辭。然其區劃,皆仰僚長,小無協贊之效,千萬意外,恩擢不次,委以度支,非常之寵,驚動一時,聞命震越,莫知所以得此也。竊念地部之長,卽周禮大司徒之職也。苟求塞職,實國家治亂民生豐悴之所由係,而矧今屢經變亂,經濟紊舛,重以凶荒,府庫空虛,出入無量,費用恒匱,戶漏田壞,役偏賦重,雖極選一世之精通吏事,練達時務,才望幹局,允協輿論者,居之,猶懼難濟,況臣庸迂,不試淺短無用,如上所陳者乎?又況國家用人,自有階級,從古非常之擧,必待非常之人。臣以常調缺一字擧入仕,前後奉職,不惟無一可記之勞,亦旣屢犯不職之罪,徒以代匱承乏,冒陞貳卿,纔數年矣。及至今日,超躐班行,遽置八座之聯,旣乖命德之義,何有報功之典?恩出格外,事非恒有,臣實自驚,人謂斯何?謬擧之疵,已爲聖朝之累,冒受之恥,敢昧自知之義。慈竭忠懇,仰籲宸嚴,伏乞聖明,收之不遠,亟還成命,毋病於公,以安其私,實天地父母哀憐曲全之仁。臣無任銜恩望聖惶愧祈懇之至,謹昧死以聞。答曰,省疏具悉。今玆擢用,意非偶然,地部重任,不可久曠,卿其勿辭,從速察職。燼餘
上在昌德宮。停常參·經筵。
大殿,政院·玉堂問安。傳曰,知道。
世子宮,問安。答曰,知道。
藥房啓曰,伏未審夜來,聖體若何?王世子調攝之候,亦何如?臣等,憂慮未弛,敢此問安。答曰,知道。世子所患,已言于醫官矣。
世子宮,問安。答曰,知道。
李程啓曰,昨日以備邊司啓辭,慶尙道左道災傷敬差官改差,以他無故人擇差,不多日內發送事,允下之後,改爲令該曹,使之速爲差出,而累度催促,尙不擧行,殊甚稽緩。請吏曹當該堂上·郞廳,推考。今日內,卽爲差出,何如?傳曰,允。
執義權格,掌令鄭始成啓曰,前正崔文湜,以捕盜廳窺伺,勒令停止事,推考抗拒之後,收職帖進來於本府,必欲更供新語。文湜,果有上達之辭,則三度抗拒之際,何不直陳,而及其進來,旣不遲晩,又不以無加減納招,欲添三招所無之說於前招之外。其不有體例,固不足言,而情狀擧措,俱極可駭。請前正崔文湜,拿問處置。答曰,元粘目,已下本曹,何必別請拿問乎?不允。
李程啓曰,左議政許積,初度呈辭,到院,而以宗廟奉審相値,留院之意,敢啓。傳曰,入之。
以左議政許積初度呈辭。傳曰,不允批答。
大殿,政院·玉堂·藥房夕問安。答曰,知道。
世子宮,問安。答曰,知道。已上燼餘
歸厚別提朴之華,加定官李幼弼,卒淑寧翁主禮葬事,楊州地出去。
答吏曹判書李慶億疏曰,省疏具悉卿懇。卿才允合,何用辭爲?卿其安心勿辭,從速察職。
答戶曹判書閔鼎重疏曰,省疏具悉。今玆擢用,意非偶然,地部重任,不可久曠。卿其勿辭,從速察職。
正言李奎齡,坡州牧病親呈辭,以宗廟奉審,以留政院,直爲出去。
正言趙世煥上疏。大槪,言責重任,非臣湔劣疲軟者所可久冒。請鐫削臣職,以安微分,以便公私。仍陳北路聞見,以備財擇事。留政院。
京畿監司書目,積城兼任麻田呈,以大司諫洪處亮,病重上去不得事。
以大司諫洪處亮辭狀。傳曰,遞差。
全羅監司閔點上疏,啓下備邊司。
右水運判官李惟馨,漕運事出去。
謝恩,北評事李翊相,禮賓參奉李時欽。
下直,三陟府使尹衡聖。已上朝報
上在昌德宮。停常參·經筵。
大殿,政院·玉堂問安。傳曰,知道。
世子宮,藥房·政院·玉堂問安。答曰,知道。
藥房啓曰,伏未審夜來,聖體何如?王世子氣候,益有差復之效乎?臣等,憂慮未弛,敢此問安。答曰,知道。世子所患,已言于醫官矣。
吳斗寅,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,都摠管吳挺一,義禁府坐起進去晝仕,請出標信。傳曰,知道。
李程啓曰,吏曹郞廳來言,判書李慶億未肅拜,參判未差,參議李翊身病呈疏,不得入來云。雖未知病勢輕重之如何,而旣已稟定之後,不卽開政,殊甚未安。參議李翊,請推考。判書李慶億,參議李翊,竝卽牌招,開政,何如?傳曰,允。
吳斗寅,以備邊司言啓曰,再昨臣等,以慶尙左道敬差官差出,不多日內發送事,啓請蒙允,而該曹至今不爲擧行,事甚可駭,當該堂上,請推考。且銓曹長官,久曠,事體未安,新判書李慶億,卽爲牌招出仕,宜當。戶曹事務,非如他曹之比,近日無堂上行公之員,事多稽滯。新判書閔鼎重,亦爲牌招出仕,何如?傳曰,允。已上燼餘
有政。吏批,以尹文擧爲吏曹參判,趙遠期爲慶尙左道災傷敬差官,趙仲耘爲掌苑別提,李休徵爲軍資正,申命圭爲司僕正,崔國成爲司圃別提,李厚徵爲工曹正郞,金炫文爲兵曹正郞,崔孝謇·呂孝曾爲直講,閔鼎重爲訓鍊提調,尹以宣爲永春縣監,趙復陽爲司譯院提調,張善瀓爲校書提調,鄭萬和爲瓦署提調,李循先爲典籍,柳永立爲奉常奉事,柳炅爲司藝,具文治兼□□,閔鼎重爲知義禁,李時術爲大司諫,李奎徽爲繕工副奉事。
上在昌德宮。停常參·經筵。
二更,有霧氣。
大殿·世子宮,政院·玉堂問安。答曰,知道。
世子宮,藥房問安。答曰,知道。
左議政許積再度呈辭。入啓。答曰,不允批答。
藥房啓曰,伏未審夜來,聖體何如?王世子調攝之候,比昨間益加差愈乎?臣等,憂慮未弛,敢此問安。答曰,知道。世子所患,已言于醫官矣。
刑曹啓目,粘連判下云云,固城縣令柳挺輝,前河東縣監李聖雨等矣漕船,趁不發船,以致敗船,罪各決杖一百,盡奪告身,竝只私罪,啓依允。
禁府啓目,非喜元情云云,問目內辭緣,承服不冬,所當請刑,而所犯係關綱常。其夫等,該曹推覈後,稟處,何如?啓依允。同府,劉忔,刑問二十八次,金其鳴,五次不服,加刑。啓依允。又啓目,前牧使姜汝㦿元情云云,刑推,何如?啓姑停刑推,議處。
咸鏡監司書目,道內癘疫人二百二十二名內,方痛一百五十七名,向差五十三名,死亡十七名事。道內牛馬疫斃,前後通計二萬三千,緣由事。
平安監司書目,道內農事,秋收之後,太半不實,至於江邊山邑,全無所收,似當給災,請令該曹稟處事。道內江西等三邑,牛疫致斃之數,通共二百九首事。
府啓,臣以前正崔文湜事,啓請拿問矣。伏承聖批,以元粘目,已下本府,何必別請拿問,爲敎。臣竊以爲不然,大凡收職牒推考者,必以無加減納招然後,始爲請刑云。允下之後,移送禁府,自是流來舊例也。文湜,進來本府,旣不爲遲晩,又不以無加減納招,必欲更添三招所無之說,則不可任其所爲,創開新規。且不待罪人之納招,徑先請刑於啓目中,實非法例,亦關後弊,而文湜之不有事體,欲行己志者,其情狀可惡,擧措駭異,不可不別樣科斷。請前正崔文湜,拿問處置。答曰,不允。
禁府,宋挺濂拿囚。啓。
都承旨張善瀓上疏。大槪,新授校書提調,終有所不安於心者,冒昧陳懇,亟賜遞許,以安私分事。入啓。
全羅監司書目,求禮縣監李志行,南原智異山秋例祭獻官不參辭緣,罷黜事。
大殿·世子宮,藥房·政院·玉堂夕問安。答曰,知道。以上朝報
三更,白雲一道如氣,起自乾方,直指東方,長十餘丈,廣尺許,漸移艮方,良久乃滅,月暈。四更,月暈,五更,月暈,有霧氣。
下直,利城縣監李百熙。燼餘
上在昌德宮。停常參·經筵。
大殿,政院·玉堂問安。答曰,知道。
東宮,藥房·政院·玉堂問安。答曰,知道。
藥房啓曰,伏未審夜來,聖體何如?王世子氣候,與昨一樣乎?臣等,不任憂慮,敢此問安。答曰,知道。世子所患,已言于醫官矣。今後提調,勿爲入直。
進善朴世采辭職上疏。入啓。
全羅監司書目,羅州牧使李敏敍,光州牧使尹抃,長城府使蘇斗山等,給災一事,上疏上送事。
黃海監司書目,道內染病人三百五十五名內,方痛一百四十八名,差歇一百九十九名,死亡八名事。
刑曹啓目,固城縣令柳挺輝,前河東縣監李聖雨,係是朝官,移義禁府決杖,何如?啓依允。
府啓,臣以崔文湜事,論列有日云云。況文湜,不有法例,徑情費辭,一節加於一節,擧措殊極可駭,不可不別令置對,以存事體,以正其罪。請前正崔文湜,拿問處置。答曰,不允。
左議政許積再度呈辭。不允批答。王若曰,予欲無言,旣竭誠於勉諭,卿雖有疾,宜臥閤而經綸。此正謇謇之時,何可謙謙而退,念今濟屯之責,比昔當泰而難。相亦有終,願聞朝夕之誨,災無不備,誰共日夜之憂。天意可回,冀見同寅之美,邦本未固,徒切若子之誠。所賴柱石之臣,可託廊廟之望。扶顚是急,雖處野而宜來,論道方勤,豈在朝而欲去。時艱如此,輿望在誰。惟卿,視險若夷,爲忠如孝。善謀善斷,知不讓於古人,同德同心,欲有爲於今日。先王之拔擢有意,故予之眷遇非常。事大小而必諮,國安危之是仗。黃扉一別,曾閱歲於鴻冥,赤舃重歸,幸同歡於魚水。方虛心於晉接,何謝病而遜辭。川將濟而捨舟,更招招何處。厦不傾於倚棟,今屼屼而誰扶。綠野之閑非時,詎宜獨樂,蒼天之警可弭,必與交修。喩以股肱,卿有疾而若己,敷其心腹,予豈怠於共貞。矧卿精力之未衰,惟予倚毗之彌篤。於戱,退亦憂國,何必求退之勤,去不忘予,況無可去之義。肆予再誥,冀卿三思。所辭宜不允,故玆敎示,想宜知悉。知製敎洪錫箕製進
禁府,李聖雨拿囚。啓。
兵曹啓曰,禁軍都試,方爲設場,而本曹正郞李夏,以父病不得行公,正郞一員,則未差。執冊監□之際,不得備員,事多苟簡。正郞李夏改差,其代及闕員,以在京無故之人,卽爲口傳差出,何如?傳曰,允。
全羅監司南九萬上疏。大槪,新授藩寄,決難承當,冀收誤命,以重公選,以安私分事。入啓。
大殿·世子宮,藥房·政院·玉堂夕問安。答曰,知道。
吏曹口傳政事,兵曹正郞二,司書元萬里·洪萬衡。
下直,積城縣監金敏斅。
謝恩,軍資正李休徵,工曹正郞李厚徵,掌苑別提趙仲耘,兼持平趙遠期。
答都承旨張善瀓疏曰,省疏具悉卿懇。卿其安心勿辭。已上朝報
有政。吏批,以元萬里爲兵曹正郞,洪萬衡爲兵曹正郞。
上在昌德宮。停常參·經筵。
大殿,政院·玉堂問安。答曰,知道。
世子宮,藥房·政院·玉堂問安。答曰,知道。
藥房啓曰,伏未審夜來,聖體,若何?王世子調攝之候,亦何如?臣等,憂慮未弛,敢此問安。答曰,知道。世子所患,已言于醫官矣。今後,夕問安,勿爲。
京畿監司姜栢年,各陵奉審事出去。
謝恩,兵曹正郞元萬里,典籍崔日隆,司圃別提崔國成。
刑曹啓目,柳袗·柳襘,移義禁府處置,何如?啓依允。
禁府,柳袗·柳襘拿囚,啓。
大司諫李時術再度呈辭。國忌齋戒,以留政院。
左議政三度呈辭,入啓。傳曰,不允批答。
義禁府啓曰,以刑曹啓目,柳袗·柳襘等,移本府憑問處置事,允下矣。柳袗·柳襘,卽爲拿囚,而觀其各人所供,則非喜罪犯,係關綱常,依例三省推鞫,何如?傳曰,允。
慶尙監司書目,寧海府使金玉鉉,病重罷黜事。又書目,昌寧縣監洪處恭,所佩兵符燒燼,考例處置事。
府前啓,崔文湜拿問處置事,國忌齋戒,以今明日姑停。
政院啓曰,綱常罪人非喜,三省推鞫事,命下矣。委官,何大臣進去乎?敢稟。傳曰,領相進去。又啓曰,綱常罪人非喜,三省推鞫事,命下矣。兩司進參事,城上所牌招言送之意,敢啓。傳曰,知道。
禁府,三省問事郞廳二,丁昌燾·尹深,啓。
政院啓曰,禁府都事,以委官意來言,罪人非喜等,三省推鞫,卽當擧行,而自前國忌齋戒及正日,皆不得開坐云。考之禁府旣往謄錄,則果爲如此,今亦過國忌後,推鞫之意,敢啓。傳曰,知道。
政院啓曰,備邊司郞廳,以大臣意來言,以今月十七日賓廳進不進單子,有後日次來會事,傳敎矣。明日,乃是日次,而國忌正日也,仍爲來會乎?二十四日來會乎?豫爲微稟云矣,敢啓。傳曰,二十四日來會事,分付。傳曰,世子曾移接于舊政院矣。非但地勢不爲便當,亦非久接之所,弘文館·都摠府近處,當爲移接,都摠府·弘文館·藥房·藝文館·香室·武兼廳,竝爲推移,移往他所事,分付。
夜三更四更,有霧氣。朝報
上在昌德宮。停常參·經筵。
巳時,太白見於未地。
大殿·世子宮,政院·玉堂問安。答曰,知道。
世子宮,藥房問安。答曰,知道。
藥房啓曰,伏未審夜來,聖體何如?王世子氣候,日漸平復乎?臣等,伏切憂慮,敢此問安。答曰,知道。世子所患,已言于醫官矣。
謝恩,禮賓正尹舜擧,柒谷府使鄭斗齊,持平李奎鎭,軍器主簿李時楫,永春縣監尹以宣。
羅州牧使李敏敍,光州牧使尹抃,長城府使蘇斗山等上疏,下該曹。
忠淸監司書目,各鎭浦本來殘弊,土兵鮮少,自今道內犯流全家之類,參酌定配,以爲殘鎭收拾之地事。
吏曹啓曰,守令有闕,政事,取稟。
左議政許積三度呈辭,不允批答。王若曰,百責皆萃於相職,所倚毗者方深。三辭不諒乎予衷,何遜讓之太過。實靦顔面,更敷心腸。言念纘承以來,荐遭屯否之會。察陰陽乖沴之氣,則疫癘通四序而皆然,言水旱備無之災,則饑荒垂十年于玆矣。其他庶事之類廢,悉難更張,若夫積弊之因循,疇復剗革。算靡不講於謀國,而時措或乖,治靡不務於便民,而實惠未究。不知計將安出,雖有智者無爲。眇予寡躬,只切中夜之歎息,稽諸往牒,孰如今日之憂虞。惟恃老成之臣,與同一二,尙賴匡救之力,圖厥始終。惟卿受眷知於先王,於予爲篤棐之良弼。功庸克著者外內,蓋歷三朝,忠赤不渝於險夷,恒秉一節。決疑敏識,灼然於得失之機,制煩通才,沛然於大小之務。精神透處,何事不成。勞勩彈來,匪躬之故。所以予委任前後,庶幾卿弘濟艱難。何意仰成之辰,乃有丐閑之請。論卿筋力,則尙喜康强,語卿年齡,則未及遲暮。固當協心而輔翼,詎宜奉身而退休。遐心莫回,驚巽辭之又至,誠意或淺,愧前言之未孚。因予惟疾之憂,縱稽前席之對。想卿何恙不已,無妨臥閤而治。不瑕傷於陪扈之勞,自可獲其神明之佑。曾還綠野,閑自適者多時,再卜金甌,今僅閱乎半歲。旣經綸之未洽,而去就之奚輕。顧以山林難進之賢,猶且强起,矧在股肱相須之義,其忍遽歸。於戱,共戚同休,方得眞宰相體,先憂後樂,可見古君子心。亟斷來章,庸副至望。所辭宜不允,故玆敎示,想宜知悉。知製敎洪柱國製進
義州府尹·平安監司書目,謝恩使先來出來事。謝恩使一行,九月初一日,北京離發,初九日到山海關事。已上朝報
都摠府啓曰,王世子,移接本府近處事,命下矣。趁今日移設本府於他司,然後方可修理云,而闕內各司中,他無推移之所,今姑權移於南所,請出標信。傳曰,他處移接。又啓曰,本府權移南所事。草記,他處移接事,命下矣。昌德宮闕內各司,則更無推利之所,昌德宮,都摠府當爲移接,而曾因尙衣院工作所撤毁墻壁,修葺未易,今姑權移於北所,而北所衛將,則亦爲依前合設於東所,王世子移次後,舊弘文館移接之意,敢啓。傳曰,知道。以上都摠府謄錄
上在昌德宮。停常參·經筵。
巳時,太白見於未地。夜四五更,月暈。
下直,樂安郡守愼祉膺。
謝恩,司僕正申命圭。
傳曰,都摠府,則不入於移接之中,本府官員,還爲入接事,分付。
右尹曺漢英辭職上疏。入啓。
大殿·世子宮,政院·玉堂問安。答曰,知道。
藥房啓曰,伏未審夜來,聖體若何?王世子調攝之候,比昨何如?臣等,憂慮未弛,敢此問安。答曰,知道。世子所患,已言于醫官矣。
左議政許積四度呈辭。入啓。傳曰,安心調理。
傳曰,政事,明日爲之。
繕工監役宋奎洛,康陵齋室修改後入來。
政院啓曰,備邊司郞廳,以領議政意來言,今日賓廳來會事,前已命下矣。今日三省推鞫坐起相値,畢後來待云矣,敢啓。傳曰,知道。
府啓,請前正崔文湜,拿問處置。措辭見上答曰,不允。
三省罪人柳袗·柳襘·非喜等元情,李馨植·蕙蘭·禮從·愼正·福龍拿來囚。
禁府,李馨植·蕙蘭·愼正·禮從·奴福龍等,拿來元情後,李馨植·蕙蘭·愼正·禮從等放送。奴福龍,移刑曹。朝報
上在昌德宮。停常參·經筵。
巳時,太白見於未地。
謝恩,司藝柳檉,兵曹正郞洪萬衡·金炫文。
大殿,政院·玉堂問安。答曰,知道。
東宮,藥房·政院·玉堂問安。答曰,知道。
大司諫李時術三度呈辭。遞差。
黃海監司書目,海州等三邑,今月十六日下雪事。
藥房啓曰,伏未審夜來,聖體何如?王世子調攝之候,有日漸差復之效乎?臣等,不任憂慮,敢此問安。答曰,知道。世子所患,已言于醫官矣。
政院啓曰,今日爲政事,命下矣。卽者吏曹郞廳來言,判書李慶億,受由出去,參判尹文擧在外,參議李翊身病呈疏,不得入來云。參議李翊,卽爲牌招,開政,何如?傳曰,允。
備忘記,醫官鄭後啓·李東馨敍用。
政院啓曰,卽者賓廳大臣及備局堂上來會,而三省推鞫時,進參。禁府堂上及兩司之官,亦爲來會矣,敢啓。傳曰,引見。
假注書洪億病,代柳尙運。
政院啓曰,今日引見時,兩司將爲入侍,玉堂亦爲入侍乎?敢稟。傳曰,一體入侍。
行判中樞府事宋時烈,世子傅,今日政下批事,榻前定奪。
持平李奎鎭啓曰,卽者執義權格,以前正崔文湜論啓乖常事,旣於榻前引避,則臣亦昨日連啓之人,所失無異,不可晏然。請命遞斥臣職。答曰,勿辭,退待物論。
引見時,執義權格所啓,請前正崔文湜拿問處置。上曰,此事,有不然者,若於其公事未入之前,仍爲請拿,則容或可矣,而旣請推考,又請拿問,是何意歟?請推,亦舊例乎?凡公事場,例多支節,其可逐一論啓耶?雖不直請刑推,於粘目中,請移禁府,有何不可,而捨置公事場事,每以啓辭,別爲論請,則亦豈無後弊乎?不允。又所啓,臣於崔文湜進來公事,有違常規,且其情狀可駭,故以拿問論啓矣。今承聖敎,其粘目中,直請移送禁府,誠爲允當,臣論事乖當之失,著矣。且於聖敎之下,見事遲鈍。缺
引見時,以泰安掘浦當否議處事,傳曰,引見,原任大臣,竝爲入侍事,榻前下敎。已上朝報
禮曹啓曰,本曹堂上,咸鏡道各陵奉審事進去時,或有文移酬應之事,則不可無印信,奉使印信一顆,使之齎去,何如?傳曰,允。
禮曹啓曰,各陵抽栍,纔經擧動,畿甸驛路之弊,不可不慮,今朔則姑不發送之意,敢啓。傳曰,知道。
禮曹單子,穆陵大王陵上及王后兩陵上莎草修改事。進去曹郞廳騎卜馬及監役官·領役部將·本曹色吏所騎馬等,依例令兵曹題給,何如?啓依所啓施行。
禮曹判書趙復陽,參判南龍翼,參議李俊耉啓曰,臣等退出,更爲詳考,則前日祭帶粘啓中,公服帶之公字,乃是朝字之誤書,當初不察之失,固已難免,而聖問之下,又不能覺悟,終至失對,不勝惶恐待罪。原粘目中,依聖敎付標以入,而公字,亦以朝字,改付標之意,敢啓。傳曰,知道。勿待罪。
前戶曹判書金佐明別單內,頃日因大司諫李正英上疏,有各祭祭服,隨其執頉改造之敎。其後,得接禮曹關文,則奉常寺所在祭服,破傷者八十餘件,爲先改造云,取見應改之件,則實不合齋潔之用,而且所着祭冠,則以紙糊疊,墨漆之後,加以阿膠,尤甚不精。竝以竹網代糊紙,外裹苧布,着以全漆,其制頗勝於前。且移文太廟,聞其應改之件,則冠一百二十餘部,兩色衫九十餘件,裳與蔽膝方心,又是百數十件,其餘履襪之屬,亦竝隨毁修改,而至於品帶,則一品以上所帶,曾用牛角,二品以下所帶,皆用木片着墨,而其制有不可解者,取考五禮儀及三才圖會所載圖式,則果似彷彿,而凡圖畵之規。只得畵出其一面,故畵其前,則遺其後,露其左,則隱其右,其勢,然也。今觀品帶圖式,則露其前之一半,隱其後之一半,而祭服之帶,泛從所圖爲之,故只有前面所謂粧錢一,小錢六,旁長錢一,而後面之七長錢及二傍之一長錢,則闕焉。以卽今品帶論之,則只存其半。推究其理,實無意義,必是兵亂後,改造之時,任事之臣,不爲深思,只依樣葫蘆,而做此制也。前日引見時,領相臣鄭太和以爲,先輩之人,差祭時,帶其品帶,而祭服,或有自備而着之者云。今之服朝服者,必帶其品帶,令差祭之官,服祭服,而各隨其品帶,其常帶之帶,似勝於木片假作,存前沒後,不成模樣之帶。伏乞竝將五禮儀·三才圖會圖式,及新造祭帶,下詢於諸大臣及儒臣,以正其訛,而且臣,通計各處所用祭服,凡三百八十七件,若盡數改備,則當用紬十四五同,卽今經費雖渴,本曹所在綿紬,尙有餘裕。古語曰,國之大事,在禮。孔子亦曰,菲飮食而致孝乎鬼神,惡衣服而致美乎黻冕。祭服未改之件,鱗次改造,俾無參差不齊之患,而常時莊置之所,亦給點火燒木。令禮官限年主管,勿使有霾染致傷之弊,宜當,乞賜裁處。昔在祖宗朝,鑄銅爲字,多印書籍,有丁未字·乙亥字之號,字體鑄法,極其精妙,至見稱於中朝文字間矣。自累經兵燹以來,散失無餘,流傳冊子,少有完秩,甚可惜也,而至於藝局行用,皆是木字,字體刻法,不成模樣。臣於頃年,印出紀效新書,欲鑄銅字,而力有不及,經營屢歲,至今春試取玉堂所在散帙綱目數冊,抄揀其字樣之精好者。木刻而銅鑄,卽今所成,大略七千字,而一字疊用者,少則四五六,多則四五十,合而計之,已鑄者,近六萬字。方印孟子大文,而不別設局。只令禁禦管下軍官員役,受料解字之人,分掌赴事,而匠人七八人,則姑以廳儲,月給料布,卽出書籍之後,則自可拮据充償,而所鑄銅鐵,將至千數百斤,此實畢竟爲公家通用之物,不必自守禦廳獨當其役,前頭數朔工匠料布及銅鐵之價,令戶曹參酌磨鍊題給,俾得完役何如事據,曹啓目粘連啓下是白有亦,觀此吏曹判書金佐明箚子別單,則祭服之帶,泛從圖形,存前沒後,不成模樣,果如所陳,差祭之官,各帶其品帶,則亦似便當,而考據五禮儀·三才圖會圖式,參商改造,實爲合宜。依別單議于大臣及儒臣施行爲白乎旀,各處所用祭服三百八十七件,盡數改備,則當用紬十四五同云者,所入,實不至浩多,令該曹一倂改造,而祭服藏置之所,亦給燒木,使各該官吏,主管點火,宜當竝依此施行,啓依允事據,曹啓目粘連啓下是白有亦,議于大臣及儒臣,則領中樞府事李景奭以爲,伏以臣曾見祭服冠帶之制,心竊致訝,而未知其本,焉知其末?況今病伏之中,精神茫昧,於其所不知,宜乎闕如也,而旣承下詢,事係祭禮,何敢默無一言乎?帶之爲制,則惟在有司,考禮義而爲之,而先王法制,則恐不可容易改之也,伏惟上裁。領議政鄭太和以爲,卽今行用祭服之帶,體制似無所據。曾見先輩,或仍着品帶,故臣榻前,果以言陳達,而其後更思之,雖於朝服,亦用品帶,而至於交神明之祭服,竝用品帶,事涉苟簡。且其角帶,則乃是吉凶混用之帶,不可用於祭享之具,令該曹詳考五禮儀所載前面後面之圖,參以公服革帶之圖,別爲定式,宜當,伏惟上裁。左議政許積以爲,卽今行用祭服之帶,不成體樣。金佐明箚子中,所謂圖畵之規,露其前,隱其後,改造之時,不爲深思,依樣葫蘆云者,果似得其實狀,不成體樣之帶,決不宜仍用。朝服亦用品帶,則祭服用品帶之議,不爲無據,而但念祭服,又與朝服不同,服祭服而帶品帶,事涉苟簡。令該曹詳察五禮儀及三才圖會所載圖式,參商前面後面之圖,而善爲制造,俾祛露前隱後之謬制,以復古禮,似或宜當。臣於禮經,昧昧然無所知,而旣承下詢,不得不獻杜撰之見,伏惟上裁。行判中樞府事鄭致和以爲,朝服雖用品帶,其於祭服,亦用品帶,似涉苟簡。詳考五禮儀所載,參以公服革帶之制,更爲定式,宜當,伏惟上裁。吏曹判書宋浚吉以爲,臣衰病已劇,神思昏茫,朝家禮儀,不敢干議於其間,而然竊念領左相之議,皆已得之,無容復贅,伏惟上裁。右議政宋時烈,病不收議,大臣及儒臣之意,如此,上裁何如?啓依領左相議施行事據,曹啓目粘連啓下是白有亦,祭服所用之帶,臣等依大臣收議,詳考五禮儀及三才圖會·大明會典·大明集禮圖式,則三才圖會等革帶之圖,俱無朝服祭服之別,露前隱後,亦無異同,而大明會典祭服條,有大帶·革帶·佩玉·襪履,俱與朝服同之文。以此推之,則卽今祭帶體制,果似失眞是白乎等以以此更議于大臣及儒臣,則皆以爲,五禮儀之圖,與三才圖會等圖式差異者,只一方沒長鉤,而露前隱後之規,則皆同,必是圖畵之例規,而依樣制造,仍循行用云。今若依三才圖會等諸畵改造,則與品帶之制,無異是白乎矣,以品帶仍作祭帶,實涉未安。各處祭帶,竝依大明會典所圖朝服帶,改造爲白乎旀,祭服事及藏置所主管點火事乙良置,竝爲依前覆啓,令該曹該官擧行事,知委,何如?啓依允。
引見時禮曹判書趙復陽所啓,本曹堂上,以咸鏡道各陵奉審事,今當進去,而其中純陵,則有改付之議,地官·畵員·石手等,當爲帶往矣。上曰,依爲之。又所啓,濬源殿,亦有改備之事,一體奉審,何如?上曰,依爲之。又所啓,上年本曹,以供上紙復舊事,啓稟,則有明年九月更稟之敎矣。大殿則三十卷內,減七卷,中殿則十卷內,減三卷,世子宮,十卷內,亦減三卷,似當還爲封進,何以爲之?上曰,權減之數,復古,可也。
禮曹參判南龍翼所啓,今此純陵改封陵事。前監司閔鼎重以爲,不可不改封,時任監司權大運以爲,不至改封陵云。本曹堂上,奉審書啓後,如當改封,則禮官更爲進去,今番則只令奉審以來乎?上曰,只奉審可也。已上禮曹謄錄
有政。吏批,以安永錫爲獒樹察訪,崔後尙爲司書,李尙稷爲求禮縣監,柳星三爲監察,鄭承明爲寧海府使,趙時瑗爲固城縣令,宋□爲漢城判官,南九萬爲大司諫,兼世子傅宋時烈,柳椐爲長興府使,朴長遠爲知義禁府事。
各司久任十六員,兵曹正郞柳㝚,司評宋摶·丁時傑,直講金啓光,判校李惟明,奉常判官石之珩,內資主簿鄭時凝,內贍主簿韓公儀,司饔主簿李世章,軍器判官崔元泰,軍器主簿盧希遠,司贍主簿朴振禧,軍資主簿朴承後,廣興主簿李永輝,繕工僉正鄭載岱,養賢主簿孫愚。已上朝報
巳時,上御□政堂。大臣·備局禁府堂上,引見。入侍,領議政鄭太和,兵曹判書洪重普,左參贊朴長遠,工曹判書吳挺一,知事柳赫然,禮曹判書趙復陽,戶曹判書閔鼎重,禮曹參判南龍翼,承旨姜鎬,執義權格,獻納宋昌,副修撰鄭載嵩,記事官姜碩昌,假注書柳尙運,記事官李寅煥·申翼相·鄭太和曰,王世子患候,初不知其如此之重,至今猶未復常,似是不輕之症,已向差復,臣民慶幸曷喩?自上沐浴之後,卽爲還都,仍有惟疾之憂,未知眼候,別無所加耶?上曰,夏間傷於暑濕,仍致外感,當初症勢,非輕,今雖向差,尙未快復,過一二月後,不得復常矣。予之眼候,蹔似不安,而不至大段矣。其獄情,何如?鄭太和曰,以文字啓達,欲陳於登對矣。上曰,以當初臺啓見之,則似是故意致殺,而觀其推案,差翼於臺啓矣。鄭太和曰,臺啓,以外議發論,此則三省之最重者也。所謂非喜,性道不順,古所謂順父缺去之類也。渠言柳襘夫妻及襘之養母,做出云,而襘等所供,亦不明言罵詈之事,旣非弑逆。又無罵詈之事,則不可以三省推鞫也。上曰,前日有以其父結項之事,成獄矣。龍翼曰,守山者,以此成獄矣。上曰,予意,則以爲禁府先推後,爲三省矣。洪重普曰,京中亦爲承服之後,開三省之坐矣。鄭太和曰,臣意以爲如何?旣受承服之後,大臣進去,又受承服,似未盡善矣。洪重普曰,前者自外服之後,或有入京伸枉者矣。鄭太和曰,宣廟末年,有一獄事,復得伸理,其時相臣沈喜壽爲委官云矣。洪重普曰,淸州有一常漢之父,患瘡出置於外,仍爲失火燒死,缺忍杖而承服。入京之後,厥妻乃言,此是孝子,而有一品官欲殺缺妻誘之,承服,故如是云。仍得伸理缺啓稟,而若在刑官,則刑推而已。以下缺燼餘
上在昌德宮。停常參·經筵。
巳時,太白見於未地。夜五更,月入太微院端門內。
禁府,權諿拿囚。啓。
戶曹判書閔鼎重,知義禁·大司成減下肅拜。
謝恩,司書崔後尙,求禮縣監李尙稷。
左議政五度呈辭。入啓。
判中樞府事宋時烈上疏。大槪,乞收格外新命,兼治咫尺都門,終闕朝請之罪事,入啓。
禁府啓目,前晉州牧使姜汝㦿議處云云,當初所爭,出於李元煥之責徵鷄首,實爲本州難堪之弊,亦甚可駭。李元煥拿來憑問後,稟處,何如?啓依允。同府,前機張縣監宋挺濂元情公事判付內,姑停刑推議處。又照本,前保寧縣監安後昌矣穀物偸去之人,多至累百餘人,而所偸之米,與船中所載之數,幾至相當,其不爲致敗於洋中,據此可知。偸米人査出置簿,不卽枚報於道臣,則其掩置罪,決杖八十,徒二年,盡奪告身,私罪,啓。功議各減一等。同府,安後昌,良才驛徒一年定配,啓。
大殿·東宮,政院·玉堂問安。答曰,知道。
東宮,藥房問安。答曰,知道。
藥房啓曰,伏未審夜來,聖體若何?王世子調攝氣候,亦何如?臣等,不任憂慮,敢此問安。答曰,知道。世子所患,已言于醫官矣。
黃海監司書目,海州牧使李惺,病重罷黜事。又書目,平山等十邑牛疫熾盛,致斃者一百十一首事。已上朝報
上在昌德宮。停常參·經筵。
巳時,太白見於未地。自一更至五更,電光,有霧氣。內下日記
上在昌德宮。停常參·經筵。
自昧爽至辰時,有霧氣。巳時,太白見於未地。
大殿,政院·玉堂問安。答曰,知道。世子宮,藥房·政院·玉堂問安。答曰,知道。
藥房啓曰,伏未審夜來,聖體何如?王世子氣候,漸至平復乎?臣等,憂慮未弛,敢此問安。答曰,知道。世子所患,已言于醫官矣。
義禁府啓曰,今九月二十五日,三省推鞫,堂上引見時,以領議政鄭太和所啓,旣不爲三省,則自禁府,啓稟收議可也事,傳敎矣。罪人非喜所犯,旣非弑逆,而不無罵詈之事。只以不順之罪處斷,則似當用大典後續錄罪犯綱常,情理深重。全家徒邊定配之律,而罪名甚重。本府,不可直爲照斷,收議于諸大臣,稟處,何如?傳曰,允。
答判中樞府事宋時烈疏曰,省疏具悉卿懇。今玆別設,實非偶然,卿之遜辭,無乃太過乎?第念昔者之疾,想今宜瘳,須體予意,安心勿辭,從速入來,以副至望。仍傳曰,遣史官傳諭。
左議政許積六度呈辭。入啓。傳曰,安心調理。朝報
侍講院啓曰,來初二日,王世子,移次于內醫院事,下令矣。旣已移次之後,則彼此相去隔遠,本院及翊衛司,俱以宮官,仍在前所,事體未安,所當移往,而時無下敎,何以爲之乎?敢稟。傳曰,與都摠府相換入接。以上都摠府謄錄
上在昌德宮。停常參·經筵。
自昧爽至辰時,有霧氣。巳時,太白見於未地。
大殿·世子宮,政院·玉堂問安。答曰,知道。
世子宮,藥房問安。答曰,知道。
藥房啓曰,伏未審夜來,聖體何如?王世子調攝之候,益有差復之效乎?臣等,不勝區區憂慮,敢此問安。答曰,知道。症候及世子所患,已言于醫官矣。再啓曰,卽伏聞入侍醫官等所傳之言,自上微有感冒頭疼之候云。伏不勝驚慮之至,卽與諸御醫等商議則以爲,不可不趁卽發散,人蔘敗毒散,加荊芥穗·蘇葉·乾葛·黃連·黃芩,竝酒炒,梔子炒,□錢元方,柴胡羌活,倍入,連進□貼,宜當云。此藥卽爲劑入之意,敢稟。缺
政院啓曰,左議政呈辭批答,申末旣下,當該郞廳,卽爲牌招,累度催促,而今日夜深,終無形影,尙未傳批,非但事體未安,怠慢之習,殊甚可駭。當該郞廳,請從重推考。傳曰,依啓。以在外史官傳諭。
政院啓曰,京外死囚,例於立春前,三度啓覆,而今番死囚,將至四十名,推案煩多,依例分付該曹,豫爲修正,以爲臨時更稟擧行之地,何如?傳曰,允。
禁府啓曰,允下矣。收議于諸大臣,則領中樞府事李□□議以爲,臣抱病之中,又添一證,幾殊僅甦,而揩眼暫看刑書,則非喜,雖曰有罪,旣非弑逆,又無罵詈父母之事,則不可以三省推鞫。罪名旣重,又重其罪,此在有司,參輕重得其中,可也。若以罪犯綱常,斷之,則罪名無乃太甚重乎?此在禮律,其罪在所當去,在法律,情法酌定,似不失於太輕太重,伏惟上裁。判中樞府事鄭□□議以爲,罪人非喜,非但常時不順於其舅姑,其日姑母呵責之時,高聲對答,以致激怒得病。終至不救之說,旣出於其夫袗之招,以此觀之,則雖不可以三省治之,亦不可只以平日不順之罪,論斷。參酌情犯,減死定配,以爲得中,伏惟上裁。左議政許積,行判中樞府事宋時烈,病不收議,諸大臣之意如此,上裁,何如?傳曰,病不收議大臣處,更爲收議。贊善宋浚吉處,亦爲問議以啓。
傳曰,史官四名待命,騎馬十二匹立之,津船內摘奸。
京畿監司姜栢年,各陵奉審後入來。
平安監司·義州府尹書目,謝恩使一行,本月二十六日,無事還越江事。朝報
都摠府啓曰,侍講院草記,與都摠府相換入接事,命下矣。講院·衛司,亦欲取近於東宮移接之所,則本院,尤不當遠移他司,不但侍講官,自前往來進講於時御所,事體亦有輕重,令講院更爲稟處之意,敢啓。傳曰,知道。
侍講院啓曰,以本院草記,與都摠府相換入接事,命下之後,都摠府,以講官自前往來進講於時御所,事體亦有輕重,令講院更爲稟處事,啓下矣。移次之後,宮官仍在前所,則相去隔遠,事體未安,非但爲進講時往來而已。都摠府,則堂上·郞廳,各有直宿之處,故本院及翊衛司,可以移往分入,而本府啓辭如此,又無就近可合處。本院,則只有南所衛將廳,雖狹隘,姑可直宿,而若値開講齊進之時,則尤未免苟簡之患,翊衛司,則不得可往直宿之處,何以爲之?取稟。傳曰,然則仍存本院,可也。以上都摠府謄錄郞廳權穎校正。日記廳郞廳任遠書。
上在昌德宮。停常參·經筵。
禮曹參議李俊耉,咸鏡道各陵及濬源殿奉審事出去。
承文院正字柳尙運,卒淑寧翁主題主官,以楊州地出去。
禁府,惟吉拿囚。啓。
大殿,政院·玉堂問安。答曰,知道。勿爲問安。
藥房啓曰,伏未審夜來,聖體若何?昨日劑入人蔘敗毒散,已爲進御,而感冒之候,得有發散之效乎?王世子調攝氣候,亦何如?臣等,不任憂慮,敢此問安。答曰,知道。症候及世子所患,已言于醫官矣。
大司憲李慶徽,戶曹參議洪萬容再度呈辭。地下日食齋戒,留政院。
掌令鄭始成啓曰,前正崔文湜,收職牒進來之後,旣不爲遲晩,則直請刑推,似未妥當,故以拿問處置,相議論啓矣。伏聞榻前下敎,不勝瞿然之至。臣之論事乖當之失,與同僚少無異同,而受由下鄕,今始來避,所失尤大,臣何敢晏然而已乎?請命遞斥臣職。答曰,勿辭,退待物論。
平安監司書目,永柔縣令崔時卨,病重罷黜,其代擇差,催促下送事。
京畿監司書目,奉審歸路,重得危症,僅僅扶曳復命,而病勢深重,萬無供職之望,冀蒙恩遞事。
正言趙世煥啓曰,臣遠路行役之餘,重得感冒,兼患土疾,漸至彌留,不能起動,連日呈單,見阻政院,惶恐瑟縮,罔知所出,屛伏窮巷,有同聾瞽矣。昨得見大司憲李慶徽之疏,則極論泰安掘浦之害,而至以三司不知論諫,以至於此,深加譏斥。臣卽溫泉隨駕臺臣之一也,竊不勝瞿然之至。臣於掘浦形勢,未曾目覩,而臣生長內浦海邊,熟知田稅致敗之由,拯米分徵之怨矣。曾聞諸海邊人民之言,則掘浦之處,相距不遠,果爲掘出,則漕運甚便,暫勞而永逸云者,自少耳熟,故初聞掘浦之議,只喜其掘浦之有便於漕運,而至於勞民動衆,則有不暇念,未及論啓矣。今若以爲連年行幸之餘,歲且不易。時詘擧羸,姑不可始後,則可矣,而若曰地勢不順,終必無成,則臣實愚暗,誠不知其必可也。旣被憲長之斥,則臣之當論不論之失,有所難逃,何敢一刻仍冒乎?請命遞斥臣職。答曰,勿辭,退待物論。
左議政許積七度呈辭。入啓。
行判中樞府事宋時烈上疏。大槪,乞寢世子傅別設之命,且許仍留郊外事。入啓。
副應敎南二星上疏。大槪,臣於正言趙世煥之處置,有不敢晏然。乞遞職名以便公私,兼陳所懷,以備裁幸事。入啓。
玉堂箚子。大槪,獻納宋昌,正言趙世煥出仕。執義權格,持平李奎鎭,掌令鄭始成,竝命遞差。答曰,依啓。
答行判中樞府事宋時烈疏曰,省疏具悉卿懇。卿之出入書筵,是卿素志,何用固辭乃爾?卿宜安心勿辭焉。末端事,後日登對時,當面諭焉。仍傳曰,遣史官傳諭。
左議政許積七度呈辭。傳曰,嗚呼,此誠何等時也?變怪物異,式月斯生,國事之危,將如何哉?惟卿才德兼備,智猷宏廓,予之所倚重者,非卿而誰?途路驅馳之餘,雖有微恙,神明所扶,宜有勿藥,何用乞免,欲爲就閑?誠非所望於卿者,亦豈卿之素志哉?義同休戚,何忍棄予?卿辭雖懇,予無允從之理,循例相持,徒廢國家重事而已。宜體如渴之意,亟斷來章,速出論道,以副朝野之望。仍傳曰,遣史官傳諭。以上朝報
上在昌德宮。停常參·經筵。
巳時,太白見於未地。
大殿,政院·玉堂問安。答曰,知道。
大王大妃殿·慈殿·大殿·中宮殿,政院·玉堂·二品以上·六曹問安。答曰,知道。
大司憲李慶徽,戶曹參議洪萬容再度呈辭。入啓。
獻納宋昌,正言趙世煥,就職。
藥房啓曰,伏未審夜來,聖體若何?昨日連進湯劑,而感冒之候,益有差復之效乎?王世子調攝氣候,亦復何如?臣等,不任區區憂慮,敢此問安。答曰,知道。外感之候,今已和解,而喘急之候,頗苦矣。世子所患,已言于醫官矣。再啓曰,卽伏見批答,以喘急之候頗苦,爲敎。臣等,不勝憂慮之至,與御醫李東馨等商議,則芩連二陳湯,加山桅子薑汁炒·枳實各一錢,厚朴六分,連進五貼,宜當云,此藥卽爲劑入之意,敢啓。答曰,知道。正言李奎齡啓曰,臣頃聞父病猝重,急於下去救護,詣闕呈單,而適値宗廟奉審之日,政院捧留,不卽入啓,臣於此際,狼狽,極矣。臣欲仰念公義,留待翌日,則心思焦煎,一刻爲急,未及啓下,徑先出去,情理所迫,雖不得已,揆以法例,難免其罪,何敢晏然仍冒?請命遞斥臣職。答曰,勿辭,退待物論。
假注書柳尙運,題主官出去,代沈柟。
兵曹啓曰,判中樞府事宋時烈,今十月等祿牌,使本曹郞廳,親持往呈則以爲,旣受食物,又此受祿,未安云,不受還送,何以爲之?敢稟。傳曰,更爲傳送,可也。
戶曹啓曰,今十月朔,行判中樞府事宋時烈,月廩米饍各種,使本曹郞廳,依前領去則以爲,上來之初,恩賜食物,固不敢辭。及今已當頒祿之時,分宜請受常祿,而衰病之人,難保其久留。若仍受月廩,則厥數,反多於常祿,尤不自安,難於冒受云。此是朝家禮待儒賢之別典,初旣啓下,已成逐月奉行之擧,到今不當因其自辭,有所減損,而大臣,辭而不受,何以爲之?敢稟。傳曰,更令輸送,可也。
吏曹啓曰,臺諫有闕,政事,取稟。
院啓,正言李奎齡,引嫌而退,留單出去,出於情理之切迫,追後入啓,亦有前例之可據,不必以此爲嫌。請命出仕。答曰,依啓。
正言李奎齡就職。
政院啓曰,去月二十五日引見時,以泰安掘浦議處事,在外原任大臣,竝令來會之意,自本院,前期一日豫爲擧行事,曾已定奪矣。明日,乃賓廳坐起日次,而原任大臣一員,遠在郊外,今日豫爲知會乎?敢稟。傳曰,賓廳坐起,退數日來會事,分付。原任大臣,亦來會事,竝分付。
王世子移次後,大殿·世子宮,藥房·政院·玉堂·二品以上·六曹問安。答曰,知道。
禁府啓目,鍾城府使權楫,永宗萬戶金有鼎元情公事,判付內,姑停刑推議處。
平安監司書目,甲辰年餉穀貿木用下之數,本米未充上之數,留在銀貨之數,商賈姓名,竝爲査啓事。
以京畿監司姜栢年辭狀。傳曰,勿辭,調理察職事,回諭。已上朝報
備邊司啓曰,取考漢城府去九月朔染病死亡數啓下單子,則各部所報與已上都數,竝皆差違。入啓文書,如此不察,極爲未便,當部堂上·郞廳,推考,色吏,囚禁治罪,何如?答曰,允。已上備局謄錄
上在昌德宮。停常參·經筵。
卯辰時,日暈。巳時,太白見於未地。
大司憲李慶徽三度呈辭。入啓。傳曰,只遞本職。
大殿,政院·玉堂問安。答曰,知道。世子宮,藥房·政院·玉堂問安。答曰,知道。
藥房啓曰,伏未審夜來,聖體若何?昨日劑入芩連二陳湯,已爲進御,而喘急之候,有差減之效乎?王世子調攝氣候,亦何如?臣等,不任憂慮,敢此問安。答曰,知道。與昨無異,世子所患,亦一樣矣。
傳曰,政事,明日爲之。
司諫金澄啓曰,臣頃在行在朝時,槪聞有泰安掘浦之議,其成敗利害,有難臆斷,而妄料敗之害小,不如成之利大,故無意爭論矣。重被大司憲李慶徽疏斥,不敢晏然仍冒,請命遞斥臣職。答曰,勿辭,退待物論。
政院啓曰,近以憲府官員有故,監察連日茶時,事甚未安,而掌令李觀徵,除授已久,連呈辭單,尙未肅拜。卽爲牌招察任,何如?傳曰,允。
謝恩,掌令李觀徵。
府前啓,前正崔文湜,拿問處置事,停啓。
忠淸監司書目,尼山呈,以持平尹拯病重,上去不得事。啓遞差。
院啓,司諫金澄,引嫌而退,不爲爭論,亦自有見,疏中被斥,何必爲嫌?請命出仕。答曰,依啓。
司諫金澄就職。
忠淸監司書目,恩津縣監尹世章,病不能察任,官務多滯,罷黜事。
承文院正字柳尙運,卒淑寧翁主題主後,入來。以上朝報
上在昌德宮。停常參·經筵。
世子宮,藥房問安。答曰,知道。
藥房啓曰,伏未審夜來,聖體若何?昨日連進湯劑,而喘急之候,別無顯效乎?王世子調攝氣候,亦何如?伏聞醫官等所傳之言,自上膻中,欲爲受灸,擇日以啓事傳敎云。令鍼醫等擇日,則今初七日最吉云,以此日爲定乎?敢來問安,竝此仰稟。答曰,知道。喘急之候,比數日稍減,世子所患,時無加減,受灸,則以初七爲定,可也。
禁府啓目,義陵都正惟吉問目內辭緣遲晩,照律,何如?啓依允。
又啓目,權諿議處云云。板商兪海龍等,更推後稟處,何如?啓依允。同府照本,前機張縣監宋挺濂,杖八十,贖,奪告身三等。私罪,啓功減一等。
刑曹啓目,金浦郡守李壽翼矣,靈光大同米三百四十五石,月課價米三十石所載船,到本郡,全船致敗,而雖曰潦水大漲,只拯三石之米,事甚可駭。決杖一百,盡奪告身。私罪,啓功減一等。
義禁府啓曰,大臣收議草記,病不收議大臣處,更爲收議,贊善宋浚吉處,亦爲問議以啓事,傳敎矣。議于大臣,則議政府左議政許積議以爲,詳察文案,參商情法,其情則不難知,而其律則實難定,此禁府之所以不能自斷,而請問於臣者也。大槪此獄,非喜弑逆之狀,未得端緖之前,徑請三省之鞫,未免率爾之歸。今之停鞫,可謂得體,臣無容更議者,而該府獻讞,有曰旣非弑逆,又無罵詈之事。只以不順之罪,當用罪犯綱常·情理深重之律,此乃後續錄所載之文,而旣曰綱常中之深重者,則又何以與不納公債·代納貢物·僞造文記者,不小區別,泛然混錄於一條中,而律止於全家定配乎?立法本意,殊未可曉,此臣之平日疑之而未解者也。臣何敢强其所不知,爲知,而乃曰當用此律乎?況非喜之果不過不順而已,則至擬以罪犯綱常·情理深重之律,不已太重矣乎?至於不順父母者去,雖是古訓。在柳袗自處之道,若能去之於未發覺之前,則可也。旣因臺啓,發覺推覈之後,任其夫之去之,而不治其罪,恐非朝家用法懲惡之道也。大明律,子孫違犯敎令條,有違犯敎令者,杖一百之文,解之者曰,敎令,可從而故違者,此正不順者之類,而但各人供辭。或曰,非喜,常時待舅姑,多有不順之事,每每爭辨。或曰,與其姑相詰,高聲不已,以致其姑之乘憤得病,而其姑之言曰,他人生子,皆受孝道,吾聞如此不恭之言,至謂柳卓茂曰,子婦之不良,愈往如此。與其取羞於他洞,不若還入病家之爲愈。卓茂亦曰,此婦之性悍不順,今始之耶云云。以此觀之,則非喜之於其姑呵責之時,不但不肯俯受敎令而已,亦不但有所陳說辨明而已,其所謂高聲相詰云者,無亦近於罵詈乎?此所以不可只謂不順,而擬以違犯敎令之律者也。但罵詈夫之父母,則一罪也,罵詈之說,旣不出於各人之供,則亦難以臆見,勒加之以一罪,且罵父母條,有親告乃坐之文,則此律之尤不可用,亦明矣。毆父母條,有毆者斬,殺者凌遲,過失殺者,流三千里之文。非喜,雖無欲其姑之死之心,其姑之得病而死,旣由於非喜之相詰憤怒,則或近於過失殺者,而此雖曰比律,直用毆律,亦涉未妥。遍考律文,反覆思量,終不得其的當之條,無已則參酌所犯之情狀,折衷此等之律文,投之荒裔,以懲其惡,以正風敎,或不違於適輕適重之道歟。臣於病伏之中,神思益覺茫昧,誠不知宜如何處之而後,可得其中,而再承下詢,不得不略陳淺見,恭竢睿斷。仍念柳袗,知其妻之不順於其父母,而旣不能齊之於平日,見其母之仍怒得病而死,而又不能處之於逢變之後,其所納供,亦有爲其妻護前遮後之辭,亦不當全釋。宜令攸司量施其罰,旣有所懷,竝此陳稟,伏惟上裁。行判中樞府事宋時烈議以爲,臣病伏郊外,昏不省事,今因議讞,以致再勤聖敎,不勝惶恐之至。臣意以爲,旣曰其姑因渠致命,則無論所犯輕重,而渠亦或有自處之道矣。春秋許世子止,以不嘗藥而致父之死,則止遂自殺,而聖人猶斷以弑逆之罪,然春秋,是聖人用法至精至微之權衡。朱夫子,猶以爲難知,則今豈可人人而效之?且許止之事,先儒有疑,左氏或失其實,則其自殺未可信,而有司亦不可引此而斷之,只當斷以律文。然其所犯,其視不嘗藥,則有間,難以泛然不順之律,處之,恐當僅得免死而已,伏惟上裁。侍講院行贊善宋浚吉議以爲,臣神思衰落,見識昏茫,刑獄重事,尤不敢容議。伏承特命獻議,誠不知所以爲對。第槪見刑書,非喜,雖失孝順之道,亦不過婦姑勃磎之類,至於邂逅不幸。實非渠之所期,參酌用律,恐或得宜,伏惟上裁。諸大臣及贊善宋浚吉之議如此,上裁,何如?傳曰,依議施行。
義禁府啓曰,以罪人非喜,收議啓辭,依議施行事,批下矣。以左議政議觀之,則前日榻前所達,罪犯綱常,全家徙邊之律,亦不合當,依諸大臣議,減死定配。柳袗·柳襘等,則還付刑曹,使之稟處,何如?傳曰,允。
政院啓曰,近緣憲府無行公之員,久未開坐,推考公事,積滯甚多。今日政,新除憲府之官,竝牌招肅拜,使之趁速開坐,何如?傳曰,允。
執義南二星,牌不進。
謝恩,大司憲鄭知和,掌令吳尙,持平閔宗道·崔後尙。
禁府,非喜,江界府定配。啓。
持平崔後尙啓曰,臣曾忝本府也,有前正崔文湜粘目請推之事,其公事還下之後,時未及結末,而當自本府,更爲處之,臣何敢晏然仍冒乎?請命遞斥臣職。答曰,勿辭,退待物論。已上朝報
有政。吏批,以鄭始成爲海州牧使,柳命才爲恩津縣監,柳松齊爲永柔縣令,南二星爲執義,柳錫昌爲全州判官,閔宗道爲持平,姜頊爲金浦郡守,鄭知和爲大司憲,吳尙爲掌令,朴世堂爲吏曹佐郞,閔熙爲全羅監司,典籍沈光泗,社稷令李耘相換,洪受河爲禮曹正郞,曺漢英爲刑曹參判,崔後尙爲持平,吳挺一爲刑曹判書,趙蕆爲繕工參奉,韓墍爲司評,李嵇爲吏曹佐郞,李光迪爲禮曹正郞,趙珩爲宗簿提調,柳懋爲英陵參奉,李奎齡爲校理,李夏爲直講,洪柱國爲正言。以上朝報
上在昌德宮。停常參·經筵。
巳時,太白見於未地。夜一更,月入南斗星。
領議政鄭太和,繕工提調鄭知和,禮曹參判南龍翼,穆陵奉審事,出去。
世子宮,藥房問安。答曰,知道。
藥房啓曰,伏未審夜來,聖體若何?喘急之候,比昨間益有差減之效乎?王世子調攝氣候,亦何如?臣等,不任憂慮,敢此問安。答曰,知道。與昨無異,世子所患,漸似差歇矣。
正言洪柱國啓曰,庸陋如臣,濫蒙鴻造,前後忝竊,無非不似,尋常愧懼,若無所容。不意今者,新命又降,臣感激聖恩,惟當奔走供職之不暇,而第臣頃忝玉堂時,適有牌召之擧,病勢苦重,終未祗赴,違慢之罪,萬殞難贖。問備之下,時未照勘,臣何敢一刻因冒於言地?請命遞斥臣職。答曰,勿辭,退待物論。
持平閔宗道啓曰,本府,以前掌令崔文湜進來抗拒之故,將有粘目回啓之擧,而臣曾忝本職,請寢文湜進來之命,則旣已妄論於前,而不可隨參於後,臣何敢一刻冒居於臺席乎?請命遞斥臣職。答曰,勿辭,退待物論。
歸厚署別提朴之華,加定官李幼弼,卒淑寧翁主禮葬後,入來。
禁府,李元煥·李庭芳拿囚。啓。
府啓,上年凶荒,前古所罕,今春國穀之分糶於民者,厥數倍蓰於常年。且各年所受貧不能備納者,亦多,今年農事,雖稍勝於上年,許多各穀,一時催捧,則未及卒歲,流離飢餒之狀,必無異於今春,以聖明如傷之視,亦必念及於此,而惻然于中矣。今春分給之穀,減其一半而捧之,一半,姑待年豐,使之畢納,則赤立之民,庶幾蒙一分之惠,請令廟堂商確稟定,速爲行會于諸道。持平崔後尙·閔宗道,引嫌而退。粘目請推,初不獲已,則事在旣往,不當每爲引避。公事還下,雖未結末,而同席更議,到今不必爲嫌,當初進來之命,曾有還寢之請,則到今議啓,實難同參,其於事例,不可仍在。請持平崔後尙出仕,持平閔宗道遞差。答曰,依啓。
院啓,正言洪柱國,引嫌而退,推勘在身,勢難仍在,請命遞差。答曰,依啓。
持平崔後尙就職。以上朝報
上在昌德宮。停常參·經筵。
禮曹判書趙復陽,正郞洪受河,靖陵丁字閣奉審事,出去。
世子宮,藥房問安。答曰,知道。
藥房啓曰,伏未審夜來,聖體若何?喘急之候,一樣無加減乎?王世子調攝氣候,亦何如?前劑入芩連二陳湯五貼,已爲畢進御,則此藥加劑入乎?敢來問安,竝此仰稟。答曰,知道。稍似減歇之後,時無加減,世子所患,亦無加減,而有時咳嗽矣。湯劑,今姑停止,可也。
吏曹啓曰,臺諫有闕,政事,取稟。傳曰,判府事引見時,贊善亦爲入侍。
平安都事書目,災傷差錯雲山郡守崔元立,罷黜事。
執義南二星啓曰,臣於再昨,以反弔親舊,適出郊外,而除命與召牌,一時俱降,中路相違,以致昏暮,竟未祗赴,分義所在,極爲惶悚。翌日所當卽出自劾,恭俟譴罰,而素患胸腹痛,觸風猝極,達夜苦痛,無路起身,始爲來避於數日之後,臣之罪戾,至是益重矣。且臣待罪玉堂時,有陳疏乞遞之事,而不料新除,及於此際,疏批未下之前,尤不可晏然行公。以此以彼,決難冒處,請命遞斥臣職,仍治臣逋慢之罪。答曰,勿辭,退待物論。
謝恩,世子傅宋時烈。
領議政鄭太和,繕工提調鄭知和,監役宋奎洛,禮曹參判南龍翼,佐郞李壽曼,部將柳汝璲,穆陵奉審後入來。
政院啓曰,宋判府事,贊善宋浚吉,來待矣。傳曰,引見。
戶曹啓目,粘連,平安監司狀啓云云,李正英,身爲道臣,朝家命令,不善奉行,莫重軍餉,久未充上。其在該曹,宜有論責之擧,而臺啓未停之前,體例相妨,不敢徑請,上裁,何如?啓。以此推考可也。
引見時,司諫金澄,掌令吳尙,持啓辭入侍。司諫金澄所啓,平均斗斛,有國之大政,若或不謹,民受其害。江華經歷申嵩耉,改造斛子,比前頗大,行關列邑,使之依樣,故列邑各送色吏於江華,改造較正,受其烙印而歸,比諸舊斛,或加入四五升,或六七升,以此收捧各邑移轉之糴,以貽窮民莫大之弊,畿氓呼冤,人言藉藉,其爲情狀,誠極可駭。請江華經歷申嵩耉,拿問定罪。上曰,依啓。又所啓,申嵩耉,改造大斛,收捧移轉之糴於列邑,則江華留守金徽,亦難免不爲檢飭之失,請命從重推考。上曰,依啓。又所啓,慶尙左道兵·水兩營,自十數年前,創設鋪子於列邑,多販魚藿,貿穀儲峙,每年春夏,分給民間,至秋計月徵捧,故春間受食一石者,秋成後例償二石。此非關係軍餉之需,只歸兩營私用之資,其漁奪民財之弊,不可不禁,請令道臣査出革罷。上曰,依啓。又所啓,臣有區區所懷,敢此仰達。近來世道日卑,廉風不振,臣誠慨然。臣聞祖宗朝有選錄淸白吏之規云,其激勵士習,褒奬廉節之道,豈偶然哉?曾在仁祖朝,亦有此擧,而自經亂以後,因循廢閣,今若依舊例選錄淸白吏,則亦不無所益於世道矣。上曰,淸白吏選擇之規,只錄生者,而死者不得與選否?贊善宋浚吉曰,激勵褒奬之道,豈有死生之異乎?舊例,無論死生,一體選擇云矣。上曰,言于該曹,擧行可也。又所啓,臣曾聞前例,如承旨持公事入侍時,臺官追入,則直前啓事而退矣。今則異於此規,而以其追入之故,直詣榻前,進退之際,未免差誤之失,請命遞斥臣職。上曰,勿辭,掌令吳尙所啓,執義南二星,引嫌而退,出未祗赴,病不卽謝,俱緣事勢之適然,前任乞免,疏批未下,尤非當遞之事,請命出仕。上曰,依啓。又所啓,直詣榻前之失,臣與金澄無異。請命遞斥臣職。上曰,勿辭。已上朝報
義禁府啓曰,今此科擧設場時,文科三所,武科兩所,五處禁亂官,當以本府都事,分差,而皆是赴擧之人,當依例以假都事代行。本府當直入直,公事交替之人,竝八員,令該曹豫先差出,何如?傳曰,允。已上禁府謄錄
上在昌德宮。停常參·經筵。
巳時,太白見於未地。
禮曹判書趙復陽,正郞洪受河,靖陵丁字閣奉審後,入來。
傳曰,政事,當日爲之。
世子宮,藥房問安。答曰,知道。
藥房啓曰,伏未審夜來,聖體若何?喘急之候,一樣無減乎?王世子咳嗽之候亦何如?今日受灸時刻,定以午初,宜當。臣等,不任憂慮,敢來問安,竝此仰稟。答曰,知道。世子所患,一樣,而咳嗽亦無所減。受灸時刻,以午正爲定,可也。
京畿監司書目,廣州呈,以前參判尹鏶,病重,廚院提調辭免事,啓。遞差。又書目,道內各邑染病人,時痛一百六十四名,已差六十九名,死亡三十九名緣由事。楊根等十九邑,呈以牛疫,公私牛竝八百九首致斃緣由事。
傳曰,宋判府事處,遣御醫權愉看病。
政院啓曰,今日爲政,且有問安之擧,而左副承旨吳斗寅,諉以推考公事未下,連二日不進,殊甚未安。左副承旨吳斗寅,牌招察任,何如?傳曰,允。
院啓,臣等,伏見平安監司啓本,則李正英,以管餉穀物所貿之木四百餘同,私與商賈牟利之輩,減價換銀之狀,昭著難掩,而以該曹回啓中,流來折價之規,計之,則銀數減縮,幾至數千兩。雖未見其入己之跡,而國家坐失軍餉,若是之多,則主管之人,全然無罪,斷無是理,而亦必爲濫猾者藉口之資,決不可推考而止。請前平安監司李正英罷職,其所減之數,令該曹一一計徵於各其商賈等處。
判中樞府事宋時烈上疏。大槪,乞受恩暇,往省先祖墳墓,仍爲加土事。入啓。
大殿受灸後,藥房·政院·玉堂·二品以上·六曹問安。答曰,知道。
答院曰,不允。計徵事,依啓。已上朝報
有政。吏批,兼同知義禁府事鄭萬和,奉常副奉事權脩,以鄭樸爲司藝,曺漢英爲社稷提調,李枝遠爲會寧府使,權格爲執義,閔鼎重爲司饔提調,尹抗爲刑曹佐郞,曺挺宇爲禮曹正郞,金天錫爲江華經歷,金韶夏爲開城敎授,昌城都正佖爲司饔副提調,鄭萬和爲知義禁,李思永爲司僕主簿,尹敬敎爲司書,洪受河爲持平,李之馧爲右尹,閔最爲監察,鄭繼胄爲戶曹參議,洪柱國爲副修撰,韓根爲雲山郡守,南二星爲副應敎,金佐明爲工曹判書,金萬重爲校理,閔宗道爲正言。
上在昌德宮。停常參·經筵。
大殿,政院·玉堂問安。答曰,知道。
藥房啓曰,伏未審夜來,聖體若何,昨日受灸之後,喘急之候,別無加減乎?王世子調攝氣候,亦一樣乎?今日受灸時刻,仍用午正,宜當。臣等,伏切憂慮,敢此問安。答曰,知道。與昨無異,世子所患,亦一樣矣。
世子宮,藥房問安。答曰,知道。
戶曹啓曰,卽接廣興倉所報,則冬等頒祿當次,祿牌請受事,倉官進往左議政許積家,則呈辭之故,祿牌不爲出給云。在前大臣祿牌,不爲出給,則有令倉官輸送之規,今亦依此擧行之意,敢啓。傳曰,知道。
大殿受灸後,藥房·政院·玉堂·二品以上·六曹問安。答曰,知道。
禮曹啓曰,今此王世子冊禮別試初試文科試官,磨鍊以入,而擬望之人,絶小,不得備三望,各以二員備擬,從二品以上,尤無可擬之員,依近例堂上中可合人,竝擬之意,敢啓。傳曰,知道。
兵曹啓曰,武科試官可合之人,乏小,依近例每望,各二人備擬以入之意,敢啓。傳曰,知道。明日王世子冊禮別試初試文科一所試官三,趙復陽·南龍翼·朴世城。參試官四,南二星·鄭晳·李端夏·閔蓍重。二所試官三,朴長遠·鄭萬和·洪錫箕。參試官四,申命奎·李䎘·申晸·李夏鎭。三所試官三,曺漢英·洪萬容·睦來善。參試官四,朴贄·丁昌燾·元萬里·李選。武科一所試官三,洪重普·朴敬祉·閔震益。參試官三,柳㝚·李漢雄·李斗龜。二所試官三,閔鼎重·李元老·鄭韺。參試官三,李叔達·崔震聖·朴材。
傳曰,史官一員待命,騎馬三匹立之,宗廟祭所內摘奸。
謝恩,吏曹佐郞李嵇,大司諫南九萬,護軍洪萬容,副應敎南二星,校理李奎齡,司書尹敬敎。
吏曹啓曰,來初十日,祿都目政事爲之之意,敢啓。
文科一所監試官,李觀徵·宋昌。二所監試官,南九萬·吳尙。三所監試官,權格·金澄。武科一所監試官,閔宗道·洪受河。二所監試官,崔後尙·趙世煥。試官,金震標·鄭載嵩·洪柱國·洪萬衡。試官牌不進,依承傳罷職。
以吏曹,來初十日,祿都目政事爲之,取稟事,傳曰,知道。已上朝報
司饔院啓曰,原襄道今十月朔,大王大妃殿進上物種中,乾雉一首,欠縮,似是本道監封時,計數錯誤之致,而殊無致謹之意,封進官推考,何如?傳曰,允。已上司饔院謄錄
上在昌德宮。停常參·經筵。
夜一更,月暈。
京畿都事尹搢,災傷覆審事,出去。
大殿,政院·玉堂問安。答曰,知道。
世子宮,藥房問安。答曰,知道。
藥房啓曰,伏未審夜間,聖體何如?連日受灸,得有顯效乎?王世子咳嗽之候,漸至差歇乎?今日受灸時刻,亦用午正,宜當。臣等,不任憂慮,敢此問安。答曰,知道。與昨無異,世子所患,亦一樣矣,咳嗽,晝則幾半差減,夜則頗苦矣。
傳曰,世子移接之初,絶無喧聒之聲,未滿十日,漸不如初,殊甚可駭。自今以後,敦化門入直把摠,領率軍士,金虎門出入雜人,一切嚴禁。掖庭下人,不得已者外,勿令出入,而如有任意強入者,把摠,告知於政院,以爲推治之地,而敦化門,亦爲嚴禁,俾無喧聒之意,各別申飭。且朝士出入闕庭時,呵禁之聲,自先朝已有禁令,今至二十年,又復如此,政院,何如是不得奉行耶?嚴明檢飭事,分付。
答行判中樞府事宋時烈疏曰,省疏具悉卿懇。卿之所請,出於至情,予豈不許?但卿之新恙未愈,從容調理往來,以副予意。仍傳曰,給馬。
傳曰,宋判府事,楊州地掃墳時,令本道澆奠床備給。
傳曰,今番溫陽擧動時,隨駕藥房都提調以下,書啓。
刑曹判書吳挺一辭職上疏。入啓。
大殿受灸後,藥房·政院·玉堂·二品以上·六曹·大司憲問安。答曰,知道。
武科二所差備官,以試官意啓曰,今日開場六兩箭稱量之際,差備官武臣兼宣傳官柳瑞輝,訓鍊院奉事尹武榮·文益晟·金承逸等,顯有私用之迹,爲先汰去,何如?傳曰,允。
院前啓,無城上疏,姑停。
行判中樞府事宋時烈上疏。大槪,乞免給馬澆奠床之命,以安微分事。答曰,省疏具悉卿懇。此是國家常用之典,卿何辭爲?安心勿辭焉。仍傳曰,遣史官傳諭。已上朝報
上在昌德宮。停常參·經筵。
大殿,政院·玉堂問安。答曰,知道。
世子宮,藥房問安。答曰,知道。
藥房啓曰,伏未審夜來,聖體若何,連日受灸,患候顯有差減之效乎?王世子調攝氣候,亦何如?今日膻中畢受灸之後,中腕氣海,亦爲點穴始灸之意,下敎云。今此受灸,雖出於不得已,當此寒節,恐有添傷之患,臣等,伏不勝憂慮之至,受灸時刻,仍用午正,宜當,敢此問安。答曰,知道。與昨無異,世子所患,亦一樣矣。
左副承旨吳斗寅上疏。大槪,情勢病勢,俱難供職,冒死哀籲,乞罷臣職,仍治臣罪事。及兵曹判書洪重普上疏。大槪,一月之內,決難罷場,所帶禁府·藥房之任,亟賜遞免事。入啓。
司憲府照本,吏曹參議李翊矣,九月十九日牌招不進罪。笞五十贖,解見任別敍,私罪。啓依允。
判尹李浣辭職上疏。入啓。
承文院官員,以都提調意啓曰,製述官有闕本,前學官鄭期遇差下,箋文官有闕本,忠義衛李豪男差下,竝付軍職,冠帶常仕,何如?傳曰,允。又啓曰,權知副正字尹嘉績·沈極,俱在罷散中,依例隷習官啓下,付軍職冠帶常仕,何如?傳曰,允。
戶曹啓曰,卽接廣興倉所報,則以冬等祿牌請受事,進往于行判中樞府事宋時烈所寓處,則答以旣受月俸,不當疊受常祿,不爲出給祿牌云,何以爲之?敢稟。傳曰,依例輸送。
謝恩,兼司書李嵇。
政院啓曰,來十一日,文臣殿講日次,取稟。傳曰,停。
大殿受灸後,藥房·政院·玉堂·二品以上·六曹·大司憲問安。答曰,知道。
刑曹啓目,柳袗段,知其妻之不順於其父母,而旣不能齊之,平日見其母,因怒得病而死,又不能處之,爲其妻護前遮後之事,參酌徒配。柳襘,別無可論之罪,婢仁玉等,竝以分揀放送。奴福龍,本曹納招及三省鞫廳所供,前後變辭之罪,自本曹推治,何如?啓依允。
禁府照本,義陵都正惟吉矣,姜碩昌逃婢,止接於其家,價銀七兩捧上,盜賣於世明,假托崔氏之名,證人筆執,竝以虛名成文,而其間詐僞情迹,節節現露,罪以除全家,決杖一百,流三千里,盡奪告身,私罪,啓。功議各減一等。又照本,金有鼎,鎭下民所偸之米,至於十一石之多,則同船致敗之地,距本鎭,雖曰六十里之遠,身爲鎭官,常時不能檢束之罪,決杖一百,盡奪告身,私罪,啓。功減一等。
同府啓目,李元煥議處云云,自明之說,有不可取信,而其中勒捧鷄首事段,姜汝㦿原情中,逐日督捧,文書尙存云,同文書取考後,稟處,何如?啓。依允。同府,惟吉,庇仁縣靑化驛徒二年半定配,啓。
答判尹李浣疏曰,省疏具悉卿懇。卿其安心勿辭,調理察職。仍傳曰,遣內醫看病。
答刑曹判書吳挺一疏曰,省疏具悉卿懇。卿其安心勿辭,從速察職。
答左副承旨吳斗寅疏曰,省疏具悉。爾其勿辭察職。已上朝報
有政。吏批,以柳頲爲禮曹正郞,李時術爲吏曹參議,李嵇爲司書,金秋萬爲禁府都事,趙遠期爲文學,李夏爲兵曹正郞,李長英爲掌樂僉正。以上朝報
上在昌德宮。停常參·經筵。
巳時,太白見於未地。
大殿,政院·玉堂問安。答曰,知道。
世子宮,藥房問安。答曰,知道。
藥房啓曰,雨後大風非常,伏未審夜來,聖體若何?膻中受灸之後,喘急之候,別無顯效乎?王世子咳嗽之候,比昨何如?今日是瘟㾮日,受灸姑爲停止乎?臣等,不任憂慮,敢來問安,竝此仰稟。答曰,知道。予之喘急之候,頗似減歇。世子所患咳嗽,與昨一樣矣。
觀象監,今月初十日申時,雷動雨雹,狀如大豆,啓。
戶曹啓曰,左議政許積,冬等祿俸,令倉官輸送之意,昨已啓達矣。卽見倉官所報,則親自領納,而又爲不受云,何以爲之?敢稟。傳曰,更爲輸送。
戶曹參判徐必遠辭職上疏。入啓。
傳曰,宋判府事,肅拜後留待。
傳曰,宋判府事,引見。
都承旨張善瀓啓曰,宋判府事引見時,臣與左承旨金宇亨,右承旨李程,右副承旨姜鎬,同副承旨呂聖齊,請對矣。傳曰,一體入侍。
校理李奎齡,修撰尹深,請對入侍。
政院啓曰,近日刑曹堂上,無行公之員,刑獄事務,積滯甚多,而當此寒沍之節,許多罪囚,尤當趁速處決,刑曹判書吳挺一,疏批已下,卽爲牌招察任,何如?傳曰,允。
行判中樞府事宋時烈箚子。大槪,乞察微衷,還收輸送祿俸之命事。入啓。
謝恩使福昌君楨,副使閔熙,書狀官鄭樸入來。
謝恩,全羅監司閔熙,司藝鄭樸。
傳曰,史官三員待命,騎馬九匹立之,文科一二三所內摘奸。
刑曹判書吳挺一上疏。大槪,情迹之狼狽,已不可恤。眼病極重,胸痛兼發,召命之下,無望趨詣,冒死陳情,乞削臣職,仍治臣罪事。入啓。
武科一所差備官,以試官意啓曰,今朝六兩,都廳書送矢數相考,則執字,第三矢不入,而六步書塡,形字,第二矢遠射三十步,而以三步書塡,不入格之矢,以六步書塡者,不可謂不察之失,都廳差備官武臣兼宣傳官鄭東美·鄭㑛,令攸司推治,何如?傳曰,允。
侍講院啓曰,新除授文學趙遠期,方以慶尙左道災傷敬差官下去,書筵入番事緊,請斯速乘馹上來事,下諭。傳曰,竣事後自當上來,姑勿下諭。
答領議政鄭太和箚曰,省箚具悉卿懇。嗚呼,今日天災之慘,胡至於此也?中夜耿耿,罔知攸處。第念災異之作,實由於寡昧之涼德,而卿辭至此,尤切愧歎而已。卿宜安心勿辭,以補不逮。仍傳曰,遣史官傳諭。
校理李奎齡所啓,李之馧事,判府事旣已陳達矣。臣曾爲北道守令,亦知其事情,北道文官,則或有得臺侍者,而至於武士,則非徒不得爲內三廳,前後爲守令者,絶無。頃年設科,優取武士,北路人心,莫不聳動矣。其中不無可合於內三廳及守令者,與文官一體收用,似當矣。都承旨張善瀓曰,內三廳,則有薦然後,可以得差矣。李奎齡曰,北路與京城絶遠,雖有可合者,無相知之人,故不得被薦。或令道臣與守令相議,薦其可用之人,則亦合於變通之道矣。上曰,後日兵判登對時,稟定可也。又所啓,前掌令趙涑,非流俗士夫也。頗有節操,曾爲守令,淸白過人,今已身故,而貧不能祭云,此是先朝優待之臣,敢此仰達矣。上曰,令該曹祭需題給可也。又所啓,大司憲柳慶昌,亦以廉潔著聞,身死之後,子孫流離,不免飢寒云,亦當題給食物矣。判府事宋時烈曰,此兩臣事,臣亦熟知之矣。柳慶昌之淸白,無愧於古人,居官自奉甚薄,曾爲監司時,妻子不免飢寒,至賣衣服而繼食。此數事,皆臣目覩耳聞,而實有人所不及之處,趙涑,則光海朝,以父死非罪,有王裒之行。且靖社時,多有協贊之謨,而錄勳之際,至誠圖免,志槪可尙,而淸白亦過於人,雖居輦下,不繼朝夕,頃已身故,甫經喪葬,不能祭云,諸臣所達,皆是矣。上曰,柳慶昌妻子,亦爲一體題給食物可也。以上朝報
上在昌德宮。停常參·經筵。
自未時至申時,日暈。
世子宮,藥房問安。答曰,知道。
左議政許積箚子。大槪,病勢添劇,全不省事,到今始上哀籲之章,懇乞亟遞職名,仍命還收祿俸,以便公私事。入啓。
答刑曹判書吳挺一疏曰,省疏具悉卿懇。往者之事,不必爲嫌,卿其安心勿辭,速出行公,俾無滯獄之患。
答兵曹判書洪重普箚曰,省箚具悉。內局提調之任,當勉副,卿其安心勿辭焉。
答戶曹參判徐必遠疏曰,省疏具悉卿懇。雖有疾病,從容調理,自可行公,卿其勿辭,從速察職。
藥房啓曰,雪寒頗緊,伏未審夜來,聖體若何?王世子咳嗽之候,漸至差歇乎?今日受灸時刻,當用午正,而日氣如此,何以爲之?臣等,不任憂慮,敢來問安,竝此仰稟。答曰,知道。世子所患,頗似差減矣。今日受灸爲之。
政院啓曰,來十五日,儒生殿講日次,而月食齋戒相値,頉稟之意,敢啓。傳曰,知道。
武科二所差備官,以試官意啓曰,本所昃字擧子全應星,六兩入格之後,招問其四祖,則其祖名,以應雲爲對,而取考錄名單子,則非應雲,乃希壽也。招致保擧副司直朴林,前守門將李尙植,副司果閔善,問其當身與否,則閔善,則下鄕,朴林·李尙植,則進來,皆以爲當身,非代射云。宿字擧子吳益善,六兩入格之後,招問其四祖,則曾祖名不知,招致保擧僉知宋儀瑛,大護軍鄭翼周,前守門將李尙植,問其當身與否,則鄭翼周,都監將官入直,宋儀瑛·李尙植進來,皆以爲當身,非代射云,而此擧子等,皆是畿甸居生之人,其父亦皆朝官,非如窮巷常民。點兵時不通四祖之比,則或以他名換告,或以不知爲對,情迹極涉可疑,爲先拔去。擧子全應星·吳益善,竝與各人移送攸司,査問處置,何如?傳曰,允。
禁府,申嵩耉拿囚,啓。
大殿受灸後,藥房·政院·玉堂·二品以上·六曹·大司憲問安。答曰,知道。
政院啓曰,卽見慶尙右兵使李尙敬狀啓,則本道監司名字誤書,而矇然不察,其在事體,殊極未安,請慶尙右兵使李尙敬,推考。傳曰,允。
答行判中樞府事宋時烈箚曰,省箚具悉卿懇。食物云者,乃所以禮卿之別樣事,頒祿者,是大臣應受之常祿,其在事體,不可謂之已有所受,而減去其常祿也,明矣。然則卿所謂壟斷等說,豈其然哉?誠由於固辭之致也。第念卿辭至此,姑當勉從,卿其安心,宜體面諭之意,須速往來,俾無寡昧企望焉。仍傳曰,遣史官傳諭。
答左議政許積箚曰,省箚具悉卿懇。予意已渴,卿之造朝,予日望之,今觀卿箚,予深愕然,不知所以爲諭也。噫,天災孔酷,冬雷又作,遑遑汲汲,當復如何?予心憂懼,食息未寧。惟卿,義同休戚,何忍恝視?雖有一時微恙,氣力尙云強健,何用固辭?卿其安心勿辭,從容調理,臥閤論道,以副予望,至於祿俸之辭,有不然者,前批纔諭,以終無勉副之意,更令輸送,何用爲辭?卿其安心領受焉。仍傳曰,遣史官傳諭。
傳曰,遣御醫李東馨看病。以上朝報
上在昌德宮。停常參·經筵。
大殿,政院·玉堂問安。答曰,知道。
世子宮,藥房問安。答曰,知道。
藥房啓曰,伏未審夜來,聖體調攝若何?王世子氣候亦何如?今日受灸時刻,仍用午正,宜當。臣等,伏切憂慮,敢來問安,竝此仰稟。答曰,知道。世子所患,與昨無異矣。
京畿監司書目,楊州呈,以副護軍李端相,辭職上疏上送事。
政院啓曰,刑曹堂上,無行公之員,刑獄積滯,誠爲可慮,判書吳挺一,再昨啓請牌招,而陳疏不進,已過累日,尙未出肅,非但事體之未安,當此冬節,處決罪囚,一日爲急,判書吳挺一,更爲牌招,使之察任,何如?傳曰,允。
左議政許積八度呈辭。入啓。傳曰,安心調理。
傳曰,大臣·備局堂上,引見。
進善朴世采辭職上疏。入啓。
大殿受灸,藥房·政院·玉堂·二品以上·六曹·大司憲問安。答曰,知道。
武科二所試官戶曹判書閔鼎重,代他試官差出事,榻前定奪。
大司憲鄭知和所啓,各司廢坐,非細事也。禁府·禮曹·刑曹堂上,皆以試官,入於試所,以其無行公之員,故事務多滯,曾前如此之時,政院有啓稟改落點之規,而今番則不能致察,以致如此,當該承旨,請推考。上曰,依啓。吏曹判書李慶億所啓,頃者全羅監司差出時,無可擬之人,故以閔熙備望,至於受點矣。今聞物議,皆以閔熙,纔還萬里,未及復命,而有此外除,爲非,且以兄弟交承,爲不可云,不勝惶恐之至。大司憲鄭知和曰,此事,臣欲陳達而未及矣。考諸法典,則無相避之規於交代,而嘉靖乙巳年間,受敎,有傳掌錢穀之官,交代相避之文。古事,監司,只按廉而已。無主管錢穀之事,而今則監司,皆有所管,相避之法,不可不議定也。領議政鄭太和曰,未復命之前,差除外任,不須可論,而兄弟交承,似未妥當矣。今聞大司憲之言,掌錢穀之官,不爲交代,曾有受敎云,閔熙改差,此後則監司交承間,相避一款,定式可也。上曰,依爲之。又所啓,全羅監司,旣已改差,後政,當爲差出,而堂上中無可擬之人,自前如此之時,有堂下竝擬之事,故敢稟。上曰,議于大臣,堂下中竝擬可也。領議政鄭太和曰,與在家大臣,相議爲之,何如?上曰,依爲之。大司憲鄭知和所啓,頃於路上,見三四小兒,懸鶉百結,寒凍欲死,賑救生活之民,到今凍死,極可矜惻,厥後得聞大臣,已令覓給衣資云,而如此之類,若不免死,則豈非王政之欠事?請令五部,廣加訪問,以爲濟活之地。上曰,糊口之物,掩體之資,令賑恤廳覓給。已上朝報
引見時,吏曹判書李慶億所啓,赴京譯官私持馬外,別私持馬一匹,勿爲給送事。判府事鄭致和,頃日登對時,定奪,而其中首譯等,則衙譯處,必有人情贈物,然後可以周旋,只以私持馬一匹,彼中行賂之物,難可輸運,譯輩極以爲閔矣。領議政鄭太和曰,國家纔有定制,今雖撓改,而行賂周旋於彼中者,不過堂上譯官數人而已。如不得已,則一行中堂上譯官,只許別持馬一匹,議定,何如?判府事鄭致和曰,然則不但今年,每年使行,只限堂上譯官,許給事定奪,可矣。上曰,依此爲之,而只給堂上譯官事,申明擧行。已上備局謄錄
上在昌德宮。停常參·經筵。
自辰時至申時,日暈。夜二更五更,月暈。
兵曹武二所試官,趙珩。
大殿,政院·玉堂問安。答曰,知道。
世子宮,藥房問安。答曰,知道。
藥房啓曰,昨日引接臣僚之後,伏未審夜來,聖體調攝,何如?王世子咳嗽之候,益有差減之效乎?今日受灸時刻,仍用午正宜當。臣等,憂慮未弛,敢此問安。答曰,知道。
大殿受灸後,藥房·政院·玉堂·二品以上·六曹·大司憲問安。答曰,知道。
答副護軍李端相疏曰,省疏具悉。爾其勿辭,上來察職。以上朝報
上在昌德宮。停常參·經筵。
左議政許積九度呈辭。入啓。傳曰,遣承旨敦諭。
大殿,政院·玉堂問安。答曰,知道。
世子宮,藥房問安。答曰,知道。
藥房啓曰,伏未審夜來,聖體調攝若何?王世子氣候,亦何如?今日受灸時刻,仍用午正,宜當。臣等憂慮不弛,敢此問安。答曰,知道。世子所患一樣矣。
吏曹啓曰,承旨有闕,政事,取稟。
今日受灸,停。
傳曰,京畿水使黃道昌,引見。已上朝報
司饔院啓曰,咸鏡道今月朔,兩大妃殿進上物種中,半乾大口魚,太半生蟲,遠道封進之物,退送爲難,不得已捧入,而陪持人,難免不謹之罪,令攸司囚禁重治,何如?傳曰,允。已上司饔院謄錄
上在昌德宮。停常參·經筵。
世子宮,藥房問安。答曰,知道。
刑曹判書吳挺一辭職上疏。入啓。
全羅道潭陽進士裵紀等上疏。大槪,爲文節公眉巖先生柳希春書院,請額事。入啓。
咸鏡監司書目,道內牛馬疫斃,前後通計二萬一千七十四首事。又書目,道內癘疫人三百十八名內,方痛一百六十九名,向差一百三十五名,死亡十四名事。
忠淸監司書目,連山縣丙午年敗船監官等,旣已分揀,則通津未拯米,未可疊徵於民結,令該廳蕩滌事。又書目,洪陽甲辰敗船監色,或自縊死,或全家,則應徵之米,更無可徵之事,令該曹特爲蕩減事。又書目,石城兼任林川呈,以吏曹參判尹文擧病重,上去不得事,啓。遞差。
傳曰,政事,明日爲之。
藥房啓曰,伏未審夜來,聖體調攝若何?王世子所患咳嗽,尙未快差乎?諸醫等皆以爲,自上熱候,雖不至大段,不可仍爲受灸云矣。今日入診後,議定宜當,臣等,敢來問安,竝此仰稟。答曰,知道。症候,當言于醫官矣。世子所患咳嗽,時未快愈矣。
同副承旨呂聖齊書啓,臣承命往諭于議政府左議政許積,則以爲,臣於垂死之中,忽蒙近侍傳諭聖旨,惶感之極,置身無所。臣之病勢,固無復起爲人之望,而卽今痰火上升,精神昏眩,不知所以爲對,待得熱勢少降,謹當以一疏,仰暴情悃云矣。傳曰,知道。
答刑曹判書吳挺一疏曰,省疏具悉卿懇。已諭予意於前疏之批,卿其安心勿辭,從速察職。
進士裵紀等上疏。啓下該曹。
原襄都事書目,災傷差錯寧越郡守朴靖,罷黜事。
慶尙都事書目,金化府使金城,災傷差錯,罷黜事。
全羅道生員崔尙虎等上疏。大槪,綾州地,故參議安邦俊書院請額事。入啓。以上朝報
上在昌德宮。停常參·經筵。
世子宮,藥房問安。答曰,知道。
江華留守書目,病勢情勢,俱難在官,辭職上疏上送事。
藥房啓曰,伏未審夜間,聖體若何?熱候與昨一樣,則今日受灸,仍爲停止乎,王世子氣候,亦何如?臣等憂慮未弛,敢此問安。答曰,知道。症候及世子所患,已言于醫官矣。
校理金萬重,牌招肅拜。
吏曹啓曰,卽接司僕寺牒呈,則主簿李思永,以素患疝症,猝然復發,達夜叫苦,少無差歇,終至於闕直。數月之內,決無供職之望,呈狀本寺,多事之地,不可等待其差復,斯速處置云,主簿李思永改差,何如?傳曰,允。已上朝報
有政。吏批,以閔周冕爲承旨,宗廟令權訹,儀賓都事李文會相換,成均博士李㝡,以呂聖齊爲全羅監司,金炫文爲寧越郡守,曺無敵爲金海府使,李翊爲承旨,李尙眞爲吏曹參判,李三錫爲直講,閔鼎重爲內醫提調。
上在昌德宮。停常參·經筵。
夜一更,流星出室星上,入危星下,狀如拳,尾長三四尺許,色赤。
宣傳官閔涵,熢燧摘奸事,鐵原地出去。
世子宮,藥房問安。答曰,知道。
政院啓曰,新除授同副承旨閔周冕,時在黃海道平山地,請斯速乘馹上來事,下諭。傳曰,允。
藥房啓曰,日氣甚寒,伏未審夜來,聖體調攝何如?王世子咳嗽之候,猶未快愈乎?昨伏聞醫官等所傳之言,自上受灸,姑爲停止之意,下敎云。更觀數日後熱候加減,稟定宜當。臣等,憂慮未弛,敢此問安。答曰,知道。世子所患,與昨無異矣。
政院啓曰,左承旨金宇亨,連二日不爲仕進,左副承旨李翊,今日亦不出肅,同副承旨閔周冕,在外未上來。廳中位甚不齊,事多苟簡,左承旨金宇亨,左副承旨李翊,卽爲牌招察任,何如?傳曰,允。
傳曰,召對爲之。
傳曰,召對時,贊善宋浚吉入侍,而今後開筵時,依此入侍事,永爲定式擧行。
召對入侍,領議政鄭太和,備局堂上閔鼎重,贊善宋浚吉,玉堂金萬重·尹深,承旨張善瀓,注書宋光淵,史官李寅煥·申翼相,大司憲鄭知和。
左議政許積上疏。大槪,冒萬死更申危迫之悃,乞賜罷免,以便公私事。入啓。
刑曹判書吳挺一,左副承旨李翊改差,當日開政差出事,榻前定奪。
書狀官朴世堂,推考蕩滌事,榻前下敎。
大司憲鄭知和所啓,停擧科儒,事體重大。簡通四館,問其可否,例也。學正金鼎台,科擧開場之日,以其私嫌,停擧二儒生,而不通四館,任意擅停,此曾所未有之事,殊甚可駭。成均館學正金鼎台,請命罷職不敍。上曰,先罷後推。已上朝報
備邊司啓曰,忠淸監司閔維重,巡審元山島形勢後,以水營虞候,領其戰船移駐事,狀啓,啓下本司,而事係創設,待左議政出仕後,商確稟定之意,敢啓。答曰,允。已上備局謄錄
有政。吏批,以朴長遠爲大司憲,兼持平朴世堂,以朴千榮爲司僕主簿,李達意爲禮曹佐郞,鄭知和爲刑曹判書,柳俊昌爲承旨。
上在昌德宮。停常參·經筵。
世子宮,藥房問安。答曰,知道。
工曹判書金佐明辭職上疏。入啓。
藥房啓曰,伏未審夜來,聖體調攝若何?昨日開講,引接移時,得無有妨於調攝乎?王世子咳嗽之候,亦復何如?臣等,不勝憂慮,敢此問安。答曰,知道。症候,當言于醫官矣。
政院啓曰,成均館學正金鼎台,先罷後推事,命下矣。臺諫方以罷職不敍論啓,罷推傳旨,不得捧入之意,敢啓。傳曰,知道。
傳曰,今番武科初試,六兩片箭兩技,各取分數多者事,令該曹稟處事,分付。
答左議政許積疏曰,省疏具悉卿懇。予意已渴,卿辭愈懇,不知所以爲諭也。國勢捏抗,災異層疊,當此之時,以卿才德,詎忍引嫌求閑?予無允許之理,宜勿固辭,安心調理,臥閤論道,以副予望。以上朝報
上在昌德宮。停常參·經筵。
夜二更,流星出畢星下,入天囷星上,狀如拳,尾長二三尺許,色白。
世子宮,藥房問安。答曰,知道。
左議政許積十度呈辭。入啓。傳曰,安心調理。
藥房啓曰,伏未審夜來,聖體調攝若何?王世子氣候,亦何如?臣等,不任憂慮,敢此問安。答曰,知道。世子所患,幾盡差愈,今後勿爲逐日問安。
刑曹啓曰,鄭東美·鄭㑛,係是朝官,移義禁府處置,何如?啓。傳曰,依允。
禁府,鄭東美·鄭㑛拿囚,啓。
兵曹啓曰,傳敎矣。取考法典,則片箭一中,爲十五分。二中爲三十分,故貫一中者,亦以三十分計畫。六兩,則一矢百步,爲七分,三矢俱百步,爲二十一分,而過百步之外,則以五步,例爲一分,故三矢俱一百十步,則爲二十七分,俱十五步,則乃爲三十分,與片箭二中者,分數相等。外議,以片箭二分六兩俱十五步,取舍爲難,未有定論,蓋無前例故也。此一款,當爲定奪,而卽今武一所試射之數,猶未過半,而三矢俱百步者,已至數千餘人,俱十五步以上者,亦過三百,而前頭遠射者,又不知其幾何,則三矢俱十五步者,必不得見參。以此言之,則片箭二分者,亦難參榜,六兩百步,則若非有膂力善射者,決難企及,而片箭貫一中,雖無力不善射,或有僥倖得之者。以武才論之,則似當先取六兩,而片箭二中,亦爲至難,與六兩分數,較其多少而見屈,則亦不無冤抑之事。且臣重普,別有所懷,擧子之來會京師者,未有如今日之多,武藝之能盡規矩者,亦未有如今日之盛,而一所所取,只是三百,則恐或有落莫之歎,竝令廟堂商量稟處,何如?傳曰,允。
戶曹啓曰,本曹佐郞尹理,以親病呈狀,久不得行公,該掌曠闕,多有滯事,今姑改差,其代,令該曹,以在京無故人,別擇差出,何如?傳曰,允。
政院啓曰,今此使行,方物封裹,在於二十四日,政府東西壁備員,然後方爲開坐,例也。東壁未差,西壁只有左參贊趙珩,以武科二所試官,時在試所。右參贊未差,必須趁速差出,可以進參,而參贊差出,曾無稟政之規,似當有變通之擧,令該曹稟處,何如?傳曰,允。
平安監司書目,鐵山府使金時卨,處事顚妄,罷黜事。以上朝報
上在昌德宮。停常參·經筵。
巳時,太白見於未地。
答工曹判書金佐明疏曰,省疏具悉卿懇。卿其安心勿辭,調理察職。
答江華留守金徽疏曰,省疏具悉卿懇。臺啓出於失實,卿何辭爲?卿其安心勿辭,從速察職。
答進善朴世采疏曰,遞差。
備邊司啓曰,命下矣。當初事目啓下時,六兩三矢俱百步,片箭三矢一巡二分,兩技中,取一技事,判下,則所當各計兩技分數,等第出榜,而卽今擧子錄名甚多,六兩之事未畢,而一所三矢俱百步者,已至數千云。此後入格,又不知其幾人,先計六兩優分,亦過榜額元數,片箭入格之人,將不得參榜,合有變通之擧,群議皆以爲,通計分數出榜,則雖只入一技分數優等者,自可參榜,兩技俱入者,亦不見屈,如是定式,似可云。事目中,以此付標,宜當。至於開場之後,加定額數,有妨事體,且關後弊,主兵之長,兼膺掌試之命,恐致群情之落莫,雖有此啓稟,非有特命,則有非自下所敢仰請,敢啓。傳曰,依啓。開場之後,加定額數,事體後弊,俱甚關重,而但或用權,宜慰悅群情,亦或一道,而決不可因此成例,只令今番,特加兩所各二百人。
吏曹啓曰,命下矣。方物封裹時,政府東西壁,例爲進參,而左參贊趙珩,試所進去,他無見在之員,封裹之前,西壁闕員,開政差出,何如?傳曰,允。
吏曹啓曰,政府西壁差出事,取稟。傳曰,召對爲之。
召對入侍,領議政鄭太和,備局堂上李浣,贊善宋浚吉,玉堂李奎齡·尹深,承旨柳俊昌,注書姜碩昌,史官李寅煥·申翼相,平安兵使具文治。京畿水使遞來。
校理李奎齡所啓,判中樞府事宋時烈,只兼世子傅,而無經筵職名,大臣入侍,下問處之,何如?上曰,原任大臣,古有兼領經筵之規。明日當爲開政下批可也。
傳曰,日寒如此,薄衣軍士,令該曹襦衣題給。
傳曰,日寒如此,宿衛軍士,空石題給。
文科初試一所,出榜,詣闕。
府前啓,金鼎台不敍事,日暮姑停。
獻納宋昌啓曰,臣於頃日,伏聞江華經歷申嵩耉,改造斛子,比前頗大,捧糴之際,民怨甚多。臣意亦以爲,此事必有曲折,似非無端改造,而傳說之言,不啻丁寧,事係重大,不可不拿問其實狀,而處之,故發簡商確,欲爲論啓,同僚入侍,適當是際,仍以此事,陳啓蒙允矣。卽伏見江華留守金徽疏本,則張皇說話,侵斥臺官,而聖批,又以失實爲敎,臣不勝瞿然之至。舊斛所捧之穀,以新斛分給,則減縮之患,在所必至。果有如金徽之所言者,而但糶糴之際,不宜異斛,設或有事勢之不獲已者,糶以小斛,糴以大斛,決知其不可也。連年失稔之餘,民方艱食,在朝家恤民之道,縱不能蠲減其元數,亦何可加賦窮民,厚招其怨哉?當初該曹之造送大斛,已極怪訝,而江都之不爲稟定,因循謬例,迭用二斛,以臣愚見,終未覺其爲當也。第其改造,初出於該曹,而非本府之擅改,郞官之行關列邑,亦無是事云。若果如是,則失實之責,在所難免,而不可一刻仍冒,請命遞斥臣職。答曰,勿辭,退待物論。
禁府,柳挺輝拿囚,啓。
校理李奎齡所啓,當此連日開筵之時,本館官員無故之人,甚少,事極苟簡。校理金萬重,副修撰李端夏,皆以經書校正官,除本司矣。雖是都監郞廳,若在入直,則有晝仕之規,至於校正之事,少無妨於入直,合有變通之道矣。上曰,如是苟簡,則使之循例入直可也。又所啓,開筵之時,不可無長官,使之差出,何如?上曰,差出可也。贊善宋浚吉所啓,當此經筵日開之時,文學之士,或補外郡,或在罷散中。李敏迪,吏才則不足,而其文學則最優,尙未蒙敍,如此之人,合有收敍之事矣。上曰,頃日吏判言之,而歲抄不遠,故不爲之矣,然則敍用可也。又所啓,金弘郁,得罪先朝,旋卽開釋,復其官職,而其時禁府都事,以罪人暫時遲滯之故,尙在罪廢中,似甚冤抑,李璾坐罷,亦已久矣。臣意則其時都事李以馨及李璾敍用,似當矣。上曰,所坐,雖有久近之異,罪名俱甚重大,似難全釋,而朝家旣已用罰,卿言如此,竝爲敍用。以上朝報
上在昌德宮。停常參·經筵。
未時,太白見於巳地。
世子宮,藥房問安。答曰,知道。
左議政許積十一度呈辭。入啓。傳曰,安心調理。
藥房啓曰,雪寒甚緊,伏未審夜來,聖體何如?昨日召對,講論移時,不瑕有妨於靜攝乎?王世子氣候,已盡平復乎?臣等,伏切區區憂慮,敢此問安。答曰,知道。世子所患,差歇後一樣矣。
傳曰,政事,當日爲之。
全羅監司呂聖齊辭職上疏。入啓。
注書姜碩昌出使,代假注書鄭徵落點。
武科一所差備官,以試官意啓曰,參試官李斗龜,自昨日猝得傷寒,症勢極重,方來在試所,而決無行公之望,矢數書冊之際,不可不備員。參試官李斗龜改差,其代,令政院元單子中,卽爲改付標,何如?傳曰,允。
武一所參試官李斗龜病,代趙顓,改落點。
府前啓,金鼎台不敍事,停啓。
文科初試三所,出榜,詣闕。
謝恩,兼春秋元萬里。
司諫金澄啓曰,臣於頃日登對時,因同僚簡通,論啓申嵩耉事矣。今見江華留守金徽疏本,則其糴糶之際,互用兩斛,雖極無據,而元無申嵩耉擅自改造之事,臣論事失實,致令無罪之人,久繫凍獄,臣誠瞿然之至,不可一刻仍冒於臺席。請命遞斥臣職。答曰,勿辭,退待物論。
文科初試二所,出榜,詣闕。
謝恩,右參贊朴長遠。
大司諫南九萬啓曰,獻納宋昌,司諫金澄,竝引嫌而退。迭用兩斛,事理不當,規正其弊,誠無不可,而非今創造,歸罪時任,終難免失實之歸。請竝命遞差。答曰,依啓。前啓,無城上所,姑停。已上朝報
有政。吏批,兼領經筵宋時烈,以金世鼎爲兵曹正郞,趙昌期爲戶曹佐郞,李宇柱爲鐵山府使,尹㙫爲大司憲,金載顯爲典籍,趙復陽爲知義禁,朴長遠爲右參贊,李翊爲吏曹參議。
上在昌德宮。停常參·經筵。
左議政許積十二度呈辭。入啓。傳曰,安心調理。
忠淸都事書目,瑞山郡守徐弘履,災傷差錯,罷黜事。
武一所差備官,以試官意啓曰,長興擧子魏東星,爲同鄕擧子曺大賢,代射現露,故魏東星·曺大賢,卽已囚禁,令攸司依律定罪,何如?傳曰,允。
傳曰,今此貞和翁主遷葬時,凡事一依貞愼翁主遷葬時例,分付該曹及該道。
傳曰,大臣·備局堂上,引見。
宣傳官閔涵,熢燧摘奸後,入來。
吏曹啓曰,臺諫有闕,政事,取稟。
領議政鄭太和所啓,忠淸監司閔維重,以漏籍罪人擬律事,有此狀啓矣。漏籍之法,今若低仰,則後式年,亦不整頓矣。上曰,漏籍者,若用減等之律,則人皆以減等爲望,前頭式年已迫,今不可緩其漏籍之罪矣。戶曹判書閔鼎重曰,漏籍者,皆全家徙邊,故各邑爲此之慮。雖有漏籍之人,掩覆不告監司,將爲後弊云,此後如有掩覆漏籍之人,各別論罪事,申飭各官,似當矣。漢城判尹李浣曰,臣詳聞外方之言,則後式年,雖有或爲入籍者,慮有朝家,以當初不入籍之罪,爲罪之擧云,依隱結自首例,勿爲施罪之意,豫爲分付,似可矣。鄭太和曰,此一款,入於事目中,使之自首,可矣。上曰,自首者,無可罪之事,以此分付京外,可也。吏曹判書李慶億所啓,臣於前夏,承文參下積滯者,移差三監參奉事,榻前定奪矣。朴長遠爲吏曹判書時,參奉一員,旣已差出,而今聞承文參下積滯者,不多,且除拜察訪,至於五處云。今後則三監參奉,不爲差出乎?大臣今方入侍,定奪,何如?領議政鄭太和曰,已除之外,使之勿爲差出,何如?上曰,依爲之。戶曹判書閔鼎重所啓,本曹負債之人,今方推閱徵捧,而其中物故者,則分徵於其隣族,實難準捧,亦甚有弊。元數外逐年息利,則蠲減,何如?領議政鄭太和曰,已納元數之後,侵及隣族者,似當分揀矣。上曰,依爲之。又所啓,私債徵捧,多有濫雜之弊,故已自朝家,定式立禁,使不得逐年息利,而近因年凶,外方富戶,至有侵徵之習云,窮民益難支保,誠極痛駭,一從朝家定式,遵行,如有法外橫侵之人,則一一摘發,論以重罪,何如?上曰,分付申飭,可也。執義權格所啓,伏見頃日引見時擧行條件,則故掌令趙涑,因筵臣陳啓,自上有祭需題給之命,中外聽聞,孰不欽仰盛典,而第此人之平生志行,氣節淸白,固非流俗士夫。癸亥錄勳時,力辭不居,屢拜臺侍,輒謙退不就,到今身死之後,似當有褒崇之擧矣。領議政鄭太和曰,癸亥初,直出六品,不但錄勳時,力辭不居,居官淸白,氣節可尙矣。禮曹判書趙復陽曰,厥父守倫,冤死於光海朝,其時執喪處變,實有可稱,而及至反正之日,多有功勞,而圖免錄勳者。若錄勳名,則意在功利,故終始力辭,其氣節,可貴也。上曰,如此則合有贈職之典,言于該曹擧行。趙復陽曰,追贈堂上之職,似爲循例矣。鄭太和曰,此人則追贈二品職,似可矣。上曰,然則從二品追贈。大司諫南九萬所啓,伏見平安監司啓本,李正英,以管餉穀物所貿之木,減價換銀,雖無入己之迹,其不善奉行朝家之命,著矣。且不察文書,致有混錄之弊,不可推考而止,請前平安監司李正英,罷職。上曰,依啓。執義權格所啓,設科取人,事體極重,旣已開場之後,加定額數,非但有違法例,亦必大開後弊,朝家擧措,豈容如是?物情皆以爲不當,請還收武科額數加取之命。上曰,不允。又所啓,兵曹判書洪重普,身爲掌試,不能守法,徒循擧子之情願,乃於啓辭中,竝及額數加取之意,殊甚不當,請兵曹判書洪重普,從重推考。上曰,依啓。又所啓,喉司出納之任,地密而務劇,非人人所可堪也。同副承旨柳俊昌,衰敗已極,酒病亦痼,公議皆以爲不合。同副承旨柳俊昌,請命遞差。上曰,依啓。又所啓,判尹李浣,辭免訓局之任,雖因情勢之悶迫,不爲允許,聖敎丁寧,意有所在,而咫尺天威之下,至於流涕固辭,事體未安。請判尹李浣,從重推考。上曰,依啓。判尹李浣本職遞差事,承傳。已上朝報
禮曹啓目粘連云云,向前善山府鄕校聖廟雨漏處修改時,先告事由·移還安祭香祝,令該曹趁卽磨鍊下送,隨時卜日設行事,行移,何如?啓依允。已上禮曹謄錄
引見時,判尹李浣所啓,兩西守令,以武臣隨闕擇差,似當矣。上曰,言于該曹,隨闕以武臣擇差,而西北武臣守令,則議于大臣,擇差,可也。已上備局謄錄
上在昌德宮。停常參·經筵。
夜三更,流星出昴星上,天苑星下,狀如鉢,尾長二三尺許,色赤,光照地。
世子宮,藥房問安。答曰,知道。
左議政許積十三度呈辭。入啓。傳曰,遣承旨敦諭。
藥房啓曰,昨日有引接臣僚之擧,伏未審夜來,聖體調攝何如?王世子氣候,已得如常乎?臣等,憂慮未弛,敢來問安。答曰,知道。世子所患,幾盡差愈矣。
大司憲尹鏶啓曰,臣之庸下,何嘗夢寐到此地位,除命遽下,不但上誤聖恩,重辱淸朝之是懼物議,其將謂何?慚惶縮蹙,誠不知措躬之所也。且臣前於溫幸時,以失儀落後,被諫院之彈,推緘尙未照勘,銓曹之備擬,實出於未及致察耳。尤不可一刻仍冒,請命遞斥臣職。答曰,勿辭。
傳曰,大司憲,推考蕩滌。
答全羅監司呂聖齊疏曰,省疏具悉。卿才允合,何用辭爲?卿其勿辭,速往欽哉。
武二所差備官,以試官意啓曰,本所參試官崔震聖,以衆所共知宿病之人,自昨日所患添劇,多有廢事之時,極爲可慮。崔震聖改差,他員卽爲改付標,以察其任,何如?傳曰,允。
刑曹啓目,前金浦郡守李壽翼矣,通津兼任時,罪人李鳳鳴,越獄逃躱,兼官之不爲致察罪,李鳳鳴死罪良中,通減五等,決杖七十,徒一年,徒段,公罪以收贖,依續錄罷黜,何如?啓功減一等。又啓目,李壽翼,係是朝官,移義禁府決杖,何如?啓依允。
禁府,李壽翼拿囚,啓。
府啓,請還收武科初試加取之命事。措辭見上答曰,不允。
平安道龍岡進士金啓址等上疏。大槪,爲文敬公慕齋金安國,思齋金正國書院,請額事。入啓。
武二所參試官崔震聖病,代愼亨胤,改落點。已上朝報
都摠府啓曰,本府郞廳經歷四員,都事四員,合八員內,經歷權克中,點馬出去,都事趙顓,武一所參試官進去,都事李斗龜,則曾以武科一所參試官,病勢極重,自試所入啓改差者纔數日,症勢方苦,勢不可行公。都事李東榮,再昨遭同生弟喪,出去郊外云。一員未差,只有經歷愼亨胤·洪受九,都事韓世弼,而洪受九則監軍進去,經歷愼亨胤,都事韓世弼,方爲入直,而經歷愼亨胤,又以試官進去,郞廳入直,例是二員,而他無替直之員,勢將闕直,何以爲之?敢稟。傳曰,然則試官望單子,改付標以入,可也。以上都摠府謄錄
上在昌德宮。停常參·經筵。
武二所參試官愼亨胤有頉,代崔國成改落點。
注書姜碩昌書啓,臣承命,尋到于行判中樞府事宋時烈掃墳處,則已畢事還歸矣。臣追到于東郊道峯書院,傳諭聖意則以爲,臣强疾作行,症勢添劇,修墓數日後,雖未嘗一日休息,而亦不得如意催程,故只與僧徒,低徊行止,不免日字遲延,致勤聖意,不勝隕越之至云矣。傳曰,知道。
傳曰,召對爲之。
召對入侍,領議政鄭太和,贊善宋浚吉,備局堂上趙復陽,玉堂金萬重·尹深,承旨李程,注書姜碩昌,史官李寅煥·申翼相,大司諫南九萬。
武二所參試官崔國成在外,代崔彦相改落點。
傳曰,政事,當日爲之。
執義權格啓曰,臣與兼持平朴世堂,有相避之嫌,而未卽覺察,考見法典,今始來避,臣之昏謬之失,著矣。請命遞斥臣職。答曰,勿辭,退待物論。
禁府,金堞拿囚,啓。
刑曹啓曰,本曹正郞李元祿,以子息成婚事,受由下鄕,身病甚重,上來未易云。詞訟之地,不可久曠,李元祿改差,其代令該曹,以在京無故人,擇差,何如?傳曰,允。
京畿監司書目,高陽呈,以吏曹參議李翊辭職上疏上送事。
黃海監司書目,平山呈,以同副承旨閔周冕病重,上去不得事。啓遞差。又書目,延安縣監元萬春,老母病重,受由上京,久不還官,罷黜事。
府啓,請還收武科初試加定之命。措辭見上引嫌而退,相避之法,在下當遞,而奉使之行,旣有前例,請執義權格,遞差。答曰,不允。遞差事,依啓。
行判中樞府事宋時烈上疏。大槪,冒寒作行,還到郊外,而疾病頓劇,無計復命,不勝惶恐竢罪之至。仍乞還收特領經筵之命事。入啓。
答吏曹參議李翊疏曰,省疏具悉。本曹之事,有不得推移者,爾其勿辭,從速上來察職。
大司諫南九萬所啓,臣伏見江華留守金徽上疏,自癸卯以後,給民以小斛,收民以大斛云。如此之事,雖是朝命,爲官守者,當有改稟之擧,而本府前後之官,只慮軍餉欠縮,不知損下益上之爲非,今至六年仍遵不改,其在事理,殊甚可駭。請癸卯以後,江華留守·經歷,竝從重推考。上曰,依啓。又所啓,江都壬寅以前所捧穀物,旣是小斛所捧,今若不爲變通,則寡與多取之弊,必將如前,請命該曹,稟旨處置。上曰,令該曹稟處。
禮曹判書趙復陽所啓,別試殿試初試,定於今二十九日矣。其前武科初試,勢未及出榜,似當退行。殿試則以十一月十一日,放榜則以十二月初一日推擇,以此改付標,何如?上曰,依爲之。又所啓,朝臣中經學,無如李端相,性甚聰慧,博覽强記,退歸鄕曲之後,孜孜矻矻,無書不讀,當此開筵之時,如此之人,所當招致侍講矣。贊善宋浚吉曰,臣亦以陳達矣。李端相,從前經幄之臣,固當召致侍講之列,而至於朴世采非科目中人,乃窮經之士也。使之出入經席,豈不好哉?上曰,李端相,本來仕宦之人,除拜館職,可矣。領議政鄭太和曰,李端相,殿最居中,蕩滌付職,似當矣。上曰,李端相中考,蕩滌可也。宋浚吉曰,臣之出入筵席,亦非常例,而仰體聖意,如是入侍,朴世采,若因臣等之言,特令入侍,則與臣等何異乎?上曰,朴世采,開筵之日,使之入侍。又所啓,廢朝時,宗室龜川君睟,錦山君誠胤,憤慨陳疏,請斬爾瞻,竝被竄謫,睟則癸亥放還之後,仁祖嘉之,位至崇品,誠胤,則其時死於謫所,而當廢母后之日,席藁涕泣,三日不轍,其氣節如此,尙闕褒崇之擧,實爲欠典,特爲賜諡以褒之,何如?鄭太和曰,雖已贈職,別爲褒贈賜諡,宜當矣。上曰,贈職賜諡,可也。上曰,江都改造斛子,非時任之事,經歷申嵩耉,無仍囚之罪矣。鄭太和曰,似無仍囚之事,而未元情前,自下不敢徑先啓稟矣。上曰,帶職〈放〉送,可也。
宋浚吉所啓,臣之鄕鄰,有故參議宋國澤之妻,年近八十,向來其子,爲邑宰,故得以賴過,不幸其子身死,此人無所依賴,飢餓度日。伏聞頃者,侍從之有老父母者,朝家題給食物云,玆實稀世盛典。此則雖無子弟侍從之人,於內殿爲外祖母,而不免飢寒,其於事體,恐不當如是。大臣今方入侍,問其可否,或賜月廩,宜當矣。鄭太和曰,此與他人有異,雖非月廩,春秋衣資食物,所當題給,其於聖德,實無所嫌,而揆諸國體,斷不可已者也。宋浚吉曰,臣意則分付監司,使之月給廩料,則固無害至公之道,不然則鄕曲之人,必有爲駭歎者矣。上曰,諸臣之言,如此,令本道監司,斟酌題給月廩,可也。已上朝報
黃海監司李星徵書啓,各邑牛疫,日漸熾盛,致斃之數,亦至於一百八首緣由事。已上禮曹謄錄
戶曹啓曰,歲幣黃金,每於節使之行,送貿於北京,其價,至於一千六百兩銀子,而初不定給刷馬,令譯官,或願受人,推移運去矣。今番則一行人馬之數,已有定式,若不別定載運之馬,則更無推移之勢,例他公貿例,許給刷馬一匹,使之載運往來,宜當。以此分付京畿兩西監司及義州府尹處,何如?傳曰,允。已上備局謄錄
有政。吏批,以金澄爲執義,閔鼎重爲知成均,李壽徵爲刑曹正郞,金厦梴爲兵曹佐郞,南九萬·洪萬容爲承旨,李敏迪爲副提學,朴增輝爲司諫,柳榮厚爲黃山察訪,李挺岳爲瑞山郡守,朴長源爲博川郡守,申命圭爲獻納。
上在昌德宮。停常參·經筵。
世子宮,藥房問安。答曰,知道。
左副承旨姜鎬書啓,臣承命,往諭于議政府左議政許積則以爲,一縷殘喘,至今不絶,數日之內,再蒙近侍,傳諭聖旨,此實曠世之異數,如臣無狀,何以獲此於聖明之下哉?奉讀綸音,且感且懼,不知所以措躬也。狗馬賤疾,日益沈痼,奄奄氣息,朝暮將盡,臣之至願,惟在釋負而死而已。斷無承命行公之望,伏地悚慄,不知所達云矣,敢啓。傳曰,知道。
副護軍李端相,居中蕩滌,館職除授事,榻前定奪。
武一所差備官,以試官意啓曰,長興擧子盧勉之,爲其四寸盧坦之,代射現露,故盧勉之·盧坦之,卽已囚禁,令攸司依律定罪,何如?傳曰,允。又啓曰,載寧擧子裵㒖佑,爲其弟㒖郁,代射現露,令攸司依律定罪,何如?傳曰,允。
戶曹啓曰,試場應辦官,自禮曹啓下之後,助辦各司,則本曹一從殘盛,分排飯羹魚蔬,各有所供,乃是流來之規。今番文三所應辦官,責出生魚於蔬菜分排之司,任意橫侵,其習可惡,此路一開,亦關後弊,不可無懲礪之擧,當該主掌官司宰監主簿朴世奎,汰去,何如?傳曰,允。
藥房啓曰,昨日開筵,酬酢移時,伏未審夜來,聖體調攝何如?王世子氣候,一樣安寧乎?臣等,憂慮未弛,敢來問安。答曰,知道。世子所患,一樣。
政院啓曰,近日廳中,位甚不齊,出納之際,未免苟簡,新除授左副承旨南九萬,同副承旨洪萬容,牌招肅拜,使之察任,何如?傳曰,允。
傳曰,召對爲之。
謝恩,左副承旨南九萬。
召對入侍,領議政鄭太和,備局堂上李慶億,贊善宋浚吉,玉堂金萬重·李奎齡,承旨金宇亨,注書姜碩昌,史官李寅煥·申翼相,掌令吳尙。
都承旨張善瀓上疏。大槪,賤疾支離,無望陳力,冒昧申懇,祈蒙恩遞,以幸公私事。入啓。
明日拜表時,開門差早。
答行判中樞府事宋時烈疏曰,省疏具悉卿懇。聞卿還來,予深欣喜,而疾病如此,予用慮念,至於兼領經筵,出於古事,卿何辭爲?卿其安心勿辭,從容調理。仍傳曰,遣御醫權愉看病。
掌令吳尙所啓,請還收武科初試加取之命。措辭見上上曰,依啓。吏曹判書李慶億所啓,淸白吏抄錄事,曾已定奪矣。本曹無明白可考文書,必須考信實錄,然後可以擧行,實錄之考出以來,何如?上曰,依爲之。校理金萬重所啓,觀象監官員,當此凍節,登臺測候之際,不堪其寒苦。伏聞祖宗朝,有造給毛衣之規,今亦依此爲之,何如?鄭太和曰,觀象監直宿之員,三人,而輪回測候,似當依此數造給矣。上曰,令該曹造給,而此後日久毁破,隨毁造給,可也。已上朝報
司饔院啓曰,慶尙道十一月朔王大妃殿進上物種中,生鰒食鹽欠縮,幾至一升餘,不無因凍減少之弊,而其在事體,殊甚未安,封進官推考,何如?傳曰,允。已上司饔院謄錄
上在昌德宮。停常參·經筵。
自昧爽至午時,有霧氣。
冬至使李慶億,副使鄭綸,書狀官朴世堂出去。歸厚別提宋周亨,卒貞和翁主遷葬事,楊州地出去。
武一所差備官,以試官意啓曰,永同擧子金興善,爲同鄕擧子金后振代射,公山擧子趙卓民,爲其兄趙卓信代射,竝現露自服,令攸司依律定罪,何如?傳曰,允。
弘文館啓曰,新除授副提學李敏迪,時在全羅道羅州牧,副校理李端相,時在京畿楊州地,經筵入番事緊,請竝斯速乘馹上來事,下諭。傳曰,允。
政院啓曰,同副承旨洪萬容,諉以情勢不安,連呈辭疏,同副之任,除授二日,不爲出仕,此曾所未有之事也。流來廳憲,不可一任乖了,卽爲牌招肅拜,使之察任,何如?傳曰,允。
謝恩,同副承旨洪萬容。
江華經歷申嵩耉,帶職放送事,捧承傳。
兵曹判書洪重普箚子。大槪,更申前懇,乞遞判義禁事。入啓。答曰,省箚具悉卿懇。照律等事,姑令副貳代察,卿其安心勿辭。已上朝報
禮曹單子,來己酉年正朝歲饌題給次,以依前例,堂上官妻年七十以上者,年八十曾經實職人及曾經實職人妻,京中則令漢城府,訪問各部姓名書啓,直報戶曹,使之題給爲白乎矣,各道則訪問各邑,題給後啓聞爲白只爲,移文知委,何如?啓依所啓施行。
禮曹單子,今日冬至兼正朔聖節使拜表,當爲行禮,雨勢如此,依前例月廊行禮,何如?啓依所啓施行。
禮曹單子,今日冬至兼正朝聖節使拜表,當爲行禮,而諫官皆有故,不得進參云。雖無諫院,依前例仍爲行禮,何如?啓依所啓施行。
禮曹啓曰,來十一月初七日,大王大妃殿誕日,百官陳賀,及命婦朝賀,磨鍊節目,權停例事,判下矣。百官陳賀,則當爲行禮於外庭,而自前命婦朝賀,則權停矣,今亦依此擧行乎?敢稟。傳曰,依爲之。已上禮曹謄錄
上在昌德宮。停常參·經筵。
巳時,太白見於未地。
世子宮,藥房問安。答曰,知道。
藥房啓曰,伏未審夜來,聖體調攝若何?王世子氣候,亦何如?臣等,憂慮未弛,敢此問安。答曰,知道。眼候,自昨夕頗似不平,世子所患,幾盡差愈後一樣矣。
注書姜碩昌受由,代假注書尹嘉績。
兵曹啓曰,本曹郞廳八員內,正郞元萬里·金世鼎,則俱有親病。柳㝚則以武科參試官,方在試所。佐郞李煦·金厦梴,則或受由下鄕,或在外未上來,本曹多事之地,非但有曠廢之弊,若値擧動時,則亦不能周旋,在外佐郞李煦·金厦梴,姑爲改差,待後政,以在京無故人,竝差出,何如?傳曰,允。
禮曹啓曰,宗廟之禮,有事則告。今此王世子疾患之平復,實爲宗社之大慶,祗告太廟,在禮當然,而考諸政院日記,則竝擧告廟,旣有庚寅前例之可據,告宗廟頒敎陳賀等事,令日官推擇吉日,次第擧行,何如?傳曰,後日登對時,稟處。
禮曹參議李俊耉,咸鏡道各陵及濬源殿奉審後,入來。
行判中樞府事宋時烈上疏。大槪,更申危懇,乞免經筵之命事。入啓。
平安道龍岡進士金啓址等上疏。啓下該曹。
冬至使書目,臣本職及兼帶,令該曹照例處置事。副使書目,臣本職,令該曹照例處置事。
京畿監司書目,冬至使書狀官朴世堂,辭職上疏上送事。已上朝報
禮曹啓曰,發遣郞廳,敬陵·昌陵·恭陵·順陵·禧陵·孝陵抽栍摘奸,則入直齋郞及守護軍等,竝皆無頉之意,敢啓。傳曰,知道。已上禮曹謄錄
上在昌德宮。停常參·經筵。
判尹吳挺一初度呈辭。入啓。
傳曰,召對爲之。
大司諫南龍翼啓曰,無狀如臣,受恩最厚,前後歷敭,已極涯分,而涓埃蔑效,罪累未湔,尋常隕越,若無所容。今玆新命,遽出意外,驚惶莫定,愧縮冞深,自知甚明,公議可想,何敢重辱名器,偃據臺席,以貽淸朝之羞乎?且臣曾忝嶺臬時,以前安東府使權諿,不爲査啓請罪事,方在被勘中,尤不可一刻仍冒,請命罷斥臣職。答曰,勿辭,退待物論。
答判中樞府事宋時烈疏曰,省疏具悉卿懇。予當面諭,如疾病少間,卿宜入來。仍傳曰,遣史官傳諭。
假注書尹嘉績改差,代安如石。
答都承旨張善瀓疏曰,省疏具悉卿懇。本職,當勉副焉。
傳曰,禮曹參議李俊耉,召對時,入侍事,分付。
答左議政許積疏曰,省疏具悉卿懇。嗚呼,今日國事,可謂何等時也?誠大臣釋負就閑,罔念國事之時耶,臥閤論道,盡瘁爲期之時耶?調元之任,不以奔走爲貴,卿何以疾病爲辭也?予無允許之意,已諭於前疏之批,何用多誥?卿宜念哉。安心勿辭,亟斷來章,毋事乞免之請,益思扶濟之意,臥閤論道,共濟時艱,以副予意。仍傳曰,遣史官傳諭。
行判中樞府事宋時烈,掃墳後入來。
召對入侍,領議政鄭太和,行判中樞府事宋時烈,備局堂上金佐明,贊善宋浚吉,玉堂金萬重·李奎齡,承旨洪萬容,假注書安如石,史官李寅煥·申翼相,執義金澄,禮曹參議李俊耉。
政院啓曰,禮曹判書趙復陽請對矣。傳曰,入侍。
以書狀官朴世堂上疏,本職及兼文學,竝遞差。
召對時,上曰,武科直赴殿試之類,今此別試殿試時,竝爲許赴,使之應榜,而文科亦爲一體施行,可也。行判中樞府事宋時烈所啓,頃日臣受由往來之時,歷見麻田崇義殿,則奉安高麗太祖及三王位版,配以名臣卜智謙等十六人,到今享祀。仰念列聖之意,實非偶然,而第配臣等位版,置於木板之上,朴陋傾側,不無動擾仆跌之慮,改造似當矣。上曰,令本道監司,速爲改造。執義金澄所啓,百隷怠官,近來益甚,而至於法府,以糾正他人爲任,且本府久未開坐,事務多滯,而掌令吳尙·李觀徵,非有疾病情勢之難堪,而無端引入,以爲圖便之計,誠極不當,請竝命遞差。上曰,依啓。又所啓,今此連日開筵,實是近年以來,所未有之盛擧,群情莫不聳動,而侍講之臣,不思感奮淬礪,以盡職責之道,而無端引入,殊極不當,請玉堂呈告人員,竝命推考。上曰,依啓。又所啓,大司諫南龍翼,引嫌而退,旣往之事,不必爲嫌,而推勘在身,勢難仍在,請行大司諫南龍翼,遞差。上曰,依啓。已上朝報
召對時,工曹判書金佐明所啓,守禦廳牙兵試才時,鳥銃貫三中者,依御營廳例,別爲書啓乎?上曰,依爲之。又所啓,入番守禦牙兵試才賞格,本廳無物力,啓請餘丁木用之矣。今亦依前取用,而千名賞格之用,只給三同之木,甚爲略少,比前加給一二同,何如?上曰,依爲之。守禦廳謄錄
上在昌德宮。停常參·經筵。
世子宮,藥房問安。答曰,知道。
左承旨金宇亨初度呈辭。入啓。
左議政許積十四度呈辭。入啓。
藥房啓曰,伏未審夜來,聖體調攝,何如?再昨伏承聖批,以眼候頗似不平爲敎,而昨日又有召對之擧,得無添傷之患乎?臣等,不任區區憂慮,敢來問安。答曰,知道。與再昨無異矣。
全羅監司書目,茂長·高敞·扶安等官呈,以牛疫熾發,旬日之內,所斃之數,至於七十三首之多,民事極爲可慮事。
黃海都事書目,瑞興府使李世選,災傷差錯罷黜事。
全羅道生員崔尙虎等上疏。啓下該曹。
武二所差備官,以試官意啓曰,通津擧子崔應岍,初錄於騰字,再錄於淡字,而入格於淡字,發覺之後,應岍,捉來推問,則渠亦無辭遲晩,其情狀可駭,令攸司依律定罪,何如?傳曰,允。
吏曹啓曰,承旨有闕,政事,取稟。傳曰,明日爲之。
傳曰,召對爲之。
領議政鄭太和上疏。大槪,病重,未赴召對,惶恐待罪事。入啓。答曰,省疏具悉卿懇。卿其安心從容調理,亦勿待罪。仍傳曰,遣史官傳諭,遣內醫看病。
召對入侍,行判中樞府事宋時烈,備局堂上柳赫然,玉堂金萬重·李奎齡,承旨南九萬,假注書安如石,史官李寅煥·申翼相,執義金澄。
禮曹啓曰,王世子疾患平復之慶,告宗廟頒敎陳賀,次第擧行事,已爲定奪於榻前矣。令日官推擇吉日,則來十一月初九日前,皆有拘忌,初十日爲吉云。遣大臣告宗廟,則初十日設行,頒敎陳賀,則同日午時行禮事,分付各該司。
上在昌德宮。停常參·經筵。
右議政許積十五度呈辭。入啓。傳曰,安心調理。
左承旨金宇亨再度呈辭。入啓。
大司憲尹鏶初度呈辭。入啓。
禮曹啓曰,王世子疾患平復,設行庭試事,旣已允下矣。文科庭試吉日,令日官推擇,則來十二月十五日,放榜,同月二十六日辰時爲吉云,以此日設行之意,發馬知委於各道,而武科初試,則令兵曹前期擇日,何如?傳曰,允。
咸鏡都事書目,端川□□□厚先,災傷差錯,罷黜事。
吏曹啓目粘連,吏曹判書李慶億辭狀云云。冢宰·經筵,俱係緊重,似難久曠是白乎旀,至於承文院·觀象監·掌苑署提調等任,自前有仍帶往還之規,不必許遞是白乎矣,重臣進退,該曹不敢擅便,上裁敎是乎旀,兼帶備邊司宣惠廳提調乙良,令廟堂稟處,何如?啓依回啓施行。又啓目粘連,工曹參議鄭錀辭狀云云。同曹,雖曰閑局,累月虛帶,曠務可慮,今姑改差,何如?啓依允。已上朝報
禮曹啓曰,王世子病患平復陳賀時,大殿·大王大妃殿·王大妃殿·中宮殿,一體陳賀,而京外賀箋,則只上進於大殿,此是自前已行之例,以此磨鍊節目,何如?傳曰,允。
禮曹啓曰,今此陳賀時,王世子,當有進箋行禮之擧。百官進賀於王世子時,二品以上官,則王世子,有答拜之禮,當以此磨鍊於節目,而王世子症候平復未久,當此沍寒,出外行禮,恐非調攝之道,何以爲之?敢稟。傳曰,勿爲磨鍊,可也。已上禮曹謄錄
禮曹啓曰,忠淸道忠孝節義人等,丙午年分等時,永同學生鄭述,以除職啓下矣。今聞鄭述,丙午前已爲身死云,依禮山人李耉赫例,以贈職,原啓本中,改付標之意,敢啓。傳曰,知道。禮曹謄錄
禮曹粘目云云,觀此忠淸監司閔維重狀啓,則連山居私奴自男,妻私婢玉上,採菜於同縣滿雲寺洞口,有一僧人,欲爲劫奸,終不聽從,僧人,以刀亂斫,至於割破腹肚,抽出腸子而死是如爲白臥乎所,以村賤女,猝遇强暴,守節不汚,遍身受刃,至死不變,其貞烈之節,極爲可嘉。不可不別樣褒恤,似當特爲旌表,以勵衰俗是白乎矣,旌閭重典,臣曹不敢擅便,上裁敎是乎旀,其葬祭之需,爲先從優題給事,分付本道,何如?啓依允。特爲旌表,可也。禮曹謄錄
有政。吏批,以李夏鎭爲兵曹佐郞,南龍翼爲承旨,李選爲文學,豐陽君張善瀓,以趙仲耘爲刑曹佐郞,李慣爲延安縣監,權道經瑞興府使,李彙晉爲端川郡守,張善瀓爲大司諫,李休徵爲掌令,朴世采爲進善,宋昌爲掌令,德陵參奉韓弼寯,義陵參奉金楊寶,定陵參奉韓溶,和陵參奉李弘芳,淑陵參奉朴廷翰,以金萬重爲兵曹佐郞。
上在昌德宮。停常參·經筵。
左議政許積十六度呈辭。入啓。傳曰,安心調理。
大司憲尹鏶再度呈辭。入啓。
左承旨金宇亨三度呈辭。入啓。遞差。
刑曹參判曺漢英初度呈辭。入啓。
世子宮,藥房問安。答曰,知道。
藥房啓曰,伏未審夜來,聖體調攝何如?眼候,與再昨一樣乎?臣等伏切憂慮,敢此問安。答曰,知道。時無加減矣。
冬至使書目,敢陳所懷,上疏上送事。
獻納申命圭啓曰,無似如臣,濫荷洪造,前後忝竊,已極涯分,涓埃蔑效,罪咎徒積,而且有痼疾,癃廢已甚。自九月旬間,宿病轉劇,或間或重,沈纏數月,雖處閑局,實多瘝曠,恒切愧恧,而適於此際,叨忝考試之任,不自量分,惟恐違慢,冒死趨命,添得氣症,虛火上攻,有時昏窒,流汗如泉,食飮全廢,方且委頓,而新命遽及,惶隕悶縮,罔知攸措。百爾思量,萬無供職之望,不得不冒死呈單,而逋慢之誅,臣亦自料其難逃。果於日者,憲府·玉堂諸臣,以呈告引入之罪,一倂被劾,且其彈文,語極峻截,而獨漏臣身,益覺瞿然,不勝悚恧之至。以臣所爲,律臣當法,則怠棄圖便,臣實爲甚,臣雖甚昧,亦有廉恥,何可幸其得免,而一刻苟冒乎?聞有臺啓,卽當自列,而所患方劇,不能自力祗肅,縮伏累日,今始出避,臣罪尤大,請命罷斥臣職。答曰,勿辭,退待物論。
都承旨南龍翼上疏。大槪,冒死陳懇,乞遞新授職名事。入啓。
吏曹啓曰,政事,取稟。
平安道進士李兢等上疏。大槪,先正臣文忠公金尙容,文正公金尙憲書院,創建於定州者,已久,乞蒙賜額之典,以爲遐方矜式之地事。入啓。
領中樞府事李景奭上疏。大槪,乞寢誤恩之命,以重國典,以安微分事。入啓。
院啓,獻納申命圭,引嫌而退,疾病之來,人所難免,旣無指斥,不必爲嫌,請命出仕。新除授大司諫張善瀓,時在京畿安山地,請斯速乘馹上來事,下諭。答曰,依啓。
兵曹啓曰,以禮曹啓辭,庭試武科初試,令本曹前期擇日設行事,允下矣。令日官推擇日字,則今十一月十六日爲吉云,以此日設行之意,知委京外,何如?傳曰,允。
政院啓曰,近日僚員不齊,事多苟簡,而右副承旨姜鎬,連二日不爲仕進,其在事體,殊甚未安,雖有所患,不至大段云。右副承旨姜鎬,卽爲牌招察任,何如?傳曰,允。
答領中樞府事李景奭疏曰,省疏具悉卿懇。卿以元老大臣,年過七旬,優老之典,實非偶然,卿何辭爲?卿其安心勿辭,以副予意。仍傳曰,遣史官傳諭。
答都承旨南龍翼疏曰,省疏具悉卿懇。卿其勿辭,從速察職。以上朝報
上在昌德宮。停常參·經筵。
左議政許積十七度呈辭。入啓。傳曰,遣承旨敦諭。
大司憲尹鏶三度呈辭。入啓。加給由。
刑曹參判曺漢英再度呈辭。入啓。
京畿都事書目,災傷差錯,麻田郡守趙時馨,罷黜事。
獻納申命圭,就職。
武二所差備官,以試官意啓曰,保擧人元濬·宋晩等,來告試所曰,兔山擧子柳根,初錄於立字,而再錄於傳字,將爲入射,現捉之後,恐其生事於保擧,故敢來以告云。通津擧子蔡時亮,初錄於張字,再錄於淡字,現發於呼名冊字,疊錄再射之計,極爲可駭,同柳根·蔡時亮,令攸司考律定罪,何如?傳曰,允。
政院啓曰,再昨各司,十月坐不坐單子,來呈本院,考見開坐日數,則其中義禁府·司憲府開坐日數,皆不滿定限之數,而或以位不齊,或以茶時懸錄。至於吏曹,定限六日內,開坐只三日。禮曹,定限十日內,開坐只七日。刑曹,定限十五日內,開坐只十二日。掌隷院,定限十五日內,開坐只八日。其間禮曹·刑曹·掌隷院堂上,以試官懸頉,而禮曹空日不坐十日,刑曹空日不坐三日,掌隷院空日不坐二日,吏曹·禮曹·刑曹·掌隷院當該堂上,竝推考,何如?傳曰,允。
又啓曰,昨日武二所差備官,以擧子柳根·蔡時亮等疊錄再射,考律定罪事,來呈草記。臣以該房,所當詳察入啓,適在政廳紛擾之中,不能覺察,及至允下之後,更爲詳見,則柳根保擧人元濬·宋晩等,以其自告之故,不爲論罪宜當,而至於蔡時亮,則其保擧人,所當竝爲請罪,而無端落漏,未知其由。今朝更招本所差備官問之,則以爲,蔡時亮前後錄名保擧,旣非一人,保擧於前者,不知其後,保擧於後者,不知其前,似不當論罪,故不爲擧論云。臣意,凡擧子之生事,罪必及於保擧,代射用情等事,亦非保擧人參知之事,而必竝論罪,至於疊射,獨不問其保擧,事理不當,武二所試官,請推考。蔡時亮前後錄名保擧人,更爲摘發論罪,何如?傳曰,允。
兵曹啓曰,以禮曹啓辭,王世子病患平復之慶,文武科庭試設行事,判下矣。武科初試吉日,令日官推擇入啓,而初試取人之數,不可不前期定奪,取考近例,則辛卯年,以慈殿病患平復之慶,設行庭試,而武科初試,取二百人,壬寅年,以大王大妃殿病患平復之慶,設行庭試,而武科初試,取八百人,乙巳年庭試初試,則分京外取一千五百人,今則當取幾人乎?敢此仰稟。傳曰,加乙巳五百爲定,可也。
又啓曰,內三廳將,不可頻數遷轉,故曾在先王朝,定其朔數,瓜限前,使不得遷動,待其限滿,自本曹移文吏曹後,始得擬望於他職,已成規例,而頃者內禁衛將曺無敵,移拜金海府使,曺無敵,累經此任,且除授日月已久,姑不啓請仍任矣。昨日政,又以內禁衛將權道經,擬望於瑞興府使,至於受點,權道經之除授內禁衛將,未滿五朔,則非但有違先王朝定限本意。內三廳將,不數數改差,瑞興府使權道經改差,使之仍察前任,而此後內三廳將,瓜限外,切勿遷動之意,更爲申明擧行,何如?傳曰,允。
戶曹啓目粘連,黃海都事狀啓云云,黃州全陳之畓,幾爲三百結,而不問民冤,不報上使,中間掩置,現發於都事踏驗之際,則其在事體,所當先爲罷黜,更請論罪,而十二負漏報之瑞興府使,則直爲罷黜,百餘結以災爲實之黃州判官,則諉之以有間漏負,而有此啓稟,處置顚倒,不成事理,都事尹堦,從重推考,黃州判官段,素稱厭避之地,而邑民呼冤,漠然不聞,則不事其事,據此可知,循例罷黜,適中其願,令攸司拿問定罪,何如?啓依允。
都承旨南龍翼初度呈辭。入啓。傳曰,從速察職。
忠淸監司書目,忠州呈,以吏曹參判李尙眞,病重上去不得事。啓遞差。
傳曰,政事,明日爲之。
獻納申命圭啓曰,臣子之職,盡瘁爲恭,士夫之風,廉恥爲重,其不能謇謇匪躬,常自圖便者,固有其罪,至於事關廉隅,形迹難安,則亦不可强而驅之也,明矣。故處置立落,必須十分明的,然後公議可愜,而倘其主意,少有朦矓,則論議無宰,是非乖常,反有譏斥之端,而其所與者之尤不敢自安矣。臣與被劾諸臣,厥罪惟均,而臣獨幸免,自顧慙恧,無所容身,唐突自劾,請與同罰者,只欲重士夫之廉隅,存臺閣之體例,而昨見處置之辭,以旣無指斥,不必爲嫌,泛然請出,臣反復看來,益增悚然之至。噫,是何言也?苟有其罪,則安可以幸免指斥,而終乃自安,不復知有廉恥乎?當時若有顯加指斥,則卽已罷免矣,豈可待臣之自劾乎?臺啓之初不竝劾,雖未知何意,而臣則竊不無烹頭耳熟之慮也。不能盡職,惟自圖便之罪,與人無異,形迹難安,有關廉恥之嫌,又有加焉,而同僚,不能責以道理,謂之幸免指斥,而猶使之强顔,何也?雖非如臣癃廢之人,人之疾病,固所難免,惟彼諸臣,詎皆無端自便之爲哉?而罪在一般,罰有異同,則雖在庶官,決不敢冒出,況臺諫乎?若諉之初不指斥,竊幸於心,而有所晏然,則物議之非,應必譁然而起,臣何所抗顔乎?前有自便之罪,後有難冒之勢,而處置措語,亦甚苟且,則臣何敢一刻仍在,重貽臺閣之羞乎?請命罷斥臣職。答曰,勿辭退待物論。
司諫朴增輝啓曰,凡處置之規,只據其避辭,有所立落,昨日獻納申命圭避辭中,備陳病重實狀,兼擧憲府·玉堂諸臣之被劾,引以爲咎,臣意以爲,命圭病狀,旣非虛飾之比,臺啓所發,皆有指斥,亦非竝論一時呈告之事,則仍病呈告之人,不必輕遞,故敢請出仕矣。卽伏見同僚再避之辭,費辭譏斥,不遺餘力,臣於此,不勝瞿然之至。當初臺啓,憲府論遞,玉堂請推,皆有所指斥而發,則以一時呈告之故,謂之厥罪惟均,而竝請遞差,實未知其合當道理也。緣臣所見昏謬,處置乖宜,致令同僚,形迹難安,起鬧再避,臣何敢一刻仍冒乎?請命遞斥臣職。答曰,勿辭,退待物論。
武科初試一所出榜,詣闕。
吏曹判書朴長遠上疏。大槪,敢陳卑懇,乞遞新授本職,以幸公私事。入啓。
同副承旨洪萬容書啓,臣承命,往諭于議政府右議政許積,則以爲,旬日之內,近侍三臨,前後宣諭,反覆丁寧,不啻若耳提而面命,此實曠世之異數。臣雖無狀,亦有人理,辜負聖恩,徒懷自便,一向偃臥,冥然不動,夫豈人理之所忍爲者哉?顧臣病勢,已至萬分不可爲之域,一脈之絶,匪朝則夕,日夜諄諄口中語,惟在釋負而已,臣之情勢,亦孔悲矣。伏地涕泣,不知所達云矣,敢啓。傳曰,知道。
院啓,竝引嫌而退,當初呈告,專出疾病,則雖自引嫌,有何難安,處置請出,實據避辭,則揆以臺體,本非乖當,請獻納申命圭,司諫朴增輝,竝命出仕。答曰,依啓。
武一所差備官,以試官意啓曰,江西擧子朴而奎,爲同鄕擧子徐厚昌代射,現露自服,令攸司依律定罪,何如?傳曰,允。已上朝報
義禁府啓曰,以姜汝㦿照律公事,依洪柱三例,照律可也,判下矣。其時文書相考,則洪柱三,初以丈一百奪告身,擬律以入,而判付內,有若不別樣處置,則將來之弊,有不勝言,限配可也之命,故以徒三年定配矣。今此姜汝㦿,亦依洪柱三例,以徒三年定配,直爲書入之意,敢啓。傳曰,知道。
義禁府啓曰,本府都事十員內,除殿試時赴擧之人三員,文武試禁亂官五員,當直一員,本府入直一員,則公事傳示之際,更無交替之員,假都事一員,令該曹依例差出,何如?傳曰,允。
義禁府啓曰,頒赦百官加爲之事,命下矣。某罪以下,宥之乎?敢稟。傳曰,雜犯死罪以下,竝宥。
義禁府啓曰,以司憲府啓目,前正崔文湜,移本府處置事,允下矣。崔文湜,方待命於本府,卽爲拿囚之意,敢啓。傳曰,知道。已上禁府謄錄
上在昌德宮。停常參·經筵。
辰時,日有重暈,內暈有珥,暈上有背,外暈上有戴,色皆內赤外靑。巳時,日暈兩珥。午未時,日暈。
司諫朴增輝,獻納申命圭就職。
刑曹參判曺漢英三度呈辭。入啓。加給由。
世子宮,藥房問安。答曰,知道。
藥房啓曰,伏未審夜來,聖體調攝,何如?臣等,憂慮未弛,敢來問安。答曰,知道。
傳曰,召對爲之。
禮曹啓曰,以校理李奎齡所啓,命下矣。取考前事,則癸亥年九月,故領議政李元翼賜几杖時,頒敎書內外宣醞後,又自耆老所,啓請耆老宴,同日兼行,而特命一等賜樂矣。今此領府事李景奭賜几杖時,內外宣醞等事,分付各該司,敎書,亦令藝文館撰出,何如?傳曰,允。
平安監司書目,成川府使金鋿,病重罷黜事。
召對入侍,備局堂上洪重普,贊善宋浚吉,玉堂南二星·李奎齡,承旨洪萬容,假注書安如石,史官李寅煥·申翼相,正言閔宗道,召對時,憲府未肅拜人員,牌招察任事,榻前定奪。
答吏曹判書朴長遠疏曰,省疏具悉卿懇。卿其安心勿辭,從速察職。
政院啓曰,今日爲政事,命下矣。都承旨南龍翼未肅拜,左承旨未差,右承旨姜鎬,連日病不仕進,左副承旨南九萬,以該房兵批政廳當進,臣程,與吏曹佐郞李嵆,同姓四寸兄弟相避,廳中只有同副承旨洪萬容,吏批政廳,何承旨進去乎?敢稟。廳中位不齊,未有甚於近日,出納之地,事多苟簡,右副承旨姜鎬,及今日政新除授承旨,竝卽牌招,使之察任,何如?傳曰,知道。兵·吏批竝進。
謝恩,左承旨李程,右承旨南九萬,左副承旨吳斗寅,校理金萬重,掌令宋昌·李休徵。
左議政許積上疏。大槪,冒萬死,更申崩迫之懇,冀蒙憐察事。入啓。
掌令宋昌啓曰,臣之先祖四世墓山,在於楊州一日之程,而緣臣常係職務,請由且無法例,不得往省,今已累年。乃於頃日,軍職在身,而私情甚切,輕自出去。不意新命,遽下是際,卽纔還家,召牌又降。臣誠惶縮,若無所容,如臣無狀,猥蒙洪造,忝叨匪據,前後非一,而曾不能有所裨補,少塞耳目之責,則只當以奔走率職,爲萬一報效之地,而第念臺憲之任,與庶官不同,旣有冒法下鄕之失,決不可晏然仍冒,糾正他人。請命遞斥臣職。答曰,勿辭,退待物論。
答左議政許積疏曰,省疏具悉卿懇。纔諭予意,卿其安心勿辭,速出論道,以副至望。仍傳曰,遣史官傳諭,遣御醫李東馨看病。
正言閔宗道所啓,臣在關西時,巡到熙川,則民人等,聯名呈狀曰,本郡內奴婢,亂離後死亡流逋者,過半。每年身貢,侵徵於一族,而一族亦不能支保,流散殆盡。自數年內五十餘人之貢,分徵於一境之民,已成應行之規。當此凶歲,備納無路,如不得減其貢紬,則一族之移接他道,有踪迹可尋者,斯速刷還,以爲竝力備納之地云。列邑之有此弊,滔滔皆是,竊念朝廷,軫念此弊,蕩滌其指徵無處之令,非一非再,而亦或有身避隣邑,使其一族代納者,故監司·守令,不肯輕許蕩減,以此,雖實無指徵者,亦未蒙減矣。令本道明白査出,終無指徵之類,開錄啓聞,爻周於貢案,似乎得矣。斷自宸衷,嚴飭該司,何如?上曰,令本道明査,啓聞稟處。已上朝報
兵曹啓曰,統制使李枝馨,今已箇滿,其代,依近例,令備邊司議薦,何如?傳曰,允。已上備局謄錄
御營廳啓曰,淸州本廳軍堡米致敗事,忠淸監司閔維重啓本啓下,在於八月,而其時回啓,臣等不能詳察,格軍中元不入籍者,亦不區別措辭。頃又京畿監司啓本回啓時,亦不致察,已經啓下之後,始爲覺得,臣等昏謬之失,在所難免,不勝惶恐,前後粘目,竝爲付標以入之意,敢啓。傳曰,知道。已上御營廳謄錄
有政。吏批,各司久任,工曹正郞趙億,戶曹佐郞李世白,司評韓墍,司䆃主簿李馨植,義盈主簿鄭台周,金萬均爲副修撰,吳斗寅爲承旨,金天錫爲麻田郡守,趙珩爲知義禁,金萬重爲校理,鄭樸爲成川府使,尹遇甲爲黃州判官,尹天賚爲瑞興府使。
上在昌德宮。停常參·經筵。
行判中樞府事宋時烈上疏。大槪,賤疾頓劇,未赴召對,皇恐待罪事。入啓。答曰,省疏具悉卿懇。前日筵中說話,只循常例酬酢,有何他意哉?卿言至此,予當加意施行,卿其安心,勿待罪焉。
大司憲尹鏶上疏。大槪,加由之命,出於夢寐之外,冒陳病勢情勢,乞蒙恩遞事。入啓。
刑曹判書鄭知和初度呈辭。入啓。
左議政許積十八度呈辭。入啓。傳曰,安心調理。
禁府,鄭振國·李後泌·李煌拿囚,啓。
傳曰,召對爲之。
侍講院啓曰,新除授進善朴世采,時在京畿坡州地,書筵入侍事緊,請斯速乘馹上來事,下諭。傳曰,允。
弘文館啓曰,新除授副修撰金萬均,時在忠淸道結城地,經筵入番事緊,請斯速乘馹上來事,下諭。傳曰,允。
大司諫張善瀓啓曰,臣以憃疎,過蒙鴻私,屢叨非據,銀臺·薇垣之長,旋改旋授,此任何等,臣是何人,而誤恩荐加,頻煩至斯耶?靡暇銜感,只增愧慄,頃於溫幸旋軫之日,臣以該房承旨,親承大臣處置之命,開政之際,事出忙遽,有所體例之失,至被臺參,尙未勘律,臣何敢晏然冒處於諫席乎?請命遞斥臣職。答曰,勿辭,退待物論。
禁府照目。李元煥·姜汝㦿等矣,李元煥段,決杖八十,徒二年,告身盡行追奪,姜汝㦿段,杖八十贖,奪告身三等,竝只私罪。啓依允,功減一等。
禁府,李元煥,丹陽郡長林驛徒一年半定配,啓。
禮曹判書趙復陽,兵曹參判鄭萬和上疏。大槪,請遞臣等之職,以正誤定配所之罪事。入啓。
召對入侍,贊善宋浚吉,備局堂上柳赫然,玉堂金萬重·李奎齡,承旨吳斗寅,假注書安如石,史官李寅煥·申翼相,掌令李休徵。
執義金澄啓曰,掌令宋昌,除授本職,翌日下吏來告曰,適出近畿,今明當還云,故姑且遲待,不爲啓請下諭矣。物議多以不卽下諭,爲非,臣何敢晏然仍冒乎?請命遞斥臣職。答曰,勿辭,退待物論。
經筵廳檢討官李端夏,同姓七寸叔,故學生李樴妻孺人羅氏,身死,服制已行四日,出仕,何如?啓依所啓施行。
院啓,大司諫張善瀓引嫌而退,旣有推勘,固難在職,請命遞差。答曰,依啓。
掌令李休徵所啓,掌令宋昌,引嫌而退,身帶軍職,私自下鄕,旣違法例,不可仍在臺職,請命遞差。上曰,依啓。
府啓,執義金澄,引嫌而退,旣云今明當還,則姑遲下諭,其勢當然,不可以此輕遞臺官,請命出仕。答曰,依啓。
執義金澄就職。已上朝報
上在昌德宮。停常參·經筵。
巳時,太白見於未地。
刑曹參判曺漢英,身病出仕。
左議政許積十九度呈辭。入啓。傳曰,安心調理。
世子宮,藥房問安。答曰,知道。
吏曹判書朴長遠辭職上疏。入啓。答曰,省疏具悉。卿其勿辭,從速察職。
藥房啓曰,當此極寒,連日開筵,引接臣僚,伏未審夜間,聖體調攝,何如?眼候別無添傷之患乎?臣等,不任憂慮,敢來問安。答曰,知道。眼候,或歇或加,猶不至於苦劇矣。
京畿監司書目,衿川呈,以本縣居金愼行,牛隻生雛,而一身兩頭兩尾,變異非常事。
京畿監司書目,貞和翁主禮葬時,加平郡所定祭床,不及定限,本郡守白弘一罷黜事。
刑曹判書鄭知和再度呈辭。入啓。
吏曹啓曰,臺諫有闕,政事,取稟。傳曰,明明日爲之。
答大司諫尹鏶疏曰,省疏具悉。卿其勿辭,從速察職。
答禮曹判書趙復陽,兵曹參判鄭萬和疏曰,省疏具悉。卿等,安心勿待罪。
明日大王大妃殿誕日陳賀時,開門差早。
兵曹,庭試別試武科初試規矩,柳葉箭,五矢百二十步一巡,片箭,三矢百三十步一巡,講書,自願一書,除吳子·大學,取二技落點。
行判中樞府事宋時烈上疏。大槪,賤疾漸痼,乞賜歸死事。入啓。
領中樞府事李景奭上疏。大槪,耆老所請宴之前例,今不必兼設,請令該曹,勿爲竝擧事。入啓。
傳曰,日寒如此,薄衣軍士,令該曹襦衣題給。已上朝報
司饔院啓曰,近日生鮮廛漁夫主人等,所供日下生鮮,皆以體小不合者,苟充來納之故,自本院治罪,殆無虛日,至於入啓囚推,而渠輩,以節屬深冬,不能網得,遠方生魚,未及上來,爲訴,觀其狀辭,似是實狀,在前如此之時,或有代封之例,今亦不得不姑以雜魚代封,似當,而莫重御供,自下不敢擅便,惶恐敢稟。傳曰,依例代封。
上在昌德宮。停常參·經筵。
巳時,太白見於未地。
大司憲尹鏶,身病出仕。
大王大妃殿誕日。
大王大妃殿·王大妃殿·大殿·中殿·世子宮,政院·玉堂問安。答曰,知道。
答領中樞府事李景奭疏曰,省疏具悉卿懇。此是舊例,卿何辭爲?卿其安心勿辭焉。
答行判中樞府事宋時烈疏曰,省疏具悉卿懇。卿之疾病,尙未快愈,予深慮念,而神明所扶,宜有勿藥之效,卿何辭爲?疏末事,前諭於面諭之時,辭意荒拙,未能詳悉,俟卿病間,予當面諭焉。仍傳曰,遣史官傳諭。
左議政許積二十度呈辭。入啓。傳曰,安心調理。
禮曹啓曰,傳敎矣。今戊申正月十八日黃柑製述居首,副率徐文尙,直赴殿試事,命下矣。依聖敎許赴於別試殿試之意,敢啓。傳曰,知道。
宗簿寺官員,以提調意啓曰,今秋三朔,宗學被抄宗室,考講勤慢抄出,則居首,淸川副正濂,之次,東原副正潗,花春副正㵾,瀛萊副正洬,光平副正溟,西川守榥,鐵山監明胤等,依事目,令該曹紙筆墨施賞,其餘分數最少之員,笞奴以警其慢,而其中光善副正漳,靈城令仁天,驪昌副令炯協等,全然無分,竝罷職,以爲勸懲之地,何如?傳曰,允。
刑曹判書鄭知和三度呈辭。入啓。加給由。
武科二所,初試出榜,詣關。
持平崔後尙啓曰,臣在試所時,同僚之簡通,適來到,而臣未諳前例,問諸府中老吏,則以爲,雖在試所,開見可否,自是古事云,而且擧近例以證之,故率易坼封,書送謹悉矣。聞物議,以復命前輕自開見爲非,臣之墜失體例,固已不少。且臣得見頃日引見擧行條件,則因大臣所啓,俾臣以本職,兼察御營郞廳之任,夫臺閣之職,異於庶官,故在前未嘗有如此之規,臣何敢不顧事體之如何,而仍冒於本職乎?況政院,以疊錄擧子蔡時亮,請罪啓辭中,保擧不爲,竝請論罪事,至於陳啓,請推試官,臣以監試官,凡係城所之事,宜無不知,故伊日啓辭構草之際,臣亦相議爲之,而推考之罰,獨歸於試官,尤不可一刻晏然,請命遞斥臣職。答曰,勿辭,退待物論。
正言趙世煥啓曰,頃於試所擧子蔡時亮再射現露啓辭之時,臣妄以爲,蔡時亮前後保擧,各異其人,則疊錄再射,元非保擧者所可豫料,且蔡時亮,旣已無辭遲晩之後,保擧者,別無推問之辭云,則因與相議,而不爲擧論於啓辭中矣。政院,以保擧人不竝請罪,請推試官,則臣以監試之人,固不可晏然,況臣輕先妄發之失,尤非泛然參論之比,不可一刻仍冒,請命遞斥臣職。答曰,勿辭。退待物論。
院啓,正言趙世煥,引嫌而退,同事之人,旣被推勘,則揆以臺體,勢難仍在,請命遞差。答曰,依啓。已上朝報
上在昌德宮。停常參·經筵。
巳時,太白見於未地。
左議政許積二十一度呈辭。入啓。傳曰,安心調理。
戶曹參判徐必遠辭職上疏。入啓。
世子宮,藥房問安。答曰,知道。
藥房啓曰,連日寒甚,伏未審夜來,聖體調攝,何如?再昨有眼候或歇或加之敎,漸有差安之效乎?王世子氣候,亦一樣乎?臣等,不任憂慮,敢此問安。答曰,知道。症候當言于醫官,世子則一樣平穩矣。
藥房再啓曰,伏聞醫官所傳之言,則自上有咳嗽之候云,卽與御醫李東馨等商議,則症候雖不至大段,當此寒節,不可不速用和解之劑。淸肺湯,加黃連薑汁炒一錢,連進五貼,宜當云,此藥劑入之意,敢啓。答曰,知道。
政院啓曰,卽者刑曹,以罪人梁善立物故事,來呈草記,請推獄官,已爲允下,而臣考見囚徒,則善立之當初囚推,本出於黃得貴之偸出銀器。善立,旣自發告,則得貴,未就捕之前,雖不可不嚴囚以待,元無輕先刑訊之事,而不究獄情,遽施二次之刑,已失按問之體,且自捕盜廳,已捕得貴,鉤得實狀,則善立之無罪,不問可知,刑曹所當卽爲稟啓放送,而非但不此之爲。今月初一日,已有除加刑照律之命,而諉以得貴之事,尙未結末,不卽擧行,且得貴,昨自捕廳,取服入啓,而善立,則猶未蒙放,終至於殞命涷獄,其在欽恤哀敬之道,誠不若是其慢忽,請刑曹當該堂上,從重推考。傳曰,非但有違於愼刑之意。其怠慢職事之狀,殊極駭愕,當該堂上郞廳,竝先罷後推,以警他日。
兵曹,別試殿試武科規矩,柳葉箭,五矢一巡二中,片箭,三矢一巡一中,騎蒭,一次二中,落點取二技。
謝恩,待敎李寅煥。
京畿監書司書目,坡州牧使李徽祚,殺人罪人二名,一時見失,極爲可駭,罷黜事。
刑曹當該堂上·郞廳,罷推現告,判書鄭知和,參議朴世城,正郞柳晉昌。
府啓,持平崔後尙,引嫌而退,簡通開見,郞廳仍帶,則不必爲嫌,而旣與同事試官被推,則勢難在職,請命遞差。答曰,依啓。
政院啓曰,初十日告廟祭設行後,當爲頒敎矣。明日大提學命招,敎文製進之意,敢啓。傳曰,知道。
備忘記,都提調行判中樞府事鄭致和,鞍具馬一匹賜給,子姪中一人除職,提調兵曹判書洪重普,副提調都承旨張善瀓,各熟馬一匹面給,注書宋光淵,待敎洪萬鍾,各兒馬一匹賜給,御醫李東馨,鍼醫尹後益·金有鉉,各熟馬一匹面給,御醫權愉,熟馬一匹,內醫李命常,半熟馬一匹,尹聖耉,鍼醫金萬軸,各兒馬一匹賜給,下人等,令該曹米布磨鍊題給。已上朝報
有政。吏批,待敎李寅煥,以丁時傑爲加平郡守,李光迪爲掌令,李煦爲兵曹佐郞,嚴台耉爲德源府使,趙聖輔爲正言,李時述爲大司諫,李宇柱爲瑞興府使。
上在昌德宮。停常參·經筵。
左議政許積二十二度呈辭。入啓。傳曰,安心調理。
京畿監司書目,道內各官,牛疫大熾,民牛及分養牛前後竝致斃之數,一千六百六十五首,前頭民事,極爲可慮事。
江原監司書目,道內安峽·春川·鐵原等地,牛疫漸熾,致斃之數,於至一百四首之多,將未免民事可慮事。
忠勳府啓曰,本府之近來廢墜,不能成樣,都事李慣,有意修擧,漸就頭緖矣。頃日政,移拜延安縣監,事多虛疎,委屬可慮,延安縣監李慣,改差,仍察本任,俾得責成,何如?傳曰,允。
吏曹啓曰,臺諫有闕,政事,取稟。
兵曹啓曰,今庭試武科初試規矩,柳葉箭片箭外,講書,則以自願一書,除吳子·大學判下矣。通武經七書·四書,只講一書乎?四書·兵書,各講一書乎?乙巳年庭試初試,則依榻前定奪,武藝二技入格者,分數雖多,出榜之時,序次武藝一技,講書粗以上入格之下,今亦依此擧行乎?竝此仰稟。傳曰,各講一書,而取舍,則依乙巳年例爲之。
刑曹參判曺漢英上疏。大槪,請罷臣職,以勵廉恥事。入啓。答曰,省疏具悉卿懇。卿其勿辭,從速察職。
領中樞府事李景奭上疏。大槪,几杖恩命,已非所堪當,耆所之宴,心益不安,更申前懇事。入啓。
司憲府啓目,前正言崔文湜,本府進來之後,又爲抗拒,終不納招,自本府無他處置之道,移義禁府處置,何如?啓依允。已上朝報
上在昌德宮。停常參·經筵。
巳時,太白見於未地。
禁府,崔文湜拿囚,啓。
世子宮,藥房問安。答曰,知道。
藥房啓曰,雪寒甚緊,伏未審夜來,聖體調攝,何如?再昨劑入淸肺湯,已爲進御,而咳嗽之候,有差減之效乎?臣等,不任憂慮,敢此問安。答曰,知道。症候,當言于醫官矣。
左議政許積箚子。大槪,病不得進參於賀班之列,亟遞臣職,仍治臣罪,以幸公私事。入啓。
行判中樞府事宋時烈上疏。大槪,宿疾增劇,未趨賀班,惶恐待罪,仍乞遞免職名事。入啓。
傳曰,頒赦百官,加爲之。
政院啓曰,頒賜百官加爲之事,命下矣。某罪下,宥之乎?敢稟。傳曰,雜犯死罪以下竝宥。
傳曰,政事,明日爲之。
政院啓曰,明日武科殿試時,命官,何大臣進去乎?敢稟。傳曰,領相進去。
禮曹啓曰,今月十八日冬至,大殿,百官陳賀,大王大妃殿·王大妃殿·中宮殿,百官陳賀,及命婦朝賀,磨鍊節目,權停例事,判下矣。百官陳賀,則當爲行禮於外庭,而自前命婦朝賀,則權停矣。今亦依此擧行乎?敢稟。傳曰,依爲之。
備邊司啓目粘連,全羅左水使狀啓云云,今見水使狀啓,則因防軍關到,推捉順天吏房,則再三催促,終不起送,又爲推捉座首,則不但不爲捉送,乃反重杖差人,着枷囚禁云,其間曲折,雖不可知,而揆以事體,誠極驚駭,順天縣監都擧元,拿問定罪,何如?啓依允。
政院啓曰,卽伏見成歡察訪李瑞雨月課不作,推考公事,以解見任,照勘而依允矣。成歡,乃是路邊殘驛,人所厭避之地,以此輕遞,似涉後弊,元公事,則已書判付,而旣有所懷,敢此仰稟。傳曰,入之。元公事,以只贖判下。
政院啓曰,明日慕華館武科殿試時,兩司進參事,城上所牌招言送之意,敢啓。傳曰,知道。
明日別試殿試文科讀券官三,判中樞府事鄭致和·趙復陽·閔鼎重,對讀官四,李翊·金宇亨·朴世堅·丁昌燾,武科參試官三,洪重普·李元老·李汝發,參考官三,元萬里·洪受九·韓世弼。
藥房再啓曰,卽伏聞入診醫官等所傳之言,則自上有感冒頭疼之候云,臣等,伏不勝憂慮之至,仍與鄭後啓·李東馨等諸御醫,商議,則皆以爲,不可不趁用發散之劑,人蔘敗毒散,加乾葛·荊介穗·黃連·黃芩,竝酒炒,蘇葉各一錢,元方,羌活倍入,連進三貼宜當云,此藥卽爲劑入之意,敢啓。答曰,知道。
答戶曹參判徐必遠疏曰,省疏具悉。累朔調治,想已差愈,卿無可辭之事,勿辭從速察職。
敎,王若曰,屬有儲嗣之疾,久切焦憂,幸賴宗社之靈,聿見良已,宜與臣庶而同慶,豈但父子之私情。顧念寡躬,叨承丕緖。靡安厥位,常若在於淵氷,思勤有家,庶無墜於堂構。惟是元良之早建,允爲基本之永圖。德器漸成,喜學業之不怠,年齡方幼,懼保護之或愆。適當溫泉之行,忽聞寒疾之遘。式遄歸視,乃至竝日載驅。親自扶持,奚啻通夕不寢?初因微感,不料病源之實深,轉成沈痾,是用憂念之特甚。向非神明之默佑,何能厲虐之自祛?秦越人之奇方,無煩試診,禁太子之涊汗,旋得快痊。勿藥之效已收,無疆之福益衍。寢門曉闢,卽看惋容之拜趨,胄筵日開,佇聞耆儒之勸講。以群臣合手之喜,斯有稱賀之辭,在四方延頸之心,可想均歡之色。庸詎已於告諭,蓋亦循乎常典。自本月初十日昧爽以前,雜犯死罪以下,咸宥除之。在官者,各加一資,資窮者代加。於戱,星海騰謠,咸覩暈潤之美,雷雨作解,用霈赦宥之恩。故玆敎示,想宜知悉。大提學趙復陽製進
謝恩,護軍金宇亨。
知事李浣上疏。大槪,臣之所患,頭痛猝劇,旣未能隨參於賀班。又不得祗赴召命,亟命鐫削臣職,仍治臣逋慢之罪事。入啓。
答左議政許積箚曰,省疏具悉卿懇。卿之引入,已至三箇月,予若勉副卿意,何持難若是哉?噫,予之依毗者,唯卿,而卿胡棄予至此也?雖以疾病爲辭,從容調理,臥閤論道,則何難之有?已受先朝之恩遇,理不敢忘國事,實有同休戚之義,詎忍恝視?貴相知心,古人所貴,卿何不念於此也?辭章雖懇,誠無允許之意,須體如渴之望,安心勿辭,亦勿俟罪,速出論道,以副至意。仍傳曰,遣史官傳諭。
答領中樞府事李景奭疏曰,省疏具悉卿懇。意非偶然,卿其安心辭焉。仍傳曰,遣史官傳諭。
答判中樞府事宋時烈疏曰,省疏具悉卿懇。疾病之來,人所難免,卿何辭爲?卿其安心勿辭焉。仍傳曰,遣史官傳諭。
副修撰李端夏辭職上疏。入啓。
應敎鄭晳,副校理李䎘,修撰尹深,試官牌不進,依承傳罷職。
文科試官閔鼎重,代吳挺一改落點。已上朝報
上在昌德宮。停常參·經筵。
掌令李光迪辭職上疏。入啓。
藥房啓曰,伏未審夜來,聖體調攝,何如,昨日劑入人蔘敗毒散,已爲進御,而亦有和解之效乎?臣等,不勝憂慮,敢來問安。答曰,知道。與昨無異矣。
禁府啓目,金堞刑問一次,金重鳴九次,劉忔三十二次,不服,加刑。啓依允。
司憲府照本,前積城縣監李仁碩矣。祈雨祭內摘好時,遮帳不設罪,私罪,杖八十,收贖,奪告身三等。啓功減一等。
吏曹啓曰,在前頒賜,則例有別歲抄之擧,今則何以爲之?敢稟。傳曰,依例爲之。
又啓曰,別歲抄爲之事,命下矣。永不敍用,災傷罷黜,準期不敍,褒貶居中居下人員,依例竝爲書入乎?敢稟。傳曰,依例書入。
傳曰,世子疾患時,藥房都提調以下,書啓。
左議政許積二十三度呈辭。入啓。傳曰,安心調理。
府啓,頃日前大司憲鄭知和,以前學正金鼎台擅停儒生之罪,論劾罷推矣。昨見鼎台緘辭,則極陳儒生不孝無狀之事,而乃曰,苟非倫紀滅絶之人,豈有營護申救之心云,詆辱臺官,辭氣怫慢,人心世道,誠可寒心,請前學正金鼎台,罷職不敍。朝家欲革奢侈之弊,榻前定奪,新頒禁令,朝士章服之外,無得用唐物爲服飾,而昨日陳賀時,宗班·儀賓,以文錦爲障衣者,甚多,兵曹參知宋時喆,所着毛裘,亦以絹段爲表,禁令始立,直不遵行,殊極可駭,請竝命從重推考。
院啓,鳳山郡守鄭東卨,到任以後,政令苛酷,聚斂過重,厚招民怨,且狎近隣邑之娼,多有貽笑害政之事,如此之人,不可仍畀字牧之任,請鳳山郡守鄭東卨,罷職。度友郞官,爲任旣重,不可不謹愼,而正郞呂泰齊,昧於自飭,致有人言,請戶曹正郞呂泰齊,罷職。正之爲職,長於一司,不可不擇任,而尙衣判事尹世任,爲人庸瑣,名稱素輕,物情皆以爲不合,請尙衣正尹世任,遞差。
奉敎洪萬鍾,檢閱申翼相,加資肅拜。
京畿監司書目,楊州呈,以副校理李端相病重,上去不得事。
答府曰,依啓。障衣,亦一章服中物,非禁令之事,不允。金鼎台,推考,可也。
答院曰,不允。末端事,依啓。呂泰齊,遞差。已上朝報
有政。吏批,忠勳都事李慣,以李永輝爲司評,金宇亨爲刑曹參議,任映爲刑曹正郞,權格爲司僕正,朴爲坡州牧使,姜復先爲禮曹正郞,李慶徽爲吏曹參判,徐必遠爲禮曹參判,吳尙爲軍資正,申汝楈爲司宰主簿,李夏鎭爲持平,張善瀓爲戶曹參判,洪應元爲濟用參奉,宋浚吉爲繕工提調,朴一開爲光陵參奉,尹鏶爲內資提調,睦來善爲工曹參議,李叔達延安縣監,鄭華齊爲兵曹佐郞,李廷機右通禮,宋浚吉爲右參贊,徐必遠爲刑曹判書,郭昌徵爲禧陵參奉,承文正字姜碩耉。
上在昌德宮。停常參·經筵。
司書尹敬敎,待敎李寅煥,加資肅拜。
左議政許積二十四度呈辭。入啓。
大司諫李時術初度呈辭。入啓。
世子宮,藥房問安。答曰,知道。
藥房啓曰,伏未審夜來,聖體調攝,何如?感冒之候,已有和解之效乎?前劑入人蔘敗毒散,連爲進御,則當盡於今日,必須詳知症候加減,然後或仍進此藥,或更議他藥,臣等,不勝憂慮,敢來問安,竝此仰稟。答曰,知道。感冒之候,幾盡差愈,而自數日來,右眼頗有赤澁之氣矣。
全羅都事書目,光陽縣監柳重起,災傷差錯,罷黜事。
黃海監司書目,麒麟察訪鄭雲漢,今月初七日身死事。
政院啓曰,戶曹正郞呂台齊遞差。前學正金鼎台推考事,命下矣。臺諫方以呂台齊罷職,金鼎台罷職不敍論啓,遞差與推考傳旨,不得捧入之意,敢啓。傳曰,知道。
領中樞府事李景奭上疏。大槪,臣之所未安者,有大焉,再瀆猶不知止,蓋由於中不容自已,伏願聖明,俯察申懇,俾停耆宴事。入啓。
獻納申命圭,正言趙聖輔·閔宗道啓曰,臣等,昨日習儀後,仍與論啓諸事,商確停當之際,短晷垂暮,而同僚一人,往在試所,故送簡之時,事甚忙遽,未及聯名之意,詣臺之後,日已向黑,又未待簡通之回,徑先傳啓,致令同僚,不得聯名,臣等作事率爾,大違臺閣體例,而今始覺得,不勝瞿然,何敢一刻仍冒於諫席乎?請命遞斥臣等之職。答曰,勿辭,退待物論。
平安道點馬權克中,入來。
左議政許積二十四度呈辭。傳曰,已諭於前箚之批,卿之固辭,胡至於斯也?卿其安心勿辭,須軆予意,極斷來章,速出論道,以副上下之望。仍傳曰,遣史官傳諭。
答領中樞府事李景奭疏曰,省疏具悉卿懇。卿辭至此,耆老宴,則依卿所請施行焉。
左參贊宋浚吉箚子。大槪,衰病已甚,本職及兼帶諸任,竝乞遞免事。入啓。
副校理李端相辭狀。傳曰,勿辭,從速上來事,回諭。
執義金澄,掌令李休徵啓曰,臣等,曾聞頃日榻前,因玉堂箚子請禁奢侈一款,領議政鄭太和,大司憲閔鼎重,相與稟定於榻前,朝士章服外,其餘唐物,一切禁斷云,而本府所在故事冊中,果爲明白載錄。臣等,意謂障衣,異於章服,應在禁令中,故昨因宗班·儀賓用文錦爲障衣之事,相議論啓請推矣。伏承聖批,以障衣亦一章服中物,非禁令之事,爲敎,臣等,未詳禁令本意,率爾論事之失,著矣。何敢晏然仍昌乎?請命遞斥臣等之職。答曰,勿辭,退待物論。
答左參贊宋浚吉箚曰,省箚具悉卿懇。卿之衷赤,予實感歎。第念政府西壁,職是閑漫,其於龍驤之班,不甚相遠,何用辭爲?卿其安心勿辭,行公焉。
答知事李浣疏曰,省疏具悉卿懇。卿其安心勿辭,從容調理察職。
答副修撰李端夏疏曰,省疏具悉。爾其勿辭,從速察職。
答掌令李光迪疏曰,省疏具悉。爾其勿辭察職。已上朝報
上在昌德宮。停常參·經筵。
大司諫李時術再度呈辭。入啓。
兵曹參判鄭萬和初度呈辭。入啓。
藥房啓曰,伏未審夜來,聖體調攝,何如?昨伏承右眼頗有赤澁之敎,夜來加減,亦何如?臣等,不勝憂慮之至,敢來問安。答曰,知道。與昨無異矣。
左議政許積二十五度呈辭。入啓。傳曰,安心調理。
持平洪受河啓曰,臣頃以武科一所監試官,往來試所,而去家最遠,晨往昏歸,幾盡一月,觸冒風寒,受傷甚重,舊患咳嗽之症,遂因感冒而復發,至於出榜之際,病勢危劇,僅得復命,扶曳還家,僵臥昏憒,不省人事,今玆陳賀之列,終未進參,身爲憲職,所犯如此,將何以抗顔臺席,糾正他人乎?僅僅回甦,今始來避,臣之所失,至此尤大,臣何敢晏然仍冒?請命遞斥臣職。答曰,勿辭,退待物論。已上朝報
上在昌德宮。停常參·經筵。
左議政許積二十六度呈辭。入啓。傳曰,安心調理
大司諫李時術三度呈辭,國忌齋戒,以留政院。
世子宮,藥房問安。答曰,知道。
藥房啓曰,伏未審夜來,聖體,何如?眼候漸至差減之效乎?日寒比甚,恐妨調攝,臣等,益切憂慮,敢來問安。答曰,知道。眼候時未差減矣。
大司憲尹鏶啓曰,再昨同僚,因聖批以障衣,亦一章服之敎,至於聯名引避,臣意以爲,障衣,是內着,豈可與表出着外者,比而同之?似不當以此爲嫌,而但此等禁條,雖有榻前稟議,入於新禁制中,而時未完定,無頒布申明之擧,則輕先請罪,物議頗有非之者,臣甚瞿然。至及於簡通往復之中,而同僚避辭,略不槪及何哉,抑無乃不能有無而然耶?臣衰耗鈍滯,凡於朝家典章,多不能記識,僚議之發,初不詳審,未免牽從,今又不得不自列,而昨緣試場暮罷,今始來避,臣罪尤大,何敢一刻仍冒?請命遞斥臣職。答曰,勿辭,退待物論。
司諫朴增輝啓曰,臣於三昨,進詣武科殿試試所矣。同僚齊會,有所論劾之事,以簡來問,兼送啓草,臣坼見後,略有所答,而未及回報,旋聞傳啓,臣竊致訝,同僚,以不待往復,率爾傳啓,先爲引避,毋論事勢之如何,莫非臣之見輕僚席,而當初同僚簡問中,旣不及聯名論啓之語,則臣之矇然回答,已違臺體,固難晏然,同僚引避,又有不敢處置之嫌,而試場未畢,不卽自列,昨緣日暮出榜,今始來避,臣之所失,至此尤大,何可一刻仍冒?請命遞斥臣職。答曰,勿辭,退待物論。
兵曹判書洪重普箚子。大槪,兩脚剌痛,筋脈拘攣,坐臥須人,不能轉側,試官磨鍊之時,決無趨詣之望,乞遞職名,以便公私事。國忌齋戒,以留政院。
玉堂箚子。大槪,執義金澄,掌令李休徵,持平洪受河,司諫朴增輝出仕,獻納申命圭,正言趙聖輔·閔宗道,大司憲尹鏶,遞差事。入啓。答曰,依啓。
政院啓曰,庭試武科初試試官,自兵曹,明日當爲備望以啓,而參判鄭萬和呈辭受由,判書洪重普,以病陳箚,以國忌齋戒留院,不得捧入,莫重試官擬望之際,判書不參,事涉苟簡,兵曹判書洪重普,明日待開門牌招,何如?傳曰,允。已上朝報
上在昌德宮。停常參·經筵。
夜五更,金星入氐星。
藥房啓曰,伏未審夜來,聖體調攝,何如?眼候不安,已至累日,昨又伏承時未差減之敎,臣等,不任憂慮之至,敢來問安。答曰,知道。眼候,比數日雖似減歇,猶未差愈矣。
司諫朴增輝,執義金澄,掌令李休徵就職。
兵曹判書洪重普,持平洪受河,牌不進。
院前啓,國忌以姑停。
持平李夏鎭啓曰,前學正金鼎台緘辭中,顯有侵辱論事臺官之意,有傷士夫相敬之道,本府論之,是矣,但儒生曹始周,不孝之狀,已露其端緖,則是何等罪名也,使其無驗鼎台難免誣罔之科,不但罷職而止,苟有實狀,始周,宜伏邦憲,玆事重大,不容掩置,而啓辭略不擧査治之意者,抑何也?臣意見相左,不可苟同,請命遞斥臣職。答曰,勿辭,退待物論。
掌令李休徵啓曰,臣於三昨,伏承聖批,不敢晏然,卽與同僚,引嫌而退,處置請出,出於意外,臣誠罔措。第卽伏見持平李夏鎭避辭,則以爲,曹始周不孝之狀,無驗,則金鼎台,當伏誣罔之科,苟有實狀,始周,宜伏邦憲,不容掩置,而啓辭中,略不擧査治之意,意見相左,不可苟同云。臣亦參論之人,鼎台緘辭中,詆辱臺官,辭氣大厲,不得不露章糾劾,而至於査治一款,大是法例之當然,而略不槪及,臣之疏漏做錯之失,著矣。決不可一刻仍冒,請命遞斥臣職。答曰,勿辭,退待物論。
執義金澄啓曰,臣伏見持平李夏鎭避辭,其論,是矣。第夏鎭旣出之後,與諸僚相議論啓,亦何害於事,而徑先起鬧,其意未可知矣。臣旣有論事疏誤之失,何敢晏然仍冒?請命遞斥臣職。答曰,勿辭,退待物論。
左議政許積二十七度呈辭。入啓。傳曰,遣承旨敦諭。
兵曹參判鄭萬和再度呈辭,國忌以留政院。
政院啓曰,明日庭試武科初試兩所,憲府諫院官員,各一員當爲進參,而諫院,則大司諫李時術,呈辭受由,獻納及正言二員,未差,只有司諫朴增輝,兩所進參,無以推移,今日內似當政官牌招開政,差出闕員,而適値國忌正日,何以爲之?合有變通之道,敢此仰稟。又啓曰,庭試武科初試試官,今日當爲擬入,而兵曹判書洪重普,牌招,以病不進,卽令次官擬望,何如?傳曰,允。
吏曹啓曰,臺諫有闕,政事,取稟。
答政院啓辭,諫院闕員,開政差出事曰,前亦有開政之時,爲政差出,可也。
注書宋光淵病,代,假注書洪覩。
明日庭試武科初試,一所試官三,朴長遠·閔震益·李元老,參試官三,權格·朴材·崔元泰,二所試官三,曺漢英·朴敬祉·閔應騫,參試官三,具崟·李松老·愼亨胤。
禁府,元格拿囚,啓。
謝恩。刑曹判書徐必遠,副護軍李觀徵。
政院啓曰,憲府官員,朝已引避,卽當處置,以爲進參於明日庭試武科初試試所,而掌令李光迪未肅拜,持平洪受河身病呈疏,尙無處置之事,掌令李光迪,持平洪受河,竝牌招,使之處置,何如?傳曰,允。
謝恩,掌令李光迪。
持平洪受河,司諫朴增輝,正言崔後尙,牌不進。
謝恩,獻納宋昌,正言金世鼎。
府啓,竝引嫌而退,徐待相議,未爲不可,而徑先起鬧,難免率爾,初不論啓,蓋有所待,則別無率爾之失,有何可避之嫌?請掌令李休徵報義金澄,出仕。持平李夏鎭,遞差。答曰,依啓。
前啓,國忌以姑停。
執義金澄,掌令李休徵,就職。
監試官。武科一所,宋昌·李光迪。二所,李休徵·金世鼎。已上朝報
有政。吏批,以尹徵夏爲猉獜察訪,金世鼎爲正言,崔後尙爲正言,尹鏶爲禮曹參判,崔孝騫爲司藝,尹文擧爲大司憲,李一老爲光陽縣監,閔熙爲判決事,尹舜擧爲尙衣正,宋昌爲獻納,李慶徽爲司圃提調,金楀爲直講,李徵厚爲掌苑別提,朴千榮爲金溝縣令,崔國成爲監察,洪柱彦爲坡州牧使,李耆英爲瓦署別提,崔孝騫爲禮賓正。
上在昌德宮。停常參·經筵。
世子宮,藥房問安。答曰,知道。
藥房啓曰,日寒此極,伏未審聖體調攝,何如?昨伏承眼候似減之敎,夜來益有差愈之效乎?臣等,憂慮未弛,敢來問安。答曰,知道。與昨一樣,更觀一兩日,欲爲受鍼矣。
兵曹參判鄭萬和再度呈辭。入啓。
試官趙世煥,監試官朴增輝·崔後尙,牌不進,依承傳罷職。
傳曰,召對爲之。
傳曰,日勢雖晩,左參贊宋浚吉,牌招肅拜後,使之入侍。
傳曰,卿病少間,則欲爲面諭,入來之意,宋判府事處,遣史官傳諭。
謝恩,左參贊宋浚吉。
備忘記,都提調判中樞府事鄭致和鞍具馬一匹,提調判書洪重普熟馬一匹面給,副提調都承旨張善瀓加資,史官宋光淵·李寅煥各上弦弓一張賜給,御醫李東馨加資,實職除授,議藥同參鄭後啓熟馬一匹,豹皮一領賜給。梁濟臣,鍼醫金有鉉竝加資,掌務官李命常準職除授,御醫權愉兒馬一匹賜給,藥房書員廉九翼·金時星·韓碩堅竝本衙門施賞,下人等,令該曹米布磨鍊題給。承傳色趙希孟加資,尹完熟馬一匹面給,豹皮一領,承言色金寬,熟馬一匹賜給,司鑰李孝植·金九澤,各兒馬一匹賜給。
府啓,請前學正金鼎台,罷職不敍。措辭見上奢侈之習,近來漸痼,若不痛革,弊將難救,障衣,是內着,與章服不同,而宗班儀賓及他堂上以上之官,多以錦段爲障衣,此正殿下,大布·大帛躬率儉正之時,而貴近之臣,竟爲華靡,以爲一世之慕,其在事體,殊甚不當,請自今以後,以錦段爲障衣者,一切禁斷。金鼎台緘辭中,極言所停儒生悖惡之行,而特下覈處之命矣。旋因大霈,鼎台推緘,例入於蕩滌中,故其事不得究竟,蓋其儒生罪犯,旣係倫常,則不當仍爲置之,似傷風敎,請令攸司,明査處置。新除授大司憲尹文擧,時在忠淸道石城地,請斯速乘馹上來事,下諭。答曰,不允。末端事,及下諭事,依啓。
前啓,宗班·議賓推考事,停啓。
吏曹啓曰,臺諫有闕,及新恩政事,取稟。傳曰,明日爲之。
召對入侍,領議政鄭太和,判中樞府事宋時烈,左參贊宋浚吉,備局堂上閔鼎重,玉堂南二星·李端夏,承旨姜鎬,假注書洪,史官李寅煥·申翼相,執義金澄。
謝恩,刑曹參議金宇亨。
答兵曹判書洪重普箚曰,省箚具悉卿懇。卿其安心勿辭,調理察職。
大司成差出事,榻前定奪。
副修撰李端夏所啓,全羅道龍安地,有江浦泥生處,本是龍安之境,而舊爲江流所地矣。今則水道,移于林川境,泥生之後,龍安人民,或呈久遠文記,或出新立案,欲還耕作,而宗室平雲君,追往呈狀,仍治築堰,龍安人民,與之接訟,累年未決,癸卯年兩邊,俱呈狀于憲府,其時小臣,適爲龍安縣監,取考兩邊文狀,案其先後,定其立落,決給龍安人民,而宮家,亦有出物築堰之費,故量給若干田結矣。今聞一公主房差人下去,欲點此地設庄,風聞雖未心信的,而南來士人,多有言之者,若果有是事,則卽令該曹禁斷,何如?上曰,旣已決給,則宮家,何可更爲折受乎?令該曹査問禁斷,可也。
執義金澄所啓,錦段障衣禁斷事,雖已不允爲批,而卽今去奢之道,在於革罷痼弊,務從儉約,如此小事,殿下猶不能決斷,臣竊慨然。上曰,予意以爲,障衣,與章服無異,常時所服,則不可用錦段,至於障衣,則着之公服內,亦一章服中物也。似不當禁斷,不爲允許矣。判中樞府事宋時烈曰,殿下有意於祛奢,則當躬先儉約,以率群下。障衣一事,雖是小節,而禁之亦當矣。上曰,然則入於禁條之中,以之禁斷,可也。已上朝報
上在昌德宮。停常參·經筵。
校理金萬重,加資肅拜。
藥房啓曰,伏未審夜來,聖體調攝,何如?眼候加減,亦何如?昨日開講引接,至于日昃,不瑕有添傷之患耶?臣等,不勝憂慮,敢此問安。答曰,知道。時無加減矣。
行判中樞府事鄭致和箚子。大槪,病勢猝劇,不得趨詣問安。內局提調懇乞遞免事,入啓。答曰,省箚具悉卿懇。卿其安心勿辭,從容調理。
府啓,臣等,將金鼎台事,連日論列,而未蒙允兪,臣等,竊未曉聖意之所在也。鼎台挾其憤懥,詆辱臺諫,至曰苟非倫紀滅絶之人,豈有營護申救之心云。其辭氣悖慢,至於此極,人心世道,誠可寒心,此豈施以推考薄罰之罪哉?請前學正金鼎台,罷職不敍。
前啓,今後爲錦殷障衣者,一切禁斷事,停啓。
京畿監司書目,水原呈,以右承旨南九萬,辭職上疏上送事。
答府曰,不允。
明日冬至陳賀時,開門差早。
武科庭試初試一所參試官權格,移拜臺諫,代李觀徵。已上朝報
有政。吏批,典籍,新及第閔弘道,司圃別提,新及第朴業生,以權格爲司諫,李奎鎭爲持平,尹鏶爲大司諫,趙遠期爲兵曹正郞,李厚徵爲兵曹佐郞,趙聖輔爲正言,閔弘道爲典籍,朴業生爲司圃別提,張善瀓·趙希孟爲嘉善。
兵批,以李時述·朴爲副護軍,李夏鎭爲副司果,李東馨爲正言,梁濟臣·金有鉉爲嘉善。
吏批啓曰,判書朴長遠,以武科試官,試所進去,參判李慶徽未肅拜,小臣獨政,未安,何以爲之?敢稟。傳曰,只出緊任。
洪萬容,以武科一所差備官,以試官意啓曰,本所差備官鄭東美,稱以病重,開場二日,連不進參,事極可駭。武臣兼宣傳官鄭東美,令攸司囚禁科罪,何如?傳曰,允。
假注書,金學培。
又以兵曹言啓曰,庭試武科初試一所參試官權格,今日政,移拜司諫,自前武科試官,除授臺諫,則有改落點之規,令政院望單子還入,改落點之意,敢啓。傳曰,知道。
又啓曰,缺李觀徵,旣已改落點矣。闕門已閉,明日待開門牌招進參之意,敢啓。傳曰,知道。以上燼餘
上在昌德宮。停常參·經筵。
未時,太白見於巳地。
護軍李東馨·金有鉉,加資肅拜。
世子宮,藥房問安。答曰,知道。
大王大妃殿·王大妃殿·大殿·中宮殿·世子宮,政院·玉堂冬至問安。答曰,知道。
掌令李光迪上疏。大槪,玆當陽復之日,猥陳蒭蕘之言,以備財擇事。入啓。
藥房啓曰,伏未審夜來,聖體調攝,何如?眼候,比昨加減,亦何如?曾有更觀一兩日,欲爲受鍼之敎,必須詳知卽今症候,然後可以議定。臣等,不勝憂慮,敢來問安。竝此仰稟。答曰,知道。雖無差愈之效,亦無所加之事,觀勢爲之,可也。今後,勿爲逐日問安。
開城留守書目,眼疾卒劇,專廢坐衙,乞遞職名,以便公私事,啓。傳曰,勿辭,調理察職事,回諭。
咸鏡監司書目,道內癘疫人二百十五名內,方痛一百二十九名,向差七十五名,死亡十一名緣由事。又書目,鏡城呈,以內奴愛一妻,爲虎囕死,驚慘事。又書目,道內前後致斃牛馬之數,已至二萬二千八百三十首。
兵曹參判鄭萬和三度呈辭。入啓。加給由。
世子宮,二品以上·六曹問安。答曰,知道。
府啓,請前學正金鼎台,罷職不敍。今此陳賀時,班列甚爲稀疏,而西班,則尤甚數少,其怠慢之習,誠極不當,除衆所共知病故之人外,其餘不參人員,竝命推考。答曰,依啓。
兵曹判書洪重普初度呈辭。入啓。
假注書洪覩服制,代金學培。
武一所差備官,以試官意啓曰,本所差備官鄭東美,稱以病重,開場二日,連不進參,事極可駭,武臣兼宣傳官鄭東美,令攸司囚禁科罪,何如?傳曰,允。
院啓,請鳳山郡守鄭東卨罷職。前戶曹正郞呂台齊,不可遞差而止,請前正郞呂台齊,罷職。竝措辭見上先王昇遐之時,雖深山窮谷愚夫愚婦莫不奔走號慕,而前正郞都愼與,前縣監孫處愼,典籍孫湍等,乃於國恤成服之日,率其無賴徒黨,辦備酒肉,公然會飮於鄕校,是可忍也,孰不可忍也。愼與,方以他罪在於編配之中,而湍,則尙保職名,公議憤菀,久而愈激,如此無倫不道之人,不可置之衣冠之列,以貽搢紳之羞,請前縣監孫處愼,典籍孫湍等,削去仕版。
禁府,鄭東美拿囚。啓。
答院曰,不允。末端兩件事,依啓。
行判中樞府事宋時烈上疏。大槪,疾病添劇,未趨賀班,惶恐待罪,仍陳愚見,以申榻前所達事。入啓。已上朝報
上在昌德宮。停常參·經筵。
傳曰,還下去差使員,留待。
傳曰,召對爲之。
忠淸監司書目,保寧呈,以待敎趙師錫辭職上疏,上送事。
黃海監司書目,谷山郡守李弘祖,今月十四日遭母喪事。又書目。白川呈,以十一月當,騎兵李莫福等十一名,渰死事。
武二所差備官,以試官意啓曰,餘字擧子方以正,與所納戶口名字不同,故拔去之後,還復潛入場中,終致現捉,其爲情迹,殊極荒唐,令攸司推治,何如?傳曰,允。
左參贊宋浚吉箚子。大槪,向於筵中,伏承太極陰陽圖子投進之命,敢具箚以獻事。入啓。
領議政鄭太和箚子。大槪,齒牙之痛,方劇,不能趨赴召對,惶恐待罪事。
傳曰,今此庭試武科初試,已定額數,二技入格者,如不滿定數,則武才一技入格者,及講書中一書粗以上者,竝爲通融,準額數出榜事,分付兩所擧行。
召對入侍,左參贊宋浚吉,備局堂上閔鼎重,玉堂金萬重·李端夏,承旨南龍翼,假注書金學培,史官洪萬鍾·申翼相,正言趙聖輔。
傳曰,還下去,差使員等,召對罷後,使之入侍。
武一所差備官,以試官意啓曰,號子擧子洪禮賢,入射時,欲以其同字擧子朴行敦所中之矢,爲自己所中,先入暗署其名於單子及其矢,自都廳不爲封上之後,敢爲持矢來訴,情狀發露,事極駭愕。擧子洪禮賢,令攸司囚禁治罪,何如?傳曰,允。
戶曹參判張善瀓上疏。再呈入啓。
刑曹,賊人忠吉·順興·方豐年·庚辰等,西小門外行刑。啓。
正言趙聖輔所啓,請鳳山郡守鄭東卨,罷職。措辭見上上曰,更加詳察處之。
副修撰李端夏所啓,小臣,因閔鼎重所達量田事,亦有所懷矣。大典量田條曰,常耕者,稱正田,或耕或陳者,稱續田,正田而土品瘠薄,禾穀不遂者,續田而土性肥膏,所出倍多者,式年有改正之規。蓋慮量田時,有未詳盡,而設此法也。頃年京畿量田時,山郡瘠薄之田,多入正田,陳荒之歲,亦出租稅,民或稱冤,臣曾以此意,陳疏請於年分事目中,頒布改正之意,蒙許施行,而猶未能行者。該曹責,使各邑得續田,還爲正田者,以充正田,還爲續田之數,而山郡,難得續田之可爲正田者,事終不行,若令田夫着實,而仍爲摘奸,有妄冒者,繩以重律,則可以覈實改正,請於他道量田時,一體擧行,何如?上曰,戶判,前掌量田,考出改正,可也。又所啓,閔鼎重前任咸鏡監司時,量田監官犯罪之人定配者,多矣。畢量後,他人則皆已啓聞減等,而其中李東白,尙未蒙宥。東白,乃壬辰倡義人李鵬壽之孫也,似當有分揀之擧矣。閔鼎重曰,東白,以量田時都監官,收合布疋,以爲行賂之計,故摘發,全家徙邊矣。其時被罪之人,皆已減等,而此人則罪名旣重,故尙在編配之中,而果是倡義人子孫也,若以此議監,則亦或激勸之一道也。上曰,有功子孫,特爲減等。又所啓,自古國家,申明法令,然後凡有所修擧,而我國大典冊,絶無而僅有,內而各司,外而州郡,皆無所儲,故凡干法令,未有考據,疏漏甚矣。請令校書館,開刊頒布,何如?上曰,平安道,有新刊板子云,使之印出百餘件上送,而且令全羅道,卽爲開刊印送,俾得頒布內外事,分付。戶曹判書閔鼎重所啓,北道試才時,直赴會試者,亦有之,而其中一人,今纔上來云,雖未及付於別試殿試,使之許赴於庭試,何如?上曰,遐方之人,上來未易,特付庭試。又所啓,茂長敗船人吳暹,方在囚推中矣。近日其族屬等,各自備納云,若連次用刑,則當此冬月,徑斃可慮,準數備納間,姑爲停刑,何如?上曰,依爲之。已上朝報
訓局啓曰,明日,習陣日次,而今此庭試初試,軍中執事知彀旗牌官及馬·步兵,錄名赴擧者,多至千餘人,習陣時將不成行伍,罷場後,退行之意,敢啓。傳曰,知道。已上訓局謄錄
洪萬容啓曰,罪人行刑單子,旣已入啓,而召對之命遽下此際,缺殿坐之時,則罪人行刑,不得爲之,召對罷後擧行之意,敢啓。傳曰,召對前,自當擧行,不必待罷後矣。
吳斗寅,以兵曹言啓曰,今日乃禁軍習陣日次,而非但方爲設科,氷板馳突,恐有戰馬致傷之患,冬三朔及正月一朔,勿爲設行事,曾已定奪。限正月停止之意,敢啓。傳曰,知道。
又以武科二所差備官,以試官意,啓曰,有一擧子,踰墻出去,現捉於禁府邏卒,問之則前行部將洪時範,與入門官,相知入來云。渠以應赴之人,敢與錄名官,潛通出入,事涉綢繆,情甚可惡,入門官等,亦難免同情相應之罪,擧子洪時範及訓鍊奉事徐忠誠·金經,竝令攸司囚禁推治,何如?傳曰,允。
又以武科試所差備官,以試官意,啓曰,入門官訓鍊奉事徐忠誠·金經,旣有拿命,其代,令該曹改付標啓下,何如?傳曰,允。
上御養心閤,召對入侍,左參贊宋浚吉,戶曹判書閔鼎重,參贊官南龍翼,侍讀官金萬重,檢討官李端夏,正言趙聖輔,假注書金學培,記事官洪萬鍾·申翼相,萬重,進讀心經,顔淵問仁章朱子註,自又曰,止缺仍爲解釋曰,朱子此言,非以克復爲易也。缺所照,私欲淨盡,雖有纔差失,如洪爐點雪,旋卽缺矣。浚吉曰,洪爐點雪之喩,與一服藥打疊之言,互相發明矣。萬重曰,人欲,有輕重,工夫,有難易,摧山墳壑,言其難也,洪爐點雪,言其易也。顔子問仁,告之以克復,樊遲問仁,告之以居處恭執事敬,若以後學言之,則克復之訓,雖曰精切,而下手要緊之語,不如告樊遲之尤切也。上曰,各隨其人之高下而言之,故所答不同也。浚吉曰,天理人欲,迭爲消長,比之尺度,尤易明白,十寸爲一尺,十分爲一寸,天理長一寸,則人欲消一寸,天理長一分,則人欲消一分,缺陰陽進退之幾,亦如此矣。萬重曰,缺此爲天理,彼爲人欲,而事到面前,則每爲人欲缺小路云者,乃設譬之言也。此段語脈,與離騷經,亦相貫通,離騷經所謂彼堯·舜之耿介,旣遵道而得路者,卽此註所謂大路也。缺幽昧而險惡者,卽此注所謂小路也。雖戒學者之言,國家治亂,亦莫不如此矣。上曰,中原冊子,多以語錄成篇,而我國之人,未易解曉,未知外間,有解釋抄書者乎?鼎重曰,鄭瀁,有撰出一冊,而亦多有疏漏處矣。上曰,弘文館,與判府事諸儒生,探得校正以進,可也。鼎重曰,姜弼周,以語錄得科,其後士子,多有好尙者,亦似有弊矣。上顧浚吉曰,朝進圖子,纔已見之,如有所陳之言,陳之,可也。仍命左右,展圖於前。浚吉進曰,此非臣之私意杜撰者也。本出於濂溪太極圖,而旁取諸儒之說,而目昏精耗,倩人撰出,故多有不精者矣。仍以手歷指圖中陰陽之畫,極陳人物氣化形化之端,五行相生相克之理,縷縷無餘,言畢,正言趙聖輔啓曰,朝家擇寄,莫重閫臬,而西北爲最,況此時西帥,尤當愼簡。新除授兵使具文治,缺素乏計慮,特以門閥,累掌邊閫,而徒事剝割,缺所爲,旣已如此,則尋常職事,缺寄,以爲緩急之用乎,缺具文治,罷職。上曰,不允。缺戶判閔鼎重啓曰,守禦廳·禦營廳下人料布,以其本廳新設之故,自戶曹題給矣。今則設廳已久,各有米布,此後更勿題給,何如?上曰,依爲之。又啓曰,黃州判官元格,多有虛結,故臣自該曹,啓請拿問蒙允矣。今聞外議,皆以該曹請拿,爲非矣,極爲惶恐。上曰,不但此也。前日禮曹,亦有如此等事,予每欲言之,而未果矣。鼎重曰,臣處事顚錯,待罪。上曰,一時差失,勿待罪。端夏曰,弘文館下人料布,前以貢布分給矣。今則數少,不能徧及,大槪各司胥吏,不均甚矣。稍有米布之所,則任意加數,與大典所載,大相不同,極爲可駭,雖是細事,而一從大典釐正,似當矣。上曰,大典本數,及各司加立,詳考書啓,可也。龍翼曰,判府事宋時烈,久在城外,使之速爲入城事,已承傳敎,何以爲之?上曰,臨罷時,史官,親承傳敎以出,仍罷出。上曰,差使員等,以此招入。永同縣監洪柱演進。上曰,幾時到任?〈對〉曰,二月到任矣。上曰,弊端,如何?對曰,大同之後別無弊瘼矣。上曰,農事何如?對曰,稍實矣。上曰,本邑與何地接境?對曰,與沃川·黃澗相接矣。田結幾何?對曰,一千四百三十九結矣。幽谷察訪裵榮成進,上曰,幾時到任?對曰,前年三月到任矣。屬驛幾何?對曰,十九矣。馬政,如何?對曰,僅僅成樣矣。靑田察訪尹後衡進,上曰,無弊端否?對曰,本驛,自前每一馬戶,分給畓四石種,田三日耕,以爲養馬之資矣。己亥年,本道監司元萬石,具由啓聞,各一馬戶,竝定驛卒十八名缺而一人一朔所養之費,米太各十二斗,正木一疋矣。馬兵缺二朔所養,則依此倍徵,故貧寒驛卒,不勝其苦,數年之內,散亡甚多,且館軍元數一千八百七十二名,而壬辰兵亂之後,散亡殆盡,時存者不過一百五十一名矣。勢難成樣,而所屬各邑歲抄時亦只抄送若干名,以爲塞責之地,極爲悶慮矣。上曰,言于該曹,分付本道。開城敎授金韶夏進,上曰,敎授所掌者何事?對曰,考講儒生,課試製述矣。上曰,士習,如何?對曰,士習何能淳朴乎?重林察訪宋光濂進。上曰,到任幾何?對曰,上年九月到任矣。上曰,無弊端否?對曰,各驛例有助役之法,而重林所屬七驛,則或有之而不得充數,或元無助役之處,自前察訪,或移文請給而各邑,無意定送,流來例法,終不擧行,殘弊驛卒,勢難支堪矣。上曰,亦言于該曹,分付本道。臨罷,上招史官下敎曰,判府事久處城外,事甚未安已,令該曹擇定靜室,斯速入來,以副予意事。史官措辭傳諭,遂罷出。以上燼餘
上在昌德宮。停常參·經筵。
右承旨姜鎬辭職上疏。入啓。遞差。
世子宮,藥房問安。答曰,知道。
兵曹判書洪重普再度呈辭。入啓。加給由。
傳曰,還下去差使,留待。
藥房啓曰,休未審夜來,聖體何如?調攝之中,連有引接之擧,不無添傷之慮,臣等,憂喜交至,敢來問安。答曰,知道。症候,當言于醫官矣。
持平李奎鎭啓曰,臣積病之餘,添得寒疾,適會新命,又降此際,而終不能出肅於至日陳賀之列,自念分義,已極隕越。繼聞本府,有班列稀疎之論,尤不勝瞿然之至。卽當自劾,而身貼床席,未能運動,俟得少蘇,今始來避,臣之罪戾,至此尤大,請命遞斥臣職。答曰,勿辭,退待物論。
大司諫尹鏶啓曰,以臣駑下,數日之內,連忝院府之首,不知聖明,何取於衰替如臣,而誤恩至此隆疊哉?方在惶隕之中,伏見憲府,以賀班甚稀,請罪不參之人,尤用悚慓,無以自容,臣之衰病,比來轉劇,而加以寒疾猝重,旣不得出參於點班之時,公議之斥,臣實難逃,何敢晏然於諫席乎?臣專蒙洪造,絲毫無補,瀆擾是事,臣罪於此,又加一節,請命遞斥臣職。答曰,勿辭,退待物論。
左承旨李程書啓,臣敬承聖命,往諭于左議政許積,則以爲,臣之廢務,已至三月,臣之瀆擾,亦三月矣。臣之罪戾,萬殞難贖,日夜悸恐,只俟嚴譴,不意玆者,反蒙異恩,近侍臨門,諭以聖旨,臣於拖之中,奉讀綸音,罪重恩深,益不知置身之所,臣之病勢,十分危劇,惟不保朝夕是懼,趨走承命,斷無其路,伏地涕泣,不知所達云矣,敢啓。傳曰,知道。
武二所差備官,以試官意啓曰,有一擧子,踰墻出去,現捉於禁府邏卒,問之,則南行部將洪時範,與入門官相知入來云,渠以應赴之人,敢與錄名官,潛通出入,事涉綢繆,情甚可惡,入門官,亦難免同情相應之罪,擧子洪時範,及訓鍊奉事徐忠誠,竝令攸司囚禁治罪,何如?傳曰,允。
禁府,徐忠誠拿囚。啓。
傳曰,還下去差使員,引見。
左議政許積箚子。大槪,冒萬死更申崩迫之懇,乞遞職名,以便公私事。入啓。
藥房再啓曰,臣等昨日入侍時,自上有失音之候,方切憂慮,卽伏聞醫官等所傳之言,則一樣不安,而夜則比晝甚加云,不可不速用和解之劑。前日進御淸肺湯,加黃連薑汁炒一錢,連進三貼,宜當云,此藥劑入之意,敢啓。答曰,知道。
答領議政鄭太和箚曰,省箚具悉卿懇。卿其安心,勿辭調理。仍傳曰,遣史官傳諭,遣內醫看病。
吏曹啓曰,承旨有闕,政事,取稟。
檢閱申翼相書啓,臣承命往諭聖旨于行判中樞府事宋時烈,則以爲,前日召對,力疾詣闕,仍致添劇,方此昏倒,無計遷動矣。玆伏承史官,來宣聖旨,諭以入處城裏,承命惶恐,罔知所措,當竢少間,更入文字,陳此危悃云矣,敢啓。傳曰,知道。
以宋判府事敦諭書啓,傳曰,遣御醫權愉看病。
答待敎趙師錫疏曰,遞差。
平安道進士李繞等上疏。下該曹。
答右承旨南九萬疏曰,遞差,元疏,啓下禮曹。
答戶曹參判張善瀓疏曰,省疏具悉。循常之事,何用辭爲?安心勿辭焉。
答掌令李光迪疏曰,省疏具悉。嘉爾進言之誠,所陳之事,予當留心焉。
答同知李元禎疏曰,省疏具悉。卿其勿辭,救護母病,從速上來。
答左參贊宋浚吉箚曰,省覽箚辭,又觀圖子,誠誨切至,不可不置諸左右而觀覽焉。開刊事,當令該官擧行。
答行判中樞府事宋時烈疏曰,省覽卿疏。勤懇之語,無非至誠中出,予雖不敏,可不留心而省察焉?卿其安心,益加善攝,亦勿待罪。
行判中樞府事宋時烈箚子。大槪,疾病漸苦,未卽仰承聖敎,不勝惶恐,仍乞因留郊外,以便調治事。入啓。
司諫權格啓曰,人家繼後者,年老無子,嗣續無托,取人之子,爲己之子,此乃合乎天理,順乎人情之事也。左尹權坽之所後子斗章,年纔三十,其妻方有孕,而乃取其姪斗樞之子,爲斗章之後,坽不待其婦之生子,而汲汲爲斗章立後者,其意不欲以斗章所生之子,爲宗孫故也。父子之間,設心造計,如此,豈人道之所宜有哉?且斗樞,不顧義理之乖舛,貪其財理,輕以其子,許後於斗章,亦非士大夫之所忍爲也。物議譁然,莫不爲駭,今日臣發言於同僚,欲爲論啓,則同僚,不以臣言爲非,而或稱律輕,或諉愼重,辭說不適,終始退托,顯有牽情之色,臣竊惜之。臣旣見輕於同僚,何敢一刻苟冒乎?請命遞斥臣職。答曰,勿辭,退待物論。
府啓,凡於斷罪之際,直請拿問,乃備局·金吾及臺官之事,其餘該曹,則不敢請拿者,自是流來體例,頃日禮曹之請拿德陵參奉,及戶曹之請拿黃州判官,皆前例所無之擧也。有傷事體,且關後弊,請禮曹及戶曹當該堂上郞廳,竝命推考。持平李奎鎭,引嫌而退,適有疾病,未及出謝,則不參賀班,何必爲嫌,請命出仕。答曰,依啓。
傳曰,政事,明日爲之。
答左議政許積箚曰,省箚具悉卿懇。疾病如此,予深慮念,而但卿之氣力,予已想矣,何用固辭乃爾?須體予意,亟斷來章,臥閤論道,以副至望。仍傳曰,遣史官傳諭。
吳斗寅,以都摠府言啓曰,今日入直軍士,中日習射,請出標信。傳曰,知道。
又以御營廳言啓曰,政院,招致本廳郞廳,直赴御營軍等,掖庭及政院下人處賄賂事,査啓事,分付矣。缺直赴御營軍等,今番殿試時,皆已上京,而缺未及收合,詳細査覈,追乎啓達計料,而將官等處,先爲推問,則中日單子,大將,成貼立呈,政院入啓,則馬兵,騎篘五發五中,片箭三發三中者,砲手,鳥銃三柄貫三中者,自上特下直赴之命,則掖庭政院下人,少無夤緣用情之處,雖用賄賂,知其無效,則豈有是事云。十月十二日,中日步軍射手吳威立,片箭三矢,貫一中,邊二中,而未蒙恩典,時留京中。故推問用情之事,則吳威立招內,當該哨官李煌,言於渠曰,萬一有直赴之命,則政院使令及本廳中軍廳書員,訓鍊院下人等,傳喜之故,責徵其酒債,或奪其所着之衣,缺豫備,俾無臨時難辦之患云。故吳威立,欲得銀兩而不得,貸得價布四匹,以待矣,終無特命,故欲觀光庭試,仍留京中云矣,敢啓。傳曰,事極驚駭,不可尋常推問而止,令攸司囚禁覈處之。
洪萬容啓曰,臺諫出仕事,命下矣,闕門已閉,明日待開門牌招之意,敢啓。傳曰,知道。
又啓曰,卽伏見江華留守金徵,定配罪人放未放不得區別事啓本,油染處甚多,殊無敬謹之意,極爲非矣。江華留守金徵,請推考,何如?傳曰,允。
左議政許積箚曰,伏以臣於日昨,又奉近侍,傳宣聖旨,其所以慰勉誨諭微臣者,愈往愈切,臣惶悚感泣之中,不敢旋事塵瀆,徊徨數日,或冀疾病之少愈,乃於昨日,始得缺開戶於三朔之後,以致風寒,外襲於大虛之餘,半晌戰掉,終宵昏眩,頭部之疼痛,胸膈之煩悶,比前加一倍。舊病旣深,添此新恙,眞所謂雪上加霜者,此無非臣福過災生,死期已迫而然也。臣雖欲揣分思義,忍死就列,顧其勢末由也已。玆不得不冒死更籲於天地父母之前,伏乞聖慈,將臣職名,竝賜遞改,以便公私,不勝幸甚。
領議政鄭太和身病辭疏。入啓。
判中樞府事宋時烈上疏。伏以聖慈,悶念微臣缺閑地,雖沒齒於輦轂之下,有何拘攣難安缺無補,恩遇日加。古語云,食而怠事,必有天殃,缺人雖不言,鬼必深誅,臣日夕憂懼,如集于木,缺聖旨,將以處臣,臣益以驚駭,渾身缺息之家缺可容膝,而只是臣之所寓,頗缺調病,故缺息矣。不料聖明,必欲臣之密邇警衛,當此缺一夫向隅,亦足傷和也。大抵臣之虛受恩私,誠不可計,留一日,而誤一日之恩,留一月,而誤一月之恩,誤一日之恩,則負一日之罪,誤一月之恩,則負一月之罪,臣竊自計度缺罔加之地矣。臣雖至愚,寧不知懼?且臣宿疾沈綿,至今頓進,雖蒙聖慈,每致醫藥,而氣血已脫,萬一無幸,一朝溘然於此,爲世之大譏,亦豈聖世之所願聞?伏乞聖慈,矜臣情勢,許其歸死,則始終罔極之恩,將如何稱塞也?臣不勝懇迫祈望之切。
同知中樞府事李元禎上疏。伏以臣僑寄京口,活計艱辛老母在堂,未免呼寒,每値冬月,不病幸矣。向由木道,來泊忠原,東亦客也,而實出於家中事勢之不得已也。旅寓荒凉,將攝失宜,始風寒之外感,終致痰熱之內攻,凝氷燃火,頃刻異候,煙浮霧塞,昏眩難狀,飮噉全廢,咳喘重發,衰遲氣力,耗敗甚速,曾未半月,猝濱危域,臣在啓下,晩始得聞,焦憂煎慮,骨驚心悸,蒼黃呈單,幸蒙休暇之恩。奔走歸來,得遂扶救之願,母子相對,當歡反臣感激鴻私,圖報無路。惟宜遄尋歸路,恪謹造朝,以爲少伸分義之地耳。力所可及,此外靡他,而第念母病,雖有向蘇之望,目今見症,尙在危苦之中,沈綿床席,氣息如縷,缺藥餌奏效,決非旬月可瘳,今欲踰時引日,遲待差復,則職名不可虛帶,貪榮戀祿,黽勉捨去,則至情有所不忍,狼狽旋迫,進退路窮,瞻望蓬瀛,竟未還赴,臣罪至此,萬殞莫贖,而顧臣情缺有可恕,西山之餘景漸薄,寸草之危誠,已切,況今耄病缺,豈是人子遠離之時乎?肆將崩迫之懇,仰于仁覆之天,伏乞聖慈,俯垂矜諒,將臣本職及兼帶宿衛之任,亟命遞免,俾專救護,則恩山德海,死日生年,臣無任兢惶激切祈懇之至。
掌令李光迪疏曰,伏以嗚乎,邦運之扤揑,胡至此極。仰而天之威,赫矣,俯而民之詆,極矣。內則無可恃之勢,外則有爲虞之機,危亡之象,禍亂之兆,如火之益勢,如水之益深,殆哉岌岌乎,若不得以少延也,如臣眇末,中夜以興,未嘗不太息而流涕,其爲廊廟之憂虞,益復如何哉?仰惟殿下之聖德,必將惕然而改圖,庸詎知仁愛之天,警我殿下,而玉成于多難興邦也。嗚呼,剝盡則復,天道之常也。六陰之坤,由於一陰之姤,而三陽之泰,由於一陽之復,則傾否回泰之幾,意者正在於今日也。臣於冬至陽生之辰,竊有所感於心也,方窮冬積陰之時,乾坤閉塞,萬物藏蟄,寂然寞然,天之生物之心,幾乎熄矣,而一陽初動於子時,生意已發於地中,斯爲冬至之候,而在易,爲復卦之義也。是以聖人之作易也,以地雷之復,次於山地之剝,而於其卦辭,則以天道之復,言之,於其爻辭,則以人心之復,言之,蓋天無一陽之復,則群陰凝沍,生意遏絶,而天之道,熄矣,人無一念之復,則衆慾交蔽,天理晦蝕,而人之心,亡矣。復之時義,豈不大矣哉?然則窮陰旣極,陽氣闖然者,天道之復也,物慾旣蔽,善端藹然者,人心之復也,國運旣否,否極泰來者,世道之復也。夫體天道之復,盡吾心之復,而爲世道之復者,豈非殿下今日之責乎?臣請以人心之復,爲殿下反復而陳之,人之一心,善端綿綿,發見呈露之無時,而缺一副當私意駁雜,終至於摧沮而梏亡。故必須敬以存養,缺靜時,而不使天理壅閼,敬以省察於動時,而不使人心缺然後克私,如分桐葉,存理,如護勾萌,其於復缺伏願殿下,體復之義,盡復之道,而存養於靜時,省察於動時,凝旒紫極,夜氣淸明,而萬慮澄處,天理自呈,則火燃泉達者,必能擴而充之,天臨玉座,機務有萬,而應事接物,私意或間,則鋒銛馬悍者,必能遏而制之,使善端之萌蘖,春噓而物茁,缺纏繞,打疊而厥殺,則道心長一分,而人心消了一分,天理存一分,而人欲除了一分,是心之復,如一歲之復,而旣冬而春,如一日之復,而旣昏而晝矣。噫,至日,陽生之日也,復卦,陽長之卦也。當陽生之日,誦陽長之卦,而尤有感於扶陽抑陰之義也。夫一陽一陰相缺者,乃天運之不能自已,而聖人之所以扶陽而抑陰者,何也?缺陰耦而陽奇,陽爲善而陰爲惡也,陽爲公而陰爲私也,陽爲君子而陰爲小人也。惟其一也,奇也,故陽之道,易消而難長,惟其二也,陰也,故陰之道,易長而難消,此所以爲善則難,而爲惡則易,私勝公者多,而公勝私者少,君子常不勝小人,而小人常勝君子者也。嗚乎,人君一念之間,不純乎天理,而少有私累,則便是陰長而陽消也。一政一令之行,有未能大公至正,而或有偏係之失,則便是陰長而陽消也。雖曰任賢,而不能勿貳,雖曰去邪,而不能勿疑,俗論肆,而淸議不行,善類退,而邪侫競進,則君子之道,日以消,小人之道,日以長,是謂外陽內陰,而爲否之象也,可不畏哉,可不戒哉?伏願殿下,必扶乎陽,必抑乎陰,克己復禮,而毋以人心勝道心,剛健中正,而毋以私意遏公道,專用儒賢,而毋以俗流間士類,其於進君子退小人,能致小往大來之休,則陽剛之德,允合乾道,朝著淸明,陰沴自消,化陰濁之世,爲陽明之治矣,其於世道之復也,有何難哉?臣之所謂仁愛之天心,警我殿下而玉成之者,亶在是矣。伏惟聖明,留神焉。敢以天道人心之復,扶陽抑陰之道,竊附古人遇時箴戒之義,玆當陽復之日,猥進蒭蕘之言,而以備聖人之擇,狂僭多矣,愚妄甚矣。臣無任激切屛營之至。
戶曹參判張善瀓疏曰,伏以臣,世子病患時,藥房提調有賞加之典,臣聞命惶感,悚恧繼之,頃者世子遘疾,上下憂惶,幸賴神祇之冥佑,旋覩勿藥之慶,此誠宗社國家之鴻福,豈復有人力於其間者哉?臣待罪藥房,隨例輪直,昕夕起居而已,若以此至蒙陞資,則豈非僭越之甚者乎?夫爵賞,明主之所愼,虛受,君子之當戒,一有濫焉,勸懲都紊,僭予之愆,終歸於朝家,臣於此,雖欲冒受,有不可得者也。臣自被恩命,缺環顧循省,若無所容,伏願聖慈,曲諒危悃,將臣新缺,亟命還收,以重名器,以安愚分,不勝幸甚。
待敎趙師錫,伏以臣,伏蒙恩暇,歸覲臣父,榮踰微分,感極私悃。固當趁卽上去,奔走供職之不暇,而第臣一經大病,餘症尙痼,少有所感,輒復添苦,長路跋涉,重觸風寒,僵臥旅次,幾死幸甦,舁疾作行,僅僅得達,而痛勢轉劇,委頓床席,寒熱交攻,飮啖全廢,哮咳極盛,元氣苶然,旬日之內,差復難期,史局之任,旣非閑漫之比,而由限已過,又無自力之勢,揆以分義,實切惶隕。今臣病情,若有一分登道之望,則何敢仰瀆宸嚴之下,自速逋慢之誅哉?疾痛之極,不得不冒死呼籲於天地父母之前,伏乞聖慈,俯察微懇,亟許遞臣職名,不勝幸甚。
右承旨南九萬疏曰,伏以臣,叨冒近密,未盈一望,而迫於私悃,猥請恩暇,臣誠惶懼,若無所容。揆臣分義,所當竝日趲行,還供夙夜,然臣之職,不比閑漫,不可一日曠闕,而臣之還期,近猶在一月之外,其前決無仍帶之理,伏乞聖明,卽賜遞改臣職,不勝幸甚。且臣竊有區區之懷,欲得淸燕之暇,而一陳之,今旣違離,敢此冒缺先朝壬辰歲,有增廣別試。故參奉臣韓五相,登名於缺及殿試,遭其父喪未闋服,仍喪其母,哀毁踰缺禍相繼,後嗣淪沒,竊念五相,弱冠知名,蔚有聲譽,缺不幸短命,終不書名於紅紙,身後無人。又無以聞缺傷之,昔唐帝,推恩枯骨,葬以進士之服,人到于今缺旣參會試,則登第也,但未及定甲乙於殿試耳。缺特賜一名之第,以慰長逝者魂魄,其於國家愛缺無不可,伏願聖明俯諒微忱,詢之有司,或追錄於缺,或別付於明春之新第,使顯遂之典,罔間於幽明,缺不勝萬幸。臣與五相,缺筆硏,曾有愛慕之心,缺致用於世矣。竊聞今玆別試,凡文武直赴,越例竝付,可見朝家取士如不及之盛意,而獨悲泉下之鬼,已障作人之世,枯魚,有過河之泣,落葉,增逢春之恨,肆切白季之情,敢效令狐之請焉。臣無任瞻天望日祈懇戰慄之至。啓下禮曹,無回。
平安道進士李等疏曰,伏以關西一道,地僻且左,仁賢之化,旣逖,絃誦之聲,久寂,生於是地之人,雖是有志業儒,留意向學者,實鮮師友之益,又無藏修之所,苟非拔萃出群之才,則類不免蒙愚孤陋而止。臣等,俱以偏鄕末學,嘗竊自慨然於是,而抑臣等所以爲幸者,臣等,竊惟念先正臣文忠公金尙容,曾於六十年前,來莅定州,一道之人,已快祥麟之爭覩,而文忠公之弟文正公金尙憲,亦因以往來于玆,文翁儒化之外,且有存過之妙,至今鄕老,猶能嘖嘖言之,遺風餘澤之入人者,固難以言語形容,則此豈但臣等一道之幸哉?抑國家培養之澤,至是而殆無憾矣。一方之人,追思益篤,謀所以崇奉之盡其禮,遂相與創建書院於本州,竝享二臣,而春秋焉俎豆之,以寓尊仰之心,以存矜式之方,使一道之冠儒冠服儒服者,無不因是而感發,賴此而知學,終不至貿貿,則二臣之惠後學,其亦大矣。若夫文正公,則當邦家喪亂之日,有缺蹈之志,龍灣咫尺,泰山仰止,一路之高躅重過,則天下之人,尙且聞風而興起,況此一邦之人,實同親灸哉?二臣之文章道德節義事功,建諸天地而不悖,質諸神明而無愧,眞可謂與日月爭光,而業已殿下之所洞悉,國乘之所詳載,婦孺輿儓之所共誦,則豈待臣等之區區贅陳於今日乎?第念尊其人,則必有其祠,有其祠,則必頒額號,粵,自缺今日,未嘗或廢者,非爲一時民人之情願,蓋是缺定,則惟此一祠,獨可闕頒額之典哉?況關西之地,有淸北缺之分,而臣等所居之地,卽所謂淸北也。淸南,則間有書院之設,而淸北,則只有此一祠,朝家崇奬之典,固無遠邇之差,而至於激勵學者,聳動觀瞻,尤不可不先於遐方也。此臣等,尤有所想望於崇德報功之日也。伏願殿下,俯察二臣實合褒賞之典,特軫臣等竭誠籲呼之懇,亟下宣額之命,俾彰尊道之美,不勝幸甚。啓下禮曹,啓目粘連,啓下是白有亦,觀此平安道進士李等上疏,則爲故文忠公臣金尙容,文正公臣金尙憲,建立書院於定州,冀蒙恩額之頒爲白有置。金尙容,早遊先賢文簡公成渾之門,擩染旣深,平生砥礪,行業蔚爲一代名相,而丙丁之亂,從容殉義於江都,忠烈之氣,可爭皎日,金尙憲,生稟正氣,身際明時,文章節操,久爲淸議所宗,及至邦家板蕩之際,精忠大節,照揭宇宙,遐荒婦孺,皆知爲天下之大老,眞可謂未死之文山,聖世之伯夷也。金尙容,曾莅定州,有文翁之化,金尙憲,不但由此往來玆邑,羈留灣上,亦至數年,西土之人,益切高山之仰,今玆書院之創設,實出於景賢慕義之誠心,而淸北,邈在邊陲,文敎甚疏,無他書院,只有一祠,朝家之所當爲崇奬激勵之道者,亦不比南方書院衆多之處,特賜嘉額,一以爲崇報兩臣德義之典,一以爲興起遐方人士之地,似爲合宜是白乎矣,如此之事,不必每每聽從事,曾有受敎,臣曹不敢輕議,疏內辭緣,今姑置之,何如?缺
午時,上御養心閤,還下去差使員,引見,入侍,承旨吳斗寅,記事官姜碩昌·李寅煥·申翼相,差使員,居山察訪金璛·碧河察訪丁之碩,濟物萬戶趙胤昌。璛進曰,臣乃居山察訪金璛也。上曰,所屬,幾何?璛曰,直路十四驛,斜路九驛矣。上曰,有何弊瘼耶?璛曰,別無大段之事,而年歲飢荒,驛卒將至流亡,朝家各別軫念,運粟賑救,則可以得生矣。上曰,何處尤甚耶?璛曰,北靑以北,至明川,爲尤甚矣。上曰,居山,在於何處耶?吳斗寅曰,在和城谷口矣。璛曰,驛卒八十一,亦其他助役,亦七百二十三名。他道,則例給二結復戶,北道則只給一結復戶,驛卒民結之役疊出,且因歲歉之餘,驛卒,尤不能支當矣。上曰,馬政,何如?璛曰,驛馬三百八十八匹矣。斗寅曰,小臣曾爲高山察訪,北路郵亭,與他道缺價旣廉,性最强,又無調步之事,馬缺騎者,多,守令子弟,皆得借騎,下至權管,亦騎之矣。上曰,北道馬性,最强耶?璛曰,比他道差强矣。之碩進曰,臣乃碧河察訪丁之碩也。上曰,所屬幾何?對曰,竝本驛爲十驛矣。上曰,有何弊瘼耶?之碩曰,本驛,乃濟州直路,備養馬匹,則足可調用,而其餘大段弊瘼,則報于監司,隨卽啓聞變通,此外別無仰達之事。第兩年失稔,沿海尤甚,此則在於本道監司狀啓中,而朝家,必須各別賑救,可免流亡之患矣。胤昌進曰,臣乃濟物萬戶趙胤昌也。上曰,何時赴任耶?胤昌曰,丙午九月赴任矣。上曰,以何官差去耶?胤昌曰,以習讀差去矣。上曰,濟物,在於江華耶?軍政,亦何如?胤昌曰,在於江華,而軍器,受之本府,萬戶,則隨毁隨補矣。第水爲可慮,川源絶少,若於緩急之時,則取水極難,此爲江都門戶,必須築堤儲水,可以無憂,臣每以是爲慮,報於留守,以爲變通之地矣。上曰,前日御史下去時,摘奸火砲等物,皆不堪用云,此極可慮矣。遂罷出。以上燼餘
上在昌德宮。停常參·經筵。
傳曰,召對爲之。
傳曰,下直守令及還下去差使員,留待。
持平李奎鎭,就職。
左議政許積二十八度呈辭。入啓。傳曰,安心調理。
答行判中樞府事宋時烈箚曰,省箚具悉卿懇。疾病如此,予深思念,而但卿之上來,已至三箇月,而久處郊外,尙未入城,其在事體,傷損大矣。須體至意,從速入來,以副予望。仍傳曰,遣史官傳諭。
正言趙聖輔啓曰,臣於昨日,以前啓搆草事,往司諫權格家,則格,以左尹權坽·洪陽縣監權斗樞削去仕版事,發論,而此係父子間莫重莫大之事,所當十分詳審,況臣於此事,漠然不得聞知,則誠難率爾參論。故以姑遲數日,更加聞見,然後論啓未晩之意,反覆商確,而同僚不以爲然,終至引避,至以或稱律輕,或諉愼重,辭說不適,退托牽情等語,深加詆斥,殊可訝也。臣意以爲,坽與斗樞之事,果如同僚所言,則削版猶輕,而全未有聞,亦不可矇然强從,故以此論難而已,此果直謂律輕之意耶?玆事重大,不欲以曾所未聞,曾所未知之事,苟同隨參者,只出於愼重之道,此果推諉退托之意耶?玆者同僚,拈出問答中數款語,反其本情,費辭侵攻,有若以臣欲從其論,而稱以律輕,意在退托,而諉以愼重,用意變幻,莫適所從者然,吁亦異矣。旣云律輕,則寧有牽情之事。若果牽情,則又豈以律輕爲言耶?臣之所以持難者,非有他意,而反爲起鬧之資,又被情外之斥,何可一刻苟冒?且昨緣日暮,今始來避,所失尤大,請命遞斥臣職。答曰,勿辭,退待物論。
政院啓曰,近日廳中,位甚不齊,二員未差,左承旨李程,又遭服制,不得行公,出納之際,苟簡甚矣。今日政,新差承旨,卽爲牌招察任,何如?傳曰,允。
召對入侍,左參贊宋浚吉,備局堂上閔鼎重,玉堂金萬重·李端夏,承旨洪萬容,假注書金學培,史官李寅煥·申翼相,執義金澄。
慶尙左道災傷敬差官書目,長鬐縣監南大夏,災傷差錯,罷黜事。
刑曹啓目,洪時範,係是朝官,移義禁府處置,何如?啓依允。
禁府,元格·崔文湜·鄭東美等,元情公事判付內,姑停刑推議處。
傳曰,還下去差使員及下直守令,引見。
禁府,洪時範拿囚。啓。
謝恩,兼春秋南二星。
執義金澄所啓,竝引嫌而退,疾病之來,人所難免,不參賀班,不必爲嫌,據實論劾,深得臺體,曲爲游辭,未免苟且,請行大司諫尹鏶,司諫權格,出仕,正言趙聖輔,遞差。上曰,依啓。
又所啓,闕內各殿柴炭,其人貢物主人進排,而監捧之際,刁蹬侵虐,近來尤甚。各殿進排之數,如五名,則其中二名所納飯監等,以銀計價代捧,而加徵柴炭,折三名,以充二名所減之數,以此貢物下人等,不能支堪,呼冤日甚。其中金元·韓義益稱名人等,尤甚作弊云,極爲可駭矣。且聞祖宗朝,則柴炭進排時,有請臺之規,而仁祖朝,始爲停罷云,今亦依前復設,何如?上曰,此非夤緣行賂之事,果有是事,則不難知矣,令攸司査覈實狀,從重科罪,而當初請臺之停罷緣由,亦令該曹考出,可也。戶曹判書閔鼎重所啓,今後禮賓寺奴婢,切勿賜牌移定事,捧承傳施行,何如?上曰,依爲之。校理金萬重所啓,本館下人料布,自戶曹題給,旣非舊例,且本館奴婢不足,無以備使喚跟隨之役,事甚苟簡,亦令掌隷院,劃給奴婢,何如?上曰,參酌劃給。副修撰李端夏所啓,前都事宋基厚,曾經諮議,與尹拯·朴世采,俱有臺憲之望,而以資級尙卑之故,不得備擬,前日閔鼎重爲吏曹判書時,以尹拯·朴世采破格擬望,已蒙允許,而宋基厚,則未及竝請,似當一體備擬臺職矣。上曰,一體備擬,可也。左參贊宋浚吉所啓,權諰收用事,臣曾已上達,決不可永廢之人也。上曰,卿言至此,當令該曹,依卿言施行。已上朝報
有政。吏批,以李慣爲戶曹正郞,尹昌元爲谷山郡守,李端相爲應敎,元萬里爲文學,閔點·鄭繼胄爲承旨,兼大司成,閔鼎重。
下直,延安縣監李叔達,麻田郡守金天錫。
吏批,判書朴長遠,以武科試官,試所進,參判李慶徽,未肅拜,參議李翊進,都承旨南龍翼進。
兵批,判書洪重普呈辭受由,參判鄭萬和呈辭受由,參議缺飛卿進,右副承旨吳斗寅進。
吏批啓曰,判書朴長遠,以武科試官,試所進去,參判未肅拜,小臣獨政,未安,何以爲之?敢稟。傳曰,仍爲之。
又啓曰,戶曹判書閔鼎重,大司成除授事,傳敎矣。依前以兼帶下批乎?敢稟。傳曰,依爲之。
以南九萬·姜鎬爲副護軍,崔後尙爲副司果,趙師錫爲副司猛。
洪萬容,以禮曹言啓曰,今十一月二十七日領中樞府事李景奭賜几杖頒敎書時,敎書,不知何官,當爲齎往。癸亥年完平府院君李元翼賜几杖時,參宴諸客記錄中,有都承旨注書,都承旨,則固應以宣醞進去,而注書,則似必以頒敎書進去,今亦依此注書,齎持敎書,仍爲開讀,似當,以此擧行,何如?傳曰,允。
行判中樞府事宋時烈箚曰,臣昨日祗受聖旨,諭臣入處城裏,臣賤疾漸苦,無計運動,當俟症勢少歇,日氣稍溫,缺庶得以仰承聖敎矣。惟是臣,了無所爲,虛誤恩眷,已是罪之大者,而賤疾如許,鬼事日迫,臣之狼狽,可謂極矣。伏乞聖慈,特垂矜諒,姑許跧伏,缺便調治,俾尋生路之萬一,不勝幸甚。取進止。
上御養心閤,召對入侍,金萬重進讀心經,自或問顔淵,至一以貫之,仍爲解釋畢,浚吉,進論仁義禮智四字,又及仁統三者之說曰,程子之言曰,性中,只是箇仁義禮智四者而已,曷嘗由孝悌來,此言仁雖是性,而旣發而行仁,則必自孝悌始也。卽今聖上,上奉慈殿,下統宗族,願爲仁,自孝悌始,因是而推之,缺豈不美乎?萬重曰,人之有生,理氣兼備,而旣已成形之後,則耳目口鼻之欲,所不能無者。故人而不缺心無所主,而處事缺顚倒錯亂,無所不至矣。浚吉曰,人君之德,莫大於仁,聖明臨御十年,奉兩慈殿,至今缺言,其爲仁之道,大矣。願終始此心,益加謹愼。缺天理人欲,同行異情,今以孺子入井之事觀之,則怵惕惻隱之心者,天理也,如有納交要譽之心,人欲也。上曰,天理人欲缺不容毫髮,而其終,則至於千里之遠矣。浚吉曰,缺惟在四勿,夫子之告顔子以克復者,乾道也,告仲弓以敬恕者,坤道也。聖人敎人,各因其資質缺端夏曰,宋儒胡銓,有言曰,孔子與顔子,所爭,只是一箇勿字云矣。浚吉曰,此語極好,然以顔子,比之於孔子,則孔子無已可克,又非顔子之比矣。鼎重曰,古人學問之功,精切。故以己方人,驗其所至,胡氏之言,實後學省察處也。端夏,又擧小註西山眞氏註曰,西山此言,好矣,而先儒有言其未盡處己者,私欲也,人心,不可以人欲言之,而西山,以己與人心,一而論之,似爲未穩云矣。浚吉曰,西山,乃朱子後人也,豈不知己與人心之分別,而如是論之者,以其義理之相近也,語訓亦好矣。上曰,人心,若是人欲,則朱子,必不下危字矣。今觀危字,則己與人心之有別,不言可知矣。浚吉,仍極論字音之高低,語聲之淸濁,古文句讀之說,我國諺文之法,旣掩卷。鼎重進曰,昨聞醫官之言,失音之候,夜苦晝輕,未知卽今何如,昨入湯藥,進御乎。上曰,症候別無加減,湯藥一貼,已進矣。執義金澄啓曰,措辭竝見上鼎重啓曰,壬辰倭亂,東萊陷沒,時,敎授盧善邦,本以密陽人,爲覲歸家,聞賊報,馳還直到鄕校,則先聖祠版,已移安于城中矣。遂叩城門,大哭,府使宋象賢,開門納之,善邦,進詣祠版前,行禮,與諸生同守,不少離,城陷,死於其所,善邦之妻,在密陽,避兵山谷中,猝遇賊,懷善邦紅牌,投厓而死,節義凜然,不可泯滅,令本道,訪問實迹啓聞後,特爲褒贈旌表,以爲激勵之地,何如?上曰,依爲之。又啓曰,壬辰討倭時,有忠義別隊之號,永興人劉得淸,應募戰死南方,丙子之亂,得淸之子宗一,亦別隊抄赴副元帥麾下,亦戰死西路,前後兵亂,父子俱死於戰,忠義可尙,令本道,搜訪實狀啓聞後,特施褒賞之典,何如?上曰,一體擧行。又啓曰,丙子兵亂時,永興官奴承明爲名者,以都元帥令,進向南漢,逢賊戰死,令本道,査實啓聞,量施恩典,何如?上曰,依爲之。又啓曰,永興故出身宋季南,曾於丁卯通使時,以使臣軍官缺向者臣之所達,李尙眞收用之言,實非有一毫私意,而殿下不用臣言,臣甚愧恧焉。澄曰,李堥,亦以左相事,尙未蒙天點,設使堥論爲非,大臣必有未安之意,況李敏敍·元萬里,三司之望,一不落點,外間之人,實未曉聖意之所在矣。臣之所達,極爲猥濫,而實出赤心,何敢欺罔於天日之下哉?鼎重曰,尙眞,乃先朝拔擢之人,至今廢棄,實是可惜。上曰,非廢棄也。將欲處以閑局調病之地,故尙未召之矣。浚吉曰,措辭見上仍罷出。上曰,下直守令及差使員招入,麻田郡守金天錫進。上曰,履歷幾何?對曰,初爲敦寧參奉,後歷洪川·鴻山·金溝·金城·礪山·淳昌矣。上曰,新除之官,雖不知弊端,而田事,如何云也?對曰,雖不至豐穰,而亦不至失稔云矣。上曰,七事云何?天錫,仍歷數之。黃州判官尹遇甲進。上曰,曾經外任耶?對曰,自靈山,今年正月瓜滿遞來矣。上曰,判官之所主者,何事?對曰,勅使支待及官家雜役,甚爲浩大云矣。上曰,黃州,近來例爲朝臣厭避之地,其知之乎?對曰,臣亦知之,而聞近來,則差勝於前云矣。上曰,名雖判官,而事則與守令無異,其亦知之耶?對曰,兵使,雖兼牧使,而官家凡百,判官專當云矣。上曰,往哉,修擧職事,可也。延安縣監李叔達進。上曰,雖未赴任,亦聞今年民事耶?對曰,今年,比之前年差勝云矣。上曰,曾經外任否?對曰,已經中和矣。上曰,七事云何?叔達又歷數之。松禾縣監李順男進。上曰,無弊瘼否。對曰,本縣步兵久遠逃故者,缺司僕諸員久遠逃故者,三十六名,積年番布,甲子以上分,旣蒙蕩減,乙巳以後,半番徵捧事,又有事目。而旣無族屬,指徵無處,實爲本縣難堪之弊矣。上曰,言于該曹。大同察訪金粹五進。上曰,馬政,如何?對曰,昔時四百七十餘匹,而今則館軍,盡爲逃散,所存者,只是一百十一匹矣。保安察訪缺漢珪進。上曰,馬政,如何?對曰,一百十六匹,而無一好馬矣。屬驛幾何?對曰,三十矣。無弊端否?對曰,山深谷邃,馬位瘠薄,初給七結,今不滿二結矣。遂退出。以上燼餘
上在昌德宮。停常參·經筵。
夜五更,月暈,白雲,如虹逶迤暈,長十餘丈,廣尺許,良久乃滅。月入太微垣端門內。
戶曹參判徐必遠,加資肅拜。
兵曹判書洪重普三度呈辭。入啓。加給由。
左議政許積二十九度呈辭。入啓。傳曰,安心調理。
世子宮,藥房問安。答曰,知道。
藥房啓曰,伏未審夜來,聖體若何?連日引接,日是乃罷,眼患與失音之候,或不無添傷乎?前劑入淸肺湯,當盡於今日,加劑以入乎?臣等,不任憂慮,敢來問安。答曰,知道。時無所減矣。
注書姜碩昌書啓,臣敬奉聖批,往傳于行判中樞府事宋時烈,則以爲聖敎至此,而賤疾漸劇,誠不知所出云矣,敢啓。傳曰,知道。
弘文館啓曰,新除授應敎李端相,時在京畿楊州地,經筵入番事緊,請斯速乘馹上來,下諭。傳曰,允。
政院啓曰,新除授承政院左承旨閔點,時在全羅道監營任所,斯速乘馹上來事下諭,何如?傳曰,交代後,自當上來,姑勿下諭。
右副承旨鄭繼胄上疏。大槪,情勢病勢,俱難冒出,召牌之下,竟未祗赴,懇乞鐫削臣職,仍治臣逋慢之罪事。入啓。
大司諫尹鏶·司諫權格,就職。
戶曹判書閔鼎重上疏。大槪,冒陳危迫之懇,乞卽還收兼帶大司成除授之命,以幸公私事。入啓。
司諫權格啓曰,臣玆者就職後,與長官相會,仍論左尹權坽·洪陽縣監權斗樞削去仕版事,則長官,亦不以臣之所論爲非,而只以擬律過重,故爲起鬧。坽之爲其有孕之子,而汲汲立後,斗樞之貪其財利,輕許其子,俱非人理之所忍爲者,則擬律之不至過重,長官,亦豈不知,而强作苟且之言,欲爲規避之地?吁,亦異矣。臣前後見輕於同僚,連事瀆擾,臣罪尤大,何敢苟冒?請命遞斥臣職。答曰,勿辭,退待物論。
答戶曹判書閔鼎重疏曰,省疏具悉卿懇。國子新命,意非偶然,不可輕易許遞,藥房提調之任,當勉副焉。卿其勿辭,從速察職。
答右副承旨鄭繼胄疏曰,省疏具悉。爾其勿辭,從速察職。
平安道龍岡縣文敬公金安國及其弟參判正國,書院額號望,龍城·鰲山·德洞,以鰲山批下。
吳斗寅,以武科二所差備官,以試官意啓曰,當該主掌官,令攸司推治事,旣已允下矣。其代,令該曹卽爲差出,使之察任,何如?傳曰,允。
戶曹判書閔鼎重疏曰,伏以臣於國子之任,不惟不敢當,實亦不當兼,其勢誠然,有非循例遜辭之比,瀝懇披陳於面對之日,聖明亦已俯燭其實狀,卽賜開許,臣非以得免爲幸,而竊喜朝家擧措之得宜也。曾未數月,忽下特除之命,非常之寵,驚動搢紳,在臣微分,豈勝榮感?然以聖明用人之體,言之,恐不免爲失也。今臣所帶諸務,俱係緊重,晨夕奔走,常懷靡及,其中度友,所關尤繁,苟不專心一力,趁日治事,則稽延積滯,疵弊益滋,侵欺渗漏,奸僞迭出,雖使聰敏缺實無餘力,可以講論勸課於敎胄之地矣。缺每當一事,輒加百千之勤,僅及他人一十之能,以此不逮之資,其何以竝管兼察於錢穀詩書之間乎?自古作士之責,在於太學,理財之政,屬之地部,俱是重任,各擇其人,猶難其選,臣是何人,有何才學,而以此兩選,竝委之哉?卽今人物,雖曰渺然,一時負望之士,不乏其人,則誤擧冒受,獨不爲淸朝恥乎?臣以無似,猥蒙不世之遇,超躐太驟,致位列卿,踰涯越分,日夕凜凜所懼,災生福過,禍起缺更貪榮寵,旣辭復受,終取疾顚,則是殿下所以用臣者,乃所以棄臣也。微臣一身,有不足恤,夫豈君臣間愛惜成就之缺哉?臣曾忝此職,爲日最久,其所去留,元無輕重,特因近日缺員曠事,筵臣,發之言端爾。不意誤恩,反出於常格之外,臣誠惶震愧懼,莫知所以自措也。臣苟有自效之力,則臣亦書生,得與諸儒,講論賢關,豈非至願,而缺虛讓,作此多說話,自取辜恩罔上之誅乎?伏願聖明,俯察微衷,曲賜矜諒,亟收成命,以幸公私,臣無任云云。
右承旨鄭繼胄疏曰,伏以無狀小臣,濫豫洪造,頃忝近密之地,自致罪戾,聖恩天覆,特用非輕之典,生出圓扃,亦已幸矣。固宜退斥,永使閑住,而曾未幾何,旋蒙收敍,復齒朝班,已極悚慄。夢寐之外,新命又下,是何愚顓之臣,荐被誤渥,一至於此耶?揆諸分義,固當奔走拜命之不暇,而第念喉舌之任,決非如臣昏謬,所可承當。追思曩愆,心魂越,誠不敢抗顔冒出,以速罪辜,況自數日以來,重得感冒之疾,扶病供職,遂至添傷,委頓呻吟,症勢甚重,召牌之下,竟未祗赴,臣之負犯,至此尤無所逃。伏乞聖慈,俯諒微悃,特命鐫改臣職,仍治臣逋慢之罪,以肅朝綱,千萬幸甚。以上燼餘
上在昌德宮。停常參·經筵。
辰時,日暈兩珥。巳時,太白見於未地。
注書宋光淵,加資肅拜。
吏曹啓曰,臺諫有闕,政事,取稟。
原襄監司書目,魯山君祠宇,參奉題料米,分番守直墓軍,亦爲給復事。又書目,襄陽府使李晳,陳弊上疏上送事。
傳曰,戶曹判書閔鼎重,牌招來參賓廳坐起事,分付。
大司諫尹鏶啓曰,權坽家事,臣曾所未聞,今因司諫權格避辭,始知大略,誠不可謂善處矣。顧揆其情理,權坽夫妻,年近七旬,所後子,已至三十,生息不蕃不育,則欲於生前,以所素養育之兒,爲後嗣計者,雖於義理,未爲合當,其在情事,亦有難禁者,以此論人之大倫,直斷以削版之律,誠爲太重。至於權斗樞,則以不能堅拒遠嫌,臆其貪財,竝施一律,尤涉過覈,臣之意見如此,不能苟同席上反覆之語。格,旣已耳聞,而乃以故起鬧端,欲爲規避爲言,臣雖疲劣,終不能强屈己見,以從於人,而嫌人異己,勒加詆訾,臣實怪之。臣忝居首席,旣被同僚之斥,不可晏然仍冒,請命遞斥臣職。答曰,勿辭,退待物論。
謝恩,兼大司成閔鼎重。
左議政許積三十度呈辭。入啓。傳曰,安心調理。
政院啓曰,近日廳中,位甚不齊,而右副承旨鄭繼胄,疏批已下,今日亦不出肅,卽爲牌招察任,何如?傳曰,允。
謝恩,右副承旨鄭繼胄。
傳曰,大臣·備局堂上,引見。
兵曹判書洪重普上疏。大槪,敢陳危迫之懇,乞遞職名事。入啓。
禮曹,來己酉式年進士鄕·漢城試初試,二月初八日,生員鄕·漢城試初試,同月初十日,文武科鄕·漢城試初試,同月二十七日,雜科初試,三月初六日,進士覆試,同月二十六日,生員覆試,同月二十八日,生進放榜,四月十五日巳時,文講經及武科覆試,同月十七日,文科會試講畢後,間一日,文武科殿試,同月二十九日,雜科覆試,五月十五日,文武科放榜,同月十七日卯時,雜科放榜,同月二十二日辰時,推擇啓。
行判中樞府事時烈上疏。大槪,賤疾漸劇,死期日迫,更申危懇,乞許還歸事。入啓。
答兵曹判書洪重普疏曰,省疏具悉卿懇。卿無可辭之事,安心勿辭,從速察職。
執義金澄所啓,竝引嫌而退,人情天理,未免乖舛,則擬律從重,誠爲得當,旣曰義理未爲合當,而更爲周章,實涉苟且,請司諫權格出仕,大司諫尹鏶,遞差。上曰,依啓。禮曹判書趙復陽所啓,純陵改封,議大臣公事,有登對時稟處之命矣。臣招集事知石手等,反復詳問,則不至改封,而亦可改排莎臺云,事體重大,似當領率經事石手等,更爲奉審矣。上曰,明春解凍後,本曹堂上,更往奉審後,改封與否,稟定,可也。已上朝報
禮曹啓曰,麗朝諸陵,每三年一次,發遣本曹郞廳,摘奸事定奪啓下矣。今年當次,本曹郞廳發遣之意,敢啓。傳曰,知道。已上禮曹謄錄
鄭繼胄,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,都摠管吳挺一,除標信賓廳進去之意,敢啓。傳曰,知道。
又以義禁府言啓曰,罪人黃得貴,處斬事,允下,而法典內,朔望上下弦,勿行死刑云。今日乃下弦,待無故日擧行之意,敢啓。傳曰,知道。
兼兵曹判書洪重普,伏以臣之病勢情勢,決難供職之狀,同朝之所共知,敢以長單,仰瀆天聽者,實出於萬不獲已,而加由之命,遽下格外,臣誠惶悚,益切悶蹙,臣之所患,若有一分自力之勢,當此艱虞孔棘,上下戮力之辰,豈敢飾辭,以圖自便哉?臣之脚病,初以爲偶然挾痰觸寒,而數日調治,則或得差歇矣,一日二日,漸至沈痼,筋脈拘攣,全未屈伸,骨節如碎,痛不可忍,而鍼灸無效,藥力不行,須人坐臥之際,艱苦萬狀缺不可期,況望其出而行公,以供職事乎?伏乞聖慈,察臣難强之病,諒臣難冒之勢,將臣所帶金吾本兵之任,亟許遞改,以便公私,千萬幸甚。
午時,上御養心閤,大臣·備局堂上,引見,入侍,領議政鄭太和,判尹吳挺一,禮曹判書趙復陽,戶曹判書閔鼎重,同副承旨洪萬容,執義金澄,校理金萬重,記事官姜碩昌,假注書沈柟,記事官李煥·申翼相。太和進曰,小臣自入冬以後,連有疾病,備局坐起及召對,皆不得進參,今日乃賓廳日次,而他大臣不在,故强疾來詣矣。前頭所患輕重,未可豫料,必致公私狼狽之患,以是爲悶。頃日入侍時,陳達卜相之意,而尙不命下,大臣須備員,然後可以推移,惶恐敢達矣,上無發落。上曰,有定奪之事乎?太和曰,別無大段之事,朝者戶判不來,故未及回啓,而平安監司民弊狀啓,及刑曹議大臣公事,方缺啓矣。刑曹公事,則前後判書,意見不同,自上有特命不殺則似可,而亦當入於啓覆矣。上曰,以不爲身犯,故有所見之各異矣。太和曰,若是死罪,則似未妥當矣。復陽曰,臣亦見其公事,此與禽獸何擇?亦可見其隣族被侵之苦矣。太和曰,不堪一族之苦,乃有此事,其不遠於禽獸者,幾希,雖因敎化之不行,而一族被侵之害,從可知矣。臣見其文書,心不能自定,此乃財上惻然處也。星州軍士李士龍事,及侍講院書吏姜孝元事,曾有下敎矣。臣則雖未能詳知,而姜孝元,方以都摠府書吏隋行,而乃是私賤云,其子孫一人,從自願免賤,其代,以各司奴婢定給,似當矣。上曰,子與孫二人,竝爲免賤,可也。鼎重曰,臣父曾爲星州牧使,臣在兒時,見而知之矣。士龍入去之日,頓無從征之意,官給資裝,亦皆不受,至於官前,少無畏謹之色,臣問於長者,則答以無從征之意,故如是云。臨戰時皆虛放火砲,彼人,守而使放,則亦爲虛放,以此見殺,其時運其屍身者,亦有恩典云,而未能詳知,下敎之後,卽以私書,問於星州,而未及回報矣。上曰,星州倅,誰耶?太和曰,趙䃏也。鼎重曰,頒祿事,依聖敎磨鍊以來矣。上曰,與領相議爲之耶?太和曰,臣詣闕之後,始聞鼎重之言矣。加定祿俸,雖是好事,必須計其經費,然後方可爲之。鼎重云,當加萬石,而自有推移之路云,似當商量爲之矣。鼎重曰,卽今頒祿三萬石,若加一萬石,則當依大典頒給,自當推移爲之,似無不及之患矣。上曰,卽今頒祿,何時所定耶?鼎重曰,似出於壬辰亂後矣。太和曰,小臣幼時見之,常祿差少於今日,中間添其石數,丙子亂後,則以朔料分給,而頒祿,則立於乙酉·丙戌年間也。上曰,丁亥以後,始着冠帶矣。仍問曰,今已抄出耶?鼎重曰,旣已抄出缺矣。鼎重,進讀手記。太和曰,祿布缺監布也。鼎重曰,紬布,以大典所載計之,則缺十一同二疋,布二百四同矣。上曰,參酌大典所載,卽今頒祿之數,略加石數,何如?太和曰,試爲加給,循例爲之,似可矣。鼎重曰,卽今難以大典爲準,斟酌一張餘缺太和曰,此係大段擧措,以古事言之,則今過三十年之限,似當改量,而我國之事,不能善爲,未免有弊,此甚可慮矣。鼎重曰,先試大邑,則其餘小邑,不難,臣爲咸鏡監司時,試量大邑,次及他郡,自無疏漏之事矣。上曰,忠淸道,亂前田結,幾何?太和曰,雖未能詳知,而卽今行用,十三萬結,慶尙道,則二十一萬結矣。鼎重曰,一時量田,則固難善爲,而四邑守令,旣已得人,此四邑,爲先改量,何如?太和曰,一時竝行,則不無民情之騷擾矣。上曰,公州田結,幾何?鼎重曰,二萬結,比之羅州,亦多矣。太和曰,與在外大臣,相議後處之,何如?上曰,問於大臣,書啓可也。鼎重曰,判府事宋時烈之意,則亦以爲不可不改量矣。太和曰,小民缺隱田結者,必以爲不無來言,不便缺鼎重曰,以黃海都事尹堦狀啓,觀之,則黃海道缺田結,亦多漏落,向日京畿量田時,尹堦,爲臣郞廳,善於職事,以本道都事尹堦,令管改量,何如?太和曰,此亦與在外大臣,相議處之,宜矣。上曰,依爲之。復陽曰,麗王陵寢,每三年發遣禮官摘奸事,曾已定奪矣。今過三年,依例遣郞廳看審,何如?上曰,一番定奪之後,則依例發遣,可也。復陽曰,臣連以考官,入於試所,初試科文,甚爲無形,他所皆然,至於殿試,亦甚無文,讀券官以下,皆以爲憂,未知何以則能爲振作,而句文,尤極無形矣。上曰,何以則可也?太和曰,臣聞方外所傳之言,則皆以爲自上培養儒生,不如武士之激勸,是以近來武士,輩出矣。鼎重曰,節製,與都試之規,相同,而連以有故,久致廢閣,今當九日之製,亦不得設行矣。太和曰,仁祖朝李明漢,爲大提學時,陳達,以爲庭試壯元,直赴殿試,則可無僥倖科第之人,其言是矣。今亦頻設庭試,以壯元直赴殿試,則登科者無僥倖,而有文之士,亦多興起矣。上曰,壯元之文,初頭眼界,好歟?鼎重曰,壯元之文,則取其完備,與僥倖參榜者,有異矣。復陽曰,科文中四六,尤甚無形,不可無勸奬之道矣。太和曰,在前科場,或出詔制,而有制以行文者,有製以四六者,宣祖朝趙纘韓,以韓信拜大將詔,登第,至以御筆批點,尙今膾炙,此爲激勸之道矣。上曰,科場所製,出於急遽,故得失有異矣。太和曰,表則不用靑黃赤白,爲對偶,而只取文理缺意渾然者,爲主,而今之文體,與古大異,此則隨其大提學所尙,而變換。故士子之趨向,專係於一時主文者矣。復陽曰,如臣無似,猥當主文之任,因循度日,不能爲作士之方,尤爲悶慮矣。太和曰,頃日李浣所達之言,誠是矣。缺皆是不習技藝之徒,臣在鄕時見之,則鄕曲之民,自無練習之事,其於緩急,實無可恃,豈非可慮者乎?孔子曰,敎民七年,可以卽戎,不敎之民,何以得力,似當別樣變通矣。上曰,御營軍制度最好,而訓局,則恨其兵少耳。太和曰,以價布之故,勢難多抄矣。上曰,禦營廳規矩,何時所創乎?太和曰,曾缺間臣爲提調,與李浣相議爲之,厥後柳赫然,頗缺色,初則自朝家放料,而後令自食於奉足矣。鼎重曰,訓鍊都監軍,實無用處矣。復陽曰,以溫幸時觀之,則一站之內,顚仆者多,尙何望緩急之用乎?鼎重曰,皆是巧詐,臨亂實無用處矣。上曰,忠淸道內浦軍士,甚爲無用矣。太和曰,江邊軍士,忍飢耐寒,皆爲精兵矣。上曰,束伍軍士中,公私賤及良人,可以知之乎?太和曰,以給復案考之,則可知矣。上曰,令兵曹考出書入,可也。復陽曰,其中擇其最精者,如岳武穆事,則可以得缺太和曰,此則似難爲之矣。復陽曰,陰雨之戒,不可不思,用兵之道,專在敎訓,敎之以豫,則可用於緩急,前已陳達,與兩將議之,今適從容,敢此仰達矣。鼎重曰,訓局軍士,與禦營廳,一體爲之,而西路軍士,抄入於都監,使之上京操練,何如?上曰,西北軍士,欲爲取來,而有煩未就矣。太和曰,西北軍士與他有異,若欲上番習陣,則最爲有煩矣。上曰,若用此規,則弊在何處?復陽曰,京居之人,皆缺下去矣。鼎重曰,此輩聚於輦下,習爲巧詐矣。上曰,訓局軍兵,不能滿萬,大將,安有不滿萬軍而能爲貌樣者乎?此無長策矣。鼎重曰,萬軍,若留輦下,則豈不有弊,亦何以調度乎?上曰,京中之軍,實爲精銳矣,太和曰,頃日溫幸時,至有提調缺禦用矣。金澄啓曰,措辭見上遂罷出。以上燼餘
上在昌德宮。停常參·經筵。
夜五更,月暈。蒼白雲一道如氣,起自西方,直指東方,長竟天,廣尺許,良久乃滅。
世子宮,藥房問安。答曰,知道。
兵曹參判鄭萬和辭職上疏。入啓。
傳曰,政事,明日爲之。
藥房啓曰,昨日引接臣僚,酬酢移時,伏未審來來,聖體調攝,何如?淸肺湯,連日進御,而失音之候,有差減之效乎?臣等,憂慮未弛,敢來問安。答曰,知道。失音之候,少無其效矣。
刑曹啓目粘連,水原府使李狀啓云云,去十月三十日召對時,左副承旨南九萬所啓,以賊人希僑等捕捉人論賞事。上曰,前後續錄及累朝受敎,或不無現出之處,使該曹,廣求律文,更爲稟定可也事,傳敎矣。取考前後續錄及累朝受敎,則大明律,謀叛大逆條,若女,許嫁已定,歸其夫,子孫過房與人,及聘妻未成者,俱不追坐是如爲白有旀,又大明律,殺一家三人條,凡殺一家非死罪三人,及支解人者,凌遲處死,妻子,流二千里,註,女,免緣坐是如爲白是旀,又大明律,採生拆割人條,凡採生拆割者,凌遲處死,妻子及同居家口,雖不知情,竝流二千里安置是如爲白有旀,又大明律,造畜蠱毒殺人條,凡造畜蠱毒殺人,及敎令者,斬,妻子及,同居家口,雖不知情,竝流二千里安置是如爲白有臥乎所,右四條內二條,則女子,勿爲緣坐事,明白擧論爲白有遣,二條則泛言妻子,而竝言流二千里安置是白遣,爲奴婢屬官,則竝不擧論爲白有置。今此希僑,出嫁女子,歸禮沒官事,依何律文施行爲白乎喩,凡罪莫大於謀叛大逆,而許嫁女,不許追坐,則輕於謀反大逆者,似無出嫁女竝坐之事是白乎矣,旣有廣求律文稟定之傳敎,則臣曹,雖有區區之見,不敢仰請爲白在果,此後如此之事,必將非一非再,一番定式,以爲內外永遠遵行之地,近臣啓請,實合事宜爲白置。依某律施行,上裁,何如?啓依允。謀叛大逆,出嫁之女,無追坐之法,況其以下事乎?今後乙良,出嫁追坐一款,勿施可也。
又啓目粘連,判下云云,以此辭意,八道及開城府·江華府討捕使處,竝以知委,以爲遵行之地爲白乎矣,伏念凡法文窒礙處,在前或因啓稟,或因傳敎,變通之事,必非一二是白乎矣,內外官吏,不謹奉行,才過數年,旋卽廢閣,致令好生之盛意,終歸虛地,事甚可駭爲白置,今此判下辭意及本曹啓辭,竝以令政院節該出朝報,以爲傳之內外之地爲白乎旀,令各該司該道該邑,鏤板掛壁,永爲遵行之地,而如有朦矓仍踵前例者是白去等,以制書有違,論罪之意,竝爲行會,何如?啓依允。
同副承旨洪萬容啓曰,近來吏胥輩奸僞之弊,不一而足,臣萬容,朝者仕進之後,定虜衛稱名者,回報應敎李端相傳旨之事。臣問其稽滯之由,則答以兵曹該吏,例受其價,雇送他人。故如是遲滯云,三司下諭,是何等重事,而邑吏之弄奸作弊,乃至於此?誠極痛駭。定虜衛,則分付兵曹,從重治罪,而當該邑吏,令攸司囚禁治罪,何如?傳曰,允。
開城留守書目,辭職上疏上送事。
司諫權格,就職。
院啓,請鳳山郡守鄭東卨,罷職。措辭見上請左尹權坽·洪陽縣監權斗樞,削去仕版。措辭見上答曰,依啓。
刑曹,賊人黃得貴,西小門外行刑,啓。
答行判中樞府事宋時烈疏曰,省疏具悉卿懇。疏末事,是何言也,是何言也?言雖拙訥,丁寧已悉於面諭之時,卿胡忍復發此言,使予心不安至此?予不多誥,卿宜默諒,毋事長往之計,安心從速入來善攝,少慰予心。仍傳曰,遣史官傳諭。已上朝報
上在昌德宮。停常參·經筵。
禁府,德陵參奉朴泰素·鄭,拿囚,啓。
副提學李敏迪上疏。大槪,嚴旨之下,不敢退在,來到江外,而罪戾之餘,新授職名,萬不近似,乞賜鐫改,以便公私事。入啓。
答曰,省疏具悉。爾其勿辭,從速察職。
益興君洪重普再疏。大槪,更申危迫之懇,乞遞職名事。入啓。
京畿監司書目,坡州兼任交河呈,以進善朴世采辭職上疏上送事。
忠淸監司書目,成歡察訪李瑞雨,病重罷黜,其代,令該曹別擇,催促赴任事。又書目,海美前縣監趙碩耉,上年還上一百四十五名,任意用下,令攸司處置事。
戶曹啓曰,百官頒祿加數事,已爲定奪於榻前矣。所加之數,別單書入,來己酉春等爲始,依此擧行之意,敢啓。傳曰,知道。
傳曰,黃海兵使李斗鎭,留待引見。
政院啓曰,戶曹判書閔鼎重,來詣請對矣。傳曰,黃海兵使一時,引見。
平安監司義州府尹書目,冬至使一行,本月二十一日,無事越江入去事。
傳曰,明朝領相命招,使之卜相。
答兵曹判書洪重普疏曰,省疏具悉卿懇。已諭予意,卿其勿辭,從速察職。
答開城留守兪㯙疏曰,省疏具悉。卿其勿辭,調理察職。已上朝報
有政。吏批,待敎趙師錫,以趙聖輔爲兵曹正郞,鄭萬和爲大司諫,尹鏶爲禮曹參判,丁尙俊爲長䰇縣監,宋摶爲鳳山郡守,金佐明爲內醫提調,閔宗道爲正言,崔後尙爲忠勳都事,柳爲洪陽縣監,金時郁爲成歡察訪,李萬石爲司僕主簿。
兵批,以尹鏶爲副護軍,趙聖輔爲副司果。
鄭繼胄啓曰,今年啓覆爲之事,命下矣。除拘忌擇其無故日,以來月初六日初覆,初十日再覆,缺三覆爲之之意,敢稟。傳曰,知道。
司諫權格啓曰,朝家擇寄,莫重閫臬,而西北爲最,況此時西帥,尤當愼簡,新除授兵使具文治,特以門閥,累掌邊閫,素乏計慮,性且㤼弱,徒事刑杖,積失軍心,尋常職事,猶不可任,豈宜擢舁重寄,以爲緩急之用乎?請平安兵使具文治,罷職。答曰,不允。
巳時,太白見於未地。未時申時,日暈兩珥。夜四更,月暈,黑雲一道如氣,起自巽方,直指乾方,長竟天,廣尺許,良久乃滅。
兼兵曹判書洪重普疏曰,伏以臣之病重實狀,備陳於前後呼籲,而誠未上格,未蒙天日之下燭,不惟不爲允許,反以從速察職,爲敎,臣誠悶蹙,罔知攸措。臣無他才能,惟以晨夕奔走,爲圖報之地,福過之餘,果未免疾病之爲災,今則奔走陳力缺得,臣之所忝,俱是劇任,何可虛帶職名,自束癏曠之罪哉?臣之所患,初因沴疾之流注,治療失方,已經時日,根抵漸痼,滯缺竝與不病之脚,痿痺而不收,醫云待春鍼灸,則庶或缺而卽今歲事將盡,軍政磨勘之際,外方文牒,比常時缺而不得酬應,禁府囚人之多,莫如近日,而久滯凍獄,缺臣若有一分力疾行公之勢,缺以爲自便之計哉?伏乞聖慈,察臣危迫之懇,諒臣難冒之勢,將臣兼帶金吾本兵之任,亟許遞改,以便公私,千萬幸甚。
開城府留守兪㯙疏曰,伏以臣,頃緣狗馬之疾,猥陳情病,冀蒙恩遞矣。天鑑高懸,下情未徹,不惟缺奉聖旨,諭臣以勿辭調理察職,臣誠益增惶缺死以爲期,不敢更有所煩瀆,而第臣眼病,非如尋常缺,白點,生於左瞳,赤膜蔽於左眥,如撞如破,暫時難堪,雜缺少無寸效,今已三十餘日矣。前頭得免病人,實未可必,其在缺切迫,如何?凡厥在官之人,宜以奉公爲先,而臣獨何人,病廢坐起,至於數朔,緊關文書,孰能酬應,缺訴,誰使聽決乎?缺者,則曰旣有實病,胡不遄歸,缺曰,帶職養病缺街談巷議縱,不足恤,夫豈自安於臣心,亦豈不歸怨於朝廷乎?醫言此症,心火所發,必須解職謝事,斷絶思慮,缺然後可望其僥倖差痊,此則不待醫者之言,而理固缺噫。本府,地至近而官榮祿厚,臣非病風,粗有人心,況臣缺且不遠,臣何敢苦而必欲圖遞,又何敢希而必欲徑歸也?京城,乃名醫都會之處,趁其缺之前,駄歸輦下,廣尋諸醫,專意治療,則不無萬一完復之望也。臣之情事,亦孔戚矣。私計如是悶迫,官事實甚可慮,玆以不避瀆尊之誅,敢瀝血懇,更干仁覆之聽,伏乞聖明哀臣將死之年,得此可憐之疾,亟許遞臣職名,俾全螻蟻之命,公私不勝幸甚。
副提學李敏迪疏曰,伏以臣,猥以至愚極陋之身,過蒙聖朝生成之化轍自從班,超授藩臬,伏惟天地隆恩,不可缺滓穢如臣,豈易堪此?顧臣昏愚,昧於自量,缺承敎,可幸無罪,而不知小器不可以大受,强力缺猥當大寄,及至事到面前,隨處憒憒,缺以致僨事敗績,十餘行缺蘊,非所敢望,而至於名物度數章句訓詁缺之所須知者,亦皆昧昧,不識何物,豈敢一毫自隱,缺文學之名,固自有輕重,而若以竊科第忝淸要,缺羞淸朝之士,而使四方窺淺深哉?況玉堂之官,缺長官,則責望尤重,昔之居是職者,臣嘗聞其缺上以輔導君德,下以維持公論,昔之爲是職者,臣嘗聞其缺以宿儒重德,博學洽聞,則處之,淸名直道,獻可替否,則處之,此果何等職名,何等地望乎?古今人,雖有不同,時世,雖有隆汚,而近世選授,亦極一時之才望,豈有如臣不學懜識,百無一能,忝迹於其間哉?臣之承召上來,非敢爲晏然就職計也。旣已在外承命,又不可引疾飾辭,以重逋慢之罪,以是黽勉道路,來在郊外,而然其舊孽之難逭,缺之不似,不敢冒受,以辱名器,則自斷於方寸,計量已熟,伏乞天地父母,察臣本末無用之實狀,憐臣惶悶由中之至懇,特命鐫改新授職名,以重官方,以安微分,不勝幸甚,臣無任云云。
巳時,上御養心閤,戶曹判書閔鼎重請對,黃海兵使李斗鎭引見,入侍,戶曹判書閔鼎重,承旨鄭繼胄,黃海兵使李斗鎭,記注官姜碩昌,記事官李寅煥·申翼相。鼎重進曰,忠淸道·黃海道量田事,頃日有在外大臣問議之敎。左議政許積,則以爲量田,不可不已云,領中樞府事李景奭之意,亦以爲可,判府事宋時烈,則在鄕時,目見豪右漏落之弊,缺可行,判府事鄭致和,則以爲在今量田,不可不已,但此擧,似爲重難云,而不至異議矣。上曰,鄭判府事之意,極爲持難乎?鼎重曰,雖以爲難,亦不至缺難矣。上曰,諸議如此,則爲之可也。鼎重曰,量田之官,擧皆厭避,必得經事之人,可以爲之。忠淸道,則監司,自當料量爲之,缺使今方下去,亦爲言送,可矣。又啓曰,祭缺稟定,何以爲之?上曰,祭享重事,不可如是缺件,則行用缺左相出仕,更議爲之可也。李斗鎭進伏,上曰,曾經此任耶?斗鎭曰,纔經南兵使·忠淸兵使,癸丑年間,爲黃海兵使,以母喪遞來矣。上曰,軍政何如?對曰,再經缺遍觀,旋以喪缺而蓋其軍政,似極無形矣。上曰,全然抛棄缺無形可知矣。斗鎭曰,曾爲遂安郡守時,見之,則軍政極爲無形,以此推移,則他邑皆然,海西本無箭竹缺備矣。上曰,軍兵操鍊,最爲有缺煩擾矣。對曰,臣意亦欲如缺上曰,海西,素稱武鄕,武才何如?斗鎭曰,武才最缺壯元,皆出此鄕矣。鼎重曰,正方山城,在於其地矣。斗鎭曰,正方山城,脫有緩急,則兵使,領兵入據,而卽今頹廢矣。上曰,曾見之否?斗鎭曰,曾爲兵使時見之,則內峻外平,城堞頗峻,無一處匝立處矣。鼎重曰,臣不曾見之,大槪此城內峻外平,難於守禦,而於西路最爲鉅地,必須修築,以爲卽今緩急之備矣。上曰,雉堞,幾何?斗鎭曰,撑空削立,不設雉堞,缺石峭峻,人不能看足矣。上曰,缺事雖不可爲之,凡事着實爲之。斗鎭曰,缺豈敢一時放過乎?當盡心爲之矣。遂罷出。以上燼餘
上在昌德宮。停常參·經筵。
夜一更,東方北方乾方,有氣如火光。
禮曹正郞曺挺宇,麗朝諸陵摘奸事,開城府出去。
賓廳,卜相封入。
吏曹啓曰,卜相封入,政事何以爲之?敢稟。傳曰,當日爲之。
世子宮,藥房問安。答曰,知道。
政院啓曰,今年啓覆爲之事,命下矣,除拘忌擇其無故日,以來十二月初六日初覆,初十日再覆,十二日三覆爲之之意,敢稟。傳曰,知道。
藥房啓曰,伏未審夜來,聖體調攝,何如?再昨伏承聖批,以失音之候,少無其效,爲敎,臣等,伏不勝憂慮之至。前劑入淸肺湯,已進累帖,而未有顯效,今日入診,詳知症候,然後更議他藥,宜當,臣等,敢來問安,竝此仰稟。答曰,知道。數日則右眼,頗似差歇,而左眼,還復不平,欲爲數度受鍼矣。
大殿,入診不爲受鍼,入診時,而都承旨南龍翼所啓,左承旨閔點遞差事,定奪。
藥房再啓曰,自上失音之候,猶未差減,數日來,亦有咳嗽之候,入診之後,退與諸御醫等商議,則以爲淸火化痰湯,加知母蜜水炒一錢,連進三帖,宜當云,此藥卽爲劑入之意,敢啓。答曰,知道。
工曹啓曰,今月二十一日召對時,執義金澄所啓,命下矣。取考本曹謄錄,則往在仁廟朝丁丑十二月三十日,本曹,以其人主人等,請停紫門請臺之意,具由入啓,則傳曰,姑從民願,而此後如有怠慢之事,則請臺復設事下敎矣。其時草記及批答,謄書別紙以入之意,敢啓。傳曰,依例復設,可也。已上朝報
宣惠廳啓曰,今戊申十一月令,宗廟薦新天鵝,全羅道當次,故依例豫給價米於前定主人處,使之趁期封進矣。今月將盡,所得者只四首,其餘六首,貝尙未來納,勢將過限未納,主人等,已自本廳囚禁矣。待其準數捉得,退限封進之意,分付該曹,何如?傳曰,允。
禮曹啓曰,各陵抽栍摘奸,前月纔已行之,畿甸驛路廚傳之弊,亦不可不慮,今朔姑不發送之意,敢啓。傳曰,知道。已上禮曹謄錄
有政。吏批,以張善瀓爲兵曹參判,李敏敍爲副校理,崔彦相爲典獄主簿,韓聖輔爲漢城判官,吳挺一爲兼同知義禁府事,議政府右議政宋時烈,承文都提調宋時烈,知義〈禁〉府吳挺一,以許垓爲掌隷院司評,以金宇亨爲承旨。
吏批,判書朴長遠,武科試所進去,參判李慶徽未肅拜,參議李翊進,左副承旨吳斗寅進。
兵批,判書洪重普上疏,參判未差,參議尹飛卿進。
吏批啓曰,判書朴長遠,武科試官進去,參判李慶徽未肅拜,小臣獨政未安,何以爲之?敢稟。傳曰,只出緊任。
又啓曰,玉堂闕員,今當差出,而擬望之人,乏少,相避·外任,竝擬,何如?傳曰,允。
吳斗寅啓曰,當日爲政事,命下矣。兵批政廳,則臣以該房當爲進參,而都承旨南龍翼,藥房進去,左承旨李程式暇,廳中只有右副承旨鄭繼胄,同副承旨洪萬容,吏批政廳,何承旨進去乎?敢稟。傳曰,吏·兵批兼進。
司諫權格啓曰,請平安兵使具文治,罷職。措辭見上答曰,不允。以上燼餘
上在昌德宮。停常參·經筵。
夜二更,流星出婁星下,入坤方天際,狀如鉢,尾長五六尺許,色白光照地。
忠淸監司書目,臣累月巡歷,寒疾彌留,眩暈咳嗽,日漸添重,銓總煩務,決不可堪,乞遞職名,以便公私事。
益興君洪重普三疏。大槪,更陳危懇,冀蒙恩遞事。入啓。答曰,省疏具悉卿懇。卿其安心,勿辭調理,速出行公。
藥房啓曰,伏未審夜來,聖體調攝,何如?昨日劑入淸火化痰湯,已爲進御乎?眼候與咳嗽失音之候,比昨間一樣乎?今日受鍼,何以爲之?臣等,不任憂慮,敢來問安,竝此仰稟。答曰,知道。與昨無異,受鍼,更觀數日議定,可也。
左參贊宋浚吉箚子。大槪,昨蒙春宮賜對,仰瞻神觀,已底蘇安,速賜指揮,使開書筵,以副臣民之望。且接遇微臣,禮貌過隆,有不敢承當者,乞命禮官裁定事。入啓。
以忠淸監司辭狀,傳曰,勿辭調理,察職事,回諭。
藝文館郞廳,以領事大提學意啓曰,新除授待敎趙師錫,時在忠淸道保寧地,請斯速乘馹上來事,下諭。傳曰,允。
弘文館啓曰,除授副校理李敏迪,時在全羅道羅州牧任所,經筵入番事緊,請斯速乘馹上來事,下諭。傳曰,允。已上朝報
上在昌德宮。停常參·經筵。
禮曹佐郞李壽曼,卒宋岦致祭事,衿川地出去。
世子宮,藥房問安。答曰,知道。
右議政宋時烈上疏。大槪,垂死乞歸之中,復叨新命,震灼隕越,罔知所出,冒死妄作,冀蒙矜察事,。入啓。
大司諫鄭萬和辭職上疏。入啓。答曰,省疏具悉。卿其勿辭,從速察職。
正言閔宗道啓曰,頃者憲府,以冬至賀班稀疏事,竝論不參人員,臣於其時,重患寒疾,軍職在身,而未得進參,今方竢罪之不睱,何可晏然於臺席乎?請命遞斥臣職。答曰,勿辭,退待物論。
傳曰,今觀右相上疏,予甚愕然,無以爲懷,面諭之意,史官傳諭。
藥房啓曰,伏未審夜來,聖體調攝,何如?眼候與咳嗽失音之候,別無差減之效乎?所進淸火化痰湯三貼,當盡於今日,此藥加劑入乎?臣等,不任憂慮,敢來問安。竝此仰稟。答曰,知道。自昨日有寒縮外感之候矣。
再啓曰,卽伏承批答,以自昨日有寒縮外感之候,爲敎,臣等,伏不勝驚慮之至。不可不趁進和解之劑,卽爲入診議藥,宜當,敢此仰稟。答曰,症候當言于醫官矣。
答右議政宋時烈疏曰,省覽卿疏,不覺愕然也。噫,予之置卿鼎席,豈偶然哉?誠委以扶濟之任,意謂卿,竭誠殫忠,以濟艱虞,若武侯之報先帝也。今乃反是,而決意退歸,其於卿之欲爲一身之計,雖曰得矣,孤先王曠世之恩,負寡昧救助之意何?卿雖欲自輕,亦不可得也。國家安危,生民休戚,卿不可恝視,須體予如失手足之意,速改遐心,安心留在,以副至望,以固邦本。仍傳曰,遣史官傳諭。
都承旨南龍翼,左承旨金宇亨,左副承旨吳斗寅,右副承旨鄭繼胄,同副承旨洪萬容,應敎南二星,校理金萬重,副修撰李端夏,請對入侍時,右議政宋時烈處,別遣都承旨傳諭事,親承傳敎,都承旨南龍翼,傳諭事出去。
藥房三啓曰,卽伏聞入侍醫官等所傳之言,自上患候,出於感冒,而微有進退之熱,小柴胡湯,加羌活·乾葛·麥門冬·黃連酒炒,山梔子各一錢,連進三貼,宜當云,此藥劑入之意,敢啓。傳曰,知道。
吏曹參判李慶徽初度呈辭。入啓。
司諫權格啓曰,頃者正言趙聖輔,以前縣監孫處愼,典籍孫湍等,國恤成服日,會飮於鄕校,削去仕版事,發論,而反覆傳說,不翅丁寧,故臣亦參啓蒙允矣。今聞鄕校會飮之事,果爲有之,而其時,處愼,則在慈仁任所,湍則居泮做點,不赴其會云,臣率爾同參,未免失實,何敢冒居言地乎?請命遞斥臣職。答曰,勿辭,退待物論。
工曹啓曰,昨日以本曹紫門請臺停罷考入事草記,傳曰,依例復設,可也事,命下矣。卽當分付其人主人等,使之依舊例請臺進排,而但出於久廢之餘,事力有所不逮,一齊捧入,勢未能辦,除弊之擧,反爲增弊之歸,主人等,以此各懷悶迫云。往日停罷,旣出於曲軫民願,則卽今民情之悶迫,亦不可〈不〉念,且率爾復舊,未能齊整,則此又可慮,今冬則姑依近例進排,而請臺之擧,則請開春擧行,何如?傳曰,允。已上朝報
上在昌德宮。停常參·經筵。
藥房啓曰,伏未審夜來,聖體調攝,何如?昨日劑入之藥,旣已進御,而有和解之效乎?臣等,不任憂慮,敢來問安,竝此仰稟。答曰,知道。與昨無異。
政院啓曰,當此隆冬沍寒,禁府滯囚,甚多,而因判義禁久未行公,疏決無期,事甚可慮,判義禁洪重普,卽爲牌招,使之趁速疏決,何如?傳曰,允。
判義禁洪重普,牌招不進。
傳曰,都承旨南龍翼,引見。
注書宋光淵書啓,臣承命往諭議政府右議政宋時烈于廣州村舍,則以爲小臣情勢,磬竭於行朝面諭之日,而猶未能上格,復有新命,小臣窮㞃蹙迫,罔知所出,敢出於徑歸之計,負犯稽天,萬死猶經,竊伏江外,祗慓俟罪矣。伏承聖慈,不下何問,而反遣史官,賜以面諭德音,臣感極飮泣,不知所達矣。自古人臣,被君父厭薄而去國者,有之矣,未聞有眷遇罔極,而反不敢留者也。吁,臣之蹤迹,不亦悲且慽乎?臣旣負重罪,何敢不顧有司之法,而遽入天門乎?復甘違命之誅未承宥命之恩,寧願滅死於此,而不欲擧頭於人世也云矣,敢啓。傳曰,知道。
同副承旨洪萬容書啓,臣敬奉聖批,往傳于議政府右議政宋時烈,則以爲伏承近侍復至,下宣疏批,辭嚴意懇,反復丁寧,伏讀再三,不勝隕越,臣之情勢,已盡於史官之歸奏,更不知所言云矣,敢啓。傳曰,知道。
都承旨南龍翼書啓,臣伏承榻前聖敎,追諭右議政宋時烈于廣州閭里,則以爲小臣衷曲,已竭於疏本及附達史官之啓矣。大槪小臣,今日之事,只有兩件,一則分不當得,二則病不可留,非有他意,而今以都承旨所宣聖批,觀之,則微臣本情,似未得上孚於聖意矣。微臣於此,益復悶蹙,不知所達云矣,敢啓。傳曰,知道。
今日都承旨引見時,右議政宋時烈留在處,更爲傳諭事,左承旨金宇亨,追後入侍,親承傳敎出去。
益興君洪重普上疏。大槪,召牌之下,不得趨造,亟罷臣職,仍治臣罪事。入啓。
玉堂箚子。大槪,略陳所懷,冀蒙裁察事。入啓。
明日別試放榜時,開門差早。
府啓。竝引嫌而退,旣有實病則不參何嫌?論事失實,則勢難仍在,請正言閔宗道,出仕,司諫權格,遞差。答曰,依啓。
禮曹佐郞李壽曼,卒宋岦致祭後入來。
正言閔宗道,就職。
館學儒生權尙夏等上疏。大槪,儒賢去國,士林缺望,敢陳請留之懇,冀回出晝之行事。入啓。
刑曹啓曰,傳敎矣,今此啓覆初覆,定於來十二月初六日,而京囚殺人罪人鄭善達·金應元,外方死囚,故縱罪人金謹龍·尹以亮,殺人罪人井同者叱金等,推案,自政府詳覈,昨日纔爲回下。故今日照律入啓,而作文浩多。初六日前,勢未及修正,令政院啓覆日字,改擇差退之意,敢啓。傳曰,知道。
政院啓曰,以刑曹草記,啓覆日字,差退事,命下矣。更令日官推擇,則初覆初十日,再覆十二日,三覆十三日爲吉云,以此排日擧行之意,敢啓。傳曰,知道。
武科二所差備官,以試官意啓曰,此字擧子金南佶,片箭三矢俱發不中之後,潛自懷中,又出一矢,未及發射,遂爲現捉。其處心設計,凶猾無比,不可以尋常用情之律,治之。令攸司各別推治,以爲懲勵之地,何如?傳曰,允。
吏曹啓曰,來十二月初一日年例歲抄,當爲書入,而頒赦別歲抄,時未啓下,在前有別歲抄書入之後,罷散人員,追書以入之時,今則何以之乎?敢稟。傳曰,依例爲之。
今日都承旨引見時,行都承旨南龍翼所啓,凡引見時,翰林上下番,例爲入侍,而今日下番,不得備員,雖稱以公事,出去,而上番之許出,下番之出去,俱極非矣,請竝推考。上曰,依爲之。又所啓,判義禁,卽者牌招不進矣,當此嚴冬,滯囚可慮,自前或有佐貳疏決之時,而關重之事,則長官專主之,更爲牌招乎?上曰,時囚緊急之事,姑令佐貳之官,疏決,可也。
京畿監司書目,廣州呈,以右議政宋時烈辭職上疏上送事。已上朝報郞廳權穎校正。日記廳郞廳任遠書。
上在昌德宮。停常參·經筵。
卯時,沈霧。
藥房啓曰,缺前入小柴胡湯三貼,當盡於今日,而此藥若不奏效,則不可不更進他藥,或於前藥中,加減材料以進,臣等,不勝憂慮,敢來問安,竝此仰稟。答曰,知道。連服湯劑,幾至差愈,今後勿爲逐日問安。
傳曰,政事,明日爲之。
判中樞府事鄭致和箚子。大槪,家間僮僕,以拘忌之疾,有死亡之患,不敢趨詣問安。內局都提調,亟許遞改事,呈政院。
政院啓曰,卽者判中樞府事鄭致和,陳箚到院,觀其措語,則以爲家間僮僕,相繼有拘忌之疾,數日前移置他處矣,不意昨者,至有死亡之患,今朝始爲出避,而不敢趨參於問安之列,當此聖候未寧之時,不可仍帶藥房提調之任,爲辭,原箚不敢捧入,敢此仰稟。傳曰,安心勿辭之意,遣史官傳諭。
答右議政宋時烈疏曰,省疏具悉卿懇。今日國勢扤揑,時勢孔艱,其所扶濟者,惟在於得賢德而致鼎軸也,然則以卿之賢德才量,其可終身欲處乎?昨因承宣之回,聞卿引嫌之太過,予以爲不然也。溫泉啓行之日,姑副卿意,此是一時權宜,今日重入黃閣,實是共濟艱危,此必然之理也。嗚乎,卿之去國,十年于玆,予之思想,固不足道,其於國事,不幸甚矣。頃於湯泉幸而相會,仍與偕來,予心欣喜當復,如何?今因委以國事之意,遽致決歸之計,不知所以爲喩也。三公之職,係國家治亂,誠不敢率爾處之也。惟望卿之更加深思,以副寡昧之至望,然則是國家之福也。至於無一訐謨之說,於卿何與?誠予不敏之致,心竊慙赧,然而從容議處,何害之有?卿其須體至意,毋孤予心,臨楮意長,只嘆文辭之短拙,冞切愧恧。仍傳曰,遣承旨傳諭。
傳曰,戶曹判書閔鼎重命招,引見後榻前承命,右議政宋時烈所留處,出去。
答玉堂箚曰,省箚具悉。愛君之誠,深用嘉尙,予意豈事虛文以爲能乎?末端事,未能詳知而然矣。
答兵曹判書洪重普疏曰,省疏具悉。卿其安心勿辭,調理察職。
答館學儒生權尙夏等疏曰,省疏具悉。爾等憂愛之誠,予深嘉尙,可不留心焉?已上朝報
上在昌德宮。停常參·經筵。
未時,日暈兩珥。
左承旨金宇亨書啓,臣承命以榻前傳敎辭意,傳諭右議政宋時烈處,則以爲臣纔上疏本,更竭微衷矣。玆者近侍又至,傳諭聖旨,尤極諄切,臣雖極冥頑,寧不知感?臣之情勢,旣已罄盡,復無所餘,只乞聖明,俯賜諒察,許遞職名,則天地生成之德,罔知攸報矣。區區去就,曾鳧鴈之不如,而聖明屢煩勤敎,祗伏旅次,恭俟罪罰而已云矣,敢啓。傳曰,知道。
政院啓曰,戶曹判書閔鼎重,右議政宋時烈所留處,傳諭後入來矣。傳曰,引見。
禁府啓目,黃州判官元格,議處云云,莫重田政,如是稽慢,難免其罪,以此意照律,何如?啓依允。
刑曹啓目,前縣監趙碩耉,移義禁府處置,何如?啓依允。
禁府啓目,鍾城府使權諿,別無可罪之事,以此觀之,似當分揀是白乎矣,自下不敢擅便,上裁何如?啓。分揀放送。又啓目,武臣兼宣傳官鄭東美,稱病不進樣,以請罪,亦非無緣退在之比是白乎旀,元情時病重之狀,臣等,亦所目見,似當分揀是白乎矣,自下不敢擅便,上裁,何如?啓。分揀放送。
忠淸監司書目,忠州定配罪人前府尹李延年罪目,別爲開坐,令該府稟處事。又書目,結城呈,以副修撰金萬均病重,上去不得事。又書目,石城呈,以大司憲尹文擧病重,上去不得事。已上朝報
有政。吏批,以元萬里爲兵曹佐郞,姜鎬爲刑曹參議,朴贄爲羅州牧使,閔點爲戶曹參議,閔蓍重爲修撰,申命圭爲司諫。
上在昌德宮。停常參·經筵。
京畿監司書目,廣州呈,以右議政宋時烈上疏上送事。
以大司憲尹文擧,副修撰金萬均辭狀。傳曰,遞差。
左副承旨吳斗寅上疏。大槪,冒陳私懇,冀蒙矜察,以遂便養之願事。入啓。
藥房啓曰,伏未審數日來,聖體調攝,何如?感冒之候,已盡平復,而咳嗽失音等諸症,亦隨而快減乎,眼候,亦復何如?臣等,區區憂慮,敢來問安。答曰,知道。一樣矣。
司諫申命圭啓曰,頃日憲臣,以長至賀列稀缺,凡有敢後,擧請覈問,雖緣疾病,未參應推,臣卽其一,而不意玆者,遽叩新命,臣誠悸隕,不知攸措,旣將勘律,還授諫席,決無是理,請命遞斥臣職。答曰,勿辭,退待物論。
大司諫鄭萬和啓曰,卽者司諫申命圭,以未參冬至賀班,引避矣。臣於其時,方在呈告之中,亦不得進參,今何敢晏然處置乎?請命遞斥臣職。答曰,勿辭,退待物論。
正言閔宗道啓曰,臣病未進參於冬至賀班,則臣亦應被推勘,而除拜諫職之後,招問軍職下吏,則臣名不入於現告中云,倖免有恥,出而引避,請出之後,不敢更瀆,黽勉行公矣。卽者同僚,以賀班不參事,引避退待,臣之不參,與同僚無異,何可晏然處置乎?請命遞斥臣職。答曰,勿辭,退待物論。
傳曰,大臣·備局堂上,引見。
吏曹啓曰,臺諫有闕,政事,取稟。傳曰,明日爲之。
以右議政宋時烈上疏,傳曰,固辭至此,勉從之意,遣史官傳諭。
京畿都事尹搢,災傷覆審後入來。
引見時,執義金澄所啓,海運判官趙嘉錫,曾爲扶餘縣監時,貪財嗜利,多行不義,謗議喧傳,至今不已,及爲本職,復踵前習,憑藉勢力,欲爲非理。鴻山縣監李時顯,據法不從,則嘉錫,多有侵辱之事,至令時顯,爲棄歸之計,其全無顧忌之狀,尤極可駭。請命罷職不敍。上曰,依啓。又所啓,銓曹郞官,專管通塞,苟有循情,仕路淆雜,頃者吏曹佐郞李嵇,欲爲嘉錫,擬請正言望,堂上難之,則李嵇,稱有妙理,固請備擬,罷政之後,堂上問其所謂妙理,則答以趙嘉錫,生事湖邑,方有難便之勢,欲以正言召還云。李嵇,旣知嘉錫非理生事,則言責之職,何等淸選,而認爲營私護友之資,識見顚倒,意思不佳,如此郞官,不可仍置銓衡之地,請命罷職。上曰,依啓。又所啓,吏曹當該堂上,亦未免不察苟從之失,請命從重推考。上曰,依啓。又所啓,司諫申命圭,以賀班不參大司諫鄭萬和,正言閔宗道,以不敢處置,引嫌而退,當初請推之論,非謂實病之人,別無可避之嫌,請竝命出仕。上曰,依啓。又所啓,李嵇循私之狀,雖甚可駭,比諸趙嘉錫貪汚不法之事,則似爲有間,故臣以或罷職不敍,或罷職,爲律矣。今承下敎,以李嵇之罪,不下於嘉錫,爲敎,臣擬律失當之失,著矣。請命遞斥臣職。上曰,勿辭,退待物論。
引見時,領議政鄭太和所啓,近來時氣失節,閭閻間病患甚多,至於文武擧子,亦多有死亡者云矣。上曰,事甚矜憐,申飭賑恤廳,恤典擧行,而毋使落漏可也。禮曹判書趙復陽所啓,以淸白吏事,實錄考出,而卽今本館堂上現存,只二員,差出闕員,開春後,與史官一時下去,兼行曝灑矣。上曰,依爲之。又所啓,承旨南九萬上疏,啓下本曹矣。韓五相,入格於壬辰增廣會試後,連遭草土,未赴殿試而死,以未定甲乙之故,不得賜第,可謂抱冤矣。第已死之人,追賜紅牌,事不妥當,臣與大臣議之,則高下間追除文職,則似可云,何以爲之。領議政鄭太和曰,五相,實是佳士,而未赴殿試,終死草土,誠爲可矜,作故之人,不可書之榜目,賜第則不當矣。雖無紀功之事,當此推恩之日,或追贈文職,則亦可少慰矣。上曰,追贈參下文職,可矣。工曹判書金佐明所啓,廣州本無物力,量田之後,尤不成貌樣,至於鋪陳不時需用之物,亦無辦出之路矣。上曰,廣州收米二百石,劃給本府,使之別備雜物,而守禦廳照管,毋得私用於官廳事,分付可也。
引見時,左副承旨吳斗寅所啓,從前武科殿試,則必以官箭試取,枰箭官,例爲啓下,而今番別試殿試時,臣以該房承旨,進參,則乃以擧子,私箭試取,而箭鏃尖細,不成模樣,事異前規矣。上曰,今後則殿試,必以官箭試取事,言于兵曹可也。上曰,凡武材試取時,放矢之後,分明得中,則其矢鏃,雖或退落,自今以後,以得中施行事,嚴明分付,定式擧行,而各別詳察,俾無奸僞之弊事,亦言于兵曹。已上朝報
上在昌德宮。停常參·經筵。
夜一更,流星出鬼星下,八東方天際,狀如拳,尾長三四尺許,色白。
慶尙左道災傷敬差官趙遠期入來。
參知宋時喆辭職上疏。入啓。
大司諫鄭萬和,司諫申命圭,正言閔宗道就職。
左議政許積上疏。大槪,泄瀉,大發於眞元極敗之餘,斷無回蘇之望,敢罄肝血,更籲宸極,乞蒙恩遞,少延殘喘事。入啓。
院啓,平安兵使具文治罷職事,論列已久,兪音尙閟,臣等,竊惑焉。文治,生長綺紈,素乏計慮,性且昏劣,無一可觀,累掌邊閫,徒事刑杖,濟以貪縱,積失軍心,西閫重任,決不可付之此人,請平安兵使具文治,罷職。答曰,不允。
政院啓曰,今日爲政事命下,而日勢向晩,尙未開政。招問吏曹郞廳,則判書朴長遠,以武科試官進去。參判李慶徽呈辭受由,時未出仕。參議李翊,呈疏不來云。參判李慶徽,參議李翊,竝牌招開政,何如?傳曰,允。
吏曹參議李翊牌招不進。
吏曹參判李慶徽牌招肅拜。
持平李奎鎭啓曰,本府有所新啓,而臣終不得與聞筵席說話,臣旣未及詳知,則抑或發於筵中語次,而有不暇相通者耶?第諫院多官,相繼引避,處置歸於本府,而執義金澄,不爲簡通,徑先處置於榻前,雖不知其時,急遽形勢之果,如何,而墜落古規,緣臣而始,請命遞斥臣職。答曰,勿辭,退待物論。
平安監司書目,道內牛疫,至今不息,十月望後,至十一月念前,致斃之數,四百八十首,前頭民事,極爲可慮事。
右副承旨臣鄭繼胄書啓,臣昨夕承命,往傳聖批于議政府右議政宋時烈,則以爲玆伏蒙承旨,復來傳批,十行綸音,可泣鬼神,賤末如臣,將何以爲心也?今欲更竭微衷,而日已昏黑,承旨急於復命,故終不敢挽駐,當竢明日,更陳疏本,或附戶曹判書閔鼎重以達云矣,敢啓。傳曰,知道。
新及第李堂揆等上疏。大槪,新榜謁聖,乃是三百年流來不可廢之禮,而爲一二儒生所阻,致令莫重之禮,至於臣等之榜,闕焉。臣等,區區缺然之心,有不足言,傷損事體,莫此爲甚,請治臣等之罪,以爲後來者之戒事。呈政院,還出給。
答左議政許積疏曰,省疏具悉卿懇。此誠何等時也,而以卿之才,堅臥不起,莫之恤也?來章之斷,今已浹旬,造朝之報,予日望之,辭疏又上,雖緣於疾病之作,予心之缺然,當復如何?卿其安心勿辭,從容善攝,速出論道,以副上下之望。仍傳曰,遣史官傳諭。遣御醫李東馨看病。
傳曰,村舍荒涼,老人疾病,未易蘇復,予甚慮念,令御醫權愉,持藥物下去于判府事所在處,留在救護,入來後復命事,分付。已上朝報
有政。吏批,世子傅宋時烈,承文博士金學培,學正尹荇,學錄柳永立。以李尙眞爲大司憲,金得臣爲濟用正,以申鍵爲雲山郡守,朴世樑爲工曹佐郞,鄭善養爲司圃別提,兼領經筵宋時烈,以李夏爲文學,趙壽益爲左尹。已上政軸
上在昌德宮。停常參·經筵。
辰時,日暈右珥。
副提學李敏迪初度呈辭,入啓。傳曰,使之勿辭,從速察職。
藥房啓曰,伏未審夜來,聖體調攝,若何?失音之候,尙無差減之效乎?數日來,眼候亦何如?臣等,憂慮未弛,敢來問安。答曰,知道。別無加減矣。
傳曰,召對爲之。
大司諫鄭萬和,司諫申命奎,正言閔宗道啓曰,臣等,昨見持平李奎鎭避辭,以執義金澄處置臣等之時,不爲簡通,墜落古規,爲非,臣勢難晏然仍冒,請命遞斥臣等之職。答曰,勿辭,退待物論。
左副承旨吳斗寅書啓,臣親承聖敎,往諭于右議政宋時烈,則以爲伏蒙聖慈,俯諒微情,曲副所願,臣感激之餘,隕越兼至,臣卽當趨詣闕下,以謝負犯,而賤疾深痼,未得起發。勢當遲待少間,而徐促未定,尤增惶恐危怖之至云矣,敢啓。傳曰,知道。
假注書沈柟書啓,臣敬奉聖批,傳于議政府右議政宋時烈,則以爲承命驚感,因以惶隕,罔知攸措云矣,敢啓,傳曰,知道。
承文院官員,以都提調意啓曰,前權知副正字李璾,前日移拜司錄矣。今方作散無屬處,依前例還仕本院,何如?傳曰,允。
召對入侍,領議政鄭太和,左參贊宋浚吉,備局堂上趙復陽,玉堂金萬重·李端夏,承旨洪萬容,注書姜碩昌,史官李寅煥·申翼相。
內醫院官員,以都提調意啓曰,黃海道今年秋等,牛黃二部,品劣退送矣。今又以陳久色渝者,苟充封進,莫重御藥,不爲十分擇封,以致累次點送。事體殊甚未便,本道監司推考,當該審藥罷黜,何如?傳曰,允。
內醫院官員,以都提調意啓曰,凡進上藥物,皆爲御供,則雖是難得之材,唯當極力精擇,使無未盡之事。全羅道八月令,退送白芷九斤八兩,山藥四斤,今始改封,而陳久色變,數且未準。十月令,威靈仙五斤,及金銀花十斤,蒲黃三斤八兩,竝皆苟充封進。威靈仙,則內束短莖,外被長條,漬之以酒,濕氣未除,蒲黃,則粉末半落。金銀花,則精麤相雜,皆不合用,而蒲黃金銀花兩種,或急於臘藥之用,或因院儲方乏,姑爲捧留,以爲擇用之地,而其餘三種,則竝皆退送矣。本道藥材之價,自大同廳從優磨鍊以給,而爲審藥者,擇捧不謹,乃至於此,殊甚可惡。當該審藥,爲先罷黜,封進監司,亦爲推考,何如?傳曰,允。
玉堂箚子,大槪。請執義金澄出仕事。入啓。答曰,依啓。
答參知宋時喆疏曰,省疏具悉。爾其勿辭,從速察職。
答應敎李端相疏曰,省疏具悉。爾其勿辭,從速上來察職。
召對時,副修撰李端夏所啓,國之大事,在於祀享,而近日祭官,專不擇差,親祭之外,侍從之人,絶無塡差者。吏曹郞官,則限四寸不爲差祭,而郞廳先生,亦無差祭之規,事甚無謂。今後則革去弊習,毋得因循,以爲着實擧行之地,如何?上曰,依此爲之之意,嚴明分付于該曹可也。禮曹判書趙復陽所啓,王世子入學,定以明年歲首,而卽今猶似未至完復,姑竢書筵如常之時,欲爲仰稟矣。必先行謁廟之禮而後,當行入學,而外間拘忌之疾,尙未乾淨,何以爲之?上曰,謁廟之禮,遷就至此,尙未擧行,事極未安,春和後,卽爲稟定可也。又所啓,三名日進上方物,停止已久,而今年年事,亦爲不實,故未敢遽請矣。享上之禮,闕然至此,實爲未安,依例擧行,何如?上曰,兩大妃殿外,明年亦爲停止可也。趙復陽曰,誕日方物,則近年必有封進之時矣。上曰,封與不封,不一其規,明年則一體停止可也。又所啓,法典內各陵之上,蓬艾雜草,寒食拔去,而頃年故相臣崔鳴吉,爲禮曹判書時,啓稟,使各陵參奉,每月朔望,拔去各陵雜草,以爲定式,李一相,爲判書時,又爲啓稟申飭矣。敬陵參奉趙昌漢,依此擧行,故莎草最爲茂盛,諸陵皆如此,則可無改莎草之事。今方以此申飭各陵參奉,而咸鏡道諸陵,則初不行會,以此一體行會,何如?上曰,依爲之。左參贊宋浚吉所啓,臣有私懇,敢此仰達矣。向時以輔養官出入講席,禮數雖重,有難堪當者,猶或可矣,今則有異於前,尤不敢自安。且趙復陽,以賓客侍講,臣則職是宮官,而特以資級之故,反居賓客之右,事甚不當矣。臣以左參贊,無與於經筵,而因有特命,亦爲入侍,若替臣贊善之職,而別令侍講,臣之所願也。上曰,卿雖非贊善之任,亦可出入於書筵,而必有職名,然後尤爲合當矣。趙復陽曰,雖帶贊善之職,去其宮官之號,稱以世子贊善,位在賓客之上,似當矣。上曰,以世子贊善,改下批可也。又所啓,外方書院,固有其弊,而其中表表名賢,則該曹不當一切防啓矣。以臣所聞,潭陽柳希春,宣祖朝名臣,本州士人,爲建書院,上疏請額,該曹防啓,西關,異於他道,而定州士人,爲故相臣金尙容·金尙憲,亦建書院請額,而終不得請。前日廣州士人,爲故相臣趙翼書院請額,而又不施行,此等三處,不當一例防塞,以沮士心矣。上曰,殊涉煩多,故不許矣。卿言如此,此三處賜額可也。又所啓,臣師金長生,曾爲安城倅,其地士人,爲建祠宇,而未及請額矣。臣今入侍,如是仰達,何異於士子之陳疏乎?似當有一體賜額之擧矣。上曰,一體賜額,可也。又所啓,故縣監洪百順,居在廣州,素有至行,事親居喪奉祭,極其誠孝,故鄕人,莫不感歎。其人不但孝行,且有學問,故仁祖朝,特出六品,除拜守令矣,本鄕人士,至今不忘。溫幸時上言,啓下該曹,時未回啓,一依趙涑例,特爲贈職,且旌其閭,以慰一方之人,何如?上曰,追贈堂上職,旌表其閭可也。領議政鄭太和所啓,臺啓出於風聞,未必盡實,頃日孫處愼等事,臺臣,以失實引避,此事近古,誠爲美矣。第臺官,旣以失實引避,則處愼等,不當仍被削版之罰,其傳旨,似當爻周矣。上曰,其傳旨,還入可也。已上朝報
訓鍊廳啓曰,前都事姜碩賓,都監郞廳,已爲啓下,而方在罷散中,時無職名,依例付軍職,冠帶常仕,何如?傳曰,允。已上訓局謄錄
禮曹粘目,向前幼學李孝元,限內現身,戶口現納入籍的實是白在果,觀此上言,則爲其女婿幼學鄭載重,嫡妾俱無子,其同生兄載厚次子京先,兩家同議,已定繼后,而載重夫妻,俱歿。該曹,不得循例入啓是如,冀蒙天恩爲白臥乎所,無子之人,取其兄弟之子爲後,法例當然。似當依願施行是白乎矣,一邊父母,旣已俱歿,事異常規。臣曹不敢擅便,上裁,何如?啓依願施行。
禮曹粘目,向前司宰僉正睦嗜善亦睦林華,爲十寸外人之養子,服喪六年之後,無子而死,以其兄之子天龜,立以爲後,而林華之養母崔氏,不待林華之立後,徑先上言,改以睦林彦爲後,未知其由是白在果,旣是其養母生前處置之事,則睦林華,當初繼後文書,到今自當爻去。依上言內辭緣施行,何如?啓依允。已上禮曹謄錄
上在昌德宮。停常參·經筵。
左副承旨吳斗寅上疏。啓下該曹。
武科二所差備官,以試官意啓曰,擧子金尙俊,講書着名後,與錄名單子,相準,則尙俊之俊字,單子中,以春字書之。前後名字,皆所自書,而單子及講冊,差違如此,其間必有奸僞。令攸司推治,何如?傳曰,允。
侍講院啓曰,新除授文學李夏,時在京畿水原地,書筵入番事緊,請斯速乘馹上來事,下諭。傳曰,允。
禁府啓目,前黃州判官元格矣,本州,酷被旱災,趁不論報,罪杖八十,贖私罪,奪告身三等。啓依允。又啓目,崔文湜議處云云,其時參見書吏所由等,竝令攸司,一處査問後稟處,何如?啓依允。
執義金澄啓曰,臣於三昨,將爲入侍,進詣閤門之外,則諫院引避之批,始下,臣當處置於榻前,而勢未及簡問於同僚。且念臺官之登對者,有可論之事,則先啓後通,亦自有例,故臣旣登對之後,論啓數事,因爲處置諫院,而意外引避而出,故亦未果書報曲折於同僚矣。今聞先啓後通,乃筵中遇事論執者,爲然,非可援例於此,而同僚旣引嫌矣,物議亦非之矣。臣臨事昏錯,大壞臺體,誠不勝瞿然之至。且臣於其時,論李嵇之事,而其中妙理二字,今更聞之,則非嵇自言。蓋堂上意,嵇之固請擬望,必有妙理,故出問其妙理,而嵇之所答,如啓辭所陳云爾,語勢之差,雖非事之所以輕重,而亦未免不審之失,以此以彼,決不可一刻苟冒臺席,請命遞斥臣職。答曰,勿辭,退待物論。
傳曰,全羅監司呂聖齊,引見。
禮曹正郞曺挺宇,麗朝諸陵摘奸後,入來。
玉堂箚子。大槪,持平李奎鎭,大司諫鄭萬和·申命圭,正言閔宗道出仕,執義金澄遞差事。入啓。答曰,依啓。已上朝報
上在昌德宮。停常參·經筵。
申時,日暈兩珥,日入時,日上有戴。
副應敎南二星,兼春秋減下肅拜。
持平洪受河三度呈辭。入啓。遞差。
吏曹啓曰,臺諫有闕,政事,取稟。
傳曰,召對爲之。
開城留守書目,病勢猶重,更乞遞免事,上疏上送事。
假注書沈柟改差,代鄭積。
藥房啓曰,日氣極寒,伏未審夜來,聖體調攝,何如?眼候與失音之候,一樣無加減乎?臣等,憂慮未弛,敢此問安。答曰,知道。時未快愈矣。
大司諫鄭萬和,司諫申命圭,正言閔宗道,持平李奎鎭,就職。
召對入侍,領議政鄭太和,備局堂上洪重普,贊善宋浚吉,玉堂南二星·李奎齡,承旨金宇亨,注書姜碩昌,史官洪萬鍾·申翼相,正言閔宗道。
護軍成鈛,黃海兵使遞來。
傳曰,政事,當日爲之。
武科一所試官朴長遠,二所試官曺漢英改差事,榻前定奪。
兵曹,武科一所試官趙珩·吳挺一,二所試官閔熙·沈之溟。
政院啓曰,侍講院官員十員內,輔德朴世堅,呈辭受由。兼輔德南二星,兼說書洪萬鍾本館入直。兼弼善兼司書說書,竝未差,兼文學李選,近以拘忌之疾,連喪子女,不得行公,累次呈疏,司書尹敬敎,亦以家間拘忌之疾,身旣犯添,今又呈疏,弼善丁昌燾,獨爲入直,上下番不得備員,將爲闕直云。兼文學李選,司書尹敬敎元疏,雖不敢捧入,合有變通之道,何以爲之?敢稟。傳曰,然則竝改差,可也。
又啓曰,今日爲政事,命下,而吏曹參議李翊,卽者來詣闕門外,諉以情迹難便,陳疏還爲退去,事甚未安,李翊,請推考。武所他試官,旣已啓下,判書朴長遠,參議李翊,竝卽牌招開政,何如?傳曰,允。
吏曹判書朴長遠,武一所試官遞來。
召對時,正言閔宗道所啓,平安兵使具文治,罷職事,論列已久,兪音尙閟,臣等竊惑焉。文治,生長綺紈,性且昏劣,無一可觀,累掌邊閫,徒事刑杖,濟以貪縱,赤失軍心,西閫重任,決不可付之此人,請平安兵使具文治罷職。上曰,人之賢愚,皆有定分,而前後啓辭,辭意不齊,西閫不合,予實不知,累日堅執,亦所未曉也,不允。又所啓,兩司多官,引避退待,則一時處置,體例當然,而再昨憲府諫院之官,相繼退待之後,玉堂拈出一員,獨爲處置,姑舍其餘,不爲擧論,以至經日,始乃處置,此曾所未有之事也。自古臺諫處置,雖當齊戒之日,不得經宿,意有所在,何可無端分別,任意先後乎?有違常規,且關後弊,不可無糾正之擧,請其日玉堂參箚之官,竝命遞差。上曰,依啓。又所啓,屠牛之禁,國法甚嚴,而近來屠肆狼藉,已是痼弊,日者前持平洪受河,爲其館主人,勒令加設屠販一處,雖終有所格而不行,此豈法官之所宜爲者乎?聞者莫不爲駭,請前持平洪受河,罷職。又所啓,副應敎南二星,校理李奎齡,如有難安情理,則出而陳疏,未爲不可,而乃以小官,陳達不安之情於咫尺天威之下,有傷事體,請竝命推考。上曰,依啓。已上朝報
有政。吏批,校書博士李心傳,以李秞爲執義,曺憲卿爲兵曹正郞,趙聖輔爲司書,金汝南爲陰城縣監,趙遠期爲持平,林商儒爲金海府使,李觀徵爲司藝。已上政軸
上在昌德宮。停常參·經筵。
辰時,日有左珥,巳時,日暈。
輔德朴世堅再度呈辭。國忌齊戒,以留政院。
禁府啓目,德陵參奉朴泰素等矣,陵上細細之木,乃是寒食後所生,則待明年寒食拔去計料之說,似有所據,別無可論之罪,參酌照律,罪各杖一百,贖,奪告身,私罪。啓依允。
謝恩,司書趙聖輔。
刑曹參判曺漢英,武二所試官遞來。
武科一所差備官,以試官意啓曰,羽字擧字丁雲吉,帝字擧子李忠立,入講署名之際,與前柳葉箭得中着名,有可疑之端。招致雲吉保擧人,折衝吳得吉,大護軍吳義吉,前訓鍊院奉事邊得全,及忠立保擧人副司果宋善一,副司正邊海逸,前訓鍊院主簿黃大守等詰問則對以皆素不相識之人云,故使渠等,卽爲捉致雲吉·忠立等當身,一處究問,則雲吉代講者,果是李興周稱名人,忠立代講者,果是鄭文奎稱名人也。四人所招,俱已自服,情狀現露,極爲痛駭,擧子丁雲吉·李忠立等,爲先拔去,代講人李興周·鄭文奎等,竝令攸司囚禁,依法科罪,以爲懲一勵百之地,何如?傳曰,允。
院前啓,國忌齋戒,以今明日姑停。
禁府,都擧元拿囚。啓。已上朝報
上在昌德宮。停常參·經筵。
三更,月有小暈。
藥房啓曰,伏未審夜來,聖體調攝,何如?失音之候,猶未快愈乎?臣等,不任憂慮,敢此問安。答曰,知道。一樣矣。
武科二所差備官,以試官意啓曰,昨日衣字擧子申成佑,講書後着名形樣,與其柳葉箭入格所着之名,有異。臣等,執此詰問,渠不肯服招,致其保擧人前訓鍊院判官曺得昌,前武臣兼宣傳官趙廷偉,副司果金男,使與相面問之,則皆曰,非渠等着給之人。曺得昌則出他,其子代來,而所對,亦與趙廷偉·金男之言相同,故渠於此勢窮,始乃吐實曰,矣身姓名,實是申成律,而爲兄成佑代講,的實云。兄弟換面,渠已自服,上項成律·成佑等,竝令攸司,依律科罪,何如?傳曰,允。
武科二所差備官,以試官意啓曰,今日罪字擧子金世榮,講書後,自書其名之際,榮字,書以英字。詰問其由,則對以因㤼誤書,已極可駭,取其柳葉箭入格署名,與今講書着名,相准,則亦頗有異。疤記成冊,憑准,則全然不同,問其保擧,則同郡擧子,從其相知人,受保以給,故渠則保擧三人,俱不識面云。奸濫冒入之狀,判然無疑,而終不肯就服,其爲頑習,尤極可惡,令攸司推治,何如?傳曰,允。
禁府啓目,忠淸監司放未放啓本云云,所管罪人,依啓問施行,而稟秩中崔世慶段,以難明之獄,特命定配,柳經立,發配未久,姑爲仍配之意,回移,如何?啓依允。
明日宣政殿啓覆,殿坐正時,辰初二刻。
左議政許積箚子。大槪,病勢沈重,將不得進參於啓覆之日,乞遞臣職,仍治臣罪,以便公私事。入啓。答曰,省箚具悉卿懇。卿其安心勿辭,從容善攝,速出行公,以副予意。已上朝報
上在昌德宮。停常參·經筵。
慶尙道點馬朴崇古入來。
武科一所差備官,以試官意啓曰,公山擧子成振哲,爲其兄成禮哲代講,現捉其保擧人副司直宋時達·龍起淵·李時耉等,捉來推問,則對以果爲成禮哲着保,其弟代講,何以逆料云,而仍爲捉來成禮哲以現。寶城擧子孫祐胤,爲文字擧子金夢一代講。現捉保擧人主簿丁尙俊,哨官魏天相·文尙彬等,捉來推問,則對以與金夢一相知,着保以給。今見其面,則非夢一云,而亦爲捉來金夢一以現。靈光擧子金震耉,爲其同鄕人淡字擧子李震苾代講,現捉保擧人典籍金澤,司正金義淡,司果蔡承善等,捉來推問,則對以與此擧子,素昧平生,豈有爲不知人着保之理云。李震苾,追後捉來推問,則果以不識字之人,使金震耉代講的實。且以遐方擧子,不知先生他擧子,保擧單子,依樣僞着,亦爲直招各人等,不畏國法,公然代講,如是現發之狀,極爲痛駭。犯罪人成震哲·成禮哲·孫祐胤·金夢一·金震耉·李震苾等,令攸司依法科罪,何如?傳曰,允。
又啓曰,問字擧子金時鑑其兄時鏡,初不上來,而以自已保擧守門將朴賢,前萬戶金仁,上護軍金宗連等着名,依樣僞着,掛錄興字,已得現發,而時鑑供辭,亦爲遲晩,其不有國法,保擧僞造之狀,極爲痛駭,令攸司囚禁,依法科罪,何如?傳曰,允。
今日啓覆時,前典籍孫湍,仍授前職,前校書正字李碩蕃,削去仕版傳旨,還入爻周事,榻前定奪。文武科庭試,二十二日退定事,武科一所試官趙珩,改差事,榻前定奪。
武科一所試官趙珩,代吳挺一改落點。
啓覆時,大司諫鄭萬和所啓,請平安兵使具文治罷職。措辭見上上曰,已諭毋煩。持平李奎鎭所啓,新除授大司憲李尙眞,時在忠淸道忠州地,請斯速乘馹上來事,下諭。上曰,依啓。已上朝報
上在昌德宮。停常參·經筵。
初昏,黑雲一道如氣,起自西方,直指南方,長十餘丈,廣尺許,良久乃滅。
藥房啓曰,伏未審夜來,聖體若何?昨日出御殿上,竟夕酬酢,玉候不瑕有傷乎?臣等,不任憂慮,敢來問安。答曰,知道。別無添傷之事,而眼候,比前,稍似不平矣。
執義李秞啓曰,臣有老病同生兄,居在廣州地,而數日前病勢猝㞃,幾至死域。臣急於救活,帶職下去,昨才回還,聞有新命,臣誠驚惶,罔知攸措。顧念臺憲之職,與庶官不同,而旣有冒法下鄕之失,決不可晏然仍冒,請命遞斥臣職。答曰,勿辭,退待物論。
院啓,請平安兵使具文治罷職。措辭見上答曰,不允。
永安尉洪柱元上疏。大槪,眩症極重,昏仆枕席,再明三覆時,又將不得進參,惶恐待罪,乞削職名事。入啓。
輔德朴世堅三度呈辭,入啓。遞差。
吏曹啓目,粘連左副承旨吳斗寅上疏云云,吳斗寅,親老家貧,情迫勢急,有此陳章,乞郡便養,縷縷之辭,出於至情,其在聖明孝理之政,許副其願,亦是體下之仁是白乎矣,近密之臣,出補外邑,事體重難,疏內辭緣,勿施,何如?啓依願施行。
府啓,執義李秞,引嫌而退,旣有冒法之失,勢難仍在其職,請命遞差。答曰,依啓。
傳,前監司李正英·李尙逸,校理李䎘,應敎鄭晳,修撰尹深,司諫朴增輝,正言崔後尙,正郞呂台齊,郡守鄭東卨,察訪李瑞雨,郡守羅八紀·崔元立·朴靖·徐弘履·李厚先·趙時馨,縣監朴廷薛·金震粹,牧使慶㝡,府使洪錫龜,縣監朴繘,牧使李暹,正字尹嘉績,檢閱李藼,縣監鄭之垣,府使金城·李世選·兪瑒·柳炳然·洪聖龜,縣監具鐄,府使金鋿·金玉鉉,判書鄭知和,參議朴世城,左尹吳挺緯,都承旨李殷相,郡守尹珹,判官南夢星,郡守李聖時,副正字安後泰,郡守趙相漢·柳天柱,都事崔商翼,縣監李之虎,參奉李挺秀,郡守柳卓然·裵尙度·鄭始大,都事任相元·姜碩賓,縣監金斗明·李行陟·沈益善·吳始益,副正字沈極,縣監安汝羾·柳冕,郡守曺弘益·鄭斯翰,察訪李日井,主簿金壽一,奉事金益華,縣監李志行·尹世章,敎養官朱汝奎,判官權信,牧使李憕,縣監沈玖·朴以文,副校理鄭載嵩,修撰洪柱國,正郞洪萬衡,牧使李徽祚,郡守白弘一,正郞柳晉昌,郡守李善基,學正金鼎台,縣監元萬春,光善副正漳,靈城令仁天,驪昌副令烱協,五衛將安應昌,護軍尹後益·金震標,兵使柳汝糧,僉使金志雄·邢汝藎,中軍全發英,司果趙世煥,僉使魚尙佶·閔孝誠,虞候金友仁,司正吳挺昌,監牧官金仲賢,別將黃粢·柳禮立,權管金長齡,奉事方弘瓚等,敍用。僉使李汝覺,虞候南沃,衛將尹,五衛將安應昌,司直金益炅,監牧官朴挺傑,權管林世白·鄭昌周·崔斗吉,萬戶李庭芳,出身丁大業·任聖尹,護軍金益廉,縣監具鐄,判官南夢星,都事朴守玄,監役朴錞,主簿李齊賢,郡守高處明,縣監安時翊,郡守韓侃,縣監洪禹民,參奉李廷秀,縣監沈之治,府使呂爾亮,縣監徐必成·任奎·南斗長,佐郞李宇鼎·任相元,縣監南宮宇·沈益善,郡守朴長卿,縣監魚震翼,主簿韓得生,參奉張克智,縣令柳挺輝,縣監李聖雨,宋挺濂,郡守李壽翼,奉事金益華,縣監李仁碩·金尙重,府使李復吉,參議李後山,縣監李智白,府使李漢驥,郡守羅八紀,縣監金阜榮·羅得聖·柳璾,郡守李善基,內侍李延浹等,職帖還給。去丙午春夏秋冬等,丁未春夏秋冬等,今戊申春夏等褒貶,居中居下,竝勿論,下兵曹。
武科二所參試官李松老病,代安弘殷改落點。
答永安尉洪柱元疏曰,省疏具悉。卿其安心勿辭,亦勿待罪。
以吏批敍用,去丁未年秋冬等褒貶,居下,今戊申年春夏等褒貶,居中居下,竝勿論事,下吏曹。已上朝報
禮曹啓曰,本曹啓下各道上言六度,京中上言十二度內,十五度,已爲回啓,而廣州幼學兪椣,忠義衛韓好業,水原幼學孫重起等三人,限內終不現身,不得回啓之意,敢啓。傳曰,知道。已上禮曹謄錄
上在昌德宮。停常參·經筵。
武科二所差備官,以試官意啓曰,王字擧子朴認,講書之後,着名可疑,捉下詰問,則對以果非朴認,而渠以認之從弟朴譔,爲兄代講的實云。捉致其保擧人軍器寺僉正崔震聖,奉事丁以傑,副司果李仁昌,與之相面,則皆曰,吾等,果爲朴認着保以給,而此則曾所不見之人云。招致朴認問之,則渠之從弟,果有朴譔爲名者,而今此代講之人,非朴譔,乃是忠義衛李璾莢云。當初代講,已極可駭,而現發推問之時,亦不直言其姓名,假借朴譔之名,欲爲兄弟間代講,稍輕其罪之計,其爲奸濫,殊極可痛。體字擧子李胄振,講冊着名字樣,與柳葉箭入格元單中所着,有異,問其四祖,則外祖職銜與姓名,大相違誤,招致其保擧人軍器僉正崔震聖,訓鍊主簿李鐸,副司果安弘殷,問之,則皆曰此非胄振云。故渠始吐實曰,矣身,非胄振,乃胄振之四寸胄英,而果爲胄振代講的實云。胄英,則今番錄名于一所,武技講書,皆得入格之後,轉來本所,有此代講,其不畏國法,肆然弄奸之狀,尤極可惡,移文一所,爲先拔去矣。上項朴認·李璾英·李胄振·李胄英等,竝令攸司依律科罪,何如?傳曰,允。
武科一所差備官,以試官意啓曰,鳳字擧子仇尙眞,講後着名,與柳葉箭得中之時所着名,有異,故疑其奸僞,招問其保擧人前武兼宣傳官姜弼周,副司果趙宗邦·李男等,對以此非仇尙眞,必是代講之人。尙眞,卽爲招來詰問,則果以妻四寸許廷說,代講現露云。近日代講者,連次發覺被罪,而猶不畏戢,冒法代講,至於如此,其爲情狀,尤極痛駭。仇尙眞·許廷說等,竝令攸司依律科罪,如何?傳曰,允。
禮曹啓曰,文武科庭試,以武科初試未及出榜,今月二十二日退定事,旣已定奪於榻前矣。放榜吉日,問于日官,則來正月十五日卯時爲吉云,以此日時,知委擧行,何如?傳曰,允。
吏曹啓曰,臺諫有闕,政事,取稟。傳曰,明明日爲之。
明日三覆時,宣政殿殿坐正時,辰正一刻。
院啓,平安兵使具文治,罷職事,論列已久,兪音尙闕,臣等竊惑焉。文治,生長綺紈,素乏計慮,性且昏劣,無一可觀,累掌邊閫,徒事刑杖,濟以貪縱,赤失軍心,西閫重任,決不可付之此人,請平安兵使具文治罷職。答曰,不允。
禁府啓,朴浻母金氏上言云云,罪名甚重,有難容議,勿施,何如?傳曰,啓事,甚矜惻,特施減等之典,可也。
司僕判官朴崇古,主簿李萬石,工曹佐郞洪萬熙·朴世樑,司宰僉正睦嗜善,直長鄭弼祥,平市令李時煜,奉事金南甲,軍器主簿盧希遠·李時楫,奉常僉正李惟源,東氷庫別檢李商雨藏氷事,出去。
政院啓曰,以禮曹,前府使洪錫龜上言回啓粘目。傳曰,此非細事,當以査覈後,稟處,爲啓,可矣。此則自本曹直爲査啓,似非公事間體例事,傳敎矣。此公事,還出給,使之改入之意,敢啓。傳曰,知道。
領敦寧府事金佑明箚子。大槪,承差祭官,有所慨然,略陳所懷事。入啓。答曰,省箚具悉卿懇。箚辭合宜,當令有司依此稟旨擧行焉。已上朝報
上在昌德宮。停常參·經筵。
未申時,日暈。夜一更,月暈。五更,流星出氐星下,入巽方天際,狀如拳,尾長三四尺許,色赤。
京畿監司書目,廣州呈,以判中樞府事宋時烈上疏上送事。
左議政許積箚子。大槪,宿病之中,又患癨亂,頓無起身之望,乞遞職名,以延殘喘,兼陳罪囚情犯,冀蒙垂察事。入啓。
藥房啓曰,伏未審夜來,聖體調攝,何如?眼候,時無快愈之效乎?臣等,憂慮未弛,敢此問安。答曰,知道。時無加減矣。
禁府啓目,粘連忠淸監司啓本云云。李延年,當初推覈之際,各穀費用之數,亦不無可據,其時定配,出於特命,旣經大赦,姑爲減等,何如?啓依允。又啓目,劉忔,刑問三十五次不服,加刑,何如?啓除尋常各別嚴刑,期於得情。又啓目,柳廷華,刑問一次不服,加刑。啓依允。
刑曹啓目,前僉使閔孝誠,係是朝官,移義禁府處置,何如?啓依允。
政院啓曰,來十五日儒生殿講日次,取稟。傳曰,停。
武科二所差備官,以試官意啓曰,武科雜亂之弊,其來久矣,而今番尤甚,當其代射代講之際,擾未能一一致察。追考其單子中前後着名筆迹同異,則露字擧子李世材,所着字樣,顯然不同。使之手書講冊所載,役姓名等字,則十二字字樣,箇箇各異。自不之自字,以字字書之。粗字,以租字書之。嚴問其代講與否,則以其兄李世相代講,直招,而世相,則旣已下鄕云。不得招問,招致其三保副司果韓興周,護軍全後昌,副司果李男問之,則皆以爲初爲世材,着保以給,而臨講前後,未得目見,此則眞是着給人世材云。其言似爲有理,而兄弟代講,渠已自服。爲字擧子金克俊,講冊着名,亦與其片箭入格原單子所着者,不同,招致其保擧人前主簿朴孝一,副護軍丁以規習讀鄭正齡問之,則皆曰,此非克俊云。渠始直招曰,矣身,名則克三,而爲同生兄克俊代講,的實云。李世材·世相·金克三·克俊,竝令攸司依律科罪,何如?傳曰,允。
又啓曰,男子擧子金胄嗣,講書後着名,與其柳葉箭入格所着之名,大相不同。使之改着,則再着三着,皆與其講冊所着,相同,而與原單子所着,太不近似。此實十目難掩者也,招致其保擧人副護軍具英望,宣傳官申鎰,副司果安元問之,着保則的實,且知其能識字,短於武技,而今番入財之時,旣不目覩,用奸與否,實未知之云,其言則然矣。反覆參孝,其初之爲代射,判然無疑,而終不自服,頑悍之習,尤可痛駭,令攸司推治,何如?傳曰,允。
武科一所差備官,以試官意啓曰,鞠字擧子江東居李尙裕,講後着名,與中射時所着,畫樣可疑,招問其保擧人副司直劉起龍,副司果吉應鐵,副司果鄭大根等,則對以李尙裕單子,則因相切人所請,果爲着保,而今此入講人,則非尙裕云。更爲詰問入講人,則實非李尙裕,而尙裕之五寸侄金鐸,果爲代講,從實納招。更加究問李尙裕,則對以吾,則尙裕之同生兄尙澄,而尙裕,身病不得上來,故吾以尙裕之名,代射入格,而且不解文,以金鐸,代講現露云。李尙裕,初不上來,而其兄尙澄,旣代其射,仍令金鐸,又代其間,變幻用奸之狀,節節痛惡。男字擧子吳義信,講後着名,可疑,招致其保擧人折衝丁繼朴,司果李應信,前主簿宋碩基,則宋碩基,下鄕云,而丁繼朴·李應信等,對以吳義信單子,因扈衛軍官徐敬履所要,果爲着保以給,而義信面目,則曾未親見云。招問徐敬履,則入講之人,非吳義信也。仍卽捉來吳義信,一處詰問,則果以同接全州擧子崔善龍代講云。其爲情狀,亦極痛駭,李尙澄·金鐸·吳義信·崔善龍等,竝令攸司依律科罪,何如?傳曰,允。
副提學李敏迪上疏。大槪,榻前奏事之時,大違體例,臣之昏謬顚錯之罪,更無所逃,亟罷臣職,仍治臣罪事。入啓。
三覆時,罪人邊厚立,傳曰,特爲減死定配。宋國明等·鄭善建,傳曰,依律。春金,傳曰,律雖當死,情有可恕,特爲減死定配。安斗業,傳曰,依律。金謹龍等,傳曰,移囚京獄,朴莫世,使之劾期捕捉,鄭好仁等,傳曰,依律爲乎矣,鄭好仁段,大斤殺死,雖是自已奴子,至於坦玉子女八人,一時燒殺,則係干骨肉相害,一體依律。金骨大等,傳曰,殘毁屍體,其罪當死,而出於族役之難堪,有此驚駭之擧,予甚矜惻。又看文案,則該邑守令,亦不善處,以致此變,論渠情狀,容有可恕,減死定配。凡金,傳曰,依律。金仁世,傳曰,依律。㗯金,傳曰,依律,而以鬪毆律施行。莫金,傳曰,依律。惡立,傳曰,依律。鄭得龍,傳曰,依律。命金,傳曰,依律。井同,傳曰,依律,而以鬪毆律施行。仲京,傳曰,依律。
三覆時,頃日定奪武科殿試,以官箭試取事,及放矢後分明得中,則矢鏃,雖或退落,以得中施行事,姑勿擧行,更議處之事,榻前定奪。
三覆時,戶曹判書閔鼎重所啓,壬寅年量田時,楊州·長湍兩邑,最爲亂雜,楊州,旣已改量,而長湍,則尙此因循,卽今民情,皆願改量,從其所願,擧行,何如?上曰,民願如此,則改量,可也。又所啓,物故檢屍,守令,必親往停屍處,檢屍後,立案成給,而雖在他邑,其地守令,亦爲依例檢屍,毋得推諉事,定式分付,俾無載屍往來之患,何如?上曰,依此嚴明分付,而此後守令,不遵朝令,則各別論罪,可也。且全孝生屍體載來,極爲驚駭,其時該邑守令,所當拿問,而事在久遠,姑爲先罷後推。
副提學李敏迪所啓,臣有所懷,敢此仰達。贓吏,自古重其律者,爲民生也。先王朝,斷不饒貸矣。朴浻等定配,非以爲無罪,輸情無期,故只使老死邊上,勿揀赦典矣。自上,雖以其九十老母陳情上言,有此推恩減等之敎,而贓法漸壞,執法之官,所當爭執,而兩司寥寥無一言。武所試官人員外,竝命遞差。上曰,依啓。臨罷時,上謂承旨等曰,兩司遞差事,雖已批答,此事果合體例耶?玉堂如欲糾劾兩司,則當爲依例箚遞,雖或陳達榻前,上下番齊請,可也。李敏迪,獨爲進前,初以所懷發端,若將以減等之擧,責勵於予,而語勢轉及於臺諫,意謂攻斥兩司之無一言,使之自處矣。終以竝遞多官結語,事體殊甚欠當矣。旣曰,國家待臺閣之道,不當如是,則玉堂之待臺諫,亦安可如此乎?頃日諫院一人,請遞玉堂多官,此則臺閣之例規,而玉堂,則異於兩司,不可獨啓,盡遞多官,況下番,同爲入侍,而不爲齊請,亦涉殊常,予之良久不答者,槪以此也。倉卒未及思量,以依啓答之矣,更思之,則以一時顚倒之論,竝遞兩司多官,非但有嫌於待臺官之道,且關後弊,其傳旨勿捧,可也。都承旨南龍翼曰,李敏迪初以所懷陳達,終請遞差,又不與下番齊請,果失體例,聖敎誠然,而第敏迪未出之前,自上若諭以體例,收其成命,則好矣,而旣出之後,卽令收回,實涉未安。左承旨金宇亨曰,敏迪,則以體例之失,推考,而依啓之批,則勿爲還收,似當矣。上曰,予非面從而背違,今此玉堂所爲,大違體例,終有所未釋然者,故如是言之,而此非推考之事。南龍翼曰,推考,則果未知合當,而成命,則不可還收。若以此出於擧行條件,則玉堂之官,自當知其失體,聖意所在,亦可曉然矣。上曰,事雖微細,因所懷而請遞兩司,有關後弊,遞差傳旨,雖爲捧入,此後玉堂,切勿援例,可也。已上朝報
訓局啓曰,前府使鄭漢驥,都監千摠,已爲啓下,而方在罷散中,依例付軍職察任,何如?傳曰,允。已上訓局謄錄
上在昌德宮。停常參·經筵。
自一更至五更,月暈左珥。
刑曹啓曰,今初十日啓覆時,以坦玉議罪事,傳曰,奴奸家長妻女之律,相考以啓事,傳敎矣。相考律文,則大明律,奴及雇工人,奸家長妻條云,凡奴及雇工人,姦家長妻女者,各斬云。所謂各斬者,似是男女竝斬之謂,而大明律犯奸條,强奸者,婦女不坐云。所謂强奸不坐云者,似指婦女之被强奸者,非其本情,故不坐。慶尙監司啓本中,坦玉照斷之律,似用此條矣,敢啓。傳曰,律文,旣云各斬,則坦玉之落漏,事甚踈漏,監司推考,更考律文,査覈處之。
武科二所差備官,以試官意啓曰,辰字擧子金孝精,講書後着名,與柳葉箭入格原單子所着之名,畫樣,判然不同,多般詰問,不肯直招。招致其保擧人副司果李男·元濬,副司正吳友善問之,答以吾等,自外聞見,則孝精之弟孝廷,代講的實云。故渠於此,始乃自服,而孝廷,則今已下鄕云。金孝精·孝廷兩人,竝令攸司依律科罪,何如?傳曰,允。
禮曹啓曰,今月初五日召對時,左參贊宋浚吉所啓,傳敎矣。洪百順門閭旌表,移文本道,使之從速擧行之意,敢啓。傳曰,知道。
又啓曰,左參贊宋浚吉所啓,柳希春·金尙容·金尙憲·趙翼·金長生,一體賜額,可也事,傳敎矣。四處書院敎書及額號,依前例令藝文館製進,何如?傳曰,允。
吏曹參議李翊辭職上疏。入啓。
謝恩,兼世子贊善宋浚吉。
答左議政許積箚曰,省箚具悉卿懇。箚末事,已經議處矣。卿其安心,勿辭善攝,速出論道,以副至望。
答判中樞府事宋時烈疏曰,省覽卿疏。誨予之意,深且切矣。予雖不敏,可不存心而服膺焉?卿其安心善攝,從速入來,補予不逮,共濟時艱,以副至望。仍傳曰,遣史官傳諭。
副修撰尹深牌招肅拜。已上朝報
有政。吏批,司僕僉正姜琠,繕工僉正鄭載岱相換。以李觀周爲氷庫別檢,權尙矩爲判決事,閔蓍爲司書,尹深爲修撰,洪萬衡爲兵曹正郞,宋奎濂爲修撰,金廈梴爲兵曹佐郞,兼贊善宋浚吉,檢閱李藼,以鄭晢爲副修撰,吳始泰爲內贍直長,羅以俊爲直講,閔蓍重爲副校理,權格爲執義,李有相爲司僕正,宋有光爲靑巖察訪,閔熙爲戶曹參判,韓墍爲工曹正郞,鄭載嵩爲校理,成均博士洪覩,以李馨植爲司僕主簿,金萬重爲修撰,洪璡爲漣川縣監,李端夏爲文學,李端夏爲吏曹正郞,李䎘爲輔德,姜鎬爲戶曹參議,李壽徵爲歙谷縣令。已上政軸
上在昌德宮。停常參·經筵。
巳時,日暈。
藥房啓曰,寒威甚緊,伏未審夜來,聖體調攝,何如?眼候一樣無減乎?臣等,不任區區憂慮,敢此問安。答曰,知道。右眼,頗似不平矣。
執義權格啓曰,臣與兼持平朴世堂,有相避之嫌,曾忝本職,引避見遞矣。意外新命又下,臣之難冒之勢,與前無異,請命遞斥臣職。答曰,勿辭,退待物論。
司錄,以領議政意啓曰,左議政許積,呈告,時未出仕,右議政未差,本府秋冬等褒貶,限內不得爲之之意,敢啓。傳曰,知道。
宗親府郞廳,以有司堂上意,啓曰,本府今秋冬等褒貶,當爲等第,而有司堂上三員內,福寧君臣栯,檜原君臣倫,俱有身病,限內不得爲之之意,敢啓,傳曰,知道。
儀賓府啓曰,本府郞廳,今戊申年秋冬等褒貶,當爲等第啓聞,而本府堂上,皆有病故,限內不得爲之之意,敢啓。傳曰,知道。
承文院官員,以都提調領議政意,啓曰,都提調左議政許積,時未出仕,右議政未差,今秋冬等褒貶,臣不敢獨爲磨勘,限內不得爲之之意,敢啓。傳曰,知道。
宣惠廳郞廳,以都提調領議政意,啓曰,本廳去春夏等及今秋冬等褒貶,當爲等第,而都提調左議政臣許積,時未出仕,限內不得磨勘之意,敢啓。傳曰,知道。
武科二所差備官,以試官意啓曰,男字擧子吳義信,使全州擧子崔善龍,代講現露,依律科罪事,入啓蒙允矣。崔善龍推問時,錄名二所呼不云。欲知其眞僞,移文二所,以遍考錄名及試冊,則無崔善龍之姓名,爲答。更爲詰問崔善龍,則本以白信弘,錄名於此所,三技俱爲入格云。卽考單子及試冊,則果以白信弘,錄名入格矣。與吳義信,同惡代講之罪,已極痛駭,而至於或稱崔善龍,或稱白信弘,再三變名錄名,入格於此所,而初以二所納招,以爲眩亂莫的之計,其反復奸狡之狀,節節痛惡,如此之輩,若不別樣重治,則將無以懲礪,令攸司從重科罪,何如?傳曰,允。
忠淸監司書目,燕岐呈,以今月初六日地震事。又書目,臣病勢彌留,難堪劇務,更申哀籲,冀蒙恩遞事。啓下該曹。
訓鍊都監啓曰,都監郞廳及將官等,今秋冬等褒貶,當爲等第,而都提調臣許積,以身病不出,限內不得磨勘之意,敢啓。傳曰,知道。
戶曹啓曰,今秋冬等,本曹及屬司褒貶,因參判未差,參議閔點在外,限內不得褒勘之意,敢啓。傳曰,知道。
吏曹啓曰,本曹及屬司令秋冬等褒貶,當爲磨勘,而參判李慶徽服制,參議李翊陳疏不出,限內不得等第之意,敢啓。傳曰,知道。
春秋館郞廳,以領事諸堂上意,啓曰,本館今秋冬等褒貶,當爲等第,而監事臣許積,時未出仕,限內不得磨勘之意,敢啓。傳曰,知道。
兵曹啓曰,本曹所屬軍器寺·司僕寺·訓鍊院各其司堂上及提調,有故,今秋冬等褒貶,限內不得磨勘之意,敢啓。傳曰,知道。
慶尙監司書目,都事鄭重徽病重罷黜事。
玉堂箚子。大槪,執義權格遞差事。入啓。答曰,依啓。
政院啓曰,咸鏡監司權大運,今秋冬等守令褒貶等第,無一人居下,殊無嚴明殿最之意,請推考。傳曰,允。
政院啓曰,忠淸水使申汝哲,今秋冬等邊將褒貶等第,無一人居下,殊無嚴明殿最之意,請推考。傳曰,允。已上政軸
上在昌德宮。停常參·經筵。
吏曹啓曰,臺諫有闕,政事,取稟。傳曰,當日爲之。
政院啓曰,卽見忠淸兵使啓本,則印迹不精,殊無敬謹之意,請忠淸兵使柳斐然,推考。傳曰,允。
又啓曰,卽見黃海監司褒貶啓本,則皮封則印迹空缺。原襄監司褒貶啓本,則皮封油染,殊甚非矣。黃海監司李星徵,原襄監司鄭榏,請竝推考。傳曰,允。
傳曰,開月旬望間,漢原府院君神道碑龜臺石,曳運云,運石軍二十名及容入雜物,令該曹·該道量宜題給事,分付。
弘文館啓曰,新除授修撰金萬重,時在京畿廣州府,修撰宋奎濂,時在忠淸道懷德地,經筵入番事緊,請竝斯速乘馹上來事,下諭。傳曰,允。
禮曹啓曰,因政院啓辭,傳敎矣。考之本曹謄錄,則頃於丁亥年間,幼學李萬鍾,爲其父克誠伸冤事,上疏,其事,正與洪浚此事相類,而本曹回啓,歷擧其時事狀。且考丁巳年白牌,卞別以啓,今此洪錫龜上言,回啓亦依此例,有所論列矣。伏承聖敎,不勝惶恐,更爲覆啓以入之意,敢啓。傳曰,上疏與上言,事體自別,本曹之以此爲證,殊涉不察矣。
答吏曹參議李翊疏曰,省疏具悉。爾其勿辭,從速察職。
召對入侍,領議政鄭太和,備局堂上洪重普,左參贊宋浚吉,玉堂南二星·尹深,承旨金宇亨,注書姜碩昌,史官李藼·申翼相。
禁府啓目,順天縣監都擧元原情公事,判付內,姑停刑推議處。
參知宋時喆三度呈辭,入啓。遞差。
京畿監司姜栢年,判中樞府事宋時烈迎候事,出去。
答開城留守兪㯙疏曰,遞差。已上朝報
備邊司啓曰,兩湖月課價米,分送兩局及軍器寺事,榻前定奪矣。湖南一年月課價米,湖西一年月課價米,分送兩局外,其餘湖南一年價米,則軍器寺,不能獨當,而守禦廳,亦有造銃匠人。故量宜分排,別單書入,待此米上來,令宣惠廳依此數分送之意,敢啓。答曰,知道。已上朝報
有政。吏批,以尹鏶爲大司諫,申晸爲正言,李有相爲執義,趙威鳳爲兵曹正郞,趙仲耘爲刑曹正郞,李徵厚爲司評,兼養賢直長洪覩,以曺憲卿爲慶尙都事,李夏爲持平,閔點爲刑曹參議,李世堅爲司諫。已上政軸
上在昌德宮。停常參·經筵。
自午時至申時,日暈。
京畿監司姜栢年,判中樞府事宋時烈迎候後,入來。
判中樞府事宋時烈上疏。大槪,冒昧祗命,旣已經宿,而疾病甚苦,未獲入謝,惶恐俟罪事。入啓。
藥房啓曰,伏未審夜來,聖體,何如?昨日召對,講論移時,不瑕有妨於眼候調攝乎?臣等,不任憂慮,敢來問安。答曰,知道。時無加減矣。
傳曰,召對爲之。
召對入侍,領議政鄭太和,備局堂上李浣,左參贊宋浚吉,玉堂南二星·尹深,承旨鄭繼胄,注書姜碩昌,史官李藼·申翼相。
武科一所差備官,以試官意啓曰,再昨畢講之後,錄名單子及試冊矢數·講書分數,相準計畫,一邊出草榜,一邊正書,而未及完畢。各樣文書,分盛大笥,封裹着標,依例授置於入門官上直房,使次知官員,守直矣。五更量,上直官員,來告臣等曰,昨日三更量,不意火焰,由窓隙而發,許多文書及郞廳房十二間,一時灰燼云。臣等不勝驚愕,卽爲馳進試所,收取散亂文書,一一遍考,則參試官試冊三卷及矢數講畫,都合抄出草冊及錄名單子十餘軸,則幸免延燒,今此失火之事,雖未知緣何故,而此實曾所未有之變,誠極寒心。旣有三件試冊及矢數講畫,筭計抄冊及餘存單子,則以此相準,猶可出榜,而其中無單子者,則入格擧子姓名及其父名,雖存於呼名記,而其年歲居住及其父職銜,無處可考。若收聚各人戶口,以其姓名考準,則年歲居住,其父職銜,可無錯誤,而事係變通,令該曹卽爲稟旨指揮,去夜守直官參軍權應賢,奉事辛希益及庫直軍士等,不謹守直,難免其罪,竝令攸司,囚禁科罪,何如?傳曰,矣。
答判中樞府事宋時烈疏曰,覽卿疏辭,聞卿入來,予心欣喜,曷有極哉?疾病尙然,何用不安乃爾?卿其安心,益加善攝,亦勿待罪,俟病少間入來,以開予懷焉。仍傳曰,遣史官傳諭。
京畿監司書目,驪州呈,以左尹趙壽益病重,上去不得事。啓遞差。
召對時,上曰,武科一所之失火,未知緣何而發,而若有夤緣之事,則殊甚不當矣。雖無長單子,而矢冊呼名記,則尙存,以此斯速出榜事,分付,可也。
召對時,知中樞府事李浣所啓,軍器寺柴場,在於楊根龍津地,收其靑草,以爲喂養車牛之一資矣。今聞於義宮折受云,若開此路,則後難禁斷,姑令仍存,何如?上曰,使之他處望定,可也。已上朝報
上在昌德宮。停常參·經筵。
自辰時至申時,日暈。
原襄監司書目,襄陽府使李晢,衙中四祖神主,逢汚衊之辱,累次呈狀,令該曹處置事。
吏曹啓目,粘連忠淸監司閔維重辭狀云云。觀此忠淸監司閔維重辭狀,則到任以後,奔走勞攘,宿患之外,添得偏頭之痛,雖不至於委頓床席,日漸瘦削,症勢增劇,願得及時解職,取便醫藥爲白良結。有此懇籲是白在果,閔維重,年力强壯,盡職勞瘁,雖有一時疾病,春和漸近,可期差愈。況又瓜滿,只隔一月,此時方伯重任,不可輕遞兺不喩,本道四大邑,方有量田之擧,尤不可代以新手,似當使之調理行公是白乎矣,藩臣進退,臣曹有難擅便,上裁敎是白乎旀,至於末端所陳,差出均田使,別爲料理一款段,亦非該曹所可輕議是白置。令廟堂稟處,何如?啓依回啓施行。
兵曹啓曰,以武科一所啓辭,傳敎矣。訓鍊院失火,出於意外,十餘間公廨,一時燒盡,實爲可怪,而科擧文書,幸免延燒,亦可爲幸。其中單子燒火,欲考年歲·居住,則戶口單子外,他無可據文書,依啓辭擧行之意,分付,何如?傳曰,允。
持平李夏啓曰,無似如臣,濫蒙洪造,前後叨冒,一未裨效,則在臣分義,唯當陳力奔走,圖報盛恩之萬一,而頃於陽至獻賀之日,適遭私慽,纔過制限,悲慘之餘,且有兒子,猝患驚風,頃刻之間,幾至死域。私情所迫,不忍舍去,終未得趨參於百僚之列。無緣不進,方被推勘,決不可仍冒臺席,請命遞斥臣職。答曰,勿辭,退待物論。
正言申晸啓曰,螻蟻微臣,濫蒙洪造,踐歷淸途,補蔑絲毫,居恒踧踖,愧懼徒積,況玆耳目之寄,責任尤重,如臣無似,其何敢貪冒恩榮,强顔就列乎?顧臣尤有所不安者,蓋史官近例未及修史之前,不許之陞出六品,乃所以重史局之體,而警怠慢之習也。臣於上年,忝叨史職,所修時政記,已盡編摩,而中經同氣之戚,且有父墳遷襄之事,悲疚奔遑之餘,未及繕寫以呈,臣之當初陞出,雖由於他歧,而臣常惶隕,若無所容。曾忝憲職,亦不敢祗謝恩命,則難安之迹,到今無異,而且臣頃於陽至賀班,未得進參,方在推勘之中,以此以彼,決不可冒居臺席,請命遞斥臣職。答曰,勿辭,退待物論。
吏曹褒貶,吏曹佐郞李選中。
傳曰,史官二員待命,騎馬六匹立之,宗廟社稷大祭所內摘奸。
玉堂箚子。大槪,請持平李夏,正言申晸遞差事。入啓。答曰,依啓。已上朝報
上在昌德宮。停常參·經筵。
持平趙期遠上疏。大槪,冒萬死,敢此哀籲,冀蒙恩遞,仍陳所懷,以備財擇事。入啓。
吏曹啓曰,臺諫有闕,政事,取稟。傳曰,明日爲之。
傳曰,判中樞府事宋時烈,留待。
藥房啓曰,伏未審夜來,聖體調攝,何如?眼候與失音之候,尙無快愈之效乎?臣等,伏切憂慮,敢此問安。答曰,知道。數日來,似有外感之候,失音稍加矣。
兵曹啓曰,本曹正郞洪萬衡,身病甚重,勢難行公,佐郞金廈梴,時在嶺外,上來遲速,未可豫料,而都目當前,不可不備員。洪萬衡·金厦梴,竝改差,以在京無故人,待後政卽爲差出,何如?傳曰,允。
吏曹啓曰,今十七日本曹開坐,各司官員大典考講時,司宰監主簿申汝楈,不通,汰去,何如?傳曰,允。
藥房再啓曰,卽伏承聖批,以數日來,似有外感之候,失音稍加爲敎。臣等,伏不勝憂慮之至,不可不趁進和解之劑,卽爲入診,詳知症候,議藥,宜當,敢此仰稟。答曰,知道。
傳曰,藥房入診時,宋判府事,亦爲引見。
大殿入診,隨時爲之。
藥房三啓曰,臣等,退與諸御醫等商議,則自上外感之候,雖不至大段,咳嗽失音之候,比前有加。淸火化痰湯,加荊芥穗·蘇葉各一錢,三貼進御,宜當。此藥劑入之意,敢啓。答曰,知道。
武科二所,出榜詣闕。
謝恩,戶曹參判閔熙。
全羅道點馬李柙入來。
政院啓曰,明日爲政事,命下矣,而明日,是啓覆罪人行刑之日,政事,何以爲之?敢稟。傳曰,明明日爲之。
武科一所,出榜詣闕。
注書宋光淵病,代假注書權瑎·洪億·李渻。
謝恩,司藝李觀徵。
副校理閔蓍重牌招肅拜。
掌令李光迪啓曰,頃日前執義金澄,論啓海運判官趙嘉錫及吏曹當該堂上郞廳於榻前。且處置諫院多官,而終始不爲簡通,此實墜落臺閣規例也。臣以武科監試官,久在試所,不卽自列,誠不勝瞿然之至,出榜復命之後,今始引避,臣之難冒之嫌,又加一節,決不可晏然於臺席,請命遞斥臣職。答曰,勿辭,退待物論。已上朝報
訓局啓曰,砲手李祉海,去夏間,厭避行伍之役,逃亡,而跟捕囚禁矣,與典獄下人同謀,出置輕囚所在處,仍爲越獄逃亡。頃聞逃接黃海道黃州地,秘密移文捉來,今方囚禁。李祉海前後情狀,極爲痛惡,明日習陣時,軍前梟示,以警他人,何如?傳曰,允。已上訓局謄錄
司饔院啓曰,統制使年例進上生靑魚,初巡,則今月十一日爲進納矣,三巡進上,卽者來到,故敢此捧入,而二巡,則尙無形影,遠道事勢,雖未可知。莫重進上,不爲嚴飭,以致參差後期,極爲非矣。統制使李枝馨,請推考。傳曰,允。已上司饔院謄錄
上在昌德宮。停常參·經筵。
京畿監司書目,楊州呈,以應敎李端相,辭職上疏上送事。
全羅監司書目,鎭安縣監呂奎齊同生弟,法當相避,令該曹處置事。
吏曹啓目,粘連原襄監司狀啓云云。觀此狀啓,則襄陽府使李晢,遭其先世神主汚衊之辱,情事難安,累次呈狀。循例啓罷,則正中奸民之計,强令察任,亦非責廉恥之道。令該曹稟處亦爲白有臥乎所,自前爲官長,而遭如此罔測之變者,揆諸人情,有難强迫仍留,果如狀啓所陳是白乎矣,若因此遞易,則凶奸吏民,逐其守宰之弊,亦所難防,此固不可不慮是白置。襄陽府使李晢,使之仍察本任爲白乎旀,作弊人乙,究得實狀,依法定罪,宜當,以此意回移,何如?啓依允。
軍器主簿盧希遠·李時楫,司僕判官朴崇古,主簿李萬石,藏氷後入來。
判中樞府事宋時烈箚子。大槪,不愼樞機,致令諸臣不安,相繼陳章,不敢泯默,略陳顚末事。入啓。
吏曹參議李翊,判尹吳挺一,右尹李之馧辭職上疏,入啓。
兵曹,武科庭試殿試規矩,六兩二矢九十步,柳葉箭五矢百二十步一巡一中,片箭三矢百三十步一巡一中,講書,依初試例取一書,粗以上,取二技,落點。
院前啓,無城上所,姑停。
判中樞府事鄭致和箚子。大槪,腰脇之痛,觸寒猝劇,末由趨詣問安,內局都提調,懇乞遞免事。入啓。
掌令李休徵啓曰,臣以武科二所監試官,晨進夜退者,已過月餘日矣。素以癃疾之人,決無支撐之勢,而莫重試所,不敢言病,只以顚仆爲期矣。今十七日,慘遭女息之喪,其在父子情理,悲割罔極,而法無試所服制之規,故亦不敢以私廢公,忍痛耐病,以畢試場之事,昨始出榜詣闕,而元來疏謬之人,加以慘慽之懷,急於歸哭女喪,不覺身有應避之嫌矣。昨夕伏見掌令李光迪避辭,則乃頃日本府,有榻前論啓處置之擧,而終不簡通事。其在體例,墜落舊規,則詣闕之後,卽當陳列,而悲哀之中,終不覺察,纔過成服,慘痛轉劇,今始扶曳來避。臣之所失,至此尤大,不可一刻仍冒,請命遞斥臣職。答曰,勿辭,退待物論。
藥房啓曰,卽伏聞入侍醫官李東馨等所傳之言,自上數日來,有咽喉不利之候,自去夜,喉間有赤腫之氣,水刺呑嚥之際,頗覺有痛云。臣等,不勝憂慮之至,卽與諸御醫等商議,則荊防敗毒散,加牛旁子炒硏,黃芩黃連,竝酒炒·玄蔘·山梔炒,各一錢,元方甘草半減再進,速爲發散風熱,宜當云。此藥三貼,卽爲劑入之意,敢啓。答曰,知道。
刑曹參議閔點,全羅監司遞來。
大司諫尹鏶啓曰,掌令李光迪·李休徵,竝引嫌而退,不爲簡通,咎非在此,引避差遲,亦何所嫌,請竝命出仕。答曰,依啓。
備邊司啓目,粘連忠淸監司閔維重辭狀云云。量田之擧,欲先試行於湖西四牧,而此非擧一道打量之比。別出使命,未必愈於道臣之專管兺不喩,監司閔維重,有才有誠,自可優爲,當初定奪,出於商確是白如乎,今者以病爲辭,請出均田使爲白有在果,一時所患之病,必不至於廢事,使之依例分付奉行爲白乎矣,聞其瓜限已迫,若於其前未及完了,則雖遞本職,仍差均田使,終始責成,宜當。以此知委,何如?啓依回啓施行爲乎矣,監司閔維重,限量畢間,仍任。
刑曹啓覆罪人宋國明·李大男·鄭善建,堂古介行刑,啓。已上朝報
義禁府啓曰,來二十二日庭試時,本府都事,皆赴擧,本府入直都事一員,公事相替,都事一員,當直一員,闕內禁亂官三員,武所禁亂官二員,依例令該曹,以假都事差出,何如?傳曰,允。已上禁府謄錄
司饔院啓曰,全羅道臘日進上中,大殿所封生鹿一口,色惡,各殿所封生雉,亦多色變,不合御供,當爲退送,而遠道封進之物,勢不得已,仍爲封入,而封進之官,難免其責,推考,何如?傳曰,允。
司饔院啓曰,今年已盡,而濟州柑子進上,尙無形影,過海遲速,雖難容人力,此曾所未有之事,不可置而不論,牧使李,推考,何如?傳曰,允。已上司饔院謄錄
有政。吏批,以洪萬衡爲吏曹佐郞,趙聖輔爲兵曹正郞,鄭萬和爲禮曹參判,尹梅爲鎭安縣監,申命圭爲文學,洪柱國爲校理,宋奎濂爲正言,權諰爲左尹,洪處亮爲開城留守,朴世城爲兵曹參知,李夏爲兵曹正郞,文榮後爲長水察訪,閔最爲藍浦縣監,承文正字尹嘉績,校書博士李碩蕃,成均學正權脩,以李奎鎭爲兵曹佐郞,崔後尙爲持平,兵曹參議朴世城,參知尹飛卿。已上政軸
上在昌德宮。停常參·經筵。
執義李有相初度呈辭,入啓。給由。
綾豐君具仁墍辭職上疏。入啓。
吏曹啓曰,來二十六日都目政事爲之之意,敢啓,傳曰,知道。
掌令李休徵·李光迪,就職。
藥房啓曰,伏未審夜來,聖體調攝,若何?昨日劑入之藥,旣已再進,而有發散之效乎?必須詳知夜間症候,然後可以議定繼進之藥。臣等,無任憂慮,敢來問安。答曰,知道。症候,已言于醫官矣。
再啓曰,卽伏聞下醫官之敎,昨日進御荊防敗毒散二貼之後,雖有汗解之效,而咽喉赤腫之候,尙未快愈。臣等,不勝憂慮之至,卽與諸御醫商議,則淸涼散,加玄蔘·柴胡各一錢,射干五分,以東醫寶鑑方,劑進三貼,宜當云。此藥劑入之意,敢啓。答曰,知道。
忠淸監司書目,藍浦縣監李國華,母在喪事。
又書目,前府尹李延年,減等徒三年改錄事。
禮曹,判敦寧尹履之卒逝,自今日明日至,停朝市啓。
答判府事鄭致和疏曰,省疏具悉卿懇。卿其安心勿辭,從容調理。仍傳曰,遣內醫看病。
答判中樞府事宋時烈箚曰,省箚具悉。卿之本意,誠甚好矣,三臣引咎,亦循常例,卿何爲嫌耶?卿其安心焉。
答吏曹參議李翊疏曰,省疏具悉。事出無情,何用辭爲?勿辭從速察職。
答右尹李之馧疏曰,省疏具悉。事雖或差,本意則好。又非循私掩置之類,卿何辭爲?安意勿辭,從速察職。
答副提學李敏迪疏曰,省疏具悉。爾其勿辭,從速察職。
答判尹吳挺一疏曰,省疏具悉。卿無可嫌之事,安心勿辭,從速察職。
答綾豐君具仁墍疏曰,省疏具悉。卿其安心,勿辭察職。
政院啓曰,明日武科庭試殿試時,命官,何大臣進去乎?敢稟。傳曰,李浣進去。
又啓曰,明日慕華館,武科庭試·別試殿試時,兩司進參事,城上所牌招言送之意,敢啓。傳曰,知道。
掌令李光迪啓曰,卽伏聞武一所榜目中,連山擧子閔重三之居住,書以靈山,林川擧子趙詹之本貫,乃豐壤,而壤字,書以陽字云,正書考準之際,非不詳察,而莫重榜目,誤書如此,臣伏不勝瞿然之至。凡試場之事,監試官,當爲糾察,則不察之責,臣實難免,請命罷斥臣職。答曰,勿辭,退待物論。
獻納宋昌啓曰,臣伏聞武科一所榜目中,擧子之居住·本貫,有誤書處,而初未覺悟,至於啓下,臣以監試官,難免不察之失,請命遞斥臣職。答曰,勿辭,退待物論。
政院啓曰,今此庭試試官望,磨鍊以入,而除衆所共知有故人,可擬之人,乏少,不得已依近例以二員備擬之意,敢啓。傳曰,知道。
禮曹啓曰,判敦寧府事尹履之卒逝。自今日至明日,停朝市。明日庭試,當爲退定,而今月之內,連有事故,只二十六日爲吉云。當此外方擧子齊會之時,進退數日,亦甚重難,似當有變通之道,議大臣定奪,何如?傳曰,允。
正言金世鼎啓曰,無狀小臣,百無一能,濫蒙洪造,驟忝臺席,人器之不稱,才力之難强,自知甚明,人謂斯何?恩命初降,惶隕罔措,而適値試初分差之擧,召牌之下,不敢蹲伏,黽勉出肅,仍赴試所,冒昧行公,亦已多日。臣誠悚恧,寤寢靡寧,及至出榜復命之日,舊患腰脇之痛,卒發於積傷之餘,僅得扶曳詣闕,則臣以城上所,當傳本院前啓,而纔經拜跪,脇痛轉劇,氣塞喘急,幾至顚蹶,無計將事,終致闕啓,冒呈辭單,惶悚冞切。今聞外議,以爲臣旣入臺廳,不爲傳啓,此與初不入來者,有異,未免爲虧損體例之歸云,臣於此,尤不勝瞿然之至。臣愚陋蒙昧,旣有不似之嫌,未諳規例,又有不職之失,以此以彼,決不可一刻冒居,請命遞斥臣職事。呈政院。
政院啓曰,正言金世鼎以昨日復命後,以病出去,未傳前啓事,卽者來避,而闕啓勿避,明有受敎。故本院據例退却,則以爲,旣詣臺廳,則與在家闕啓,有間,再三堅執,必欲入啓,何以爲之?敢稟。傳曰,別無有間之事,勿捧,可也。
禁府,趙碩耉拿囚。啓。
府啓,掌令李光迪引嫌而退,倉卒之事,不必爲咎,而旣自引嫌,勢難仍在,請命遞差。答曰,依啓。
院啓,平安兵使具文治罷職事,論列已久,愈音尙閟,臣竊惑焉。文治,生長綺紈,素乏計慮,性且昏劣,無一可觀。累掌邊閫,徒事刑杖,濟以貪縱,赤失軍心,西閫重任,決不可付之此人。請平安兵使具文治罷職。獻納宋昌,引嫌而退,倉卒之事,不必爲咎,而不察之失,在所難免,請命遞差。新除授正言宋奎濂,時在忠淸道懷德地,請斯速乘馹上來事,下諭。答曰,依啓。罷職事,不允。
明日武科庭試殿試,參試官三,趙珩·柳汝·鄭韺。參考官三,吳尙·具鎰·李敏行。文科庭試讀卷官七,領議政鄭太和,判中樞府事趙復陽·朴長遠·吳挺一·閔鼎重·曺漢英·張善瀓。對讀官十,李敏迪·李翊·閔點·南二星·申命圭·金澄·李端夏·趙聖輔·尹深·丁昌燾。
政院啓曰,自前,庭試試官,則本無出牌之規,而今此擬望受點者,或有前職未肅拜者,或有新除授者,明曉肅謝,勢甚窘急,竝卽今日內肅拜之意,分付,何如?傳曰,允。
謝恩,護軍宋時喆·權格·李秞,兵曹正郞趙聖輔·李夏,訓鍊副正李敏行,文學申命圭。
判中樞府事宋時烈箚子。大槪,庸陋姓名,猥廁不敢廁之地,乞令攸司,亟加鐫削事。及領中樞府事李景奭箚子。大槪,虛擬讀卷之望,敢以實狀聞,惶恐待罪事。入啓。
禮曹啓曰,傳敎矣。議于大臣,則領中樞府事李景奭以爲,耆老高年之臣,不幸卒於庭試臨迫之時,正當停朝市之日,大庭開試,事涉未安,而遠近章甫,業已咸造,此與親臨受朝不同。且臣自少竊聞之,大明定科期之時,不以有故而退定云。卽今事勢如此,仍爲設行,似乎無傷,上裁,何如?領議政鄭太和以爲,曾見科擧設場之後,則雖値朝市之停,仍爲試取出榜,而今則將於停朝之日,開試於大庭,未知其如何。若涉不可,則以擧子齊會,進退重難,爲拘,亦似苟且。臣愚之見,不能斷定,唯在博詢諸大臣而處之,伏惟上裁。行判中樞府事臣宋時烈以爲,皇朝之制,果如領府事臣李景奭所引,則今日之事,不難處矣,且權時處宜,亦是制變之通義,伏惟上裁。左議政許積,判中樞府事鄭致和,病不收議。大臣之議,如此,上裁,何如?傳曰,依議施行。
答判中樞府事宋時烈箚曰,省箚具悉卿懇。國家待大臣之道,自別,豈有分文蔭之理乎?卿辭誠爲過矣,安心勿辭焉。
答領中樞府事李景奭箚曰,省箚具悉卿懇。眼患如此,何用惶恐乃爾?卿其安心焉。已上朝報
上在昌德宮。停常參·經筵。
慶尙監司書目,乞遞職名,以便公私事。
藥房啓曰,伏未審夜來,聖體調攝,若何?煩熱之候,皆由於咽喉之症,連進湯劑之後,尙無差減之勢,而喉間腫痛之候,夜過後加減,何如?水刺之進,亦必甚妨,臣等,憂慮終宵,敢來問安。答曰,知道。症候,已言于醫官矣。
吏曹啓曰,臺諫有闕,政事,取稟。
政院啓曰,武科殿試命官知中樞府事李浣,以科擧規矩定奪事,請對矣。傳曰,適有所患,不得引接,所懷,以口傳啓達。知中樞府事李浣,口傳啓曰,凡取人之規,殿試所出武技,必省於初試,而今番初試,貝三技取二技,而殿試,則四技取二技,是殿試規矩,反緩於初試也。四技取二技,而講書,一依初試例爲之,則今番初試,以講書爲主,武藝次之,故一技入格而兩書粗者,皆得參榜,而二技入格者,反爲見屈,今此殿試講書,一依初試例爲之,則優於武才者,亦必反居於武才不足,粗通兩書者之下矣。似當有變通之擧,故敢來仰稟。傳曰,旣云武科,則以武才爲先,以講書次之,而啓辭,誠然。武技中片箭,講書中一書,減去,自願一書,可矣。
弘文館啓曰,新除授校理洪柱國,時在京畿高陽地,經筵入番事緊,請斯速乘馹上來事,下諭。傳曰,允。
院啓,平安兵使具文治,罷職事,措辭在上自古贓律之至嚴且重者,蓋爲病民害國,莫此爲甚故也。容貸姑息之歸,無一人伏法者,國綱頹廢,直由於此。朴浻貪贓之狼藉,國人之所共知,王法之所不貸,減死定配,亦已失刑,而今因其母之上言,曾未多年,又有減等之命,莫重金石之典,豈可以其私情之切迫,而有所撓改乎?此路一開,其流之弊,尤有所不可勝言者,決非朝家正法律立紀綱之道也。請還收朴浻減等之命。新及第閔黯,曾以侮辱先賢之事,重被儒林之罰,及至登科謁聖之日,守齋儒生,擧名擯斥,使不得與焉,其中必欲右黯而同其去就者,數人,竝皆不肯入參壯元。閔弘道,則以其叔侄之分,容有執言之地,而至於李堂揆等,元非自己干豫之事,而莫重展謁之禮,無端廢閣不行,揆以事理,已極無謂,而乃敢偃然陳疏,有若告訐自明者然,其間造意行事,節節可駭。此而置之,則偏私護黨之輩,將無所不至,而其流之弊,有不可勝言者,請參疏人縣令李堂揆等,竝命罷職不敍。新除授羅州牧使朴贄,地望素輕,且無聲績,雄州彈壓,已非其人,而曾爲公山縣監時,本邑田稅米,輸納倉所之際,多有不謹之事,搢紳間,知其實狀者,至今唾罵不已,如此之人,決不可付之以字牧之任,重貽民害,羅州牧使朴贄,請命罷職。上年凶歉之餘,朝家特有蠲減之擧,八路生靈,賴以保活,得至今日矣。今年農事,雖云稍稔,上年官糶退徵之數及諸般身役特減之類,今皆一時督捧,至有盡賣田宅,而猶不能支撐者,蔀屋之下,怨咨徹天,曾前蠲役之澤,適足爲今日括毛之資,若不及此歲前,汲汲變通,則明春民事之罔極,反有甚於上年之凶荒。請令該道監司,急速分付列邑,土豪富民之頑不應役者外,尤甚貧民之不能責辦者,流亡絶戶之侵徵族隣者,一一査出,竝皆一切停捧,以爲待豐追徵之地。答曰,不允。新及第,獨施其罰,予實未曉也。末端事,誠爲允合,而如不善爲區別,必有虛實相蒙之弊,令廟堂商量分付,可也。
正言金世鼎啓曰,無狀小臣,忝叨匪據,自知甚明,人謂斯何?新進之初,不識體例,臨事做錯,未免瀆擾,惶悚愧恧,若無所容。臣卽伏承李堂揆等論啓之批,以新及第獨施其罰,予實未曉,爲敎。固知聖意之有在,而李堂揆等,少無干豫於閔黯被擯之事,而旣不入參於展謁,繼有陳疏告訐之擧,其心所在,的然可見,凡在聽聞,莫不駭異,故不得不論啓矣。至於儒生之擯斥新來,亦未知其可,而第聞其時事狀,則儒生輩,只陳侮辱先賢之人,不宜晏然謁聖之意,則其在閔黯之道,唯在自處之如何,故啓辭中,閔黯則初不請罪,而所謂儒生,雖有發言之人,諸生之入齋者,擧皆同辭云,今欲請罪儒生,則非但有起鬧之擧,亦非聖明遇章甫之道,況其所言,出於其人所見之如何,而異於驅逐作拏之事,故只論堂揆等,而不論儒生矣。今承嚴敎,臣之論罪不當之失,著矣。何敢一刻晏然於臺席乎?請命罷斥臣職。答曰,勿辭,退待物論。已上朝報
上在昌德宮。停常參·經筵。
初昏,白雲一道如氣,起自巽方,濁氣中直指艮方,長五六丈,廣尺許,漸進東方,良久乃滅。
藥房啓曰,伏未審夜來,聖體調攝,若何?咽喉紅漲之候,與昨何如?所進湯劑,今日當盡,伏未知有一分之效乎?必須詳知夜來症候,可以議藥,臣等,不任憂慮,敢此問安。答曰,知道。症候,已言于醫官矣。
府啓,正言金世鼎,引嫌而退,凡干彈劾之道,各隨其見,則雖有未安之敎,何必爲嫌?請命出仕。答曰,依啓。
武科庭試殿試差備官,以命官意啓曰,凡科擧初試時,六兩箭,憲府監試官着署,以防奸僞之弊,故今此殿試六兩試射時,掌令李休徵,着署於六兩箭矣。李休徵以爲,初試時,則試場凡事,憲府糾檢,試冊及六兩箭入盛封標箭上,着署,固其宜也。至於殿試時,則凡干文書及所射之箭,承旨,專掌封標,以此觀之,則六兩箭,承旨當爲着署云。承旨則以爲,乙巳年殿試時,亦有六兩試取,而其時箭標,或云憲府着署,或云承旨着署,未能的知,不可不稟定云。明日試射時,不無以此推諉之弊,何以爲之?敢稟。傳曰,使臺官着署,其意,有在,仍令憲府着署可也。
正言金世鼎就職。
院前啓,國忌齊戒,以今明日姑停。
武科殿試參試官李敏行病,代吳尙勳改落點。已上朝報
禮曹單子,來己酉式年文科初試吉日,旣以明年二月二十七日,推擇啓下矣。自明年正月初一日,二月二十七日至,館試圓點,加十點,鄕試,加五點,許赴事,京外良中知委,何如?啓依所啓施行爲良如敎。已上禮曹謄錄
上在昌德宮。停常參·經筵。
辰時,白雲一道如氣,起自乾方,直指艮方,長竟天,廣尺許,良久乃滅。夜一更,霧氣。東方有氣如火光,五更,月入氐星。
判尹吳挺一箚子。大槪,武科試官時,擧子姓名誤書,不察之失,臣亦難免,況舊患添劇,決無供職之望,陳情哀籲,乞遞職名,仍治臣罪事。國忌留政院。
藥房啓曰,伏未審夜來,聖候調攝,何如?咽喉之患,比昨無加減否?水刺之進,亦何如?臣等,不任憂慮,敢來問安。答曰,知道。比數日前,稍似減歇矣。
明日王大妃殿誕日陳賀時,開門差早。
正言金世鼎啓曰,臣於再昨,論劾羅州牧使前任公山時不謹之事。蓋聞贄,以其所騎之馬,納于錦山濟原驛,多捧價木,而驛人,久乃還退,推徵厥價,則贄,乃以本邑東面,與錦山地至近,距牙山倉最遠之故,本面田稅,稱以自官拮据代納,而收其稅米,償其馬價,又以他面稅米之納于牙山,而取色落庭者,充其東面私用之數,人言騰播,其時臺官,至有搆草而未啓者云。贄之所爲,果如臣之所聞,則罷職之請,亦云末減,而猶慮風聞之或未盡實,只以不謹二字,姑先論啓矣。今聞其田稅換作之擧,本爲便民之計,而終乃輟而不行云,蓋其時,贄之父敏行,方爲牙山縣監,而勾管倉所之事。且其先塋,在於錦山地方,有石物措備之擧云,以其形迹之嫌,或不無情外之說,則臣之論事不審之失,著矣。何敢一刻晏然乎?請命遞斥臣職。答曰,勿辭,退待物論。
禮曹判書趙復陽上疏。大槪,緣臣昏昧健忘,年前太學輪次之題,出於庭試,其時入格儒生,雖無得參今榜者,臣之做錯之罪,無所逃免,乞削臣本職及兼帶文衡之任,以治臣罪事。以國忌留政院。已上朝報
上在昌德宮。停常參·經筵。
自辰時至申時,日暈,日入後,赤〈雲〉一道如氣,始自坤方,直指巽方,長竟天,廣尺許,良久乃盛。夜五更,月暈。
左議政許積身病出仕。
判中樞府事鄭致和箚子。大槪,病勢添劇,決無供仕之望,內局都提調,更乞遞免事。入啓。
吏曹判書朴長遠上疏。大槪,病勢添劇,決無供職之望,懇乞亟遞臣職名,以完大政事。及校理李奎齡辭職上疏。入啓。
執義李有相三度呈辭,入啓。遞差。
王大妃殿誕日,大王大妃殿·王大妃殿·大殿·中宮殿·世子宮,政院·玉堂問安。答曰,知道。
藥房啓曰,伏未審夜來,聖體調攝,何如?昨日伏承稍似減歇之敎,伏未知,喉間紅脹,水刺妨進之候,減得幾分耶?明日有大政,夜間氣候,如不快豁,則殿坐酬應,必有添傷之患,似當有變通之道。臣等,職在保護,不任憂慮,敢來問安。竝此仰稟。答曰,知道。症候頗似差減矣。
京畿監司書目,龍仁呈,以修撰金萬重,病重上去不得事。啓遞差。又書目,高陽呈,以校理洪柱國,病重上去不得事。啓遞差。
慶尙監司書目,尙州牧使李楚老,永川郡守柳頲善治之績,實爲可尙,合有褒嘉之典事。
忠淸監司書目,沔川郡守黃世耉,病重受由上京,趁不還任,罷黜事。
原襄監司書目,前寧越郡守朴靖遞去之時,從馬之數,違式濫定,多捧其價,罪狀,令攸司處置事。又書目,道內各邑弊瘼,稟旨變通事。
政院啓曰,自前陳賀時,兩司必進參,而卽今諫院之官,或武科殿試進去,或避嫌退待,或在外,而司諫朴世堅,時未出謝,卽爲牌招,何如?傳曰,允。
府啓,正言金世鼎,引嫌而退,論事失實,在例當遞,請命遞差。答曰,依啓。
司諫朴世堅牌招肅拜。
答左參贊宋浚吉箚曰,省箚具悉卿懇。卿之請懇至此,予當勉許,卿其安心,從速往來。至於營竪墓碣,爲日宜久,卿不可久在鄕村,使家人主管,而趁速入來,毋負予意。東宮開筵之式,卿言,是矣,而日氣尙寒,病根未除,雖無故之日,亦有時停焉,姑待春和,勿遵常規,依箚辭變通。相見之禮,自有其處,奚拘於時敏堂乎?箚末事,卿言允合,當令政院稟處焉。仍傳曰,給由,馬,澆奠床備給。
判中樞府事宋時烈箚子。大槪,賤疾彌留,未赴賀班,不勝惶恐待罪,仍陳所懷事。入啓。
左參贊宋浚吉箚子。大槪,澆奠床備給之命,不敢承當,懇乞收回以安微分事。入啓。
答吏曹判書朴長遠疏曰,省疏具悉卿懇。予未知卿之有失也,卿何辭爲?安心勿辭,從速察職。
院啓,平安兵使具文治罷黜事。措辭在上及朴浻減等還收事。及措辭在上李堂揆等罷職不敍事。措辭在上答曰,不允。
院前啓,羅州牧使朴贄罷職事,停啓。
禮曹判書趙復陽上疏,及判尹吳挺一箚子。入啓。
答行判中樞府事宋時烈箚曰,省箚具悉卿懇。誨予之意,至此,予心悲慼,不知所以爲諭也。可不存心而省察焉?
答左參贊宋浚吉箚曰,省箚具悉卿懇。今玆之命,意非偶然,他何足道?卿其安心勿辭焉。
答行判中樞府事鄭致和箚曰,省箚具悉卿懇。卿其安心勿辭,從容調理。已上朝報
上在昌德宮。停常參·經筵。
政院啓曰,卽者吏曹郞廳來言,今日當爲都目大政,而三堂上皆不來詣云。判書朴長遠,參議李翊,雖有些少之事,疏批旣下,則不必過爲引嫌,參判李慶徽,服制雖未盡,大政,則成服後權參,亦有前例,莫重大政,決不可退行,判書朴長遠,參判李慶徽,參議李翊,竝牌招開政,何如?傳曰,依啓。其在事體,殊甚無謂。朴長遠·李翊,竝推考牌招。
京畿監司書目,果川呈,以禮曹參判鄭萬和辭職上疏上送事。
以慶尙監司沈梓辭狀,傳曰,勿辭察職事,回移。
院前啓,無城上所,姑停。
藥房啓曰,伏未審夜來,聖候,若何?昨伏承啓辭之批,雖有頗似差歇之敎,而調攝之際,適有大政,酬酢之勞,恐有添傷之患。臣等,憂慮不能少已,敢來問安。答曰,知道。與昨無異矣。
慶尙道仁同儒生李翊華等上疏。大槪,爲前朝忠臣吉再·先正臣文康公張顯光書院請額事。入啓。
領議政鄭太和箚子。大槪,昨日賀班,病未進參,惶恐待罪,仍乞遞改事。入啓。已上朝報
都政。吏批,掌苑別提崔永世,司宰主簿朴鑌,永平縣令趙渭叟,監察廉振名,司議李徵厚,司僕正宋昌,繕工直長趙相抃,海運判官李夏,刑曹正郞尹世獻,監察韓公佖,京畿都事申晸,長城府事李慣,活人別提韓斗相,司僕主簿韓斗相,宗簿正權格,校理閔蓍重,內資奉事李厚芳,典籍李碩蕃,典獄主簿孫愛立,戶曹正郞李象鼎,禁府都事呂端齊,內贍直長柳宜河,義盈直長李養年,海美縣監李益亨,掌樂直長李商雨,北部主簿林時亮,沔川郡守鄭時亨,司饔奉事尹宲,司䆃主簿柳碩祺,瓦署別提許垓,刑曹佐郞金載顯,宗簿直長許璋,碧沙察訪禹拜昌,安奇察訪李耆英,兼參禮察訪崔日隆,全義縣監吳道弘,禁府都事鄭錫胤,正言尹搢,黃澗縣監李世章,新昌縣監朴世樑,昆陽郡守洪受九,中和府使李延禎,長淵府使許晟,泰川縣監朴材,繕工僉正金垓,宗廟直長張世明,長興奉事尹漪,造紙別提廉振名,三和縣令李時培,漢城判官兪槮,孟山縣監鄭時凝,仁川府使申嵩耉,廣興守李慣,工曹佐郞李斗煥,司書閔宗道,修撰李選,宗簿主簿鄭鈱,沙斤察訪方以遠,鳳山郡守李益昌,松羅察訪李坡,珍島縣監李基定,獻納金萬重,江華經歷姜琠,執義金萬均,安峽縣監李永輝,高敞縣監宋國士,廣興主簿成雲翰,大興縣監李萬石,掌令蘇斗山,懷德縣監韓聖輔。
上在昌德宮。停常參·經筵。
藥房啓曰,伏未審夜來,聖候,何如?昨日殿坐終夕,酬應大政,雨勢濛濛,不似窮冬時候,大有妨於調攝,臣等,不任憂慮,敢此問安。答曰,知道。別無所傷矣。
京畿監司書目,廣州呈,以副修撰鄭晢,辭職上疏上送事。又書目,積城呈,以開城留守洪處亮,上疏上送事。
院前啓,無城上所,姑停。
黃海道點馬韓根,入來。
政院啓曰,兵曹判書洪重普,來詣請對矣。傳曰,引見。
慶尙道仁同儒生李翊華等上疏,啓下該曹。
謝恩,校理閔蓍重。
判中樞府事宋時烈箚子。大槪,乞修聖德,以應天災事。入啓。
答禮曹參判鄭萬和疏曰,省疏具悉。卿其勿辭,從速上來察職。
答進善朴世采疏曰,省疏具悉。意非偶然,爾其勿辭,從速上來察職。
答開城留守洪處亮疏曰,省疏具悉。卿其勿辭察職。
答副修撰鄭晢疏曰,省疏具悉。爾其勿辭往來。
答應敎李端相疏曰,省疏具悉。爾其勿辭,從速上來察職。
答校理李奎齡疏曰,省疏具悉。爾其勿辭察職。
襄陽府使李晳上疏,啓下備邊司。
答持平趙期遠疏曰,省疏具悉。疏中之事,當令廟堂議處,爾其勿辭察職。
答領議政鄭太和箚曰,省箚具悉卿懇。卿之疾病,又如此,予甚慮念。數朔勤勞之餘,或有營衛所傷,神明所扶,豈無勿藥之效?毋庸控辭,安心善攝,以副予意。至於賀班不參,誠出疾病之來,卿何辭爲?卿其安心焉。仍傳曰,遣史官傳諭,遣御醫李東馨看病。
答判尹吳挺一疏曰,省疏具悉。卿其安心勿辭,從速察職,亦勿待罪。
答禮曹判書趙復陽疏曰,省疏具悉。卿其勿辭察職。
禁府,朴靖拿囚,啓。
迎詳詩試官二,閔鼎重·曺漢英。
兵曹判書洪重普請對引見時所啓,直赴殿試之類,使之許赴於今番別試殿試事,頃者因傳敎,行會外方矣。今見濟州牧使公事,則前日試才時,直赴殿試者,雖未及於別試殿試,聞有庭試取人之擧,分付起送云,而直赴庭試,自下不敢仰請矣。上曰,今番庭試許赴,可也。又所啓,頃日因傳敎,六兩矢,使臺諫着署,此非規例也。凡殿試量箭·封標等事,皆承旨次知,而獨於六兩,使臺諫次知,似涉未妥,此後則使承旨,一體主管,定爲恒式,何如?上曰,依爲之。已上朝報
都政。吏批,左參贊趙珩,右參贊朴長遠,司饔奉事朴長建,尙瑞副直長韓相夔,掌苑別提李之晢,司饔參奉朴文哲,敦寧奉事朴世址,司評朴承後,內資主簿南宮倓,豐基郡守金得臣,兵曹正郞金世鼎,濬源殿參奉沈始漢,氷庫別檢趙相槪,修撰鄭載嵩,監察崔永世,禮賓奉事成璡,慶州府使姜鎬,校書博士金蘊,成均學正金鼎台,成均學諭二,趙始久·李聖益,光陵參奉李一舟,相禮李秞,監察南宮倓,濟用參奉金萬里,泰陵參奉吳益昌,禁府都事吳道宗,奉常主簿禹敬錫,厚陵參奉申應澄,監察具鋈,長陵參奉姜有璜,戶曹參議洪處大,宗廟奉事鄭展昌,南別殿參奉金敬文,宗簿直長許璋,義盈直長李養年,相換,內資主簿朴成阜,司䆃直長李世甲,獻陵參奉李澬,引儀鄭至,禁府都事鄭弼祥,廣興守尹宗之,禁府都事洪應元,內贍主簿韓位謙,造紙別提梁俊源,司圃別提李伸,齊用正李堥,引儀金基發,禮賓別提李復一,引儀李得民,司畜別提金自南,典籍金廷,司宰直長朴乃昌,軍資主簿李誠哲,活人別提朴永繼。
上在昌德宮。停常參·經筵。
藥房啓曰,伏未審夜來,聖候調攝,若何?咽喉之症,比昨何如?連日酬應之際,恐有添傷之患,臣等,不任憂慮,敢來問安。答曰,知道。症候,當言于醫官矣。
政院啓曰,迎祥詩試官,昨已啓下。今則大提學趙復陽,疏批旣下,卽爲命招,何如?傳曰,允。
大提學趙復陽牌招不進。
武科庭試殿試差備官,以命官意啓曰,冬字擧子裵大後,調字擧子陳泌等伏地,問其緣由,裵大後則以爲,厥名大後之後字,出榜時,以俊字誤書云,陳泌則以爲,渠本閑良陳泌,而出榜時,以驛吏金泌云。臣等,取考初試時草榜及兩人戶口,則裵大後之後字,以俊字誤書。陳泌役名,以驛吏誤書,姓字,亦以金字誤書,事甚可駭。當初一所榜目單子監寫差備官,從重推考。試官亦難免不察之失,竝推考。裵大後之後字,陳泌役名·姓字,令該曹改付標,何如?傳曰,允。
弘文館啓曰,新除授副校理金萬均,時在忠淸道結城地,經筵入番事緊,請斯速乘馹上來事,下諭。傳曰,允。
行判中樞府事鄭致和箚子。大槪,病勢添㞃,差復無期,本職兼帶,竝乞遞免事。入啓。
政院啓曰,大提學趙復陽,命招不進矣。昨日啓下試官,卽爲牌招之意,敢啓。傳曰,知道。
禮曹判書趙復陽上疏。大槪,召牌之下,不得趨詣,臣罪尤無所逃,敢冒萬死,更申哀懇,本職及兼帶文衡等諸任,竝乞鐫削,以正臣罪死〈事〉。國忌齋戒留政院。
玉堂箚子。大槪,吏曹當該堂上郞廳,竝遞差事。國忌齊戒,以留政院。已上朝報
上在昌德宮。停常參·經筵。
禁府,辛希望·權應賢拿囚。啓。
藥房啓曰,伏未審夜來,聖候調攝,若何?伏聞入侍醫官等之言,咽喉之症,已盡差歇,而失音之候,尙未平復云,臣等憂慮未弛,敢來問安。答曰,知道。今後勿爲逐日問安。
禮曹啓目,粘連館學儒生申應澄等上疏云云。議于大臣及儒臣,則領中樞府事李景奭以爲,臣衰朽已極,昏妄轉甚,自知甚明,寧免人言,百疾纏身,眼患冞苦,不親書卷,三十年于此。尋常札翰,猶未省察,浩穰文字,尤難看得。今此館儒之疏本,該曹之回啓,略覩其槪,所請者,尊聖尊賢,意非不美。覆啓之詳悉歷陳,俱有攷據,行之則豈不爲盛世之聳觀,而去周已邈,臣甚茅塞,此等重典,決非昏耄者,所敢輕議,下詢諸大臣儒賢而處之,則幸矣。伏惟上裁。領議政鄭太和以爲,臣嘗聞東方文廟之禮,一從中朝定制,至今遵守,其在大明時,已經講定之事,無論久近,固已悉倣施行。至於始自我國,新有增減陞降,亦無不可乎,此非如臣素無學識者,所敢容議,唯在下詢他大臣儒賢而處之,伏惟上裁。行判中樞府事鄭致和以爲,我國文廟,一遵中朝定式,啓聖廟之制,大明已行,而在我國,闕焉,則追擧欠典,似無不可,而至於到今變古,新增配享,改定位次,事甚重難,宜可詳愼。如臣懜學,不敢容議,伏惟上裁。行判中樞府事宋時烈以爲,今玆聖廟損益因革之議,只從皇朝典禮及先儒定論,則庶幾寡過矣。然,如或曰當有陞黜之擧,則元之許衡,亦有先正之論,而禮官終不擧論,豈以時勢,有所不可耶?大槪微臣愚見,則以爲宋朝宗廟之制,循俗不古者,多矣。然朱子之意以爲,姑以權宜,稍變其甚戾者,以期異時興復之後,正千載之謬,成一王之法,則又善之大者也。今日事,亦在聖上自度力量事勢之如何,如曰事有緩急,姑未暇於制作等事,則今且權行倚閣,以待後日,可也。如或不然,則雖此小小通變之事,且從禮官之議,以慰章甫之心,亦或一道,伏惟聖上,裁處焉。贊善宋浚吉以爲,斯文莫重之論,以臣孤陋之見,誠不敢干議於其間,而第章甫之疏,禮官之啓,皆非臆說,各有所據,在國家修明禮儀,增重儒學之道,誠不可不加之意也。然臣愚妄之意,啓聖廟之制,卽中朝之所已行,而其意自好。李延平之從祀,卽朱夫子之所已行,而其意實非偶然,則此兩款,尤不可不急速擧行,其餘禮制,徐加詳量,以求十分是當,似或得宜。但中朝之啓聖廟,周濂溪與張橫渠之父,亦果得列於程朱之父耶?其兩人事行,與中朝已行之典,當更詳考,以處之也。惟在上裁。左議政許積,病不收議。大臣及儒賢之意,如此,上裁,何如?啓依諸議,啓聖廟一款,姑先擧行,可也。
持平趙遠期啓曰,臣忝叨本職,疾病危篤,稽謝恩命,罪積逋慢,踰時曠官,厚招譏議,臣誠惶隕,若無所容。重以頃日儒臣之請遞兩司也,臣名,亦居兩司之一,而又非武所進參之員,則宜無彼此之分,而當時獨爲倖免,物議,皆以臣不卽自列,爲非,而無路强疾,今始來避,臣之難冒之勢,到此益著,請命遞斥臣職。答曰,勿辭,退待物論。
正言尹搢啓曰,臣以前任京畿都事時所幹事,不爲着實擧行,方被推勘,且有兼春秋日記,不能修進之罪,將未免考課當施之罰,則以此以彼,決難仍冒,請命遞斥臣職。答曰,勿辭,退待物論。
答行判中樞府事鄭致和箚曰,省箚具悉卿懇。卿辭至此,內局提調之任,當勉副焉。
答行判中樞府事宋時烈箚曰,省箚具悉卿懇。嗚乎,災異之作,何時無之,而豈有如今日之稠且疊者哉?言念及此,不覺寒心也。觀卿箚辭,責勵不省篤愛寡躬之意,藹然可見,深感至誠,可不存心佩服,而益加警誡焉?噫,國勢岌嶪,涉大川無津涯,未足以喩其急,故予倚毗之重,果如何哉?卿其體予至意,以補不逮與病處,是予所望也。卿何以久而不失等語,爲辭也?似非古人知心之意也。祈雪一款,當令該曹稟處焉。仍傳曰,遣史官傳諭。
院啓,正言尹搢,引嫌而退,史局考課,雖所未然,方被推勘,勢難在職,請命遞差。答曰,依啓。
府啓,持平趙遠期,引嫌而退,病未祗謝,勢所固然,未及行公,有何可嫌?請命出仕。答曰,依啓。
政院啓曰,以贊善宋浚吉箚子。箚末事,當令政院稟處事,批下矣。觀其箚末措語則以爲,學問行誼,見推於人,科調之外,擢用於臺閣講院者,其麗亦多,措辭廣招,迭侍於兩筵云。尹文擧·尹宣擧·尹元擧·李翔·尹拯·朴世采·申碩蕃·宋基厚等處,上來事,措辭下諭,而上來時給馬事,本道監司處,竝爲下諭乎,敢稟。傳曰,依爲之。
戶曹啓曰,本曹事務之繁,有非他司之比,郞官各有所掌,若不久任,難可責效,而今番都目政,正郞李慣·鄭時亨,俱授外任,本曹之事,誠爲可念。守令之選,雖重,豈如地部專摠之地?此兩人,竝仍任,何如?傳曰,允。
武科庭試·別試殿試差備官,以命官意啓曰,昨日柳葉箭試射時,來字擧子朴明徵,不但貫邊得中,弓品超凡,招致階下,問其姓名居住,則顯有惶㤼之色。事甚殊常,方欲招問保擧人,而訓鍊院差備官,進告此人去別試初試時,爲林代射,現露被囚矣。其同鄕人齊訴曰,此非代射之人,果是林云,故試官,以爲林,放送云。聞來可駭,姑爲囚禁,招諸保擧人林岱·林崈·金碩望等,則林崈,下鄕不來,林岱·金碩望來現,推問朴明徵錄名單子着名與否,則右人等以爲,朴明徵單子,以保擧,果爲着名,而今此被囚人,元非朴明徵,前所未見人云。所囚人處,更問其姓名,則渠亦終不敢隱諱,本以禹錫圭,爲朴明徵代射,的實云。近來紀綱解弛,人心極惡,前後武科代射之弊,人言藉藉,至於殿試時代射之說,曾所未聞,今此禹錫圭·朴明徵,同惡行奸,莫重殿試,有此可愕之事,若不別樣處置,將無以設科取人,令攸司稟處,何如?傳曰,允。
吏曹啓曰,臺諫有闕,政事,取稟。已上朝報
上在昌德宮。停常參·經筵。
禮曹判書趙復陽,綾豊君具仁墍辭職上疏及玉堂箚子,入啓。
行判中樞府事宋時烈箚子。大槪,乞備祀官,祗謁寧陵事。入啓。答曰,省覽卿箚,感淚交頤。卿之至情,出於衷赤,予欲許之,日勢已晩,勢將顚倒,將來寒食日字不遠,欲伸至情,早晩無間,卿其安心,姑待寒食拜謁。仍傳曰,遣史官傳諭。
禮曹啓曰,以行判中樞府事宋時烈箚子。答曰,祈雪一款,當令該曹稟處事,命下。臘前三白,自古以驗豊熟,則今冬無雪,實是民事所可憂,而曾無已行之例,故臣曹不敢遽請矣。今此大臣陳箚,誠出於憂民之至意,卽當依此擧行。社稷·宗廟·北郊,別遣重臣,祈雪祭,不卜日來初三日設行事,知委各該司,何如?傳曰,允。
持平趙遠期就職。
傳曰,政事,明明日爲之。
執義金澄啓曰,臣於今日,與同僚行相會禮。席上有今番庭試罷榜之論,而臣曾忝對讀官之末,則有不能晏然者,請命遞斥臣職。答曰,勿辭。
行判中樞府事宋時烈箚子。大槪,乞於明日元朝,親謁宗廟,以擧舊禮,以展□□事。入啓。
明日陳賀時,開門差早。
大王大妃殿·王大妃殿·大殿·中宮殿·世子宮,政院·玉堂·二品以上六曹,過歲問安。答曰,知道。
司書閔宗道牌招肅拜。
答玉堂箚曰,竝從重推考。
府啓,今番庭試,疊出書題,以致國試不嚴,此實前所未有之事也。情雖無他,事極顚錯,請大提學趙復陽罷職。設科取士,其體極嚴,而今此庭試,書題疊出,多士駭嘆。至於昨年輪次居魁之作,謄書傳示,滿場紛紜,其中諸生之發憤,不製而出者,亦多有之,遠近譁然,謗議喧沸,國事之不幸,孰大於是?國家取人之路,只有科擧,而混雜多言,至於此極,今若仍存不罷,則八方□□之駭笑憤惋,愈往愈甚,將無以鎭服其心。其在國體,亦甚苟簡,而且啓日後無窮之弊,請命斯速罷榜,以重國試。頃日庭試初試時,武一所擧子等,兩技入格,而不曾試講,無端落講者,其數甚多。人言藉藉,怨謗喧騰,招致其時差備官,詰問曲折,則對以擧子等應講時,試官,苦其紛擾,使呼名官,持呼名記,出坐門外,問其自□之類,懸錄以入,謄書於試冊中云。科場事體,至嚴且重,故應講擧子,必呼致庭上,面問講否,願講者就講,不文者自□,乃是流來法例,而試官等,欲免一時紛擾之苦,至使差備官出外懸錄,則其間措縱濫雜之弊,有不可勝言,而未講冤屈之多,未必不由於此,其爲擧措,誠極可駭。請當該試官等,竝命罷職。頃者漢城府捕犯罪人,使□官依律決罰,則該郞朴宗岳曲從司官宋摶之言,無端全釋,宗岳之欺瞞上官,故縱罪人,摶之請托僚員,徇私蔑公,俱極可駭,而堂上旣知郞官所爲,則只施薄罰,不爲入啓請罪,亦甚不當。請漢城參軍朴宗岳,判官宋摶,罷職,當該堂上,從重推考。新除授□□郡守金得臣,愼□淸疏□□俗士,而性甚迂闊,專昧事務,□□之任,決非所堪,請命遞差。新除授掌令蘇斗山,時在全羅道長城府任所,請斯速乘馹上來事,下諭。新除授獻納金萬重,時在京畿道廣州地,請斯速乘馹上來事,下諭。答曰,依啓。已上朝報
訓鍊都監啓曰,都監堂上將官,則勿爲移差,內三廳將內三廳□□都監,亦勿啓下事,□□□□□朝已爲定奪矣。馬兵右別將李旰,頃日政,移授內禁衛將,此必兵曹紛擾之中,未及記憶,備擬受點矣。右別將李旰,內禁衛將改差,使之仍察都監之任,何如?傳曰,允。已上朝報郞廳權穎校正。日記廳郞廳任遠書。
