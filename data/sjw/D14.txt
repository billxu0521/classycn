上在昌德宮。停常參·經筵。
大殿,政院·玉堂歲謁問安。答曰,知道。
大王大妃殿,政院·玉堂歲謁問安。答曰,知道。
中宮殿,政院·玉堂歲謁問安。答曰,知道。
夜一更二更,有霧氣。
李思永,以禮曹言啓曰,傳曰,新年展謁太廟,實合情禮,今後,則每於歲首,恒式取稟事,傳敎矣。展謁吉日,以何間推擇乎?敢此仰稟。傳曰,以旬間推擇,可也。
又以禮曹言啓曰,以旬間推擇可也事,命下矣。吉日,令日官推擇,則初八日爲吉,而春享大祭相値,初九日·初十日·十一日爲拘忌,十二日爲吉云,以此日擧行,何如?傳曰,允。
又以禮曹言啓曰,正朝大殿陳賀諸道箋文中,慶尙左水使申翰周箋文,所踏印迹,濃不辨字,殊欠敬謹之道,推考,何如?傳曰,允。
以備忘記,傳于李頤命曰,昨觀禁府草記,烏城令炯淵,時在狼川地云,該曹獻官備擬時,不爲詳審,以在外之人擬入,殊未妥當,炯淵,旣在外方,則與在家稱病不進者,有異,勿爲拿推,其不有禁令,任意下鄕之失,在所難免,以此推考。
李頤命啓曰,以本院,慶陽令繼胤等三人罪狀,似當與烏城令炯淵,一體施行事,啓辭。傳曰,繼胤等三人之下鄕,亦在於獻官未啓下之前耶?問啓事,命下矣。卽招禁府下吏査問,則以爲昨今自本府問于宗親府,及各其家事知奴子,則烏昌監炯涵,去十二月二十九日,下去狼川地,靈川都正翼賢,去十一月二十日,下去洪川地,慶陽令繼胤,居在龍仁地云,宗親居在外方,曾有禁令,且不受由,任意下鄕,俱涉可駭,而今番下去,則似在獻官未啓下之前矣,敢啓。傳曰,知道。勿爲拿推,而不有禁令,任意下鄕之失,與炯淵無異,一體推考。
大司憲申琓,掌令林渙啓曰,還收金萬重遠竄之命。啓辭上同還收內官崔尙仰·朴斗卿等職牒還給之命。啓辭上同兩殿陳賀時,四拜旣畢之後,又唱拜禮,致令百僚失儀,事甚可駭,請當該臚唱引儀,汰去。答曰,不允。汰去事,依啓。
大司諫徐宗泰,司諫金澋啓曰,還收金萬重遠竄之命。啓辭上同還收罪人韓錫祚減死定配之命,更令該府嚴鞫得情,考律處斷,啓辭同上答曰,勿煩。
答領議政南九萬箚曰,省箚具悉卿懇。憂愛誡誨,言甚切至,深用嘉嘆,予雖不敏,可不留神而服膺焉。仍傳曰,遣史官傳諭。
上在昌德宮。停常參·經筵。
夜一更,流星出北斗星上,入乾方天際,狀如拳,尾長二三尺許,色赤。
下直,咸平縣監閔純。
金萬吉,以都摠府言啓曰,今日入直軍士,中日習射,請出標信。傳曰,知道。
傳于洪萬鍾曰,下直守令及還下去差使員,留待。
又傳于洪萬鍾曰,下直守令及還下去差使員,引見。
引見入侍時,判義禁尹堦,卽爲牌招,使之斯速開坐,俾無滯囚之患事,榻前下敎。
李頤命啓曰,判義禁尹堦,牌招不進矣。傳曰,更爲牌招。
又啓曰,判義禁尹堦,再牌不進矣。傳曰,知道。
金萬吉,以兵曹言啓曰,當日良人崔德峻稱名人,自金虎門入來,差備門外擊錚,極爲駭愕,令攸司囚禁治罪。同門守將崔時亨,常時不能禁斷雜人,以致闌入,亦難免其責,推考,何如?傳曰,允。
李頤命,以義禁府言啓曰,卽接月令醫員鄭繼勳手本,則罪人佾本,以胸腹痛之人,年今六十,自再昨爲始,胸腹作痛,氣上衝胸,氣息奄奄,飮食專廢,不省人事云,姑爲姑放,待差還收之意,敢啓。傳曰,知道。
大司憲申琓,掌令趙儀徵·林渙啓曰,還收金萬重遠竄之命。啓辭同上還收內官崔尙仰·朴斗卿等職牒還給之命。啓辭同上答曰,勿煩。
大司諫徐宗泰,司諫金澋啓曰,還收金萬重遠竄之命。啓辭同上還收罪人韓錫祚減死定配之命,更令該府嚴鞫得情,考律處斷。啓辭同上殿最之法,極其嚴重,委諸道臣,未嘗撓改,意非偶然,日者伊川府使柳星老之中考,有勿施仍任之命,朝家之徑先處分,亦失事體,而邑民,果有放砲叱辱之〈而〉意在逐倅,則不爲詳覈重處,而只以謗言,書之中考,以遂窮民之顧,殊甚不當,請江襄監司權是經,推考。放砲叱辱一款,令本道嚴加究覈,依法科治,以爲峽俗懲戢之地。答曰,不允。末端事,依啓。
領中樞府事金壽興箚子。答曰,省箚具悉卿懇。內局之兼帶,久近本無定例,以此控辭,必欲解免者,不其太過乎?卿其安心勿辭,速出行公。仍傳曰,遣史官傳諭。
兼禮曹判書南龍翼疏。答曰,省疏具悉。過中之斥,久遠之事,不必爲嫌,卿其安心勿辭,從速察職。
同日巳時,上御熙政堂,下直守令及還下去差使員留待引見,左副承旨李頤命,假注書任胤元,記事官鄭澔·沈季良,平山府使崔克泰,保寧縣監李琨,咸平縣監閔純,幽谷察訪鄭希良,寅火堡萬戶金孝源,入侍。上問崔克泰曰,本府戶口幾何,而還上留庫之數,亦至幾許耶?克泰曰,戶口,則乃七千餘戶,而還上,則一萬五六千石時留矣。上曰,海西之凶荒,上年尤甚,將來賑民之政,爾其着實擧行,俾無顚壑之患,爲可,而本府如有弊瘼,則卽今陳達,可也。克泰曰,本府幅員,非不廣闊,而金郊·麒麟兩驛,皆在本府境內,故驛屬,皆以民丁充定,五年前,則驛屬,不過三百餘名,其後稍稍加定,今至七百餘名之多,若此不已,前頭加定,未知其幾何,況驛屬一名,皆給田結,而或給二結,或給二結半,非但本府民丁之日漸欠縮,田結,亦從以漸縮,本府形勢,將不成貌樣,似當有變通之道,故纔以此意,報于監司,而未及定奪矣。惶恐敢達。上曰,令該曹稟處,可也。出擧行條上謂李琨曰,爾之赴任,幾時耶?琨曰,臣於乙丑十月,到任矣。上曰,此邑農事,比上年,何如?琨曰,今年則稍優於上年,而猶未免凶歉矣。上曰,本邑民戶,幾何,而還上留庫之數,亦至幾石耶?琨曰,民戶,則二千七百餘戶,而還上一千五六十石,時方留庫,而其餘,則姑未捧矣。上曰,還上甚重,此後,則爾其着力捧之,而本邑,如有弊瘼,則一一陳達,可也。琨曰,凡干弊瘼,臣與道臣相議,續續稟達朝廷,卽今別無可達之事矣。上謂閔純曰,爾之履歷幾何耶?純曰,臣以武兼,陞出六品,遷中樞經歷,都摠經歷,今拜此倅矣。上曰,湖南農事,雖曰稍豐,而連凶之餘,民難易蘇,撫摩之政,十分爲之,可也。上謂鄭希良曰,本驛三等馬,合幾許匹耶?希良曰,上等十餘匹,中等四十餘匹,下等五十餘匹,合百餘匹矣。上曰,察訪之任,非但馬匹充數而已,瘦殘驛卒,十分撫恤,俾得保存,可也。上謂金孝源曰,爾之到任,幾時,而本堡亦有弊瘼耶?孝源曰,臣於上年正月,到任,而別無大段弊瘼,軍餉還上元數一百三十石內,百二十石,則已捧,而十餘石,則姑未捧耳。上曰,此則幾盡捧之矣。
李頤命曰,禁府罪囚三十餘人,日寒如此,滯囚之弊,甚可慮也。判義禁尹堦,卽爲牌招察任,何如?上曰,尹堦前疏之批,已下,牌招察任,可也。遂退出。
上在昌德宮。停常參·經筵。
辰時,日有左珥,白雲一道如氣,起自巽方,直指西方,長竟天,廣尺許,良久乃滅。未時,日暈右珥。申時,日有左珥。
以賓廳座目單子,傳于金萬吉曰,過數日後來會。
金萬吉,以兵曹言啓曰,昨日闕門已閉之後,禁漏定送軍士龍安正兵吳奉明,自丹鳳門南,墻越入直所之際,舊弘文館軍士乭石等,執捉來告本曹,卽捉致推問,則以食代出去飢餒之際,適飮酒杯,昏醉倒地,不覺日暮門閉,果爲越入被捉的實云。旣以此納招,令攸司囚禁,依法科斷,何如?傳曰,迷劣軍士,昏醉之中,徒知闕點之爲重,有此越入之致,不必深治,自本曹從重決放,可也。
金萬吉啓曰,以兵曹正兵吳奉明越入宮城,依法科斷事草記,有自本曹從重決放之命,聖上欽恤之德,可謂至矣,而第踰越宮城,厥罪甚大,制法之意,極其嚴密,所當付之有司,斷以其律,議讞旣具之後,自上參以情法,別求可生之道,則或不害於天地好生之德,而今直以迷劣之故,遽爾決放,則非所以嚴宮闈而重法制之道也,後弊所關,不可不愼,臣待罪該房,旣有區區所懷,敢此仰稟。傳曰,律雖如此,情有可恕,參酌決放,未爲不可也。
李思永,以吏曹言啓曰,判義禁口傳差出事,命下矣。當品中可擬之人,乏絶,不得已以二望備擬以入之意,敢啓。傳曰,知道。
吏曹口傳政事,以南龍翼爲判義禁,以李秀彦爲知義禁。
金萬吉,以備邊司言啓曰,昨日自上軫念禁府滯囚之弊,判義禁尹堦,至有再招之命,而終不趨召,損傷事體,殊涉未安,且念禁府堂上,以韓錫祚緩刑之故,諸臣之前後論斥,不止一再,則其不可晏然行公,事勢當然,再招不進之後,有難更爲敦迫,亦不可一任其曠職,判義禁尹堦,知義禁金德遠,今姑遞改,令該曹趁卽差出,以爲斯速決獄之地,何如?傳曰,依啓。卽爲口傳差出,牌招察任。
又以備邊司言啓曰,中江開市,例在於二月十五日,依前商賈,預爲整齊,多持物貨,及期入送,俾無埋沒之弊,兩西監司及開城府留守處,知委擧行,何如?傳曰,允。
又以備邊司言啓曰,近來諸道兵使巡歷操鍊等事,以年凶停廢,居多,其在軍政,極涉疎虞,故上年秋,巡歷習操等事,使之竝爲擧行矣。今年春,兵使巡歷操鍊,則兩南外公洪以上六道,飢荒之中,又難更擧,不必待其本道啓問,然後處置,竝令停止,似爲合宜,黃海道,則因兵使之托以臺論,終不擧行,方有拿命,平安道,則兵使再度出巡,因病卽還,亦不得畢巡,有自上特推之命,此兩道,上年旣不行秋巡,則難更廢春巡,而以民事言之,失稔尤甚之中,裹糧等待之弊,尤不可不慮,竝令姑停,以待秋後擧行,宜當,以此意卽爲分付於六道摠戎·守禦·鎭撫等諸營,亦以此意,一體分付,何如?傳曰,允。以上燼餘
大司憲申琓,掌令趙儀徵·林渙啓曰,還收金萬重遠竄之命。啓辭同上還收內官崔尙仰·朴斗卿等職牒還給之命。啓辭同上所江,卽海西重鎭,而閫帥階梯也。從前擇差,意非偶然,而新除授僉使金夏瑞,不但爲人庸下,不合此任,旣乏名稱,且無履歷,題目之下,物情俱駭,而不顧廉隅,汲汲辭朝之狀,極爲可駭,請所江僉使金夏瑞罷職。答曰,不允。
大司諫徐宗泰,司諫金澋啓曰,還收金萬重遠竄之命。啓辭同上還收罪人韓錫祚減死定配之命,更令該府嚴鞫得情,考律處斷。啓辭同上答曰,勿煩。
李思永啓曰,新除授禁府堂上牌招察任事,命下矣。今已夜深,明日待開門牌招之意,敢啓。傳曰,知道。
答左承旨申懹疏曰,省疏具悉。爾其勿辭,調理察職。
下直,所江僉使金夏瑞。
謝恩,伯川副正濎,亭陵副令機,良才察訪李慶胄,都摠經歷鄭載隆,井浦萬戶安繼敏,振威縣令崔錫普,直講李益壽。以上朝報
上在昌德宮。停常參·經筵。
自辰時至未時,日暈。
金萬吉啓曰,判義禁南龍翼,牌招不進矣。傳曰,知道。
李頤命啓曰,所江僉使金夏瑞遞差事,命下矣。臺諫方以罷職論啓,遞差傳旨,不得捧入之意,敢啓。傳曰,知道。
金萬吉啓曰,卽伏見公洪兵使韓根,秋巡時軍器點閱勤慢區別啓本,則粘付一處,不爲踏印,難免不察之失,請推考。傳曰,允。
又以都摠府言啓曰,副摠管西原君桓,以春享大祭終獻官,除標信,禮曹儀隸進去之意,敢啓。傳曰,知道。
又以備邊司言啓曰,義禁府啓辭,睦林儒元情判付內,除刑推照律事,命下矣。取考事目,則監兵使巡歷時,人情酒食,官門習操時,將官所食等物,責徵於軍兵等處,則監兵使,摘發啓聞,營將·守令,摘發報知監兵使,而如是申飭之後,不遵事目,或出御史廉問,則監兵使·營將,論以重律,侵徵將官·色吏,依軍法處斷,出物軍兵,從重決棍云,而其後忠淸監司狀啓,報恩色吏,稱以人情,聚斂於軍兵事,據兵曹覆啓判付內,侵責之弊,已成痼習,極難防遏,事目內,監兵使·營將,皆論以重律,而敢請推考之罰,事甚駭異,當該回啓堂上,從重推考,其時監兵使,竝先罷後推,該營將,拿問定罪事,身犯色吏,立斬後,以此定式爲敎矣。今此睦林儒所犯,雖出於因循謬例之致,成給官牌,聚斂軍中,不但不報知於上司之罪,而事目中,旣無明白定罪之語,似不可泛然照律,當爲就議於廟堂,以爲令甲,今日坐,不得照入之意,敢啓。傳曰,知道事,命下矣。人情酒食,將官所食,責徵於軍兵事,摘發之後,兵使之罷推,營將之拿問,乃是已定之法,而今此江陵府使睦林儒所犯,則雖曰因循舊例,軍兵等出斂之事,自官成貼以給,不但止於不能糾察而已,似當加一等,施之以徒年定配之律,而莫重定律,自下不敢擅便,上裁,何如?傳曰,依爲之。
以副提學申翼相三度呈辭,傳于洪萬鍾曰,只遞本職。
以慶尙監司李世華,以東萊府使拿推待罪狀啓,傳于金萬吉曰,卿其勿待罪,從速察職事,回諭。
李頤命,以義禁府言啓曰,卽接月令醫員鄭繼燾手本,則保放罪人朴斌·趙弘璧等,病勢,今已差歇云,卽爲還囚之意,敢啓。傳曰,知道。
大司憲申琓,掌令趙儀徵·林渙啓曰,還收金萬重遠竄之命。啓辭同上所江僉使金夏瑞罷職。啓辭同上還收內官崔尙仰·朴斗卿職牒還給之命。啓辭同上臣等,伏聞頃日親政時,以前牧使柳以升所犯,元不大段,爲敎,至有特敍擢用之命,臣等,竊不勝訝惑焉。臣等,取考其時御史書啓,則掩遮殺越之變,終不成獄,隱諱飢民之死,不以實報,至於虛張賑穀,僞作文書,其所犯負,無非可駭之甚者,而削職放送之擧,旣出於未覈之前,特敍擢用之命,遽下於常格之外,未知聖明,何所取於以升,而遽欲滌瑕而顯用之耶?如以以升,曾有治郡之績,又入閫帥之薦,坐此仍廢,終爲可惜,則歲月稍久之後,徐圖收拾,容或可也。今乃汲汲然起諸罪廢之中,欲授超躐之職,豈不大有傷於核名實,愛嚬笑之道乎?請加三思,還收前牧使柳以升敍用之命。答曰,不允。金夏瑞遞差。
大司諫徐宗泰,司諫金澋啓曰,還收金萬重遠竄之命。啓辭同上還收罪人韓錫祚減死定配之命,更令該府嚴鞫得情,考律處斷。答曰,勿煩。
答行吏曹判書呂聖齊疏曰,省疏具悉。天官之長,不可輕遞,且卿之除拜,屬耳,安心勿辭,從速察職。
答兵曹判書李師命疏曰,省疏具悉。本兵重任,不可輕遞,卿其安心勿辭,從速察職。
答知敦寧申汝哲疏曰,省疏具悉。卿之所患,經歲彌留,予甚慮念,擧動扈駕,當令中軍代行,卿其安心勿辭,調理行公。
答修撰尹德駿疏曰,省疏具悉。疏辭知道。爾其勿待罪。
答行知中樞府事南龍翼疏曰,省疏具悉。疏辭如此,令廟堂稟處。
行吏曹判書呂聖齊疏曰,伏以臣之呈告乞免,實非大政後循例虛讓,而加由之命,出於異數,臣誠惶隕感激,不知所處,仍竊伏念聖明之不卽允許,必欲久於其職,以責其成效也。得人而任,則愈久愈善,如不得人,則一日在位,必貽一日之害。臣於近年以來,連在銓席,妨賢病國,所係非細,從前疏單呼籲,榻前陳乞,非止一二,而微誠未格,踧踖度日,適當親臨大政,實是稀有之盛擧,而臣藻鑑不明,甄敍失宜,無以稱塞聖上委任之意,臣之罪戾,無所逃免,況臣年衰病甚,精神昏憒,遇事茫然,失後忘前,加以素患眼病,日益添谻,瞳子疼痛,幾至廢明。以此病狀,決無自力之望,此外情勢之難安,有不敢煩聒於聖聽,伏乞聖明,俯賜矜察,亟遞本職及兼帶經筵之任,使臣得以退保孱病,少延危喘,公私幸甚。批答在上
知敦寧申汝哲疏曰,伏以臣,幸蒙天地父母生成之德,內醫診視,珍劑便蕃,螻蟻殘喘,得延今日,其生死骨肉之恩,非臣殞結,所能仰報,而臣之病勢,三朔彌留,一向沈淹,旣陳於內醫書啓,仰惟聖明,亦已俯燭矣。形骸盡脫,氣血都喪,已無復起爲人之望,故伏枕涔涔,久限至除,當聖上親臨受賀之日,獨阻於新歲呼嵩之班,瞻望宸極,但有涕淚,且聞太廟展謁之禮,今已卜行云,擧動陪扈,自是都監主管之事,臣病到此地頭,萬無自力之路,則雖非臣言,朝家將必有處置之事,而臣之虛帶長任,已至經年,病中悶縮,添一心火,及至有事之日,擔此重任於未冷之尸,而俾不得釋焉,則臣雖溘然,將作不瞑之鬼,而聖明處分之乖舛,當復如何,玆敢不避煩瀆,更陳危迫之懇,伏乞聖明,曲加矜諒,亟遞臣,公私幸甚。批答在上
行知中樞府事南龍翼疏,伏以臣伏見去夜口傳之政,則以臣爲判義禁,臣驚惑慙悚,不知所出,朝家召牌,竟未祗赴,臣罪萬死,仍竊伏念,臣曾叨本府之長,旣參錫祚初刑之坐,則近來諸臣之論斥,臣亦自在其中矣。以此徊徨,不安於職次,頃上辭疏,及承聖批,臣之決難更冒之狀,聖明旣已洞燭。且備局之啓,以爲尹堦之不可晏然行公,事勢當然云,則臣以混被論斥之人,安有旋代其任,抗顔冒出之理乎?臣於前後,六忝此任,其有僨事,非止一再,而猶不敢牢辭堅讓,以違君命矣。目今情勢,雖重被刑章,決不可恬然復出,伏乞聖明,俯賜諒察,亟收金吾新命,仍治臣違牌之罪,使重地不至累日瘝曠,使微臣不至全喪廉隅,公私幸甚。批答在上燼餘
上在昌德宮。停常參·經筵。
夜一更,月暈。
洪萬鍾啓曰,吏曹郞廳來言,承旨有闕,政事,何以爲之?敢稟。傳曰,當日爲之。
有政。吏批,行判書呂聖齊受由未出仕,參判尹趾善進,參議吳道一進,行都承旨洪萬鍾進。以嚴緝爲左副承旨,黃欽爲檢詳,金光遠爲高原郡守,呂聖齊兼判義禁,柳尙載爲監察,李舜岳爲漢城判官,李升來爲信川郡守,金時傑爲奉常直長,李再昌爲奉常參奉,李日翼爲宗簿正,成至望爲德川郡守,鄭澔爲藝文奉敎,金演爲承文著作,李健命爲承文副正字,尹德駿爲兼春秋。
兵批,判書李師命呈辭受由,參判宋奎濂進,參議李玄錫受由在外,參知尹世紀服制,同副承旨金萬吉進。以申翼相·朴泰遜·朴贄·黃欽·金有鉉·申履壯爲副司直,尹星駿爲副司勇,邊是泰爲司果,尹敍績爲副司正,李枝遠·元德徽爲副護軍。
金萬吉,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,副摠管李慣,除標信,漢城府坐起進去之意,敢啓。傳曰,知道。
又以備邊司言啓曰,以判義禁府事南龍翼辭免上疏,令廟堂稟處事,命下矣。韓錫祚,累次受刑,諸臣論斥禁府之言,雖未知的知何時,而前後刑訊參坐之官,引以爲嫌,似無異同,尹堦,旣以此遞職,則南龍翼陳疏請遞,情勢亦然,今姑許遞,何如?傳曰,允。
吏批啓曰,判義禁,今當差出,而當品中可擬之人,絶乏,不得已以二望備擬以入之意,敢啓。傳曰,知道。
又啓曰,德川郡,曾以綱常罪人居生地,降爲縣監矣。今年旣滿十年之限,依例陞號,而時任縣監李世郁,雖經把摠之任,未經五品實職,不可仍陞郡守,改差,何如?傳曰,允。
以江界府按覈御史金盛迪,以飢民等處,常平廳會付米還上分給之事,待罪狀啓,傳于李思永曰,勿待罪事回諭。
李頤命啓曰,新除授承政院左副承旨嚴緝,時在京畿陽川地,斯速乘馹上來事,下諭,何如?傳曰,依啓。
又啓曰,禁府,連因判事之遞,司獄囚多滯,當此隆寒,極涉可慮,判義禁呂聖齊,明日待開門牌招,使之趁卽開坐,何如?傳曰,允。
掌令趙儀徵·林渙啓曰,還收金萬重遠竄之命。啓辭同上還收內官崔尙仰·朴斗卿等職牒還給之命。啓辭同上還收前牧使柳以升敍用之命。啓辭同上
大司諫徐宗泰·司諫金澋啓曰,還收金萬重遠竄之命。啓辭同上還收罪人韓錫祚減死定配之命,更使該府嚴鞫得情,考律處斷。答曰,勿煩。
答院曰,勿煩。
答行吏曹判書呂聖齊疏曰,省疏具悉。久遠之事,不必追咎,卿其勿辭,從速察職。
以持平李玄祚上疏,傳于李思永曰,雖未知病勢之如何,縣道陳章,至於再度,其在事體,殊涉未妥,此疏出給,使之從速上來。
右承旨朴贄疏。踏啓字。
行吏曹判書呂聖齊疏,伏以臣冒陳危懇,仰干宸嚴,反承溫批,未蒙恩遞,瀝血之懇,徒歸飾讓,驚惶踧踖,益無所容,揆以分義,固不敢更瀆,而臣有萬分不安於心者,不得不冒死呼籲,惟聖明垂察焉。臣曾任江陵府使時,因騎兵作隊,扶持軍價及都案紙等物,有依前例收捧戶首之事,而旣已年久,未能記憶,今始聞之,不勝悚然。今此睦林儒,以禁衛軍兵處出斂事,至於就理,施以徒配之律,此出於因循謬例之致,而臣之莅任,在於甲子以前,且騎兵與禁衛軍,有異,故雖不入於摘發擧論中。若其溯而上之,則臣亦難免犯科之歸,臣安敢幸其得免而晏然而已乎?伏乞聖明,亟罷臣本職及兼帶,仍下司敗,以正臣罪,千萬幸甚。批答在上
右副承旨朴贄疏,伏以臣氣質虛薄,自少善病,乍歇旋劇,殆無寧日,自分難久於世矣。半歲就醫,百般調治,至于今日,而犬馬之齒,七十有三歲矣。精爽耗而見識昏憒,齒牙落而語音不明,脚力軟而跬步亦艱,形骸雖存,直一枯屍耳,冗官庶務,尙難堪當,矧玆喉司,豈容冒據,而陳疏見阻,危悃未暴,再違召牌,揆分不安,力疾冒出,黽勉隨行,今已閱月矣。豈不欲冒死哀籲於宸嚴之下,而微恙尋單,恐涉就便,引年丐閑,亦甚猥越,顚仆之前,不敢言病矣。不意玆者,添得奇疾,氷炭交攻,眞元大陷,頑痰塡胸,呼吸不通,奄奄若朝暮就盡者然,雖以年少之人,尙患差復之未易,如臣望八之年,安保其更起爲人也?設令前頭,幸得一分之減,今此十二日擧動時,斷無陳力陪從之望,伏乞聖慈,俯察臣至懇,亟遞臣職名,以便公私,千萬幸甚。踏啓字。燼餘
上在昌德宮。停常參·經筵。
夜一更,月暈,暈上有冠,暈下有履,色內赤外靑。二更,月暈。三更,北方有氣如火光。
下直,堤川縣監洪重模,永連萬戶朴元楨,植松萬戶楊時連。
藥房都提調金壽興,提調李翊相,副提調洪萬鍾啓曰,伏聞聖體,有感冒之候,咳嗽頗苦,伏不勝驚慮之至,伏未審夜間,症候加減,何如?臣等,與諸醫入侍診候,議定當進之藥,宜當,臣等,不任區區之憂,敢來問安,竝此仰稟。答曰,知道。咳嗽,比昨差減矣。勿爲入診,問于入侍醫官議藥。
大王大妃殿,藥房問安。答曰,知道。
中宮殿,藥房問安。答曰,知道。
大殿,政院·玉堂問安。答曰,知道。勿爲問安。
藥房再啓曰,自上症候,與入侍醫官金有鉉·崔聖任及諸醫等商議,則皆以爲感冒之候,旣已和解,卽今餘症,只是咳嗽,淸肺湯元方,去五味子,加柴胡·知母酒炒各一錢,紫菀蜜水洗七分,連進五貼,宜當云,此藥卽爲劑入,而臣等,伏念太廟展謁之禮,以十二日擇吉啓下,而未寧之候,如此,設使其前,快得平復,不可冒寒勞動,以致添傷之患,似當稍待日氣和暖,觀勢退行,敢此仰稟。傳曰,竝依啓辭爲之。
以備忘記,傳于李頤命曰,今下弓矢,植松萬戶楊時連,永連萬戶朴元楨處,給送。
李頤命啓曰,判義禁呂聖齊,牌招不進矣。傳曰,更爲牌招。
以備邊司坐起,進不進單子,傳于李頤命曰,今日備邊司坐起進參堂上,只是二員,其在事體,殊涉未安,除受由及實病人外,竝推考。
傳于李頤命曰,卽今本兵之臣,又兼禁衛大將,其爲事務之浩穰,視昔倍蓰,累日引入,積滯可慮,兵曹判書李師命,三度加由,辭疏亦已批下,卽爲牌招察任。
廣州留守狀啓,行副護軍尹深,病重上去不得事。傳于李頤命曰,今玆摠管之命,意非偶然,決無許遞之理,勿爲無益之控辭,從速上來事。回諭。
李頤命,以備邊司言啓曰,初三日賓廳之坐,有過數日後來會之命,而自上方在調攝中,故今日開坐于本司,而進參堂上,只有二員,事甚未妥,無故不參堂上,請竝推考。吏兵判,過大政後,三度加由,一番陳疏,批下,而尙今不爲出仕,事多稽滯,吏判,則以兼帶,方有牌招之命,而兵判李師命,禮判南龍翼,左參贊尹堦,請竝命牌招,以爲備員參坐之地,何如?傳曰,依啓。不參堂上,旣已推考矣。
又以兵曹言啓曰,新除授羅州營將黃聖龜,有八十一歲老母,許沙僉使徐來遠,亦有八十七歲老母,情理不忍遠離之意,呈狀于本曹矣。依近例竝爲改差,何如?傳曰,允。
又以兵曹言啓曰,今正月初八日,宗廟·永寧殿·永昭殿,春享大祭,差備軍之數,至於二百三十二名之多,而他無推移之路,不得已闕內啓下勿用處,及諸上司·各衙門派定軍士等,除出調用次,別單書入之意,敢啓。傳曰,知道。
又以備邊司言啓曰,頃因平安監司狀啓,大同驛館軍,受出京衙門帖文,免役者,使之還役,而某察訪時,各某某人,許其免役,使之指名成冊,上送本司,以爲更稟論罪之地事,覆啓知委矣。今見本道上送成冊,則前察訪李萬元時,除案者三名,前察訪李菂時,除案者二十四名,名數之多少,雖不同,其不能守法,規外許免之罪,則無異,李萬元·李菂,竝先罷後推,受出帖文,而時未除案者,八十三名,則姑無免役之事,只當使之仍役而已。其時察訪,則似不必論罪,但念今此受帖館軍,或有分明功蔭,應受帖文,而誤定館軍之役,則亦有分揀之道,此一款,則令本道明査處置,何如?傳曰,依啓。
又以備邊司言啓曰,卽見江襄都事牒呈上送,本道儒校生上年秋考講時,汰定及有頉成冊,則其中,以先賢後裔,大君後裔,及箕子子孫韓氏,新羅敬順王子孫金氏,麗朝壯節公子孫申氏,免講懸頉者,居半,曾在乙卯年間,故淸城府院君金錫胄,爲兵曹判書時,陳啓榻前,以先賢後裔,規辟軍役者甚多,曾聞朝家定式,雖是先賢後裔七般賤役之外,騎步兵等良,竝皆充定,而今則國綱解弛,人人皆欲閑遊,事極寒心,至於大王子孫嫡派當爲忠義者外,凡係賤庶之類,亦六代爲限,其餘竝爲充定軍役事,亦已定奪,更爲申明施行,似當矣。上曰,依爲之事,命下矣。自本曹作爲事目,奇氏·韓氏之稱以箕子後裔者,安氏之稱以文成公子孫者,薛氏之稱以弘儒侯子孫者,禹氏之稱以祭酒子孫者,文氏之稱以文益漸子孫者,申氏之稱以壯節公子孫者,明氏·陳氏之詐稱高皇之令旨者,楊氏之稱以楊起子孫者,孔氏之遠認先聖後裔者,韓氏之稱以上黨府院君子孫者,竝爲勿施定役事,列錄知委於各道矣。朝家事目,如是明白,而外方,廢却不行,冒濫之弊,猶夫前日,殊甚可駭。且所謂大君後裔者,若是嫡派忠義,則元無擧論之事,若是賤庶之派,則不可以此懸錄稱頉,本朝大王子孫,亦限代數,而新羅降王,到今近千載之後,許免其子孫之役,尤涉無據,其他以先賢懸頉者,只有姓氏,而無其名字,又不知其何人,此等事,有難一任其虛僞濫雜,俾售其奸邪之計,似當更爲申飭於諸道凡若此類,使之一切以事目施行,宜當。至於校生考講,則本爲勸課擧業,非但爲汰定軍役而已,凡先賢後裔等諸人,雖是應許免役者,不能識字,則決不可冒錄校案,以爲不讀之淵藪,落講之後,或可分揀於定役,而預作一案,元不入講,尤極無理。此似是從前謬例,而都事因循不察之致,然若諉之於不察,而不爲隨現諭責,則後來亦復如是,法令,終無可行之日,本道當該都事,先罷後推。此後都事,考講案中,不許仍前以如此等雜頉懸錄事,各道都事處,申明知委,何如?傳曰,依啓。
掌令林渙啓曰,還收金萬重遠竄之命。啓辭同上還收內官崔尙仰·朴斗卿等職牒還給之命。啓辭同上還收前牧使柳以升敍用之命。啓辭同上答曰,勿煩。
大司諫徐宗泰,司諫金澋啓曰,還收金萬重遠竄之命。啓辭同上還收罪人韓錫祚減死定配之命,更令該府,嚴鞫得情,考律處斷。啓辭同上答曰,勿煩。
上在昌德宮。停常參·經筵。
春享大祭齋戒。
藥房都提調金壽興,提調李翊相,副提調洪萬鍾啓曰,伏未審夜來,聖體調攝若何,昨日劑入淸肺湯,其已進御,而咳嗽之候,漸有差減之效乎?臣等,不勝憂慮,敢來問安。答曰,知道。咳嗽,日漸差減矣。
傳于李頤命曰,史官三員待命,騎馬九匹立之。
李頤命啓曰,假注書任胤元,今日大祭所摘奸還來之後,所騎馬驚逸落傷,面部傷破,決難仍察其任,今姑改差,他假注書,差出,何如?傳曰,允。
又以備邊司言啓曰,曾前監兵使及守令,有拿問之命,則交代之催促發送,自有定限,而黃海兵使睦林奇,及東萊府使李沆,拿問命下,已過一朔,而黃海新兵使李弘述,方在所江任所,新僉使下去交代後,可以赴任,而新僉使,尙未差出,令兵曹卽爲差出,數日內發送,以爲趁卽交代之地,東萊新府使李德成,亦於一二日內,辭朝事分付,何如?傳曰,允。
又啓曰,卽者以備局草記,所江僉使,卽爲差出事,允下矣。今日非開政之日,何以爲之?敢稟。傳曰,明日使之開政差出。
假注書閔震炯。以上燼餘移謄
罷推現告,江襄都事金澍。
觀象監,今月初六日夜一更,月暈,暈上有冠,暈下有履,色皆內赤外靑。二更,月暈。三更,北方有氣如火光,啓。
府院前啓,大祭齋戒,今日姑停。
掌令趙儀徵上疏。大槪,數旬供劇之餘,賤疾猝重,乞賜遞免,俾得及時調治,附陳瞽說,以備財幸事。留政院。以上朝報
備邊司啓曰,卽伏見江襄道請蠲役狀啓,啓下粘目,則回啓中,實結益縮之益字,誤以蓋字,書塡,改付標以入,而當該考准郞廳,推考,何如?答曰,允。備局謄錄
上在昌德宮。停常參·經筵。
下直,淳昌郡守韓起愈,陽城縣令慶寗,井浦萬戶安繼敏。
藥房啓曰,雨雪陰濕,伏未審夜來,聖體調攝,若何?咳嗽之候,益有差效否乎?臣等,區區憂慮,敢來問安。答曰,知道。咳嗽,幾盡差愈矣。勿爲逐日問安。
有政。吏批,行判書呂聖齊進,參判尹趾善呈辭,參議吳道一進,左承旨申懹進。兵批,判書李師命進,參判宋圭濂病,參議李玄錫進,參知尹世紀病,左承旨申懹進。
吏批啓曰,新除授松禾縣監金鼎臣呈狀內,其老母,重得寒疾,症勢危篤,以獨子無兄弟之人,決無相離赴任之勢,聞其病勢,果爲不輕,而鼎臣,旣是獨子,實難强令赴任,松禾縣監金鼎臣,依近例罷黜,何如?傳曰,允。
兵批啓曰,新除授南桃浦萬戶宋泰新呈狀內,老母年今七十二歲,且多疾病,人子情理,不忍遠離赴任。入啓處置云,南桃浦萬戶宋泰新,依近例改差,何如?傳曰,允。
吏批,以朴凝慶爲結城縣監,金始徵爲江襄都事,申銋爲典籍,宋道成爲軍器判官,南宅夏爲義禁府都事,林世良爲司圃別檢,申翼相爲奉常提調,崔錫鼎爲副提學,李世範爲假引儀,黃欽單付舍人,洪九齡爲松禾縣監,成碩夔單付承文著作,沈季良單付待敎。
兵批,以梁益命爲都摠經歷,柳德玉爲都摠都事,申履壯爲訓鍊正,黃鑌爲全羅虞候,鄭后亮爲所江僉使,李厚全爲許沙僉使,李枝遠爲副護軍,申履壯爲羅州營將,李亨蕃爲都摠經歷,李之夏爲訓鍊判官。缺
政院,以司僕寺官員,以提調意啓曰,今正月朔立番諸員番次,乃是慶尙道諸員,而寧海·漆原·居昌三邑,只送成冊,諸員,則全數闕點,事極可駭。許多守令,雖不得一時論罷,竝姑先從重推考,以警將來,何如?傳曰,允。
又以兵曹言啓曰,今正月初七日品官尹以立稱名人,自金虎門入來,差備門外擊錚,極爲駭愕,令攸司囚禁治罪。同門守門將金晉後,常時不能禁斷雜人,以致闌入,亦難免其責,推考,何如?傳曰,允。
又以義禁府言啓曰,卽接月令醫員鄭繼燾手本,則保放罪人李孝源,病勢今已差歇云,卽爲還囚之意,敢啓。傳曰,知道。
以左副承旨嚴緝辭狀,傳于李思永曰,爾其勿辭,調理上來事,回諭。以上燼餘移謄
獻納李玄紀再度呈辭。入啓。加給由。
吏曹參判尹趾善初度呈辭。入啓。給由。
全羅監司書目,全州呈,以前持平柳頲,去月初十日身死事。
黃海監司書目,信川郡守洪時中,今月初四日遭父喪事。
慶尙監司書目,尙州·咸昌等官,呈以去十二月十七日地震,事係變異事。
京畿監司書目,陽川呈,以左副承旨嚴緝,病重不得上去事。
政院啓曰,來十一日文臣殿講日次,取稟。傳曰,爲之。
成均館官員,以知館事意啓曰,今正月初七日儒生上旬輪次,當爲設行,而春享大祭齋戒相値,限日不得爲之,今月內無故日退行之意,敢啓。傳曰,知道。
答掌令趙儀徵疏曰,省疏具悉。憂愛陳戒,言甚切實,深用嘉尙,可不體念焉?壬子以後,屯田柴場,曾已屢度行査革罷,不必更議,而淸白吏抄選之命,今已屢年,尙不擧行,殊甚未妥,更令廟堂,趁速抄啓,至於淸顯調選,唯觀其人之賢否,不專拘泥門閥之高下云者,大意固好,亦當申飭銓曹,以爲惕念奉行之地,爾其勿辭,調理察職。
府前啓,無城上所,姑停。
院前啓,金萬重還收遠竄之命事,停啓。
兵曹參議李玄錫上疏。大槪,文書出入之際,有不着名之失,昏謬甚矣。惶恐待罪,乞賜鐫罷事。入啓。
答院曰,勿煩。
江襄監司書目,伊川府使柳星老,中考勿施,惶恐待罪,乞遞職名事,上疏上送事。答曰,省疏具悉。卿其勿辭,從速察職。以上朝報
義禁啓曰,今見本府諸郞廳稟報,則以爲囚人李瞻漢,去晦日獄間隔壁,因其相謔,至於蹴破隔間,所囚之人,或有致傷,昨日郞廳等,諸會本府時,瞻漢,無端徘徊於西挾門,窺見門隙,至露半身,所見驚駭,次知羅卒及守直軍士,略施笞罰,以治不能糾檢之罪,則瞻漢,以口不可道之說,高聲發惡,詬辱多官,無所不至,此前所未有之事,如此縱肆悖惡之人,不可不各別處置云,王獄事體,至嚴,而有此無前駭異之擧,不可置而不治,本罪結末後,別爲科罪,何如?傳曰,依啓。事極驚駭,次知羅卒,及守直軍士,竝令攸司推治,李瞻漢,從重科斷,可也。以上義禁府謄錄
有政事。
兵批,以金興錫爲南村召募別將,李厚全爲許沙僉使,黃鑌爲全羅兵虞候,梁益命爲都摠經歷,申履壯爲訓鍊正,柳德玉爲都摠都事,鄭后亮爲所江僉使,李亨蕃爲都摠經歷,羅俊伯爲南桃萬戶,李之夏爲訓鍊判官,尹履壯爲羅州營將,元泰龜爲武兼。
吏批,無之故不書。
上在昌德宮。停常參·經筵。
夜五更,流星出軫星下,入南方天際,狀如鉢,尾長二三尺許,色赤光照地。
下直,東萊府使李德成,牛峴僉使朴振英。
大司憲申琓,掌令趙儀徵啓曰,臣等,以還收內官崔尙仰·朴斗卿等職牒還給事,有所論列,而聖批,以被罪旣已經年,則到今還給其職牒,未爲不可,爲敎,臣等,實未曉聖意之所在也。凡有負罪之人,其所收錄,只在於負犯之輕重而已,不在經年與否也。夫尙仰等罪犯,甚重,其時聖敎,已極嚴峻,投畀之科,固是末減,而曾未幾何,得蒙放釋,已是失典,況今何可以歲月之稍遠,而還給其職牒,有若尋常負犯之人,漸次收錄者然哉?揆諸邦法,斷不可如是,請還收內官崔尙仰·朴斗卿等職牒還給之命。臣等,伏聞頃日親政時,以前牧使柳以升所犯,元不大段爲敎,至有特敍擢用之命,臣等,竊不勝訝惑焉。臣等,取考其時御史書啓,則掩遮殺越之變,終不成獄,隱諱飢民之死,不以實報,至於虛張賑穀,僞作文書,其所負犯,無非可駭之甚者,而削職放送之擧,旣出於未覈之前,特敍擢用之命,旋下於常格之外,未知聖明,何所取於以升,而遽欲滌瑕而顯用之也?以升,曾前雖有治郡之績,又入閫帥之薦,而今試劇邑,蔑效如此,則其無實用之才,可以推知,而玆乃汲汲然起諸罪廢之中,欲授超躐之職,豈不大有傷於核名實,愛嚬笑之道乎?請加三思,還收前牧使柳以升敍用之命。兵·水使之任,乃是武弁極選,不可不擇差也,明矣。李弘述,欲取土卒銀貨,濫施刑杖,而連殞父子之命,禹瑞圭,曾爲主將,親昵不翅子弟,而遽奸所畜之妓,或爲大臣所陳,或爲筵臣所達,則聖明想已洞燭矣。雖於其時,俱被罪罰,而實非尋常薄過之比,曾未幾何,授閫帥之職,其在聽聞,莫不駭怪,請新除授黃海兵使李弘述,慶尙左水使禹瑞圭,竝命罷職。前啓,金萬重事,及前黃海兵使睦林奇罷職不敍事,停啓。答府曰,不允。末段事,李弘述,曾爲宣川府使,雖有處事無據之失,其時已被罪罰,不必更論於五年之後也。至於禹瑞圭之爲人,予所熟知,且是忠臣子孫,則前日之謗言,亦知其不近於人情,而旣出於儒臣之言,故不得不參酌施罰矣。到今年久之後,汲汲彈劾實涉太過也。勿爲煩論。以上燼餘移謄
金城縣令具志禎,差使員還下去。
謝恩,舍人黃欽,修撰金昌集,監察李錠,康陵參奉李時鼎,都摠經歷梁益命,都事柳德玉,東城都正棡,漢城判官李舜岳,高原郡守金光遠,慶基殿參奉沈若潢,訓鍊僉正許彬,奉常參奉李再昌。
獻納李玄紀三度呈辭。入啓。遞差。
吏曹,前持平柳頲身死,曾經臺侍,別致賻。啓。
禁府啓目,徐文淑等元情云云,觀此各人招辭,三人之言,各自不同,爲先面質後稟處,何如?啓依允。又啓目,李溭·宋之軾元情云云,宋之軾段,杖八十決杖放送,李溭段,喪前所犯,收贖,何如?啓依允。又啓目,辛畯元情云云,刑推,何如?啓。姑停刑推覈處。又照目,前僉使李得老矣,出給屯田麻,勒捧布匹罪,杖一百,贖,告身盡行追奪,私罪。啓功減一等。又照目,周時興矣,所犯雖非大段,不可全然置之,以居官不謹之罪,照律勘罪,杖八十,贖,奪告身三等,私罪。啓功減一等。
吏曹啓曰,臺諫有闕,政事,取稟。傳曰,明日爲之。
吏曹判書呂聖齊,參議吳道一上疏。大槪,臣等於憲臣之疏,有不敢晏然者,乞遞臣等之職,以謝公議事。入啓。答吏曹判書,參議疏曰,省疏具悉。此實事勢之不得不已,卿等,安心勿辭察職。以上朝報
上在昌德宮。停常參·經筵。
夜自一更至五更,月暈。
下直,古城僉使全萬雄,德津萬戶李萬彬。
藥房啓曰,伏未審日間,聖體調攝,若何?咳嗽之候,日漸平復否乎?臣等,憂慮未弛,敢來問安。答曰,知道。咳嗽,今已差愈矣。勿爲問安。
李頤命,以都摠府言啓曰,副摠管李慣,除標信,漢城府坐起進去之意,敢啓。傳曰,知道。
李思永啓曰,明日仁政殿專經文臣殿講時,命官,何大臣進去乎?敢稟。傳曰,領相進去。
以備忘記,傳于李頤命曰,今下弓矢,古城僉使全萬雄處,給送。
以朴見善爲假注書。趙大壽出使,代
李思永,以承文院官員,以都提調意啓曰,前權知副正字魚史徽,移拜司錄矣。今爲作散無屬處,依例還仕本院,何如?傳曰,允。以上燼餘移謄
下直,成歡察訪盧碩賓,慶尙右水虞候金重鳴。
謝恩,濟州牧使李喜龍,護軍申履壯,都摠經歷李亨蕃,軍器判官宋道成,結城縣監朴凝慶,全羅兵虞候黃鑌,訓鍊判官李之夏,許沙僉使李厚全,學正楊萬榮,南桃萬戶羅俊伯。
傳曰,寧邊定配罪人羅良佐,放送。
吏曹參判尹趾善,再度呈辭。入啓。加給由。
公洪監司書目,懷德呈,以奉朝賀宋時烈上疏上送事。啓。答曰,省疏具悉卿懇。新正箴規,無非治心之藥石,治國之至論,令人不覺感嘆也。予雖不敏,可不置諸左右而服膺焉?羅良佐之負犯甚重,實難容易疏釋,而卿之縷縷陳請,如此,當令該府特爲放送,仍念卿之捨予長往,歲月倏已五改矣。缺然思想,曷嘗少弛于方寸哉?矧今窮陰已盡,春煦漸和,出入講筵,開發啓沃,微卿純粹之學問,其孰能之?故予緇衣之誠,此時尤切,卿不可一向邁邁,以孤至意也。須體虛佇之志,亟回若浼之心,稍待載陽,從容登途,勉副企望,共濟國事。仍傳曰,遣史官傳諭。
明日文臣殿講時,考官二,南龍翼·李奎齡,參考官四,吳道一·李玄錫·黃欽·南致熏。
平安道按覈御史金盛迪,入來。
謝恩,獻納金盛迪。
府啓,請還收崔尙仰·朴斗卿等職牒還給之命事。請還收前牧使柳以升敍用之命事。臣等,昨以李弘述·禹瑞圭等罷職事,有所論啓,而伏承聖批,則委曲開釋,至以實涉太過,爲敎,臣等,竊未曉聖意之所在也。瑞圭之事,揆以人情,雖似不近,而其時儒臣,來自北路,親聽而陳達,則有非遠外風聞之比,弘述之當初濫刑,出於覈索銀貨,而仍致父子,竝命於六朔之內,則論以邦憲,其罪固重,何可以曾前之被罰,歲月之稍久,有所原貸,而遽然顯擢於閫帥之任乎?物情駭惑,久而未已,請新除授黃海兵使李弘述,慶尙左水使禹瑞圭,竝命罷職。朝臣省覲,蓋有日數之限,言責重任,又非久曠之地,而持平李禎翊,以其親病,受由下鄕,旣已過限,亦且經歲,如使李禎翊,親病深重,有難離側,則不能上來,理所當然,而頃者違例之疏,啓達退却,已近一月,所居之地,亦非遠道,而虛帶臺銜,一向退在,旣無趨朝之意,又無乞免之章,使臺閣重地,一任其曠廢,不但物議之譁然,亦且有乖於臺體,請持平李禎翊遞差。答曰,不允。李禎翊事,依啓。
司諫金澋啓曰,李惠疇事,京外傳說,不啻狼藉,臣始聞而疑之,久乃益得其詳,而旣忝言地,不得不論矣。今此得伏見囚人洪胄煥之招辭,則謂臣聽人含嫌之語,有此論啓云,臣不勝駭然之至。惠疇之必欲援臣族黨者,意在訐臣,以爲亂實之計,而至於胄煥,則直謂之理人陰嗾,而譸張其說,彼此和應,欲爲脅怯臺官之計,造意陰巧,可謂深矣。以渠所供觀之,其叔父求婚之書,因渠往復之事,渠不能自掩,則受其答書,而終不傳致者,未知何意歟?且渠之前後招中,旣知叔父通婚之意云,而一則曰,雖爲居間傳書,而實昧書中之意云者,何其大相違左耶?唯此一事足爲此獄之斷案,況人之婚嫁,必以年序者,雖在賤孽而無異,則書札中分別與否,有何擧論之事乎?當初爲以晉,裁書答書之人,俱稱當嫁之女,而胄煥之招,亦曰,惠疇所卜者,乃是年長之女云爾,則其言之不爽,據此可知矣胃煥之招亦曰,惠疇所卜者,乃是年長之女云爾,則其言之不爽,據此可知矣。胄煥之招弟女美色者,惠疇,先求以晉,繼之而皆拒不許,則惠疇,又請其兄而取之,惠疇叔姪之求妾得妾,皆是一時之事,則謂之初求其弟,後取其兄者,其言之巧飾,一何至此?叔姪之爭辯一女之狀,言亦醜矣,而洪哥之計較取舍,無所嫌惡者,是何義也?錫箕之女,旣非倡流之多閱人,自知姿色之聞於京外,而多求之云者,此不過叔姪同求一女之事,終難掩匿,故只將兄弟之姸媸,欲爲眩亂欺罔之計,誠可謂欲巧而反拙者也。徐文淑,卽臣之外黨七寸,其所含嫌與否,非臣所知,而彼方持父喪,何敢以臺劾之事,向人開口,臣雖無狀,亦何至聽人含嫌之言,論人非罪,而以爲其逞感之地哉?囚人之侵辱,至於如此,而該府,因擧其構嫌之辭,以爲質問之端,亦可見疑臣之太甚也。臣何顔面,更廁於臺端乎?請命遞斥臣職。答曰,勿辭。退待物論。
兵曹判書李師命,參判宋奎濂,參議李玄錫,參知尹世紀上疏。大槪,臣等於憲府之疏,終有所不敢晏然者,乞遞臣等之職,以謝物議事。入啓。以上朝報
義禁府啓曰,罪人趙弘璧病重,保放之後,症勢差減,故還囚矣。卽接月令醫員鄭繼燾手本,則弘璧,再感風冷,頭痛惡寒,元氣大虛,精神昏沈,言語艱澁,嘔吐之症,日以益甚云,更爲保放,待差還囚之意,敢啓。傳曰,知道。以上義禁府謄錄
上在昌德宮。停常參·經筵。
夜四更五更,月暈。
辰時,月暈右珥。巳時午時,日暈。
下直,慶興府使辛錫一,安興僉使金元瑋。
李思永啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
李頤命,以兵曹言啓曰,當日陵軍李承立稱名人,自宣仁門入來,差備門外擊錚,極爲駭愕,令攸司囚禁治罪。同門守門將金晉後,常時不能禁斷雜人,以致闌入,亦難免其責,推考,何如?傳曰,允。
備忘記,傳于李思永曰,殿講時,曲籍李再明·朴聖楷,竝半熟馬一匹賜給。
大司諫徐宗泰啓曰,司諫金澋,以囚人供辭中侵斥,引避退待。臣當處置,而第囚人所引徐文淑等,是臣一家諸叔,臣雖無應避之嫌,已難晏然參論,而況其借辭中,混擧臣之門黨,至有氣勢等語,盛肆凌逼,臣之私義,決不敢是非於其間,何可一刻仍冒?臣久叨諫職,喑無一言,只以引避爲事,愧懼彌深,無所逃罪,請命遞斥臣職。答曰,勿辭。
李頤命啓曰,大司諫徐宗泰,再啓煩瀆,退待物論矣。傳曰,知道。
大司憲申琓,掌令趙儀徵啓曰,臣等,以還收內官崔尙仰·朴斗卿等職牒還給事,有所論列,而聖批,以被罪旣已經年,則到今還給其職牒,未爲不可,爲敎,臣等實未曉聖意之所在也。凡有負罪之人,其所收錄,只在於負犯之輕重而已,不在經年與否也。夫尙仰等罪犯,甚重,其時聖敎,已極嚴峻,投畀之科,固是末減,而曾未幾何,得蒙放釋,已是失典,況今何可以歲月之稍遠,而還給其職,有若尋常負犯之人,漸次收錄者然哉?揆諸邦法,斷不可如是,請還收內官崔尙仰·朴斗卿等職牒還給之命。請還收前牧使柳以升敍用之命。請新除授黃海兵使李弘述,慶尙左水使禹瑞圭,竝命罷職。措辭見上新除授眞寶縣監趙始久,不但素是病人,爲人不似,曾任湖邑,政令之間,多有貽笑之事,除目之下,物情爲駭,請眞寶縣監趙始久,遞差。答曰,不允。柳以升,屢經州郡,治績素著,豈可以一邑之不治,謂之無實用之才,而不復擢用耶?雖未知此論之得當,而第前日措語中,以徐圖收拾,未爲不可,而被罪未久,旋卽收敍,爲未安云,此則不無所見,敍命,依啓辭今姑收還焉。趙始久事,依啓。以上燼餘移謄
右參贊金德遠,知義禁減下肅拜。
宗簿直長許慄,璿源錄奉安後,入來。
謝恩,兵曹佐郞朱宅正,宗簿正李日翼,部將金世龜,承文著作金演·成碩夔,所江僉使鄭后亮,護軍金重器。
答兵曹判書李師命,參判宋奎濂,參議李玄錫,參知尹世紀疏曰,省疏具悉。卿等,別無深咎之事,安心勿辭察職。
假注書趙大壽出使,代朴見善。
正言金洪福上疏。大槪,賤疾猝劇,無望供職,乞賜遞免,俾得及時調治,兼陳奉使嶺南時民弊,以備裁處事。入啓。以上朝報
上在昌德宮。停常參·經筵。
辰時巳時,日暈。夜一更,月暈,白雲一道如氣,起自西方,直指東方,長十餘丈,廣尺許,漸進暈邊,良久乃滅。四更五更,月暈右珥,〈暈〉上有冠,暈下有履,色皆內赤外靑。
下直,富寧府使李漢雄,蛇梁萬戶都大亨。
有政。以崔錫恒爲持平,嚴纘爲眞寶縣監,李玄紀爲副校理,利仁察訪李行殷,今加通政,修撰金昌集,兼春秋減下。
兵批,判書李師命病,參判宋奎濂病,參議李玄錫病,參知尹世紀進,右承旨李思永進。以李禎翊爲副司直,朴見善爲副司正。
備忘記,傳于李頤命曰,今下弓矢,富寧府使李漢雄處,給送。
以吏曹參判尹趾善三度呈辭,傳于李頤命曰,只遞本職。
洪萬鍾啓曰,卽見平安監司狀啓,則傳訃勅行,不意出來云,一路出站等事,甚爲急遽,兩西新除守令,使之趁今日辭朝,而其中未署經守令,則除署經,人馬未及上來之邑,則給馬發送,何如?傳曰,允。
又啓曰,同副承旨金萬吉,遭服制,旣已成服矣。卽今廳中位不齊,出納之際,事多苟簡,卽爲牌招察任,何如?傳曰,允。
以備邊司進不進單子,傳于李頤命曰,來會賓廳。
傳于李思永曰,自前勅使出來時,例有安州別遣中使之擧,而禮單,亦以安州留置者,用之矣。曾在戊午三月,傳訃勅使渡江後,第七日入京,故其時中使,未及於安州,僅到瑞興地,問安以來矣。今此客使,入來遲速,雖未可豫料,與常時從容出來之行,有異,似難得達於安州,不可無變通之道,令該曹,兩勅禮單,卽爲磨鍊,以爲齎去之地事,分付。
傳于李思永曰,京畿監司遞差之代,卽爲開政差出,明日辭朝事,分付。
傳于洪萬鍾曰,今觀平安監司狀啓,客行之出來,出於意外,當此窮春民事,誠爲可慮,且自前傳訃之勅,例爲罔夜作行,以此計之,渡江之期,不出於二三日之內,而入京,亦當在於今月,站上支待等事,必有未及狼狽之患,亦甚可念也。遠接使,令該曹卽爲差出,今日內辭朝,罔夜下去,俾無未及生事之弊,兩西及畿邑新除守令,亦於今日內催促發送,而曾前傳訃勅使出來之時,例有進香·陳慰使差送之擧,令該曹,卽考例擧行事,分付。
有政。吏批,行判書呂聖齊陳疏,參判尹趾善受由,參議吳道一進。行都承旨洪萬鍾進,以金德遠爲京畿監司,朴世寶爲咸從縣監,李彭壽爲鐵山縣監,崔世慶爲利仁察訪,朴世采爲吏曹參判,朴泰遜爲大司成,元翊賢爲司畜別提,李奎壽爲內侍敎官,魚史徽爲栗峯察訪,李喜昌爲校書校理,洪處宙爲禧陵參奉,李秀彦爲陳慰兼進香使,任弘望爲副使,李萬齡爲書狀,李再明爲養賢庫主簿,永興府使鄭弘佐,今加嘉善。
兵批,判書李師命,引見入侍,參判宋奎濂病,參議李玄錫病,參知尹世紀進。右承旨李思永進,以尹趾善·李行殷爲副護軍。
李思永,以禮曹言啓曰,今此勅使二員,以太皇太后傳訃,出來云。曾於癸卯年皇太后崩逝傳訃時,以素服迎勅矣。今亦依此例,凡干儀注,直爲磨鍊擧行,何如?傳曰,允。
李頤命,以備邊司言啓曰,卽接義州府尹平安監司狀啓,則傳訃勅行,不意出來,接待等事,萬分緊急,遠接使,則卽當發送,而京畿各驛人馬,勢未及齊會,以兵曹兩驛馬,推移入把,咸鏡·江襄兩道,補把於兩西者,則今雖分付,勢未及期,且兩道飢荒,方甚,又責別役之價,亦甚重難,黃海道,則令本道兵營,除出軍木六同,平安道,則以本司勾管,留儲兵營木六同,出給,以爲兩道補把之代事,分付諸道,何如?傳曰,允。
又啓曰,京畿監司金德遠,今日政下批,而德遠,秩是正二品,似當付京職兼帶,而兵批政廳,已罷,令該曹口傳付職乎?敢稟。傳曰,依爲之。
李思永,以禮曹言啓曰,今此勅行,雖以傳訃出來,接見之時,例行茶禮,嚴不可廢,令都監及該司,依癸卯年例,待候之意,分付,何如?傳曰,允。
大臣·備局堂上引見時,咸從縣令李汝玉,鐵山縣監崔容之,竝遞差,其代,卽爲差出,催促發送事,榻前定奪。
金萬吉,以禮曹言啓曰,今此出來勅使前,所呈各樣儀注,令承文院繕寫之際,問禮官,旣已出去,依前例令兵曹別定禁軍,齎持儀注,撥馬罔夜下送于問禮官處,何如?傳曰,允。
大司憲申琓,掌令趙儀徵啓曰,請還收內官崔尙仰·朴斗卿職牒還給之命。請新除授黃海兵使李弘述,慶尙左水使禹瑞圭,竝命罷職。具辭見上答曰,勿煩。
金萬吉啓曰,卽伏見平安道暗行御史別單,戶曹回啓公事,則各司回啓元公事,火燒裂破,殆不可考見,推問該曹下吏,則義禁府,不謹藏置,以致如此云,事極駭然,禁府郞廳,推考,下吏,令攸司囚禁治罪,何如?傳曰,允。
獻納金盛迪啓曰,請還收罪人韓錫祚減死定配之命,更令該府嚴鞫得情,考律處斷。啓辭在上司諫金澋,大司諫徐宗泰,竝引嫌而退。當初所論,苟非爽實,則囚人自明,不必爲嫌,法無應避,而事有可嫌,則不敢處置,其勢固然,請司諫金澋,大司諫徐宗泰,竝命出仕。避嫌啓辭在上答曰,不允。處置事,依啓。
李頤命啓曰,臺諫出仕事,命下矣。今已日暮,明日待開門牌招之意,敢啓。傳曰,知道。以上燼餘移謄
答正言金洪福疏曰,省疏具悉。條陳之事,令廟堂稟處,爾其勿辭察職。
葱嶺萬戶呂漢齊,差使員還下去。
謝恩,監察蔡聖後,典籍申銋。
判義禁呂聖齊,知義禁沈梓上疏。大槪,臣等,於諫臣之避,有不敢晏然者,乞遞兼帶金吾之任事。入啓。答曰,省疏具悉。諫臣避辭,末端侵斥之語,實非得當,卿等,少無所嫌,安心勿辭,從速察職,俾無滯囚之弊。
平安監司義州府尹書目,太皇太后,去十二月二十四日別世,傳訃勅行,當爲出來云云事。
觀象監,今月十一日辰時,日暈右珥,巳時午時,日暈,夜四更五更,月暈。啓。
修撰金昌集,兼春秋減下肅拜。
吏曹,遠接使沈梓,問禮官兪集一,館伴尹堦,迎接都監提調柳尙運,郞廳八,沈枰·韓范齊·金文慶·朴世輔·朴益茂·李喜夏·沈之海·兪樸。
京畿監司書目,辭職上疏上送事。啓。答曰,省疏具悉。卿之情事,予已知之,前頭迎候等事,亦無推移之勢,本職,當許遞焉。
松禾縣監洪九齡,謝恩後,仍爲下直。
政院啓曰,大臣及備局堂上,來詣賓廳矣。傳曰,引見。
下直,郭山郡守閔增,信川郡守李升來,振威縣令崔錫晉,金浦郡守姜銑。
義州迎慰使尹,出去。
下直,殷山縣監金是鉉,宣川縣監羅弘佐,朔寧郡守李世弼,謝恩後,仍爲下直。
遠接使沈梓出去。以上朝報
未時〈上御〉熙政堂,大臣·及備局堂上引見時,禮曹判書南龍翼曰,臣纔以考官,入參於文臣殿講,二人之外,皆書自不而退,有同戲事,極爲不當,且人之聰明有限,供職之餘,背誦誠難,此後則改其規式,使之臨講,則似勝於背講,下詢於大臣,變通,何如?領議政南九萬曰,文臣殿講臨講之意,臣亦欲仰達,而未及矣。文臣之抄選,專經,本欲成就人才,而卽今文官,常時不讀一張,應講時,皆書自不而退,其中玉堂之官,則方在進講之列,而亦書自不,其在所見,尤爲未安,經書則有諺解定吐,故一番熟讀,上口之後,則雖久未嘗移易,而昨日殿講時,吐與句絶,其能連續者,絶無,可見其平日未嘗一見,而入講矣。今若以臨講定式,則旣名文官,必不敢直書自不,若能通其文義,不錯音吐,則豈不愈於名爲背講,而全然不讀者乎?且人之聰明,有限,苟非絶等之人,奔走供仕之中,背誦精熟,無所遺忘,誠是難事,其在勸奬之道,亦不當責之以必難行之事矣。南龍翼曰,臨講,雖難施於儒生,文官,則當以慣熟文義,爲先,臨講,似無妨,且旣許臨文,則所遇篇章,不可不盡讀矣。上曰,今番殿講時,皆以詩·書·易·春秋,書入,而擧皆不通,爲略者,只有二人,甚可怪也。南九萬曰,誦書甚難,故三十前登科者,被選,而近四十,則減下,例也。至於臨講,則與背講有異,不必於三十被抄,四十頉下,今後,則三十後亦當被選,四十後不必減下,更令該曹,定其年限,何如?上曰,臨講之規,雖不可施於儒生,而文官,則與儒生有異,固不可先施臨講,而定以臨講之後,亦如前不通,則尤爲無據,此後,則必盡其篇章,不通者,罷職事,奉承傳施行,可也。刑曹判書徐文重所啓,大臣,以殿講事仰達,臣於此等事,亦有可陳者矣。近日臣以篆文試官,考之篆書,僅能依樣,全不致力,年少文官,手書奏御之書,亦不盡力,則雖以臨講改式,亦未知其果能著實講習也。南龍翼曰,不但朔書,爲然,近來月課,名官,則全不製進,故其數不過十數張,誠爲寒心矣。上曰,以月課單子,觀之,不作者,居多,其怠慢之習,誠爲無據,更爲申飭,連三次不作者,依前罷篆文精寫事,自政院亦爲各別嚴飭,可也。南九萬曰,月課不製者,固已非矣,而曾前大提學,凡事酬應之餘,出題稽遲,製進之限,旣迫,故或多臨急不製者,製送之後,趁不考出,或過四五年而有未考者,大小官,竝多怠慢,以致如此。今後,則使大提學,趁早出題,及時考出,以爲定式,似可矣。右副承旨李頤命曰,自前月課畢到後,有命招大提學科次之規矣。今後政院,申明此規,月課畢到後,卽爲啓稟命招,使於其日內,科次宜矣。上曰,依爲之。南九萬所啓,槐院殿最,以漢語·吏文,試講,當講不參者,置之下考,其勸課之重,如此,而漢語·吏文被抄之人,每於槐院坐起時,多般圖免,以張未准,爲頉,仍陞訓上,或陞堂上者,多矣。漢語,則雖似稍難,吏文,則不過數三日,可以遍觀,而勸習之有名無實,如此,卽今凡事,類如是,而此其特甚者也。今後槐院,不必爲文置簿坐起,只以一都目爲限,被抄後過一都目,則漢語·吏文,皆以全秩應講事,定奪,何如?上曰,依此定式施行,可也。竝出擧行條件以上燼餘移謄
禮曹啓曰,今此勅使,以傳訃出來,則入京後各宴,似不必受之,而彼或提起,則不無顚倒之患,依癸卯年例,令都監臨時觀勢稟處,何如?傳曰,允。以上禮曹謄錄
大臣·備局堂上引見入侍時,兵曹判書李師命所啓,臣有區區所懷,每欲一陳筵中,而未易從容,至今未達矣。自前陵幸還宮時,例有閱武之規,而或四五十里,或六七十里往來之際,不但人馬疲困,多有致傷之患,園陵展謁,旣有霜露之感,則歸路觀兵,事亦未安,古者農隙,則天子,亦有講武巡狩之事,卽今輦下軍兵,其數近萬,若於每年二三月,八九月間,或一巡,或兩巡,親臨閱武,而陵幸時閱武,不爲設行,則非但事理爲宜,將士,亦無勞苦之患,大臣,今方入侍,下詢定奪,何如?上曰,大臣之意,何如?領議政南九萬曰,園陵展謁,固多感愴之懷,如漢明帝之事,可見矣。閱武之擧,未必爲觀美,而傾城士女,塡滿觀光,以此謁陵歸路,仍行閱武,群下之意,皆以爲未安矣。然而講武,亦是國之大事,有不可廢,古者四時農隙,皆有講武,四時雖不盡行,而春秋,別爲講武,似合事宜,今後,停止謁陵後閱武,而春秋仲月,令兵曹,例爲稟旨擧行講武之禮,何如?李師命曰,露梁·良鐵里·沙阿里三處操場,皆可容軍兵,而若每設行於一處,則左右陵谷之勢,軍兵坐作之節,有同死法,元無活套,此三操場內,臨時落點以行,何如?上曰,自前陵幸還宮時,例有閱武之事,而兵判之言,事理誠是,此後,則春秋別爲閱武,陵幸時,則勿爲設行,兵曹,以二三月,八九月,取稟擧行,而三場中,落點事,亦依爲之,可也。訓局謄錄
義禁府啓曰,卽接月令醫員周伯手本,則罪人金珪,本以重得土疾之人,自再昨寒疾猝劇,食飮全廢,痰塞咽喉間,呼吸喘促,腰背强直,屈伸不得,症勢極重,姑爲保放,待差還囚之意,敢啓。傳曰,知道。以上義禁府謄錄
有政事。
兵批,以李璟爲知中樞。
吏批。政無之故不書
京畿監司李翊上疏,伏以臣,一自江都遞任以來,疾病沈淹,廢伏田野,屢違朝旨,尋常悚懼,若無所容,不意畿輔除命,遽出望外,揆以私分,已難一向辭遜,且念職名輕重,實有內外之殊,含恩畏義,不得不黽勉赴任矣。卽聞客使越江之期,迫在一二日之內,臣於此等接待,有不敢自同平人者,從前得蒙朝家處分,爲辭,輒遂所願,則情理旣切,今不可仍在職次,伏乞聖慈,亟許遞改,以幸公私。批答在上燼餘
上在昌德宮。停常參·經筵。
夜自一更至四更,月暈。
仁獻王后忌辰齋戒。
下直,德川郡守成至重。
李思永啓曰,備邊司郞廳來言,今日賓廳坐起日次,而國忌齋戒,不得來會云矣,敢啓。傳曰,知道。
洪萬鍾啓曰,同副承旨遞差之代,以齋戒不得開政差出,左副承旨嚴緝,昨日自鄕上來,今日亦不肅謝,出納之際,事多苟簡,卽爲牌招察任,何如?傳曰,允。
又啓曰,卽見勅行路程記,則十五日過開城府,十六日入京云,開城府,別問安使左承旨申懹,今日適病不仕進,卽爲牌招,使之下直出去,何如?傳曰,允。
吏曹口傳政事,以李暹爲鐵山縣監。
傳于李思永曰,朝參,以今月二十一日爲之事,判下矣。勅使,十六日入京,則念前似難回程,而二十五日,是亦朝參日次,以此日退定事,分付。
李思永啓曰,勅使接見時,酬酢說話,自前豫先撰定書入,以備睿裁矣。今番,則與常時不同,故臣等相議,講定書入,而此外,如有酬應之說,則不可不豫爲講定,令備局商量定奪,何如?傳曰,允。
又以禮曹言啓曰,今此太皇太后之喪,進香禮物,依癸卯年例磨鍊啓下矣。祭文,令藝文館豫爲撰出,而祭物封裹,依前例當爲看品,所盛櫃子·黃袱諸具,亦令戶曹及各該司,急速精備擧行之意,分付,何如?傳曰,允。
又以迎接都監言啓曰,自前傳訃勅行,則不設儺禮,今亦不爲設行之意,儐臣處知委,何如?傳曰,允。
傳于李頤命曰,延曙察訪鄭庥,良才察訪李慶昌,罷黜之代,今日內口傳差出。
又以迎接都監言啓曰,取考癸卯·辛丑謄錄,則勿設宴享,故本色郞廳,不爲差出,當其設行茶禮時,禮賓·內資,擧行矣。宴享色,則不必別設,郞廳減下後,如有茶禮之事,則依前以禮賓·內資擧行,使盤饍色郞廳,兼管宜當,敢啓。傳曰,知道。
嚴緝,以備邊司言啓曰,政院啓辭,勅使接見時,酬酢說話,書入,而此外,如有酬應之說,則不可不豫爲講定,令備局商量定奪,何如?傳曰,允事命下矣。政院所撰措語間,未盡處,略爲添刪,送于政院,以備睿覽之意,敢啓。傳曰,知道。以上燼餘移謄
謝恩,持平李玄祚,副提學崔錫鼎,咸從縣令朴世寶。
兵曹口傳政事,知事單,金德遠。
平安監司書目,義州,呈以勅行,今初十日渡江事。
同副承旨金萬吉上疏。大槪,敢陳私懇,冀蒙恩遞事。入啓。踏啓字。
吏曹啓曰,卽接鐵山縣監李彭壽呈狀,則以爲其母,今年八十四歲,人子情理,決難相離遠去,朝家,亦有許遞之例,依法入啓處置云,本曹,不知其母年深之至此,擬望受點,今雖罔夜下送,決無及往之理,且前倅,方以瓜滿在官,未及交代之前,自當仍爲察任,今若事勢急遽,未卽變通,致令到任後,依法呈狀,旋卽遞歸,則迎送之弊,誠爲可慮,李彭壽,卽爲改差,其代,口傳差出,催促發送,何如?傳曰,允。
定州迎慰使李光迪,安州迎慰使南益熏,平壤迎慰使崔奎瑞,黃州迎慰使李宏,中路別問安使崔渲,開城府迎慰使李慣,問安承旨申懹,出去。
左副承旨嚴緝,牌招肅拜。
吏曹啓曰,承旨有闕,政事,取稟。傳曰,過國忌後爲之。
下直,咸從縣監朴世寶。
京畿監司金德遠,到界後,勅行迎候事,出去。
昨日引見時,右副承旨李頤命所啓,宗廟展謁,以上候未寧,退定矣。意外客使,當前,卽今大臣禮官,入侍擧動當否,可以定奪矣。領議政曰,勅使入城,雖未知的在何間,而迎勅及接待,似當連有擧動,恐或有傷於調攝之中,其在愼疾之道,不可不慮,今番,則姑爲停止,似宜,故敢此仰達矣。上曰,當初緣藥房啓辭,姑爲停止矣。大臣所達如此,今番,則姑爲停止,可也。
知事李翊,京畿監司遞來。
鐵山縣監李暹,謝恩後仍爲下直。
京畿監司書目,良才察訪李慶昌,延曙察訪鄭庥,病重罷黜事。以上朝報
禮曹啓曰,今此勅使,傳勅後,如有茶禮之擧,則不可不豫爲習儀,來十五日仁政殿迎勅習儀後,令司饔院,仍行茶禮習儀事,知委,何如?啓依所啓施行。以上禮曹謄錄
同副承旨金萬吉上疏,伏以臣於彼人入京之日,不敢供職,陳章乞免者,非止一再,則聖明業已洞燭,今不必縷陳矣。前頭郊外動駕之時,近侍之臣,例當備員,而臣之情理,有難隨參,陪從之列,不可無急時變通之道,伏乞聖明,亟遞臣所帶職名,以便公私,不勝幸甚。踏啓字。燼餘
上在昌德宮。停常參·經筵。
自午時至酉時,日暈。夜自一更至五更,月暈。
李思永啓曰,右議政箚子到院,而以國忌留院之意,敢啓。傳曰,入之。
嚴緝,以義禁府言啓曰,今此勅使在館時,三門把守假都事三員,令該曹豫先差出,以爲習儀時進參之地,何如?傳曰,允。
李思永,以迎接都監言啓曰,勅使上來時,各處宴享及茶啖,竝爲減除云,而至於飯奉素膳與否,時無傳通之事,入京後,茶禮時素膳事,及房排衾褥鋪陳等物,一從癸卯謄錄,皆以白色爲之,而通官輩,皆是新來未經事者,或不無致訝之端,以謄錄所載擧行之意,言于通官,宜當,以此知委于儐臣處,何如?傳曰,允。
又以迎接都監言啓曰,勅使渡江,今已五日,以路程記觀之,則十三日,已過中和,而一路支供等事,一無啓聞之事,殊涉稽緩,平安監司,從重推考,何如?傳曰,允。
又以迎接都監言啓曰,取考辛丑謄錄,則勅使接見時,御前排設及勅使鋪陳,皆以白色爲之,癸卯謄錄,則無此一款,而勅使房排之用白色,則癸卯謄錄,與辛丑無異,故今亦依此,以白色爲之矣。接見時鋪陳,亦用白色,宜當,以此分付之意,敢啓。傳曰,知道。前日謄錄,以白色磨鍊,則何不趁卽啓稟,而今始緩緩啓達乎?殊未妥當也。日子已迫,令該曹急速措備,俾無窘急之患。以上燼餘移謄
吏曹口傳政事,延曙察訪朴益茂,良才察訪姜世輔。
謝恩,禧陵參奉洪處宙,司畜別提元翊賢,部將朴長亨,兼養賢主夫李再明,校書校理李喜昌,栗峯察訪魚史徽,眞寶縣監嚴纘,延曙察訪朴益茂,良才察訪姜世輔。
檢閱宋相琦上疏。大槪,臣於直廬,猝聞母病危急,情理罔極,蒼黃出來,而卽今症情,已到十分地頭,旣無頃刻離側之望,當此擧動臨迫之日,不得不冒死哀籲於天地父母之前,臣罪萬死,亟遞臣職,俾得專意救護,仍治臣徑出之罪事,留政院。
右議政箚子。大槪,冒萬死復申前懇,冀蒙鐫遞事。入啓。答曰,省箚具悉卿懇。已諭予意於前後之批矣。復何多誥?卿其須體如渴之志,安心勿辭,臥閤論道,以濟時艱。仍傳曰,遣史官傳諭。
京畿監司書目,高陽呈,以判尹沈梓辭職〈上疏〉上送事。以上朝報
司饔院官員,以檢擧提調意啓曰,今此勅使,仁政殿受勅後,以行茶禮,似不可廢,依癸卯年例,令該司待候事,禮曹關文,來到矣。本院,依前例宴享廳稱號,茶禮果盤所入素膳,依例磨鍊取用,應行諸事,亦依謄錄,令各該司擧行,而今番,則日期已迫,三度習儀之規,勢難備具,依禮曹移文,來十五日仁政殿迎勅習儀後,仍行一度習儀,俾無臨時失儀之患,何如?傳曰,允。以上司饔院謄錄
備邊司啓曰,卽者京畿監司狀啓,以爲勅行,急到,水原·軍威軍,勢難及期齊到於松都,請以附近長湍軍,調用矣。事勢如此,使之依狀啓施行,而水原軍,則勅使回還時,調用之意,本道及摠戎廳,一體分付,何如?答曰,允。備局謄錄
禁衛營啓曰,在前勅使出來時,軍兵中日操鍊等事,例爲停止矣。勅行在邇,今亦依前例停止之意,敢啓。傳曰,知道。以上禁衛營謄錄
義禁府啓曰,卽接月令醫員周伯手本,則保放罪人金珪等,病勢今已向差云,卽爲還囚之意,敢啓。傳曰,知道。以上義禁府謄錄
右議政李䎘箚子,伏以臣胸脇牽動之候,一樣彌留,下針,不知其幾度,施焫,亦已無算矣。俱未有顯效,意者衰朽之質,仍成廢疾,將不復爲完人,設或早晩得差,亦不可以時月期也。虛帶職名,任其瘝曠,雖在庶官,所損非細,況處百僚之上,當機務之重者乎?前後瀝血之章,未蒙聖鑑垂察,羝羊觸藩之喩,正爲如臣者發,臣心悚愧,固不足言,其有傷於國體,當復如何?且今北使入京,只隔數日,以臣情事,雖微疾病,已難晏然在職,顧此床褥餘喘,斷無自力之望,而猶且因仍冒據,不知所以自處之義,則廉隅都喪,罪戾愈積,不得不復陳危悃,仰干鈇鉞,伏乞聖慈,亟去具臣,改卜賢德,以幸公私,不勝幸甚。批答在上燼餘
兵曹參知李玄錫疏,伏以臣家,酷被丙丁之慘禍,自前客使往來之日,不豫於接待等事,固是聖明之所已洞燭者也。今當郊外迎勅之擧,而臣官忝侍衛之列,旣有不可以行公者,亦有不敢以退伏者,伏乞聖慈,天地父母,亟命遞改臣職,以便公私,千萬幸甚。
副校理李玄紀疏,伏以臣之情勢,終不敢冒叨經幄之狀,通朝所知,聖鑑所燭,前後辭疏,亦已悉陳,則固不敢每每煩縷,仰瀆崇聽,而第北使之行,已近,郊迎之駕,旣命,臣職忝近密,法當陪扈,而臣家,酷被丙丁之禍,臣之祖母及伯父母,俱死於江都,臣之情理,不忍與彼人相接,玆敢疾聲哀籲,伏乞聖慈,亟命鐫遞臣職,不勝幸甚。答曰,省疏具悉。許多僚員中,自可推移陪從,爾其勿辭察職。燼餘
上在昌德宮。停常參·經筵。
下直,西平萬戶趙之廉。
洪萬鍾啓曰,臣與右承旨李思永,慕華館迎勅習儀時,進去,下直。傳曰,知道。
謝恩,護軍尹趾善,大司成朴泰遜,持平崔錫恒,五衛將盧道昌,宣傳官梁益堂,引儀崔天璧。
知事李之翼,掃墳後入來。
持平李玄祚上疏。大槪,敢陳私懇,冀蒙恩遞事。及兵曹參議李玄錫上疏。大槪,敢陳私懇,乞蒙遞改事。及副校理李玄紀上疏。大槪,敢陳私懇,乞蒙恩遞事。入啓。
平安監司書目,勅行,十二日安州止宿事。
遠接使書目,勅行,今月十七日,當爲入京事。
廣州留守書目,護軍尹深辭職上疏上送事。啓。答曰,省疏具悉。春日漸和,宿疾宜瘳,卿其勿辭,從速上來。
答判尹沈梓疏曰,省疏具悉。卿其安心勿辭往來。
檢閱宋相琦辭職上疏。入啓。答曰,省疏具悉。爾其勿辭,救護母病。
兵曹參議李玄錫上疏。踏啓字。
答副校理李玄紀,持平李玄祚疏曰,省疏具悉。許多僚員中,自可推移陪從,爾其勿辭察職。
謝恩,左副承旨尹世紀,兵曹參議禹昌績,右參贊李翊相。
府前啓,請還收崔尙仰·朴斗卿職牒還給之命事。請黃海兵使李弘述,慶尙左水使禹瑞圭,罷職事。入啓。答曰,勿煩。
政府,翰林取才,金時傑,左傳略,洪重夏,宋鑑略。
禮曹,陳慰兼進香使拜表吉日,來二月十二日卯時,方物封裹,同月初九推擇,啓。以上朝報
舍人,以領議政意啓曰,翰林取才事,本府合坐,而謚狀及孝行節婦文牒,亦有會議入啓之事,參贊一員未差之代,令該曹,以在京無故人差出,卽爲牌招肅拜,以爲備員參坐之地,何如?傳曰,允。議政府謄錄
有政事。
兵批,以尹爲曹司衛將,以李義徵爲五衛將,以李鐵熙爲五衛將,吳斗寅爲都摠管。
吏批。政無之故不書
嚴緝啓曰,今日當爲開政,而都承旨洪萬鍾,右承旨李思永,習儀進去,臣緝,以該房,當往兵批政廳,而右副承旨李頤命,缺他無進參之人,何以爲之?敢稟。傳曰,吏·兵批兼進。
吏批啓曰,四館積滯,依例春別薦,何如?傳曰,允。
兵批,判書李師命進,參判宋奎濂病,參議李玄錫陳疏,參知尹世紀進,左副承旨嚴緝進。
兵批啓曰,新除授阿耳僉使金志雄,呈狀內,矣身,年今六十八歲,曾有腹中成塊之症,上年十月,受由下鄕調治,添得別症,轉側須人,命在朝夕,萬無生道赴任之望,斯速入啓處置云,金志雄,以遠道之人,年老身病,不得上京肅謝,決不可等待其差歇,金志雄,罷黜,何如?傳曰,允。
以李義徵·李鐵熙爲五衛將,李萬齡爲副司直,金萬吉·李璟爲副護軍,前宣傳官鄭國翰,今加折衝,捕賊事承傳。
洪萬鍾,以舍人,以領議政意啓曰,以翰林取才事,將爲本府合坐,而謚狀及孝行節婦文牒,亦有會議入啓之事,參贊一員,未差之代,令該曹以在京無故人,差出,卽爲牌招肅拜,以爲備員參坐之地,何如?傳曰,允。
李思永,以弘文館言啓曰,本館下番修撰尹德駿,以受敎次知郞廳,有就議事,今日備邊司坐起時,晝仕出去之意,敢啓。傳曰,知道。
嚴緝,以兵曹言啓曰,許沙僉使李厚全呈狀內,老父年今七十,獨子無兄弟,不忍遠離,依近例入啓處置云,親年七十,獨子無兄弟者,許遞邊任,已爲朝家定式,李厚全,改差,何如?傳曰,允。
嚴緝,以兵曹言啓曰,今正月十四日,驛吏李義廷稱名人,自宣仁門入來,差備門外擊錚,極爲駭愕,令攸司囚禁治罪。同門守門將李世章,常時不能禁斷雜人,以致闌入,亦難免其責,推考,何如?傳曰,允。
兵批啓曰,前宣傳官鄭國翰,業武辛斗昌捕賊之功,加資事,命下矣。鄭國翰,雖已資窮未准職,辛斗昌,便是閑良,無前加,何以爲之?敢稟。傳曰,竝特爲加資。
嚴緝,以兵曹言啓曰,今此勅使,不意出來,故館所立待馬,以公洪道初面驛馬,限六匹罔夜上送之意,行關本道矣。勅使入京,當在再明,則分定驛馬,勢未及上來,依前以京畿驛馬,姑先立待後,湖西驛馬,來到卽時,替代之意,分付京畿,何如?傳曰,允。
又以兵曹言啓曰,迎勅擧動,迫在再明,關內入直,亦甚苟艱,參議禹昌績,參知任弘望,竝卽牌招肅拜,以爲推移入直之地,何如?傳曰,允。
李思永,以迎接都監言啓曰,卽接遠接使上送路程記,則勅使入京之期,退定於今十七日云,十七日,亦入於禮曹所擇吉日中,以此日入京,而辰時午時未時,俱是吉時,自坡州直爲入京,則必不及於辰時,午時,亦似急迫,以未時迎勅之意,遠接使處,回移,京畿及各該司,亦爲分付,何如?傳曰,允。
又以義禁府言啓曰,卽接月令醫員周伯手本,則保放罪人金珪,病勢今已向差云,卽爲還囚之意,敢啓。傳曰,知道。
大司憲申琓,掌令缺崔錫恒啓曰,請還收內官崔尙仰·朴斗卿職牒還給之命。請新除授黃海兵使李弘述,慶尙左水使禹瑞圭,竝命罷職。措語見上答曰,勿煩。
大司諫徐宗泰,正言金洪福啓曰,請還收罪人韓錫祚減死定配之命,更令該府,嚴鞫得情,考律處斷。措語見上答曰,勿煩。燼餘
檢閱宋相琦上疏,伏以臣母,素有篤疾,近又添感風寒,彌留多日,久未見瘳,而臣牢鎖禁直,末由省視,只自憂悶而已,今曉得聞母病,症勢添劇,已到萬分危急之境,而願與臣相見云,故臣情事罔極,蒼黃出來,則合眼昏昏,殆不辨臣,氣息綿綴,精神昏亂,奄奄有頃刻垂盡之狀,投藥不效,束手待天,情理到此,當復如何?卽今郊外動駕,只隔一日,臣叨職名,異於他司,臣非不知分義之不敢,體例之至嚴,而至情所迫,他不暇顧,玆敢冒死垂涕而仰陳哀懇,伏乞聖慈,特加憐察,亟遞臣職,俾得專意救護,仍治臣徑出之罪,不勝幸甚。答曰,省疏具悉。爾其勿辭,救護母病。燼餘
上在昌德宮。停常參·經筵。
夜一更,月暈。二更,月暈兩珥,暈上背,色皆內赤外靑。
下直,多大浦僉使辛大謙。
以黃海監司,安岳郡守姜碩老罷黜狀啓,傳于洪萬鍾曰,安岳郡守罷黜代,今日內口傳差出。
李思永,以禮曹言啓曰,迎恩門迎勅時,陽傘·輿輦,似當有變色之擧,令該曹稟處事,命下矣。今此迎勅時服色,一從癸卯年謄錄磨鍊矣。版位褥席之縇,旣已變紅爲靑,則陽傘,亦似有變改節次,故稟議于廟堂,則群議以爲,五禮儀,皇帝喪,雖有傘扇用靑之文,癸卯年皇太后之喪,陽傘變改,別無現出處,今不可創開云,故不爲稟定矣。下敎如此,陽傘,則依傳敎用靑,而至於輿輦變常,事體極爲重大,前例亦所未有,今難猝然輕議,以此分付,何如?傳曰,允。
李思永,以禮曹言啓曰,今此迎勅時服色,一依癸卯年例,以淺淡服磨鍊矣。卽接黃海監司申曅移關,則平安道迎勅時,黑冠帶,去胸背行禮,故本道黃州站,亦依此例迎勅云,郊外擧動時,以淺淡服迎勅,則不無異同之弊,迎勅時,則以黑團領爲之,殿庭開勅後行禮時,始着淺淡服當否,急急下諭於遠接使處,使之詳探彼意,罔夜馳啓,俾無臨時顚倒之患,何如?傳曰,允。
口傳政事,以李世白爲陳慰兼進香使。
大司憲申琓,掌令趙儀徵,持平崔錫恒啓曰,請還收內官崔尙仰·朴斗卿等職牒還給之命。答曰,勿煩。
大司諫徐宗泰,正言金洪福啓曰,請還收罪人韓錫祚減死定配之命,更令該府,嚴鞫得情,考律處斷。答曰,勿煩。啓辭竝在上
李思永啓曰,領議政,來賓廳請對矣。傳曰,引見。以上燼餘移謄
兵曹口傳政事,都摠管吳斗寅。
謝恩,知事洪萬亮,吏曹佐郞徐文裕,禮曹佐郞柳尙載,戶曹佐郞南五星,五衛將李鎭熙,禁府都事柳德玉,東學敎授成儁,西學敎授李一台。
下直,銀溪察訪李瑞,高山察訪李華鎭。
全羅監司書目,順天·海南等官,呈以去十二月初四日地震事。
平安監司書目,勅行,十三日平壤止宿事。
遠接使書目,勅行,十四日鳳山止宿事。
黃海監司書目,安岳郡守姜碩老,謀避差員,來到黃州站,咫尺之地,托病不進,累度催促,終不動念,爲先罷黜,罪狀,令攸司稟處,其代,急速差出,罔夜下送事。
戶曹啓曰,判府事李尙眞,丁卯正月十月兩朔祿俸,上年十月,令倉官輸送,則以煩瀆草記,爲未安,姑令留置閭家,其後陳箚辭免,有安心領受之批,而尙今仍置閭家,事極未安,故令倉官,更爲輸送矣。卽接倉官所報,則姑令接置閭家者,蓋以煩瀆爲慮,而一向留置,已極未安,經年之後,亦不當領受,使之還爲輸去云,係是大臣祿俸,何以爲之?敢稟。傳曰,薄略常廩,不當還爲輸去,令倉官更爲輸送,可也。
吏曹啓目,權知承文院副正字任胤元·朴泰恒·鄭徽周·金珽·沈枋·金汝健·趙大壽·韓鋈·金世欽·韓以源·崔鍌爲等,如口傳施行,何如?啓依允。
明日慕華館迎勅擧動時,出宮初嚴,巳初一刻,二嚴,巳正初刻,三嚴,巳正三刻。
判府事李尙眞箚子。大槪,前歲祿俸,不敢追受,冒昧申懇,乞收成命事。入啓。答曰,省箚具悉卿懇。不腆常祿,一向過辭,徒傷事體,而終無允從之理,卿其安心,勿辭領受焉。仍傳曰,遣史官傳諭。
吏曹口傳政事,安岳郡守洪萬恢。
禁府啓目,徐文淑·徐文澤·洪胄煥等,一處面質云云,文淑,更無可問之端,今姑仍囚,更稟處之,何如?傳曰,依允。又啓目,前牧使朴致道元情云云,依兵曹啓辭,杖八十,決杖後放送,何如?啓依允。又啓目,副司勇張來漢,矣正朝祭獻官,稱病不進,罪,杖一百,收贖,告身盡行追奪,私罪。啓依允。又啓目,前別將盧珪査覈云云,有實蹟之現著,則初無可論之罪,上裁,何如?啓。分揀放送。又啓目,昌臨都正佾元情云云,旣已遲晩,照律,何如?啓。觀此供辭,與托疾謀避者,有間是置,收贖放送。
政院啓曰,勅使,雖已過黃海道,而回還,亦在不遠,新除授安岳郡守洪萬恢,當日內除署經,給馬發送,何如?傳曰,允。
同義禁李秀彦上疏。大槪,臣旣被囚,援證,不可仍在議讞之地,乞遞兼帶金吾堂上,以存事體事。入啓。
府前啓,李弘述·禹瑞圭罷職事,停啓。
領議政請對時,陳慰·進香使李秀彦,改差,今日內口傳差出事,榻前定奪。
領議政·都承旨洪萬鍾,弘濟院出去。
答同義禁李秀彦疏曰,省疏具悉。卿其勿辭察職。
掌令林渙啓曰,頃者監察李重章,勒定府吏於一家婚事,至於十六名之多,曾無前規,且違受敎,故臣有所論啓矣。卽伏見重章緘辭,則特擧臣名,至以身自犯禁,而反責監察之使喚,爲言,恣意構捏,罔有紀極,顯有脅持臺官之計,臣不勝駭然之至。夫本府書吏,本屬於臺官,而監察,則與臺官異廳,故固不得使喚者,自是流來舊規也。今此重章,身爲臺監,揮却下吏持示之受敎,創開前後監察所不爲之事,不但越法例關後弊,擅恣無嚴之狀,殊極可駭,故與同僚相議請汰,而顧臣,有從叔母,爲愼家婦,而寡居者,將行女婚,懇求使喚於臣,臣新入臺閣,未諳受敎之存,果令定送書吏一名,而下吏,不以有受敎來告,故曾不知有勿定使喚於婚家喪家之受敎矣。乃重章之事發,然後取考本府所上謄錄冊,而始知一名之送,亦爲未安,故厥後,雖多有親舊間,求得使喚侍陪者,不敢以一人借之矣。且重章,以近日憲府之襲循俗,爲言,未知此果何人也。前後臺官之循例使喚者,何限,而此皆不知有受敎故也。苟或知之,孰敢違越受敎,而必爲之使喚,如重章哉?今重章,則下吏旣示受敎,而乃曰侍陪與使喚,有異,擅用十六名之侍陪者,爲眞可駭也。設令受敎中,無禁斷侍陪之事,本非書吏,元非監察所可任使,況旣見受敎,而乃敢違拒者乎?不思自反,盛怒張皇,反攻臺官,不有餘力,其縱恣無忌憚,甚矣。苟不顧廳規,唯意所欲,亦將何所不至哉?臣本欲存體例,而反被人詆斥,其羞臺閣而辱名器,大矣。何敢一刻仍冒於職次乎?請命遞斥臣職。答曰,勿辭。退待物論。以上朝報
領議政南九萬,請對引見入侍時,所啓,今番陳慰使之行,出於不意,日期急迫,其路費,未及求請於各道,故頃者,臣以自戶曹備給事,啓達蒙允矣。臣取考戶曹謄錄,則所給之需,殊甚零星,臣亦經此行,知其所用之數,只以戶曹所給之物,辦出往來需用,其勢誠難,自前使行時,兩西求請,則去路收合以去,而設行大同之邑,則求請之物,例以大同收米,會減矣。京畿·湖西,則本自京廳,定式直給,而全羅·慶尙道,計其自本邑會減之數,自京廳卽爲出給,以爲及期措備行資之地,何如?上曰,依爲之。以上宣惠廳謄錄
傳于李思永曰,鄭判府事處,遣御醫,不離看病,而針醫,亦爲一體看病。
以黃海監司,安岳郡守罷黜狀啓,傳于洪萬鍾曰,安岳郡守罷黜,代今日內口傳差出。
以成任爲假注書。
洪萬鍾啓曰,勅使雖已過黃海道,而回還,亦在不遠,新除授安岳郡守洪萬恢,當日內除署經給馬發〈送〉,何如?傳曰,允。燼餘
上在昌德宮。停常參·經筵。
未時申時,日暈兩珥。夜一更,黑雲一道如氣,起自西方,直指南方,長竟天,廣尺許,良久乃滅。月入太微東垣內,四更五更,月暈。
尹世紀,以迎接都監言啓曰,卽接遠接使關文,則飯奉不爲行素之意,旣已馳啓,入京後茶禮時,當用肉膳,房排鋪陳等物,則以白色爲之,京外有別之意,言于通官,而不以爲訝,勅書奉安桶,則赤桶·黃袱,入京時刻,則以十七日未時,停當云,館中凡事,當依此擧行,而一路飯奉,則雖用肉饌,至於茶禮,則考諸謄錄,皆不用肉者,茶禮乃擧哀後,接見之初,揆以在我之道,似不得不然矣。依前定奪,用以素饌之意,敢啓。傳曰,知道。
又以迎接都監言啓曰,勅使,到坡州,軍令初吹,子時,二吹,丑時,三吹,寅時,午間,當到弘濟院云,未時入京,似無差違之事,而服色一款,最爲緊重,彼人服色,兩西監司及遠接使,所當卽爲啓聞,而只以一路迎勅時黑團領,去胸褙行禮之意,馳啓而已,與彼人講定與否,不爲擧論,已欠詳盡,卽聞勅使以下所著,變其常服云,而越江後,一無啓聞之事,尤涉疎漏,儐臣及兩西監司,竝推考,何如?傳曰,允。
午時,大駕入慕華館幕次後,政院·玉堂問安。答曰,知道。
藥房問安。答曰,知道。
未時迎勅,大駕還宮,入幕次後,政院·玉堂問安。答曰,知道。
藥房問安。答曰,知道。
勅使,出去館所,大駕還宮後,政院·玉堂·藥房·二品以上六曹長官兩司問安。答曰,知道。
李思永啓曰,仁政門外勅使前,遣史官問安,則答以遣近侍下問,不勝感激云矣,敢啓。傳曰,知道。
李頤命啓曰,館所問安進去,下直。傳曰,知道。
又啓曰,小臣,館所馳往問安,則勅使,答以纔罷仰對,無事回館矣。又遣近侍下問,不勝感激,還切不安云矣,敢啓。傳曰,知道。
又以迎接都監言啓曰,勅使茶啖,依例備待於闕內矣。使之待候於館所,故到館所後卽爲入給館所,茶啖,亦爲入給之意,敢啓。傳曰,知道。
嚴緝,以備邊司言啓曰,守禦使,自兼廣州留守之後,四五年之間,遞易,已至七人,經歷之遞易,亦復如是,以一邑之力,迎送之煩,至此之多,雖非保障重地,亦極可慮,況今軍餉蕩竭,收拾無計,不可不久任責成,而留守李世白,昨日差進香使,掌戎居留之任,不當如是輕遞,進香使,則以他無故人,差送,李世白,仍任留守,何如?傳曰,允。以上燼餘移謄
謝恩,都摠管吳斗寅,兼中學敎授朴泰淳。
昨日領議政請對時,金領府事,勅使接見時,依前入侍事,下敎。
領議政南九萬所啓,遠接使以下狀啓,例自迎接都監,回示於大臣矣。臣伏見問禮官兪集一狀啓,則勅使之行,急迫,一路驛馬殘弊,有難同時前進,爲辭,此雖出於未諳事體之致,而問禮官,探問接待間禮貌,先爲入京報知於朝廷,乃其職任,而今集一,不但不爲先勅使入來,乃反有未及與勅使同時入去之意,若果落後入來,則日後,似當從重論罪,而今此狀啓措語,極失事體,爲先推考,何如?上曰,朝者觀其狀啓,殊其疎闊,此雖出於新進未諳事體之致,不可無警責之道,推考可也。
傳曰,鄭判府事處,遣御醫持藥物,不離看病,而針醫,亦爲一體看病。
掌令趙儀徵啓曰,臣伏見前監察李重章推緘,張皇辭說,反攻論己之人,臣竊駭然也。監察與臺諫,異廳,故本府書吏,非監察所可擅自使喚,況自有受敎以後,婚喪之定送使喚,臺諫,尙不得爲之,而重章,越例定送,至於十六名之多,當初論啓,蓋欲略加規警,以爲懲勵之地,而重章,年少新進,未諳事體,亦不必深咎,故旋卽停止,意蓋有在,今者重章,不思自反,反爲遂非角勝之計,臣誠付之一笑,不欲多辨,以傷事面,而其中有不可不略陳委折者,辛卯受敎,蓋慮士夫家借得法司下人之爲弊,則使喚·侍陪之元無異同,可知,而重章,妄以己意,杜撰爲說,有若其時受敎,只禁使喚,不禁侍陪者然,欲作渠定送侍陪無失之證,誠可異也。且其緘辭中,有大司憲·上掌令·使喚三名等語,所謂上掌令,卽指臣也。臣身居憲職,使喚憲吏,不是異事,曷嘗有定送於他人家婚事,違越法例,如重章所爲者乎?當初糾覈,不過體例間事,而反受其凌詆至此,臣之疲劣見輕,貽辱臺端,極矣。何可仍冒於臺席乎?請命遞斥臣職。答曰,勿辭。退待物論。
開城府問安承旨申懹,定州迎慰使李光迪,安州迎慰使南益熏,平壤迎慰使崔奎瑞,入來。
領議政·都承旨洪萬鍾,遠接使沈梓,京畿監司金德遠,入來。
黃州迎慰使李宏,中路問安使崔渲,開城府迎慰使李慣,入來。
全羅右道點馬李文海,入來。
府前啓,請還收內官崔尙仰·朴斗卿職牒還給之命事。新啓,竝引嫌而退。反攻言官,風習不美,詆訐之言,不足爲嫌,因循流例,雖非大段,旣欠詳審,勢難仍在,請掌令趙儀徵出仕,掌令林渙遞差。答曰,不允。處置事,依啓。
備忘記,親臨擧動,事體與常時有異,而今日仁政殿迎勅行禮時,東班甚爲稀疎,殆不成班行,其怠慢自便之習,誠甚駭然,除老病及有故不參人外,竝從重推考。以上朝報
兵曹啓曰,黃海前兵使睦林奇,拿命已久,而以未及交代之故,尙今稽滯,事體未安,所江僉使鄭后亮,旣巳遞差,其代,口傳差出,一二日內,催促發送,以爲次次交代之地,何如?傳曰,允。兵曹謄錄
嚴緝,以都摠府言啓曰,入直軍士,當爲中日習射,而勅使入京相値,限回還間姑停之意,敢啓。傳曰,知道。燼餘
上在昌德宮。停常參·經筵。
夜一更二更,月暈兩珥。
李思永啓曰,宰臣姜聖佐,館所問安進去,下直。傳曰,知道。
藥房都提調金壽興,提調李翊相,副提調洪萬鍾啓曰,玉候平復,未久,觸冒風寒,遠臨郊外,竊恐有所傷,伏未審夜來聖體,若何?臣等,不任憂慮,敢來問安。答曰,知道。無事矣。
有政。以李廷謙爲監察,尹聖瑀爲戶曹佐郞,金盛迪爲副修撰,李三碩爲兵曹正郞,洪萬鍾爲陳慰兼進香使,金時傑爲檢閱,卒領議政洪命夏謚號文簡,李玄紀爲獻納,權恒爲掌令。
兵批,判書李師命病,參判宋奎濂,參議禹昌績病,參知任弘望進,右副承旨嚴緝進。以李玄錫·林渙爲副護軍。
嚴緝,以迎接都監言啓曰,卽者勅使,出示回還路程記,而以二十日離發,過弘濟站,碧蹄中火,宿坡州,發程第十日,抵義州云,自都監依例請留之意,敢啓。傳曰,知道。
又以迎接都監言啓曰,臣等,進詣館所,使差備譯官,措辭請留於勅使,則答以俺等,爲傳訃馳來,固難淹留,而急速往來,且有帝命,請留之意,雖極感激,不可一日貿滯云,似當依前例別遣近侍·大臣·中使請留矣,敢啓。傳曰,知道。遣承旨請留。
大司憲申琓,掌令趙儀徵,持平崔錫恒啓曰,請還收內官崔尙仰·朴斗卿職牒還給之命。啓辭在上答曰,勿煩。
大司諫徐宗泰,司諫金澋,正言金洪福啓曰,請還收罪人韓錫祚減死定配之命,更令該府,嚴鞫得情,考律處斷。啓辭在上答曰,勿煩。以上燼餘移謄
下直,黃海監司金構。
吏曹啓曰,臺諫有闕,政事,取稟。傳曰,當日爲之。
假注書金時傑改差,代趙泰采。
政院啓曰,各處迎慰使,勅行未入京前,復命,例也。而義州迎慰使尹,問禮官兪集一,到今尙無聲息,此前所未有之事,竝從重推考,何如?傳曰,自便之習,殊甚可駭,竝拿推。
獻納金盛迪啓曰,臣於去冬,奉使邊邑,經歲往返於風饕雪虐之地,本來帶疾,轉成觸傷,間關舁載,纔得還朝,丐閑調治,庶冀生路之尋,而適値北使之在疆,國家多事,請急之章,終亦見阻,昨日乘輿出郊,義難退伏,不計身死生,力疾强起,趨參陪從之列,復到慕華館,病勢添劇,遍身如束,頭顱如碎,頃刻難支,僵仆道側,未參班行,落後徑歸,臣之罪戾,臣已自知,伏見備忘記,有以班行稀疎,重責怠慢,臣於是誠不勝悚然也。臣官居臺端,責在糾人,而身自先犯,致缺朝班,其何敢一刻苟冒於職次乎?請命遞斥臣職。答曰,勿辭。退待物論。以上朝報
吏批,判書呂聖齊服制,參判朴世采在外,參議吳道一進,都承旨洪萬鍾進。
吏批,啓曰,禮曹佐郞柳尙載,卽本曹參判朴世采異姓四寸,法當相避,而初不覺察,而備擬受點,惶恐待罪,而禮曹佐郞柳尙載,改差,何如?傳曰,依啓。勿待罪。
假注書趙大壽書啓,臣承命馳往于懷德縣興龍村舍,奉朝賀宋時烈所住處,傳諭聖批,則以爲臣身逢慶辰,迹阻追班,敢以芹曝之微忱,猥替崇華之嘉祝,而第惟草莽微賤,冒瀆聰明,踰越甚矣。譴責是俟,乃蒙寵章,過賜開納,臣惶感之餘,又竊欽仰,察邇。缺燼餘
上在昌德宮。停常參·經筵。
下直,靑陽縣監金元厚。
謝恩,典簿鄭堥,兵曹正郞李三碩,掌苑別提李世載。
吏曹,伴送使沈梓。啓。
禁府,兪集一,尹,拿囚。啓。
公洪監司書目,平澤縣監鄭推,母在喪事。
又書目,懷德,呈以副校理宋疇錫上疏上送事。啓。答曰,省疏具悉。爾之情事,予用矜念,疏辭,令該曹稟處,爾其勿辭,從速上來焉。
府前啓,請還收內官崔尙仰·朴斗卿職牒還給之命事。入啓。答曰,勿煩。
傳曰,明朝領右相命招,使之卜相。
傳曰,明日開政事,分付。
全羅兵使書目,虞候洪時亨,去十二月廾九日,父在喪事。
院啓,所江僉使鄭后亮,曾任湖閫時,當庚申危疑之際,擅調軍兵,私自調習,其志意之非常,擧措之叵測,至今人皆駭憤,不可以其被罪年久,而有所容貸,畀之以海防重地。請所江僉使鄭后亮罷職。梁山郡守李必茂,自莅任以來,無一善狀,專以營私射利爲事,鄙瑣之擧,不一其端,而上年春夏間,以官廳米穀,出給民間,責納木花,以秋爲限,及至殿最之時,誤聞將居下考之說,汲汲徵捧,如恐不及,代以銀貨,其數過濫,傳說藉藉,莫不唾鄙。且政令昏弛,吏緣爲奸,民不堪命,怨謗載路,荒年字牧之任,不可仍畀如此之人。請梁山郡守李必茂罷職。答曰,不允。李必茂事,風聞未必盡信,更加詳察處之。
義州別問安使申厚命,出去。
判尹沈梓上疏。大槪,冒陳難安之狀,乞遞金吾之任事。入啓。答曰,省疏具悉。卿其勿辭察職。以上朝報
義禁府啓曰,以黃海監司狀啓,刑曹粘目,前安岳郡守姜碩老,移本府處置事,允下矣。姜碩老,自任所,時未上來,依例發遣府羅將拿來,何如?傳曰,允。以上義禁府謄錄
尹世紀,以義禁府言啓曰,以黃海監司狀啓,刑曹粘目,前安岳郡守姜碩老,移本府處置事,允下矣。姜碩老,自任所未及上來,依例發府羅將拿來,何如?傳曰,允。
李頤命啓曰,卽因刑曹擊錚人金夏鼎·李義廷等問啓啓目,有除刑推放送之命矣。臣取考各人供辭,金夏鼎,則以請留前官事也,李義廷,則以異姓族屬公私賤辨別事也。前者義城人,以請留已罷之官,爲受刑定配之事,今此振威縣民情,誠如此,則此一人,不當獨自挺身,冒干天聽,況以已遞之官,請易新赴之官,尤極可駭,此必有詐僞之情。公私賤辨別,雖似關緊,爲異姓族訴冤受刑,亦當有奸情。此兩人,俱不當徑先放送,使之姑爲仍囚議處,似合事宜,敢此仰稟。傳曰,啓辭誠然,以除刑推議處,書判付以入,可也。
李思永,以迎接都監言啓曰,卽者勅使所求,鳥銃試放次,善放砲手,待令云,分付入送之意,敢啓。傳曰,知道。
又以迎接都監郞廳,以領議政意啓曰,臣進詣館所,令差備譯官,措辭請留,則勅使答曰,俺等出來時,皇帝,有速爲回還之命,一日留滯,極爲重難,而朝者近臣,請留時,感激勤懇之厚意,不得已留一日矣。今又委遣大臣,勤請至此,而歸意甚忙,不得仰副云矣,敢啓。傳曰,知道。
又以迎接都監言啓曰,卽者領議政,來詣館所,令差備譯官措辭請留,則勅使,答以俺等出來時,皇帝,有速爲回還之命,一日留滯,極爲重難,而朝者近侍請留時,感激勤懇之厚意,不得已留一日矣。令又委遣大臣,勤請至此,而歸意甚忙,不得仰副云,故大臣仍留館所,請行茶禮之意,敢啓。傳曰,知道。
又以迎接都監言啓曰,大通官,使差備譯官送言,今番使臣,以何人差出,願聞姓名云,進香使姓名及假銜爵秩,言于通官之意,敢啓。傳曰,知道。
又以迎接都監言啓曰,勅使回還先文,以二十一日發程,書塡出送,故卽刻發送之意,敢啓。傳曰,知道。燼餘
上在昌德宮。停常參·經筵。
巳時,日暈。午時,日暈,暈上有冠,暈下有履,色皆內赤外靑。未時申時,日暈。
下直,白峙僉使金應立,臨淄僉使辛後聖,玉連萬戶鄭宗周,鎭岑縣監柳曼。
有政。吏批,行判書呂聖齊進,參判朴世采在外,參議吳道一病,右副承旨嚴緝進,行判敦寧趙師錫拜左議政,以申汝哲爲工曹判書,兪命弘爲禮曹佐郞,金益九爲平澤縣監,朴泰萬爲副修撰,沈瑞肩爲尙衣別提,洪慶先爲典籍,金演爲奉常直長,李再昌爲校書著作,李一台爲監察,張振文爲奉常判官,李萬齡爲戶曹佐郞,朴泰淳爲兵曹佐郞,洪受瀗爲副校理,李敏敍爲知敦寧,鄭澔爲典籍。
兵批,判書李師命進,參判宋奎濂病,參議禹昌績進,參知任弘望病,右副承旨嚴緝進,以沈樞·洪處武爲五衛將,李廷亮爲都摠都事,李義徵爲曹司衛將,韓榰爲全州營將,沈樸爲忠州營將,金瑀爲阿耳僉使,韓樸爲許沙僉使,閔最重爲守門將,鄭周翰爲副護軍。
李思永啓曰,新拜左議政趙師錫,時在坡州地,上來事,依例遣史官傳諭,上來時給馬事,京畿監司處,亦爲下諭,何如?傳曰,依啓。
事變假注書趙泰采,出使,代以沈枋爲假注書。
李頤命啓曰,臣馳往館所,以上敎,措辭使譯官,傳言于兩勅曰,使華銜命遠來,遄復歸路,禮當出送於郊外,而不幸重得寒疾,數日調治,尙未差可,明日郊外,不得出送,私心不勝缺然,且切不安云,則來傳答語曰,俺等,過蒙恩德,接待至厚,常自感激,伏聞有未寧之候,不勝驚慮,若早知如此,當爲問安,而今始聞知,亦且闕然,是爲歉嘆,病患旣如此,何能遠送郊外乎?願勿以此爲慮云矣,敢啓。傳曰,知道。以上燼餘移謄
答判尹沈梓疏曰,省疏具悉。卿其勿辭察職。
廣州留守書目,不避煩瀆,敢陳至懇,請令廟堂,更速處分事,上疏上送事。啓。答曰,省疏具悉。今玆仍任,意有所在,此豈無端遞免之比哉?卿其勿辭察職。
中路問安使李弘逸,開城府別問安使朴相馨,出去。
下直,春川府使趙亨期。
右議政箚子。大槪,病未赴召,惶恐待罪事。入啓。
府啓,請還收內官崔尙仰·朴斗卿等職牒還給之命事。入啓。答曰,勿煩。
答右議政箚曰,省箚具悉卿懇。卿之疾病,予已知之,未赴召命,有何所傷?卿其安心勿待罪,從容善攝。仍傳曰,遣史官傳諭。
政院啓曰,卽以卜相有命,傳于領議政,則以爲自上有領·右相命招,卜相之敎,則獨自書入單子,有所不敢云,何以爲之乎?敢啓。傳曰,右相,以身病不得進參,自前如此之時,首相之獨自書入,非止一再,安心枚卜之意,傳于領相,可也。
賓廳,卜相封入。
禁府啓目,迎慰使尹,問禮官兪集一元情云云。刑推,何如?啓除刑推照律。
院啓,請所江僉使鄭后亮罷職。請梁山郡守李必茂,罷職不敍。具辭見上答曰,不允。李必茂事,依啓。
吏曹啓目,粘連判下是白有如。取考前例,則寧海府使金玉鉉,甲山府使朴相馨,皆以善治,旣蒙加資之典,今此義州府尹蘇斗山,治績之優異,不下於兩人是白乎矣,恩賞重典,自下不敢擅便,上裁,何如?啓加資。
伴送使沈梓,京畿監司金德遠,勅使祗送事,出去。以上朝報
有政事。
兵批,以閔最重爲守門將,韓樸爲許沙僉使,李義徵爲曹司衛將,沈樸爲忠原營將,洪處武爲五衛將,韓榰爲全州營將,沈樞爲五衛將,金瑀爲阿耳僉使,曺廷亮爲都摠都事。吏批,政無之故不書
李思永,以迎接都監言啓曰,勅使回還時,弘濟院過站磨鍊,則無大臣·承旨進去之事,故問於通官,則別無出去之事云,敢啓。傳曰,知道。
又以迎接都監言啓曰,大通官姜一善,有病,欲見醫官,故使醫官玄萬初看病,則觸風傷寒,當用藥物云,故卽爲劑給之意,敢啓。傳曰,知道。
又以迎接都監言啓曰,今日,乃是空日,別茶啖依例入給之意,敢啓。傳曰,知道。
又以迎接都監言啓曰,勅使明日回程,軍令初吹,未明,二吹,平明,三吹,辰初,書出矣,敢啓。傳曰,知道。
李頤命,以迎接都監言啓曰,卽者入給勅使以下例給禮單,則豹皮二十令,水獺皮六十令,行中持去,其餘物件,依前傳訃勅使時例,入送中路,以待處置云。在前傳訃勅行回還之後,有別定譯官,領送牛庄之規,故指此爲言,入送留待之處,則當待彼言而爲之矣。鳥銃,則上副勅使·兩大通官,各二柄,已爲擇執,而禮單馬,則累次點退之後,上副勅使,親自騎馳,今方試才矣,敢啓。傳曰,知道。
又以迎接都監言啓曰,兩勅使,今才擇執禮單馬,而不爲牽去於行中,禮單物件入送時,偕送云矣,敢啓。傳曰,知道。燼餘
上在昌德宮。停常參·經筵。
下直,山陰縣監禹錫圭。
李思永啓曰,小臣,館所問安進去,下直。傳曰,知道。
又啓曰,小臣馳往館所問安,則勅使,答以俺等,國王德分,無事經過,而每遣近侍下問,不勝感激,不知所達云矣,敢啓。傳曰,知道。
又以迎接都監言啓曰,卽者勅使,館所離發,前導鼓吹,陳而不作,捨轎乘馬出去矣,敢啓。傳曰,知道。
大司諫徐宗泰,司諫金澋,正言金洪福啓曰,請還收罪人韓錫祚減死定配之命。所江僉使鄭后亮罷職事。措辭竝見上答曰,不允。鄭后亮遞差。
大司憲申琓,掌令趙儀徵,持平崔錫恒啓曰,請還收內官崔尙仰·朴斗卿職牒還給之命。措辭見上答曰,勿煩。以上燼餘移謄
刑曹判書徐文重上疏。大槪,敢陳私懇,冀蒙矜許事。入啓。答曰,省疏具悉。卿其勿辭往來焉。仍傳曰,給由馬。
都承旨洪萬鍾上疏。大槪,出疆之期,只隔十數日,宿患咳喘失音等證,尙未和解,夙夜供劇之役,決難堪任,乞賜遞免,俾得及時調治事。入啓。答曰,省疏具悉。疏辭如此,本職,當許遞焉。
昌城君佖上疏。大槪,疾病添重,日漸危劇,虛帶職名,末由供仕,乞遞臣兼帶廚院宗簿提調之任,以便公私,以安微分事。入啓。答曰,省疏具悉。卿其安心勿辭,調理行公。
黃海道點馬申澤萬,入來。
吏曹啓曰,承旨有闕,政事,取稟。傳曰,明日爲之。
吏曹啓目,粘連啓下是白有亦。觀此副校理宋疇錫上疏,則以爲夙罹凶禍,慈母見背,其祖父,哀愍收育,勞苦艱辛,及其長大,視若嬰兒,未嘗相離,祖父年迫九十,疾病侵尋,忍飢山間,蔬糲不繼,反哺之願,汔未自遂,願得一縣,以伸烏鳥之至情是如爲白有臥乎所。疇錫,受其祖父鞫育之恩,不得遂一日之養,則其情理之切迫,有足感動是白乎矣,玉堂被選之人,其數無多,注擬之際,每患艱乏,爲祖父乞養,且違法例,有難輕許,今姑置之,何如?啓情理可矜,特爲依願施行。
執義李善溥上疏。大槪,恩召之下,不得不來詣城外,而長路驅馳之餘,病勢猝重,且有情勢之萬分難强者,伏乞亟削臣職名,仍下司敗,以爲人臣循私蔑法者之戒事。入啓。答曰,省疏具悉。爾其勿辭,從速察職。以上朝報
禮曹啓曰,曹所屬內醫院官員等,去丁卯年秋冬等褒貶,本院提調,有故,不得磨勘矣。今始等第以入之意,敢啓。傳曰,知道。禮曹謄錄
刑曹判書徐文重上疏,伏以,臣早歲孤露,常抱風樹之痛,晩通朝籍,徒切烏鳥之感,頃蒙寵擢,驟崇班,而推恩之典,又及於父母,臣誠感激涕泣,庶追生前欲報之德,卽宜乞暇上塜,以備揚寵典,賁耀泉壤,而連値朝家多事,不敢以私懇上請矣。今者歲鑰已還,霜露之感,更切于中矣。臣之父母墳山,在於京畿永平地,百有餘里,而遠得蒙旬日之暇,可以往返行事,臣之兼帶,曾有前人已行之規,而本職秋曹,不可瘝曠。伏乞聖明,特命遞臣本職,仍許臣恩暇,使得往省焚黃,以伸人子至情,千萬幸甚。批答在上燼餘
上在昌德宮。停常參·經筵。
今正月二十二日巳時,太白見於未地。未時,日暈。申時,日暈左珥。
假注書沈枋書啓,臣承命馳往于坡州地花山村,左議政趙師錫所住處,傳宣聖旨,則以爲臣於病蟄閭巷之中,伏奉史官齎傳有旨,以臣爲議政府左議政,卿其乘馹上來者,臣誠惶感驚惑,撫躬失圖,實莫知其所以容措,只俟公議之劾正而已云矣,敢啓。傳曰,一自謁陵歸路,悤悤酬酢之後,倏爾四箇月矣,而予心之缺然思想,則未嘗少弛也。噫,國家不幸,遭此前古所無之變,一年二年,使凶人尙今偃息,此最可痛,而若其構虛做作之狀,神明實所監臨,寧有一毫愧怍不安之心,而經年之後,一向撝謙,造朝漠然,是豈平日所望於卿者乎?矧今首揆獨賢,鼎席不備,此時佇待,不趐大旱雲霓而已。卿其須體如渴之志,亟回長往之心,從速上來,以慰予心,以濟時艱事,更往傳諭。
假注書閔震炯,出使,代以朴泰恒爲假注書。以上燼餘移謄
禁府,呂賢齊,拿囚。啓。
刑曹判書徐文重上疏。大槪,懇乞還收給馬之命,以安私分事。入啓。
伴送使書目,勅行,卄一日坡州止宿事。
答刑曹判書徐文重疏曰,省疏具悉。給馬之命,意非偶然,卿其安心勿辭焉。
副修撰朴泰萬辭職上疏。入啓。答曰,省疏具悉。爾其勿辭,調理察職。
大司成朴泰遜辭職上疏。入啓。答曰,省疏具悉。爾其勿辭,從速察職。
禁府照目,前府使李孝源矣,欺罔之罪,實無所逃,至於時重事,不勝一時之憤,果施亂杖,則擅杖朝官,亦有其罪。以此照律罪,決杖一百,徒三年,告身盡行追奪,私罪。啓依允。又照目,義州迎慰使尹,問禮官兪集一等矣,勅使未入京前復命,例也,而至于今日,尙無聲息,自便之習,殊甚可駭罪,各杖六十贖,奪告身一等,私罪。啓功減一等。又照目,韓信謙,刑問五十二次,不服,加刑得情,何如?啓各別嚴刑得情。又啓目,李惠疇稟處云云,惠疇,初不遠嫌,終至求得,已極無識,及今査問之下,亦不直招,尤爲可駭,而此事,本出於臺啓,旣有詳査稟處之敎,不可循例照勘,上裁。胄煥段,爲惠疇挺身擔當,節節欺誣之狀,殊涉駭異。以此照律,文淑·文澤段,俱以證左,竝爲仍囚,今已究覈之後,更無可問之事,竝爲放送,何如?啓依允。李惠疇乙良,照律施行。
禁府,李孝源,龍谷驛徒三年定配。啓。
謝恩,奉敎沈季良。
院前啓,所江僉使鄭后亮罷職事。停啓。
掌令權恒辭職上疏。入啓。答曰,省疏具悉。爾其勿辭,從速察職。以上朝報
義禁府啓曰,李孝源,以保寧靑淵驛,定配所,啓下矣。今聞孝源,曾前寓居之鄕,與保寧接界云,臣等,初不致察,不勝惶恐。配所單子中,改付標以入之意,敢啓。傳曰,知道。
義禁府啓曰,李惠疇,更推後上裁,啓請,判付內照律施行事,判下矣。惠疇所坐,出於無識,施以削版,則似當,而律文中,別無襯合可擬之律,不得已以不應事理重條,照入之意,敢啓。傳曰,知道。以上義禁府謄錄
申懹啓曰,爲政事命下矣。吏批政廳,右承旨李思永,以代房當爲進參,而與政官有相避,何承旨進去乎?敢稟。傳曰,左承旨進去。
吏批,判書呂聖齊,參判朴世采在外,參議吳道一進,左承旨申懹進。
兵批,判書李師命病,參判宋奎濂病,參議禹昌績進,參知任弘望進,左副承旨嚴緝進。
以尹趾善爲都承旨,崔渲爲判決事,鄭澔爲禮曹佐郞。缺
嚴緝,以禁府言啓曰,李孝源,以保寧靑淵驛定配等,入啓矣。追聞孝源,曾前寓居之鄕,與保寧接界云,臣等,初不致察,不勝惶恐。配所單子中,改付標以入之意,敢啓。傳曰,知道。
又以弘文館言啓曰,本館下番修撰金昌集,連日入直之餘,重得寒疾,症勢非輕,僵臥直廬,而修撰尹德駿,呈辭,副修撰金盛迪,亦有病故,朴泰萬,陳疏受由,皆不入來替直,其在事體,極爲苟簡。修撰尹德駿,副修撰金盛迪·朴泰萬,竝卽牌招,以爲推移入直之地,副校理洪受瀗,除授之後,陳疏不爲肅拜,亦爲一體牌招,何如?傳曰,允。
又啓曰,左承旨申懹,方爲入直矣,卽者憲府,解見任照勘公事,到院,不敢留在,卽爲出去。同副承旨李頤命,牌招入直,何如?傳曰,允。
又啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
刑曹判書徐文重上疏,伏以,臣伏蒙恩暇,奉承命書,歸省父母邱墓,榮耀極矣。臣誠感激,不知所以圖報之地,第此給馬之命,出於格外,有非微臣所敢承當者,況客使纔還,驛路之役,異於前日,臣以私行,尤不當乘馹往來。伏乞聖明,亟收給馬之命,以安私分,不勝幸甚。批答在上燼餘
上在昌德宮。停常參·經筵。
傳于左副承旨尹世紀曰,大臣·備局堂上引見。
熙政堂引見入侍時,南龍翼啓曰,頃因大臣陳達,專經文臣年限,令該曹改定式稟處事,允下矣。專經年限,三十六歲以前被抄,至三十八歲減下者,乃是近例也。或云登科有早晩,勞佚實涉不均,被抄早者,限以四十歲,晩者,限以四十五歲,宜當云,而舊規,不可全沒,新式,不宜煩瑣。登科之人,三十六歲以前者,被抄,三十七歲以後者,勿抄事,竝依前例,至於減下,則勿論被抄早晩,竝於四十一歲,減下,何如?上曰,勿論登科早晩,限四十歲減下,宜矣。以上燼餘移謄
掌令趙儀徵所啓,請還收內官崔尙仰·朴斗卿等職牒還給之命。上曰,勿煩。又所啓,臣等於昨日開坐時,有一持縗女人,呈狀號訴,以爲其夫崔繼雲,被打於其隣居出身鄭起漢,仍爲致死,而當初檢驗時,誤錄實因,不得成獄,多所呼冤。臣等,取見其推案,則多有可疑之端,蓋彼此自明之言,俱不可取信,而第其中事干李命元之招,有曰,聞其弟進元之言,繼雲,昏倒庭中,扶入,內房云,若無毆打之擧,豈有倒地之理?可疑者,一也。崔家發狀之後,起漢,慮其殞命,符同獄卒,至於逃躱,果無身犯之事,必無亡命之理,可疑者,二也。且考初檢屍帳,則傷處懸錄中,緊語四五字,有刀割改書後,不押印處,可疑者,三也。獄情,例多微曖,要囚理宜審克,如使繼雲,受毆而死,而卒無償命之擧,則死者之飮恨,孤寡之茹痛,已不可言,而其在按獄之道,決不可置而不問。請當該初覆官,竝從重推考,更令該曹,捉囚鄭起漢及事干各人等,嚴加究覈,期於得情,俾伸匹婦抱冤之痛。上曰,依啓。又所啓,爵賞,乃勵世之大柄,嚬笑,卽明主之所愛,而今者義州府尹蘇斗山,以一時善治之故,遽有加資之命,臣竊以爲不可也。本道狀聞,乃以治最七邑爲言,則旣與一道之最,有異,而二品之職,固是命德之崇秩,其不宜遽然濫授也,明矣。請還收義州府尹蘇斗山加資之命。上曰,加資,則還收,熟馬面給。又所啓,臣以崔繼雲獄事,當該初覆官,竝從重推考事,論啓,而兵曹判書李師命,以擬律失當爲非,臣竊瞿然也。屍帳,旣有刀改之迹,當初檢驗,事涉可疑,而臣意,則以爲鄭起漢及事干各人等,旣請更爲嚴覈,則得其實狀之後,復加論罪於檢驗之官,事體當然,故只以問備爲請矣。今者重臣,旣以爲非,臣何可晏然仍冒於臺席乎?請命遞斥臣職。上曰,勿辭。退待物論。以上朝報
大臣·備局堂上引見入侍時,領議政南九萬所啓,自甲寅年後,所江僉使,陞爲防禦使,檢飭道內沿海邑鎭戰船,而本道,無養松船材斫取之處,故備送價本於備局,備局,送于全羅,公洪等道水營,使之造船上送,其間極多弊端,本非長久可行之道,而兩道養松處,近漸乏少,本道船材,亦有難繼之慮。以此受價造送之船,漸不如前,頃日以長淵戰船,不合制度之故,公洪前水使李枝遠,啓請拿問矣。卽者海州戰船,自全羅右水營造送者,其不合戰用,又與長淵之船,防禦使·監司,連續報本司,似當依長淵例,拿問該營水使,而以造送他道戰船事,每每請拿海防帥臣,其在事體,亦甚重難。全羅右水使,則今姑推考,監造·監色等,分付本道監營,使之從重決罪,今後,則黃海道戰船改造當次,則依京畿例,各自其邑鎭,造備資糧役價,求得工匠,直送于造船處,而某處許斫之意,報本司,則自本司成給公文,似爲便當。本道,如以此爲難,則此外善處之道,自本道啓聞後,稟處,何如?上曰,依爲之。又所啓,一自禁蔘之後,三·甲及江界民人,皆以生理之難爲言,而至於江界,尤有甚焉。蓋三·甲,則邑鎭,列於江邊,把守軍,無遠處入去之事,而江界,則廢四郡,無人地境,一千餘里,入送把守者,幾至百處,四月入去,九月還歸,全廢其農業,而前日,則以採蔘,代其作農矣。到今採蔘之禁,不可弛,把守之道,不可廢,民人,實無保存之道,反復思之,未知何以處之,則爲可。且本府,以蔘貨産出之故,從前酬應於上司,應役於本道者,名目甚多。今若一依其數,使之責出於民結,則亦必有渙散之弊,前日應役中,他邑之所無,而獨在於本府者,竝爲革罷,令本道推移處之,似可。此兩款,竝爲詢問於本道監·兵使,使之論理啓聞,以爲從長處置之地,何如?上曰,依爲之。又所啓,三·甲·江界,以蔘應役名數,丙寅春,曾捧成冊,而至今因循,不得區處分付矣。到今我境禁採,旣有成命,則不可不及時稟定分付,而自此直爲處置,則其間,或不無窒碍之端,自本司詢問本道,往復停當後,啓下知委,以爲遵行之地,何如?上曰,依爲之。又所啓,頃者江界府使金夢良,報本司,以爲前府使時,江邊元把守·中把守,定將卒入送,府使到任後,撤還之軍,自願納蔘於常平廳,以爲補民役之地,故不得已依上年例,隨所納捧之,則其數,至於六十斤,何以處之云。大槪夢良到任之後,依前捧蔘於把守軍人,及聞御史下去聲息,有此先爲報本司之事,夢良,亦難免罪責。然而把守軍人,乃是孝源之所入送,而夢良,只依孝源時例,捧蔘而已,非渠之所創爲,且雖曰後時,有此報本司之事,則比孝源之隱諱採蔘,容有可恕之道矣。但所捧人蔘六十斤,勿論公用私用,不可仍給本府,依屬公之規,使之上送戶曹,宜當,而自前本司民役,皆以常平所捧蔘,充用云,則今此人蔘上送戶曹之後,凡干民役,似無從他辦出之路,自監營問於本府,丁卯一年未收之役,則以本府會付穀物,折價上下,若以偏用本府之穀爲難,則以江邊他邑穀物有裕處,分定,折給會減,亦無不可,自戊辰以後,徭役,則依江邊他邑例,收捧於田結,或烟戶,以爲繼用之地,宜當,以此分付於戶曹及本府,何如?上曰,依爲之。備局謄錄
大臣備局堂上引見入侍時,左參贊尹堦所啓,臣於待罪金吾之日,前縣監鄭昌會,累年囚禁受刑,故欲知獄情,考閱文案,則當初啓聞,出於下吏之發告,而五十餘石穀物,船運直送于其家,爲言,穀物出處,則下吏,初以爲隱結所捧,後以爲衙祿所捧,及田稅剩餘云,昌會供辭,則謂之五十餘石穀物,軍官兩人奴馬,竝逐朔會減料米收合者,而欲貿軍器所用,鄕校祭器,出給者云。臣曾爲濟州牧使,詳知本縣結數之些少,故取考戶曹濟州三邑收租案,則癸亥所捧田稅,未滿數十石,其所謂剩餘云者,必無是理,下吏之構虛誣陷之狀,判然無疑,而不敢無端陳達。且昌會之子擊錚,覆啓判付內,如有一毫冤枉之端,則一向加刑,亦非審克之道,更令本道,査覈啓聞後,稟處之命,故以待其査啓矣。今日詣闕時,適見其査覈覆啓,則亦多有疑端擧論之事,而以其無可據援證,仍請加刑贓律,有監守自盜,枉法不枉法之別。昌會,設有私用穀物之事,若是應急會減之物,則固不犯於自盜之律,而抱冤莫伸,終死獄中,則恐有傷於聖上好生之德,似當令該府,更査而稟處矣。上曰,下吏輩誣陷的實,則其子擊錚,蓋由於此矣。稱冤之端,不無其理,大臣之意,何如?領議政南九萬曰,田稅剩米,多數取用,則罪固罔赦,而若以軍官奴馬料,收合用之,則直以贓法治之,亦涉冤枉。尹堦爲判義禁時,旣詳其獄事,且考閱該曹文案,有此陳達,不可不更爲明査處之矣。上曰,依爲之。以上禁府謄錄
有政事。
兵批,以李行登爲所江僉使。吏批,政無之故不書
尹世紀,以都摠府言啓曰,入直軍士,中日習射,限勅使回還間,啓請姑停矣。今則旣已回還,今日爲始,入直軍士,中日習射,請出標信。傳曰,知道。
嚴緝,以義禁府言啓曰,李惠疇,更推後,上裁啓請,判付內照律施行事,判下矣。惠疇所坐,出於無識,施以削版,則似當,而律文,別無襯著可擬之律,不得已以不應爲事條,照入之意,敢啓。傳曰,知道。
傳于申懹曰,慶尙監司,以固城居私奴金禮男等十三名渰死事狀啓,渰死人等,恤典擧行。
行吏曹判書呂聖濟上疏,伏以,臣之孼弟賢齊,以曾任監牧官時事,方在就理中,至於議讞,必在首席,臣有應避之嫌,臣何敢晏然仍據乎?且臣之眼病,決不堪金吾之任,同朝之所共知,而嚴旨再下,黽勉出仕,連赴坐衙,考閱文案,瞳子疼痛之症,漸至添劇,有若沙石磨戛,日夜叫苦。若不及時解職,閉眼調治,則將必至於失明之境,醫工,極以爲慮。臣之切迫憂悶,雖不足恤,許多査啓及文案,亦無以考察,如此而可任王府奏讞之任乎?揆以公私,俱極狼狽,不得不疾聲呼籲,以伸悶蹙之懇。伏乞聖明,俯諒決難堪任之狀,先遞臣兼帶判義禁,俾無失明廢事之患,千萬幸甚。答曰,省疏具悉。呂賢齊事,當缺議讞,卿其勿辭,調理察職。燼餘
上在昌德宮。停常參·經筵。
巳時,太白見於未地。申時日暈。
下直,機張縣監成德望,新寧縣監黃爾明。
持平崔錫恒啓曰,昨日筵中同僚,以崔繼雲獄事檢驗官擬律失當,引避退待,榻前陳啓,雖不得聯名,當初臣旣發論,至於擬律差輕,亦出於臣之意見,則難冒之勢,與同僚無異,請命遞斥臣職。答曰,勿辭。
大司諫徐宗泰,司諫金澋,正言金洪福·兪命雄啓曰,請還收罪人韓錫祚減死定配之命,更令該府,嚴鞫得情,考律處斷。啓辭見上答曰,勿煩。
大司憲申琓,掌令趙儀徵,持平崔錫恒啓曰,請還收內官崔尙仰·朴斗卿等職牒還給之命。啓辭見上答曰,勿煩。以上燼餘移謄
謝恩,都承旨尹趾善,掌令權恒,判決事崔渲,所江僉使李行登,直講鄭善鳴,禮曹佐郞鄭澔,戶曹佐郞李萬齡。
政院啓曰,昨日憲府照律六事,正言兪命雄八緘答未到,不爲照勘事,本院書吏及憲府書吏,俱以解見任,書出朝報,事極可駭。當該書吏,令攸司從重推治,何如?傳曰,允。
明日仁政門朝參時,初嚴,卯初三刻,二嚴,卯初二刻,三嚴,辰初一刻,開門,罷漏後。
傳曰,憲府之請推檢驗官,亦有意見,以此多官之一時引避,實涉紛紜,前後避嫌臺官,竝勿退待事,分付。
假注書閔震炯書啓,臣承命馳往坡州花山村左議政趙師錫所住處,傳諭聖旨,則以爲卽者近侍,又復遠臨蓬蓽之下,傳宣聖敎,十行綸綍,辭旨勤懇,開釋之極,慰諭備至,有若慈父之詔子,伏地莊誦,感涕無從,第臣之所遭,實非等閑咎謗之比,流播之言,尙今未息,何可諉以經年,而晏然於心乎?已敗之地,不宜再蹈,難進之勢,視前有加,今若冒沒更入,則其必有貽累於淸朝者,大矣。不專爲微臣一身之汚衊而已,此臣所以終不敢奉承明命者也。當以一疏,陳暴下情云矣,敢啓。傳曰,知道。
京畿監司金德遠,勅使祗送後入來。
開城留守書目,勅行,廾三日發向金川事。
府前啓,李惠疇削版事,停啓。
兵曹,行副司直黃玧,今月卄四日身死,曾經臺侍。啓此人,卽爲國死節人黃一皓之子也。聞其白髮偏親,在堂,而遽爾長逝,言念情事,予甚惻然。其在矜恤之道,不可循例別致賻而止,令該曹,喪葬諸需,優厚題給,以表予意。
黃海監司書目,金川,呈以吏曹參判朴世采辭職上疏上送事。啓。答曰,省疏具悉卿懇。天官佐貳,不宜久曠,卿其安心,勿爲撝謙,從速上來察職,以副予意。以上朝報
尹世紀,以都摠府言啓曰,副摠管李慣,除標信,漢城府坐起進去之意,敢啓。傳曰,知道。燼餘
上在昌德宮,停常參·經筵。
辰時,日暈右珥。申時,日暈左珥。
右承旨李思永,以成均館官員,以知館事意啓曰,人日課製,前以無故日退行事,啓稟允下矣。今月二十七日設行之意,敢啓。傳曰,知道。以上燼餘移謄
謝恩,獻納李玄紀。
今月卄三日引見時,兵曹判書李師命所啓,卽聞筵臣之言,崔繼雲獄事,屍帳中實因懸錄處,刀擦改書,不爲打印云,事極可駭。殺獄之肯綮,只在實因,而如是用奸,則其時檢屍官員,不可推考而止,似當拿問究覈其虛實而處之。左副承旨尹世紀曰,拿推者,當爲幾人耶?李師命曰,初覆檢屍官員,及刑吏忤作等,皆當拿問矣。上曰,殺獄虛實,只在實因,而有刀擦用奸之事,則初覆檢屍官員,不可推考而止,官員及刑吏·忤作等,竝拿問査覈處之。
上曰,自前節製,人日,三日,七夕,九日,一年凡四巡,而近來當日有故,則請於其月內退行,仍不設行之時,頗多,事甚未妥。今番人日節製,亦爲啓請退行,勿如前日之仍廢,必於今月內設行,此後諸節製,雖當日有故,必於其月內,退行,可也。禮曹判書南龍翼曰,今番人日有故,請退矣,上敎如此,當於今月內設行,此後亦當依此擧行耳。上曰,依爲之。
司諫院,觀察使薦,李德成·金萬吉·嚴緝,節度使薦,金重三·張漢相·禹弼漢。
禮曹參議申曅上疏。大槪,喪戚之餘,猝患寒疾,症似類中,幾至死境,僅僅交印之後,始得舁載來到城外,而所受密符,無緣親納於政院,乞治臣罪,仍遞臣職名,俾得安意調治,以尋生路事。入啓。答曰,省疏具悉。爾其勿辭,調理察職。
副提學崔錫鼎上疏。大槪,敢陳位宁六箴,以效芹曝之忱事。入啓。答曰,省卿疏辭。繼覽六箴,摠是憂憂之誠,切至之論,予甚嘉尙,可不置諸左右?朝夕省察而服膺焉。
備忘記,今下虎皮一令,副提學崔錫鼎處,賜給,以表予嘉奬之意。
伴送使書目,勅行,二十三日瑞興止宿事。
慶尙監司書目,臣有循私蔑法之事,首實仰瀆,請削臣職,仍治臣罪事,上疏上送事。啓。答曰,省疏具悉。事有妨碍,貽書通議,不是異事,至以循私等語,自爲引罪,不其太過乎?卿其勿辭,從速察職。
禁府啓目,前監牧官韓德優元情云云,泛稱遲晩,刑推,何如?啓。除刑推議處。
禁府,洪胄煥,報恩含林驛,徒二年定配。啓。
禁府,李高尙·金挺震·高天授·姜達權·朴尙完·金時夏·吳重烈·趙昌烈,拿囚。啓。以上朝報
右承旨李思永啓曰,左議政上疏批答,遣史官傳諭事,命下矣。今已夜深,待明日開門傳諭之意,敢啓。傳曰,知道。燼餘
辰時,上御仁政門朝參,行都承旨尹趾善,缺右副承旨尹世紀,缺大司諫徐宗泰,假注書朴見善,缺等,入侍。徐宗泰所啓,請還收罪人韓錫祚減死定配之命,更令該府,嚴鞫得情,考律處斷。上曰,勿煩。大司憲申琓所啓,請還收內官崔尙仰·朴斗卿職牒還給之命。上曰,勿煩。嚴緝所啓,崔繼雲獄事,初檢覆官及刑吏等,旣有拿處之命矣。殺獄要緊,只在於實因,而實因懸錄處,刀擦改書,又不踏印,則事甚可疑。該曹,終不覺察,難免其責,該曹當該堂上,從重推考,何如?上曰,依爲之。以下缺尹趾善所啓,臣聞兵曹判書李師命,陳達於榻前,親行閱武,以春秋定式爲之云。蓋親行閱武,出於詰戎之意,似不可廢,而近年以來,人心危疑,都監習陳,雖不時定行,尙有騷屑,若以春秋定爲親閱之擧,則臣未知其可也。竊有區區憂慮,敢此仰達。上曰,閱武之意,誠非偶然,今此所陳,似爲過慮也。燼餘
上在昌德宮。停常參·經筵。
下直,扶安縣監成碩藎,橫城縣監曺武勛,慶源府使南聚星,彌串僉使朴廷豪,南桃萬戶羅俊伯,梨津萬戶張世良,吾老梁萬戶廉士吉。以上燼餘移謄
京畿監司書目,坡州,呈以左議政趙師錫上疏上送事。啓。答曰,省疏具悉卿懇。已竭心腹之辭於別諭矣。謂卿諒此予誠,不日造朝,而丐免之章,出於料外,無乃抑有不安難進之嫌而然耶?是何君臣間情志之不孚,一至此哉?缺然慙恧,益切于中,實不知所以爲諭也。噫。自古大臣去就,關係安危,矧今輔相弼違捨卿莫可,其不宜一向邁邁,袖手恝視也,決矣。卿其須體至意,安心勿辭,幡然上來,以濟時艱。仍傳曰,遣史官傳諭。
謝恩,護軍兪命龍,軍資直長宋光浚。
工曹判書申汝哲辭職上疏。入啓。答曰,省疏具悉卿懇。安心勿辭,調理行公。
副校理洪受瀗辭職上疏。入啓。答曰,省疏具悉,爾其勿辭察職。
伴送使書目,勅行,卄四日黃州止宿事。
昨日朝參時,右副承旨嚴緝所啓,崔繼雲獄事,初檢覆官及刑吏等,旣有拿問之命矣。殺獄要緊,只在於實因,而實因懸錄處,刀擦改書,又不踏印,則事甚可疑,該曹終不覺察,難免其責,該曹當該堂上,從重推考,何如?上曰,依爲之。
大司憲申琓所啓,請還收內官崔尙仰·朴斗卿等職牒還給之命事。具辭見上答曰,勿煩。
傳曰,召對爲之。入侍,承旨嚴緝,玉堂崔錫鼎·朴泰萬,假注書朴泰恒,史官宋相琦·金時傑。
領議政南九萬,戶曹判書柳尙運,請對入侍。
昨日朝參時,領議政所啓,臣見禁府,李惠疇·洪胄煥等照律公事,則亦有可疑者,故敢達。洪家庶女,求之者,惠疇,而許之者,胄煥也。卜其不當卜之妾,若爲惠疇之罪,則許其不當許之女,亦爲胄煥之罪,胄煥,費辭發明者,不但爲惠疇地,實欲以圖免自己之累名也。禁府,以挺身擔當,爲胄煥之罪目,似非情實矣。且禁府,若以節節欺誣爲罪,兩人飾辭自明之狀,少無異同,而原其罪犯,則惠疇爲本,胄煥乃其證左也。今惠疇,則奪告身,胄煥,則至於杖八十徒二年,輕重倒置,殊涉未安矣。惠疇,則自上特命削版,以懲其無行之罪,事體誠爲合當,而比之胄煥所坐之律,則猶似輕歇矣。上曰,大臣之言,然矣。惠疇·胄煥,以同律照入,可也。
都承旨尹趾善所啓,當初以李孝源事,至有發遣御史按覈之擧,臣竊疑朝家處分之太重矣。旣遣御史,査得實狀,則輕重間,當以本罪勘斷,而該府,捨而不論,只施詐不以實之律,殊甚不當。禁府當該堂上,從重推考,改照律,何如?上曰,尹趾善,以李孝源照律輕歇爲言,大臣之意,則以爲,何如?領議政曰,再昨引見時,諸臣,以愼賞明罰之語,有所仰達者,其時,臣亦欲以李孝源處置太輕之意,上達,而但判義禁呂聖齊,曾以此事,問於臣,臣曰,孝源之罪,欺罔爲大,律文,何如?聖齊曰,律文,則對制詐不以實,杖一百徒三年之外,更無相近者矣。臣曰,律文如此,則該府,似當從律文云,而以此等說話,旣相酬酢,故不敢更達重處之意,次且而退矣。今承下詢,不敢不直陳所見。乙丑年生事後,我境禁採與否,朝家,不曾明白分付,江界府大小之役,皆用蔘貨事,廟堂欲爲變通,收捧成冊,而因循至今,尙無指揮之事,孝源,不更稟報,依前受蔘,則非矣。廟堂,亦有慢令致欺之失,今不可以許採,全然歸罪於孝源,而但渠於生事後,入送把守軍採蔘收捧,如彼狼藉,而以一切禁採樣,隱匿本情,公然牢諱,自明之說,不啻丁寧。臣於當初請遣御史査治爲言,則人臣之罪,莫大於欺君,且邊地之事,異於內邑,似不可尋常徒年之律,定罪矣。諸葛亮之處李嚴,以其書疏迷罔,廢爲民徙邊,終身不復,魏太武之殺翟黑子,不以其受布,而以其隱諱也。以此言之,邊邑官吏,誤事推問之後,更爲欺隱者,其罪甚重,國朝用法,務尙寬厚,若置之死地,則雖或過矣,何可循例處之乎?上曰,我境禁採,雖無明白分付之事,然而欺罔之罪,誠極無狀。禁府堂上,則只從律文,亦不必爲責,而李孝源,則大臣所達,如此,邊遠定配,可也。領議政南九萬曰,事係邊邑,以邊遠充軍,定律,何如?上曰,充軍,可也。左副承旨尹世紀曰,李孝源,以充軍論斷,則限年與不限年,當爲定奪,何以爲之乎?上曰,不限年充軍,可也。
吏曹判書呂聖齊上疏。大槪,臣之情勢,萬分難安,有不敢晏然於職次者,冒死呼籲,臣之本職及兼帶判義禁,亟許罷免,以正臣罪事。入啓。
慶尙監司書目,陝川郡守鄭載大,今月卄日身死事。
廣州留守書目,副摠管尹深,病重上去不得事。啓遞差。
禁府,李松全拿囚。啓。
知義禁金禹錫上疏。大槪,賤疾猝㞃,且有難安情勢,懇乞鐫臣所叨本兼職名,以幸公私事。入啓。
副修撰金盛迪上疏。大槪,臣情迹難安,病勢益苦,斷無復起供仕之望,乞削臣職,以謝物議,以安私分事。入啓。
反庫御史兪得一,入來。以上朝報
備邊司啓辭,會寧·慶源開市,旣已完畢,依例令承文院撰出回咨,付送於前頭使臣之行,何如?答曰,允。備局謄錄
戶曹判書柳尙運所啓,江界江邊元把守,則以把守爲重,而兼爲採蔘,中把守,則雖以把守爲名,而其實,則爲採蔘也。以江界新府使金夢良所報備局者,觀之,把守軍,每人二三錢所捧,合爲六十斤,則人數,亦可推知矣。若只爲把守,則軍人之數,豈至於若是許多乎?其爲採蔘,明白無疑,而朝家,以其不爲定式之故,不爲直斷以許採之律,乃以欺罔爲罪,若以無定式而不可罪,則采蔘與否,初何必按覈?設令孝源,豫料朝家處分之出此,而無欺罔之事,則采蔘一款,亦當全釋而不之罪耶?乙丑査使時,擧國臣民之憤痛如何,而日月漸久,人心解弛,發現之後,又不以其罪,罪之,其罪律之輕重,朝家業已酌處矣。然臣淺見,若不以許蔘爲其罪目,則將恐此後邊上之人,不知許蔘之爲罪,而無懲戢也。且金夢良,頃者報備局措辭中,以爲把守軍人之往來道路,目見蔘苗,不得采云,江界之地,雖曰産蔘,若多産路傍往來之人,如是采〈之〉則豈有冒死犯越之人乎?後時之報,雖出於爲前官之地,而其言之誣罔,至於如此,則其在事理,朝家不可任其欺慢,而置而不問,故敢此仰達矣。領議政南九萬曰,前番御史朴泰萬書啓,有江界一府之人,盡許入送采蔘之言,而孝源元情,極口發明,牢諱實狀,臣痛其欺罔朝廷,請遣御史査覈,而至於許采事,朝廷,雖無我境許采意,而不及下明白禁令,且江界民後〈?〉,專用蔘貨事,廟堂欲爲變通,使之成冊送備局,而因循至今,未有定式,此實廟堂不早善處之失也。臣自乙丑以後,長在相職,自爲待罪之不暇,何敢全然歸罪於孝源乎?以此昨日,只達孝源欺罔之罪矣。今聞柳尙運之言,事理合當,孝源充軍罪目中,許蔘之罪,更爲添入,似可分付於義禁府,何如?上曰,依爲之。
義禁府啓曰,李惠疇·洪胄煥以同律照入事,傳敎矣。李惠疇,卽爲還囚之意,敢啓。傳曰,知道。以上禁府謄錄
尹世紀,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,副摠管李慣,除標信漢城府坐起進去之意,敢啓。傳曰,知道。
又以御營廳言啓曰,本廳三番黃海道別馬隊四十九名,已爲逢點整齊矣。來二月初一日與二番別馬隊,替代〈後〉舊軍放送之意,敢啓。傳曰,知道。
又以兵曹言啓曰,觀察使薦,例於正月爲之,而判書臣李師命,遭服制,今月內,未得出仕,不得議薦之意,敢啓。傳曰,知道。燼餘
上在昌德宮。停常參·經筵。
自如察訪李泰煥,差使員還下去。
下直,穩城府使朴慶後,金堤郡守尹彙善,森森坡萬戶金平益,光山萬戶李璋。
謝恩,執義李善溥,司饔奉事李延世。
答知義禁金禹錫疏曰,省疏具悉。卿其勿辭察職。
禁府,李惠疇,拿囚。啓。
伴送使書目,勅行,卄五日平壤止宿事。
同副承旨李頤命上疏。大槪,嚴召之下,不得不承牌入來,而顧臣情理,煎迫,無望供職,乞蒙恩遞,以幸公私事。入啓。答曰,省疏具悉。爾其勿辭,救護母病。
禁府都事柳德玉,罪人拿來事,永平地出去。
假注書沈枋,出使,代金珽。
院啓,判決事崔渲,迂不練事,名論素輕,詞訟之地,決難堪稱,除目之下,物情未允,請判決事崔渲,遞差。答曰,遞差事,依啓
內醫院官員,以都提調·副提調意啓曰,近來兩南封進靑大竹,漸不如前,取瀝甚少,每有難繼之患矣。來二月朔兩南靑大竹,纔已來納,而瘦細枯黃者,比前尤甚,事甚可駭。當該封進官,竝先罷後推,監司亦難免不能檢飭之失,慶尙·全羅兩道監司,竝推考,何如?傳曰,允。
罷推現告,潭陽府使崔商翼,三嘉縣監曺徵漢。
府前啓,請還收內官崔尙仰·朴斗卿等職牒還給之命事,啓辭見上入啓。
司憲府,觀察使薦,愼景尹·李弘迪·李東郁,節度使薦,李道源·李夔·李夏楨。以上朝報
召對入侍時,參贊官崔錫鼎所啓,金帛徵贖,前史亦有除之者,卽今三法司禁亂徵贖,都民多有疾怨之事,似當變通矣。上曰,禁亂徵贖變通事,曾有議定矣,何至今不爲施行耶?領議政南九萬曰,丙寅夏間,臣曾與領敦寧府事金壽恒,相議講定節目,未及入啓,臣奉命赴燕矣。其後臺官,以爲憲府贖木,臺官,不得自爲處斷,歸之於戶曹,有若戶曹之屬司,事體未安,且以不信臺臣,爲言,至於啓辭請寢,故金,以從後議處,稟啓而停止云矣。臣意,則禁亂徵贖之爲弊於都民,固不可勝言,而雖以臺官事體言之,自爲出禁,自爲徵贈,計數折價,又自分給於下人,煩瑣冗雜,實非執法澄淸之官,所親行者。今令戶曹收捧,供給憲府,若爲戶曹,爲屬於憲府,則可矣,憲府,豈爲見屬於戶曹之嫌乎?且自用贖木,易致人言,歸之戶曹本意,臺官自尊而遠嫌,實非不信臺官,有所操切之意,而論議如彼,不敢更請矣。然必欲革都民之弊端,不可不以此事爲先矣。上曰,禁亂徵贖之弊,言之已久矣。不可不變通,從速定式施行,俾無民弊,可也。以上備局謄錄
義禁府啓曰,江界府使金夢良,拿來事,命下矣。依例新府使交代後,拿來,何如?傳曰,允。以上禁府謄錄
上在昌德宮。停常參·經筵。
下直,長鬐縣監崔斗天,長城縣監李萬程,結城縣監朴凝慶。
謝恩,護軍洪萬鍾。
都承旨尹趾善上疏。大槪,被人譏斥,決難晏然於通列,亟罷臣職,以爲妄言者戒事。入啓。
備忘記,居首幼學崔煊,直赴會試,之次生員朴來朋,給一分,三下生員沈瀜·李煜,幼學金就礪·李命相,進士閔應龜,各紙四卷,筆五柄,墨三笏賜給。
吏曹啓曰,守令有闕,政事,取稟。傳曰,當日爲之。
假注書金珽,改代任舜元。
全羅監司書目,都事李允修,受由歸家,久不還任,罷黜事。
假注書沈枋書啓,臣承命馳往于坡州地花山村左議政趙師錫所住處,傳諭聖批,則以爲臣之情勢,決難更進,瀝血陳懇,冀蒙矜許者,誠出於千萬不獲已,而卽者史官,又復馳臨,諭以聖批,責厲敦勉,肅且溫矣,承命悸恐,罔以自容。臣雖無狀,旣非木石之冥頑,則亦豈不知感激殊遇,鞠躬盡瘁之義哉?第臣所被之謗,已到鑠骨之域,旣退之身,斷無復入之望,前後辭章,悉暴無餘,而亦有何說,更可煩縷?迷固之性,終不可變,席藁田廬,祗俟譴罰之行云矣,敢啓。傳曰,知道。
答都承旨尹趾善疏曰,省疏具悉。卿無所失,勿辭從速察職。
今月二十六日,領議政召對入侍時,江界府使金益良,拿問定罪事,定奪。
校理兪得一上疏。大槪,敢暴區區私懇,乞遞職名,歸覲老父,附陳窽見,仰備財擇事。入啓。答曰,省疏具悉。疏陳之辭,令廟堂議處,爾其勿辭,往省馬。
持平李玄祚啓曰,庸碌如臣,濫叨言責,黽勉隨行,含黙度日,絲毫無補,愧懼徒切,卽者都承旨尹趾善,疏陳李孝源依律失當之事,而以終不請改,咎責臺閣甚嚴,臣私心自反,一倍慙恧。夫孝源所坐,邦憲至重,而情狀旣露,罪止徒配,則随卽論執,臺體當然,而臣新入生疎,未嘗委折,紏覈之論未發,加律之命已下,尸職之罪,臣旣自知,人言之來,固所難免,臣何敢一刻抗顔於臺席乎?請命遞斥臣職。答曰,勿辭,退待物論。
正言金洪福啓曰,臣卽伏見都承旨尹趾善疏本,以法官之不爭李孝源事,重加非斥,臣於此,實不勝瞿然慙恧之至。夫孝源之罪係難赦,律歸從輕,揆諸國法,大是失當,故臣亦嘗與一二同僚,發言於公坐私次,而務欲詳審,因仍到今,終使近臣,替執法之役,不職之責,臣猶自訟。今其疏論,語緊責峻,緘默巽軟之罪,實無所自逃矣,何可一刻抗顔於言議之地乎?請命遞斥臣職。答曰,勿辭,退待物論。
大司憲申琓,掌令趙儀〈徵〉·權恒,持平崔錫恒啓曰,臣等,卽伏見都承旨尹趾善疏本,則以李孝源擬律失當,有所論列,而咎責言地,辭意嚴截,臣等,不勝瞿然也。蓋該府所擬之律,物議,皆以爲太輕,而其在論事之體,必得考見前後文書,然後方可議啓,商確之除,未免差遲,循默之斥,烏得免乎?臣等,俱以無似,忝居臺席,碌碌隨行,無所裨補,終使執法之論,先發於喉司之臣,不職之責,至此極矣。不可一刻苟冒於職次,請命遞斥臣職。答曰,勿辭,退待物論。
大司諫徐宗泰,司諫金澋,正言兪命雄啓曰,臣等卽伏見都承旨尹趾善疏本,以李孝源擬律之失,法官不卽爭論,深加非斥,臣等不勝慙懼之至。金吾奏當舍其現發之本罪,終用徒配之律,臣等之意,固以爲訝,亦嘗以此發言酬酢於僚席間,而務欲詳審,自致遲延,因而有朝家改處分之擧矣。今者宰臣疏論,辭意嚴截,臣等含默不職之罪,實所難逭,何可靦然仍處於臺席乎?請命遞斥臣等之職。答曰,勿辭,退待物論。
禁府,李孝源,龍川不限年充軍。啓。
府前啓,請還收內官崔尙仰·朴斗卿職牒還給之命。具辭見上新啓,長城縣監李萬程,爲人昏妄,且多酒過,曾任湖邑,多有怪駭鄙瑣之誚,及授本職,物論譁然,而佯若不聞,冒沒辭朝。如此之人,不可畀以名邑,重貽民弊,請命罷職。槐院分館,爲士夫出身之初階,從前簡擇,極其詳愼,而今者被抄之人,多有冗雜之譏,物情譁然,久而未已。請上博士,掌務官罷職,仍命他官改分館。竝引嫌而退。過於詳愼,不卽陳啓,執法之論,竟出他人,揆以臺體,勢難在職。請持平李玄祚,大司憲申琓,掌令趙儀徵·權恒,持平崔錫恒遞差。答曰,不允。李萬程曾任玉果也,其時臺臣,以不治之狀,有所論列,而或慮風聞之爽實,特下先罷後推之命矣,及見緘辭,必是土豪輩誣陷之致,故卽爲分揀耳。今此啓辭中,曾任湖邑云者,似指此事,而旣知其寃狀,不得允從也。勿煩。處置事,依啓。以上朝報
戶曹啓曰,右議政李䎘,癸亥年恩賜田畓,時未准受矣。公洪道保寧縣數外官屯畓,二結九十五負一束,牙山縣數外官屯畓,二結八十二負五束,自本家望呈願受,依例折給,何如?傳曰,允。以上戶曹謄錄
上在昌德宮。停常參·經筵。
禁府都事吳遂大,前黃州兵使睦林奇,拿來事,出去。
靑巖察訪尹以壽差使員上來。
謝恩,判決事洪萬鍾,護軍李儀徵。
吏曹啓曰,臺諫有闕,政事,取稟。傳曰,過國忌後爲之。
禁府都事柳德玉,罪人金五明,拿來。
禁府啓目,初檢官李齊尙,覆檢官權尙㺫等,元情云云,竝只刑推,何如?啓姑停刑推議處。
假注書朴泰恒改,代金以壽,任舜云改,代金斗南。以上朝報
備邊司啓辭,上年失稔,專由於水災,故峽邑及近江之地,蕩析無餘,今當春初,飢窮特甚,將未免餓殍載路之患云,不可不別樣救恤。京畿尤甚中尤甚,富平·陽川·衿川·砥平·積城·永平·朔寧·加平等八邑,江襄道尤甚中尤甚,原城·安峽·平康·江陵四邑,今春大同及田稅,竝令捧留本官,以爲賑給之資,似不可已,以此意,卽爲分付於兩道及該曹該廳。今春公洪道以上飢饉之憂,無異於曾前凶荒之歲,而國儲蕩然,移粟無處,坐視飢窮,無所措手於濟活之策,誠甚悶迫。常平賑色所儲,雖甚些少,亦不可全無料理救急之事,令該廳急速講究,隨其最急處,參量賑給之意,分付,何如?答曰,依啓。備局謄錄校正南鶴宗。日記廳郞廳南鶴老。
上在昌德宮。停常參·經筵。
自辰時至申時,日暈。
傳曰,明日諸承旨持留院公事,入侍。
伴送使書目,勅行,二十六日肅川止宿事。以上朝報
上在昌德宮。停常參·經筵。
自辰時至酉時,日暈。
漢城判官李舜岳,戶籍藏置事,江華出去。
下直,神光僉使崔柑,宣沙浦僉使李鳳徵,助羅萬戶趙時華,彦陽縣監趙之陽,全羅兵虞候黃鑌,高原郡守金光遠。
謝恩,潭陽府使李日翼。
京畿監司書目,坡州呈,以左議政趙師錫上疏上送事。啓。答曰,省疏具悉卿懇。前後之批,已竭至意,而情志未孚,不惟遐心之難回,今以疏辭觀之,不覺驚駭痛心也。噫,自有國家以來,爲君上而酷受人臣之誣辱者,未有如今日之所遭也。一之已極凶慘,況疑謗益深,轉展浸淫,無所不至者,其爲設計,不但在於排擯大臣而已,此正古人所謂是可忍也,孰不可忍也?在大臣爲國慮患之道,直陳無隱,可也。顧乃一向退縮,只自丏免,徒增凶人之奸計,駸駸然尤無所不至矣,以卿體國之誠,胡不念及於此耶?玆遣近侍,申誥予意,卿其安心勿辭,畢陳所蘊,以解予鬱結之心。仍傳曰,遣史官傳諭。
朗善君俁箚子。大槪,列聖御製添修之命,猥及於臣身,決難承當,冒死陳懇,伏乞聖朋,極遞主管堂上之任,回授可堪之人事。入啓。
刑曹判書徐文重上疏。大槪,略陳崔繼雲獄事曲折,乞遞臣職,仍令該府考律更檢,以重獄體事。入啓。
判義禁呂聖齊,知義禁金禹錫聯名上疏。入啓。答曰,省疏具悉。一時相規之言,不必深咎,卿等,勿辭,從速察職。
傳曰,下直守令及僉使虞候,留待引見。
全羅監司書目,龍潭縣令李稹,今正月二十三日身死事。
答朗善君箚曰,省箚具悉。卿勿過辭,依下敎斯速擧行。
應敎李墪辭職上疏。入啓。答曰,省疏具悉。旣往之事,不必追咎,爾其勿辭,從速察職。
答刑曹判書徐文重疏曰,省卿疏辭。別無所嫌,安心勿辭,從速察職。
禮曹啓曰,各陵展謁,春則二三月,秋則八九月,恒式取稟事,曾已定奪矣,今春展謁,定於何陵,而擇日於何間乎?敢此仰稟。傳曰,祗謁寧陵,禮所當先,況予受服於敬思殿,擬於喪制未畢之前,瞻拜展哀矣,事故跬礙,迄今未行。其爲情禮之欠缺,已不可言,而追慕愴感,一倍耿結,寢食靡安,未敢頃刻而忘于懷也。今春展謁,決不可已,以今月念間晦前,推擇以入,而此時民弊,亦不可不慮,所經道路,除大段傾險處外,切勿修治,植炬,依前亦勿措備事,另加申飭于該道。
禮曹,知敦寧李敏敍,當日卒逝,自今月初三日停朝市。啓。
今日下直守令引見時,禁府堂上牌招,今日內開坐事,定奪。
同副承旨李頤命上疏。入啓。踏啓字。
今日諸承旨,持公事入侍時,伊川府使柳星老改差,其代,今日政差出,同副承旨李頤命,遞差之代,亦爲差出事,定奪。
判義禁呂聖齊,知義禁金禹錫牌不進。
傳曰,罪人旣已拿來,不可不趁卽推問,而因一時相較之言,過自引嫌,尙不開坐,殊甚未妥,更爲牌招,以爲今日內問啓之地。
謝恩,左副承旨李思永,同副承旨嚴緝。
有政。以洪萬容爲大司憲,李畬爲大司諫,沈枰爲司諫,安圭爲掌令,尹世喜·沈權爲持平,沈相爲正言,宋疇錫爲龍潭縣令,柳命天爲江界府使,權持爲掌令。
傳曰,正言加望。加望,林渙·南弼星,末望落點。以上朝報
義禁府啓曰,罪人金五明,拿來時,本府都事,捜得其戶口三張中,多有變幻可疑處,故問目末端添入,捧招以入之意,敢啓。傳曰,知道。以上禁府謄錄
有政事。
吏批,以洪重夏爲檢閱,申琓爲平川君,尹世喜爲持平,沈相爲正言,安圭爲掌令,沈枰爲司諫,宋疇錫爲龍潭縣令,洪萬容爲大司憲,李畬爲大司諫,沈權爲持平,李鳳朝爲戶曹正郞,柳命天爲江界府使,黃欽爲副校理,柳挺輝爲梁山郡守,李玄錫爲承旨,李彭壽爲伊川府使。
上在昌德宮。停常參·經筵。
下直,平坡察訪黃震耉。
謝恩,伊川府使李彭壽。
政院啓曰,近日憲府無行公之員,連以監察茶時,事甚未安,在外人員外,呈告未肅拜人員,竝卽牌招察任,何如?傳曰,允。
又啓曰,今日賓聽日次,而諫院無來待之員,在外人員外,呈告未肅拜人員,竝卽牌招,何如?傳曰,允。
禮曹啓曰,寧陵展謁,以今月念間晦前,推擇以入事,命下矣。吉日令日官推擇,則今二月二十日平吉,二十二亦吉,而此兩日,與二十四日國忌相値,事多妨礙,此外晦前有拘忌,無他吉日,而三月初六日,爲吉云,何以爲之,敢稟。傳曰,所謂晦前拘忌,卽爲列書以入。
又啓曰,以陵行擇日草記,傳曰,所謂晦前拘忌,卽爲別書以入事,命下矣。依聖敎拘忌日子,別單書入之意,敢啓。傳曰,知道。絶體,平無害,似當以此日擧行,而曾在甲寅,出還宮,以五日磨鍊,則三月初一日,當爲還都,而其日國忌齋戒相値,似有妨礙,二十六日,與大叚拘忌有異,以此日爲之,可也。
昨日諸承旨,持公事入侍時,都承旨尹趾善所啓,臣待罪吏曹時,與三堂上會坐,前後罷官守令,準朔停當之際,臣以李世甲,則新監司,書通罷黜,而以狀啓觀之,似是棄官,仍置於準朔之類矣。朴泰遜,雖有其時相議之事,至於陳達,誠爲猥越,而因此而自上,有李世甲前頭別歲抄勿爲擧行之敎,自上處分,實涉過中,敢此仰達矣。上曰,李世甲事,朴泰遜之陳達,似違於規例,故如是下敎矣。卿言如此,前頭別歲抄時,依例書入,可也。
備忘記,弘文館應敎姜鋧,去丁卯年月課,連三次居首,依李殷相·任相元例,加資。
假注書金以壽病,代楊萬榮。
大司憲洪萬容,司諫沈枰,正言南弼星,持平尹世喜牌不進。
謝恩,持平沈權。
伴送使書目,勅行,去月二十八宣川止宿事。
中路問安使李弘逸,入來。
戶曹觀察使薦,李德成·朴元度·李東郁,節度使薦,鄭弘佐·姜聖佐·沈樸。
傳曰,大臣·備局堂上引見。引見時,副應敎李墪,牌招察任事,榻前定奪。
副校理洪受瀗·黃欽牌招肅拜。
備忘記,卽者副應敎李墪,修撰尹德駿,副修撰金盛迪等,牌招不進,雖未知病故之如何,三人之一時遠牌,已涉未安,而尹德駿,則數日之內,連違召命,揆以分義,豈容如是?尤可駭然,尹德駿遞差。
右副承旨尹世紀書啓,臣承命馳往于坡州地花山村左議政所往處,傳諭聖批,則以爲情蹙勢迫,瀝血陳懇,冀蒙恩遞,庶安私義,不料聖慈非昨,不賜矜許,特遣銀臺之臣,傳宣聖批,至擧臣疏中數句語,有此俯詢,而似有未燭臣之本情者,臣於此,益不勝惶隕震悸,罔知所以爲對也。蓋以臣之謗言,始雖潛傳,竊議終至公誦大播,初爲屋下之私談,卒乃登徹於筵席之上,而其所久而益深,轉展浸淫者,不過疑臣之心,毁臣之身,而愈往愈極,罔或少恕之意故也。元無別事,更有所藴,有何他端,可陳於宸聰者哉?此無非臣抑鬱之極,語無倫賚遣辭之際,不加稱停之致,席藁待罪之外,更無所達云矣,敢啓。傳曰,今觀書啓,殊非平日所望於大臣者,而予以又有所未解者。當初罔測之說,本非專攻大臣,則今所謂疑臣之心,毁臣之身,愈往愈極者,其意實在於積疑君父,無限詆毁也。此不但大臣一身之難安而已,將來之憂,誠有不可勝言者,如此而其可以終無一言,反自引咎,徒損事體而已乎?言出肝膈,實非外飭,卿其宜遵前旨,悉陳所藴,安心上來,以副如渴之望事,更往傳諭。以上朝報
義禁府啓曰,金五明上京時,接主人趙璡,拿問事,允下矣。趙璡,以收貢事,下去平安道安州地云,依例府羅將發遣拿來,何如?傳曰,允。以上禁府謄錄
大臣·備局堂上引見入侍時,領義〈政〉南九萬所啓,陵幸時,自上爲慮民弊,道路亦不修治,而伏聞昨日引對時,山城入次後,自北門作路事,稟定云。北門之路,甚爲危險,修治之際,必多費民力,而終必傾仄,且迃迤數十里程道,而東門,則污穢之物,雖或出入,本是正門,寧陵香祝,亦由此路,不必舍正門而由傾險迃遠之路也。卽令戶曹判書柳尙運,刑曹判書徐文重,皆經留守·府尹,下詢定奪,何如?柳尙運曰,北門,則非但危險,且其排置,東南爲正門,不必捨正門而取險路也。徐文重曰,北門折旋處,旣險且迃,東門,旣是正門,則不如由正門,而作路矣。上曰,北門地形如此,則以東門作路,可也。以上禮曹謄錄
大臣·備局堂上引見入侍時,領義政南九萬所啓,自前陵幸時,随駕·留都軍兵,例有稟定之事,而兵曹判書李師命,纔遭服制,訓鍊大將申汝哲,且有病故,竝未入侍,幸行日子,且遠,日後定奪,何如?上曰,常時例以畿邑軍用之,而調發之際,民弊可慮,三軍門中,一軍門留都,何如?九萬曰,御營廳新番軍士,二十五日上來,新舊合番,則軍數加倍,更合都監·禁衛營,則以此分定,随駕與留都,似無不足矣。刑曹判書徐文重曰,御營軍士,新舊合番,則當爲二十哨,可以推移用之矣。上曰,自前以京軍推移行之者,非止一再,今番亦以三軍門,分定随駕·留都事,分付,可也。以上禁營謄錄
上在昌德宮。停常參·經筵。
自辰時至酉時,日暈。夜一更,月暈右珥。
謝恩,兼持平李萬齡,三嘉縣令任以道,利仁察訪崔世慶。
昨日引見時,執義李善溥所啓,請還收內官崔尙仰·朴斗卿等職牒還給之命事。上曰,勿煩。又所啓,臣於數昨,以長城縣監李萬程罷職事,論啓矣,未蒙允兪。至以曾任玉果被論寃狀,爲敎,臣竊惑焉。玉果實事,臣固未聞,而厥後赴任唐津之日,昏忘怪駭之擧,不一而足,非但臣往來傍邑,稔聞不治之狀,重被臺參,因而罷歸者也。及授本職,物議譁然,如此之人,決不可畀以名邑重貽民弊,請命罷職。上曰,啓辭中湖邑云者,意謂玉果時事矣,今聞乃指唐津時事云,然則李萬程遞差。
又所啓,槐院分館,爲士夫出身之初堦,從前簡擇,極其詳愼,而今者被抄之人,多有冗雜之譏,物情譁然,久而未已。請上博士·掌務官罷職,仍令他官改分館。上曰,依啓。上博士·掌務官,先罷後推。又所啓,海澤泥生,蘆草斥鹵之地,起耕防塞,互相紛爭之弊,爲近來沿海各邑之痼習。其中若有訟未決而不利於己,則輒以僞券,輕價潛自轉賣,或以無主陳荒,陳告於諸宮家及有權勢之士夫家,官威橫奪,啓下折受,少不下累十石,多至於千餘石,不種之處,混被占入,莫敢誰何,呼寃於道路,歸咎於朝廷者,比比有之。以關西一路論之,安州博飛筒,肅川保民筒,最甚稱寃者也。其訟理曲直,雖未詳知,均是相訟未決之地,而自宮家見欺買得,入啓折受,或以築筒,或卽收稅,而守令·道臣,因循至今,未果上聞者也。其在朝家一視之道,豈容如是?請安州·肅川兩處,令本道別定訟官,詳査歸一,此後啓下折受之地,則令該邑明覈其無主,然後許令防塞收稅。上曰,安州·肅川兩處,依所啓明査啓聞,而至於折受之後,有本主處,則本道自當啓聞,不必預先分付矣。又所啓,新除授掌令安圭·權持,時在京畿廣州地,請竝斯速乘馹上來事,下諭。上曰,依啓。
獻納李玄紀所啓,新除授大司諫李畲,時在京畿驪州地,正言沈相,時在通津地,請竝斯速乘馹上來事,下諭。上曰,依啓。又所啓,臣於去秋,奉使海西,本道民情,以甲子餘丁,抄報備局事,頗有呼寃之聲,故敢以變通之意,仰達於榻前矣。今聞大臣·宰臣所陳之言,臣之所聞,大失實狀。所懷之於論啓,雖曰有間,至於爽實之責,在所難免,何可仍冒於臺席乎?請命遞斥臣職。上曰,雖或失實,旣有所聞,陳達無妨,且與啓辭有異,勿辭,亦勿退待。
罷推現告,承文博士南至熏,掌務官,著作金時傑。
伴送使書目,勅行,二十九日嘉山止宿事。
傳曰,史官一員待命,騎馬三匹立之,大祭所內摘奸。以上朝報
上在昌德宮。停常參·經筵。
下直,平澤縣監金益九。
謝恩,戶曹正郞李鳳朝。
禮曹判書南龍翼上疏。大槪,臣積年奔走之餘,素患腰脚之痛添劇,於聖廟將事之時,寒疾兼發,症勢極重,當此本曹多事之日,又有使行文書査對之役,而願臣病勢,決無供職之路,冒死陳懇,乞遞宗伯·文衡等任,以便公私事。入啓。
副修撰金盛迪初度呈辭。入啓。給由。
答禮曹判書南龍翼疏曰,省疏具悉。卿其安心勿辭,調理行公,仍傳曰,遣御醫看病。
右承旨李玄錫辭職上疏。入啓。答曰,省疏具悉。爾其勿辭,從速察職。
持平尹世喜辭職上疏。入啓。答曰,省疏具悉。爾其勿辭,調理察職。
右尹崔後亮初度呈辭。給由。
傳曰,明日晝講爲之,
副應敎李墪上疏。大槪,病難供職,冀蒙鐫遞,附陳區區所懷,以備財處事。入啓。
府啓,請還收內官崔尙仰·朴斗卿等職牒還給之命事。入啓。答曰,勿煩。前啓,長城縣監李萬程罷職事。停啓。
同副承旨嚴緝上疏。大槪,臣於直廬,猝得寒疾,兼患面瘇,症勢萬分危若,決無供劇之望,伏乞聖慈,亟許遞免臣職名,以幸公私事。入啓。
左承旨申懹書啓,臣承命馳往于坡州地花山村左議政所住處,傳諭聖批,則以爲,卽者近侍,又復馳臨,傳諭聖旨,臣奉讀未半,不覺惶汗沾背,直欲鑽地而入,而不可得也。臣之終始控免,不欲冒進者,蓋自被誣以來,無根之言,大播於國中,尙猶未已,知臣者,容或見恕,不知臣者,何能盡知。臣實無是事,而不爲流言所動乎?臣之所謂疑臣之心,毁臣之身,愈往愈極者,此也。累次陳列,意竭辭窮,其所下語,雖或變幻文字,而都出舊套,元無別意之蘊蓄於中者,明命之下,有何可陳之說哉?緣臣遣辭,不能審愼,未免貽惱於宸衷,屢勤下敎,臣罪萬死,伏地震悚,只俟斧鉞之加,而臣之決難更出,不特此一款而已,當以一疏,悉暴危悃云矣,敢啓。傳曰,知道。
伴送使書目,勅行,同月初一日義州止宿事。
平安監司義州府尹書目,勅行,今月初二日還渡江入去事。
同副承旨嚴緝上疏。踏啓字。
答應敎李墪疏曰,省疏具悉。疏辭,令廟堂稟處,爾其勿辭,調理察職。
謝恩,右承旨李玄錫。
吏曹啓曰,承旨有闕,政事,取稟。傳曰,明日爲之。
右議政箚子。大槪,臣之病勢,已無起動之望,乞賜鐫改,以幸公私,附陳所懷,冀蒙財察事。入啓。以上朝報
上在昌德宮。停常參,只晝講。
漢城判官李舜岳,戶籍藏置後,入來。
果川縣監睦林一,差使員上來。
下直,碧團僉使尹憘,許沙僉使韓楳。
謝恩,平川君申琓。
答右議政箚子曰,省箚具悉卿懇。一疾彌留,尙未痊可,予用慮念。謁陵事,滿紙陳箚,摠是憂民,辭語懇至,令人感嘆,第念此時役民之有弊,亦非不知,而記昔東漢明帝,當謁園陵,夜夢先帝太后,如平生歡,悲不能寐,按曆涓吉,卽率群臣上陵。今日之事,於予心,大有所怵惕愴感者,君臣之間,豈可隱諱耶?予嘗夢謁於孝廟,孝廟,握手歡喜,玉音丁寧溫諄,怳若平昔,覺來涕泗交頤。自是厥後,追慕下誠,倍切耿結,實難自抑,至若此行之有妨於稼穡,抑其次耳,不須暇論也。噫,求之神道,不遠人情,至情所在,天必矜恕,則彼至愚而神之民,豈不知此行之出於萬不獲已乎?予志已決,卿其安心愚量,從容善攝,臥閤論道,以副予意。仍傳曰,遣史官傳諭。
判義禁呂聖齊辭職上疏。入啓。答曰,省疏具悉。卿勿過辭,從速察職。
司諫沈枰辭職上疏。入啓。答曰,省疏具悉。旣往之事,過當之斥,不必深嫌,爾其勿辭察職。
傳曰,明日晝講爲之。
禁府,崔進·崔澤·柳慶錫,拿囚。啓。
謝恩,知經筵李翊相,檢詳金昌集。
晝講入侍,知事李翊相,特進官李慣,承旨李玄錫,玉堂崔錫鼎·黃欽,假注書楊萬榮,史官沈季良·宋相琦,武臣李相勛。
今月初三日引見時,平陵君具鎰所啓,古靖社功臣李時昉長子恢,嫡妾間無子女,以第三弟恒之子彦著,欲爲繼後,蓋李恢三兄弟中,李慣·李恒·李懏,皆有獨子,而李恒,有妾子六人,故欲以恒之子繼後,而以恒嫡子,獨有一人之故,不得循例呈禮曹,呈狀于本府,本府,所當具由啓稟,而此與常規有異,故敢此仰達,下詢于大臣而處之,何如?領議政南九萬曰,凡人之長子及獨子,法不當繼後,而功臣立後,與他人有異,且有近例云,李恒之子彦著,特許李恢繼後,似無不可矣。上曰,依爲之。
刑曹判書徐文重所啓,小臣,以崔繼雲獄事陳疏,而聖批,以無所嫌爲敎矣。臣於此事,非爲引嫌,臺諫,以昏倒仆地,屍帳刀擦,正犯逃亡,爲違端,有更加究覈之命,而仆地,非致死之道,屍帳雖有所改,原狀無頉,法典內逃亡者,只於本罪上,加二等論斷,則不可致疑。且繼雲生前,自本曹看審傷處,則鼻血之外,無他傷處,文書具在,若無更爲檢屍之擧,則本曹文案之外,無他究覈之路,敢此仰達,下詢于大臣,何如?上曰,昨觀諫辭,旣知其與臺啓有異,而已經六朔之後,豈可驗其傷處乎?九萬曰,聖敎至當矣。旣經六朔之後,屍體已盡腐壞,何可檢驗乎?臺啓中要緊,無印迹之說,旣爲爽實,則似無更覈之事矣。上曰,更勿究覈。徐文重曰,檢屍官拿推,何以爲之?上曰,屍帳,旣無更覈之事,檢屍官,亦爲分揀放送,可也。
副修撰金盛迪再度呈辭。入啓。遞差。
副校理黃欽上疏。大槪,臣以待罪南邑時事,入於兵使査啓之中,不敢晏然在職,不得不冒死徑出,伏乞聖明,先賜鐫改臣職名,以安私分事。入啓。答曰,省疏具悉。爾其勿辭察職。
府啓,請還收內官崔尙仰·朴斗卿等職牒還給之命事。新啓,各道都事,必以侍從中差送者,意蓋有在,侍從苟簡,別取人望,或可擇差,而咸鏡都事金德恒,旣非侍從,又無人望,前任騎省,頗有人言,及授本職,物情尤爲未厭,將無以彈壓列邑。咸鏡都事金德恒,請命遞差。答曰,不允。
工曹參判李選初度呈辭。入啓。給由。
今日晝講時,奉朝賀宋時烈處,遣御醫持藥物下去看病事,下敎。以上朝報
有政事。
吏批,以李蓍萬爲江界府使,柳尙運爲知經筵,金昌集爲檢詳,李徵龜爲長城縣監,李宏爲承旨。以上政草
申懹啓曰,同副承旨李宏,尙未肅拜,同副承旨李宏,卽爲牌招察任,何如?傳曰,允。燼餘
上在昌德宮。停常參,只晝講。
下直,南兵使李䎙。
謝恩,長城縣監李徵龜。
副校理南致熏初度呈辭。入啓。給由。
知義禁金禹錫辭職上疏。入啓。答曰,省疏具悉。卿其勿辭察職。
傳曰,明日晝講爲之。
左尹崔後亮再度呈辭。入啓。加給由。
昨日晝講時,參贊官崔錫鼎所啓,新及第金珽,卽死節人金浚之孫也。居在全羅道古阜地,以事上京,客死於旅邸,尙不得斂屍云,事甚矜惻。金浚,死於丁卯之難,闔門殉節,朝家旣已褒贈,珽雖是微末之人,忠臣之孫,似有矜恤之典,故敢此仰達。上曰,爲國死節人之孫,客死京中,甚可矜惻,喪需參酌題給事,分付該曹。又所啓,近日頻數開筵,在外儒賢,固當一倂召致,以備顧問,而至於吏曹參判朴世采,方有職名,必須益加誠禮,別爲敦勉,期於上來,似宜矣。上曰,朴世采辭疏之批,旣已敦勉,而李翔·朴世采兩儒臣處,自政院別爲措辭,下諭,使之上來,以補不逮。
黃海監司晝目,金川呈,以吏曹參判朴世采辭職上疏上送事。啓。答曰,省疏具悉卿懇。卿之去國,已閱累歲,予心之缺然思想,已不可言,而士林之缺望,爲如何哉?前後敦勉,不啻縷縷,而只緣誠未孚,禮未盡,考槃之志,益切,造朝之期,逾邈,慙赧之極,實不知所以爲喩也。噫,世祿之臣,休戚與同,載陽之節,講筵方闢,此時共濟啓沃之責,深有望於卿者,須體至意,安心勿辭,亟回遐心,幡然上來,毋孤虛佇之望。
今月初三日引見時,領議政南九萬所啓,凡訟場三度立訟,一邊再度得勝,則其後不許聽理接訟者,乃是法式,而或以爲一邊,必三度得勝,然後乃止云,故若兩邊互相勝負,則必至於五度立訟,然後乃滿三度得勝之數,此則實非法典息訟之意也。孝宗朝故相臣鄭太和,以再度得決後,更勿聽理事,屢次陳達,明有事目,厥後申飭,非止一再,而外方官吏,多不遵行,其間或有不知定式者,或知之而牽私聽理者,亦有之,以致國法不行,詞訟益繁,誠可痛駭矣。似聞上年刑官,以再度得勝後,立訟兩邊,各勝二三度,或三四度之訟,處置爲難之意,有所陳達,前領議政金□□以爲二度得決之後,更爲立訟,雖是法外,如此之類,若欲悉爲釐正,則亦涉紛紜,兩邊若各二度得決,或可三度得決,彼此相均,則只以時執爲主,似可云,故以此定式云,臣意以爲未安也。朝家旣定法式之後,其違越官吏,旣無論罪之事,且其法外立訟,處決,亦許計度數施行,則從今以後,其誰有畏忌遵法者乎?凡二度得勝後,立訟之官,因事現發,則論以罷職或削職之律,切勿饒貸,此邊二度得勝之後,彼邊,設或更勝累度,皆不施行,宜當,而如或以已往之事,更爲釐正,爲紛紜,則更定年限,以爲日後申禁之地,似不可已矣。徐文重曰,小臣於上年,曾以此事,陳達定奪矣。更爲申明立法,以爲遵行之地,似可矣。上曰,自今年爲始,官吏違法立訟者,論以罷職,二度得勝後,設或更有得勝者,一切勿施,可也。徐文重曰,度數,必依官式出立案,然後方可計之,而或以上言擊錚,査覈決給,亦計於度數乎?當有定式之事矣。領議政曰,只以一邊之言,論題所志之類,則不可爲度數,必須兩造呈辨之後,當入於度數矣。徐文重曰,雖曰兩造短訟,亦入於度數,則此亦有弊矣。領議政曰,然則旣滿兩造者,勿以短訟處決,必使捧招,依官式後決折事,更爲申明於中外,而不爲依官式,短訟決給者,則勿計於度數,宜當,至於上言啓下議決,則事體比之訟官自決,尤重,當入於度數中矣。上曰,啓下公事,計於度數,而凡兩造之訟,則皆令依官式立案事,分付中外,可也。
晝講入侍,知事李翊相,特進官宋奎濂,承旨李思永,玉堂崔錫鼎·洪受瀗,假注書楊萬榮,史官沈季良·宋相琦,武臣閔晟,持平沈權,亦爲入侍。
今日晝講入侍時,判義禁呂聖齊,知義禁金禹錫,卽爲牌招,李松全辭連各人等,今日內開坐捧招事,及後日政,注書,以二望差出,使之從速議薦事,榻前定奪。
政院啓曰,江陵府使李瑞雨,頃於大政,除授本職,至今不爲肅謝,此出於罪廢之餘,不敢偃然赴任,而嶺東飢荒,最酷,賑政方急,遠方人馬,久留之弊,亦甚可慮,令該曹催促下送,何如?傳曰,允。
判義禁呂聖齊,牌不進。
謝恩,同副承旨李宏。
知義禁金禹錫,牌不進。以上朝報
晝講入侍時,參贊官李思永所啓,小臣,近日待罪內局,今月朔進上十二月大竹,監捧,而瘦細,甚於前捧,故兩邑守令,至於啓罷,而似聞南中靑竹,幾盡絶種,將來事,甚可慮也。上曰,靑竹,何以至於漸盡耶?李思永曰,自十年前,朝家已有申飭之令,而官家,則一番栽植之後,更無着實培養之事,故荒廢不實,無異於前,私田,則民人等,私自培植,處處成林,公私有所賴矣。海運漕船,至於七十餘隻之多,而粧載時所入之木,本以眞長木爲之,而十餘年前,戶曹,許令漕軍,取用私田靑竹,故漕軍輩,憑藉事目,恣意斫伐,輸賣於京江,獲利甚多,年年過濫,無復忌憚。田主,或有呵禁,則或成群毆打,或告官治罪,民人等,艱難培養,不能取利,而反受其害,故私田有竹處,今皆燒殘荒廢,無復餘存矣。自今以後,似當申飭於各官,着實培養,而漕軍斫伐,亦當一切嚴禁矣。同知事李翊相曰,臣亦聞此事,當有別樣禁令矣。李思永曰,各官栽植處,監司,時時摘奸,不能着實處,各別警責,似當矣。上曰,公私竹田培養事,漕軍禁斷事,嚴明分付於本道,可也。武臣閔晟所啓,臣於上年,往來湖南,有所目覩,故敢此仰達矣。臣曾任羅州營將時,見列邑竹田荒廢之狀,遞歸後,仍入侍陳達榻前,特爲下敎,使之各別申飭矣。上年所見,與前無異,了無培養看護之擧,殊非朝家申飭之意,而紀綱之解弛,於此亦可見矣。若令主掌官,逐朔摘奸,俾勿荒廢,而不爲修治之邑,從重科罪,則似有着實之效矣。上曰,進上箭竹,漸不如前,事甚可駭,兩道監司處,各別申飭,使之分付列邑,着實培養。晟曰,凡箭竹之最精者,必以羅州之三鄕爲合,故進上封進之後,武士,亦有得用之路矣。近來三鄕竹田,尤甚荒廢,進上封進,亦甚苟簡,武夫之私自得用,其勢誠難,此甚慨然矣。參贊官李思永曰,臣少時,目見三鄕竹田之蔚然成林矣。今則國用不好,箭竹漸貴者,莫非不爲看護而任其偸斫之致也。上曰,自今申飭後,更有如前荒廢之弊,則監司,難免其責,守令,當爲從重科罪,以此嚴明分付,可也。以上戶曹謄錄
晝講入侍時,參贊官崔錫鼎所啓,臣雖不見,南方有所聞,敢達。竹林所在之地,官家,多有抑買斫伐之事,至於果木,亦被封於官家,計數收捧,而不爲一時收捧,或延至二三月者,有之。如或拔去斫伐,則亦爲受罪,故不得已置毒於果木之根,使之自枯死,樹木之被虐,如此,民事可知。此雖微瑣之事,亦係外方民怨,或令道臣申飭,俾勿如前侵虐,宜矣。上曰,分付兩道監司,使之申飭各邑,俾勿如前侵虐,可也。以上禮曹謄錄
晝講入侍時,武臣閔晟所啓,臣待罪公洪水使時,仍崔塡上疏,禁松一款,自朝家有下詢之命,臣於啓聞中,略陳禁松弊端,而以太迫則民怨滋興,太緩則斧斤侵尋,請定界限,以便公私,則朝家,依臣所達,特定界限,而使之立法禁伐矣。前冬往來時,目見禁松處,則界限雖有定,而別無一切禁斷之擧,殊無朝家申飭之意矣。上曰,禁松定限之後,終無着實禁斷之事,事甚可駭,令本道各別禁斷事,分付,可也。以上備局謄錄
大臣·備局堂上引見入侍時,工曹判書申汝哲所啓,臣所領軍兵,隨駕之外,留都之數尙多,留千摠一員,使之依例入直北營,何如?上曰,依爲之。又所啓,日前陵幸時,留都大將,例爲聚軍於闕下,結陣矣。今番陵幸,雖與溫幸有異,往返之間,必至五六日之久,闕下聚軍之事,何以爲之?上曰,依溫幸時留都節目,爲之,可也。以上訓局謄錄
傳于李宏曰,判義禁呂聖齊,知義禁金禹錫等,以李孝源事,被人非斥,陳疏引入,頃因金五明獄事,有牌招開坐之命矣。昨者,又以冒沒行公,公議〈之〉發,更添不安之端,疏批已下,無意行公,一向牌招,徒傷事體,滯獄甚可慮。兩人兼帶金吾之任,今姑改差,明日口傳差出,牌招開坐。燼餘
上在昌德宮。停常參·經筵。
自辰時至巳時,日暈。
謝恩,大司憲洪萬容。
去夜,傳曰,判義禁呂聖齊,知義禁金禹錫等,以李孝源事,被人非斥,陳疏引入,頃因金五明獄事,有牌招開坐之命矣。昨者又以冒沒行公,公議峻發,更添不安之端,疏批已下,無意行公,一向牌招,傷損事體,而滯獄之弊,亦甚可慮。兩人兼帶金吾之任,今姑改差,明日口傳差出,仍卽牌招開坐。
傳曰,今日晝講,停。
昨日晝講時,持平沈權所啓,請還收內官崔尙仰·朴斗卿等職牒還給之命事。上曰,勿煩。又所啓,各道都事,必以侍從中差送者,意蓋有在,侍從苟簡,則別取人望,或可擇差,而咸鏡都事金德恒,旣非侍從,又無人望,前任騎省,頗有人言,及授本職,物情尤爲未厭,將無以彈壓列邑。咸鏡都事金德恒,請命遞差。上曰,依啓。又所啓,臣於前冬,奉使湖南,有所聞,故敢此仰達矣。癸亥以前,各穀逋欠,指徵無處之類,自朝廷有蕩減之令,其時監司査問狀啓蕩減,而順天還上文書,未及修正於狀啓之前,獨此一邑,未蒙蕩減,逐年侵徵,尙爲民弊,不可無變通之事。下詢于廟堂,令本道更爲詳査,一倂蕩減,似當矣。上曰,若然,則事甚不均,令廟堂稟處。
工曹參判李選再度呈辭。入啓。遞差。
禮曹參議申曅,校理南致熏再度呈辭。入啓。加給由。
大司憲洪萬容啓曰,臣宿病之中,添得外感,趁未取汗,症情轉加,飮啖專廢,委頓叫苦,舊患新恙,一時俱劇。不意玆者,新命遽降,召牌臨門,而病勢轉展,萬分危重,欲起還仆,竟未祗赴,席藁私次,方切惶蹙。伏聞頃日筵中大臣,以臺臣違牌,大加非斥,辭意極其嚴峻,臣聞來毛骨俱竦,益不知置身之所也。臣雖愚昧,粗知分義之至重,君命之至嚴,若有一分起動之勢,何敢坐違召命,自速罪戾哉?臣受國厚恩,致位宰列,曠官尸居,無一裨補,身居言責,不能糾人,臨事言病,先自犯科,臣罪至此,萬殞難贖,筵席語秘,未卽聞知,今始扶病自列。以此以彼,所失尤大,其何敢一刻仍冒於臺席乎?請命遞斥臣職。答曰,勿辭。退待物論。
禁府,李沆拿囚。啓。
吏曹口傳政事,判義禁南龍翼,知義禁李之翼。傳曰,判義禁,柳尙運除授。
謝恩,知義禁李之翼,檢閱洪重夏。
府啓,請還收內官崔尙仰·朴斗卿等職牒還給之命事。引嫌而退。未赴召命,病勢使然,大臣之言,何必爲嫌?請大司憲洪萬容出仕。答曰,不允。處置事,依啓。
刑曹參判李奎齡上疏。大槪,臣名,亦入於査啓中,而顧臣負犯甚重,不敢晏然於職次,伏乞先遞臣職,仍治臣罪事。入啓。答曰,省疏具悉。卿其勿辭察職。
判義禁柳尙運就職。以上朝報。
李思永啓曰,大司憲洪萬容,再啓煩瀆,退待物論矣。傳曰,知道。
尹趾完啓曰,新除授檢閱洪重夏,承召上京,不卽肅謝之故,下番翰林宋相琦,稱以墜落古風,陳疏出去,洪重夏之稽謝,宋相琦之徑出,俱甚不當,竝推考,牌招察任,何如?傳曰,允。
李宏啓曰,判義禁柳尙運,牌招不進矣。傳曰,知道。燼餘
上在昌德宮。停常參·經筵。
夜二三更,月暈,白雲一道如氣,起自艮方,直指坤方,長竟天,廣尺許,漸移巽方,良久乃滅。
下直,眞寶縣監嚴纘,栗峰察訪魚史徽。
謝恩,尙衣別提沈瑞肩。
持平尹世喜上疏。大槪,病未供職,乞遞職名,兼陳所懷,以備省察事。入啓。
左尹崔後亮,校理南致熏三度呈辭。入啓。遞差。
左承旨申懹初度呈辭。入啓。給由。
廣州留守書目,掌令權持辭職上疏上送事。啓。答曰,省疏具悉。爾其勿辭,從速上來察職。
府啓,請還收內官崔尙仰·朴斗卿等職牒還給之命事。入啓。答曰,勿煩。
京畿監司書目,坡州呈,以左議政上疏上送事。答曰,省疏具悉卿懇。屢悉至意於前後之批,復何多誥?疏末引罪事,此由於下吏自明之致,於卿一毫所嫌乎?卿其須體思想之志,安心勿辭,亦勿待罪,從速上來,毋孤企望,以濟時艱。仍傳曰,遣史官傳諭。
禮曹啓曰,平安道科擧,因去年凶荒,退行於今春事,曾已定奪於榻前矣。不但春窮,不減於去秋,客使纔回,使行連續,此時設科,實涉有弊,待秋更稟擧行,何如?傳曰,允。
答持平尹世喜疏曰,省疏具悉。身居言地,不較利害,抗章極論,雖其遣辭之際,或欠稱停,條陳之論,未必皆是,而其戇樸之風,予用嘉尙也。第疏中好兵必亡,啓君黷武,賞賜浩多等語,實未曉其意之所在也。予觀前史,如秦皇·漢武之充欲無厭,海內虛耗,然後方可謂之好兵黷武,幾亡國家也。今玆引喩,旣未襯着,況觀兵觀武,節目有異,元無賞賜之規,則浩多之說,何其爽實之甚乎?噫,蒐獮之禮,卽古遺制,居安思危,爲國先務,雖微李師命之言,固當擧而行之,爾所謂國家粗安時,無金革之憂云者,誠難免俗儒迂疎之態,而以此要君之說,尤可異也。爾其勿辭,調理察職。
行護軍金禹錫上疏。大槪,以曾任嶺邑時事,名入査啓,方在俟罪中,不敢晏然於官次,亟命鐫臣職名,仍治臣罪事。入啓。答曰,省疏具悉。卿其勿辭察職。
廣州留守書目,掌令安圭辭職上疏上送事。啓。答曰,省疏具悉。爾其勿辭,調理上來。以上朝報
禁衛營啓曰,來四月當,平安道軍兵,當爲連續徵召,而農月四朔,則每以五哨一朔立番事,已爲事目定奪矣。本道軍兵,別左右十哨內,左司五哨,則四月一朔立番,右司五哨,則五月一朔立番,而當其番次,依例每於前月二十五日,京中逢點之意,本道監·兵使處,豫爲知委,何如?傳曰,允。以上禁營謄錄
上在昌德宮。停常參·經筵。
繕工假監役具尙禎,草薍監刈事,高陽地出去。
下直,雲羅萬戶李震白。
謝恩,正言南弼星。
禮曹判書南龍翼上疏。大槪,猥陳病狀,濫蒙異數,惶感之極,唯當强起趨走,而脚病尙重,實無供職之望,使行已迫,未參査對之坐,更冒萬死,乞遞宗伯·文衡等任,以便公私事。入啓。
正言南弼星啓曰,臣以無似,猥蒙洪造,前後忝竊,實踰涯分,今玆新命,又出意外,私心愧懼,固已多矣,而且臣素患痰病,閱歲彌留,近添寒疾,症情尤苦,貼身床席,日事委頓,召牌臨門,未能祗赴,伏枕惶蹙,方俟譴罰矣。再昨伏見憲臣之避,頃日筵中,大臣,以臺臣違牌,大加非斥云,臣益不勝悚然之至,繼以惶汗之沾背也。臣雖無狀,不至於全昧分義,則豈欲自陷於違命之誅,而方當取汗,輕動觸風,則其憂不但止於添傷而已,死生所關,情固矜怜,而迹涉逋慢,罪無所逃,則臣何以自解乎?久病之中,不能强起,累日畏縮,引避亦晩,臣之所失,至此尤大。以此以彼,俱難仍冒,請命遞斥臣職。答曰,勿辭。退待物論。
知事李之翼上疏。大槪,以曾任東萊時校生免講事,〈名〉入於査啓中,亟先遞改臣職名,仍治臣罪事。入啓。答曰,省疏具悉。卿其勿辭察職。
右尹李慣上疏。大槪,臣以曾任嶺邑時事,名入於査啓中,今方縮伏俟罪,不敢晏然於職次,亟削臣職,以正臣罪事。入啓。
答禮曹判書南龍翼疏曰,省疏具悉。卿勿過辭,更加調理行公。
戶曹判書柳尙運辭職上疏。入啓。答曰,省疏具悉。今玆陞擢,意非偶然,卿其安心勿辭,從速行公。
禮曹參議申曅三度呈辭。入啓。遞差。
左承旨申懹再度呈辭。入啓。遞差。
京畿監司書目,驪州呈,以大司諫李畬,病重上去不得事。啓。答曰,勿辭。調理上來事,回諭。
吏曹啓曰,承旨有闕,政事,取稟。
政院啓曰,金五明辭連崔進等,拿囚已久,而連以禁府堂上有故,不得開坐,今則判義禁柳尙運,疏批已下,卽爲牌招,使之開坐,何如?傳曰,允。
傳曰,政事,明日爲之。
答右尹李慣疏曰,省疏具悉。卿其勿辭察職。
禁府,趙相槩·尹謐,拿囚。啓。
謝恩,判義禁柳尙運。
府前啓,請還收內官崔尙仰·朴斗卿等職牒還給之命事。入啓。答曰,勿煩。
假注書金斗南書啓,臣承命馳往于坡州地花山村左議政趙師錫所住處,傳諭聖批,則以爲臣,伏承史官,傳諭聖批,職未蒙遞,罪不聽勘,辭旨勤摯,一向敦勉,臣情蹙勢窮,無地自容。臣之難進之義,已悉陳暴於前後丐免之章,今不敢更有所煩縷,而屛伏村廬,拱手而俟命,只願天地父母之俯賜矜諒而已云矣,敢啓。傳曰,知道。以上朝報
禮曹啓曰,卽接京畿監司移文,則今此寧陵陵幸日期,不遠,而前例無他考據,不得不憑依溫陽行幸時謄錄,參酌加減,以爲奉行之計,而溫幸時,各站物膳供上,因其時榻前定奪,自本道從略進排,茶啖,則初旣磨鍊,分付各站,而因傳敎不爲設行矣。今番行幸時,宿所與晝停,陵所供上茶啖等事,豫爲定奪分付,然後可以措備,急速指揮云。供上與茶啖進排,旣有章陵·長陵陵幸時謄錄,則不可以道路之稍遠,引用溫陽時前例,似當,依兩陵行幸時例,以京各司進排,以除畿邑一分之弊,而事係上供,該曹不敢擅便,上裁,何如?傳曰,令京各司進排事,可也。以上禮曹謄錄
上在昌德宮。停常參·經筵。
夜自一更至三更,月暈。
下直,碧潼郡守韓信哲。
政院啓曰,正言南弼星,引避退待,今已經宿,而本院無行公之員,尙未處置,呈告未肅拜人員,竝卽牌招,使之處置,何如?傳曰,允。
領議政南九萬箚子。大槪,臣於臺臣之疏,有不敢自安者,請命遞臣之職,治臣之罪,以謝人言事。入啓。答曰,省箚具悉卿懇。疎闊之論,意外之斥,不足介懷,卿其安心勿辭,亦勿待罪。仍傳曰,遣史官傳諭。
京畿監司書目,通津呈,以正言沈相辭職上疏上送事。啓。答曰,省疏具悉。爾其勿辭,上來察職。
江襄監司書目,辭職上疏上送事。啓。答曰,省疏具悉。一時相規之論,不必深嫌,卿其勿辭,從速察職。
明日拜表時,開門差早。
謝恩,右承旨李思永,左副承旨尹世紀,右副承旨李宏。
府前啓,請還收內官崔尙仰·朴斗卿等職牒還給之命事。入啓。答曰,勿煩。
謝恩,同副承旨姜鋧,司諫沈枰。
禁府都事吳遂大,前兵使睦林奇,拿來。
司諫沈枰啓曰,臣於言議之職,屢試屢敗,誠不容更有僥冒,而不意誤恩荐加,復授前銜,召牌,又從而臨門,臣誠惶隕感激,罔知攸措。在臣賤分,非不知竭蹶趨承,叩謝恩除之外,更無他道,而顧臣所被罪目,罔非士夫之所羞,去就之間,實關廉隅,百爾揣量,斷無抗顔苟出之理。此臣所以徊徨悶蹙,寧陷違慢之科,終不敢冒昧承當。且臣宿患瘀痛,適又增劇,委頓叫苦,全不起動,瞻望宸極,竟未祗赴,席藁私次,恭俟譴何矣。近日連伏見諸臺避辭,日者筵中大臣,以臺官違牌,大加非斥,雖蒙聖度海涵,不卽重究,臣子事君之義,則至此而益覺蔑如矣。中心震越,一倍靡容,惟當汲汲自列,請伏邦憲,而床第之身,無路自致,戴罪縮伏,祗益悚懍。不料今者,又辱恩招,分義是懼,他不暇顧,纔已强疾祗肅,而應避不避,淹延累日,出而自劾,亦後於人臣之罪戾,至此尤著矣。不可一刻仍據於職次,請命遞斥臣職。答曰,勿辭。退待物論。
謝恩,待敎宋相琦。
院啓,竝引嫌而退。召牌之降,適當病劇,不得趨承,其勢固然,難安之勢,姑舍勿論,疾病之來,人所難免,大臣之斥,不必爲嫌。請正言南弼星,司諫沈枰,竝命出仕。答曰,依啓。
司諫沈枰,正言南弼星,就職。以上朝報
有政事。
吏批,以宋相琦爲待敎,崔後亮爲完陵君,姜鋧爲承旨,南致熏爲司僕正,兪命雄爲咸鏡都事,黃聖龜爲舒川郡守,李端錫爲左尹,李后沆爲副修撰,金盛迪爲修撰,李后定爲應敎,李師命爲完寧君,李喜澤爲寧越郡守。政草
兵批,判書李師命服制,參判宋奎濂,參議禹昌績進,參知任弘望病,同副承旨李宏進。
以柳命天·姜鋧·李耉徵付護軍,李選·申懹·申曅·南致薰付副司直,金盛迪付副司果。
尹趾善啓曰,同副承旨除授日肅拜,乃是廳中古風,同副承旨姜鋧,卽爲牌招,何如?傳曰,允。
李思永,以弘文館言啓曰,新除授應敎李后定,時在全羅道靈光地,修撰金盛迪,時在公洪道結城地,副修撰李后沆,時在江襄道寧越郡任所,經筵入番事緊,請命斯速乘馹上來事,下諭。傳曰,依啓。燼餘
上在昌德宮。停常參·經筵。
陳慰兼進香使洪萬鍾,副使任弘望,書狀官李萬齡出去。
奉常主簿權淳,紫場監刈事,通津地出去。
謝恩,左承旨李玄錫,工曹判書申汝哲,司僕正南致熏,江襄都事金始徽。
大司憲洪萬容初度呈辭。入啓。給由。
右議政李䎘箚子。大槪,敢陳區區所懷,以備裁察事。入啓。
執義李善溥啓曰,持平尹世喜,疏論兵曹判書李師命大小罪狀,已入於睿覽之中,此非世喜之言也,國人之言也。臣雖累年疎遠,亦且稔聞之久矣,而囁嚅至今,言出他人,臣於是不覺愧汗之沾背也。第其試中一二件事,未及詳知,不可不更加消詳,而聖明旣許戇樸之風,明其好惡之正,則恭俟處分,事理似然,故遲回數日,未果彈論矣。今聞物議,以斥去權奸,不容少緩,而事端畢露,不卽繼發,爲非云,臣千里奔命,所言何事,譏斥之來,臣實當之,其不敢冒居也,決矣。請命遞斥臣職。答曰,勿辭。退待物論。
答右議政李䎘箚曰,省箚具悉卿懇。今玆臺臣之疏語,實非尋常,則覈得虛實,似不可已,當詢問量處,而箚末事,亦甚得宜,今姑許遞本職,卽出其代焉。
戶曹判書柳尙運上疏。大槪,迫於嚴命,冒昧祗肅,而終無承當之望,且於照律公事,有嫌碍之端,乞賜改正,以幸公私事。入啓。
持平沈權啓曰,臣卽伏見執義李善溥避辭,以持平尹世喜陳疏之後,不卽繼發,見非物議,爲言,臣竊不勝瞿然之至。大凡論人之道,所貴平允,請罪之擧,亦當詳審,繼發彈論,實臣意慮之所不及到者,而物議峻發,非斥驟加,臣亦何敢自以爲無失而晏然於臺席乎?請命遞斥臣職。答曰,勿辭。退待物論。
答戶曹判書柳尙運疏曰,省疏具悉。已諭於前疏之批矣。卿胡固辭乃爾?李惠疇照律公事,當令次官擧行,卿其勿辭,從速察職。
傳曰,當日開政,兵曹判書遞差之代,差出。
司諫沈枰啓曰,卽者執義李善溥等,以前兵曹判書李師命事,不卽論啓之故,相繼引避,臣於此,亦不勝瞿然也。師命,久管要務,訾謗溢世,臺臣之抗章論斥,實採一國之輿誦,則處言地者,宜卽繼起請罪,而臣之妄料,以爲陳疏之人,旣在其職,姑觀前頭去就而處之,亦似未晩,故姑未及發矣。今者物議,以不爲繼論爲非,則不言之失,與憲臣無異,何敢晏然仍據於職次乎?請命遞斥臣職。答曰,勿辭。退待物論。
獻納李玄紀啓曰,滓穢之蹤,十年跧蟄,及叨淸顯,愧懼熏心,唯思自處之道,不暇論人之失。乃者憲府之臣,以不論前兵曹判書李師命事,見非物議,相繼引避,臣雖累日尋單,行公屬耳,而一日在職,當盡一日之責,則不言之咎,臣亦有之,何敢一刻仍冒於臺席乎?請命遞斥臣職。答曰,勿辭。退待物論。
正言南弼星啓曰,卽者執義李善溥,於持平尹世喜疏論之事,以不卽繼發之失,至於引避,臣不勝慙恧之至。日昨世喜之疏,備陳李師命罪狀,滿紙臚列,巨細不遺,業已聖明之所洞鑑矣。臣於此,亦不可謂全無所聞,而及今事端旣發之後,臣亦忝居言地,累日噤默,當論不論,則物議之非斥,臣安得獨免乎?難冒之勢,與憲臣無異,請命遞斥臣職。答曰,勿辭。退待物論。
口傳政事,兵曹判書李翊。以上朝報
有政事。
吏批,以尹德駿爲修撰。
李宏,以兵曹言啓曰,今此陵幸時,各處御幕諸具,負持排設,則事役莫重,外方軍人,似難濟聚待,及期措置,事甚可慮。不得已不計往來之弊,應入二百名內,坊民一百三十名,衛軍七十名,自京至陵所,使用之意,分付,何如?傳曰,允。
又以兵曹言啓曰,當日幼學鄭慶祖,騎保鄭道一等稱名人,自金虎門入來,差備門外擊錚,極爲駭愕,竝令攸司,囚禁治罪,同門守門將閔最重,常時不能禁斷雜人,以致闌入,亦難免其責,推考,何如?傳曰,允。
姜鋧,以承文院官員,以都提調意啓曰,朝者慕華館文書査對後,箋文筒,體制狹少,副本不得入盛,不得已同入於表筒以去,請令該曹改造箋文筒,別定禁軍下送,而當該卽官,推考,下吏,令刑曹囚治,何如?傳曰,允。燼餘
上在昌德宮。停常參·經筵。
夜一更二更,月暈。
吏曹佐郞徐文裕,貞憲公朴東善,忠肅公朴炡等賜諡事,咸興地出去。
下直,理山郡守宋克悌。
謝恩,知經筵柳尙運,持平尹世喜。
大司憲洪萬容再度呈辭。入啓。加給由。
校理黃欽初度呈辭。入啓。給由。
傳曰,明日晝講爲之。
持平尹世喜啓曰,卽者兩司多官,以前兵曹判書李師命,當論不論,至於引避退待,而臣於李師命事,旣已首發,則今此處置,嫌不敢可否,何敢一刻仍冒於臺席乎?請命遞斥臣職。傳曰,此避嫌,還出給,今日賓廳引見時,使之入侍。
備邊司啓曰,寧陵展謁日期,不遠,多有定奪之事,而禮曹判書南龍翼,吏曹判書呂聖齊,今日賓廳之坐,皆不進參,請竝命招。擧動凡事,兵曹主管,節目,不可不趁卽啓下,以爲分付中外之地,而尙今遷延,前頭必有窘急之患,兵曹判書李翊,亦卽牌招,以爲今日入對稟定,何如?傳曰,允。
義州別問安使申厚命,入來。
兵曹判書李翊,吏曹判書呂聖齊,牌不進。
傳曰,今玆牌招,意有所在,而一時違命,殊甚未安,推考,今日引見,決不可不進參,竝更卽牌招。
兵曹判書李翊,再招不進。
吏曹判書呂聖齊,判義禁減下肅拜。
傳曰,大臣·備局堂上,引見。
禁府啓目,韓信謙,刑問五十三次,不服,加刑,何如?啓各別嚴刑得情。又啓目,前府使李沆,前兵使睦林奇元情云云,刑推,何如?啓除刑推議處。又啓目,崔進·崔澤·柳慶錫·李松全·金五明面質云云,平問之下,似難輸情。金五明乙良,爲先刑推得情,柳慶錫段,元犯未輸情前,法不當刑推,姑爲仍囚,崔進·崔澤等段,似無更問之事,而獄體重大,亦爲仍囚,以待結末,何如?啓依允。金五明乙良,嚴刑得情。
今日引見時,兵曹判書李翊推考,辭疏批下後,更爲牌招察任事,榻前下敎,玉堂在外人員,竝卽牌招處置事,定奪。
修撰尹德駿,牌招肅拜。
廣州留守書目,掌令權持,辭職上疏上送事。啓遞差。
今日引見時,持平尹世喜所啓,臣以譾劣無狀,屢蒙洪造,絲毫無補,尋常愧恧,不幸奸人在朝,專擅權勢,臣在言職,不言有咎,故敢以耳剽目擊者,病伏之中,忍死論列者,蓋欲淸朝著而警百僚,礪廉恥而振紀綱,亦庶幾少補我聖上淸明之治矣。昨伏見大臣箚辭,則歷擧臣疏中措語,至請詢問公卿,究覈虛實之事,臣於此不勝驚惑,繼之以震怖也。嗚呼,國之設臺閣,許以風問,隨事論劾,意實有在,則豈有執其所聞之言,而覈其虛實之理乎?且臣之所謂乃國人之言,非臣之私意也,豈大臣,獨不聞知,而其所箚陳,乃至於此,爲師命洗瘢之地,則至矣,而獨不念國體之虧損乎?今臣入侍前席,殿下,只問陰秘之迹,臣之前疏,雖不欲索言,而其將任之欲圖令箭之入送,豈非陰秘之甚者乎?原其本情,雖或出於妄作,而論其邦憲,實無可恕之理,而相臣之必欲覈之云者,或未深思而然耶?臣以孤根,妄論當途,繼以觸忤於大臣,將何顔面,冒居於臺席乎?請命遞斥臣職。上曰,勿辭。退待物論。
吏曹啓曰,臺諫有闕,政事,取稟。
答兵曹判書李翊疏曰,省疏具悉。今玆新命,實循公議,當此陵行迫近,事務浩煩之日,決不可引疾乞免。況兄在三事,弟爲將任,求之古事,實多可據,則以此爲嫌,尤無是理。卿其安心勿辭,從速行公。
謝恩,兵曹判書李翊。
玉堂箚子。大槪,請執義李善溥,司諫沈枰,持平尹世喜,出仕,持平沈權,獻納李玄紀,正言南弼星,遞差事。入啓。
京畿監司書目,坡州呈,以左議政趙師錫上疏上送事。啓。答曰,省疏具悉卿懇。予意已諭,而卿之撝謙,愈久愈懇,是何君臣間情志之阻隔,至此之甚也?自顧慙恧,無以爲喩。噫,卿之德望,允叶具瞻,前日誣謗,神人所知,則在今之道,唯當益竭誠意,期致左右而後已,柳㙉之一箚卽允之事,非所可援也。卿其體寡昧之思想,念時事之多艱,安心勿辭,從速上來,以副如渴之望。仍傳曰,遣史官傳諭。以上朝報
大臣·備局堂上引見入侍時,判義禁柳尙運所啓,以李松全·金五明等面質招辭,觀之,則金五明所招,不無違端,故請刑允下矣。第李松全,逢著五明,謄書僞箚,在於八月云,而金五明·柳慶錫,則以爲行過豐壤,在於九月云。松全謄出僞箚之後,必有傳示之人,使之指告其姓名,問其得見僞箚日月,以觀其先後違差之端,松全,逢著五明,在於監穫之處云。收穫之場,必有多少之人,其奴僕之外,參看其逢著時事者,亦令指名,鉤問其事狀,李松全招內,初見五明時,問其姓名,則以韓五欽言之,居住,則以居在楮子島言之,及其訪問探得,則金五明,乃其姓名,而居在永平云。姓名旣別,居住亦異,則必有探得曲折,以此更爲査問於松全,觀其供辭而稟處,似或爲鉤問之一端,而獄體嚴重,旣拿之後,則雖非緊證,未免滯囚,已涉可慮,而亦難保其仍此必得其事狀,故敢此仰稟矣。領議政南九萬曰,今此金五明等,獄事辭連之人,如非緊證,則滯囚有弊,竝姑保放,以待結末,似宜矣。柳尙運曰,其中崔進·崔澤等,必是峽中愚民,而別無更問之事矣。吏曹判書呂聖齊曰,臣纔遞金吾,粗知曲折,而其中趙相,以松全妹未,一番參聽,而別無更問之端,故臣於其時,請爲放送,而未果矣。上曰,依爲之。而三人,竝爲放送,可也。判義禁柳尙運所啓,金五明,嚴刑得情事,命下,而李松全,有更推之擧,則姑觀其結末,而刑推,似宜矣。上曰,姑勿刑推,更査後稟處,可也。以上禁府謄錄
大臣備局堂上引見時,體曹判書南龍翼所啓,今此擧動,當至屢日未還宮前,外方薦新上來,則依先朝溫行時例,卽爲薦新,報于留都大臣,以爲馳啓之地,何如?上曰,依爲之。
又所啓,宗廟永昭殿朔祭受香,當在於未還宮之前,守宮承旨,代押傳香事,敢達矣。上曰,依爲之。
又所啓,咸鏡道四陵,有五年一奉番之規,而今年當次,且義陵火巢內,有民田摘奸定界之事矣。卽今朝家多事,春窮方甚,何以爲之?敢稟。上曰,待秋擧行,可也。
大臣·備局堂上引見入侍時,領議政南九萬所啓,自前擧動時,自上若御步輦,則陪從諸臣,例爲徒步矣。今番陵幸時,山城南門外,東門外兩處之路,皆甚險峻且遠,且寧陵·英陵兩陵之間,道路頗遠,此等處,亦皆徒步,則必有顚仆未及之患。今此仰達,殊甚未安,而形勢如此,不得不仰達矣。上曰,形勢誠然,雖御步輦之時,許令騎馬事,分付,可也。以上禮曹謄錄
大臣·備局堂上引見入侍時,領議政南九萬所啓,隨駕及留都兵,尙未定奪,故敢達矣。古者人君,吉行五十里,師行三十里,蓋以人衆旣多,勢難疾行故也。今此謁陵,自京城至廣州,僅四十餘里,而自廣州至利川,幾八十里,利川至陵所,還歸利川,幾九十里,連日疾行,步軍尤難,且祖宗朝,則幸行時從駕軍兵,僅數百人云,今雖不可一遵古事,必須務從約損,禁軍六百,都監馬兵六百,爲前後射隊,都監軍中,極擇精壯砲手五六百,以爲挾輦,每站相替,則似爲便當,而自下不敢擅便,敢此仰稟。刑曹判書徐文重曰,我國馬兵,不閑隊伍,其在扈衛之道,不可無步軍矣。工曹判書申□□曰,常時陵幸,例以二百名挾輦,替站侍衛,而先朝溫幸時,或用六百名,或用八百名,今番,當酌定其多寡,而馬軍,亦可定數矣。上曰,都監軍兵外,禁衛·御營二軍門中,似當又爲隨駕矣。九萬曰,上年長陵展謁時,禁衛營隨駕,以次第言之,御營廳,今當隨駕,而禁衛大將,以兵判隨駕,都提調有病患,不能領率軍兵,禁衛軍,勢難留都,本營方今上番軍,非上年隨駕之軍,今雖再往,似無不可,但一營之軍,其數至於一千五六百名,減除名數,抄擇其精壯者,使之隨駕,何如?上曰,其中抄擇四哨率去,而都監四哨,禁衛營四哨,爲前後射隊,都監軍兵挾輦四百名,及馬兵四哨,亦爲抄擇率去,禁軍,則使之全數從駕,可也。以上禁營謄錄
大臣·備局堂上引見入侍時,領議政南九萬所啓,今此陵幸時,晝停處,則軍兵雖無排立之事,而宿所及陵所,則不可無扈衛軍兵,廣州,乃是城內,而利川,本無邑城,陵所周圍廣闊,從駕軍兵,必有不足,分付守禦使,以驪州·利川軍兵,從其多少,使之排立,似當矣。廣州留守李世白曰,陵上排立之際,驪州軍兵,必將不足,參酌應入之數,啓聞後,近邑之軍,亦爲抄出用之,何如?上曰,守禦使旣已入侍,親承傳,雖不別爲有旨,而依此擧行後,啓問,可也。以上備局謄錄
上在昌德宮,停常參,只晝講。
自午時至酉時,日暈。夜一更至五更,月暈。
繕工監役閔周昌,寧陵修改事出去。
謝恩,寧越郡守李喜澤。
大司憲洪萬容三度呈辭。入啓。遞差。
副校理黃欽再度呈辭。入啓。加給由。
執義李善溥,司諫沈枰,持平尹世喜,就職。
禁府啓目,前郡守姜碩老元情云云,刑推,何如?啓除刑推照律。又啓目,前經歷趙相槪,尹謐·姜碩老元情云云,竝刑推,何如?啓姑停刑推議處。又啓目,出身李惠疇矣,叔姪同求,雖出於各在京鄕,未及相知之致,而文淑,與以晉,竝爲通書之後,則必無可知之理,而初不遠嫌,終至求得,已極無識,及今査問之下,亦不直招,極爲可駭罪,杖八十徒二年,告身盡行追奪,私罪。啓功減一等。
禁府,李惠疇,楊根娛賓驛,徒一年定配。啓。
晝講入侍,知事柳尙運,特進官柳炅,承旨姜鋧,玉堂洪受瀗·尹德駿,假注書楊萬營,史官宋相琦·洪重夏,武臣金夏瑞,司諫沈枰。
持平尹世喜啓曰,朝者就職,臣之外祖忌,在於明日,只知當日之爲式暇,與同僚行相會禮矣。卽聞式暇,當爲二日云,臣新入未諳規例,致有此做錯之失,何可一刻晏然於臺席乎?請命遞斥臣職。答曰,勿辭。退待物論。
伴送使沈梓,入來。
右議政李䎘箚子,大槪,重被臺臣之侵斥,已難晏然,且臣病情尙㞃,無計自力,乞遞臣職,仍正臣罪,以謝人言事。入啓。答曰,省箚具悉卿懇。卿之箚陳,蓋欲明覈其虛實,使朝家處分,務歸得中之意,則意外侵斥,不足介懷,卿其須體至意,安心勿辭,亦勿待罪,臥閤論道,以濟時艱。仍傳曰,遣史官傳諭。
吏曹啓目,陳慰兼進香使判決事洪萬鍾,旣已奉使出疆,詞訟重地,不可仍帶,似爲許遞,宰臣進退,臣曹不敢擅便,上裁,何如?竝依所啓施行。
昨日引見時,上曰,兵曹判書李翊,當此陵幸迫近之時,多有節目講定之事,故至於再招,而終不承命,其徒守廉隅,不念分義,殊甚未安,從重推考。
領議政南九萬所啓,今此陵幸,自上爲慮民弊,道路亦必勿治,而大槪經過之地,道路,則誠有不可不治者矣。其他凡事,不可不務從簡約,陪從百官中,閑慢各司,則似當減省,使之兼察,以除一分之弊,而至於翰·注,先朝溫幸時,初以各一人隨駕事,定奪,而繼以留溫泉時,多事之故,以二人隨駕云。今此謁陵,則無他擧行之事,翰林,則雖備上下番,注書,則以一人隨駕,臨時若有事故,則以承文參下陪從一員,推移察任,似涉便當,他各司,亦從此省減之規,定數事,分付該曹,何如?上曰,依爲之。
今日晝講時,執義李善溥,亦爲入侍事,下敎。以上朝報
宗親府郞廳,以有司堂上意啓曰,衙門等級,無出本府,而物力之掃如,下吏之鮮少,反不如小各司,體面之虧損,姑捨勿論,許多公族,無以接待,種種變通之事,不一而足。其中最是切緊者,書吏元額,本來十人,而連仍凶歉,或減或復,至于今日,只存四人,以此實難周旋,年深秩高宗班之赴朝也,尙且埋沒,頓無卿宰貌樣。況年少秩卑者,困苦之狀,尤不忍言,此豈但臣等之悶迫?貽羞於國家者,多矣。皁隷伴倘之類,雖不可依舊章復舊,至於本府書吏,不可盡數復舊,而六人之一時給料,亦似重難,三人爲先復舊,以爲接待成樣之地,似合事宜。臣等,不得不惶恐,敢啓。傳曰,依爲之。以上戶曹謄錄
有政事。
吏批,以李翊爲軍器提調,朴相馨爲工曹參判,權恒爲掌令,申懹爲禮曹參議,金萬吉爲兵曹參知,洪萬容爲司譯提調,申琓爲同經筵,朱宅臣爲直講,閔震炯爲連源察訪,金儁相爲宗簿正,權宇亨爲典籍,鄭載禧爲大司憲,崔錫恒爲正言,李東溟爲靑松府使,兪集一爲持平,沈思泓爲獻納,李翊爲訓鍊都監提調,御營都提調丁敏道爲兼漢城參軍。以上政草
李玄錫啓曰,今日爲政事,命下矣。都承旨尹趾善,病不仕,代房承旨李思永,與吏批政官相避,吏批政廳,何承旨進去乎?敢稟。傳曰,左承旨進去。
吏批,行判書呂聖齊進,參判朴世采在外,參議吳道一進,右副承旨李玄錫進。
兵批,判書李翊進,參判宋奎濂病,參議禹昌績進,參知未差,左副承旨尹世紀進。
午時,上御熙政堂。知事柳尙運,特進官柳炅,參贊官姜鋧,侍讀宮洪受瀗,檢討官尹德駿,假注書楊萬榮,記事官宋相琦·洪重夏,武臣金夏瑞,入侍。上讀前受睽卦,自九四睽孤至象曰遇雨之吉,一遍訖,受瀗,讀自蹇序卦至象曰山下有水,上受讀一遍缺上曰,講官之言,切實,當體念焉。鋧曰,反身之喩,可謂切矣,而非徒朝論爲然也。上而天災,下而民怨,至於一心之方寸太極,罔非反求處也。專攻上身,亦有其弊,而人臣告君之道,必以先格王正厥事,爲本,則捨此而無他道矣。尙運曰,文王之羑里演易,陸秀夫之舟中講大學,此是守正之道也。鋧曰,此言好矣。講訖,上命史官曰,執義李善溥,來詣臺廳,則招入,可也。萬榮,承命趨出,與善溥偕入,缺德駿曰,伏聞陵幸時,注書,只一員陪從,而承文院參下官,亦有臨時兼察之令云,臣意,則以爲不當如是苟簡矣。尙運曰,小臣於丁未年,以副官,陪從溫幸,而別無推移窘急之時矣。今此陵幸時,百司官員之陪從者,務爲減省,自上先簡近侍,以示簡約之意,而大臣之意,亦如此,曾已陳達矣。上曰,注書,只一員陪從事,旣已定奪,而亦有溫幸時古事,依此爲之,可也。此下缺以上燼餘
上在昌德宮。停常參·經筵。
夜二更,月暈。四更,月入太微垣端門內。
下直,伊川府使李彭壽,利仁察訪崔世慶。
謝恩,正言崔□□,參知金萬吉,咸鏡都事兪命雄。
昨日晝講時,執義李善溥所啓,請還收內官崔尙仰·朴斗卿等職牒還給之命事。上曰,勿煩。又所啓,淸朝著,振紀綱,莫先於懲惡,勵群工,扶國脈,唯在於去邪,此之不戒,未或不亂,可不懼哉?完寧君李師命,賦性憸回,行己巧密,出自名家,全昧飭躬之道,名隷儒籍,敢懷貪天之計,彙緣蹊逕,追錄勳籍,此其發身之不正也。出按南臬,貪黷無厭,漁奪民利,半歸私庄,厚廩工匠,多造奇巧,此其居官之奸濫也。入長秋曹,私逕大開,獄訟輕重,視情親疎,冤屈莫伸,謗讟載路,此其按獄之不公也。甚至圖占將權,冒掌本兵,市恩自恣,濟其私慾,輿儓下賤,多通仕路,商譯雜類,濫受廩祿,許多將士,莫非所屬,而別設軍官,見待殊異,資給旣豐,收用輒先,弄權之狀,有如是者。賑廳財穀,本爲荒政,而締交駔儈,經營殖貨,奇羡之利,渗漉於私門,賙恤之惠,阻閡於窮民,蠧財之害,有如是者。飛語薦紳,交構之迹難掩,狎附幽陰,羞惡之端都喪,人懷危懼,遠外喧騰,此實輿情之所共憤,聖明之所深恥也。至如將校宿衛,必待落點,朝家慮患,可謂備至,而頃日衛士補缺之際,不先稟旨,徑自調遣軍門,令箭直入大內,其肆無嚴,何至此也?噫,師命種種罪過,固難毛擧,而撮其大者,狼藉如此,日月之下,洞燭無餘,而纔因大臣之箚,只遞本職,物情之柫鬱,由是愈激,請完寧君李師命,削奪官爵,門外黜送。上曰,重臣與庶官有異,朝家待勳臣之道,亦自有別,未及究覈虛實之前,不可徑先施罪,勿煩。又所啓,引嫌而退,錯認規例,事非大段,不可以此輕遞言官,請持平尹世喜,出仕。上曰,依啓。
持平尹世喜,牌不進。
政院啓曰,憲府無行公之員,監察茶時,事甚未安,除在外人員,呈告及未肅拜人員,竝卽牌招察任,何如?傳曰,允。
校理兪得一辭職上疏。入啓。答曰,省疏具悉。爾其勿辭,調理察職。
副校理黃欽三度呈辭。入啓。遞差。
謝恩,大司憲鄭載禧,掌令權恒。
持平兪集一,牌不進。
判府事閔□□箚子。大槪,臣所帶禁衛營都提調之任,爲先遞改,以幸公私事。入啓。
持平尹世喜上疏。大槪,臣之病勢,萬分危㞃,召牌之下,竟未祗赴,且於大臣之箚,有不敢晏然者,請削臣職,仍治臣違牌妄言之罪事。入啓。
昨日晝講時,戶曹判書柳尙運所啓,上年侍講官朴泰輔,請加嚴禁火田,而仍陳流民他日之憂,有令該曹稟處之命矣。曾仍御史書啓,自備局啓下事目,名山巨藪,山腰以上禁耕事,申飭外方,非不嚴明,而此弊漸痼,今則各處嶺隘之可爲關防者,亦皆濯濯,其爲寒心,誠如筵臣所陳,然其火田耕食之民,比元民,幾至十之二三,設令嚴立法制,得以盡數鉤出。本以無根之民,又失耕食之土,則臣恐其可憂之端,不在於他日也。與其別爲科條,而終爲區處之歸,無寧姑以前日啓下事目,更加申飭之爲愈,故敢此仰達矣。上曰,流民之弊,誠如筵臣所達,而難處之端,亦不可不慮,姑以前日事目,更加申飭,可也。
檢討官尹德駿所啓,列聖陵寢,各有傍近處香炭所封之山,蓋其本意,使之養木造炭,以供祭用,而近來放火作田,極其狼藉,而不爲禁斷,任其濯濯,又自各陵,以炭價徵稅於起耕之人,所收之穀,近不知花消於何處,而別徵炭價,山底十里內居民香炭,雖與陵寢火巢有異,不禁火伐,所見未安,而科外收稅,尤極無謂,日後一切痛禁,仍令養木造炭,似可矣。上曰,戶判今方入侍,此事,何如?柳尙運曰,香炭山劃給,本爲長養樹木,埋炭取用之意,而今則所謂香炭之山,皆爲火耕之地,收稅以用矣。今若別爲禁耕,使之長養樹木,則似合於劃給香炭山之本意矣。上曰,分付禁耕,可也。
假注書朴見善書啓,臣承命馳往于坡州地花山村,左議政趙師錫所住處,傳諭聖批,則以爲臣之踪迹臲卼,旣無更入之勢,縮伏鄕里,唯俟一死之期而已,又遣近侍,傳諭聖批,縷縷辭旨,丁寧反復,有非如臣負謗負罪者,所敢承當,臣誠感激殊〈恩〉,危涕難禁。臣若可進,何可不顧分義,若是撕捱,以重速違慢之誅哉?承命惶隕,只自席藁俟罪之外,更無所陳云矣,敢啓。傳曰,知道。
答判府事閔鼎重箚曰,省箚具悉卿懇。卿之宿患,予已知之,卿其安心勿辭,從容善攝。仍傳曰,遣史官傳諭。
府前啓,請還收內官崔尙仰·朴斗卿等職牒還給之命事。完寧君李師命,賦性奸回,行己陰巧,出自名家,全昧飭躬之道,名隷儒籍,敢懷貪天之計,閃弄機權,追參勳籍,此發身之不正也。出按南臬,黷貨無厭,漁奪民利,半歸私庄,厚廩工匠,多造奇巧,此其居官之貪婪也。入長秋曹,私逕大開,獄訟輕重,視情親疎,冤屈莫伸,謗讟載路,此其按獄之不公也。圖占將權,冒掌本兵,恃恩自恣,濟其私慾,輿儓下賤多通仕路,商譯雜類,濫受廩祿,別設軍官,收用輒先,弄權之狀,有如是者。將校宿衛,必待落點,朝家慮患,可謂備至,而補缺之際,擅自調遣軍門,令箭直入大內,干紀之漸,有如是者。噫,師命多少罪過,不可毛擧,而撮其尤甚可惡者而言之,則由其躁競之心,略不自抑,傾險之態,輒有所售,狎附幽陰,專沒廉恥,飛語造訕,交構縉紳,人情駭憤,道路喧傳,鬼蜮情狀,雖難把捉,而尋根索源,皆歸此人,其在朝家懲惡之道,不可不顯黜明辨,以淸朝著,而昨承聖批,以重臣與庶官有異,朝家待勳臣之道,亦自有別,未及究覈虛實之前,不可徑先施罪爲敎,臣等,竊惑焉。師命,官雖重任,人則憸邪,設〈有〉微功,罪固難貰,臺閣所論,出於輿誦,則別無更加究覈之事,請勿留難,完寧君李師命,削奪官爵,門外黜送。答曰,已諭勿煩。
答持平尹世喜疏曰,省疏具悉。大臣箚語,意在明愼,則爾之張皇相較,已欠和平,而至於自不覺其營救等語,尤涉不韙,誠可駭也,爾其勿辭察職。以上朝報
李思永,以內醫院官員,以都提調意啓曰,月令劑藥官張萬堅,前後分差,積仕勤苦者,已至六年,如此之類,自前例有酬勞之典,令本衙門依例厚道審藥差送事,捧承傳施行,何如?傳曰,允。
李宏啓曰,假注書趙大壽,時無職名,依例付軍職冠帶常仕,何如?傳曰,允。
姜鋧,以漢城府言啓曰,坊役煩重,民不支堪,近來形勢,誠爲可慮,今見兵曹移關,則坊民一百三十名內,八十名,領付于排設司鑰房,五十名,領付書房色司鑰房,自京至陵所使用事,啓下矣。自前近陵陵幸時,或因急遽,雖有若干坊民調用之事,元非應行〈之〉前例,至於驪州,乃是三日程,裹糧往來,其弊不貲,坊民呼冤,勢所必至,依溫陽幸行時例,各處容入民丁,自該道磨鍊擧行,何如?傳曰,允。燼餘
上在昌德宮。停常參·經筵。
夜一更,月暈右珥。二更,月暈。三更,月暈,暈上有冠,暈下有履,色皆內赤外靑,白虹一條,起暈兩傍,周繞暈北,良久乃滅。四更,月暈。五更,月暈兩珥,暈上有冠,色皆內赤外靑。
謝恩,工曹參判朴相馨,宗簿正金儁相,舒川郡守黃聖龜,龍潭縣令宋疇錫,直講朱宅正,典籍權宇亨。
假注書楊萬榮病,代趙大壽。
右議政李䎘箚子。大槪,情迹臲卼,已難晏然,陵行迫頭,尤不可一任瘝曠,乞賜罷免,仍正臣營救之罪,以嚴國法,以快公議事。入啓。答曰,省箚具悉卿懇。年少過激之斥,不足爲嫌,卿其安心勿辭,速出論道,以副予望。仍傳曰,遣史官傳諭。以上朝報
領中樞府事金壽興,領議政南九萬引見入侍時,上曰,今番陵幸,實出於萬不獲已,而所經廣州·利川·驪州三邑,當此春窮,民弊不貲,依上年長陵展謁時所經列邑蠲役之例,欲爲別樣施惠,以爲慰悅之地,未知蠲除何役,可耶?九萬曰,春大同收米,想今未及收捧,自上軫念民弊,若欲蠲役,則廣·利·驪三邑,竝蠲今春大同收米,可爲實惠,而但廣州,則大同收米,全數劃給,以爲本府需用,今若許蠲,則其代,不可不給,宣惠廳,爲補山城軍餉,別有料理,自水上邑,除出大同米數千石,將到泊廣州津頭,以此米代給,似可矣。壽興曰,大同,必未及收捧,優減大同,似爲實惠,而楊州,亦是初頭所經之邑,其爲民弊,實無異同,似當一體施惠矣。上曰,楊州·廣州·利川·驪州四邑,春大同米,一體蠲除,而廣州大同米,則以宣惠廳水上移送米計給,可也。以上宣惠廳謄錄
上在昌德宮。停常參·經筵。
謝恩,禮曹參議申懹。
禮曹參議申懹,正郞金尙夏,寧陵石物塗灰事,出去。
傳曰,明日晝講,爲之。以上朝報
上在昌德宮。停常參,只晝講。
下直,陝川郡守沈徵,龍潭縣令宋疇錫,長城縣監李徵龜。
兵曹判書李翊辭職上疏。入啓。答曰,省疏具悉。卿之宿患,予非不知,而新命屬耳,本兵重任,不可輕遞,卿其安心勿辭,從速察職。
左尹李端錫辭職上疏。入啓。答曰,省疏具悉。今玆收敍,意非偶然,旣往之事,不必一向追咎,卿其勿辭,從速察職。
黃海監司書目,金川呈,以吏曹參判朴世采上疏上送事。啓。答曰,省疏具悉卿懇。已諭至意於前後之批矣,卿胡不諒,連章撝謙,若是其太過乎?卿辭雖懇,萬無許遞之理,須體虛佇之意,安心勿辭,從速上來,以補不逮。
廣州留守書目,掌令安圭辭職上疏上送事。啓。踏啓字。
晝講入侍,知事南龍翼,特進官鄭載禧,承旨尹趾善,玉堂李墪·尹德駿,假注書趙大壽,史官洪重夏·宋相琦,武臣李立身,正言崔錫恒。
傳曰,明日晝講爲之。
吏曹啓曰,臺諫有闕,政事,取稟。傳曰,明明日爲之。
兵曹啓目,粘連觀此公洪兵使韓根,慶尙右兵使李佖,全羅兵使閔暹,慶尙左水使申翰周等,各其道內列邑兒弱充定査覈啓本,則各邑兒弱充定,自十名至一名,沃川郡守李宣岳,黃澗縣監崔寯,丹城縣監鄭重昌,金山郡守李汝岳,咸安郡守徐宗謙,宜寧縣監李台長,義興縣監徐文徵,河陽縣監金時亮等段,時在任所,令各其道兵水使,杖八十決罪後,啓聞爲白乎旀,前晉州牧使元振澤,時在甲山府任所,前晉州牧使金兌一,時在寧海府任所,前宜寧縣監柳長培,時在溫陽郡任所,前長鬐縣監朴世寶,時在咸從縣任所,竝令該道兵使,杖八十決罪後,啓聞爲白乎旀,前陰城縣監尹以徵,前洪州牧使朴致道,前德山縣監宋炳夏,前報恩縣監沈思沈,前尙州牧使尹,前高靈縣監柳檜齊,前漆原縣監金永宗,前巨濟縣監孔尙濂,前晉州牧使韓構,前河東縣監申彦華,前三嘉縣監李行政,前山陰縣監任埅,前安陰縣監張世南,前羅州牧使黃欽,前羅州牧使柳以升,前靈光郡守李壽徵,前仁同府使柳晉昌,前山陰縣監宋殷錫等段,遞歸京中。前木川縣監趙性乾,前彦陽縣監朴東胄,前固城縣監朴世華,前順天府使韓濙,前光陽縣監閔聖濬,前延日縣監宋之軾,前長鬐縣監姜海逢,前軍威縣監金晉明,前興海郡守李後望,前固城縣監李必茂,遞任後時在外方,依前定奪,竝令義禁府,拿問後,杖八十決罪爲白乎矣,時任守令,則兵使査覈時,旣已自首,更無可問之事爲白在果,至於遞歸守令,則色吏及軍兵等,不無用奸欺詐之弊,若有稱冤之端,則其在法例,不可直爲論罪,自禁府拿問後,其遲晩者,則決杖放送爲白遣,所供時,如有稱冤之人,則査問於各其道,得其實狀後,更爲稟處爲白乎旀,前丹城縣監趙爾重,前咸陽郡守李光翼等段,旣已身死,依例勿論爲白乎旀,前高靈縣監李萬徵,前咸安郡守邊是泰等段,兒弱充定,皆過十名之數,自禁府拿問後,依事目徒配爲白乎旀,前興陽縣監牟世蕃,方爲被拿,依例決杖爲白乎旀,靈巖郡守李台龍,務安縣監金日省等段,稱以本邑元無兒弱充定之事,是必閑丁別爲聚待爲白乎旀,咸平縣段,闕點,至於一百五名是如爲白臥乎所,俱極可駭,該邑守令,竝以從重推考爲白乎旀,巡歷時更爲査覈啓聞之意,本道良中,分付爲白乎旀,當初此事啓稟時,査點年條,旣以甲子定奪,則甲子以前,當入於勿論之中是白去乙,全羅兵使閔暹,査啓良中,癸亥時守令,亦未免混同抄啓,此則與定奪本意,有異,置之宜當爲白乎旀,各道監色等物故人外,自本道亦依事目科罪爲白乎旀,今此兒弱報頉之類,今年當爲十一歲者乙良,仍存軍案,其餘年未滿者乙良,依定奪趁卽代定啓問之意,竝以回移,何如?啓依允。以上朝報
義禁府啓曰,前陰城縣監尹以徵等,拿問處置事,傳旨啓下矣。朴致道·宋炳夏·沈思沈·柳檜齊·金永宗·孔尙廉·韓構·申彦華·李行政·任埅·張世南·黃欽·柳以升·李壽徵·柳晉昌·宋殷錫·韓濙·李萬徵·邊是秦等,方待命,卽爲拿囚,而牟世蕃,方在囚禁中,尹以徵,時在忠州地,尹,差祭寧陵進去,趙性乾,時在橫城地,朴東華,時在藍浦地,朴世華,時在尙州地,閔聖濬,時在水原地,宋之軾,時在懷德地,姜海逢,時在全州地,金晉明,時在抱川地,李後望,時在原州地,李必茂,自梁山任所,時未上來云,依例發遣府書吏·羅將拿來,何如?傳曰,允。
義禁府啓曰,前安岳郡守姜碩老,以差員謀避事,拿問元情公事判付內,除刑推照律事,命下矣。碩老,方以前任江華府經歷時事,纔已議啓,二罪俱發者,從重論〈?〉,乃是律文,議啓判下後,參其輕重,一時照律,何如?傳曰,允。以上禁府謄錄
晝講入侍時,知事南龍翼所啓,頃日筵中,臣以聖廟四聖位香爐·香盒,皆用砂器,事甚未安,以鍮造成之意,陳達蒙允矣。今春進參釋奠祭,則工曹,趁期造送,多士皆以爲幸矣。第更有所變通者,大聖位香爐·香盒,雖以鍮造作,曾無其蓋,今此四聖位新造者,則皆有蓋具,大聖位香爐·香盒之蓋,不可不更造,且東西廡,則各置一香爐·一香盒,通融香,而亦以鍮造作,廡則用鍮,只十哲位用砂器,亦似未安,稍殺其體制,趁秋釋奠改備,則尤無欠缺之事矣。上曰,大聖位,旣無香爐·香盒之蓋,至於兩廡,亦用鍮香爐·香盒,而十哲位獨用砂器,殊甚未安,分付該曹,以鍮香爐·香盒,稍殺其制,與大聖位香爐·香盒蓋具,趁秋釋奠,一體造送,可也。以上禮曹謄錄
漢城府啓曰,本府所屬京車子三輻,龍山車子十二輻,而牛疫之後,車牛太半未立,大小差役,每患苟簡,今此陵幸時,諸處定送,幾至百餘輛,將無以輸運,生事丁寧,殊甚可慮,不可無變通之道。各衙門及諸宮家車子,一體出役,以爲及時輸運之地,何如?傳曰,允。以上禁營謄錄
司僕寺啓曰,前府使表偗,前郡守安根,呈狀本寺,以爲曾於丙寅年間,以南漢山城峯巖增築時,監官有熟馬賜給之命矣。其後因大臣陳達,得蒙加資之典,決不可疊受恩賞,前受馬帖,願爲還納云。在前如此之類,還收馬帖,自是規例,馬帖則當爲還收,而當初承傳,令政院爻周,何如?傳曰,允。
又啓曰,丁卯年分養馬,故失·瘦瘠·病傷·不馴者,當該守令等,依事目錄啓論罪,而此外過限來納者,及有病請報仍留者,亦爲別單書入,竝依例推考,何如?傳曰,允。以上司僕謄錄
尹世紀,以兵曹言啓曰,忠翊衛將金萬直,呈狀內,重患寒疾,方在委頓不省之中,旬月之間,難可起動云。宿衛重地,不可久曠,忠翊將金萬直,改差,何如?傳曰,允。
午時,上御熙政堂。晝講,知事南龍翼,特進官鄭載禧,參贊官尹趾善,侍讀官李墪,檢討官尹德駿,假注書趙大壽,記事官宋相琦·洪重夏,正言崔錫恒,武臣李立身,入侍。上讀前受音,自蹇序卦至大象之傳俟時而已。墪,進講,自缺辭,止六三之象傳各有其所也。音釋一遍,上受而讀之,音釋一遍。墪,釋曰,此卦,前有險陷,後缺墪曰,蹇難之時,上下必相孚,而後可以濟時,故必言當位實也。龍翼曰,如此之時,必用誠實之道,故可以共濟也。墪曰,蹇在睽下,睽乖致亂,理之常也。人君當此之時,必得蹇蹇之臣,志慮相合,而後方可得濟艱之道矣。講訖,龍翼曰,陵幸時,禮文有散齋一日致齋一日之文,當爲書入,而二十五日,乃在宮之日,故此意仰達。上曰,唯。龍翼曰,頃日筵中,以聖廟四聖位香爐·香盒,皆用砂器,事甚未安,以鍮造成事,陳達蒙允矣。今春進參釋奠祭,則工曹趁期造送,多士皆以爲幸矣。第更有所變通者,大聖位香爐·香盒,雖以鍮造作,曾無其蓋,今此四聖位新造者,皆有蓋具,大聖位香爐·香盒之蓋,不可不更造,且東西廡,則各置一香爐·一香盒,通融香缺鍮造作,廡則用鍮,只十哲位用砂,亦似未安。缺趾善曰,在前陵幸時,陪從百官自持飯,已有事目,而去冬長陵擧動時,各司於晝停宿所,盛辦酒饌,殊無簡約之意,今番道里頗遠,尤有弊端,凡干浮費之事,一切停罷事,分付各司,何如?上曰,各別禁斷,可也。趾善曰,頃日,以注書一員陪從事,定奪,而人之疾病事故,有難豫料,且問安等事,難以周旋,一員陪從,極爲苟簡矣。上曰,溫幸時,初以一員定之,大臣所達亦如是,故一員使之進去矣。趾善曰,大臣,以承文參下官推移云,而卽今承文參下不備,無進去之員云,似有變通之道矣。上曰,然則注書一員,更爲率去,可也。此下缺燼餘
上在昌德宮。停常參,只晝講。
整理使柳尙運,寧陵出去。
司饔奉事鄭徽,磁器燔造事,廣州地出去。
內贍直長尹就甲,柴場監刈事,黃州地出去。
靑山縣監安後相,差使員上來。
謝恩,五衛將沈樞,兼參軍丁敏道。
禁府,朴致道·閔聖濬·宋炳夏·沈思沈·邊是泰·柳檜齊·金永宗·孔尙濂·韓構·申彦華·李行政·任埅·張世南·黃欽·柳以升·李壽徵·柳晉昌·宋殷錫·韓濙·李萬徵,拿囚。啓。
昨日晝講時,大司憲鄭載禧所啓,請還收內官崔尙仰·朴斗卿等職牒還給之命事。上曰,勿煩。又所啓,臣等,以完寧君李師命削黜事,有所論列,而聖明不賜允兪,臣等竊惑焉,請勿留難,完寧君李師命,削奪官爵,門外黜送。具辭見上上曰,勿煩。
傳曰,明日晝講爲之。
持平兪集一辭職上疏。入啓。答曰,省疏具悉。爾其勿辭,從速察職。
晝講入侍,知事呂聖齊,特進官李翊,承旨李宏,玉堂李塾·尹德駿,假注晝朴泰恒,史官宋相琦·洪重夏,武臣尹天賚。
昨日晝講時,參贊官尹趾善所啓,長興庫蕩敗之後,無以收拾,淸城府院君,句管此事,自宣惠廳措備進排,上司下人,不敢點退矣。癸亥年還移本庫之後,下人輩,少無忌憚之心,操縱益甚,紙品漸加,自驪陽府院君爲提調時,欲矯其弊,有各司朔紙親自監封踏印以送之規矣。提調,卽已親封,則各司亦當監捧,而下人,不告官員,任自退送,誠極寒心,更爲申飭,俾無日後作弊之端,何如?上曰,各別申飭,可也。又所啓,在前陵幸時,陪從百官,自持飯,自是事目,而去冬長陵擧動時,各司於晝停宿所,盛辦酒饌,殊無簡約之意,今番道里頗遠,尤有弊端,凡干浮費之事,一切停罷事,分付各司,何如?上曰,各別禁斷,可也。
侍講官李墪所啓,臣有所懷,敢此陳達矣。臣受任嶺東,累次往來三陟矣,三陟素多旱田,而只後坪,有水田如干結,皆是民人世傳耕作之地,今聞自戶曹,因吏曹反帖壽進宮手本,發關于本道,所謂後坪,自上長栍至下長栍,無論加耕元田,以湖南地曾前折受處民結出給之代,啓下折受,使本官打量云,民人世傳耕作之地,入於元帳簿者,自宮家折受,已極不當,而況三陟府,有水田處,唯此一坪,若屬於宮家,則本官所需,亦無出處,此亦不可不慮。今此折受,想出於中間瞞告之致,還收成命,似合事宜,敢此仰達。上曰,湖南折受處,曾以民結出給,故三陟地代給矣。儒臣所達如此,以他處改給事,分付,可也。
假注書朴見善遞差,代朴泰恒。
政院啓曰,司憲府北兵使元相照律公事,則杖六十,奪告身一等之律,而其下則以杖七十奪告身二等勘罪,此必誤書之致,此公事,改付標以入,而臣於昨日,紛擾中矇然捧入,今始覺察,不勝惶恐,敢啓。傳曰,知道。
大司憲鄭載禧,執義李善溥,掌令權恒啓曰,臣等,昨日開坐於朝房,前北兵使元相照律公事,以杖六十奪告身一等,照勘以入矣。卽伏見政院啓辭,則下段誤書之字,至於兩處,致有啓稟改付標之擧,此出於文書紛沓之中,未能覺察之致,而昏謬之失,在法難免,不可仍冒,請命遞斥臣等之職。答曰,勿辭。退待物論。
京畿監司書目,驪州呈,以大司諫李畬辭職上疏,上送事。啓遞差。
大司憲鄭載禧,執義李善溥,掌令權恒啓曰,臣等,以文書不察之失,聯名來避矣,勿辭退待之命,出於意外,臣等,不勝惶悚之至。前啓兩件事,所當仍爲連啓,而以李師命罪重律輕,又爲見非於物議,臣等,尤難仍冒〈於〉臺席,請命遞斥臣等之職。答曰,勿辭。
府啓,請還收內官崔尙仰·朴斗卿等職牒還給之命事。臣等,以完寧君李師命事,累日論列,而聖明不賜允兪,臣等,竊惑焉。如此孔壬之人,情狀旣露之後,迸流遠逐,以靖朝著,請完寧君李師命極邊遠竄。具辭竝見上答曰,不允。李師命罷職。以上朝報
晝講入侍時,特進官李翊所啓,禁衛中軍有闕,而久未差出矣。前統制使柳重起,可合此任,而方在削奪中,故臣問議於領議政南九萬,則以爲重起罪犯之非大段,似當有稟達變通之事云,故敢達。上曰,柳重起職牒還給,差下中軍,可也。
午時,上御熙政堂。晝講,知事呂聖齊,特進官李翊,侍講官李塾,檢討官尹德駿,假注書朴泰恒,記事官宋相琦·洪重夏,武臣尹天賚等,入侍。上讀前受周易蹇卦,自初六往蹇來譽止往蹇來缺李翊等啓,陵所則依前日定奪,以守禦使軍兵,全屬扈衛,而至於利川,則本無城郭,周回不過一二里矣。以禁衛軍兵四百名,訓局軍兵四百名,爲外扈衛,以挾輦·砲手,足爲內扈衛,守禦軍兵,勿爲扈衛,何如?上曰,依爲之。又所啓,大小晝停,所以禁軍扈衛事,旣已啓下矣。道路狹窄之處,則扈衛之時,似有紛沓之患,挾輦·砲手外行,以駕後禁軍扈衛,何如?上曰,依爲之。又所啓,山城路險之處,則交龍旗,以馬上捧持,其勢甚危,曾前亦有以人夫擔陪之例,上山城時,以人夫擔陪,何如?上曰,依爲之。又所啓,溫幸時,兵曹堂上二員,都摠府堂上六員,內侍衛二員,寶劍四員侍衛,而今番則何以爲之?上曰,依溫幸時例,寶釰四員,內侍衛二人陪從,可也。此下缺燼餘
上在昌德宮。停常參,只晝講。
自昧爽至辰時,有霧氣。自巳時至未時,日暈。
護軍盧銓,南兵使遞來。
京畿監司金德遠,兵曹佐郞李光著,道路橋梁摘奸事,出去。
金井察訪閔泰重,差使員上來。
平川君申琓辭職上疏。入啓。答曰,省疏具悉,卿其勿辭,從速察職。
昨日晝講時,知事呂聖齊所啓,公洪監司李彦綱,以新除授江界府使李蓍晩改差,仍任舒川事啓聞,啓下臣曹矣。頃年,故相臣金錫胄,陳達武臣〈之〉爲邊將·邊倅者,親年七十五歲則許遞,而獨子無兄弟,則親年雖七十,而亦爲許遞事,定式施行,臣意則似不可以文武有所異同。今此李蓍晩,親年旣不滿七十五歲,且有兄弟,而道臣,錯認爲應遞,有此啓稟,臣曹,則唯當據式防啓,而在前文臣之爲邊任,而情理切迫者,則或因筵臣陳達,有許遞之時,而此出於特恩,不可援而爲例,當初定式,旣無文武臣擧論之事,殊欠詳盡,更爲明白定奪,可以遵行,故敢此仰達矣。上曰,李蓍晩,曾經侍從,而親年旣踰七十,情理可矜,曾前如此之類,亦有許遞之事,姑爲改差,仍任舒川,而此出於一時特恩,今後邊任親年之限,文武一體定式施行,可也。
晝講入侍,知事南龍翼,特進官申汝哲,承旨尹世紀,玉堂崔錫鼎·尹德駿,假注書朴泰恒,史官宋相琦·洪重夏,武臣李相勛。
政院啓曰,完寧君李師命罷職事,命下矣。臺諫方以極邊遠竄論啓,罷職傳旨,不得捧入之意,敢啓。傳曰,知道。
昨日晝講時,侍講官李墪所啓,臣有區區所嘗慨然於心者,敢此仰達矣。京外人情之弊,人多言之,而臣未得其詳矣。臣待罪江陵時見之,則其弊罔有紀極,取考從前流來之規,則京中大小各衙門及監營,凡有某物上納時,所謂人情,魚物,則責之於漁戶,木匹則責之於民結。蘇斗山爲府使時,爲慮民弊,木匹則全減,而魚物亦減其半,作爲謄錄,而上納下吏,亦有自備添給之怨矣。凡人情,雖有多寡之不同,而如各軍門內醫院·司饔院·內三房·軍器寺爲尤甚,至於軍丁領付之時,則自監營,稱以領軍營吏,人情發關,分定於各邑,雖是謬例,其來已久,前後爲監司·守令者,孰不欲痛革此等弊習,而京司操縱點退之弊,非外方官吏所可得而遷制者,故不敢誰何,因循至此,誠極寒心,以臣所莅觀之,他道各官之事,可以推知矣。上年禁衛營,因江陵軍士李竹先之所訴,一旗摠李碩臣,以改都案時濫收人情之故,至於梟示,本府該吏兩人,亦爲定配,此實出於徵一礪百之道,而若其該營受賂之該吏,則一無所問,殊非拔本塞源之意,初不現發則已,旣已現發則不可不重加懲治,禁衛大將,今方入侍,下詢而處之,宜矣。大槪,人情之弊,摘發爲難,臣意,則以隨現重究之意,各別申飭於各軍門及各衛門,令憲府,以風聞,捉囚其尤橫該吏,依法科罪,其色郞廳,亦從輕重施罰,又別諭於諸道監司,使之隨聞啓聞,則庶有一時懲畏之道矣。上曰,京外人情之弊,予亦詳知矣。依儒臣所達,知委痛禁,可也。
右參贊李翊上疏。大槪,臣病勢沈㞃,決無陪從之望,亟遞臣內局之任,以便公私事。入啓。答曰,省疏具悉。卿其勿辭察任。
院啓,完寧君李師命,本以輕量淺器,挾其小才,夤緣蹊逕,拔身勳籍,釋褐數年,驟躋卿列,其在師命之道,誠宜洗濯身心,小加謹飭,思效報答之義,毋忝家庭之風,而惟其躁競之成性,不顧名節之掃地。出殿外藩,則恣爲不法,貪黷無厭,夙宵經營,唯在殖貨,錐刀末利,盡歸籠絡,假公售私,輦輸相繼,入長西銓,則大小除拜,率循私意,瀆帥汚弁,多被崇用,積勞才武,反遭絀抑,市恩招權,苞苴絡繹。至於賑廳穀物,本爲救民,而視若私藏,費用無節,衛士替代,何等重事,而不先稟旨,任意塡補,則怙寵顚恣,莫此甚矣。膴仕要局,非不歷躡,而將兵之任,至欲圖占,繡衣書啓,無異彈章,而一疏卽出,恬不爲愧,則貪戀無恥,胡至此哉?若其締交商譯,賭取財賄,廣占民田,窮極豪侈,許多負犯,狼藉至此,此所以輿情咸憤,萬口同辭,揆諸王法,斷不容貸者也。及今罪狀畢露,公論峻發,今後不可不亟施屛裔之典,以快中外之心,請完寧君李師命遠竄。
府前啓,請還收內官崔尙仰·朴斗卿等職牒還給之命事。請完寧君李師命極邊遠竄事。入啓。
禁府啓目,朴致道·宋炳夏·柳檜齊·金永宗·孔尙濂·韓構·申彦華·任埅·張世南·黃欽·柳以升·李壽徵·柳晉昌·宋殷錫·韓濙·閔聖濬·金晉明等段,旣已遲晩,依兵曹啓辭,竝只杖八十決罪後放送。李行政段,喪前所犯,依法典收贖,李萬徵·邊是泰等段,亦皆遲晩,而兒弱充定,數過十名,依事目竝爲徒配,何如?啓依允。
承文副正字趙泰采·任舜元,奉常直長金濱,文臣朔試射,稱病不進,依承傳罷職。
答府院曰,勿煩。以上朝報
晝講入侍時,判書南龍翼所啓,成宗朝英陵幸行時,所經各邑鄕校,遣官致祭,中宗朝英陵展謁時,行祭後,還御淸心樓,命題展謁英陵頌取人,而今番行幸時,鄕校遣官致祭及取人,雖是祖宗朝盛事,而當此歲飢民困之日,不必盡行豐穰時盛事,大臣之意如此,竝勿設行事陳達,而不出擧行條件。以上禮曹謄錄
晝講入侍時,特進官申汝哲所啓,今此擧動時,軍兵累日隨駕,若値雨下,則雨具未備,難免沾濕之患,挾輦·砲手外,使之皆着戰笠,似爲便當,敢此仰稟。上曰,依爲之。
又所啓,大駕到江頭,乘船擧碇砲,然後軍兵當次第渡涉,而但如此則頭局許多軍馬,臨時爭渡,必致窘急之患,未及擧碇之前,馬兵,使之先渡,俾無紛沓之弊,何如?上曰,依爲之。以上禁營謄錄
兵曹啓曰,以政院啓辭,今戊辰年例,邊將應薦不薦人員,察處事,允下矣。邊將應薦不薦人員中,除老病·在外·未肅拜·未赴任之外,不薦人員,依例別單書入,竝推考之意,敢啓。傳曰,依允。以上兵曹謄錄
有政事。
吏批,以嚴緝爲判決事,申厚命爲江陵府使,鄭澔爲兵曹佐郞,洪萬紀爲黃山察訪,金澋爲江界府使,李玄紀爲副校理,吳命老爲戶曹佐郞,李奎齡爲大司諫,洪受瀗爲吏曹佐郞,林渙爲掌令。
午時,上御熙政堂。晝講,知事南龍翼,特進官申汝哲,參贊官崔錫鼎·尹世紀,檢討官尹德駿,假注書朴泰恒,記事官宋相琦·洪重夏,武臣李相勛等,入侍。上讀前受周易蹇卦,自九五大蹇朋來,止上六往蹇缺。上曰,刑故無細,宥過無大,其亦此意也。錫鼎曰,及國家閑暇,修明其法制,蓋無事之時,則狃安之心生,而政令施措,未有振作之擧,不可不及時變通,而早爲之所也。德駿曰,自古創業之君,未嘗不以立紀綱修法制爲先務,故能成一代之治矣。至於後世,欲立紀綱,則徒行苛刻之政,非所以立紀綱之道也。上曰,徒行威政,則紀綱不能立,制治得宜,然後紀綱自立也。錫鼎曰,紀綱風俗,對稱之事,而紀綱之立不立,係乎政令之善不善耳,上古之世,政由俗革矣。以近世事觀之,則振紀綱,然後風俗歸正。缺錫鼎曰,新除授校理李玄紀,方在缺入番事緊,乘馹上來事,下諭之意,敢啓。上曰,依爲之。錫鼎曰,李玄紀,曾於本館有物議,故不爲行公,蓋以其父,與尹鐫相親,故有物議矣。上曰,辛酉年本館擬望之時,提學,以有物議上疏矣,其後公議皆許,則豈有引嫌之事乎?此下缺燼餘
上在昌德宮。停常參·經筵。
夜三四更,月暈兩珥。
沃溝縣監李萬葉,差使員上來。
下直,平安兵虞候柳星樞。
謝恩,護軍李行殷,掌令林渙,持平兪集一。
掌令林渙啓曰,庸陋小臣,累叨匪據,莫補絲毫,自取僨敗,不意玆者,新命又下,惶愧彌切,固難抗顔復廁於臺席,而且大司憲鄭載禧,卽臣之妻三寸叔母夫也。在法應避,不可仍冒,請命遞斥臣職。答曰,勿辭,退待物論。
右承旨李思永上疏。大槪,乞遞內局副提調之任,以便公私事。入啓。踏啓字。
大司憲鄭載禧啓曰,掌令林渙,據法引避,難冒之嫌,臣亦無異,請命遞斥臣職。答曰,勿辭,退待物論。
禮曹參議申懹,正郞金相夏,寧陵塗灰後入來。
平安監司書目,孟山縣監趙厚錫,濫用棍杖,致殞人命,爲先罷黜事。
備邊司啓曰,昨見兵曹啓辭之出於朝報者,則三南守令,以兒弱充軍役事,因各其兵使,査出啓聞,有決杖之命,而其中靈巖郡守李台龍,務安縣監金日省,則稱以本邑元無兒弱充定之事,兵使巡到時,閑丁定役者,元不聚待。咸平縣監,則成冊所報中,一百五名闕點,該曹,皆請以從重推考允下,而考見兵使啓本,則以爲稱無兒弱,不爲聚待,闕點百有餘名之多,其間必不無兒弱充定之事,而更聚未易,臣行亦忙,不得聚視云。卽今紀綱解弛,朝令之不行於郡邑,爲日已久,兒弱充定論罪事目,頒布之後,各邑非但不爲擧行,或有元不知有此命令,今此諸道査點犯罪之人,至於如此之多,固已寒心,而至於稱以元無兒弱,不爲聚待者,乃百有餘名闕點之邑,則其違拒朝命,無所忌憚之罪,比之兒弱充定,尤有甚焉。兒弱充定與否,固待他日兵使更點啓聞後,當爲處置,而違令之罪,不可不爲先重治,靈巖·務安·咸平三邑守令,拿問定罪,何如?傳曰,允。
禁府,李萬徵陽城南山驛,邊是泰楊州延曙驛定配。啓。
司諫沈枰,正言崔錫恒啓曰,臣等,於昨日,以完寧君李師命遠竄事,論啓,而末端擬律處,只以遠竄爲辭,極邊二字,書草之際,未免落漏,而不能覺察,疎謬之失,著矣,不可仍冒,請命遞斥臣等之職。答曰,勿辭。
院啓,請完寧君李師命,極邊遠竄。具辭見上答曰,勿煩。
府啓,以內官崔尙仰·朴斗卿等職牒還收事,閱歲爭執,終靳允兪,臣等,竊惑焉。大凡負罪者收錄與否,惟在輕重之如何,不係歲月之久近,而尙仰等罪犯,聖明旣已洞燭,當初投畀,亦云末減,則到今給牒,有乖於朝家懲惡之典,請還收崔尙仰·朴斗卿等職牒還給之命。又所啓,臣等,以完寧君李師命,極邊遠竄事,有所論列矣。及承聖批,只命罷職,臣等之惑,滋甚焉。師命,賦性奸回,行己陰巧,出自名家,全昧飭躬之道,名隷儒籍,敢懷貪天之計,夤緣蹊逕,追參勳錄,此其拔身之不正也。出按南臬,黷貸無厭,漁奪民利,半歸私藏,私贖官工,多造奇巧,此其居官之貪婪也。入長秋曹,私逕大開,獄訟輕重,視情親疎,冤屈莫伸,謗讟載路,此其按獄之不公也。圖占將權,冒掌本兵,恃恩自恣,濟其私慾,輿儓下賤,多通仕路,商譯雜類,濫受廩祿,別設軍官,收用輒先,弄權之狀,有如是者。賑廳財穀,本爲荒政,而締交駔儈,經營殖貨,奇羡之利,渗漉於私門,賙恤之惠,阻閡於窮民,蠧財之害,有如是者。將校宿衛,必待落點,朝家慮患,可謂備至,而替代之際,擅自調遣,軍中令箭,直入闕中,縱恣之習,有如是者。且其躁競之心,略不自抑,傾險之態,輒有所售,狎附幽陰,廉恥都喪,交構搢紳,情適回慝,人心駭憤,遠邇喧傳,種種罪犯,有難毛擧,此正所謂小人,有生之後,自朝至暮,無非罪惡者也,而根蔕已固,勢熖可畏,道路以目,人不敢言者,久矣。及今情態盡露,罪狀昭著之後,不可不明示迸流之典,以快輿情,以靖朝著,請完寧君李師命,極邊遠竄。又所啓,竝引嫌而退。相避之規,在下當遞,請大司憲鄭載禧,出仕,掌令林渙,遞差。答曰,不允。處置事,依啓。
銀溪察訪李瑁,差使員上來。以上朝報
御營廳啓曰,今此舊番軍兵,及三番別馬隊別破陣等,射砲用劍試才實格,從分數多寡,以本廳所儲木綿,面給後,別單書入之意,敢啓。傳曰,知道。以上御營謄錄
上在昌德宮。停常參·經筵。
大司憲鄭載禧,就職。
吏曹啓曰,臺諫有闕,政事,取稟。傳曰,過國忌後爲之。
府啓,請還收內官崔尙仰·朴斗卿等職牒還給之命事。請完寧君李師命極邊遠竄事。答曰,勿煩。
院啓,請完寧君李師命極邊遠竄事。答曰,勿煩。以上朝報
工曹啓曰,今此寧陵擧動敎是時,江上過涉船隻,量其隨駕軍兵及各衙門所乘之數,開錄別單書入,而各衙門渡涉之際,不無雜亂之弊,使各其下人,擧動前夕,豫爲分配,臨時各乘其船,俾無墊溺致傷之患,而其中上司下人,不有啓下本意,互相奪取,必有爭渡紛沓之弊,亦有違令者,毋論上司下人,卽其所〈?〉從輕重決棍,甚者,啓聞治罪之意,奉承傳施行,何如?傳曰,允。以上禁營謄錄
備邊司郞廳,以領議政意啓曰,曾於今月十三日引見,擧動軍兵定奪時,臣以宿所及陵所,不可無扈衛軍兵,廣州,乃是城內,而利川,本無邑城,陵所周圍廣闊,從駕軍兵,必爲不足,分付守禦使,以驪州·利川軍兵,從其多少,使之排立爲請矣。卽聞守禦使,以利川宿所扈衛事,移文兵曹,則兵曹回移,以爲利川宿所,則扈衛排立處,周圍不廣,除守禦軍,以隨駕軍兵扈衛事,更爲定奪於入侍時,使之依此擧行云矣。今此擧動,雖出於不得已,而春飢之時,民弊可慮,如有一分減省之道,不可不專務簡約,而至於利川宿所,則本無邑城,而經過兩夜,宿衛之道,不可不謹備,且隨駕軍兵,晝則長途疾走,夜則達曙警嚴,至於四五日之久,亦有不逮之慮,與當初稟定本意有異,守禦廳所屬驪州營軍兵,則雖已排立於陵所,利川接近竹山營軍兵,亦是守禦所屬,卽爲分付於守禦使,以竹山營軍兵千餘名,使之扈衛於利川宿所,則其在嚴謹宿衛,及迭休從駕軍兵之道,或似得宜,敢此更稟。答曰,依爲之。以上備局謄錄
上在昌德宮。停常參·經筵。
金泉察訪李敏英,差使員上來。
謝恩,吏曹佐郞洪受瀗。
京畿監司書目,楊州呈,以領敦寧金壽恒上疏上送事。啓。答曰,省疏具悉卿懇。頃日別諭,已悉春和上來之意矣。情志未孚,巽辭繼至,造朝之期,愈往愈漠,缺然慙忸,無以爲喩。卿其須體思想之意,安心勿辭,從速登途,以濟時艱,史官傳諭。
戶曹判書柳尙運,京畿監司金德遠,道路摘奸後,入來。以上朝報
上在昌德宮。停常參·經筵。
司饔直長慶雲會,捉魚事,安山地出去。
謝恩,同經筵李翊相。
判府事鄭載嵩箚子。大槪,病未得進參於祗送之班,不勝惶恐,伏地待罪事。入啓。答曰,省箚具悉卿懇。老來疾恙,尙此彌留,予用慮念,未得進參,勢固然矣。卿其安心勿辭,亦勿待罪,益加善攝,史官傳諭。
京畿監司書目,坡州呈,以左議政趙師錫上疏上送事。啓。答曰,省疏具悉。已悉予意於前後之批矣,復何多誥?卿其須體思想之志,安心勿辭,從速上來,以濟時艱,史官傳諭。
兵曹佐郞李光著,道路橋梁摘奸後,入來。
備忘記,曾在先朝五年溫幸時,道路亦或有因雨泥濘之時,而爲地方官者,唯當及期修治而已,未嘗有張皇頉啓之事矣。昨者京畿監司·廣州留守,以道路事,一時煩啓,意在遷就,其在事體,殊甚駭然,竝從重推考。
備忘記,京畿監司,以改作路事,急速定奪之意,有所馳啓,朝已啓下備局,而日已向晩,尙不回啓,該房承旨,難免不能檢飭之失,推考。且人君動駕,當由大路,故甲寅驪州陵幸時,元無以間路磨鍊之事,予亦無暗昏之症,怯弱之病,有何目眩心竦之慮乎?依前定奪作路事,卽爲分付。
傳曰,身爲地方官,敢以道路難治等語,偃然馳啓,前所未有,其在分義,豈容如是?怠慢任便之罪,實非輕歇,而擧動當前,此傳旨,過擧動後,更稟處置。
領議政南九萬,戶曹判書柳尙運,請對入侍。以上朝報
上在昌德宮。停常參·經筵。
司饔院都提調崇善君,參奉尹道敎,供上監膳事,寧陵出去。
下直,江陵府使申厚命。
謝恩,同經筵申琓,判決事嚴緝。
假注書金斗南書啓,臣承命馳往于楊州東面乾川里,領敦寧金壽恒所住處,傳諭聖批,則以爲臣疾病日劇,旣無承命趨朝之望,則所帶職任,不容一向仍冒,以重罪戾,敢竭微悃,仰瀆宸嚴,伏俟兪音之降矣。不意史官又臨,傳諭聖批,不允所辭,反降敦勉之旨,非臣滓穢所敢承當,臣誠惶隕感篆,尤不知所措也。床席危喘,朝夕待盡,雖欲更進輦下,叨謝隆眷,實無一分自力之路,虛辱恩命,罪合萬殞,而至於本兼諸職,屢煩控辭,猶未蒙許遞,此實臣誠意淺薄,無以感回天聽之致,臣之死,目將不瞑矣,只增悲悼涕泣云矣,敢啓。傳曰,知道。
傳曰,曾在先朝溫幸時,一二年亦或有道路泥濘之時,而地方官,唯當及期修治而已。且戊申己酉溫幸時,有隨時待晴,單嚴擧動之時,蓋慮遠路民人聚散奔走之弊也。況今此陵幸,本非豫大之意,實出於追慕之至情,且日期已迫,外邑軍兵,幾盡調發,則爲今之道,唯當隨時動駕,一以伸至情,一以除軍民等乍聚旋發,空往空來之弊,可也。身爲地方官者,敢以道路難治等事,張皇馳啓,無非怠慢遷就之意,故纔已推考警責矣。且念自前大小擧動時,人主乘輿,則臣下不敢乘馬以行者,蓋亦以分義也。今此山城及英陵洞口,百官乘馬之事,反復思惟,終歸未安,而此亦自便成習之一端,頃日擧行條件,爻周勿施,可也。
傳曰,山城·英陵洞口,百官不得乘馬事,旣已下敎,而大臣則事體有別,乘馬宜當,以此意分付。
明日陵幸時,初嚴,寅正一刻,二嚴,卯初二刻,三嚴,卯初三刻,開門,罷漏時。
奉敎沈季良書啓,臣承命馳往坡州邑底,左議政趙師錫所住處,傳宣聖批,則以爲臣每上辭章,日望兪音,而及奉聖批,輒靳允許,只恨誠意淺薄,未能上格天心,臣若可進,初豈敢不進乎?虛紆寵渥,屢違召命,臣罪至此,萬死猶輕,而顧臣臲卼之情,危痼之病,決無冒沒趨詣,陳力就列之勢,瞻望宸極,席藁俟譴云矣,敢啓。傳曰,知道。
京畿監司書目,通津呈,以正言沈相辭職上疏,上送事。啓遞差。
府啓,請還收內官崔尙仰·朴斗卿等職牒還給之命事。請完寧君李師命極邊遠竄事。答曰,勿煩。
院啓,請完寧君李師命極邊遠竄事。入啓。答曰,勿煩。
吏曹啓曰,臺諫有闕,政事,取稟。傳曰,明日爲之。以上朝報
兵曹啓曰,今此寧陵幸行時,訓鍊都監,禁衛營餘軍,則各其營留待入直,留都御營軍,則新營入直事,旣已節目啓下矣。第念御營軍,其數過三千之多,許多軍兵,一營入直,不無狹窄難容之患,一依溫泉擧動例,各營入直,準百名添入,訓鍊都監軍兵,各處入直,亦爲準百名添入事,元別單子中,改付標以入之意,敢啓。傳曰,知道。以上訓局謄錄
守宮大將行吏曹判書呂聖齊所啓,守宮大將,不可無號令使喚之人,在前陵幸時,私借軍牢·旗手於禁衛營,而今則禁衛營,以扈駕之故,不許借送,旣有守宮大將之號,則私借使喚,殊涉苟簡,令留都軍門定送,何如?傳曰,允。以上御營謄錄
有政事。
吏批,以尹德駿爲兼校書校理,南弼星爲掌令,申琓爲刑曹參判,金榏爲孟山縣監,尹興績爲務安縣監,李廷謙爲禮曹佐郞,李行周爲靈巖郡守,尹堦爲內醫提調,姜山斗爲固城縣監。
兵批,以張治世爲假內乘,崔雲瑞爲慶尙左兵使,鄭克誠爲召募別將,李世馪爲赤梁僉使,兪命龍爲忠翊將,閔碩才爲武兼,李行殷爲五衛將,沈樞爲曹司衛將,曺廷亮爲都摠經歷,鄭世衡爲景福將,閔聖濬爲武兼,金永徵爲訓鍊判官,曺廷弼爲訓戎僉使,徐宗望爲慶尙右兵虞候,崔演爲五衛將,辛處望爲宣傳官,尹商三爲武兼,金禹錫爲知中樞,朴相馨爲副摠管,崔聖任爲知中樞,朴泰定爲副摠管。
尹世紀,以守宮大將言啓曰,守宮大將,不可無稱號令使喚之人,在於陵幸時私借軍牢·旗手於禁衛營,而今則禁衛營扈駕之故,不許借送,旣有守宮大將之號,則私借使喚,殊涉苟簡,令留都軍門定送,何如?傳曰,允。燼餘
上至南漢山城宿所。
大駕,晝停入幕次後,政院·玉堂問安。答曰,知道。
大駕,廣州入宿所後,藥房·政院·玉堂·百官問安。答曰,知道。
明日動駕時,初嚴,卯初初刻,二嚴,卯初二刻,三嚴,卯初三刻,開門,罷漏後。
傳曰,金領府事·領議政,引見。引見時,明善·明惠·明安·淑靜四公主墓,及驪州地驪陽府院君墳山,遣官致祭事,榻前下敎,雙嶺戰亡處,遣官致祭事,及溫王廟及配享臣完豐府院君處,遣官致祭事,定奪,京畿往十里近處,辛亥飢死埋置處,遣京官致祭事,下敎。
大駕,御船後進發,不卽啓請通禮,汰去,差使員勿爲決棍事,下敎。
鄭判府事,來詣行宮,金領敦寧,來廣津晝停之意,遣史官傳諭事,下敎。
副提學崔錫鼎,請對入侍,都承旨尹趾善,亦爲入侍。
謝恩,正言金洪福。以上朝報
禮曹啓曰,今二月二十六日,領府事·領議政引見時,溫王廟及配享臣完豐府院君處,遣官致祭,廣州地明善·明惠·明安·淑靜四公主墓,及驪州地驪陽府院君墳山,遣官致祭,雙嶺戰亡處,遣官致祭,京城往十里近處辛亥飢死人埋置處,遣京官祭物,自京措備致祭事,榻前定奪矣。溫王廟·四公主墓所·雙嶺戰亡處致祭事,不卜日,今月三十日設行,驪陽府院君墳山致祭,則同月二十九日設行,而祭官·執事,令吏曹差送,祭物則亦令本道及廣州府,精備進排,往十里飢死人處致祭,亦於三十日設行,而祭官執事及祭物,依定奪,自京差出備送事,竝爲知委,何如?傳曰,允以上禮曹謄錄
有政事。
吏批,以南益熏爲長湍府使,金洪福爲正言。
兵批,以崔澐爲都摠都事,李萬標爲都摠都事,金聖源爲武兼,沈相爲副司果。
上,幸行驪州寧陵。
夜五更,月出時,月色赤。
大駕,行到廣州,中路風日凄冷,命垂西窓。
申時,上御南漢行宮。領中樞府事金壽興,領議政南九萬,行都承旨尹趾善,假注書趙大壽,記事官宋相琦·洪重夏,入侍。行副提學崔錫鼎,請對入侍。壽興曰,今日晩後風不佳,聖候,若何?上曰,無事矣。缺上曰,楊州·廣州·利川·驪州四邑,春大同米,一體蠲減,而廣州大同米代,則以宣惠廳所上移送米,計給,可也。壽興曰,寧陵遷奉之後,今番始爲拜陵之擧,驪州一邑,似當有別樣恩典,而先朝溫幸時,境內老人年七十以上,皆給食物,亦爲特施加資之典矣。九萬曰,勿論兩班常人,年七十以上,竝題給食物,似宜矣。上曰,驪州異於他處,而此乃遷陵後初行,不可無別樣恩典,竟內年七十以上人,食物特爲從優題給事,分付,可也。缺上曰,鄭判府事,在於境內,金領敦寧所住處,亦不遠云,俱遣史官傳諭,而回還時,判府事來詣山城,領敦寧來詣廣津晝停,可也。趾善曰,事變留院注書,只二員隨駕,一處則以上番翰林使之傳諭,何如?上曰,然則上番翰林,送于一處,可也。壽興曰,明日前路,當過雙嶺戰場,而丙子之亂,慶尙左右兵使勤王兵,盡沒于此,曾前亦以國殤致祭矣。自上今過其地,亦爲一體致祭,何如?上曰,常時亦賜祭,而適過此路,今亦致祭,可也。此下缺燼餘
上在利川府行宮。
廣州行宮,藥房·政院·玉堂·二品以上六曹·大司憲問安。答曰,知道。
大駕,詣小晝停後,藥房·政院·玉堂問安。答曰,知道。
正言金洪福上疏。大槪,敢陳區區之見,仰冀裁處事。入啓。答曰,省疏具悉。疏辭得宜,當令該曹一體擧行焉。
傳曰,光城府院君墓所在廣州,亦爲一體致祭事,分付。
大駕,詣大晝停後,藥房·政院·玉堂問安。答曰,知道。
利川入宿所後,藥房·政院·玉堂·二品以上六曹·兩司長官問安。答曰,知道。
明日動駕時,初嚴,寅正一刻,二嚴,寅正二刻,三嚴,寅正三刻。
昨日副提學崔錫鼎請對入侍。以上朝報
禮曹啓曰,以正言金洪福上疏,險川·北門等處設祭,一體擧行事,命下矣。雙嶺設祭,旣已三十日啓下,此兩處,亦依此例,同日一時設行,而祭官執事,令吏曹差送,祭物則令廣州府精備進排事,分付,何如?傳曰,允。
禮曹啓曰,光城府院君墓所在廣州,一體致祭事,命下矣。遣官致祭,當於三十日設行,而第念廣州一府,溫王廟·明善·明惠·明安·淑靜四公主墓,雙嶺·險川·北門,前後通計,則至於九所之多,而日子又如是急迫,許多祭物,決難一時獨自措辦。且以陪從之臣,亦難盡爲塡差於祭官·執事,只祭官,以陪從臣差出,其餘執事及祭物,令本道分半差出措備似當,而日子亦不可不退定,三十日回鑾時,竝爲傳香於廣州,行祭日子,則退定於三月初一日,擧行事,竝爲分付,而驪陽府院君致祭,則依前定二十九日設行,何如?傳曰,允。以上禮曹謄錄
傳曰,軍兵犒饋,還宮後自各其軍門設行事,分付。以上禁營謄錄
上在利川府行宮。
大駕詣寧陵,入幕次後,藥房·政院·玉堂·二品以上六曹·兩司長官問安。答曰,知道。
持平兪集一上疏。大槪,敢陳區區所懷,以備裁處事。入啓。答曰,省疏具悉。今玆致祭,出於一時特恩,予未知其不可也。
展謁後,藥房·政院·玉堂·二品以上六曹·兩司長官問安。答曰,知道。
傳曰,今番陵幸時,內差備雜物所載馬,不爲擇定,苟充入把,中路致有顚倒之患,事極可駭,當該差備官,從重決棍二十度。
決棍顯告,重林察訪權尙殷。
傳曰,自筍地坪,至箭串橋,捧上言。
還宮正時,午正三刻。
大駕,利川還宮後,藥房口傳啓曰,終日風寒,御馬遠路,聖體,若何?不勝憂慮,敢來問安。答曰,知道。無事矣。政院·玉堂·二品以上六曹·兩司長官問安。答曰,知道。
大王大妃殿,藥房·政院·玉堂問安。答曰,知道。
觀象監,夜五更月出時,月色赤。啓。以上朝報
上在南漢行宮。
利川行宮,藥房·政院·玉堂·二品以上·六曹·兩司長官問安。答曰,知道。
假注書朴泰恒書啓,臣承命馳往廣州南面儀一村,判府事鄭載嵩所住處,傳諭聖旨,則以爲臣於病伏之中,伏聞自上有拜陵之行,其在義分,所當祗伏路左,瞻望鹵簿,而賤疾久在難醫之域,委頓床席,只待死日,庭戶咫尺之間,亦不得自力運動,況敢望致身於五十餘里之地乎?方此惶悚蟄伏,措躬無所,千萬意外,特遣史官,傳宣聖諭,仍令臣來詣行宮,非常之恩,有非微臣所可承當,不覺涕泗之交頤也。臣離違耿光,今已經歲,犬馬猶知戀主,臣雖無狀,亦豈獨無此心,而疾病危重,喘息將絶,末由趨詣,坐孤聖恩,伏地惶恐,不知所達云矣,敢啓。傳曰,知道。
待敎宋相琦書啓,臣承命馳往楊州地成陵村領敦寧府事金壽恒所住處,傳諭聖旨,則以爲臣頃上一疏,乞解職名,而聖批不許,反降敦勉之旨,固已惶感罔措,且伏聞乘輿連駕,祗謁園陵,臣雖在屛蟄之中,所當奔赴路左,仰瞻羽旄之容,而顧臣貼身床席,末由自致於莽蒼之外,分義莫伸,私恨耿耿。不意史官馳至,傳宣聖諭,俾臣來詣於晝停所,眷念虛佇之意,有逾尋常,臣於此驚感惝怳,不覺涕泗之交迸也。臣於之疾病情迹,雖不堪更造朝端,而一望淸光,退塡溝壑,固臣至願,承此勤懇之敎,何敢冥然不動,孤負恩命哉?第臣氣息綿綴,四肢不遂,方在委頓昏眩之中,趁此一二日之內,能得少間,進身於屬車之下,有不敢自必,尤不勝危怖震越之至云矣,敢啓。傳曰,知道。
大駕詣小晝停,入幕次後,藥房·政院·玉堂問安。答曰,知道。
傳曰,廣州留守李世白,引見。
大駕詣大晝停,入幕次後,藥房·政院·玉堂問安。答曰,知道。
大駕,還詣廣州宿所後,藥房·政院·玉堂·百官問安。答曰,知道。
玉堂箚子。大槪,冒貢微忱,冀蒙省納事。入啓。答曰,省箚具悉。今此所陳之辭,誠甚切實,予庸嘉尙,當留心而體念焉。
府前啓,請還收內官崔尙仰·朴斗卿等職牒還給之命事。請完寧君李師命極邊遠竄事。新授掌令南弼星,時在京畿果川地,請斯速乘馹上來事,下諭。
院前啓,請完寧君李師命極邊遠竄事。新啓,日昨大駕詣船所後,不卽啓請進發,致有遲緩之弊,禮貎官固有其罪,而政院亦難免不能檢飭之失,請當該承旨,從重推考。
今日廣州行在所引見時,永昌大君墓山,在於明惠·明善公主一山之內,一體致祭事,榻前下敎。
明日還宮時,動駕初嚴,卯正二刻,二嚴,卯正三刻,三嚴,辰初初刻,開門,罷漏後。
答府曰,不允。下諭事,依啓。
汰去現告,假通禮趙鼎期。以上朝報
禮曹啓曰,今二月二十九日廣州行在所引見時,故永昌大君墓山,在於明惠·明善公主一山之內,一體賜祭事,下敎矣。今此致祭,依兩公主例,三十日傳香,初一日設行,而祭官則令吏曹差送,祭物,令廣州府亦依他例,差出備送事,分付,何如?傳曰,允。
南漢行在所引見入侍時,領議政南九萬所啓,自上臨御此地,諸處戰亡之人,皆有賜祭之命,其憫忠之意至矣。三學士中,尹·吳二人,自此城出送,則與死於此地者,何異,以此曾因筵臣啓請,有立祠此地之命,而因年凶,尙今不得擧行云。雖曰,年凶,此祠營立,所費物力,不至重大,使之從速擧行,何如?上曰,分付該曹及本府,使之從速擧行,可也。以上禮曹謄錄
南漢行在所引見入侍時,領議政南九萬所啓,廣州府軍餉見存之數,比前減縮,誠甚可慮矣,而近年以來,連値凶歉,積有逋欠,終歸蕩減而然也。其有逋欠之積,蓋緣廣州府軍餉元穀及守禦使別還上,疊給於一府之民,分糶旣多,收捧甚難,元穀還上分給,雖有定數,守禦廳穀,亦宜通融定數,以便其收捧之道矣。都承旨尹趾善曰,臣待罪本府之時,還上分糶之數,有所定式,而窮民之形勢切迫,請糶甚急,故不得不更稟備局加給,定數之外,所給數多,收捧爲難,此甚難處。上曰,令廟堂商確可否,追後稟處,可也。
領府事金壽興所啓,丙子年圍城時,官屬六七人,尙今生存云,當此乘輿行過之日,似當有施恩之擧矣。上曰,當用何樣恩典乎?壽興曰,若命食物題給,則似宜矣。都承旨尹趾善曰,曾前亦有加資之例矣。領議政南九萬曰,丙子扈從之人,年七十者皆已加資,卽今餘存人,亦有未及七十而未及加資者乎?廣州留守李世白曰,名在官籍,而不得參於扈從錄,故不得加資矣。壽興曰,加資者,題給食物,未及加資者,一體加資,似可矣。上曰,已爲加資者,則食物優題給,未及加資者,特爲加資,可也。以上備局謄錄
上在昌德宮。
廣州行宮,藥房·政院·玉堂·二品以上·六曹·兩司長官問安。答曰,知道。
大駕,到廣津,入幕次後,藥房口傳啓曰,昨日竟夕登高,今日日氣陰寒,伏未審聖體,若何?臣等,不勝憂慮,敢來問安。答曰,無事矣。政院·玉堂問安。答曰,知道。
大駕還宮後,藥房·政院·玉堂·二品以上·六曹·兩司長官問安。答曰,知道。
江襄監司書目,淮陽等官呈,以境內民人,得怪惡邪疾死亡者,淮陽則二百餘人,通川則六十餘人之多,極爲驚慘事。
咸鏡監司書目,會寧府事李晩輝,罷黜事。
公洪監司書目,洪州呈,以修撰金盛迪辭職上疏上送事。啓。答曰,省疏具悉。爾其勿辭,從速上來。
府前啓,請還收內官崔尙仰·朴斗卿等職牒還給之命事。請完寧君李師命極邊遠竄事。入啓。答曰,勿煩。
校理兪得一上疏。大槪,敢暴痛迫私懇,乞蒙恩遞,歸掃母墳,兼陳區區所懷,以備裁察事。入啓。以上朝報
禁衛營啓曰,今番陵幸時,隨駕軍兵犒饋,自各其軍門設行事,傳敎矣。本營隨駕馬步軍等,當爲一體犒饋,而別驍衛,則乃已立下番之卒,不可等待,來三月初一日,爲先犒饋於本營後,仍爲放送之意,敢啓。傳曰,知道。以上禁營謄錄校正南鶴宗。日記廳郞廳南鶴老。
臣伏見儒臣之疏,獻納沈思泓,引疾退縮,宜有劾正爲辭,臣等,不勝瞿然之至,沈思泓,除拜日久,一向引入,迹涉規避,人或有言,而疾病輕重,有難詳知,徑加論劾,意慮之所未及,儒臣之言,至於如此,而諫院之官,相繼引避,臣等,亦何可晏然仍冒乎?請命遞斥臣職。答曰,勿辭。退待物論。
政院啓曰,左議政趙師錫,判府事鄭載嵩疏到院,而以國忌留院之意,敢啓。傳曰,入之。持平兪集一啓曰,兩司多官,臣當處置,而獻納沈思泓,不卽擧劾之失,臣固有之,且陳疏之儒臣兪得一,卽臣之從兄,引避之諫官沈枰,亦臣之姨兄也。臣旣有尙未規正之責,又有不敢可否之嫌,以此以彼,決不可一刻仍冒於職次,請命遞斥臣職。答曰,勿辭。退待物論。
判府事李尙眞箚曰,伏以,臣於前冬,呈辭受由,將省父母墳,而乃蒙聖上俯軫老臣,恐傷寒程,使之徐待春和,臣感激隆渥,抑情强留,度日如年,春亦晩矣。濡雨之感,到此益切,所當遵前成命,直辭天陛,而猶是經年,亦不敢不爲之伸告焉。且念前歲飢事,春後愈甚,廚傳之弊,心所難安,私行往返,實叶兩便,敢以瑣屑之慮,仰瀆宸嚴之下,還涉煩猥,惶恐亦深,伏乞聖慈,特垂諒察,只令仍前恩暇,而還收給馬遣醫之命,以幸公私。取進止。答曰,省箚具悉卿懇。前日勉留之批,旣有徐待春和之敎,則到今不得一向强迫矣。須體此意,往申至情,急速回途,是所望於卿者,卿宜念哉,毋孤企望。且念給馬遣醫,意非偶然,私行往返,實損事體,卿其安心勿辭焉。遣史官傳諭。
判府事鄭載嵩疏曰,伏以,臣病在床席,作一僵屍,不能出戶外一步地者,今已經年,前後恩召稠疊,非止一二,而末有自力,終未承命,逋慢之罪,已無所逃,居常惶恐,置身無地。又於日者,特遣史官,傳宣聖旨,諭令臣來詣行宮,恩出尋常,禮踰涯分,此豈如臣無狀,所可承當者哉?驚惶踧踖,不覺感涕之自零也。疾病如有一分可以運動之勢,則何敢坐孤聖恩,自陷違命之誅哉?狗馬賤疾,已無復起爲人之望,種種症形,煩猥是懼,雖不敢盡陳,羸甚肉脫,坐臥須人,痰迷神昏,言語不明,食飮日益減消,眞元日益消耗,委頓岑岑,只俟溘然,欲起還仆,竟闕祗赴於路左,臣之罪戾,萬殞猶輕,雖蒙聖慈,不加誅責,迹涉偃蹇,分義掃地,唯有一死,可以少謝神明,而喘息未絶,延至今日,病劇實狀,無以自暴於天日之下,臣誠閉塞,直欲無生而不可得也。臣之前後負犯,論以邦憲,合被重辟,伏乞聖明,先削臣職名,仍治臣罪,以肅朝網,不勝幸甚。答曰,省疏具悉卿懇。疾病如此,不得赴召,勢固然矣,有何所傷?卿其安心勿辭,亦勿待罪,俟得少間,幡然上來,以副予望。燼餘移謄
京畿監司書目,坡州呈,以左議政上疏上送事。啓。傳曰,遣承旨敦諭。朝報
上在昌德宮。停常參·經筵。
自巳時至申時,日暈。夜自初更至五更,東方巽方,有氣如火光。
尹世紀,以都摠府言啓曰,入直軍士,中日習射事,擧動還宮前,啓請姑停矣。今日爲始,中日習射,請出標信。傳曰,知道。
李宏,以義禁府言啓曰,前平澤縣監鄭推,拿問處置事,傳旨啓下矣。鄭推,時在京畿水原地,依例發遣府羅將,拿來,何如?傳曰,允。
傳于李思永曰,今觀成均館課試進不進單子,兵曹堂上,無一員進參者,其在事體,殊甚未便,推考。
李思永,以弘文館言啓曰,本館上番六員內,二員未差,應敎李后定,副校理李玄紀在外,校理兪得一受由下鄕,只有臣墪,獨爲入直,而方今身病,前頭開筵之日,勢難入侍,有闕二員,後日政,以在京無故人,竝爲差出,以爲牌招察任之地,何如?傳曰,允。
李宏,以兵曹言啓曰,新除授慶尙右兵虞侯徐宗望呈狀內,父年七十五歲,其在人子情理,決難遠離赴任,斯速考例處置云。親年七十五歲,雖邊將邊倅,勿論兄弟有無,特許遞改,自是法例,今此徐宗望,虞侯改差,何如?傳曰,允。
李思永啓曰,明日常參·經筵,取稟。傳曰,停。
尹世紀啓曰,備邊郞來言,今日賓廳日次坐起,而以領議政,成均館三日製進去,不得來會云矣,敢啓。傳曰,知道。
李宏啓曰,大司憲鄭載禧,執義李善溥,掌令權恒,持平兪集一,避嫌退待,掌令南弼星,持平尹世喜,呈辭入啓,今日以監察茶時之意,敢啓。傳曰,知道。
又啓曰,吏曹郞廳來言,守令多闕,政事,何以爲之?取稟。傳曰,明日爲之。
傳于李思永曰,三日製居首,生員洪重鉉,直赴殿試,之次,進士李良佐·李世栽,生員金鼎臣·李壄,進士金鏜·李徵海,生員李澤,分給二分。
應敎李墪,修撰朴泰萬等箚。大槪,敢陳區區所懷,冀蒙裁察事。入啓。答曰,省箚具悉。閱武之擧,出於安不忘危,克詰戎兵之意,而頃者持平尹世喜疏中,有好兵必亡,執鞚爭執之語,此則誠爲不韙矣。今觀爾等箚陳大意,蓋以當此饑荒,纔經拜陵,繼行閱武,有所未安,縷縷陳達,當令該曹,待秋擧行,李師命事,旣罷其職,何必竄逐而後已乎?
修撰朴泰萬箚曰,正言金洪福·崔錫恒,司諫沈枰,大司諫李奎齡,大司憲鄭載禧,執義李善溥,掌令權恒,持平兪集一,竝引嫌而退。儒臣疏論,出於規警,則宜加消詳,務協公議,而强立己見,未免太執,下語緩急,固舍勿論,爲人分疏,殊涉未安,旣知疎緩,意在審量,則未及添刪,不必深咎。疾病虛實,所聞各異,則未卽論劾,亦未爲失。旣有相避,嫌難處置,則不敢可否,其勢固然,請正言崔錫恒,司諫沈枰遞差。大司諫李奎齡,大司憲鄭載禧,執義李善溥,掌令權恒,持平兪集一,出仕。臺閣本非養病之所,形迹難免避事之誚,請獻納沈思泓遞差。答曰,依啓。
行都承旨尹趾善疏曰,伏以,臣伏見修撰金盛迪疏本,滿紙張皇,攻斥臣身,其所以怒臣者,不是尋常,其所以持臣者,極其深險,臣不勝瞿然悚慄之至。李孝源之有罪無罪,聖明,旣已洞燭矣。大臣,亦曾改陳,輕重之間,今歸究竟,臣不敢復與盛迪有所呶呶,重傷事體,而第其多見抑阻,手握喉權等語,有非人臣所敢聞者,此尤臣之所大恐也。蓋伊日盛迪之投疏也,臣以其有攻臣之語,嫌其退却,必欲捧入,而諸僚以爲被推之人,不得陳疏,自有定式,終不許捧,其間曲折,如是而已。其疏,雖不得入,臣方在本院,不敢晏然,略陳事實,其勢當然,今乃疑臣以沮其疏而不捧,咎臣以先自辯而陳章,以臣有若欺蔽而擅弄者然,噫,人之爲言,胡至於此?臣不欲多辯也。臣性本樸愚,言又妄率,因一汚吏之事,挑起儒臣之怒,前後被斥,不可勝言,而未乃以情外之事,轉墜於莫大之罪名,臣誠惶恧,不敢仍冒於榮次,以益其罪戾。且臣自頃年腫瘡之後,股肉盡脫,不能復完,暫時乘馬,輒先酸痛,今番隨駕往來,僅免顚仆,前日病股,浮痛如刺,達夜叫苦,不能運動,旬望之內,無望復起,可使臣無他逆境,亦能自力於夙夜之地,伏乞聖慈,諒臣情勢病勢,亟許鐫遞,以便公私,千萬幸甚。答曰,省疏具悉。忿懥之言,不足爲嫌,卿其勿辭,調理察職。
江襄監司書目,權是經疏曰,伏以,臣前後陳疏,畢露危懇,而聖慈寬假,不卽譴斥,特降溫批,仍令察職,臣誠惶感,罔知攸措,分義所在,固不敢一向瀆擾,而第臣情勢難安之外,宿病漸至危綴之境,痰升則胸閉氣喘,呼吸欲絶,火動,則頭疼目眩,精神如脫,飮啖全廢,方藥無效,調治累月,有加無減。臣之一身死生,固不足恤,目今民飢日甚,賑事日急,而臣之病勢如此,凡干區劃,全未下手,前頭巡審,亦難以時,緣臣尸職,致令一方飢民擧將塡壑,則臣之罪戾,至此萬倍於前矣。伏乞聖明,曲加諒察,早賜處分,俾免公私狼狽之患,千萬幸甚。答曰,省疏具悉。此時方伯之任,不可輕遞,卿勿固辭,從速察職。
兵曹判書李翊上疏。大槪,本兵劇務,實非孱疾所堪,適値陵幸之辰,不得不黽勉暫出,而顧今病勢,萬無供職之望,且有區區危懇,敢此竝陳,乞蒙恩許,以幸公私事。入啓。答曰,省疏具悉。凡朝家用人,無論官職之上下,未有不久於其位而能責成效者也,而近來數遞之弊,無處不然,心常慨然矣。矧玆本兵,何等重任,而纔授旋遞,揆以政體,寧有是理乎?至於不得入城,出於情理之不得已,有何所傷?卿其安心勿辭,從速行公。
吏曹參判朴世采疏曰,伏以,臣頃到金川時,猥蒙別諭,惶懼隕越,靡地可容,敢以一疏,略貢愚忱矣。曾未數月,猝聞臣母得病甚危,遠外傳聞,倍切憂慮,不遑待批,罔夜歸救,幸至蘇全,而賤疾旋作,蓋爲風冷所襲,以致凘痛,眩潰之症,添劇煩褻,有非造次可盡者,最是兩膝牽痛,殆不堪忍,行坐運動,尤難强勉,蓋亦出於風濕舊症,源委深痼,假令務加調治,時月之內,決無復起爲人之望也。昨承回諭,又靳準許,辭旨委曲,不啻耳提而面命,臣於是,心悸神喪,罔知攸措。獨念臣區區情勢,其於前後刳瀝之際,無不編擧。夫以殿下之仁慈聰達,必已洞照無餘,而汔未賜遞,故爲臣之計,到今唯有席藁私次,恭俟刑章之來究而已,惟此所嬰證形不一,反復呻痛,雖欲自力祗命,其道靡階,安有身在田野,而虛帶職名,至於斯久者乎?伏乞殿下,更加矜諒,特垂仁恤,一依前請,竝收官秩,俾絶違傲二行缺流丐者,轉展飢餓,守家者,次第浮脹,平山境內,已有士族數人餓死,至於江原道平康,京畿道朔寧等邑,亦有民死者,臣聞來驚慘,以其所知,逆其未知,昭然可覩,想至三四月間,無論賓主遠近,環江諸峽諸處,人必枕藉而死,其與存者幾希,苟到此境,雖欲爲之濟活,誠無及救之勢矣。臣嘗念國家,每以湖·嶺爲根本,西·北爲邊圍,命官賑飢,特重於他道,理勢固宜有此矣。第惟海甸,介在其間,賦役之煩重,站路之猝遽,實相倍蓰,平時弊瘼,旣未盡徹於冕旒,到今餓莩在道之日,猶存舊套,使我哀哀赤子,同爲王民,而無以普被仁化,益覺冤屈。且聞守令·方伯,無策可施,只將所收荒穀,未滿三分之一者,以爲最急時分給之資,其或轉請朝廷,如退捧田稅之屬,狃有前例,而亦且阻格不行,餘可類推,蓋此三路江峽諸處,遠不過四五日之程,多不過數十邑,饑民狼藉,死期已迫,有司不遑詳聞,殿下未加深察,擧將纍纍然爭塡丘壑,而卒莫之救,是豈聖明爲民父母,推行不忍之政之本意乎?如蒙殿下亟命廟堂,別爲區劃,毋過疑虛僞,毋徒拘文法,一以濟活飢民爲主,必如救焚拯溺者,庶幾回死而爲生,不然少遲,則無及矣。且臣因此有所請焉。臣自退歸以來,其於聖朝召除,不敢不應,而前後迫於省墓救病,不免隨意行走,又以方辭職秩之故,每於詢災問禮,不敢直對,而今乃不勝聞見之慘,冒告宸嚴,便私背公,違大成小,釁戾愈極,更乞聖明,嚴飭所司,治臣此罪,以爲人臣之戒,又大幸也。臣病旣危綴,未遂申章,竊聞此日,車駕,方有拜陵之禮,恐致煩瀆,今始申籲,稽越常限,益增死罪,臣無任惶蹙激切之至,謹昧死以聞。答曰,省疏具悉卿懇。天官佐貳,不可久曠,卿其安心,更勿撝謙,從速上來,以補不逮。疏末所陳,看來誠極驚慘,當令廟堂,商議稟處焉。
朗原君偘箚曰,伏以,恭惟我太祖大王晬容,在平時奉安於景福宮之璿源殿,松都之穆淸殿,慶州之集慶殿,平壤之永崇殿,全州之慶基殿,二行缺至今臣民之缺歎,爲如何哉?今若模寫一本,一體奉安後,我聖上,有時瞻拜,足爲孝思無窮之助,而其在傳遠慮後之圖,亦不無所益,臣旣有所懷,敢此仰達。取進止。答曰,省箚具悉。箚辭,正合予意,當令該曹,稟旨擧行矣。啓下禮曹。禮曹啓目,粘連啓下爲白有亦。觀此箚辭,則太祖大王晬容一本,模寫奉安于南別殿,以副頃年重建時特造三室之意亦爲白有臥乎所,取考本曹謄錄,則曾在丙申年間,始有此議,本曹,議大臣蒙允,而久未擧行是白如乎,辛丑年分,本殿參奉李鴻逸,疏請依前定奪施行,則本曹啓覆內,以爲曾在先朝,已爲定奪,設局經營之際,遽因時屈,姑爲停止,則當此經費板蕩之日,又起莫重之役,恐非其時,依先朝已定議,姑待年豐,更爲稟處事,蒙允矣。其後丁巳年,始爲改造本殿,而更添一室,以爲日後奉安影幀之地,今此陳箚之意,蓋出於此,而模寫御容,事體至重,先朝未遑之事,臣曹有難擅定,議大臣定奪,何如?啓此事,已爲先朝定奪,非特今日郞原君一人之意而已,則不必每每議大臣是在果,事體重大,本曹堂上,親往問議于諸大臣家,後日登對時,面稟擧行爲良如敎,左承旨李立錫次知。啓依允。
公洪道連山幼學金得兼等疏曰,伏以,本縣鄕校,在於縣北數里,而距國初所建舊基,實數十步地也。其所謂舊基云者,背山面陽,形局平穩,奉安之久,殆至二百年所矣。中間未免爲堪輿者浮說所動,乃有移建之事,而非但基址形便反有所不及,其中又有大段難支之弊,蓋山麓壓臨,恒陰不陽,聖殿所覆之瓦,遇雨則淋濕而壞朽,遇寒則皸瘃而解裂,渗漏之患,比比有之,不過數稔,輒復一易修繕,勞費之鉅,有不暇恤,而告由移安之擧,亦甚煩瀆,事體之未安,莫此爲甚。故臣等,謀諸一邑,欲復移建舊基,呈文本道非一,而道臣,每以時屈擧羸爲慮,不許啓聞,遷就至今,士論之鬱而不伸,蓋已久矣。加以我朝兩賢,追配入廟,而殿宇狹隘,位次苟簡,床卓鋪排,不成貌樣,勢將添補數間二行缺,惑於風水之說者,間或有之,朝家,以爲痼弊,一切防塞,今臣等請建之所,卽前日已試之地,則其亦有異於是矣。雖以利害言之,增益之擧,在所不已,營繕之費,亦甚不貲,架漏之計,絶無善策,而隨毁隨成,力不暇給,與其因循舊貫,以貽無窮之弊,曷若及此改創,俾無後日之憂乎?且是役,若必費邑財勞民力,而後可以辦得,則當此歉歲,不敢仰瀆宸嚴,而移建之請,有異新創,木石咸在,今不改聚,撤此就彼,亦且不難,有事半功倍之效,無延時引月之慮。伏望殿下,將臣等此疏,命下該曹,使之從速議啓,以爲及時擧行之地,則斯文幸甚,士林幸甚。答曰,省疏具悉。疏辭,令該曹稟處焉。
右議政李䎘初度呈辭。不允批答,王若曰,昨於引疾之箚,已諭予意而申申,今者請急之單,又見卿辭之邁邁,所貴君臣情志之無間,夫何宰相去就之自輕?斯殫敷告之言,庸勉相須之義。惟卿,孝友之行,厚重其資,襲訓家庭而且有師友之資益,接武朝列而仍共兄弟之忠貞,自先朝知遇實深,逮寡躬倚毗益篤,連授保障之任,撫禦有方,累居銓衡之官,調敍得允。頃當黃閣之缺位,尤喜金甌之卜賢,此是百僚之具瞻,方係卿而爲重,不料一疾之遽痼,乃經時而未瘳,雖卿控免之辭,累殫前後之疏,唯予眷待之意,每冀神明所扶,屬聞籌司之赴衙,已幸疾恙之少已,及至山陵之動駕,仍煩留扈之暫勞,方俟繼此而造朝,遽欲丐閑而去位,連趨起居之列,抑有昔疾之添,政當和煦之辰,詎無今愈之望,二行缺卿胡視予若遺,予今惟卿是倚,精力尙旺,臥閤何妨?調治且專,勿藥有喜,予不多誥,卿無再辭。於戱,忠勤不渝,必欲爲國盡瘁,安危所係,豈曰在家不知,毋爲乞解之圖,克懋濟屯之責,所辭宜不允,故玆敎示,想宜知悉。知製敎趙儀徵製進以上燼餘移謄
上在昌德宮。停常參·經筵。
李思永啓曰,今日爲政事,命下矣。都承旨尹趾善,左副承旨尹世紀,俱以式暇,不爲仕進,代房承旨,當爲進去,而臣思永,於吏批,有相避之嫌,吏批政廳,何承旨進去乎?敢稟。傳曰,左承旨進去。
吏批,行判書呂聖齊進,參判朴世采在外,參議吳道一進,左承旨李玄錫進。
兵批,判書李翊病,參判宋奎濂病,參議禹昌績病,參知金萬吉進,右副承旨李宏進。
吏批啓曰,臺諫·玉堂,今當差出,而擬望之人,乏少。二行缺
吏批,以尹坪爲咸陽郡守,金弼相爲新昌縣監,李世澤爲稷山縣監,崔嵩齊爲鎭安縣監,成大萬爲熙川郡守,沈攸爲刑曹參議,成虎徵爲禮曹正郞,魏定相爲禮曹正郞,李后定爲司諫,林渙爲正言,南致熏爲校理,金盛迪爲獻納,崔錫恒爲持平,洪贊之爲興陽縣監,金汝欽爲會寧府使,李翊相爲藝文提學,崔休爲成均博士,黃欽爲校理,李先傑爲工曹佐郞,安僷爲司贍主簿,沈撥爲直講,趙儀徵爲司僕正。
兵批,以沈枰·沈思泓·沈極爲副司直,崔錫恒爲副司果。
姜鋧書啓,臣承命馳往于坡州蘿溪村,左議政趙師錫所住處,敦諭聖旨,則以爲臣情旣悶蹙,病又深痼,瀝盡汗血,拚死累瀆,以冀天地父母之庶垂矜察矣。不料聖慈,非惟不許鐫遞,又遣銀臺之臣,敦諭至此,代言之旨,反復諄切,有非如臣無狀所可堪承,惶感之極,繼以危涕沾襟,在臣分義,固當不俟駕屨,踼蹶趨赴之不暇,而第臣臲卼之勢,視前無異,危苦之症,到今益甚,誠無可以抗顔公朝,陳力就列之望,自分廢棄,以畢餘生,虛紆殊渥,重速罪戾,瞻望宸極,伏地俟罪云矣,敢啓。傳曰,知道。
李宏,以弘文館言啓曰,新除授校理黃欽,時在公洪道洪州地,經筵入番事緊,請斯速乘馹上來事,下諭。傳曰,依啓。
李思永啓曰,昨日啓下上言二百九十張內,猥濫一百八十八張,違格十二張,啓字爻周次還入之意,敢啓。傳曰,知道。外方違格,與京中有異,勿爲爻周。
行大司憲李奎齡啓曰,臣於再昨避辭中,沈思泓,不卽糾劾一款,旣已聞其病重實狀,不可臆料等語爲辭,則與前司諫沈枰避語,大意別無差殊,彼此立落,宜無異同,而亞長則以爲人分疏見遞,於臣獨請出仕,一遞一出,實是意外,臣何敢自以爲幸,晏然苟冒乎?且臣腰痛脚病,一時俱劇,委頓床席,末由起動,不得承牌就職,經宿之後,今始來避,以此以彼,俱難仍冒,請命遞斥臣職。答曰,勿辭。
掌令權恒啓曰,卽者諫長,以日昨避辭,與亞諫無異,而立落差殊,又爲引避,臣亦以處置中人,當初避辭,別無異同,而晏然職次,當避不避,昏謬之失,在所難逃,尤不可苟冒,請命遞斥臣職。答曰,勿辭。
李思永啓曰,大司諫李奎〈齡〉,掌令權恒,再啓煩瀆,退待物論矣。傳曰,知道。
正言金洪福啓曰,請還收罪人韓錫祚減死定配之命,更令該府,嚴鞫得情,考律處斷。啓辭上同請完寧君李師命,極邊遠竄。啓辭上同臺臣自列,必以應嫌爲辭,如不在此科,而强爲引咎,則政院,亦當詳察進退,而今日掌令權恒,以不當嫌之事,過爲引嫌,政院矇然捧入,難免不察之失,當該承旨,請推考。新除授司諫李后定,時在全羅道靈光地,獻納金盛迪,時在公洪道洪州地,請竝斯速乘馹上來事,下諭。大司諫李奎齡,引嫌而退。避辭下語,初有輕重之別,處置請出,實有稱量之意,則揆以臺例,少無可嫌,請大司諫李奎齡,出仕。答曰,不允。推考及下諭·處置事,依啓。
李玄錫啓曰,右副承旨李宏,今方入直,而卽遭臺論,不敢晏然行公,旣已出去,同副承旨姜鋧,卽爲牌招察任,何如?傳曰,允。
又啓曰,臺諫出仕事,命下矣。今已日暮,明日待開門牌招之意,敢啓。傳曰,知道。
李思永啓曰,明日常參·經筵,取稟。傳曰,停。
修撰朴泰萬疏曰,伏以昨者,兩司處置,歸於本院,而適因僚官,或在外,或有相避,臣獨當之,而至於前獻納沈思泓事一款,則大司諫李奎齡避辭中,以不無疑訝爲辭,而終諉之以傳聞,前司諫沈枰,則至引居止爲證,分疏其實病,其所遣辭,大意自別,故臣敢以此有所立落矣。卽伏見大司諫李奎齡避辭,則以一遞一出,實是意外,大加非斥,臣不勝瞿然之至。臣以孤陋之見,獨當多官處置,至使諫長,有此意外之避,臣固不敢晏然於論思之地。且臣自五六日前,重感風寒,委頓床席,飮啖全廢,僵臥直廬,不能起動,以此以彼,俱難仍冒於邇列,伏乞聖慈,亟罷臣職,以幸公私,千萬幸甚。答曰,省疏具悉。爾其勿辭察職。以上燼餘移謄
上在昌德宮。停常參·經筵。
下直,潭陽府使李日翼。
觀象監,巳時午時,日暈。未時,日暈,暈上有冠,暈下有履,左右有戟,色皆內赤外靑,白虹一條,起自日右暈傍,逶迤指北,良久乃滅。酉時,日暈。啓。
李思永啓曰,明日常參·經筵,取稟。傳曰,停。備忘記,傳于李思永曰,日氣漸暖,晝講時刻,以午初進定。
右議政李䎘再度呈辭。傳于李思永曰,不允批答。
姜鋧啓曰,義禁府堂上,或有身病,或家間有可疑之疾,或在陳疏中,久未開坐,滯囚甚多,禁府堂上。二行缺
備忘記,傳于尹趾善曰,廣州行宮,留守,還爲入處,利川客舍,使客,亦爲許入事,下敎。
尹趾善啓曰,右副承旨李宏,昨遭臺彈之後,今日不爲出仕,左承旨李玄錫,右承旨李思永,引嫌陳疏出去,左副承旨尹世紀,式暇,不爲仕進,廳中只有臣及同副承旨姜鋧,出納之際,事甚苟簡,式暇人外,竝卽牌招,何如?傳曰,允。
姜鋧,以禁衛營言啓曰,今番陵幸時,隨駕禁軍及馬步軍兵等犒饋,今月初十日,設行於慕華館矣。入直軍兵,除標信出送,銅龍門把守,則依前以入直砲手替把,而犒饋所入器皿等物,依前以各該司進排,何如?傳曰,允。
假注書金斗南啓曰,臣承命馳往于砥平道巢里,行判中樞府事李端夏所住處,傳諭聖批,則以爲臣在驪州陳疏之後,深恐危喘,死於道路,昨日扶舁還家矣。不意史官,追到峽裏,傳諭聖批,辭旨勤懇,有非賤臣所堪承當者,惶恐感激,涕汗交零,臣雖無聖敎,離違京闕,今已八朔矣。犬馬戀主之忱,日夕耿結,還趨都下,一覲淸光,豈非至願,而顧臣宿病之中,重以落傷,且臣自去冬以來,添得眩症,近日又苦手臂癱瘓疼痛之證,人言此皆風痰爲祟,宜於沐浴,欲自驪州往沐延豐湯井,而亦無致身之勢,只得還家待死,況能復入城市,趨走於闕庭哉?上孤聖諭,下負夙心,但切悲歎,不知所達云矣,敢啓。傳曰,知道。
大司憲鄭載禧,執義李善溥啓曰,請還收內官崔尙仰·朴斗卿等職牒還給之命。請完寧君李師命,極邊遠竄。措語上同掌令權恒,以卽者諫長,以日昨避辭,與亞諫無異,而立落差殊,又爲引避,臣亦以處置中人,當初避辭,別無異同,而晏然就職,當避不避,昏謬之失,在所難免,尤不可苟冒,引嫌而退。措語旣異,立落自別,揆以臺體,少無所嫌,請掌令權恒出仕。答曰,不允。處置事,依啓。
行大司諫李奎齡,正言金洪福啓曰,請還收罪人韓錫祚減死定配之命,更令該府,嚴鞫得情,考律處斷事。請完寧君李師命極邊遠竄事。措語上同答曰,勿煩。
李思永疏曰,伏以昨日,掌令權恒之引避也,臣與該房承旨李宏,同在院中,觀其避辭,無明白可避,故初則不捧還給矣。權恒,至於再次二行缺相議捧入矣。臺啓,以矇然不察爲咎,不察之失,臣與李宏無異,何敢以獨免爲幸,而晏然仍冒於官次乎?伏乞聖慈,亟遞臣職,以安私分,千萬幸甚。答曰,省疏具悉。爾其勿辭察職。
李玄錫疏曰,伏以昨者,掌令權恒之引避也,始則出給,而終乃捧入,臣亦在院,與該房承旨李宏及右承旨李思永,實同相議矣。申後,院啓之來也,先送言于本院曰,掌令避嫌捧入之承旨,勿爲出接云,臣雖知其必有論劾,而他僚已出,獨臣與宏入直,臣旣非該房,則臆逆臺啓,而亦不出接,似非事面,故不得已出接臺諫,及見臺啓之後,則臣固不敢晏然,牌招同僚,所居不邇,入來遲速,有未可料,故傳啓·傳批等事,臣乃倉卒當之,臣之矇然不察,可謂甚矣。今者同僚,乃以與該房同罪,陳疏引咎,則臣之不安,殆有倍焉。伏乞聖明,亟命遞罷臣職,不勝幸甚。答曰,省疏具悉。爾其勿辭察職。
觀象監,自夜一更至三更,有霧氣。啓。以上燼餘移謄
上在昌德宮。停常參·經筵。
下直,三嘉〈?〉任以道,梁山郡守柳挺輝。
觀象監,未時日暈,暈上有冠,暈下有履,色皆內赤外靑。申時酉時,日暈。啓。
李思永啓曰,明日常參·經筵,取稟。傳曰,只晝講。
尹世紀,以都摠府言啓曰,今日入直軍士,中日習射,請出標信。傳曰,知道。
尹世紀,以義禁府言啓曰,以慶州營將申鍵啓本,刑曹粘目,前慶州府尹尹理,平安監司狀啓,刑曹粘目,前孟山縣監趙厚錫等,移本府處置事,允下矣。尹理·趙厚錫,方待。二行缺
尹趾善啓曰,假注書南世珍,時無職名,付軍職冠帶常仕,何如?傳曰,允。
持平兪集一啓曰,請還收內官崔尙仰·朴斗卿等職牒還給之命事。請完寧君李師命極邊遠竄。措語見上答曰,勿煩。
行大司諫李奎齡,正言金洪福啓曰,請還收罪人韓錫祚減死定配之命,更令該府嚴鞫得情,考律處斷。請完寧君李師命極邊遠竄。措語上同答曰,勿煩。
咸鏡監司朴泰尙,以二月令生松魚,限內不得封進事,狀啓。傳于李思永曰,勿待罪。
李宏疏曰,伏以,臣當官尸居,觸事昏錯,自知僨敗,尋常愧懼,日昨掌令權恒,以其所遭與諫長無異,從而來避,而其所爲嫌,不至大段,故初則還給不捧矣。及其再次送言,其言亦有所執,故不得牢却,終至捧入,諫臣之論以矇然,理固然矣,旣被臺彈,勢難仍冒,而昨日陳疏,見阻本院,今於召牌之下,不得不趨赴職次矣。卽接砥平人朴廷碩爲名人上言,則以臣曾任驪州牧時,決折山訟之事,縷縷稱冤而至曰,不分曲直,偏聽土民之欺詐,牢囚渠身,終至掘去云云。玆事旣有曲折,至今不當呶呶,以傷事體,而旣被訟者之構誣,何可晏然於職次乎?以此以彼,理宜縮伏,玆敢呼籲於天日之下,伏乞聖慈,亟遞臣職,以嚴公議,以伸民冤,不勝幸甚。答曰,省疏具悉。爾其勿辭察職。
副校理李玄紀疏曰,伏以,臣於前月二十六日,在洪州地,祇受聖旨,以臣爲弘文館副校理,令臣斯速乘馹上來,臣承命震駭,若墜坑谷。臣之不可苟冒於是職之狀,通朝所知,聖鑑所燭,而每煩銓注,輒受天點,不但臣情勢之轉蹙,抑恐朝家用人之道,亦不宜如是之苟也。臣誠庸下,百不猶人,立朝十三年,無絲毫裨益,則臣之負聖明,固已多矣,又何敢以滓賤之蹤,晏然於論思之地,重貽淸朝之羞,而自速其汚名器之誅哉?臣且伏聞筵臣,以臣被謗之事,有所陳達,至待其行公云,臣雖未得其詳,而實不勝驚惑也。臣自被謗以來,未嘗出一言半辭以自辯,未知筵臣何以揣知,而至達於天聽耶?經幄之職實非等閑之比,設使當初,元無物議之噂沓,以臣鹵莾,萬無承當之勢,前日之屢次撕捱,不二行缺家有老母,年迫七十,疾病日益痼,筋力日益衰,喪戚荐疊,氣息如縷,而臣家本貧寒,性又疎迂,旨瀡未辦,菽水屢乏,爲子之職,只在躬耕,玆因遞職之暇,往就湖西之薄庄,將以手執農功,以養老母,沒身田畝,亦無所減。乃於夢寐之外,忽承恩召,筵臣陳達,又添一層狼狽,情勢悶蹙,進退維谷,計無所出,黽勉登途,蓋欲入謝恩命,仰暴血懇,而宿患痰火之疾,猝劇於勞頓之餘,吐衂互發,寒熱或作,飮啖減少,眞元損敗,及到江外,委貼床席,欲起還仆,末由前進,不得不疾聲哀籲於天地父母之前,伏乞聖慈,察臣情勢,矜臣病狀,亟命鐫削臣職,仍治臣違召之罪,千萬幸甚。答曰,省疏具悉。爾其勿辭,上來察職。
掌令南弼星疏曰,伏以,臣在果川地,祗受前月三十日承政院成貼之旨,以臣爲司憲府掌令,俾臣斯速乘馹上來,臣承命感泣,不覺涕泗之交迸也。在臣分義,固當感激洪私,踼蹶趨命之不暇,而第臣痼疾在身,積有年所,每當寒節,發作無常,歲前冬稍,觸感重發,沈綿數朔之餘,僅得復起爲人,而頃忝諫職,强疾供仕,曾未數日,見斥公議,分宜迸退,賤疾且苦,爲便調養,來就鄕廬,杖席爲隣,日事吟病矣。今玆新除,遽及此際,繼以恩召,遠臨郊外,臣誠驚感,撫躬罔措,顧臣病勢,倘有一分前進之望,則無論區區情迹之如何,何敢偃然言病,自速逋慢之罪,而久疾積敗,餘症彌留,近添外感,寒熱交乘,晝則畏怯風寒,閉戶莫出,夜則咳喘達宵,不敢交睫,飮啖全廢,日就萎苶,量此筋力,末由登途,瞻望京闕,致身無路,蟄伏村廬,虛帶職名,臣心悶迫,當復如何,而況此重論方張之日,臺憲重地,尤不可暫曠。玆敢伏枕仰籲於宸嚴之下,伏乞聖慈,俯諒危悃,亟許遞改臣職,以便公私,千萬幸甚。答曰,省疏具悉。爾其勿辭,調理上來察職。
右議政再度呈辭。不允批答,王若曰,前諭之旨甚切,謂淺誠之或孚,再辭之章益堅,尙遐心之不改,予用申告,卿宜深思。惟卿,喬木舊臣,名家世胄,容貌辭章之際,藹然忠厚之風,言議事爲之間,卓爾堅確之操,闡揚無滯,詞翰機務之竝宜,望實俱隆,薦注歷試之相副,掌戎政則軍情胥悅,畀銓衡則公道是張,惟其輿望之有歸,是以枚卜而叶吉,宿德雅量,允矣,搢紳之楷模,敏識宏材,展也,邦家之楨幹,寡昧之眷注冞篤,擧國以聽,朝野之想望方新,倚卿爲重,夫何丐閑之請,遽及仰成之辰?始意無妄之災勿藥有喜,何料請急之懇連章不休?豈涼德有不足爲治而然歟?抑國事有不可康濟而然也?予實待卿如渴,卿胡棄予若遺,矧今艱虞之多端,寧容鼎席之暫曠?民憂國計之轉甚,宜講設施之方,天災時變之疊臻,正急消弭之策,紀綱頹廢,非卿則無以維持,朝著乖離,非卿則無以鎭定,不可捨卿而謀國,詎合釋負而就閑?反復思惟,此非可去之日,終始裨補,盍盡共貞之誠,固休戚之與同,奚撝謙之太過?於戱,年齡未暮,豈無展布之心,時勢孔艱,式賴弘濟之手,須體勤懇之諭,亟斷巽讓之辭,所辭宜不允,故玆敎示,想宜知悉。副修撰朴泰萬製進以上燼餘移謄
上在昌德宮。停常參·經筵。
觀象監,辰時,日暈左珥。巳午時,日暈。啓。
李思永啓曰,明日經筵·常參,取稟。傳曰,只晝講。又啓曰,來十一日輪對日次,取稟。傳曰,停。
姜鋧啓曰,啓下京畿上言四百十六張內,猥濫二百六十二張,違格二十七張,啓字爻周次,還入之意,敢啓。傳曰,知道。違格,與京中有異,仍下該曹。
尹世紀,以禁府言啓曰,前東萊府使李沆,旣已照勘,今當放送,而以其在任時,兒弱一名充定軍役事,令禁府稟處事,命下矣。所當依他例捧招決杖,而本道監司啓聞,自備局覆啓,使之更査事,分付本道,姑爲仍囚,以待査啓上來後,稟處,何如?傳曰,允。
尹世紀啓曰,備邊郞,以大臣意來言,今日非日次,而禮官有稟定之事,故來會賓廳之意,敢啓。傳曰,知道。
尹趾善啓曰,昨日啓下京中上言三百三十九張內,猥濫二百五十五張,違格十四張,啓字爻周次,還入之意,敢啓。傳曰,知道。
傳于尹世紀曰,今聞淑明公主,將於今月念後,往浴于溫陽云,給馬陪行等事,依例擧行事,下諭于京畿·公洪兩道監司處。
尹趾善啓曰,會寧府使李晩輝,拿來事,命下矣。依例新府使交代後,拿來,何如?傳曰,允。
尹世紀啓曰,臣承命往諭于行判中樞府事李尙眞,則以爲臣之省墓之請,實出於至情,前冬將發,雖被隆眷而停行,今春欲往,亦遵聖敎而生意,豈有他計於其間哉?今者儒臣大臣之陳達榻前,曾是賤慮之所不及,聖上之聽納太過,至遣承宣,遽降敦諭,亦非可以施之於如臣愚陋,循例受由之事也。臣蒙此異數,驚惶感激,罔知措躬之所,而顧臣私情所在,則掃墳之曠,已至六年,臣雖老病,一縷未絶之前,何忍全廢人子之所當爲者哉?雖使臣之一身,稍有所關於艱虞之際,而一時往返,固無所損,況臣無才多病,不足有無於周行之間乎?今臣心魂,已不堪其飛越,終若未伸初計,則必將狂疾自發,倉卒承命,未盡所懷,終當陳章畢暴,而姑且伏地俟罪而已云矣,敢啓。傳曰,知道。
尹世紀,以備邊司言啓曰,本司武郞廳副司果李受益,奔走勤仕,已滿十五朔,依例陞敍,或守令除授事,奉承傳施行,何如?傳曰,允。
右參贊李翊相上疏。新兼藝苑之任,旣難承當,乞賜遞改,以重名器,以安私分事。入啓。答曰,省疏具悉。卿其勿辭,從速察職。
連山幼學洪友顔等上疏。大槪,先正臣宋浚吉,請追享文元公金長生祠廟事。入啓。答曰,省疏具悉。疏辭,令該曹稟處。
禮曹啓目,觀此幼學洪友顔等疏辭,則連山縣,乃文元公臣金長生,文敬公臣金集父子生長死葬之地,章甫合力,創設書院於故里,朝家亦旣賜額矣。故文正公臣宋浚吉,自幼受業於長生之門,學傳正脈,爲聖代之眞儒,先師父子腏食之左右,不可無傳道門人追享之擧,特允所請,以爲父子師弟流芳之地亦爲白有置。近來書院,多有濫觴之弊,故一人疊設之處,嚴設禁令,雖有儒生之疏,率多防塞是白是如乎,今此宋浚吉配享之請,則追入舊祠,事異疊設,公·岐兩縣,亦已聽許,事當依疏辭施行是白乎矣,係干恩典,該曹不敢擅便,上裁,何如?啓。依回啓施行。
巳時,上御熙政堂,大臣·備局堂上,引見。領議政南九萬,禮曹判書南龍翼,吏曹判書呂聖齊,工曹判書申汝哲,戶曹判書柳尙運,刑曹判書徐文重,副提學崔錫鼎,大司諫李奎齡,大司憲鄭載禧,左副承旨尹世紀,假注書南世珍·成任,記事官宋相琦·洪重夏,竝入侍。九萬曰,累日陵幸後,聖體,若何?上曰,無事矣。九萬曰,去月賓廳日次,連有故不得入,今月初三日,則以節製不得入,今日非日次,而禮官有稟定之事,故敢來矣。上曰,有問議大臣後,判付之事矣。龍翼曰,太祖大王影幀模寫事,有問議于諸大臣登對時定奪之命矣。臣親往遍問,則領府事金壽興,判府事鄭知和,則以爲先朝,旣有定奪之事,自上欲行,則群下,敢不奉承云。判府事李尙眞,則以爲丙申以後三十年未行之事,事體重大,而自上必欲行之,則似無不可云。右議政李䎘,則病未獻議云矣。上曰,領相之意,何如?九萬曰,此擧曾在丙申年,大臣收議,已爲定奪云,而見辛丑年李鴻逸上疏回啓,則以南別殿,改造於年凶之時,爲重難,停止矣。今則南別殿,已改造,御容奉安處,且有空間,則唯當模寫影幀而已,不可復以役重爲言,而第模寫之際,傳寫極難,先儒所謂一毛一髮,少或差殊,則便是別人者,誠是不易之論,尋常之人,猶有此慮,而況御容乎?卽今畫工手品甚劣,模寫之際,若有萬一不相彷彿處,則事體,誠甚未安,臣意,以此爲重難矣。上曰,此是先朝定奪未行之事,南別殿,只奉二聖畫像,太祖畫像,獨未奉安,誠甚欠缺,且旣已造室,則工役,不至重大,招集京外工畫人,使之傳寫,以爲奉安之地,可也。九萬曰,聖敎如此,當設都監擧行矣。濬源殿·慶基殿御中,先朝以慶基殿御容,奉審傳寫事,定奪云,今則何以爲之耶?且都監之官及禮官,畫師,進去自其處傳寫御容,似涉輕率,若陪奉舊影幀,上來京中,模寫之際,諸臣累次奉審,或有疑事,則逐節上稟,似無未盡之患,而如此奉來久遠御容,亦涉重難,唯在自上裁量下敎之如何矣。上曰,先朝,定以慶基殿御容傳寫,意必有在,今亦依此爲之,而奉來京中後,予與諸臣,詳細奉審,似無未盡之患,大臣·承旨·禮官各一人進去全州,奉陪以來,而祗迎·酌獻等節目,該曹,稟旨擧行,模寫時所用廣絹,亦爲前期織造事,分付尙方,可也。出擧條九萬曰,自該曹擧行,而依冊寶冊監例,爲之,宜矣。上曰,必設都監,吏曹,知而差出,可也。呂聖齊曰,今日卽當差出矣。上曰,全州,幾日程耶?聖齊曰,不過五六日矣。徐文重曰,外方畫師,未易聞見矣。上曰,勿論士夫,廣求善畫者,可也。曺世傑,丁巳年間,觀其所畫人物,則頗極精妙矣。尙運曰,又有宋昌燁者,乃世傑弟子,而年少眼明,必招兩人取才後,可以用之矣。龍翼曰,奉安,當於何時耶?上曰,以今月內擇日,而陪置處所,則都監稟定,可也。永寧殿,庚戌重建乎?重建時,必行祗迎禮,今亦當祗迎於郊外,該曹,以此擧行,可也。龍翼曰,酌獻禮,何以爲之耶?上曰,祗迎奉安其日,仍行酌獻禮,可也。九萬曰,列聖御製,頃年王子義昌君,故相臣金錫胄,有兩次裒進事矣。今聞自上,下敎於朗善君,使之搜集,而以書札,私自廣求於中外,事涉未安云,凡可以公文擧行事,則分付於宗簿寺,使以宗簿寺公事,知委中外擧行,至於畢裒集,刊出之時,當有別設廳號,董役之事,以此分付於宗簿寺,何如?上曰,依此分付,可也。出擧條九萬曰,三司禁亂,甚爲都民之弊,曾有改定稟旨之命,而上上年節目磨鍊後,金昌協爲大司成,以肉牌贖木太重,館奴婢生理艱窘,請於三司,永減二牌,以此三司贖木元數,又縮,戶曹輸送之數,將有難繼之慮,以此禁亂節目,尙未得講定啓下,頃者禁衛營,有別驍衛馬鞍造給之事,故屠牛五肆,移送禁營矣。卽今役事已畢,不可仍存五肆,贖木,還屬於三司,何如?上曰,依爲之。出擧條龍翼曰,曾前全羅道儒生上疏,壬辰死節人高因厚·從厚贈諡事,請令廟堂議處,廟堂旣已覆啓蒙允矣。更考,則因厚,因其子原從,贈至議政,從厚,只贈參判,法典內雖贈職,必正二品後,許諡,從厚職秩未准,而臣初不致察泛請,令廟堂稟處,極爲惶恐,但因厚,與父竝命而死,從厚,爲父復讐而死,忠孝大節,少無異同,而只因從厚贈職,未及一資,未免違例,今將還收成命乎,加贈賜諡乎,詢于大臣而處之,何如?九萬曰,忠孝大節,卽無異同,以一資不及,還收贈諡,似涉未安矣。上曰,加秩贈職,仍爲贈諡,可也。出擧條聖齊曰,兩湖所封內弓房虎皮二張,豹皮四十六張,以年凶權減矣。此則本價旣已上納於本廳,上項虎·豹皮,丁卯條爲始,復舊封進,而湖南所封虎皮七張,則因年凶權減後,本價減除,不爲上納,此則姑爲仍減之意,敢啓。上曰,依爲之。出擧條汝哲曰,各道砲保,定差員十月內領納者,自是事目,故隨其所捧,分給軍兵,以爲冬衣之資,而其中木品不好,或因點退,改備追納者,必趁歲前畢納矣。近年以來,三南,則雖不一齊旣盡畢納於歲前,而海西,則尤甚過限不納,至於開春後,亦不卽備納,卽今三月之前,尙無畢納之期,事甚可駭,若干零數未收之官,雖不可一一論責,尤甚數多不納之官,亦至於十邑之多,當該守令,竝爲姑先從重推考,何如?上曰,姑先從重推考。出擧條上曰,前持平金鎭圭,人物模寫,頗精,而卽今在喪,未知何如,曾於庚申年,光城·淸城畫像取見,則光城畫像,最爲彷彿,問之,乃鎭圭所模也。聖齊曰,都監,必設名目,以影幀模寫都監,作名,何如?上曰,依爲之。九萬曰,五臺山及太白山實錄曝曬,今年當行,而關東凶荒比甚,兩處曝曬,姑爲停止,待秋擧行,而列聖御製考出,亦於其時兼行,何如?上曰,依爲之。出擧條汝哲曰,訓鍊都監堂上將官,元數不多,別將二員,千摠二員,故或値多事,或有病故,則常患苟簡,無以推移矣。前南兵使盧銓,遞來兵使後,差下馬兵別將,仍爲入直矣。未過旬日,以分養馬瘦瘠事,至於降資奪告身矣。他無可合之人,所坐,亦非大段,似當有變通之道,而自下不敢擅便,上裁,何如?上曰,降資還收,職牒還給,仍差別將,可也。出擧條錫鼎曰,都監提調,今當差出,而工判,則爲大將,戶判亦重任,何以爲之?聖齊曰,都監,例以禮·工·戶爲之矣。上曰,當送承旨乎?九萬曰,然。聖齊曰,大將戶判,則皆不可往,自上定奪,何如?上曰,以判書循例差下,而大臣·禮官·承旨各一人,當進去矣。尙運曰,大內修理雜物,今幾盡用,餘者色渝,通明殿修理時,市民處分定取用之意,敢稟。答曰,今姑停止,待秋分定,可也。錫鼎曰,槐院分館行首掌務官,因臺啓罷職後,至今不爲擧行,自朝家當有變通之道矣。九萬曰,其時因臺啓行首掌務官,罷職,故他餘官員,皆於朔試射,不爲進參,顧其廉隅,似當引嫌,而曾前如此之時,則亦有變通,仍令分館之事,自上別爲變通,然後可以擧行矣。上曰,罷職官員,竝敍用,使之斯速分館,可也。出擧條崔錫鼎曰,玉堂參下官,曾前乏人時,例有單望啓下之事,今亦以單望啓下,何如?上曰,旣有前例,則以單望啓下,可也。錫鼎曰,判府事李尙眞,陳疏乞退,自上有許歸之命,故今方下去云,大臣去國,豈不缺然乎?上曰,前冬有長往之意,故諭以待春和下去矣。南九萬曰,卽今朝廷諸大臣,擧皆屛退田野,一未召還,此實前所未聞矣。今者大臣,又爲下去云,望八之年,還朝未易,自上下敎,勉留,何如?上曰,衰老之年,長途行役,似難,且替遣子弟,未爲不可,勉留之意,政院措辭敦諭,可也。柳尙運曰,今番擧動,軫念民弊,至有勿造假家之命,各邑,凡於供億之際,雖以臨時不足爲慮,不得不從優磨鍊,亦當十分斟酌,仰體朝家省弊之意,而驪州,則陵所洞口內外,列置馬槽,軍兵從官馬喂養之外,餘槽幾半,其分定過多,弊及民間之狀,據此可知,廣州,則假家造作之材,人民等,以瓦家大材,輸納山城,此蓋由於監色輩中間點退之致,官員難免其責,利川,則當初雜物分定時,監色,多受賂物,或爲全減,或爲疊徵,操縱作弊之說,道路傳播矣。今聞本府民人等,至於呈狀,而本官終無聽理査治之事云,驪州牧使·廣州經歷,竝推考,利川府當該監色,令本道明査處置,何如?上曰,驪州牧使·廣州經歷,從重推考,利川之不爲査治,殊甚無據,亦爲從重推考,監色,令本道嚴査處治,可也。出擧條
大司憲鄭載禧啓曰,請還收內官崔尙仰·朴斗卿等職牒還給之命。請完寧君李師命極邊遠竄事。上曰,勿煩。措辭見上
大司諫李奎齡啓曰,請完寧君李師命極邊遠竄事。上曰,勿煩。措辭見上前啓,韓錫祚事,停啓。以上燼餘移謄
大臣·備局堂上引見入侍時,領議政南九萬所啓,兒弱定役禁斷事目,下於辛酉年旣頒之後,更不申飭,以致犯科者,如彼夥然,已極駭歎,而其中亦有不可不更申其條理者,敢此更達。辛酉事目中,有令兵使·營將,竝爲巡點啓聞之語,蓋當年歲抄兵使巡歷,旣已一番點考,則兵使,雖再巡,亦不可更點,而況營將,何可疊點,反增各邑之弊端乎?且聞近者,全羅道營將等,非但巡點騎步兵,至於禁衛軍兒弱,亦有點査之擧,各邑頗多騷動云,此則非朝家命令,尤涉不可,今後騎步兵歲抄,兵使,春秋巡歷中,一番點啓外,營將巡歷,則使之停罷,禁衛軍等諸色軍,則役重,非騎步兵比,雖有兒弱,姑待日〈後〉,更議似可,姑勿巡點之意,分付該營將及三南兵使·營將處,宜當。且辛酉事目頒布後,兵使巡歷,例多停廢,上年秋,始爲出巡,自辛酉以後,歲抄,皆當査點,而慶尙左右兵使,且憑甲子以後,未知其處,則癸亥以前兵使,曾已巡歷,故如此否,而全羅兵使,則癸亥歲抄,亦在點考執頉之中,癸亥,在於辛酉後,執頉守令,所當一體論罪,而兵曹判書李翊,新肅之初,未諳首末,以甲子以前當入勿論之中,回啓允下,頃者京畿以上五道歲抄點考,有甲子爲限之下敎,而非所論於三南也。全羅兵使啓本,癸亥歲抄執頉守令,更令該曹,依他例論罪,宜當。公洪兵使,則只點丙寅一年歲抄,而乙丑以前,皆不擧論,尤涉疎漏,不可無警責之,公洪兵使韓根,請推考。今年秋時巡辛酉壬戌,已涉久遠,雖不可盡點,依全羅道例,癸亥甲子乙丑三年歲抄,與丁卯歲抄一同點啓事,分付宜當。騎步兵外水軍,則當初事目,本無巡點之命,而慶尙右水使申韓周,因兵曹關,招致各邑監色,憑閱文書,摘發啓聞,事目外事,兵曹發關,而水使擧行者,殊涉不當,然水軍爲役之苦重,甚於騎步兵,而以兒弱充定者,如此,則尤當禁斷,且諸道水使中,唯獨一處査覈,而他皆廢,亦似不均,不可不與騎步兵一處點啓,而但申翰周之只憑文書査出,極爲虛疎,不可爲式,而山郡水軍,則水使,無巡視之勢,又不可爲此點啓,使水使巡歷於山郡,騎步兵,雖非兵使領率之軍,亦令査點,則水軍之一同査點,似無不可,水軍歲抄一件,水營,修正送于兵營,使於巡歷各邑時,一時點啓,宜當。且此是新下之令,依京畿諸道例,亦以甲子爲限,宜當。京畿以上五道,亦宜一體施行,以此分付於該曹及諸道監·兵·統·水營都事·防禦使,以爲定式擧行之地,何如?上曰,兵曹回啓時,予於萬機中,未及致察,泛然允下矣。今此條陳,誠甚得宜,竝依所啓施行事,分付,可也事,命下矣。頃日兒弱定役査出狀啓回啓時,臣新入本兵,未諳當初定奪本意,京畿五道歲抄點考,旣已甲子爲限,同是一般罪目,三南,似無獨異之理,且考慶尙左右兵使,公洪兵使啓本,則皆無甲子以上考出之事,臣之妄意,三南,初無限年定式之擧,則宜與京畿五道,一體施行,故不復致察,率爾覆啓矣。今者大臣所達,如此,不勝惶恐,閔暹狀啓中,癸亥條兒弱充定守令,前順天府使金灝,前羅州牧使任弘望,依已行之例,令該府論罪,何如?傳曰,允。以上禁府謄錄
引見入侍時,副提學崔錫鼎所啓,頃於榻前,我國採蔘犯禁人定律事,問于諸大臣,則右議政李䎘,以爲江界之民,唯以蔘貨資生,我境禁採,其勢誠難,臣意,則嚴禁越採而已,我境,則不可禁,而但勿如前日近山遠山軍之例,減其入採之民數,官守之捧稅,亦無不可云。領府事金壽興,以爲近年生事之後,蔘禁,宜其至嚴,邊將·邊守,用極律爲當,至於邊民,則誅之,則不可勝誅。如有成群入採,而現捉者,則誅其首倡,其餘,則徙以實江邊鎭堡,似當云。判府事李尙眞,以爲邊將·邊倅,用極律,則潛採者,用次律,恐用法不均,旣嚴其法,則宜無異同,豈可以不可勝誅,有所撓改云。判府事閔鼎重,以爲臣疾病深痼,精神顚錯,不能有所仰對云矣。仍相謂曰,邊民之犯採者,或誅或不誅,則似爲班駁,爲此而欲盡誅,則亦有難行,事甚難處云。判府事鄭知和,以爲老病昏瞀之中,不敢仰對,而前日每以我境禁採之爲難,爲言,蓋蔘,非獨貨也,兼是藥餌故也。今不敢有所云云,只以曾所妄料者,爲對云矣。上曰,領相之意,何如?領議政南九萬曰,臣則旣已仰稟於前日矣。邊倅·邊將之捧蔘管下者,固當處以極律,而邊民,或成黨犯禁者,不可盡用極律,首倡者,論以一罪,其餘脅從,則用次律,或有一二人犯採者,則亦用次律,似當矣。上曰,邊將·邊倅貪利,故令送採,或收捧蔘稅者,情迹可惡,論以極律,至於邊民成黨犯採者,首倡,論以一罪,其餘,用次律,捕告人論賞一款,則亦依前禁蔘事目行事,分付,可也。以上備局謄錄
大臣·備局堂上引見入侍時,刑曹判書徐文重所啓,御營軍十哨,今已上番矣。前頭當爲徵召,而禁衛營,自來月,以五哨上番云,本營自前,農時,則亦以五哨上番,今則何以爲之?敢此仰稟。上曰,軍門似無異同,一體爲之,可也。以上訓局謄錄
上在昌德宮。停常參·經筵。
李思永啓曰,明日常參·經筵,取稟。傳曰,只晝講。
備忘記,傳于李思永曰,影幀都監都提調,今日晝講時,亦爲入侍。
李思永,以弘文館言啓曰,本館上番應敎李墪,以影幀模寫都監都廳郞廳,今日會同坐起時,晝仕出去之意,敢啓。傳曰,知道。
備忘記,傳于李思永曰,昨日筵中影幀模寫事,稟定之時,略及卽今善畫著名〈者〉之絶無,仍以曾見前持平金鎭圭所圖之狀,最爲彷彿精妙,則況此模寫,亦必不難,而方在丁憂,二行缺今此御容模寫,其爲事體之至重且大,無過於此,必須另擇可堪之人,然後可無一毫未盡之悔矣。未知如何,令都監議啓。
姜鋧,以影幀模寫都監郞廳,以都提調意啓曰,傳曰,昨日筵中影幀模寫事,稟定之時,略及卽今善畫著名者之絶無,仍以曾見前持平金鎭圭所圖之像,最爲彷彿精妙,則況此模寫,亦必不難,而方在丁憂,此爲可惜之意,有所下敎矣。仍念從前若値朝家大事,則權宜奪情,非止一再,而今此御容模寫,其爲事體之至重且大,無過於此,必須另擇可堪之人,然後可無一毫未盡之悔矣。未知如何,令都監議啓事,命下矣。今此影幀模寫,事體重大,必得手法之精妙者,然後可無未盡之悔,聖敎所在,實非偶然,而凡朝紳之在喪者,若値金革之事,則或有權宜奪情之擧,而禮律甚嚴,必須署經於兩司,以觀公論之如何,則其在平常之時,雖係國家之大事,決不可輕議,臣等,淺見如此,惶恐敢啓。傳曰,他大臣之意,如何?令都監郞廳,問議以啓。
姜鋧,以影幀模寫都監郞廳,以都提調意啓曰,都監監造官一員差出事,節目啓下矣。依榻前定奪,以前縣監趙之耘差下,卽爲口傳付軍職,使之察任,何如?傳曰,允。
行判中樞府事李尙眞上疏。大槪,冒昧陳懇,冀蒙矜憐事。入啓。答曰,省疏具悉卿懇。已悉予勉留之意於別諭矣。卿胡不諒至懇,連章申請,若是其邁邁乎?益用愕然,無以爲諭。噫,春煦猶未和暢,長途行役,不瑕有傷,時事未堪多難,老成大臣,詎合遠離?且昨日之批,旣有替遣子弟之敎,則亦可以少伸雨露之感,何必親往而後已耶?予志已決矣。卿其亟斷無益之請,安心久留京邸,以補不逮。仍傳曰,遣史官傳諭。
副修撰李后沆辭職上疏。入啓。答曰,省疏具悉。爾其勿辭,調理上來察職。
右議政李䎘三度呈辭,不允批答。王若曰,萬機不能獨運,惟卿之協贊是資,一疾乃至三辭,豈予之誠意或淺,予固望卿深矣。卿何視予恝然,誠恐未之深思,玆乃申以多誥,言念宰輔之職,與庶僚不同矧當艱危之秋,視平日尤異,凡今之民憂國計,有萬分難支之形,若言其世道人心,無一事可恃之處,鎭定保合,難望朝議之得中,挽回維持,孰救時勢之漸下?當此時,救助者切,故我卿,受任於斯,惟卿,仁厚謙恭,早襲訓於家庭之內,忠勤勞績,屢著效於藩翰之間,掌東銓而仕路不混,任中權而軍政亦修,蔚然望實之俱隆,克叶輿議,允爲寡昧之所任,終陟台司,夫何爰立之初遽,纏無妄之疾,醫問相望,非謂予誠禮之罔愆,神明所扶,尙冀卿愷悌之獲祐,迨園陵之祗謁,始膺留扈之音,逮車駕之言旋,連參起居之別,方喜昔疾之今愈,誰料長單之繼尋?當數月靜攝之餘,縱慮榮衛之未復,處百僚具瞻之位,詎忽憂虞之多端?首輔獨賢,卿豈忘夙夜之義?鼎席久曠,予益軫宵旰之憂,進退誠不可自輕,去就何若是太遽?年齡猶未暮,正老成展布之時,國事尙可爲,豈宰執斂退之日?不妨臥閤而論道,無思釋位而就閑。於戱,君臣一體相須,庶協心而共理,廟堂百責所萃,宜鞠躬而盡誠,毋執崇謙,勉循至意,所辭宜不允,故玆敎示,想宜知悉。知製敎沈枰製進
觀象監,夜三更四更,月暈兩珥。
午時,上御熙政堂晝講。影幀都監都提調金壽興,特進官沈梓,同知事申琓,參贊官崔錫鼎·李思永,侍讀官李墪,假注書南世珍,記事官宋相琦·洪重夏,持平兪集一,正言林渙,武臣閔涵,入侍。上讀前受解自序卦至大象,讀遍。錫鼎進講,自初六至六三象。上受而讀之,音釋一遍,講訖。金壽興進曰,累日行宮,風日不佳,還宮之後,聖體安寧否?上曰,無事矣。壽興曰,影幀一款,自上有斯速稟定之命,故敢此仰稟矣。上曰,近來畫師,絶無善手,必廣求中外可合人,試其手法,然後可以定之矣。壽興曰,近來人才,漸不如古,至於畫師,尤有甚焉。庚申年諸功臣畫像時,中外畫師皆集,而臣嘗觀其所畫,則皆不能彷彿,況此御容模寫,所當十分謹愼,擇其善畫者,而臣之聞見孤陋,頃日與禮判南龍翼相議,則亦以爲近來中外,絶無善畫者矣。平壤曺世傑,畫法頗精,而聞已身死矣。上曰,頃聞世傑,爲海伯金構幕下,今已身死乎?丁巳年上京時,其年二行缺壽興曰,臣曾爲全羅道暗行,回程時,展謁於慶基殿,瞻望御容,則玉體不至過大,而裝軸長廣,似大,必須急急下去看審後,可以見樣矣。上曰,南別殿奉安影幀,比之慶基〈殿〉奉安影幀,大小,何如耶?壽興曰,臣於孝宗朝,嘗一瞻望,則南別殿奉安玉體,似小矣。錫鼎曰,元宗玉體,置於半間室,臣於差祭時,瞻望,則玉體小矣。上曰,南別殿世祖影幀,裝軸似大矣。壽興曰,聞畫師之言,則凡模寫,當日暖之時,則不好云,必須趁速陪來,宜矣。上曰,陪來神輦,臨時造作,可以及之耶?壽興曰,不得〈已〉新造,則亦當急急爲之矣。今此影幀陪來,與璿源·實錄奉安,事體自別,若送承旨,則當送史官,又送兵曹堂上一人,似宜矣。上曰,此與璿源·實錄,有異,依此擧行,宜矣。上曰,奉安,當於何所耶?慶德宮資政殿,似好矣。壽興曰,聖敎至當,而陪來後,祗迎酌獻禮等節目,何以爲之耶?上曰,禮判入侍時,已爲分付郊外,祗迎其日,仍爲酌獻事,定奪矣。上曰,織綃事,亦豫爲申飭,可也。壽興曰,當如聖敎,而奉安殿閣,亦當急急修理矣。
錫鼎曰,璿璣處所,初定於觀象監矣。年久頹廢之後,欲爲重建,而若遠闕下,則本監傳習之際,往來有弊,取其便近,以刑曹直房,定其處所矣。上曰,依此爲之,可也。
上曰,裝軸見樣,不可臨時爲之,豫爲下去看審事,分付禮曹,可也。壽興曰,御容陪來,與擧動一樣儀仗,則以京中儀仗陪來,何如?上曰,依此擧行。
壽興曰,頃日山城將臺臨御時,北門戰亡申誠立子孫錄用事,陳達,而其中有落漏者,故敢達。前府使池汝海,自願出戰,與誠立同時戰亡,仁祖大王,特命贈職,其子孫,亦使之錄用,而汝海,本無姓孫,以外孫奉祀,故該曹,以格外不得施行,雖是外孫,旣已奉祀,則亦當別爲收用矣。二行缺
沈梓曰,松蟲之災,近來尤甚,例出坊民捕捉,而今則遍滿於諸山,難以人力盡除矣。壽興曰,今之松蟲,異於前古,蟲化爲蝶,日漸繁滋,飛集松樹之上,欲以人力捕捉,則徒增坊民之弊,而終無所益矣。四山稍遠處,則勢難盡禁,而宗廟近處,則一切禁斷,似宜矣。上曰,宗廟近處,當切禁,而至於諸山稍遠處,則難以人力盡捉矣。壽興曰,後園近處,亦有此松蟲乎?上曰,入於後園,久矣。蓋此蟲,蟄藏於松皮中,不死於冬,不死於雪,因而熾盛,無處無之矣。錫鼎曰,蟲者,生物之微,而氣化之所由生,則今此松蟲,亦是災異也。春秋書蝝·蝗·螽,所以示其災也。古人曰,和氣致祥,乖氣致異,今此松蟲,實是非常之災,自上宜因此修省矣。上曰,唯。壽興曰,後園近處松蟲,急急捕捉乎?上曰,姑不入於松上,姑觀前頭爲之,可也。
持平兪集一所啓,請還收內官崔尙仰·朴斗卿等職牒還給之命。上曰,勿煩。又所啓,請完寧君李師命極邊遠竄。上曰,勿煩。
正言林渙所啓,請完寧君李師命極邊遠竄。上曰,勿煩。
李思永〈啓〉曰,京畿水使申命全,去丁卯秋冬等邊將褒貶,無一人居下者,殊無嚴明殿最之意,推考,何如?上曰,依爲之。
上曰,武臣亦陳所懷,涵進曰,軍門凡事,大將皆爲主管,臣無所達之事矣。思永曰,武臣退出時,失儀,請推考。上曰,勿爲推考。遂罷出。以上燼餘移謄
晝講入侍時,特進官沈梓所啓,外方大小徵債,因年凶皆已停止,卽今都下飢饉特甚,閭閻遑遑,似當京外,一竝限秋成停止,而自前停債之時,各衙門徵債,則不爲停止,亦甚不均矣。領府事金壽興曰,閭閻饑饉比甚,不可不停債,而至於公債,不爲停止,果涉不均,秋成前停止,不過數月,公私債竝停,似宜矣。上曰,公私大小徵債,限秋成一竝停止,可也。以上禁營謄錄
上在昌德宮。停常參,只晝講。
李思永啓曰,明日常參·經筵,取稟。傳曰,只晝講。
尹世紀,以都摠府言啓曰,今日入直軍士,中日習射,請出標信。傳曰,知道。
尹世紀,以御營廳言啓曰,本廳中部後司屬,黃海道五哨軍兵,來四月二十五日京中逢點,五月初二日,與中右司軍兵,當爲替代立番,及期調送事,本道監·兵使處,依前知委之意,敢啓。傳曰,知道。
備忘記,右議政李䎘四度呈辭,傳于尹趾善曰,前後之批,備悉予勤懇之旨矣。連上釋負之單,杳無造朝之期,無乃誠意有所未孚而然耶?抑或涼德之不足與有爲而然耶?不覺愕然,繼以慙赧,無以爲諭。噫,卿試觀今日之時事,誠可謂岌岌乎殆哉?以言乎生民,則飢饉荐臻,餓莩顚連,而積儲告罄,濟活無策,以言乎朝廷,則分朋睽乖,爻象不佳,而風習已痼,保合難期,環顧內外,憂虞多端,當此之時,君臣上下,早夜憂懼,不遑寧處,盡心力而爲之,猶恐其不先,矧卿以元老大臣,夙負重望,身佩安危,義同休戚,小子之倚毗,朝野之想望,豈曰淺尠,而不思所以維持鞏固之計,急急然捨予求去之不暇,決非平日所望於卿者也。至於卿之宿患,縱谻於一時勞攘之餘,年齡未暮,春日漸和,從容調息,神明所護,勿藥有喜,卿其須體如渴之意,亟斷巽讓之章,臥閤論道,弘濟時艱。仍傳曰,遣史官傳諭。
假注書趙大壽啓曰,臣承命往諭于右議政李䎘,則以爲臣積病之餘,再感風寒,渾體戰掉,精神怳忽,幾乎昏塞,直自闕下扶舁還家之狀,十目所覩,臣何敢掩也?自是以後,證情日加,漸至危綴,委頓呻痛,實無復起爲人之望,自惟臣之瘝曠,已極惶懼,若欲更待差可,則未知前頭,當費幾箇日字,致使機務之地,徒爲養病之坊,不但有損於公朝,抑恐爲罪於臣身,百爾思量,無他計策,呈單請急,蓋是萬萬不獲已者,而微誠未格,恩兪久靳,卽伏承聖批,辭旨勤懇,至以時勢艱虞,民生困悴等語,責勵備至,臣奉讀未了,不覺涕淚交頤,今日聖敎中云云,實是臣平昔所慨然於心者,自顧受國厚恩,未有如臣者比,則其欲少效涓露,豈勝愚悃?不幸忝叨以來,疾病纏身,曾無一毫之裨補,謾紆無前之異數,心常愧恧,無地置身,頃日適膺留都之命,趨參起居之班,亦出於黽勉陳力之意,而不料奇疾,又復轉展沈痼,醫人診視,技術亦窮,方以死生爲慮,念未及於職事,今此哀籲,與尋常引疾,有異,而日月未燭,敦諭至此,臣誠感激惶蹙,罔知攸措,臣旣無情迹難安之嫌,又無圖占身便之計,如非病勢之十分危苦,何敢辜負隆私,自就嚴誅,公義私情,實有萬萬不然者,而負席之喘,終無承命之路,伏地俟罪,不知所達云矣,敢啓。傳曰,知道。
備忘記,傳于姜鋧曰,右議政家遣御醫往來看病事,分付。
姜鋧,以禮曹言啓曰,祧遷各陵,則寒食祭後,陵上雜草雜木奉審書啓,乃是前例,而今此厚陵寒食祭獻官,獨不書啓,殊涉不察,當該獻官,推考,何如?傳曰,允。
行大司諫李奎齡,正言金洪福·林渙啓曰,請完寧君李師命極邊遠竄,措辭上同訓鍊都正,乃武弁極選,備員之時,常少,調擬之例,自別,而近來除注,多有濫猥之譏,都正李尙,以常調武夫,雖累歷州郡,別無表著聲稱,除拜已久,物論甚以爲駭,請訓鍊都正李尙遞差。答曰,不允。
持平崔錫恒啓曰,臣於日昨待罪薇垣引避之事,妄陳己見,見非公議,至於獲遞言議之地,理難復叨,憲府新除,及於此際,旣不能自樹己見,又不可隨參前啓,縮伏私次,恭俟處分矣。卽伏見校理兪得一疏本,歷擧身避辭,大加辨斥,臣不勝瞿然,而有不可終默者,蓋交構搢紳一款,臣之本意,只爲重惜事體,顧慮後弊,常欲一陳而未果,故適於引避之章,略及迷滯之見而已,非謂儒臣之意,專指此事,而其所論辨,至於如此,此蓋由於彼此不相悉之致,臣不欲與之相較,而今者儒臣,以此陳疏,則臣亦何敢晏然於臺席乎?請命遞斥臣職。答曰,勿辭。姜鋧啓曰,持平崔錫恒,再啓煩瀆,退待物論。傳曰,知道。持平兪集一啓曰,卽者同僚,以儒臣疏論,至於引避,臣當處置,而儒臣兪得一,卽臣之從兄也。不敢可否之嫌,與前無異,不可仍冒職次,請命遞斥臣職。答曰,勿辭。姜鋧啓,持平兪集一,再啓煩瀆,退待物論。傳曰,知道。
大司憲鄭載禧,執義李善溥啓曰,請還收內官崔尙仰·朴斗卿等職牒還給之命,請完寧君李師命,極邊遠竄,措辭上同竝引嫌而退,拈出措語,强立己見,前後引避,未免太執,同僚之避,出於儒臣,嫌不處置,其勢固然,請持平崔錫恒,遞差,持平兪集一,出仕。答曰,不允。處置事,依啓。
京畿監司書目,果川呈,以掌令南弼星辭職上疏上送事。入啓。踏啓字。
巳時,上御熙政堂晝講。判府事李尙眞,同知事洪萬容,特進官李慣,參贊官崔錫鼎,參贊官李玄錫,侍讀官兪得一,假注書南世珍,記事官宋相琦·洪重夏,武臣張漢相,入侍。上讀前受解卦,自初六至六三象,一遍訖。錫鼎進講,自九四止上六象,上受而讀之,一遍講訖。尙眞曰,請以臣平日耿耿者,冒陳焉。繕工監官員,除副正外,十一員九色也。闕內及各司責應處,極其浩繁,其役,皆用工匠,兵戶曹所給工價,例不足,故工匠輩,每每巧避,雖本監案付匠人,隱匿於諸宮家及士大夫家,而近來廢却直囚之規,報刑曹囚禁之際,緩不及事,多有生事之時,日者廟堂,以其法典所不載,禁其直囚,而頃於陵幸時,臣率郞屬,直守本監,問其弊端,則多官,先以此事爲言,極陳切悶之狀,此雖法典所不載,其爲規例,則未知幾百年,此必參酌事勢,而許其直囚也。今若不爲變通,則本監之使役工匠,誠爲可慮,更令廟堂稟處,何如?上曰,令廟堂稟處,可也。出擧條尙眞曰,臣於今日詣闕時,市民輩,有遮道呼訴者,問其由,則砂器廛稱冤事也。昔年本廛革罷後,諸上司責應處,不得已自各廛,鳩合進排,砂器已毁,改備難繼,故市民輩,不勝支堪,臣爲平市提調時,深知此弊,而其時驪陽府院君閔維重,爲戶曹判書,故與之相議復舊,募得十數人,自戶曹劃給歲幣二十同價米,使之備納本木,以其餘貿用砂器矣。其後,今參贊尹堦爲戶判時,奪其十八同,移給於各廛,只餘二同,而加給米一百二十石,判府事鄭載嵩,爲戶判時,知其難支之勢,而與平市提調閔維重,榻前陳請變通,除其一百二十石,加給歲幣六同,竝前二同爲八同,使之豫受價,如貢物之例矣。故判書李敏敍,奪給五同於金匠,只以三同,萬無應役之勢,勢當罷廛,而亦難還納其豫受價,故罔知所措,如是呼冤矣。若罷砂器廛,則沙器進排,當爲他各廛巨弊矣。徒知砂器之本非貴物,而不計砂器之易破難繼,前後紛更,至此,閔維重·鄭載嵩,最知物情,依此參酌變通,何如?上曰,市民呼冤,理勢誠然,令戶曹稟處,可也。出擧條又曰,生民之休戚,係於守令,守令之黜陟,係於監司,國朝舊例,必擇監司,唯其才,故一人歷授諸道者,多矣。難愼若此,故黜陟嚴明,守令畏忌,民蒙實惠矣。近年以來,名官陞堂上,則勿論才否,輒受方伯之任,有若循次之事,以此監司,未必得人,先致外方,事體漸至墜壞,而黜陟全不嚴明,或有罷黜狀啓,不過體貌之末,微細之過,而未聞一有以不治擧正者,守令,稍有形勢,則雖甚不治,終得無事,故益無所憚,多行不法,民受其害,怨歸於國,愁苦之氣,上干天和,水旱連仍,比歲飢荒,所關之重,如此,而或有前任不治,人言藉藉者,苟有形勢,則銓曹,旋復授之,監司亦不劾之,終無所懲艾矣。卽今八路民生之困窮,在在皆然,實由於守令之不治,監司之不職,若循此套而無所驚懼,則臣恐終至於民心日離,而國不爲國矣。宜頻遣暗行,而不意發送,使之詳察一二邑,另行賞罰也。上曰,今此所達,誠甚切實,自今以後,監司·守令,各別擇差事,分付該曹,可也。出擧條兪得一進曰,臣於今番受由省掃時,往來畿甸,適有民間所聞,故今因大臣所陳畿民勞苦,守令不擇之言,敢此仰達。頃日陵幸時,自上軫念民弊,凡事務從省約,逈出尋常,而爲守牧之官者,多不體承聖意,宣布惠澤,楊州牧使張是奎,釜鼎·槽桶·長木等物,逐結責捧,監色輩,因緣操縱,受賂狼藉,以此民怨,喧騰,至於船倉造成之後,多積餘木,事甚濫雜,亦不知終歸於公用,其不體朝家軫恤之意,濫徵民間之狀,誠極可駭,臣非糾劾之任,不敢直爲請罪,而敢以沿路所聞,陳達矣。上曰,從重推考,可也。出擧條,以上燼餘移謄
禮曹啓曰,頃見恭陵參奉所報,則本陵外山一麓,與民田接界矣。今初六日田主兩班稱云權鑊者,草田放火,因風轉熾,延燒山谷,卽爲樸滅,則所傷者,只是軟葉叢枝,不至大段云,而被燒長廣,及距陵上遠近,不爲明白,故使之更報,則再次牒報內,被火處尺量,則長二百二十五尺,廣二百九十尺,自陵寢曲墻後,直抵止燒處,相距五千八百六十三尺,而山路隔遠不相及之地云,以前後所報觀之,則距陵上雖遠,火起民田,延及山谷,則其爲垓子內,似爲分明,曾在己酉年獻陵,亦有如此之事,而別無慰安之擧,只遣郞廳摘奸以來,而亦依此例,發遣郞廳摘奸書啓,所謂失火權鑊者,令本道治罪,何如?傳曰,允。以上禮曹謄錄
晝講入侍時,判府事李尙眞所啓,頃於陵幸時,自上特軫民弊,楊·廣·驪·利四邑,春大同米,竝許蠲減,此出於軫恤之德意,而若言其民弊,則不特此四邑,京畿一道各邑,無不皆然,而搬運轉輸之弊,則又有甚焉。蠲役之惠,獨及於四邑,誠甚不均,且畿內之民,方在絶大遑急之中云,似當一體蠲役,均示軫恤之意,而若不推移他衙門餘儲,以充惠廳所指之數,則難矣。令廟堂稟議施行,何如?上曰,當初非不欲通同蠲役,而他無推移之道,只許蠲減四邑大同矣。今者大臣所達,如此,令廟堂更議稟處,可也。以上備局謄錄
上在昌德宮。停常參,只經筵。
觀象監,卯時雨雹,狀如彔豆大,辰時巳時,日暈。啓。
有政。
李思永啓曰,明日常參·經筵,取稟。傳曰,只晝講。
右議政李䎘五度呈辭,傳于尹趾善曰,安心調理。
司憲府掌令權恒初度呈辭,傳于尹趾善曰,還出給。
備忘記,傳于李思永曰,史官一員待命,騎馬三疋立之。
姜鋧,以都摠府言啓曰,副摠管李慣,除標信漢城府坐起進去之意,敢啓。傳曰,知道。
李思永,以影幀模寫都監言啓曰,以金鎭圭,權宜奪情二行缺聖敎所在,實非偶然,而凡朝紳之在喪者,若値金革之事,則或有權宜奪情之擧,而禮律甚嚴,必須署經於兩司,以觀公論之如何,則其在平常之時,雖係國家之大事,決不可輕議,臣等,淺見如此,惶恐敢啓。傳曰,他大臣之意,如何?令都監郞廳,問議以啓事,命下矣。問議諸大臣,則領議政南九萬,以爲禮曰,君子不奪人之親,亦不可奪親,有金革之事,則無避,今御容模寫,事體雖極重大,似與金革之急,有異,上之使之,是爲奪人之親,下之承命,是爲奪親,決非聖世之所有也。雖金革之事,公羊傳,猶以爲君使之,非也,臣行之,禮也,而況非金革而可以使之乎?國之維持,在於禮防之嚴,不可輕有所變壞,臣之淺見,竊以爲未安。判中樞府事李尙眞,以爲親喪之不可奪情,禮防至嚴,雖云金革不避,而古之人,猶有當亂世而不起者,今以影幀模寫之事,起復朝士之守制者,其事,雖或重大,其急,非如金革也。如非此人,不得傳眞,則不可輕議,唯在博採群議,俾不至經權之失中也。右議政李䎘,判中樞府事鄭知和·閔鼎重,病不收議矣,敢啓。傳曰,諸大臣之論,實是嚴禮防之意,似難輕改也。
尹趾善啓曰,吏曹郞廳,臺諫,有闕,政事,取稟。傳曰,當日爲之。
又啓曰,今日爲政事,命下矣。左副承旨尹世紀,右副承旨李宏,俱以病不爲仕進,兵批政廳,無進參之員,何承旨進去乎?敢稟。傳曰,右承旨進去。
吏批,行判書呂聖齊進,參判朴世采在外,參議吳道一進,都承旨尹趾善進。兵批,判書李翊病,參判宋奎濂病,參議未差,參知金萬吉進,右承旨李思永進。
吏批,權持爲掌令,柳成運爲持平,李頤命爲兵曹參議,宋奎濂爲同義禁,洪受瀗爲漢學敎授,金以壽爲成均博士,崔容之爲樂安郡守,李重蕃爲監察,權儀爲引儀,閔相重爲南部參奉,尹鼎和爲直講,尹德駿爲南學敎授,宋相琦爲弘文博士,金時傑爲檢閱,兼奉秋,成虎臣·金始慶·趙錫周·吳命老。
吏批啓曰,成均館直講李益壽,身病甚重,不得行公,改差,何如?傳曰,允。
姜鋧,以備邊司言啓曰,本司有司堂上一員未差,以行護軍李選差下,使之察任,何如?傳曰,允。
備忘記,慶尙左兵使權儔,以東萊府丙寅歲抄充定次知·監色等處,更査事待罪啓本,傳于姜鋧曰,卿其勿待罪事,回諭。
備忘記,吏曹參判朴世采辭狀,傳于李思永曰,卿之固辭至此,本職今姑勉副,卿其安心,調理上來,以補不逮事,回諭。
行大司諫李奎齡,正言金洪福·林渙啓曰,請完寧君李師命,極邊遠竄。措語上同訓鍊都正,乃武弁極選,備員之時,常少,調擬之例,自別,而近來除注,多有濫猥之譏,都正李尙,以常調武夫,雖累歷州郡,別無表著聲稱,除拜已久,物論甚以爲駭,請訓鍊都正李尙,遞差。臣等,竊聞常平廳,爲慮都人之阻飢,乃有賑穀之發賣,有錢者,固可幸矣。無錢者,不得與焉。名雖恤民,實無濟活之意,今若以發賣之例,定價分給,而姑待秋成,或收本色,或捧錢文,則公無所損,而民蒙實惠,請令該廳,卽停發賣之擧,速行糶賑之政,以解都民倒懸之急。答曰,不允。末端事,依啓。
姜鋧啓曰,完寧君李師命,削黜事命下矣。臺諫,方以極邊遠竄論啓,削黜傳旨,不得捧入之意,敢啓。傳曰,知道。
李思永啓曰,領府事金壽興,來詣請對矣。
午時,上御熙政堂晝講。知事呂聖齊,特進官朴相馨,參贊官姜鋧,侍讀官兪得一,檢討官朴泰萬,假注書南世珍,記事官宋相琦·洪重夏,持平兪集一,武臣李相勛,入侍。上讀前受解卦,自九四至上六象,讀遍。得一進講,自損序卦至大象,上受而讀之,音釋一遍,講訖。持平兪集一所啓,請還收內官崔尙仰·朴斗卿等職牒還給之命。措語上同上曰,勿煩。又所啓,請完寧君李師命極邊遠竄。措語上同上曰,不必指某某事,縱恣之跡,予已目覩,而朝家之待勳臣,亦自有別,不可無參酌之道,削奪官爵,門外黜送。集一,又以所懷陳達曰,自古勳臣之有罪竄逐者,無限,而只以貪贓言之,漢之陳湯,斬郅支單于,建功萬里矣。後以受人錢百萬,抵死徙邊,漢光武,仁厚之主也。於贓吏未嘗饒貸,史稱其美,殿下爲國,豈下光武哉?今師命之微勞,不及陳湯,而贓汚,則倍之,似不可以勳功,有所容貸也,明矣。然而貪饕一款,不過由於鄙夫利慾之心,無甚可惡,至於縱恣,則人臣罔赦之罪也。聖上未或知之,則已,業已洞燭之後,豈以有些功勞,而曲貸彝章也。上曰,削黜,足懲其罪,何必竄逐而後已也。
上曰,領府事請對,史官,出去召入,世珍,出去傳諭。金壽興進曰,近來日氣寒冷,聖體,若何?上曰,無事矣。壽興曰,影幀事體重大,當十分詳審,而外間議論,多岐,臣不敢擅便,自上酌定,然後可行,故敢此仰稟。全州·永興兩處中,全州,則臣嘗展謁,瞻望御容,則服色非法服,乃燕居常服,而色則靑也。永興,則臣雖未得展謁,而聞曾經其道監司之言,則皆以爲龍袍·翼善冠矣。或曰,今此影幀模寫,以禮服御容,傳寫爲宜云,而但永興,則道里頗遠,夏前勢未及周旋,必退定時月,然後可以爲之,而或曰,自先朝已有奉安全州影幀之議,雖非禮服,似無不可云,甲乙之論,臣不能適定二行缺壽興曰,臣於奉使時,嘗一瞻望,而歲月已久,不能了了,到今暗想,乃殿坐也。頃於會同時,招慶基參奉問之,則服色乃草綠云,臣於瞻望時,御容精彩動人,不敢仰視,此乃畫師精妙處也。陪來時節目,禮官,當酌定仰稟,而但陪來神輦,全州所置,則形體不好矣。上曰,京鄕自別矣。壽興曰,以其裝軸,容於神輦,故制度不好矣。上曰,以其輦陪來,何如?壽興曰,極似便好,而但色渝不可用,則勢將改造,故招匠計其工役,則晝夜數十日,可以完役云矣。上曰,手工細苛,未易速造也。壽興曰,臣意京中陪來,則用以全州輦,南別殿奉安時,則新造之輦,可以及期,至於還陪全州,則又用全州輦,似宜矣。儀仗,前用京中儀仗,考其物目,可以加減矣。上曰,陪來及還陪,皆用全州輦,可也。壽興曰,二十日間,當爲下直矣。
又曰,南別殿第一室,比宗廟,制度頗狹隘,儀仗床卓等物,鋪排之際,恐或苟簡,必須豫先量度,可以議定,臣等與禮官,明日內奉審後,稟處,何如?上曰,依爲之。出擧條
又曰,今此影幀陪來時,前後射隊及扈衛軍兵,泛然分付,則各邑,必不知多少,若發四哨,則可成威儀,以此磨鍊分付,而各其營將領率侍衛,次次交替,爲當,令兵曹知委擧行,何如?上曰,依爲之。出擧條
又曰,今此都監,只當專意致誠於模寫之役,如南別殿所排屛風·床卓·祭器等物,令該司,別定郞廳造成,何如?上曰,依爲之。出擧條以上燼餘移謄
上在昌德宮。停常參,只晝講。
李思永啓曰,常參·經筵,取稟。傳曰,只晝講。
又啓曰,都摠府郞廳,來言闕內各處入直軍,夜巡檢云矣,敢啓。傳曰,知道。
又啓曰,今日都承旨尹趾善,左承旨李玄錫,皆病不進,左副承旨尹世紀,遭服制,右副承旨李宏,以訟者構誣之事,陳疏批下之後,連爲呈辭,廳中只有臣思永,同副承旨姜鋧,出納之際,事多苟簡,左承旨,則拘於廳規,不得請牌,右副承旨李宏,牌招,何如?傳曰,依啓。左承旨亦爲牌招。
又以影幀模寫都監言啓曰,臣與都監堂上,進詣南別殿,奉審殿內,則儀物排置,別無大段苟簡之事,左右退間,不必撤毁改粧,而各室,皆有點火之竈,獨於第一室,初不設竈,只設烟筩於一隅,使第二室烟氣相通,姑以卽今所見言之,則當室窓壁,少無濕氣,似無可慮,而不設別竈,事體未安,今若撤毁更設,則當有移還安之擧,令各該司稟旨擧行,何如?傳曰,允。
又以影幀模寫都監言啓曰,影幀陪來時,當有連續馳啓之事,而自全州至京城,常時本無置撥馬之法,無他傳送之路,臣等,下去全州後,自全州至京城,設置騎撥,而每二十里爲限,排立宜當,以此分付三道,擧行,何如?傳曰,允。
又以影幀〈模寫〉都監提調意啓曰,影幀陪來時,臣及禮曹判書南龍翼,當爲下去,而都監·都廳郞廳各一員,亦爲隨往之意,敢啓。傳曰,知道。
又以禁府言啓曰,前滿浦僉使韓榰,拿問處置事,啓下矣。韓榰,以全州營將,方在任所,依例發遣府書吏,拿來,何如?傳曰,允。
又以兵曹言啓曰,平安兵使有闕,依近例令備邊司議薦,何如?傳曰,允。
又以禁府言啓曰,以兵曹啓辭,前順天府使金灝,前羅州牧使任弘望,令禁府論罪事,允下矣。金灝,今方待命,卽爲拿囚,而任弘望,奉命赴燕,待其回還拿囚之意,敢啓。傳曰,知道。
姜鋧,以都摠府言啓曰,副摠管李慣,除標信漢城府坐起進去之意,敢啓。傳曰,知道。
又以都摠府言啓曰,李慣,漢城府坐起進參事,啓稟矣。南別殿奉審相値,不得開坐,不爲出去之意,惶恐敢啓。傳曰,知道。
執義李善溥,持平兪集一啓,請還收內官崔尙仰·朴斗卿等職牒還給之命,請完寧君李師命極邊遠竄。措語上同新除授掌令權持,時在京畿廣州地,持平柳成運,時在慶尙道開寧縣,請竝斯速上來事下諭。答曰,不允。下諭事,依啓。
行大司諫李奎齡,正言林渙啓曰,完寧君李師命極邊遠竄事,訓鍊都正李尙遞差事。措語上同答曰,不允。遞差事,依啓。
假注書蔡成胤。
午時,上御熙政堂晝講。知事柳尙運,特進官柳炅,參贊官姜鋧,侍讀官兪得一,檢討官朴泰萬,假注書趙大壽,記事官沈季良·洪重夏,武臣金夏瑞,入侍。上讀前受自損序卦,止大象之傳意欲也。得一,進講自初九爻辭,止六三小象之傳,損其餘也。音釋一遍,上受而讀之,亦音釋一遍,講訖。尙運曰,南別殿奉審後,擧行事,以啓辭仰達,而猶有未盡事,故敢達。殿內狹窄,儀仗等物鋪置,或慮其不足,都提調昨日請對,定奪奉審,則儀仗雖大,殿閣,則間架差少,故出入之際,慮其苟簡,第三室雀扇·紅傘排陳之物,及於第二室,第二室所陳,及於第一室,各其當室前,改爲排陳,則自無不足苟簡之患矣。前排使之改陳,何如?上曰,當初必誤陳而然,今則各陳於當室之前,可也。尙運曰,南別殿床卓,常時,則撤置於第一室空間之前矣。第一室奉安之後,則無可置之處,以邊退三面,設粧子門戶,以爲床卓常時留置,扃鐍封鎖之地,何如?上曰,依爲之。出擧條尙運曰,殿內奉安處,則五峯山屛風等物,當爲排設,而前日南別殿移還安時,一時權安,則與殿內排設,有異,今則當從何例乎?上曰,此亦一時權安,依前移安時例排設,而前面紅綃帳,則新造,可也。出擧條鋧曰,頃日英陵陵上,下詢合葬之由,而臣等,孤陋寡聞,有所失對,其後考出孝宗大王誌狀,則當初以遺命合葬,而非於遷陵時合奉,而然也。上曰,然矣。鋧曰,列聖誌狀通記,外間曾有刊出印本,而旣不內入,且未廣布,殊甚未安,范祖禹曰,欲法堯·舜,當法祖宗,我國家列聖之豐功偉烈,實爲殿下家法,今不必舍此他求,宜卽印出,以備睿覽,且宜頒賜臣僚,以爲廣布之地,此冊卷數,旣不多,亦非閑漫書冊之比,故敢達。上曰,內間只有寫本二卷,而尙多落漏處,誠爲未安,如有印本,則令校書館斯速印出,進上後,廣布,可也。出擧條又曰,假注書南世珍,夜來猝得寒疾,證情極重,不得入侍,僵臥直廬,數三日內難望差復,今姑改差,他注書差出,何如?上曰,依爲之。罷出。
弘文博士宋相琦上疏。大槪,已試僨敗之地,理難復叨,冒陳危懇,冀蒙鐫免事。入啓。答曰,省疏具悉。旣往之事,不必追咎,爾其勿辭察職。
判府事李尙眞箚子。大槪,敢申前席未盡之言,以備裁察事。入啓。答曰,省箚具悉。卿之前後陳說,雖出於憂愛之誠,而其在朝家進退之道,唯當較量是非,從容善處而已,何必汲汲然率意輕行,然後方可合宜耶?卿其安心思量焉。
戶曹判書柳尙運辭職上疏。入啓。答曰,省疏具悉。卿勿過辭,從速察職。以上燼餘移謄
晝講入侍時,知事柳尙運所啓,今日奉審移安廳,則雖三位奉安之後,左右各設床卓,則移安之際,黑長櫃,可以奉安,而前排床卓,其制甚大,稍小改造,以便排設,何如?上曰,依爲之。
又所啓,慶基殿影幀陪來之日,酌獻禮事,定奪矣。資政殿前日所設御座,仍爲奉安,則御座高低,可以奉安與否,往復本殿,然後可以詳知,故敢此仰達。上曰,四月初八日前奉安處,當爲排設,而慶德宮殿宇,本不高敞,榻上似難奉安,前設御座,姑爲撤去,排設,可也。以上禮曹謄錄
上在昌德宮。停常參·經筵。
下直,江界府使金澋。
自未時至酉時,日暈。夜一更,月暈。五更,月暈。
李思永啓曰,明日常參·經筵,取稟。傳曰,停。
以右議政李䎘七度呈辭,傳于尹趾善曰,安心調理。
尹趾善啓曰,卽今廳中,位甚不齊,左副承旨尹世紀,服制已盡,卽爲牌招察任,何如?傳曰,允。
傳于李思永曰,今日晝講,停。
姜鋧,以都摠府言啓曰,今日入直軍士,中日習射,請出標信。傳曰,知道。
傳于姜鋧曰,開月初七日,豐壤地,諸大君·公主四墳墓,改莎草云,役軍一百名,二日赴役事,分付本道。
傳于姜鋧曰,今月二十四日,卒明安公主墓所,標石樹立云,曳運軍一百名,及助役軍三十名,定給事,分付該道。
姜鋧,以兵曹言啓曰,當日鎭撫吳義碩,良女金召史稱名人,自丹鳳門入來,差備門外擊錚,極爲駭愕,竝令攸司囚禁治罪,同門守門將尹礎,常時不能禁斷雜人,以致闌入,亦難免其責,推考,何如?傳曰,允。
又以義禁府言啓曰,觀此慶尙左水使權儔査覈啓本,兵曹覆啓,則前東萊府使李沆,似當有分揀之道,令該府稟處事允下矣。李沆,今無可罪之事,放送,何如?傳曰,允。
李思永,以影幀模寫都監郞廳,以都提調意啓曰,影幀模寫,南別殿奉安時,祭器·床卓·儀仗等物,令各該司造成事,旣已定奪矣。各項物件,別單書入,以爲分付各該司之意,敢啓。傳曰,知道。
又以禮曹言啓曰,今此上言人戶曹染契人金美龍等,以京居之人,限內不爲現身,招問厥由,則稱以奔走服役,未及來現云,其爲情狀,殊涉可駭,大槪此人等,曾於去去年,誣是戶曹,奪耕東郊,司圃署位田累代耕食之人,不勝其冤,上年陵幸時,上言,啓下本曹,回啓蒙允,故前作者等,還爲耕食矣。卽者美龍等,掩其實狀,誣飾其說,有若渠以本主,被奪於他人者然,以爲潛圖下戶曹之地,及至依法下本曹之後,自知理屈,逃避不現,情狀敗露,猥越亦甚,首倡金美龍,令攸司依法科罪,何如?傳曰,允。
執義李善溥,持平兪集一啓曰,內官崔尙仰·朴斗卿等職牒還收事,請完寧君李師命極邊遠竄事。措語竝同前答曰,勿煩。
行大司諫李奎齡,正言林渙啓曰,完寧君李師命極邊遠竄事。措語同前答曰,勿煩。
京畿監司書目,坡州呈,以左議政趙師錫上疏上送事。啓。答曰,省疏具悉卿懇,予意已竭,而巽讓愈切,此由於情志未孚之致,愕然且慙,無以爲喩,目今鼎席不備,首揆獨賢,在治泰無事之時,固不宜若是,矧玆艱虞溢目之時乎?予志堅定,雖日呈三單,萬無勉從之理,卿其須體此意,安心勿辭,幡然上來,共濟國事。仍傳曰,遣史官傳諭。
兵曹參議李頤命上疏。大槪,敢陳危迫之懇,乞蒙削名朝籍,以安微分事。入啓。答曰,省疏具悉。爾其勿辭〈察〉職。
判府事李尙眞箚子。大槪,敢陳悚恧之私,冀蒙裁察,而退下事。入啓。答曰,省箚具悉卿懇。昨日之批,不過開陳朝家處分之從容得中而已,卿胡引咎,若是其太過乎?卿其須體至意,安心勿辭焉。仍傳曰,遣史官傳諭。以上燼餘移謄
上在昌德宮。停常參·經筵。
卯時辰時,日暈。
李思永啓曰,明日常參·經筵,取稟。傳曰,只晝講。
又啓曰,史官待命事,命下矣。史官,則當爲引見時入侍,故不得已宣傳官三員,武兼宣傳官三員,代送之意,敢啓。傳曰,知道。
以右議政李䎘八度呈辭,傳于尹趾善曰,安心調理。
尹趾善啓曰,今日,是賓廳日次,如有引見之命,則左副承旨尹世紀,當以該房入侍,而昨日召牌之下,謂以族人之喪,出於染患,不爲來詣,旣以可疑之疾,不入喪家,成服於外處,不可以此累日廢仕,卽爲牌招察任,何如?傳曰,允。
尹世紀,以兵曹言啓曰,當日幼學奇聖敢稱名人,自宣仁門入來,差備門外擊錚,極爲駭愕,令攸司囚禁治罪,同門守門將金振聲,常時不能禁斷雜人,以致闌入,亦難免其責,推考,何如?傳曰,允。
備邊司,平安兵使薦望,李立身·盧銓·韓根。
傳于姜鋧曰,今觀江襄監司狀啓,淮陽一邑民人,以怪疾前後死亡之數,至於千餘名之多,誠極驚慘,而歙谷·三陟,亦有熾發死亡之患,尤爲可慮,兩邑一體,香祝下送,急速設祭,而相當藥物,亦令該曹更加優數下送,各別救療事,分付。
傳于尹世紀曰,大臣·備局堂上引見。
午時,上御熙政堂。領議政南九萬,行工曹判書申汝哲,行江華留守尹趾完,兵曹判書李翊,刑曹判書徐文重,大司憲鄭載禧,行大司諫李奎齡,行副提學崔錫鼎,承旨尹世紀,假注書趙大壽,事變假注書成任,記事官沈季良·洪重夏,入侍。南九萬曰,節屆和煦,寒暖不適,聖體,若何?上曰,無事矣。上曰,冬至使先來,至今不來,不無所慮矣。今雖無事入來,而以謝恩事,不無弊端,幸得無事云,然而此後事,亦可慮矣。九萬曰,彼中事,漸至如此,誠爲悶慮,謝恩事,群議皆以爲不送方物,則彼亦謂何云,故送之,而今又如此,此後事,又極可慮矣。上曰,往順治陵下後,勅使當爲出來云,而方當農節,誠爲悶慮矣。九萬曰,兩西飢饉,特甚,而客行,又當農節,民事,罔知所爲矣。二行缺九萬曰,因判府事李尙眞所啓,畿內各邑,通同蠲役事,令廟堂稟處矣。今番擧動,畿內各邑,均有民弊,誠如所陳,而楊·廣·驪·利四邑,春大同之蠲減,非但爲修治道路之勞而已,大駕經過之所,宜有別樣恩典,故特爲蠲減矣。其他晝停所,竝站等邑,雖有馬草·器皿·帳幕等轉輸進排之事,非擧一邑盡發民丁之役,以此等事,亦皆蠲役,有若償勞者然,非但事體未安,前秋長陵展謁時,亦無晝停站官蠲役事,一有此例,則日後亦將有難繼之事,老臣勤懇之言,不可不施,而事勢如此,實爲難處,且卽今畿邑,飢饉方甚,若通同許蠲,則是矣,而似聞春大同,已多上納之邑,旣已過時,而經費匱竭,推移無地,亦甚可慮,故亦不得不仰請矣。上曰,當初四邑之蠲減,出於參酌,而大臣有所陳達,故使之稟處矣。卽今事勢,果如所達,今姑置之,可也。擧條九萬曰,平安道鑄錢,本爲寧邊築城,儲峙糧餉之計,聞已有貿穀輸送之事,而一路行卒鋪子,亦賴通錢之利,所鑄不多,尙未遍及,所聚銅鐵,亦多餘存之數,故本道監司,論報于備局,有限今年仍鑄之請,敢此仰達。上曰,道臣所請,如是,則限今年許鑄事,分付,可也。擧條上曰,影幀上來時,郊外祗迎處,以津頭磨鍊事,言于該曹。九萬曰,賑恤廳堂上,自先朝辛丑年間,以備局堂上中數三人啓下,使之主管穀物,以爲料理之地矣。領敦寧金壽恒,建白移送宣惠廳,而合於常平廳,令李師命仍察其任矣。今者師命罪遞之後,姑令刑曹判書徐文重主管,而無啓達差下之擧,徐文重,使之仍爲主管,何如?上曰,依爲之。擧條錫鼎曰,備局,乃掌軍國重事,而備局所管,旣送惠廳之後,以備局堂上,又令察之,則事甚難便,刑判主管,戶判兼察,宜當矣。上曰,當初大臣所達,宜矣。九萬曰,法令,乃國家所定,古者歲首,有讀令之法,而我國,本無其規,故居官者,忘不能遵行,可勝歎哉?前者領敦寧金壽恒,以訟者三度得決後,更訟,至於七八度,相爲立落者,彼此勝負相當,則毋論前後得決,以時執爲主事,定奪,故臣意,再度得勝後,更勿立訟事,旣有先朝受敎,而法外起訟,且計其度數,以時執者爲主,事理未安,故請更申再度得決後,不得起訟之法,聽理官員,論罪事,旣已蒙允矣。卽因刑曹全家議減公事,考見前後受敎,則明廟朝,有三度得決後更訟者,全家之法,先朝辛丑年,因大司諫趙復陽所啓,再度得決後,起訟者,亦有全家承傳矣。以此言之,法外聽訟官員,獨爲論罪,而立訟者,無罪,則非累朝受敎之意,訟者定罪事,亦爲申明,何如?文重曰,再度見屈後,立訟者,亦當定罪,但數三度接訟,延至數十年,或有父子兄弟,相繼接訟者,或有前後換面迭出者,而法典,有僞造文記,雖稱祖上所爲,亦爲論罪之文,此律,亦以再度後更訟,論斷乎?或非一人,則亦難以計度數定罪,似當有定式之事矣。九萬曰,所爭之財,若是一般,則族屬中換面立訟者,似當合計度數定罪矣。上曰,再度得決後,更爲起訟,聽理官員,旣已罷職論斷矣。立訟人之父子兄弟繼訟者,及換面迭出之類,皆以一人連訟,論罪,而近來全家之類,甚多,有議減之命,此類亦議減全家,稟定當律後施行,可也。擧條判尹沈梓所啓,公私債,有停捧之命,而軍需貸出,有一人負債千餘兩之類,如此囚禁者,今若放送,則必有永失之歸,此則異於私債,似不可不捧,詢問大臣,處之,何如?上曰,軍需,異於私債,大臣之意,何如?九萬曰,已前給債未捧,今方囚禁之類,若以軍需永失爲慮,則定其兩數,數多,則仍爲徵捧,而數少者,仍爲停捧,似可矣。但念卽今軍門數多,各儲物貨,以爲給債生殖之事,中外無賴之徒,貪求目前之利,百般請貸,貨入其手之後,旋卽蕩盡,而其中亦多逃亡·物故之類,故還徵之際,禍及族黨,一人負債,或至十餘人破家,冤呼之聲,有不忍言,且各衙門直囚處外,皆不得囚人事,纔已定奪,而各軍門,則凡負債人及其族黨,拘留於軍門,鎖足着庫,捶楚不已云,此則乃是私獄也。其爲越法,甚於直囚,身自負債者,誅斬亦可,而蔓延之害,誠可哀愍,不可不痛禁此弊,以爲安保都民之地,各軍門已前給債外,自今以後,多少間給債事,一切禁斷,何如?上曰,軍需負債者,限百兩使之仍徵,而各軍門給債生殖,其害如此,則不可不一切禁斷,今後絶勿許貸事,分付,可也。擧條翊曰,廣州觀武才,待春擧行事,曾已定奪矣。本州留守李世白,欲知其今春當行與否,問于臣曹,臣以此意,議大臣,則本州,纔經陵幸,農時且迫,勢難擧行,西路設料,亦以待秋退行,該曹已爲稟定,似當依此爲之云,故敢達。上曰,纔經擧動,且當春窮,待秋擧行事,分付可也。擧條翊曰,前兵判李師命,有別軍官設立之事,其意有在,而臺論,以私養爲非,不可仍置,故曾經內三廳六人取才者,旣已禁軍口傳,前頭有闕勿補,則不期罷而自罷矣。九萬曰,師命別軍官設立之意,蓋以內三廳擬望時,欲詳知其才貎之如何,以爲隨闕塡差之意,而以所率軍官爲擬差內三廳遞兒,事體不當矣。上曰,設立,旣未久遠,而物議皆以爲非則革罷,可也。擧條錫鼎曰,頃日筵中判府事李尙眞所達,繕工監直囚事,令廟堂稟定矣。何以處之耶?上曰,此事,何如?九萬曰,繕工,本非大典所載直囚衙門,則申明法令,纔已稟定之後,似不可以續續撓改,且不得直囚,以一片小紙,成文字送于刑曹,則皆可囚治,何可以此爲難,必欲直囚乎?上曰,不可續續變通,勿許直囚,使之移送刑曹,囚治,可也。擧條載禧所啓,內官崔尙仰·朴斗卿等職牒還收事,措語上同上曰,勿煩。完寧君李師命極邊遠竄事,措語上同上曰,削黜之典,出於酌處,竄逐之請,決難允從,亟停勿煩。上曰,李師命啓辭中,尙稱職名,何也?載禧曰,雖是削黜之後,不捧傳旨,故尙稱職名矣。上曰,唯。奎齡所啓,完寧君李師命極邊遠竄事。措語上同上曰,已諭於憲府之批矣。勿煩。又所啓,頃者陵幸時,上言之數,至於一千一百餘張,其中,或不無冗雜者,而政院,稱以猥雜,幾盡拔去,只以三百張,啓下於各該司,曾前雖有拔去之時,未有如今番之過多,不但遠外之人,抱冤失望而歸,日後之弊,亦不可不慮,請當該承旨推考。上曰,推考事,依啓。世紀曰,假注書蔡成胤差下之後,身有病故,不爲仕進,故使之調理察任矣。今聞身病之後,以曾前申啓華啓達請罷之故,不爲入來云,姑爲改差,何如?上曰,近來厭避此任,頻數遞改,其在事體,殊甚未安,申啓華爲承旨時,果有所達,而豈可以此爲嫌,終不出行乎?推考,使之察任,可也。九萬曰,禮賓寺,圖得若干錢穀,逐月給債生殖,以爲補用之地云,本寺,雖以至殘之寺,不成貌樣,豈可以衙門爲名,而爲此月利生殖之事乎?似聞他各司,羨慕此事,亦欲效之云,如此弊習,不可不痛禁。上曰,大臣所達,誠然,一體禁之,可也。擧條上曰,影幀上來時,津所祗迎事,勿出擧行條件,以下敎分付,可也。罷出。以上燼餘移謄
大臣·備局堂上引見入侍時,兵曹判書李翊所啓,前判書李師命,下送軍木十五同于統營,使造禁衛營佛狼機·短銅砲等軍器矣。今聞工役已畢,將欲輸送,而夫馬無出處,報知本營,向年江都火砲輸運時,以驛路次次傳送云,今亦依此爲之,何如?上曰,佛狼機·短銅砲兩器,以驛卜馬輸送事,分付可也。
領議政南九萬所啓,兵曹別軍官外堂上軍官,亦不可不罷,故相臣洪重普爲兵判時,以爲禁軍中,以上護軍登科陞堂上者,皆有才勇,而無屬處,可惜,請以此類,稱以軍官,判書,帶十五人,禁軍別將,亦帶十五人矣。其後禁軍陞堂上者,使喚伶俐,不如京中中人雜流,故庶孽·中人輩,不操弓非出身,以雜岐陞堂上者,多爲此任,而禁軍堂上,則反不得參,且此類,長在兵判手下,故軍職祿窠,盡爲所占,緊要僉使,例先擇授,此乃事勢之不得不然也。卽今許多武士中,可差僉使,以試其才者,雖多,皆爲此類所先得,餘窠無多,頃日領府事金壽興,箚陳要害僉使,擇送有名望武士者,蓋以此弊爲慮,領敦寧金壽恒,亦曾以兵曹軍官,不操弓者,澄汰之意,陳請,而猶未得盡數革罷矣。今若一倂汰去,則積仕久勤之人,不無稱冤之事,今後有闕勿補,使之漸至於革罷,似可矣。上曰,禁衛大將,則置軍官,亦可,而兵判,則不必別置軍官,判書別將軍官,竝有闕勿補事,分付,可也。以上禁營謄錄
大臣·備局堂上引見入侍時,領議南九萬所啓,在前賑廳別設之時,則賑廳堂上,差出數三人,各盡心思,以爲賙賑之道,今則賑廳,合於常平,而常平,在於宣惠廳,故李師命,自賑廳移去,亦兼宣惠堂上矣。徐文重,雖主管賑事,亦宜有如前數三人,協以料理之事,而宣惠堂上,旣有定數,又難爲此,加出宣惠堂上,卽今備局有司堂上四人中,徐文重,旣已宣惠堂上兼常平,柳尙運,亦以戶判,例兼,李選·崔錫鼎二人,使之亦兼常平,賑事,以爲同議察任之地,何如?上曰,依爲之。
又所啓,因諫院所啓,有賑廳穀物分給都民,待秋捧價事命下矣。曾前自賑廳出給穀物,使之追後納價,而數三年前,出給之價,尙未盡納,且本廳,以數三使令,實難遍徵於京中許多家戶,以各洞內下人,督令捧納,則亦不勝其煩擾,臺臣,雖軫窮民,有此論啓,而卽今無錢之類,秋成必無備償之路,若非當初日給之穀,當初必減價,卽捧分給,可無日後還徵煩擾之弊,且官穀旣出,則市價自平,勿論有錢無錢,閭里之間,自有流行之道,至於尤甚飢餓之類,自本廳受成冊白給,而減價發賣事,依前定奪施行,何如?上曰,事勢誠然,依所啓施行,可也。
江華留守尹趾完所啓,江都邊將及雜色軍兵船夫等,以元穀放料之數,一年例下六百餘名,所費似少,而積年計算,則其數不貲,以此軍餉,逐年有減而無增,誠極可慮,似有變通之道,若自京中措備,以木三四十同,逐年下送,以充給料之代,則便是以木換穀,而軍餉有積儲之望矣。領議政南九萬曰,凡事,必先思可繼之道,然後行之,可無後弊,江華設立,無水軍邊將十處,自備局,收拾餘丁木下送,以爲十邊將雇立資下之資,一年幾至百同,十年,則便是千同,此極是難繼之事,曾前累欲革罷,而不得善變之策,尙未果焉。今又爲雜色放料,年年下送三四十同之木,豈是久遠可行之事乎?朝家,若有辦得此木之勢,則以此亦可別備軍餉,何必換送放料之穀乎?此則決是難行之事,而江都十鎭堡所送木,亦不可不及早變通,若欲變通,唯有劃給鎭江牧場一着而已,但曾在孝廟朝,故留守臣徐元履,以此陳請,非但未蒙允許,下敎頗嚴,故元履,惶恐而退,壬戌年間,判府事閔鼎重,爲左議政時,亦欲變通,而江都留守,則以十鎭堡爲決不可罷,太僕,又以牧場爲決不可劃給,事勢窒礙,因仍至今矣。故淸風府院君金□□又以爲海島一處,方新設牧場,放馬孳育,其處所成,可與鎭江相換,則欲爲啓達處之云,而不久金□□卒逝,今未知其所經營者,果如何耳。今江華主管堂上,見闕,以刑曹判書徐文重,差下,使之商度利害,議乎太僕,以爲從速變通之地,何如?上曰,孝廟時,不許劃給,非但爲牧場馬品之好,開墾之後,則必有士夫爭占之弊,故未果變通矣。大臣所達如此,令刑判主管,相議太僕後,稟處,可也。以上備局謄錄
上在昌德宮。停常參,只晝講。
李玄錫啓曰,明日月食齋戒,相値,視事頉稟。傳曰,知道。
尹趾善啓曰,吏曹郞廳來言,承旨有闕,政事,何以爲之?敢稟。傳曰,當日爲之。
以右議政李䎘九度呈辭,傳于尹趾善曰,安心調理。
傳于李玄錫曰,史官一員待命,騎馬三疋立之。
李思永,以兵曹言啓曰,今月十五日禁軍等戎器點考,設行於盤松亭,入直禁軍等,依前例除標信出來逢點之意,敢啓。傳曰,知道。
假注書任胤元。
有政。吏批,行判書呂聖齊進,參判未差,參議吳道一進,行都承旨尹趾善進。
兵批,判書李翊進,參判宋奎濂進,參議李頤命呈辭受由,參知金萬吉病,左副承旨尹世紀進,承旨閔鎭長,吏曹參判李翔,吏曹正郞徐文裕,禮曹佐郞柳尙載,修撰尹德駿,兼校書校理洪受瀗,知春秋柳尙運,知敦寧具鎰,左承旨閔鎭長,右承旨李玄錫,左副承旨李思永,右副承旨尹世紀,訓鍊判官李汝玉,主簿尹烇·郭翰邦,順天營將任萬紀,慶尙右兵營虞侯候李天根,全州營將金夏瑞,訓鍊都正盧銓,副摠管礪山君枋,僉知崔鼎鉉·張善漢·南翻,文兼李四翼,副護軍盧銓·朴世采·李宏·權儔·李尙,副司果尹德駿,平安兵使李立身,禁軍別將盧銓。
尹世紀,以兵曹言啓曰,禁軍將七員,別軍職六員,禁軍六百十七人所受官私馬,今夏等馬草價,及去冬等追受馬,禁軍二十人等草價磨鍊,則三十八同五疋零內,一半,則以餘丁木除給,一半,則以順贊木除給之意,敢啓。傳曰,知道。
又以兵曹言啓曰,當日校生申靖賢,幼學金鼎夏等,自宣仁門入來,差備門外擊錚,極爲駭愕,竝令攸司囚禁治罪,同門守門將金和韻,常時不能禁斷雜人,以致闌入,亦難免其責,推考,何如?傳曰,允。
又以禮曹言啓曰,今觀江襄監司狀啓,淮陽一邑人民,以怪疾前後死亡,至於千餘名之多,誠極驚慘,而歙谷·三陟,亦有熾發死亡之患,尤爲可慮,兩邑一體香祝下送,急速設祭,相當藥物,令該曹優數下送,各別救護事命下矣。前因本道狀啓,淮陽·通川等邑,厲祭香祝,及藥物,已爲下送矣。聖敎如此,歙谷·三陟等兩邑,厲祭香祝,令該司照例磨鍊,急速下送,令本道,依前例以秩高守令,差定祭官,中央設壇,隨時卜日設祭,相當藥物,更令醫司從優下送,而狀啓,蔚珍死亡,多至七十四名,證情,亦通·淮之怪疾,故一體馳啓云,此邑,入於中央設祭及分給藥物之中,以此回移本道,祝文中,以三邑竝祭之意,措辭撰出事,分付藝文館,何如?傳曰,允。
記事官吳命老書啓,臣承命馳往于坡州蘿溪村左議政趙師錫所住處,傳諭聖批,則以爲臣於病伏,垂死之中,伏承史官,傳宣聖批,又靳恩遞,催臣上來,情蹙而窮,感極而懼,罔知所以置身之所也。設令臣之病狀,猶可以陳力供職,以臣滓濊之蹤,決不可旣退而復進,矧今眩暈之證,蹇躃之患,有加無減,而又重之以觸感風邪,未卽和解,頑痰塞胸,精神怳惚,懍懍危喘,只待飾巾之期,自顧餘生,恐無更覲淸光之日矣。賴天之靈,須臾無死,則稍俟少甦,更暴危忱,以冀天地父母之俯垂諒察云矣,敢啓。傳曰,知道。
午時,上御熙政堂晝講。同知事申琓,特進官李慣,參贊官尹世紀,侍讀官兪得一,司經宋相琦,假注書趙大壽,記事官沈季良·洪重夏,持平兪集一,正言林渙,武臣閔晟,入侍。上讀前受損卦之初九,止六三之象傳。得一進講,自六四爻辭,止上九象傳,音釋一遍,上受而讀之一遍。講訖,琓曰,玉堂新錄,非久當爲之,此固一時極選,本館必盡以掄選,而當此頻數開筵之日,必得經術之士,然後可以備顧問,而任啓沃之責也。卽今人才眇然,雖難盡得如古人者,若於門閥詞華之外,必取經術之士,則擧一世豈無其人乎?宜令本館,廣加搜訪,必得經術之士,置之經幄,以備顧問,故敢此仰達。上曰,新錄時,必擇經術之士,抄錄事,各別分付,可也。集一所啓,內官崔尙仰·朴斗卿等職牒還收事。措辭上同上曰,勿煩。完寧君李師命極邊遠竄事,集一傳啓之際,至豐沛來龍之地等款曰,語云,書不盡意,聖明深居九重,何能盡燭其情狀乎?慶基殿來龍數十里之地,自國初已爲禁耕,三百年長養林木,成一大藪,師命,至請開墾,屬於忠勳府,餘皆分給官屬,及所親之人,此事,比他事尤爲痛惡,贖來奇巧之匠人云者,當壬戌甲子賑救之時,各官官奴輩,或以工匠有名,稱以贖身,納價補賑,出給營穀,各官儲置者,以渠輩備納樣,納官贖來,其中數人,亦方爲勳府諸處庫直云矣。至於賑廳之蕩盡,比諸外方,貪虐尤爲可惡,輦轂之下,何敢自爲不法,如是乎?上曰,勿煩。渙所啓,完寧君李師命極邊遠竄事。措語上同上曰,勿煩。世紀曰,假注書蔡成胤,昨日推考,使之察任矣。聞其病勢,決難供職云,改差,他假注書差出,何如?上曰,然則改差,他注書差出。罷出。
都承旨尹趾善,左承旨李玄錫,右承旨李思永,左副承旨尹世紀,同副承旨姜鋧上疏。大槪,旣被臺參,不可晏然於職次,而俱以該房,同在推考之中,玆不得捧入傳旨,尤增惶感,乞遞臣等之職事。入啓。答曰,省疏具悉。卿等,勿辭察職。
司直李選上疏。大槪,病情沈痼,無望供職,新差備局之任,亟許遞改,以便公私事。入啓。答曰,省疏具悉。卿其勿辭,調理察職。以上燼餘移謄
義禁府啓曰,囚人李瞻漢,蹴破隔間,詬辱多官,事極駭異,本罪結末後,別爲科罪事,曾已啓請判下矣。所當別爲科罪,而瞻漢本罪,旣以誣告之律,流三千里照入,無可更爲加等之事,不得別爲科罪之意,敢啓。傳曰,知道。
義禁府啓曰,囚人李松全·金慶萬等,被囚後,書辭往復之說,出於慶萬之招,極爲驚駭,各其獄官守直軍士等,捉出嚴問,則去月二十三四日,食後,自金慶萬所囚獄間後壁,傳致松全書札,仍爲往復云,罪人所囚獄間之門,夜則閉鎖,晝則不鎖,別定兵曹衛軍二名,使之守直,乃是本府規例,故囚人等,有此敎誘軍士相通書札之事,已極可駭,至於松全,則着杻嚴囚,而外直羅將,私自解杻,且給筆墨云,事之駭愕,莫此爲甚,當該軍士及羅將,令攸司囚禁,依律科罪,入直都事,亦難免不能檢飭之失,從重推考,何如?傳曰,依啓。王府事體嚴重,而有此前所未有之事,已極寒心,至於羅將之解杻給筆墨,尤可痛駭,各別嚴刑,從重科斷,入直都事,矇矓尸職,甚矣。不可推考而止,拿推。以上禁府謄錄
上在昌德宮。停常參·經筵。
未時申時,日暈。夜四更,月暈。五更,月食,月暈。
尹趾善啓曰,右議政十度呈辭,到院,而以月食齋戒,留院之意,敢啓。傳曰,入之。
李玄錫啓曰,明日聖節望闕禮,習議相値,視事,頉稟。傳曰,知道。
李思永,以都摠府言啓曰,今日入直軍士,當爲中日習射,而月食齋戒相値,不得爲之之意,敢啓。傳曰,知道。
以右議政十度呈辭,傳于尹趾善曰,遣承旨敦諭。
李玄錫,以影幀模寫都監郞廳,以都提調意啓曰,影幀模寫,事體至重,不可不廣聚曉解畵法之人,而遂安郡守申範華,自少精於畵法,尤長於模寫云,卽爲分付本道,使之趁來月旬前,上來,何如?傳曰,允。
以備忘記,傳于李玄錫曰,史官二員待命。
李思永,以兵曹言啓曰,影幀陪來時,津頭祗迎事,命下矣。出送事知,兼司僕鄭興益,看審津頭,當爲駐駕之所,則銅雀江邊津路,沙石平鋪,幾過五里,元無着土之處,若値風亂之日,不但多有可慮,帳殿排設,亦無堅固之地,群議皆以爲不便,曾前溫行時,經由西氷庫前路,意蓋有在,今此陪衛之行,自果川邑內,由溫行時舊路,至西氷庫前渡涉,自上仍爲迎候於此津,則事甚合宜云,鄭興益,更爲發送于果川,詳審道路,豫爲決定,俾無臨時窘迫之患,何如?傳曰,允。
李思永啓曰,臣承命往諭于議政府右議政李䎘,則以爲一病彌留,已涉旬望,日尋長單,罪積瘝曠,仁恩太厚,溫諭旣降,俯念死生,醫問繼至,臣雖昏然委倒,無所知識,然猶感激殊遇,直欲糜粉圖酬,顧臣獲戾神明,將爲廢疾之人,撫躬自悼,惟以職名之未解爲懼,今又聖上,曲軫微物,至遣近侍,代言之旨,丁寧懇至,自惟如臣愚賤,何以蒙此異數,驚惶悚惕,置身無地,苟使狗馬賤疾,症有一分起動之望,何敢一向堅辭,必以得請爲期哉?第此病情,日甚一日,有加無減,譬如經霜草木,無復生意,竊恐一朝溘然,永負明時,伏地涕泣,不知所以爲諭,當以一箚,更暴下情云矣,敢啓。傳曰,知道。
又以尙衣院官員,以都提調意啓曰,因影禎模寫都監都提調所啓,南別殿所排屛風·床卓·祭器等物,令該司別定郞廳,造成事命下矣。五峰山·屛風·朱簾·銀器·龍床所排諸具,各樣床卓及神輦等物,當爲新造,又有廣綃織造之役,容入物力,則當自戶曹磨鍊以送,而各色工匠,必須多得赴役,然後可以及期造成,而本院工匠,不可盡數移送,且有本院所無工匠,似當勿論各衛門與私匠,竝爲推捉使役,而自前輦轝造成時,都監例,本院郞廳一員,監造官啓下,一依都監例擧行,故得免稽滯生事之弊矣。今者不但輦轝之新造,且有各項造作之物,郞廳,旣非都監之所屬,則各司進排,工匠推捉,固難免遲緩未及之患,誠爲悶慮,且本院在於闕內,不可更設處,當爲別設役所於外處公廨,諸役看檢,亦非一郞廳所可獨當,當差二員監役,使喚書吏,則自本院定送四人,使令,則本院只有七人,常時闕內時急,使喚常患不足,不可不加出使令二名,庫直一名,軍人六名,定給,以爲使喚守直之地,稱以分院,設於吏曹,員役及工匠料布,各司進排,一依都監例,擧行後,事可就緖,故以此意問議于都監都提調,則自本院草記定奪云矣,敢啓。傳曰,知道。
又啓曰,今日內摘奸書啓單子,有頉處,察推事,命下矣。典設司闕直,直長金汝海段,依承傳罷職傳旨,今方捧入,而肅章門軍士一名,典設司軍士一名,丹鳳門軍士二名,敦化門軍士三名,金虎門軍士二名,曜金門軍士二名,內氷庫一名,以上十二名段,皆出用於小分軍衛將所報,兵曹文書分明,故推治傳旨,不得捧之,而禁軍將以下段,因兵曹草記,慕華館兵曹戎器點考時,出去內摘奸時,則未及還來,故推治傳旨,亦不得捧之,或戎器點考,午後有畢罷歸,而禁軍將以下,纔已還入直所云,莫重宿衛之地,緩緩還歸之狀,極爲可駭,令兵曹從重査處,何如?傳曰,允。
以備忘記,傳于李思永曰,史官一員待命。
上在昌德宮。停常參·經筵。
自辰時至酉時,日暈。
李玄錫啓曰,明日常參·經筵,取稟。傳曰,停。
尹趾善啓曰,臣與左副承旨李思永,聖節望闕禮習儀進去下直。傳曰,知道。
李思永啓曰,大司憲鄭載禧,執義李善溥呈辭,掌令權恒上疏,掌令權持在外,持平兪集一式暇,持平柳成運未肅拜,今日以監察茶時之意,敢啓。傳曰,知道。
李玄錫啓曰,史官二員待命事,命下矣。史官不備,以宣傳官一員代送之意,敢啓。傳曰,知道。
左尹李端錫初度呈辭。傳于李玄錫曰,還出給。
尹趾善啓曰,假注書任胤元,時無職名,付軍職冠帶常仕,何如?傳曰,允。
以備忘記傳于姜鋧曰,史官二員待命,騎馬六匹立之。
閔鎭長,以戶曹言啓曰,京畿田稅米太,趁歲前上納,乃是規例,而近來外方,怠慢成習,趁限上納者,絶無,況今兩倉遺儲,決無以支放來朔祿俸,故自歲前算計應下之數,旣有臨時窘急之慮,行關本道,各別申飭矣。春序垂盡,頒祿當頭,而陽智·利川·水原·陽城·長湍·漣川·楊州·坡州·驪州等九邑,尙不來納,各邑慢忽之習,不可不懲,當該守令,竝從重推考,何如?傳曰,允。
姜鋧,以義禁府言啓曰,以公洪道燕岐縣推考敬差官啓本,刑曹粘目,弑父罪人頤立,移本府處置事,允下矣。依例都事發遣拿來,何如?傳曰,允。
又以禁衛營言啓曰,金浦居騎兵保李晩得上言,啓下本營,而限內不爲現身,不得回啓之意,敢啓。傳曰,知道。
傳于姜鋧曰,明日晝講,停。
姜鋧,以兵曹言啓曰,政院啓辭,今日內摘奸書啓單子有頉處,察推事,命下矣。禁軍以下段,因兵曹草記,慕華館兵曹,戎器點考時出去內摘奸,時則未及還來,故推治傳旨,亦不得捧之,而戎器點考,午後卽畢罷歸,而禁軍將以下,纔已還入直所云,莫重宿衛之地,緩緩還歸之狀,極爲可駭,令兵曹從重査處,何如?傳曰,允事,命下矣。各人等捉來捧招,則禁軍將李時宰段,戎器點考罷後,又以馬草價分給事,自致差晩,禁軍正領等,則罷後馬草價及所着甲衣,所騎戰馬,只置於其家而來,故未免差遲云。以此觀之,臨夕還入,似是事勢之適然,而政院,旣以緩緩還歸爲罪,則揆以事體,亦不可全然置之,番將李時宰,爲先推考,正領等,自兵曹參酌決棍,何如?傳曰,此與無端晩歸,有異,勿爲推考,決棍。
行大司諫李奎齡,正言林渙啓曰,臣等,以完寧君李師命極邊遠竄事,累日論列,而兪音尙閟,只施削黜之典,臣等,竊惑焉。師命,本以輕淺之人,挾其小才,夤緣蹊逕,發身勳籍,釋褐數年,驟躋卿列,而惟其躁競之性,益肆驕縱之習,出殿南藩,則夙宵所營,專在殖貨,錐刀之末,盡歸籠絡,假公售私,斂怨歸國,輦輸相繼,國言喧藉,入直西銓,則大小除拜,率循私意,輿儓之賤,象譯之流,或通仕路,或受廩祿,市恩擅權,苞苴絡繹,賑廳穀物,本爲救民,而視若私藏,費用太濫,衛士入直,何等重事,而不先稟旨,擅意替代,其貪黷不法,恃寵顓恣之狀,莫此爲甚,若其圖占兵權,進取無厭,狎附幽陰,廉恥都喪,締交駔儈,賭取財賄,廣占田民,窮極豪侈,許多負犯,狼藉至此。此所以輿情咸惋,萬口同辭,而及今罪狀畢露,公議峻發之後,不可不亟施屛裔之典,以快中外之心,而日昨憲府啓辭之批,以朝家待勳臣有別,不可無參酌之道,爲敎,臣等,竊以爲大不然也。歷觀前代及國朝故事,勳臣之以罪竄逐者,指不勝屈,則其不可以名參勳籍之故,有所容貸也,明矣。而況師命縱恣之迹,聖上,亦已洞燭無餘矣。設令師命,無他罪名,惟此縱恣之狀,實是人臣罔赦之罪,今者竄逐之請,亦出寬假之意,請完寧君李師命,極邊遠竄。答曰,勿煩。
答淮陽府使趙宗著疏曰,省疏具悉。關東飢饉,比他最酷,而淮民之遘癘暴死者,前後相續,慘怛之心,庸有極乎?本邑大同田米,特爲蕩減,以示軫恤之意,而穀物移轉事,令廟堂趁卽稟處焉。
答副校理李玄紀疏曰,省疏具悉。筵臣所陳,實循公議,爾其勿辭,從速察職。
答左參贊尹堦疏曰,省疏具悉。卿其勿辭察職。
答右議政李䎘箚曰,省箚具悉卿懇,卿之宿患,予非不知,而春日和暢,將攝已久,神明所相,勿藥自瘳,卿其須體前後之至意,且念時事之多艱,安心勿辭,亟斷來章,臥閤論道,毋孤企望。仍傳曰,遣史官傳諭。
答行判中樞府事閔鼎重箚曰,省箚具悉卿懇。朝家是非,固已堅定,豈可以一人之言,有所撓奪也?於卿別無所嫌,安心勿辭焉。仍傳曰,遣史官傳諭。
答持平柳成運疏曰,省疏具悉。憂愛進言之誠,予用嘉尙,可不體念焉。爾其勿辭,從速察職。
上在昌德宮。停常參·經筵。
下直,濟州牧使李喜龍。
李玄錫啓曰,明日常參·經筵,取稟。傳曰,只晝講。
又啓曰,來二十一日,輪對日次,取稟。傳曰,停。
李思永,以都摠府言啓曰,副摠管尹天賚,以武臣堂上朔試試官,除標信慕華館進去之意,敢啓。傳曰,知道。
以右議政李䎘十一度呈辭,傳于尹趾善曰,安心調理。
李玄錫啓曰,明日聖節望闕禮,依近例爲之之意,敢啓。傳曰,知道。
又以弘文館言啓曰,臣等進講冊校正事,今日齊會于本館,而副修撰朴泰萬,以家間病患,不爲入來,呈告未肅拜,亦有二員,竝卽牌招,以爲同議校正之地,何如?傳曰,允。
李思永,以備邊司言啓曰,行司直李選,本司堂上差下之後,陳疏亦已批下,而尙不行公,卽爲牌招,使之察任,何如?傳曰,允。
姜鋧啓曰,今三月十六日宮城外內摘奸單子,有頉處,察推事,命下矣。外軍堡雇立軍士闕點,至於三十名之多,極爲驚駭,取考小分軍文書,則南別殿祭軍十五名,紫門監闕外宮墻修補軍十名,繕工監各處修補時使役軍五名,合三十名,皆爲區處,而其文書中,只言自某日始役,而不言限幾日取用,或不無憑依懸頉之弊,令兵曹査處,何如?傳曰,允。
又啓曰,卽者憲府,以頃日兵曹參議李頤命上疏捧入承旨,請推事論啓,都承旨尹趾善,右承旨李玄錫,左副承旨李思永,皆引嫌出去,臣亦於其時,相議捧入,則不當不去,而左承旨閔鎭長,朝者陳疏出去,右承旨尹世紀,未得仕進,臣若與諸僚,一時出去,則廳中皆空,故不得已以下位,黽勉守院,而同在待罪中,不當仍直,左承旨閔鎭長,旣不參於捧入之時,疏批且下,所當卽爲牌招察任。
閔鎭長啓曰,都承旨尹趾善,右承旨李玄錫,左副承旨李思永,俱以臺啓請推之故,一時出去矣。今則臺啓旣已蒙允,而同副承旨姜鋧,不有廳規,强爲引嫌,欲又出去,廳中,只有臣鎭長,出納之際,事甚苟簡,右承旨李玄錫,左副承旨李思永,同副承旨姜鋧,竝卽牌招察任,何如?傳曰,允。
閔鎭長,以兵曹言啓曰,今番上言啓下之數二十七張內,十七張,限內現身,故已爲回啓,十張,終不現身,不得回啓之意,敢啓。傳曰,知道。
姜鋧,以備邊司言啓曰,淮陽府使趙宗著上疏中,請得京倉賑穀事,令廟堂趁卽稟處事,命下矣。賑廳田米四百石,自京中賃船載送於澄波渡,令本道受去事,因本道監司狀啓,已爲覆啓,更無稟處之事,不爲回啓之意,敢啓。傳曰,知道。
又以弘文館言啓曰,下番見存四員內,修撰尹德駿,以親病陳疏受由,副修撰朴泰萬,以家有疑疾,未及出避,不敢入來,副修撰李后沆,在外未上來,只有博士臣相琦,而今日多官一會之時,聞有親病,借晝直出去矣。卽者又爲陳疏受由,無他推移入直之員,不得已以上番姑降入直之意,敢啓。傳曰,知道。
持平兪集一·柳成運啓曰,請完寧君李師命,極邊遠竄,避辭同上政院之職,固在於出納惟允,而日昨兵曹參議李頤命,不有公議,汲汲陳疏,語多妄肆,則其在喉司,固當退却,矇然不察,卽爲捧入,不可無規警之道,伊日捧入承旨,請命推考。答曰,不允。推考事,依啓。
行大司諫李奎齡,正言林渙啓曰,請完寧君李師命,極邊遠竄。啓辭同上答曰,勿煩。
答兵曹判書李翊疏曰,省疏具悉。卿之輒引不當嫌之嫌,陳章控免,實涉過重,卿其安心勿辭,從速行公。
答左承旨閔鎭長疏曰,省疏具悉。旣往之事,不必追論,爾其勿辭察職。
答修撰尹德駿疏曰,省疏具悉。爾其勿辭,救護母病。
答領中樞府事金壽興疏曰,省疏具悉卿懇。卿其安心勿辭往來焉。
答弘文博士宋相琦疏曰,省疏具悉。爾其勿辭,救護母病。
答判中樞府事李尙眞箚曰,省箚具悉。卿於尹拯之事,本不以爲是,而筵席下敎,亦非以禮待如初之說,十分穩當,則卿所謂前後有異,惶惑滋〈?〉仍因且苟者,指何事耶?實未曉也。於卿別無引咎不安之事,卿其安心勿辭焉。
上在昌德宮。停常參·經筵。
自辰時至未時,日暈。申時,日暈兩珥。酉時,日暈。夜五更,月暈。
有政。吏批,行判書呂聖齊進,參判李翔在外,參議吳道一進,右承旨李玄錫進。以金昌集爲舍人,洪受瀗爲修撰,洪萬熙爲白川縣監,吳命老爲保寧縣監,李宏爲兵曹參議,韓順謙爲兼養賢庫奉事,成震炳加通政,崔慶洙封月城君,金大器爲巨濟縣令,李相殷爲中部都事,金昌集爲應敎,申銋爲戶曹佐郞,朴世址爲宗廟令,鷄林令烔遠,昌興副令張賢,驪川令炯惇,濟興令枝胤,濟昌令得胤加明善。金玩加嘉善。林時馨·趙逸民·鄭良規·宋儒悌·李后白·成璡·尹贄殷·張晛·韓甸加通政。
兵批,判書李翊,將官朔試射進,參判宋奎濂進,參議未差,參知金萬吉進,同副承旨姜鋧,以李頤命爲副護軍,洪受瀗爲副司果,任胤元爲副司正。
藥房提調李翊相等啓曰,卽伏聞醫官等所傳之言,自上左耳傍,有結核處,雖未至大段,已有成濃之氣,不可不受針云。今日亦無拘忌,受針時刻,隨時爲之,宜當云。不任憂慮,敢來問安。答曰,知道。
姜鋧,以都摠府言啓曰,今日入直軍士,中日習射,請出標信。答曰,知道。
以右議政李䎘十二度呈辭,傳于李玄錫曰,安心調理。
傳于李玄錫曰,今因尹拯之事,或不無彼此互相攻斥,轉益不靖之弊,今後勿論彼此等上疏,政院,勿爲捧入。
閔鎭長啓曰,都承旨尹趾善呈辭受由,右副承旨尹世紀以式暇不進,左副承旨李思永昨日違牌,今又投疏不進,右承旨李玄錫,同副承旨姜鋧,以被參同僚,或呈辭或違牌,其在私義,有難冒沒行公,卽爲陳疏出去。廳中,只有臣鎭長一人,事甚苟簡,左副承旨李玄錫,右副承旨李思永,同副承旨姜鋧,竝卽牌招察任,何如?傳曰,允。
閔鎭長,以兵曹言啓曰,今日將官朔試射時,入直訓鍊都監·把摠·哨官及禁衛營哨官等,依前日榻前定奪,以他員代直出射之意,敢啓。傳曰,知道。
李玄錫,以弘文館言啓曰,本館新錄,今已有二年,不爲擧行,頃日稟達之後,事當卽爲圈錄,僚員不齊,且値陵幸擧動,尙今遷就矣。凡新錄會議時,須有長官及東壁,而副應敎李墪,以都監都廳,慶基殿影幀陪來事,今月二十一日,當爲出去云,往還間將費數十日子,若復等待後日,則前頭事故,有未可知,不可一向遷就。臣錫鼎等,與諸僚以冊校正事,同會本館,兼爲商確,新錄,將於明日定行圈點,受由及未肅拜人員,明日待開門牌招同參,而校理黃欽,時在洪州地,副修撰李后沆,時在忠原地,在前新錄時,僚員,或有在外,而在京僚員,齊會圈錄者,亦多有之。卽今在外同僚,上來遲速,未可知,有難等待其供仕,而闕員未差之代,則不可不軫速差出,以爲同議完定之地,勿論相避人員,卽爲開政差出,牌招察任。且下番,時無行公之員,以上番姑降入直,事甚苟簡,副修撰朴泰萬,雖云家間兒小有病患,元不大段,且已出避,卽爲牌招,以爲替番之地,何如?傳曰,允。
以京畿監司金德遠,以竹山居病人七先等燒死事狀啓,傳于閔鎭長曰,燒死人等,令本道恤典擧行。
以備忘記,傳于李思永曰,柳葉箭五中人出身智成績,邊將除授。
李思永,以兵曹言啓曰,政院啓辭,今三月十六日宮城外內摘奸單子,有頉處,察推事,命下矣。外軍堡雇立軍士闕點,至於三十名之多,極爲驚駭,取考小分軍文書,則南別殿祭軍十五名,紫門監闕外宮墻修補軍十五名,繕工監各處修補時使役軍五名,合三十名,皆爲區處,而其文書中,只言自某日始役,而不言限幾日取用,或不無憑依懸頉之弊,令兵曹査處,何如?傳曰,允事,命下矣。取考衛將所小分軍記,則分繕工監各處修理軍十五名,今十六日定送,而査問該監,則時未畢役,南別殿告祭時,差備軍十五名,今十六日出用的實,敢啓。傳曰,知道。然則勿爲治罪。
姜鋧啓曰,右承旨臣李玄錫,以代房進去吏批政廳之後,以兼帶內局提調,進往藥房,他承旨,所當代往政廳,而今已日入,諸承旨,皆申退,廳中只有臣鋧,及左副承旨李思永,李思永,則以該房,兵批政廳,當爲進參,而吏批,有相避,何承旨進去乎?敢稟。傳曰,同副承旨,吏兵批兼進。
傳于姜鋧曰,掌令權持原疏,留中。正言金洪福·林渙啓曰,請完寧君李師命,極邊遠竄。啓辭同上答曰,勿煩。
持平兪集一·柳成運啓曰,請完寧君李師命,極邊遠竄。啓辭同上答曰,勿煩。
大殿受針後,政院·玉堂問安。答曰,知道。大殿受針後,藥房問安。答曰,知道。大殿受針後,二品以上問安。答曰,知道。
同日申時,上御熙政堂,受針。藥房都提調金壽興,提調李翊相,副提調李玄錫,假注書任胤元,記注官沈季良·洪重夏,醫官金有鉉·崔聖任·白光炫·李時聖入侍。壽興曰,自上耳部結核處,有成膿之候云,不勝驚慮矣。上曰,左耳傍,少有結核,痰水停滯,曾前以手按之,而水出,則消減矣。今番,則漸至浮高,似已成膿,然不至大段矣。壽興曰,久遠之處,觸傷於外氣,致此浮高,今雖不至大段,如或有加,則其慮不淺,不可不趁時受針,諸醫官診察後,使之下針,而臣等,亦欲瞻望當處矣。上曰,諸醫官,至前診察,而卿等,亦皆瞻望,可也。上曰,都提調以下,出於戶外。諸臣皆退伏。上乃受針,諸臣遂退出。
答行大司諫李奎齡疏曰,省疏具悉。疏辭之勤懇,至此,當斟酌刪改,卿其勿辭察職。
答刑曹判書徐文重疏曰,省疏具悉。卿其安心勿辭,從速察職。
上在昌德宮。停常參·經筵。
夜二更,流星出軫星下,入南方,狀如拳,尾長二三尺許,色赤。
藥房〈都〉提調臣金壽興,提調臣李翊相,副提調臣李玄錫啓曰,伏未審夜來聖體,若何?耳部結核處,受針之後,其有消減之效乎?臣等,區區憂慮,敢來問安。答曰,知道。無事,耳部結核處,頗似消減矣。
姜鋧啓曰,自上方在未寧中,平復間視事,頉稟。傳曰,知道。
以右議政李䎘十三度呈辭,傳于李玄錫曰,安心調理。
李玄錫,以影幀模寫都監郞廳,以都提調意啓曰,臣等,下去全州時,文書之間,當有用印之事,印信一顆,令該曹輸送,何如?傳曰,允。
又以影幀模寫都監郞廳,以都提調意啓曰,平壤前僉使曺世傑,幼學宋彰燁等,卽已上來,令該曹給料,何如?傳曰,允。
又以弘文館言啓曰,臣錫鼎等,今日齊會于本館,方議新錄,而副校理李玄紀,博士宋相琦,牌招不進,李玄紀,雖稱情勢難安,不當一向引入,宋相琦,雖有親病,猶可暫時來參,更爲牌招,以爲同議圈點之地,何如?傳曰,允。
又以影幀模寫都監郞廳,以提調意啓曰,光山副正河,畫法精妙,而模寫之才,最所長云,使之來詣都監,與諸畫師,同議模寫,何如?傳曰,允。
李思永,以禁衛營言啓曰,本營別中哨,二十五哨作隊事,丙寅年都提調陳啓定奪,故其後得冒屬忠義之類,或自募於外方,其數,已備二十五哨,保人,雖未及盡數充定,其番次,從後改磨鍊之意,啓達蒙允矣。從前番上之軍,只是前·左·右·後四部,而今得中哨二十五哨,又作一部,五部之制,旣已完備,番次,不可如前輪行,以前·左·中·右·後,改磨鍊以入之意,敢啓。傳曰,知道。
以黃海監司以信川居金得民女金召史等燒死事狀啓,傳于閔鎭長曰,燒死人等,令本道恤典擧行。
以備忘記,傳于尹世紀曰,副校理李玄紀,博士宋相琦等,因玉堂啓辭,更爲牌招矣。一日之內,再違召命,勿論情勢與親病,揆以分義,極爲未安,竝令禁府推考。
傳于李玄錫曰,昨日受針後,更欲引接,而未及分付,旋已罷出,故未果矣。都監都提調辭朝之期,迫在再明,如有稟定之事,卽爲入來事,言及。
閔鎭長啓曰,影幀都監都提調領府事金壽興,來詣賓廳矣。傳曰,引見。
李思永,以兵曹言啓曰,當日通政崔俊益稱名人,自宣仁門入來,差備門外擊錚,極爲駭愕,令攸司囚禁治罪,同門守門將柳宗琳,常時不能禁斷雜人,以致闌入,亦難免其責,推考,何如?傳曰,允。
行大司諫李奎齡,正言金洪福·林渙啓曰,請完寧君李師命,極邊遠竄。啓辭同上啓曰,勿煩。
持平兪集一·柳成運啓曰,請還收內官崔尙仰·朴斗卿等職牒還給之命。啓辭同上請完寧君李師命,極邊遠竄。啓辭同上關西制閫,比諸他道,爲任最重,從前差除,必愼掄選,而新除授平安兵使李立身,地望素輕,行己謟卑,前後莅官,少無聲績之可稱,曾爲湖南閫帥,不能憚壓列邑,至今人多言之。及授本職,物情駭然,西關重閫,不可付諸如此人,平安兵使李立身,請命遞差。固城,卽統營之底饒邑,而近因水土不佳,人多厭避,屢經匪人,殘敗已甚,將無以收拾,而新除授縣令姜山斗,爲人不似,處事駭怪。曾前莅任,旣多怨謗,且乏廉聲,如此之人,不可畀以蘇殘起廢之責,請固城縣令姜山斗罷職。答曰,不允。李立身,屢經閫任,治績已著,啓辭中少無聲績之可稱云者,予實未曉也。姜山斗事,此是親政時,因嶺南人收用之敎,起廢收錄者也。今以曾前莅任時事,汎論追劾,殊非論人平允之道也。竝勿煩瀆。
同日申時,上御熙政堂,影幀都監都提調金壽興,引見。領府事金壽興,左承旨閔鎭長,假注書任胤元,記事官沈季良·洪重夏,入侍。壽興曰,自上受針之後,頗有消減之效乎?上曰,初與腫患有異,受針後膿汁多出,漸至消減,而水刺·寢睡,亦如常時矣。上曰,昨日入診後,更未相奉,再明卿當辭朝,慮或定奪之故,使之入來矣。壽興曰,影幀模寫之事,至重且大,思所以無一毫失眞之道,而卽今畫師,難得善手,此最可慮。且畵師工拙,所當取才,而影幀眞本,爲諸師試才,直爲臨畫,事極未安,功臣畫像一本,使都監取來,使諸畵師模寫,以觀其工拙,而不必一時盡爲聚會,每日招致一人,獨自模出,提調取見後,不令他師見之,藏置於都監,待臣上來後,更爲相議,仍爲封進,以備睿裁,宜當,使在京提調,依此擧行,何如?上曰,模寫眞本,定其工拙,果爲未安,功臣畫像一本,取來模寫,觀其工拙,仍爲內入,似爲便當,使在京提調擧行,可也。出擧行條壽興曰,全州神輦及影幀軸長廣,臣旣詳問,故裁紙見樣,袖來矣。上曰,輦制,以布帛尺,長幾耶?壽興曰,七尺七寸,而綃長五尺四寸七分,軸廣四尺三寸矣。壽興又曰,畫師善手,求諸方外,亦不易得,曺世傑·宋彰燁·韓時恪·許義順·尹尙益·劉宗恪六人,少精於模寫,此六人,皆爲取才,而光山副正,亦有模寫之才云,使之同參,而趙之耘,則旣有庭訓,而善於繪事,此人最好矣。壽興又曰,影幀,奉安於南別殿後,祭器等物,今方申飭,使之及期造成,而初八日影幀奉來時,如或未及,則事甚可慮,而至於五峯山屛風造來,尤爲未易。臣曾見南別殿移安廳有五峯山屛風二坐,常時閒置,祭器及屛風,推移取用事,似便當,故敢此仰達矣。上曰,如或未及,則取用,似無所妨,依爲之。出擧行條壽興又曰,今此影幀,權安於資政殿後,則都監,當設於奉秋館及香室,而出入之際,開陽門,最爲便近,使之開閉,何如?上曰,依爲之。出擧行條壽興又曰,小臣待罪內局,已五年矣。古事雖未可知,以目今所覩記,未有如臣之久任者,歲初陳箚乞解,而批辭嚴截,故不敢更達,今則方向湖南,歸期經旬望,當此玉候未寧之時,重地不可久曠,所帶都提調之任,卽爲改差,何如?上曰,雖提調二人,足以爲之,卿其安心勿辭,往返焉。
答左議政趙師錫疏曰,省疏具悉卿懇。噫,君臣之間,貴相知心,予之前後敦勉,亶出至誠,而卿之控免,一向邁邁,此無非平日情志未孚之致,不覺慙歎,無以爲喩。今雖日上十章,無益於准請,而徒損於事體,曷若幡然改圖,面陳前席,從容去就之爲得當哉?卿其須體此意,安心勿辭,從速上來,以副如渴之望。仍傳曰,遣史官傳諭。
右承旨李玄錫疏,踏啓字。
答高靈幼學金是洛疏曰,省疏具悉。疏辭,令該曹稟處。
上在昌德宮。停常參·經筵。
下直,孟山縣監金榏。
藥房都提調臣金壽興,提調臣李翊相,副提調臣閔鎭長啓曰,伏未審夜來,聖體調攝,若何?耳部受鍼處,漸至差效否乎?臣等,憂慮不已,敢來問安。答曰,知道。日漸差愈矣。勿爲逐日問安。
以右議政十四度呈辭,傳于姜鋧曰,安心調理。
李思永啓曰,吏曹郞廳來言,承旨有闕,政事,何以爲之?敢稟。傳曰,當日爲之。
大殿,政院·玉堂問安。答曰,知道。勿爲問安。
閔鎭長啓曰,當日政事爲之事,命下矣。都承旨未差,右承旨李玄錫,病不仕進,同副承旨姜鋧,家有切急病患,纔已出去,廳中只有臣鎭長及左副承旨李思永,右副承旨尹世紀。兵批政廳,則左副承旨,當以該房進參,而吏批政廳,何承旨進去乎?敢稟。傳曰,左承旨進去。
有政。吏批,行判書呂聖齊進,參判李翔在外,參議吳道一病,左承旨閔鎭長進。以宋奎濂爲都承旨,梁聖揆爲典籍,朴世臣爲東學訓導。
兵批,判書李翊病,參判宋奎濂進,參議李宏未肅拜,參知金萬吉病,左副承旨李思永進。以崔浣·成震炳·宋儒悌·李后白·申慶濬·成瑨·韓甸爲副護軍,尹趾善爲副司直,李四翼爲副司果。
尹世紀啓曰,頃以尹拯事,有今後勿論彼此等上疏,政院勿爲捧入之敎矣。卽者領敦寧府事金壽恒上疏,自縣道上來,而疏中有語及尹拯事,此上疏,何以爲之?敢此仰稟。傳曰,捧入。
以慶尙監司李世華狀啓,以靈山下吏金應聲渰死事,傳于閔鎭長曰,渰死人,令本道恤典擧行。
李思永,以兵曹言啓曰,臣李翊,禁軍都試設場,連日進去,參判宋奎濂,今日政移拜都承旨,參知臣金萬吉,明日影幀陪來事,當爲出去,而參議李宏,時未肅拜,他無替直之員,明朝待開門牌招肅拜,以爲替直之地,何如?傳曰,允。
行大司諫李奎齡,正言金洪福·林渙啓曰,請完寧君李師命,極邊遠竄。啓辭同上答曰,勿煩。
持平兪集一·柳成運啓曰,請還收內官崔尙仰·朴斗卿等職牒還給之命,啓辭同上請完寧君李師命,極邊遠竄,啓辭同上平安兵使李立身遞差事,臣等,有所論列,而昨承聖批,以屢經閫任,治績已著,爲敎,臣等,竊以爲不然也。關西制閫,比諸他道,爲任最重,若非聲望表著之人,則固難堪稱,而立身地望素輕,行己卑下,曾爲湖西閫帥時,不能彈壓列邑,至有見辱於下官之事,至今傳說,治績之著,雖有聖敎,論其大體,決不合於關防節度之任,請勿留難,亟命遞差。固城縣令姜山斗,罷職事,臣等,有所論列,而昨承聖批,有以見甄錄淹滯,不遐遠人之盛意,而第山斗,爲人不似,本不合於字牧之任,衆所共知,雖非已試見敗者,固不足耑數於收用之中,卽今嶺南人物,雖曰眇然,非無可用之才,而起廢收拾,先及此人,人必失望。況今固城,殘敗已甚,將爲弊邑,蘇殘起廢之責,決不可付諸如此之人,請固城縣令姜山斗,亟命罷職。答曰,已諭勿煩。
答領敦寧府事金壽恒疏曰,省疏具悉卿懇。於卿別無所嫌,而陳章引咎,若是其太過乎?心竊愕然,無以爲喩。卿其安心勿辭,從速上來,以副予望。
上在昌德宮。停常參·經筵。
李思永,以都摠府言啓曰,今日入直軍士,中日習射,請出標信。傳曰,知道。
以右議政李䎘十五度呈辭,傳于尹世紀曰,安心調理。
假注書成任啓〈曰〉,臣承命馳往于坡州蘿溪村議政府左議政趙師錫所住處,傳諭聖批,則以爲卽者史官,馳臨蓬蓽之下,傳諭聖批,辭旨勤懇,逈出尋常,至以日上十章,無益准請,面陳前席,從容去就,爲敎,不啻若慈父之詔子,不勝惶感悶蹙,罔知所措。臣雖無狀,犬馬戀主之誠,不後人,而離違輦下,亦已經歲,雖微聖敎之至此,豈無一近楓宸,欣瞻淸光,畢暴危悃,退死丘壑之意哉?第臣精神惝怳,暈眩煩作,筋脈交急,股脚不收,庭戶之間,亦難自運,其何能致身於百里之遠,出入於咫尺之間哉?自分餘生,恐無復起爲人之望,矯首京闕,撫躬憐悼,伏地涕泣,不知所達云矣,敢啓。傳曰,知道。
李思永,以戶曹言啓曰,扈聖功臣鰲城府院君李恒福,賜牌田畓,尙未准數受出矣。京畿驪州地賊人繼李屬公田畓,竝一結三負四束,自本家望呈願受,依例折給,何如?傳曰,允。
又以戶曹言啓曰,判尹沈梓,癸亥年恩賜田畓,尙未准受矣。淸風府各司無後奴婢,屬公田畓陳起,竝一結三負三束,自本家望呈願受,依例折給,何如?傳曰,允。
持平兪集一·柳成運啓曰,請還收內官崔尙仰·朴斗卿等職牒還給之命。啓辭同上平安兵使李立身,決不可畀以關防鎖鑰之任,請勿留難,亟命遞差。啓辭同上請完寧君李師命,極邊遠竄。啓辭同上請固城縣令姜山斗,亟命罷職。啓辭同上答曰,勿煩。
行大司諫李奎齡,正言金洪福·林渙啓曰,請完寧君李師命,極邊遠竄。答曰,勿煩。
平安監司尹以濟疏。答曰,省疏具悉。西門重寄,不可輕遞,卿其勿辭,調理察職。
答行副提學崔錫鼎疏曰,省疏具悉。疏陳之事,令廟堂稟處,卿其勿辭,調理察職。
答知中樞府事吳斗寅疏曰,省疏具悉。卿其安心勿辭,調理行公。
上在昌德宮。停常參·經筵。
藥房提調臣李翊相,副提調臣閔鎭長啓曰,伏未審數夜來,聖體調攝,若何?耳部受針處,益有差减之效乎?臣等憂慮未弛,敢來問安。答曰,知道。數日調理,自可差愈,勿爲問安。
以右議政李䎘十六度呈辭,傳于閔鎭長曰,安心調理。
尹世紀,以義禁府言啓曰,弑父罪人順立,旣已拿來,係是綱常,依法例三省推鞫事,命下矣。委官,何大臣進去乎?敢稟。傳曰,領相進去。
又啓曰,弑父罪人順立,三省推鞫事命下矣。兩司進參事,城上所牌招言送,何如?傳曰,允。
姜鋧,以弘文館言啓曰,上番應敎金昌集,以問事郞廳,今日推鞫坐起時晝仕出去之意,敢啓。傳曰,知道。
尹世紀啓曰,小臣,禁府三省推鞫坐起進去下直。傳曰,知道。
李思永,以兵曹言啓曰,新除授阿耳僉使金瑀,近日連呈病狀,而邊將邊倅,曾無以病啓罷之例,故調理赴任事,題給矣。昨者憲府之官,招本曹書吏分付曰,金瑀之名,旣入於臺諫上疏中,有同彈劾,不可仍去,使之自處云。金瑀之呈狀累辭,其勢固然,揆以事體,有難冒昧赴任,此與邊地厭避,有異,阿耳僉使金瑀,改差,何如?傳曰,允。
推鞫廳啓曰,罪人順立,本道同推考覆親問時,敬差官推問時,弑父節次,旣已承服,而今此招辭,變辭不服,莫重綱常之獄,不可以死中求生,稱冤之言,有所取信,揆以治獄常例,似當直爲請刑,期於取服正法,而考見本道啓本元推案,則順立之父已萬,與五十同相鬪,順立欲爲救解其父,杖打五十同之際,誤打其父,因以致死云。五十同逃走之後,所謂看證,只有金先伊一人,同推究問之時,順立之弑父,金先伊之誣告,必須悉問參證,反覆詳覈,彼此間歸一然後,刑訊宜當,而順立,則忍杖不服,極爲兇獰,使之嚴刑得情,金先伊,則以情狀節節可疑,使之一體嚴刑者,出於一時報狀題辭,順立之不服,果爲兇獰,則先伊之情狀,有何節節可疑。若以先伊爲可疑,則順立之仍使嚴刑取服,論以按獄之體,殊涉未安。且先伊招內,以爲已萬,病勢危急,時順立逃走,已萬命盡,猶不還來,故使洞內人莫龍·於屯·太陽及已萬嫡五寸金道令等,搜覔於前後松林,而終不推得,翌曉欲明時,哭而入來。過數三日後,問其何往,則順立以爲,其父病急之報,傳于水時洞金生員家,又將傳于浮灘三寸家,至分土洞,困臥入睡,至曉覺,則內家哭聲遠聞,始知吾父之死,吾旣誤打致死,吾生不如死,將欲以袴帶,結項自決,而終不得焉,還爲入來云。此是先伊立證之緊語,推官等推問之時,所謂松林中搜覔各人及水時洞金生員稱名者,皆當捉來捧招,以覈先伊所言之虛實,且順立入來時,旣有欲爲自決不得之說,則其聽之者,必非但先伊一人而已,同聽各人,亦宜推問於先伊,窮覈實狀。且金璇招內,以爲矣身,與已萬之家,相距十里許,九月初二日夜半,已萬身死,專人通訃,故催鞭到彼,則死已久矣。順立處,問已萬致死之由,別無他辭,只曰癨亂,不意致斃云。若果如金璇之招,則先伊所謂已萬病急時,順立逃走翌曉始爲還歸之說,似是違端,前後捧招,此等曲折,全無擧論參詰之事,獄情虛實,雖不可知,按獄節次,如是疎漏,若不更覈,而仍蒙未備之案,斷定莫大之獄,其在事體,似未得當。今姑移刑曹,令捉致案中當問各人等於京獄,窮覈得實後,更爲稟處,何如?傳曰,依啓。
以江襄監司權是經狀啓,原城居保人張成單子原男等六名燒死事。傳于姜鋧曰,燒死人等,令本道恤典擧行。
姜鋧啓曰,卽見咸鏡監司朴泰尙狀啓,則德·淑·義·純四陵移還安祭,及陵告由祭,吉日,旣已推擇啓下之後,香祝,終不下送云,莫重祭享之事,如是稽滯,極爲驚訝,卽爲取考文書,則監司狀啓,在於二月十五日,該曹回啓,在於同月十九日,而啓下之後,矇然不察,尙不擧行,事甚驚駭。禮曹當該堂上郞廳,竝從重推考,該吏,令攸司囚禁治罪,何如?傳曰,允。
以備忘記,傳于姜鋧曰,頃日箚批中措語,雖欠稱停,原予本心,實無深意於其間耳。及見諫長之疏,益覺其有損於優待大臣之道,旋卽改下,又於卿之疏批,略示慙悔之端矣。今聞卿因此一言,至決去就云,不覺愕然,無以爲諭。噫,卿卽三朝元老,邦家柱石,平日憂愛之誠,款款之忠,予所嘉歎,而景仰者也。顧亦何心,因一箚之不合,必欲媢嫉而斥逐哉?以予前後處分觀之,可想其無他,而乃有此意外之擧,是君臣間不相流通之致,慙靦之心,已不可言,而重爲卿深惜也。玆遣近侍,申誥至意,卿其體心腹之辭,念岌嶪之勢,亟回遐心,安心久留,共濟國事。仍傳曰,李判府事處,遣承旨傳諭。
持平兪集一·柳成運啓曰,請還收內官崔尙仰·朴斗卿等職牒還給之命。啓辭同上請完寧君李師命,極邊遠竄。啓辭同上平安兵使李立身,亟命遞差。啓辭同上固城縣令姜山斗,亟命罷職。啓辭同上答曰,勿煩。
行大司諫李奎齡,正言金洪福啓曰,請完寧君李師命,極邊遠竄。啓辭同上答曰,勿煩。
姜鋧啓曰,領議政箚子批答,遣史官傳諭事,命下矣。今已夜深,待開門傳諭之意,敢啓。傳曰,知道。
答行都承旨宋奎濂疏曰,省疏具悉。卿其勿辭,調理察職。
答行判中樞府事李尙眞疏曰,省疏具悉卿懇。遣辭頗欠稱停,自致元老不安,及見臺疏,慙悔曷諭?於卿少無引罪之事,須體至意,安心勿辭,亦勿待罪,久留京邸,以補不逮。仍傳曰,遣史官傳諭。
答領議政南九萬箚曰,省箚具悉。凡玆咎徵,實由涼德,輔弼之臣,有何闕失,而丐免至此,實切愕然,無以爲諭。元老大臣,因予一言之過,當遽決退遯,益用缺然也。當反復敦勉,期於挽留,卿其安心勿辭,速出論道,以濟時艱。仍傳曰,遣史官傳諭。
上在昌德宮。停常參·經筵。
昭憲王后忌辰齋戒。
卯時辰時,日暈。
閔鎭長啓曰,右議政李䎘十七度呈辭到院,而國忌齋戒,留院之意,敢啓。傳曰,入之。
尹世紀啓曰,備邊司郞廳來言,今日賓廳坐起日次,而上候未寧,且値國忌齋戒,不得來會,外司開坐云矣,敢啓。傳曰,知道。
以右議政李䎘十七度呈辭,傳于姜鋧曰,安心調理。
閔鎭長啓曰,假注書趙大壽,閱月供仕之餘,昨日猝得寒疾,症勢甚重,扶曳出去,多事之地,不可等待其差復,趙大壽,今姑改差,他假注書改差,何如?傳曰,允。
以崔重泰爲假注書。
傳于尹世紀曰,鄭判府事處,遣御醫不離看病,連次書啓。
姜鋧,以禮曹言啓曰,卽伏見咸鏡監司狀啓,則德陵等修改香祝,尙不下來,改擇吉日,以爲告由修改之地云,修改吉日,更令日官推擇,則來四月十六日卯時,爲吉云,以此日時,擧行知委,而原單子中改付標以入之意,敢啓。傳曰,知道。
左承旨閔鎭長書啓,臣承命往諭于判中樞府事李尙眞,則以爲臣自蒙嚴旨以來,仰懼天威之震,俯訟妄言之罪,驚魂靡定,置身無地,自念人臣,負此覆載難容之罪,固不敢一刻偃息於輦轂之下,而未有處分之前,亦不敢徑出,席藁私次,只俟誅譴。及至改批之下,雖知天怒之釋,餘怕猶深,更難容措,累日後上章,亦是萬萬冒昧,而反承溫批,惶感交極,益不知自處之宜,茫然無以爲計,而人必知臣,理難仍冒,故致有首相之箚陳矣。今此夢寐之外,特降別諭,承旨來宣,十行綸音,開釋備至,臣是何人,洊被異數,至此極哉?伏而讀之,感淚自零,徐又反顧,所犯終是難貰,而臣適患寒痛作,神昏不能盡陳,當待稍愈,謹具一疏,以暴危悃云矣,敢啓。傳曰,才悉勉留之意於別諭矣。誠意未孚,莫回遐心,益用愧恧,無以爲懷。噫,日昨箚批,斷無他意,前後開釋,出於至誠,而卿之邁邁,一至於此,豈料以卿洪量,乃有此過當之擧乎?今若連章復申前請,則必將病裏,又添心恙,徒增抑鬱之懷而後己,莫若亟斷引咎之章,快回長往之計,以慰予心之爲允合於事理也。卿宜體諒,毋孤企望事,更往傳諭。
閔鎭長書啓,臣承命往諭于行判中樞府事李尙眞,則以爲一日之內,再降別諭,再遣承宣,實前古所罕有之盛典,雖使古之賢相康濟一世者,當之,固不敢自安於私分,如臣庸陋無狀,徒竊寵榮,無一報效者,旣負難貰之罪,而反承寬諭,又重之以異數至此,聖量天大,聖恩海深,臣之惶悶感激之私,實非言語文字,所可喩其萬一,而只自有淚如瀉而已。臣於此百爾思量,莫知所以自處之宜,而旣承此敎,更何敢連章煩瀆乎?但當聖候復常,仰陳此聖渥,謬及臣身之猥叨,以聽指揮云矣,敢啓。傳曰,知道。
傳于姜鋧曰,歸厚署板材一部,卽爲擇送于卒鄭判府事家事,言于該曹。
姜鋧,以禮曹言啓曰,敢考五禮儀,則大臣之喪,有擧哀之禮,而自上方在靜攝之中,擧哀一節,不爲磨鍊之意,敢啓。傳曰,知道。
上在昌德宮。停常參·經筵。
昭憲王后忌辰。
李思永,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
姜鋧啓曰,右議政李䎘十八度呈辭,到院,而以國忌留院之意,敢啓。傳曰,入之。
又啓曰,吏曹郞廳來言,臺諫有闕,政事,何以爲之?敢稟。傳曰,明明日爲之。
以右議政呈辭,傳于姜鋧曰,安心調理。以上燼餘移謄
上在昌德宮。停常參·經筵。
未時日暈。
李思永,以都摠府言啓曰,副摠管礪山君枋,以新番軍士點考事,除標信,慕華館坐起進去之意,敢啓。傳曰,知道。
姜鋧啓曰,右議政李䎘十九度呈辭,到院,而以停朝市留院之意,敢啓。傳曰,入之。傳于姜鋧曰,安心調理。
尹世紀啓曰,卒判中樞府事鄭知和喪家,遣近侍致弔事,命下矣。明日當爲致弔,何承旨進去乎?傳曰,左承旨進去。
又啓曰,左議政趙師錫上疏,到院,而以停朝市留院之意,敢啓。傳曰,入之。
行大司諫李奎齡,正言金洪福·林渙啓曰,完寧君李師命,極邊遠竄事。措語同上答曰,依啓。
京畿監司書目,坡州呈,以左議政趙師錫上疏上送事。啓。答曰,省疏具悉卿懇。已諭予意於前疏之批矣,復何多誥。鼎席之不備,未有如今日,決不可一向撝謙,恝視國事,卿其須體思想之志,安心勿辭,從速上來,以副上下之望。以上燼餘移謄
上在昌德宮。停常參·經筵。
下直,寧越郡守李喜澤。
閔鎭長啓曰,小臣,鄭判府事家致弔事,進去下直。傳曰,知道。
右議政李䎘二十度呈辭。傳曰,安心調理。
宋奎濂啓曰,右議政呈辭批答,當爲傳諭,而政府無郞廳,遣史官傳諭之意,敢啓。傳曰,知道。
尹世紀啓曰,憲府無行公之員,連以監察茶時,事甚未安。且多未署經守令,在外人外,陳疏呈告人員,竝卽牌招察任,何如?傳曰,允。
傳于宋奎濂曰,司諫遞差之代,今日政差出。
吏批啓曰,新除授咸陽郡守尹坪,務安縣監尹興績,呈狀于政廳,而尹坪段,以爲所患脚膝之痛,源委已痼,勢將成膿,決無旬月之內,差復赴任之望,興績段,以爲家有七十偏母,積年沈痼之餘,添得寒熱,晝夜叫苦,元氣澌敗,人子情理,不忍離側赴任云。此兩邑守令,或以身病,或以親病,連次呈狀,當此農時,夫馬滯留之弊,不可不念,咸安郡守尹坪,務安縣監尹興績,依近例罷黜,何如?傳曰,允。
有政。吏批,行判書呂聖齊進,參判李翔在外,參議吳道一進,都承旨宋奎濂進。兵批,判書李翊進,參判未差,參議李宏進,參知金萬吉出使,右副承旨尹世紀進。
以李光彦爲大司憲,尹趾善爲兵曹參判,鄭悏爲江華經歷,尹趾善爲同義禁,南至薰爲承文博士,金演爲承文著作,仍付奉常直長,趙泰采·趙泰耉爲承文副正字,宋道涵爲成均學錄,鄭堥爲咸陽郡守,朴萬鼎爲務安縣監,李立年爲黃澗縣監,洪得龜爲庇安縣監,李玄紀爲司諫,李喜尹爲守門將,金應瀷爲阿耳僉使,金九錫爲梨浦僉使,朴明厚爲鐵東萬戶,李縉爲高山里僉使,金景輝爲西北僉使,李爲公州營將,金瑀爲副司直。
傳于姜鋧曰,過國忌及日食齋戒後,晝講爲之。
尹世紀,以兵曹言啓曰,今二十四日私奴泰同稱名人,自金虎門入來,差備門外擊錚,極爲駭愕,令攸司囚禁治罪,同門守門將金晉後,常時不能禁斷雜人,以致闌入,亦難免其責,推考,何如?傳曰,允。
因咸鏡監司狀啓,以安邊居良人李乭屎等燒死事,傳于姜鋧曰,燒死人等,令本道恤典擧行。
尹世紀,以都摠府言啓曰,副摠管李慣,除標信漢城府坐起進去之意,敢啓。傳曰,知道。
姜鋧,以戶曹言啓曰,卽接廣興倉所報,則來四月朔頒料次,倉官進去右議政李䎘家,請受祿牌,則以爲方在呈告中,不敢受祿,祿牌不爲出給云,係是大臣祿俸,何以爲之?敢稟。傳曰,令倉官更爲輸送。
又以御營廳言啓曰,本廳五番黃海道別馬隊五十一名,已爲逢點整齊矣。來四月初一日,與四番別馬隊替代後,舊軍放送之意,敢啓。傳曰,知道。
又以御營廳言啓曰,今此四番別馬隊別破陣等,射砲用劍試才賞格,從分數多寡,以本廳所儲木綿,面給後別單書入之意,敢啓。傳曰,知道。
姜鋧,以漢城府言啓曰,本府郞廳房舍及下吏所接處頹圮,將欲修改,而物力未備,方爲悶慮矣。今月二十一日大風,四山內外松木,折傷者至於二千餘株之多,其中可合材木者,以爲郞廳房舍及下吏所接處修改之資,體小不合材木者,及枝葉,則依前例發賣,以爲工匠料布充給之地,何如?傳曰,允。
又啓曰,昨日檢閱金時傑,承召上來,以槐院分館時同僚被罪事,陳疏不爲入來,到今引嫌,實涉過重,故卽爲還給其疏,使之出肅矣。今日又爲陳疏,其在事體,殊甚未安,推考。且下番翰林洪重夏,自再昨重得寒疾,證勢不輕,似聞重夏家內,以可疑之疾,多有經痛者云。重夏所患,雖未知,亦涉可疑,而近密之地,決難仍置,今姑出送,金時傑牌招,以爲替入之地,何如?傳曰,允。
掌令權恒,持平兪集一·柳成運啓曰,內官崔尙仰·朴斗卿等職牒還收事。措語上同平安兵使李立身遞差事。措語上同固城縣令姜山斗罷職事。措語上同新啓,副司直沈權,以名流中人,雖與李師命,有平日相交之誼,及夫師命得志,訾謗溢世之日,則宜可斂跡遠嫌,而猶且親厚,世所共知,持淸議者,固已小之,而公論峻發之際,苟且引避,顯有牴啎之迹,物情莫不爲駭,到今罪人流竄之後,凡諸規避之類,不可無懲勵之道,副司直沈權,請命罷職。答曰,不允。未端事,依啓。
黃海監司金構書目,冒陳危懇,乞蒙恩遞,以重方面,以安愚分事,上疏上送事。答曰,省疏具悉。一時泛論,不必深嫌,卿其勿辭察職。
全羅監司李濡書目,亟賜遞改,以爲藩臣不職者之戒事,上疏上送事。答曰,省疏具悉。一時泛論之言,不必深嫌,卿其勿辭察職。
公洪監司書目,洪州呈,以校理黃欽辭職上疏上送事。啓。答曰,省疏具悉。爾其勿辭,上來察職。
又書目,洪州兼任結城呈,以獻納金盛迪辭職上疏上送事。啓。答曰,省疏具悉。爾其勿辭,上來察職。
又書目,忠原呈,以副修撰李后沆辭職上送事。啓。踏啓字。
傳于姜鋧曰,李后沆疏出給,使之從速上來,疏本,還下送本道。以上燼餘移謄
禁衛營啓曰,來六七月當,四番前部後司左部前司屬,黃海·公洪兩道十哨軍兵,當爲次第徵召,而係是農月,故前部後司五哨,則六月一朔立番,左部前司五哨,則七月一朔立番,而當其番次,每於前月二十五日,京中逢點之意,黃海監·兵使及公洪監·兵使·該鎭營將處,豫爲知委,何如?傳曰,允。以上禁營謄錄
上在昌德宮。停常參·經筵。
尹世紀,以都摠府言啓曰,今日入直軍士,中日習射,請出標信。傳曰,知道。
宋奎濂啓曰,來四月初一日輪對日次,而日食齋戒相値,頉稟。傳曰,知道。
尹世紀,以兵曹言啓曰,參判尹趾善,昨日除拜,時未肅謝,參知金萬吉,出使在外,參議李宏,連日入直矣。昨夕猝患癨亂,證勢苦劇,今日中日,決無進參之望云,參判尹趾善,卽爲牌招,以爲替直察任之地,何如?傳曰,允。
右議政李䎘二十一度呈辭。傳于宋奎濂曰,安心調理。
宋奎濂啓曰,右議政呈辭批答,當爲傳諭,而政府無郞廳,遣史官傳諭之意,敢啓。傳曰,知道。
又以禮曹言啓曰,啓下本曹上言四十張內,三十八張,已爲回啓,而幼學朴後榮宮婢愛貞,限內終不現身,不爲回啓之意,敢啓。傳曰,知道。
又以禮曹言啓曰,今此影幀郊迎及酌獻禮儀註,今方磨鍊,而取考南別殿酌獻禮儀,則殿下行望殿禮於東門外,宗廟展謁儀,則行禮於廟庭矣。自上旣已親臨郊迎奉安,則與常時本殿行禮,有異,依宗廟展謁行禮於殿庭,仍爲奉審,似爲合宜。且於酌獻禮時,資政殿庭,甚爲狹隘,祭官及百官,有難周旋,祭官外百官,則行禮於崇政殿庭,亦似便當,而俱係變通,臣曹不敢直爲磨鍊,何以爲之?敢此仰稟。傳曰,依爲之。
持平兪集一·柳成運啓曰,內官崔尙仰·朴斗卿等事。措語上同平安兵使李立身遞差事。措語上同新啓,罪人李松全之僞造御批,惑亂人心之計,論其罪狀,無異惡逆。昔年西原朴相漢,以祈雨祭文,惡言不道,設鞫得情,而今此松全之造意凶悖,比諸相漢,殆有甚焉。死中求生者,尋常輕杖,萬無輸情之理,且當初聖明,命付金吾者,蓋欲重其事而嚴其獄也。及今參證相左,情節盡露之後,循例施刑,作一滯囚,不卽正法,其在獄體,斷不如是,請罪人李松全,推鞫嚴刑,依律處斷。答曰,不允。末端事,凡御寶及敎旨僞造之罪,承款之後,決不可待時,而無別設推鞫之例,又與朴相漢之事,似有間焉。當令禁府,勿拘日次,逐日開坐,嚴刑究問,以爲斯速輸情,依律處斷之地。
大司諫李奎齡,正言金洪福·林渙啓曰,臣等,伏聞海州小川里,淑媛房折受築堰處,而附近十邑內奴宮奴,盡數調發,以爲董役之地云。目今災荒連歲,民生倒懸,疾疫飢饉,道殣相望,苟可以利民益下,則正宜捐帑賙賑之不暇,而內奴宮奴,亦民也,驅策飢氓,全廢耕作,凡在聽聞,無不怨咀。近日宮庄軍屯,大爲痼弊,蠧公病民,在處皆然,大爲邑弊,而不完殘縣,敗而不支,識者之寒心,固已久矣。況海西一路,比他道尤甚凶歉,而宮差之乘時作弊,窮民之厚受其害,誠有不可謄言者。請海州小川里兩處築堰,亟令停罷,以除飢民呼冤之弊。宮庄築堰,旣是京司分付,則地方官,所當檢察其事,使無民弊,而役夫調發之事,專委於宮差,富戶,則納財而減役,貧民,則無賂而偏苦,怨咨之聲,徹於遠邇。且水桶所排板子,濫定民間,其數過多,一木之價,勒捧十斗米,稱以方便貿用,終歸於宮差之私槖,宮差,則固有其罪,而地方官,亦難免不能檢飭之責,請海州牧使李璾罷職,宮差,令本道囚禁科罪。答曰,築堰事,待秋擧行,李璾,此時善治守令,遞易可惜,風聞不必准信,推考以觀其緘辭。當初因啓下公事,發遣內司官員,則宮差之說,出於傳聞之誤也。勿煩。
尹世紀啓曰,罪人李松全,勿拘日次,逐日開坐,嚴刑窮問事,批下矣。所當卽爲分付該府,而臺諫,方以推鞫論啓,不得擧行之意,敢啓。傳曰,知道。
又啓曰,海州牧使李璾,推考事命下矣。臺諫方以罷職論啓,推考傳旨,不得捧入之意,敢啓。傳曰,知道。
江華留守書目,因循例啓聞之事,致疑於廟堂,揆以事體,廉隅決難仍冒,乞賜遞改,以幸公私事,上疏上送事。啓。答曰,省疏具悉。廟堂之取考文書,非出於致疑,則卿之以此乞免,不亦太過乎?安心勿辭察職。
判義禁柳尙運上疏。大槪,臣有難安情勢,不可仍冒於議讞之地,乞遞兼帶判義禁之事。入啓。答曰,省疏具悉。當令次官議讞,卿其勿辭察職。
政院啓曰,右議政李䎘,來四月朔頒料,依傳敎令倉官輸送,則以爲從前忝竊,莫非尸素,而至今病勢益苦,日尋長單,不仕受祿,義所不敢,雖蒙輸送之命,有難冒昧領受云,何以爲之?敢稟。傳曰,更爲輸送。以上戶曹謄錄
上在昌德宮。停常參·經筵。
貞熹王后忌辰齋戒。
姜鋧啓曰,右議政李䎘二十二度呈辭到院,而以國忌齋戒,留院之意,敢啓。傳曰,入之。仍傳于姜鋧曰,安心調理。
李思永啓曰,右議政呈辭批答,當爲傳諭,而政府無郞廳,遣史官傳諭之意,敢啓。傳曰,知道。
又以禁衛營言啓曰,來六七月當,四番前部後司·左部前司屬,黃海·公洪兩道十哨軍兵,當爲次第徵召,而係是農月,故前部後司五哨,則六月一朔立番,左部前司五哨,則七月一朔立番,而當其番次,依例每於前月二十五日,京中逢點之意,黃海監兵使,及公洪道監兵使·諸鎭營將處,豫爲知委,何如?傳曰,允。以上燼餘移謄
上在昌德宮。停常參·經筵。
貞熹王后忌辰。
閔鎭長啓曰,右議政李䎘二十三度呈辭到院,而以國忌留院之意,敢啓。傳曰,入之。仍傳于閔鎭長曰,安心調理。
傳于尹世紀曰,資政殿影幀奉安,行酌獻禮後,永昭殿不遠,仍欲奉審,儀注,磨鍊以入事,分付該曹。以上燼餘移謄
永昭殿看審時,御路,則肅敬門,侍衛,則通陽門,作路侍衛事,口傳下敎。以上禮曹謄錄校正南鶴宗。日記廳郞廳南鶴老。
上在昌德宮。停常參·經筵。
辰時巳時,日有食之。
下直,慶尙右兵虞候李天根。
謝恩,護軍成璡。
右議政李䎘二十四度呈辭。入啓。傳曰,安心調理。以上朝報
持平柳成運啓曰,罪人李松全之僞造御批,惑亂人心之計,論其罪狀,無異惡逆,昔年西原朴相漢,以祈雨祭文,惡言不道,設鞫得情,而今此松全之造意凶悖,比諸相漢,殆有甚焉。死中求生者,尋常輕杖,萬無輸情之理,且當初聖明,命付金吾者,蓋欲重其事而嚴其獄也。及今參證相左,情節盡露之後,循例施刑,作一滯囚,不卽正法,其在獄體,斷不如是,請罪人李松全,推鞫嚴刑,依律處斷。答曰,凡御寶及敎旨僞造之罪,承款之後,決不待時,而無別設推鞫之例,又與朴相漢之事,似有間焉。當令禁府,勿拘日次,逐日開坐,嚴刑究問,以爲斯速輸情,依律處斷之地。以上禁府謄錄
上在昌德宮。停常參·經筵。
巳時,日暈兩珥。申酉時,日暈。夜二更,流星出織女星上,入東方天際,狀如鉢,尾長四五尺許,色赤,光照地。
京畿監司金德遠,影幀導駕事,出去。
謝恩,掌令權持,黃澗縣監李玄年,鎭東萬戶朴明厚。
京畿監司書目,坡州呈,以左議政趙師錫上疏上送事。啓。答曰,省疏具悉卿懇。予意已竭,而卿辭愈切,是何情志之不孚,一至於此哉?噫,積不善之家,必有餘殃,自古危險之人,肆行胸臆,戕人害物,無所不至者,畢竟顚沛,甚至滅身,福善禍淫,其理昭昭,在卿寧有一毫愧怍之心?前後辭疏,每以人言之未已,爲難進之第一義,有若眞有是事者然,無乃卿或未之深思而然耶?益用愕然,無以爲喩。予志堅定,卿無困我,安心勿辭,從速上來,以慰思想之懷。仍傳曰,遣史官傳諭。
平安監司書目,臣之病勢,一向危苦,更申前懇,冀蒙恩遞,以便公私事,上疏上送事。啓。答曰,省疏具悉。已諭於前疏之批矣。卿勿過辭,更加調理察職。
右議政李䎘二十五度呈辭。入啓。傳曰,安心調理。
刑曹判書徐文重辭職上疏。入啓。答曰,省疏具悉。過當之言,不必爲嫌,安心勿辭察職。
答吏曹參判李翔疏曰,省疏具悉。天官佐貳之任,筵席啓沃之責,捨卿其誰?矧念卿之去國,已閱累歲,缺然思想,益切于中也。卿其須體此意,安心勿辭,趁此和暖,幡然上來,以補不逮。
晝講入侍時,同知事洪萬容,特進官具鎰,承旨姜鋧,玉堂南致熏·尹德駿,假注書崔重泰,史官金時傑,兼春秋金始慶,武臣閔晟。
冬至上使東平君杭,副使任相元,書狀官朴世儁,入來。
傳曰,上·副使·書狀官,留待引見。
傳曰,使臣引見相値,今日晝講,停。
戶曹參議崔奎瑞上疏。大槪,臣之所生父,宿病沈痼之中,又添泄痢,證甚危重,人子情理,斷無離側供劇之勢,伏乞聖慈,亟許遞改所帶職名,俾得安意救護事。入啓。答曰,省疏具悉。爾其勿辭,救護父病。
院啓,臣等,頃以海州宮庄築堰時作弊宮差,囚禁治罪事,有所論列矣。及承聖批,以當初因啓下公事,發遣內司官員,宮差之說,出於傳聞之誤,爲敎。夫發遣官員,蓋爲幹其事而董其役,則其與宮差輩事,尤有別,而乃反乘時射利,作弊民間,役軍調發之時,視其賂物,以爲操縱之計,桶材徵責之際,代以米斛,盡作掊斂之資,列邑之民,怨詈載路,論其罪狀,殊甚痛駭,不可以微末,專置而不論,請當該內司官員,汰去。前啓海州牧使李璾罷職事,緘答間姑停。
左副承旨李思永上疏。大槪,臣於頃日在直之夜,猝得重病,卽今病情,萬無供劇之望,乞賜遞免,以便公私事。入啓。踏啓字。
答院曰,推考,觀其緘辭而處之。
府啓,請還收內官崔尙仰·朴斗卿等職牒還給之命事。臣等,以平安兵使李立身遞差事,累日論列,而兪音尙閟,臣等,竊惑焉。西關制閫,比諸他道,爲任最重,若非聲績表著者,固難堪聽,而立身,地望素微,行己麤鄙,曾爲閫帥時,不能彈壓列邑,見侮貽笑,不一其端,至今傳播,人言未已,關防鎖鑰之任,決不可付諸如此之人,平安兵使李立身,請命遞差。官爵資級,人主之所以礪世磨鈍者也。至於贈死之典,尤不可濫施也,明矣。近來國家,連値凶歉,賑活無策,許令小民納粟受資,誠出於不獲已,而賞止其身,猶或可矣。推恩所生,轉成僇規,生爲市人,死帶高銜,累累丘壠之間,無非卿宰之墓,事之寒心,莫此爲甚。廷臣之未經二品職者,則不得推恩,自是令典,而今此市巷無賴之輩,納粟輸財,擧得加恩,甚至於子爲魚肆,父贈卿列者有之。臣等,於頃者欲爲覈實,發吏抄來,則此類甚多,不可勝記,若此不已,則名器不重,僣踰難防,曾前已受者,雖不可一一追奪,自今以後,納粟雜亂,勿許推恩贈職事,請令該曹定式施行。順川縣監元萬衡,猝得怪疾,擧措異常,至於關弓拔劒,幾害人命,臨民處事,多有可駭,官事不成貌樣,下吏,緣以爲奸,西關完品,將爲棄地,不可仍置,以貽民害,順川縣監元萬衡,請命罷職。監司之任,只在於黜陟嚴明,而平安監司尹以濟,旣知元萬衡之病重,不受辭狀,必欲强留,已過數月,尙不啓罷,以致貽害民間,官事漸敗,不可無規警之道,平安監司尹以濟,請命推考。
今日冬至使引見時,書狀官朴世儁所啓,義州刷馬驅人,以本病死於沙阿驛,魚川驛卒,暴死於桂州獨樂寺,旣已啓聞於先來矣。雖是微賤下卒,猝死於異域,事極驚慘,朝家,凡於渰死燒死人,俱有恤典擧行之事,而此則死於國事,若施別樣優恤之典,則文王之德,庶及於地下之朽骨矣。上曰,雖是微賤,旣以國事死於他國,殊甚矜惻,特令本道,恤典擧行,可也。
同副承旨姜鋧所啓,臣於今日,伏見敦寧府草記,則本司漏落奴婢三十口,自本府旣已推得花名,請依宗簿例,特令全數劃給本府,陳告人,依法論賞,自後如有各司奴婢隱漏陳告者,亦爲許屬本府贖案事,入啓蒙允矣。泛然觀之,則本府體面尊重,典僕鮮少,今此所請,似無不可,而曾聞近日,以陳告奴婢事,掌隷院,不勝其紛紜。蓋陳告者,希賞或疊告,已告者,或假名陳告,例多不實,而貽弊於民間,則多矣。況此民窮歲飢之日,創出曾所未有之事,推捉花名,騷擾民間,弊端不貲,且本府,與掌隷院有異,宗簿寺,一體謬例,固不當援以爲證,以開陳告多門之弊。今此已爲陳告者,三十口,則仍令許屬,或無不可,而至於日後之永以爲式,□□□下詢該院而處之,何如?上曰,承旨所達,不無意見,更令該院稟處,可也。
答府曰,不允。末端三件事,依啓。
府前啓,李松全推鞫事,停啓。
吏曹啓〈曰〉,承旨有闕,政事,取稟。傳曰,明日爲之。以上朝報
戶曹啓曰,右議政李䎘,四月朔頒料,依傳敎,令倉官更爲輸送,則以爲不得受料之意,當爲陳疏云,辭而不受,何以爲之?敢稟。傳曰,陳疏批下後,更爲輸送。以上戶曹謄錄
上在昌德宮。停常參·經筵。
夜一更,流星出大角星下,入東方天際,狀如鉢,尾長四五尺許。
謝恩,司諫李玄紀。
執義李善溥初度呈辭。入啓。給由。
遂安郡守申範華,影幀模寫事,上來。
右議政李䎘二十六度呈辭。入啓。傳曰,安心調理。
傳曰,明日晝講爲之。
以金斗南爲假注書。
戶曹啓曰,右議政李䎘,四月朔頒料,依傳敎令倉官更爲輸送,則以爲不得受料之意,將爲陳疏云,辭而不受,何以爲之?敢稟。傳曰,陳疏批下後,更爲輸送。
傳曰,大臣·備局堂上,引見。
假注書任胤元書啓,臣承命馳往于坡州蘿溪村左議政趙師錫所住處,傳諭聖批,則以爲,伏承史官,傳諭聖批,辭旨縷縷,不啻若耳提而面命,自顧無狀如臣,何以獲此於君父之前耶?奉讀未半,不覺感悌先零,臣之不可冒進之狀,前後辭章,畢暴無餘,而悶下之天,尙靳俯燭,惶感之私,臲卼之形,恐無可以得安之日。雖微情勢之至此,今臣危苦之疾,已入難醫之域,自力趨朝,其路無由,聖恩愈隆,臣罪益添,席藁村廬,只俟嚴譴之加云矣,敢啓。傳曰,知道。
都承旨宋奎濂上疏。大槪,敢陳難安之情,乞收新授司宰提調之命,以嚴政體,以安私分事。入啓。答曰,省疏具悉。卿其勿辭察職。
謝恩,右承旨申懹。
大司諫李奎齡所啓,前豐川府使朴贇,不法之狀,不啻狼藉,而及其査覈之後,澡雪如玉,就其中一款事言之,未捧加耕,抄移司倉之後,其代移來之說,始載於官廳文書,下吏招辭,亦不敢隱諱,而猶且粧撰辭說,巧掩其私用之迹,査覈之不公,據此可知,而且聞査官長連縣監楊選漢,與贇,衙客對坐行査,受其頤指,仰其唇吻,敎誘該吏,勒捧招辭,終歸於白脫之地,西來士夫,多有目覩而傳之者,事之可駭,莫此爲甚。請査官長連縣監楊選漢,罷職,更令本道,別定剛明守令,嚴査啓聞。上曰,若與西來傳者之言,則楊選漢,不可罷職而止,拿問定罪,令本道更査。
掌令權恒所啓,請還收內官崔尙仰·朴斗卿等職牒還給之命事。上曰,勿煩。請平安兵使李立身,遞差事。上曰,亟停勿煩。
院前啓,內司官員汰去事,停啓。以上朝報
義禁府啓曰,長連縣監楊選漢,拿問正罪事,傳旨啓下矣。楊選漢,時在任所,依例發遣府羅將,拿來,何如?傳曰,允。以上禁府謄錄
大臣·備局堂上引見入侍時,工曹判書申汝哲所啓,軍門焰硝煮取時,斫取水上松木,作筏以來而若値未及之時,則或有燃火停止之事。頃者大風時,風落之松,頗多云,而勿論京城內外四山,車路往來之處,許令收拾載來,以爲煮硝吐木繼用之地,何如?知敦寧具鎰曰,摠戒廳,亦有煮硝之事,以風落松一體載用,何如?上曰,兩軍門,一體載用,可也。
又啓曰,今此四山風落松,自都監取用於煮硝吐木事,旣已定奪矣。每日軍兵一哨式,輪回出送運入之意,敢啓。傳曰,知道。以上訓局謄錄
引見入侍時,具鎰所啓,摠戎廳所屬,楊州牙兵八哨,軍牢大旗手三哨,其數將近千名,環刀·鳥銃合一千九百餘柄,方欲造給,而所造錢物及糧子,則臣僅自拮据,而木布無路得用,三十同木,分付于某處,以爲濟用之地,何如?領議政南九萬曰,各軍門需用之木,每每責出於兵曹,則此亦難繼之道也。卽今兵曹,雖有若干所儲,若傾儲出用,而朝家脫有不時需用之處,則將何爲之乎?曾前尹堦爲江都留守時,貸出備局所管關西木,以銀折價,給債於關西琴姓人,尙不得還償於備局,故頃者摠戎軍兵,移屬江都,復其軍兵,所持器械之價,自備局計給銀兩時,尹堦所貸銀,竝計於其數中,使江都輸送,而至今不送矣。摠戎軍,移屬江都,則備局,替償其器械之價,江都貸木,不爲還償,則屢次分付,無如之何。又以兵曹木,備給摠戎新屬軍器械之價,其在事體,寧有是理?江都今日留守,雖非當初貸木之留守,前後皆是江都之事,則不可捨江都而責之於他處,江都未償銀,先以本府所在者,計數送于摠戎廳,以爲趁卽打造軍器之地,所謂關西負債人,移文關西,捉送于江華府囚禁,不限日月,期於準捧充上事,分付,何如?上曰,摠戎廳軍器打造之役,不可遲緩,先以江都所儲銀六百九十兩,移送,而關西負債之人,分付關西,使之捉送江都,使江都囚禁準捧,可也。
戶曹判書柳尙運所啓,上年江都軍餉太一萬石,自湖南,以賑資取去,其代,當自本道充上,而前判書李敏敍,爲慮兩倉經用之不足,江都太一萬石,則以兩倉太移送充補,其代米五千石,則自本道上納本曹事,陳達蒙允矣。稅太半減之後,遺儲不敷,倉太移送之際,事多難便,而今聞本道所送米色,不合於兩倉頒祿之用云。此則殊非當初以太換米之意,上納後點退,則弊亦不貲,若以此米,直納江都,以充賑太之代,則勢似兩便,事係軍餉,下詢大臣而處之,何如?上曰,此事,何如,以其米直送江都,無妨耶?南九萬曰,自湖南上送戶曹米,色品不精,不合於頒祿之用,則旣似難處,且以戶曹所在之太,輸送江都之際,必多欠縮,亦難充償,今以湖南上送之米,直納江都,以償本太之代,則似甚便當矣。上曰,依爲之。
領議政南九萬所啓,直定之弊,非特軍門爲然,至於京衙軍錄事·唱準·生徒諸員·留曹書吏等許多名目之役,皆自本衙門,直爲成給帖文,而元不告知於本道及本官,增加之無節,近來益甚。似聞中樞府錄事,七八年前,僅三百餘名,而今則幾至八九百名云,若此不已,則民將無餘,國將難支矣。曾聞兵曹,有此等設名,捧成冊査覈之擧云,未知今已畢査與否,而臣意,則必須先定本衙門額數,隨其所居之邑,定爲成冊,送於本邑,然後成冊外,持帖文者,則竝使直定軍役,成冊後代定之人,亦不許本衙門任自給帖,必使關由於本道本官,而亦必須前定人所居之邑,代定,不許移定於他邑,則日後中外,庶有持循之定規,可無增加額數之弊矣。然各衙門所屬之定額,則兵曹,似難處斷,備局有司堂上中,委屬一人,使之主管査定後,更爲稟旨處置,何如?上曰,錄事·唱準之屬,必有額數,而直給帖文,濫雜如此,則不可不定額禁斷,依所啓爲之,可也。
又所啓,諸軍門軍兵,不得直定事,頃者陳達於榻前,詢問於諸大臣,已爲稟定,故今將磨鍊事目入啓,而但念凡事,若救一邊之害,則必減一邊之利,實無左右皆足,彼此俱全之事,唯在自上權其輕重,俾不至於偏利偏害之患而已。今此禁斷直定事目,各軍門言之,必不如曾前各自充定之爲快,而中外之因此受病,無有限極,則雖知少損於此,不可不救急於彼。臣意,則本自如比,而軍門任事諸臣,則猶以變改爲難,不無參差之議,慮事之始,不能熟講,更詢於入侍諸臣而處之,何如?上曰,前日旣問於諸大臣及備局諸宰矣。依前日定奪禁斷事,從速磨鍊事目以入,可也。
又所啓,頃者行幸南漢時,廣州還上元穀及守禦廳穀,通融定數,俾無如前難捧之弊事,有令廟堂問於本廳稟處之命矣。今者廣州留守李世白,論報備局,以爲元數,曾以一萬二千石定式矣。本廳穀,則以四千石定數,似爲得宜云。然則廣州府一年所給還上,通爲一萬六千石,以此定限,勿爲過數之意,分付於廣州府,以爲日後遵行之地,何如?上曰,依爲之。
備邊司啓曰,前日啓下禁亂節目單子中,司憲府出禁日子定限一款,依昨日榻前稟定,改其措語,付標以入之意,敢啓。答曰,知道。以上備局謄錄
禮曹啓曰,卽接社稷署所報,則署內松蟲,自去月始發,而不至熾盛矣。自四五以後,一時大熾,高枝上梢,則不能詳知,稚松,則遍滿枝葉,捕捉之擧,一日爲急云,卽爲分付漢城府,調發坊民,使之及時捕捉,何如?傳曰,允。以上禮曹謄錄
大臣·備局堂上引見入侍時,兵曹判書李□□所啓,頃日兵曹堂上軍官,有闕勿補事,大臣陳達,旣已定奪矣。本曹堂上軍官都數,凡三十員,而十員,屬禁軍別將,五員,屬都提調矣。今當竝爲革罷,而但他軍門,皆有軍官,禁衛大將,獨不可無帶率,堂上軍官之代三十員,移設於本營,給料等事,一依兩局例,施行,何如?上曰,移給,似宜矣。領議政南九萬曰,曾前兵曹堂上軍官,則皆付軍職祿窠,各軍門軍官,則多自本軍門給料,今禁衛營,雖有軍官,似不當以兵曹堂上軍官三十員之祿,盡移於禁衛軍官之料矣。刑曹判書徐文重曰,兩局軍官三十遞兒,旣有每朔試射付料之規,此軍官,亦爲試射付料,似宜矣。上曰,兩局軍官之數,幾員耶?訓鍊大將申汝哲曰,都監大將,初無軍官矣。及至孝廟朝甲午年間,故相臣李浣,爲大將時,南漢扈從七局出身,年老太半病死之後,減省其四局,只存三局,以其所減料米,移設軍官四十員,而接濟帶率矣。頃者癸亥年間,朝家因年凶裁省之際,年豐間,姑爲權減十員之料,而尙未復舊矣。御營軍官,則故完豐府院君李曙,爲大將時,以六十員單料,定額矣。中年貧寒武士,以其單料,不能聊賴之故,合爲三十員,而給料矣。上曰,依他軍門例,一體爲之。以上禁營謄錄
上在昌德宮。停常參,只晝講。
夜自一二更至五更,東方有霧氣,如火光。
下直,會寧府使金汝欽,江華經歷鄭悏。
謝恩,兵曹正郞崔錫恒,佐郞柳尙載,禁府都事徐敬祖,奉常直長金演,梨津萬戶金九錫。
執義李善溥再度呈辭。入啓。加給由。
右議政李䎘二十七度呈辭。入啓。傳曰,安心調理。
晝講入侍,知事柳尙運,特進官具鎰,承旨申懹,玉堂金昌集·洪受瀗,假注書金斗南,史官金時傑,兼春秋成虎臣,武臣李相勛。
判府事李□□上疏。大槪,惶感交極,冒昧陳懇,乞遞職名,俾得閑住事。入啓。答曰,省疏具悉卿懇。悉敷心腹之辭於頃日別諭矣。不我遐棄,快回遐心,喜幸之懷,曷可云喩?卿之年齡雖高,精力尙旺,何用連章控免乃爾,須體勤懇之至意,曲念岌嶪之國勢,安心勿辭,久留京邸,以補不逮,以濟時艱。仍傳曰,遣史官傳諭。
昨日引見時,刑曹判書徐文重所啓,常平廳穀物,畿營受去者,其數頗多,而凶荒之餘,勢難盡納,故雜穀,則使之捧留,米則竝令收捧上納矣。各邑守令,每每稱托,當秋則不爲督捧,當春,則諉以節晩,若干色外,頓無上納之意,殊極不當。卽今,則節候已晩,故姑令仍爲分給,而揆以事體,誠爲可駭,其中全然不納邑利川·驪州·麻田·積城·交河等守令,請命推考。上曰,事甚不當,從重推考。
工曹判書申汝哲所啓,影幀陪來擧動日期已迫,津船,當爲整齊,而今此擧動,則與常時大駕擧動時有異,船工侍衛草草,不必以體大船隻連結,只以津船三隻,編結過涉,何如?上曰,依爲之。
府啓,請還收內官崔尙仰·朴斗卿等職牒還給之命事。請平安兵使李立身遞差事。新啓,臣於今日開坐於本府,公州居士族喪婦,親來呈訴,觀其狀訴,則其舅所葬之地,爲同里武人朴慶通所橫占,乘夜偸葬之際,垂白老姑,躬往禁斷,反爲慶通所毆打,重傷殊死,將此情理,投訟本道,道臣,使之重治毆傷婦女之罪,勒限掘移,則慶通,自知其罪,逃避不現,官家,亦未卽跟捕。故其夫朴壽星,將爲上言於陵幸之時,裹足上洛,未及伸暴,客死京中,初喪孀婦,千里來訴,此實窮民之無告,極爲矜怜,而慶通罪狀,殊甚悖妄,不可不推現科罪,請亟令本道跟捕重治,以正風習,限日掘移,以杜偸葬之弊。答曰,不允。末端事,依啓。以上朝報
義禁府啓曰,今此影幀神輦入來時,駕導左右,考喧左右,及郊迎擧動時,都事各差備應把之數,至於十四員之多,而本府都事十員內,一員出使,一員留司,不足五員,假都事五員,令該曹差出,何如?傳曰,允。以上禁府謄錄
上在昌德宮。停常參·經筵。
右議政李䎘二十八度呈辭。入啓。傳曰,安心調理。
執義李善溥三度呈辭。入啓。遞差。
今月初三日引見時,戶曹判書柳尙運所啓,禁府罪人李松全事,因臺啓,勿拘日次,逐日開坐,嚴刑得情事下敎,本府,卽當連日開坐,而堂上,或有式暇,或有服制,不得開坐矣。大槪,李松全,誣引金五明,情節旣已現露,今此勿拘日次之命,固出於參酌處分,而第刑獄事體甚重,而此與常例有異,下詢于大臣,何如?上曰,五日一次,乃是法例,而曾前辛酉年,李思禮侵辱監司之罪狀,極涉痛惡,故其時不拘日次,連日嚴刑,死於杖下。此出特敎,雖不必每以此援例,至於情罪之可惡者,則或有如此之時矣。領議政曰,臣頃以三省推鞫,進詣禁府,聞禁府諸堂上之言,則以爲金慶萬,與李松全面質時,慶萬,私謂松全曰,其箚本,汝當初以爲,自京中汝妹夫家來云矣,今之所言,何不同乎云云。慶萬與松全,相切,必有知情之事,松全,則自知承服後有罪,忍杖不服,而慶萬,果有所知之事,則嚴問之下,必以直對無隱。且旣已發端之後,不可掩置,金慶萬,以此一款,更爲嚴問,似可矣。上曰,金慶萬,旣已發端,而末乃隱諱,不可不一體嚴問,更以此推問,可也。
領議政南九萬所啓,國家法令一定,斷不撓改,然後民不眩亂,知所趨避,而近者民慢朝令,百事無成者,皆由於自朝家旣定法令,而不爲遵用,無以服民心而定民志故也。公私負債者,親父子外,不得侵徵於一族事,旣有先朝受敎定式,而近來京衙門,多有以徵債,侵虐一族之事,故凡有所聞,則自備局,分付禁斷矣。今聞義州府,曾有三十年前給債未捧者,渠旣身死,故移文刑曹,捉去其喪妻之女婿,囚禁經年云。女婿雖是近族,旣非親父子,則侵徵已是法外,京衙門,旣爲禁斷,而捉送於義州府,尤涉不當,如此些少之事,亦不能一遵定式,則其他,尙何可言乎?此人,則分付刑曹,使之移文義州,卽爲放送,宜當。且關西監兵營及義州,皆是轉販取利之地,則給債之事,雖難防塞,擇其本地居生富實之人,定限給債,刻期還捧,則自無如此無面之弊,而官吏監色,或聽私囑請托之言,輕出官物,付之於無根着不實之人,及其逃亡身死之後,侵虐之弊,及於其所不知之一族,而當初出給之監色,則晏然無事,非但事理不當,前頭無面難徵之患,必將愈往愈甚,今後如有負債逃故,無父子可捧者,則使之徵捧於其時監色,而切勿侵及於一族。至於關西負債者之族屬,自京中捉送事,一切禁斷之意,分付於該曹及關西監兵營及義州等處,以杜無限之弊,何如?上曰,依爲之。
昨日晝講時,判義禁柳尙運所啓,前靑陽縣監朴泰胄,以兒弱定役事,有拿推之命,二月十八日發遣羅將矣。公洪監司李彦綱,頃以病重稽滯之意,啓聞,今又馳啓,以爲中路再中,語音不通,證勢危重,就理無期云。拿命之下,將至五十日,又使之待差,則遲速難知,事體不當,如此垂死之人,使之催促上送,則亦有乖於囚人,有病者保放之意。當初朝家,爲慮時任人員遞易之弊,杖八十決罪,而本律,則乃是制書有違,似當有參酌變通之道,而不敢循例回啓,敢此仰達矣。上曰,日子已至五十日,而尙在死生中云,羅卒遲稽,事甚不當,以奪告身律,施行,可也。
今月初三日引見時,領議政南九萬所啓,三司禁亂節目,磨鍊以入事,旣承上命之後,使刑曹判書徐文重,出草送示於漢城府及司憲府,再三往復歸一,將欲書入單子之際,憲官於閤門外,發言曰,法府,每每茶時出禁,自是古例,此則不可罷云,臣意,茶時,本爲分臺而作,非出禁也。且今此變通,欲禁徵贖之弊,而皆行決杖之罰,今若逐日出禁,而必用刑杖,則禁吏操縱受賂之弊,必甚於前日,不如不變之爲愈。然憲臣之言,如此,亦難仍入單子,故更此仰稟,憲府之官,今方入侍,試爲下詢而處之,何如?掌令權恒曰,臣以呈告服制,未及相議於同僚矣。本府之逐日出禁,果有弊端,而若又自朝家,限定出禁之日數,則亦非法典本意也。臣意,則間間出禁,似宜矣。大司諫李奎齡曰,臣非憲府之官,而頃聞憲官之言,則法府事體,與他司有異,一月之內,定六次出禁,有若京兆松禁呈課,以此爲未安云矣。且祖宗朝法令,不必變改,變改之後,亦不無弊端,寧不如減其禁令條件,以除閭閻騷擾之弊矣。上曰,臺臣當初仰復時,無他言而後言不便者,殊未知其可也。憲府茶時,本非爲出禁而已,且禁亂之亂雜,此極,終不可不變通,今若又爲撓改,則弊端,無時可已,節目從速磨鍊,啓下施行,可也。
吏曹啓曰,臺諫有闕,政事,取稟。傳曰,過國忌後爲之。
府啓,請收內官崔尙仰·朴斗卿等職牒還給之命事。請平安兵使李立身遞差事。入啓。答曰,勿煩。
司憲府照目,戶曹參議崔奎瑞矣,親臨擧動,事體與常時有異,而迎勅行禮時,東班,甚爲稀疎,其怠慢自便之習,殊甚駭然,罪,笞五十收贖,解見任別敍,私罪。啓依允。以上朝報
上在昌德宮,停常參·經筵。
自昧爽至辰時,日暈。
謝恩,大司憲李秀彦,濬源殿參奉尹世遇。
右議政李䎘二十九度呈辭。入啓。傳曰,累悉如渴之意於前後之批矣。謂卿庶諒予誠,不日造朝,而只緣情志未孚,連上丐免之章,必欲釋負而後已,不覺愕然,繼以慙恧,莫知所以爲喩也。噫,當此飢荒荐臻,艱虞溢目之日,小子之所倚信仰成者,唯在二三元老,而卿之棄予求退,一向邁邁,允若玆罔或改圖,甚非元首股肱一體相須之道也。予志已定,卿辭雖懇,萬無允許之理,宜體思想之心,亟斷無益之狀,臥閤論道,洪濟時艱。仍傳曰,遣史官傳諭。
假注書崔重泰書啓,臣承命往諭于右議政,則以爲臣於負席昏昏之中,又蒙恩諭下降,辭旨諄切,臣誠感激隕越,繼以涕淚。第念臣之逐日煩籲,非有他故,蓋自得病以來,職事之曠,通前後而計之,已至十朔。十朔曠職,得免譴何,實是聖朝寬大之典,今臣必欲解釋重負,亦豈可已而不已哉?誠以病情日痼,陳力無由,當此艱虞溢目,國勢岌嶪之際,尤宜斥去癃朽之臣,更求賢良之佐,以濟國事,以活民生,不必拘以虛文末節,一向相持,使鼎席不備,機務淹缺,以益愚臣之罪戾也。臣反覆思惟,無由仰承勤命,伏地惶恐,不知所達,當以一箚,更申微悃云矣,敢啓。傳曰,知道。
備邊司啓曰,三司禁亂節目,磨鍊施行之意,曾已承命,而自本司通問於各其司,往復添刪,自至遲延,今姑別單書入之意,敢啓。傳曰,知道。以上朝報
上在昌德宮。停常參·經筵。
自辰時至酉時,日暈。夜一更至五更,月暈。
禁府,金聲律拿囚。啓。
政院啓曰,政事,過國忌後爲之事,命下矣。明日當爲開政,而與擧動及親祭相値,何以爲之?敢稟。傳曰,過齋戒後,爲之。
明日影幀郊迎時,出宮初嚴,寅正初刻,二嚴,寅正三刻,三嚴,卯初二刻,開門,罷漏後。
右議政李䎘箚子。大槪,敢陳病重之狀,冀蒙矜許事。入啓。答曰,省箚具悉卿懇。已諭至意於昨日之批矣。復何多誥?至於薄略常廩,不必一向過辭,卿其安心,勿辭領受,從容善攝,臥閤論道,以副予望。仍傳曰,遣史官傳諭。
弘文博士宋相琦,兼春秋減下肅拜。以上朝報
上在昌德宮。停常參·經筵。
日出時,日色赤,未申時,日暈。
大駕詣西氷庫津頭,入幕次後,藥房·政院·王堂問安。答曰,知道。
影幀都監都提調金壽興,提調南龍翼,都廳李墪,郞廳魏定相,左副承旨李玄錫,參知金萬吉,奉敎沈季良,影幀陪行後,入來。
京畿監司金德遠,影幀導駕後,入來。
大駕詣慶德宮崇政殿,入幕次後,藥房·政院·王堂問安。答曰,知道。
大駕,詣資政殿,行酌獻禮後,藥房·政院·王堂·二品以上·六曹·兩司長官問安。答曰,知道。
大駕還宮時刻,未正初刻。
傳曰,日氣甚熱,當爲乘夕還宮,嚴時刻,以申正退定。
大駕還宮時刻,申正初刻。
大駕還宮後,藥房·政院·玉堂·二品以上·六曹·兩司長官問安。答曰,知道。
謝恩,左副承旨李玄錫。以上朝報
上在昌德宮。停常參·經筵。
下直,靈巖郡守李行周。
謝恩,樂安縣監崔亮之。
大殿,政院·玉堂問安。答曰,知道。
大司成朴泰遜上疏。大槪,賤疾危苦,將至癃廢之境,伏乞聖明,亟遞職名,俾得往浴溫井,以尋生路事。入啓。答曰,省疏具悉。爾其勿辭往來。
右副承旨尹世紀上疏。大槪,臣於直廬,重得寒疾,急於醫治,陳疏徑出,亟遞臣職,仍治臣罪事。踏啓字。
藥房啓曰,伏未審夜來,聖體,若何?昨日遠臨江郊,仍詣別殿,躬親祀事,向夕還宮,不瑕有勞傷之候乎?臣等,無任區區之慮,敢來問安。答曰,知道。無事矣。
江華留守書目,乞命鐫罷職名,俾得便留於田里事,上疏上送事。答曰,省疏具悉。因一微事,呶呶相較,此果同朝相敬之道乎?卿其勿辭察職。
右議政李䎘三十度呈辭。入啓。傳曰,安心調理。
判府事李□□上疏。大槪,因病廢禮,惶恐待罪事。入啓。答曰,省疏具悉卿懇。卿之宿患,予已知之,不得陪從,有何所傷?卿其安心勿辭,亦勿待罪,從容善攝,以副予望。仍傳曰,遣史官傳諭。
兵曹判書李翊,鍼灸呈辭。入啓。給由。傳曰,明日晝講爲之。
平安監司書目,殷山縣監金是鉉,陳弊上疏上送事。啓。答曰,省疏具悉。疏辭,令廟堂稟處。
院啓,臣等,伏聞卽因洪川瑞石面宮庄事,本道啓聞該曹覆啓,竝請仍屬本縣,而有特令還屬於義宮之敎,臣等竊惑焉。當初宮家折受之時,道臣馳啓,大臣陳達,已令還屬於本縣,而到今數十年之後,本宮,又爲折受,揆以事體,極涉未安。而若其田結之混亂,人民之侵擾,誠有不可勝言者,卽今諸宮家各衙門屯田,大爲民害,沿海近峽之地,碁列而星布,耗公田而妨民業,其弊罔有紀極。況洪川,以巖塞小邑,旣有軍門,兩屯又設此宮庄,則其勢決難成樣,請洪川瑞石面宮庄,依該曹回啓,還屬本縣。答曰,不允。
持平兪集一啓曰,執義沈枰,卽臣之姨兄也。法當相避,請命遞斥臣職。答曰,勿辭。退待物論。
掌令權持,持平柳成運啓曰,臣等,伏見頃日擧行條件,以禁亂有弊,至有變更舊制之擧,究厥所由,罔非憲臣不職之致,臣等於此,不勝瞿然之至。夫正風習,禁濫僞,乃是本府之職責,而自古傷風敗俗之類,奸濫巧僞之徒,委諸憲臣,任其混治,別無定制者,爲其專責任而重風憲也。曾於十餘年前講定禁制,四十餘條,操切太甚,事面漸輕,而徵贖給料,且不革罷,貧者受罪,富者納贖,民不畏法,人固寒心矣。今者革捧贖之規,行決罰之典,此則好矣。而大臣,以禁吏之操縱受賂,必甚於前日,爲慮,至有定日限數之意,陳達於筵席,別爲事目,定奪施行,若果一任操縱,不加禁治,則臣等之不勝任,甚矣。其在大臣之道,唯當斥退而已。若以禁吏一時操縱之弊,而輕變國家三百年遵行之典,則不幾於因噎而廢食乎?且大臣,以當初節目,往復歸一,爲辭,此實臣等之所未曉者也。磨練事目之時,自備局果有問議,故其時本府,以定其日子,限其條數爲未安,終始爭執,則不可謂歸一,而取考本府答通,以爲與刑·漢兩司,事體自別,關風敎涉濫僞者,隨時出禁,不計疎數,毋得捧贖,只爲治罪爲言,而今以一月六次,一次二條,定爲事目,則非但與本府所相議者,大相逕庭,有若終無一言退爲後語者。然若必以六次爲準,則一月六日之外,其間二十四日,則雖有恣行不法者,而亦莫可以禁斷歟?當初往復之臺官,今雖盡遞,臣等,方忝本職,不可晏然,且緣臣等任職疲軟,將使紀綱不嚴,濫猾肆行,舊典壞廢,法令無章,決不可一刻仍冒,請命遞斥臣等之職。答曰,禁亂之弊,言之已久,到今變通,亦云晩矣,而爾等之不恤人言,强爲引避,必欲沮撓已成之典者,實未可曉也。爾等,勿辭。退待物論。以上朝報
義禁府啓曰,卽接月令醫員李時碩手本,則保放罪人趙弘璧,病勢今已向差云,卽爲還囚之意,敢啓。傳曰,知道。以上禁府謄錄
有政事。
吏批,以南致熏爲執義,姜世龜爲禮曹參議,李翊相爲校書提調,李翊爲繕工提調,李宏爲承旨,韓尙鳴爲求禮縣監,尹德駿爲副校理,兪櫶爲歸厚提調,李東馣爲禮曹佐郞。
上在昌德宮。停常參,只晝講。
自昧爽至卯時,有霧氣。辰時,日暈左珥。申時,日暈。夜二更,月暈,有霧氣。三四更,月暈。
下直,熙川郡守成大晩,鎭安縣監崔嵩齊,老梁僉使李世馪。
謝恩,戶曹參議李思永,執義沈枰,承文正字蔡成胤。
右議政李䎘三十一度呈辭。入啓。傳曰,安心調理。
左尹李瑞錫辭職上疏。入啓。答曰,省疏具悉。卿勿過辭,從速察職。
傳曰,明日晝講爲之。
掌令權恒啓曰,法府之出禁,所以規正風俗,防禁僭踰,而近年以來,習俗日侈,人心益肆,擧世奢靡,細民慕效,人不畏法,禁不能止,出禁雖頻,犯禁愈多,識者寒心,蓋已久矣。而廟堂只審閭閻騷擾之弊,有此禁制變通之事,臣於文書往復之時,適在呈告引入之中,不得與聞,全昧端緖矣。頃於前席,得聞大臣所陳,始知有限日之擧,而臣意,以爲本府之逐日出禁,雖不無其弊,朝家之限定日數,亦未知妥當,故敢於詢問之下,略陳其不可,而草草數語,未蒙聽許。至於禁條減刪,則未見文書,有難詳知,故不能爭執,而且此禁制之變改,專爲禁吏之作弊,則身爲臺官,當以不能檢下,自劾,而倉猝之際,認爲泛論,未卽引避矣。昨見同僚之避,歷擧擧行條件中,禁制變更之事,以爲難安之端,則臣以伊日入侍之人,當避不避之失,著矣。揆以臺體,不可一刻仍冒事,昨緣日暮,今始來避,所失尤大,請命遞斥臣職。答曰,勿辭。退待物論。
執義沈枰啓曰,臣誠不侫,動輒躓跋,頃忝諫任,身發重論,而以措語寬歇,被斥見遞,繼因僚席之避,稍費刻陳,公議轉激,瑕摘益嚴,至謂之罪輕於律,源厥啓語之乖宜,亶由右席之命意,推究事始,咎實在臣,其敢曰,時日稍久,有所自解也。至於在家同僚之病稽供職,衆議多訝其避事,而獨臣,以居近之故,稔聞病狀,只知據實陳聞,爲得於道理,不知方生之議,不可崖異,妄申己見,自陷於罪,伊日處置之辭,至以爲人分疏,爲臣斷案,臣誠慙悸,訖玆未釋也。如使同僚,初非實病,而曲爲覆庇,固罪之罪也。苟爲不然,而言不見信,亦臣之過也。事必居一,俱難自恕,則復叨言地,實非始慮,而不圖玆者,又紆新命,以臣辜犯,其可抗顔承當,徒以辱臺端而招人刺哉?臣之決難冒是職者,固非一端,而且臣與持平兪集一,爲姨兄弟之親,法應相避,則尤不可一刻仍據也,審矣。請命遞斥臣職。答曰,勿辭。退待物論。
傳曰,晝講時,影幀都監都提調入侍事,分付。
晝講入侍,領府事金壽興,同知事申琓,特進官權說,承旨李玄錫,玉堂崔錫鼎·朴泰萬,假注書金斗南,史官金時傑·洪重夏,武臣張漢相。
禁府啓目,金慶萬更推云云,李松全出示箚本之日,問其來處,則雖不言其姓名,而自其在京妹夫家傳來云。松全妹夫中在京者,只是金聲律一人,故金聲律處推問,然後可以嚴覈於松全,金聲律,拿來捧招後,稟處,何如?啓依允。又啓目,韓億謙,刑問五十五次,不服,加刑,何如?啓各別嚴刑得情。又啓目,前察訪辛暖査覈云云,似不當以色吏所招,有所論罪,上裁。査官,終無請報訊問之擧,道臣,亦難免不能嚴査之責,當該査官及監司,竝推考,何如?啓依允。旣無文書現捉之事,則不可論罪,分揀放送。又啓目,金聲律元情云云,聲律所送,果是眞本,則松全僞造之狀,似無可疑,以此一款,添入於前問目中,誣引金五明情節,竝以李松全處,依前判下,嚴刑窮問,何如?啓除尋常各別嚴刑,期於得情。又啓目,前縣監李摶,前滿浦僉使韓榰元情云云,刑推,何如?啓除刑推議處。
領議政箚子。大槪,乞削臣職,仍治臣罪事。入啓。
院啓,臣等,伏聞頃因洪川瑞石面宮庄事,本道啓聞,該曹覆啓,竝請仍屬本縣,而有特令還屬於義宮之敎,臣等,竊惑焉。當初宮家折受之時,道臣馳啓,大臣陳達,已令還屬於本縣,而到今數十年之後,本宮,又爲折受,揆以事體,極涉未安,而若其田結之混亂,人民之侵撓,誠有不可勝言者。卽今諸宮家各衙門屯田,大爲民害,沿海近峽之地,碁列而星布,耗公田而妨民業,其弊罔有紀極。況洪川,以嶺底小邑,旣有軍門兩屯,又設此宮庄,則其勢,決難成樣,請洪川瑞石面宮庄,依該曹回啓,還屬本縣。答曰,勿煩。
明日影幀模寫時,正時,卯正三刻。
答領議政箚曰,省箚具悉卿懇。昨日判付,不過開釋,回啓措語之頗欠別白而已,卿何過自引咎,乃爾,安心勿辭,亦勿待罪。仍傳曰,遺史官傳諭。
今日晝講時,影幀模寫後,卽爲親自奉審事,榻前下敎。
影幀擧動所經沿路,各邑客舍東上室,封閉,待過影幀還安後,依前客使許入事,定奪。
京畿監司書目,坡州呈,以左議政趙師錫上疏上送事。啓。答曰,省疏具悉卿懇。予意已竭,而卿辭至此,無非平日誠意未孚之致,只增慙恧,無以爲喩。宜遵前後之旨,安心勿辭,從速上來,以濟時艱。仍傳曰,遣史官傳諭。
大司憲李秀彦啓曰,本府諸僚,以禁制變通事,相繼引避,臣積月病蟄,數日行公,其於文書往復前席稟定等事,俱所昧昧,而第推原根本而言之,則臣亦有不敢自安者。夫本府之逐日出禁,非今斯今,其時也。所以遵行於永久而無弊者,必由於官得其人,而禁令得宜也。卽今之所弊及民間而改之者,亦必由於官不得人,而禁令失宜也。其輕改舊章,曷若擇人而責效乎?一府之事,長官,宜無不與,而如臣庸陋,亦忝首席,則無怪夫致憲職之漸輕,而成今日之紛紜也。臣亦何顔晏然仍冒於風憲之地乎?請命遞斥臣職。答曰,勿辭。退待物論。
右副承旨李宏上疏。大槪,臣情勢病狀,俱無冒出之望,昨者召牌之下,竟未祗赴,陳章乞免,見阻本院,方此縮伏俟譴矣。卽聞儒臣,以臣前日做錯之事,至達筵席,臣於此,益不勝惶懼之至,不得不復此哀籲,伏乞聖慈,亟遞臣職,仍治臣罪,以謝公議,以嚴邦憲事。及校理兪得一上疏。大槪,旣被憲臣之論斥,有難仍冒於邇班,乞遞臣職,以謝人言事。及副修撰朴泰萬上疏。大槪,旣被憲臣之譏斥,不可晏然仍冒於淸班,乞遞臣職,以謝人言,千萬幸甚事。入啓。以上朝報
晝講入侍時,領府事金□□所啓,洪州,素稱名邑,而近年以來,已成弊邑,殆難收拾,誠甚可慮,朝家不可不別爲軫念。司僕寺諸員,番布未捧之數,亦多,其中推徵無處之類,當爲蕩滌,而且伏聞各衙門敗船拯米,丙辰以後未捧之數,亦至三百餘石,到今決無徵捧之路云。如其終不得徵捧,特爲蕩滌,以爲完復之地,似宜矣。上曰,特爲蕩滌。以上訓局謄錄
晝講入侍時,領中樞府事金□□所啓,今番影幀擧動陪來時,所經道路狹隘,不得不變通之處,則牟麥之田,及田畓未付種處,間間割入於道路修治之中,故臣分付各邑,其落種之數,及所出之數,已捧成冊矣。一從所出之數,以會付耗穀,使之題給,何如?上曰,依爲之。
又所啓,今番影幀擧動,實是無前之盛擧,而所經一路,自有供億耗費之事矣。寧陵擧動時,所經各邑,旣減大同,以示軫恤之意,則今此一路各邑,亦當有別樣施惠之道,且聞春大同,尙未收納云,特爲量減,何如?上曰,依仰達,特爲量減,可也。
又所啓,公洪道上年農事,亦甚失稔,卽今民間,飢饉太甚,故田稅,則僅已徵捧,而大同米,尙未及收捧云,公洪道被災各邑,大同一半,特許退捧於秋成後,則可以少紓目前之急矣。上曰,依爲之。
又所啓,臣今番下去時,湖南士民,多有呈訴者,而其中有切急之事,故仰達矣。湖南上年農事,禾穀則可謂稍實,而至於木花,殆至絶種,山郡大同作木,初則米八斗,作一疋,而今則雖給十餘斗,實無貿易之處云,一半,則卽今捧留,一半,則待秋許捧,似合於軫民之道矣。行副提學崔錫鼎曰,此事,纔因道臣狀啓,自宣惠廳回啓,以賑廳錢文,移送宣惠廳,其作木,則米收捧留賑穀事定奪云,臣亦與聞賑事,故知之矣。上曰,上年木花失稔之狀,予已知之,問于該廳,如未變通,依大臣所達,爲之,可也。以上兵曹謄錄
晝講入侍時,領中樞府事金壽興所啓,伏聞慶基殿端午祭香祝,已爲下送云,今則端午祭,當行於此,下去香祝,似當還爲奉來,令該曹稟處,何如?上曰,依爲之。以上禮曹謄錄
晝講入侍時,金壽興所啓,路邊各邑,自該廳使客支供米,例有劃給之規,而今番影幀擧動,則異於常例,且於前頭,當有還奉擧動,一路供億之弊,亦不可不慮,令該廳參酌題給,若干米石於一路各邑,似當矣。上曰,分付該廳,題給可也。以上宣惠廳謄錄
上在昌德宮。停常參,只晝講。
下直,固城縣監姜山斗,新昌縣監金弼相,阿耳僉使金斗瀷。
謝恩,副校理尹德駿,禮曹佐郞李東馣,典簿安鏶,求禮縣監韓尙鳴,濟州敎授金繼興。
答右副承旨李宏,校理兪得一,副修撰朴泰萬疏曰,省疏具悉,爾其勿辭察職。
右議政李䎘三十二度呈辭。入啓。傳曰,安心調理。
傳曰,明日晝講爲之。
副修撰朴泰萬,安山地掃墳呈辭。入啓。給由。
全羅監司書目,綾州牧使鄭載厚,病重罷黜事。
晝講入侍,知事呂聖齊,特進官李慣,承旨閔鎭長,玉堂兪得一·朴泰萬,史官金時傑·洪重夏,假注書崔重泰,武臣尹天賚,正言金□□亦爲入侍。
昨日晝講時,參贊官崔錫鼎所啓,影幀模寫畢後,當卽還奉于慶基殿,而當此極農之節,民弊亦涉可慮,且於曾前,亦有留奉影幀於水原之事,今若待秋還奉,則似爲便當,事體重大,固不敢輕議,而外議如此,故敢此仰達。都提調入侍,下詢處之,何如?領府事金壽興曰,五月以後,必値潦雨,道路橋梁,亦甚可慮,秋夕以前,則姑無祭祀,趁秋夕還奉,似無未安之事矣。上曰,姑爲仍奉於資政殿,趁秋夕前還奉,可也。又所啓,頃以衛士替直事,有禁衛大將·兵曹堂上推考之命矣。其時承旨,不爲分捧傳旨,故憲府頃者照律時,勘以同律,而臺官論議不齊,不卽入啓,今則前日臺官,皆已遞職,而卽今憲官,亦難於區別,尙未擧行云,入直堂上,只呈草記稽緩之失,與大將似不無差別,宜有分等照律之事矣。上曰,兵曹堂上,與大將有間,分付照律,可也。以上朝報
上在昌德宮。停常參,只晝講。
謝恩,護軍宋基煥,承文副正字羅學川,校書博士李再昌。
右議政李䎘三十三度呈辭。入啓。傳曰,安心調理。
右副承旨李宏,初度呈辭。入啓。遞差。
昨日晝講時,正言金□□所啓,請洪川瑞石面宮庄,依該曹回啓,還屬本縣。上曰,當初大臣,有所陳達,許令還屬本縣云,而旣無文書,又不得考出於政院日記中,只以口傳,有難憑準,故仍屬於義宮矣。勿煩。又所啓,三司禁亂,蓋所以抑濫僭而正風俗,雖趁日出禁,逐事立科,猶患其民日玩法,俗漸趨奢靡,豈可慮其末弊而不思勅正之道,更其舊典,而反長偸侈之習耶?今此禁制變通之議,初由於條令之太繁,閭里之貽弊,而臣意,則竊以爲不然也。法官,有煩苛之擧,禁吏,有侵撓之端,則惟宜責其官而治其吏,其不可因此而輕改憲令,漸敗風化也,明矣。一朔之內,六次定限,一日之間,二條爲式,則其將於二十四日之間,四山松栢,斧斤於白日,庶人綺紈,炫燿於通衢,而莫之禁止耶?秋曹詞訟,憲府論劾,乃是定例,而假有聽理之枉法,論人之循私,則亦將限其聽理,斷其論人,使不得逐日而擧職,隨事而陳啓乎?舊制不可輕變,弊俗不可漸長,請寢三司禁亂,限日定數之命,更令廟堂商議處之。上曰,禁吏之橫行作弊,匪今斯今,每欲變通,而論議紛紜,而又使之磨鍊節目,以入,而臺臣相繼引避,若此不已,則將無矯弊之時矣。斷不可撓改,勿煩。又所啓,頃者禁衛將官替直時,令箭入送,乃是大將所爲,而入直堂上,有稟啓之事,則其與大將,當有間隔,而推考傳旨,混爲捧入,政院難免不察之失,請其時當該承旨,推考。上曰,依啓。又所啓,臣卽伏聞昨日筵中儒臣,以令箭替直時,推考傳旨混捧一紙事,有所陳達。夫憲府勘法,事體不輕,而使之區別照律,終涉未安,請行副提學崔錫鼎推考。上曰,昨日儒臣所達,只以兩人所坐,一紙捧傳旨之故,憲府,難於區別,不得照勘,自上裁處,爲言,而至於分等照律事,出於傳敎矣,勿爲推考。又所啓,竝引嫌而退,姨兄弟,法當相避,在下者,例應見遞,更改禁制,殊違舊典,論列利害,俱得臺體,未諳顚折,旣欠詳允,不爲力爭,亦未得當,前事之嫌,元非大段,相避之法,當遞下官,推原之論,已是過嫌,諸臣之避,尤無相涉,請持平兪集一,掌令權恒遞差,掌令權持,持平柳成運,執義沈枰,大司憲李秀彦,竝出仕。上曰,依啓。
假注書成任書啓,臣承命馳往于坡州蘿溪村左議政趙師錫所住處,傳諭聖批,則以爲伏承傳諭聖批,瀝血之懇,又未蒙許,臣誠惶感悶迫,罔知所以容措。今臣情迹之臲卼,姑舍勿言,素患疾眩痿躄之症,已入癈之域,自分屛蟄,望斷陳力,當有一疏更暴危悃,以祈仁覆之天,庶垂悶下之恩云矣,敢啓。傳曰,知道。
大司憲李秀彦,執義沈枰,掌令權持,持平柳成運就職。
吏批啓曰,臺諫有闕,政事,取稟。傳曰,當日爲之。
晝講入侍,同知事李翊相,特進官柳炅,承旨姜鋧,玉堂金昌集·洪受瀗,假注書金斗南,史官金時傑·洪重夏,武臣閔鏞,正言金□□亦爲入侍。
掌令權持,持平柳成運啓曰,臣等,於日昨,以禁制變通事,有所自劾矣。伏承聖批,至有不恤民怨,沮撓成法之敎,臣等,不勝慙恧,繼之以慨然也,蓋廟堂之所慮者,禁吏操縱之有弊,而閭巷之稱怨也。臣等之所惜者,祖宗舊制之猝變,而臺閣之不重也。舊制雖或猝變,而弊不更生,則猶或可也。竊恐變法之後,亦不能保其無弊,則豈可徒以一時人言,輕變三百年遵行〈法〉典乎?今此矯革之擧,實由於如臣等無似,忝居憲職之致,而亦不能見信於君父,承此未安之批,臣等,將何顔面,一刻苟冒於臺席乎?請命遞斥臣等之職。答曰,勿辭。退待物論。
執義沈枰避嫌。大槪,臣因一引避,荐被兩儒臣之疏詆,不可仍冒,請遞事。呈政院。政院啓曰,卽者執義沈枰引避,觀其措語,則以被斥儒臣,縷縷自列,而大意,則乃昨日引避之事也。係是前事,似難捧入,而再三往復,必欲登徹,臺臣避嫌,亦難一向退却,此避嫌,何以爲之?敢稟。傳曰,勿爲捧入。
黃海監司書目,臣於豐川前府使朴贇,罪犯査覈之事,不能致察,致有更査,乞蒙鐫罷,以安微分事,上疏上送事。啓。答曰,省疏具悉。卿其勿辭,從速察職。
平安監司書目,龍岡等十邑,二月以後,染病方痛,一百五十八名,死亡六名事。
大司憲李秀彦啓曰,引嫌而退,當初則引避,意在於遵舊制,而重臺閣,則一時未安之批,不必爲嫌,請掌令權持,持平柳成運,竝命出仕。答曰,依啓。以上朝報
有政事。
吏批,以任翊元爲注書,韓范齊爲林川郡守,李三碩爲咸鏡都事,林泳爲綾州牧使,權尙夏爲持平,李畬爲兵曹參議,許策爲監察,金灝爲掌令,趙之耘爲司僕主簿,曹漢明爲長水察訪,李思永爲承旨。
上在昌德宮。停常參·經筵。
自辰時至午時,日暈。
下直,訓戎僉使曺廷弼。
謝恩,司僕主簿趙之耘,童蒙敎官尹挺卿,林川郡守韓范齊。
江華留守書目,察臣斷無苟冒之理,亟命先罷臣職,仍治臣罪事,上疏上送事。啓。傳曰,江華留守尹趾完之堅確沈凝,固所可取,而但其性偏難克處,在於執滯,故今日之因一微事,累示開釋,而不念分義,終始撕捱者,蓋亦由此病痛也。豈意有識卿宰之處事,反下於戰國之廉·藺乎?其在事體,殊甚未安,推考。此疏還出給,使之從速察職。
掌令權持,持平柳成運就職。
右議政李䎘三十四度呈辭。入啓。傳曰,安心調理。
昨日晝講時,正言金洪福所啓,臣以洪川宮庄事,累日論列,而兪音尙閟,乃以旣無文書,只以口傳,有難憑準,爲敎,臣竊惑焉。當初宮家折受之時,道臣馳啓,大臣陳達,已令還屬於本縣,而至今數十年之後,本宮又爲折受,揆以事體,極涉未安,而若其田結之混亂,人民之侵撓,誠有不可勝言者。卽今諸宮家各衙門屯田,大爲民害,沿海近峽之地,棋列而星布,耗公田而妨民業,其弊罔有紀極,況洪川,以嶺底小邑,旣有軍門兩屯,又設此宮庄,則其勢決難成樣,今若以其無見存文書之可考者,而不顧邑弊,不恤民害,則四方聽聞,謂殿下,何如也?在本宮,則適爲一時收斂之資,在本縣,則大關百姓向背,輕重之判,不啻較著,請洪川瑞石面於義宮折受處,依該曹回啓,還屬本縣。上曰,已諭毋煩。又所啓,禁制變更,有乖於委法官任糾察之方,亦妨於嚴邦禁正僞俗之道,故昨於筵中,有所論爭矣。聖明,以禁亂之弊,其來已久,今已磨鍊節目,不可撓改,爲敎,臣竊恐聖明,於此,有未深量曲燭也。末世人心,偸詐,雖趁日出禁,逐事立制,猶患其民日玩法,俗漸趨靡,豈可因其末弊,反壞立防之本,遺其大體,益輕執法之權乎?禁亂之弊,謂由於法官之不職,禁吏之操縱,則惟當斥責其官,繩治其吏而已,何可輕改祖宗朝成法,使濫猾肆行,奸僞日增,終至於紀綱頹弛,典章廢壞之域哉?一朔之內,六次定限,一日之間,二條爲式,則其將於二十四日之間,雖有恣行不法者,亦莫可以禁止歟。臣於是,抑又有慨然者。夫臺憲之官,正風俗而禁濫僞,論時政而糾官邪,其職責之緊要,體面之尊重,固已自別,而今因一時之弊,有此變改之令,則其弊,將至於廟堂之臣,操切臺閣,言議之際,是非之間,動必有繫束管領之擧,豈非深可憂大可慮者哉?舊制不可輕變,弊俗不可漸長,請寢三司禁亂定日限數之令,更令廟堂,商議處之。上曰,已諭毋煩。
正言金□□所啓,臣昨於筵中,承請察儒臣之批,有以分等照律,出於傳敎,爲敎,而及見伊日擧行條件,則儒臣所達之語,乃以入直堂上,與大將有間,宜有分等照律爲辭,上敎與儒臣所達之語,如是相左,此必是注書記事之誤,實爲未安,當該注書,所當推考,而事非大段,故不爲請推,敢以所懷仰達矣。參贊官姜鋧曰,臣於伊日,不爲入侍,故其時儒臣所達及聖敎,雖未得親聽,而入侍注書,果未得詳記於擧條,則何可不請推乎?當該注書,推考,何如?上曰,當初儒臣所達,以憲府之規,凡於一紙捧傳旨之罪,不得擅自分等照勘,宜令憲府,區別照律。不然則,令憲府同爲照律以入,而自上裁處爲言,蓋其所達,乃是兩端,而至於決之以分等照律,則出於傳敎也。此與直請分等照律有異,故昨日臺啓之批,已諭此意矣。其日擧行條件,則儒臣所達,兩端中一端說話,注書,未免落漏,當該注書,推考,其日擧行條件,改書以入,可也。又所啓,昨日筵中答批,與頃日儒臣所達,有所爽左,敢於榻前,略陳其未安,而事非大段,故不爲請罪注書矣。卽者承旨,請推當該注書,臣之昏謬不職之失,著矣。請命遞斥臣職。上曰,事非大段,勿辭,亦勿退待。
今初十日晝講時,參贊官崔錫鼎所啓,頃以衛士替直事,有兵曹堂上·禁衛大將推考之命矣。其時承旨,不爲分捧傳旨,故憲府頃者照律時,勘以同律,而臺諫論議不齊,不卽入啓,今則前日憲官,皆已遞職,而卽今憲官,亦難於區別照律,尙未施行云。入直堂上,只是草記稽緩之失,與大將似不無區別,照律以入之後,或宜自上參酌裁處,或司憲府分等照律,宜當,而至於混施充軍之律,似涉不當,故敢此仰達矣。上曰,兵曹堂上,與大將有間,則分等照律,可也。
副提學崔錫鼎上疏。大槪,召牌之下,不得不趨詣闕下,而情勢難安,終不敢冒進,伏乞亟遞臣職,以安私分,仍附所懷,冀垂財幸事。入啓。答曰,省疏具悉。昨日筵臣,以判付辭意,出於循私者然,安得不不樂於心乎?第觀卿疏,誡誨至此,予當體念,卿其勿辭察職。
奉敎沈季良上疏。大槪,敢陳私情,祈蒙恩遞事。入啓。答曰,省疏具悉。爾其勿辭,救護父病。
備邊司啓曰,今日賓廳之坐,諸堂上,多有故不來者,其中有司堂上,刑曹判書徐文重,上護軍李選,副提學崔錫鼎,亦皆不來,竝卽牌招,以爲參坐之地,何如?傳曰,允。
謝恩,右副承旨李□□。
注書任翊元改,代假注書羅學川。
院前啓,崔錫鼎推考事,停啓。
傳曰,大臣·備局堂上,引見。引見時,李判府事處,遣史官傳諭事,榻前下敎。以上朝報
校理兪得一所啓,臣於頃者,奉使江都,還朝復命之後,有所仰陳之事,而未果矣,備局諸臣,今方入侍,敢此仰達矣。斛上三升事,朝家旣有問備之罰,臣之疎率顚妄之罪,固無所逃,而當初列邑,移轉收捧民間之時,一石,例爲加捧一二斗,而江都捧穀,高重之弊,廟堂,亦已論列於別單回啓之時矣。似聞卽今移分之際,或計石出給,或改量分給云,初旣厚捧於民,而今或改量出給,則國家惠澤,不及於下民,而其所剩餘之穀,誠有難處之端矣。且念反庫斗量時,不可一任下輩之低昻,故以斛上容入三升之意,分付料量,而旣不得計量添入,則或不及三升,或至六七升,勢所固然,而吏輩,則必欲薄量分給,而以其羡餘,塡補欠縮之數,其習,誠甚痛惡,朝家事體,固當計石分給,待秋量捧後,可無小民呼冤之弊,故如是陳達。領議政南九萬曰,校理兪得一,以反庫御史,在江都時,不爲先稟於朝廷,創設斛上三升之規,殊涉率爾,故旣已推考,其時或以爲每斛加入三升,當別爲計除出用云,而臣意,御史斛量時,添入,雖是規外,原其本意,蓋出日後欠縮之慮,六萬石所入,各石三升,還爲計出,極涉細瑣,似傷國體,故不爲擧論矣。卽聞得一啓達之言,則江都今春移轉出給時,或更爲斛量而分給云,御史斛量入庫之半,朝廷無他分付,則各邑,設或以改量爲當,不可不稟啓朝廷後擧行,且加入餘米,自本府處置爲難,此言,誠未知其必然,而儒臣,旣以所聞,啓達榻前,則不可置之,江都留守·經歷,竝推考,何如?上曰,留守·經歷,竝依所啓推考,可也。以上備局謄錄
大臣·備局堂上引見入侍時,吏曹判書呂聖齊所啓,領中樞府事金壽興,以湖南木花,殆至絶種,山郡大同作木,一半則捧留,一半則待秋許捧事,陳達矣。上曰,問于該廳,如未變通,依大臣所達,爲之可也事,傳敎矣。頃因道臣狀啓,自本廳回啓,以賑廳錢文,移送本廳,其作木,則以米收捧,爲賑穀事,定奪,蓋以木花極貴,難於作木,故有此變通,旣已分付,今無更爲可論之事矣,敢達。上曰,旣已變通,則不必疊爲分付矣。以上宣惠廳謄錄
上在昌德宮。停常參·經筵。
夜五更,月暈左珥。
謝恩,僉知申汝逷,護軍尹嶙,監察許策,長水察訪曺漢明。
公洪監司書目,臣有難冒之勢,不職之罪,乞蒙罷免事,上疏上送事。啓。答曰,省疏具悉。一時之泛論,訟者之構誣,不必深嫌,卿其勿辭,從速察職。
又書目,鴻山縣監李留,病重罷黜事。
又書目,洪州呈,以獻納金盛迪辭職上疏上送事。啓遞差。
昨日引見時,大司憲李壽彦所啓,請還收內官崔尙仰,朴斗卿等職牒還給之命事。上曰,勿煩。又所啓,臣以平安兵使李立身遞差事,累日論列,而兪音尙閟,臣竊惑焉。西關制閫,比諸他道,爲任最重,若非聲績表著者,固難堪稱,而立身,地望素微,行己麤鄙,曾爲閫帥時,不能憚壓列邑,見侮取笑,不一其端,至今傳播,人言未已。自古西閫,未有如立身者,居之,關防鎖鑰之任,決不可付諸如此之人,平安兵使李立身,請命遞差。上曰,勿煩。又所啓,新除授持平權尙夏,時在公洪道淸風地,請斯速乘馹上來事,下諭。上曰,依啓。
正言金□□所啓,宮庄折受,大爲民弊,而卽伏見大臣,備陳無遺,言甚切至,此實係於民憂國體之大者,而臣久忝言職,不能出意見言利害,只以一宮庄事,草草論列,其擧細遺大,痩巽不言之失,著矣。請命遞斥臣職。上曰,此非引避之事,勿辭。又所啓,請洪川瑞石面於義宮折受處,依該曹回啓,還屬本縣。措辭見上上曰,勿煩。又所啓,請寢三司禁亂,定日限數之令,更令廟堂商議處。措辭見上上曰,啓辭中廟堂操切臺閣之語,似不成說矣。勿煩。又所啓,軍屯宮庄折受之弊,未有甚於近日,試以昨年以後折受處言之,其數之多,幾至近千,自壬子及今,已過一紀,則其過濫之弊,不言而可知矣。目今生齒日蕃,田野盡闢,雖窮峽之地,實無曠處,而宮家折受,殆無虛月,其間宮差之出入生擾,入報之往復煩聽,固不勝言,而私田之侵奪,小民之怨咨,無有紀極,識者之憂,固已久矣。事端旣已,洞陳巨瘼,不可不革,請壬子以後,各衙門·諸宮家折受,有民弊處,令諸道一一詳査啓聞,以爲革罷之地。上曰,不允。又所啓,今玆禁制之變改,不但有乖於嚴邦憲正澆俗之道,實大有妨於尊臺閣委執憲之意,故臣愚過慮,竊憂其末流之弊,恐至於操切臺臣,管束言議之地,而有所陳列矣。聖明,不賜諒允,乃以語不成說,爲敎,臣實慙悚,無所自容,臣愚忠所激,言不知裁,致勤聖旨,臣何可晏然於職次乎?請命遞斥臣職。答曰,勿辭。退待物論。
吏曹啓曰,臺諫有闕,政事,取稟。傳曰,過國忌後爲之。
右議政李䎘三十五度呈辭。入啓。傳曰,安心調理。
假注書羅學川書啓,臣承命馳往于西氷庫判府事李□□所住處,傳諭聖旨,則以爲今夕將昏,猝聞史官,承命來臨,臣所驚惶,莫知其何事矣。伏見傳宣之聖諭,謂臣有長往之意,而使之從速入來者,綸音勤懇,不啻十行,奉讀以還,感淚自零,而辭旨之中,亦有微臣所不敢承當者,是尤悚慄悸怖,罔知置身之所也。此必筵臣,未詳臣實狀,而誤達,致有此異數也。蓋以臣自念往來之艱,仍留村舍,以爲影幀奉還時,祗迎之地,今則事異初計,而顧臣衰疾已甚,只宜就靜調息,最怕煩聒擾攘,而所住江村,勝於城市,故果欲姑留,以圖病軀之稍便,向來情勢,所不暇論,江郊密邇京城,非如遠外之比,而自古及今,士夫之住江間供仕者,已成一例,如臣老病,全未能趨走職事者,豈以此有妨於公私,而亦豈可謂之長往哉?臣之本情,止於如斯,而但未得入去,如聖敎,臣誠惶恐俟罪,方且患寒叫苦,精神茫昧,不能悉陳,當待稍愈,冒上一疏,畢暴微悃,以冀垂怜云矣,敢啓。傳曰,卿之本情,未必出於長往之計,而大臣之出住郊外,已非事體之所安,江村僦屋,想必齟齬,調息之便,亦莫如城裡,須體予至意,從速入城,毋孤懸企之望事,更往傳諭。
禁府啓目,李松全,刑問三次不服,加刑得情,何如?啓除尋常各別嚴刑,期於得情。又啓目,前縣監李煿矣,帥臣巡歷,旣有事目,則勿論兒弱有無,終不聚待,難免違越朝令之罪,杖一百,告身盡行追奪,私罪。啓功減一等。又啓目,韓億謙,刑問五十六次,不服,加刑,何如?啓各別嚴刑得情。又啓目,前萬戶李仁益矣,下來時筆墨紙扇等物,分給是如可,戰馬致斃之後,堡卒等處,收合布匹,買牛換馬是如爲有置。本馬段,遞歸之時,雖曰還給馬主,遍給多取之際,爲侵漁之害,鄙瑣之狀,殊涉可惡,以此照律,罪杖八十,收贖,奪告身三等,私罪。啓依允。又啓目,前北兵使元相矣,其子上京時,營軍出馬六匹,調發上送,實涉不法是如爲白有置。新舊官馬調用軍士之馬,雖非創開之事,至於子弟之行,推移定送,難免官軍官吏隱占在己之罪,以此照律,罪杖九十,收贖,奪告身四等,私罪。啓功減一等。
正言林渙啓曰,臣伏聞昨日筵中大臣,歷擧禁亂有弊之端,兼陳憲臣不職之失云,臣於前冬,忝居憲職,行公僅月餘,出禁纔數日矣。大臣所達,雖未必專指臣身,而一日在官,當任一日之責,臣之悚恧,固已極矣。且本院之啓,蓋欲存舊典而重臺閣也。今此六次定限,二條爲式,雖出於矯弊之意,而將未免爲操切之歸,故欲有所論執,而言不裁量,至承嚴批,臣以聯名參啓之人,難安之勢,與同僚無異,以此以彼,決不敢仍冒於言地,請命遞斥臣職。答曰,勿辭。退待物論。
司諫李□□啓曰,頃者同僚,以禁制變改之失,宜發言於私次,繼而有簡問之擧,臣意,以爲末俗偸靡,奸弊日滋,雖嚴立科條,課日出禁,猶懼其不可制,今若疎其限,而簡其數,則適足以恣其奸,而長其弊,爭執之論,似合於臺閣之體,故輒書謹悉,而不料其措語之間,有所不慨於聖心者矣。昨日筵中之批,至以語不成說,爲敎,同僚旣以此引避,則臣以參啓之人,亦何敢晏然於臺席乎?請命遞斥臣職。答曰,勿辭。退待物論。
領議政南九萬箚子。大槪,昨因宣惠□上稟啓,仰陳淺見,而有疎漏之失,敢此更陳,乞令本廳,更議處置事。入啓。答曰,省箚具悉卿懇。箚辭得宜,當令該廳,依箚辭施行。
假注書羅學川書啓,臣承命馳往于判府事李□□所住處,傳諭聖旨,則以爲昨今聖諭,連再降辱,敦勉不置,至於此極,臣誠惶感交竝,不覺心悸魂驚也。臣在京無所猷爲,出郊,亦足以供閑局咫尺之地,去留何關,而乃紆聖眷,有此異渥之荐加耶?臣反復思惟,莫曉聖意之所在,亦莫知微軀自處之道也。臣之初留江間,實欲調養賤疾,而適又寒疾,已成別證,床席間轉動猶艱,卽今病勢,亦難趨命,伏地待罪之外,無以爲辭,徐俟差歇,當一陳籲云矣,敢啓。傳曰,知道。
平安監司書目,順川呈,以韓得逸家牛馬狗等物,今月初三日,爲雷震猝斃,得逸子兩人及子婦竝三人,亦爲暴雷所傷緣由事。
慶尙監司書目,道內兩麥,因雨損傷之餘,又被霜降之災,前頭民事,可慮事。又書目,善山等官怪疾致死者,至於三百八十五名之多,事極驚慘事。
京畿監司書目,道內各邑,去三月朔染病人八百三十五名內,方痛七百十一名,死亡五十二名,已差六十二名,緣由事。以上朝報
上在昌德宮。停常參·經筵。
自辰時至酉時,日暈。
遂安郡守申範華,以影幀都監草記,還下去。
右議政李䎘三十六度呈辭。入啓。傳曰,安心調理。
傳曰,晝講,明日爲之。
傳曰,明日晝講,停。
藥房啓曰,卽伏聞大王大妃殿,近日有外感之候,而不至大段矣。昨夕,猝有寒熱之候,比前有加,伏不勝驚慮之至,卽與諸御醫等商議,則皆以爲外感之證,未盡和解,彌留屢日,以致如此,柴胡雙解散,加知母·麥門冬各一錢,山桅炒·黃連酒炒各七分,連進三貼,宜當云,此藥,卽爲劑入之意,敢啓。答曰,知道。
大王大妃殿,藥房·政院·玉堂問安。答曰,知道。
大司諫李□□啓曰,竝引嫌而退,隨事爭執,深得臺體,意外嚴批,不必爲嫌,請正言金洪福·林渙,司諫李玄紀,出仕。答曰,依啓。
備邊司啓曰,本司,多有未回啓公事,外方狀報,亦多來到,故今日開坐於本司,而堂上中,受由及在外者外,吏曹判書呂聖齊,刑曹判書徐文重以呈辭不進,左參贊尹堦以身病不進,禮曹判書南龍翼,工曹判書申汝哲,戶曹判書柳尙運,以影幀都監堂上不進,呂聖齊·尹堦·徐文重,竝卽牌招,以爲參坐之地。且本司坐起,不過食前會坐相議而已,都監三堂上中,一員,則雖或終日留在都監,二員,則來參本司坐起後,進于都監,亦無不可,今日之坐,亦令推移來參,此後輪回來參本司坐起之意,竝爲分付,何如?傳曰,允。
以吏曹判書呂聖齊,刑曹判書徐文重,牌不進,傳曰,知道。刑判之呈告引入,雖出於情勢之難安,玆事之所失,在彼,朝家固已洞知,而一向違牌,無意行公,其在事體,殊甚未安,推考,更爲牌招察任。
司諫李玄紀,正言金洪福·林渙就職。以上朝報
影幀模寫都監郞廳,以都提調意啓曰,以備邊司啓辭,都監堂上二員,本司坐起時進參事,允下矣。今此影幀模寫,與他都監,事體自別,堂上以下,不可不備員看檢,而只留一員,二員,則仕進他司,事甚未安,如不得已,則一員,輪回進參備局之坐,何如?傳曰,允。以上備局謄錄
上在昌德宮。停常參·經筵。
下直,白川縣監洪萬熙,西北僉使金景輝。
都承旨宋奎濂上疏。大槪,面部毒疔猝發,證甚危惡,本兼職名,乞削遞改,俾得安意調治,以尋生路事。入啓。答曰,省疏具悉。卿其勿辭,調理察職。
右議政李䎘三十七度呈辭。入啓。傳曰,安心調理。
吏曹判書呂聖齊辭職上疏。入啓。答曰,省疏具悉。卿其勿辭,從速察職。
藥房啓曰,大雨徹曉,伏未審聖體,若何?大王大妃殿證候,夜來加減,何如?昨日劑入柴胡雙解散,其已進御否乎?臣等,不任憂慮,敢來問安。答曰,知道。
大王大妃殿證候,當言于醫女,湯劑,昨已進御矣。
大王大妃殿·大殿,政院·玉堂問安。答曰,知道。
慶尙監司書目,豐基等官,去月二十八日下雪,四月初一日又爲霜降,事係變異緣由事。又書目,自如察訪李泰煥,今初十日聞母喪奔歸,其代,令該曹差出下送事。
咸鏡監司書目,安邊呈,以怪疾熾盛,正月以後死亡,至於三百十二名,民事極爲可慮事。
護軍李選,廣州地掃墳呈辭。入啓。給由。
今十三日引見時,領議政南九萬所啓,頃日備局回啓判付中,辭旨,極其嚴峻,不勝惶慄,上箚引罪,而未蒙誅譴,尙帶職名,則雖因此更被重罪,區區衷悃,不敢不仰達矣。伏見判付辭旨,且聞筵中下敎,則聖意,蓋以壬子事目,全爲舊宮之過濫,非新設宮不許折受之意,爲敎,此則壬子定奪本意,似或有未盡下燭者矣。大槪,祖宗朝以來,本無田土折受之事,而如或有官田及沒入屬公地,則有賜與之規,宣廟朝壬辰亂後,人民稀少,極目陳荒,而王子·翁主,相繼出閤,可無賜與之田土,故相臣韓應寅,時爲戶曹判書,以禮賓寺所屬百官宣飯,野人接待所用魚鹽柴炭等物所出之地,割而與之。其時,則以爲善於變通,而仍成後來折受之謬規,及至顯廟初年,五公主出閤,折受富廣,山海人民,將不得聊生,故三司,閱三年爭執請罷。其時,臣亦出入於三司,或傳啓或入侍,每承上敎,以爲折受雖非典章,事在先朝,有難盡革。自今以後,若不更許折受,則無源之弊,自然可絶,仍依大典職田之法,加其結數,定爲免稅之限矣。厥後廣占之弊,又復如前,辛亥年間,八道大飢,人民死亡,有若兵禍之後,朝家大加警勅,故諫院,極陳折受之弊,廟堂回啓,査問於八道後,更爲覆啓,諸宮家久遠賜與及折受之難於革罷者,量宜存留,其餘,則盡爲釐正,而其啓辭,以爲今此釐革,出於軫念民隱之至意,而以除各邑失土失民難支之弊,旣罷之後,他衙門諸宮家,及豪勢家,亦有分定之事,則殊非釐革之本意,如有不遵禁令,任意設屯,則監司,一一摘發啓聞云矣。其時革罷,本爲無土無民,不能爲郡邑之慮,且爲侵占無已,怨讟朋興之致,旣有預爲後日新宮地,使之勿禁之意乎?其時文勢尙存,可覆而視也。然朝家政令,旣定之後,不能劃一遵守,其來已久,以此壬子折受,非指宮家而已,各衙門,亦多有之。庚申改紀之初,退廢之臣,一時登進,庶有作新之望,故諸大臣,首以壬子後折受革罷爲請,査問諸道,自廟堂啓請盡罷,而諸宮家,則多以別傳敎,乃存,各衙門,則受任之臣,各自堅持,廟堂之意,亦有所不申,其得罷者無多矣。未過一年半年之內,各其受任之臣,迭相出入於筵席,皆請復舊,故當初廟堂査罷者,悉歸虛套,朝令不一,國事無定,綱紀之解弛,人心之不服,至此而極矣。卽今人民繁殖,比之壬子年間,又不啻倍蓰,山峽之間,海澤之濱,寸土尺地,皆已起耕,實無一畝閑曠之處,事勢到此,則壬子事目,設令如聖敎,有勿禁新宮之明文,日奪民田之外,決無可餘之地,以此上今年諸道折受,不知其幾處,而邑民擊錚,道臣狀聞,臺諫論啓,不勝其紛紜。聖明,亦不思民人之呼冤,悉使還給,故徒致諸道騷擾之弊,而於義宮,亦無所利,此則下詢於戶曹判書柳尙運,可知其實狀矣。今後天祐宗社,螽斯有慶,本支繁衍,新宮無限,則未知朝家,將於何處何地,可以求得無限田畓,而不至於民田之見奪耶?然則無論壬子事目,勿禁新宮與否,決不可無變通之道,或依祖宗朝職田結數,以其出稅之米,劃給,如法典所載,而此若難行,則亦宜更思善處之道,至於折受之規,終不可仍行於日後,敢此不避煩瀆,縷縷仰達矣。上曰,不思善後之道,而折受之規,猝然革罷,則新設宮家,將不免狼狽,令廟堂講究善處之道,然後商議稟處,以爲變通之地,可也。
吏曹判書呂聖齊所啓,領府事金□□以湖南木花,殆至絶種,山郡大同作木,一半則捧留,一半則待秋許捧事,陳達。上曰,問于該廳,如未變通,依大臣所達,爲之可也事,傳敎矣。頃因道臣狀啓,自本廳回啓,以賑廳錢文,移送本道作木,則以米收捧,爲賑穀事定奪,蓋以木花極貴,難於作木,故有此變通,旣已分付,今無更爲可論之事矣,敢達。上曰,旣已變通,則不必疊爲分付矣。又所啓,因領府事金□□陳達,公洪道被災各邑大同,一半,特許退捧於秋成事,上曰,依爲之事,下敎矣,收米上納期限,已過,其中已納本廳八邑,未納各邑,亦必幾盡發船,只被災三十九邑,尤甚減二斗,之次減一斗,本廳需用,亦患難繼,卽今事勢,有難退捧於秋成,敢此仰達。上曰,此事,何如?領議政曰,公洪道大同上納,期限已過,至今退捧,誠有過時之慮,而大臣經過其地,想必知其事勢,有所仰達。且成命旣下,已過累日,必已流聞於本道,有司,以經費之難繼,還寢德音,則窮民,又有失望之歎,本廳所儲,如難繼用,則以頃年移送江都大同米取用,公洪被災各邑,則旣已裝載者,仍令上納,未發船者使之待秋退捧,似爲便當,卽以此分付該道,擧行,何如?上曰,退捧事,旣已下敎之後,不可中止,故予於該廳稟啓,亦爲持難矣。依大臣所啓,分付本道,可也。
院前啓,請洪川瑞石面於義宮折受處,依該曹回啓,還屬本縣事。請寢三司禁亂定日限數之令,更令廟堂相議處之事。宮庄折受之弊,其來已久,而未有甚於近日,識者之憂,固已久矣。頃日筵中諸臣,備陳交口力爭,而未蒙允許,臣等,竊不勝慨然之至。折受之規,始自壬辰兵燹之後,此蓋緣於人民盡劉,土地多曠,而有此擧也。目今生齒日蕃,民業漸艱,雖海濱深峽之地,實無寸土之可占,而宮庄折受,殆無虛月,其間差奴之出入生弊,文書之往復煩聽,固不勝言,而私田之侵奪,小民之怨咨,爲如何哉?今日田結之公私予奪,專以甲戌量案爲例,而甲戌,距今幾至五紀,則其疆理之盡闢,溝洫之無隙,不言可知,而不可以此田案爲準也,明矣。壬子定奪,初無新舊宮區別之事,而聖明,每以折受之規,一切革罷,則新宮家,無一所受爲慮,臣等,請以一事,證其不然也。卽今國儲蕩竭無餘,宗廟祭享之禮,百官供俸之費,俱患其不贍,而猶且蠲其常賦,減其正貢,思所以一分推惠之道,以殿下如傷之仁,胡忍不恤民隱,而奪民産,以作一時私恩之資哉?此而不革,則決無保民爲國之道,請依壬子受敎,今後折受,一切痛禁。壬子以後諸宮家各衙門,已折受有民弊處,令該道詳査啓聞,一倂革罷。答曰,勿煩。
傳曰,醫官權愈·李以楨,右議政處看病後,證情,卽爲書入。以上朝報
義禁府啓曰,趙弘璧議啓公事判付內,前日原情中,添入剩語,詆毁御史,罔有紀極,今日紀綱,雖曰解弛,身爲罪人,縱恣無忌,安敢乃爾?誠甚痛駭,別爲從重科斷事,下敎矣。取考律文,則官吏罵詈奉制命出使者,罪止杖一百,而弘璧本罪,則係是官穀那移,以杖一百流三千里,從重照入之意,敢啓。傳曰,知道。以上禁府謄錄
傳曰,今觀慶尙監司狀啓,以新差訓導·別差等,催促下送事,至煩廟堂稟處,其在事體,殊甚未安,此狀,下該曹。以上禮曹謄錄。
有政事。
吏批,以許煜爲鴻山縣監,趙儀徵爲獻納。
上在昌德宮。停常參·經筵。
自辰時至酉時,四方昏蒙若下塵。
禮曹正郞金尙夏·鄭逑等,賜額致祭事,同福地出去。
下直,咸陽郡守鄭堥。
謝恩,戶曹佐郞申銋,護軍安弼星。
大王大妃殿,藥房·政院·玉堂問安。答曰,知道。
大殿,政院·玉堂問安。答曰,知道。
藥房啓曰,伏未審夜來,聖體,若何?大王大妃殿證候,湯劑進御之後,抑有差效否乎?臣等,區區憂慮,敢來問安。答曰,知道。大王大妃殿證候,詳言于醫官矣。
政院啓曰,大司憲李秀彦陳疏,執義沈枰,掌令權持,持平柳成運呈辭,持平權尙夏在外,掌令金灝未肅拜,本府無行公之員,以監察茶時,事甚未安,除在外人員外,竝卽牌招察任,何如?傳曰,允。
昨日政院啓曰,今日肅拜單子呈院時,通禮院官員,初不來待,只令書員呈納,此乃前所未有之事,殊極駭然,其怠慢之習,不可不痛懲,而本院,則推考之外,無他請罪之規,請通禮院當該官員,從重推考。傳曰,事甚可駭,先罷後推。
罷推現告,引儀崔天璧。
機張儒生金邦翰上疏。大槪,竊效獻芹微誠,冒死投進,新纂周易集解三卷,以備睿資事。呈政院。政院啓曰,慶尙道機張儒生金邦翰,投進一疏,且進易解三卷,觀其冊子,程·朱註釋之外,間或別立己見,自成一冊,雖未詳其所論之果不違悖於經旨,而掇拾杜撰,大抵猥越,所當退却,而嶺外寒生,千里裹足,有此投進,實出獻芹之微誠,至於是非誠僞,聖學高明,自當鑑別,故敢此捧入矣。傳曰,知道。
機張生員金邦翰上疏。入啓。答曰,省疏具悉。所進冊子,雖未知果合於經旨,而蓋其草野愛君之誠,予用嘉之,可不留意焉?
領府事金□□請對入侍。
右議政李䎘三十八度呈辭。入啓。傳曰,安心調理。
謝恩,掌令金灝。
府前啓,請還收內官崔尙仰·朴斗卿等職牒還給之命事。請平安兵使李立身遞差事。新啓,槐院分館,爲新進出身之初程,若不趁時分隷,則未免有淹滯之歎,而頃者臺臣,以槐院揀擇之不精,論罷其時上博士·掌務官,請令改分館事,蒙允,則該院之官,宜卽擧行,公平選擇,俾無如前冗雜之弊,而本院諸官收敍牽復之後,互相推諉,踰時閱月,訖不奉承,怠慢之習,殊甚駭然,當該上博士·掌務官,請竝推考,從速分館。
院啓,請洪川瑞石面於義宮折受處,依該曹回啓,還屬本縣。請寢三司禁亂定日限數之令,更令廟堂商議處之。請壬子以後諸宮家各衙門折受處,令該道詳査啓聞,一體革罷。措語竝見上答曰,勿煩。
答府曰,不允。推考速令分館事,依啓。
禁府,楊選漢·宋道昌·洪汝俊,拿囚。啓。
領議政箚子。大槪,痰火昏暈之證,發作猝劇,調解未易,僚席皆空,推移無路,不可帶職養病,淹延時月,伏乞亟命遞改職名,以幸公私事。入啓。答曰,省箚具悉卿懇,勞瘁之餘,所患如此,予用慮念,從容調理,勿藥有喜,卿其安心勿辭,益加善攝。仍傳曰,遣御醫看病。
應敎金昌集上疏。大槪,冒陳危懇,冀蒙恩遞,俾得歸救父病事。入啓。答曰,省疏具悉。爾其勿辭,往省父病。
傳曰,領敦寧家,遣御醫持藥物看病。以上朝報
義禁府啓曰,以黃海監司啓本,刑曹粘目高陽郡守宋道昌,全羅監司啓本,刑曹粘目前萬戶洪汝俊等,移本府處置事,允下矣。宋道昌·洪汝俊,方待命於本府,卽爲拿囚之意,敢啓。傳曰,知道。以上禁府謄錄
上在昌德宮。停常參·經筵。
下直,慶尙左兵使崔雲瑞。
謝恩,咸鏡都事李三碩,鴻山縣監許煜,成均博士李行道。
都承旨宋奎濂初度呈辭。入啓。踏啓字。
大王大妃殿,藥房·政院·玉堂問安。答曰,知道。大殿,政院·玉堂問安。答曰,知道。
藥房啓曰,伏未審夜來,聖體,若何?大王大妃殿證候,與昨一樣乎?前劑入柴胡雙解散,當盡於昨日,必須詳知卽今證候,然後可以議定繼進之藥矣。臣等,不任憂慮,敢來問安。答曰,知道。大王大妃殿證候,比昨稍勝,不任喜幸矣。
備邊司啓目,粘連公洪監司狀啓云云,水使金益勳,以七十之年,素多疾病,今又添得新症,彌留至此,則其在公私,俱涉可慮,今姑改差,何如?啓依允。
禁府啓目,郡守宋道昌,前萬戶洪汝俊等元情云云,刑推,何如?啓除刑推議處。又啓目,縣監楊選漢元情云云,刑推,何如?啓姑停刑推覈處。又啓目,李松全刑問四次,不服,加刑,何如?啓除尋常各別嚴刑,期於得情。又啓目,韓億謙刑問五十七次,不服,加刑,何如?啓各別嚴刑得情。又啓目,前僉使韓榰議處云云,曾前或設或罷,皆不報知於兩營,則其所不服,亦循前例,元把間不緊設把,不過邊將輩,一時有定收稅之事,則減罷兩處,似無可罪之事,上裁,何如?啓分揀放送。
藥房再啓曰,卽伏見問安之批,且伏聞醫女等所傳之言,大王大妃殿證候,夜間則寢睡頗穩,朝來氣候,比昨淸快,脈度亦且調均,誠不勝喜幸,而但餘熱,尙未盡祛,時或有惡寒之候,此實外感後例證,諸醫等,以爲益氣養神湯,加柴胡一錢,黃連酒炒,連進三貼,更觀前頭證候,或繼進,或更議他藥,宜當云,此藥爲先劑入之意,敢啓。答曰,知道。
傳曰,七番內官金振文,當爲朝者都承旨宋奎濂初度呈辭,當爲出給,而與他呈辭,混同啓下,其矇不致察,甚矣。從重推考,呈辭還入,啓字爻周。
都承旨宋奎濂初度呈辭。給由。
禁府,金夢良拿囚。啓。
院前啓,請洪川瑞石面於義宮折受處,依該曹回啓,還屬本縣事。請寢三司禁亂定日限數之令,更令廟堂商議處之事。請壬子以後諸宮家各衙門折受處,令該道詳査啓聞,一體革罷事。入啓。答曰,勿煩。
以政院啓辭,傳曰,江襄監司權是經,先罷後推,其時當該承旨,從重推考。
禁府都事吳遂一,李師命押去後入來。
府前啓,請還收內官崔尙仰·朴斗卿等職牒還給之命事。請平安兵使李立身遞差事。措語竝上同入啓。答曰,勿煩。以上朝報
義禁府啓曰,罪人李松全,各別嚴刑事,判下矣。逐日刑推,已有成命,故臣等,來會本府,則月令醫員進告內,松全,已受嚴刑四次,而昨日受刑之後,杖毒甚盛,全廢水飮,方以相當藥物,救療云。連日嚴刑,則徑斃可慮,罪人不得輸情,亦係失刑,今日,則不得刑推,姑待其稍省人事,加刑之意,敢啓。傳曰,知道。以上禁府謄錄
禮曹啓曰,今此影幀模寫奉安後,有親行酌獻禮之擧,實是曠世之盛典,似當有告廟陳賀之節,而絶無可據文書,取考國朝榜目,則光海時,甲寅十一月二十日全州別試榜,小註曰,慶基殿太祖大王影幀,亂後移安寧邊,是年本殿成命,中使·承旨·禮曹參議,還安于本殿,承旨齎書題,設場于全州,收券上來,科次出榜云。又己未九月十八日水原·開城府別試榜,小註曰,永寧殿太祖影幀,奉先殿世祖影幀,亂後閪失,故移模上來,因國家多事,留住於水原·開城,以至經年,其年始遣中使·承旨·禮曹參議,奉來,竝安于奉慈殿,先於八月,設科於兩處,收券封來,科次出榜云。又考政院日記,則只有甲寅九月初九日,影幀,自西路過京城時,郊外祗迎,行親祭之語,及己未九月初八日,開城府·水原儒生製述科次之語,此外則小無現出處。甲己兩年,旣設科擧,則其爲告廟陳賀,必在其前,而猶無明白文字,只榜目下小註,兩影幀,亂後閪失,故移模上來云者,實涉可疑。旣曰閪失,則未知移模於何處,如此莫重之禮,不可不詳細考出後,擧行,卽遣春秋館堂上郞廳,進去江華史閣,詳考實錄以來,何如?傳曰,依啓。以上禮曹謄錄
上在昌德宮。停常參·經筵。
下直,巨濟縣令金大器,務安縣監朴萬鼎,保寧縣監吳命老。
謝恩,獻納趙□□。
京畿監司書目,坡州呈,以左議政趙師錫上疏上送事。啓。傳曰,遣承旨敦諭。
公洪監司書目,全義呈,以吏曹參判李翔病重,上去不得事。啓。傳曰,卿勿固辭。從速上來察職事,回諭。
大王大妃殿,藥房問安。答曰,知道。政院·玉堂問安。答曰,勿爲問安。大殿,政院·玉堂問安。答曰,知道。
藥房啓曰,伏未審夜來,聖體,若何?大王大妃殿證候,更無漸勝之效乎?寢睡水刺亦何如?臣等,不任憂慮,敢來問安。答曰,知道。大王大妃殿證候,已言于醫女矣。
平安監司書目,臣之病勢,一向危重,冒萬死更陳實狀,冀蒙恩遞,以便公私事,上疏上送事。答曰,省疏具悉。已諭於前後疏批矣。卿勿固辭,調理察職。
都承旨宋奎濂再度呈辭。入啓。加給由。
府前啓,請還收內官崔尙仰·朴斗卿等職牒還給之命事。請平安兵使李立身遞差事。措語竝上同入啓。答曰,勿煩。
大司諫李奎齡初度呈辭。再呈入啓。給由。
正言金洪福避嫌。大槪,臣前忝本職時,以前僉使鄭后亮罷職事,有所論啓矣。卽聞其曲折,則其時廟堂分付之事,帥臣擧行之由,文書具在,至有目覩,而道其詳者,臣之當初所論,蓋憑流聞之說,而今其實狀,與啓辭若是爽甚,臣之論人不審之失,有難自免,何可以其人微事往,而不自引以爲咎乎?誠不敢晏然仍冒於言地,請遞事。入啓。答曰,勿辭。退待物論。
院前啓,請洪川瑞石面於義宮折受處,依該曹回啓,還屬本縣事。請寢三司禁亂定日限數之令,更令廟堂商議處之事。請壬子以後諸宮家各衙門折受處,令諸道詳査啓聞,一體革罷事。措辭竝上同新啓,引嫌而退,事在久遠,且非創論,未詳委折,不必深嫌,請正言金洪福出仕。以上朝報
上在昌德宮。停常參·經筵。
下直,樂安縣監崔容之,梨津萬戶金九錫。
自午時至申時,日暈。夜五更,月暈回木星。
判尹沈梓上疏。大槪,敢陳病重實狀,乞遞本職兼帶,以幸公私事。入啓。答曰,省疏具悉。卿其勿辭,調理察職。
藥房啓曰,伏未審夜來,聖體,若何?大王大妃殿證候,與昨,何如?劑入益氣養神湯,連日進御否乎?臣等,不任憂慮,敢來問安。答曰,知道。大王大妃殿證候,已言于醫女,惡寒之候,昨日,則不爲發作,湯劑連日進御矣。
大王大妃殿,藥房問安。答曰,知道。
大司諫李奎齡再度呈辭。入啓。加給由。
都承旨宋奎濂三度呈辭。入啓。遞差。
禁府啓目,前府使金夢良元情云云,傳旨內辭緣,泛稱遲晩,刑推得情,何如?啓姑停刑推議處。又啓目,趙汝璋査覈云云,欺罔納招之狀,尤極痛駭,刑推得情,何如?啓依允。
吏曹啓曰,承旨有闕,政事,取稟。傳曰,明日爲之。
司憲府照目,前濟州牧使李尙矣,年例進上馬八匹,事體自別,在前,必以純色馬封進,而今番,則其中,以雜馬苟充封進,極爲可駭,罪決杖一百,告身盡行追奪,私罪。啓功減一等。
院前啓,請洪川瑞石面於義宮折受處,依該曹回啓,還屬本縣事。請寢三司禁亂定日限數之令,更令廟堂商議處之事。請壬子以後,諸宮家各衙門折受處,令該道詳査啓聞,一體革罷事。措語竝上同入啓。答曰,勿煩。
府前啓,請還收內官崔尙仰·朴斗卿等職牒還給之命事。請平安兵使李立身遞差事。措語竝上同新啓,陽智縣監宋掞,處事躁妄,政不成樣,怪駭之擧,不一而足,使客之經過者,守宰之爲隣者,作一笑囮,人言藉藉,傳播未已,至於猾吏弄奸,而昏不致察,窮民告飢,而全無惕念,一境之內,有若無守,荒歲字牧之任,決不可付諸如此之人,陽智縣監宋掞,請命罷職。司贍主簿安㙫,地甚卑微,性且麤戾,因緣蹊逕,濫齒仕籍,曾爲邑宰,到處見敗,人皆唾鄙,至今未已,而意外收拾,物情爲駭,不可以其微末而置之,司贍主簿安㙫,請命汰去。答曰,不允。宋掞事,風聞未必盡信,更加詳察處之。
假注書成任服制,代李寅燁。
直講沈撥,文臣朔試射時,稱病不進,依承傳罷職。
同副承旨姜鋧書啓,臣承命馳往于坡州蘿溪村左議政趙師錫所住處,敦諭聖旨,則以爲卽者代言之臣,承命遠臨,敦諭聖旨,反復開釋,縷縷備至,伏地莊誦,感涕先零,臣雖無狀,豈不知異數之荐疊,分義之未安?亦豈不知鼎席之殆空,機務之多滯?而第臣卽今所患,已至癃廢之域,決無趨承明命,陳力供職之望,而每以賤陋之疾,仰瀆於宸嚴之下,亦有所不敢,雖不得一一詳陳,顧玆職名之未解,又添心上之一疾,此職未解,則此心終難安矣。心難安,則此病亦難愈矣。設令臣,初無情迹之臲卼,病勢至此,恐難保其復爲完人,分甘廢棄,永違淸朝,瞻望雲闕,撫躬怜悼,當俟眩氣少間,更具一疏,悉暴危悃云矣,敢啓。傳曰,知道。以上朝報
戶曹啓曰,振武功臣錦南君鄭忠信,賜牌田畓,尙未準受矣。黃海道黃州牧數外官屯田一結七負八束,自本家望呈願受,依其願折給,何如?傳曰,允。以上戶曹謄錄
上在昌德宮。停常參·經筵。
同春秋尹趾善,奉敎沈季良,實錄考出事,江華府出去。
謝恩,校理黃欽。
下直,濬源殿參奉尹世遇。
大司諫李奎齡三度呈辭。入啓。遞差。
左尹李端錫初度呈辭。入啓。給由。
大王大妃殿,藥房問安。答曰,知道。
藥房啓曰,伏未審夜來,聖體,若何?大王大妃殿證候,抑有差減之勢耶?前劑入益氣養神湯,當盡於昨日,此藥,或不無其效,諸醫等,以爲加進數三貼,宜當云,三貼,更爲劑入,何如?臣等,不任憂慮,敢來問安,竝此仰稟。答曰,知道。大王大妃殿證候,已言于醫女,湯藥,加劑以入。
江襄監司書目,道內各邑農事雨澤,及三月十三日夜下雹,同月廾一日,狂風大作,秋耕兩麥,春牟·耳麥,爲風損傷,民事極爲可慮,緣由事。
吏曹,弘文錄,崔錫恒。啓。
謝恩,修撰宋相琦。
成均博士權聖大,奴婢推刷後入來。
司諫李□□上疏。大槪,敢陳私情,乞蒙恩遞,俾得歸護母病事。入啓。答曰,省疏具悉。爾其勿辭,往救母病。
院啓,請洪川瑞石面於義宮折受處,依該曹回啓,還屬本縣事。請寢三司禁亂定日限數之令,更令廟堂,商議處之事。請壬子以後諸宮家各衙門折受處,令諸道詳査啓聞,一體革罷事。入啓。措辭竝上同答曰,勿煩。
府啓,請還收內官崔尙仰·朴斗卿等職牒還給之命事。請平安兵使李立身遞差事。措辭竝上同陽智縣監宋掞,性本嗜酒,政不成樣,駭異之擧,不一而足,使客之過經者,守宰之爲隣者,作一笑資,人言藉藉,傳播未已,至於猾吏弄奸,而昏不致察,窮民告飢,而全無惕念,一境之內,有若無守,畿甸至近之異於遠外,實非泛然風聞之比,別無更加詳察之事,荒歲字牧之任,決不可付諸如此之人,陽智縣監宋掞,請命罷職。司贍主簿安㙫,請命汰去。措辭見上答曰,不允。汰去事,依啓。以上朝報
禮曹啓曰,以光海時甲寅己未兩年實錄考出事,春秋館堂上郞廳,今方下去江華府矣。且伏聞世祖大王影幀,閪失於丁丑之亂,有人拾得於江都,啓達陪來,今〈奉〉安于南別殿之故,招問其人,則果爲的實,或云太祖大王影幀,亦嘗奉安于南別殿,而亦爲閪失於此時云,而旣無文籍,有不可信,仁祖朝丁丑正月以後,四五月實錄,亦令一時考來,何如?傳曰,允。以上禮曹謄錄
有政事。
吏批,以任翊元爲承文博士,柳聖和爲同福縣監,鄭沇爲軍器僉正,朴世燋爲司成,李頤命爲戶曹參議,金萬吉爲江襄監司,宋相琦爲修撰,李畬爲大司諫,李志傑爲盈德縣令,任相元爲都承旨,李胤岳爲內贍主簿,鄭祥龍爲監察,沈廷耆爲引儀,南弼星爲司僕正,崔援爲直講,金萬埰爲濟用正,李泰龜爲掌樂正,崔啓翁爲自如察訪,金宇梁爲工曹佐郞,姜世龜爲承旨,柳之發爲兵曹參知,崔奎瑞爲兵曹參議,韓順謙爲學正。
上在昌德宮。停常參·經筵。
謝恩,軍器僉正鄭沇。
大王大妃殿,藥房問安。答曰,知道。
藥房啓曰,伏未審夜來,聖體,若何?大王大妃殿證候,姑無加減乎?臣等,不勝憂慮之至,敢來問安。答曰,知道。大王大妃殿證候,詳言于醫女矣。
工曹參議李堥,廣州地加土呈辭。入啓。給由。
禁府啓目,趙汝璋,刑問一次,不服,加刑得情,何如?啓依允。又啓目,韓億謙刑問五十八次,不服,加刑得情,何如?啓各別嚴刑得情。又啓目,李松全刑問五次不服,加刑得情,何如?啓除尋常各別嚴刑,期於得情。又啓目,前郡守趙弘璧稟處云云,□□旣有文書,而隱結所捧米太,三倉剩穀取下官廳之後,公用私用,俱無文書可據之迹,雖不可斷以入己之律,不爲正支那移出納之罪,在所難免,以此照律,何如?啓依允。前日原情中,添入剩語,詆毁御史,罔有紀極,今日紀綱解弛,身爲罪人,縱恣無忌,安敢乃爾誠甚痛駭,別爲從重科斷。又啓目,高陽郡守宋道昌矣,指路監官所報內,一馬場之外,有一小船,出沒波濤云,則沈江居民等,依事目捉來,憑問虛實,所不可已,張壬戌呈狀,雖在累日之後,旣已來告於本官,且知其稅船致敗,人命渰死,則亦當依事目,不計昏夕,親往摘奸,而乃以馳報營門,分付沈民,爲塞責之地,違越事目之罪,在所難免,以此照律,罪決杖一百,告身盡行追奪,私罪。啓功減一等。
院前啓,請洪川瑞石面於義宮折受處,依該曹回啓,還屬本縣事。請寢三司禁亂定日限數之令,更令廟堂商議處之事。請壬子以後,諸宮家各衙門折受處,令該道詳査啓聞,一體革罷事。入啓。措辭上同答曰,勿煩。
府前啓,請還收內官崔尙仰·朴斗卿等職牒還給之命事。請平安兵使李立身遞差事。陽智縣監宋掞,請命罷職事。措辭竝上同永興府使鄭弘佐,性本苛酷,政多煩急,催糴所囚,元非重罪,而刑杖太濫,致殞人命,其他殘虐之擧,亦及於獵魚網鷹之民,民不堪苦,怨聲載路,且蠱惑邑婢,所言是聽,貽害之端,難以殫擧,如此貪虐不法之人,不可仍畀字牧之任,永與府使鄭弘佐,請命罷職不敍。答曰,不允。末端事,風聞不必取信,更加詳察處之。
右議政箚子。大槪,受國厚恩,終無所報,臨死進言,以冀垂察事。入啓。答曰,省卿箚辭,誡誨殊切,令人不覺感愴,予雖不敏,可不留心而服膺焉?卿之疾病,雖出於積瘁之餘,從容調理,神明所相,勿藥有喜,卿其安心善攝,以副予望。仍傳曰,遣史官傳諭。以上朝報
上在昌德宮。停常參·經筵。
謝恩,司僕正南弼星,工曹佐郞金宇梁,引儀沈廷耆,同福縣監柳聖和,盈德縣監李志傑。
禁府,韓原副正樞,拿囚。啓。
左尹李端錫再度呈辭。入啓。加給由。
藥房啓曰,連日下雨,日候不佳,伏未審聖體,若何?大王大妃殿證候,夜來加減,何如?臣等,倍切憂慮之至,敢來問安。答曰,知道。大王大妃殿證候,連進湯劑,別無顯效,倍切憂悶矣。
謝恩,都承旨任相元。
中殿誕日,大王大妃殿·大殿,政院·玉堂問安。答曰,知道。中殿,政院·玉堂·二品以上·六曹問安。答曰,知道。
大王大妃殿,藥房問安。答曰,知道。
政院啓曰,今日賓廳引見時,兩司,當爲來待,而大司諫李奎齡未肅拜,司諫李□□受由在外,獻納趙□□,正言金洪福·林渙,呈辭,無來待之員,未肅拜呈告人員,竝卽牌招,以爲推移入侍之地,何如?傳曰,允。
同副承旨姜鋧,公州地掃墳呈辭。入啓。給由。
藥房再啓曰,大王大妃殿證候,初因外感和解之後,惡寒之候,發作無常,彌留至今,水刺一向厭進,脈度亦有結滯之時,誠不勝悶慮之至,與諸醫等商議,則皆以爲此是脾胃虛弱,元氣不足,痰熱挾感,以致如此。柴胡六君子湯元方,去枳殼·人蔘,倍入黃芩,陳皮減五分,柴胡減半,加白芍藥炒一錢,竹茹七分,連進三貼,而兼進蔘笭茶,宜當云,此藥各三貼,卽爲劑入之意,敢啓。答曰,知道。
傳曰,大臣·備局堂上,引見。
藥房口傳啓曰,大王大妃殿證候,一向彌留,臣等之退在,極涉悶鬱,自今日直宿醫官中,可與議藥者,亦爲別直,何如?傳曰,依爲之。
正言金洪福啓曰,頃臣以前論鄭后亮失實之嫌,據實自列,處置出仕,大是例外,臣私義之悚蹙,難安,固不須煩縷,而物議頗騰,大以爲訝,臣於此,顧安得晏然而已乎?夫臺閣論議,雖許以風聞,而若其言事之不誠,劾人之無實,乃是失體之大者,其使知過不改,遂非如初則已,今旣知其爽實,引以爲嫌,則强爲之說,必請出仕,臣誠未曉其故也。在久遠非創論,謂無可嫌者,抑又有不然焉。錯認久遠之事,循襲他人之論,恐是乖當之甚者,以此爲辭,亦恐其艱難做得也。臣今有嫌□遞,情勢狼狽,方將自訟之不暇,責□處置之官,殊不免多事,而此皆涉於臣進退之勢,嫌碍之端,故不得不復此瀆擾,此尤臣之罪也。只臣屢有狗馬賤疾,尋單請急,見阻政院,一味危縮,恭俟處分矣,今於嚴召之下,不敢不冒顔承牌,而揆分思義,終有所不可仍冒者,請命遞斥臣職。答曰,勿辭。退待物論。
今日引見時,領敦寧府事金□□,左議政趙師錫處,遣承旨敦諭,仍與偕來事,榻前下敎。
大王大妃殿·大殿,政院·玉堂·二品以上·六曹問安。答曰,知道。
中殿,政院·玉堂問安。答曰,知道。
正言林渙啓曰,臣卽伏見正言金洪福避辭,臣不勝瞿然之至。夫金洪福之論鄭后亮事,乃引向時討罪之語,不是今日新創之論,則設有所失,元非大段,故頃者處置,敢請出仕矣。今者再避,張皇辭說,大加非斥,至以物議頗騰,大以爲訝爲辭,則臣之處置乖當之失,無所逃矣。何敢一刻仍冒於臺席乎?請命遞斥臣職。答曰,勿辭。退待物論。以上朝報
兵曹啓曰,平安兵使有闕,依近例令備邊司議薦,何如?傳曰,允。
引見入侍時,刑曹判書徐文重所啓,前日定奪湖南營米三萬石,使之上納江都,而一萬石,則本道請以來年上納,一萬石,則戶曹經費不足,請爲取用,而以錢布計價,送于常平廳,使之換米,輸償於江都矣。今則湖南丁卯條田稅,及丙寅捧留田稅,皆已上納,戶曹用度,不至匱乏,而常平廳,則受價換償於江都,事多難便,湖南營米二萬石,依前定奪,使之竝爲直納於江都,何如?領議政南九萬曰,湖南營米移送江都三萬石內,戶曹請用一萬石者,本爲經費之難繼,而戶曹時存之數,若不至於匱乏,則本不當爲此移易相換之事。且常平廳,若以沿海所儲之米,使之輸送江都,則斛量之際,必有欠縮加納之弊,似聞營米輸送江都時,則本數一萬石外,監司,自備加送六七百石,俾充其數,而猶慮不足云。若以常平米輸送,則欠縮加納之數,他無出處,必當竝徵於民間,其弊亦不可不慮,湖南營米,依當初定奪,使之盡數輸送於江都,而戶曹,直以所儲錢布,計用於雜上下,則彼此皆無難處之端,戶曹·常平廳及江都·湖南,竝以分付,何如?上曰,依爲之。以上戶曹謄錄
上在昌德宮。停常參·經筵。
下直,興陽縣監洪贊元。
謝恩,護軍李奎齡·李善溥,司成朴世儁,直講崔援,學正韓順謙,承文博士南至薰,副正字趙泰采。
去夜,藥房口傳啓曰,伏聞醫女所傳之言,則大王大妃殿,寒熱之候,比昨日頻頻發作,伏不勝憂慮之至。諸醫等,以爲水刺,一向厭進,當用人蔘粟米飮云,自此卽爲煎入,而臣等所處稍遠,未能數聞證候,自明日移處北所之意,敢啓。傳曰,依爲之。
大王大妃殿·大殿,政院·玉堂·二品以上·六曹·大司憲問安。答曰,知道。
大王大妃殿,藥房問安。答曰,知道。
中殿,藥房·政院·玉堂問安。答曰,知道。
藥房啓曰,伏未審夜來聖體,若何,大王大妃殿證候,昨日則連有寒縮之候,氣候及寢睡,何如?臣等,終宵憂慮,敢此問安。答曰,知道。大王大妃殿證候,與昨一樣矣。
昨日引見時,掌令權持所啓,請還收內官崔尙仰·朴斗卿等職牒還給之命事。措語上同上曰,勿煩。平安兵使李立身,請命遞差。措語上同上曰,立身,曾經兩道閫帥,旣有治績,廟堂諸臣,知其可合而議薦,故不之允從矣。臺臣爭執,旣如此,西閫重任,亦不可久曠,今姑改差。又所啓,陽智縣監宋掞,請命罷職。措語上同上曰,先罷後推。又所啓,永興府使鄭弘佐,請命罷職不敍。措語上同上曰,已諭,毋煩。
獻納趙儀徵所啓,請洪川瑞石面,於義宮折受處,依該曹回啓,還屬本縣。措語上同上曰,淑敬公主房折受處,還屬本縣云,而考之政院日記,旣不載錄,只以本縣文書,有難憑准,故不之允從矣。臺臣爭執如此,依啓。又所啓,請寢三司禁亂定日限數之令,更令廟堂商議處之事。措語上同上曰,亟停勿煩。又所啓,請壬子以後諸宮家各衙門折受處,令諸道詳査啓聞,一體革罷事。措語上同上曰,諸宮家,旣已折受處,則仍存,而諸上司各衙門·各軍門折受處,已令査出啓聞矣,勿煩。又所啓,城門守軍,事係重大,故必以元軍丁壯定送,意有所在,而今聞重臣所達之言,則崇禮·西小兩門之軍,多以兒弱定送,事甚疎抛云。曹司衛將,旣以此被推,則兵曹,亦難免不察之失,請兵曹當該堂·郞,推考,兩門部將,汰去。上曰,依啓。門部將,似無可罪之事,分軍部將,遞差。
江襄監司金萬吉上疏。大槪,新授藩臬之任,決難承當,乞賜遞免,以重官方,以安私分事。入啓。答曰,省疏具悉。卿其勿辭,速往欽哉。
藥房口傳啓曰,大王大妃殿,水刺厭進,與前一樣云,人蔘粟米飮,當連續煎入,自內勸進,而湯劑,亦自藥房煎入,何如?且前日議藥士夫中,昌城君,則宿患風病沈痼,右手不能運用,坐臥須人,旣難入來,南陽府使李國憲,昨纔分付,使之上來,而聞國憲,亦有重病,未易起動云。慶尙道龍宮居進士全五福,術業頗精,故曾已啓達,付軍職矣。分付慶尙監司,使之給馬,罔夜上送,以爲同參議藥之地,宜當,竝此仰達。傳曰,竝依爲之。
吏曹啓曰,守令有闕,政事,取稟。傳曰,口傳差出。
廣州留守書目,兵曹參議柳之發,辭職上疏上送事。啓。答曰,省疏具悉。爾其勿辭,從速上來察職。
吏曹口傳政事,高陽郡守洪受湸,陽智縣監李昌稷。
院前啓,請寢三司禁亂限日定數之令,更令廟堂,商議處之事。措辭上同新啓,竝引嫌而退。所論,雖出於襲舊,而旣曰爽實,深自引嫌,則揆以臺體,勢難仍在,處置,當觀其原避,而强爲辭說,必請出仕,則物議之來,固所難免。請正言金洪福·林渙,竝遞差。前啓,壬子以後折受革罷事,及兩門部將汰去事,停啓。
執義沈枰啓曰,庸駑如臣,荐叨言地,冥行妄走,自取躓跋,引咎丐免之辭,反遭譏詆,被斥自列之避,乃見阻却,進退路窮,情勢愈蹙,到此地頭,惟有速解職名,以謝公議而已。或疏或單,誠非獲已,而不意旣徹之告,遽有還給之命,臣於此,一倍震悚,無以自措也。臣之難冒之端,雖不敢一二瀆陳,揆以廉義,終不可隱默苟蹲,重貽臺閣之羞。且臣於金洪福之避辭,尤有瞿然不安者。曾於前秋待罪諫職時,本院,有鄭后亮衛將論削之啓,臣亦聯名進參,而其罪案肯綮,專在於私操一款,此事之果爲爽實,臣未及有聞,而今者,諫臣之避,至出廟堂□人有目覩其文書,其言,不翅丁寧,則論人不審之失,臣亦有之,安敢以時日稍久,獨自晏然乎?諫臣之初避也,臣亦當自劾,而旣以事非創論,旋卽出仕,則立落已定之後,紛紜引避,恐或徒爲瀆擾之歸,未免淺默至今矣。今因其再次引嫌,始爲緩緩來避,所失亦大矣。以此以彼,俱難仍冒臺席,請命遞斥臣職。答曰,勿辭。退待物論。
答院曰,不允。處置〈事〉依啓。
府啓,請還收內官崔尙仰·朴斗卿等職牒還給之命事。措語上同請永興府使鄭弘佐,罷職不敍事。措辭上同新啓,引嫌而退,情勢,如何?姑舍勿論,旣參其啓,而罪案爽實,則揆以臺體,勢難在職,請執義沈枰遞差。
藥房再啓曰,伏聞醫女等所傳之言,大王大妃殿昨日惡寒之候,三度發作,夜間熱候,比前倍加,達曉不得寢睡,伏不勝悶慮之至。卽與諸醫等商議,則皆以爲陽氣鬱遏於脾土之中,不得升散,致有寒熱之證,醫方,以爲火鬱□之宜用升陽散火湯,此藥加地骨皮□錢,薄荷五分,連進三貼,宜當云,前劑入柴胡六君子湯,及蔘苓茶,姑爲停止,此藥三貼,爲先劑入之意,敢啓。傳曰,知道。
答府曰,不允。處置事,依啓。
吏曹啓曰,臺諫有闕,政事,取稟。傳曰,明日爲之。以上朝報
備邊司啓曰,公洪道貢津·楊津兩處義倉米,及安興軍餉米,道內各邑移轉受去之後,累年延拖,不爲還納於本倉,多有終至於指徵無處之歸者。故上年秋,分付本道,使沒數輸納於本倉,而各邑,因循弊習,其不還納者亦多,故已因道臣狀啓,分輕重論罪,而其已納之米,道臣,繼請傾庫分給於各邑,且請切勿移轉於他道,事體所在,殊涉不當,防塞不許矣。今聞本道被災,尤甚諸處,饑饉方甚,正當付種之節,種糧亦甚艱乏云,多少間,若有分給,則此時,似不可失。安興軍餉米及貢津倉米,則令本道從時存數折半出給,楊津倉米,則江襄·京畿兩道,已爲移給三千石,時遺在,想必無多,折半之數,似不足爲傍近邑救急之資,使之除出時存三分之二分給,而自本道參量各邑被災之輕重,事勢之緩急,從多少均分之意,論理分付,何如?答曰,允。以上備局謄錄
有政事。
以李厚芳爲延豐縣監。
上在昌德宮,停常參·經筵。
謝恩,護軍申翼相·趙璋,承文博士任翊元,內贍主簿李胤岳,中學敎授梁聖揆。
下直,黃澗縣監李玄年。
左尹李端錫三度呈辭。入啓。遞差。
藥房啓曰,伏未審夜來聖體,若何,大王大妃殿證候,亦復何如?寢睡及所進,比昨或有差勝之效乎?臣等,不勝憂慮之至,敢此問安。答曰,知道。大王大妃殿證候,已言于醫女,寢睡比昨稍勝矣。
大王大妃殿,藥房問安。答曰,知道。政院·玉堂·二品以上·六曹·大司憲問安。答曰,知道。勿爲問安。
大殿,政院·玉堂·二品以上·六曹·大司憲問安。答曰,知道。
中殿,藥房·政院·玉堂問安。答曰,知道。
今二十三日引見時,刑曹判書徐文重所啓,凡今百隷怠慢,不遵法令,久矣。以臣所見者言之,今曉,以私事出往南大門,則罷漏已久,猶未開鑰,轉從西小門而出,兩門軍士,皆以兒弱派定,西小〈門〉軍,則八名之中,兒弱至於六名,趁未開門,未必不由於此,城門守直,事體重大,而皆以兒弱充定,亦甚不當矣。當該分軍曹司衛將,推考,令兵曹申飭,以丁壯派送事,分付,何如?上曰,依爲之。
同副承旨姜鋧,領敦寧府事金□□不得上去事,狀啓,傳曰,卽今病勢如此,則一向强迫,亦非待大臣之道,更加調攝,俟得少間,卽速登途,毋孤日夕思想之望事,更爲傳諭後上來。
左副承旨李玄錫,左議政不得上去事,狀啓,傳曰,卿之宿患之沈綿,予非不知,而此非朝夕委頓之比,矧玆縷縷敦勉,實出肝膈之至懇,則其不可一向邁邁,若是其恝然也,決矣。卿其須體此意,安心從速登途,毋孤日夕思想之望事,更爲傳諭,必與偕來。
掌令權恒啓曰,自古正朝廷明好惡之道,莫先於遠憸小,而行副護軍李選,本以刻酷之性,濟以私邪之行,立朝行己,無一善狀,狼毒不韙之事,難以毛擧,而取其尤甚可駭者言之,則向來金煥等,請鞫之論,兩司相持,閱累歲而未停,其爲一國公共之議,可知矣。當初煥等之事,原其根抵,實由於金益勳,而選,以益勳之甥姪,身居臺職,不避嫌疑,肆然營救,無復顧忌,媢嫉言者,如報私讐,及秉銓地,恣行胸臆,排擯異己,沮遏公議,與奪通塞,一任好惡。至於曩日問備銓官之啓,亦可見傾軋不正之態,而聖明,亦已洞燭無餘,則近來朝著之睽乖,士林之携貳,專由於此人之壞弄,而其莅外而侵漁有謗,居家而簠簋不飾,亦有所不暇論者矣。若不顯斥此,振肅朝綱,則將無以做寅協之美,而致和靖之福,故臣以此意,簡問於同僚,欲爲劾正之地,而僚議參差,竟未歸一,此無非如臣痩劣,冒居言地,不能見重於僚席之致,何可一刻仍冒於臺席乎?請命遞斥臣職。答曰,勿辭。退待物論。
持平柳□□啓曰,朝者同僚,以行副護軍李選論罪事,送簡於臣,夫選之刻愎偏邪,貪黷縱恣,媢嫉正論,壞亂朝著,爲護私親,仇視士類之狀,苟非灰心滅智之人,孰不知之,而僚席之所欲論者,自是峻發之公議,故卽書謹悉以送矣。今者同僚,以他僚論議之參差,至於引避,痩劣見輕,臣亦無異同,何可一刻仍冒於言地乎?請命遞斥臣職。答曰,勿辭。退待物論。
院前啓,請寢三司禁亂定日限數之令,更令廟堂商議處之事。入啓。答曰,勿煩。
掌令金□□啓曰,朝者同僚發簡,卽行副護軍李選削黜事也。觀其措語,則誠有所不可襲者,其曰,刻酷私邪,狼毒不韙云者,直驅而擠之於無狀小人之科,其曰,恣行胸臆,排擯異己,傾軋不正云者,亦未免爲抑勒求罪之歸。至於金煥事,其時論議之參差者,不獨選一人而已,則以意見不同,援引古事,引避見遞者,有何營救之事耶?李選之立朝行身,凡幾年所,莅任居家,未聞有貪黷不廉之誚,則其所謂侵漁簠簋等說,臣亦未知其何所指而言也。大凡臺閣彈劾之規,必據其實狀而論之,然後方可合於言事之體,而人心可服矣。此則不然,論人則刻毒憸邪等語,滿紙狼藉,而實無一毫之近似,擧其事,則縱恣壞弄之罪,無非極律,而亦無一事之模捉,以此罪人,人孰信之?噫,朝論岐貳,抑揚太偏,人情鬱抑,氣象不佳,當此之時,不思所以調和靖定之道,而務爲此乘機揣陷之論,此豈淸朝美事,而國家之福乎?臣之意見如此,決不可苟然隨參,請命遞斥臣職。
大司憲李□□啓曰,朝者,掌令權□以行副護軍李選削黜事,簡問於諸僚,持平柳□□,旣書謹悉,而其所臚列罪目,乃是粧出一箇別樣奸□人物,無一彷彿於選者,臣以不可從之意,答送矣。權□意,以此引避,臣不勝歎訝焉。李選之立朝,今已二十餘年,行身本末,國人所知,而就其條列者而言之,金煥請鞫之時,選以意見不同,援引仁祖朝故事,引避見遞,其時,以煥事,論議不齊,耆舊大臣之中,亦有元無可罪之論,何獨於選,謂之營救,而所謂媢嫉言者,如報私讐云者,亦未知嫉何人而報之以何事耶?至於問備銓官之啓,亦可見傾軋不正之態云者,似指丁卯正月間事也。其時持平金鎭圭,以柳□□尊稱尹拯,極其肆然,而冒陞六品之後,銓官,以柳□□汲汲援於淸望,且以擬李東郁於憲職,被斥於儒疏,以毁公議之李日翼,旋擬正職,被推於大臣,而不爲力辭,旋卽行公,請推銓官,選以長官,參□此論,蓋出於尊儒賢明是非之意,有何傾軋不正之事乎?其所謂與奪通塞,一任好惡,恣行胸臆,排擯異己云者,亦未知指何事,而昔年間奉朝賀臣宋,因臺疏避辭,不敢還朝,自東峽徑歸,時議,怒選之移書勸歸,大加詆斥,權恒,以其時臺諫,醜辱選特甚,無復倫理,其後權恒,以此見塞於淸望,而逮選在銓曹,復擬於臺職,以此觀之,雖謂之不念私怨,可也。與奪通塞,一任好惡,恣行胸臆,排擯異己云者,果有近□乎?至於侵漁簠簋等說,固是陷人之罟穽,而今選,則簡約儉素,同朝之所共知,臣未聞有一毫疑似於云云者矣。彼權恒等,苟知選貪黷之實,則何不言莅外有某事,居家有某事耶?凡論人之道,將明白指論,使被罪者無辭,觀聽者無惑,而今乃以一二句語,黷黮加之於無罪之人,欲以汚衊其身,箝制人口,此果出於公心乎?噫,朝著之睽乖,士林之携貳,豈由於他哉?論人而或涉於私,則人心不服,人心不服,則論議岐貳,論議岐貳,則不言是非,而謂之睽乖,臣恐權恒,爲此言,非謂選,乃其自道者也,權恒之與選交惡,其來已久矣。柳□□之被斥於選,亦非一事,而今者權恒倡之,柳□□和之,而自謂公論,人孰信之?大槪臺閣之臣,惟將秉心以公,論事以實,而今則不然,直以無形像難模捉之言,直驅之於無狀小人,貪汚麤鄙,專擅誤國之科,豈意淸朝臺閣之上,乃有此擧措也。時論所在,禍福難判,於從違傾軋之論,決不可忍恥而隨參,請命遞斥臣職。答曰,勿辭。退待物論。
奉化幼學黃廷良上疏。大槪,應旨進言,請以仁義爲治國之本,以愼刑輕徭,量□軍布,廣索隱逸,爲方今之務,上答天譴,下慰民情事。入啓。答曰,省疏具悉。憂愛進言之誠,予用嘉尙,可不體念焉?可以議處事,令該曹稟處。以上朝報
戶曹啓曰,卽接廣興倉所報,則來五月朔頒料次,倉官進去于大臣家,請受祿牌,則右議政李䎘,以爲病勢極重,不敢受料,祿牌不爲出給,行判中樞府事李□□,方在江村,病勢極重,無計趨朝,不敢受料,祿牌不爲出給云。係是大臣祿俸,何以爲之?敢稟。傳曰,竝令倉官輸送。以上戶曹謄錄
上在昌德宮。停常參·經筵。
謝恩,掌樂正李泰龜。
大王大妃殿,藥房問安。答曰,知道。
藥房啓曰,伏未審聖體,若何?大王大妃殿證候,昨日則寒熱之候,更不發作,而夜來寢睡,何如?臣等,不勝憂慮,敢此問安。
今廾三日引見時,領議政南九萬所啓,頃日引見時,諸宮家折受之代,有令廟堂講究稟處之命,臣退與諸臣相議,則折受,旣非祖宗朝典章,且有先朝壬子禁令,旣不可仍行,而卽今事勢,則雖欲行之,片土無閑,自奪民田之外,終無可得之處,亦不可不有所變通,大典職田之規,大君二百二十五結,王子一百八十結,公·翁主,從尉之品計給,乃是法典所載,而顯宗朝癸卯年,大君四百結,王子·君·翁主二百五十結,定限免稅,亦有受敎矣。祖宗法典,雖當遵守,先朝定式,亦難減數,今姑以癸卯受敎爲限,計其結數劃給,田稅·大同收米,則四百結所捧,當爲四百六七十石,使宮家,依此數受於戶曹·宣惠廳,此外啓下折受及私田免稅等事,竝皆革罷,則有司經費,雖或有減縮之慮,比諸爭奪民田,厚招民怨,其輕重利害,不翅懸殊矣。大典職田條本田稅及草價,竝納于京倉,而以軍資監米豆換給云者,乃所以防私田免稅濫雜之弊,古所謂以公賦稅賞賜之甚足云者,亦此意也。臣等,雖多般講究,此外,則似無他策矣。但念宮家曾前折受,雖有先朝定限,而戶曹,不能考覈諸道列邑散處之田,故踰越限數,任其所爲。且其折受處,非但田畓所出而已,人民竹木·柴炭·魚産等物,莫不俱收而竝取,且入於宮家者,雖不優多,而次知道掌,官中僕隷,無不有憑仗私占之利。旣行職田之後,則此等孔穴,皆將無容手之地,自宮家言之,必以利不如前,不願矣。只在聖上爲國爲民,深思公私得失之辨,斷然行之而已。且或者以爲,旣給職田之後,折受之規,又不能一切禁斷,舊弊未祛,新患復生,則尤必有難處之事云,此亦難保其必無,亦惟在聖上堅定不撓而已。然此則只論日後新宮家而已,至於舊宮家,則先朝定限免稅外加數者,該曹,只當釐正而已,其已許免稅處,則有難更爲變動,當宁後宮,則以仁·孝兩朝事考之,皆無折受之規,而卽今後宮,一以二百結,一以一百五十結,有定限劃給之命,此則尤出於近規之外,殊涉未安。然旣與而還收,亦涉難便,聞其所折受,時未滿定限云,規外之事,不當更期於准數,自今以後,勿復折受,似可。至於明禮·於義·壽進·龍洞等宮,則似聞以祖宗朝無後宮家器物,至今流傳云,而以不定免稅結數之故,今方日益折受,無有限極云,亦甚未安。舊折受,雖不得還罷,今後亦宜永爲停止。且鹽盆·漁箭·船隻·柴場·願堂等,各項啓下折受革罷事,非但有壬子成命,頃年備局回啓,亦曾累度請罷,啓下分付,而亦無奉行之效,此等事,比之田畓折受,其弊尤甚,今此定奪時,亦不可不一體更爲申明知委矣。戶曹判書柳尙運曰,非但諸宮家,各衙門·各軍門,亦當施行,而且或有旣罷之處,請以他處代受者,誠甚紛紜,所謂代受,毋論諸宮家·各衙門,亦當一竝防塞矣。領議政曰,各衙門·各軍門,則壬子以後折受革罷事,纔因慶尙監司狀啓,回啓判下,方有査問之事,待其査啓上來,當覆啓處置,至於代受云者,紛紜移易之間,尤涉有弊,亦不可不倂爲禁斷矣。上曰,諸宮家及後宮,曾已折受者外,今後,則竝令勿許折受,將來新宮,則依所啓,以職田法行之,而漁箭·鹽盆等,各項折受及代受等事,竝爲防禁,各衙門·各軍門,亦一體施行事,定式分付,可也。又所啓,今後勿許折受事,旣已定奪,而曾前諸宮家折受中,亦有不可不上達者矣。法典,職田,則有大君二百二十五結,公主,則從駙馬品數,而顯宗朝,大君·公主免稅,以四百結爲限,兩位不存,則限四代給一百五十結,俾爲奉祀之資,比之典章,實涉過多,旣有難繼之慮,而明善·明惠兩公主生時未出閤,免稅之數,宜減於出閤公主,至於卒逝之後,生時四百結之數,亦不宜仍給。然聞卽今兩宮折受之數,少者六百餘結,多者千餘結云,旣出閤而卒逝,則爲兩位奉祀,降給一百五十給,未出閤而卒逝,則只爲一位奉祀,加給六百餘結,或千餘結,豈合於法制之差,禮數之等耶?先朝所定之法,尙不得遵用如此,今後勿許折受,雖新承成命,日後豈有遵守之望乎?舊宮家之依定限折受者,雖難變動,此兩宮數外折受,則似不可不釐正革罷矣。上曰,明善·明惠兩公主,早世無後,故爲其香火之奉,已有別爲加給之命,四百結內,則不可更減,今以四百結爲限,其餘,則竝當釐正,而數外之田,將何處之耶?領議政曰,臣考見近日啓下折受文書,則例以甲戌量案無主爲閑,而許給於宮家,甲戌之至今,過五十餘年,其時雖曰無主,小民起耕,爲己物者,已過數三十年之後,諉以量案無主,奪入於宮家,其怨爲如何哉?且見近日內司啓下單子,則又以爲設令民人,有若干稱怨之端,屬司免稅之後,納稅宮家與戶曹,宜無異同,而元無定奪之事云。以此觀之,亦知其抑勒侵奪之狀矣。然則此兩宮,欲得免稅田,亦必各有本主,而百結外,若命革罷,則不可不推給其本主,明示朝家之德意,以爲慰悅民心之地矣。上曰,依爲之。
副提學崔錫鼎所啓,臣方待罪司饔院,敢此陳達。廚院廣州柴場見奪之後,代受於淮陽,因儒生上疏,又爲出給,使之改定而未得矣。全羅道興陽之境,有漁箭,卽本府舊時漁場也。中廢已久,戊午年間,還爲折受,下送差人,而差人貽弊民間,故因御史陳達,又爲革罷矣。此則乃曾所折受處,因前折受,異於他處折受,故敢達矣。領議政曰,今此諸宮家·各衙門·各軍門,永勿折受之命,實是盛擧,大有光於聖德,在下諸臣,所當將順之不暇,而副提學崔錫鼎,乃敢以司饔院漁場折受事,有所仰達,殊極未安,請推考,何如?上曰,依爲之。
答藥房曰,知道。大王大妃殿證候,已言于醫女矣。
黃海監司書目,冒陳危懇,乞蒙早賜遞免,以便公私事,上疏上送事。政院啓曰,卽伏見黃海監司金構辭職上疏,被推未勘之前,徑先自列,有違規例,事甚未安,藩臣上疏,雖不得還退,而不無警責之道,推考,何如?傳曰,依啓。推勘未畢之前,徑先辭職,有違近規,此疏還出給。
同春秋尹趾善,奉敎沈季良,實錄考出後,入來。
藥房再啓曰,大王大妃殿,連有頭痛之候,而右邊耳尖上,入髮際一寸許,最爲作痛,劇歇無常矣。卽聞入診醫女等之言,去夜四更以前,則寢睡頗勝於前,而自曉以後,頭疼之候復劇,朝來亦且不歇云。與諸醫商議,則皆以爲,此等頭痛,從其痛處,施鍼於阿是穴,則頗有其效,不可不受鍼云。使御醫一人,昨問於昌城君佖,則亦以爲然,卽今醫女,更爲入診後,仍爲受鍼,宜當,敢此仰稟。答曰,知道。
判府事李□□上疏。大槪,寒疾方苦,足病近劇,起居之班,不得致身,乞削臣職,仍治臣罪事。入啓。答曰,省疏具悉卿懇。所患如此,不得進參,有何所傷?至於薄略常廩,不足過辭,卿其安心,勿辭領受,亦勿待罪,從容善攝。仍傳曰,遣史官傳諭。
政院啓曰,掌令權持·金灝,持平柳成運,大司憲李秀彦,引避退待,旣已經宿,獻納趙□□,卽爲引避退待,而兩司無他行公之員。兩司之官,受由在外人員外,未肅拜及今日新除授人員,竝卽牌招,以爲處置之地,何如?傳曰,允。
同副承旨姜鋧書啓,臣以有旨內辭意,反復敦諭於領敦寧金壽恒,則以爲臣之無狀,猥被不敢當之恩數,溫諭敦勉,至再至三,曲恕其罪,眷顧不置,不知臣何以得此於聖明,惶隕感激,唯有涕淚而已。臣倘蒙天地生成之德,賤疾幸而再蘇,則雖未聖敎,何敢終爲退伏,以孤聖旨之勤乎?第臣前後違慢之罪,實所難逭,踧踖震悸,不知置身之所云,而臣則有傳諭後入來之敎,故先爲入來之意,敢啓。傳曰,知道。
謝恩,執義李墪,正言柳□□。
獻納趙□□啓曰,新除授正言安圭,卽臣之□夫也。法當相避,不可仍冒,請命遞斥臣職。答曰,勿辭。退待物論。
慶尙監司書目,辭職上疏上送事。啓。答曰,省疏具悉。卿其勿辭,亦勿待罪,從速察職。
戶曹啓曰,卽接廣興倉所報,則來五月朔頒料次,倉官進去于大臣家,請受祿牌,則右議政李䎘,以爲病勢極重,不敢受料,祿牌不爲出給,行判中樞府事李□□,方在江村,病勢極重,無計趨朝,不敢受料,祿牌不爲出給云,係是大臣祿俸,何以爲之?敢稟。傳曰,竝令倉官輸送。
大王大妃殿受鍼後,大王大妃殿·大殿,藥房·政院·玉堂·二品以上·六曹問安。答曰,知道。
左副承旨李□□,以左議政趙師錫,病不得上來事,狀啓,傳曰,病□如此,而一向强迫,有乖於敬大臣之道,更加調治數日,如得少間,卽起造朝,毋孤企望,以濟時艱事,更爲傳諭後,入來。
院前啓,請寢三司禁亂限日定數之令,更令廟堂商議處之事。措辭上同新啓,新除授正言安圭,時在京畿廣州地,請斯速乘馹上來事,下諭。引嫌而退。相避之嫌,在下當遞,請獻納趙□□出仕。答曰,不允。下諭事及處置事,依啓。以上朝報
有政事。
吏批,以李墪爲執義,李玄紀爲兵曹正郞。
上在昌德宮。停常參·經筵。
謝恩,左尹李奎齡。
大王大妃殿·大殿,藥房·政院·玉堂·二品以上·六曹問安。答曰,知道。
藥房啓曰,伏未審聖體,若何?大王大妃殿,夜來寢睡及氣候,何如?升陽散火湯三貼,昨日已盡進御,諸醫等及南陽府使李國憲,皆以爲此藥,不無其效,加進一二貼,宜當云,一貼,今日依前煎入矣。臣等,不任憂慮,敢此問安。答曰,知道。大王大妃殿證候,已言于醫女,寢睡比前頗穩矣。
政院啓曰,昨日執義李墪,承牌□□之後,以服制未盡,不爲處置而退去,故本院以處置,則例爲除服制式暇之意,再三送言,而李墪,以爲服制之式,載在法典,不可以下吏流傳之言,冒出處置,終不入來。其言,雖不無所執,而第處置不得經宿,旣有受敎,固不可以私憾有頉,且有兩司已行之規,尤不當以冒出爲嫌,而臺臣所執如此,更爲申明定式施行,何如?傳曰,允。
院前啓,請寢三司禁亂定日限數之令,更令廟堂商議處之事。入啓。答曰,勿煩。以上朝報
御營廳啓曰,本廳軍兵,來五月朔爲始,以五哨上番事,定奪,中部後司屬五哨軍兵,已爲逢點整齊矣。集春營入番,則依前例,令訓鍊都監軍兵替直,何如?傳曰,允。以上訓局謄錄
備邊司啓曰,京畿沿江下流諸邑,上年被災尤甚,頃日賑廳穀,傾儲題給,江都米亦已劃給,而自監營,均分道內,猶患穀少民多,所及於沿江災邑者,只僅爲旬日延命之資,卽今麥事尙遠,無以接續,且雨水浹洽,而以無種糧,陳廢處亦多云。民間形勢,殊甚切迫,江都軍飼,多出少入之患,畿邑積逋,秋後還償之難,俱不勝其可慮,而目前之急,有不可不救,江都米,年條最久者三千石,更爲加給於京畿,令道臣察其被災尤甚之邑民,最急之處,從多少分給,俾爲延命作農之地,宜當。以此意,江華留守處,一體分付,何如?答曰,允。以上備局謄錄
上在昌德宮。停常參·經筵。
下直,長水察訪曺漢明。
謝恩,兵曹參議柳之發,江襄監司金萬吉,護軍沈枰,監察鄭祥龍,成歡察訪朱恒道,奉常參奉宋道涵。
去夜,傳曰,政事,明明日爲之。
大王大妃殿,藥房問安。答曰,知道。政院·玉堂·二品以上·六曹問安。答曰,知道。勿爲問安。
大殿,政院·玉堂·二品以上·六曹問安。答曰,知道。
藥房啓曰,伏未審聖體,若何?大王大妃殿,昨日午後氣候,又爲不平,夜來寢睡,何如?諸醫等,以爲升陽散火湯,今日仍爲進御,以准五貼之數,宜當云,一貼,依前煎入矣。臣等,不任憂慮,敢此問安。答曰,知道。大王大妃殿證候,已言于醫女矣。
備忘記,今玆禁制變通,實出於矯弊之意,則因一時之浮議,續續輕改,決知其不可,故臺臣,一向爭執,而終不允許者,蓋以此也。日昨引見時,獻納趙儀徵,乃以偏重廟堂,輕視臺閣等語,抑勒陳達,告君之辭,豈可若是其謬妄耶?其在事體,終有所未安,遞差。
政院啓曰,臣等,伏見備忘記,有獻納趙儀徵遞差之命,臣等,不勝驚惑之至。今玆禁制變通,實是大段矯革之意,則廟堂與臺閣之所言者,公耳,元非出於一人之私意。爭執之際,設或有過激不中之語,亦當寬假優容,反覆商確,以求至當之歸,況趙儀徵榻前所達,不過爭辨其是非而已。倉卒之際,雖未免辭不達意,而原其本意,則非謂今日聖明之於廟堂·臺閣,果有輕重之偏也。今此備忘中,抑勒謬妄等敎,恐非諒察下情之盛意,亦有乖於開言路待臺閣之道,此豈群下之所望於聖世者哉?伏乞聖明,平心恕察,還寢遞差之命,不勝幸甚。臣等,待罪近密,區區所懷,惶恐敢啓。答曰,勿煩。
政院再啓曰,今此備忘辭意,如不至大段未安,則臣等,何敢不將順聖意,而費辭爭執若是也?趙儀徵之榻前所陳,設或鶻突太過,不得稱停,原其本情,則斷無他意,聖明旣於其時,開釋下敎,則到今追罰,恐有違於大聖人含容之量。況特差言官,元非聖世美事,平日群下之所望於聖上者,爲如何,而今日遽有此擧,不瑕有欠於平心恕下之道乎?臣等,不勝憂危之忱,玆敢冒死申請,伏乞更加三思,亟寢成命,幸甚。答曰,勿煩。
右承旨申懹啓曰,再次煩瀆,而誠意淺薄,未得回天,又此申請,固知惶悚,而今玆特遞言官之敎,終有所未安。臣以代房,當捧傳旨,而旣知其爲聖德之累,則固宜終始爭執,期於反汗。今若迫於嚴命,終至捧入,則不但有違於出納惟允之道,亦非納君無過之義。玆不敢捧入傳旨,恭俟譴罰之意,惶恐敢啓。傳曰,一時規警之擧,如是瀆擾,實出料外,其在事體,安敢乃爾?斯速捧入。
申懹又啓曰,伏承聖批,開釋之外,警責丁寧,臣惶恐震惕,不知所措。累次瀆擾,豈不知事體未安,而第念人臣事君之道,惟在隨事補闕,有懷必陳而已,如以煩瀆爲嫌,觸忤爲懼,旣知其不可,而不能終始力爭,則其爲一身謀,則得矣,其於墜職責而負君父,何哉?今此備忘之敎,固知出於糾警之擧,而因其語言間微失,至於特遞言官,則非但有乖於大聖人優容聽納之道,實有關於日後言路之開閉,所係非細,雖有速捧傳旨之敎,終不敢承命,臣罪萬死,惶恐敢啓。傳曰,臺官之特遞,不過體例間事,而因此累次煩擾於侍藥憂惶之中,有若大事者然,此豈分義之所敢爲哉?誠可寒心也。待其自處,亦未晩矣。備忘姑爲還收,以除憂惶中紛挐之弊,仍念遞差薄罰,出於一時糾警,而一日之內,猶且不分輕重,至於四次覆逆,則日後若有特罷之擧,則其將伏閤力爭耶?古人所謂將何以加其法之說,正謂爾等而發,今日擧措,誠極無據也。願勿以如此謬例,援引於後人也。
吏曹判書呂聖齊辭職上疏。入啓。答曰,省疏具悉。卿其安心勿辭,從速察職。
左副承旨李玄錫書啓,臣於昨日,祗承更爲傳諭之旨,卽以奉宣于左議政趙師錫,則以爲臣之虛帶職名,病伏窮鄕,前後違慢之罪,實難自逃,而特蒙寬大之恩,譴罰不加,溫諭屢降,至令近密之臣,久淹蓬蓽之下,臣於此益增惶蹙震□,罔知置身之所。卽者近侍,又以聖敎,臨宣負席之中,臣奉承明命,感淚自零。臣若賴天之靈,幸而得尋生路,則亦豈可終孤聖上勤懇之至,而第今臣之患證,發於積敗之餘,根委已痼,劇歇無常,有非時月可期差愈,未死之前,久縻重任,亦極悶鬱。惟此一款,又添病裏之一病,倘微速解,死難瞑目,當俟痰火乍降,神氣少定,更以一疏,悉暴危悃,而臣謹遵傳諭後上來之敎,馳還復命之意,敢啓。傳曰,知道。
院前啓,請寢三司禁亂定日限數之令,更令廟堂商議處之事。入啓。答曰,勿煩。以上朝報
上在昌德宮。停常參·經筵。
京畿監司書目,振威呈,以右副承旨姜〈世〉龜辭職上疏上送事。啓。答曰,省疏具悉。爾其勿辭,調理上來察職。
謝恩,兵曹正郞李彦紀,延豐縣監李厚芳。
答領議政箚曰,省箚具悉卿懇。箚辭如此,予當體念,而至於戶曹之計送錢文,兩司之依事目出禁,憲府日數之更爲稟定等事,竝依箚辭施行。李選兩人之不思遠嫌,必欲追劾,已非出於公心,李□之至擧大老,以定處置之立落,尤涉無謂,予恐此病不除,隨處透露,則末流之害,必至於莫可收拾而後已,豈非大可寒心者乎?縷縷陳說,出於憂國之至誠,深用嘉歎焉。仍傳曰,遣史官傳諭。
獻納趙儀徵初度呈辭。入啓。遞差。
大王大妃殿,藥房問安。答曰,知道。
藥房啓曰,伏未審聖體,若何?大王大妃殿,昨日午後,熱候比前頗重,夜來寢睡及氣候,何如?升陽散火湯,已准五貼之數,今日當爲議定繼進之藥矣,臣等,終宵憂慮,敢此問安。答曰,知道。大王大妃殿證候,已言于醫女矣。
藥房再啓曰,大王大妃殿證候,寒熱之候,最爲主證,而升歇無常,熱候亦不至大段矣。不但彌留已久,尙無差歇,昨日則熱勢比前倍加,夜間寢睡,亦且煩轉不寧,伏不勝悶慮之至。與諸醫等及南陽府使李國憲商議,則皆以爲寒熱發作,每在於未申之間,此是熱在血,則以致如此,柴胡四物湯,加麥門冬各一錢,山桅炒·牧丹皮各七分,黃連酒炒五分,連進三貼,宜當云。此藥,依前連續煎入之意,敢啓。
兵曹參判尹趾善,安山地掃墳呈辭。入啓。給由。
執義李□啓曰,卽伏見領相箚批,以臣之至擧大老,以定處置之立落,尤涉無謂爲敎。又以末流之害,必至於莫可收拾爲慮,至有大可寒心之敎,臣固已惶駭震怖,不知所以置身之所,而繼見領相箚本,則縷縷所陳,以臣日昨處置措辭中,擧證大老一句,眞若有指摘而凌踏者然,臣尤不勝驚愕之至。臣之伊日處置,竝遞多官,則臣之主見,自可見矣,而若其擧證大老一句,則臣常以向來議者,每以元不參涉於大老之事,抑勒而加之人,欲驅之於侮賢之罪,爲不是,而乃者李秀彦之避,則只可論斥其是非而已,不宜漫及他事,而其所爲說,實有驅人於侵侮儒賢底意思,故不得不以此爲辭,以攻其病,而大臣之箚意如此,實臣意慮之所不到者,而批辭之所責諭者,尤不翅嚴峻,臣何敢以非臣本意,强自分疏,以損臺體,而至於不可仍冒於臺端,則決矣。請命遞斥臣職。答曰,勿辭。退待物論。
廣州留守書目,經歷洪璛,以其母病上京,久未還官,罷黜事。
吏曹啓目,權知承文院副正字任胤元·朴泰恒·沈枋·金汝□·趙大壽爲等如,口傳施行,何如?啓依允。
吏曹,平山推考敬差官金灝。
藥房口傳啓曰,諸醫,以爲大王大妃殿煩熱之時,當進辰砂益元散云,卽爲劑入之意,敢啓。傳曰,依爲之。
公洪監司書目,忠原呈,以副修撰李后沆辭職上疏上送事。啓遞差。
院啓,新除授獻納金盛迪,時在公洪道公州地,請斯速乘馹上來事,下諭。引嫌而退。觀其啓辭,爲之措語者,乃是處置之規,而其言,只在於惡其抑勒,其心,不出於有所侵侮,則雖有情外之斥,未安之敎,不必以此輕遞言官,請執義李□出仕。前啓,請寢三司禁亂定日限數之令,更令廟堂商議置之事,稟處間,姑停。措辭上同答曰,依啓。李□處置措語,未免失當,而强請出仕,殊未曉也。遞差。
領府事金壽興,請對入侍。入侍時,資政殿影幀奉審擧動,明日定行,而出宮時刻,三嚴,以午□爲之事,定奪。時任大臣,亦爲進參事,定奪。
正言柳尙載啓曰,臺閣之臣,論事立異,則處置之際,只觀其避辭,爲之措語者,例也。今日之論,元無實涉於大老事,前大司憲李秀彦,引避之初,欲實其交惡之狀,歷指前事,擧而爲證,此李□之所以因其避辭而爲之措語者也。若以此謂之指摘凌□,有傷於尊老尙德,則恐非李□之本□,故臣於處置,敢請出仕矣。今承聖敎,責之以强請出仕,而至下特遞之命,則臣之處置乖當之失,著矣,何敢晏然仍冒於職次乎?請命遞斥臣職。答曰,勿辭。退待物論。
吏曹啓曰,臺諫有闕,政事,取稟。傳曰,明明日爲之。
領議政箚子。大槪,卽見公洪監司啓本,臣名,亦在校生免講帖文成給之中,請命遞斥臣職,仍正臣罪事。入啓。答曰,省箚具悉卿懇。久遠之事,不必爲嫌,卿其安心勿辭,亦勿引咎。仍傳曰,遣史官傳諭。
大王大妃殿,藥房夕問安。答曰,知道。
明日資政殿親臨擧動時刻,初嚴,巳初二刻,二嚴,巳正一刻,三嚴,午初初刻。以上朝報
戶曹啓曰,內侍府□傳朴昌壽,以昭顯世子守墓官,恩賜田畓,尙未准數受出矣。慶尙道義城縣台文面甘山員所在,無主陳荒處八結七十負,望呈,依例折給,何如?傳曰,允。以上戶曹謄錄
請對引見入侍時,都提調金壽興所啓,影幀模寫畢粧之後,久奉別堂,事體未安,自上奉審後,當卽擇日奉安于南別殿,而自上方在侍藥中,前頭慈候,若得快安,則幸莫大焉,而設或未盡平復,若如卽今證候而已,則可以擧行乎?奉安之初,必先期定奪,然後方可擧行,且奉安之日,自上先詣南別殿祗迎後,仍行酌獻禮,似爲便當,故敢此仰稟矣。上曰,影幀旣已模寫之後,久奉別堂,事甚未安,而慈候,亦如卽今而已,則曾聞來月十一日,爲吉云,其前連有國忌,以此日定行,先詣南別殿事,分付,可也。
禮曹啓曰,慶尙道四月令薦新生竹笋,當於四月內封進,而月令已過,終不封進,亦□頉啓,殊涉不察,監司李世華,推考,何如?傳曰,允。以上禮曹謄錄
有政事。
兵批,以蘇斗山爲平安兵使,吏批政無之故不書
上在昌德宮。停常參·經筵。
禮曹參議李宏,佐郞李廷謙,泰陵石物塗灰事,出去。
藥房啓曰,伏未審聖體,若何?大王大妃殿,夜間寢睡氣候,比昨何如?柴胡六君子湯三貼,昨日已盡進御,諸醫及李國憲·洪有龜·全五福等,皆以爲,此藥似合於今日症候,加進二三貼後,更議他藥,宜當云,今日仍爲煎入矣。臣等不任憂慮之至,敢此問安。答曰,知道。大王大妃殿症候,已言于醫女矣。
大王大妃殿,藥房問安。答曰,知道。
政院啓曰,廳中位不齊,未有甚於近日,左承旨閔鎭長,連在藥房,右副承旨姜世龜,病滯中□陳疏,批下之後,尙未上來,聞其所患,一向沈綿云。同副承旨姜鋧,有事於墓上,受由下去,旬望之間,勢難往返,故陳疏到院,而以齋戒不得上徹。喉司多事之地,只有三員仕進,已極苟簡,而明日,則以卒右議政家致弔事,一員當爲進去,且再明日,南別殿影幀奉安擧動時,都承旨及禮房承旨,例當進參,擧動時刻,乃是卯時,而正時前,又有嚴時刻啓達之事,不可不先詣待候,故當於明日申退時,仍爲下直,以爲齋宿進參之地,三員旣皆出去,則廳中無以守直,必須今日內,有所變通,然後可以推移,何以爲之?敢稟。傳曰,右副承旨·同副承旨改差,以在京無故人,卽爲口傳差出。
校理兪得一上疏。大槪,卽者憲府處置,歸於本館,而僚議參差,未得歸一,有不敢晏然仍冒於言議之地,乞遞臣職,以安私分事。及應敎金昌集,校理黃欽,修撰宋相琦上疏。大槪,憲臣處置,歸於本館,而論議參差,竟未歸一,同僚旣以此陳疏,臣等亦不敢晏然處置,乞遞臣等之職,以幸公私事。留政院。
吏曹口傳政事,承旨二,柳之發·崔奎瑞,右副承旨柳之發,同副承旨崔奎瑞。
大王大妃殿,藥房夕問安。答曰,知道。以上朝報
上在昌德宮。停常參·經筵。
巳時,日暈,白虹一條,起暈兩傍,周繞暈北,良久乃滅。
下直,鎭東萬戶朴明厚。
太祖大王影幀,南別殿奉安齋戒。
大王大妃殿,藥房朝問安。答曰,知道。
藥房都提調金壽興,提調李翊相,副提調閔鎭長啓曰,伏未審聖體,若何,大王大妃殿,夜間症候,何如?諸醫等皆以爲,數日來水刺,尤爲厭進,而昨日午後,則雖無寒氣,熱候又發,此由於熱在中焦,未盡分利之致,柴胡六君子湯,仍爲進御,而前加入中,去竹茹,山梔則用仁,更加知母一錢,黃連酒炒五分,加進二三貼,宜當云。自今日依此煎入,何如?臣等,不勝憂慮,敢此問安。答曰,知道。大王大妃殿症候,已言于醫女矣。
大殿,政院·玉堂·二品以上問安。答曰,知道。
大王大妃殿,政院·玉堂·二品以上問安。答曰,知道。勿爲問安。
申懹啓曰,小臣,卒右議政家致弔事,進去下直。傳曰,知道。
李玄錫,以影幀模寫都監郞廳,以都提調意啓曰,影幀粧䌙,今朝始爲完畢,卽者奉安浥和堂矣,敢啓。答曰,知道。
又以影幀模寫都監郞廳,以都提調意啓曰,影幀絡纓,每緝童多繪,年久傷汚,故新影幀所用措備時,一體新造,今日改粧後,舊件則燒火之意,敢啓。傳曰,知道。以上燼餘移謄
平山推考敬差官柳成運,出去。
謝恩,右副承旨柳之發,同副承旨崔奎瑞,執義沈枰,大司諫李□□。
兵曹啓曰,明日影幀擧動時,本曹堂上,當以侍衛進參,而判書臣李翊,纔遭服制,臣趾善,方爲入直,參議·參知,俱有闕,無推移進參之員,闕員之代,以在京無故人,竝爲口傳差出,仍卽牌招,使之察任,何如?傳曰,允。
吏曹口傳政事,兵曹參議李思容,參知尹世紀。
明日影幀進發動駕時,初嚴寅正二刻,二嚴卯初一刻,三嚴卯正初刻。
府啓,竝引嫌而退。繼發駁論,臺體當然,則必欲調停,殊涉未妥,劾正之論,旣循公議,則意外起鬧,非我所嫌。請大司憲李奎齡遞差,掌令林渙·權恒出仕。答曰,依啓。
謝恩,兵曹參議李思容,參知尹世紀。
政院啓曰,昨日憲府處置,歸於玉堂,而玉堂諸臣,論議不一,校理兪得一,旣以意見不同,陳疏,而應敎金昌集,校理黃欽,修撰宋相琦等,亦爲聯名上疏,稱以僚議參差,終不處置,昨日乃是國忌,疏章不得捧入,故姑爲留院,而更令玉堂他員處置矣。日者執義沈枰,已爲處置,而今日亦是齋戒,則玉堂諸臣之疏,似不必捧入,而旣已留院,無端退却,亦非常例,此上疏,何以爲之?敢稟。傳曰,竝出給,可也。
禮曹參議李宏,佐郞李廷謙,繕工奉事安後尹,泰陵石物塗灰後,入來。
吏曹啓曰,臺諫有闕,政事,取稟。傳曰,過國忌後爲之。
禁府,安愼徵·金圖南拿囚。啓。
大王大妃殿,藥房夕問安。答曰,知道。以上朝報
上在昌德宮。停常參·經筵。
崔奎瑞啓曰,明日國忌齋戒,明明日國忌齋戒,初十日正日,此四日視事,頉稟。傳曰,知道。
大王大妃殿,藥房朝問安。答曰,知道。
藥房都提調金壽興,提調李翊相,副提調閔鎭長啓曰,伏未審聖體,若何,夜來,大王大妃殿證候,何如?臣等,伏不勝憂慮之至,敢此問安。答曰,知道。大王大妃殿寒熱之候,別無所減,用是煎悶矣。
午時,大王大妃殿,阿是穴三處受鍼,醫女桓玉,執鍼。
崔奎瑞啓曰,卽者影幀移安時,侍衛承旨,送言院中,今日影幀神轝,自浥和堂奉出下階時,神轝前窓,排目脫落,以致窓開云,事甚未安,當該監造官及都監堂上·郞廳,請竝推考。傳曰,依啓。
崔奎瑞,以影幀都監郞廳,以都提調意啓曰,影幀擧動,無事陪來于南別殿,奉安之意,敢啓。傳曰,知道。
以公洪監司,以金鶴鳴妻朴氏及女一梅,子次業等燒死事,狀啓,傳于崔奎瑞曰,燒死人等,令本道恤典擧行。以上燼餘
下直,林川郡守韓范齊,成歡察訪朱恒道。
府前啓,請還收內官崔尙仰·朴斗卿等職牒還給之命事。行副護軍李選,爲人隘僻,持論偏頗,五六年來,連在要地,其是非之謬戾,好惡之顚倒,固非一二,而以其尤甚彰著者言之,臺閣言議,不避形跡之嫌碍,銓地用舍,惟視趨向之異同,詆排公議,無少顧忌,媢嫉言者,如視私讐。甚至夾助浮議,引惹鬧端,小有崖異,輒被顯斥,終使國論乖張,士林疑貳,漸至於莫可收拾之域,則識者之專咎此人,良不爲過,到今公議之發,物情愈激,則不可以職在散秩,而終無駁正之擧。請行副護軍李選,罷職不敍。昨者玉堂諸臣,以憲官處置,齊會之時,副校理尹德駿,以應參之人,稱病不進,已爲未妥,而及其僚議參差,各自投疏之後,始爲入來,陳章見却,終不處置而退。苟曰多官立落,僚議旣岐,不可獨自擔當云爾,則初不輕進,容或可也,而旣入之後,泯默退歸,致令諸臺處置,又至經宿,不但事體之未安,擧措亦涉顚倒。不可無糾警之道,副校理尹德駿,請命遞差。答曰,不允。處置事,依啓。
傳曰,影幀模寫都監都提調以下員役·工匠,及自慶基殿陪來侍衛人員,竝書啓。
刑曹判書徐文重上疏。大槪,敢陳區區所懷,以俟裁處事。入啓。答曰,省疏具悉。疏辭得宜,自本曹分輕重議處。
護軍權儔,慶尙左兵使遞來。
大司諫李畬上疏。大槪,臣叨冒匪據,一味縮伏,惶隕日深,玆敢離次經宿,冒死陳籲,冀蒙恩遞,兼附所懷,以備財察事。入啓。答曰,省疏具悉。今玆臺論之過當,予已知之,適緣事故,不得進參,則別無所傷。爾其勿辭,從速察職。
掌令林渙辭職上疏再呈。入啓。答曰,省疏具悉。爾其勿辭察職。
廣州留守書目,正言安奎上疏上送事。啓。答曰,省疏具悉。爾其勿辭,調理上來察職。
京畿監司書目,坡州呈,以左議政趙師錫上疏上送事。啓。答曰,省疏具悉卿懇。已諭至意於日昨別諭矣。幡然造朝之期,予日望之,情志不孚,巽辭益切,缺然且慙,無以爲諭。當此慈候違豫,侍藥憂煎,右揆新喪,鼎席殆空矣。卿以宿德元老,身佩安危,義同休戚,其不可一向撝謙,袖手恝視也,明矣。卿其須體此意,安心勿辭,亟回遐心,從速上來,以副至望,以濟時艱。仍傳曰,遣史官傳諭。
掌令權恒辭職上疏再呈。入啓。答曰,省疏具悉。爾其勿辭察職。
大王大妃殿,藥房夕問安。答曰,知道。以上朝報
上在昌德宮。停常參·經筵。
仁祖大王忌辰齋戒。
大王大妃殿,藥房朝問安。答曰,知道。
大殿,政院·玉堂·二品以上問安。答曰,知道。
大王大妃殿,政院·玉堂·二品以上問安。答曰,知道。
藥房都提調金壽興,提調李翊相,副提調閔鎭長啓曰,伏未審聖體,若何,大王大妃殿證候,夜來,何如?寒熱之候,發作無常,水刺厭進,數日尤甚,伏不勝悶慮之至。與諸醫等商議,則以爲,柴胡六君子湯,姑爲仍進,而加入中,去黃連·知母,減爲七分,又加乾葛一錢,限數貼加進,宜當云,今明日依前煎入,何如?臣等,倍切區區之憂,敢此問安。答曰,知道。大王大妃殿證候,詳言于醫女矣。
再啓曰,伏聞大王大妃殿腰脚痛勢,今日則比前有加,卽者又有小腹脹痛之候,與諸醫等商議,則皆以爲,此證,專由於濕痰,流注作痛,緊歇無常,三里·絶骨兩穴受鍼,則必不無其效云。此兩穴,隨時受鍼,宜當,敢此仰稟。答曰,知道。
未時,大王大妃殿,左右三里·絶骨各一處受針,醫女桓玉,執鍼。
大殿,政院·玉堂·二品以上問安。答曰,知道。
執義沈枰啓曰,臣卽伏見大司諫李畬疏本,詆斥近日臺啓,不遺餘力,臣不勝瞿然也。李選之持論處事,久已得罪於公論,而到今駁議重發之後,處言地者,不當沮止,故日昨兩僚之避,旣請出仕,仍爲連啓矣。今者畬之言,力加分疏,至謂選之立身本末,人所見,而以罪選之言,歸之於有意構成,竝詆前後臺臣,則臣以連啓之人,其得晏然乎?請命遞斥臣職。答曰,勿辭。
柳之發啓曰,執義沈枰,再啓煩瀆,退待物論矣。答曰,知道。
掌令林渙啓曰,臣不諒時勢,妄循輿論,劾一卿□行一薄罰,而衆怒群猜,左攻右擊,玉堂之疏,目之以羅織,諫臣之章,斥之以構成,其所僇辱,更無餘地,臣羞與之爲辯,以傷事面,而亦可見其氣熖之可畏而可駭也。苟如是,則朝廷之上,雖有巨奸大慝,孰敢輕犯,而自取反噬哉?臣忝居臺席,無一裨補,徒事瀆擾於侍藥憂遑之中,臣罪尤大,請命遞斥臣職。答曰,勿辭。
柳之發啓曰,掌令林渙,再啓煩瀆,退待物論矣。答曰,知道。以上燼餘
去夜,應敎金昌集,校理黃欽,修撰宋相琦上疏。大槪,臣等,於憲臣之疏,有不敢晏然者,乞遞臣等之職,以安私分事。入啓。答曰,省疏具悉。爾等勿辭,從速察職。
公洪監司書目,淸風呈,以持平權尙夏辭職上疏上送事。啓。答曰,省疏具悉。爾其安意勿辭,從速上來察職。
謝恩,左尹申翼相。
大王大妃殿·大殿,政院·玉堂·二品以上·六曹問安。答曰,知道。
公洪監司書目,西原縣監李亨稷,病重罷黜事。又書目,西原等官呈,以四月二十三四日夜霜降,事係變異事。
右承旨申懹辭職上疏再呈。留政院。
假注書李寅燁出使,代崔重泰。
大王大妃殿受鍼後,大王大妃殿·大殿,藥房·政院·玉堂·二品以上·六曹問安。答曰,知道。以上朝報
上在昌德宮。停常參·經筵。
仁祖大王忌辰。
大王大妃殿,藥房朝問安。答曰,知道。
藥房都提調金壽興,提調李翊相,副提調閔鎭長啓曰,伏未審侍藥憂遑中,聖體,若何,大王大妃殿,夜來寢睡及氣候,何如?柴苓湯,諸醫等以爲,當進三貼云,今日仍爲煎入矣。昨日受針之後,姑未知其效之如何,而諸醫等以爲,一番受針,不可責效,今日又爲受針,宜當云,差晩後更觀證候,稟定,何如?臣等,不任憂慮,敢此問安。答曰,知道。大王大妃殿夜間寢睡,比前稍勝矣。
大殿,政院·玉堂·二品以上問安。答曰,知道。
大王大妃殿,政院·玉堂·二品以上問安。答曰,知道。
藥房口傳啓曰,大王大妃殿受鍼事,已達於朝啓中矣。今日晝水刺進御之後,隨時當受鍼,而三里·絶骨,今姑停止,腰脚部痛處阿是穴,受針之意,敢啓。傳曰,知道。
未時,大王大妃殿,阿是穴右邊三處,左邊二處受鍼,醫女桓玉,執鍼。
藥房問安。答曰,知道。
大殿,政院·玉堂·二品以上問安。答曰,知道。
大王大妃殿,藥房問安。答曰,知道。以上燼餘
昨日,藥房三啓曰,大王大妃殿,卽今小腹脹痛之候,又是曾前所無之證,諸醫等皆以爲,此時不可仍用柴胡六君子湯,柴苓湯,乃是分利濕熱之劑,加烏藥一錢,靑皮·蘇葉·檳榔各七分進御,宜當云。此藥卽爲煎入,何如?答曰,依啓。
備忘記,影幀陪奉上來時,侍衛都提調領府事金壽興,提調南龍翼,都廳副司直李墪,各熟馬一匹,郞廳正郞魏定相,半熟馬一匹賜給,慶基殿陪來時及南別殿奉安時,禮房承旨李玄錫,大祝應敎金昌集,正郞徐文裕,竝加資,神輦侍衛都承旨任相元,右承旨申懹,參知金萬吉,竝熟馬一匹賜給,終始侍衛史官奉敎沈季良,慶基殿參奉沈若潢,竝六品遷轉,侍衛假注書崔重泰·李寅燁,各半熟馬一匹賜給,影幀陪奉上來時侍衛監司李濡·李彦綱·金德遠,各熟馬一匹,大祝府使許玧,縣令朴澄·金萬埈,縣監成碩藎·李相吉·李禎,各半熱馬一匹,香爐差備佐郞沈最良等八,及贊儀李世榏,三道差備官以下,各加一資,資窮者代加,陪香官博士李蔓興,書寫忠義李震昌,軍人領率部將內禁衛崔亨祥·金應賢·李肅和,奏時官吳重興·金時聲·李晦·金時顯·李尙貴,各上弦弓一張賜給,其餘守僕及下人等,令該曹米布分等磨鍊題給。
備忘記,影幀模寫都監都提調領府事金壽興,鞍具馬一匹賜給,提調判書南龍翼·申汝哲,都廳副司直李墪,正尹彬,竝加資,提調判書柳尙運,加資未久,熟馬一匹面給,郞廳正郞李鳳朝·魏定相,監造官主簿趙之耘,竝陞敍,別工作監役官韓相皐,六品遷轉,主管畫師尹商翊,加資,同參畫師許義順·張子旭,竝東班正職除授,隨從畫師崔碩獻,兒馬一匹賜給,其餘員役·工匠·下人等,令該曹米布分等磨鍊題給,影幀陪奉上來時,侍衛承傳色鄭希哲,南別殿奉安時,侍衛承傳色吳善業·鄭希哲,大王大妃殿承傳色朴榮·張薛里·金成業,中宮殿承傳色洪瑑,各熟馬一匹,司謁羅壽昌,半熟馬一匹,朴時元,兒馬一匹,排設司鑰南重夏·劉孝達·梁時漢,各上弦弓一張賜給,陪來時侍衛別監馬點碩等,神輦侍衛別監金永業等,及各色掌以下,令該曹米布分等磨鍊題給,影幀奉安輦轝各樣諸具造作時,監造官別提沈瑞肩,直長趙正紳,竝六品遷轉,祭器儀仗等造成郞廳黃重耉,陞敍,織造監董官直長金埁,兒馬一匹賜給,筭員李龜坽以下員役及諸色工匠等,令該曹米布分等磨鍊題給,今此賞格中一人,雖兼數事,毋得疊受。
掌令權恒啓曰,臣冥行擿埴,不量時勢,妄意旣發之論,不可中止,敢陳請罷之啓,務欲稱停,而一言出口,譏斥四集,廉隅所在,不敢晏然,坐違嚴召,罪戾冞增,封章丐免,未蒙恩遞,一味惶隕,若無所容。卽者諫官·儒臣,相繼陳疏,營救李選,如恐不及,侵詆臺官,無所不至,而儒臣疏語,專擧臣疏,盛氣張皇,排攻尤切,臣竊不勝瞿然也。夫選之刻酷偏蔽,衆所共知,而若其立身本末,臣未知有何可稱也。擅設軍兵之重駁,崇長金煥之臺評,其可掩乎?近日臺臣避辭中,簠簋不飾之誚,名流之間,亦或有言之者,而臣之論啓時,只以廉操未聞,爲言者,蓋爲傳聞之語,或恐有曾未彰之事,不欲臚列,則雖謂恕選太過,亦可矣。乃以變幻構成,減律添罪等語,肆然詆斥,吁亦異矣。罷職薄罰,槪出平允之道,寬緩下語,或近歇後之歸,而猶且汲汲排擊,必欲沮遏,至謂之構成羅織,噫噫,此何言也?誠不料人心之偏係,公議之難行,一至於此也。一時糾劾之論,元非大段,而群起迭出,極力伸救,如此而謂之盤據不固,氣勢不張,人孰信之?其所斥臣之不欲引避者,實出於不諒事勢,欲得間隙之致,而伊日顚末,旣悉前疏,想已下燭,不敢更瀆,而若以出謝之後,不卽論啓,重發之論,淹過一日,咎臣則臣固無辭,何可以長官之引入,不得商確,反作臣之一罪案乎?臣旣被無限侵斥,當卽自列,而賤疾方劇,負席叫苦,尋單見阻,情勢轉蹙,俟得少間,經宿之後,今始來避,而當此聖明嘗藥憂遑之日,瀆擾之誅,益無所逃。請命遞斥臣職。答曰,李選之平日持論之刻核偏頗,誠有之矣。至於曾任廣州時,爲葬先親,遵例調用,元非異事,故其時已有分揀之命。金煥之事,論議之參差,非特此人而已,則或謂之擅設軍兵,或謂之崇長金煥云者,予實未曉也。勿辭,退待物論。
玉堂箚子。大槪,請執義沈枰,掌令林渙·權恒,竝命出仕事。入啓。答曰,依啓。
黃海監司書目,殷栗縣監權益興,上京之後,母病彌留,還官無期,罷黜事。
全羅監司書目,雲峯呈,以四月卄四五日下霜,事係變異事。
大王大妃殿受鍼後,大王大妃殿·大殿,藥房·政院·玉堂·二品以上·六曹問安。答曰,知道。
大王大妃殿,藥房夕問安。答曰,知道。以上朝報
上在昌德宮。停常參·經筵。
太宗大王忌辰齋戒。
自午時至酉時,日暈。
藥房啓曰,伏未審聖體,若何,大王大妃殿證候,夜來加減,何如?柴苓湯,今日亦當仍進,而諸醫等皆以爲,熱候連日發作,昨日則自午後至初昏,熱勢未已,煩熱之時,則腰脚之痛有加,此是熱在下焦,不能渗利之致,柴苓湯元方,白朮代用蒼朮一錢,改加羌活·山梔炒各一錢,黃栢酒炒·漢防己酒洗各七分,連進三貼宜當云。此藥自今日,依前煎入之意,敢啓。答曰,知道。大王大妃殿症候,彌留日久,未有顯效,倍切煎悶矣。
大王大妃殿,藥房朝問安。答曰,知道。
藥房口傳啓曰,大王大妃殿煩熱之候,每進牛黃膏,而此不可常進,牛黃六一散數貼,製入之意,敢啓。傳曰,知道。
柳之發啓曰,大司憲未差,執義沈枰式暇,掌令權恒·林渙牌不進上疏,持平金洪福受由在外,權尙夏在外,今日以監察茶時之意,敢啓。傳曰,知道。
大王大妃殿·大殿,政院·玉堂問安。答曰,知道。
大王大妃殿·大殿,二品以上單子問安。答曰,知道。
任相元啓曰,右承旨申懹,家有疑疾,奴僕·妾子,相繼臥痛,方在熏染之中,辭疏到院,而其疏不敢捧入。旣已犯染,則勢難出入於近列,合有變通之道,何以爲之?敢稟。傳曰,改差。
又啓曰,假注書羅學川,眼病方苦,不得察任,羅學川,改差,他假注書差出,何如?傳曰,允。
以趙泰采爲假注書。
大王大妃殿,藥房夕問安。答曰,知道。以上燼餘
謝恩,大司諫李畬。
大司諫李畬啓曰,臣以無狀,濫被誤恩,蔑有絲毫報答,徒以烏鳥賤悃,同氣私情,在鄕而每犯逋命之科,入臺而又爲稽謝之罪。正言臣安圭,卽臣之外兄,法當相避,而亦未卽自列,至於咫尺天門,再違嚴召,前後起居之班,陪從之列,皆不得進參,雖蒙天地大度,曲加寬涵,而自念愆負,靡所容措。昨者,適因辭疏,敢陳一言,臣區區之慮,蓋欲使臺議不至盪激,朝象不至潰敗,本非爲李選地,而立取顚躓,則固已自料,繼而連見憲臣避辭中,盛怒凌藉,極意詬罵,臣看來不勝瞿然,只自愧平日立朝無狀,取侮於人至此,何敢抗顔與之爭辯哉?噫,惟是李選劾擊之論,初非出於公正之意,則實聖明之所俯燭,朝臣之所共見,前後以此論謂不是者,非止一二,此豈皆護選與畏選之人哉?當初發論之兩憲臣,旣以不平不公見遞,而一套相傳,堅持不放,一邊謂之近嫌,一邊謂之公論,旣減其律,反添其罪,此何事理,此何臺體也?且其所臚列而成案者,無非人臣之極罪,士夫之汚行,苟如此,何但行一薄罰而止哉?又何可曰一時糾覈之非大段云爾哉?似此論議,苟且矛盾,殆不成說,臣竊爲聖朝臺臣惜之,抑臣尤有所未曉者。臣聞先正臣李珥之言曰,諫官有失,而玉堂糾正,則何妨言路乎?今臣雖極疲劣,職在言責,則獨不可糾正憲臣之失乎?以此謂之禁人進言,其亦抑勒之甚矣。臣受人詆斥,旣至此極,而玉堂公論之地,立落又已定,其不可一刻苟冒於臺端也,決矣。昨宜卽避,而方在臣兄病側,出次經宿之後,今始入肅自列,臣之所失尤大,請命遞斥臣職。答曰,勿辭,退待物論。
假注書李寅燁書啓,臣承命馳往于坡州蘿溪村左議政趙師錫所住處,傳諭聖旨,則以爲,臣於病伏之中,伏承史官傳宣聖批,辭旨勤懇,勉諭切至,臣雖愚蠢,猶不至於禽獸之無知,臣之病勢,如可一分自力,曷敢不感激恩私,竭蹶趨詣,以伸臣子自效之義,而第臣所苦諸症,日就危惡,火熱挾痰,升降作孼,精神之昏錯已極,腰脚之不遂亦甚,斯須之頃,若將難保,跬步之地,無以自運。況此病久胃敗,飮啖漸減,眞元頓鑠,形骸徒存,癃疲之狀,見者危之,如縷之喘,其幾何不絶,當此慈候違豫,聖慮焦煎之時,虛帶職名,退屛遐外,分義掃地,生不如死,而倘靡速解,死亦含恨,亟賜矜察,收回誤恩,改卜賢德,毋曠鼎席,仍治臣罪,以肅朝綱,是臣區區之大願,伏地惶悚,血泣俟命之至云矣,敢啓。傳曰,知道。
禮曹正郞金尙夏,鄭逑等賜額致祭後,入來。
平安監司書目,道內農事形止,及昌城·理山等邑四月十七日雨雹,二十四日江界·孟山等邑霜降,事係變異事。
執義沈枰啓曰,臣卽伏見諫長避辭,其所侵詆言者,不特前日疏語而已,臣看來,不覺瞿然駭嘆也。夫臺閣言議,意見未必皆同,則各陳所見,以俟公議,可矣,而今乃盛怒詬罵,恣言無忌,必以諸臺重發之論,勒謂之非公正,而自處以心無倚著之正論,臣竊不服,而亦爲諫臣,深惜此一著也。臣誠不欲隨事隨辯,徒傷體面,而身帶臺職,旣已參涉其論,安敢曰非專斥一人,而獨自晏然乎?況諫院無他行公之員,處置將歸於本府,臣之不可仍冒是職,尤較然矣。當此慈候違豫之日,連以此事,瀆擾於嘗藥憂煎之中,臣罪至此,益無所逃矣。請命遞斥臣職。答曰,勿辭,退待物論。
掌令權恒啓曰,臣以一事,已至三避,呶呶爭辯,亦涉紛鬧,每每煩瀆,尤極惶悚,而今者諫長,張皇引避,以極意詬罵,苟且矛盾爲辭,事之是非,當付之公議,不必一向相較,重傷事面,被斥若是,不可仍據於臺席則決矣。至於軍兵之擅改,罪人之崇長,乃向者臺啓中語,而諫長,盛稱選之立身本末,至以人所共見爲言,故臣略陳前日被彈之事而已,何嘗有論人尤甚之意,而辭未達意,批旨嚴峻,亦臣之罪也。臣當遞未遞,蹤跡狼狽,諸臣之譏斥交集,聖敎之責諭至切。以此以彼,俱不可仍冒,而賤疾方苦,未卽自列,俟病少間,今始來避,所失尤大,請命遞斥臣職。答曰,勿辭,退待物論。
掌令林渙啓曰,臣情勢不安,賤疾方苦,承牌不敢進,陳章不得達,進退路窮,徊徨悶蹙之中,伏見大司諫李畬避辭,滿紙張皇,詆斥備至,臣不勝瞿然之至。臣一發妄言,詬詈相屬,緣此一事,至於三避,疲劣已甚,瀆擾是懼,而亦有不得不略加辯暴者。夫李選之處事刻核,持論偏頗,非獨國人所共知,聖明亦已洞燭,則其所謂不平不公之論,一套相傳,堅持不放者,可乎?惟其偏護曲庇,力戰公議者,只是數人,則前後以此論爲不是者,凡有幾人哉?公議雖峻發,論人之道,不妨平允,故參酌擬律,薄示糾警,則臣未知其爲苟且,而不成說者也。恣意抑揚,輕加詆辱,顯有䝱持臺官之迹,而反咎臣以抑勒,良亦異矣。噫,六七年來,摧抑臺閣,沮撓公議,使淸朝之直氣不伸,一世之是非不明,而固已成習,恬不知恥,終至於侵辱臺官,如報私讐者,此豈聖朝言議之臣,所可忍爲者哉?臣身則可辱,臣之所居之職,則乃是臺憲也。緣臣無似,貽辱臺閣,至於此極,將何顔面,一刻因仍苟冒於臺席乎?請命遞斥臣職。答曰,勿辭,退待物論。以上朝報
上在昌德宮。停常參·經筵。
巳時,日有重暈,暈上有冠,暈下有履,色皆內赤外靑。自午時至酉時,日暈。夜一更,流星出房星上,入右旗星下,狀如拳,尾長四五尺許,色赤。
太宗大王忌辰。
藥房啓曰,伏未審聖體,若何,大王大妃殿症候及寢睡,何如?昨日夕寒熱之候,又爲發作,伏不勝悶慮之地。卽今諸醫等及李國憲·洪有龜·全五福,反覆商議,則皆以爲,今此症候,寒熱爲主,而其所發作,日子疎數,時刻早晩,亦未有一定限,雖未知果爲瘧候,而前後進藥,尙無顯效,柴苓湯,則姑爲停止,加減淸脾湯,連進三貼,宜當云。此藥自今日煎入,何如?臣等,倍切憂慮,敢此問安。答曰,知道。大王大妃殿症候,詳言于醫女矣。
大王大妃殿,藥房朝問安。答曰,知道。
任相元啓曰,大司憲未差,執義沈枰,掌令權恒·林渙避嫌退待,持平金洪福·權尙夏在外,今日以監察茶時之意,敢啓。傳曰,知道。
又啓曰,明日常參·經筵,取稟。傳曰,停。
藥房口傳啓曰,李國憲·洪有龜·全五福等,夜間或不無論證議藥之事,自今日使之直宿闕內,何如?傳曰,依爲之。
玉堂箚曰,竝引嫌而退。意見雖殊,詆斥太過,揆以臺體,不可仍在,公議重發,連啓當然,意外起鬧,在我何嫌?請大司諫李畬遞差,執義沈枰,掌令權恒·林渙出仕。取進止。答曰,依啓。
大王大妃殿,藥房夕問安。答曰,知道。以上燼餘
奉常副奉事宋墁,栗木斫伐後,入來。
大王大妃殿,藥房問安。答曰,知道。政院·玉堂·二品以上·六曹問安。答曰,知道。勿爲問安。大殿,玉堂·二品以上·六曹問安。答曰,知道。
藥房再啓曰,伏聞入診醫女所傳之言,大王大妃殿腰脚之痛,夜來達曉不歇,伏不勝悶慮之至。卽與諸醫等商議,則此等症候,一二番受鍼,似難得效,今日又爲受鍼,而用三里·絶骨·承山三穴,宜當云,趁午前隨時受鍼,何如?答曰,依啓。
大王大妃殿受鍼後,大王大妃殿·大殿,藥房·政院·玉堂·二品以上·六曹問安。答曰,知道。
弘文館啓曰,昨日兩司引避處置,歸於本館,而臣錫鼎,與李選,婚家相避,應敎金昌集,校理黃欽·兪得一,修撰宋相琦,以當初處置時論議參差,嫌難處置,修撰洪受瀗,方遭服制,且有身病,副校理南致熏,副修撰朴泰萬,以昨日諫長避辭中,有譏斥之意,亦爲陳疏,無他處置之員,令政院稟處,何如?傳曰,允。
政院啓曰,以弘文館草記,令政院稟處事,命下矣。玉堂兩官,皆以論議參差,今玆兩司諸臣之避,不敢處置,至於副校理南致熏,副修撰朴泰萬,雖以諫長之譏斥,陳疏引嫌,今日不可捧入,故其疏旣已出給,且所謂引嫌者,亦不至大段,兩司避辭,又不可經宿,更令南致熏·朴泰萬,斯速處置,何如?傳曰,允。以上朝報
上在昌德宮。停常參·經筵。
未申時,日暈。
下直,高陽郡守洪受湸,求禮縣監韓尙鳴,陽智縣監李昌稷。
藥房啓曰,伏未審聖體,若何,大王大妃殿夜間寢睡氣候,何如?加減淸脾湯,今日亦當仍爲煎入矣。臣等不勝憂慮,敢此問安。答曰,知道。大王大妃殿症候,已言于醫女矣。
大王大妃殿,藥房朝問安。答曰,知道。
大王大妃殿,政院·玉堂·二品以上單子問安。答曰,知道。勿爲問安。
大殿,政院·玉堂·二品以上單子問安。答曰,知道。
任相元啓曰,慈候方在違豫中,限平復間,視事,頉稟。傳曰,知道。
有政。吏批,行判書呂聖齊進,參判李翔在外,參議吳道一進,都承旨任相元進。
吏批啓曰,影幀奉安時,輦輿監造官尙衣院別提沈瑞肩,六品遷轉事,命下矣。瑞肩,曾經准職,何以爲之?敢稟。傳曰,准職除授。
又啓曰,影幀出納大祝金昌集·徐文裕,竝加資事,命下矣。俱未經准職,何以爲之?敢稟。傳曰,准職除授。
又啓曰,影幀模寫都監提調南龍翼本資,乃是輔國,更無可加之資,何以爲之?敢稟。傳曰,熟馬一匹面給。
兵批,判書李翊服制,參判尹趾善病,參議李思容進,參知尹世紀病,右副承旨柳之發進。
以李畬·姜世龜·姜鋧·李墪·尹彬,單付副護軍,李奎齡·申懹·尹德駿·李敏哲,單付副司直。
柳之發,以兵曹言啓曰,今五月初十日,良人池鶴稱名人,自金虎門入來,差備門外擊錚,極爲駭愕,令攸司囚禁治罪,同門守門將李喜胤,常時不能禁斷雜人,以致闌入,亦難免其責,推考,何如?傳曰,允。
任相元啓曰,近來廳中,位甚不齊,左承旨李玄錫,新除授同副承旨李墪,竝牌招察任,何如?傳曰,允。
又啓曰,新除授右副承旨朴致道,時在全羅道光州地,請斯速乘馹上來事,下諭。傳曰,允。
又以吏曹言啓曰,經明行修者,別薦,應薦不薦人員,別單書入之意,敢啓。傳曰,知道。
柳之發啓曰,事變假注書崔重泰,重患瘧疾,難以察任,今姑改差,何如?傳曰,允。
以趙大壽爲事變假注書。
李墪,以弘文館言啓曰,本館下番見存三員內,修撰洪受瀗服制未盡,修撰宋相琦,方在呈告中,臣泰萬,獨爲入直,已過累日,苟簡莫甚。修撰宋相琦,牌招,以爲替直之地,而上番校理黃欽,亦爲呈單,竝卽一體牌招,何如?傳曰,允。
府前啓,請還收內官崔尙仰·朴斗卿職牒還給之命。李選罷職不敍。啓辭同前答曰,勿煩。
以公洪監司狀啓,忠原被賊人李自摠等飢死事,傳于李墪曰,飢死人等,令本道恤典擧行。
以全羅監司狀啓,靈光居前副護軍梁濟臣身死事,傳于李墪曰,此人,曾前有功勞之醫官也,今聞身死,不可無矜恤之道,令本道葬需從優題給事,分付。
大王大妃殿,夕問安。答曰,知道。以上燼餘
左副承旨李玄錫上疏。大槪,新除資級,決非無狀如臣,所可承當,冒死陳懇,乞蒙還收,以重公器,以安私分事。入啓。答曰,省疏具悉。今玆賞加,意非偶然,卿其勿辭焉。
正言李宜昌辭職上疏。入啓。答曰,省疏具悉。爾其有勿辭,從速察職。
公洪監司書目,全義呈,以吏曹參判李翊辭職上疏上送事。啓。答曰,省疏具悉卿懇。縷縷進言,出於憂愛之誠,予用嘉尙,可不體念?柳斗星事,令該曹稟處,卿其安心勿辭,上來察職。
工曹判書申汝哲上疏。大槪,亟命還收新授資級,以重賞典,以安私分事。入啓。答曰,省疏具悉卿懇。今玆賞典,實循舊章,卿其安心勿辭焉。
謝恩,行左承旨李玄錫,右承旨閔鎭長,同副承旨李墪,左副承旨柳之發。以上朝報
上在昌德宮。停常參·經筵。
夜一更四更,月暈。未申時,日暈。
下直,廣州經歷李泰龜。
藥房啓曰,伏未審聖體,若何,大王大妃殿,夜間寢睡氣候,何如?加減淸脾湯,今日亦當仍爲煎入矣。臣等不任憂慮,敢此問安。答曰,知道。大王大妃殿症候,已言于醫女矣。
大王大妃殿,藥房朝問安。答曰,知道。
藥房,以口傳啓曰,大王大妃殿症候,數日則寒熱之候,不爲發作,頭疼脚痛,亦比前稍歇,似不無受鍼之效,諸醫等皆以爲,三里·絶骨·承山三穴,仍爲受鍼,宜當云。依前定趁午時前,隨時受鍼,何如?傳曰,依爲之。
藥房再啓曰,大王大妃殿受鍼之意,朝已仰稟矣。伏聞卽今,漸有熱候云,受鍼姑爲停止之意,敢啓。傳曰,知道。
大王大妃殿,政院·玉堂·二品以上問安。答曰,知道。
大殿,政院·玉堂·二品以上問安。答曰,知道。
任相元啓曰,堂后實官,久未差出,每以假官察任,多有苟簡,已前被薦人,只有二人,陞出六品之期,俱在不遠,若過數月,薦望之路將絶,其中一人,且有相避,後日政,注書單望啓下,使之斯速薦望,何如?傳曰,允。
執義沈枰啓曰,請內官崔尙仰·朴斗卿職牒還給之命事。副護軍李選罷職不敍事。啓辭同前新啓,昨者茶時,西江居故學生尹彦鳴妻金氏,呈狀于本府以爲,本洞居出身朴順元·悌元等,與其婢夫金龍立,因事相鬨,來到渠家,至擧內外上典,極口醜辱,故不勝駭憤,卽呈于法府,將爲治罪矣。順元等,聞有呈訴之擧,益懷凶計,囑其三寸叔朴大馨,稱以大馨子婦,於彼此相鬨之際,驚動墮胎,誣呈刑曹,欲治以殺人之律。本曹刑吏,旣捉龍立之後,大馨·順元等,多率無賴之人,撤毁藩籬,乘夜突入內房,持杖亂擊,毁傷渠身,仍縛其同居女婿士人李鼎均,迫致其家,或毆或踢,僇辱備至。幸賴隣居士夫之聞變奔救,僅得脫歸,而鼎均則被傷尤重,方在委頓奄奄之中,孤弱寡婦,遭此罔測之變,無以懲治,自本府依法處置云,而金氏所居傍近十餘契尊位,聯名齊訴,以證其逢變實狀,而請加嚴治。近來常漢出身輩,不畏國法,暴橫作挐,在在皆然,而至於輦下至近之地,有此可愕之事,設令龍立,眞有殺人之跡,固不當延及上典。況驚動墮胎,本與殺人有間,而因其婢夫之罪,毁傷婦女,結縛士人,恣爲悖惡,至於如此,此實曾所未聞之事也。朴大馨,則方在該曹究覈,其殺獄,雖不可輕先推捉,其餘各人等,不可不另行究治,以懲惡習,故狀中所付之人,今方發差搜捕,而其中朴順元,係是出身,自本府不得直爲捉囚。請令有司囚禁嚴治,考律重處。新除授大司憲朴世采,時在京畿坡州地,請斯速乘馹上來事,下諭。答曰,不允。末端事,及下諭事,依啓。
柳之發,以司僕寺官員,以提調意啓曰,濟州牧使李尙,遞任進上馬三匹上來,八月載船上送,至洋中,逢風漂流,不知去處,故報知本寺後,更爲捉出養飼,今纔上來,禾毛色,別單書入,依例內廐馬立養之意,敢啓。傳曰,知道,
又以義禁府言啓曰,以黃海道平山府推考敬差官啓本刑曹粘目,弑夫罪人首陽代移本府處置事,允下矣。係是綱常,依例府都事發遣拿來,何如?傳曰,允。
藥房,大王大妃殿夕問安。答曰,知道。以上燼餘
謝恩,典籍李再昌。
掌令林渙初度呈辭。入啓。給由。
政院啓曰,新除授右副承旨朴致道,時在全羅道光州地,斯速乘馹上來事,下諭,何如?傳曰,允。
廣州留守書目,正言安奎辭職上疏上送事。啓。傳曰,此疏還出給,使之從速上來。
司直宋奎濂上疏。入啓。答曰,省疏具悉。卿其勿辭察職。以上朝報
上在昌德宮。停常參·經筵。
藥房啓曰,伏未審聖體,若何,大王大妃殿,夜間寢睡氣候,何如?加減淸脾湯三貼,旣已進御矣。諸醫皆以爲,此藥乃是專治寒熱似瘧之症,而進御之後,亦不無少效,姑爲仍進數貼,宜當云,今日依前煎入,何如?臣等不任憂慮,敢此問安。答曰,知道。大王大妃殿症候,詳言于醫女矣。夜來寢睡,頗穩矣。
大王大妃殿,藥房朝問安。答曰,知道。
大王大妃殿,政院·玉堂·二品以上單子問安。答曰,知道。勿爲問安。
大殿,政院·玉堂·二品以上單子問安。答曰,知道。
藥房,以口傳啓曰,大王大妃殿受鍼,昨日因熱候停止矣。夜間寢睡頗穩,且無熱候,今日朝水刺後,前定三穴,隨時受鍼,何如?傳曰,依爲之。
任相元啓曰,吏曹郞廳來言,臺諫有闕,政事,取稟。傳曰,明明日爲之。
李墪啓曰,今日賓廳日次,兩司當爲來待,而大司諫崔奎瑞,正言李宜昌未肅拜,司諫李玄紀,獻納金盛迪,正言安奎俱在外,時無行公之員,未肅拜人員,竝卽牌招,以爲推移入侍之地,何如?傳曰,允。
傳于李墪曰,大臣·備局堂上,引見。
辰時,上御熙政堂。大臣·備局堂上引見入侍,領議政南九萬,兼禮曹判書南龍翼,行吏曹判書呂聖齊,行戶曹判書柳尙運,行左參贊尹堦,知敦寧具鎰,刑曹判書徐文重,行副提學崔錫鼎,同副承旨李墪,執義沈枰,正言李宜昌,假注書趙泰采·趙大壽,記事官金時傑·洪重夏。
九萬進曰,慈候違豫日久,侍藥憂惶之中,聖體,若何?上曰,無事矣。
九萬曰,頃因副提學崔錫鼎上疏,經明行修,可合別爲收用之人,時任·原任大臣,及六卿·三司長官,各薦二人,啓下吏曹,故吏曹堂上,以分等調用事,來問廟堂,而卽今大臣,只有臣一人行公,臣聞見孤陋,事體亦有不敢,待他大臣備員後,相議稟定,何如?上曰,依爲之。擧條
九萬曰,今此別薦之主,皆是在朝之臣,故所薦,多是京中名家子弟,草野遐遠之處,必有遺漏之人,似涉未安。曾前薦主數多,薦目太廣,頗有猥雜之事,而今番則薦目,與前有異,雖使外方薦進,必不敢苟充啓聞,三南則人士素多,以二人定數,其餘五道,則以一人定數,分付各道監司,使之搜訪薦聞,以爲一體分等調用之地,何如?上曰,草野之人,亦當一體薦用,依所啓分付各道監司,使之趁卽薦聞,可也。擧條
九萬曰,戶判,以禁亂犯禁者,不許徵贖,則禁刑日囚禁,有弊之意,仰達,而禁亂之弊,專出於徵贖,使民心不服,僭濫益甚,如此之故,必使決杖,又有禁刑日囚禁之弊,不但此也,且必有禁吏操縱,比前尤甚之患。凡事之難於十分無弊,類如此,以此不欲數出禁亂,定其日限,而臺諫爭執如許,故不得已許其不限日子矣。今若又以囚禁之弊,使之依前徵贖,則乃是一從前套也。有何變通革弊之意乎?雖曰囚禁爲弊,徵贖之規,決不可復開,但念國初,則國忌無多,故禁刑日少,卽今列聖忌辰,及其他大小祀受香齋戒,不得用刑之日甚多,不但憲府諸司,亦多弊端,曾前雖已略有變通,又令該曹抄出,卽令禁刑日稟啓變通,俾無廢坐滯囚之弊,似不可已矣。枰曰,臣亦欲陳達而未果矣。禁亂之贖,初出於禁刑日不得決罪之致也。大典所載大祭國忌齋戒正日及誕日外,各處祭享,受香以後,盡爲禁刑,已成規例,故一月之內,用刑無多,此等拘忌之日,政院公事,亦且出入,而獨禁用刑,似涉不當,宜有戀通之道矣。上曰,令該曹抄出,禁刑日變通,可也。擧條
龍翼曰,沔川居安孝生,以孝行,曾入道臣啓聞中,而措語未瑩,似已作故者,故入於贈職秩,旣已啓下知委矣。卽見沔川郡守粘移,安孝生,今方生存,年今九十二,而已受老職嘉善云,生存之人,不可贈職。曾見其孝行啓聞,旌門則似過,食物則似輕,今若加資,則只爲嘉義,非如變品之比,渠則後日無多,必以爲幸,而事係陞資,不敢擅請,何以爲之?上曰,食物似輕,旣已年老,則加資,可也。擧條
又曰各司提調,爲本司有陳達之事,臣方待罪司圃署,亦有所仰達之事矣。本署御供西瓜等物,曾自內農進排矣。壬辰亂後,歸於本署,內農復設後,歸於內農矣。癸亥改玉後,還歸本署,辛亥年,大臣省弊時,以本署殘弊,復屬內農,而給價矣。中間又歸本署,癸亥還屬內農,今聞復歸本署,而御供事大,若點退,則一箇之物,至於十餘箇,價米旣少,必難支保,內農圃,旣已受去,仍爲進排,未知何如。上曰,移送內農者,非永爲授去也,不可復歸矣。龍翼曰,若如此,則西瓜,自六月限九月進排,四朔御供,價米旣少,添給,似宜矣。上曰,與戶判相議爲之,可也。尙運曰,旣以價少言之,故加給五升矣。若復加給,則他司亦必效之,本曹必難支當,提調所達,不可施行矣。上曰,司圃署,還爲進排,可也。龍翼曰,然則價米加給,似不可已矣。上曰,旣給五升,則何必加給乎?
墪曰,司諫李玄紀,方患疑疾,奴輩繼痛,合爲變通之道矣。上曰,實病如此,則遞差,可也。
執義沈枰啓曰,請還收內官崔尙仰·朴斗卿等職帖還給之命。啓辭同前上曰,勿煩。
又啓曰,副護軍李選,罷職不敍。啓辭同前上曰,勿煩。
枰曰,崔尙仰等難貸之罪,聖明業已洞燭,而一向堅執,終不允兪,雖使後人聞之,必以宦官事,不允臺啓爲辭矣。上曰,當初罪名雖重,年久之後,職牒還給,未爲不可矣。
正言李宜昌啓曰,右副承旨朴致道先塋,在於光州地,長興府使林翼喬先塋,在於洪州地,朴致道,曾任洪州牧時,與林翼喬相約,彼此節日祭需,爲其便近,相換備送,兩湖之人,至今傳笑,其所饗先之物,當盡在我之誠,而只以輸致之便易,爲此換送之擧。此蓋出於無識之致,固不足深責,而其爲處事,實駭瞻聆,不可以事在旣往,而終無劾正之論。請右副承旨朴致道,長興府使林翼喬,竝命罷職。上曰,更加詳察處之。宜昌曰,小臣,前年忝居漕官,以檢飭事,往洪州,詳聞其事,更無詳察之事矣。上無發落。遂退去。
巳時,大王大妃殿,三里·絶骨·承山三穴受鍼,醫女桓玉執鍼。大王大妃殿受鍼後,藥房問安。答曰,知道。
政院·玉堂·二品以上問安。答曰,知道。
大殿,政院·玉堂·二品以上問安。答曰,知道。
李墪,以都摠府言啓曰,副摠管李慣,除標信,漢城府坐起進去之意,敢啓。傳曰,知道。
以江襄監司狀啓,春川居良女一禮等燒死事,傳于李墪曰,燒死人等,令本道恤典擧行。
藥房,大王大妃殿夕問安。答曰,知道。以上燼餘
禁府都事閔震元,弑夫罪人拿來事,平山地,出去。
謝恩,護軍尹彬,比安縣監宋奎明,司贍主簿宋光涑,典牲主簿韓相皐,禮曹佐郞成儁,殷栗縣監李世瑗,司宰主簿趙正紳,學正宋墁,校書著作吳世周,濬源殿參奉尹亨來,保安察訪金文夏。
戶曹參議李頤命初度呈辭。入啓。給由。
掌令林渙再度呈辭。入啓。遞差。
謝恩,正言李宜昌。
平山推考敬差官柳成運,入來。
謝恩,海運判官柳成運。
院前啓,三司禁亂事,停啓。以上朝報
大臣·備局堂上引見時,南龍翼所啓,章陵主山後面及內外靑龍·白虎內案山等處,蟲患日漸大熾,大小松木,幾至枯死,捕蟲之役,一時爲急云。依頃日榻前陳達,使陵軍捕捉事,已爲分付,而係是陵寢事,敢達。以上禮曹謄錄
上在昌德宮。停常參·經筵。
藥房啓曰,伏未審聖體,若何,大王大妃殿,夜間症候,何如?臣等不任憂慮之至,敢此問安。答曰,知道。大王大妃殿症候,已言于醫女矣。
大王大妃殿,藥房朝問安。答曰,知道。
藥房再啓曰,大王大妃殿寒熱之候,尙無差歇之顯效,卽今最爲切迫者,水刺厭進,比前漸甚,諸醫等皆以爲,加減淸脾湯,姑爲停止,白朮除濕湯,加山梔炒七分,砂仁炒硏五分,連進五貼,以瀉脾胃中熱濕,宜當云。此藥限五貼,自今日煎入,何如?答曰,依啓。
執義沈枰,持平金洪福啓曰,請還收內官崔尙仰·朴斗卿等職帖還給之命,請行副護軍李選罷職不敍。啓辭同前答曰,勿煩。
正言李宜昌啓曰,右副承旨朴致道先塋,在於光州地,長興府使林翼喬先塋,在於洪州地,致道,曾任洪州牧時,與翼喬相約,彼此節日祭需,爲其便易,相換備送,兩湖之人,至今傳笑,其所饗先之物,當盡在我之誠,而只以輸致之便近,爲此換送之擧。此蓋出於無識之致,固不足深責,而其爲處事,實駭瞻聆,不可以事在旣往,而終無劾正之擧,故敢有所論啓矣。聖批,以詳察處之爲敎,臣於昨年奉使南中時,親聽於洪州,已得其詳,此非泛然風聞之比,別無更加詳察之事。請右副承旨朴致道,長興府使林翼喬,竝罷職。答曰,竝先罷後推。
李墪,以都摠府言啓曰,副摠管朴相馨,除標信,工曹坐起進去之意,敢啓。傳曰,知道。以上燼餘
謝恩,獻納金盛迪,掌樂正金昌集,魚川察訪李光著。
掌令權恒初度呈辭。給由。
全羅監司書目,寶城等官呈,以四月卄三·四·五日霜降,兩麥·黍粟·木花,多被損傷事。
江襄監司書目,寧越呈,以客舍大廳前庭地陷,係是變異事。
大司諫崔奎瑞上疏。大槪,意外新命,萬萬不似,臣誠駭惶震悸,靡所自容,省顧愚分,決無抗顔承當之理。伏乞聖明,早賜鐫遞,無令重汚官方事。入啓。答曰,省疏具悉。爾其勿辭,從速察職。
吏曺啓目,權知成均館學諭沈仲良·鄭徽周·尹時鳴·南世珍·李會元·尹悠期·柳紀天·朴希閔·曺復卿·安俊儒·權大臨·金壽聃·李碩立·韓·李德全·都永夏·李景華·洪受禹·金世欽·崔鋈·韓以原·李萬材·殷受相,權知校書館副正字柳亨運·朴振夏·宋道錫·金壽億·李泰顯·金鳴殷·朴思一·金華重·金國皓·趙世珪爲等如,口傳施行,何如?啓依允。以上朝報
上在昌德宮。停常參·經筵。
夜自一更至五更,月暈。
大王大妃殿,藥房·政院·二品以上問安。答曰,知道。勿爲問安。
大殿,政院·玉堂·二品以上問安。答曰,知道。
大王大妃殿,藥房夕問安。答曰,知道。
下直,鴻山縣監許煜。
藥房都提調金壽興,提調李翊相,副提調閔鎭長啓曰,伏未審夜來聖體,若何,大王大妃殿寢睡,比昨,何如?臣等倍切憂慮,敢此問安。答曰,知道。大王大妃殿症候,夜來熱候,有加,連宵煩轉,倍切憂煎矣。
柳之發,以兵曹言啓曰,同知中樞府事朴振翰,除授已至累朔,在鄕尙不肅謝,改差,何如?傳曰,允。
以黃海監司金構,以忠翊衛李得大等渰死事,狀啓,傳于李玄錫曰,渰死人等,令本道恤典擧行。
有政。吏批,行判書呂聖齊進,參判李翔在外,參議吳道一進,都承旨任相元進。
吏批啓曰,玉堂闕員,今當差出,而擬望之人乏少,相避外任,竝擬,何如?傳曰,允。以李世翊爲承旨,李夔爲長興府使,李東亨爲新寧縣監,李明著爲監察,柳尙載爲慶尙都事,韓宗運爲典獄奉事,南宮健爲繕工假監役,沈若演爲尙衣別提,尹邦憲爲典籍,申奎·朴泰淳爲兼春秋,南至熏爲西學敎授,朴聖楷爲東學敎授,權宇亨爲南學敎授,金昌集爲副應敎,李善溥爲司諫,南弼星爲掌令,權讓爲掌令,李蓍晩爲副修撰,沈季良爲注書,李世翊爲右承旨,閔鎭長爲左副承旨,柳之發爲右副承旨。
兵批,判書李翊服制,參判尹趾善病,參議李思永式暇,參知尹世紀進,右副承旨柳之發進。以李玄紀·林渙·尹商翊爲副護軍,尹徵殷爲副司直。
假注書趙泰采受由,代以任胤元爲之。
任相元啓曰,新除授右承旨李世翊,時在京畿仁川地,乘馹上來事,下諭,何如?傳曰,允。
李墪,以弘文館言啓曰,新除授副修撰李蓍晩,時在公洪道舒川郡任所,經筵入番事緊,請斯速乘馹上來事,下諭。傳曰,依啓。
大司諫崔奎瑞,獻納金盛迪,正言李宜昌啓曰,泮宮試士,比諸他科,事體自別,而大司成朴泰遜,身爲師儒之長,頃當設製之日,乃以莊周侮聖之言,發爲書題,此雖出於疎率妄作之致,而不可無警責之道。大司成朴泰遜,請命從重推考。生民休戚,係守令之賢否,守令非其人,則民之困悴,自不得不然,德山縣監柳萬齡,爲人徒善,全未解事,大小政令,皆出吏手,至於倉庫鎖鑰,委諸監色,出入開閉,任其所爲。以此小民之得受官糶者幾希,而土豪輩,時或圖得,則不呈於官,而宜請於監色,其尸職之狀,於此,亦可見矣。不可久畀字牧之任,重貽民害,請德山縣監柳萬齡罷職。答曰,依啓。末端事,風聞未必盡信,更加詳察處之。
答江華留守尹趾完疏曰,省疏具悉。卿之情理,予甚矜惻,卿其安心勿辭,往來焉。燼餘
上在昌德宮。停常參·經筵。
巳時午時,日暈。酉時,日暈。
夜一更二更,月暈。
大王大妃殿,藥房問安。答曰,知道。
藥房都提調金壽興,提調李翊相,副提調閔鎭長啓曰,伏未審聖體,若何,大王大妃殿,夜間證候及寢睡,何如?寒熱之發作,水刺之厭進,前後進藥,尙未得顯效,臣等誠不勝憂悶。與諸醫等反覆商議,則皆以爲,中腕穴施灸,最有效於厭食之證,兼治四末與寒熱似瘧之病,此穴今若受灸,則必不無其效云,而李國憲·洪有龜·全五福等意見,亦無異同。今日適無拘忌,自今日始灸若干壯,而時刻,則趁午前隨時爲之,何如?臣等倍切憂慮之至,敢此問安,竝此仰稟。答曰,知道。大王大妃殿症候,與昨一樣矣。
巳時,大王大妃殿,中脘穴受炙七壯後,藥房問安。答曰,知道。大王大妃殿,政院·玉堂·二品以上問安。答曰,知道。
大殿,正院·玉堂·二品以上問安。答曰,知道。
柳之發啓曰,大司憲朴世采,掌令權讓,持平權尙夏在外,執義沈枰呈辭,掌令南弼星未肅拜,持平金洪福式暇,今日以監察茶時之意,敢啓。傳曰,知道。
以全羅監司李濡,以敗船人崔沙邑·沙里等三十八名渰死事,狀啓,傳于李玄錫曰,事極驚慘,令本道恤典擧行。
以平安監司尹以濟狀啓,陽德居入作金龍善家出火,龍善及其女孝陽·禮陽等燒死事,狀啓,傳于李墪曰,燒死人等,令本道恤典擧行。
柳之發,以兵曹言啓曰,本曹奴婢,本來鮮少,故往在己未年間,請得刑曹奴婢二十口,推移立役矣。其後奴婢等,死亡相續,或入於守僕及掖庭之役,曾未十年餘,應役者僅有七八口,凡干使役,常患不足矣。卽接掌隷院牒呈,則本曹奴莫大,自本院啓下,移給於司諫院云。本曹形勢,亦甚苟簡,無以成樣,數少奴婢,決難移給他司,依前仍存,以他各司奴婢定給之意,分付,何如?傳曰,知道。
大司諫崔奎瑞,正言李宜昌啓曰,昨日臣等,與同僚行相會禮於直房,同僚,以大司成朴泰遜,向日泮製時出題事,欲有糾正之擧矣。臣等本意,以書題文字間事,抉摘爲罪,大非淸朝美事,且關後弊,心常慨然,故於席上,以此意反覆相難,而同僚堅執己見,必欲論列。且念儒生場屋之製,旣禁用老·莊語,則今此書題之出莊書,亦似未盡,而推考薄罰,不必至於起鬧,故仍與商議,略刪其措語而論啓矣。今聞物議,果以抉摘書題,以爲罪案,旣失論人之道,而苟同隨參,亦乖臺體,大加非斥,臣等不勝瞿然之至。官師相規,雖非大段,而臣等,不能堅守初見,致有物議,其何敢一刻抗顔於臺席乎?請命遞斥臣等之職。答曰,勿辭。
柳之發啓曰,大司諫崔奎瑞,正言李宜昌,再啓煩瀆,退待物論矣。傳曰,知道。
獻納金盛迪啓曰,莊周乃異端之雄,其所以譏侮先聖者,罔有紀極,而至於漁夫一篇,特尤甚焉,實吾儒之所不忍道者也。大司成朴泰遜,以師儒之長,入太學招諸生,揭此爲題,使之述作,則其失,固非細矣,而然此亦不過無情之致,不必深咎,故昨日直房之會,與諸僚相議論啓,略加警責矣。今者同僚,又反引避,張皇其說,有若臣強執偏見,論人太過者然,吁亦異矣。昨於席上,纔入數語,便卽相會,長官,亦不以彼爲無失,而次僚所持難者,卽妄作二字,終之刪去者,只是關係旣重四字而已矣。彼事雖曰疎率,關係益重,而推考薄罰,亦非大事,何至於乃復起鬧耶?誠未可曉也。雖然同僚,旣以見非物議爲避,則臣以發論之人,何敢晏然於職次乎?請命遞斥臣職。答曰,勿辭。
柳之發啓曰,獻納金盛迪,再啓煩瀆,退待物論矣。傳曰,知道。
大王大妃殿,藥房夕問安。答曰,知道。燼餘
上在昌德宮。停常參·經筵。
自巳時至未時,日暈。申時酉時,日暈,暈上有冠。
藥房都提調金壽興,提調李翊相,副提調閔鎭長啓曰,日氣蒸熱,伏未審聖體,若何,大王大妃殿,夜間寢睡氣候,何如?今日中脘穴受灸,亦當隨時爲之矣。臣等不任憂慮,敢此問安。答曰,知道。大王大妃殿症候,詳言于醫女矣。
大王大妃殿,政院·玉堂·二品以上問安。答曰,知道。
大殿,政院·玉堂·二品以上問安。答曰,知道。
辰時,大王大妃殿,中腕穴受灸九壯受灸後,藥房問安。答曰,知道。
大王大妃殿受灸後,政院·玉堂·二品以上問安。答曰,知道。
大殿,政院·玉堂·二品以上問安。答曰,知道。
李墪啓曰,吏曹郞廳來言,臺諫有闕,政事,何以爲之?敢稟。傳曰,明明日爲之。
柳之發,以義禁府言啓曰,弑夫罪人首陽代,旣已拿囚,依法例三省推鞫,何如?傳曰,允。
柳之發啓曰,罪人首陽代三省推鞫事,命下矣。兩司進參之意,城上所,當牌招言送,而諫院,則無行公之員,司諫李善溥,卽爲牌招察任,何如?傳曰,允。
又啓曰,弑夫罪人首陽代三省推鞫事,命下矣。委官,何大臣進去乎?敢稟。傳曰,領相進去。
又啓曰,禁府都事,以委官意來言,三省罪人設鞫事,命下矣,而今日,纔經大王大妃殿受灸,且値望日,自前如此日,則有不得開坐之例,以無故日退行之意,敢啓。傳曰,知道。
又以兵曹言啓曰,忠壯衛將申汝逿呈狀內,以母病·子病,長奔走醫藥之中,闕內重地,不得入番,有難仍帶職名,請速入啓處置云。輪番之地,不可曠職,申汝逿忠壯衛將,改差,何如?傳曰,允。
持平金洪福啓曰,本府,以內官崔尙仰·朴斗卿等職牒還給事,閱歲爭執,而終靳允兪,臣竊未曉聖意之所在也。大凡負罪者收錄與否,惟在輕重之如何,不係日月之久近,而尙仰等所犯,聖明旣已洞燭,當初投畀,亦云末減,則到今給牒,有乖於朝家懲惡之典。請還收內官崔尙仰·朴斗卿職牒還給之命。行副護軍李選,爲人刻深,持論偏頗,五六年來,連在要地,其是非之謬戾,好惡之顚倒,固非一二,而以其尤甚彰著者言之,臺閣言議,不避形跡之嫌礙,銓地用舍,惟視趨向之異同,觝排公議,無少顧忌,媢嫉言者,如視私讐,甚至夾助浮議,引惹鬧端,少有崖異,輒被深詆,終使國論乖張,士林疑貳,漸至莫可收拾之域,則識者之專咎此人,蓋已久矣。到今物情愈激,公議重發之後,不可無駁正之擧,請行副護軍李選罷職不敍。新除授掌令權讓,時在公洪道韓山地,請斯速乘馹上來事,下諭。頃日太學儒生,以直講沈橃,曾參己未合啓之故,不許入謁聖廟,橃於其時,雖不無多少訾謗,而至於合啓凶論,則本無參涉之事,以此爲罪,已非實狀,而況直講,是師儒之官,以儒生而擯師儒,尤是異擧。當初士論峻發之日,知館事,旣未鎭定,及今物論喧傳之後,大司成,亦不糾正,揆以事體,俱有其責,不可無規警之道。請知成均南龍翼,大司成朴泰遜竝推考。大司諫崔奎瑞,正言李宜昌,獻納金盛迪,竝引嫌而退。避辭同上抉摘文字間事,文致罪案,本非淸朝美事,且大關於後弊,而旣知其非,苟同參啓,誠未免失當,問備之罰,雖是官師相規,而以書題爲罪,大非論人平允之道,謂之關係甚重,未見其洽當,揆之臺體,俱不可在職。請大司諫崔奎瑞,正言李宜昌,獻納金盛迪竝遞差。答曰,不允。推考及下諭·處置事,依啓。
司諫李善溥啓曰,本院,以德山縣監柳萬齡罷職事,有所論啓矣,聖批不允,至有風聞未必盡信之敎,臣竊以爲不然也。萬齡,爲人徒善,全未解事,大小政令,皆出吏手,至於倉庫鎖鑰,委諸監色,出入開閉,任其所爲。以此小民之受食官糶者幾希,而土豪輩,不告官家,私自圖得者居多,其尸居不職之狀,南來士夫,多有傳說,別無更加詳察之事。請德山縣監柳萬齡罷職。公州牧使趙泰期,到任以後,無一善狀,沈酗麴蘗,全廢職事,蠱惑邑婢,所言皆從,官吏之弄奸,小民之受害,不一而足。請公州牧使趙泰期罷職。答曰,不允。
大王大妃殿,藥房夕問安。答曰,知道。
右參贊李翊相,刑曹參判申琓等聯名疏。答曰,省疏具悉。卿等勿辭察職。
答右承旨李世翊疏曰,省疏具悉。爾其勿辭,上來察職。
右承旨李世翊疏,伏以,臣於當日,秪受有旨,以臣爲承政院右承旨,有促臣乘馹上來,臣聞命驚惶,不知置身之所也。分義所在,行不俟駕,顚仆爲期,第臣犬馬之齒,已至無用,加以草土餘喘,眞元換脫,氣血俱耗,眼暗耳聾,四肢苶然,戶庭之間,亦不能隨意運動,顧此筋力,萬無奔走供職之望,玆敢仰首哀呼於天地父母之前。伏乞聖慈,俯賜矜察,將臣職名,亟許遞改,以便公私。批答見上燼餘
上在昌德宮。停常參·經筵。
自午時至酉時,日暈。夜五更,月暈廻木星。
藥房都提調金壽興,提調李翊相,副提調閔鎭長啓曰,伏未審聖體,若何,大王大妃殿,夜間寢睡氣候,何如,今日亦當受灸,而依前隨時爲之,何如?臣等不任憂慮,敢此問安。答曰,知道。大王大妃殿症候,已言于醫女矣。
大王大妃殿,政院·玉堂·二品以上問安。答曰,知道。勿爲問安。
大殿,政院·玉堂·二品以上問安。答曰,知道。
卯時,大王大妃殿,中脘穴受灸十一張受灸後,藥房問安。答曰,知道。
受灸後,政院·玉堂·二品以上問安。答曰,知道。
大殿,政院·玉堂·二品以上問安。答曰,知道。
柳之發,以兵曹言啓曰,今日將官朔試射時,入直訓鍊都監把摠·哨官及禁衛營哨官等,依前日榻前定奪,以他員代直出射之意,敢啓。傳曰,知道。
傳曰,明朝領相命招,使之卜相。
以備忘記,傳于柳之發曰,騎蒭五中人,閑良明進興,直赴殿試。
李墪,以兵曹言啓曰,武臣堂上朔試射時,嘉善李時煥,今年三月朔三十五分,四月朔三十一分,五月朔三十六分,連三次居首,似當依例加資,而係是恩典,上裁,何如?傳曰,依例加資。
又以刑曹言啓曰,御寶僞造罪人崔萬元,所當卽爲行刑,而自前受灸日相値,例不擧行,待無故日行刑之意,敢啓。傳曰,知道。
又以兵曹言啓曰,今日宣傳官,武臣宣傳官,各廳將官等朔試射時,禁衛哨官洪筳,武臣宣傳官崔柱海·白時華,未滿四中,武臣宣傳官李桁·金聖源等,去三月試射,退射,亦未滿四中,竝依例汰去,何如?傳曰,允。
正言安圭啓曰,德山縣令柳萬齡罷職。啓辭同上請公州牧使趙泰期罷職啓辭同上答曰,不允。
李墪啓曰,左議政上疏批答,史官傳諭事,命下矣。今已日暮,明日待開門,傳諭之意,敢啓。傳曰,知道。
大王大妃殿,藥房夕問安。答曰,知道。
答左議政趙師錫疏曰,省疏具悉卿懇。已竭予意,而卿辭至此,只恨誠意之未孚而已,復何多誥?卿其須體思想之志,安心勿辭,從速上來,臥閤論道,以濟時艱。仍傳曰,遣史官傳諭。燼餘
上在昌德宮。停常參·經筵
辰時巳時,日暈。
藥房都提調金壽興,提調李翊相,副提調閔鎭長啓曰,伏未審聖體,若何,夜來大王大妃殿,證候及寢睡,何如?寒熱之候,進退無常,連進湯劑,尙無顯效,誠不勝煎悶。更與諸醫等,反覆商議,則皆以爲,人蔘逍遙散,例用於寒熱似瘧之症,加地骨皮·貝母羌製各一錢,黃芩酒炒七分,連進五貼,以觀症候之如何云。此藥今日煎入,而今日中脘穴受灸,依前例隨時爲之,何如?臣等不任憂慮,敢此問安,竝爲仰稟。答曰,知道。大王大妃殿症候,進退無常,別無顯效,倍切煎悶矣。
卯時,大王大妃殿,中脘受灸九壯。
受灸後,藥房問安。答曰,知道。
大王大妃殿受灸後,政院·玉堂·二品以上問安。答曰,知道。
大殿,政院·玉堂·二品以上問安。答曰,知道。
大王大妃殿,藥房夕問安。答曰,知道。
初昏,大王大妃殿,政院·玉堂問安。答曰,知道。
大殿,政院·玉堂問安。答曰,知道。
大王大妃殿,藥房問安。答曰,知道。
大殿,藥房問安。答曰,知道。
藥房,以承傳色啓曰,大王大妃殿症候,彌留已久,連進湯劑,不但別無顯效,亦且甚爲苦口,旣難一向進御,亦不可遽爾停止,與諸醫等反覆商議,則皆以爲,代以單方進御,宜當,獨蔘茶一兩重,和竹瀝五匙,薑汁半匙,淸晨進御,則或不無開鬱導氣之效云,李國憲·洪有龜·全五福等意見,亦無異同。今夜一貼,爲先煎入,以爲明曉進御之地,何如?敢此仰稟。傳曰,依爲之。
柳之發啓曰,小臣三省推鞫坐起進去,下直。傳曰,知道。
有政。吏批,行判書呂聖齊進,參判李翔在外,參議吳道一進,都承旨任相元進。以申琓爲大司諫,鄭澔爲正言,申曅爲戶曹參議,姜聖佐爲舒川郡守,沈廷耆爲司導主簿,沈稜爲慶基殿參奉,李震栻爲中學訓導,徐文裕爲司僕正,權恒爲掌樂正,朴振夏·金園晧爲校書副正字,南致熏爲獻納,朴世采爲大司憲,宋奎濂爲大司成,兪命弘爲兵曹佐郞,申銋爲兼春秋。
領議政,來詣賓廳卜相。卜相,奉朝賀宋時烈,領敦寧府事金壽恒,領中樞府事金壽興,行判中樞府事閔鼎重·李尙眞·鄭載嵩·李端夏,吏曹判書呂聖齊爲右議政兼領經筵事監春秋館事承文院都提調。
兵批,判書李翊進,參判尹趾善病,參議李思永進,參知尹世紀病,右副承旨柳之發進。以權說爲同知,李立身爲都摠管,李壽曼爲五衛將,李後晟爲兼司僕將,李萬枝爲羽林衛將,李震卿爲景福假衛將,金世重·閔貞達爲忠壯衛將,魏東荃爲部將,趙敬錫爲訓鍊僉正,趙爾璧爲訓鍊判官,柳東起爲武兼,申鍒爲公洪水使,柳虎瑞·宋泰新·郭柄·李天培·金天基爲武兼,梁嶷爲全州營將,李櫋爲同知,李錀爲位羅萬戶,李晩章爲葱嶺萬戶,崔世赫爲濟物萬戶,閔涵爲宣傳官,閔增爲訓鍊正,李時煥加嘉義,崔奎瑞·崔文徵·鄭東望爲副護軍,李頤命·金盛迪副司直,李宜昌爲副司果。
任相元,以弘文館言啓曰,本館上番黃欽,以問事郞廳,今日推鞫坐起時,晝仕出去之意,敢啓。傳曰,知道。
又以吏曹言啓曰,新除授本曹判書朴世采,時在京畿坡州地,乘馹上來事,下諭,何如?傳曰,允。
柳之發啓曰,弑夫罪人首陽代,旣己承服,依法例結案,取招照律處斷,何如?傳曰,依啓。
又以義禁府言啓曰,弑夫罪人首陽代,不待時陵遲處死事,承傳啓下矣。卽當行刑,而受灸之日,例有拘忌,待無故日擧行之意,敢啓。傳曰,知道。
執義沈枰啓曰,請還收內官崔尙仰·朴斗卿等職帖還給之命。啓辭同上請行副護軍李選罷職不敍。啓辭同上答曰,勿煩。
兵批啓曰,訓鍊正,今當差出,而擬望之人乏少,外任竝擬,何如?傳曰,允。
答進士趙有等疏曰,省疏具悉。請推之啓,出於臺閣之公論,則設或有些少曲折,自當備陳於緘辭,而爾等,徑先起鬧,侵攻臺臣,不遺餘力,誠可異也。燼餘
上在昌德宮。停常參·經筵。
辰時巳時,日有重暈。午時未時,日暈。
下直,延豐縣監李厚芳。
藥房都提調金壽興,提調李翊相,副提調閔鎭長啓曰,侍藥憂遑之中,聖體,若何?大王大妃殿,昨昏嘔吐之後,夜間症候及寢睡,何如?獨蔘湯,旣已進御,湯劑則姑勿仍進,而中腕穴受灸,今日亦姑停止,宜當,臣等終宵憂慮,敢此問安。答曰,知道。大王大妃殿症候,詳言于醫女矣。
大王大妃殿,政院·玉堂·二品以上問安。答曰,知道。勿爲問安。
大殿,政院·玉堂·二品以上問安。答曰,知道。
李墪啓曰,吏曹郞廳來言,承旨有闕,政事,何以爲之?敢稟。傳曰,明日爲之。
假注書趙大壽書啓,臣承命馳往于坡州蘿溪前左議政趙師錫所往處,傳宣聖批,則以爲,臣每上辭章,伏地祝天,秪竢矜許之恩,而逮奉聖批,輒降溫旨,不賜鐫遞,臣惶感之極,繼之以悶鬱,茫知攸爲,只恨誠淺語拙,未能上格蓋高之聽,違越朝命,旣有其罪,而席藁私次,恭竢處分而已云矣,敢啓。傳曰,知道。
柳之發,以義禁府言啓曰,弑夫罪人首陽代,旣已承服正刑,依律文,降其邑號,罷其守令,子女爲奴,破家瀦澤等事,令各諸司奉承傳施行,何如?踏啓字。
司諫李善溥啓曰,請德山縣監柳萬齡罷職。啓辭同上公州牧使趙泰期罷職。啓辭同上新除授正言鄭澔,時在公忠道忠原地,請斯速乘馹上來事,下諭,何如?答曰,依啓。趙泰期,姑先推考,觀其緘辭而處之。
李墪啓曰,公州牧使趙泰期,姑先推考事,命下矣。臺諫,方以罷職論啓,推考傳旨,不得捧入之意,敢啓。傳曰,知道。
持平金洪福啓曰,臣伏見太學儒生疏本,以臣請推國子堂上之故,張皇爲說,攻斥臣甚急,一謂之抑勒敷演,一謂之變幻曲折,有若臣遮沒實狀,粧成求罪者然,臣誠瞿然也。近日泮儒之聲罪異論之人,不許謁聖者,虛實或蒙,而至於直講,則乃師儒之官,師禮自別,設有果可斥逐之罪,所當十分詳愼,務合事理,而今乃不復詳察,徑先送言於堂上,卒之考出日記,無所摘核,而徒令師儒之官,不容於其職,此固年少儒生輕率之失,而居成均之任者,何可不一番警責,以存事面乎?臣之請推兩臣,意蓋如此,雖以儒生自明者觀之,居齋儒生,以橃,曾主告廟之論,獻官,入參焚香,齊聲發憤,講正於知館事云,則與臣所論不許謁聖擯逐師儒云者,有何大段相左,而乃謂之抑勒變幻,臣誠莫曉其何謂也。且考出日記,知其虛實而置之者,乃知館事所爲,本非儒生之所可攘爲商審之功,而至於橃之搆陷大老,言議悖理之說,則提起於伊日聲罪之時,而今反牽拖其事,混圇其事,隱然驅臣於護私毁正之科,至謂臣,以此爲尋常疪謗云者,何其言之謬妄,至此甚耶?臣誠未滿一哂也。臣於再昨,聞一般議者,以臣問備啓語,謂欠委折,頗加非斥,臣隨卽詣臺自列,而政院却而不捧,不獲已以病請急,蟄縮度日矣。侵詆之言,猝發於首善之地,似此論議,臣誠不欲與之呶呶,而第念臣,方在臺憲,以不能糾正儒生,論劾館官,則藉令所言非是,自有公議,在儒生之道,惟當縮伏竢罰之不暇,而今乃攘臂自明,反戈相攻,此實曾所未有之事也。此無非如臣無狀,忝居言地,妄論是非之致,其何敢自謂無失,而一刻晏然於職次乎?請命遞斥臣職。答曰,勿辭。
李玄錫啓曰,持平金弘福,再啓煩瀆,退待物論矣。傳曰,知道。
執義沈枰啓曰,請還收內官崔尙仰·朴斗卿等職牒還給之命。啓辭同上請行副護軍李選罷職不敍。啓辭見上持平金洪福,引嫌而退,請推館官,臺體則然,匪意疏詆,何足爲嫌?請持平金洪福出仕。答曰,不允。李選之持論處事,深刻偏頗,予固審知,用舍之權,自在人主,何必罷職而後,方可得體耶?處置事,依啓。
持平金洪福啓曰,臣厚被疏儒之侵詆,据實自列,冀得斥免,而處置請出,召牌繼降,臣畏義惕分,不得不黽勉趨赴,而若其悚恧難安之勢,則有不能自已者矣。且伏見正言安圭疏本,以近日臺議之立落輕重,謂不可曉,大加非斥,臣不勝瞿然之至。夫李選罪名之輕重,諸臣論議之曲直,業已聖明之所察見,公議之所詳,則據例連啓,臺體當然,以此爲咎,誠是意慮之所不到,而至於諫院之請推館官,大有所未安,爲抉摘文字,捃拾言語,藉重而箝人,吹毛而求罪,實是近來弊習,斷非淸朝美事,識者之憂,蓋已久矣。頃日泮製書題之用莊語,是不過倉卒不審之致,非有他意於其間,而追後提論,語意甚峻,大乖論人平允之道,則請遞之論,在例應然,而今謂之輕重相懸,立落不侔,卒之以擧措人心爲憂,臣竊哂之也。臣以無似,忝居言責,首尾六朔,碌碌隨行,無一裨補,逋瘝之罪,巽軟之誚,與日俱積,而今因微事,一日再溷於嘗藥憂遑之中,此尤臣之罪也。以此以彼,誠不可一刻晏然於職次,請命遞斥臣職。答曰,勿辭。
柳之發啓曰,持平金洪福,再啓煩瀆,退待物論矣。傳曰,知道。
大王大妃殿,藥房夕問安。答曰,知道。
柳之發啓曰,都承旨任相元,左承旨李玄錫,申後退仕,左副承旨閔鎭長,直宿藥房,一員未差,同副承旨李墪,因儒生尹世綏等陳疏攻斥,不敢在直,才已出去,而他無推移入直之員,不可以右位爲拘,左承旨李玄錫,卽爲牌招,何如?傳曰,允。
又啓曰,近來廳中,位不齊,出納之際,事多苟簡,右承旨遞差之代,明日政,以在京無故人差出,卽爲牌招察任,何如?傳曰,允。
答正言安奎疏曰,省疏具悉。因一李選之事,如是紛挐,氣象不佳,殊甚未便也。爾其勿辭察職。
答四學儒生尹世綏等疏曰,省疏具悉。多士之縷縷陳疏,出於爲國尊賢之誠,予用嘉之,而第告君之辭,全不稱停,多有忿懥謬戾之語,殊未穩當也。燼餘
上在昌德宮。停常參·經筵。
辰時,日暈。
下直,比安縣監宋奎明。
藥房都提調金壽興,提調李翊相,副提調閔鎭長啓曰,伏未審聖體,若何?大王大妃殿夜間症候,何如?今日中脘穴受灸,姑觀來朝氣候,更爲稟定,而獨蔘茶則連日仍進,宜當,臣等伏不勝悶慮之至,敢此問安。答曰,知道。大王大妃殿症候,詳言于醫女矣。
任相元啓曰,吏曹郞廳來言,今日爲政事,命下矣。而吏曹判書朴世采,參判李翔在外,參議吳道一呈辭,不得開政云,事體未安,參議吳道一,牌招開政,何如?傳曰,允。
又啓曰,吏曹參議吳道一,牌招不進,推考傳旨,今方捧入,而命下之後,不得開政,揆諸事體,殊甚未安,更爲牌招,何如?傳曰,允。
又啓曰,同副承旨李墪,疏批已下,牌招察任,何如?傳曰,允。
又啓曰,吏曹參議吳道一,疏批已下,更爲牌招乎?日勢將晩,開政漸遲,何以爲之?敢稟。傳曰,明日開政。
正言安圭啓曰,庸陋如臣,最居人下,猥忝匪據,涓埃蔑效,而賊疾且劇,無望供職,冒死陳章,乞蒙遞免,仍有區區所懷,敢有所附陳矣。伏承聖批,辭旨極嚴,至以如是紛挐不佳,殊甚未便爲敎,臣驚惶震越,無地自容,臣之妄意,初非爲一李選事也。竊見臺閣論議,顯以好惡爲輕重,誠恐此習漸長,終爲世道之害,不勝慨然,敢以是爲言,而誠淺辭短,未能達意,終爲紛挐不佳之歸,臣之罪戾,已無所逃,且臣伏見憲臣避辭,盛氣張皇,至以竊哂爲言,臣益不勝瞿然也。夫科場製作,尙且禁用莊·老文字,況於書題乎?職在師儒,乃以異端侮聖之語,發而試士,雖曰出於無情,謂之泛然文字言語之失,而以一時薄罰相規,歸之於抉摘求罪,則此實臣之所未曉也。臣奉職無狀,上而獲戾於君父,下而取侮於憲臣,將何顔面,一刻仍冒於臺端乎?請命遞斥臣職。答曰,勿辭。
執義沈枰啓曰,如臣不侫,忝冒臺端,適會重論,發於本府,公議旣激,不容沮止,故據其實跡,採得物論,敢有所達啓矣。不料臺章一發,歧論層生,營救之不足,繼之以詆斥,臣固疲於酬應,而亦知隨事輒辯之爲可羞矣。昨者正言安圭之疏,觀其主意,一襲前套,而其所張皇爲說者,有足以眩惑群聽,臣竊瞿然,而亦不得不辯焉。當初兩憲臣之聚發駁論也,辭語太激,指陳欠的,見之者或病其過峻,故處置之人,措辭請遞,蓋欲其論人,務得十分停妥而已,非以其人無可罪,其論終可廢也。而今以竝遞憲臣,謂之公議可見,而反斥繼論者,以因襲成啓,歸之於不公不正之域,不亦異哉?圭之除授言職,非一日矣。知有此啓,亦已久矣。何乃寂然無言於前後陳疏之時,而必待乍出旋入之後,始爲此紛紛必欲起鬧而後已耶?臣竊訝嘆,莫究其意也。臣因一宰臣之啓,被斥自列,非止一再,今又瀆擾於嘗藥憂遑之日,極其分義之不敢,罪戾之益添,而顧此所叨之職,非可耐恥而苟蹲者,何敢一刻暫冒於言地乎?請命遞斥臣職,以謝人言。答曰,勿辭。
柳之發啓曰,正言安圭,執義沈枰,再啓煩瀆,退待物論矣。傳曰,知道。
司諫李善溥啓曰,臣以公州牧使趙泰期罷職事,有所論啓矣。昨承聖批,有推考處置之敎,臣竊惑焉。夫泰期之沈醉廢事,害及一境,蠱惑官妓,淫戱無度,士夫之可駭可醜之狀,人皆傳說,固非一二,而有所不忍汚口而毛擧,只請罷職者,實出於十分末減,則使不可以推考薄罰而止,且此等罪科,亦非發緘問備之事也。請勿留難,亟命罷職。持平金洪福,正言安圭,執義沈枰,竝引嫌而退,李選之爲世不韙,固已久矣。臺閣重發彈論,蓋以此也。第其措語之無甚稱停,參論之不避嫌礙,立異之營救無倫,俱未妥當,雖皆見遞,而元非以其論,爲可廢也。則一循公議,消詳繼發,揆以臺體,少無不可,至於朴泰遜之莊語出題,本出無情,抉摘論人,旣非美事,則雖云薄罰,跡涉文致,處置請遞,未見其非,而含默不言於前後章奏之間,忽復起鬧於乍出旋入之際,擧措駭異,是非顚倒,大違物情,勢難仍在,處置繼論,兩無所失,意外詆斥,在我何嫌?請正言安圭遞差,持平金洪福,執義沈枰出仕。答曰,依啓。
大王大妃殿,藥房夕問安。答曰,知道。
柳之發啓曰,臺諫出仕事,命下矣。日勢已暮,明日待開門牌招之意,取啓。傳曰,知道。
答吏曹參議吳道一疏曰,省疏具悉。爾其勿辭,從速察職。
答同副承旨李墪疏曰,省疏具悉。爾其勿辭,從速察職。
答兼禮曹判書南龍翼疏曰,省疏具悉。卿其安心勿辭,從速行公。
上在昌德宮。停常參·經筵。
藥房都提調金壽興,提調李翊相,副提調閔鎭長啓曰,日氣蒸熱,伏未審聖體,若何?大王大妃殿,夜間症候及寢睡,何如?中脘穴受灸,停止二日矣。今日更觀朝來氣候,稟定宜當,臣等不任憂慮,敢此問安。答曰,知道。大王大妃殿症候,詳言于醫女矣。
藥房再啓曰,大王大妃殿寒熱之候,進藥已多,尙無顯效,近日又有嘔吐之症,時時發作,臣等實不勝煎悶之至,卽與諸醫及李國憲等,反覆商議,則以爲,加味二陳湯,本治瘧疾嘔吐之症,最宜於卽今症候,此藥連進三貼,宜當云,自今日煎入,何如?答曰,依啓。
大王大妃殿,政院·玉堂·二品以上問安。答曰,知道。
大殿,政院·玉堂·二品以上問安。答曰,知道。
任相元啓曰,今日爲政事,命下矣。而吏曹郞廳來言,參議吳道一,以情勢難安,不得開政云,事甚未妥,吏曹參議吳道一,推考,更爲牌招開政,何如?傳曰,允。
又啓曰,同副承旨,雖有難安情勢,不得連日曠職,自是廳中舊規也。同副承旨李墪,昨已違牌,今日又不仕進,事甚未妥,牌招察任,何如?傳曰,允。
柳之發,以都摠府言啓曰,副摠管李慣,除標信,漢城府坐起進去之意,敢啓。傳曰,知道。
傳于任相元曰,吏曹參議遞差之代,問于大臣,差出後,牌招開政。
吏曹口傳政事,以李畬爲吏曹參議。
任相元啓曰,今日開政事,命下矣。而吏曹參議李畬,牌招不進,何以爲之?敢稟。傳曰,曾經銓曹佐貳,又無難安情勢,而不念開政之遷就,牢臥私室,偃然違牌之狀,殊甚駭然,拿推。
柳之發,以兵曹言啓曰,禁軍等賞格試射,今日爲始,設行於慕華館矣。二番內禁衛,方爲入直,依事目,明日除標信出射後,還爲入直之意,敢啓。傳曰,知道。
柳之發,以兵曹言啓曰,當日假吏趙己善稱名人,自金虎門入來,差備門外擊錚,極爲駭愕,令攸司囚禁治罪,同門守門將金重錫,常時不能禁斷雜人,以致闌入,亦難免其責,推考,何如?傳曰,允。
又啓曰,曾因知禮縣監趙麟祥緘辭中,議親寸數誤錄啓聞之事,自刑曹以莫重奏御文書,不爲詳察,請推該道監司矣。卽伏見觀察使李世華啓本,則問備辭緣,不爲緘答,而反爲更招於知禮縣監,遲晩取招,有此啓聞,殊涉不察,觀察使李世華,推考,此啓本,還爲下送,何如?傳曰,允。
又啓曰,慶尙監司李世華啓本中,推考緘答辭緣,全不擧論,殊涉可訝,或慮問備答關,直來於刑曹,昨日再三招問該吏,則尙無到付之事云,故纔已請推蒙允矣。卽刻該吏,始持其緘答,移關來示,更爲詰問其所以,則實由界首官中間稽傳之致,事極可駭,當該界首官,爲先從重治罪,而監司則似無所失,此推考,何以爲之?敢稟。傳曰,勿爲推考。
又以忠勳府言啓曰,公洪道瑞山居忠義衛金起祖,稷山居忠義衛張益昌,砥平居忠義衛李文煒,加平居忠義衛閔正義,陽川居忠義衛梁以柱等上言,啓下本府,而限內終不現身,不得回啓之意,敢啓。傳曰,知道。
持平金洪福啓曰,荐被館儒之侵,諫臣之斥,不避繁絮,再事瀆擾,此雖緣於情勢之不獲已,而揆諸分義,固難免强聒之罪矣。卽又伏見學儒尹世綏等疏本,滿紙張皇,辭語絶悖,其傾陷朝紳,疑亂是非者,無非極口而肆言,臣誠不忍正視,而至以臣日昨請推館官,謂沮疏議,大加侵論,臣於此,不勝悚然,而亦不滿一哂也。玆事之是非委折,業已聖明之洞察,臣不欲更事煩縷,而不得不略此陳辯焉。頃日太學生,斥逐師儒之擧,物議皆以爲駭,臣之所論,不過爲隨例相規,而今謂之粧撰別議,乘機沮事,其所深搆而巧誣者,有非尋常論斥之比,人之爲言,胡至此哉?近以太學齋任,有不韙之失,師儒之長,至有斥言,使之自處,而彼泮儒輩,猶且不知斂縮,揚揚入泮,投章而誣人,則向臣問備之啓,顧何關於疏事,而今世綏,乃以此咎臣,此尤臣之所未曉也。如臣無狀,久叨言職,罪積逋瘝,隨事生疣,而至於閃伺機關,費用心計,言東而意西,假公而逞私,則以臣疎劣,不曾學得如許伎倆也。且疏儒所謂臺臣之搏擊異己云者,似指近日卿宰之被彈,而不料黌序之間,乃有此侵攻臺閣,曲護權貴之習,此誠世道之不幸,士林之深恥也。以此論議,輒費爭辯,殊不免太疲,而臣旣參涉於前後臺議,則其何敢隱默仍冒於風憲之地乎?請命遞斥臣職。答曰,勿辭。
執義沈枰啓曰,臣昨因諫臣疏斥,自列而退,意外還出,纔已就職矣。繼又伏見學儒尹世綏等疏,其搆詆朝紳,無非危怕之語,而至於以摶擊異己等說,詬罵臺官,臣尤不勝瞿然駭嘆也。近來臺閣之上,重論繼發,諸臣之名掛白簡者,蓋非一人,則此輩之心懷憤疾,而必斥以伐異者,勢固宜然,第名列儒籍者,乃爲當朝卿宰也。假借尊賢之名,揷入阿私之論,侵詆言者,至於如此,不料淸朝黌序之間,乃有此不韙之風也。如許傾險之說,臣固不欲與之相較,而如臣無似,屢忝臺端,前後駁正之議,旣皆參涉,則廉義所在,終不敢隱默苟蹲,今又冒犯瀆擾之科,罪戾益重矣。以此以彼,俱難仍據於職次,請命遞斥臣職。答曰,勿辭。
柳之發啓曰,持平金洪福,執義沈枰,再啓煩瀆,退待物論矣。傳曰,知道。
獻納南致熏啓曰,持平金洪福,執義沈枰,竝引嫌而退,意外詆斥,不必爲嫌,請持平金洪福,執義沈枰出仕。答曰,依啓。
答大司諫申琓疏曰,省疏具悉。尹世綏等疏陳大意,雖出於尊賢,而添入剩語,醜詆朝紳,不遺餘力,已極不韙,而至於館儒之稱以爲師長伸辯,盛怒侵攻,略無顧忌,此實曾所未聞之事,誠可駭異也。疏末所陳,予當體念,卿其勿辭,救護母病。
答前行吏曹判書呂聖齊疏曰,省疏具悉卿懇。卿之德望,允合輔弼之任,何用撝謙至此乎?卿其須體至意,安心勿辭,速出論道,以副朝野之望。仍傳曰,遣史官傳諭。
吏曹參議吳道一上疏。踏啓字。
上在昌德宮。停常參·經筵。
太祖大王忌辰齋戒。
藥房都提調金壽興,提調李翊相,副提調閔鎭長啓曰,伏未審聖體,若何?夜來大王大妃殿症候及寢睡,何如?湯劑蔘茶,今日竝爲煎入矣。臣等不任憂慮,敢此問安。答曰,知道。大王大妃殿症候,已言于醫女矣。
大王大妃殿,藥房·政院·玉堂·二品以上問安。答曰,知道。勿爲問安。
大殿,政院·玉堂·二品以上問安。答曰,知道。
柳之發啓曰,備邊司郞廳,以領議政意來言,今日賓廳坐起日次,而國忌齋戒相値,不得爲之之意,敢啓。傳曰,知道。
任相元啓曰,同副承旨李墪,屢度違牌,仍陳辭疏,以齋戒不得捧入,而其所患,亦甚非輕,同副之連日曠職,旣違舊規,一向請牌,有傷事體,卽今廳中,位甚不齊,左承旨李玄錫,以式暇出去,只有臣相元,右副承旨柳之發,出納之際,不成貌樣,合有變通之道,何以爲之?敢稟。傳曰,改差。
柳之發,以義禁府言啓曰,罪人李松全,今日當爲加刑,而月令醫員進告內,昨日受刑之後,氣息奄奄,方在垂絶之中云,雖加拷訊,似難得情,姑待其稍省人事,加刑之意,敢啓。傳曰,知道。
大王大妃殿,藥房夕問安。答曰,知道。
上在昌德宮。停常參·經筵。
太祖大王忌辰。
卯時辰時,日暈兩珥。巳時,日暈。
藥房都提調金壽興,提調李翊相,副提調閔鎭長啓曰,夜來蒸鬱倍甚,伏未審聖體,若何?大王大妃殿症候及寢睡,何如?臣等不任憂慮,敢此問安。答曰,知道。大王大妃殿症候,已言于醫女矣。
藥房再啓曰,大王大妃殿所進加味二陳湯三貼,今日已盡進御,而寒熱之候,腰脚之痛,逐日如期而發,尙無顯然差減之效,誠不勝悶慮之至,更與諸醫及李國憲等商議,則皆以爲,改以柴陳湯,加山梔炒七分,靑皮·草果五分,連進五貼,更觀前頭症候,宜當云,此藥自明日煎入,何如?答曰,依啓。
任相元,以禮曹言啓曰,今年春夏之雨澤周洽,播種以時,牟麥茂盛,大有豐登之望矣。今月以來,早乾至此,發穗春牟,幾盡枯黃,又當移秧之時,農事益復可慮,祈禱之擧,似不可已,初次祈雨祭,風雲雷雨山川·雩祀·三角山·木覓·漢江等處,不卜日來二十七日,設行之意,分付,何如?傳曰,允。
又啓曰,祈雨祭二十七日設行事,命下矣。祭官不可不前期差出,而卽今吏曹判書·參判在外,參議拿囚,祭官當以二品塡差,而吏曹堂上,皆有故,不得擧行,至於執事,雖吏曹假官,猶可以差定,獻官則必以堂上差定,而銓曹俱空,無人察任,事當豫爲變通,俾無臨時窘迫之患,何以爲之?敢稟。傳曰,吏曹參議李畬,收贖放送,以爲趁卽分差之地。
又啓曰,吏曹參議李畬,收贖放送,傳旨已下,而肅拜然後,可以開印,塡差祭官,吏曹參議李畬,卽爲牌招察任,何如?傳曰,允。
柳之發,以備邊司言啓曰,卽者啓下東萊府使及慶尙監司狀啓中,前後出來裁判倭去留形止,有所上聞,而別無更加指揮之事,但東萊府,又有牒呈於本司,以爲前來裁判倭所驗禮單中,上船宴一次,今尙未驗,差備譯官,似不可置之,而徑歸譯官料米,限禮單傳給間,仍前計給事,自本司參商分付云,裁判處下送禮單,在於上年五六月間云,而到今周年,尙爲仍留,非但裁判之日供難堪,又使禮單持去譯官,等待仍留,其在事體,又極虧損。且下船宴及別宴等禮單,則旣已傳給,而爲此一次禮單之未給,使之無限仍留,實涉無據,且聞禮單差備譯官,當初下去者,則已爲上來,而傳授禮單於因他事下去之譯官云。今此譯官,則雖爲上來,所留禮單,使訓導·別差等,傳給於上船宴設行之時,亦無不可,到今裁判之日供,旣令停止之後,禮單差備譯官,又不可等待其限外仍留之間,使卽上來事,分付東萊府,何如?傳曰,允。
大王大妃殿,藥房朝問安。答曰,知道。
大王大妃殿,藥房夕問安。答曰,知道。
柳之發啓曰,右議政上疏到院,而以國忌正日,不得捧入之意,敢啓。傳曰,入之。
任相元啓曰,吏曹參議李畬,肅拜後卽當開政,而以國忌正日,不得爲之,明日開政之意,敢啓。傳曰,知道。
答前行吏曹判書呂聖齊疏曰,省疏具悉卿懇。已諭至意於前疏之批矣,復何多誥?卿其念時事之多艱,鼎席之不備,安心勿辭,速出論道,以副如渴之望。仍傳曰,遣史官傳諭。
上在昌德宮。停常參·經筵。
自未時至酉時,日暈。
夜五更,月暈。
下直,法聖萬戶林漳。
藥房都提調金壽興,〈提調〉李翊相,副提調閔鎭長啓曰,伏未審聖體,若何?大王大妃殿,夜間寢睡及氣候,何如?臣等不任憂慮,敢此問安。答曰,知道。大王大妃殿證候,詳言于醫女矣。
大王大妃殿,政院·玉堂·二品以上問安。答曰,知道。勿爲問安。
藥房問安。答曰,知道。
大殿,政院·玉堂·二品以上問安。答曰,知道。
任相元啓曰,今日當爲開政,而左承旨李玄錫式暇,右承旨·同副承旨未差,左副承旨閔鎭長藥房直,吏批則臣相元,當爲進去,而廳中只有右副承旨柳之發,兵批則何承旨進去乎?敢稟。傳曰,吏·兵批兼進。
以御營廳新營入直別破陣,中日試才單子,傳于柳之發曰,鳥銃三發六中人兼司僕韓永達,直赴殿試。
柳之發,以義禁府言啓曰,以司憲府啓辭,刑曹啓目,出身朴順元,移本府處置事,允下矣。朴順元,方拘留典獄署,卽爲移囚之意,敢啓。傳曰,知道。
以全羅監司李濡,益山郡守柳以井,受由歸家,仍稱病重,久不還任,罷黜事狀啓,傳于任相元曰,强引不當嫌之嫌,棄官圖遞,殊涉未妥,勿爲罷黜,催促還任事,分付。
有政。吏批,判書朴世采,參判李翔,皆在外,參議李畬進,都承旨任相元進。
吏批啓曰,判書朴世采,參判李翔,皆在外,小臣獨政未安,何以爲之?敢稟。傳曰,只出緊任。
又啓曰,承旨二員及大司成,今當差出,而擬望之人乏少,未赴任守令竝擬,何如?傳曰,允。
以徐宗泰爲同副承旨,朴泰淳爲正言,嚴緝爲驪州牧使,趙渭叟爲公州牧使,高振龍爲郭山郡守,李震華爲德山縣監,李秀彦爲刑曹參判,金盛迪爲副校理,張世南爲刑曹佐郞,朴長建爲監察,林泳爲大司成,姜碩耉爲順天府使,申㶅爲平山縣監,金時傑爲待敎,李東馣爲兼春秋,尹世紀爲右副承旨。
任相元啓曰,新除授承旨徐宗泰·崔奎瑞,同壻相避,何以爲之?敢稟。傳曰,崔奎瑞改差。
兵批,□□判書李翊,慕華館新番軍士點考坐起進,參判尹趾善式暇,參議李思永病,參知尹世紀進,都承旨任相元進。以李世翊·李墪·吳道一爲副護軍,安圭爲副司果。
吏批啓曰,弑夫罪人首陽代,旣已正刑,所居官,罷其守令,降其邑號事,捧承傳矣。首陽代所居平山府,降爲縣監,府使崔克泰,依法例罷職,何如?傳曰,允。
以江襄監司金萬吉,以原城縣居黃順等家出火,黃順女良女愛德等四名燒死事狀啓,傳于柳之發曰,燒死人等,令本道恤典擧行。
任相元啓曰,廳中位不齊,右承旨未差之代牌招察任之意,曾已啓稟蒙允矣。同副承旨遞差之代,亦爲一體牌招,何如?傳曰,允。
柳之發,以禁衛營言啓曰,四番前部後司屬黃海·公洪兩道五哨軍兵逢點實數六百三十五名,黃海道入番別驍衛六十二名,步軍標下一名,已爲整齊矣。來六月初一日,與內外三處入直馬步軍兵,依例替代後,舊軍放送之意,敢啓。傳曰,知道。
又以禁衛營言啓曰,上番軍兵,農月四朔,則每以五哨,一朔入番矣。來八月當,則秋節已入,依例準二朔入番次,五番左部左中司屬公洪道十哨軍兵,來七月二十五日,京中逢點之意,本道監·兵使及該鎭營將處,豫爲知委,何如?傳曰,允。
又以兵曹言啓曰,當日閑良金廷輝稱名人,自耀金門入來,差備門外擊錚,極爲駭愕,令攸司囚禁治罪,同〈門〉守門將李廷宇,常時不能禁斷雜人,以致闌入,亦難免其責,推考,何如?傳曰,允。
執義沈枰,持平金洪福啓曰,請還收內官崔尙仰·朴斗卿等職牒還給之命。啓辭同上臣等,以行副護軍李選罷職不敍事,累日論列,而聖明不賜允兪,乃以用舍之權,自在人主,何必罷職而後,方可得體爲敎,臣等竊惑焉。夫選之論議刻深,擧措頗僻,固不可一二數,而就其尤大彰著者言之,臺閣言議,不避形跡之嫌,銓地用舍,惟視好惡之私,觝排公論,仇視言者,夾助浮議,鼓起鬧端,稍有崖異,輒被深詆,終至於朝論睽乖,士林疑貳,莫之收拾,則識者之專咎此人,蓋已久矣。殿下於選,苟曰原無可罪則已,不然而其偏頗深刻之狀,聖明旣皆洞悉,則何可諉之用舍之在上,而苟然容貸,終無懲罪之典乎?況選,見任籌司,與聞機要,則此與擯棄不用者,尤有不同矣。公議重發,物情愈激,劾正之擧,斷不可已,請行副護軍李選罷職不敍。臣等今日朝房開坐時,京居士人鄭翼相,呈狀以爲,其祖父故留守鄭斗源在世時,藏置書籍於嶺東楡岾寺矣,通川郡守李星齡,使本寺僧人,輸來其書冊,而寺僧,托以不聞本家之言,終不聽從,星齡,親自馳往山寺,使官人直入侍,曳打破封鎖,略奪書冊而去,一寺僧人,齊訴懇乞,則星齡,乃以兩帙六十餘冊持去之意,作牌踏印,以給寺僧,而具書官職姓名,俾作日後憑考之資云,故臣等,取見其牌子,則果如翼相狀辭。星齡,身爲守令,奪取人家世藏之物,已極不當,而與僧人書名作牌,有若成券者然,擧措尤涉駭然,請通川郡守李星齡罷職。答曰,不允。末端事,依啓。
大王大妃殿,藥房夕問安。答曰,知道。
答大司憲宋奎濂疏曰,省疏具悉。卿其勿辭,調理察職。
答吏曹判書朴世采疏曰,省疏具悉卿懇。今玆陞擢,意非偶然,此時銓衡重任,舍卿其誰?而提起已往之事,撝謙太過,心切愕然,無以爲喩,須體思想之至意,安心勿辭,亦勿待罪,從速上來行公,以副士林之望。
上在昌德宮。停常參。
自卯時至午〈時〉,日暈。
藥房都提調金壽興,提調李翊相,副提調閔鎭長啓曰,伏未審聖體,若何?大王大妃殿寒熱腰脚之痛,昨日午後,又爲發作,夜來症候及寢睡,何如?臣等伏不勝終宵悶廬之至,敢此問安。答曰,知道。大王大妃,進藥已多,尙無顯效,倍切煎悶矣。
大王大妃殿,藥房·政院·玉堂問安。答曰,知道。
大殿,政院·玉堂問安。答曰,知道。
徐宗泰啓曰,右議政上疏到院,而以祈雨祭齋戒,留院之意,敢啓。傳曰,入之。
又啓曰,判府事李端夏上疏到院,而以祈雨祭齋戒,留院之意,敢啓。傳曰,入之。
又啓曰,史官三員待命事,命下矣。史官不備,宣傳官二員,代送之意,敢啓。傳曰,知道。
傳于尹世紀曰,崇善君·樂善君,自今日直宿事,分付。
藥房承傳色,口傳啓曰,臣等,率諸醫員,直宿藥房,已過一朔,凡待候諸事,固已擧行,而大王大妃殿症候,一向彌留,未奏勿藥之效,臣等日夜煎迫矣。卽者有兩王子直宿之命,臣等益不勝驚遑之至,王子旣已直宿,則其在事體,不得不設侍藥廳,卽爲分付各該司,使之依例擧行,何如?傳曰,依爲之。
大王大妃殿,以諺書下敎曰,予之病勢支離,提調閱月入直,已多弊端,病中慮念方深矣。今聞排設侍藥廳云,予病,非時日可瘳之症,侍藥廳排設之後,則各司廢坐,實爲國家之大弊,姑爲勿設,可也。
侍藥廳,以口傳回啓曰,證候彌留至此,尙無差效,侍藥廳,一向不敢請設,其在事體,誠極未安,今始請設,亦云晩矣。下敎雖如此,臣等,決不敢奉行,仍爲排設之意,敢啓。答曰,方以勿設侍藥廳之意下敎,今聞仍爲排設云,侍藥廳排設之後,則予病有似加重,故以此告于大殿,則亦有姑勿排設之意矣。依此擧行,可也。回啓曰,下敎縷縷至此,而事體重大,非臣等所敢擅便,當稟于大殿而擧行矣。
侍藥廳,以承傳色口傳啓曰,纔以侍藥廳排設之意,啓稟擧行矣。卽者大王大妃殿,累次下敎曰,予病彌留,非時日可瘳之證,侍藥廳排設之後,則不但予病,有似加重,各司廢坐,實爲國家之大弊,姑勿排設爲敎,而事體重大,非臣等所可擅便,敢稟。答曰,大王大妃殿證候,彌留至此,侍藥廳,所當排設,而慈敎之勤懇至此,姑觀前頭而爲之,可也。
答右議政呂聖齊疏曰,省疏具悉卿懇。已諭至意於前後疏批,卿胡不諒,連章乞免,若是其太過乎?宜遵前旨,安心勿辭,速出論道,以副至望。仍傳曰,遣史官傳諭。
答判府事李端夏疏曰,省疏具悉卿懇。身有疾恙,不克登途,有何所傷?卿其安心勿辭,亦勿待罪。仍傳曰,遣史官傳諭。
右議政呂聖齊疏曰,伏以臣,自揣才分,決難冒出,敢將危迫之懇,連上祈免之章,而微誠未格,溫旨每降,臣誠感激震愓,不知所以自處也。臣本無適用之實,濫蒙拂拭之恩,絲毫無補,尸素徒積,自知之審,恒切愧懼,今若當艱虞之際,處鼎軸之地,觸事憒憒,望實俱喪,則不但負乘致寇,招害於身家,抑將折足覆餗,上累於公朝,寧受違慢之誅於今日,不欲負誤事之罪於異時,臣之決不敢冒進者,蓋以此也。嗚呼,方今國勢,已無可爲者,以言乎朝著,則人心橫潰,論議岐異,氣象不佳,鎭定無期,以言乎民事,則連歲飢饉,國儲罄竭,拯捄無策,加以旱災,又至如此,向熟之牟,已盡焦枯,方長之秧,無望移種,前頭之事,罔知攸措,雖使識時務俊傑當之,猶不知著手處,況如臣空疎滅裂,猥當大臣之責,有何一毫堪承之望哉?言非飾外,情實由中,伏乞聖明,曲察危懇,新除職名,亟許遞免,改卜賢德,以重相任,不勝幸甚。批答見上
判府事李端夏疏曰,伏以臣,屛伏田廬,跡阻朝行,伏聞大王大妃殿未寧之候,始甚不輕,旋向減歇,惟有餘症之未祛,臣民之祝,惟在日漸快復,而今又伏聞症候彌留,湯劑之外,竝受針灸,聖慮倍切焦悶云,臣驚慮之至,卽當趨詣都下,以候勿藥之慶,而顧臣賤病沈痼,末由起身登道,以伸微忱,分義掃地,臣罪萬死,伏乞聖明,亟命鐫遞臣職秩,仍治臣罪,不勝幸甚。批答見上燼餘
上在昌德宮。停常參·經筵。
下直,同福縣監柳聖和。
大王大妃殿,政院·玉堂·二品以上問安。答曰,知道。勿爲問安。大殿,政院·玉堂·二品以上問安。答曰,知道。
大王大妃殿,藥房朝問安。答曰,知道。
藥房都提調金壽興,提調臣李翊相,副提調臣閔鎭長啓曰,旱餘好雨徹曉,伏未審聖體,若何?大王大妃殿,夜間寢睡及證候,何如?柴陳湯,今日又當仍進矣。臣等不任憂慮,敢此問安。答曰,知道。大王大妃殿證候,詳言于醫女矣。
藥房又啓曰,卽伏聞入侍醫官所傳之言,自上自夜間,有外感之候,伏不勝驚慮之至,與諸醫等商議,則人蔘羌活散,加香薷·乾葛各一錢,連進三貼,以爲趁卽和解之地,宜當云,此藥卽爲劑入,何如?臣等不任區區之憂,敢此問安。答曰,知道。外感之候,不至大段矣。
大殿,政院·玉堂問安。答曰,知道。
大王大妃殿,藥房夕問安。答曰,知道。
李玄錫啓曰,廳假注書任胤元,眼患頗劇,而當此之時,不可頻數遞易,故使之姑爲行公矣。非但所患,有加無減,家間又有拘忌之疾,婢僕相繼臥痛云,勢難仍在近密之地,廳假注書任胤元,卽爲改差,他假注書差出,何如?傳曰,允。
以成任爲假注書,事變假注書趙大壽出使,代以李寅燁爲事變假注書。
柳之發,以御營廳言啓曰,今此六番別馬隊·別破陣等射砲,用劍試才賞格,從前分數多寡,以本廳所儲木綿面給後,別單書入之意,敢啓。傳曰,知道。
又以御營廳言啓曰,今五月二十五日,南小門洞無軍將官朔試射時,去三月朔試射退試哨官吳始俊,未滿四矢,依例汰去,何如?傳曰,允。
又以御營廳言啓曰,本廳七番黃海道別馬隊五十四名,已爲逢點整齊矣。來六月初一日,與六番別馬隊替代後,舊軍放送之意,敢啓。傳曰,知道。
以公洪監司李彦綱狀啓,私奴束伍·宋然鶴妻良女分伊,及子命立,女今禮·命今等燒死事。傳于李玄錫曰,燒死人等,令本道恤典擧行。
徐宗泰啓曰,卽者吏曹郞廳來言,臺諫有闕,政事當爲取稟,而判書在外,參判未差,參議臣李畬,方遭服制,未經成服,不得稟政云矣,敢啓。傳曰,知道。
執義沈枰,持平金洪福啓曰,請還收內官崔尙仰·朴斗卿等職牒還給之命。請行副護軍李選罷職不敍。啓辭竝上同答曰,勿煩。以上燼餘
公洪監司書目,五月以後,旱乾日甚,春牟太半枯損,移秧漸至節晩,民事可慮事。
又書目,全義呈,以吏曹參判李翔辭職上疏上送事。
又書目,淸風呈,以持平權尙夏辭職上疏上送事。啓。
答吏曹參判李翔疏曰,省疏具悉。卿之固辭至此,本職今姑勉副。卿其安心,從速上來,以補不逮。
答持平權尙夏疏曰,省疏具悉。爾辭至此,本職當許遞焉。
司憲府啓,憲府啓目,全羅左水使李澤矣,沿海宜松山落漏處及拔去處,八月望間,使各道水使,親自摘奸啓聞矣。到今尙無啓聞之事,本道漕船,歲前將未及造成,明春漕運,委屬可慮,其趁不擧行朝令之狀,殊極可駭,罪杖一百,告身盡行追奪,私罪。啓依允。除決杖。以上朝報
前副護軍李翔疏,伏以臣,一病支離,無以自力登道,旣不免坐違召旨,干王法之死罪,又聞弟病荐篤,而竟未就訣,抱平生之遺恨,此爲臣之切自悲悼者也。且聞臣弟臨死,無一言及家事,諄諄如夢中語,無非憂時念國之言,有以見臣弟耿耿丹忱,死亦不亡也如此,而若臣則行與心違,跡近逋慢,可謂上負聖明,下愧亡弟,至痛在心,五內如割,食不下咽,寢不成寐,火熱內發,背疽猝劇,濃潰之後,完合無期,氣息奄奄,轉側須人,以此病勢,復起爲人,恐不可必,瞻望象魏,方切哀隕,忽於此際,伏承疏批,優異之典,逈出常倫,尤非被病如臣者之所敢承當,何天意之不諒人,乃至此極也?惟願聖明,特許遞免,無使天官久曠,公私不勝幸甚。疏批見上
前行副司直權尙夏疏。伏以臣,猥將危悃,仰籲宸嚴,自謂底蘊竭,而猶未蒙恩許,此必臣誠意淺薄,不足以動聖聽也。理宜惶懼屛息,以俟譴何,而顧臣所叨職名,萬萬不似,一刻虛帶,實非臣之所敢安者,不得不復此煩擾,臣罪萬死,臣之病情,轉輾增劇,今則其危凜之狀,又非前日之比矣。蓋自月初,得病非細,寒熱互爭,一似氣瘧,當其寒時,抱裘猶薄,及乎熱作,躁憊如狂,晝夜升降,頃刻異候,奄奄欲盡,殆不省事,此蓋由於久病積敗,眞氣耗竭之致,有不可以區區藥力,責效於時月之間,如此筋力,實無咫尺轉動之勢,況可望自載至京,陳力就列乎?臣之叨濫冒僞,可笑可恥之狀,固是從前祈免之第一事,而到此亦有所不可暇言矣。臣本非山林高蹈之士,枯死於寂寞之濱,豈臣所樂哉?只以虛名誤身,痼疾相厄,辜負聖代,徒積不恭之誅,臣之情勢,可謂窮且蹙矣。伏乞聖慈,曲加矜憐,早賜鐫削,俾得安其賤分,延保殘息,不勝幸甚。批答見上燼餘
上在昌德宮。停常參·經筵。
大王大妃殿,藥房朝問安。答曰,知道。
吏批啓曰,卽接掌苑署牒報,則本署別提李世載,身病甚重,不得行公云,改差,何如?傳曰,允。
以備忘記,傳于徐宗泰曰,大臣,國家之棟樑,人主之股肱,在治泰無事之時,不宜久遜荒村,袖手恝視,矧玆多難之秋乎?卿之去國,縱出於情勢之不安,前後疏批,累度別諭,固已備盡開釋,則於卿,更無難進之嫌,而連上丐免之章,杳無造朝之期,此實由於平日情志不相交孚之致,心切慙嘆,無以爲喩。此時望卿之上來,不啻飢渴食飮而已,卿其念股肱一體相須之義,亟回遐心,幡然登途,毋孤企望,以濟時艱事。遣史官傳諭于金領敦寧·李判府事。
又以備忘,傳于徐宗泰曰,大臣,國家之棟樑,人主之股肱,在治泰無事之時,不宜久遜荒村,袖手恝視,矧玆多難之秋乎?卿之退去鄕庄,縱出於疾病之難强,從容調息,已閱累歲,庶見勿藥之喜,前後疏批,備悉至意,可想虛佇之誠,而輒上丐免之章,杳無造朝之期,此實由於平日情志不相交孚之致,心切慙嘆,無以爲喩,此時望卿之上來,不啻飢渴食飮而已,卿其念股肱一體相須之義,亟回遐心,幡然登途,毋孤企望,以濟時艱事。遣史官傳諭于鄭判府事。
成任出使,代以朴泰恒爲廳假注書,李寅燁出使,代以金演爲事變假注書。
柳之發,以義禁言啓曰,卽接月令醫員金維鐸手本,則罪人李松全,刑問十一次,杖毒上衝,當日酉時量,物故云,屍體出給,令漢城府,依例檢屍之意,敢啓。傳曰,知道。
答左議政趙師錫疏曰,省疏具悉卿懇。噫,輔弼之任,百責所萃,安危所係,其不可自輕去就也,明矣。況卿之心事,不但寡昧之所洞知,抑亦神明之所共鑑臨,則在卿身,無羞恥難進之嫌,在小子,有益篤仰成之誠,而曩者勉從釋負之請,不過一時慰安之計,而蓋有待於今日之再卜矣。意謂以卿休休有容之量,必不追咎於旣往之被誣,不我遐棄,幡然造朝矣。豈料巽辭之章,若是其一向邁邁耶?究厥所由,無非情志未孚之致,愕然且慙,無以爲喩。予志之堅定,不啻金石,雖日呈十章,終歸無益,而反損事體,卿其體前後勤懇之志,念昔人盡瘁之義,安心勿辭,快回遐心,從速上來,毋孤虛佇之望,弘濟岌嶪之勢。仍傳曰,遣都承旨傳諭,仍與偕來。
答大司成林泳疏曰,省疏具悉。爾勿過辭,從速察職。
以慶尙監司李世華狀啓,敢陳前後負犯,請令廟堂,勘斷臣罪事,傳于徐宗泰曰,今玆引咎,實涉太過,卿其勿辭,亦勿待罪,從速察職事,回諭。
答行副提學崔錫鼎疏曰,省疏具悉。縷縷所陳,出於憂愛之誠,予用嘉尙,可不體念焉。任弘望事,所論亦甚得宜,當令該府,姑勿拿來,以待還朝,更稟處之,卿其勿辭,調理察職。
執義沈枰,掌令南弼成,持平金洪福啓曰,臣等,以行副護軍李選罷職不敍事,累日論列,而聖明不賜允兪,乃以用舍之權,自在人主,何必罷職而後,方可得體爲敎,臣竊惑焉。夫選之刻深論議,擧措頗僻,固不可一二數,而就其尤彰著者言之,爲護私親,力抗公議,縱恣之習,莫此甚焉。夾助浮議,敲撼銓地,傾軋之跡,有難掩矣。至若媢嫉言者,必思排擯,鉤摘隱微,引惹鬧端,終至於朝著睽乖,士林疑貳,而莫之收拾,則識者之專咎此人,蓋已久矣。殿下於選,苟曰,元無可罪則已,不然而其偏頗刻核之狀,聖明旣皆洞悉,則何可諉以用舍之在上,而苟然容貸,終無懲罪之典乎?況選,見任籌司,與聞機要,則此與擯棄不用者,尤有不同矣。公議重發,物情愈激,劾正之擧,斷不可已,請行副護軍李選罷職不敍。方伯之責,在於黜陟守令,守令苟有不法,固宜隨卽啓罷,不容小緩,至於營下守令,廳聞易及,尤有不可掩置者,而近來此法漸弛,守令無所懲畏,有識固已爲非矣。前公州牧使趙泰期,沈湎酒色,全抛官事之狀,傳說狼藉,至發於臺章,則按道之臣,留在本邑,宜無不知,而終無請黜之擧,其在按廉之道,難免不職之失,請公洪監司李彦綱從重推考。答曰,不允。推考事,依啓。以上燼餘
上在昌德宮。停常參·經筵。
辰時,日暈。午時未時,日暈。
下直,濟物萬戶崔世爀。
大王大妃殿,政院·玉堂·二品以上問安。答曰,知道。
大殿,政院·玉堂·二品以上問安。答曰,知道。
大王大妃殿,藥房問安。答曰,知道。
藥房都提調金壽興等啓曰,伏未審夜來,聖體調攝,若何?大王大妃殿證候寢睡,亦復,何如?水刺厭進,比前倍甚,苦口湯劑,尤不合於肝胃,諸醫等以爲,湯劑今姑停止,蔘苓茶不拘時進御,以爲補虛調胃之地,宜當云,故蔘苓茶,今後則連續煎入矣。臣等不任憂慮,敢此問安。答曰,知道。大王大妃殿證候,已言於醫女,水刺厭進,有加無減,不勝煎悶矣。
柳之發,以都摠府言啓曰,副摠管朴尙馨,除標信,工曹坐起進去之意,敢啓。傳曰,知道。
假注書李寅燁書啓。臣承命馳往于廣州義谷村判府事鄭載嵩所住處,傳宣聖諭,則以爲,臣疾病垂死之中,伏聞大王大妃殿靡寧之候,日久彌留,未奏藥效,區區下情,伏不勝憂慮之至。其在臣子分義,所當致身輦轂之下,以伸起居之禮,而賤疾危篤,貼身床席,瞻望雲霄,只自耿耿,千萬意外,特遣史官,傳宣別諭,令臣上來,十行綸音,有非微臣涯分,所敢承當,奉讀以還,不覺涕泗沾衣也。臣之種種病狀,已悉於前後疏章之中,今不敢更煩,而風痰之症,日深一日,精神耗盡,氣力澌敗,作一僵尸,無更起爲人之望。惟以未報聖恩,溘先朝露爲恨,前後屢違召命,逋慢之罪,已無所逃,卽今賤疾,十分危篤,朝夕待盡,以此病勢,決無自力登途之望。今又坐孤聖恩,自速罪戾,臣於此,直欲一死,以謝神明,而不可得也。倘賴天地生成之德,幸以復甦,有一分可以運動之勢,則當扶舁進前,瞻依日月之光云矣,敢啓。傳曰,知道。
行大司諫申琓,司諫李善溥,獻納南致熏,正言朴泰淳啓曰,天下之惡,莫大於誣告,誣告者旣被其律,則脅使誣告者,決無獨免之理,西原罪人順立獄事,旣已反案,金先,以誣告,被全家之律,而金瓚等,以脅制誣告之人,終無論罪之擧,莫重綱常之獄,有此疎漏之事,請刑曹當該堂上推考,金瓚等,仍令該曹,明白取招,依律科罪。答曰,依啓。又啓曰,郭山郡守高振龍,爲人麤雜,嗜利無義,人莫不唾罵,字牧之任,不可付之如此之類,請郭山郡守高振龍罷職。答曰,不允。
執義沈枰,掌令南弼星,持平金洪福啓曰,請行副護軍李選罷職不敍。措語上同持平李禎翊,時在公洪道保寧地,請斯速乘馹上來事,下諭。答曰,不允。下諭事,依啓。
答慶尙道儒生南極杓疏曰,省疏具悉。已諭於前後疏批矣。從祀重典,不可輕擧,爾等退修學業。
答刑曹參判李秀彦疏曰,省疏具悉。卿其勿辭,從速察職。以上燼餘
義禁府啓曰,金五明·金慶萬·金聲律等,竝仍囚,以待李松全獄事結末矣。松全,旣已物故,金慶萬,則雖有獄中,通書之事,渠旣自首,不必論罪,金聲律,則無他可問之事,此兩人竝放送,而金五明,則前後式年入籍時,有職銜名字變改之事,竝與元文案,移送刑曹,使之依法處置,何如?傳曰,允。以上禁府謄錄
上在昌德宮。停常參·經筵。
下直,盈德縣監李志傑。
大王大妃殿,政院·玉堂·二品以上問安。答曰,知道。勿爲問安。
大殿,政院·玉堂·二品以上問安。答曰,知道。
藥房金壽興等啓曰,伏未審夜來,聖體調攝,若何?前劑入湯劑,已盡於昨日,抑有差復之效乎?必須詳知卽今症情,然後可以更議進藥與否矣。大王大妃殿寢睡氣候,比昨日,何如?臣等不任憂慮,敢此問安。答曰,知道。大王大妃殿症候,詳言于醫女。予則今已差愈,勿爲議藥。
執義沈枰,掌令南弼星,持平金洪福啓曰,請行副護軍李選罷職不敍。措辭見上答曰,勿煩。
行大司諫申琓,司諫李善溥,正言朴泰淳啓曰,請郭山郡守高振龍罷職。措辭見上答曰,遞差。
答領敦寧金壽恒疏曰,省疏具悉卿懇。已付至意於前後史官之行矣。復何多誥?須體思想之至,亟回長往之計,安心勿辭,亦勿待罪,從速偕來,毋孤企望。以上燼餘校正南鶴宗。日記廳郞廳南鶴老書。
上在昌德宮。停常參·經筵。
傳曰,牧使申啓華·韓構·柳以升·鄭載厚·李曾賢,府使崔商翼·崔克泰·金載顯,郡守黃震瑞·崔孝述·李斗熀·李文著·尹葕·李夢錫·尹坪·李惟郁·安歲星·韓滚·李商翼·沈極,都事元聖兪·金澍·李允修·兪命雄·任弘益,察訪金夢陽·李萬元·鄭庥·李慶昌,主簿崔汝巘,引儀崔天璧,經歷申汝哲·洪璛·洪有龜,副正字朴見善·趙泰耉·李寅燁,假注書朴權,直講沈橃,正郞金盛最,佐郞李起漢·韓杭,判官李垈,僉使張萬道·李碩行·趙完璧·方履吉·金志雄·李泰相,萬戶高一中·趙泰謙·崔三徵,副司直沈權,副司果崔永吉,武兼李鵬齡,習讀金漢弼,宣傳官許載,守門將楊汝機·張安民,統制使柳重起,護軍鄭時諶·李東老·金河瑞,別將朴思良,水使尹時達等,敍用。前府使李沆·金明郁·黃震文·金夢良,府尹尹理,牧使李尙·成虎徵,縣監洪命興·楊廷藎·鄭推·金日省·鄭涖·高應文·李琨,奉事尹明運·沈麟瑞,副奉事趙明重,監察李重章,郡守李台龍,經歷洪璛,縣監成至善,內侍邊義賢,僉使李成憲·南復圭·周時興·劉琬·韓榰·李東相,萬戶朴維昌·申至翼·李仁益·尹尙履·李景建,監牧官吳賢齊,兵使元相·李仁夏·李澤·朴新胄等,竝職牒還給。監司李世華,前府使林翼喬·李義徵,郡守金後鎰,兵使睦林奇·閔暹等,降資還授事,下吏·兵曹。
昌城君佖上疏。大槪,病伏垂死,作一僵屍,前後議藥之列,起居之班,俱不得進參,分義掃地,靡所自容,玆敢不避猥越之誅,瀆擾於上下憂遑之日,懇乞亟命鐫削臣所兼提調等任,仍勘臣罪,以安微分事。入啓。答曰,省疏具悉卿懇。卿其安心勿辭,調理行公。仍傳曰,遣御醫看病。
全羅監司書目,道內各邑染病四百九十六名內,方痛九十四名,差息一百七十五名,死亡二十七名事。
政院啓曰,郭山君守高振龍遞差事,命下矣。臺諫方以罷職論啓,遞差傳旨,不得捧入之意,敢啓。傳曰,知道。
傳曰,初次祈雨祭獻官以下書啓。
持平金洪福啓曰,臣卽伏見校理金盛迪疏本,專論臣頃日豦置之啓,而費辭指摘,盛氣侵詆,一則曰群議周遮,一則曰抑勒侵攻,臣不勝瞿然驚愧也。玆事委折,累煩睿鑑,臣不欲重爲疊床之語,而不得不略此自列焉。彼泮宮課士之題,設出於異端侮聖之言,不宜爲於首賢之地云,則其關係,不輕而重,若曰,出於無情,則誠無可論之罪矣。今儒臣,亦以此爲無情,而猶以尊聖異端等語持之,若是其深峻,烏在其歸無情,而不爲深文之意哉?臣於此,抑尤有慨然者,凡甲乙相難,同異互錯,固不害爲治朝之事,惟宜據陳其是非而已,不必橫譏險斥,以傷事面,而今乃謂臣,而以異端,不知其未安,以尊聖,反以爲未安,其操持而論斷者,實係非常,而卒以公論不行,是非不明,爲臣之咎,此誠臣所未曉,而旣受其深詆峻斥,顧安敢自謂無失,而晏然仍冒於臺席乎?請命遞斥臣職。答曰,勿辭。退待物論。
正言朴泰淳啓曰,向者同僚,以被斥儒臣,引避退待,臣當處置,而儒臣所云云,卽臣之從父兄前大司成朴泰遜事也。臣旣不敢可否於其間,則何可晏然於職次乎?請命遞斥臣職。答曰,勿辭。退待物論。
京畿監司書目,坡州呈,以吏曹判書朴世采辭職上疏上送事。啓。答曰,省疏具悉卿懇。已悉至意於前疏之批矣。卿胡不諒虛佇之誠,連上巽辭之章,若是其太過乎?此時此任,非卿莫可,卿其安心勿辭,從速上來,以副予望。
掌令南弼星啓曰,卽者同僚,以頃日諫院處置事,被斥於儒臣,引避退待,臣當處置,而其時正言李宜昌,卽臣之甥姪也。必以前事之是非,可定同僚之立落,則臣何敢可否於其間乎?揆以臺體,勢難〈苟〉冒,請命遞斥臣職。答曰,勿辭。退待物論。
大王大妃殿,藥房夕問安。答曰,知道。
院啓,新及第分館之後,回刺於先進家,待其許參後出仕者,例也。頃者,權知學諭韓鋈,回刺之際,有一館官,以旣未謁聖,不合國子等語,書於刺紙,使不得行公云,鋈,果於新來謁聖之日,以曾參告廟之論,見逐於齋儒,而此出齋儒之誤聞,人皆知其冤狀,則今不可更爲提起也,明矣。設令鋈,實有罪犯,自有朝家公論,旣非同僚之所可任意進退,況其全無所犯者乎?且儒生之侵辱館官,爲近來弊習,而同僚之私相詆斥,前所未有之事,物情擧以爲可駭,請當該館官罷職,竝引避而退,當初立落,實循公議,至今詆斥,不必爲嫌,法有相避,固難可否,不得處置,其勢固然,請司諫李善溥,正言朴泰淳竝出仕。前啓,高振龍罷職事,停啓。答院曰,依啓。
府前啓,請行副護軍李選罷職不敍事。竝引嫌而退,當初處置,實有意見,則情外之斥,不必爲嫌,參論之人,旣有親嫌,則不敢可否,其勢宜然,請持平金洪福,掌令南弼星,竝命出仕。答曰,不允。處置事,依啓。以上朝報
宣惠廳郞廳,以都提調意啓曰,本廳堂上一員未差之代,以行弘文館副提學崔錫鼎差下,使之兼察常平廳之任,何如?傳曰,允。以上宣惠廳謄錄
上在昌德宮。停常參·經筵。
謝恩,通川郡守任弘亮,燕岐縣監沈思沈。
藥房啓曰,伏未審夜來,聖體調攝,若何?大王大妃殿證候及寢睡諸節,何如?數三日來,不無減歇之效,方切伏幸,昨日寒熱之候,又爲發作,誠不〈勝〉煎慮之至,湯劑雖曰苦口,亦不可一向停止,前日議定四獸飮元方,去烏梅,加桔梗七分,貝母一錢,山㧪炒黑五分,自今日依前煎入矣。臣等一倍憂慮,敢此問安。大王大妃殿,藥房問安。答曰,知道。政院·玉堂·二品以上·六曹·大司諫問安。答曰,知道。勿爲問安。大殿,政院·玉堂·二品以上·六曹·大司諫問安。答曰,知道。
待敎金時傑,領敦寧金□□處傳諭狀啓。傳曰,卽今所患雖如此,村舍齟齬,將攝之便,必不如京裏,宜遵前後之旨,强疾作行,從容入城,毋孤日夕企待之望事,更爲傳諭,必與偕來事,下諭。
公洪監司書目,韓山呈,以掌令權讓辭職上疏上送事。啓。答曰,省疏具悉。爾其勿辭,從速上來察職。
備忘記,初次祈雨祭獻官參判朴相馨·柳炅,各熟馬一匹,右通禮成瑨,正金儁相·權恒,各半熟馬一匹,典祀官兼大祝佐郞申銋·李一台,副正字金園皓,佐郞李泰祺,直長金斗南,各兒馬一匹,監察以下諸執事,各上弦弓一張賜給。
公洪監司書目,臣於天安郡綱常罪人柳斗星之獄,有緩歇之失,疎漏之責,不敢晏然推覈,伏乞聖明,亟下明旨,拿致罪人於京司,以重獄體,仍治臣不職之罪,以謝人言事,上疏上送事。啓。答曰,省疏具悉。卿其勿辭,斯速覈實啓聞。
都承旨任相元,左議政處,更爲傳諭狀啓。傳曰,卽今所患如此,則未能卽日作行,稍待夜來病勢之小歇,趁速上來,毋孤側席如渴之望事,更爲傳諭,而卿亦仍爲留在,與之偕來事,下諭。
傳曰,左議政上來時,令御醫持藥物隨來事,分付。
傳曰,時任大臣上來時,例有給馬之事,令本道卽爲擧行事,分付。
答藥房曰,知道。大王大妃殿寒熱之候,更爲發作,倍加煎悶矣。
司諫李善溥,正言朴泰淳,掌令南弼星,持平金洪福就職。
院前啓,海州牧使李璾罷職事,停啓。
府前啓,請副護軍李選罷職不敍事。入啓。答曰,勿煩。
判府事李尙眞箚子。大槪,病重闕禮,惶懼俟罪事。入啓。
慶尙道儒生南極杓等再疏。大槪,更申前懇,請以先正臣文元公金長生文廟從享事。入啓。答曰,省疏具悉。已諭於前疏之批矣。爾等退修學業。
假注書成任書啓,臣承命馳往于砥平道巢里村行判中樞府事李端夏所住處,傳諭聖旨,則以爲,傳批史官,回程纔有日,乃於千萬意外,伏蒙史官,繼此遠臨,傳宣別諭,十行綸綍,懇惻諄切,責以分義,促其上來,臣驚遑感激,罔攸措躬,臣以無狀,曾前忝竊,無一事可觀,有百醜可謗,此乃上下之所已洞悉,而退伏田廬之後,聖度寬容,不加之罪,猶以待大臣之禮待之,此臣之所常常愧悚者也。今玆聖敎引諭之重,固非如臣者所敢承受,而然臣受國厚恩,義同休戚者,臣雖愚昧,亦豈不自知也?顧臣宿病,逐年增加,種種諸症,無非近死之候,進無絲毫可裨於國事,而徒貽嗤點,爲累於淸朝,此尤臣之所大懼也。近日伏聞慈聖症患彌留,聖慮久在焦煎中,臣亟欲進詣近京之地,頻伏承聞宸極起居之安否,此則乃臣切至之誠願,而病勢如許,末由自力,奉先祀從子之喪,出於一息之境,亦不能往赴,賤疾危苦,推此可見矣。臣旣不得承命前進,席藁俟罪之外,不知所達云矣,敢啓。傳曰,纔諭如渴之意於日昨之批矣。幡然造朝,方切懸企,情志未孚,史官空返,愕然且慙,無以爲喩,卿其須體思想之志,亟回長往之計,安心上來,以副予望事。更往傳諭,與之偕來。
以待敎金時傑狀啓,傳曰,卽今病勢如此,則似難强迫,姑爲留待,以俟少歇,卽與偕來事,下諭。
傳曰,金領敦寧家,遣御醫持藥物看病,仍爲隨來。
禁府,李晩輝拿囚。啓。
答判府事李尙眞箚曰,省箚具悉卿懇。卿之宿患,予已知之,未得進參,有何所傷?年少輩不勝過激之論,不足掛齒,卿其安心勿辭,亦勿待罪,久留京邸,從容善攝,以副予望。仍傳曰,遣史官傳諭。以上朝報
上在昌德宮。停常參·經筵。
群山萬戶文獻成,差使員上來。
下直,西原縣監趙祉錫。
大王大妃殿,藥房問安。答曰,知道。
藥房啓曰,伏未審夜來,聖體調攝,若何?大王大妃殿症候及寢睡,何如?臣等不任憂廬之至,敢此問安。答曰,知道。大王大妃殿症候,詳言于醫女矣。
都承旨任相元狀啓,以左議政病勢,姑難登程,當爲仍住,以俟少愈,而遲速難必事。傳曰,更加調理數日,俟得少間,卽速登途,毋孤企望事。傳諭後,卿姑上來事,下諭。
府前啓,請行副護軍李選罷職不敍事。措辭見上新啓,紫燕一島,爲海路衝要,頃年朝家,特罷柴場,募民設鎭,作爲保障之地,而近來爲鎭將者,專事貪虐,民多流散,聞者固已寒心矣。時任僉使閔琦,到任以來,務爲肥己,侵剝島民,罔有紀極,今春請報太僕,以種子,發賣屯牟數百石,而自本寺定價頗廉,故勒捧三倍之價,其剩錢文累百兩,盡歸私用,柴草雉鷄,自有應捧之數,而任意加徵,無有限節。刷馬氷庫,本非鎭堡之事,而因襲謬例,貽害一島,至於擅役民夫,廣設漁箭,榷取海物,輦致京中,以爲苞苴善事之資,其他種種侵漁之政,難以殫記,致令島民不得奠居,流逋相繼,如此貪汚不法之人,若不懲治,而仍置其任,海防重地,將無以收拾,請永宗僉使閔琦,拿問定罪。答曰,不允。
大王大妃殿,藥房夕問安。答曰,知道。以上朝報
政院啓曰,禮曹繼後啓目六度,再昨來呈本院,臣等遞看後,該吏卽招別監入納矣。今過兩日,尙未啓下,卽於其日,次知別監問之,渠則元無受去之事云,事甚疑怪,使之該吏一處面詰,而互相推諉,終未歸一,雖未知中間閪失,果在何所,而莫重入啓公事,不謹傳授,致有此遺失之狀,殊極可駭。該吏及次知別監等,竝自本院從重治罪,其繼後公事,令該曹更爲書入,何如?傳曰,依啓。竝令攸司推覈,歸一後處之。以上禮曹謄錄
訓諫都監啓曰,前兵使元相,都監中軍,已爲啓下,而方在罷散中,時無職名,依例付軍職察任,何如?傳曰,允。以上訓局謄錄
上在昌德宮。停常參·經筵。
自辰時至酉時,日暈。
謝恩,大司憲宋奎濂,判決事朴贄,全義縣監洪受澧。
領議政金壽興箚子。大槪,備局之坐,問安之列,皆以病不得進參,不勝惶恐,且有不敢在直之嫌,乞蒙鐫免事。入啓。
藥房啓曰,伏未審夜來聖體,若何?大王大妃殿症候及寢睡,何如?臣等不任憂慮,敢此問安。大王大妃殿,藥房問安。答曰,知道。
政院啓曰,下番翰林洪重夏,再昨因公事出往,還來之際,落馬重傷,病情苦劇,不得已啓稟,以兼春秋替直矣。重夏之病勢,雖未差歇,史局重地,以兼春秋累日替直,揆諸事體,殊涉未妥,洪重夏,卽爲牌招入直,何如?傳曰,允。
禁府啓目,粘連慶尙監司狀啓云云,前慶州府尹安如石在任時,充定兒弱十三名內三名,因其更査,旣爲除出,則當依兵曹改定奪,除其徒配,決杖放送,而初因本道査覈之不的,旣被到配之律,已過累朔,則今不當更有施罰,安如石放送,何如?啓依允。
大王大妃殿,政院·玉堂·二品以上·六曹·大司諫問安。答曰,知道。勿爲問安。
大殿,政院·玉堂·二品以上·六曹·大司諫問安。答曰,知道。
大司憲宋奎濂啓曰,臣狗馬賤疾,累朔沈痼,前後起居之班,一未進參,新命之下,亦已久矣。而今如强扶癃喘,艱以祗肅,稽謝之罪,實無所逃,而臣於本府之啓,又有不敢强同者,不得不略暴焉。今此李選事,其粧撰苟且之狀,當初大臣及臺閣諸臣,皆已備論無餘,是非之分,想在聖鑑中,臣不欲更爲疊床之說,而蓋其論,始發於嫌怨之地,繼成於偏比之間,則人之致疑於修隙而伐異,固其所也。而其人心之不厭,有識之憂嘆,亦無足怪矣。如是而强稱公論,一向爭執,是果臺體之當然乎?臣旣知其不韙,何可苟爲隨參乎?且臣於公洪監司李彦綱請推之論,有不敢晏然者,臣亦曾忝湖臬,與前公州牧使趙泰期,同住本邑,至於經年,而非惟不能貶黜,又從以連置上考,則其不職之責,固所難免,而今者問備之罰,獨不及焉。其何敢以偶然見漏爲幸,而泯默苟蹲乎?以此以彼,俱不可仍冒,請命遞斥臣職。答曰,勿辭。退待物論。
答藥房曰,知道。大王大妃殿症候,詳言于醫女矣。
答領議政箚曰,省箚具悉卿懇。所患如此,予用慮念,不克進參,有何所傷?仍念今之乞免,遽出於仰成之辰,不覺愕然,無以爲喩,而於追咎久遠之事,一向引罪,尤涉太過也。諸道査啓,當令他相覆奏,卿其安心勿辭,亦勿待罪,調理行公,以副予望。仍傳曰,遣史官傳諭,遣御醫看病。
都承旨任相元,左議政處,傳諭後入來。
待敎金時傑,金領敦寧處傳諭狀啓。傳曰,俟病少間,卽速登途,以副至望事傳諭後,姑爲上來事,下諭。
禮曹,前左尹李端錫,今月初三日卒逝云,弔祭致賻,依法例擧行,何如?啓依所啓施行。
院啓,前金川郡守黃道光,在其任所時,變亂文簿,私用勅需,其數不貲,爲交代官所覺,掌守之吏,皆已吐款,道光,乃以諺書乞哀,求自還納,此外貪婪之事,不可殫擧,托以修補鄕校,勒徵錢文於校儒輩,反歸私橐,校儒,至有呈狀新官之擧,如此贓汚之吏,不可以旣遞而置之,請前金川郡守黃道光,拿問定罪,黜陟不嚴,爲近來痼弊,前金川郡守黃道光貪汚不治之狀,人莫不知,而其時監司,連値上考,已極無謂,任滿之後,至有請留之啓,事之寒心,莫此爲甚,請當該監司從重推考。
執義沈枰,掌令南弼星,持平金洪福啓曰,臣等,卽伏見長官避辭,以宰臣被劾事,詬詆臺臣,無所顧籍,臣等誠不勝駴悚也。夫李選之當論與否,備悉於諸臣之奏牘,聖鑑亦旣洞照,而開示於批辭,則臣不必更爲瀆陳,而第其辭說,有不容不卞者,臣等,安得默然而已乎?當初罪選之諭,始起於權持,而持於頃年,旣已論斥此人,今又首發駁議,若謂之持選不已,則容或可矣。而持之〈於〉選,初未有纖芥微嫌之可酬者,則日者李秀彦交惡之說,不過爲脅持臺官之計,而不料大臣,繼又混擧而竝論,致令前後右選者之言,作爲口實,已不勝其慨然,而今者長官,又襲秀彦餘旨,乃謂之發論,嫌怨之地,不亦抑勒之甚哉?凡處臺閣者,稍有糾劾之論,加之於言議不相合之人,而輒詆以因嫌修隙,則世之爲言官者,誰復得免此題目乎?至於林渙等之繼發此啓,旣無嫌怨之可指者,則又復斥之以偏比伐異,有若今之彈論,專出於觝排異心者然,此乃近日侵詆臺閣者之第一話柄矣。其所迭出分疏,營救一人,可謂費盡氣力,而自不覺其阿私曲庇之歸,臣等,亦嘗爲世道竊嘆矣。不料此等言議,復出於長席之上,豈不重可惜哉?臣等,固知隨事輒辨之爲徒傷事體,而若其所謂强稱公論,知其不韙等說,專斥臣等,語意尤緊,不比泛然岐異之論,則臣等,何敢自諉無嫌,而强顔仍冒於臺席乎?請命遞斥臣等之職。答曰,勿辭。退待物論。
答院曰,不允。
大王大妃殿,藥房夕問安。答曰,知道。以上朝報
戶曹啓曰,今日,以聖堂倉所屬漕船點檢事,出來江上,則群山倉所屬元漕船十二隻,賃船四隻,到泊西江前洋,一體點檢之意,敢啓。傳曰,知道。以上戶曹謄錄
上在昌德宮。停常參·經筵。
自巳時至未時,日暈。
大王大妃殿,藥房問安。答曰,知道。
藥房啓曰,伏未審夜來,聖體若何?大王大妃殿症候及寢睡,亦復,何如?臣等倍切憂慮,敢此問安。答曰,知道。大王大妃殿症候,詳言于醫女矣。
都承旨任相元書啓,臣在蘿溪村舍,祗奉有旨,卽以有旨內辭意,更爲傳諭於左議政趙師錫,則以爲,臣卽又伏承近侍,傳諭聖旨,臣感激之極,不覺流涕沾襟,臣若賴天之靈,得延殘喘,少有一分行動之望,則敢不力疾前進,近京之地,更暴危悃,而卽今病狀,轉益沈淹,痊可遲速,臣亦不能自卜,臣益不勝惶殞罪悚之地云矣,敢啓。傳曰,知道。
全羅監司書目,潭陽府使李日翼,以其母病,受由上京,還任無期,罷黜事。
平安監司書目,進香使,今月初一日,無事還渡江事。
吏曹啓曰,守令有闕,政事,取稟。傳曰,明日爲之。
大司諫申琓啓曰,昨者憲府諸臣,相繼引避,處置歸於本院,而大司憲宋奎濂,避辭中以爲,本府論勘李選之啓,發於嫌怨之地,而强稱公論云,當初劾選之論,首發於權持,同參者柳成運,而持於選,本無纖芥之嫌,則今此奎濂所謂修隙云者,必指成運而發也。而成運,卽臣之妹夫,則在法有應避之嫌,臣於此論可否立落之際,實有所不敢參涉於其間者,何可晏然苟冒乎?請命遞斥臣職。答曰,勿辭。退待物論。
院啓,請前金川郡守黃道光拿問定罪。措語見上請當該監司從重推考。措語見上竝引嫌而退,意在偏護,力詆言者,毋論他事,不可仍在,峻嚴之論,理當力爭,意外侵斥,何必爲嫌,言有指摘,法當相避,不敢處置,其勢固然,請大司憲宋奎濂遞差,執義沈枰,持平金洪福,行大司諫申琓,竝命出仕。答曰,不允。推考及處置事,依啓。以上朝報
上在昌德宮。停常參·經筵。
司饔奉事鄭徽,磁器燔造後入來。
下直,驪州牧使嚴緝,保安察訪金文夏。
大王大妃殿,藥房問安。答曰,知道。
政院·玉堂·二品以上·六曹問安。答曰,知道。勿爲問安。
大殿,政院·玉堂·二品以上·六曹問安。答曰,知道。
京畿監司書目,坡州呈,以吏曹判書朴世采辭職上疏上送事。啓。答曰,省疏具悉卿懇。已諭予意,不必多誥,而目今大政當前,曹務孔殷,其不可一向恝視也,明矣。須體此意,安心勿辭,亟回遐心,從速上來,以副思想之望。
藥房啓曰,伏未審夜來聖體,若何?大王大妃殿症候及寢睡,何如?臣等不任憂慮之至,敢此問安。答曰,知道。大王大妃殿症候,詳言于醫女矣。
刑曹參議沈攸初度呈辭。入啓。給由。
執義沈枰,掌令南弼星,持平金洪福,大司諫申琓就職。
待敎金時傑書啓,臣於今日,在楊州渼陰村,祗受有旨,卽以有旨內辭意,更爲傳諭於領敦寧府事金壽恒,則以爲,臣自前冬以來,荐承恩召,每緣病劇,不卽趨命,欲俟少間,舁赴輦下,一望淸光,畢陳微悃而退者,實臣至願之蘊結於方寸者,亦旣以此仰徹於天聽,非止一再矣。顧臣賤疾,沈痼危綴,有進無退,遷延時月,實無以自力出脚,迹涉違傲,罪極逋慢,雖荷聖慈天覆,尙逭斧鉞之誅,而臣之惶懍震惕,實有求死不得者矣。及至今日,諭旨之敦勉,恩數之優異,又非微臣所敢承當者,在臣分義,不敢更爲撕捱之計,而卽今疾勢之危篤,非復前日之比,又未免虛辱恩命,此豈臣之所願,而亦豈一刻所敢自安者乎?賴天之靈,得以復起爲人,則匍匐祗詣,以謝前慢,何待於聖敎之勤乎?第臣私願未遂,殘喘先絶,終爲孤恩抱恨之歸,不勝崩迫涕泣之至云,故臣卽爲上來之意,敢啓。傳曰,知道。
以李判府事處傳諭史官成任狀啓,傳曰,所患如此,似難一向强迫,況書啓中,旣爲俟病少間,出就木道之語,則予固知其以卿體國之誠,不必托辭而負我也。故令史官,姑爲先歸,以便調息,卿其須體此意,如得少間,卽速登途,毋孤企望事,傳諭後上來事。下諭。
府前啓,行副護軍李選罷職不敍事。措語見上請永宗僉使閔琦拿問定罪。措語見上答曰,不允。拿問事,依啓。
謝恩,承文博士金演。
院啓,請前金川郡守黃道光拿問定罪。措語見上答曰,依啓。
禁府,黃道光拿囚。啓。
大王大妃殿,藥房夕問安。答曰,知道。以上朝報
有政事。
兵批,以全世望爲訓鍊習讀,李汝玉爲加里僉使,柳星老爲全羅右水使,黃瑠·尹彬爲五衛將,崔浣爲同中樞。
吏批。政無之,故不書
吏曹判書朴世采在外,參判未差,未差,參議李畬進,行都承旨任相元進。
兵批,判書李翊進,參判尹趾善進,參議李思永病。缺
柳之發,以兵曹言啓曰,卽接東所衛將所報缺雨水,宣仁門南邊墻三間許頹落云,令紫門監,爲先把子圍排,趁速修築,而依前例弘化門入直砲手二十名除出,限修築間守直之意,敢啓。傳曰,知道。
任相元,以吏曹言啓曰,卽接各其司牒報,則司導寺正崔碩英,奉常寺主簿權淳,活人署別提韓德亮,皆以病不行公云,竝改差,何如?傳曰,允。燼餘
上在昌德宮。停常參·經筵。
下直,永興府使尹。
謝恩,同知金世重,僉知成時尙·李行殷·安弘敏,潭陽府使金儁相,位羅萬戶李鑰,承文著作成碩夔,正字趙泰采,郭山郡守任壽昌,副校理金盛迪,洪州牧使金灝。
大王大妃殿,藥房問安。答曰,知道。
藥房啓曰,連日下雨,陰濕倍甚,伏未審聖體,若何?大王大妃殿夜間寢睡及氣候,何如?臣等倍切憂慮,敢此問安。
禁府啓目,前府使李晩輝原情云云,問目內辭緣,泛稱遲晩,刑推得情,何如?啓除刑推議處。
又啓目,趙汝璋,刑問六次,不服,加刑,何如?啓依允。
又啓目,韓德謙,刑問六十三次,不服,加刑,何如?啓各別嚴刑得情。
答藥房曰,知道。大王大妃殿症候,詳言于醫女矣。
府前啓,請行副護軍李選罷職不敍事。措語見上新啓,新除授大司憲崔□□時在京畿楊州地,請斯速乘馹上來事,下諭。答曰,不允。下諭事,依啓。
大王大妃殿,藥房夕問安。答曰,知道。以上朝報
上在昌德宮。停常參·經筵。
謝恩,兼春秋宋儒龍,加里浦僉使李汝玉。
刑曹參議沈攸再度呈辭。入啓。加給由。
大王大妃殿,藥房問安。答曰,知道。政院·玉堂·二品以上·六曹·大司諫問安。答曰,知道。勿爲問安。
大殿,政院·玉堂·二品以上·六曹·大司諫問安。答曰,知道。
藥房啓曰,伏未審聖體,若何?大王大妃殿,昨日又有嘔吐之症,日暮之後,始得鎭定,夜來症候及寢睡,何如?臣等伏不勝悶慮之至,敢此問安。
刑曹判書徐文重箚子。大槪,謹承成命,繕寫大明律附例一秩,敢此投進,以備睿覽事。入啓。
答藥房曰,知道。大王大妃殿症候,詳言于醫女,而嘔氣尙未差減,水刺一向厭進,不勝悶煎矣。
藥房,以承傳色口傳啓曰,慶尙道金山幼學鄭泰觀,曉解醫術云,雖未知其術業之如何,而當此侍藥之日,不可不廣聚醫人,使之上來,以爲同參議藥之地,何如?傳曰,依爲之。
答刑曹判書徐文重箚曰,省箚具悉。所進冊子,從容省覽後,分付兩南,使之依箚辭刊行矣。
黃海監司書目,冒陳危懇,乞蒙速賜鐫改,以安微分事,上疏上送事。啓。答曰,省疏具悉。卿其勿辭,從速察職。
大王大妃殿,內班院移御後,藥房·政院·玉堂·二品以上·六曹·大司諫問安。答曰,知道。
府前啓,請行副護軍李選罷職不敍事。措語見上答曰,勿煩。
京畿監司金德遠,左議政迎候事,出去。
大王大妃殿,藥房夕問安。答曰,知道。
謝恩,五衛將尹彬。以上朝報
上在昌德宮。停常參·經筵。
司饔直長慶雲會,捉魚後入來。
下直,濟州敎授金繼興。
謝恩,護軍宋奎濂,參知崔奎瑞,刑曹正郞李喜夏。
大王大妃殿,藥房問安。答曰,知道。
藥房啓曰,伏未審夜來聖體,若何?大王大妃殿寢睡及氣候,何如?停藥今已累日,而又有吐痰之症,諸醫等皆以爲,治痰補肝之劑,不可不進,六君子湯,加貝母薑炒一錢,桔梗·桑白皮各七分,連續進御,宜當云,此藥姑不限貼數,逐日煎入矣。臣等不任憂慮,敢此問安。答曰,知道。大王大妃殿症候,詳言于醫女矣。
刑曹照目,黃海都事金德基,前任副司果時,承文副正字任舜元,司成朴世雄,以前任濟用正時等矣。丁卯秋三朔月課不作罪,各笞五十,贖解見任,別敍私罪。啓依允。
府前啓,請行副護軍李選罷職不敍事。措語見上
新啓,訓鍊判官金永徵,爲人不似,性且愚蠢,行己處事,人多賤汚,曾在殿中,重被臺彈矣。復齒仕版,猶不自懲,惟知勢利之趨營,不識廉隅之如何,言辭悖慢,極其無倫,擧措之間,多有怪駭,凡在聽聞,莫不憤惋,如此愚悖無義之人,不可仍置衣冠之列,請訓鍊判官金永徵削去仕版。答曰,不允。
玉堂箚子。大槪,敢陳區區所懷,冀蒙採納事。入啓。答曰,省箚具悉。縷縷戒誨,出於憂愛之誠,切實之論,深用嘉尙,可不留心而體念焉。以上朝報
徐宗泰,以兵曹言啓曰,當日內奴一成稱名人,自宣仁門入來,差備門外擊錚,極爲駭愕,令攸司囚禁治罪,同門守門將尹礎,常時不能禁斷雜人,以致闌入,亦難免其責,推考,何如?傳曰,允。
李玄錫等啓曰,臣等,卽伏見戶曹啓目,以博飛筒·補民筒等處決訟公事判付內,有仍屬同宮,及其餘陳荒處,仍屬該曹之敎,臣等竊以爲未安也。此事,初因臺臣之論啓,已經本道之査覈,一依文券,從公處決,而奸民盜賣之狀,宮家見欺之跡,亦皆明白,則該曹回啓,誠甚得宜,似不當別有判付,以傷事體,旣損聖德,且關後弊,事雖微細,實駭聽聞,不可不依回啓施行,以示王政無私,宮府一體之意,臣等,待罪出納之地,區區所懷,敢此仰達。答曰,爾等之言如此,肅川補民筒,勿論陳起,當爲出給,而至於安州則一百五十餘年,安·博兩邑之民,互相立落之地,博民等已決得者已多則亦云足矣。到今宮家,重價買得,築筒之處,一倂出給,殊甚無據,依判下書入。燼餘
上在昌德宮。停常參·經筵。
謝恩,副修撰李蓍晩,全羅右水使柳星老,奉常副奉事宋道涵。
大王大妃殿,藥房問安。答曰,知道。政院·玉堂·二品以上·六曹·大司諫問安。答曰,知道。勿爲問安。
大殿,政院·玉堂·二品以上·六曹·大司諫問安。答曰,知道。
藥房啓曰,大雨終夕,日氣不佳,伏未審夜來聖體,若何?大王大妃殿寢睡及氣候,亦何如?臣等無任憂慮,敢此問安。答曰,知道。大王大妃殿症候,詳言于醫女矣。
刑曹參議沈攸三度呈辭。入啓。遞差。
假注書成任書啓,臣祗奉有旨,傳諭于行判中樞府事李端夏後,臣仍問其行期遲速,則其意,一如臣前日狀啓中所達之辭,病若少間,則當卽進詣近京之地云,臣則旣承先爲上來之命,故卽爲回還復命之意,敢啓。傳曰,知道。
正言朴泰淳上疏。大槪,賤疾作苦,無望供職,乞賜遞免,以幸公私,兼附瞽說,以備裁察事。入啓。
執義沈枰,掌令南弼星,持平金洪福啓曰,臣等,昨日齊坐本府,勘入推緘公事,其中守門將張好德名字,誤以擊錚人孟起男之名,換書以入,而全然不覺矣。今因政院之治罪下吏,始知其誤書,誠不勝瞿然震悚之至。臣等,於奏御公事,非不一一審愼,而文書紛畓之際,不能致察,致有如許做錯之擧,臣等之昏謬不察,甚矣。其何敢晏然在職乎?臣等,久叨言地,無有補裨,而當此嘗藥煼煎之中,惟以引避瀆撓爲事,臣等之罪益大矣。決難一刻仍冒,請命遞斥臣職。答曰,勿辭。退待物論。
兵曹,前護軍韓垽,身死,曾經臺侍。啓。別致賻。
大王大妃殿,藥房夕問安。答曰,知道。以上朝報
御營廳啓曰,觀此京畿監司金德遠狀啓,則金溝縣敗船,添載本廳三色保米九十六石零是白如乎,移載乾米段,分付沙格上納爲白遣,其餘拯米段,分給飢民是白有置,敗船乾拯米,自有從分數分納之規是白去乎,依前例計數上納之意,分付,何如?上曰,依啓。以上御營謄錄
兵曹啓曰,曹所屬司僕寺,軍器寺,鷹牌頭·訓鍊院官員等今戊辰年春夏等褒貶,因各其提調及本院堂上有故,限內不得磨勘之意,敢啓。傳曰,知道。以上兵曹謄錄
柳之發啓曰,執義沈枰,掌令南弼星,持平金洪福,再啓煩瀆,退待物論矣。答曰,知道。
徐宗泰啓曰,吏曹判書朴世采疏批,遣史官傳諭事,命下矣。今已日暮,待開門傳諭之意,敢啓。傳曰,知道。燼餘
上在昌德宮。停常參·經筵。
下直,舒川郡守姜星佐,葱嶺萬戶李晩章。
謝恩,同知崔浣,應敎徐文裕。
答正言朴泰淳疏曰,省疏具悉。憂愛戒誨之誠,予用嘉尙,可不體念焉。朝著之日漸潰裂,士子之參涉朝論,固是近來痼弊,而要其本源,惟在爲人君者,以大公至正之道,照臨於上而已,嚴飭廷臣,敎戒子弟,抑其末務也。凡係獄體之重大難決者,移來營下,親自審克擇定推官,勘問許改,終始聽斷等,當令政院措辭,下諭于諸道,而他餘事,令廟堂稟處,爾其勿辭,從速察職。
京畿監司書目,坡州呈,以吏曹判書朴世采辭職上疏上送事。啓。答曰,省疏具悉卿懇。卿之心事,予固詳知,曩日之所遭,此不過末俗嘵嘵浮論,於卿有何一毫嫌礙難進之端乎?矧卿之去國,已過五載,缺然思想,曷嘗少弛于中耶?卿其須體此意,安心勿辭,亟回遐心,幡然上來,勉副至望。仍傳曰,遣史官傳諭。
左參贊尹堦上疏。大槪,臣病狀苦劇,呈單見阻,已積瘝曠之罪,本兼諸司,殿最當前,斷無進參之路,乞遞臣職,以便公私事。入啓。
大王大妃殿,藥房問安。答曰,知道。
藥房啓曰,伏未審夜來聖體,若何?大王大妃殿症候及寢睡,何如?
假注書金演病,代韓以原。
承文院官員,以都提調意啓曰,本院提調,員數無多,前頭褒貶,隷習官應講時,將無以備員,兵曹判書李翊,右參贊李翊相,行副護軍宋奎濂,差下提調,大司成林泳,行副護軍吳道一,差下副提調,令吏曹卽爲口傳啓下,以爲褒貶時參坐之地,何如?傳曰,允。
吏曹口傳政事,承文提調三單,李翊·李翊相·宋奎濂,副提調二單,林泳·吳道一。
答左參贊尹堦疏曰,省疏具悉。卿其勿辭,調理察職。
京畿監司書目,高陽呈,以左議政趙師錫上疏上送事。啓。答曰,省具悉卿懇。日昨聞卿上來之奇,歡喜良深,屈指企待矣。不料纔達半途,旋尋丐免之章,杳無造朝之期,是何誠意之不孚,一至於此耶?允若玆莫或改圖,正非平日所望於大臣者,而抑有乖於竭股肱效忠貞之義也。予不多誥,卿無困我,安心勿辭,卽速前進,以慰予心,以濟時艱。仍傳曰,遣史官傳諭。
答藥房曰,知道。大王大妃殿症候,詳言于醫女矣。
司錄,以領·右相意啓曰,本府褒貶,將於明日,開坐磨勘,而左參贊尹堦,以身病陳疏,右參贊李翊相,以藥房提調入直,西壁無參坐之員,左參贊尹堦,今姑改差,令該曹卽爲口傳差出其代,以爲明日備員開坐之地,何如?傳曰,允。
吏曹口傳政事,左參贊洪萬容。
院啓,竝引嫌而退,數字誤書,元非大段,不可以此輕遞言官,請執義沈枰,掌令南弼星,持平金洪福,竝命出仕。答曰,依啓。
沈枰·南弼星·金洪福就職。
府前啓,日暮姑停。
院前啓,日暮姑停。以上朝報
傳曰,今六月十一日御營廳中日時,兼司僕信川軍金義龍,鳥銃三發六中,直赴殿試。以上御營謄錄
上在昌德宮。停常參·經筵。
謝恩,右參贊洪萬容,順天府使姜碩耉,永昭殿參奉李齊說。
禁府,閔琦拿囚。啓。
大王大妃殿,藥房問安。答曰,知道。政院·玉堂·二品以上·六曹問安。答曰,知道。勿爲問安。
大殿,政院·玉堂·二品以上·六曹問安。答曰,知道。
藥房啓曰,日氣陰濕,伏未審聖體,若何?大王大妃殿夜間寢睡及症候,何如?臣等倍切憂慮,敢此問安。答曰,知道。大王大妃殿症候,詳言于醫女矣。
禮曹判書南龍翼辭職上疏。入啓。答曰,省疏具悉。卿其安心勿辭,調理行公。
假注書朴泰恒出仕,代成任。
假注書韓以原書啓,臣承命馳到高陽香洞村左議政趙師錫所住處,傳諭聖批,則以爲,臣纔上請罪之章,恭俟譴何之及,不料反降溫旨,勉諭勤摯,臣誠驚惶感激,罔知攸措,臣之病勢,決難供職之狀,已悉於前後辭章,今不敢輒有所煩溷,而如有一毫陳力之望,何敢坐孤聖恩,自速違越之誅哉?惶恐不知所達云矣,敢啓。傳曰,知道。
禁府啓目,任弘望,以兒弱充定事,當被拿問決杖之罰,而因副提學崔錫鼎陳疏,有姑勿拿來,待其還朝更拿之敎矣。任弘望,今方待命於本府,拿囚之意,敢啓。傳曰,萬里行役,才已往返,未及復命,所犯又不至大段,特爲勿論,可也。
吏曹啓曰,新除授燕岐縣監沈思沈,曾任報恩縣監時,以分養馬病傷,越祿二等云,沈思沈,依例改差,何如?傳曰,允。
府前啓,李選罷職不敍事。措語見上請訓鍊判官金永徵削去仕版事。措語見上答曰,不允。金永徵罷職。
陳慰兼進香使洪萬鍾,副使任弘望,書狀官李萬齡入來。上曰,上·副使·書狀,留待引見。
承文院官員,以都提調意啓曰,今日,以本院褒貶,方爲開坐,而再昨新差提調五員,竝不進,提調任相元,亦不進,將無以備員,任相元,雖方任承旨褒貶之坐,亦當來參,新差提調,則李翊相,以藥房提調入直,雖不得出來,而此外新差四員,則無故皆不來參,極涉未安,竝推考,卽爲牌招,以爲參坐之地,何如?傳曰,允。
公洪監司書目,忠原呈,以正言鄭澔上疏上送事。啓。答曰,省疏具悉。爾其勿辭調理,上來察職。
京畿監司書目,楊州呈,以領敦寧府事金壽恒上疏上送事。答曰,省疏具悉卿懇。疾病之來,人所難免,未卽赴召,有何所傷?從容調理,神明所相,勿藥有喜,須體前後之旨,安心勿辭,亦勿待罪,益加善攝,俟得少間,幡然上來,毋孤日夕企待之望。仍傳曰,遣史官傳諭。
大王大妃殿,藥房夕問安。答曰,知道。以上朝報
任相元啓曰,小臣,承文院褒貶進去,下直。傳曰,知道。
傳于尹世紀曰,鳥銃三發六中人兼司僕金義龍,直赴殿試。
尹世紀啓曰,事變假注書韓以原,時無職名,依例付軍職,冠帶常仕,何如?傳曰,允。
傳于徐宗泰曰,進香上·副使·書狀,留待。
傳于徐宗泰曰,進香上·副使·書狀,引見。
徐宗泰,以刑曹言啓曰,本曹所屬掌隷院,在丁卯秋冬等,今春夏等褒貶,當爲等第,而判決事朴贄,方在服制中,限內不得磨勘之意,敢啓。傳曰,知道。
正言鄭澔疏曰,伏以微臣駑劣,最居人下,官以諫名,其責甚重,以無似之質,當莫重之任,不稱之誚,匪據之憂,不待人言,自知審矣。臣雖竭意費辭,以陳不敢當之狀,此是近來新入臺閣者一張文具而已,則臣不敢縷縷煩瀆於宸嚴之下,而顧臣夙嬰奇疾,半世尫羸,少失將攝,症輒危苦,實擧朝之所共知也。臣曾忝騎省郞官,奔走供職迨閱數月,宿症將萌,已有難支之憂,適於今月初,受暇還鄕,省掃父母墳塋,仍傷於長途觸冒之餘,元氣頓敗,添遘癘瘧,涉旬叫痛,迄不離却,前患血燥噎隔之症,一齊復發,食飮專廢,有時氣窒,其去死域,僅一髮耳。雖欲作氣趨命,其勢末由,仍伏念萬壽殿未寧之候,尙今彌重,聖上,方在侍藥憂遑之中,此豈臣子退伏私次,偃然言病之時乎?揆以分義,尤當奔走承命之不暇,而第臣病勢,如右所陳,實非一時偶感之比,以此奄奄危綴之狀,雖無自力登途之望,瞻戀象魏,含□□淚而已,伏乞聖慈,特垂矜察,亟遞臣職,仍治臣罪,以肅朝綱,以安私分,千萬幸甚。批答在上燼餘
上在昌德宮。停常參·經筵。
自昧爽至辰時,有霧氣。
下直,殷栗縣監李世瑗。
謝恩,公州牧使趙渭叟。
大王大妃殿,藥房問安。答曰,知道。
藥房啓曰,連日陰雨,蒸熱轉甚,伏未審聖體,若何?大王大妃殿夜間症候及寢睡,何如?近來連有咳嗽之候,諸醫等以爲,治熱止嗽之劑,不可不進,而亦不必更議他藥,卽今所進六君子湯元方,去半夏,代以貝母二錢,復加麥門冬·片芩酒炒各一錢,桑白皮·山桅薑炒各七分,枳殼五分,連進三四貼,宜當云,依此煎入而此後雖仍進此藥,加入則當爲隨證加減矣。臣等不任憂慮,敢此問安。
假注書朴泰恒書啓,臣承命馳往于坡州廣灘村吏曹判書朴世采所住處,傳諭聖批,則以爲,臣昨上四疏,恭俟恩許,千萬不意,猝蒙近侍,齎批來宣,開諭之丁寧,慰釋之備至,出乎尋常,非村野賤臣所可堪當者,奉讀再三,益切惶感。第臣難進之狀,不惟目今情勢疾病而已,區區素願,其來已久,適被眩瞀,無以覼縷其一二,當待少間,謹將一疏,俱暴微忱,以爲進言乞身之計,伏地悸恐,不省所達云矣,敢啓。傳曰,知道。
政院啓曰,訓練判官金永懲罷職事,命下矣,臺諫方以削版論啓,罷職傳旨,不得捧入之意,敢啓,傳曰,知道。
答藥房曰,知道。大王大妃殿症候,詳言于醫女矣。
藥房,以承傳色口傳啓曰,士大夫中曉解醫術者,前司諫李玄紀,前正郞李來朝,頗稱精明,而適有病故,未卽啓達矣。今則兩人,必皆無故云,使之同參議藥,宜當,李來朝則時無職名,令該曹卽爲口傳付軍職,冠帶出入,何如?傳曰,依爲之。
兵曹口傳政事,副司直李來朝。
傳曰,大臣·備局堂上,引見。
假注書韓以原出使,代金斗南。
假注書韓以原書啓,臣承命馳往于楊州渼陰村領敦寧府事金壽恒所住處,傳諭聖批,則以爲,臣病稽趨召,冒昧上章,伏俟嚴譴之加,不意史官,傳諭聖批,眷念優假之意,不啻勤摯,臣尤不勝兢惶感泣之至。臣不幸罹此危疾,旣不得奉承恩旨,又蒙聖慈,過於寬貸,尙逭金木之誅,實非私分之所敢安,臣益增震悚,不知置身之所云矣,敢啓。傳曰,知道。
慶尙監司書目,固城縣令姜山斗,今月初二日,遭母喪事。
京畿監司書目,楊州呈,以大司憲崔寬辭職上疏上送事。啓。答曰,省疏具悉。卿其勿辭,調理上來察職。以上朝報
禁衛營啓曰,本營郞廳及諸將,今春夏等褒貶,當爲等第,而都提調閔□□方在疾病之中,限內不得磨勘之意,敢啓。傳曰,知道。
大臣·備局堂上引見入侍時,兵曹判書李翊所啓,禁衛營,以新設衙門,元無物力,軍中器械諸具,自前資賴於他軍門者,多矣。短銅砲六十坐,子砲二百,佛狼機四十坐,送價統營,纔已輸來,頃於習陣之日,試其優劣,則率皆堅完無欠,其幹事折衝李芸及工匠等盡心國事之狀,誠爲可嘉,不可無激勸之道,似當論賞矣。上曰,考例稟處,可也。
又所啓,烏黃,多産於江界之地,不費財力,優數採來,誠爲多幸,今又送人,始役於曾取之地,而遠道運糧甚難,前旣請得本府會付軍餉耗穀百餘石用之矣。今則雖五十石,竣事間可繼役糧,依前取用,何如?上曰,取用,可也。
又所啓,禁衛營鳥銃槍劍等物所造正鐵,無辦出之路,故募人給價,使之貿納,而畢貿後,本色則計數還納,此有同白地辦出矣。前判書李□□時,出身金南潤,受價貿鐵,多數備納,近日又有加納管理廳者,合而計之,則將至一萬餘斤,而本色亦爲還納,不可無酬勞之事,敢此仰達。上曰,考例稟處,可也。領議政南九萬曰,自各軍門給價貿物後,還徵其本價,而論賞其人者,實是近來之痼弊,自軍門言之,誠可謂利矣。然其貿易所得,必無不費本價,天降地出之理,無非憑藉官威,漁奪於小民,今後如此等事,所當一切痛禁,決不可反有所崇長,軍門,若以爲已捧其所納,不敢全然棄之,則自本軍門從便論賞,或可,朝家豈可計其取利,輕施賞典乎?上曰,大臣所達誠是。自本軍門論賞,可也。以上禁營謄錄
大臣·備局堂上引見時,領議政南九萬所啓,蒜山築堰之設,本爲防守西關賊路之計,且爲築堰後作畓於堰內,欲使民人多聚,而仍作土兵也。當初建請,出故淸城府院君金錫胄,而使蒜山僉使趙世雄,東里萬戶李錀,監董其役矣。堰底水道,未及穿開,而兩人皆遞歸,其後繼任之人,因而置之,不復措意,故堰內之地水,蓄而不泄,尙不得起耕,臣於年前奉使赴燕時,李錀,適在平安監營幕下,詳問其曲折,則以爲,開通水道,元非大段之事,若以近處土卒,隨便調用,自可畢役云。此事,當初若不爲之則已,旣發民丁四五萬人,築得其堰而終無所成就,誠爲可惜。李錀,旣知首末,若使復管其役,以責成效,則似勝於新到生手,故言于兵曹,新差位羅萬戶矣。但位羅去蒜山稍遠,不如東里之便近云,李錀,以東里萬戶,換差似當。且當初蒜山設鎭時,割給黃·鳳兩邑田結各二三百結云,此亦是規外,堰內若成田畓,則兩邑田結,亦當還給於本邑,且聞堰內可作田畓處,曾前一半則東陽尉房折授一半則明惠公主房折授云,勞民築堰,專爲關防,則旣成之後,屬於宮家,非但事體不當,亦必有厚招民怨之事,蒜山旣是管理廳所屬,東陽尉房所屬處,則自管理廳給價買取,明惠公主房折受處,則本房定限結數外,旣有盡爲革罷之命,此處雖或有若干起耕處,亦盡數出給,專屬本鎭,似可矣。上曰,李錀,換差東里萬戶,折受處,盡數出給,及給價買取事,竝依所啓爲之,可也。以上戶曹謄錄
兵曹判書李翊所啓,訓局馬隊二人,竝又給一保事,曾已定奪,使臣句管充給矣。以諸道落講備局餘丁,及兵曹餘丁,從郡邑軍數多寡,一千三百餘石,旣皆參酌完定,而慶尙道餘丁,則因本道監司狀啓,廟堂,已許移用於軍兵賞格,故其所充餘丁,未免偏責於他道,若年久物故之後,仍令本邑,以充其代,則許多良丁,實有難得之弊,嶺南賞格,代以留布,或日後所得餘丁,而賞格所許餘丁,更爲充定於馬隊竝保,則諸路庶可均齊,無偏苦之歎矣。上曰,依爲之。
領議政南九萬所啓,使臣回還時,先來軍官,例以使臣帶往軍官定送者,蓋欲使朝家,先知行中凡事消息也。今進香使回還時先來,以譯官一人及灣上軍官一人出送,譯官則因病留落于中路,灣上軍官則到義州後,不爲上京,只義州陪持一人,持狀啓上納,其在事體,極涉可駭。以灣上軍官,先送先來,雖或曾前謬例,決非遵行之事,上·副使·書狀官,竝推考。今後使臣,則必以所帶軍官,定送先來事,分付,何如?上曰,先來狀啓來到,則例爲招致譯官·軍官於差備,問行中事情,而今番則譯官·軍官,皆不來云,故殊以爲駭矣。上·副使·書狀官,竝推考,日後必以使臣,帶率軍官,定送先來事,申飭,可也。
又所啓,灣上軍官,旣已先來出來,則到義州後,所當仍爲上來京中,設或有病故,不得上來,義州府尹,亦當具由馳啓,而不此之爲,只令本府陪持,齎送使臣狀啓者,亦甚可駭,義州府尹蘇斗山,從重推考,灣上軍官,因何故不爲上來事,令道臣査問,啓聞以處置,何如?上曰,依爲之。以上備局謄錄
任相元啓曰,今日賓廳坐起日次,而左副承旨柳之發,以病不來,事甚未安,牌招察任,何如?傳曰,允。
柳之發,以禁義營言啓曰,本營郞廳諸將官,今春夏等褒貶,當爲等第,而都提調臣閔鼎重,方在疾病之中,限內不得磨勘之意,敢啓。傳曰,知道。
柳之發,以兵曹言啓曰,當日閑良鄭再昌,御營軍金大壽等稱名人,自金虎門入來,差備門外擊錚,極爲駭愕,竝令攸司囚禁治罪,同門守門將韓致精,常時不能禁斷雜人,以致闌入,亦難免其責,推考,何如?傳曰,允。燼餘
上在昌德宮。停常參·經筵。
未時申時,日暈。啓。
藥房啓曰,伏未審聖體,若何?大王大妃殿,昨日連有嘔氣,夜間症候及寢睡,何如?臣等伏不勝煎悶之至,敢此問安。
大王大妃殿,藥房問安。答曰,知道。政院·玉堂·二品以上·六曹·大司諫問安。答曰,知道。勿爲問安。
政院·玉堂·二品以上·六曹·大司諫問安。答曰,知道。
吏曹啓曰,守令有闕,政事,取稟。
昨日引見時,司諫李善溥所啓,凡臺彈,準請後,必以末稍蒙允之啓,奉傳旨者,蓋其措語加減輕重之間,成命在是故也。非政院所當任意取舍,明矣。前公州牧使趙泰期罷職傳旨,及前金川郡守黃道光拿問傳旨,政院,皆以初啓措語書入,事體未安,且關後弊,不可無規警之道,請當該承旨推考。上曰,依啓。
掌令南弼星所啓,請李選罷職不敍。措語見上上曰,勿煩。前啓,金永徵削版事,停啓。
答藥房曰,知道。大王大妃殿嘔吐之候,一向無減,倍切煎悶矣。
傳曰,政事,當日爲之。
藥房再啓曰,臣等,卽與李玄紀·李來朝·李國憲·洪有龜·全五福及諸御醫等,以大王大妃殿前後症候,反覆商議,則李玄紀·李來朝以爲,卽今嘔吐之候,最爲切急之症,爲先治此症,然後可以議定繼進之藥,比和飮,加乾薑炒黑三分,連進三貼,宜當云,李國憲及諸醫等意見,亦無異同,此藥自今日煎入,何如?傳曰,依啓。
公洪監司書目,臣於李夏命山訟,柳斗星獄事,決不敢冒嫌復當之意,已悉於狀本疏本,昧死申籲,冀蒙前請,且臣情勢危縮,理難仍冒,疾病沈篤,無望復起,懇乞聖慈,亟賜鐫罷,俾臣得於一息未絶之前,束身歸朝,恭俟勘律事,上疏上送事。啓。答曰,省疏具悉。卿其勿辭,從速察職。
獻納南致熏上疏。大槪,敢陳血懇,冀蒙恩遞,往救母病事。入啓。
吏曹判書朴世采上疏。大槪,申暴危悃,冀蒙恩許,兼進冊子,以備裁幸,而有不敢替送縣道者,越例直傳,尤增惶悚事。入啓。
今日引見時,義州府尹李瑞雨,今姑改差事,榻前下敎。
府前啓,請李選罷職不敍。措語見上事。入啓。答曰,勿煩。
答獻納南致薰疏曰,省疏具悉。爾其勿辭,往救母病。
答吏曹判書朴世采疏曰,省疏具悉卿懇。所進冊子,縷縷萬言,無非惓惓之誠,切至之論,深用嘉嘆,可不留心而體念焉。卿其宜遵前旨,安心勿辭,亟回遐心,從速上來行公,以副予望。
大王大妃殿,藥房夕問安。答曰,知道。
昨日引見時,兵曹判書李翊所啓,前縣監南斗明,曾任藍浦,以善賑,陞堂上,移拜未赴,遭喪矣。頃以冒屬忠義事,因査正廳啓辭,至於拿囚,而適有審理之擧,未及元情,徑先蒙放,旣未勘罪,又是喪前所犯,則其入於永不敍用之中,未知其故,今番歲抄時,亦未書入,人雖微末,事涉冤抑矣。領議政南九萬曰,適因赦令,未及元情而蒙宥,故不得覈其虛實,且是喪前所犯,則永不敍用,果涉不當,似有分揀之道矣。上曰,令該府更考文書,分揀,可也。
右議政所啓,校生免講帖文成給守令,査啓上來,而領相,引嫌陳疏,自上有令他大臣覆奏之命,臣當爲回啓,而臣亡父,曾任襄陽府使時,亦犯此科,臣不敢直爲回啓,故今當入侍,敢此陳稟,以俟處分。上曰,査覈狀啓,今已上來,而此事已爲謬例,且大臣則事體自別,竝勿擧論,相議回啓,可也。右相呂聖齊曰,旣已行査之後,全然勿論,有損事體,朝家申明事目後,成給帖文之人,宜有論罪之擧,大臣則在於甲寅之前,大臣,以得免其罰爲不安,而朝家,今以年月區別,則不必以此爲嫌,考見申明後年月,不遵朝令監司·守令,似當推考施罰矣。上曰,申明後不遵朝令監司·守令,推考,可也。聖齊曰,旣已榻前定奪,更無回啓之事。上曰,依爲之。
領議政所啓,北路三察訪,朝家許其直狀啓者,專爲糾察非法,搜檢禁物,非但爲馬政之任而已,祖宗朝以來,擇差異於他處,而中年以來,全不擇人,不能擧職,固已久矣。近間又以驛卒作隊之故,以武臣差除,至以庶孼冗雜之輩,苟充以送。故時任輸城察訪吳重周,自該曹別爲擇送,而年少之人,初頭赴任,欲爲擧職,北官遞來卜駄,分付各驛吏卒,使之一一搜檢,則前慶興府使徐文縉出來時,一處驛吏,盡解其卜物,搜檢無遺,道內官吏等,皆以察訪之不識事,歸咎,故重周,欲免其謗,於行路中,捉致其吏重杖矣。及到鏡城,又因謗言之未已,無故發怒,更爲捉來,加杖殺之云,渠旣出令之後,欲免道內守令之謗言,歸罪於驛吏,已極可駭,至於杖殺,又是非法,且驛吏,旣以搜檢之故,被杖致斃,此後官吏,雖或有公然冒禁者,一路各驛之人,何敢開口誰何乎?吳重周,拿問重究,以爲遐邑官吏懲畏之地,何如?上曰,吳重周,拿問處之,可也。
刑曹判書徐文重所啓,大同上納,自有事目定限,而各邑,全不致意,多有過時之患,至於畿內自納之邑,尤甚稽緩,未收亦多,高陽郡去秋等及今春等不納之數,多至一百三十餘石,殊甚可駭,當該前郡守,先罷後推,何如?上曰,事極駭然,拿問,可也。以上朝報
吏曹啓曰,義州府尹有闕,依近例,令備邊司議薦,何如?傳曰,允。以上備局謄錄
有政事。
兵批,以安爲訓鍊習讀,李晩得爲訓鍊判官,申五章爲訓鍊判官,崔槅爲永宗僉使。
吏批。政無之,故不書
徐宗泰啓曰,臣卽見京畿監司金德遠狀啓,則因列聖御製知委廣求之事,仁川府寓居前縣監洪淨家所藏,仁祖大王在潛邸時君號所剜印章一枚,其家來呈本官,故姑令奉安於客舍,而封進節次,令宗簿寺稟處之意,馳啓矣。近日朝家之所廣求者,只是列聖御製文字而已,至於御筆,亦有勿令捧入之敎,則今此印章,雖係先朝服用之物,朝令之外,有此率意煩稟,其在事體,殊涉未妥,且未得朝旨之前,經先奉安於殿牌龕室,擧措亦涉輕遽,此狀啓,還爲退送,監司金德遠,請推考。傳曰,允。
任相元,以忠勳府言啓曰,本府今戊辰年春夏等褒貶,當爲磨勘,而有司堂上不齊,限內不得爲之之意,敢啓。傳曰,知道。
又啓曰,吏曹郞廳來言,守令有闕,政事,何以爲之?敢稟。傳曰,當日爲之。
又以吏曹言啓曰,義州府尹有闕,依近例,令備邊司議薦,何如?傳曰,允。
柳之發,以中樞府言啓曰,本府郞廳及錄事·醫員等,今春夏等褒貶,當爲等第,而領府事金壽恒,以藥房都提調入侍,今日不得磨勘之意,敢啓。傳曰,知道。
徐宗泰,以吏曹言啓曰,今戊辰年春夏等褒貶,當爲等第,而判書朴世采在外,參判未差,限內不得磨勘之意,敢啓。傳曰,知道。燼餘
有政。吏批,判書朴世采在外,參判未差,參議李畬進,都承旨任相元進。
吏批啓曰,判書朴世采在外,參判未差,小臣獨政未安,何以爲之?敢稟。傳曰,只出緊任。
以林渙爲綾州牧使,吳道一爲刑曹參議,趙正紳爲刑曹佐郞,朴振夏爲奉常參奉,尹星駿爲待敎,宋道涵爲成均學正,吳錫海爲學錄,南世珍·李景華·洪受禹爲學諭,羅學川爲承文正字,朴見善爲副正字。
兵批,判書李翊進,參判尹趾善病,參議李思水病,參知崔奎瑞進,左副承旨柳之發進。
任相元,以宗親府郞廳,以有司堂上意啓曰,本府今春夏等褒貶,當爲磨勘,而有司堂上三員內,崇善君澂·樂善君潚,因傳敎闕內入直,限內不得爲之之意,敢啓。傳曰,知道。
又以禮曹言啓曰,今春夏等本曹褒貶,當爲等第,而判書南龍翼方在陳疏受由中,不得爲之之意,敢啓。傳曰,知道。以上燼餘
上在昌德宮。停常參·經筵。
下直,新寧縣監李東亨。
謝恩,刑曹佐郞趙正紳,訓鍊判官申五章·李晩得,奉常參奉朴振夏。
大王大妃殿,藥房問安。答曰,知道。
藥房啓曰,伏未審夜來,聖體,若何?大王大妃殿症候及寢睡,亦復,何如?臣等倍切悶慮,敢此問安。答曰,知道。大王大妃殿症候,詳言于醫女矣。
今十三日引見時,領相南九萬所啓,義州近日,多有蕩敗之事,不可不擇送修擧職事之人,而新除授府尹李瑞雨,曾爲東萊府使時,頗有淸白剛明之稱,故自備局擬望差除矣。聞物情以爲不合云。蓋瑞雨,曾與楨·柟,同在一洞,有酬唱詩篇之事,故其時臺諫,以遠竄論啓,淸城府院君金錫胄以爲,本非名流處於要路之人,請以定配論斷,其後放還蒙赦,亦已年久矣。頃日親政時,有罪廢人中罪名之不至於重大者收用之命,其時右相,方爲吏判,問議於臣。故臣以爲,罪廢中人收用者,本爲其才之爲可用也。所坐雖或不重,若元無可取之人,則不必收用,至於告廟按律參論之人,則有難擧論,瑞雨與楨·柟酬唱,誠爲其罪,而旣非關係國家之事,定配遠地,十年罪廢,足懲其罪,州郡差除,似無不可云。故擬除江陵府使,而渠不欲赴任,呈狀得遞矣。今此義州,則雖非他邑之比,旣曰取其長而用之,則以往來楨·柟家,被論諸人,亦不無依前收用之人,不知其必不合,而物情如彼,在渠自處之道,終必不欲赴任,今姑改差,何如?上曰,非但親政時,有所傳敎,罪廢旣久之後,到今始爲收用,似無不可,李瑞雨,卽爲催促發送,可也。副提學崔錫鼎曰,所謂物論,非他歇后之比,原任大臣,有云云之說云,其在廉義,似難赴任矣。上曰,大臣旣所言,則在渠廉義,亦似未安,今姑改差,可也。又所啓,頃日親政時特敎,實出於含垢匿瑕之盛意,臣等之意,亦本如此,凡爲罪累之人,雖不可更置於銓衡之地,言議之職,至於閑漫,內職及州郡之任,本無不可用之理,但物情各自不同,論議互相參差,故罪名之輕者,或以爲重,罪名之重者,或以爲輕,誠難以一人之見,斷定其用舍,此甚難處。且於其中,有以暗昧受罪者,一得其名之後,更無湔洗之路,向者庚申獄事時,臣亦以禁府堂上,參於鞫廳,內下文書中,有一書札,乃吳始復筆跡也。其書辭,有孤負大監之說,而有若執友相敦往復之言,鞫廳諸人,皆以爲,此乃與逆堅相通之書,故物情,憤其身居宰列,與逆堅爲執友矣。厥後臺諫,以此論啓,則淸城府院君金錫胄,啓達於榻前曰,此非抵堅書,乃是楨·柟被罪竄謫時,渠有與聞臺論之言,故與柟書,欲解釋其意也。若以他罪罪之,則未知其如何,而以抵書逆堅爲罪,則實涉冤枉云,淸城所達之言,在於政院日記中,可以徵信矣。書札事,若以爲冤,則始復,似不必永爲錮廢,以此分付於該曹,何如?上曰,物情,雖或以罪名之輕者爲重,重者爲輕,其中自必有公論所歸矣。吳始復,則淸城府院君所達之言如是,可知其冤枉,令該曹量宜收用,可也。又所啓,前正言金夢陽,卽金德遠之子也。庚申逆獄時,逆堅廳直點童招辭中,有倉洞金正言,頻數往來於堅家之說,而倉洞,時無金正言,故物論以爲,夢陽,職是正言,且居在長興洞,與倉洞不甚相遠,而家世,與許積,本來相親,故以堅之狎客,被論坐廢矣。其後聞之,則夢陽之爲正言,乃在逆堅臨敗之時,點同所謂金正言,乃是曾前爲正言之人,且旣曰頻數往來,則洞名,必無誤告之理,以此混被重累,實爲冤屈云。故頃日,右相在銓時,兩度擬除察訪之職,而在渠道理,名爲士夫,未得伸白之前,不敢出頭云,其勢誠然,雖閑漫差除,自朝家,分明開示後收用,似當矣。上曰,大臣,旣聞其冤狀,有此陳達,以此分付於該曹,可也。又所啓,故右尹李端錫,屢經州郡·監司·閫帥,而淸白一節,實有人所難及者,曾爲北兵使,其處之人,以爲淸白古無其比,至今稱頌不衰,頃者身病時,家無所儲,無以爲醫藥食物,初喪時棺斂,亦不得成形,見者嗟傷云,其在朝家勸奬之道,不可無別樣顧恤之道,令該曹題給喪需,何如?上曰,令該曹喪需從優題給,可也。
禮曹判書南龍翼辭職上疏。入啓。答曰,省疏具悉。卿其勿辭,更加調理察職。
中樞府啓曰,本府郞廳及錄事·醫員等,今春夏等褒貶,當爲等第,而領府事金□□以藥房都提調入直,限內不得磨勘之意,敢啓。傳曰,知道。
忠勳府啓曰,本府今戊辰春夏等褒貶,當爲磨勘,而有司堂上不齊,限內不得爲之之意,敢啓。傳曰,知道。
訓鍊都監啓曰,都監郞廳及將官等,今戊辰春夏等褒貶,當爲等第,而都監提調臣金□□在外,限內不得磨勘之意,敢啓。傳曰,知道。
宗親府郞廳,以有司堂上意啓曰,本府今春夏等褒貶,當爲磨勘,而有司堂上二員內,崇善君臣澂·樂善君臣潚,因傳敎闕內入直,限內不得爲之之意,敢啓。傳曰,知道。
吏曹啓曰,今戊辰年春夏等褒貶,當爲等第,而判書朴世采在外,參判未差,限內不得磨勘之意,敢啓。傳曰,知道。
御營廳啓曰,本廳今戊辰春夏等褒貶,當爲等弟,而都提調臣金□□以藥房提調,今方直宿,故限內不得磨勘之意,敢啓。傳曰,知道。
禮曹啓曰,今春夏等本曹褒貶,限內當爲磨勘,而判書南龍翼,方在陳疏受由中,不得爲之意,敢啓。傳曰,知道。
拿推現告,前高陽郡守宋道昌。
禁府,宋道昌拿囚。啓。
府啓,請行副護軍李選罷職不敍事。措語見上答曰,勿煩。以上朝報
夜一更,月入南斗星魁中。五更,有霧氣。
尹世紀,以義禁府言啓曰,輸城察訪吳重周,拿問處之事,啓下矣。吳重周,時在任所,依例發遣府羅將拿來,何如?傳曰,允。
以全羅兵使閔暹狀啓,點軍不能着實,致有代點事,待罪事,傳于尹世紀曰,勿待罪事,回諭。
任相元,以司錄,以領·右相意啓曰,本府去丁卯春夏秋冬兩等褒貶,因三公不備,不得磨勘矣。今始追等第以入之意,敢啓。傳曰,知道。
又以刑曹言啓曰,本曹去秋冬等褒貶,因判書臣徐文重服制,不得擧行矣。今始磨勘之意,敢啓。傳曰,知道。
又啓曰,向伏見京畿道觀察使金德遠褒貶啓本,則陰竹縣監李師賢,以毁譽無聞,文報欠詳,爲目而置之上考,其無治績而有此疪欠,卽此可知,而猶且居最,殊乖嚴明之意,事甚駭然,推考,何如?傳曰,允。
尹世紀啓曰,平安監司尹以濟,黃海兵使李弘缺公洪水使金益勳,慶尙左水使禹瑞圭等,今春夏等邊將褒貶,無一人居下,殊無嚴明殿最之意,竝推考,何如?傳曰,允。已上燼餘
上在昌德宮。停常參·經筵。
夜一更,月入南斗星魁中。五更,有霧氣。
謝恩,綾州牧使林渙,燕岐縣監沈權,承文正字羅學川,副正字朴見善,學錄吳錫海,學諭李景華·洪受禹,永宗僉使崔槅,護軍韓時逸。
歸厚別提鄭時雄,加定官朴振門,卒右議政李䎘禮葬事,出去。
大王大妃殿,藥房問安。答曰,知道。
藥房啓曰,伏未審聖體,若何?大王大妃殿夜間症候及寢睡,何如?昨日則米飮倍厭,尤無所進,而夕間,又有嘔吐之候,不得已煎進獨蔘湯一兩重,以爲扶元氣之地,今日仍爲煎入矣。臣等伏不勝憂煎之至,敢此問安。
大王大妃殿,政院·玉堂·二品以上·六曹問安。答曰,知道。勿爲問安。
大殿,政院·玉堂·二品以上·六曹問安。答曰,知道。
答藥房曰,知道。大王大妃殿,尙無差勝之效,倍切煎悶矣。
廣州留守書目,判府事鄭□□上疏上送事。啓。答曰,省疏具悉卿懇。卿之宿患,予已知之,未卽赴召,有何所傷?卿其安心勿辭,亦勿待罪,從容善攝,俟得少間,幡然上來,以副予望。仍傳曰,遣史官傳諭。
政院啓曰,吏曹參議李畬,昨日病親,呈辭受由矣。今曉親病愈劇,未及下直,已爲下鄕云,卽今判書朴世采在外,參判未差,本曹堂上,無在職者,事甚可慮,自前如此之時,則例有變通之道,何以爲之?敢稟。傳曰,參判,問于大臣差出,牌招察任。
政院啓曰,平安監司尹以濟,黃海兵使李弘述,公洪水使金益勳,慶尙左水使禹瑞圭等,今春夏等邊將褒貶,無一人居下,殊無嚴明殿最之意,竝推考,何如?傳曰,允。又啓曰,卽見京畿觀察使金德遠褒貶啓本,則陰竹縣監李師賢,以毁譽無聞,文報欠詳爲目,而置之上考,其無治績而有疵,卽此可知,而猶且居最,殊乖嚴明之意,事甚駭然,推考,何如?傳曰,允。
左承旨李玄錫上疏。大槪,重傷暑病,力疾行公,自昨加劇,痛勢甚苦,萬無起動供仕之望,冒死瀆撓於侍湯憂遑之中,乞遞臣職,仍治臣罪事。入啓。
吏曹參判尹趾善·申翼相·李奎齡,首望落點。
藥房,以承傳色口傳啓曰,頃以侍藥廳排設之意,陳達蒙允,旋因慈敎累下,姑爲停止矣。卽今慈候,有加無減,侍藥廳,一向不設,事體未安,自今日排設侍藥廳,何如?傳曰,依爲之。又啓曰,李玄紀·李來朝等,同參醫藥事,曾已啓達矣。自今日使之入直,何如?傳曰,依爲之。
答左承旨李玄錫疏曰,省疏具悉。卿其勿辭,調理察職。
府前啓,請李選罷職不敍事。入啓。答曰,勿煩。
謝恩,吏曹參判尹趾善。
京畿監司書目,陽川縣監成至敏,今月十五日,父在喪事。
侍藥廳排設後,大殿·中殿,侍藥廳·政院·玉堂·二品以上·六曹·大司諫問安。答曰,知道。
政院·玉堂·侍藥廳夕問安。答曰,知道。
大王大妃殿,侍藥廳夕問安。答曰,知道。
備局薦,義州府尹,李善溥·沈楫·李光夏,副望落點。以上朝報
尹世紀,以兵曹言啓曰,當日正兵金汝九稱名人,自丹鳳門入來,差備門外擊錚,極爲駭愕,今攸司囚禁治罪,同門守門將金和韻,常時不能禁斷,以致闌入,亦難免其責,推考,何如?傳曰,允。
又以兵曹言啓曰,侍藥廳排設之後,各司廢坐,自是舊例,明日武臣堂上朔試射,不得爲之之意,敢啓。傳曰,知道。
又以兵曹言啓曰,今日宣傳官,武臣宣傳官,各廳將官等朔試射時,訓鍊都監哨官申澤,摠戎廳哨官韓道明等,未滿四中,宣傳官李斗辰,不中,竝依例汰去,何如?傳曰,允。
左副承旨李玄錫疏曰,伏以臣於一日前,重得暑感,兼有腹痛泄痢之症,實難供劇,而當此上下憂遑之日,不敢言病,力疾行公矣。忽自昨日,病勢加劇,胸膈痞塞,食飮不入,腹部堅硬,鼓脹作痛,達夜殿屎,若將澌盡,欲起不能,眩冒衣襦,而猶覺寒凜,所叨之職,非一日暫曠之地,而疾病之辛苦,至於如此,不得不冒死瀆擾於侍藥焦煎之中,臣罪大矣。伏乞聖慈,天地父母,亟命遞臣職名,仍治臣罪,公私幸甚。批答在上燼餘
上在昌德宮。停常參·經筵。
自昧爽至辰時,有霧氣。午時,日暈。
謝恩,刑曹參議吳道一,黃海都事李一台,待敎尹星駿,護軍李萬枝·李蔓,固城縣監崔廷龍,學諭南世珍。
大王大妃殿·中殿,侍藥廳問安。答曰,知道。
大殿·中殿,政院·玉堂·二品以上·六曹·大司諫問安。答曰,知道。
侍藥廳啓曰,伏未審侍藥憂遑中,聖體,若何?大王大妃殿夜間症候及寢睡,何如?臣等終宵悶慮,敢此問安。答曰,知道。大王大妃殿,與昨一樣,不勝煎悶矣。
假注書金斗南書啓,臣承命馳往于廣州義谷村行判中樞府事鄭載嵩所住處,傳宣聖旨,則以爲,臣疾病危篤,久稽趨召,冒陳惶蹙之意,只俟譴罰之加,聖度寬假,不惟不罪,乃反特遣史官,傳諭溫批,聖恩愈隆,臣罪愈大,臣誠惶感,不知置身之所,臣不幸身罹劇疾,久在垂死之中,累犯違命之科,自速逋慢之罪,分義掃地,生不如死,伏地涕泣,不知所達云矣,敢啓。傳曰,知道。
假注書金斗南出使,代崔重泰。
京畿監司書目,道內各邑染疾人,合四百七十六名內,方痛三百二十四名,已差一百二十九名,死亡二十二名緣由事。
黃海監司書目,道內染病,方痛三百三十二名,物故五十一名,民事可慮事。
刑曹啓目,前靈巖郡守李台龍矣,安興移轉米,自前秋累度催促,尙不輸納,罪杖一百,贖,告身盡行追奪,私罪。啓功減一等。
府前啓,請李選罷職不敍事。入啓。答曰,勿煩。
大王大妃殿,侍藥廳夕問安。答曰,知道。
大殿·中殿,侍藥廳·政院·玉堂·二品以上·六曹·大司諫問安。答曰,知道。
禁府,高應文拿囚。啓。
京畿監司書目,本道褒貶啓本中,陰竹縣監李師賢,中考之中字,誤以上字書塡,不勝惶恐待罪事。啓。傳曰,勿待罪事,回諭。
政院啓曰,京畿監司金德遠,以褒貶啓本中,陰竹縣監李師賢,誤以上考書塡,令本院稟處事,允下矣。其啓本,時在該曹,還爲取來,以中字改付標以入之意,敢啓。傳曰,知道。以上朝報
義禁府啓曰,以全羅兵使啓本,兵曹粘目,前康津縣監高應文,令禁府依事目稟處事,啓下矣。高應文,方待命於本府,拿囚之意,敢啓。傳曰,知道。以上禁府謄錄
兵曹啓曰,永宗僉使,例兼御營把摠,故以御營千摠崔槅,備擬受點矣。卽者崔槅,呈狀于本曹曰,家有八十病母,而兄弟三人,一則出繼,方在草土,一則在南原營將任所,本職雖是內地,旣是邊將,則不可種種離鎭,老病之親,救護無人,如此之類,特許遞改,旣有朝家定式,所授本職,請速入啓處置云。獨子無兄弟,親年七十者,雖有兄弟,而親年七十五歲以上者,邊將·邊倅,皆許遞改,自是事目,況此本鎭與邊地有異,且情理之切迫,果如所訴,永宗僉使崔槅,依近例改差,何如?傳曰,允。以上兵曹謄錄
任相元啓曰,左副承旨柳之發,今日,稱以情勢之不安,陳疏不進,出納之際,事多苟簡,牌招察任,何如?傳曰,允。燼餘
上在昌德宮。停常參·經筵。
下直,德山縣監李震華。
謝恩,學正宋道涵。
大王大妃殿·大殿·中殿,政院·玉堂·二品以上·六曹·大司諫問安。答曰,知道。
侍藥廳啓曰,日氣沈陰,蒸鬱倍甚,伏未審聖體,何如?大王大妃殿夜間症候及寢睡,何如?獨蔘湯,自再昨連續進御之後,嘔氣更不發作,所進水刺,頓有差勝之勢,誠爲多幸,而昨日大便頗滑,累日秘結鬱滯之餘,雖不無宣通之效,今曉又爲滑泄,此後一向如此,則恐有後慮,諸醫及李國憲等,皆以爲,蔘苓白朮散,加白芍藥酒炒一錢,連進三貼,宜當云,此藥卽爲煎入矣。臣等不任悶慮之至,敢此問安。答曰,知道。大王大妃殿症候,不無差勝之效,而滑泄之候如此,是用悶慮矣。
府啓,請李選罷職不敍事。入啓。答曰,勿煩。
大王大妃殿,侍藥廳夕問安。答曰,知道。
大殿·中殿,侍藥廳·政院·玉堂·二品以上·六曹·大司諫夕問安。答曰,知道。
京畿監司書目,坡州呈,以吏曹判書朴世采辭職上疏上送事。又書目,楊州兼任抱川呈,以大司憲崔寬,病重上去不得事。啓。踏啓字。
平安監司書目,本道守令貶罷之代,不待大政,爲先差送,以爲豫備勅需之地事,令該曹稟旨施行事。
黃海監司書目,載寧郡守居下之代,各別擇差,未赴任三邑守令,催促下送,前頭勅行不遠,居下守令之代,大政前,先爲差送事,竝令該曹稟旨施行事。
吏曹啓目,粘連啓下觀此平安監司尹以濟狀啓,則今番使行回還之時,已有勅行先聲,其出來遲速,雖未揣度,而旣是早晩啓來之勅,則支待等事,不可不必豫爲料理,今春夏等守令貶罷之代,若待都目大政,始爲差出,則其間時日,必至淹延,亦必有疎漏之弊,本道守令應遞之代,別爲變通,爲先差出,使之罔夜赴任,以爲支勅凡事,豫爲料理之地,亦爲白有臥乎所,曾前都目大政,有故進退之時,若値勅使牌文之出來,則西路守令中下之代,先爲差出,急速下送爲白有如乎,今此馳啓,意非偶然是白乎矣,今則只有先聲,而時無牌文出來之事,許多守令,變通差出,有違法例,狀啓內辭緣,今姑置之,以觀前頭,何如?啓。兩道之狀聞,意非偶然,雖違常規,竝與海西守令,一體差出。
吏曹啓曰,守令有闕,政事,取稟。傳曰,明日爲之。
答吏曹判書朴世采疏曰,省疏具悉卿懇。已諭至意於前後疏批矣。復何多誥?天官之長,不容久曠,卿其安心勿辭,從速上來行公,以副予望。以上朝報
上在昌德宮。停常參·經筵。
謝恩,大司成林泳。
大王大妃殿,侍藥廳問安。答曰,知道。
政院·玉堂·二品以上·六曹·大司諫問安。答曰,知道。勿爲問安。
大殿·中殿,政院·玉堂·二品以上·六曹·大司諫問安。答曰,知道。
侍藥廳啓曰,陰雨蒸濕,伏未審聖體,若何?大王大妃殿夜間症候及寢睡,何如?臣等倍切憂慮,敢此問安。答曰,知道。大王大妃殿症候,詳言于醫女矣。
侍藥廳,以承傳色口傳啓曰,蔘苓白朮散,今日亦當煎入,而伏聞煩熱之候,諸醫等皆以爲,黃芩五分加入,宜當云,依此煎入,何如?傳曰,依爲之。
謝恩,司成李玄紀,承文正字崔重泰。
大王大妃殿,侍藥廳夕問安。答曰,知道。
大殿·中殿,侍藥廳·政院·玉堂·二品以上·六曹·大司諫夕問安。答曰,知道。
憲府箚子。大槪,敢陳瞽說,以備裁察事。入啓。前啓,請李選罷職不敍事。入啓。答曰,勿煩。
答憲府箚曰,省箚具悉。緇衣之誠,豈下於爾等哉?方當侍藥焦煎之中,未遑他事故耳。第爾等縷縷箚陳,出於爲國之誠,予庸嘉尙,可不體念焉。以上朝報
兵曹啓曰,都摠管李立身,病勢極危,不能察任,當此侍藥之日,雖不敢呈單,宿衛輪番之地,不可久曠,李立身都摠管,改差,何如?傳曰,允。以上兵曹謄錄
有政事。
兵批,以禹弼漢爲永宗僉使,李晉三爲武兼,許載爲宣傳官,朴以文爲文兼,崔弘甸爲文兼,黃道弘爲訓鍊主簿,權儔爲都摠管。
吏批。政無之故不書
吏批,判書朴世采在外,參判尹趾善進,參議李畬在外,都承旨任相元進。
吏批啓曰,判書朴世采在外,參議李畬受由下鄕,小臣獨政未安,何以爲之?敢稟。傳曰,仍爲之。
加望,以洪萬容爲大司憲,姜必遇爲三和府使,李文海爲載寧郡守,吳始復爲靈光郡守,李胤岳爲陽川縣令,宋奎濂爲兵曹參判,呂必容爲兵曹佐郞,李玄紀爲司成,朴世華爲奉常主簿,朴世爲司僕正,南得箕爲尙衣僉正,洪天敍爲司宰主簿,蔡成胤爲承文院正字,崔重泰爲副正字,咸繼聲爲楊花渡丞,李萬齡·金盛迪,兼春秋減下。
兵批,判書李翊進,參判未差,參議李思永病,參知崔奎瑞進,左副承旨柳之發進。
以崔寬·金爾樞·李挺然爲副護軍,金萬年爲副司果,位羅萬戶李鑰,東里萬戶朴廷翰,相換。
徐宗泰,以兵曹言啓曰,今六月二十日,武臣賓廳講書日次,而侍藥廳排設,不得爲之意,敢啓。傳曰,知道。
傳于徐宗泰曰,大王大妃殿移御所,與泮村閭閻相近,多有喧雜之聲,故昨日,以姑爲禁喧之意,下敎矣。今聞其遠近閭家,犬猪缺此出於部官之所爲耶?問啓。
徐宗泰,以兵批言啓曰,都摠管李立身,病勢極危,不能察任,當此下上憂遑之日,雖不敢呈單,宿衛輪番之地,不可久曠,李立身摠管之任,改差,何如?傳曰,允。
又以兵批言啓曰,五衛將尹彬,病勢沈重,再度呈狀,久不察任,輪番之地,不可任其虛曠,尹彬五衛將,改差,何如?傳曰,允。燼餘
上在昌德宮。停常參·經筵。
下直,綾州牧使林渙,長連縣監宋廷奎,副校理金盛迪,兼春秋減下肅拜。
謝恩,司僕正朴世,中和府使李壽徵,宣傳官許載,奉常主簿朴世華,承文著作蔡成胤,陽川縣監李胤岳,三和府使姜必遇,肅川府使黃震瑞,載寧郡守李文海,東里萬戶李鑰,副摠管權儔。
侍藥廳啓曰,伏未審夜來,聖體,若何?大王大妃殿症候及寢睡,何如?再昨有便滑之候,故請進蔘苓白朮散矣。其後大便,仍而秘結,而昨日膈間,又有跳動,且頗煩熱,僅得鎭定,諸醫及李玄紀等,皆以爲,此是痰火時時升降,以致如此,加味二陳湯,調交感丹二丸,連進三貼,宜當云,此藥自今日煎入,何如?臣等終宵憂慮,敢此問安。答曰,知道。大王大妃殿症候,尙無日漸差勝之效,倍切憂慮矣。
大王大妃殿·中殿,侍藥廳問安。答曰,知道。
大殿·中殿,政院·玉堂·二品以上·六曹問安。答曰,知道。
傳曰,大王大妃殿移御所,與泮村閭閻相近,多有喧雜之聲,故昨日以姑爲禁喧之意,下敎矣。今聞其遠近閭家犬猪,亦爲禁斷,以致騷擾云,此出於部官之所爲耶?問啓。政院啓曰,命下矣。當該部官及昨日傳敎聽去漢城府郞廳,竝爲發牌推問,則犬猪之聲,亦爲禁斷,而果是漢城府甘結云,此乃傳敎所無,而添入甘結,京兆所爲,殊涉駭然,故更爲詰問其由,則以爲,閭家犬猪吠吼之聲,最爲聒亂,在前凡干擧動之時,亦有竝爲禁斷之事,故今番亦爲分付於甘結中,而至於界限遠近,則不敢任自酌定,一依痘疫摘奸時禁標云矣,敢啓。傳曰,知道。傳敎所無之事,京兆之任自添入,以致騷擾誠甚駭然,當該堂上郞廳,竝推考,乙丑年移御建極堂,時泮村近處往來雜人及喧聒之聲,只令都監,除出若干砲手捉定禁斷,故別無如此騷擾之弊矣。今亦依此擧行,可也。
大王大妃殿,侍藥廳夕問安。答曰,知道。
大殿·中殿,侍藥廳·政院·玉堂·二品以上·六曹·大司諫夕問安。答曰,知道。
府前啓,李選罷職不敍事,停啓。
京畿監司書目,本道褒貶居中居下守令之代,令該曹稟處事。吏曹啓目,粘連啓下觀此京畿監司金德遠狀啓,則兩西殿最時,作窠守令,有徑先差出之擧,本道段置,早晩支勅,與兩西無異兺不喩牟麥還上徵捧之日,曠官尤爲可慮,本道褒貶居中居下守今之代,一體差出事,令該曹稟處,亦爲白有臥乎所,兩西守令貶罷之代,旣因特敎,爲先差出爲白有在如中,畿邑之支勅,與兩西無異,牟麥還上,亦不可不督捧,畿邑居中居下之代,一體差出,何如?啓依允。以上朝報
上在昌德宮。停常參·經筵。
謝恩,尙衣僉正南得箕,司宰主簿洪天敍,訓鍊主簿黃道弘。
大王大妃殿·中殿,侍藥廳問安。答曰,知道。
大王大妃殿,政院·玉堂·二品以上·六曹·大司諫問安。答曰,知道。
侍藥廳啓曰,伏未審夜來,聖體,若何?大王大妃殿症候及寢睡,何如?臣等不任憂慮敢此問安。答曰,知道。大王大妃殿症候,詳言于醫女矣。
大王大妃,侍藥廳夕問安。答曰,知道。
大殿·中殿,侍藥廳·政院·玉堂·二品以上·六曹問安。答曰,知道。以上朝報
上在昌德宮。停常參·經筵。
下直,郭山郡守任壽昌。
謝恩,大司憲宋奎濂,永宗僉使禹弼漢。
大王大妃殿·中殿,侍藥廳問安。答曰,知道。
大殿·中殿,政院·玉堂·二品以上·六曹問安。答曰,知道。
侍藥廳啓曰,伏未審夜來,聖體,若何?大王大妃殿症候及寢睡,何如?臣等倍切憂慮,敢此問安。答曰,知道。大王大妃殿症候,詳言于醫女矣。
院啓,國家之防制宦寺,禁其驕濫者,極其嚴截,祖宗朝慮患之意,深且切矣。內侍金鉉,憑恃任使之恩,濟其貪婪之慾,蠹竊公私,多積年所,廣占膏壤,大起甲第,居處服飾,僭越亡度,縱遣宮差,多奪民田,操縱在意,怨讟歸國,中外憤惋,固已久矣。乃於上年都下飢困之日,潛囑勳貴,公府百餘石之米,減價貸出,詭稱宮中需用之資,實賭中間轉販之贏,其冒禁防而通奸利之狀,亦已敗露,如此之類,若不隨現懲治,不但有累於淸明之政,將啓日後無窮之弊,請內侍金鉉遠竄。答曰,不允。
大王大妃殿,侍藥廳夕問安。答曰,知道。
大殿·中殿,侍藥廳·政院·玉堂·二品以上·六曹·大司憲問安。答曰,知道。
京畿監司書目,驪州呈,以吏曹參議李畬辭職上疏上送事。啓。答曰,省疏具悉。爾其勿辭,俟得小間,上來察職。
兵曹口傳政事,副司勇鄭泰觀。
京畿監司書目,楊州呈,以領敦寧金□□上疏上送事。又書目,砥平呈,以判府事李□□上疏上送事。啓。又書目,坡州呈,以吏曹判書朴世采,病重上去不得事。以上朝報
禮曹啓曰,今六月二十九日,乃驪陽府院君小祥日也。中宮殿,當有變服節次,故取考謄錄,則王后考妣小祥時,中殿,以素服望哭於別殿後,除素服進吉服哭臨畢,還入內,去吉服,服素服,以終其日,還進吉服矣。今此驪陽府院君小祥日,中宮殿變服望哭儀註,亦依此磨鍊,以入於中宮殿,何如?傳曰,允。以上禮曹謄錄
任相元,以內醫院官員,以都提調意啓曰,金山幼學鄭泰觀,今始上來,令該曹口傳付軍職,以爲同參議藥之地,亦令該曹給料,何如?答曰,允。
吏曹參議李畬疏曰,伏以臣,父病危若,急於歸救,方當東朝違豫,聖上焦煎之日,冒昧呈單,蒼黃出城,臣之罪戾,已合萬殞,至於本曹長官在外,參判及郞僚俱不備,臣又下鄕,而東銓作一空司矣。然猶猥蒙恩私,許以例由,虛冒職名,未卽遞改,臣之悚懍,寧敢食息而自安哉?仍念臣父,以癃老之年,有難醫之疾,沈綿床席,已至十八朔,而今又添發前症,一倍澌頓,病情益深,氣息益微,臣之情勢,實無離違還仕之勢,設令銓曹事勢,不至如右,大政在前,固不容坐待由限,況當銓司俱曠之時,仍置不改,宜無此理,竊想朝廷,亦必已有處分,而臣去朝旣遠,無由得聞,一日帶職,增一日之罪,夙夜惶怖,靡所自措,不得不冒死疾籲,伏乞聖明,將臣職名,速許遞代,使天官無曠,私分得安,不勝萬幸。答曰,省疏具悉。爾其勿辭,俟得少間,上來察職。燼餘
上在昌德宮。停常參·經筵。
謝恩,兵曹佐郞呂必容。
答進士成孝錫等疏曰,省疏具悉。求賢圖治,自是爲國之急務,奚待爾等一二談哉?且聞古人云,堯·舜之道,孝悌而已,凡天下之事,自有輕重緩急,予方長在侍湯煼煎之中,與平常無事之時,大相不同,則今日之事,亦不過焦煎之極,未遑他事之致,此豈好賢招還之誠,有所不足而然耶?今觀爾等之疏,間或有情志未通之處,而第縷縷所陳,出於爲國尊賢之誠,予甚嘉尙,可不體念焉。
答領敦寧金壽恒,判府事李疏曰,省疏具悉卿懇。疾病彌留,不克登途,別無所傷,卿其安心勿辭,亦勿待罪,俟得少間,幡然上來,以副予望。仍傳曰,遣史官傳諭。
以吏曹判書朴世采辭狀,傳曰,卿之心事,予固洞知,銓衡之長,亦不容久曠,故日昨之批,備悉此意,而情志未孚,巽辭益切,愕然且慙,無以爲喩,日呈十章,斷無許從之理,須體思想之意,亟回長往之計,安心勿辭,從速上來,以副如渴之望事,回諭。
大王大妃殿·中殿,侍藥廳問安。答曰,知道。大王大妃殿,政院·玉堂·二品以上·六曹問安。答曰,知道。勿爲問安。
大殿·中殿,政院·玉堂·二品以上·六曹問安。答曰,知道。
侍藥廳啓曰,伏未審聖體,若何?大王大妃殿夜間症候及寢睡,何如?臣等不任憂慮,敢此問安。答曰,知道。大王大妃殿症候,詳言于醫女矣。
侍藥廳再啓曰,大王大妃殿所進加味二陳湯三貼已進於昨日矣。更與諸醫及李玄紀等商議,則皆以爲,此藥不可不加進數貼,而元方半夏,代以半夏麯,去黃連,代以赤茯神七分,又加便香附一錢,枳角五分,所調交感丹,則其材料,旣入於元方加入中,今不必調進,以此連進二貼,宜當云,此藥限二貼煎入之意,敢啓。傳曰,知道。
院啓,請內侍金鉉遠竄。措語見上答曰,依啓。
府啓,前吉州牧使權愈,累年罪廢之餘,復畀字牧之任,所當恪勤奉職,以贖前愆,而赴任之後,稱以腰病,深臥不出,大小官務,全然不省,一境之民,不識其面,至於今年,本邑凶荒,近歲所無,而賙賑之事,專委監色,窮民待涸,告訴無門,至有自經而死者,方且日擁妓樂,無所聞知,其病之不至危篤,而姑爲抛棄偃蹇之狀,殊極可駭,不可無別樣懲治之擧,請吉州牧使權愈拿問定罪,吉州,北路巨鎭,而近因邑宰廢務,有同棄邑,北來之人,無不傳說而憂嘆,若不別擇字牧之任,實無收拾甦活之望,請令該曹,毋論資級高下,斯速擇送,以紓邊民倒懸之急,吉州牧使權愈,經年稱病,不念民事之狀,不特逋曠不治之罪而已,則按道之臣,具列其罪狀,以請朝家處置,而前冬罷啓,今夏下考,皆以病廢官事,泛爲之辭,此適以中其願,而殊無嚴明考察之意,請咸鏡監司朴泰尙推考。答曰,風聞未必盡信,更加詳察處之,斯速擇差事,依啓。以上朝報
兵曹啓曰,取考謄錄,則侍藥廳排設之後,各軍門入直軍兵中日試才及習操等事,皆爲停止矣,今亦依此擧行之意,分付,何如?傳曰,允。以上兵曹謄錄
司僕寺啓曰,各道分養馬,旣已畢到,而各牧場捉出分養馬中,軍兵所執及邊立之數,未滿十疋者,別樣論罪事,曾有定奪矣。今年則羅州·興陽·珍島·順天·咸興五牧場分養之馬,皆未準十疋,羅州監牧官鄭載濟,興陽監牧官金泰興,珍島監牧官申,順天監牧官李東柱,咸興監牧官洪夏績,竝罷黜,何如?傳曰,允。以上司僕寺謄錄
上在昌德宮。停常參·經筵。
大王大妃殿·中殿,侍藥廳問安。答曰,知道。
大殿·中殿,政院·玉堂·二品以上·六曹·兩司長官問安。答曰,知道。
侍藥廳啓曰,伏未審夜來,聖體,若何?大王大妃殿症候及寢睡,何如?諸醫等皆以爲,加味二陳湯,已進四貼,而嘔氣雖得鎭定,水刺尙且厭進,苦口之劑,有妨於調和胃脾之道,今姑停藥數三日,只進蔘茶,更觀症候之如何,議定繼進之藥,宜當云,自今日停藥,何如?臣等不任憂慮,敢此問安。
假注書出使,代楊萬榮。
假注書成任書啓,臣承命馳往于楊州渼陰村領敦寧府事金□□所住處,傳諭聖批,則以爲,臣之前後違慢之罪,已不可勝誅,而當此東朝積月違豫,聖上侍湯憂惶之日,亦不得奔赴起居之列,少伸犬馬之誠,雖緣疾病之使然,揆以分義,實合萬殞,冒上請譴之章,尤以煩猥爲懼,乃蒙聖慈,不加嚴譴,反降溫批,至遣史官傳諭於蓬蓽之中,臣於此,益復惶隕感泣,不知死所云矣,敢啓。傳曰,知道。
答侍藥廳曰,知道。大王大妃殿症候,與昨一樣矣。
禁府,金鉉金海府遠竄。啓。
府啓,請前吉州牧使權愈拿問定罪,措辭見上請咸鏡監司朴泰尙推考。措語見上答曰,不允。推考事,依啓。
大王大妃殿,侍藥廳夕問安。答曰,知道。
大殿·中殿,侍藥廳·政院·玉堂·二品以上·六曹·大司諫夕問安。答曰,知道。以上朝報
上在昌德宮。停常參·經筵。
下直,中和府使李壽徵,肅川府使黃震瑞,三和府使姜必遇。
大王大妃殿·中殿,侍藥廳問安。答曰,知道。
大王大妃殿,政院·玉堂·二品以上·六曹·兩司長官問安。答曰,知道。勿爲問安。
大殿·中殿,政院·玉堂·二品以上·六曹·兩司長官問安。答曰,知道。
侍藥廳啓曰,伏未審夜來,聖體,若何?大王大妃殿症候及寢睡,比昨,何如?臣等區區憂慮,敢此問安。
司僕寺官員,以提調意啓曰,各道分養馬,旣已畢到,而各牧場捉出分養中,軍兵所執及邊立之數,未滿十匹者,別樣論罪事,曾有定奪矣。今年則羅州·興陽·珍島·順天·咸興五牧場分養馬,皆未準十匹,羅州監牧官鄭載濟,興陽監牧官金泰興,珍鳥監牧官申,順天監牧官李東柱,咸興監牧官洪夏績,竝罷黜,何如?傳曰,允。
黃海監司書目,臣更陳危懇,乞蒙鐫免,以安微分事,上疏上送事。啓。答曰,省疏具悉。卿勿過辭,從速察職。
答侍藥聽曰,知道。大王大妃殿症候,詳言于醫女矣。
備忘記,許多稅船之連續致敗,未有甚於今年,此由於各邑守令,不遵事目,節晩發船之致,而且近來國法不嚴,前後故敗之類,無一人嚴覈得情,依事目梟示者,故臭載之患,愈往愈甚,事之痛駭,莫此爲甚。節晩發船該邑守令,令該曹一一査出,竝拿問定罪,在囚沙格中情跡可疑者,各別嚴刑鉤問,依事目處斷。
謝恩,都摠經歷邊是伯。
政院啓曰,守令三員,都事一員,有未署經者,而卽今兩司,以侍藥廳之故,開坐未易,外方空官及夫馬留滯之弊,不可不慮,似當有變通之道,臺官雖不得開坐,趁卽相聚,特爲署經之意,分付兩司,何如?傳曰,允。
典獄摘奸,輕囚放釋。
府啓,請前吉州牧使拿問定罪。措語見上答曰,依啓。
大王大妃殿,侍藥廳夕問安。答曰,知道。
大殿·中殿,侍藥廳·政院·玉堂·二品以上·六曹·大司諫問安。答曰,知道。
左副承旨柳□□書啓,臣承命馳往于典獄署,點閱在囚罪人,則啓覆罪人一名,承傳罪人十九名,刑曹罪人十四名,來關罪人十三名,各司罪人五名,合五十三名內,忠義李仁錫,他矣奴婢重複放賣事也。私奴一同,二賢妻毆打事也。私奴忠善,其上典,私送使令,捉致船人事也。私奴國伊,其上典促赴平山任所事也。諸員河碩祚,稱買田,貸他銀貨事也。良人張起立,僞造虛文,典當出債事也。以上六名,罪名不至重大,故仰體聖上欽恤之盛意,卽爲放送。私奴崔有善,其同壻金貴贊,隱匿不現事也。私婢愛香,其夫是先,屠牛現捉,逃亡不現事也。衛吏全崑正妻,雇價偸受,逃躱不現事也。以上三名,罪名雖輕,有難全釋,故姑爲保放,以待各衙門處置,此外諸般罪囚,或係殺獄,或係風敎,或係印信僞造,或係稅船故敗,罪名頗重,故不敢輕放,而當此盛暑,久滯可慮,趁速處決之意,各別分付各該司,何如?傳曰,依啓。
謝恩,掌苑別提李成朝。以上朝報
禁衛營啓曰,四番左部前司屬公洪道五哨軍六百三十五名,九番海西別驍衛六十三名,步軍標下一名,已爲上來矣。來七月初一日,自內外三處入直馬步軍兵,依例替代後,舊軍放送之意,敢啓。傳曰,知道。以上禁營謄錄
有政事。
兵批,以張榮弼爲咸興監牧官,以李百熙爲珍島監牧官,兪成厚爲興陽監牧官,李弘勣爲順天監牧官,盧頊爲羅州監牧官,李時衡爲景福假衛將,金載顯爲五衛將,邊是伯爲都摠經歷,金爾樞爲大丘營將。
吏批。政無之故不書
上在昌德宮。停常參·經筵。
謝恩,持平李禎翊,楊州牧使崔奎瑞,吉州牧使閔涵,五衛將黃瑠,宗簿正李宜昌,軍資判官蔡聖復。
大王大妃殿·中殿,侍藥廳問安。答曰,知道。
大殿·中殿,政院·玉堂·二品以上·六曹·大司諫問安。答曰,知道。
侍藥廳啓曰,數日炎蒸轉甚,伏未審侍藥中聖體,若何?大王大妃殿夜間症候及寢睡,何如?臣等不任憂慮之至,敢此問安。
持平李禎翊啓曰,臣曾於前冬,忝在本職,卒聞老母之病,敢陳請急之章,而幸蒙恩暇,歸見病母,感泣洪私,圖報無地,非不知分義之爲重,瘝曠之是懼,而伊時母病,一向沈綿,私情切至,不忍遠離,玆敢畢露微悃,冒死陳章,送于方伯,方伯退之以越式,呈于喉司,喉司却之以違例,陳暴無路,徒增罪戾,俟得母病之少間,始自發程,來抵江外,而臨當入城之日,彈論遽發於同僚,臣誠一倍惶愧,不知自容,臣雖無狀,亦有心腸,豈敢虛帶臺職,淹留時月,以自陷於違慢之誅哉?還鄕縮伏,杜門省愆,自分爲淸朝之棄物矣,不意新際之命,又出夢寐之外,感激冞深,惶愧繼切,以臣情跡之臲卼,固不敢趨赴恩召,而當此慈候違豫,上下憂遑之日,亦不敢偃然退伏,黽勉來到城外,露章祈免,又爲見阻,臣之狼狽,到此益甚,稽謝恩命,義有不敢,不得不冒沒出肅,而顧臣情勢,實有萬難安者,又此瀆擾於侍藥焦煎之中,臣罪至此,亦已大矣。且臣,曾以前暗行御史金儁相奉使不謹之失,前瑞山郡守李弘肇居官可駭之狀,有所論列,而因其自明之辭,致有行査之擧,畢竟所歸,脫如氷玉,臣於此,不勝慨然者矣。凡行査之道,覈其虛實,辨其眞僞,則究其本意,果在愼重,而今乃推覈所帶之胥徒,憑訊本邑之下吏,不煩刑杖,循例泛問,則各爲官長,詎可吐盡其實狀哉?渠輩之曲自圖脫,不甚怪了,而劾論纔止,敍命遽下,至使臺閣駁正之論,反歸虛套,若此不已,則將無以懲庶官規百僚,而末俗之弊,有不可勝言者,此臣所以不得不一二辨明者也。然彼旣因査得脫,則爽實之責,臣所難免,以此以彼,其何敢晏然復玷臺席乎?請命遞斥臣職。答曰,勿辭。退待物論。
答侍藥廳曰,知道。大王大妃殿症候,詳言于醫女矣。
執義沈枰,持平金洪福啓曰,卽者持平李禎翊,以金儁相·李弘肇因査得脫之事,引避而退,臣等,當爲處置,而臣於此,有不敢自安者,弘肇査覈啓本,臣等,曾與回啓,而當初臺章所謂下吏遭母喪一款,旣歸無實,至於官給祭需之說,亦與啓辭相左。故臣等,只據査聞實狀,雖以無罪之科,而仍有分揀特敍之命矣。今者同僚,以査啓爲不足準信,而至有臺論反歸虛套等說,則此雖非專咎臣而發,臣等,亦安敢晏然可否於其間乎?請命遞斥臣等之職。答曰,勿辭。退待物論。
大司諫申琓啓曰,卽伏見持平李禎翊避辭,此皆臣待罪憲職時事也。臣於此,不勝瞿然之至。禎翊,於前冬,以親病受由下鄕之後,親病旣重,末由上來,則所當陳疏乞遞,而泯默淹延,使臺閣之職,一任其癏廢者,非但臣之曾所未見,物議譁然,皆以爲事體未安,不可無糾劾之論。故臣與同僚,相議論啓,而陳章於數月之餘,不得上徹,發程於閱歲之後,被劾還歸者,此固臣所未料,而今此禎翊之避,有若臣知其上來,徑先擊去者然,臣誠駭然也。至於金儁相,則私就公衙,求覓糧資之說,皆歸於無實,道臣,旣以從實啓聞,故臣只據査啓,斷以勿論之科,而仍有特敍之命矣。今者禎翊,以査啓爲不足準信,至以末流之弊爲言,朝家初不行査則已,旣已行査之後,又不取信,則臣未知何如而後,可爲懲治之資耶?禎翊,旣以發論臺官,其言如此,則臣於此,尤有所不敢自安者,以此以彼,決不可苟冒,請命遞斥臣職。答曰,勿辭,退待物論。
府啓,竝引嫌而退,情勢難安,姑置勿論,論人爽實,在例當遞,嫌難可否,其勢固然,不可以此,輕遞言官,請持平李禎翊遞差,執義沈枰,持平金洪福出仕。答曰,依啓。
執義沈枰,持平金洪福就職。
吏曹啓曰,臺諫有闕,政事,取稟。傳曰,過國忌後爲之。
禁府,李萬雄拿囚。啓。
院啓,引嫌而退,劾正之論,初出相規,行査之事,終歸爽實,則到今呶呶,在我何嫌?請行大司諫申琓出仕。答曰,依啓。以上朝報
上在昌德宮。停常參·經筵。
謝恩,護軍睦來善·李奎齡,司導正沈思泓,司藝李震殷,典籍尹德駿,禮曹正郞趙命周,校書副正字宋道錫。
大王大妃殿·中殿,侍藥廳問安。答曰,知道。
大王大妃殿,政院·玉堂·二品以上·六曹問安。答曰,知道。勿爲問安。
大殿·中殿,政院·玉堂·二品以上·六曹問安。答曰,知道。
侍藥廳啓曰,伏未審夜來,聖體,若何?大王大妃殿症候及寢睡,亦復,何如?臣等不任憂慮,敢此問安。答曰,知道。大王大妃殿症候,詳言于醫女矣。
大司諫申琓就職。以上朝報
上在昌德宮。停常參·經筵。
義禁府啓曰,以戶曹啓目,刑曹粘目,連山縣監鄭纘輝,茂長縣監李寅錫,海南縣監柳尙輅,靈光前郡守沈楫,興陽前縣監朴夢錫,靈巖郡守李行周,咸平縣監閔純,順天前府使李鳳徵,務安前縣監金日省,咸安郡守徐宗謙等,移本府處置事,允下矣。李寅錫·李鳳徵,今方待命,卽爲拿囚,而鄭儹輝·柳尙輅·沈楫·李行周·閔純·徐宗謙,時在各其任所,朴夢錫,時在公洪道德山地,金日省,時在公洪道尼山地,依例發遣府書吏羅將,拿來,何如?傳曰,允。以上禁府謄錄
上在昌德宮。停常參·經筵。
謝恩,參知朴泰遜,持平李玄祚,平山縣監申㶅,刑曹正郞朴彭老。
大王大妃殿·中殿,侍藥廳·兩司長官問安。答曰,知道。政院·玉堂·二品以上·六曹·兩司問安。答曰,知道。勿爲問安。
大殿·中殿,政院·玉堂·二品以上·六曹·兩司長官問安。答曰,知道。
侍藥廳啓曰,伏未審聖體,若何?大王大妃殿,昨日有便滑之候,夜間証候及寢睡,亦復,何如?臣等,不任悶慮,敢此問安。答曰,知道。大王大妃殿症候,詳言于醫女矣。
弘文館啓曰,新除授副校理尹德駿,時在京畿果川地,經筵入番事緊,請斯速乘馹上來事,下諭。傳曰,依啓。
假注書楊萬榮書啓,臣承命,馳往坡州廣灘村吏曹判書朴世采所住處,傳諭聖批,則以爲臣猥以私義沈疾,累疏瀆擾於侍藥煎悶之中,日夕隕惶,不知措躬之所也。忽蒙聖朝申遣史官,傳諭批旨,益切勤懇,無異耳提面命,奉讀以還感涕隨零,仍念朝臣辭謝,旣罕六七疏不許之擧,而近侍再臨,大非凡僚所可得者,況當今日上下憂遑之時,而乃軫聖慮,至於如此乎?是宜聞命悚惕,亟思所以登途詣召,而顧臣前日罪釁不輕,有難輒承恩遇者,目今疾病,又在積歲大逞之境,展轉危綴,實無自力之望,百爾忖度,勢無可爲,惟俟此後務加將息,如有一毫可勉之地,則謹當暫離私次,申上辭章,庶幾少逭於此時一向撕捱堅臥違慢之罪,而終得遞官,乞身歸死於溝壑,則臣之志願,萬萬無恨矣。益不勝感激祈幸之至云矣,敢啓。傳曰,知道。
持平李玄祚啓曰,疲劣如臣,濫厠榮籍,曾授本職,積日供仕,而碌碌隨行,喑無一言,竟坐緘默,自取顚沛,其隳職業而羞朝廷,固已多矣。不意玆者,新命又降,名器之重,不容再玷,廉義所關,決難復進,而適當侍藥憂遑之日,縮伏私次,分所不敢,不得不冒昧出肅,臣心愧恧,自不覺其汗顔,則物議嗤點,當復,如何?且臣之奉使湖西,按覈綱常大獄也。見識不到,詢問未審,只據納款之語,以成勘斷之案,此因臣生疎昏謬,不閑治獄之致,而設令順意,或爲變辭,有如省鞫之吐實,則臣雖闇劣,豈不加意詳察哉?惟其對獄輸更無加減,節節承服,眞似直告,四次取招之後,不意其隱情之未露,正犯決案之後,不料其當問於干證,無所反復,循例啓聞,致令無辜之民,幾陷首惡之罪,朝家委遣之意,果安在哉?獄情已反,推官坐罷,則該曹請推之命,有非尋常之比,緘辭未盡,罪名靡定,臺憲糾察之地,其不宜冒居也,決矣。臣何敢一刻晏然仍冒乎?請命遞斥臣職。答曰,勿辭。退待物論。
領議政·右議政,戶曹判書柳尙運,刑曹判書徐文重請對入侍時,節晩發船守令拿問事,姑爲停止,以待本道監司査啓,更爲稟處事,及義州府尹沈楫改差,其代,卽爲差出,從速發送事,榻前定奪。
獻納南□□啓曰,卽者同僚,以吏曹參議李畬罷職事,發簡於臣,觀其簡通,則以李畬頃日獨政之時,以其兄氷庫別檢李蕃,非生進,而不爲考講,送西陞六品事也。畬於其兄之事,不待大政,徑先送西,不能遠嫌之失,固有之矣。第近來蔭官之仕滿者,雖未及考講,而送西出六,亦有前例,則此非獨畬之創開者,推考規正,未有不可,而直施以罷職之罰,實涉過重,臣之意見如此,決不可苟同於僚議,請命遞斥臣職。答曰,勿辭。退待物論。
大司諫申□□啓曰,今此吏曹參議李畬劾正之論,僚議峻發,固不可以阻抑,且其不待考講,徑先送西者,旣不能遠嫌,又有越例之失,故當初簡問之時,臣固書送謹悉,而律名輕重,則欲待僚議之歸一,有所消詳矣。不料同僚,更爲引嫌,而以爲此非畬之所創開,則論以罷職,實涉過重云,蔭仕之人,考講後出六,不但舊典之所載,亦有新令之申明,則同僚所謂前例云者,未知指何人而發耶?若以罷職爲過重,則輕重可否,不能商確,而徑先起鬧,臣所未料也。臣忝居長席,不能調停於兩僚之間,有此起鬧之端,疲劣甚矣。何敢一刻苟冒於臺席乎?請命遞斥臣職。答曰,勿辭。退待物論。
府啓,引嫌而退,帶推行公,雖有近例,按獄不審,勢難仍在,請持平李玄祚遞差。答曰,依啓。
正言朴□□啓曰,參下蔭官,非生進,則必於講後,陞出六品,例也。近來此法,尤極申嚴,而吏曹參議李畬,頃於獨政之日,爲其兄氷庫別檢李蕃,大政之前,不待考講,徑先送西,冒陞六品,此曾所未有之事,其不能遠嫌疑而謹法式,甚矣。物情果以爲駭,故臣於朝者,果發請罷之論矣。卽伏見獻納南□□引避辭意,臣不勝瞿然,繼之以訝惑焉。幼學·蔭官之除考講遷轉之例,臣之寡聞,固所未諳,而招問銓曹之吏,則皆以爲創見,同僚所謂非畬創開云者,實未曉也。設令果有謬例之可指,在他人,尙不可因循冒襲,況於兄弟之親乎?此而置之,則其流之弊,將至國家令格,一任銓官之隨意壞弄,而莫之何矣。論以罷職,未見其過重,則更爲消詳,務歸至當,而乃是臺體之應然起鬧,以此事例,臣亦未之前聞也。無非如臣無狀,忝居臺端,見輕同僚之致,何敢一刻抗顔仍冒乎?請命遞斥臣職。答曰,勿辭。退待物論。
大王大妃殿,侍藥廳夕問安。答曰,知道。
大殿·中殿,侍藥廳·政院·玉堂·二品以上·六曹·大司憲問安。答曰,知道。
司諫李□□啓曰,朝者同僚,送簡于臣,臣適有式暇,不敢拆見矣。及見小報,以吏曹參議李畬請罪,而同僚相繼引避,臣於是,不勝瞿然之至。臣與蕃·李畬,爲同宗兄弟,而情義親切,常所來往者也。蕃於頃者,重得死病,累月沈綿之中,適値仕滿之期,等待大政,情勢悶切,欲依近例,送西陞遷,以爲解職調治之計,一家商議,臣亦與聞,而不以徑先爲非,反以就便爲幸矣。今此臺啓,至於如是,有是哉。身爲銓官,昧於前例,做事昏錯,致傷政體,則推考警責,猶之可也。而元無所坐,初出於無情,則罷職之罰,無乃過重乎?且各岐仕滿之類,兩銓,元無相避之規,況此考講申明之後,連有送西陞遷之人,而曾無生進·幼學區別擧論之事云。若然則李畬尤無可罪之失矣。雖然,臣忝臺職,見人做錯,而旣不能挽止,又從而勸之,今於彈章之發,決不可晏然臺席,請命遞斥臣職。答曰,勿辭。退待物論。以上朝報
吏曹啓曰,義州府尹有闕,依近例,令備邊司議薦,何如?傳曰,允。以上備局謄錄
上在昌德宮。停常參·經筵。
夜一更,流星出王良星下,入艮方天際,狀如鉢,尾長四五尺許,色白。五更,有霧氣。
謝恩,豐德府使李曾賢,東學訓導尹悠期。
大王大妃殿·中殿,侍藥廳問安。答曰,知道。
大殿·中殿,政院·玉堂·二品以上·六曹·大司憲問安。答曰,知道。
侍藥廳啓曰,伏未審聖體,若何?大王大妃殿近日症候,一向進退,少無所減,夜間則煩熱之候及寢睡,亦復,何如?臣等倍切煎悶之至,敢此問安。
吏曹啓曰,臺諫有闕,政事,取稟。傳曰,明日爲之。
唐浦萬戶鄭樑吉,差使員上來。
答侍藥廳曰,知道。大王大妃殿症候,一向無減,倍切焦煎矣。
備局薦,義州府尹,閔鎭周,司諫李善溥·沈枰。
侍藥廳再啓曰,大王大妃殿證候,膈間痰火壅滯之症,最爲切悶,而近日則比前倍加,小便之時時赤濁,愈往愈甚,李玄紀等及諸醫等,皆以爲數日以前,困惱之候頗甚,累日沈綿之餘,不無氣血虛敗之慮,故請進補中益氣湯者,蓋出於此,而凡今胸膈壅滯之證如此,則決不可仍用偏補之劑,大調中湯,加木通五分,山桅仁干炒·枳角各三分半,連進宜當云,此藥,姑不限貼數,自今日煎入,何如?答曰,依啓。
昨日,領·右相,戶·刑判請對時,右議政所啓,侍藥廳排設之後,各司不得開坐至於刑獄衙門,滯囚之弊,極爲可慮,禁府·刑曹,則雖於此時,似當有變通之道,敢此稟達。上曰,領相之意,何如?領議政曰,曾前設侍藥廳時,無各司廢坐之規,考出政院日記,亦然云,而近來因設廳後,臣子之心,憂遑度日,不可開坐,因成規例云,至於滯囚衙門,變通疏釋,似無不可矣。右副承旨尹世紀曰,近來則前後設廳之後,皆不得開坐,而考見日記,則曾在壬申年仁穆大妃病患時,設廳日久,而各司,無廢坐之擧矣。判義禁柳尙運曰,旣令開坐,則刑推等事,亦當依例擧行,而今此變通,出於疏滯之意,時急公事外,日次開坐,何以爲之耶?右議政曰,此出於一時變通,時急公事,稟定擧行,可也。刑訊等事,不必爲之矣。上曰,此出於疏決滯囚之意,刑獄衙門,使之開坐,而勿爲刑訊,可也。又所啓,伏聞故相臣崔鳴吉,以禮曹判書,兼內局提調,入直侍藥廳,其時,適値本曹褒貶,有啓稟出參之事,在於政院日記中云,禮曹去春夏等褒貶,因判書南龍翼之病故,限內不得爲之,今以侍藥廳,尙不得開坐,本曹屬司甚多,殿最不可遷就,且有前例之可據,使之開坐磨勘,何如?上曰,依爲之。
戶曹判書柳尙運上疏。大槪,乞蒙鐫遞本兼諸任,仍治臣妄率之罪事。入啓。
領議政箚子。大槪,昨日筵中,有奏語爽實之事,不勝惶恐待罪,擧行條件,請令政院稟處事。入啓。答曰,省箚具悉卿懇。偶然差誤,有何所傷?箚末刪去事,令政院擧行,卿其安心勿待罪。
答戶曹判書疏曰,省疏具悉。引咎之事,非係大段,卿其勿辭,從速察職。
大王大妃殿,侍藥廳夕問安。答曰,知道。
大殿·中殿,侍藥廳·政院·玉堂·二品以上·六曹·大司憲問安。答曰,知道。
政院啓曰,昨日大臣請對時,自上爲慮滯囚之患,有刑獄衙門開坐之敎矣。第此外兩司及詞訟等地,雖有時急公事,近緣廢坐,不得疏決,積滯之患,俱甚可慮,兩司及詞訟等地,亦依刑獄變通例,時急公事,則別爲稟定,開坐擧行,何如?臣待罪該房,有區區之慮,惶恐敢啓。傳曰,戶·兵曹及兩司·漢城府·掌隷院,一體開坐,可也。
政院啓曰,經明行修人薦,外方則以六月爲限,而其中,全羅監司李濡,咸鏡監司朴泰尙,不爲薦聞,令該曹察處,何如?傳曰,允。
府啓,竝引嫌而退,不復商確,徑先引避,揆以臺體,終涉顚倒,律名輕重,勢欲稱停,僚席起鬧,在我何嫌?所講經遷有違格例,消詳規正,在所不已,請獻納南致熏遞差,行大司諫申琓,正言朴泰淳出仕。答曰,依啓。
昨日領·右相,戶·刑判請對時,領議政所啓,忠原楊津倉穀物,朝家本爲不時之需,積年措備以置矣。今春,令本道監司,除其三分之二,使之分給各邑,而留置其一分矣。頃江襄監司狀啓,欲待麥秋後,觀勢移給其留儲之穀,啓下分付於公洪監司,則忠原縣監李徵明,帖移于常平廳,以爲楊津倉穀,自監營,除其二分,分給四五邑,而傍邑,趁不受去。故他邑分給數,盡給於本縣之民,及其傍邑之來受,又出其留置一分之數,分給以送,邑民又有呼飢請受者,故諸邑分給之餘,又復加數出給於邑民云。本倉之穀,雖是本邑獨爲糶糴者,旣有朝命之後,則爲守令者,不可擅自出納,而此穀則乃是朝家有意措置,而且是列邑,竝力收納,則尤非本邑守令,所可任意出入者,雖曰民事切急,其不有朝命,不報道臣,不計他邑之受不受,擅用留儲之穀,又復加給邑民者,節節可駭。旣給之後,因爲掩置,不爲告知於上司,而自朝家推尋留穀,然後始爲帖移者,尤極無據,朝家命令,不行於一邑守令,至於如此,則何以紀綱四方乎?且在監司之道,爲守令者,不有其令,擅行如此,而非但不能據法請罪,至於着署於本邑帖移,成送公事於該廳,其疲軟之責,亦所難免,忠原縣監李徵明,拿問定罪,公洪監司李彦綱,從重推考,何如?上曰,李徵明事,雖曰出於救民,違越朝家命令,擅自分給之狀,殊甚可駭,拿問定罪,李彦綱,從重推考,可也。又所啓。三南稅船,節晩發送,致敗數多,故自上特下備忘記,過限發送守令,使之摘發論罪,而得見該曹回啓,則只於敗船中,査出其過限者請罪,不敗船者,元不擧論,今此査出之擧,雖因於敗船之多,聖敎所在,則只在於節晩發送,而只擧敗船者論罪,似涉未安。且發送時早晩,固在於守令,而敗船與否,似難責之於守令,且聞稅船,至今不來者尙多云。此則乃是稽緩之尤甚者,得免於論罪之中,尤極不均,臣意敗船守令拿問之命,今姑停止,先令諸道監司,明査各邑發船之早晩,使之啓聞,然後論斷,似可矣。且聞今此敗船守令請拿中,或有到任在於限後者,或有在喪,在於早春限前者,而自京中抄現,故以致差誤云。遠邑守令自京現告,宜有未審之端,非罪拿問,遞易有煩,亦令諸道監司,凡其過限守令,査問當該者,列名啓聞,然後論罪,則似無差誤矣。上曰,事目中,凡過限發船者,雖無弊上納,亦令論罪云,則今只擧敗船者拿問,果爲不均,拿命姑爲停止,令諸道監司,爲先査啓,各其過限守令,竝令査啓然後,論罪,可也。又所啓。近來國法寬縱,朝廷不尊,殊可寒心者,多矣。公洪監司李彦綱,以柳斗星獄事,必欲規避,累度陳疏,且爲馳啓,陳疏則猶是稱嫌,辭職,至於狀啓,則乃是指揮朝廷,使之代行本道之事也。煩請若此,無所顧忌,身爲道臣,欲避人言,終不擔當一獄事,則朝家委寄方面之意,果安在哉?今因此得遞,則雖似反成其圖遞之計,其在事體,終不可置而不論,拿問定罪,似可也。上曰,李彦綱,累度煩請,必欲規避之狀,極爲可駭,拿問定罪,可也。以上朝報
義禁府啓曰,公洪監司李彦綱·忠原縣監李徵明,前羅州監牧官鄭載濟等,拿問定罪事,傳旨啓下矣。李彦綱·李徵明,時在各其任所,鄭載濟,自任所,時未上來,依例發遣府都事·羅將,拿來,何如?傳曰,依啓。以上禁府謄錄
司僕寺啓曰,羅州牧場所管臨溜島馬場定界內,入居民人等,分付監牧官,使之驅出,而不但遷延至今,不卽擧行,今見其所報,則其民人等,私自移放馬疋於本島東角果吉坪,而牧場之內,耕墾田畓,各穀方長云。場馬移放,何等重大,而頑民輩,擅自移放,無所顧忌,爲監牧官者,矇然不知耕墾,各穀長成之後,始爲論報,事之驚駭,莫甚於此,不可不別樣論罪,以杜後弊,前羅州監牧官鄭載濟,拿問定罪,群頭牧子及島民之爲首者,令本官囚禁嚴刑,何如?傳曰,允。以上司僕寺謄錄
上在昌德宮。停常參·經筵。
卯辰時,有霧氣。午未時,日暈。
下直,載寧郡守李文海,平山縣監申㶅,永宗僉使禹弼漢,東里萬戶李鑰。
大王大妃殿·中殿,侍藥廳問安。答曰,知道。
大王大妃殿,政院·玉堂·二品以上·六曹·大司憲問安。答曰,知道。勿爲問安。
大殿·中殿,政院·玉堂·二品以上·六曹·大司憲問安。答曰,知道。
侍藥廳啓曰,伏未審聖體,若何?大王大妃殿,昨日膈間痰滯之氣,比前頗甚,夜來症候及寢睡,何如?臣等,倍切悶慮,敢此問安。答曰,知道。大王大妃殿症候,詳言于醫女矣。
大司諫申□□,正言朴□□就職。
今月初二日領·右相,戶·刑判請對時,領議政所啓,考見戶曹及宣惠廳事目,凡守令·監色,罷職定配,全家梟示等律,無慮數十條,而其中亦有事勢之必難行者。且有滔滔犯罪之事,而自事目頒布之後,未聞有一番依事目施行者。中外,徒以虛文相往復,無一實效,誠可寒心,今年敗船則已矣。若此不已,自今以後,弊將甚而無可救之理。年分回單,在於正月,而三南大同木,必令於正月內上納者,乃是事目中必難行者。今此敗船各邑,則以其沙格之囚禁取招,知其過限發船,而各其邑裝載發船成冊之報於戶曹者,則皆在限前,此乃中外虛文相蒙之弊也。今若分付戶曹及宣惠廳,凡事目中,形勢之所難行者,則竝爲刪去,抄出其應行節目,更爲磨鍊,而至於發船及上納前事目中,旣有定限日月,今亦依其限,更加斟酌加減。諸道,皆分等爲三限,初限不納,則自該曹流配,抄出其該邑守令,請推。再限不納,則守令罷職,監色·沙格,刑推。三限不納,則守令拿問,監色刑推後定配,一切不爲饒貸,則初頭雖或有犯,而過一二年之後,則庶能齊一,遵奉朝令矣。以此分付該曹·該廳,使之擧行,何如?上曰,雖有事目,前後犯科者,未嘗有一人被罪之事,故致有今日之弊,依所啓刪定事目,分付,而此後違越者,勿論多少,一倂論罪,斷不饒貸,可也。又所啓,敗船拯米區處事,此在事目中,限後發船致敗者,使本邑,還爲載去,改色上納。限前發送致敗者,本邑與地方官,分米改色,乃是近來遵行之例,而頃在丙寅年間,宣惠廳,因全羅監司狀啓回啓,以爲拯米,自本官還爲載去,事勢甚難。且地方官,爲還送本官之米,趁卽乾正,有不可必,必有腐傷之弊,請勿論限前限後發船,凡拯出之米,悉令地方官,改色上納。故今此諸道敗船拯米,戶曹則依本事目,回啓分付,而宣惠廳則欲依丙寅年稟定爲之云,同是一國漕轉,而該曹·該廳,各異其規,事體不當。且今年諸邑敗船,公洪道則多在於洪州,京畿則多在於仁川,以一邑之力,改色累千石之米,乃是必不行之事。且本邑,則雖節晩發船,而得免改色,地方官則爲他邑之敗船,勿論限前·限後,沒數改納,毋論民力之堪與不堪,寧有是理哉?宣惠廳拯米,依戶曹事目,使之一體遵行,似可矣。上曰,依爲之。又所啓。宣專廳上納大同收米,亦多敗船者,該廳,當爲回啓,而大同米上納,亦有事目定限,而近來稽緩尤甚。今已過夏及秋,或有太半不來之道,事尤可駭,大同米過限後發送守令,亦與戶曹稅船,一體査啓事,分付於該道監司,何如?上曰,依爲之。
正言朴□□啓曰,無狀小臣,忝叨言職,欲論微事,橫惹鬧瑞,喧瀆於侍藥之日,罪戾至深,無所自逭,千萬意外,置處請出,召牌繼臨,不敢違逋,祗詣臺地。而第臣又有不敢自安者。蓋臣初聞物論之譁然,以爲銓官之不顧親嫌,除講送西,未有前例云,而傳說之言,慮或有差,招來該曹執吏,再三盤問,則以爲本曹,果無其例,渠所創見,其言不啻明白。故臣於日昨,據此陳列矣。追聞數三年前,有一別檢冒陞,與李蕃事相同者,更招該吏,使之廣搜文簿,則果如其說,此固稀罕之謬例。爲政官者,決不當爲其親屬,襲用於數年之後,以廢成格,論其所犯,雖或與創開者有間,强引謬例之罪,亦自不輕,臣之避辭,固已分析言之,而第其曾所未有創見等語,雖憑該吏口狀,抑未免不當之失,何可仍冒於職次乎?請命遞斥臣職。答曰,勿辭。
院啓,參下蔭官,非生進,則必考講後,陞出六品,例也。近來此法,尤極申嚴,而吏曹參議李畬,頃於獨政之日,爲其兄氷庫別檢李蕃,强引謬例,不待考講,徑出送西,冒陞六品,其不能遠嫌疑而謹格式,甚矣。物情擧以爲駭,請吏曹參議李畬遞差,前別檢李蕃所據六品改正,參下蔭官之考講後陞遷,非但舊典之所載,亦有新令之申嚴,則均一施行,無或異同,可也。東銓之不待考講,徑先送西,固是犯科之甚,而至於西銓則無明白定式之事。故多有不經吏曹考講,而直陞司果之類,旣往之事,雖不可一一釐正,請自今以後,亦爲申飭西銓,俾無冒陞之弊。新除授獻納洪□□時在京畿龍仁地,請斯速乘馹上來事,下諭。答曰,依啓。李畬推考。
大王大妃殿,侍藥廳夕問安。答曰,知道。大殿·中殿,侍藥廳·政院·玉堂·二品以上·六曹·兩司長官夕問安。答曰,知道。
政院啓曰,備邊司郞廳來言,今日賓廳坐起日次,而自上方在侍藥中,不得開坐云矣,敢啓。傳曰,知道。以上朝報
備邊司啓曰,本司武郞廳副司果趙相周,奔走勤仕,已滿十五朔,依例陞敍,或守令除授事,捧承傳施行,何如?答曰,允。以上備局謄錄
上在昌德宮。停常參·經筵。
謝恩,司諫徐□□,正言鄭〈□□〉,忠原縣監李宏,義州府尹李善溥,戶曹正郞李翊周,掌樂正趙儀徵。
大王大妃殿,侍藥廳問安。答曰,知道。大殿·中殿,侍藥廳·政院·玉堂·二品以上·六曹·兩司長官問安。答曰,知道。
侍藥廳啓曰,伏未審聖體,若何?大王大妃殿症候及寢睡,何如?臣等,不任憂慮,敢此問安。答曰,知道。大王大妃殿症候,詳言于醫女矣。
注書沈秀良遷轉,代假注書李寅燁·趙泰采·沈枋。
禁府,李徵明拿囚。啓。
承文副正字朴泰恒,卒右議政題主後,入來。
院啓,請吏曹參議李畬遞差。答曰,依啓。
大王大妃殿,侍藥廳夕問安。答曰,知道。
大殿·中殿,侍藥廳·政院·玉堂·二品以上·六曹·兩司長官夕問安。答曰,知道。
歸厚別提鄭時雄,加定官朴振一,卒右議政禮葬後,入來。以上朝報
禮曹啓曰,卽見卒右議政李䎘禮葬官所報,則永葬時,告后土祭一床,自監營,分定於陰竹縣,而祭物,終不待令,以致闕祭云,莫重啓下大臣禮葬祭奠,旣已分定之後,不爲待令,終至闕祭,事極可駭,當該守令,從重推考,何如?傳曰,允。以上禮曹謄錄
上在昌德宮。停常參·經筵。
謝恩,持平李彦紀,監察南至熏,歸厚別提林巘。
大王大妃殿,侍藥廳問安。答曰,知道。
大王大妃殿·中殿,政院·玉堂·二品以上·六曹·兩司長官問安。答曰,知道。勿爲問安。
侍藥廳啓曰,伏未審聖體,若何?大王大妃殿夜間症候及寢睡,何如?臣等不任憂慮,敢此問安。答曰,知道。
禁府啓目,前縣監高應文元情云云,旣已遲晩,依兵曹啓辭,杖八十決罪後,放送,何如?啓依允。又啓目,前府使李鳳徵,前縣監李寅錫等元情云云,承服不答,竝只刑推,何如?啓除刑推議處。又啓目,前僉使李晩雄元情云云,泛稱遲晩,刑推,何如?啓姑停刑推覈處。
江襄監司書目,杆城郡守鄭壽俊,畢賑成冊修上時,一委下吏之手,任其所爲,其居官不職之狀,據此可知,鄭壽俊罷黜事。
答侍藥廳曰,知道。大王大妃殿症候,詳言于醫女矣。
吏曹啓曰,氷庫別檢李蕃,因臺啓,六品改正,仍存前職之意,敢啓。傳曰,知道。
傳曰,侍藥廳都提調引見。
傳曰,史官三員待命,騎馬九匹立之,大祭所內摘奸。
大王大妃殿,侍藥廳夕問安。答曰,知道。
大殿·中殿,侍藥廳·政院·玉堂·二品以上·六曹·兩司長官問安。答曰,知道。
上在昌德宮。停常參·經筵。
下直,黃海都事李一台,燕岐縣監沈權。
謝恩,獻納洪受瀗,副校理尹德駿。
大王大妃殿·中殿,侍藥廳問安。答曰,知道。
大殿·中殿,政院·玉堂·二品以上·六曹·兩司長官問安。答曰,知道。
侍藥廳啓曰,夜來蒸鬱倍甚,伏未審聖體,若何?大王大妃殿症候及寢睡,何如?臣等,不任憂慮,敢此問安。
成均館官員,以知館事意啓曰,今七月初七日,儒生上旬輪次,當爲設行,而當此侍藥廳排設之時,各司不得開坐,限內不得爲之,今月內無故日退行之意,敢啓。傳曰,知道。
全羅監司書目,本道農事形止事。
廣州留守書目,兩澤農事形止事。
黃海監司書目,旱餘得雨,堇堇回蘇,而各穀,酷被風水之災,民事可慮事。
江襄監司書目,伊川等二十一邑,曾以淫雨連日,訖未開霽,田畓各穀,不見陽氣,竝皆委黃,黍粟段,蟲災熾發,與上年一樣,民事誠爲可慮事。
京畿監司書目,高陽呈,以吏曹判書朴世采辭職上疏上送事。啓。答曰,省卿辭疏。知卿始到郊坰不遠之地,忻慰良深,至於日昨所進冊子,誠極忠款,辭意懇至,令人不覺感嘆。而第其中可以議處事,方當憂遑之中,未暇念及,當從容商確而處之,卿其體〈予〉前後之至意,念大政之漸遲,安心勿辭,幡然〈脫〉毋孤余望,毋曠職務。答侍藥廳曰,知道。大王大妃殿症候詳言于醫女矣。
公洪監司李墪辭職上疏。入啓。答曰,省疏具悉。卿其勿辭,速往欽哉。
大王大妃殿,侍藥廳夕問安。答曰,知道。
大殿·中殿,侍藥廳·政院·玉堂·二品以上·六曹·兩司長官問安。答曰,知道。
戶曹判書柳尙運箚子。大槪,臣於李晩雄覈處公事,有嫌碍之端,乞遞兼帶金吾之任,以便公私事。入啓。
府啓,日昨茶時,長興庫直長李萬吉,奴名呈狀,以爲公洪監司李墪家婢子,與其家婢輩,因鬪閧之事,不意突入家中,萬吉妻與女,至於曳下堂前,幸賴隣居一家人之來救,堇得脫免,而萬吉,適以公事出外,聞變還歸,縛送作亂婢子於墪家,使之治罪,其姪子二人,因又親往其家,備陳實狀,則墪,初則驚動,將以重治爲答矣。厥後三日,諉以覈處,終不施以一杖云。故臣等,今日齊坐朝房,捉致隣近參証諸人,推問其虛實,則墪家婢子作亂之狀,果如狀辭,賤女之牽曳婦女,誠是罕有之變,爲上典者,初雖不知,而萬吉,旣爲送言其姪,又爲面陳,則所當驚駭重處之不暇,而遷延累日,無意徵治,凡在聽聞,莫不爲駭,不可以事涉煩細,終無糾警之道,請公洪監司李墪罷職。答曰,先罷後推。以上朝報
禮曹啓曰,本曹今戊辰年春夏等褒貶,及所屬司中,惠民署去丁卯年春夏等,東西氷庫·歸厚署·惠民署去丁卯年秋冬等褒貶,限內不得磨勘矣,今始等第以入,而宗廟署·社稷署·奉常寺·內醫院·東南關王廟·藝文館·成均館·校書館·司譯院官員等,今戊辰年春夏等褒貶,各其司提調堂上有故,不得一時磨勘之意,敢啓。傳曰,知道。
又啓曰,承文院提調移文內,去丁卯年春夏·秋冬兩等褒貶,其時有故,俱不得等第,今番褒貶時,當爲一體等第,而本院褒貶,只以入來初數與應講收栍,爲等第,故已過之後,今無憑據,不得等第云,不爲磨勘之意,敢啓。傳曰,知道。以上禮曹謄錄
御營廳啓曰,五月朔爲始,以五哨,上番矣。自今九月爲始,依例限十哨,磨鍊上番,何如?傳曰,允。以上御營廳謄錄
上在昌德宮。停常參·經筵。
卯辰時,日暈。
下直,豐德府使李曾賢。
大王大妃殿·中殿,侍藥廳問安。答曰,知道。政院·玉堂·二品以上·六曹·兩司長官問安。答曰,知道。勿爲問安。
大殿·中殿,政院·玉堂·二品以上·六曹·兩司長官問安。答曰,知道。侍藥廳啓曰,伏未審聖體,若何?大王大妃殿昨日困惱之候,比前頗甚,夜間症候及寢睡,何如?臣等倍切憂煎,敢此問安。
禁府啓目,粘連茂長縣監李寅錫,前順天府使李鳳徵議處云云,李寅錫段,丙寅·丁卯兩年之稅,一時載運之際,穀多船小,以致過限,李鳳徵段,官船改槊之時,累次往復,及其得題,自致節晩,兩人所供,各陳委折,而田稅·大同過限發船之邑乙,令本道査覈啓聞,此兩邑守令段,姑置,待其査啓,似當一體勘斷是乎矣,其所發船,俱在三月初十日,以後是如,旣已納招,則過限發船之罪,在所難免,竝只依事目徒配,何如?啓依允。李鳳徵段,官船改槊時,累次往復,得題擧行,自致節晩是如爲臥乎所,與李寅錫之泛稱穀多船小者有異,而亦不可全然無罪,罷職放送。
又啓目,豐川前府使朴斌更査云云,居官則坐衙稀闊,出巡則流連盤樂,船格行査,則敎誘變辭,拯米分給,則一任腐爛,稱以剩穀,亦可見濫捧之狀,謂之新備,而不無料理之物,更査之時,旣已現捉,則其爲處事,俱係不法,而欺罔之狀,尤涉可惡,官廳木十疋,鹿醢價木十五疋,又稱紙價,公然出給於所私之婢,此一款,難免詐取之律,依前啓刑推得情,何如?啓依允。
禁府,李寅錫,徒三年定配。啓。
答侍藥廳曰,知道。大王大妃殿症候,詳言于醫女矣。
答戶曹判書柳尙運疏曰,省疏具悉。當令次官議讞,卿其勿辭察職。
政院啓曰,公洪監司李墪,旣已罷職,此是拿來之代,不可不卽出其代,令該曹從速開政差出,何如?傳曰,允。又啓曰,公洪監司李墪罷職之代,從速開政差出事,允下矣。明日國忌齋戒,再明正日,開政未易,當日政官牌招,開政之意,敢啓。傳曰,知道。
正言鄭澔啓曰,槐院副提調之任,乃是堂上極選也。有非文行朝望俱優者,不可人人輕據也,明矣。刑曹參議吳道一,賦性陰譎,制行麤悖,儕官之間,或有才望出己右者,或有爭論拂其意者,輒生憤嫉,肆加醜辱,前冬,與前牧使申啓華,因事爭詰,遂擧啓華先世,竝及先正名字,而極口詬辱,啓華起而避之,則道一捽髮批頰,恣意拳蹴,其擧措之駭愕,殊無士夫模樣,有同賈竪交鬪。春間,將擬道一於槐院提調之望,有一大臣,提擧前事,防塞甚嚴,故其議遂寢,及其大臣旣沒之後,曾未數月,道一竟除此職,凡在聽聞,莫不駭憤。夫朝士之捽髮鬪閧,實非微細底累,大臣之明言防塞,非如尋常物議,而道一不顧廉隅,肆然行公,其縱恣無忌,莫此爲甚。今日臣與同僚,相會禮後,以道一削版之議,發於席上,則僚議參差,或諉以傳聞之誤,或歸之酒失之微,此有大不然者,所謂傳聞之誤者,或以暗昧之事,見謗於人,泛然傳聞之設也。此則搢紳之間,傳說藉藉,人皆唾鄙,羞與爲列,則此豈泛然傳聞者之比也?且所謂酒失者,指其或出於一時偶然而然也。今朝士之見辱於道一者,非止啓華一人而已。如李彦綱·尹世喜之詬及其先,及兪集一孩視之辱,李東馣之詈,何可一切諉之於酒失耶?蓋其負氣張勢,折辱行輩,擅主論議,自作領袖,廣置爪牙,布列言地幻弄指嗾,專事欺蔽,使聖明,不得聞朝廷之公論者,實國人之所共憤,而惟其氣勢所壓,莫敢誰何,滿朝媕婀,迄無糾劾之擧,此而置之,將無以肅朝綱而淸朝著。故臣以此意,反復爭論,而竟未歸一,此莫非如臣疲劣,忝居言職,不能見信於同僚之致,何敢一刻苟冒乎?請命遞斥臣職。答曰,勿辭。退待物論。
獻納洪□□啓曰,卽者正言鄭澔,以參議吳道一削版事,發論於席上,論議不一,終至於引避,而其中有大臣防塞槐院提調一款,所謂大臣,卽指臣妻父故相臣李□□也。臣何敢可否於其間乎?請命遞斥臣職。答曰,勿辭。退待物論。
備邊司啓曰,監司爲任,專制一路,得人實難,曾前三南監司問議大臣擬望時,作散及未解由之人,亦有備擬之事,而今則自該曹擬望,故不敢規外擬人。公洪監司,今方有闕,而無故人中,可合者全少,難於備望云,曾經監司而時在作散及未出解由人,令該曹抄出稟啓,以爲擬望之地,何如?傳曰,允。又啓曰,年例節使,每於六月都目政差出,以爲及時治行之地,而因吏曹判書不及上來,都目政,尙無定期,勢難等待,後日政,令該曹依例差出,何如?傳曰,允。
漢城府啓曰,取考戶籍事目,則戶籍冊,定限內不爲上送,違越事目,其道監司推考,營吏,移他道推治,守令罷黜事,定式矣。今此丁卯式年戶籍正案,當年歲前磨勘之意,知委各道,而興陽縣監戶籍冊,累度催促,今始來呈,事極寒心,依事目,本道監司推考,營吏移他道推治,當該縣監罷黜事。傳曰,允。
傳〈曰〉,前府使尹以道,前監司權是經,敍用。
侍藥廳再啓曰,大王大妃殿嘔吐之候,纔得鎭定後,有難仍進苦口之劑,故以姑爲停藥,只進蔘茶之意,敢達矣。停藥,旣已累日,而今日又有嘔氣,吐痰頗多,伏不勝煎悶之至。卽與李玄紀等,及諸醫等相議,則皆以爲嘔吐之候,主由於膈痰壅滯之致,治痰之劑,不可不更進,加味二陳湯,姑不限貼數,進御宜當云,此藥,自今日煎入,何如?傳曰,允。
大王大妃殿,侍藥廳夕問安。答曰,知道。
大王大妃殿,侍藥廳·政院·玉堂·二品以上·六曹·大司憲問安。答曰,知道。
備忘記,今日曾經監司中,作散解由未出之人,類抄書啓時,尹以道·權是經,竝以敍用付標,而宋光淵,卽無勿拘解由與否擧論之事,而該曹乃敢任自備擬,其在事體,豈容如是?事極驚駭,且關後弊,當該堂上,姑先從重推考。
政院啓曰,今日爲政事,命下矣。都承旨任相元,遭服制,不爲仕進,右承旨閔鎭長,方在侍藥廳之中,只有左承旨李玄錫,左副承旨柳之發,同副承旨徐宗泰。兵批則臣尹世紀,以該房,當爲進去而吏批,無進去之員,何承旨進去乎?敢稟。傳曰,左承旨進去。
司諫徐文裕啓曰,今日臣與同僚,行相會禮於朝房,正言鄭澔,以刑曹參議吳道一論劾事,發言於席上,而其所論斥道一,俱涉深刻,其中與申啓華相鬨批頰一款,與臣所聞不同。蓋當初儕官間,誠有流傳之說,其後詳聞兩家之言,則道一醉中,與啓華,因事爭詰,不無誤言之失,而至於批頰拳蹴,詬辱先世,全沒實狀,故彼此交遊,依舊無替,則流傳之言,不足取信。臣以不當以此論劾之意,再三商確,終未歸一,同僚遽爲引避。臣得見其避辭,則至以賦性制行,陰譎麤悖,就其平生,又以擅主論議,欺蔽聖明等語,擬之於削版之科,臣竊訝惑。設使道一,果有所失,一一近似於言者,本出酒過,元非大段疵累,況傳說之言,多訛難信,而必欲以此,論以削版者,殊乖論人之道,臣未知果必出於公共之意也。同僚旣以論議之不一,引避退待,則臣何敢獨爲晏然乎?請命遞斥臣職。
大司諫申□□啓曰,卽者,臣與同僚,行相會禮於朝房,同僚,以刑曹參議吳道一不合槐院提調之意,發言於席上,至欲以削版論啓,而觀之語意,與臣所聞所見,一一相戾,臣甚怪訝。言其不可論之意,則同僚遽爲引避,及見避辭,則首論其賦性制行,而至以陰譎麤悖之語,朝臣被辱之事,羅列罪狀,無非可駭,而至於末段,則有若無狀小人,擅弄朝權,欺蔽聖明,氣勢權力,使一世靡然者,臣誠駭然也。道一非疎遠之臣,昵侍經幄,已有年所,其爲性行之,如何?固已聖鑑之所燭,文學資望,亦是同朝之所共知,特以持論不苟,見嫉於人者甚多,則今此同僚之必欲論劾者,果出於公乎?臣聞道一,曾於酒席,與儕官,因戱謔,有些爭詰之事,元非大段,而不悅者,敷衍增益,無所不至,至以所不道所不爲之事,流播於搢紳,人之驟聞者,或有疑之者,厥後詳聞其委折,而擧皆釋然,其一家子弟,小無因此嫌怒之意,則只此一款,可見其傳聞之非實,而大臣之始聞而疑之者,不過以此,則今乃假此,欲作論劾道一之欛柄者,誠可異也。流傳之言,旣知其虛浪,則其在朝家用人之道,果可廢棄不用,而雖以道一自處之道,言之,不當因此意外之浮謗,自癈於聖明之世,則同僚所謂不顧廉恥等語,臣不知其何說也。至於歷擧朝紳,謂皆被辱,有若誠有是事者,欲使人見之者疑惑,聽之者駭慘,其所爲言,實是士夫之所不忍道者,而今日粧撰文字,無復顧藉,謄諸臺章,播諸中外者,此豈淸朝臺閣之美習,而亦豈可使聞於他人哉?同僚雖急於捃摭道一之過失,而不思其傷損於事體,有駭於聽聞,臣誠爲同僚,惜此擧措也。嘗聞先輩長者,雖有酒後語言之失,人皆恕之者,蓋以酒席間事,不可深咎故也。設使道一,眞有醉中失儀之事,本不足深罪,況此皆流傳傅會之言,而輕加糾劾耶?名曰規警,而欲繩以削版之律,稱以物論,而獨任其偏係之見,假托一時盃酒之失,而實論其平生之性行,不信同僚親聽之言,而只憑其傳聞之訛言,似此論議,雖自謂一出於公心,人孰信之?如臣無似,忝居首席,言議之不能見信於同僚,固其宜也。而仰人唇舌,苟然隨參,臣之所不忍爲也。不可一刻仍冒,請命遞斥臣職。答大司諫申,司諫徐曰,論人之道,貴在平允,流傳之說,例多爽實,而鄭澔,急於伐異,語不暇擇,至以陰譎麤悖,斷其平生,又以擅主欺蔽,勒成罪案,似此深刻不正之論,予未滿一哂也。小無可避之嫌,勿辭,退待物論。
院啓,竝引嫌而退,吳道一,使酒多忤,固有其失矣。頃在公廳,對鄭□□譏侮其昆弟之狀,臣所目覩。然,以酒招謗,實是古來所親名公之所不免者,當其時,隨聞警責,未爲不可,乃於旣久之後,指小成大,以無爲有,捃摭敷衍,欲置削版之科者,已極無據,而至於廣置爪牙,專事欺蔽,氣勢所壓,滿朝啽啊等語,實是權奸巨慝之罪目,使道一誠有近於是者,則流竄之,誅殛之,未或不可,而猶以削版爲律何哉?輕擬其律,重摘其罪者,實是古壬人之手段,其媢嫉構陷之狀,昭然難掩,不可仍置言議之地,法當相避,言有嫌碍,不敢可否其勢,誠然,媢嫉之言,俱出虛揑,據實爭辨,是乃臺體,請正言鄭□□遞差,獻納洪□□,司諫徐□□,行大司諫申□□竝命出仕。答曰,依啓。
吏曹啓曰,江華留守尹趾完,旣差使臣,令備邊司議薦,何如?傳曰,允。以上朝報
御營廳啓曰,本廳九番軍兵,自九月爲始,依例以十哨磨鍊上番事。入啓,蒙允矣。右部左中司屬全羅道十哨軍兵,來八月二十五日京中逢點,九月初一日,與八番軍兵,當爲替代立番,及期調送事,本道監兵使處,依前知委之意,敢啓。傳曰,知道。以上御營廳謄錄
上在昌德宮。停常參·經筵。
領議政箚子。大槪,請削臣職,仍治臣罪,以謝人言事。及右議政箚子。大槪,臣於諫臣之避,有不敢晏然者,乞遞臣職,以謝人言事。入啓。
謝恩,杆城郡守李鳳朝。
大王大妃殿·中殿,侍藥廳問安。答曰,知道。
大殿·中殿,政院·玉堂·二品以上·六曹問安。答曰,知道。
侍藥廳啓曰,伏未審聖體,若何?大王大妃殿,昨日連有嘔氣,竟夕亦無所進,夜來症候寢睡,何如?臣等,終宵煎悶,敢此問安。答曰,知道。大王大妃殿症候,少無所減,倍切焦煎矣。
答領·右相箚曰,省箚具悉卿懇。深刻不正之論,本不足介懷,卿其安心勿辭,速出行公。仍傳曰,遣史官傳諭。
吏曹啓曰,臺諫有闕,政事,取稟。傳曰,過國忌後爲之。
大司諫申□□,司諫徐□□,獻納洪□□,就職。
司憲府啓本,全羅監司李濡,二月朔靑大竹來納,而瘦細枯黃,比前尤甚,難免不能檢飭之失,罪杖六十,收贖,奪告身一等,私罪。啓功減一等。又啓本,古阜郡守尹就五,臨陂兼任沃溝縣監李萬葉,綾州前牧使鄭載厚,和順縣監沈棡,長興前府使林益喬,海南縣監柳尙輅,樂安前縣監李相頊,寶城縣監曺世益,錦山郡守宋基泰等矣。司僕寺外方諸員,當其番次,必以當身趁期上送事,申明知委,而過限上送,殊涉怠慢,罪各杖一百,收贖,告身盡行追奪,私罪。啓依允。功減一等。
大王大妃殿,侍藥廳夕問安。答曰,知道。
大殿·中殿,侍藥廳·政院·玉堂·二品以上·六曹·大司諫夕問安。答曰,知道。
禁府,崔克泰拿囚。啓。
上在昌德宮。停常參·經筵。
謝恩,護軍韓厚明,禮曹參議尹彬,修撰南致熏,茂長縣監崔擎宇,西學兼敎授洪慶先,典籍崔休。
大王大妃殿·中殿,侍藥廳問安。答曰,知道。
大王大妃殿,政院·玉堂·二品以上·六曹問安。答曰,知道。勿爲問安。
大殿·中殿,政院·玉堂·二品以上·六曹·兩司長官問安。答曰,知道。
侍藥廳啓曰,雨後蒸熱倍甚,伏未審聖體,若何?大王大妃殿,夜間症候及寢睡,何如?臣等不任憂慮,敢此問安。
公洪監司書目,道內各邑,浹月淫霖惡風迭作,田畓各穀,多被傷損,民事可慮事。
黃海監司書目,谷山呈,以沙汰壓死之人,至於九名之多,極爲驚慘事。
備邊司啓曰,粘連啓下是白有亦,觀此平安監司尹以濟狀啓,則義州府新延人馬,上去京中,已至三朔,而因交代之尙未赴任,前府尹蘇斗山,移拜兵使,亦未交印,卽接兵虞候所報,則前兵使李仁夏,猝然中風,症勢十分危劇,新府尹李善溥,勿拘常例,別樣催促,以爲次次交印之地亦爲白臥乎所,進香使入去時,勅使,已有先起,則似將卽時出來,且舊兵使,見罷已久,猝有危病,交印時急,則不可不急時發送,義州府尹李善溥,使之明日內辭朝,以爲星夜下去赴任之地,何如?啓依允。
備忘記,副護軍李選刻核偏頗之性,決非公平正人之狀,予固審知,而進退取舍,自在人主,用與不用,不必係於罷職與否,故雖不允臺啓,而所兼籌司淸選之任,決不可一任苟帶,爲先遞差。
答侍藥廳曰,知道。大王大妃殿症候,詳言于醫女矣。
大王大妃殿,侍藥廳問安。答曰,知道。
大殿·中殿,侍藥廳·政院·玉堂·二品以上·六曹·兩司長官問安。答曰,知道。
備忘記,今聞卿,不我遐棄,來到郊外云,欣幸之心,曷可云喩?須體至意,從速入來安心行公之意,遣史官,傳諭于吏判。
上在昌德宮。停常參·經筵。
下直,義州府尹李善溥,潭陽府使金儁相,唐浦萬戶鄭樸吉,差使員還下去。
京畿監司書目,高陽呈,以左議政上疏上送事。啓。答曰,卿懇。頃者知卿來到近畿,心甚欣喜,造朝之日,屈指懸企矣。倏過一箇月,而一向撝謙,必欲釋負者,實非平日所望,而究厥所由,亶在誠意之淺薄,益用慚赧,無以爲喩,卿辭雖懇,斷無勉從之理,須體思想之志,且念盡瘁之義,安心勿辭,亦勿待罪,急回遐心,幡然上來,以副至望。仍傳曰,遣承旨傳喩,因與偕來。
吏曹判書朴世采上疏。大槪,旣蒙勤批,來伏城外,敢此申暴微懇,以俟進退之命事。入啓。
大王大妃殿·中殿,侍藥廳問安,答曰,知道。
大殿·中殿,侍藥廳·政院·玉堂·二品以上·六曹·兩司長官夕問安。答曰,知道。
侍藥廳啓曰,伏未審夜來,聖體,若何?大王大妃殿症候及寢睡,亦復,何如?臣等不任悶慮,敢此問安。答曰,知道。大王大妃殿症候,詳言于醫女矣。
答吏曹判書疏曰,卿懇,已諭予至意于前後史官之行矣。復何多誥?卿其安心勿辭,從速入來,以副如渴之望。
護軍尹堦辭職上疏。入啓。答曰,卿其勿辭,從速察職。
廣州留守書目,今月初七日丑時量始雨,初八日亥時量暴注,水邊田畓,或有沈傷緣由事。
傳曰,今觀刑曹囚徒擊錚罪人,至於五名之多,此與重囚有異,而只緣禁刑,尙不得問啓,不可無變通之道,依疏決時例,放送後問啓事,分付。
假注書李重泰書啓,臣承命,馳往于城外吏曹判書所到處,傳宣聖諭,則以爲臣,昨承回批於郊寓,惶隕倍常,適以中道,添得暑症,更加調治數日,今始來到城外,謹以一疏,申暴微忱矣。不意卽者,史官宣諭聖旨,不啻丁寧,其於震懼感激之狀,尤難言諭。第因今行,又當午暑,更中其毒,昏瞀鬱塞,幾不省事,計此病勢,一二日內,似難起身趨朝,當俟少間,仰承威命,伏地惶恐之至云矣。臣旣承奉書啓,旋卽馳還之際,城門已閉,故不得已留宿城外,待開門入來復命之意,敢啓。傳曰,此時企待,不啻大旱雲霓,須體此意,卽速入來,以慰予心事,更徃傳諭,因與偕來。
平安監司書目,三登縣監朴奎世陳弊上疏上送事。啓。答曰,疏辭,令廟堂稟處。
禁府啓目,前忠原縣監李徵明矣,楊津倉穀物,擅自出納,而不爲告知於上司,尤極無據,罪從重杖一百,收贖,告身盡行追奪,私罪。啓議減一等。又啓目,前長連縣監楊選漢矣,更査之啓,與前日査啓,節節相左。朴斌罪狀,盡露無餘,而身爲査官,不以實報之狀,極涉可駭。罪決杖八十,徒二年,告身盡行追奪,私罪。啓功減一等。又啓目,前高陽郡守宋道昌矣,大同上納,自有定限,而過限不納之數,至於百三十餘石之多,違限不足之罪,在所難免,罪杖七十,收贖,奪告身二等,私罪。啓功減一等。同府,楊選漢,抱川安奇驛,徒一年定配。啓。
假注書崔重泰書啓,臣更奉聖旨,傳諭于吏曹判書朴世采,則以爲臣於前夕,伏承聖旨,今朝又蒙回批,辭意鄭重,無非愚臣之所不敢當者,臣方惶愧悶蹙,不知所措矣。卽者史官,又以聖旨來宣,不但命辭之隆重,尤難堪承,且使與之偕來,臣於此尤增震怖隕越之至。臣旣七八度上章,四五日在道,不避淫霖大暑,扶曳來伏於城外者,只爲嚴君命而修臣職耳。到此出肅行公,豈有所憚?苟非目前實狀昏痛危綴之極,無以隨意轉動者,臣亦何苦,前則勉其所難行,而後則違其所易承,以就自服常刑之地哉?臣於昨者,已以一二日內難以起身趨朝,爲言矣。今則自去夜以來,暑症之中,頭痛氣逆諸症,一時增劇,益難收拾,病勢至此,臣亦無以自處,惟在聖上之諒賜裁察而已,此外不知所達云。而臣旣奉偕來之命,故不敢徑還,今姑仍留,以俟聖敎之意,敢啓。傳曰,所患如此,則今日內,似難强迫,更加調治一兩日,安心入來行公,毋孤予望事,傳諭後,姑爲入來。
持平李彦紀啓曰,卽者同僚,以前正言鄭澔論罷事發簡,而澔之日昨避辭,臣弟彦綱之名,亦在其羅列之中,臣於此論,有不敢可否於其間者,何可一刻晏然於臺席乎?請命遞斥臣職。答曰,勿辭。退待物論。
執義沈枰啓曰,卽者同僚,以前正言鄭澔論罷事發簡,而臣之姨弟前持平兪集一,亦在於羅列朝臣之中,則臣於此論,有不敢可否之嫌,何可仍冒於臺次乎?請命遞斥臣職。答曰,勿辭。退待物論。
持平金洪福啓曰,前正言鄭澔伐異不正之態,用意陷人之狀,固皆上下之所共憤,而其所以鍛小成大,揑虛做實,初假以酒場微瞹之事,欲置於大奸巨慝之科者,遣辭造意,已是非常,而至於羅列朝臣之名,撰出醜悖之說,故爲此陷害疑亂之計,其意不專在於媢嫉一人而已。不料淸朝臺閣之上,乃有此傾險不正之論。此而不懲,將何以杜枉邪之漸,鎭排軋之習哉?劾正之擧,斷不可已,故臣於朝者,以此簡問於僚席矣。長官,不以爲然,至以決難苟同爲答,無非如臣疲劣,忝在憲職,言議不能見重之致,其何可一刻仍冒於臺端乎?請命遞斥臣職。答曰,勿辭。退待物論。
同副承旨徐宗泰,以左議政病勢決無登途之望事,狀啓。傳曰,卿之宿患,予豈不知哉?誠以時相之經歲退遯,甚非事體之所安,而調息旣久,神明若扶,庶見勿藥之喜也。況大臣職責,不在於奔走之末,則强疾入城,從容調理,臥閤論道,有何妨乎?此時望卿之造朝,不啻飢食渴飮而已。卿或不諒至意,終靳幡然,則實有乖於同休共戚之意,而抑將使予,必發心疾也。卿須體思想之至意,急回長往之計,從速上來,以慰予心事,更爲傳諭,必與偕來事,下諭。
大司憲洪萬容啓曰,卽者同僚,以前正言鄭澔論劾事發簡,臣以意見不然決難苟同之意,有所答送矣。同僚不復消詳,徑先引避,臣不勝訝惑。而夫澔之頃日避辭,惟守鶻突之見,殊無稱停之意,而蓋其事實,俱是搢紳間謄播之說,豈有一毫用意陷人之計?而今其罪案,或謂之鍜小成大,揑虛做實,或謂之羅列朝臣之名,撰出醜悖之語,故爲此陷害疑亂之計,直驅之於傾陷不正之科,臣實未曉其意也。噫,臺閣之臣,苟有所見,不避忌觸,出而論列,言雖過重,意實嘉尙,而處置請遞之辭,卽一彈章之最酷者,今又持之太甚,必欲退劾而後已。吁,亦異矣。如臣無似,忝居首席,當此朝論潰裂之日,旣不能調停僚議,又不可屈己見而苟同,何可晏然仍冒於臺席乎?請命遞斥臣職。答曰,勿辭。退待物論。以上朝報
御營廳啓曰,公洪監司啓本,據廳啓目云云,洪州致敗船隻中,興陽縣保米一百石,大同船添載爲白有如乎,拯米,已因大臣所啓,令本官改備上送之意,自宣廳啓下分付爲白有置,本廳乙良置,一體改色,明春大同船隻良中添載上送之意,分付本道,何如?傳曰,允。
御營廳啓曰,公洪監司啓本,據靈巖郡守保米一百七石零,大同船添載,致敗於洪州地,沒數沈船,無一石拯出,渰死格軍,只得二人屍身,被囚沙·格等,已因戶曹啓辭,推治是白去乎,待其究覈啓聞後,稟處,何如?傳曰,允。以上御營廳謄錄
有政事。
兵批,以鄭允弼爲同中樞,鄭周翰爲五衛將,盧銓爲宣傳官,朴世挺爲都摠都事,鄭后亮爲副摠管。
吏批。政無之故不書
自昧爽至辰時,有霧氣。巳時,日暈。未時申時,日暈。
柳之發,以義禁〈府〉言啓曰,以黃海監司啓本,兵曹粘目,前平山府使崔克泰決杖,令禁府稟處事,啓下矣。崔克泰,方待命於本府,卽爲拿囚之意,敢啓。傳曰,知道。
有政。吏批,參判尹趾善進,都承旨任相元進。兵批,判書李翊進,參議李思永進,參知朴泰遜進,右副承旨尹世紀進。
吏批啓曰,全羅監司,今當差出,而擬望之人乏少,承旨竝擬,何如?傳曰,允。
以沈極爲正言,李之翼爲全羅監司,崔援爲古阜郡守,徐宗憲爲沃溝縣監,閔處重爲和順縣監,柳德玉爲海南縣監,宋道興爲錦山郡守,李漢珪爲寶城縣監。以上吏批政
吏曹判書朴世采疏曰,伏以臣,昨者進次近郊,閣申辭宰,蓋欲明臣子致恭之義,陳職事難堪之勢,庶幾聖明有所俯察,終賜恩遞矣。及承回批,非惟不循所辭,旨意懃懇,事理切實,誠有不敢承當者,臣於此,惕然增愧,茫然失圖,莫知措躬之所也。惟臣才力之〈?〉暑疾之憊綴,決無可以能勝重任者,已盡於累度疏中,三字缺臣竊不自揆,深欲妄效古人辭官以下四行缺今者慈候,未有所減,而臣遽先〈?〉亦有所不能遂,玆已扶曳來伏於城外,則似與赴召者,無甚異同,徐用追暴黑忱,伏乞殿下,亟寢新命,仍使臣留待東朝平復之日,暫賜召對,仍許歸田,公私俱幸,不勝大願。臣於旅泊之處,暑病添劇,精神昏錯,亦難致力於文字,辭語失次,尤增隕越,臣無任祈恩俟命危迫惶蹙之至,謹昧死以聞。大槪及批答見上
三殿,侍藥廳夕問安。答曰,知道。
大殿·中殿,政院·玉堂·二品以上·六曹·兩司長官單子夕問安。答曰,知道。
三登縣令朴奎世上疏。以上缺臣待罪三登縣,其土地人民,數不及於傍邑之一坊里,而猶且備數列邑,與中和府·祥原縣,共隷道界站,通論三邑物力,中和之視祥原,中爲倍焉。祥原之比三登,不及十之二,而其策應於勅行求請者,實當本站之半,中·祥兩邑分應,其餘邑,則以十五分之一之登縣,應十五倍之大之兩邑役也。彼兩邑之民,以十五倍之大之物力,分應十五分之一之登民役,而尙不得息肩安業,則登民之萬萬不可堪之勢,奚鼷之於車,蚊之於山也?大抵各站分辦,初以支待輕重,分邑之殘盛,故以正使,委諸大邑,以通官,屬請小邑,所謂支無甚豐納,而至於求請,正使不爲,而唯通官爲之,年益歲增,靡有限極,大邑却爲輕歇,而小邑一倍難支,各邑之當一通官者,不勝支策之苦,況玆以國至殘至小之邑,其所分辦,通官爲一人,次通官一人,所帶家丁各一人,四人者,皆有求請,而所謂次通官,則所求,例倍於通官,是則勅使一行之有求請者,只爲八人,而登民,實當其四,其爲不堪,豈待臣重言枚訴而可知也?列站諸邑,固有殘盛之不一,而尙皆有過千田結,責以站上支供,又有市井工估需之求請雜物,皆能有所豫儲,以寬民力,而三登一縣,則實役田結,除得諸般給復外,不滿四百結,又無市井可資物貨之豫辦,故一有勅行,則支待求請,專責於民,有田者,每結出布十餘疋,有戶者,每戶斂米數十斗,而尙不能供一年之官役,假貸取盈,倍息還報,舊負未酬,新役隨出,通計一巡支勅,民力所入,動踰千金之直,此皆白徵,初無限節,道內列邑,竝無此等民役,而惟一登民,獨受其剝割,設國分邑以來,賦役之煩重,未有如登縣之偏甚者,誠以策殘應繁,餘力常竭,無所□不□需遠,其勢自不得不如此,民間一經勅行以下四行缺其所苦樂,不足爲通道之休戚,其所呼籲,不足爲採聽之輕重。本道則爲其事難便擅,而未免於姑息,京司則委之該路處置,而每歸於寢格,顧此一邑倒縣赤立之狀,尙不得登聞於九重之天陛。噫,匹夫不獲,猶有罔功之戒,一夫向隅,尙爲王政之羞,則登邑雖小,亦國家之州縣也。登民雖寡,亦聖世之赤子也。豈宜邑小而忽之,民寡而略之,一任其椎髓剝膚,赴湯蹈火而莫之肯恤也?臣竊嘗惟念,站路分辦,不一變通,則兩西之民,終難聊生,而此爲國家大政令,臣安敢爲請?朝家亦豈肯爲臣言而容易變通也?抑爲此而思其次,則本縣會付軍餉,爲八千餘石,一年生耗,計不下六七百斛,邑小穀多,此亦爲弊不貲,而其所耗剩,則亦莫非邑民之膏血,國家一視同仁之政,果無分別於邑之大小,則宜如安州·平壤等近例,姑限一二十年,歲以耗米三百石,劃給本縣,以資勅需,則庶幾有所備豫,以除白徵民間之弊,此在國家,不過九牛之費一毫,而其於一邑生靈,實爲生死肉骨之大惠,較量彼此,得失相懸,豈宜復有所靳固也?頃因筵臣陳達,軍餉各穀外,有三之一給耗之命,而本縣所儲,大抵皆軍餉,以此所獲零星,而充備雨耗鼠縮,無復奇羡,窮民之無祿,觸事如此,此等細瑣,固不足煩上聽,而亦可見實惠之未究,邑民之不幸也。或者謂登之站役,非始於今日,前旣支撐,今亦宜然云,則此又不思之甚矣。何者?客使之頻數,古與今同,而至其求請,則古無而今有,古少而今多,試以近日所需應者,較之十數年之前,則不啻五六倍之過濫,今以往者,又未知終至於何限境界。夫以饑饉濱死之民,十餘朔之內,將遇二度勅行,則渙散流亡之勢,已在百尺竿頭,方來之憂,更無餘地,如是而猶謂之姑循舊套以下四行缺冒瀆于宸嚴,極知臣以下邑一小吏,露章言事,亦涉僭猥,而顧其區區,實出爲民,非敢一毫虛張爽實,以欺殿下,此則前後按道之臣,及諸宰之曾因檳命,往來本道,皆足以證臣之不誣矣。伏乞殿下,試以臣所陳,咨諸廟堂,詢于道臣,苟其所言,果有於本邑弊瘼,特自朝廷,從蚤處分,使溝壑之民,更尋一分生路,臣不勝爲民幸甚,臣無任屛營祈懇之至。啓下備邊司,備邊司啓目。粘連啓下是白有亦觀此三登縣令朴奎世上疏,則極陳本道物力殘弊,分辦時,以小邑,屬之通官,通官求請,日漸增益,比之大邑之支待正使,不啻倍蓰,本邑之民,至於婚家不售,估賞不通,困弊已極,哀痛已甚。各站分辦,今難容易變通,而本縣會付軍餉耗米三百石,如安州·平壤等例,姑限一二十年劃給,則庶幾以除白徵民間之弊,如是爲白有臥乎所,本道各邑,皆除凡干上供之役,專爲支待勅使之事,則比之內地各邑,宜有餘力,而安州之蕩敗,平壤之火災,皆非常例是白乎等以,曾除限年給耗爲白有在果,道內各邑,又援此例,皆欲以耗穀,爲勅需之比,則誠難盡副其請,殊非可繼之道是白乎矣,本縣,在道內最爲殘弊之狀,衆所共知。令本道,料量可以扶救之道,以爲稍紓民力之地爲白乎旀,耗穀,設或不得已限年劃給爲白良置,年限旣盡之後,則又將何以繼之爲白乯喩,竝以使之論理啓聞後稟處,何如?康熙二十七年七月十三日。啓依允。
上在昌德宮。停常參·經筵。
巳午時,日暈,暈上有冠,色內靑外靑。申酉時,日暈。
下直,吉州牧使閔涵。
謝恩,陽興君李立身,宣傳官盧銓,錦山郡守宋道興,兵曹正郞兪命弘,寶城縣監李漢奎,都摠都事朴世挺。
大王大妃殿·中殿,侍藥廳問安。答曰,知道。
大王大妃殿,政院·玉堂·二品以上·六曹·大司諫問安。答曰,知道。勿爲問安。
大殿·中殿,政院·玉堂·二品以上·六曹·大司諫問安。答曰,知道。
侍藥廳啓曰,日氣一向蒸熱,未審聖體,若何?大王大妃殿夜間症候及寢睡,何如?臣等,不任悶慮,敢此問安。
平安監司書目,道內各邑,六月以後,雨水連仍,田畓各穀,俱被損害,三登二十一邑,蟲災又熾,民事可慮事。
答侍藥廳曰,知道。大王大妃殿症候,詳言于醫女矣。
吏曹參判尹趾善上疏。大槪,敢陳病重實狀,乞賜罷免本任諸任,以便公私事。入啓。
公洪監司尹以道辭職上疏。入啓。答曰,省疏具悉。旣往之事,不必追咎,卿其勿辭,速往欽哉。
侍藥廳,以承傳色口傳啓曰,加味二陳湯煎入之意,曾已啓達矣。連日煎入,而不爲進御,且苦口之劑,亦不可强勸,姑爲停藥,更觀前頭症候,以議他藥,何如?答曰,依爲之。
答吏曹參判尹趾善疏曰,省疏具悉。卿其勿辭,調理察職。
正言沈極上疏。大槪,已試僨敗之人,決不可復玷言地,且有難安情勢,乞賜遞改事。入啓。
府啓,竝引嫌而退。旣有親嫌,勢難可否,不可以此,輕遞言官,劾正之論,實循公議,僚席起鬧,在我何嫌?言議苟且,未免偏被,揆以臺體,固難仍在,請持平李玄紀,執義沈枰·金洪福,竝命出仕,大司憲洪萬容遞差。答曰,依啓。執義沈枰,持平金洪福·李彦紀就職。
吏曹啓曰,臺諫有闕,政事,取稟。傳曰,明日爲之。
備忘記,今觀傳諭承旨狀啓,敢以早晩稍向差歇,起身登程,實未易爲期等語,添入己意,張皇馳啓,其在事體,殊甚駭然,從重推考。
持平李彦紀就職後,啓曰,臣於前正言鄭澔之事,旣不敢可否於簡問,則今於傳啓之時,理難同參,何可仍因苟冒於臺席乎?請命遞斥臣職。
執義沈枰啓曰,臣卽承牌就職,同僚,以鄭澔罷職事,將爲論啓,而臣旣以姨弟之名在誣衊之中,不敢可否於簡問,則今於此啓,亦不當晏然聯名,何可仍冒於是職乎?臣因一親嫌,兩日之內,連事瀆擾於侍藥之中,臣罪益大矣。請命遞斥臣職。
同副承旨徐宗泰,左議政處傳諭狀啓。傳曰,累度別諭,不啻勤懇,辭已竭矣,意已窮矣,而撝謙愈切,造朝愈漠者,是豈卿體國之誠,不及於他人而然哉?蓋其終始難進之節,全由於情勢之難安,故不得不明其不然也。噫,自有國家以來,爲君上而酷被臣子之凌踏者,未有如今日之所遭,迭相和應,形迹陰凶,而時月稍久,視若尋常,尙未得嚴覈得實,肆諸市朝,神人之憤未洩,方以此切齒痛恨矣。今又牽制於此等罔測之凶言,不敢更致朝端,任以國事,一任退處,有若眞有負罪廢痼者然,則揆以事體,必無是理,而目今主威雖曰不嚴,國勢雖曰委靡,決不忍作此委靡疲軟之擧也。予志之牢定,不啻金石,一召不至,則再召三召,而斷不可止焉。近侍敦勉而不得,則繼遣卿宰,期於召還之後已,卿其須體心腹之至懇,急回若浼之遐心,從速偕來,以慰鬱陶之予心,以濟岌嶪之國勢事,更爲傳諭,必與偕來事,下諭。
府啓,前正言鄭澔之搆斥吳道一,專出於伐異逞私之計,其傾軋不正之態,固已聖明之所洞燭,而其所以鍛小成大,揑虛爲實,初假酒席微細之事,終構人臣難貸之罪者,益可見造意之巧且深矣。道一,持論不苟,多仇小與,從前被詆於人,固非一二,而至於澔而極矣。其捃摭揑造,勒成罪案者,無非從古壬人傾陷善類之關捩,而甚至羅列朝臣之名,衍出醜悖之說,或有元無苗脈,而白地誣衊,欲使見之者疑,聽之者眩,此其意,豈專在於陷害道一一人而已哉?不料淸朝臺閣之上,乃有此危險不靖之習,此而不懲,其流之弊,必至於讒邪肆進,朝著益乖,豈不大可懼哉?物情懼憤,公議甚激,請前正言鄭澔罷職不敍。答曰,不允。
答執義沈枰,持平李彦紀曰,勿辭,退待物論。
上在昌德宮。停常參·經筵。
謝恩,吏曹判書朴世采,公洪監司尹以道,五衛將鄭周翰,和順縣監閔處重,古阜郡守崔援,海南縣監柳德玉,沃溝縣監徐宗憲。
大王大妃殿·中殿,侍藥廳問安。答曰,知道。
大殿·中殿,政院·玉堂·二品以上·六曹問安。答曰,知道。
傳曰,吏曹判書肅拜後,留待引見。
侍藥廳啓曰,㑀未審聖體,若何?大王大妃殿夜間症候及寢睡,何如?臣等不任憂慮,敢此問安。
去夜,政院啓曰,臣等伏見傳諭備忘,辭旨極其嚴勵,臣等固知聖意之有在,而至於爲君上而酷被群下之凌踏醜詆,及作此疲軟等敎,不但有非臣子之不忍聞者,亦恐有歉於大聖人和平之德,臣等反復思惟,終有所未安者。王言一播,聽聞必惑,不可以纔已下諭,而終無刪改之擧,臣等待罪近密,區區所懷,敢此仰達。答曰,向日所遭,實是前古所未有之大變,則凌踏醜詆,可謂甚矣,而此乃指謂造言者,而本非混疑群下而發。且因此事,終必釋負而後已,則豈非疲軟之擧云者,亦不過循例下語,今玆刪改之請,予實未曉也。勿煩。
昨日左議政處傳諭備忘中,群下之凌踏醜詆,改以臣子之凌踏醜詆,表裏和應,改以迭相和應改下。
答侍藥廳曰,知道。大王大妃殿症候,詳言于醫女矣。
傳曰,大臣·備局堂上,引見。引見時,公洪水使申鍒改差,其代,從速差出事,及奉敎鄭齊泰下考蕩滌事,榻前定奪。
備忘記,東平君,以仁祖朝親王孫,與他諸宗,自有代數遠近之異,況東朝問安之例,尤與他宗臣有別,則設有進見之頻數,賜予之優異,元非異事,況元無頻數進見,頻數賜與之擧,而一自提調特除之後,同宗親戚之間,實多猜忌媢嫉,至發於形意,而予有目覩者,心常痛惡無狀矣。不料此等構陷之說,至登於奏御文字,事之驚駭,莫此爲甚。令宗親府,今日內卽爲摘發書啓,竝拿鞫,嚴問定罪。
傳曰,謀害同宗,訕謗國家,心術不正之諸宗,未査出定罪之前,決不可進參於問安之班,故自今日夕問安,兩王子及被誣東平君昆弟,則勿爲捧入事,旣已分付于承傳色內官矣。亦以此意,卽爲知委。
同副承旨徐宗泰,左議政處傳諭狀啓。傳曰,罄竭至意於昨日之批矣,誠意淺薄,未回遐心,缺然之極,不覺顔厚忸怩,莫知所以爲懷也。卽今病勢,若果如此,則出而供仕,勢固未易扶病入城,從容將攝,一以慰思想之心,一以伸頻承起居之禮,於公於私,俱爲合宜,此亦有何所妨,而一向邁邁至此乎?予不多誥,須體此意,從速上來,以副如渴之望事,更爲傳諭,必與偕來事。下諭。
引見時,掌令南□□所啓,請前正言鄭澔罷職不敍事。答曰,不允。又所啓,竝引嫌而退。嫌不聯名,已有近例,不可以此,輕遞言官,請執義沈枰,持平李彦紀,竝命出仕。答曰,依啓。
全坪君漷兒房啓曰,東平君臣杭,提調特除後,猜忌媢嫉宗班,卽今本府摘發書啓事,命下矣。兩王子,嫌難可否,臣漷,方獨詣闕,反復思惟,聞見孤陋,末由査出,不勝惶恐待罪。答曰,東平君,與疎遠宗親有異,朝家之所以待之者,誠有自別矣。有何進見之別,爲頻數,贈遺之獨爲過多者,而偏重之譏,一向獨異之說,至發於奏御文字。此非暗昧之事,果有進見之無節,賜與之陸續,則許多諸宗之耳目,自有不可掩者,不然則與諸宗獨異等說,構虛揑無,亂言造謗之罪,果誰當之乎?卿,身爲有司,徒知偏護之心,無意嚴査以聞,敢以草草數語,輕先待罪,可謂無忌憚之甚也。依前下敎,今日內,卽速書啓。
執義沈枰,持平李彦紀就職。以上朝報
大臣·備局堂上引見入侍時,兼禮曹判書南龍翼所啓,慶基殿影幀,曾以還安於秋夕前事定奪,故使之擇日,則八月初五日京動駕,十二日還安全州,則可趁秋夕前,而兩日皆吉云。所當依此擧行,而或以爲當此農功未畢,路傍穀物,必有損傷之弊,以九月後,更爲退行,似爲便好云。但端午時,則新摸影幀,未及奉安,故所用祭物,別無加備之事,而今則新舊影幀,但已奉安於京中,故秋夕時所用祭物,頗有不足之患,此亦可慮,下詢于大臣,何如?領議政曰,影幀陪來京中,本出不得已之擧,新模旣畢之後,所當卽爲還安於曾所奉審之處,其時,以路傍禾穀之被傷,有待秋還安定奪之事,而八月旬前,則禾穀被傷之慮,亦與夏無異。卽今霖潦如此,其時之必爲開霽,亦未可必,稍待九月間農畢潦收之後還安,似爲便當矣。且南別殿新奉安影幀及別殿所奉影幀兩處,竝行秋夕祭,則祭器中,有未備之件云,此則令該曹從速造成,似可矣。上曰,影幀還安,以九月間改擇日,秋夕所用祭器不足之數,亦令造成,可也。左承旨李玄錫曰,秋夕前,旣未奉安,則祝文中,似當以此意,添入矣。上曰,秋夕祝文,別爲製進事,亦爲分付藝文館,可也。以上禮曹謄錄
引見入侍時,行副提學崔錫鼎所啓,今番列聖誌狀頒賜後,臣考見其冊,則定宗大王上廟號及太祖大王·太宗大王追上諡號事,俱未載錄,必因一從前日印出之本,以致如此,殊涉欠缺。蓋此事,非但事體重大,諸臣論議是非,亦可爲後世之考信,不可不一體印出矣。上曰,一體印出,可也。兼禮曹判書南龍翼曰,然則第一卷中,當爲塡補改印矣。錫鼎曰,事雖如此,今已印出頒布,且塡補改印之際,易致差誤,臣意則別爲纂次,以爲續集,而此等冊子,宜有序·跋之文,令主文之臣,撰出序·跋,備載如此曲折,似好矣。上曰,別作一卷,印出爲當,而跋文則令大提學製進,可也。龍翼曰,跋文,臣當製進,而纂次一款,令弘文館擧行,何如?上曰,依爲之。
南龍翼所啓,畫員尹商翊,以模寫影幀之功勞,特陞堂上,於渠則極爲榮幸,而多有拘碍難便之事。曾前圖畫署,無堂上行公之事,故當離本局,離局之後,則永失付料之路,反甚冤抑矣。伏聞司譯院譯官·承文院寫字官等,雖陞堂上,亦爲仍爲隨行之人云。今此畫員,亦與彼輩,似無異同,依此例仍屬本署,取才等事,一如常例施行,何如?上曰,依爲之。以上禮曹謄錄
引見入侍時,兵曹判書李翊所啓,將領不次之類,頃年該曹,稟議于廟堂,被抄之人,其數頗多,到今年月已久,調用殆盡,不可不更爲抄擇,敢此仰達。上曰,不次擢用抄薦之規,乃是古例,議于廟堂,抄選,可也。
領議政南九萬所啓,事雖微細,有不可不指一定奪分付者,故敢此仰達。頃者禁亂條件入啓定奪時,以曾前流來定式,略加刪添以入,而其中苧布,只擧白色爲禁物,而染色則不爲擧論,以此都民,只知白色之爲禁物,而黑染者,則竝着之矣。近聞憲府出禁,有黑色混同被捉之事云,蓋若禁黑色苧布,則未出身武夫及各司員役等,染黑常着之服,他無可合者,其勢似難竝禁。欲禁其僭,反增其弊,不可不慮,依啓下條件,只禁白色似可,而如曰不可不竝禁,則黑色,亦當竝爲擧論於禁亂條件,俾民間知避,而勿禁,似可矣。上曰,黑染苧布,異於白色,欲爲竝禁,則必反爲弊,勿禁事,分付。以上備局謄錄
有政事。
兵批,以盧錠爲訓鍊都正,李敬守爲訓鍊判官,尹趾完爲知中樞。
吏批。政無之故不書
追謄吏批,判書朴世采進,都承旨任相元進。兵批,判書李翊進,參知朴泰遜進,右副承旨尹世紀進。
吏批啓曰,本曹參議,今當差出,而擬望之人乏少,承旨竝擬,何如?傳曰,允。
以尹趾完爲大司憲,李奎齡爲兼同義禁,沈季良爲兵曹佐郞,尹德駿爲吏曹佐郞,林□□爲吏曹參議,李成朝·安鏶爲戶曹正郞,朴泰圭爲刑曹佐郞,崔雲爲禁府都事,校書博士單吳世周。以上燼餘
上御熙政堂。吏曹判書朴世采,左承旨李玄錫,假注書李寅燁,記事官金時傑·洪重夏入侍。
朴世采,進前而伏。
上曰,前冬在長陵齋室,暫時相見,厥後連有諭召,而遐心莫回,每以誠意之未孚,爲慙歎矣。今玆冢宰之陞擢,意實非偶,日望造朝之期,不啻飢渴之思,玆者不我遐棄,幡然上來,其喜幸之心,何可盡言?頃者所進冊子中所論,無非藥石之言,不勝感歎,可不留心而體念焉?其他所陳之事,亦當從容議處,卿須體前後勤懇之意,勉自宿留,以補不逮。世采曰,小臣極知無用,分甘窮寂,天官寵擢之命,出於千萬意慮之外,誠感眷遇之隆盛,而第惟曾前僨敗之蹤,退屛於荒閑之野者,於今已六年矣。自分不宜復玷於淸朝,而卽今大王大妃殿症候,一向彌留,自上方在侍藥焦憂之中,故臣子分義,不敢退遯,不獲已上來,而顧臣材學空疎,疾病侵尋,萬無堪當之望,畢竟唯當陳情乞骸,歸死丘壑而已。且臣跧伏田野,日夜所蘄望者,惟在於聖德日益成就,以亨治平之福,而竊以近來耳目之所覩記者言之,猶有未厭於衆心者,夥然矣。是以前冬登對時,以喜怒之際,不得其正,擧措之間,未免失當之意,略有陳白,而伊時遽甚,未克畢其說矣。且曾以奏箚,粗陳所懷,而學淺辭拙,不足以開發聖意,悸恐至今,今幸復望淸光,故敢畢其惓惓之餘忠矣。大抵自古聖王之學,不過曰格物·致知·正心·誠意而已。夫正其心誠其意於堂□之上,突奧之中,而天下事物之變,無不瞭然乎心目之間,內外洞徹,纖微畢照,不容毫髮之隱,則至於家之齊·國之治·天下之平,亦擧以措之耳。宋太祖,出於五代戎馬之間,而大度恢廓,規模宏遠,嘗洞開重門曰,正如我心,少有邪曲,人皆見之,當時,恐不能著工於正心誠意,而其光明正大,猶尙如此,今我□講學進德,凡幾年所,而或於遇事應物之際以下缺正大底氣象,竊恐聖上,猶有所以下缺自袖中,取出一封箚冊,進于上前,缺文字亦不至草草,而當此侍藥憂遑之中,雖不可一一省覽,倘於燕閑之暇,從容省覽,深留聖意,則不勝幸甚。今日所望於殿下者,惟是聖學日臻日臻,高明聖德,無少欠缺,則實爲國家之福矣。至於政令之間,擧措之際,不無一時善處之事,而本末乖戾,首尾衡決,終非聖治之極工,故敢以誠正之說,復此仰達矣。且臣新自外來,伏聞大王大妃殿症候,只使醫女入診云。竊有區區淺慮,故敢達。蓋君臣分義之嚴,有同天地之截然,況於內外隔絶,又不特君臣之間而已乎?當平常無事之日,則固宜其隔絶,而至於當此違豫之時,安危所係,常時體例,有不暇顧,而大王大妃殿症候,累朔彌留,未有差復之期,而只使醫女入診者,已極未安,且其入診時,亦不得瞻望玉色,但以脈度遲數,傳于醫官而議藥云,醫家之觀形察色,最是緊要處,而旣不得瞻望顔色,醫女術業,又必不如醫官,而只憑其口傳而議藥者,豈非疎漏之甚乎?凡臣子之於君父,一體無間,子豈有內外於父母乎?今我大王大妃殿於群下,俱有母道,則醫官入診,似無嫌礙之事。且以閭巷事言之,女人之病,毋問輕重,皆障蔽診脈,而宮中則固異於閭巷,然今病患彌留,至此之久,下詢于侍藥大臣,使精於脈理者一二人,時時入診於症情轉變之際,似好矣。上曰,內間病患,不但曾無醫官入直之規,卽今侍藥設廳之意,亦不告知,而猝使醫官入診,則將以爲吾病如何,而至使醫官入診,必致驚動,故不得爲之矣。世采曰,聖敎則至當,而若以醫家治病之道言之,恐不當如是,故敢有所達矣。上曰,將觀前頭症候之加減,當議于侍藥大臣矣。遂罷出。
上在昌德宮。停常參·經筵。
謝恩,正言沈□,刑曹佐郞朴泰圭,兵曹佐郞沈季良,禁府都事崔澐。
大王大妃殿·中殿,侍藥廳問安。答曰,知道。
大王大妃殿,政院·玉堂·二品以上·六曹·大司諫問安。答曰,知道。勿爲問安。
大殿·中殿,政院·玉堂·二品以上·六曹·大司諫問安。答曰,知道。
侍藥廳啓曰,大雨徹曉,伏未審聖體,若何?大王大妃殿昨日困惱之候頗甚,夜來症候及寢睡,何如?臣等,不任憂慮,敢此問安。答曰,知道。大王大妃殿症候,詳言于醫女矣。寢睡,比昨稍勝矣。
備忘記,宗臣中猜忌謀害,亂言造謗,至登於奏御文字,極可痛心,故摘發書啓,及未査出前,勿參起居之命,蓋由於査得實狀,深惡痛斥之意,而於卿等,小無干涉之事,故備忘中,業已區別矣。須體至意,安心行公之意,遣史官,傳諭于崇善君·平善君。
備忘記,宗臣之兼帶廚院,亦非法典,而本出於一時特恩也。惠局提調之任,不過出入藥材而已,無他所管,則其在親親之義,特令兼察,似便醫藥矣。況同列中猜嫌構誣之言,尤不足掛齒,須體至意,安心行公,亦依判付,連參起居之班事,遣史官,傳諭于東平君。
傳曰,啓辭批下已久,日且昏暮,而尙不書啓,尤極駭異。此事,決不可但已,當刻內,卽爲自首事,嚴明分付。
以司謁,口傳下敎曰,諸宗聚會之後,必有詰問酬酢之語,尙無自首査啓之事,事極爲駭。人定前,若未及査啓,則當該承旨,難免罪責,此意知委。
全坪君漷啓曰,宗班之構揑東平君杭,臣於公私之會,一未嘗聞見,故末由摘發之意,敢有所煩啓,而嚴批又降,責臣偏護,至有無忌憚等敎,臣奉讀未半,不覺毛骨疎然,而百爾思量,未得善策,不得不使諸宗,咸聚朝房,則朗善君臣俁,東原君臣潗,檜原君臣倫,瀛昌君臣沈,朗原君臣偘,全城君臣濬,益豐君臣㵓,益愼君臣瀅,益恩君臣涵,晉平君臣澤,臨昌君臣焜,臨城君臣熀,淸川君臣濂,西川君臣榥,林原君臣杓,西原君臣桓,全溪君臣溥,永豐君臣□,礪山君臣榜,光平都正臣演,礪原都正臣棡,全安都正臣潢,鷄原都正臣澗行,靈海副令臣昉,全山正臣源,東善正臣炳,嶺林副正臣俙,光善副正臣漳,夏城副正臣樟,夏山副正臣榟檸,韓原副正臣樞,坡山副正臣□,丹陽守臣海,益善守臣漢,坡陵守臣槮,靈原守臣櫶,永平副守臣浣等,卽爲來會,臣以傳敎辭意,示及査問之際,繼伏見使之自首之敎,臣更以此意,多般嚴問,而終無自首之人,此外他無摘發之路,益切惶恐,罔知所措之意,冒死敢啓。無批答。
備忘記,偏重獨異之說,至登於奏御文字,則同列之吹毛求疪,構揑陷害,決非一朝一夕之故,而全坪君漷,累度嚴問之下,一向牢諱,終不直陳,其爲縱恣無忌憚之狀,極爲痛駭,卽速拿鞫,嚴問定罪。
禁府,漷拿囚。啓。
政院啓曰,今此宗臣中,謀害同宗,訕謗國家者,其痛惡無狀,誠如聖敎,而第此事,固非人人所可知,至於奏御文字,外間亦無見之者,其間曲折,臣等亦皆漠然不知,而竊伏覩前後聖敎,辭氣太嚴,有乖於大聖人中和之道,其爲聖德之累,亦已多矣。且備忘中,亦有猜忌媢嫉,形色目覩之敎,而累次嚴問之下,其人猶不知自首,則其所以終不得現出者,似非有司堂上牢諱縱恣之致,若以累度催促,趁不擧行爲罪,則漷,固難免其責,而卽者備忘記,至有拿鞫嚴問之命,若以漷,有用意隱諱者然,實涉太過,其在原情定罪之道,恐不當如是,臣等待罪近密,區區所懷,惶恐敢達。答曰,勿煩。又啓曰,伏承聖批,以勿煩爲敎。臣等固不敢復有所煩瀆,而第念國之大事,莫過於刑政,苟有一毫失中之擧,則不但有關於後弊,其爲聖德之累,大矣。今此前後備忘辭氣,太過,有欠於中正雍容之道,轉激層加,終至於用法過當,古所謂發於其事,害於其政者,恐或近之也。臣等無任區區之忱,敢此再煩於深夜之中,不勝惶恐。答曰,勿煩。
戶曹判書柳尙運上疏。大槪,臣與囚人漷,有應避之嫌,乞遞金吾兼任事。入啓。答曰,當令次官議讞,卿其勿辭行公,而凡傳旨中,有鞫問二字,然後方可設鞫推問,如拿鞫拿推,同是循例拿問,而疏中鞫問之說,無乃未諳規例而然乎?未可曉也。
政院·玉堂請對入侍時,全城君漷,昨日摘發之命旣下,遷延不卽擧行,削奪官爵後放送事,及自今日夕問安,諸宗班,竝爲來參事,榻前下敎。
左副承旨柳之發上疏。大槪,宿患疝症,自去夜猝劇,乍降乍升,去死無幾,嚴召之下,竟未祗赴,乞賜罷免,以正臣罪,且有所懷,敢爲附陳,以備省察事。入啓。答曰,省疏具悉。爾其勿辭,從速察職。
政院啓曰,近來廳中,位甚不齊,左副承旨柳之發,身病陳疏,右副承旨尹世紀,重患脚腫,扶曳出去,廳中,只有臣相元及左承旨李玄錫,非但出納之苟簡,至於朝夕問安之際,尤不成模樣,尹世紀所患甚重,數日內,決難行公,似當有變通之道,敢稟。傳曰,改差口傳差出。
吏曹口傳政事,承旨任弘望。
謝恩,右承旨任弘望,左副承旨閔鎭長。
府啓,請前正言鄭澔罷職不敍事。新啓,臣等伏見昨日備忘中辭旨,極其嚴厲,至令宗府査出以啓,又使諸宗勿參於問安,繼有全坪君漷拿鞫之命,此實前所未有之過擧也。中外莫不駭惑震悸,幸因諸臣之登對陳白,還寢前命,又許諸宗起居之禮,日月之更,孰不欽仰,而第宗府有司之臣,猶不免削職之罪,其在朝家處分,終有所失當者,末世流播之言,雖或有過傳而差爽者,在人君聽言之道,本不當究問其言根,況今命査之事,元非可以摸捉而摘發者,雖欲覈問,其道無由,宗府之臣,不卽査啓,固其事勢之當然。今者漷之以此獲罪,豈非不辜之甚者乎?臣等此論,非爲一宗臣被罪而發,竊恐聖上擧措之間,猶有所未盡,而大有嫌於和平之道矣。請加三思,還收全坪君漷削奪官爵之命,新除授大司憲尹趾完,時左江華府任所,請斯速乘馹上來事,下諭。
領右相請對入侍。
備忘記,元首股肱,一體相須,在治泰無事之時,進退去就,實關安危,誠不可不愼,矧當艱虞溢目之日,以卿宿德重望,職居輔弼,義同休戚,而不思所以扶顚植危之責,一向栖遑,以孤我日夕思想之望哉?卿之難進之節,一則曰情勢,一則曰病勢,而前後批旨,備盡開釋,意謂卿必諒予至誠,不日造朝矣。一日二日,奄過累月,而丐免之章愈切,幡然之期愈漠,無乃誠意淺薄而然歟?抑或不足與有爲而然歟?反躬靦然,寧欲無言。雖日呈十章,小無益於准請,而反有損於事體,玆遣宗伯,申告予意,卿無困我,急回遐心,從速上來,以副至望,以濟時艱事,遣禮判,傳諭于左相,必與偕來,承旨,姑爲上來事,下諭。
大王大妃殿,侍藥廳夕問安。答曰,知道。
大殿·中殿,侍藥廳·政院·玉堂·二品以上·六曹·大司諫問安。答曰,知道。
答府曰,不允。下諭事,依啓。
傳曰,奉朝賀,以三朝禮遇之臣,處賓師之位,負士林之望,寡昧之景仰,朝野之矜式,爲何如,而一自論議潰裂,分朋角立之後,一朝棄之如脫弊屣,視若路人,世道之陷溺,固已久矣。頃觀憲府之箚,一篇大旨,無非推尊世采,汲汲招致之意,而奉朝賀召還一款,竟不擧論,其心所在,旣未可知矣。如此不正之人,決不可置而不論,其時陳箚憲府諸臣,竝罷職。
傳曰,國家,不可一日無大臣,領中樞府事金,爲領相。
禮曹判書南龍翼,左議政處傳諭事,高陽地出去。
傳曰,大政,不可久曠,吏曹判書朴世采改差,其代,問于大臣,卽爲開政差出。
領府事金箚子。大槪,千萬夢寐之外,猝承格外之命,驚惑惝怳,罔知攸措,退伏嶺外,冒死陳籲,伏乞亟命收還,以安私分,以存國體事。入啓。
三司請對入侍。
答領府事金箚曰,省箚具悉。卿之才德,實合輔弼,何用撝謙乃爾,矧今鼎席一空,此亦不可不念,卿其安心勿辭,從速入來行公,以副予望。
三司請對時,上曰,兩司,竝遞差,校理兪得一罷職。
備忘記,凡爲人臣而懷不軌之心者,何等惡逆也?苟有罪狀之顯著,則所當明白開陳,如其不然,決不可以一時忌嫉,橫加負載難容之罪也。領相右相,當東朝閱月違豫,侍湯憂煎之中,罔念分義,急於庇護私黨,挺身請對,辭氣忿忿,至以人臣赤族難赦之罪,疑之太甚,持之太過,有同上變,身爲大臣,行心用意,若是其危險叵測,則他何足觀乎?事極痛惋,竝遠竄。
政院啓曰,臣等伏見備忘記,有領議政右議政竝遠竄之命,臣等,相顧愕眙,不料聖上雷威之震,嚴譴之加,一時激發,一至於此也。南□□·呂□□身爲大臣,荷聖上眷遇之恩,居百責咸萃之地,苟有所懷,刺口盡言,實出於圖報之寸心也。奏事之際,輕引不當引之古事,不覺其爲激惱之歸,在殿下待大臣之道,一言之錯,固可以容恕,而前席纔罷,遽施迸竄之,臣等,竊爲聖明,惜此過當之擧也。至於崔錫鼎之往見大臣於賓廳,自是常事,而今因大臣奏事之未安,至有指囑大臣之敎,實出於橫逆之甚,以此拿問,誠非大聖人和平之道,而朴世采上疏勿爲捧入之敎,亦有所未安者,禮遇招來,旣已勤且至矣,而因一妄作,斥絶如此,此豈是平日群下所望於聖明者乎?臣等,待罪近密,若怯於天威,徒知奉承,而不敢覆逆,則有負於職責,大矣。區區所懷,冒死仰陳,不勝惶恐之至。傳曰,卿等,任自爲之。又啓曰,臣等添居出納之地,目見君父過中之擧,竊附古人封還之義,敢陳區區所懷,而非但聖明不賜允兪,至有任自爲之之敎,臣等聚首驚惶,不知置身之所也。大臣奏事之際,言不知擇,雖有不挽於聖心者,在聖上待大臣之道,固不當若是其催折,而今玆迸竄之命,遽出於萬萬意慮之外,辭旨嚴峻,譴罰太重,其爲貽累於聖德,不亦大乎?至於崔錫鼎拿問之敎,實出臆逆,而亦近遷怒,此豈大聖人原情平恕之道乎?臣等旣承嚴旨,固當待罪之不暇,不宜更有所陳達,而不勝憂愛之忱,復此煩瀆,無任惶恐之至。傳曰,卿等之如是瀆擾,必欲角勝者,誠可寒心也。速捧傳旨。
傳曰,副提學崔錫鼎,朝者引見罷出之後,馳往賓廳,與大臣相話時,付囑大臣,使之請對可知,崔錫鼎拿問。以上朝報
傳曰,今日內禁府開坐事,分付。以上禁府謄錄
兵曹啓曰,領中樞府事有闕,行判中樞府事閔鼎重,從座目陞付領中樞府事之意,敢啓。傳曰,知道。
又啓曰,依榻前定奪,各道僉使,以有聲望人擇差,處議于廟堂,抄出以入之意,敢啓。傳曰,知道。以上兵曹謄錄
追謄吏批,參判尹趾善進。兵批,參知朴泰遜進,左承旨李玄錫進。以領中樞府事金壽興爲領議〈政〉兼承文院都提調,以柳尙運爲吏曹判書,以朴世采爲副護軍,以洪萬容·尹世紀爲副司□,以判中樞府事閔鼎重爲領中樞府事。以上燼餘
巳時,上御熙政堂。都承旨任相元,左承旨李玄錫,副提學崔錫鼎,校理黃欽·兪得一·金盛迪,修撰南致熏·宋相琦,假注書李寅燁,記事官金時傑·洪重夏入侍。相元曰,昨日宗親府有司堂上,以不能査出造言之人,至有拿鞫以下缺聖人和平之度矣。設令同宗中,有猜忌謀害以下缺嚴問之下,有司堂上,何從而査出乎?且備忘中□構陷之說,至登於奏御文字之敎,蓋奏御文字,莫不閣申政院,而今此聖敎所謂奏御文字,則不識其所從入,故群下惶惑,莫知其端倪,自上,下其文字,則群下可以曉然知之矣。錫鼎曰,槪聞昨日吏曹判書朴世采引對時,進袖箚而致有聖敎之嚴峻,且有査覈宗臣之擧,故卽自政廳,蒼黃出城云,其所奏御文字,雖有激惱於淵衷,而吏曹判書,非如凡僚,山林退□實感眷遇之隆,纔已造朝,而一言不合,乃有此無前之過擧,凡在聽聞,必致駭惑矣。且備忘中,有元無進見頻數,贈遺過多之敎,此必是其奏御文字中措語耳。夫進見之頻數,贈遺之過多者,其於敦宗之道,夫孰曰不可?雖在往史,亦是美事,而第我國習俗,如見格外事,則必致駭惑,仍有浮訛之言,流行於閭巷之間,故山野之人,驟聞其說,不勝憂愛之忱。有此文字,其中設有未槪於聖心者,猶當優容,況其所言,實出於規戒之意,可用則用之,不可用則置之而已,何爲而遽示厭薄之色,若此乎哉?相元曰,自昨日以後,諸宗擧皆惶怖危凜,待罪闕門之外,氣象不佳,自上待公族之道,不當如是太薄,自今日夕問安,使之入參,似好矣。錫鼎曰,諸宗一時奔迸,待罪闕下,聽聞莫不駭惑矣。夕問安則許其入參,宜矣。且念朴世采奏御文字中措語,雖未得詳知,而聞其崖略,則不止於宗親一事,李徵明·韓聖右·金萬重等事及後宮事,竝皆條列云,凡此數件事,皆近缺進言而觸忤者,今日聖敎,雖出於宗親一事,儒臣旣陳如此等事,缺不安則豈不有傷於事體乎?以後宮一事言之,簡置後以下缺史牒亦皆班班可見,至以我朝事言之,列聖皆置後宮,而獨仁·孝兩朝,內寵不多,故人之聞見,狃習於此矣。今日殿下置後宮,出於不獲已之擧,雖有一二嬪御之在側,不是異事。且後宮亦無干豫朝政之事,而人皆致惑,至有譊訛之言,行於閭巷之間,此實由於末俗不美之致也。然宋□□□宗朝,張堯佐,以椒掖之親,驟除四使,故唐以下缺文帝時,愼夫人,與皇后竝坐,故袁盎,引却愼□□坐,此非缺且書諸史冊者,美其君臣之無疑阻,今日則不然,少有語涉,天怒遽震,每有猝暴之擧,其有損於聖德者,不亦大乎?群下以此,爲尤悶矣。直不疑有隣舍盜金之謗,而終不辨明,故至今稱爲長者,雖以匹夫之微,猶尙如此,而況帝王之弘度乎?群下所言,雖或失言,唯當優容嘉納,有則改之,無則加勉而已,何至有此擧措耶?至於召致儒賢屬耳,一登天陛,遽有此擧,故昨已蒼黃出城,此豈治世之氣象耶?宗親査覈之命,宜速還寢,又以悔悟之意,敦勉於儒臣處,似好矣。玄錫曰,臣等所懷,昨已盡暴於啓辭中,而天怒大震,不賜允兪,辭氣之過擧,愈往愈甚,實非平日所望於聖上者也。群臣進言之際,設有不當之事,固當優容,不宜示以偏係之私也,至於査覈宗臣之擧,尤是不可之甚者,聖敎中,雖有猜忌人目覩之敎,而尙不自首,有司堂上,雖嚴査窮覈,豈有査出之路乎?且其生養父,亦在査問中,而全平君則蒼黃罔措,不知其不可矣。且備忘中,有至登於奏御文字之敎,而臣等,莫知其何樣文字矣。吏判袖箚中,有所云云,未知其措語之如何,而設有未當於聖心者,或於筵中,或於備忘,釋其不然而已,何至有此過擧,終使儒臣,蒼黃出城也?相埼曰,卽今宗親,雖皆疎遠,而俱是公族,豈以慰安一宗臣,而擧使諸宗惶怖也?儒臣箚語,設或未當,固宜優容,豈可遽示以厭薄之色,而有此無前之擧措也?群臣進言,少有觸拂於聖意,則雷威輒震,處分失當,此群下所以深憂而切悶者也。今若亟寢査覈之擧,召還儒賢,則以下缺孰不欽仰乎?得一曰,吏判累膺弓㫌之招,新自草野而來,缺袖箚者,實出於憂愛之忱,豈敢致疑於淸朝之世也?蓋今末俗缺聖聰之下,固不宜盡達,而吏判,聞其流言,慨然憂歎,略及於奏御文字之中,在聖上優容之道,固宜嘉納,以爲加勉之地,而反有過當之擧,累下嚴旨,聚諸宗而査覈,且使儒臣,至奔迸於城外,自上,雖無一毫偏係之私,聽聞猶且必駭,況今處分,若是其率當者乎?且念後缺干豫之事,則群下,當抵死力爭之不暇,而今日以下缺殿下不加曲究,而有此擧措耶?至於全坪君,坐此非缺過重,儒賢纔已造朝,而旋卽蒼黃去國,則豈不大有累於聖德也耶?臣等,竊爲聖上,惜此擧措也。若寢全坪拿鞫之命,更加誠禮於儒臣,使之入城,則不唯有光於聖德,日月之更,亦莫不欽仰矣。相琦曰,以備忘觀之,全坪君事,雖曰不參涉於吏判,吏判,以此蒼黃出去,則今日擧措,豈非可惜之甚乎?召致儒臣者,將欲與共國事,而一日造朝,片言不合,蒼黃去國,則其爲聖德之累,可勝言哉?致熏曰,以備忘觀之,至有形色目覩之敎,形色致疑者,決非聖度之和平,且以我朝優待宗親之事言之,昔在成宗□□君行誼,出於倫萃,而亦且能文,故成廟,至使赴擧,親考其文,擢爲壯元,恩寵無比,此已事之可見者也。今者諸宗臣所言,只欲殿下親九族,以爲平章百姓之本,此出於戒規之意,豈可以此,激惱於聖衷乎?且禮遇儒賢,召致於朝廷者,纔一日矣。今以一言不合,使蒼黃出去,則不但有損於國體,亦當貽累於聖德,至於諸宗,雖皆疎屬,皆是宣廟朝王孫,而乃不許入參問安,且有査覈之命,一時待罪於闕下,其中老成宗班,自前國家優待之意,爲如何,而混入於査問之中,自上待公族之道,不當如是,而亦有乖於調和鎭定之道矣。錫鼎曰,先儒有言,夫人之情,易發而難制者,唯怒爲甚,能於怒時,忘怒觀理,則事皆得當,如其不然,則喜怒不以其正,其末流,必至於違道而乖理矣。判書宋浚吉,被禮遇於孝廟,進見之初,嘗論事陳白於筵中,其後趙復陽,論其事之非是,孝廟缺事理旣不大段,宋浚吉,予欲見之,而未能致,才缺安得不聽納乎?其後宋浚吉,老來每涕泣言此事以下缺禮待微臣如此,將何以仰答乎云云。小臣,以史官,逮事顯宗大王,伏見其時諸臣論議,雖有未當於聖心者,未嘗徑加聲色,亦於禮遇之臣,亦或有不槪處,而必爲容忍而優納之,君臣之間,固宜如此,至於今日處分,則殊異於先朝,儒臣之不安於朝,而蒼黃出去者,不亦宜乎?爲今之道,速宜快釋宗臣,慰安儒臣,使之入城,則庶幾有遷改之美矣。黃欽曰,儒臣所陳之事,果有之,則當待以均一以下缺處分則不然,査覈諸宗,拿鞫全坪君,使儒臣,蒼黃出城,則豈非乖當之甚者乎?盛迪曰,昨日入直,得見備忘記措語,則缺至發於奏御文字之敎,而未知其何人所進矣。今聞朴世采蒼黃出去云,想其袖箚中有所云云也,若無進見頻數,贈遺過多之事,則加勉而已,何至於激惱聖心,査覈諸宗,拿鞫全坪君乎?且以慰安一宗臣,疎斥諸宗,甚非待公族之道,至於儒臣,以此不安,蒼黃出去,則尤爲貽累於聖德,亟寢拿鞫之命,以爲慰安儒臣之地,其所奏御文字,亦宜下示於群下矣。上勵聲曰,其然三字缺曰,昨日之事,非但擧措之過當,大槪疑阻之念,着在聖上,缺隨時隨處,少有觸激,則輒發於辭氣之間,此臣所以爲殿下深惜也。朴世采所達,設有失當之事,或於筵中,開釋諭詔,則不幾近乎都兪吁咈之氣象乎?今者不復曲究,天威遽震,有此無前之過擧,至使儒賢,蒼黃出去,四方之駭惑,固不勝言,而後世之譏議,亦必不少矣。臣等無狀,久侍經幄,而未嘗少補於聖學之萬一,此則臣等之罪也。一事而如此,二事而如此,殿下之國事,將至於日非,殿下何不念及於此乎?上曰,李徵明則以王鳳擅權時,黃霧四塞之事,援比於今日,又以勉戒坤聖爲言,渠何敢言若是?韓聖佑則以爲孝廟後宮,曾無村爵之事,此非欺誣乎?至於金萬重所達之言,其可乎哉?若以萬重,有老母可釋云爾,則李師命獨無老母乎?朝家用罰,唯在於罪之輕重,老母何與焉?東平君,固與疎屬有間,而元無進見頻數,賜與優異之事,今者與獨異不均之說,必是同僚做出之言矣。得一曰,此則渠輩之事,固無所損於聖德,而何殿下乃有此過當之擧耶?臣等,只恐有累於聖德,故如是仰達矣。上曰,李徵明·韓聖佑等,縱恣莫甚矣。孝廟事,猶是近事,予雖少,豈不知乎?今托以孝廟朝事,隱然瞞過於章奏之間,乃敢欺君罔上,至於如此,此如鄙諺所謂汝祖之事,汝豈不知者然,豈不縱恣之甚乎?得一曰,李徵明·韓聖佑等疏語,豈云得中乎?然其以下缺不過先事之戒,引喩之際,雖有失實之事,豈敢有意於以下缺諫臣規戒,一及於宮闈間事,而聖心開釋,經歲靳固,以下缺望於聖上者也。錫鼎曰,昔在宣廟朝,自內取入黃蠟缺其時,或疑其用於佛事,故先正臣李珥,言及此事,則宣廟震怒,還下黃蠟,至覈言根,亦如今日之爲,故李珥力言其不可,宣廟終至於開悟。又有憲府下人,禁亂於王子君家,則宣廟又震怒,至於刑推禁吏,故李珥,又累度力爭,遂寢其事。昨日聖上擧措,雖或過當,飜然開悟,釋然開示,召還儒臣,更篤誠禮,則其於聖上法祖之德,豈不有光乎?得一曰,先儒有言,知過非難,改過爲難,聖上旣知其爲過擧,則召還儒臣,開釋言之,不亦宜乎?錫鼎曰,書曰,克明峻德,以親九族,敦宗,固是帝王之聖德,列聖之事,臣未詳知,而孝廟朝,友愛宗族,實出尋常,釋兩王子幽囚,親愛大君,人至今欽歎,顯廟朝,亦然。今者殿下之親愛東平,亦出於朝宗之至意,而但念以一宗臣之故,諸宗臣,擧懼不安,氣象遑遑,殿下敦宗之意,果安在哉?玄錫曰,君臣之間,貴相知心,朴世采所陳,非有一毫他意,只出於陳戒之意,而天威震疊,至覈言根,故蒼皇出去,待罪城外,昨招今斥,在於倐忽之頃,豈不有累於聖上好賢之德乎?若復召還,從容開釋,放釋全坪,以爲慰安,則可無疑阻之患矣。錫鼎曰,宗親有罪,雖至拿鞫,諸臣,何必有請對之擧乎?今者聖上擧措,過當至此,故諸臣,齊聲請對矣。夫心者,出治之本,一有偏係之私,介乎其間,則凡於言語動作之間,處事應物之際,率皆顚倒謬戾,未得其正,竊覵聖學雖高明,而或於此等工夫,有所未盡,故辭氣之間,聲色大厲,至如昨日,累下嚴旨,多有未安之敎。禮曰,王言如綸如綍,王言雖小,必傳於四方,此尤聖上之不可不愼處也。得一曰,我殿下緇衣之誠,逈出尋常,不待諸臣之縷縷,而若忘怒觀理,平心靜究,則缺儒臣之言,實出於憂愛之忱矣。旣知其以下缺更篤誠禮,使之入城乎?錫鼎曰,朴世采以下缺固宜開示其某條可用,某條不可用,若是缺似當有批答矣。相琦曰,開言路,嚴宮禁,卽人臣陳戒之常談,夫人臣之進戒於君父者,捨是言,何以哉?今日儒臣之言,非有他意,亦必如此而已。殿下,不復平心靜究,雷威遽震,至命査出造言之人,轉而至於全坪之拿鞫,此豈大聖人和平之德乎?今若快釋全坪,又於朴世采處,別諭召還,則世采,亦豈悻悻然去哉?上曰,世降俗末,一有爵位出於己者,則人情,例有猜忌之心矣。今於東平,旣無實事,而自中猜忌媢嫉,做出此言,全坪君,亦不赴卽擧行査覈之命,殊極駭然,削職放送,自今日夕問安,使諸宗入參,蓋此事,痛惡其自中之猜忌而已,元不干涉於儒臣措辭,別諭於朴世采,使之入城,可也。諸臣齊聲曰,殿下處分至此,不勝幸甚。玄錫曰,當自政院,措辭下諭乎?上曰,依爲之。遂罷出。
申時,上御熙政堂。領議政南九萬,右議政呂聖齊,左承旨李玄錫,假注書李寅燁,記事官金時傑·洪重夏入侍。南九萬所啓,昨日伏見下政院備忘記曰,東平君杭,別無引接之頻數,賜與之優異,宗班中,有忌疾造言者,謗訕國家,謀害近宗,令宗親府有司堂上,摘發以啓,未査啓前,諸宗問安單子,使之勿受,仍以全坪君漷不卽査出造言之人,有拿鞫定罪之命,臣等不知事端之所自出,不勝驚惑矣。俄聞吏曹判書朴世采引見時,所獻袖箚中有所云云,故世采方出去城外待罪云。臣等於此,竊以爲聖明處分,實涉過當,欲於今朝請對,少伸匡救之忱,而聞政院·玉堂,方請對,故不敢一時竝請,姑留待於外矣。伏聞因政院·玉堂諸臣所啓,全坪君漷則削職放送,諸宗班則許令問安,朴世采處,且令遣史官傳諭云,日月之更,曷不欣頌之至?第念臣等之意,於此猶有所未釋然者,敢復仰達。東平君杭,於大王大妃殿,爲親孫,出入恩數,當與疎宗不同,引接頻數,賜與優異,事理當然,而卽今人心澆薄,雖小小事,稍異常例,則皆以爲言,朴世采袖箚中語,必有流聞之故然,臣意,此則不必以爲言也。至於惠民提調,近古以來,耳目所覩記,未嘗有宗親除拜之規,物情之未安,亦其所也。然而司饔院提調,宗臣亦皆兼帶,則惠民署,與司饔院,似無異同,而上年秋,旣有臺論,今世采之言,又如此者,誠以國家典章,不可以一時恩愛,有所輕毁故也。殿下,雖不許遞,在杭之道,亦必欲得遞乃已,當初特除之命,雖出於親愛之意,而到今則似不可不遞矣。且自有此事以來,閭巷間浮訛之言,因不勝其紛紜矣。毋問虛實,旣聞其說,則仰達於殿下者,實出於深憂過慮之意,殿下固宜優容聽納,而輒加以威怒聲色以下缺摧折太過,一人而如此,又一人而如此,而聖上之過缺此群情之所以疑惑者也。凡人主之待臣下,各宜缺定分,少有踰越,鮮不爲害,至於宗班,地位嫌逼,故尤不可不愼也。昔者,孝宗大王,於麟平大君,友愛至篤,有加於前古,帝王君上之有美德,豈非臣民之所至願,而不能一裁以法,或不無踰制之事,其時,又有一朝士夫,言於麟平家,故大司諫兪㯙,言及其事,則加之以刑推,此實親愛之極,亦不能無過者也。且其諸子,又命顯宗大王,視若同氣,此實盛德事,而楨·柟等,憑恃恩寵,反有驕溢之漸,故故判書臣宋浚吉,袖呈箚子於筵中,極陳防微善處之道,而其末稍,終至於不幸,故人以爲浚吉,有先見之明矣。似聞浚吉文集草本,曾經御覽云,聖明亦必記之矣。其時顯宗大王,雖優容於浚吉之言,而亦不盡採施其說,其積漸之禍,至於庚申年事,此皆殿下身歷而目見者,其鑑戒懲創之切,非若前史所載泛然之比,而今於東平,又加以匪分之寵,臣竊懼焉。且伏念殿下臨御十餘年,未有儲嗣,故臣民憂鬱,此正人心危疑未定之際也。當此時,近宗頻數出入之說,傳播於閭巷,此言,未必盡信,亦非輕易可言者,而世采,乃敢陳達於奏箚之中,雖以愚妄,豈敢要名而然也?原其本意,實出於爲國家過慮,而有此先事之戒也。顯廟時,浚吉之箚,似涉危言,而旣加優容,今殿下,於世采之言,斥之何若是太過乎?蓋宗班中,有格外承寵之人,則易致人言者,固宜如此,尤不可不深加聖慮也。如此等說,疎遠之臣,雖有所懷,必不能聞之於上,如臣備位大臣,又不敢言,則殿下何從而得聞耶?至於摘發諸宗中造言之事,本無依據,殿下以見於刑色,予嘗目覩爲敎,殿下,旣目覩其事,則罪狀明白者,特命定罪,可也,而因此擧疑諸宗,使有司堂上,摘發査啓,又使諸宗自首,此事,有司堂上,何從而査出乎?設令諸宗,眞有缺不肯自首,此豈有司堂上之罪乎?若使有司堂上,怯於天威,不問虛實,勒定某某,以塞嚴命,則其罪反重,而今乃以不卽査啓爲罪,雖免於拿鞫,削職,亦豈不冤甚矣乎?親厚東平,固是聖德,諸宗,亦均是懿親也。承此嚴査,擧皆惶懼危慄,不知所出,一時待罪於闕門之外,氣象愁慘,觀聽駭惑,其有傷於敦敍之道者,爲如何哉?且殿下之所嘗目覩者,未知何人何事,而若非言辭文字之一定不可易者,則只以見於形色,疑其怨謗,斷以爲罪,有同漢時反脣腹誹之律,以此治百官庶民,亦涉深文,而況於諸宗之親乎?且朴世采,殿下所以陞擢招來,禮遇之者爲如何,而出仕半日,一言不合,乃有査覈言根之擧?若其箚中所陳,果出於諸宗謀害謗訕之言,則世采亦安敢晏然而已乎?今於其言,不但不用,又以不得言根之故,有司堂上,至被拿鞫之命矣。旋因玉堂諸臣之所啓,少霽雷威,止於削職,而尙未全釋者,竊想淵衷,猶有不快者存,而今又別諭於世采,雖欲其安意在朝,豈有是哉?且使世采在朝,未知前頭,有何裨補於國事,而今以此事,蒼皇退去,則不但有妨於言路,誠恐貽累於聖上好賢之德矣。自古人君之待賢者,誠禮少衰,尙有不承權輿之譏,而況昨招今斥,在於俄頃倏忽之間,臣等竊恐,山林自重之士,自此莫肯願立於殿下之朝,豈非大可憂者乎?今若許遞東平之提調,還收全坪之削職,則豈特朝家處分十分得當?亦宜於留世采之道。不然,是厭薄其人,而虛拘以禮,恐非誠信之意也。且備忘中,以予於東平,本無偏厚爲敎。殿下,若以東平爲近屬而親愛,則引接賜與,雖有偏厚,固無大害,至於朝廷典章·禮數等級,決不可以親愛之故,有所加隆,惠民提調之除,群情旣以爲未安,而又於昨日,有遣史官傳諭之命,自前王孫處,未聞有遣史官之擧,凡史官,或於大君·王子·大臣,或於優禮儒臣而遣之矣。向者國舅處,有遣史官之命,人猶以爲異缺況東平君乎?事之異常,殆甚於提調,殿下雖以爲缺偏厚,人情,安得不疑惑乎?凡事,無其實,則人言自當〈?〉如其不然,非威制所可禁,此實聖明之不可不留念處也。上曰,今此所言,乃是上變也。當此侍藥憂遑之中,卿等請對,有何緊急之事也,爲此上變而請對乎?昨日朴世采之奏箚,猶以保全爲言,或以爲泛然矣。今者乃以向來楨·柟等事,及國無儲嗣,人心未定等說爲達,若以此,致疑於東平,則鞫問東平,宜矣,何只遞提調而已乎?南九萬曰,臣之所言,乃是引前事,爲後戒之意,非敢有一毫致疑於今日,而聖敎至嚴,不勝惶恐。上曰,凡疑人以惡逆,至達于君上者,非告變而何?司饔院,宗親兼帶,亦非國典,而監膳之外,無他所掌,故自祖宗朝以來,宗臣,例皆兼帶,則今此惠民提調,出入藥材而已,亦無一公事所掌,而國家無他子孫,故蓋出優待之意,使之兼帶矣。朴世采以此爲言,已不韙於心,而今者大臣,何乃直以惡逆疑之乎?呂聖齊曰,首相之言,似是辭不達意之致,豈有一毫致疑於其間乎?上曰,辭不達意云者,蓋語次不暢之謂也。今者所達語意,全是致疑,而其敢曰辭不達意乎?朴世采則使之退去,可也。此後予不以儒賢,待之矣。卽今東朝症候,閱月彌留,侍藥憂煎之中,乃以疑人惡逆之事,至達於筵席,極爲驚駭,政院知悉。南九萬·呂聖齊罷出後,上招李玄錫下敎曰,朝者玉堂罷對後,使別監視之,副提學崔錫鼎,直往賓廳,打話良久云,必是錫鼎,付囑大臣,而有此請對之擧,崔錫鼎,爲先拿問定罪。玄錫曰,大臣所陳,辭不達意,豈有毫髮致疑於今日乎?至於崔錫鼎拿問之擧,尤似臆逆矣。上曰,乃以臨御十餘年,未有儲嗣,人心未定爲言,又以楨·柟等事,引而言之者,其意叵測矣。今此致疑者無他,推而言之,則其末流,豈非纂奪之歸乎?玄錫曰,大臣陳奏之際,自不覺其語勢之嫌逼,不過辭不達意而然,豈有致疑之意乎?上曰,朴世采,當不以儒臣待之以下缺退去,其疏箚,亦勿捧入。遂罷出。
酉時,上御熙政堂。行大司諫申琓,右承旨任弘望,司諫徐文裕,應敎金昌集,校理金盛迪·黃欽·兪得〈一〉,修撰南致熏·宋相琦,持平李彦紀,正言沈極·朴泰淳,假注書李寅燁,記事官金時傑·洪重夏入侍。三司諸臣進前。上曰,南九萬之罪狀,明白無疑,而乃欲請對營救乎?申琓曰,目擊聖上無前之過擧,故不避暮夜,而敢請對矣。夫大臣所陳之語,雖或妄率,而不過一時言語之失,天威遽震,不諒本情,竝有竄逐之命,此豈平日所望於聖明者乎?至於崔錫鼎之拿問,尤是意慮之外,錫鼎,以備局堂上,往見大臣,固異事,而乃以付囑大臣爲其罪案,此實逆臆之甚,何殿下之激惱至此耶?憲府陳箚,不爲擧論奉朝賀宋時烈者,蓋以其致仕旣退之人,混入於銓長召還之中,有似文具,故不爲之矣。豈敢有彼此輕重之意而然乎?今者,特罷其時陳箚臺官者,亦非大聖人和平之德矣。黃欽曰,大臣所陳,未知其語意之如何,而原其本情,豈有一毫陷人之意哉?此不過言語之失,而兩大臣一時竝竄,甚非治世之事矣。文裕曰,大臣,雖有進言之失,原其本意,非出於陷人,而天怒震疊,不復舒究,引對終罷,一時竄逐,不但景象愁慘,中外觀聽,莫不駭惑,在聖上待大臣之道,何若是太薄乎?昌集曰,大臣雖有妄發,而其本意則非欲陷人於惡逆,聖上不加曲諒,一時竝竄,此豈治世氣象乎?崔錫鼎之往見大臣,未知因緣何事,而豈有付囑大臣之事,大臣亦豈必聽錫鼎之言而請對乎?上曰,大臣用心,危險叵測,而僚相,乃曰辭不達意,此豈辭不達意而然乎?乃以先朝待麟平·楨·柟等事爲言,而且曰卽今國無儲嗣,人心未定,當此時,近宗頻數出入,以此致疑於東平,是豈非構陷人者乎?缺吳道一,被劾於鄭澔,臺諫,猶且汲汲申救,而今以覆載難容之罪,疑之於不當疑之人,其用心之不測如此,而猶謂缺意可乎?初以大臣請對,將欲還收全坪君削奪矣。萬萬意外,欲加人滅身沈宗之罪,其所請對者,乃爲上變也。驅人於惡逆之罪,若是其明白,而爾等,何敢請對營救乎?彦紀曰,殿下器使兩臣,凡幾年所,其常時心事,亦必下燭矣。其所奏進之際,自不覺語勢之嫌逼,而今以構誣陷人,爲其罪案,豈不冤甚矣乎?自聖上卽祚以來,未嘗有此擧措,而乃以言語之失,一時竝竄兩大臣,中外聽聞,莫不駭惑,此豈治世之景象乎?上曰,自予卽祚以後,亦未有以惡逆疑人,至於如此者矣。兪得一曰,大臣之引喩失當,固有失矣。殿下,置九萬於鼎軸者,已有年矣。九萬心事,殿下,亦必洞燭矣。其所陳達者,非有一毫陷人之計,實出於爲國過慮之意,而聖上,不加恕諒,一倂竄逐,不意淸明之世,乃有此擧措也。上曰,南九萬,於常時,剛明正直,不爲撓屈,故予亦任以輔佐之責矣。豈意用心,若是其無狀不測乎?得一曰,聖敎至當矣。旣是剛明正直,則寧有陷人惡逆之理乎?今日朝廷之上,剛明正直之臣,不可多得,而聖明不諒其本情,遽有竄逐之命,此豈平日蘄望於聖上者乎?朴世采之陳達於奏箚中者,不過君德上規戒,而至於大臣所達之言,實是意外之事,然而卽今末俗澆薄,閭巷之間,有譊訛之言,故大臣,以此陳白之際,自不覺其言語之做錯,原其本情,夫豈有構陷之意哉?今以言語之失,兩大臣一時竝竄者,實非治世之景象,亟寢遠竄之命,宜矣。上曰,乃以譊訛之言,欲加人赤族之禍,致疑之言,至發於筵席,則此非構陷而何?兩臣之罪,若是其明白,而終以言語之做錯爲達乎?得一曰,朝者日月之更,莫不欽仰,而不料俄頃之間,復有此過當之擧也。兩大臣一時竄逐,決非聖明之世之事,不唯致駭於觀聽,誠恐貽累於聖德,此臣等所以冒夜請對,齊聲陳白者也,何殿下之牢拒,若是?缺上曰,若果欽仰日月之更,則少無請對之事,以下缺欲加以滅族之禍,其用心之不測,爾等,所當共嫉之不暇,敢以一時竄逐爲異乎?相琦曰,大臣所陳之言,誠有失矣。孰敢曰無失也?然而原其本情,則實出於憂國之誠,何嘗有一毫致疑之心乎?今殿下,不復平心靜〈?〉天威震疊,一時竝竄,豈料聖明在上,而乃有此擧措也?上曰,若以近宗頻數出入之說,如朴世采所陳,則猶之可也。大臣,以何意思,而至於上變耶?琓曰,邇來人心不淑,閭巷間有浮訛之言,故大臣,以此陳白,而其所引喩之言,難免率爾之失,而原其本意,則決非構陷之意,自上平心靜究,開釋其不然,固是情志相孚之致,而今以陷人惡逆爲其罪案,豈非臆逆之甚乎?上曰,卽今東朝未寧之候,閱月彌留,方在侍藥憂煎之中,大臣,乃以疑人惡逆之事,至於請對陳達,故薄施屛疏之典,少無過當之擧,而三司,公論所在之地,而兩司則尤有異焉。而乃敢汲汲請對,恣意申救,極爲無據,兩司,竝遞差。極曰,大臣所陳,乃是言語之做錯,而聖上,不復平心恕諒,一時竄逐,此豈平日所望於聖上者乎?上曰,已遞之官,何敢有所陳達乎?兩司諸臣罷出後,相琦進曰,此何擧措耶?兩司之臣,目見聖上無前之過擧,請對陳白者,實出於納君無過之意,而所懷未畢,又下特遞之命,一節加於一節,故復此仰達矣。致熏曰,大臣所達國無儲嗣,人心未定之說,誠爲做錯矣。然而原其本情,豈有一毫致疑之端,而有所陳達乎?只恃聖明在上,有懷畢陳,而天威遽震,一時竝竄,聖上待大臣之道,何若是太薄乎?臣嘗觀禁府公事,沈器遠之惡逆,非他逆賊之比,而仁祖大王,猶不名,稱其君號,蓋其未服之前,猶是大臣,故猶待以大臣之道,此實我祖宗仁厚之德矣。此事,固非倫疑於今日,而今日大臣之所陳,不過妄發,引對才罷,朝衣未脫,而遽有竝竄之命,聖上待大臣之道,實有〈?〉於祖宗,故敢達。上曰,玉堂,只以大臣所達,不過妄發爲言者,實無心腸也。此豈妄發,亦豈是辭不達意而然乎?大臣之心術,若是其不測,而猶謂之妄發缺曰,兩大臣請對者,實是恠底事矣。朝者快示風雷之更,則有何未盡之事,而至於請對乎?然其所達,不過言語做錯之失,豈有用意陷人之理乎?聖上處分,至於此極者,亦實曾所未料者也。上曰,兩大臣請對上變,亦不異乎?盛迪曰,南九萬之剛明正直,自上亦已審知矣。安有剛明正直,而乃爲構揑陷人之計者乎?推此以觀,則九萬本意之出於憂愛,可以洞燭矣。設令大臣,眞有其罪,漸次施罰,可也,今日則不然,引對才罷,朝衣未脫,遽下遠竄之命,歷觀前代,何嘗有以言語之失,一時直竄兩大臣之時乎?上曰,宣廟朝鄭澈,亦以大臣,直有竄配之命,雖大臣,若有罪,則直施以當律者,予未知其不可也。相琦曰,非謂兩大臣,元無罪犯,參量情犯,從容處之,則夫孰曰不可,而天威遽震,至有遠竄之命,此豈不過重乎?上曰,備忘措語,少無爽實之言矣。以備忘記觀之,則兩臣之罪,不當止於此,而今者遠竄,實是末減之科,少無過重者矣。弘望曰,臣有區區所懷,故敢達。諸臣所達,自上終不聽納,三司請對者,豈爲兩大臣地乎?只恐聖德之有累,有此陳白,而兩司之臣,未盡所懷,又有遞差之命耶?聖上之過擧,至於此耶?且大臣所達,不過言語做錯之失,而天怒震疊,一時竝竄,氣象愁慘,觀聽駭惑,俄以啓辭,累次煩瀆,而終不允許,此群下所以鬱抑,有此請對之擧,而殿下之牢拒,愈往愈甚,待大臣之道,不當若是其太薄,言路杜塞,將至於國不爲國,殿下何不念及于此乎?大臣遠竄之命,兩司特遞之命,竝請還收矣。相琦曰,三司一軆,而臣等,獨而苟免,有所云云,極知未安,而第大臣所陳,非有一毫陷人之意,奏達之際,未免做錯,則以此爲罪,猶或可也,今者殿下,不諒其本情,天威遽震,一時竝竄,聖上擧措,豈不過重乎?崔錫鼎之,往見大臣於賓廳,亦非異事,而使人窺察,臆逆大甚。至於拿問定罪,自此群下惶怖危慄,將不知置身之所,不料聖明之世,又有此擧也。至於朴世采之所陳,亦非有他意也。譊訛之言,流播於閭巷之間,故或恐貽累於聖德,故有此規戒缺激惱於大臣,至有不以儒賢待之之敎,且特遞其職,天威震疊,一層加於一層,此何擧措,此何景像?三司之臣,亦豈有毫分營救諸臣之意?只恐聖上擧措,有失於中和之道,而終爲聖德之疵纇,故玆敢齊聲陳達,而兩司諸臣,又有特遞之命,所懷未畢,蒼皇退出,自此殿下之庭,以言爲諱,他日殿下之擧措,雖有大於此者,亦無敢言者矣。此豈非大可憂者乎?上曰,爾等明知兩臣罪目之分明,而猶冒夜請對,縷縷陳達者,非營救而何?弘望曰,大臣之言,雖有罪矣,自上不必激惱,從容處之,則未爲不可,而今者天威震疊,擧措過重,豈不有乖於和平之道乎?崔錫鼎,亦在勸大臣請對,而轉輾層加,至於拿問,臣下之事雖非,而殿下則固當處之以從容,今者殿下之擧措,又從而非矣。此實非平日所望於聖上者也。上曰,人臣分義,豈敢以國無儲嗣,人心未定之說,肆然陳達於筵中耶?抑又有一事矣。兩王子,若聞如此等說,則必不敢晏然侍側,東朝,亦必問其曲折於予,予亦不敢不以此告之,則東朝病裏,必添煩惱,於此之時,則大臣求死不得,何敢以末減之遠竄,爲過重乎?一大臣之事非〈?〉而至於何地乎?弘望曰,大臣奏達之際,不覺其做錯之歸,而有此等言語矣。原其本情,非有一毫陷人之意,而今以構陷爲其罪目,至於遠竄,則豈不過重乎?上曰,鄭澔以傳播之說,彈劾吳道一,臺諫猶以白地構誣,反劾鄭澔,今以惡逆疑人,而其罪至於遠竄,猶以過重爲言乎?得一曰,大臣之以此仰達於君父者,實出無隱之忱,如此等說,大臣不言,孰敢言乎?今以陷人惡逆爲其罪案,不意聖明之世,有此臆逆之擧也。上曰,向者金重夏,誣告閔黯之故,欲施以反坐之律,今日大臣,直以惡逆疑之,而其罪止於流竄,無已太寬乎?得一曰,大臣,爲國深慮,有此先事之戒,而奏達之際,設有言語之失,若平心靜究,則可見其非有他意,而殿下,疑之太過,罪之太遽,轉而至於此境,不唯今日擧措,大有累於淸朝之德,臣等,亦將不免不匡之刑,故不避煩瀆,復此仰達矣。上曰,兩王子,若不入侍,則缺候亦必添傷,當此之時,恐予亦不免不孝之罪矣。相琦曰,以下缺雖欲罪大臣,平心思量,從容處分,則殿下之過擧,不至於此,觀聽之駭惑,亦不當如是,而今日擧措所發,多猝暴而少含蓄,此殆殿下平日涵養之工,有些未盡而然也。上曰,雖思量處之,此外,更無他道理矣。氣候不平,速罷引對,可也。諸臣退伏後,得一,少離席而言曰,臣等,始與兩司同入,而兩司諸臣,則已被特遞,蒼皇退出,而臣等,獨以苟免,猶近咫尺之威,微誠淺薄,未回雷霆之怒,而又將退矣。古人則有牽裾折檻者,而臣等無狀,旣未伸匡救之忱,又不被譴斥之罪,將何顔面,出見兩司之臣乎?若與兩司諸臣,同被罪罰,則幸甚矣。相琦·盛迪曰,兩司一體,而臣等,獨免譴罰,又未回天而退矣。願與兩司諸臣,同被罪罰矣。上曰,兪得一急於護黨,退伏之後,不遵規例,挺身更達,縱恣之甚者,罷職。弘望曰,纔遞兩司之臣,又罷玉堂之官,擧措過當,轉輾層加,尤不勝未安矣。上曰,兪得一之罷職,只爲其規外陳達,與兩司之特遞,有異矣。相琦·盛迪曰,兩司諸臣纔已特遞,兪得一又復罷職,而臣等,以一體之人,何獨免譴斥乎?敢以同被罪罰之意,復此仰達。上曰,兪得一之罷職,只爲其不遵規例,爾等,少無同被罪罰之事矣。遂罷出。
上在昌德宮。停常參·經筵。
夜一更,月暈。
昨日,假注書李寅燁書啓,臣承命,馳往于吏曹判書朴世采所住處,傳宣聖旨,則以爲臣,草莽愚戇,言事妄輒,微誠未格,天威遽震,旋見日月之復,繼降絲綸之書,感激惝怳,無地自容。第臣事由己作,罪實延人,方在惶恐待罪之中,今此宣諭,不敢有所仰對,謹當以一疏,略暴危忱,恭俟裁覆云矣,敢啓。傳曰,知道。
傳曰,禁府卽爲開坐,崔錫鼎元情,卽爲捧入。
以領·右相遠竄傳旨,傳曰,配所單子,二更前捧入,而押去都事,留城門發送事,分付。
大王大妃殿·中殿,侍藥廳問安。答曰,知道。
大殿·中殿,政院·玉堂·二品以上·六曹問安。答曰,知道。
侍藥廳啓曰,伏未審聖體,若何?大王大妃殿昨日困惱之候,夜來,何如?臣等,不勝憂慮,敢此問安。答曰,知道。大王大妃殿症候,已言于醫女矣。昨日困惱之候頗甚,不勝煎悶矣。
吏曹啓曰,臺諫有闕,政事,取稟。傳曰,明日爲之。
領議政箚子。大槪,意外新命,決無承當之望,更冒萬死,呼籲於宸嚴之下,急許遞免,改卜賢德,以幸國事事。入啓。答曰,省箚具悉卿懇。已諭於前箚之批矣,復何多誥?卿其安心,更勿固辭,速出論道,以副上下之望。仍傳曰,遣史官傳諭。
奉敎尹星駿上疏。大槪,新除授領議政金,卽臣之同姓三寸叔母夫也。相臣例兼春秋館,則臣所帶史局之任,在法當遞,伏乞聖明,急令該曹,照例處置事。入啓。下該曹。
備忘記,南九萬等,身爲大臣,當東朝積月違豫,侍湯焦煎之日,略無憂遑之色,惟汲汲請對陳達者,卽構人逆逆之事也。論其心迹,萬萬痛惋,決不可竄逐而止,況今者大王大妃殿,聞兩王子之出外待罪,問其曲折於予,予不敢隱,備陳事狀,則病裏駭憤,益復煩惱,因予之無狀,招致一怪物於朝廷,到此地頭,不孝之罪,誠無所逃,寧欲溘然無知也。政院知悉。
傳曰,金領敦寧,李判府處,依前下敎,斯速上來之意,措辭下諭。
京畿監司金德遠,左議政迎差事,出去。
領·右相配所單子還入,領議政則慶興府,右議政則慶源府圍籬安置事。付標啓下。
傳曰,押去都事,昨日已爲下直,別無更爲入來之事,自禁府,直爲分付於都事。
傳曰,南九萬等,陷人惡逆,必欲驅之於滅身之罪者,其心所在,萬萬危險,故已明辨痛斥,快示投畀之典矣。於卿,有何一毫不安待罪之事乎?須體至意,安心勿待罪,從速入來之意,遣承旨,傳諭于兩王子,遣史官,傳諭于東平君。
傳曰,朴世采所兼諸任,竝卽改差。
禁府啓目,副提學崔錫鼎元情公事判府內,削職放送。
傳曰,今後稱以門生,爲朴世采申辨之疏,政院勿爲捧入。
院啓,臣伏聞昨日引見時,有領·右相遠竄之擧,臣已不勝驚駭錯愕之至。及詣臺廳,繼聞有安置之命,是何聖心激惱,轉輾層加,乃至於此耶?筵席事秘,雖未詳所達之如何,而此不過因儒臣所達之事,畢陳其所懷而已,雖於奏事之際,因喩失宜,自不覺其顚錯之歸,而原其本情,則實出於憂愛之誠,何嘗庇護私黨,陷人不測之意哉?況大臣之任,安危所係,則豈可因一言之錯,遽施栫棘之罰乎?前席未罷,天威遽震,蒼黃迸出,氣像愁慘,不料聖明之世,乃有此無前之過擧,而平日委任倚重之意,果安在哉?請還收前領議政南□□,右議政呂□□圍籬安置之命。吏曹判書朴世采特遞之命,千萬意慮之外,是何一日之內,天威遽震,旣竄三事之臣,繼遞冢宰之任,而略無顧藉之意耶?朴世采,素負重望,爲世所宗,聖上之必欲招致,朝臣之想望風采,爲如何哉?纔聽弓旌之招,卽賜前席之對,其所條陳,實出於憂愛之地,而一言不合,大加聲色,究覈言根,旣致不安於位,纔已敦諭,繼有遞下之命,當初體致之意,反歸虛套,士林失望,物情疑懼,請還收吏曹判書朴世采特遞之命。今者大臣之竄逐,儒臣之特遞,實是聖上無前之過擧,則兩司之齊會請對,蓋出於及時匡救,納吾君於無過之地之意也。一言纔發,天怒遽震,兩司之臣,竝被遞斥,此蓋殿下威制臺臣,使不得盡也。國家置臺閣,寄耳目之意,果安在哉?上自三公,下至三司,罪罰聯翩,朝著殆空,此何擧措,此何景象耶?有識寒心,物情駴惑,請還收大司諫申琓,司諫徐文裕,正言朴泰淳·沈極,持平李彦紀特遞之命。副提學崔錫鼎削職之命,尤是意慮所不到,使人伺察,旣非聖世之美事,而大臣陳奏,不必聽人之措嗾,而旣係之犴狴,繼施以重律,何殿下疑之太過,怒之太遽,有此過中之擧耶?國家待儒臣之道,非如庶僚之比,則設有過濫,惟當寬假而優容之,豈可以疑似之慮,終置於重科乎?請還收副提學崔錫鼎削職之命。校理兪得一之留身進言,亦出於盡其所懷,冀悟聖心,則只見其可尙,未見其可罪,而旣下嚴旨,繼罷其職,一人之被罪,雖似微細,而國體所關,爲累者大,請還收校理兪得一罷職之命。頃日憲府之陳箚也,只請召還朴世采,不及於大老者,似爲謬戾,而伊日朴世采,適有新除,故因聖上虛佇之意,更勉其體致之誠而已,何嘗有左右輕重之心哉?設令憲臣,果有彼此之迹,則卽加譴責,未或不可,而乃於今日激惱之餘,有此追勘之擧,實有乖於體下之道,亦有近於遷怒之歸,竊爲聖明,惜此擧措也。請還收執義沈枰,掌令南弼星,持平金洪福罷職之命。
大王大妃殿,侍藥廳夕問安,答曰,知道。
大殿·中殿,侍藥廳·政院·玉堂·二品以上·六曹問安。答曰,知道。
判府事李箚子。大槪,猥陳愚衷,冀蒙察納事。入啓。同副承旨徐宗泰書啓,臣在左議政趙所住處,旣承偕來之命,故以待其病勢小間矣。其言以爲,若得差可,則思欲稍進近郊,以伸臣義云。故以此意,旣已陳聞於前後狀啓中,而臣於昨日初昏,伏承姑爲上來之命,來時,復問其登途遲速,則以爲恩諭荐疊,罔知所以自處,觀夜來病勢,若得一分之減,則謹當力疾前進,來詣誠外云矣,敢啓。傳曰,知道。
傳曰,南九萬等到配日字,令本道,趁卽啓聞事,分付。
右承旨任弘望書啓,臣承命,馳往于崇善君·平善君等,傳諭聖旨,則以爲臣等,昨伏見備忘記,呼天跼地,求死不得,不敢因直禁中,席藁俟命於闕門之外,伏蒙天地父母,曲加哀憐,特遣承旨傳諭,使之入來,聖恩罔極,不覺涕淚之交迸也。臣等之父子兄弟,猥蒙累朝生成之澤,保有榮貴,得至今日,靡身粉首,亦不足以仰報萬一,感激攢祝之誠,天日照臨,臣子臣杭之特除提調,尤是格外異恩,物情之致疑,固所當然,而因此展轉,遽遭罔極之境,有兩大臣竄逐之擧,臣等於此,直欲引決自裁而無知也。聖敎雖勤,末由承命,涕泣俟罪之外,更無所達云矣,敢啓。傳曰,噫,今日之事,尙忍言哉?初因欲遞提調之微計,遂成人臣赤族之極罪,其用心設計之凶險,未有甚於南□□等也。若待以法律,則誣告之誅,宜加於此等人,而栫棘之典,實出末減也。矧今慈候違豫,方當長在禁中,親承起居之日,遭此萬萬意外之變,此豈但卿等之不幸而已?實國家前古所無之變,思之至此,不覺痛心也。此時一刻出外,於卿等之心,亦有所不安者,更遣近侍,申告予意,卿等,安心勿待罪,從速入來,以慰東朝病裏不寧之懷事,更往傳諭。又以此遣史官,傳諭于東平君。
政院啓曰,臣等,伏見答諫院之批,辭氣太嚴,至有人面獸心之敎,臣於此,竊不勝惶惑之至。設令臺臣所論,不槪於聖心,宜含容寬假,無失待臺閣之道,而今此四字之敎,斥詈太甚,誠有乖於大哉王言,刪改之擧,似不可已。臣等,待罪近密,區區所懷,敢此仰達。答曰,勿煩。
答院曰,莫甚於誣陷,而疑之於不當疑之地,驅之於赤族難貰之罪者,其設心用意,尤是王法所難貰者也。爾亦知負犯之極重,栫棘之末減,而至於護黨,恣意營救,無所不至。噫,身爲大臣,經營事業,專在於構人惡,滿紙臚列,人面獸心之徒,何可揚揚出入於臺省乎?殊可痛心也。
獻納洪受瀗啓曰,聖上今日之擧,實出於千萬意慮之外,無論罪之輕重,事之是非,上自宰相,下至三司之臣,或置栫棘之律,或置罷遞之罰,被罪於一日之內,甚至於十數人之多,此實前所未有之過擧,其爲傷損國體,貽累聖世,爲如何哉?雖然,大臣奏達之本意,若果出於人固請討之當先,何敢有救解之意乎?第念論人之道,當分其心迹,聽言之道,宜察其本情,大臣之於宗臣,有何感憤蓄怨之意,而甘爲誣告之人,自絶於聖明之世,自此可見心迹之自異,淸僞可辨也。以此推之,則其於言語之際,自不覺陷人於謬妄,得罪於疑似之間者,不其章章著明乎?玆敢論列,欲使無枉於聖世者,非有他意也。豈有心知其非,而故爲營救之計,抑揚恐動,有如聖敎之所云乎?噫,臣雖微賤,不足有無,若其所居之職,則言責也。國家待之〈之〉道,固與庶僚有異,而奴虜慢罵,無所顧惜,臣身固不足恤,顧不有損於聖德乎?臣旣不能殫誠竭論,以回天心,又被無前之嚴旨,虧損臺風,臣罪萬死,其何可一刻苟冒乎?請命遞斥臣職。答曰,勿辭,退待物論。
掌令權恒上疏。大槪,臣近遭私慽,方在縮蟄之中,伏見聖明無前之過擧,不勝憂愛之忱,而拘於規例,雖未卽出謝論列,職在言地,玆不敢泯默,不避嚴誅,敢達瞽言,冀蒙裁擇事。入啓。答曰,省疏具悉。滿紙張皇,無非營救之論,而至於直請召還大臣者,尤極無嚴,勿辭察職。
答判府事箚曰,省箚具悉。陷人惡逆,而罪止譴罷,用心不正,而稱以儒臣,非予所聞,今玆還寢之請,出於料外,此豈所望於卿者乎?終有所未曉也。
上在昌德宮。停常參·經筵。
卯辰時,有霧氣。
下直,順天府使姜碩耉。
謝恩,掌令權恒,都摠管鄭後亮,訓鍊都正盧銓。
大王大妃殿,侍藥廳問安。答曰,知道。
大王大妃殿,政院·玉堂·二品以上·六曹問安。答曰,知道。勿爲問安。
大殿,政院·玉堂·二品以上·六曹問安。答曰,知道。
侍藥廳啓曰,雨餘蒸濕,日氣不佳,伏未審聖體,若何?大王大妃殿夜來寢睡及症候,何如?臣等,不任憂慮,敢此問安。答曰,知道。大王大妃殿症候,詳言于醫女矣。予則中心煩懣,氣息困苶,達宵煩轉,殆不能收拾矣。
掌令權恒啓曰,臣忝叨臺職,目見聖上無前之過擧,當卽力爭論執,而服制單子未下之前,亦不敢越例輕出,故昨者略陳短疏,仰暴危懇,而終宵耿耿,惟恐不槪於聖心矣。伏承聖批,辭旨嚴截,臣誠驚惶震愓,不知置身之所也。臣雖無狀,亦有心腸,豈敢有一毫營救之意哉?區區之心,只欲納吾君於無過之地,而誠意淺薄,文辭短拙,不足以感回天聽,此臣之罪也。噫,山野之人,一言不合,天怒遽加,輾轉激惱,自上大臣,下至三司,竄斥相繼,朝著殆空,此豈聖世美事耶?大臣奏達,不過一時言語之差,而直驅之於陷人惡逆之科,加之以人臣難貸之罪,則職在言責者,其可怵於嚴威,終無一言乎?臣家在門外,居甚僻左,至於加罪安置之報,最後得聞,故未及爭論於疏中,疎緩之失,實所難免,當此憂惶之日,一向稽謝,有所不敢,不得不力疾出肅,而旣承嚴敎,決不敢晏然於職次,又復瀆擾於侍疾焦煎之中,臣罪尤大,請命遞斥臣職。答曰,勿辭。
傳曰,北靑判官洪受瀗,當刻內辭朝事,分付。
藥房啓曰,卽伏見侍藥廳問安之批,伏審自上有中心煩懣,氣息困苶,達宵煩轉,不能收拾之候,臣等不勝驚慮之至。臣等,卽爲率諸御醫入診,詳知症候,以爲議藥之地,何如?答曰,知道。此正心病,脈不病,豈區區醫藥可瘳之病乎?勿爲入診,議藥。
備忘記,目今鼎席不備,廓廟殆空,卿方帶內局都提調之任,當此逐日問安議藥之時,旣不可一向退在,過自祈免,須體此意,卽速行公之意,遣史官,傳諭于領議政處。
政院啓曰,臣等,竊伏見數日之來,雷威遽震,辭旨嚴極,三司之臣,或繫犴狴,或被罷遞,至於兩相臣一時竄配,初出意慮之外,旋復有絶塞栫棘之命,當其奏事之際,雖使其言,引諭失當,自不覺其翻轉錯謬之歸,而原其本情,豈有一毫陷人之意而然哉?聖明,不曾平心舒究,遽加以情外之罰,其於適輕適重之道,已極乖舛,況前吏曹判書朴,屢加禮招,纔登前席,一言不合,大加一怪物三字之敎,至發於備忘中文字,實有乖於大聖人言必愼之道也。儒臣山野之態,本來疎闊,其所條別,雖或不槪於聖心,固當優容引進,不替終始禮待之意,而轉輾層加,譴罰之加,靡所底止,此當宁十數年所未有之過擧也。仰惟我殿下聖度之寬大和粹,逈出前古,此誠平日群下之所欽仰,而今因此一事,致令辭氣之間,激發威厲,其所處分,節節過當,聖學之不能動心忍性,何乃遽至於斯耶?竊恐聖德,因此貽累,臣於待罪近密,於前後備忘之下,惟知奉行而已,不曾一言半辭以補闕失,臣等之負職責,大矣。區區所懷,竊附於無隱之誠,倘蒙聖明少加平恕,體古人忘怒觀理之訓,收回成命,刪改三字,快示不遠復之學,則日月之更,人皆仰之,而孰不感動於大聖人轉圜之盛德哉?憂愛所發,煩縷至此,伏不勝惶恐之至,敢啓。傳曰,已諭於大臣玉堂之箚批矣。何如是瀆擾乎?誠可寒心也。
吏曹啓曰,粘連啓下,觀此奉敎尹星駿上疏云云,與領春秋館事,有應避之嫌,則所兼春秋,不可仍帶,依疏辭,改差,何如?啓依允。
領議政箚子。大槪,臣之情勢,決無冒出之望,徊惶悶蹙,只俟譴罰,不意史官,傳宣聖諭,益增惶感,敢此更暴血懇,乞收成命,回授可堪之人事。入啓。答曰,省疏具悉卿懇。備悉予意於前後之批矣。卿胡不諒,連章丐免,若是其太過乎?此時此任,決不可暫曠,宜遵前旨,安心勿辭。仍傳曰,遣史官傳諭。
傳曰,領議政箚批已下,命招。
政院啓曰,臣等,目見君父無前過擧,愚衷所激,妄有所陳達,而誠意淺薄,不能感回天聽,反以誠可寒心爲敎。臣等,聚首震悸,置身無地,臣等固知復此煩瀆,益增罪戾,而若怵於嚴威,泯默而止,則是終始成君父之過而負殿下,大矣。今南九萬·呂聖齊,於前席所陳者,其語次間僇妄,誠有之矣。原其本情,則斷無他意,與彼宗戚之臣,元無怨惡,則公肆枉害,至煩震聰,此果近於人情,而天下寧有是理哉?此則不特群下之所共知,伏想殿下,亦必有以諒察,而勒成罪案,直驅誣陷之律,今夫雖在匹夫之微,朝家用罰,出於情實之外,則其爲扶枉,有足以紊舛刑政,而況輔相大臣,平日所禮待者哉?引對纔罷,遽逐荒裔,風霜栫棘,孤危萬狀,霧露之所侵薄,道途之如撼頓,其去死也無幾,則豈不傷殿下之仁,而我祖宗寬厚之澤,亦將虧闕於今日,且朴之道學聲望,姑置物論,殿下之所禮遇眷待之者,爲如何哉?其所陳列,必出於草野忠愛之忱,殿下若不採施,則置之而已,雖或竝其人而不用,亦當退之以禮,毋貽不承權輿之譏,可也。今詬詈斥罵,不少願籍,招致怪物,用意不正等敎,連發於辭旨之間,噫嘻甚矣。以殿下中和寬平之量,乘一時之激惱,不擇其辭,何至於斯極耶?在昨日則待以儒賢,恩禮頻繁,不啻加膝,而一日之間,厭棄殊甚,遽加以不韙之日,是世采初非有乍賢乍侫之異,則在渠無所損,而此爲聖德之累,深矣。似此擧措,不特國家之體貌,大有所傷,播諸史策,則後世譏議,以今日爲如何時耶?臣等,自覩此敎,惕然而憂,慄然而懼,實不知國事終何所底止也。體風雷之益,示日月之更,翻然改圖,寔在今日,殿下於此,誠加意焉,則豈不有光於聖德乎?臣等,忱誠耿耿,未免更瀆於夜分之後,益不勝惶悚之至,敢啓。傳曰,噫,因予無狀,自貽不孝之罪,方切悚懼之不暇,而爾等,敢以此已著難掩之罪,必欲置之於一無可論之地,張皇巧飾,連次瀆擾於侍藥之中,是先私黨而後君親,奚禽獸之不若也?抑有一說焉,曾在孝廟朝,徐忭,以一時之妄發,上書構誣,直驅大君於不測之地,九萬等,以一時之忌嫉,請對構誣,直驅宗臣於惡逆之誅,其心術之危險,用意之叵測,有浮於徐賊,而忭有依法鞫問,身斃杖下,南九萬等,苟保性命,優游栫棘,前後用刑,輕重判異,在渠則榮幸可謂極矣。在國法則誠未免失之太寬,方以此痛恨,而爾等之一同營救脫出者,適足以增其律而不顧保全也。況在渠固無所損之說,尤極萬萬無狀,果若如此,則予爲凶國之昏主,彼世采則終爲取名之賢士,爾等,不必甘心立朝於昏亂之時,自取後世之譏笑,予亦不願使忘君負國之輩,置之近密之列,爾等,任自去就也。
傳曰,北靑人馬,今不上來,令該曹給馬。
謝恩,北靑判官洪受瀗。
府啓,臣伏見日昨備忘中,辭旨極其嚴厲,至令宗府,査出以啓,又使諸宗,勿參於問安,繼以有全坪君漷拿鞫之命,此實前所未有之過擧也。中外聽聞,莫不駴惑震悸,幸因諸臣之登對,而還寢前命,又許諸宗起居之禮,日月之更,孰不欽仰,而第宗府有司之臣,猶不免削職之罪,其在朝家處分,終有所失當者矣。擧世傳播之言,雖或有過傳而差爽者,在人君聽言之道,本不當究問其言根,況今命査之事,元非可以模捉摘發者,雖欲覈得,其道無由,宗府之臣,不卽査啓,固其事勢之當然,今此漷之以此獲罪,豈非非辜之甚者乎?臣之此論,非爲一宗臣被罪而發,竊恐聖上擧措之間,猶有所未盡,而大有嫌於和平之道,請加三思,還收全坪君漷削奪官爵之命,人主與大臣,一體相從,責任甚重,倚毗甚隆,其不可輕加斥逐,遽施重法也,明矣。日昨領·右相遠竄之命。實是曾所未有之擧,而繼降安置之命,前後辭旨,極其嚴厲,有非臣子所敢聞者,臣誠驚訝駭惑,莫知其所以然也。纔召儒賢,置之朝端,得其箚奏,遽加極怒,究覈言根,事多顚倒,則大臣,身居三事之位,目見君父之過擧,入對陳達,思欲匡救者,此是事理之當然也。其奏對之際,輕引不當引之古事,妄率謬戾之失,固有之矣,此不過懇於敷陳,語不暇擇之致,豈有一毫陷人不測之意而然哉?聖明不諒,至下情外之敎,置之人臣難貸之極罪,轉輾層加,嚴威震疊,一日之內,竄兩大臣,經宿之後,又復加以栫棘之律,此何氣象也,此何擧措也?臣聞古之大臣,雖有重罪,必先遞職而後,始有勘罪者,乃先王敬大臣而尊國體之意也。未嘗聞如今日之出自前席,未脫朝衣,而遽加以迸逐之典也。自兩臣被罪之後,在廷諸臣,相繼力爭不已,可見輿情之擧切憫鬱,而聖心莫回,天聽愈邈,臣民之憂懼,爲如何哉?請亟霽雷霆之怒,快示日月之更,還收前領議政南·右議政呂,圍籬安置之命。吏曹判書朴世采,以世祿舊臣,當世名儒,聖明之所常禮遇,國人之所共尊仰者也。牢志丘園,積有年所,而迺者擢拜銓長,恩數非常,前後召徵,聖諭勤懇,世采感激殊遇,思欲報效,乃於入朝之日,首進戒誨之言,則其憂愛之心,有足可尙,雖或有不槪於聖心者,固當虛受嘉納,以盡待士之道,而今乃遽先疑怒,摧折詬詈,無復顧籍,始以儒賢之禮,而加以怪物之號,纔下別諭之音,遽降特遞之命,擧措顚倒,聽聞駭惑,其貽累於聖德,不其大歟?請還收吏曹判書朴世采特遞之命。日昨備忘記,有頃日陳箚憲臣罷職之命,臣竊慨然也。當初陳箚,蓋爲請加恩禮,招致銓長而發,則箚辭不爲竝及大老,本非有彼此重輕之意而然也。有何可罪之事乎?當其進箚之時,旣下嘉納之音,及今經月之後,至降追罷之命,因事激惱,勒成罪案,顯有求過之意,是豈古聖人不遷怒之意也哉?凡臺閣之臣,雖有所失,待其自處,從容處置,亦未晩矣。追引旣往,必先斥去者,豈不爲聖德之累乎?請還收執義沈枰,掌令南弼星,持平金洪福,罷職之命。副提學崔錫鼎,以籌司堂上,往見大臣於賓廳,不足異事,而殿下威怒太深,疑之於不當疑之地,初使拿問,終至削罷,臣不勝駭惑之至。當初備忘之下,辭旨嚴峻,爻象不佳,則大臣之請對陳奏,自出於憂愛之誠,夫豈待人指囑,而今乃以此爲其罪案,意慮之所不到也。錫鼎,位到亞卿,職在經幄,則待遇之道,尤非庶官之比,豈可以情外之事,遽施削職之罰乎?事體所關,損傷非常,請還收副提學崔錫鼎削職之命。國家之置三司,所以責規諫而任輔導,則當此聖明有無前過擧,相率登對,及時匡救,乃其職事,在聖朝納諫之道,惟當曲加優容,以示虛受之意,何可輕加聲色,不少假借乎?今此諸臣遞罷之命,實出意慮之外,臣竊爲聖明,措此擧措也。咫尺前席,奏御未畢,嚴威震疊,盡遞多官,何聖明威怒之太遽,至於如此耶?至於兪得一,留身進言,其敢諫之風,有足可尙,而譴責罷斥,摧折太甚,此豈聖世之美事哉?噫,人主之威,不翅雷霆,雖賞之使言,惟患難言,況今聖明之盛氣而待言者,不特訑訑拒人之比,則臣恐自今以往,緘口結舌,莫肯爲殿下論列是非,匡救闕失,而殿下之國事,將日非矣,豈不可大憂哉?請平心舒究,亟霽天怒,還收大司諫申琓,司諫徐□,正言李□□·沈□□,持平李彦紀特遞,校理兪得一罷職之命。臣來詣臺廳,卽伏聞獻納洪受瀗,有北靑判官除授之命,是何聖明待臺臣,若是其薄也?臣重爲聖朝,惜此擧措也。受瀗,身其言地,目見君上之過擧,隨事論執,乃其職責之當然,而聖明不少寬假,摧折太甚,天威震疊,繼之以有補外之命,臣之苦口力爭,非爲一受瀗之地也。言官之特命補外,決非聖世之美事,請還收獻納洪受瀗北靑判官除授之命。答曰,憲臣·諫官,相繼救解,已極無據,至於兩司俱發,事體重大,而遞罷薄罰,迭出爭論,尤是曾所未見之臺體,良可笑也。亟停勿煩。前啓,前正言鄭澔罷職不敍事,停啓。
大王大妃殿,侍藥廳夕問安。答曰,知道。
大殿·中殿,侍藥廳·政院·玉堂·二品以上·六曹問安。答曰,知道。
謝恩,領議政金。
領議政請對入侍。入侍時,吏曹判書柳尙運牌招察任事,及明日開政,戶曹判書差出事,榻前定奪。
掌令權恒啓曰,無狀少臣,妄觸忌諱,惟知聖明之過擧,隨事捄爭,朝紳之竄斥,竝爲論執,前後文字,未免疊床,辭繁而不能達意,誠淺而不能回天,短疏旣呈,未蒙採納,新啓纔入,又下嚴批,至以相繼救解,已極無據,兩司俱發,事體重大爲敎,臣惶悚震惕,罔知仰對。諫院之臣,旣已外補,則還收之請,惟在本府,豈可以俱發爲嫌,而終無一言乎?遞罷與竄削,固有輕重,而朝家處分,則苟未允當,則歷擧爭執,臣職當然,臣素昧知識,未暗臺體之有無,而無據之罪,不可苟免,當此侍藥之日,臣不敢張皇臚列,煩瀆宸聽,而辭語草草,臣罪萬萬,請命遞斥臣職。答曰,勿辭,退待物論。
吏曹判書柳尙運牌不進。
政院啓曰,臣等,卽伏見答本院之批,雷威太震,聖旨太嚴,責之以不若禽獸,待之以忌君負國,譙呵譏斥,更無餘地,臣等,捧讀未半,魂悸毛悚,迨無置身之所也。同僚此啓,旣在申後,故臣等,不得聯名,而其忝在近班,欲效獻替之誠者,實與同僚無異,旣承嚴批,不勝震惕俟罪之至,而若因玆悶默,徒知奉承,則是爲依阿不忠之歸,敢冒萬死,復有所陳,同僚之不避煩瀆,夜深再啓者,實恃聖度之包容,言無揀擇,意專骨突,或慮聖上,縱有微譴,而不料深責切讓,直置人臣之極罪也。王言一播,四方風誦,竊恐貽累聖德,不淺鮮也。至於一向營救,不欲保全之敎,臣等,尤不勝凜慄也。夫人君之治罪施罰,惟觀其人之所犯而已,豈因言者稱冤,而遽至於增律乎?至以兩臣之罪,設浮於徐賊,臣等,固知聖敎有所激惱而發也。其群下之駭惑,廷紳之聳懼,爲如何哉?如此過中之辭,有乖於含詬匿瑕之度,亦非端本養德之道,臣等,職在出納之司,豈以摧壓而不思救正之義乎?伏願聖明,平心舒究,收還嚴批,不勝幸甚。卽伏見藥房啓辭,聖體有未寧之候,而復此瀆擾,臣等之罪,萬殞猶輕,不勝惶恐之至。答曰,勿煩。以上朝報
義禁府啓曰,以咸鏡監司狀啓刑曹粘目,前北靑判官李元齡,移本府處置事,允下矣。李元齡,自任所,時未上來,依例發遣府羅將,拿來,何如?傳曰,允。以上禁府謄錄
有政事。
兵批,以朴行一爲都摠都事,盧銓爲公洪水使,李東榮爲五衛將,尹致殷爲訓鍊主簿。
吏批政無之,故不書
上在昌德宮。停常參·經筵。
謝恩,典籍尹世衡,公洪水使盧銓,訓鍊正閔增。
答玉堂箚曰,省箚具悉。已悉斷不可允從之意,而爾等紛紜救解,日事瀆擾,可謂大無忌憚,而至以洪受瀗之身居言地,恣意偏護之失,許之以敢言,奬之以忠讜,是何意見之乖舛,至此之甚耶?誠可駭也。第兩司之臣,與玉堂,共陳所懷,而或遞或否,事涉不均,亦與洪受瀗有間,使之姑勿遞職,刪改事,已諭於筵中矣。箚末陳戒之言,當留意焉。
大王大妃殿·中殿,政院·玉堂·二品以上·六曹問安。答曰,知道。
吏曹判書柳尙運牌不進後上疏。大槪,新除授職名,決無承當之望,未赴嚴召,自速逋慢之誅,乞賜改正,仍治臣罪,以重名器,以肅朝綱事。入啓。答曰,省疏具悉。大政過限,積滯之弊可慮,臺閣所爭,在於前任,則新授之職,尤無所嫌,卿其安心勿辭,從速行公。
政院啓曰,兩司遞差之命,旣已還收,而掌令權恒,引避退待,尙未處置,兩司官員,竝爲牌招察任,何如?傳曰,允。
左議政上疏。大槪,累蒙恩召,不敢一向偃伏,抵死舁疾,今始來到城外,而顧臣病狀,觸感增劇,更申前懇,乞賜鐫遞,仍治臣前後逋慢之罪事。入啓。答曰,省卿疏辭,知卿不我遐棄。來詣京城咫尺之地,欣慰良深。卿之宿患,縱未快瘳,扶掖上殿,臥閤論道,自是大臣之體,豈可以此,執爲丐免之計乎?卿其須體此意,安心勿辭,亦勿待罪,從速入來,勉副至望,共濟時艱。仍傳曰,遣史官傳諭,仍與偕入。
侍藥廳啓曰,夜來一倍蒸熱,伏未審聖體,若何?大王大妃殿症候及寢睡,何如?臣等,不任憂慮,敢此問安。答曰,大王大妃殿症候,詳言于醫女矣。
吏曹判書再牌不進。傳曰,今玆牌招察任之啓,蓋慮大政遷就之弊,而再牌之下,終不趨承,揆以事體,殊甚未安,疏批亦且已下,更爲牌招察任。
右副承旨柳之發,同副承旨徐宗泰上疏。大槪,席藁請罪之中,召牌遽降,不得不趨詣闕門之外,而臣於情勢,萬分惶蹙,終不敢祗承,伏乞聖明,亟削臣等之職,仍勘臣等之罪,以肅邦憲,以安私分事。入啓。踏啓字。
江華留守申翼相上疏。大槪,宿病危㞃之中,居留之命,出於意外,而委頓床席,末由承當,冒死號籲,冀蒙恩遞,以便公私事。入啓。
傳曰,左相宿患,尙未差愈云,除肅拜入來之意,令史官兼傳。
政院啓曰,今日開政,戶曹判書差出事命下,而吏曹判書柳尙運,方爲牌招,待其入來開政乎?敢稟。傳曰,吏曹判書肅拜後,開政。
假注書李寅燁書啓,臣於昨日,承命馳往于美陰村領敦寧府事金所住處,傳宣聖諭,則以爲臣於前月,猥承諭召,至於再三,而賤疾危㞃,旣未卽趨命,繼聞東朝違豫之候,日臻彌留,亦末由奔赴起居之列,冒上請譴之章,又蒙優批寬貸,臣之罪戾,愈益層加,而聖上眷顧之恩,愈益隆厚,臣於此,惶隕踧蹜,不知其死所矣。不意玆者,史官又臨,傳宣聖諭,臣誠驚惑震惕,尤不知置身之所也。臣之病勢,如有一分差道,雖微聖敎之勤懇,當此侍藥憂遑之日,何敢不念分義,至今退伏,以重其罔赦之罪乎?臣自前月以來,本病之外,添傷於暑濕,暴下數十日,眞元大脫,痛痞日以益甚,粒食之不入,久矣。卽今氣息如縷,轉側須人,以此危綴困篤之狀,實無跬步自致之望,又未免虛辱恩諭,跼蹐危怖,求死不得,席藁私次,只俟斧鉞之誅云矣。臣於往返之際,爲川水所阻,今始復命之意,敢啓。傳曰,知道。
昨日假注書朴斗世書啓,臣承命,馳往于宣仁門外領議政金所住處,傳諭聖旨,則以爲臣忝居侍藥之列,其何敢暫離直次,而猝承意外之恩命?驚惶退出,再暴危悃,而未蒙矜許,徊徨悶蹙,進退路窮,晝夜思度,決無冒出之勢,延過數日,只俟譴罰之加,不意玆者,史官來宣聖旨,諭以卽速行公,臣於是,尤不勝感激兢惶,莫知所以爲處也。臣於新授之任,若有一分堪承之望,則當此之時,何敢爲一向撕捱之計,以重其罪戾乎?徐當以文字,更進迫懇云矣,敢啓。傳曰,知道。
江襄道今春夏等褒貶,金化縣監盧光協,銀溪察訪李瑞,下。
政院啓曰,吏曹判書柳尙運,來到闕門外,以臺官方請還收朴世采遞差之命,故不敢行公,陳疏退去,其疏不敢捧入,今日仍爲開政乎?敢稟。傳曰,都目大政,不可遷就,臺閣所論,係是前任,則不必以此引嫌之意,已盡於疏批,而一向陳章,無意行公,其在事體,殊甚不當,推考,一日之內,不可三招,卽爲肅謝參政之意,分付。
正言朴□□啓曰,臣於日昨,伏聞聖上威怒震疊,譴罰嚴重,道路惶惑,朝著危怖,此實聖朝無前之過擧,欲與諸僚,相率請對,欲效匡救之忱,而言辭短拙勦攙,未及開口之前,遽承斥遞之音,不匡之罪,臣實爲首。第念國家之置臺閣,蓋欲其隨事力爭,以正闕失,如臣疲軟,雖得極意盡言,固不足有槪於聖心,而殿下,旣已畀之以言職,則決不當不待其言,先加摧抑,只使隨象進退而已,雖殿下孰知臣駑下?以爲不聞渠言,已悉其意,而其於待言者之道,亦已不弘矣。無非如臣無狀,參叨言地,上貽累於聖德,下以虧損於臺風,靦面悼心,無地自容,千萬夢寐之外,特蒙牽復之恩,仍覩召牌之臨,惑激私恩,嚴畏分義,不得不黽勉趨承,而顧此負罪之深,旣在難貰之科,已遞之人,尤無還冒之理,其不可一刻抗顔於臺地也,決矣。請命遞斥臣職。大司諫申琓,司諫徐,正言沈極啓曰,臣等,俱以無似,忝居臺閣,目見君父無前之過擧,敢借咫尺之地,敢申憂愛之忱,而誠意淺薄,言辭拙訥,終不能感回天心,收還成命,嚴旨遽降,譴罰遂加,不能補救闕失,反益貽累於聖德,此固臣等之罪也。縮伏兢惶,無地自容矣。不料今者,旋寢特遞之命,繼有牌招之擧,臣等於此,益不勝驚惑慚悚之至。日昨臣等,爭論於前席者,未聞一事之採納,而威怒層加,辭旨迫切,至於大臣之栫棘,諫官之補外,無非轉輾激惱之致,此何擧措,此何景象耶?此時匡救之責,決非如臣等駑劣者所敢承當,且以臺閣體例言之,亦知其決難承命,而當此雷威未霽,國事靡屆之時,不敢退伏私次,冒昧趨詣,而敢言之儒臣,論啓之同僚,俱在罷遞之中,則臣等,獨何敢自以爲有官,而晏然仍冒乎?況旣遞之官,萬無還冒之理,則臣等之不敢再辱於臺席,決矣。請命遞斥臣職。
持平李彦紀啓曰,臣以無似,猥叨臺地,目見君父無前過擧,與玉堂·諫院諸臣,不避暮夜,相率入侍者,蓋欲明大臣本意之無他,捄吾君處分之過中,而咫尺威顔,天怒震疊,拙訥之言,不足以盡所懷,淺薄之誠,不足以動天聽,未及畢辭於前,而遽被譴遞之命,蒼皇迸出,日俟嚴誅之加矣。伊後兩司論啓之官,一被嚴旨,一則外補,當初請對之人,合被加等之罪,而不意今者,乃有勿遞還仍之命,至以兪得一·洪受瀗等,有間爲敎,臣於此,尤不勝惶悚慙恧之至。噫,今日之事,是何爻象?盡誠招徠之儒賢,一言才進,輒示蹴迫之意,平日倚毗之大臣,奏御未畢,遽栫棘之典,雷電擊厲,中外震怖,此非但殿下一時擧措之失當,求之前吏,亦所未有,凡在言議之地者,固當碎首牽裾,爭死職下,而數句冷話,未暴懸衷之萬一,而轉輾層加,只益聖上之過擧,臣之尸言責而負殿下,至此大矣。況盡言之儒臣,論啓之諫官,俱在譴斥之中,而牽復之命,獨先於臣者,此不過以臣爲疲軟不職,不足有無而然也。臣以旣遞之人,何敢强此顔面,復入臺端,處置同僚乎?請命遞斥臣職。
答大司諫·司諫兼正言·持平曰,勿辭,退待物論。
江華留守疏曰,省疏具悉。卿其勿辭,從速察職。
政院啓曰,吏曹判書柳尙運,以肅拜參政事分付,則來到闕外,又陳辭疏,以爲臺官,方請朴世采吏曹判書遞差還收之命,新授者不敢行公,非但久規,事體亦然,而不可冒昧出仕,以傷國體,且啓後弊云,其疏,不可捧入,故亦爲退却,尙運,承命而來,待罪而已,不敢入肅,其所執,旣非辭免,亦據規例,今日政事,何以爲之?敢稟。傳曰,今日則令佐貳開政。
上在昌德宮。停常參·經筵。
下直,公州牧使趙渭叟。
謝恩,五衛將李東榮,戶曹正郞李重蕃,訓鍊主簿尹致慶,掌苑別提李萬材,都摠都事朴得一,左承旨金載顯,右副承旨閔鎭長。
應敎金昌集,兼春秋減下肅拜。
大王大妃殿·中殿,侍藥廳問安。答曰,知道。
大王大妃殿,政院,玉堂·二品以上·六曹問安。答曰,知道。勿爲問安。
大殿·中殿·政院·玉堂·二品以上·六曹問安。答曰,知道。
侍藥廳啓曰,伏未審夜來,聖體若何?大王大妃殿症候及寢睡,亦復,何如?臣等,不任憂慮,敢此問安。答曰,知道。大王大妃殿症候,詳言于醫女矣。
假注書朴斗世所啓,臣承命,馳往于新門外左議政趙師錫所住處,傳宣聖批及別諭,則以爲臣之病勢,旣難供職,上章申懇,祈蒙恩遞,伏承聖批,辭旨極溫,非惟不治其罪,又命除肅拜入來,臣伏地惶感,罔知所以容措,致微聖敎之至此,臣之承命到此,祗爲一登天陛,仰擔淸光,退塡丘壑之意,則旣來之後,寧有遲徊之理哉?第臣所患諸症,昨日入來,其時觸感倍劇,終宵苦痛,委頓床席,一兩日內,實無自力起動之望,俟後當趨命云矣。臣旣承偕來之命,而卽今病勢頗劇,今日內,勢難起動,故臣則姑爲仍留之意,敢啓。傳曰,旣已俟後少間入來之語,爾則姑爲入來。
備邊司郞廳,以領議政意啓曰,新除授柳尙運,拘於體例,旣不敢出肅,又不得辭免,大政漸至遷延,自朝家不可無處置之道,故臣於再昨入對時,敢請牌招矣。柳尙運,累度違牌,終不敢冒出,則論以體例,勢所固然,已難一向强迫,而六月殿最,見遞守令,趁不出代,曠官已至兩朔,前頭大政,已無所期。卽今各邑年分踏驗,最爲緊急,委屬可慮,自前如此之時,則別爲變通,守令之窠,爲先差出矣。今者令佐貳之官,趁速差出,而吏曹參議林泳,牌招肅拜,以爲同參政事之地,何如?傳曰,允。
同副承旨申曅上疏。大槪,賤病危惡,幾至死境者,殆過半年,百般調治,僅得少歇,而卽今現存諸症之中,眩昏健忘,最爲沈重,書字記言,尤極艱難,出納劇務,決難勝堪,伏乞聖明,洞察病重實狀,亟賜遞免,以便公私事。入啓。踏啓字。
玉堂箚子。大槪,請掌令權恒,正言朴,持平李玄紀,大司諫申琓,司諫徐文裕,正言沈極,竝命出仕事。入啓。答曰,依啓。
大司諫申琓,司諫徐文裕,正言朴泰淳·沈極,持平李玄紀牌不進。
掌令權恒就職。
吏曹啓曰,承旨有闕,政事,取稟。
吏曹參議林泳牌不進。
大王大妃殿,侍藥廳問安。答曰,知道。
大殿·中殿,侍藥廳·政院·玉堂·二品以上·六曹問安。答曰,知道。
府啓,請加三思,還收全坪君漷削奪官爵事。人主之於大臣,一體相須,責任至重,倚毗甚隆,其不可輕爲斥逐,遽施重法也,明矣。日昨領·右相遠竄之命,實是曾所未有之過擧,而繼降安置之命,前後辭旨,極其嚴厲,有非臣子所堪聞者,臣誠驚訝駭惑,莫知所以然也。纔召儒賢,致之朝端,而得其箚奏,遽加疑怒,窮覈言根,事多顚倒,則大臣,旣在三事之任,目見君父之過擧,入對陳達,思欲匡救者,實出納君無過之意,而其奏對之際,雖或有言語之妄率,引諭之失宜,此不過急於敷陳,語不暇擇之致,夫豈有一毫陷人不測之意而然哉?聖明不諒,至下情外之敎,置之人臣難貸之極罪,輾轉層激,嚴威震疊,一日之內,竄兩大臣,經宿之後,又復加以栫棘之律,此何氣象也,此何擧措耶?臣聞古之大臣,雖重罪,必先遞職之後,姑爲勘罪者,乃先王敬大臣尊國體之意也。未曾聞有如向日之出自前席,未脫朝衣,而遽加迸逐之典也。自兩臣被罪之後,在庭諸臣,相繼爭論者,豈爲此兩臣之地哉?且況其貽累於聖德,傷損乎事體也,而聖心莫回,天聽愈邈,伏承聖批,乃以亟停勿煩爲敎,終靳允兪之音,輿情之抑菀,滋甚焉。雷霆無竟之威,請亟霽天怒,還收前領議政南九萬,右議政呂〈聖齊〉圍籬安置之命。吏曹判書朴世采,以世祿之舊臣,當世名儒,聖明之所嘗禮遇,國人之所共尊仰者也。守志丘園,積有年所,而迺者擢拜銓長,恩數非常,前後召徵,聖諭勤懇,世采感激殊遇,思欲報效,乃於入對之日,首進誡誨之言,其所進奏,臣未得見,雖未知爲某事,而其不果忘世,憂國愛君之至誠,〈只〉有可嘉,雖或有不挽於聖心者,固當虛受嘉納,以盡待士之道,而一言不合,遽先疑怒,詬詈之言,屢發於辭旨之間,棄斥如遺,無復顧惜,擧措之顚倒,聽聞之駭惑,爲如何哉?方其初授銓長也,辭疏連上而不許,史官屢臨而招來,猶慮其遐心之莫回,造朝之無期,幡然起來,旋卽厭薄,誠意變爲盛怒,禮貌反作譴訶,使不得一日安於朝廷,從前禮待之意,果安在哉?方今國事多艱,正當得賢之日,誠宜勤招俊乂,與共天職,而至使出山之賢士,又作空谷之長往,不但遞其職名,沮其疏章而已,又從之禁其門生之伸暴,士林缺然,莫不錯愕,此而終靳收回,則臣恐林下自重之士,皆以世采爲戒,莫肯入殿下之庭矣。以聖上之聰明,平心思量,則想必多悔悟之心矣。請還收吏曹判書朴世采特遞之命。日昨備忘記,有頃日陳箚憲臣罷職之命,臣竊慨然也。當初陳箚,蓋爲請加恩禮,招致銓長而發,則箚辭之不爲竝及大老者,非有彼此輕重意而然也。有何可罪之事乎?當其進箚之時,旣下嘉納之音,及今經日之後,過降追罷之命,因事激惱,勒成罪案,顯有求過之意,是豈古聖人不遷怒之意也哉?凡臺閣之臣,雖有所失,待其自處,從容處置,亦未晩矣。追引旣往,必先斥去者,豈不爲聖德之累乎?請還收執義沈枰,掌令南弼星,持平金洪福罷職之命。副提學崔錫鼎,以籌司堂上,往見大臣於賓廳,不是異事,而殿下盛怒太深,疑之於不當疑之地,初命拿問,終至削罷,臣竊不勝駭惑之至。當初備忘之下,辭旨嚴峻,爻象不佳,則大臣之請對陳奏,自出於憂愛之誠,夫豈待人指囑,而今乃以此爲錫鼎之罪案,實非意慮之所到,而錫鼎,位到亞卿,豈可遽施削職之罰乎?事體所關,損傷非細,請還收副提學崔錫鼎削職之命。臣伏聞因玉堂陳箚,有收回頃日請對兩臣·諸臣特遞之敎,臣誠欽仰殿下日月之更,而第念伊日入侍儒臣,有以言獲罪者,而獨靳還寢之音,臣竊以爲不然也。雷霆之下,莫敢盡言,而校理兪得一,留身進言,請被譴斥,敢諌之風,無愧古人,則其視瞻前顧後,逡巡退縮之徒,不可同日而語矣。在聖上納諫之道,惟當曲加優容,以示虛受之意,而輕加聲色,譴訶斥罷,不少假貸,是豈平日所望於聖明者哉?近日聖明之盛氣而待言者,不特訑訑拒人之比,則臣恐自今以往,緘口結舌,莫肯爲殿下論列是非,匡救闕失,而殿下國事,將日非矣。聖敎旣以兩司·玉堂,共陳所懷,而或遞或否不均爲敎,則得一獨被譴罰,亦豈非不均乎?請還收校理兪得一罷職之命。臣以獻納洪受瀗外補還收事,有所論列,而未蒙允兪,臣竊惑焉。受瀗,身居言地,目見聖上之過擧,隨事論執,乃其職責,當天威震疊之日,敢諫不撓,其讜直之言,已足可尙,臺閣風采,人皆想望,而聖明,不少假借,摧折太甚,批旨嚴峻,極加詬罵,已有乖於待臺閣之道,而繼下斥補之命,致令諫院一空,無見存之員,此實曾所未聞之擧也。今此還收之啓,實是輿情之所同,而非受瀗一人之言,則豈可以此爲其罪,而至於斥逐荒徼乎?纔因大臣之陳達,略改批旨之過當處,則竊恐聖心,亦有開霽之端矣。言官之斥補邊邑,實非聖世之美事,請還收獻納洪受瀗北靑判官除授之命。喉司之臣,職在近密之地,目見君上之過擧,惟當隨事覆奏,竭誠匡救,無負聖朝責任之意,不廢古人封還之規,而近日以來,嚴威之下,政院,一以承順爲事,不思救正之道,有覆逆之時,不過爲草草塞責之地者,已極可駭,而至於三司之一時遞罷,兩相之加罪安置,尤是擧措之失中,辭旨極嚴,全不稱停,殊乖人君體下之道,而掌出納者,不卽覆爭,奉行傳旨,而惟恐不及,其在事體,豈容如是?不可無規警之道,請當該承旨,竝命遞改事。答曰,亟停勿煩。
上在昌德宮。停常參·經筵。
下直,全羅右水使柳星老。
謝恩,大司憲李奎齡,護軍尹堦,奉敎鄭齊泰。
去夜備忘記,柳之發·徐宗泰等,挺身護黨,恣意伸救罪人之狀,誠極無據,而昨纔遞職,今又旋擬承宣之望,其在事體,何敢若是其無嚴乎?殊甚駭然,該曹堂上·郞廳,竝從重推考。
大王大妃殿·中殿,侍藥廳問安。答曰,知道。
大殿·中殿,政院·玉堂·二品以上·六曹問安。答曰,知道。
侍藥廳啓曰,伏未審聖體,若何?大王大妃殿夜間症候及寢睡,何如?臣等,不任憂慮,敢此問安。答曰,知道。大王大妃殿症候,詳言于醫女矣。
判府事李箚子。大槪,更申前所未盡之意,以冀加察事。入啓。
假注書崔重泰書啓,臣承命,馳往砥平道巢里行判中樞府事李〈□□〉所住處,傳諭聖旨,則以爲臣疾病沈淹之中,千萬夢寐之外,忽蒙史官銜命遠馳臨宣,十行綸音,反覆申諭,臣驚惶奉讀,戰慄靡定,臣之無狀,分限旣別,以大臣招徠之命,則臣固不敢承受矣。東朝違豫之候,時月久稽,聖上侍藥之憂,日夜深切,臣子分義,何敢晏然退處也?進到近京之地,頻承起居,實是微忱所蘊結,而顧臣宿病,加以種種諸症,數月之間,有加無減,負席奄奄,只待死期,臣病,若不至此,臣何敢自負宿心,而到今不進也?臣之病重實狀,史官目見,而又辱恩命,不得趨承,臣罪萬死,益無所逭云矣,敢啓。傳曰,知道。
掌令權恒啓曰,臣等,昨日以承宣請遞事,有所論列,而其中宗班勿參問安之敎,諫臣特除外任之命,俱是聖明之過擧,而政院,不能爭執,則所當一體竝論,而臣不能詳察,未免落漏,其論事不審之失,著矣。何可仍冒於臺席乎?請命遞斥臣職。答曰,勿辭。
大司諫申〈□□〉,正言朴泰淳·沈極聯名上疏。入啓。答曰,省疏具悉。爾等之辭如此,當許遞焉。
持平李彦紀上疏。大槪,旣遞之官,理難還冒,處置請出,大違常規,嚴召之下,竟未祗赴,請削臣職,仍治臣罪,附陳所懷,以備裁察事。入啓。
答李判付事箚曰,省箚具悉。今日之事,豈以一時喜怒而發哉?南〈九萬〉等心術之危險叵測,路人所知,而一箚再箚,必欲强爲伸雪者,誠未可曉也。
答持平李彦紀疏曰,省疏具悉。今日之擧,本非一時喜怒之所暴發,而陳戒之言,蓋出憂愛之誠,當體念焉。元疏踏啓字。
府前啓,請還收全坪君漷削奪官爵之命事。請還收前領議政南九萬,右議政呂〈聖齊〉圍籬安置之命事。請還收吏曹判書朴世采特遞之命事。請還收執義沈枰,掌令南弼星,持平金洪福特罷之命事。請還收副提學崔錫鼎削奪官爵之命事。請還收校理兪得一罷職之命事。請還收獻納洪受瀗北靑判官除授之命事。請當該承旨遞差事。入啓。答曰,亟停勿煩。
大王大妃殿·中殿,侍藥廳·玉堂·政院·二品以上·六曹·大司憲夕問安。答曰,知道。
上在昌德宮。停常參·經筵。
夜二更至五更,月暈。
謝恩,左議政趙□□,司諫黃□,正言李□□,興海郡守李之夏,禁府都事李相輿,興海縣監李錠,懷仁縣監李泰祺。
大王大妃殿·中殿,侍藥廳問安。答曰,知道。
大王大妃殿,政院·玉堂·二品以上·大司憲問安。答曰,知道。
侍藥廳啓曰,伏未審聖體,若何?大王大妃殿,昨日煩熱之候頗甚,夜來寢睡,何如?臣等不任悶慮,敢此問安。
傳曰,左議政,留對引見。
答侍藥廳曰,知道。大王大妃殿症候,詳言于醫女,而寢睡,比昨稍勝矣。
司諫黃□啓曰,近日聖上處分,實是前所未有之過擧也。夫儒臣奏箚,初出憂愛之誠,大臣所陳,不過先事之戒,而雷霆震疊,譴責嚴急,或栫棘荒徼,去死無幾,或疎斥慢罵,無復餘地,觀聽駴怖,氣象愁慘。凡在言議之列,出納之地者,隨事爭論,乃其職耳。殿下不復舒究,一面摧折,數日之內,斥逐相繼,臣前忝論思之職,旣不能極言竭論,開悟上心,不匡之罪,臣實難逭,方且自訟之不暇,不意玆者,又叨諫省新命,臣一倍慙惶,不知所以自措也。當此之時,必以剛方正直,素所見審於君父者,處之言責之任,庶幾感回天聽,而乃以如臣疲劣已試不職之人,苟然充數,適足以羞淸朝而辱臺端,尙何望其匡救衮闕,以毋負職責之所寄乎?且本院,方有陳箚憲臣特罷還收之請,而憲臣中執義沈枰,卽臣從妹夫也。揆以法例,理難參啓,尤何可一刻仍冒於臺席乎?請命遞斥臣職。答曰,勿辭,退待物論。
全羅監司書目,羅州牧使趙聖輔,病重罷黜事。
院啓,今此兩大臣安置之命,實是聖朝無前之過擧,前後嚴旨,又皆臣子之所不敢聞者,何殿下以一時激惱,而遽震威怒,轉輾層加,至此極也?筵席事秘,雖未詳大臣所達之如何,而蓋不過因儒臣箚陳之事,畢陳其所懷而已。雖於奏事之際,引喩失宜,自不覺其顚錯之歸,而然自古先事陳戒之言,例多激昻過當之辭,輒引凶禍而爲鑑,動以覆轍而警之,聽其言則雖若可駭,察其情則專出憂愛者,儘多有之。今者大臣之言,計亦如此,豈敢有一毫庇護私黨,陷人不測之意哉?朝家用罰,雖在匹夫之賤,當舒究本情,無或冤屈,況大臣之任,安危所係,豈有一言之錯,而致疑於不當疑之事,遽加以人臣極罪之理也?雷霆之下,朝野震慴,墜心喪魄,氣像愁慘,此豈但爲一二大臣被罪而已而然哉?請加三思,還收前領議政南□□,右議政呂□□圍籬安置之命。吏曹判書朴世采,素負重望,爲世所宗,纔膺弓㫌之招,卽賜前席之對,聖心之虛佇旣勤,朝野之想望方隆,而一封朝進,疎斥夕加,本兼諸任,倂皆特遞,前後批旨,極其僇辱,士林錯愕,瞻聆駭惑,是何殿下禮賢好士之誠心,遽爲此前所未聞之過擧也?昔漢高之所慢罵者,不過當世之陋儒,而有志如四皓者,已自逃遁,猶恐入山之不深。況於國人矜式,平日禮遇之臣,而其所蹴踏,不翅慢罵而已,則非但一儒賢之進退,關係極重,自今以往,山林養德之士,所以失望於殿下者,當復如何哉?貽累聖德,莫此爲甚,不可不亟思改圖,務承權輿,以慰臣民憂歎之心。請吏曹判書朴世采本兼諸任特遞之命,及前後批旨之未安者,一倂還收。副提學崔錫鼎削職之命,尤是意慮之所不到。夫籌司堂上之進謁於大臣,自是常事,大臣陳奏,又非聽人指囑之所爲,而今乃使人,伺察其往來,臆逆而加之罪,則被罪者之冤屈,姑捨勿論,此路一開,後弊無窮,在廷諸臣,其誰敢自保者哉?此等擧措,決非聖世之所宜有,請副提學崔錫鼎削職之命還收。校理兪得一之挺身進言,出於有懷必盡,冀悟聖心,只見其可尙,未見其可罪,而旣下嚴旨,繼罷其職,儒臣以言獲罪,其於國體,爲累者大。請還收校理兪得一罷職之命。頃日憲臣之陳箚也,只請召還朴世采,而不及於大老,蓋緣伊時,世采適有新命,故因聖上虛佇之意,而更勉其禮致之誠而已,何嘗有左右輕重之心,而乃於激惱之餘,過有追勘之擧,大乖體下之度,而實爲遷怒〈之〉歸?臣竊爲聖明,惜此擧措也。臺臣斥罷,事體不輕,請還收執義沈枰,掌令南弼星,持平金洪福罷職之命。新除授大司諫權□□,時在京畿楊根地,請斯速乘馹上來事,下諭。引嫌而退。嫌則聯名,已成近例,不可以此輕遞言官,司諫黃□請命出仕。
府前啓,請還收全坪君漷削奪官爵事。請還收領議政南九萬,右議政呂□□,圍籬安置事。請還收吏曹判書朴世采特遞之命事。請還收副提學崔錫鼎特罷之命事。請還收陳箚憲臣等罷職之命事。請還收校理兪得一特罷之命事。請還收洪受瀗北靑判官除授之命事。請當該承旨竝命遞差事。
答院曰,不允。南等事,旣諭於前後之批,而今觀啓辭,一節層加,稱之以激昻,奬之以憂愛,是何牿亡秉彝之良心至此耶?噫,持罟入水,孰信非漁,易羊釁鍾,宜云愛財,凡在下之事,有其跡則自不覺其闖發於外,而致人疑惑也。況南等,汲汲然請借咫尺之地,疑人於不軌,擠人於罔測,首尾語意,互相照應,自有歸宿之處,不特有其跡,而致人疑而已。從古以來,身爲大臣,用意之危險,罪狀之難掩,未有若此人等也。如是而敢曰今者大臣之言,計亦如此,人孰信之乎?良可異也。竝亟停勿煩。下諭及處置事,依啓。
答府曰,亟停勿煩。
正言李上疏。大槪,敢陳難安之勢,冀蒙遞改,兼付區區所懷,以備裁察事。入啓。
政院啓曰,下番翰林洪重夏,聞其父病,陳疏出去,其疏則還爲出給,而徑先出去,事甚不當。洪重夏請推考,而旣以親病出去,則勢難强迫入直,豫備翰林推移入直,何如?傳曰,允。
正言李啓曰,臣目見君父無前之過擧,敢有所論列,而伏承聖批,辭旨極嚴,至於拈出啓辭中句語,而斥臣以牿亡秉彝之良心,臣誠悚仄慙赧,不知所以自措也。今此被罪兩大臣之本情,前後大臣·諸臣之陳達,蓋亦略申,而只緣殿下疑怒之心,先着於胸中,不得舒究,轉輾激惱,凡於前後之批,兩臣之罪狀益重,而兩臣之冤枉益深,不過先事之戒,而謂之語意照應,率爾顚錯之言,而疑其自有歸宿,向殿下於平日眷注之大臣,情志之否隔,遂至此也。夫一宗臣醫局提調之遞否,非關大臣自己事,雖有不正之人,無損益於己,而故爲用意構陷自犯於罔赦之科者,求之人情,果爲近似乎?且疑人不軌,擠人罔測,是何等危險之人也?如使大臣,果有此計,則人將請討之不暇何苦,而自其被罪以來,上自公卿,下至輿情,莫不相顧鍔錯,仰屋恣嗟也歟?苟殿下忘怒觀理,平心舒究,則此等事狀,自可曉然,而如臣無似者,濫叨言地,不能明白指陳,以悟聖心,一啓纔進,遽承不韙之目,墜玷臺風,莫此爲甚,是則臣之罪也。臣實愧恨,不敢更冒臺席,請命遞罷臣職。答曰,勿辭,退待物論。
答正言李疏曰,省疏具悉。南九萬等事,已諭於諸臣之批矣。其中陳戒之言,予用體念焉。爾其勿辭察職。以上朝報
備邊司郞廳,以左相意啓曰,本司有司堂上卽今行公之員,只是刑曹判書徐文重一人而已。文書酬應之際,多有苟簡之事,兵曹判書李翊,使之兼察有司之任,何如?答曰,允。以上備局謄錄。
上在昌德宮。停常參·經筵。
下直,固城縣監崔廷龍。
謝恩,戶曹參議朴泰遜,監察權瑞,河陽縣監朴長達,工曹佐郞權宇亨,珍海縣監金胄翼,金海縣監宋光涑,奉常正李宜昌,咸鏡都事成儁。
大王大妃殿·中殿,侍藥廳問安。答曰,知道。
大殿·中殿,政院·玉堂·二品以上·六曹·大司憲問安。答曰,知道。
侍藥廳啓曰,伏未審聖體,若何?大王大妃殿夜間症候及寢睡,何如?臣等,不任憂慮,敢此問安。答曰,知道。大王大妃殿證候,詳言于醫女矣。
司諫黃欽啓曰,昨日同僚引避退待,臣當處置,而臣於本院之論,旣有嫌礙之端,未得連啓,則不能處置,臺例當然,其不可仍冒也,決矣。近日聖心激惱,雷威未霽,言事之臣,少有觸拂,輒降嚴批,而臣身〈猥〉忝諫職,不能進一言匡救,只以區區私義,日事瀆撓於侍藥憂遑之日,臣罪益大。請命遞斥臣職。答曰,勿辭,退待物論。
吏曹啓目,粘連觀此廣州留守狀啓,則本府經歷李泰龜,除授慶興府使,有老母今年七十六歲,邊倅有老親者,旣有遞改之例,李泰龜,果有七十六歲老毋,則其在法例,不可遠赴,旣遞邊倅,則還仍本邑,似爲便當,依狀啓施行,何如?啓依允。
大王大妃殿,侍藥廳夕問安。答曰,知道。
禮曹判書南龍翼上疏。大槪,乞遞司圃提調之任,仍治臣罪事。入啓。答曰,省疏其悉。卿其安心勿辭,亦勿待罪。
判府事李□□箚子。大槪,冒死自列,願削臣職,治臣事君不誠之罪事。入啓。答曰,省箚具悉。噫,當今國計民憂,無一可恃,危亡之兆,誠非一二,而至於用意危險之大臣,快示迸流之典,實未曉爲禍之至此也。昔日故相臣李敬輿,以不待批下,徑先出去之罪,特命安置,今此兩人等負犯,決非語行間妄發,則朝家懲治之典,本不以大臣而輕重低昻者,自古然矣。噫,大臣事體,非比庶僚,如有以事之可恕,則今日之擧,予豈樂爲哉?只緣情志未孚,一節轉激,語欠和平,亦豈所望於大臣者乎?心竊慙赧,無以爲言,卿其安心勿辭,亦勿待罪。
府前啓,請還收全坪君漷削奪官爵之命事。請還收前領議政南九萬,右議政呂聖齊圍籬安置之命事。請還收吏曹判書朴世采特遞之命事。請還收執義沈枰,掌令南弼星,持平金洪福特罷之命事。請還收副提學崔錫鼎削職之命事。請還收校理兪得一特罷之命事。請還收獻納洪受瀗北靑判官特除之命事。請當該承旨遞差事。措語竝見上新啓,竝引嫌而退。措語添刪,自是臺體,則意外嚴批,何必有嫌?旣有嫌礙,不得聯名,則處置難便,其勢固然。請正言李□□,司諫黃欽,竝命出仕。答曰,不允。崔錫鼎事,別無見著之事,而亦非待臣以禮云者,不無所執,勉從焉。處置事,依啓。
上在昌德宮。停常參·經筵。
下直,公洪監司尹以道。
謝恩,正言李□□,持平兪命弘,參知韓構。
禁府都事南宅夏,公洪監司李彦綱拿來事,公州地,出去。
大王大妃殿·中殿,侍藥廳問安。答曰,知道。
大王大妃殿,政院·玉堂·二品以上·六曹·大司憲問安。答曰,知道。勿爲問安。
大殿·中殿,政院·玉堂·二品以上·六曹·大司憲問安。答曰,知道。
侍藥廳啓曰,伏未審聖體,若何?大王大妃殿,近日連有熱候,昨日有嘔氣,夜間症候及寢睡,何如?臣等,倍切悶慮,敢此問安。答曰,知道。大王大妃殿,夜間連有嘔氣,寢睡不寧,倍切憂慮矣。
正言李□□牌不進。
院啓,今此兩大臣安置之命,實是聖朝無前之過擧,前後嚴旨,又皆臣子所不敢忍聞者,何殿下因一時激惱,而遽震威怒,轉輾層加,一至此極也?筵席事秘,雖未詳大臣所達之如何,而蓋不過因儒臣箚陳之事,畢陳其所懷而已。雖於奏事之際,引喩失宜,自不覺爲顚錯之歸,而然自古先事陳戒之言,例多激昻過當之辭,輒引凶禍而爲鑑,動以覆轍而警之,聽其言則雖若可駭,察其情則實出憂愛者,儘多有之,今者大臣之言,計亦如此,豈敢有一毫庇護私黨,陷人不測之意哉?朝家用罰,雖在匹夫之賤,猶當舒究本情,無或冤屈,況大臣之任,安危所係,豈有一言之錯,而致疑於不當疑之事,遽加以人臣極罪之理也?雷霆之下,朝班震慴,墜心喪魂,氣像愁慘,此豈但爲一二大臣被罪而已事然哉?請加三思,還收前領議政南九萬,右議政呂聖齊圍籬安置之命。吏曹判書朴世采,素負重望,爲世所宗,纔膺弓㫌之招,卽賜前席之對,聖心之虛佇旣勤,朝野之懸望方隆,而一封朝進,疎斥夕加,本兼諸任,竝皆特遞,前後批旨,極其謬辱,士林錯愕,瞻聆駭惑,是何殿下禮賢好士之心,而遽爲此前所未聞之過擧耶?昔漢高之所慢罵者,不過當世之俗儒,而有如四皓者,已自逃避,猶恐入山之不深。況於國人,雖或平日禮遇之賢,而其所蹴踏,不翅慢罵而已,則非但一儒臣之進退,關係極重,自今以往,山林有德之士,所失望於殿下,當復如何哉?貽累聖德,莫此爲甚,請吏曹判書朴世采本兼諸任特遞之命,及前後批旨之未安者,一倂還收。校理兪得一,奮身進言,出於有懷必陳,冀悟聖心,則只見其可尙,未見其可罪,而旣下嚴旨,繼罷其職,儒臣之以言獲罪,其於國體,爲累甚大。請還收校理兪得一罷職之命。頃日憲臣之陳箚也,只請召還朴世采,而不及於大老者,蓋緣伊時世采,適有新命,故因聖上虛佇之意,而更勉其禮致之誠而已。何嘗有左右輕重之心,而乃於激惱之餘,至有遞勘之擧?大乖體下之道,而實爲遷怒之歸,臣竊爲聖朝惜此擧措也。臺臣斥罷,事體不輕,請還收執議沈枰,掌令南弼星,持平金洪福罷職之命。答曰,勿煩。
刑曹參議吳道一辭職上疏。入啓。答曰,省疏具悉。過深之論,不必爲嫌,爾其勿辭,從速察職。
府前啓,請還收全坪君漷削奪官爵之命事。請還收前領議政南□□。右議政呂□□圍籬安置之命事。請還收吏曹判書朴世采特遞之命事。請還收陳箚憲臣罷職之命事。請還收獻納洪受瀗北靑判官除授之命事。請當該承旨竝遞差事。入啓。答曰,勿煩。
大王大妃殿,侍藥廳夕問安。答曰,知道。
大殿·中殿,侍藥廳·政院·玉堂·二品以上·六曹問安。答曰,知道。
上在昌德宮。停常參·經筵。
大王大妃殿·中殿,侍藥廳問安。答曰,知道。
大殿·中殿,政院·玉堂·二品以上·六曹·大司憲問安。答曰,知道。
侍藥廳啓曰,伏未審聖體,若何?大王大妃殿煩熱之候及嘔吐之症,尙未鎭定,夜間症候與寢睡,若何?臣等,伏不勝悶慮之至,敢此問安。答曰,知道。大王大妃殿熱候嘔氣,尙無所減,不勝憂悶矣。
館學儒生趙裕壽等上疏。大槪,臣等,伏見祭酒臣朴世采,因一奏御之文字,遽被意外之嚴旨,非但士林之失望,實是聖朝之過擧。臣等,身處首善之地,目見儒賢之擯棄,玆敢倡率同志,瀝血叫闔,伏願殿下,特賜鑑諒,平心舒究,小霽雷霆之威,更篤尙賢之誠,俯察擧幡之請,克念權輿之承,斯文幸甚,國家幸甚。入啓。答曰,省疏具悉。爾等,相率瀆擾,如是伸救,誠可異也。退修學業。
禮曹,行司直慶㝡,今月卄二日卒逝,弔祭致賻,依法例擧行,何如?啓依所啓施行。
傳曰,大臣·備局堂上,引見。引見時,十五日下政院備忘記中,招致不正之人,改以招致疎闊之人事,榻前下敎。以上朝報
引見入侍時,禮曹判書南龍翼所啓,本曹所屬兩醫司·司譯院·觀象監等官員,例於六月內取才,觀其畫數,次第付料矣。本曹褒貶,則雖因聖敎,已爲設行,而至於取才,則當此時,不敢開坐,而渠輩,甚以爲切迫,何以爲之?敢稟。上曰,考講取才,與褒貶無異,速爲取才付祿,可也。以上禮曹謄錄
上在昌德宮。停常參·經筵。
下直,公洪水使盧銓。
謝恩,江華留守申翼相,同義禁宋奎濂。
大王大妃殿·中殿,侍藥廳問安。答曰,知道。
大王大妃殿,政院·玉堂·二品以上·六曹·大司憲問安。答曰,知道。勿爲問安。
大殿·中殿,侍藥廳·政院·玉堂·二品以上·六曹·大司憲問安。答曰,知道。
侍藥廳啓曰,伏未審聖體,若何?大王大妃殿,昨日則嘔氣,比前倍苦,終夕不得鎭定,夜來症候加減及寢睡,何如?臣等,不勝悶慮之至,敢此問安。答曰,知道。大王大妃殿症候,嘔氣頻發,寢睡不寧,倍切煎悶矣。
昨日引見時,大司憲李奎齡所啓,臣等,以全平君漷削職還收事,有所爭執,而聖明不賜允諭,臣等,不勝慨然之至。宗簿之不卽査啓,固其勢之當然,今者漷之以此獲罪,實是過中之擧也。臣等此論,非爲一宗臣也,竊恐聖上擧措之間,有所未盡,而大有歉於平日待物之道。請加三思,還收全坪君漷削奪官爵之命。上曰,罷職。
又所啓,日昨領·右相遠竄之命,實是曾所未有之過擧,而繼降安置之命,前後辭旨,極其嚴截,有非臣子所忍聞者,方其奏對之際,引喩失當,果涉謬妄,驟聞其語,誠似駭然。殿下遽加威怒,固其勢也,而平心恕察,則曾無一言半辭之構成宗戚之罪名,只出於爲國家憂愛之計,非有一毫他意於其間,而殿下疑之太深,怒之太過,直比之於告變之科,前席未罷,遽加竄逐,竄逐之不足,又從以栫棘之,擧朝失色,道路驚嗟,不意聖明之朝,有此擧措也。殿下苟於本源澄淸之時,深思猛省,則本情之所在,不難見矣。更加三思,反覆恕容,亟寢雷霆之威,快示日月之更,請還收前領議政南九萬,右議政呂□□圍籬安置之命。上曰,勿煩。
又所啓,吏曹判書朴世采,以世祿之臣,爲當世明儒,聖明之所嘗禮遇,國人之所共宗仰者也。守志丘園,積有年所,而擢拜銓長,恩數非常,前後召徵,聖諭慇懃,世采感激殊遇,思欲報效,乃於入朝之日,益陳戒誨之言,則其憂愛之心,有足可尙。雖或有不槪於聖心者,固當虛受嘉納,以盡待士之道,而今乃遽先疑怒,摧折詬罵,而復加謬辱,纔下別諭之音,而旋卽遞職,至於所兼諸任,一倂改差,王言一播,聽聞駭惑,士林失望,氣像愁慘,其貽累於聖德,爲如何哉?以聖上聰明,平心思量,則必有悔悟之心矣。請還收吏曹判書朴世采特遞之命。上曰,勿煩。
又所啓,日昨備忘記,有頃日陳箚憲臣罷職之命,臣等,竊慨然也。當初陳箚,蓋爲請加恩禮,招致銓長而發,則箚辭之不爲竝及大老,本非有彼此輕重之意而然也。有何可罪之事,及今經月之後,因事激惱,至降追罷之命,豈不爲聖德之累乎?請還收執議沈枰,掌令南弼星,持平金洪福罷職之命。上曰,依啓。
又所啓,雷威之下,人莫敢盡言,而校理兪得一,挺身進言,請被譴斥,敢諫之風,不愧古人,則聖朝納諫之道,惟當曲加優褒,以示虛受之量,而徑加聲色,譴罰斥罷,不少假貸,是豈平日所望於聖明者哉?請還收校理兪得一罷職之命。上曰,勿煩。
又所啓,臣等,以獻納洪受瀗外補還收之事,有所論列,而未蒙允許,臣等竊惑焉。受瀗身居言地,目見聖上之過擧,隨事論執,乃其職責,當天威震疊之時,敢諫不撓,其讜直之言,有足可尙,而聖明不少假借,摧折太甚,批旨嚴峻,極加詬罵,已有乖於待臺閣之道,而繼下斥補之命,不料聖明之世,有此過中之擧也。請還收獻納洪受瀗北靑判官除授之命。上曰,勿煩。
又所啓,承宣之責,只在於出納惟允,君上苟有過擧,措辭覆逆,終始力爭,雖被罪罰而不避,期於得請而後已者,此出於古人封還之意也。伏以近世耳目所覩,記言之承旨屢度覆逆,至於譴罷而不敢奉承者,何莫非納君於無過之地,而盡其職責之當然者乎?頃者兩大臣一時倂竄,實是君父無前之過擧,而政院,惟以草草數語,一二番塞責之後,卽捧傳旨,如恐不及,至於三司之一時遞罷,兩相之加罪安置,宗班勿參問安之敎,諸臣特除外任之命,俱是聖明之失德,而亦無一言匡救,朝家設置承宣之意,果安在哉?此因天威震疊之日,怵畏恇怯,苟免罪罰之致也。他日居其職者,視此爲例,只以承令奉命爲恭,則非但爲一時不職之失而已,將以爲日後無窮之弊,不可置而不論。請其時當該承旨,竝命遞差。上曰,伊日承宣,豈謂全不覆逆耶?頃者申懹,以趙儀徵不關之事,一夜間四度〈?〉必欲得請而後已,如是而後,乃可謂得體也耶?勿煩。
正言李□□所啓,請還收前領議政南九萬,右議政呂聖齊圍籬安置之命事。上曰,勿煩。又所啓,請吏曹判書朴世采本兼諸任特遞之命事,及前後批旨之未安者,一倂還收事。上曰,勿煩。又所啓,請還收校理兪得一罷職之命事。上曰,勿煩。
禮曹判書南龍翼所啓,此三朔月課,當爲出題,而當此侍藥憂遑之日,出題製述,事體未安,今秋等,則姑爲停止,何如?上曰,依爲之。
副校理金盛迪所啓,頃者三司請對之時,自上特命退去,天威震疊之下,雖涉惶恐,而若怵於威禍,逡巡退出而不爲力爭,則實非請對之本意,故臣謂得一曰,不得請則不可退去云爾,則得一亦以爲然,得一在前,先爲發端,則殿下,以得一爲縱恣,有特罷之命,因留更請,臣實囑之,而特罷之命,及於得一,臣何敢以獨免爲幸乎?若以不退强聒爲罪,則臣當先被罪,若以臣爲無罪而仍置職事,則得一,亦無可罪之事矣。伊時實狀如此,故敢達矣。上曰,其時在前兩人出去,而得一,挺身擔當,故有罷職之命矣。若與同僚,相議爲之,則同爲罷職。
禮曹判書南龍翼所啓,司圃署官員二員內,一員未差,只有一員,逐日供上,累月行公之餘,適有病故,呈吏曹,差出假官,輪回進排矣。再昨,以不繼進排之意,當該假官,至於罷推,臣實有不能檢察之罪,尤不勝惶恐。別檢,係是初入仕,故當待判書·參議差出,而莫重供上衙門,只有一郞廳,前頭疾病事故,有不可知,似當有變通之道,令銓官,後政差出,何如?領議政金壽興曰,初入仕則必判書差出,而供上衙門,事勢有異,曾前如此之時,亦有變通之規,使次官差出,似當矣。上曰,一員苟簡,速令佐貳之官差出。
院啓,臣等,以兩大臣安置還收之請,苦口爭執,已過累日,昨於筵中,大臣·重臣,擧皆反覆陳請,則天聽邈然,兪音竟閟,臣等,竊不勝悶鬱之至。大臣當初所達之言,不過因儒臣箚陳之事,畢陳其所懷而已,雖於奏事之間,引喩失宜,自不覺爲顚錯之歸,而然自古先事陳戒之言,例多激仰過當之辭,輒引凶禍之爲鑑,動以覆轍而警之,聽其言則雖若可駭,察其情則專出憂愛者,儘多有之。今者大臣之言,計亦如此,豈敢有一毫庇護私黨,陷人不測之意哉?朝家用罰,雖在匹夫之賤,猶當舒究本情,無或冤屈,況大臣之任,安危所係,豈有一言之錯,而疑之於不當疑之地,而遽加以人臣極罪之理也?雷霆之下,朝班震慴,墜心喪魂,氣像愁慘,此豈但爲一二大臣被罪而已而然哉?請加三思,還收前領議政南九萬,右議政呂□□圍籬安置之命。吏曹判書朴世采,素負重望,爲世所宗,纔膺弓㫌之招,卽賜前席之對,聖心之虛佇旣勤,朝野之想望方隆,而一封朝廷,疎斥夕加,本兼諸任,竝皆特遞,前後批旨,極其謬辱,士林錯愕,瞻聆駭惑,是何殿下禮賢好士之誠心,遽爲此前所未聞之過擧耶?昔漢高之所慢罵,不過當世之陋儒,而有志如四皓者,已自逃遁,猶恐入山之不深。況於國人矜式,平日禮遇之臣,而其所蹴踏,不啻慢罵而已,則非但一儒賢之進退,關係輕重,自今以往,山林養德之士,所以失望於殿下者,當復如何哉?昨因諸臣之陳達,備忘記中未安文字,略加刪去,此固出於天心開悟之端,而今此還收之請,猶靳快副,此臣等之所以抑菀於中者也。其終累聖德,莫此爲甚,請吏曹判書朴世采本兼諸任特遞之命及前後批旨,一倂還收。答曰,亟停勿煩。
府啓,請還收前領議政南□□,右議政呂□□闈籬安置之命事。請吏曹判書朴世采特罷之命事。還收獻納洪受瀗北靑判官除授之命事。承宣之責,只在於出納惟允,君上苟有過擧,措辭覆逆,終始力爭,雖被罪罰而不避,期於得請而後已者,此出於古人封還之意也。姑以近世耳目所覩,記言之承旨,累度覆逆,至於譴罷而不敢奉承者,何莫非納君於無過之地,而盡其職責之當然者乎?頃者兩大臣一時倂竄,實是前古所未有之過擧,而政院,惟以草草數語,一番塞責之外,卽捧傳旨,如恐不及,至於三司之一時遞罷,兩相之加罪安置,宗班勿參問安之敎,諫臣特除外任之命,俱是聖明之失德,而亦無一言匡救,朝家設置承宣之意,果安在哉?此固天威震疊之下,怵畏恇怯,苟免罪罰之致也。他日爲是職者,視此爲例,只以承令奉命爲恭,則非但爲一時不職之失而已,將以啓日後無窮之弊,不可置而不論,昨承聖批,以伊日承宣,豈謂全無覆逆爲敎?臣等竊惑焉。當此處分過當之日,喉司之臣,固宜竭誠爭執,不避煩瀆,收回成命之後,方可謂不負所職矣。或草草塞責,或元不覆逆,安有如今番承旨之不職者哉?請其時當該承旨,竝命遞着。
大王大妃殿,侍藥廳夕問安。答曰,知道。
大殿·中殿,侍藥廳·政院·玉堂·二品以上·六曹·大司憲問安。答曰,知道。
禁府,鄭載齊拿囚。啓。
答府曰,勿煩。
上在昌德宮。停常參·經筵。
卯時辰時,有霧氣,未時,日暈。
答大司諫權□□疏曰,省疏具悉。已喩予意於諸臣之批矣。爾其勿辭,入來察職。
謝恩,大司諫權□□,護軍李義徵。
侍藥廳啓曰,老炎比酷,伏未審侍藥憂遑中,聖體,若何?大王大妃殿昨日嘔吐之氣,雖似小定,煩熱之候,終夕作苦,夜來症候及寢睡,何如?臣等,倍切憂慮,敢此問安。
大王大妃殿·中殿,侍藥廳問安。答曰,知道。
大殿·中殿,政院·玉堂·二品以上·六曹·大司憲問安。答曰,知道。
答侍藥廳曰,知道。大王大妃殿症候,詳言于醫女矣。
玉堂箚子。大槪,敢申瞽見,冀蒙省察事。入啓。答曰,省箚具悉。已喩予意矣,何如是煩聒乎?其中戒誨,出於憂愛,予當體念焉。
傳曰,領議政家,遣御醫看病。
大王大妃殿,侍藥廳夕問安。答曰,知道。
大殿·中殿,侍藥廳·政院·玉堂·二品以上·六曹·大司憲問安。答曰,知道。
合啓,臣等,以兩大臣圍籬安置還收事,竭誠爭論,已過累日,庶幾聖衷之悔悟,而誠未格天,兪音尙靳,臣等,竊不勝悶鬱,而繼以駭惑也。蓋當初大臣所達,只因儒臣箚論之事,畢陳其所懷,而旣以譊訛之言,傳播中外爲言,則其非出於有意構陷,於此斷可見矣,而第其語次之間,偶欠商量,引喩失宜,果涉謬妄,驟聞其語,雖若可駭,原其心而察其語,則曾無一言半辭之搆成宗戚之罪名者,不過出於爲國家忠愛之意,爲宗戚保全之地而已,非有一毫他意參錯於其間也。是固在所當恕,則當恕焉,而惟殿下,以難制之情,聽似疑之言,律之以誣告,斥之以護黨,不少假貸,益增疑怒,前席未罷,遽加竄逐,竄逐之不足,又從以栫棘,至使衰耗病殘之臣,千里嚴程,刻期驅逐,觸冒炎熱,撼頓道路,臣等,知其萬無一生也。何殿下平日之所敬禮所倚任之大臣,而輕加僇辱,必置死地,若是其少恩哉?命下之日,擧朝失色,道路咨嗟,咸曰吾相,賢相也,吾君,聖君也,緣何激惱,有此擧措也?夫朝家用罰之道,以微罪,加諸小官,惟當察其情罪,輕重得宜,然後庶可不咈於人情,而今者大臣所望,以罪則不過語言之差錯也,以情則只是憂愛之忠款也。未見可罪之過惡,而遽置人臣之極罪,其衆心之不厭,輿情之稱冤,爲如何哉?臣恐從今以往,任輔相之責者,雖有可言〈之〉事,而畏威怵禍,囁嚅趑趄,皆以兩臣爲戒,惟恐保身之不暇,莫肯爲國盡言,而殆殿下今日之過擧,有足以啓之也,奚但貽累聖德於一時而已哉?噫,君臣,猶父子也,父子之間,不能愼擇語言,理勢之然,而雖有顚錯謬妄之失,惟宜敎誨警責而止耳,何可斥絶,以至於傷恩乎?殿下平心觀理,從容恕諒,則豈不惕然而驚,翻然而悟哉?請還收前領議政南□□,右議政呂□□圍籬安置之命。
府前啓,請還收吏曹判書朴世采特遞之命事。請還收獻納洪受瀗北靑判官特除之命事。請當該承宣竝命遞差事。入啓。
院前啓,請吏曹判書朴世采本兼諸任特遞之命,及前後批旨之未安者,一倂還收事。入啓。
答合啓及府院啓曰,亟停勿煩。
上在昌德宮。停常參·經筵。
謝恩,靈光郡守安如石。
大王大妃殿·中殿,侍藥廳問安。答曰,知道。
大王大妃殿,政院·玉堂·二品以上·六曹·兩司長官問安。勿爲問安。
大殿·中殿,政院·玉堂·二品以上·六曹·兩司長官問安。答曰,知道。
侍藥廳啓曰,伏未審聖體,若何,大王大妃殿夜來症候加減及寢睡,何如?臣等,不任憂慮,敢此問安。答曰,知道。大王大妃殿症候,詳言于醫女矣。
副提學崔錫鼎辭職上疏。入啓。答曰,省疏具悉。本職,當許遞焉。
戶曹啓曰,卽接廣興倉所報,則來八月朔頒料次,倉官,進去于領中樞府事閔□□家,請受祿牌,則以爲半身不遂之病人,肅謝無路,未肅拜前,常祿不可受,祿牌不爲出給云。係是大臣祿俸,何以爲之,敢稟。傳曰,令倉官輸送。
合啓,請〈還收〉前領議政南九萬,右議政呂聖齊圍籬安置之命事。入啓。答曰,亟停勿煩。
院前啓,請吏曹判書朴世采本兼諸任特遞之命,及前後批旨之未安者,一倂還收事。入啓。答曰,亟停勿煩。
府前啓,請還收吏曹判書朴世采特遞之命事。請還收獻納洪受瀗北靑判官除授之命事。請其時當該承旨竝命遞差事。入啓。答曰,亟停勿煩。
政院啓曰,今聞領議政,又爲衄血過多,症甚危重,係是大臣,敢啓。傳曰,領議政家,遣御醫,不離看病,書啓。
政院啓曰,今日臺啓中,正言李三碩碩字,誤書以錫字。入啓點下之後,取見座目簡通,則當初臺疏,誤以錫字書送,而注書正書之際,不能詳察,矇然書入,請當該注書推考。臣難免不察之失,不勝惶恐。傳曰,依啓。
正言李□□啓曰,昨於傳啓時,例有簡通參啓諸臣之名於政院之規,而今日合啓及本院啓辭中,李三碩之碩字,以錫字書塡於簡通中,以致仍爲誤書於謄啓之時,昏錯之失,在所難免,亟命遞斥臣職。答曰,勿辭。退待物論。
持平兪命弘啓曰,臣與正言李□□俱詣臺廳,以合啓事,同爲傳啓,而座目簡通中,正言李三碩〈之碩〉字,以錫字書塡,仍致誤書於謄啓中,臣之昏謬不察之失著矣。何敢晏然仍冒於職次乎?請命遞斥臣職。答曰,勿辭。退待物論。
大王大妃殿,侍藥廳夕問安。答曰,知道。
大殿·中殿,侍藥廳·政院·玉堂·二品以上·六曹·大司諫夕問安。答曰,知道。
禁府都事南宅夏,公洪監司李彦紀拿來後,入來。
禁府啓目,前監牧官鄭載濟元情云云,刑推,何如?啓姑停刑推,覈處。
刑曹啓曰,司憲府持平金洪福,前任正言時,丁卯年冬三朔月課,無緣不作,推緘,以私罪,笞五十,解見任別敍照斷,而洪福,方在特罷之中,時無見任,故不得施行矣。今則罷職旣有還收之命,此異於收敍,前日照勘之律,亦當仍爲施行,而事無前例,何以爲之?敢稟。傳曰,依爲之。
上在昌德宮。停常參·經筵。
下直,江華留守申翼相,錦山郡守宋道興。
大王大妃殿·中殿,侍藥廳問安。答曰,知道。
大殿·中殿,政院·玉堂·二品以上·六曹·兩司長官問安。答曰,知道。
假注書朴泰恒,改代,金斗南。
侍藥廳啓曰,伏未審聖體,若何,大王大妃殿,夜來症候及寢睡,何如?臣等,不任憂慮,敢此問安。
吏曹啓曰,臺諫有闕,政事,取稟。答曰,明日爲之。
答侍藥廳曰,知道。大王大妃殿症候,詳言于醫女矣。
執義沈枰,掌令南弼星上疏。入啓。踏啓字。
正言李□□啓曰,昨者同僚引避,今當處置,而其所引避,旣因誤書臣名,則臣於處置之際,不無所礙,勢難奉啓,未免瀆擾於侍藥憂遑之日,請命遞斥臣職。答曰,勿辭。退待物論。
合啓,請還收前領議政南九萬,右議政呂□□圍籬安置之命事。入啓。
院啓,請吏曹判書朴世采本兼諸任特遞之命,及前後批旨之未安者,一倂還收事。新啓,竝引嫌而退。誤書同僚之名,難免不審之失,雖有妨礙之端,元非可遞之事,請正言李益壽遞差,正言李三碩出仕。
府前啓,請還收吏曹判書朴世采特遞之命事。請還收獻納洪受瀗北靑判官特遞之命事。請當該承旨竝命遞差事。新啓,引嫌而退。堂后簡通,旣不親書,則雖曰不察,元非大段,請持平兪命弘出仕。
答合啓曰,亟停勿煩。
答府·院曰,不允。處置事,依啓。
大王大妃殿,侍藥廳夕問安。答曰,知道。
大殿·中殿,侍藥廳·政院·玉堂·二品以上·六曹·兩司長官夕問安。答曰,知道。
正言李三碩,持平兪命弘,就職。
持平兪命弘啓曰,昨日簡通,雖非臣所書,旣是合啓,同詣臺廳,則不察之失,與諫臣無異,而處置之際,立落各異,臣何敢晏然獨冒於臺席乎?請命遞斥臣職。答曰,勿辭。退待物論。
金載顯啓曰,承旨二員,口傳差出事,命下矣。以在京無故人差出,明日待開門,牌招察任,何如?傳曰京,允。
又以義禁府言啓曰,今此罪人拿來之時,本府都事不足,假都事十員,令該曹爲先卽刻差出,何如?傳曰,允。
徐文裕,以吏曹言啓曰,判義禁,今當差出,而當品中,擬望之人乏少,以二望擬望之意,敢啓。傳曰,知道。
正言李三碩啓曰,昨者同僚引避,今當處置,而其所引避,旣因誤書臣名,則臣等處置之際,不無所礙,勢難參啓,未免瀆擾於侍藥憂遑之日,請命遞斥臣職。答曰,勿辭。金載顯啓曰,正言李三碩,再啓煩瀆,退待物論矣。傳曰,知道。
持平兪命弘啓曰,昨日簡通,雖非臣所書,旣是合啓,同詣臺廳,則不察之失,與諫臣無異,而處置之際,立落各異,臣何敢獨冒於臺席乎?請命遞斥臣職。答曰,勿辭。徐文裕曰,持平兪命弘,再啓煩瀆,退待物論矣。傳曰,知道。
金載顯啓曰,吏曹郞廳來言,臺諫有闕,政事,何以爲之?取稟。傳曰,明日爲之。
徐文裕啓曰,因備邊司草記,判義禁卽爲差出,牌招察任事,命下矣。今已夜深,明日待開門牌招之意,敢啓。傳曰,知道。
左議政趙師錫,賓廳啓曰,卽者楊州牧使崔奎瑞,使中軍崔文徵,特示一封文書於領議政臣金壽興處,金壽興拆見後,不勝驚駭,而病不能親詣闕下,送其文書於臣處,使之啓達,觀其各人所供之招,凶謀情節,極其狼藉,不可諉以妖誕,而仍令本州按治。所囚各人,發遣都事,拿致京獄,依法鞫問,宜當矣。文書二丈及囚徒一張封進,以備睿覽之意,敢啓。傳曰,依啓。
再啓曰,楊州囚推罪人呂還·元香·金乭孫·始童·黃繪·崔永吉·李應男·方儀天·吳戒元·林己同·李元明,戒化,法皓·姜承男等十四人拿來次,都事十四員,今方發遣,而本州拘留各人,則仍令拘留,以待決末,在囚各人前後推案之在本州者,一一收聚,堅封上送之意,令義禁府行關分付於本州之意,敢啓。傳曰,知道。燼餘
上在昌德宮。停常參·經筵。
去夜,政院啓曰,楊州罪人拿來事,命下矣。禁府堂上,卽爲牌招,何如?傳曰,允。
去夜,政院啓曰,都承旨任相元,左承旨李玄錫,右承旨任弘望,皆被臺論,右副承旨閔鎭長,方在侍藥廳,廳中,只有臣載顯及同副承旨徐文裕,常時出納之際,已甚苟簡矣。今方有罪人拿來事,若有推鞫之擧,則將無推移進參之員,似不可不及時變通,何以爲之?敢稟。答曰,事勢如此,不可不差出,左承旨·右承旨,今姑改差,卽爲口傳差出。
吏曹口傳政事,承旨二,大司諫尹世紀·韓構。
左承旨金載顯,右承旨閔鎭長,左副承旨尹世紀,右副承旨韓構。
備邊司郞廳,以領·左相意啓曰,判義禁柳尙運,承牌來詣闕外,而本職未肅拜之前,不可行公云,而不爲入來,前頭推鞫之時,不可無長官,柳尙運兼帶判義禁,今姑改差,令該曹,口傳差出,卽爲牌招察任,何如?傳曰,允。
吏曹口傳政事,判義禁南龍翼。
下直,忠原縣監李宏。
謝恩,左承旨金載顯,右承旨閔鎭長,右副承旨韓構。
大王大妃殿·中殿,侍藥廳問安。答曰,知道。
大王大妃殿,政院·玉堂·三品以上·六曹·兩司長官問安。答曰,知道。勿爲問安。
大殿·中殿,政院·玉堂·二品以上·六曹·兩司長官問安。答曰,知道。
侍藥廳啓曰,伏未審聖體,若何?大王大妃殿,昨日連有嘔吐之氣,困惱之候且甚,夜來症候加減及寢睡,何如?臣等,不任憂慮,敢此問安。答曰,知道。大王大妃殿症候,一向進退,尙無差減之效,不勝煎悶矣。
大司憲李奎齡,掌令權恒啓曰,臣等,於昨日處置同僚也,意謂簡通,旣不自書,一字之誤,元非大段,故相議請出矣。今者同僚,以立落各異,引避退待,而又聞物議,以爲誤書同僚之名,旣異於泛然文字之不察,彼此俱是城上所,而簡通中,旣與聯名,傳啓時,亦爲同詣,則雖曰非所自書,不可異同於其間云,臣等處置乖當之失,著矣。不得不瀆擾於侍藥憂遑之中,臣等之罪,至此尤大矣。請命遞斥臣職。答曰,勿辭。退待物論。
左議政箚子。大槪,更申前席未畢之說,乞蒙裁擇事。入啓。
領議政箚子。大槪,臣之病勢,時日之間,決無復起爲人之望,將臣本職及兼帶內局都提調之任,亟命遞啓事。入啓。
戶曹判書尹趾完,江華留守遞來。
正言李三碩啓曰,臣於昨日,僚席處置,有所妨礙,旣不敢同參矣。今者憲臣之避,又以不察之失,與諫臣無異爲辭,本院當爲處置,而臣之勢難晏然同參,猶夫昨日也。何可仍居職次乎?請命遞斥臣職。答曰,勿辭。退待物論。
禁府,金乭孫·黃繪·法皓·李元明·呂還·金時同·方儀天·吳戒元·李應男·崔永吉·林己同·姜承男·戒化·元香拿囚。啓。
政院啓曰,罪人金乭孫等,旣已拿來,趁卽推鞫之意,分付,何如?傳曰,允。又啓曰,罪人金乭孫等,推鞫事,命下矣。處所,何處爲之乎?敢稟。傳曰,本府爲之。
禁府,推鞫問事郞廳四,李玄祚·朴泰萬·崔錫恒·宋相琦。啓。
大王大妃殿,侍藥廳夕問安。答曰,知道。
大殿·中殿,侍藥廳·政院·玉堂·二品以上·六曹問安。答曰,知道。
政院啓曰,罪人推鞫事,旣已命下,而今日諫院處置,憲府多官,一倂見遞,無鞫廳進參之員,政官,卽令開政,斯速差出,卽爲牌招後,仍爲進參之地,何如?傳曰,允。以上朝報
備邊司啓曰,中江開市,例在於八月十五日,依前商賈豫爲整齊,多持物貨,及期入送,俾無埋沒之弊事,兩西監司及開城留守處,知委擧行,何如?答曰,允。以上備局謄錄
成均館官員,以知館事意啓曰,七夕節製,曾已頉啓矣。卽今侍藥廳,尙未罷,今月內,不得爲之之意,敢啓。傳曰,知道。以上成均館謄錄
吏曹啓曰,判書柳尙運,參議林泳,俱未肅拜,小臣獨政未安,何以爲之?敢稟。傳曰,仍爲之。
又啓曰,副提學,今當差出,而擬望之人乏少,外任竝擬,何如?傳曰,允。
又啓曰,慶興府使,當以文官差送,而堂上中可擬之人乏少,堂下曾經侍從,及守令中可合人竝擬,何如?傳曰,允。
韓構啓曰,今日開政事,命下矣。臣構,以代房,當進兵批,而廳中,只有左承旨金載顯,同副承旨徐文裕,吏批,何承旨進去乎?敢稟。傳曰,左承旨進去。
徐文裕,以成均館官員,以知館事意啓曰,七夕節製,前已頉啓矣。卽今侍藥廳,尙未罷,今月內,不得爲之之意,敢啓。傳曰,知道。
吏批啓曰,慶興府使李泰龜,旣已改差,所受加資,依例還收之意,敢啓。傳曰,知道。
又啓曰,新除授丹城縣監尹垿,呈狀于政廳曰,本以痰火之人,又自月初,重患暑感,痰火極盛,委頓床席,飮啖專廢,昏昏不省人事,差歇無期,以此病狀,斷無赴任之望,斯速入啓處置云。聞其病勢甚重,決難等待其差復,依近例罷黜,何如?傳曰,允。
又啓曰,新除授連山縣監李箕敍,呈狀于政廳曰,前縣監鄭儹輝,妻同生娚也,交承之間,法當相避,斯速入啓處置云。依例改差,何如?傳曰,允。
韓構啓曰,小臣,禁府推鞫坐起進去,下直。傳曰,知道。
徐文裕,以弘文館言啓曰,本館下番三員內,修撰宋相琦,副修撰朴泰萬,以推鞫問事郞廳,今日坐起時進去,修撰南致熏,方爲入直矣,卽拜執義,下番,無他推移入直之員,不得已以上番姑降之意,敢啓。傳曰,知道。
徐文裕啓曰,兵曹來言,闕內各處入直軍士夜巡檢云矣,敢啓。傳曰,知道。
大司諫權是經,司諫黃欽啓曰,請吏曹判書朴世采本兼諸任特遞之命,及前後批旨之未安者,一倂還收。措語上同竝引嫌而退。避辭見上同詣臺廳,聯名送簡,則不察之失,理難獨免,誤書不察,在例應遞,則處置請出,未免乖當,妨礙之端,前後無異,則不得參啓,其勢固然。請持平兪命弘,大司憲李奎齡,掌令權恒遞差,正言李三碩出仕。答曰,不允。處置事,依啓。
有政。吏批,行判書柳尙運未肅拜,參判尹趾善進,參議林泳未肅拜,左承旨金載顯進。兵批,判書李端病,參判宋奎濂病,參議李思永進,參知未差,右副承旨韓構進,以南致熏爲執義,李秀彦爲大司憲,李宜昌·沈極爲掌令,崔錫恒·朴泰淳爲持平,李玄祚爲正言,朴世堂爲副提學,李華鎭爲慶興府使,李世翊爲羅州牧使,前僉使李東龜降通訓廣州經歷,李泰龜缺,申懹爲參知,許琡爲司圃別檢,南至薰爲禮曹佐郞,尹□□爲廣興主簿,權宇亨爲連山縣監,李再明爲丹城縣監,權彭老爲兼春秋,朴振夏·金園皓付校書正字,南弼星·權恒爲副護軍,李奎齡·沈極·崔錫恒·李彦紀·金弘福·兪命弘爲副司直,朴泰淳·沈極·李益來爲副司果。燼餘
上在昌德宮。停常參·經筵。
傳曰,昨夜設鞫,今已日晩,尙無捧招以啓之擧,殊甚未便,卽爲問啓。
政院啓曰,傳曰,昨夜設鞫,今已日晩,尙無捧招以啓之擧,殊甚未便,卽爲問啓事,命下矣。卽招禁府都事問之,則以爲問事郞廳,以病連續遞易之故,二更初,始爲捧招,而楊州牧推案,甚爲浩繁,罪人等,亦且數多,故達夜推問,尙未完畢云矣,敢啓。傳曰,知道。以上禁府謄錄
上在昌德宮。停常參·經筵。
傳曰,卯時,推案出給,今日已過午,且不過面質之事,而如是遲緩何歟?問啓。
傳曰,黃繪等四人,面質招辭,皆不捧侤音,不察甚矣。當該問事郞廳推考。以上禁府謄錄
備邊司啓曰,濟州漂到淸人,押送京中之意,纔已啓下行會矣,異國人遠路押來之際,不可無譯舌通語者。令該院,別定善解漢語譯官一員,急速下送海上,以爲領來之地,且押送北京時,齎咨譯官,豫爲差定治行,咨文,亦令該院撰出,以待漂人到京後,卽爲發送宜當,以此分付,何如?答曰,允。以上備局謄錄校正南鶴宗。日記廳郞廳南鶴老。
上在昌德宮。停常參·經筵。
下直,杆城郡守李鳳朝,懷仁縣監李泰祺。
謝恩,丹城縣監李再明。
去夜,鞫廳罪人黃繪·法皓,刑問四次不服,呂還,刑問四次十五度,承服。
大王大妃殿·中殿,侍藥廳問安。答曰,知道。
侍藥廳啓曰,節屆中秋,蒸熱猶甚,伏未審聖體,若何,大王大妃殿夜來症候加減及寢睡,何如?臣等不任憂慮,敢此問安。答曰,知道。大王大妃殿症候,詳言于醫女,而寢睡達宵煩轉,不勝憂悶矣。
罪人僧呂還,年二十五矣。矣身,曾往金化千佛山,則七星主降臨,贈以麯子二圓,麯與國,同音之故是白乎旀。登于其山最高峰,則有仙人,刻盈昃兩大字於巖石山爲白遣,仍曰世間,亦不可長久,國王無嗣,禮佛於名山,從今以往,當有繼之者,而龍乃出子主國是如爲白乎旀。又有老僧老人,坐於水中,向矣身言曰,海帝順王爲賢,方今國王崇佛,必當相傳是如爲白乎旀,其後故文玉玄稱名人,三度來訪矣身曰,爲見小兒稱王而來矣。法師頗異常,而所居草草是如爲乎旀。厥後,往于殷栗得妻,則多有異徵是白乎旀。又往千佛山,則彌勒三尊曰,爾爲三年工夫亦是白去乙,矣身曰,三年太遲是如,則三尊曰,然則三月可矣云云乙仍于,仍往千佛山,過三月後,歸于楊州靑松,往鄭聖人神堂,則多有怪文,其文曰,雖聖人,必有冠帶,弟子亦當備此物云是白乎旀。又曰,汝若上京,則主上必推尋是如爲白去乙,矣身,依其言,果爲上京,留一日,還歸靑松,而以此之故,多有人言爲白乎旀。又得怪書,以爲大雨如注,山岳崩頹,都城亦當蕩盡,八月·十月,可以起軍入城,訓鍊院空處聚會,雖一日是乃,可坐闕中云云是白去乙,矣身,與黃繪,以此言,言于金時同處是白乎所。謀逆的實的只,罪凌遲處死。罪人黃繪,年五十五。矣身今年六月,則與鄭元泰·呂還,會于戒化家是白如乎,鄭元泰·呂還等,以爲今七月大雨,都城當傾蕩,吾輩於此時,長驅入城,聚會於訓鍊院爲白有如可,仍爲入去闕中亦爲白乎旀。矣身段置,旣與呂還,常日往來是白乎等以,若其入城之時,則矣身亦豈不隨往是白乎旀,日期則雖以八月·十月爲言,而日子則未及定之是白乎所。謀逆同參的實的只罪,凌遲處死,當日,呂還·黃繪,軍器寺前路行刑。啓。
合啓,請還收前領議政南九萬,右議政呂聖齊圍籬安置之命事。措語上同入啓。
府前啓,請還收吏曹判書朴世采特遞之命事。請還收獻納洪受瀗北靑判官除授之命事。措語上同入啓。
院啓,吏曹判書朴世采素負重望,爲世所宗,纔膺弓旌之招,卽賜前席之對,聖心之虛佇旣勤,朝野之想望方隆,而一封朝進,疎斥夕加,本兼諸任,竝皆特遞,前後批旨,極其謬辱,士林錯愕,瞻聆駭惑,是何殿下禮賢好士之盛心,遽爲此前所未有之過擧也?昔漢高之所慢罵者,不過當世之陋儒,而有志如四皓者,已自逃遁,猶恐入山之不深。況於國人矜式,平日禮遇之臣,而其所蹴踏,不翅慢罵而已,則非但一儒賢之進退,關係極重,自今以往,山林養德之士,所以失望於殿下者,當復如何哉?旣因諸臣陳達,備忘中未安文字,略加刪改,此固出於天心開悟之端,而今此還收之請,尙靳快兪,此臣等之所以抑菀於中者也。其終累聖德,莫此爲甚,請吏曹判書朴世采本兼諸任特遞之命,及前後批旨之未安者,一竝還收。
答合啓府·院曰,亟停勿煩。
傳曰,推鞫姑罷。
禁府,罪人鄭元泰拿囚。啓。
大殿·中殿,侍藥廳夕問安。答曰,知道。
大殿·中殿,侍藥廳·政院·玉堂·二品以上·六曹問安。答曰,知道。
領議政金壽興箚子。大槪,內局之任,旣不可暫曠,而再箚呼籲,未蒙矜察,臣誠惶悶狼狽,冒死煩瀆於宸嚴之下,亟賜許遞,以幸公私事。入啓。答曰,省箚具悉卿懇。卿之所患,雖出於勞猝之餘,從容調理,自可瘳矣。卿胡連章過辭若是乎?箚末所陳,實合予意,節使之特許遞改,令該曹卽出其代,卿其安心勿辭,益加善攝。仍傳曰,遣史官傳諭。以上朝報
義禁府啓曰,謀逆罪人僧呂還,謀逆同參罪人黃繪,旣已承服正刑,依律文,緣坐爲奴,籍沒家産,破家瀦澤,降其邑號,罷其守令等事,令各該司,捧承傳擧行,何如?傳曰,允。以上禁府謄錄。
禮曹啓曰,各陵展謁,春則二·三月,秋則八·九月,恒式取稟事,曾已定奪,而自上方在侍藥之中,不得循例取稟之意,敢啓。傳曰,知道。以上禮曹謄錄
上在昌德宮。停常參·經筵。
自昧爽至辰時,有霧氣。
下直,洪州牧使金灝。
去夜,鞫廳罪人鄭元泰元情後,傳曰,推鞫姑罷。
大王大妃殿·中殿,侍藥廳問安。答曰,知道。
大王大妃殿,政院·玉堂·二品以上·六曹問安。答曰,知道。勿爲問安。
大殿·中殿,政院·玉堂·二品以上,六曹問安。答曰,知道。
侍藥廳啓曰,伏未審聖體,若何?大王大妃殿,昨日進御加味橘皮竹茹湯數合,旋卽吐出,竟夕有煩熱困惱之候,夜來証候加減及寢睡,何如?臣等不勝煎悶,敢此問安。答曰,知道。大王大妃殿証候,積月彌留,尙無顯效,倍切煎悶矣。
都承旨任相元上疏。入啓。答曰,省疏具悉。卿辭如此,本職許遞焉。
京畿監司書目,永平呈,以校理兪得一辭職上疏上送事。啓。答曰,省疏具悉。疏中赤舃緇衣,禮待如初等說,誠未滿一哂也。爾其勿辭。
左議政箚子。大槪,今日推鞫之坐,不得進參,惶恐待罪事。入啓。答曰,省箚具悉卿懇。所患若此,予用慮念,不得進參,有何所傷?卿其安心勿待罪。仍傳曰,遣史官傳諭。
禁府,李有先·李斗完·任己楫·金天先·許楨·白來元拿囚。啓。
合啓,請還收前領議政南九萬,右議政呂聖齊圍籬安置之命事。入啓。
府啓,請還收吏曹判書朴世采特遞之命事。請還收獻納洪受瀗北靑判官除授之命事。入啓。
院啓,請吏曹判書朴世采本兼諸任特遞之命,及前後批旨未安者,一倂還收事。入啓。
答合啓曰,亟停勿煩。
答府·院曰,亟停勿煩。
謝恩,應敎金昌集,兵曹參判柳昊,參知申懹,左副承旨李思永,工曹佐郞洪慶先,兵曹參議禹昌績。
禁府啓目,前察訪吳重周元情云云,刑推,何如?啓除刑推,議處。
慶尙監司書目,淸河縣監鄭楦,去月卄五日身死事。
大王大妃殿,侍藥廳夕問安。答曰,知道。
大殿·中殿,侍藥廳·政院·玉堂·二品以上·六曹·兩司長官夕問安。答曰,知道。
禮曹,靈原君申挽,七月卄七日卒逝,弔祭致賻,依法例擧行,何如?啓依所啓施行。
吏曹啓目,粘連啓下是白有亦,以備局回啓,順天府使先罷後推考事允下,而當該守令,自本曹,現出無路,査問本道爲白有如乎,觀此全羅監司李濡啓本,則乙丑二月分,以統營米粗竝一百八十六石零成冊,則其時巡營之責以甲徵,而今姑牒報者,雖在於李蓍晩是白乎乃,考其往復日子,則不過一月之間,而適未及於修啓之前,故不得入參,以致如此,實非過二年無端掩置者是如爲白有臥乎所。前府使李蓍晩之牒報,雖曰一月之差遲,而當爲當該,依啓本施行,何如?啓。此與無端掩置者有異,只推勿罷。
領府事閔鼎重箚子。大槪,冒控危懇,乞遞本兼職事。且陳愚悃,冀蒙恕察事。入啓。以上朝報
義禁府啓曰,朝者,鞫廳平明時開坐出令,禁府堂上,皆來會云,故臣方擬進去,啓請推案矣。卽者禁府都事來言,大臣,旣出開坐之令後,病勢猝劇,不能擧頭,末由進參云,何以爲之?敢稟。傳曰,然則待差開坐,而遣御醫看病事,分付。
又啓曰,當此鞫獄方張之日,本府郞廳,不可不備員,而兩大臣押去都事金楺·李彦維,還期尙遠,自前如許之時,則例有閑官換差之規,今亦依前例,令該曹出使都事二員,換差閑官,俾無苟簡之弊,何如?傳曰,允。以上禁府謄錄
有政事。
兵批,以鄭翼爲訓鍊習讀,申槿爲訓鍊習讀,許彬爲花梁僉使,李天培爲訓鍊判官,李明世爲訓鍊主簿,金纘夏爲武兼,申翰周爲宣傳官,李震英爲慶德假衛將,西原君桓爲副摠管,兪櫶爲都摠管,洪萬容爲知中樞。吏批政無之故不書
吏批,判書柳尙運未肅拜,參議未差,左承旨金載顯進。
以宋奎濂·李思永爲承旨,朴泰萬爲修撰,缺崔錫鼎爲大司成,洪萬鍾爲左尹,缺李益壽爲兵曹正郞,李起漢爲直講,缺,柳鳳徵爲監察,洪萬容爲冬至正使,缺,金龜萬爲兼高山察訪,尹世衡爲淸河縣監,任堂爲奉常正,權持爲宗簿正,朴以文爲司導正,洪天敍爲司評,禁府都事金楺,典設別檢李楙,相換,缺,李奎齡爲知義禁,禹昌績爲兵曹參議,李岱爲仁川縣監,李萬齡爲典籍,申翰周爲宣傳官,洪萬容爲知事,李天培爲判官,金纘夏爲武兼,兪櫶爲都摠管,尹世紀·林泳爲副護軍。燼餘
上在昌德宮。停常參·經筵。
謝恩,同義禁李奎齡,副摠管兪櫶,西原君桓,司評洪天敍,通川縣監魏定相,花梁僉使許彬,校書副正字趙世珪,正言李□□,持平崔錫恒,都摠管朴泰定。
大王大妃殿·中殿,侍藥廳問安。答曰,知道。
大殿·中殿,政院·玉堂·二品以上·六曹·兩司長官問安。答曰,知道。
侍藥廳啓曰,伏未審聖體,若何?大王大妃殿夜來症候加減及寢睡,何如?臣等,不任憂慮,敢此問安。答曰,知道。大王大妃殿症候,詳言于醫女矣。
答領府事閔鼎重箚曰,省卿箚辭,不覺驚愕也。噫,人君之於大臣,本無讐怨,何必以無謂有,擠之重律而後,快於心乎?伊時南九萬等奏對,首尾語脈,節節危險,令人不覺驚心,從古以來,身爲大臣,心術之回邪,未有如此人,則罪止栫棘,實從寬典也。今玆滿紙辭說,大欠和平,而至請牽復舊秩,益致誠禮,有若全無瑕疪者然,實未曉其意之所在也。卿其勿辭焉。
修撰朴泰萬牌不進,推考傳旨,下禁府。
合啓,請還收前領議政南九萬,右議政呂聖齊圍籬安置之命事。入啓。答曰,亟停勿煩。
院啓,請吏曹判書朴世采本兼諸任特遞之命,及前後批旨之未安者,一倂還收事。入啓。答曰,亟停勿煩。
府啓,吏曹判書朴世采,養德山林,爲世名儒,聖明所嘗禮遇,國人之所共尊仰者也。乃者擢拜銓長,恩數非常,前後召徵,聖諭勤懇,世采,感激殊遇,思欲報效,乃於入朝之日,首陳誡誨之言。此蓋出於憂愛之誠,則固當虛受嘉納,以盡待士之道,而今迺摧折詬罵之,無復顧籍,招以儒賢之禮,而遽加僇辱,纔下別諭之旨而旋卽遞職,至於所兼諸任,一倂改差,士林錯愕,氣像愁慘,其貽累於聖德,爲如何哉?臣等竊恐,從今以後,林下自重之士,皆以世采爲戒,莫肯入殿下之廷矣。以聖上之聰明,平心舒究,豈無悔悟之心哉?請加三思,還收吏曹判書朴世采特遞之命。請還收獻納洪受瀗北靑判官除授之命事。入啓。答曰,亟停勿煩。
大王大妃殿,侍藥廳夕問安。答曰,知道。
大殿·中殿,侍藥廳·政院·玉堂·二品以上·六曹·兩司長官夕問安。答曰,知道。
禁府,朴泰萬拿囚。啓。以上朝報
備忘記,曾前濟州貢馬上送,在於八·九月草殘之時,多有致斃之患,故自孝廟朝,別爲警責,累度申飭之後,每於七月內,幾盡上來矣。今年貢馬,已屆仲秋,尙不上送,近年以來所未有之事,殊甚可駭。過限發船,以致如此,則責在本牧,下陸後,處處淹留,以致如此,則責在該道該邑,此一款,令太僕明白査稟後,當該官,姑先從重推考。以上司僕寺謄錄
李思永啓曰,備邊司郞廳來言,今日賓廳坐起,而方設侍藥廳,領·左相,亦有身病,不得開坐之意,敢啓。傳曰,知道。
徐文裕,以弘文館言啓曰,本館下番,無行公之員,以上番,姑降入直,今已六日,事甚苟艱,新除授修撰朴泰萬,卽爲牌招察任,何如?傳曰,允。燼餘
上在昌德宮。停常參·經筵。
謝恩,正言李□□,平川君申琓,司導正朴以文,奉常正任堂,兵曹正郞金一夔,淸河縣監尹世衡,訓鍊判官李天培,主簿李明世,刑曹參判朴相馨。
大王大妃殿·中殿,侍藥廳問安。答曰,知道。
大王大妃殿,政院·玉堂·二品以上·六曹·大司憲問安。答曰,知道。勿爲問安。
大殿·中殿,政院·玉堂·二品以上·六曹·大司憲問安。答曰,知道。
侍藥廳啓曰,伏未審聖體,若何?大王大妃殿煩熱嘔吐之候,近頗頻發,膈間每似螬雜,咳嗽夜間輒苦,而煎入湯劑,一未進御,誠不勝憂悶之至,夜來症候加減及寢睡,何如?臣等,憂慮倍切,敢此問安。答侍藥廳曰,知道。大王大妃殿症候,詳言于醫女,而前後之湯劑,反覆勸進,旋卽吐出,一未鎭定,以此尤切煎悶矣。
判決事朴贄辭職上疏。入啓。答曰,省疏具悉。爾無所嫌,勿辭察職。
光南君金益勳,公洪水使遞來。
合啓,臣等,以兩大臣圍籬安置還收事,合辭爭論,今已閱月,庶幾聖衷之悔悟,而誠未格天,兪音尙靳,臣等,竊不勝悶鬱,而繼之以駭惑也。蓋當初大臣所達,只因儒臣箚論之事,畢陳其所懷,而旣以譊訛之言,傳播中外爲言,則其非出於有意構陷,斷可見矣。雖其語次之間,引喩失宜,而不過出於爲國家忠愛之意,爲宗戚保全之地而已,何嘗有一言半辭搆成宗戚之罪名者乎?今殿下,不少舒究,遽增疑怒,前席未罷,至加竄逐,竄逐不足,又從而栫棘之,使衰耗病殘之臣,數千里嚴程,刻期强逐,觸冒炎熱,撼頓道路,臣等,知其萬無一生也。何殿下於平日所敬禮所倚任之大臣,而輕加謬辱,必置死地,若是其少恩哉?夫朝家用罰之道,雖在匹夫之微,惟當察其情罪,輕重得宜然後,庶可弗咈於人情,而今者大臣所坐,以罪則不過語言之差失也,以情則只是憂愛之忠款也。未見可罪之過惡,而遽置人臣之極罪,其衆心之不厭,輿情之稱冤,爲如何耶?臣等,竊恐從今以往,任輔相之責者,雖有可言之事,而畏威怵禍,囁嚅趑趄,皆以兩臣爲戒,莫肯爲殿下盡言,此豈但貽累聖德於一時而止哉?倘殿下平心觀理,從容恕諒,則豈不惕然而悔,飜然而悟哉?請還收前領議政南九萬,右議政呂聖齊圍籬安置之命。答曰,亟停勿煩。
府前啓,請吏曹判書朴世采特遞之命事。請還收獻納洪受瀗北靑判官除授之命事。入啓。答曰,亟停勿煩。
院前啓,請吏曹判書朴世采本兼諸任特遞之命,及前後批旨之未安者,一倂還收事。入啓。答曰,亟停勿煩。
大王大妃殿,侍藥廳問安。答曰,知道。
大殿·中殿,侍藥廳·政院·玉堂·二品以上·六曹·兩司長官問安。答曰,知道。
檢閱洪重夏上疏。大槪,父病,一倍危綴,情理萬分煎迫,乞蒙矜遞,俾得救護事。入啓。答曰,省疏其悉。爾其勿辭,救護父病。
禮曹,冬至使拜表吉日,十月十九日卯時,方物封裹,同月十六日推擇。啓。以上朝報
上在昌德宮。停常參·經筵。
謝恩,羅州牧使李世翊,監察柳鳳徵,典籍李萬齡,宗簿正權持。
京畿監司書目,楊州呈,以副提學朴世堂辭職上疏上送事。啓。答曰,省疏具悉。爾其勿辭,從速上來察職。
吏曹,前執義申命圭身死,曾經臺侍。啓。
大王大妃殿·中殿,侍藥廳問安。答曰,知道。
大殿·中殿,政院·玉堂·二品以上·六曹·大司諫問安。答曰,知道。
侍藥廳啓曰,伏未審聖體,若何?大王大妃殿,昨日困惱之候頗甚,夜來症候加減及寢睡,何如?臣等,不任憂慮,敢此問安。答曰,知道。大王大妃殿症候,詳言于醫女矣。
吏曹啓曰,本曹佐郞尹德駿,除授本職,已過兩旬,無意肅謝,雖未知有何事故,不敢行公,而朝家旣已定式,勿論病勢情勢,不許遞改,則一向不出,其在事體,殊極未便,而況當僚員一空之時,癏曠之弊,亦甚可慮,推考,使之趁卽察任,何如?傳曰,允。
禁府,尹汝衡拿囚。啓。
禁府照目,修撰朴泰萬矣,牌不進罪,笞五十贖,解見任別敍,私罪。啓功議各減一等。
謝恩,兵曹正郞李益壽。
合啓,請還收前領議政南九萬,右議政呂聖齊圍籬安置之命事。入啓。
府前啓,請還收吏曹判書朴世采特遞之命事。請還收獻納洪受瀗北靑判官除授之命事。入啓。
院前啓,請吏曹判書朴世采本兼諸任特遞之命事,及前後批旨之未安者,一倂還收事。入啓。
答合啓及府·院啓曰,亟停勿煩。
大王大妃殿,侍藥廳·政院·玉堂·二品以上·六曹問安。答曰,知道。以上朝報
上在昌德宮。停常參·經筵。
下直,茂長縣監崔擎宇。
謝恩,宣傳官申翰周,都承旨宋奎濂,仁川縣監李垈,直講李起漢,護軍權恒·南弼星,同知鄭元弼。
禁府,成大天拿囚。啓。
大王大妃殿·中殿,侍藥廳問安。答曰,知道。
大王大妃殿,政院·玉堂·二品以上·六曹問安。答曰,知道。勿爲問安。
侍藥廳啓曰,新涼乍動,伏未審聖體,若何?大王大妃殿夜來症候加減及寢睡,何如?臣等,不任憂慮,敢此問安。答曰,知道。大王大妃殿症候,詳言于醫女矣。
鞫廳罪人鄭元泰,刑問二次十五度,承服。
戒化,刑問二次,不服,李元明,更招不服,元香,更招承服,戒化,刑問三次,不服。
禁府,全成達拿囚。啓。
領議政箚子。大槪,冒死申籲,乞遞本職及內局都提調之任事。入啓。
咸鏡監司書目,利城縣監申善浣,去月卄一日,遭父喪事。
禁府照目,前察訪吳重周矣,郵官之糾檢諸行,乃其職任,下吏雖有過濫之事,欲免其謗,重杖其吏,已是失體,再次施杖,雖出於因其詬辱,不勝忿怒之致,而至於致斃,實涉可駭。罪決杖一百,告身盡行追奪,均徵埋葬銀一十兩,私罪。啓依允。又照目,前郡守黃道元矣,轉販廳勅需,雖是轉賣取息之物,而身爲官員,以自己藥債,乃敢任意私貸,連續取用,在官之日,不卽還償,事發之後,始爲備納之狀,誠極可駭。罪杖一百,徒三年,告身盡行追奪,私罪。啓功減一等。
又照目,前監牧官鄭載濟矣,水路,旣不甚遠,移場,亦非細事,耕墾田畓,各穀長成之後,始爲論報,難免後時不職之責,以此照律罪,杖八十贖,奪告身三等,私罪。啓功減一等。
又照目,前僉使閔錡矣,柴草則色吏已死,雖無査出之路,雉鷄則當初錡之到任之後,改前四結,分定烟戶,其間不無加數之弊。且色吏中間作弊,罔有紀極,則爲官員者,亦不無不能檢束之罪,以此照律,罪決杖一百,告身盡行追奪,私罪。啓除決杖,罷職放送。
禁府,黃道光,金化生昌驛,徒二年半定配。啓。
合啓,臣以兩大臣圍籬安置還收事,合辭爭論,今已閱月,庶幾聖衷之悔悟,而誠未格天,兪音尙靳,臣等,竊不勝悶菀,而繼之以駭惑也。蓋當初大臣所達,只因儒臣箚論之事,畢陳其所懷,而旣以譊訛之言,傳播中外爲言,則非出於構陷之意,斷可見矣。雖其語次之間,引喩失宜,而不過出於爲國家忠愛之意,爲宗戚保全之地而已,何嘗有一言半辭搆成宗戚之罪者乎?今殿下不少舒究,遽增威怒,責之以誣告之罪,拘之於窮海之隅,何殿下於平日所禮敬所倚任之大臣,而輕加謬辱,必置死地,若是其少恩哉?在朝家用罰之道,雖在匹夫之微,必也原恕其情,毋或冤濫,然後庶可弗咈於人情,而今者大臣所坐,以罪則不過語言之差失也,以情則只是憂愛之忠款也。未見可罪之過惡,而遽置人臣之極罪,其衆心不厭,輿情稱枉,爲如何耶?臣等竊恐,從今以往,任輔相之責者,雖有可言之事,而畏威怵禍,囁嚅趑趄,皆以兩臣爲戒,莫肯爲殿下盡言,此豈但貽累聖德於一時而止哉?倘殿下平心觀理,從容恕諒,則豈不惕然而悔,飜然而悟哉?請還收前領議政南九萬,右議政呂聖齊圍籬安置之命。
府前啓,請還收吏曹判書朴世采特遞之命事。請還收獻納洪受瀗北靑判官除授之命事。入啓。
院前啓,請吏曹判書朴世采本兼諸任特遞之命,及前後批旨之未安者,一倂還收事。入啓。
答合啓及府·院曰,亟停勿煩。
答領議政箚曰,省箚具悉卿懇。卿之所患,彌留至此,予甚慮念,不得進參,有何所傷?從容調理,神明所扶,勿藥有喜,卿其安心勿辭,臥閤論道,以副予望。仍傳曰,遣史官傳諭。
大王大妃殿,侍藥廳夕問安。答曰,知道。
大殿·中殿,侍藥廳·政院·玉堂·二品以上·六曹夕問安。答曰,知道。
禁府,鄭萬一拿囚。啓。
玉堂箚子。大槪,敢申前日之請,冀蒙採納事。入啓。
鞫廳罪人李元明,刑問一次不服,戒化,刑問四次不服。
罪人元香,年十九矣,矣身乙,稱以龍女夫人者,非矣身所自稱號之說,呂還·黃繪等,今夏,下來殷栗矣身之家,仍爲率來,而呂還言內,揚州聖巫諸人,以爲龍女夫人,將爲上來,而無前導之人,故渠等,爲此下來是如乙仍于,自此有龍女之說是白乎旀。矣身,與呂還成婚時,田成達稱名人,率來媒妁是白遣,矣身,上來楊州後,聞永平人鄭哥之言,七月十三〈日〉良中,大兩暴注,都城傾蕩,則吾輩,當於其時,從闕門北邊入去是如,定計爲白遣。七月十五日呂還·黃繪等,與永平鄭哥稱名人,及其他同黨十餘人,同爲上京,而諸人皆以爲,龍女夫人率來然後,方可成事是如,矣身乙,使之變着男服,騎馬入城,同爲來接京中,而洞名及主人之名,矣身不知是白如乎,十三日則只有小雨,而十五日則無大水傾蕩之驗乙仍于,未果入闕,還爲下去是白如乎,軍裝服色藏置行中與否,矣身,以女人,全然不知是白置,謀逆同參的實的只罪,凌遲處死。
禁府,推鞫罪人元香,當日軍器寺前路行刑。啓。
正言李玄祚上疏。大槪,臣曾有按獄不審之失,乞賜罷斥,以重臺體,附陳區區所懷,以備財幸事。入啓。
江襄監司書目,鐵原府使尹敬敎,身病甚重,不得已罷黜事。
答玉堂箚曰,省箚具悉。爾等之曲爲救解,累次煩聒,太涉無嚴,誠可異也。
傳曰,罪人尹汝衡·朱大天,解枷杻,姑爲仍囚。
罪人戒化,刑問五次十四度承服,李元明,刑問二次施威次承服,田成達,刑問一次不服。以上朝服
上在昌德宮。停常參·經筵。
慶尙道推考敬差官權持,出去。
謝恩,副修撰朴泰萬,禮曹佐郞南至熏。
答正言李玄祚疏曰,省疏具悉。已諭於諸臣之批矣。爾其勿辭察職。
大王大妃殿·中殿,侍藥廳問安。答曰,知道。
大殿·中殿,政院·玉堂·二品以上·六曹問安。答曰,知道。
侍藥廳啓曰,伏未審聖體,若何?大王大妃殿夜來症候加減及寢睡,何如?臣等不任憂慮,敢此問安。答曰,知道。大王大妃殿症候,詳言于醫女矣。
應敎金昌集上疏。大槪,聞母病危劇,情理煎迫,不得不冒死呼籲於侍藥之中,乞蒙恩遞,俾得及時往救事。留政院。
禁府,許時萬·鄭好明·田時雨·季唜立拿囚。啓。
罪人戒和,年四十九矣,矣身,自稱聖人,誘惑愚民,果是實狀哛不喩,怪書三四卷,亦爲自書,以大雨如注,都城傾蕩等說,言於黃繪爲白有旀,七月望間,黃繪·呂還·鄭元泰等,將爲聚徒入城之時,上下村人,賣牛三四隻,措備軍裝服色爲白去乙,矣身,亦以靑染之木,縫造挾袖,以給同事軍人,庄置籠中是白如可,現捉於楊州官爲白有置,謀逆同參的實的只罪,當日軍器寺,凌遲處死。啓。
罪人李天明,年四十五矣,矣身,與呂還·黃繪,果爲同心往來是白乎矣,龍女夫人之說,矣身,雖未聞知,而人言元香,乃是四海龍王之女,能興雲作雨,神變不側是如,黃繪等,伏以爲與此人同事,則何事不成云,故矣身段置,與之共事是白如乎。七月十五日呂還·黃繪等入城之時,矣身,亦爲同往,而同倘則楊州居吳戒元之弟敬立,金乭孫兩子,戒化子時男,永平人鄭好明,及其餘矣身名不知者三人,黃海道名不知者一人,與之同爲入京,以爲入去闕中之計,而矣身則非聖人類是如,使之各處,待其入闕後入來爲言,故在於主人家而待焉爲白乎旀。軍裝則環刀戰服等物,當初使崔永吉,買備以去,入京之日,裹以空石而載來爲白有如可,還歸時,又爲逢授於崔永吉爲白有置,謀逆同參的實的只罪,當日軍器寺前路,凌遲處死。
大司諫權是經,司諫黃欽,正言李三碩啓曰,臣等卽伏見正言李玄祚疏本,以吏曹判書朴世采特遞還收事,深加譏斥,至以職名有無,不關於山野之身,論議所激,不念國政之如何爲言,臣等,切不勝駭然也。臣等雖無狀,若其憂念國政,則豈獨在李玄祚之後?臣等雖愚暗,亦豈以職名有無,謂可爲儒臣之輕重哉?誠以聖上之斥絶儒臣,實是前所未聞之過擧,而鐫遞職名,政所以升絶儒臣也。未有旣遞其職,因禮其身之理,則今此還收之請,乃所以匡君上無前之闕,勉終始禮賢之誠也。此等事理,曉然明白,雖李玄祚,亦豈不知,而乃以一國公共兩司重發之論,歸之於應文,斥之以有激者,獨何心哉?且玄祚,苟以國政爲慮,則其除授本職,亦已久矣,何不出而與臣等消詳,務歸洽當,而乃引不當引之嫌,辭疏引避,一向瀆擾,終不得上徹,然後計窮情變,始乃緩緩陳章,外示塞責之意,內售沮戱之計,而自託於憂念國政,隱然爲探試之地?其心所在,誠有不可測者矣。然李玄祚旣以諫名官,而其詆斥臣等如此,則臣等何可晏然而已乎?請命遞斥臣等之職。答曰,勿辭,退待物論。
禁府,李哲信·玄得明·宋繼望·曺漢旭·德松拿囚。啓。
大司憲李秀彦,執義南致熏,掌令李宜昌,持平崔錫恒啓曰,臣等卽伏見正言李玄祚疏本,有曰朴世采,以巖穴之士爲禮遇之臣,而一言不合,譴責沓至,賤棄詬罵,如待奴隷,擧措顚錯,大爲聖德之過失,則臺閣論事,固其宜也。又曰,若其本職還收之啓,則近於應文之歸,而論議所激,不念國政之如何,初則以爭論爲得宜,而末復斥之以應文,臣等竊未曉其意之所在也。今日聖上無前之過擧,始因世采奏箚而發,而特遞之命,實出於激惱之餘,則臣等之苦口力爭,期於還收者,實欲納吾君於無過之地,而其餘,有不暇論也。今者李玄祚之疏,托重於都政之遷就,故爲此激動之計,而曾不知特遞之罰,不特權輿之不承而已,何其論議之苟且,意見之謬戾,若是之甚也?若如李玄祚之言,居臺閣者,必須瞻前顧後,務爲周便之論,然後方合於臺體,而得免爲應文之歸耶?臣等,竊怪之。然旣被其詆斥,決不可晏然於職次,請命遞斥臣等之職。答曰,勿辭。退待物論。
持平朴泰淳啓曰,臣卽伏見正言李玄祚疏,譏切兩司,不遺餘力,而其詆斥向日請對諸臣,語尤深峻,一則曰畏怯天威,一則曰倉卒恇撓,臣不勝慙悚瞿然也。臣於伊時,與兩司多官請對也,非不無先爲陳啓之議,而事出急遽,奏對之語,備忘之旨,俱未及詳聞,意謂旣登前席,先請罪名,反復開陳而後乃治,事理當然矣。不料天怒遽震,如臣拙訥者,未及開口,先賜遞斥,今若以不能如古人之牽裾折檻,爭死職下爲咎,則固無所辭,而乃以全昧緩急,遂成過擧,驅之於恇劫之科,此非臣意慮之所及也。蓋李玄祚之意,所謂臺啓旣發,則喉司之臣,可以據例不捧傳旨,而聖朝過擧猶未成也。藉令其時,先發還收之啓,欲以此分喉司之力,緩兩臣之行,則猶或可也,兪音未下之前,過擧猶在,烏論其成不成哉?此又臣之所未曉也。至於銓長特遞還收之語,兩司之閱月苦爭者,蓋以禮召之臣,一言不槪,遽加譴遞,其爲殿下之闕失,無大於此故耳。何嘗以職名有無,爲有關於山野之人而然哉?乃敢譏之以應文,斥之以激議,沮撓衆論,無復顧藉,實未知其言之專出於念國政之公心也。如臣無似,忝叨臺憲,上未能回天,下徒招物議,不免喧聒於侍藥之日,臣罪萬死,決不可一刻仍蹲於職次。請命遞斥臣職。答曰,勿辭。退待物論。
大殿,侍藥廳夕問安。答曰,知道。
大殿·中殿,侍藥廳·政院·玉堂·二品以上·六曹夕問安。答曰,知道。
掌令沈極啓曰,卽伏見正言李玄祚疏本,滿紙臚列,無非侵斥兩司之語,臣不勝瞿然之至。向日兩大臣,一時放逐,實是聖朝無前過擧,三司請對,欲效匡救之忱,而一言才發,遽下特遞之命,故未及論啓,抑鬱而退矣。今者玄祚,乃敢畏怯天威,不敢進言,倉卒恇撓,全昧緩急等語,大加譏斥,臣竊訝焉。若使玄祚當之,必能獨持風裁,感回天心,納君於無過之地,而如臣疲劣,忝在言責,無補絲毫,則人言之來,固其宜矣。至於吏曹判書朴世采還收之事,則兩司交爭,事體重大,而玄祚之至以都目遷就,有妨於國家之政爲言,竊未曉其意之所在也。儒賢進退,係國家之輕重,擢置銓長,慇懃招徠,朝野拭目,想望治道,而前席才罷,譴斥旋加,特遞銓長,又遞兼任,則君上之闕失,無大於此。身在臺閣者,所當竭誠爭執,期於得請,大政之遷就,猶是細事,應文之斥,不亦謬戾之甚者乎?臣頃在諫省,旣不發兩大臣還收之啓,今叨憲職,又忝銓長牽復之論,則以此以彼,決不可晏然於職次,請命遞斥臣職。答曰,勿辭。退待勿論。
侍藥廳啓曰,臣等午間伏聞大王大妃殿足部,有浮氣,而不爲明白,使諸醫診察,則足部果有浮氣,腹部亦顯有浮脹之候,積月沈綿之餘,又有此症,臣等益不勝驚惶煎迫之至。卽與李玄紀等及諸醫等商議,則皆以爲補中行濕湯,加桑白皮·大腹皮酒洗各五分,連續進御宜當云。近來湯劑,連因嘔氣,雖不得進御,如此緊急之症,不可不趁時進藥,此藥則限服數,自今日,連爲煎入,以爲自內觀勢勸進之地,而五皮散,最合於此症,亦宜代茶間進云。此藥,兼爲煎入,何如?答曰,依啓。
傳曰,史官一員待命,騎馬三匹立之,大祭所內摘奸。以上朝報
義禁府啓曰,謀逆同參罪人元香·戒化·李元明,旣已承服正刑,依律文,緣坐爲奴,籍沒家産,破家瀦澤,降其邑號,罷其守令等事,令各該司,奉承傳擧行,何如?傳曰,允。以上禁府謄錄
上在昌德宮。停常參·經筵。
下直,興陽縣監李鈴。
昨日義禁府郞廳,以鞫廳大臣意啓曰,推鞫與省鞫有異,推案出入,事體嚴重,必待應參諸官齊會然後,始爲稟啓,奉下推案,自是前例,今日開坐,推案入啓之後,兩司之官,有引避之事,皆已起去,而他無來待之員,故承旨入去之時,臣以此意,使之微稟矣。且兩司旣無來參之人,則勢難開坐,未及開坐之前,又不可相見推案,而承旨,不爲微稟,以致推案先下,當該承旨難免不察之失,請推考。兩司避嫌,未及結末,推案雖下,不卽開坐之意,敢啓。傳曰,知道。傳曰,推鞫姑罷,推案還入。
大王大妃殿·中殿,侍藥廳問安。答曰,知道。
大殿·中殿,政院·玉堂·二品以上·六曹問安。答曰,知道。
大王大妃殿問安。答曰,知道。勿爲問安。
侍藥廳啓曰,伏未審聖體,若何,大王大妃殿,夜來症候加減及寢睡,何如?臣等,不勝煎慮之至,敢此問安。
義禁府啓曰,謀逆同參罪人元香·李元明,旣已承服正刑,依律文,緣坐爲奴,籍沒家産,破家瀦澤,降其邑號,罷其守令等事,令各該司捧承傳擧行,何如?傳曰,允。
答侍藥廳曰,知道。大王大妃殿症候,詳言于醫女,而積月彌留,元氣虛敗之餘,又有浮脹之候,倍切煎迫矣。
開城留守書目,辭職上疏上送事。啓。答曰,省疏具悉。卿其勿辭,調理察職。
應敎金昌集上疏。入啓。答曰,省疏具悉。爾其勿辭,往救母病。
正言李玄祚啓曰,臣伏見兩司諸臣之避,其所以功斥臣身者,不遺餘力,而至有以强引不當引之嫌爲言者,何其不思之甚也?推官,旣已坐罷,則按獄者不得無罪,况其問備之罰,未知勘律之如何,則眞所謂我躬不閱,雖欲出而消詳,其可得乎?疏旣不徹,避文見却,自諉應遞,終無一言者,亦違於區區憂愛之誠,敢以匡救之語,附陳乞免之章,而伊日請對之諸臣,倉卒未遑,全昧緩急,不先還收,遽遭遞退,致令威命,遂成迫逐甚急。若使諸臣,審量緩急而爲之,則必不至此,雖謂之錯了,可也。臣常慨然,仰屋竊歎,故今臣追咎之語,蓋出於此,而至於銓長還收之避,則臣之忘料以爲,職名之於待士之道,若無勤款之誠禮,則便是虛縻之末節,矧今罪其言矣,辱其身矣。設令更復其官,旣無仍居之理,心知其如此,而猶請還收,則不幾近於應文之歸乎?無寧苦口力爭,積誠回天,收前後未安之批,致終始權輿之承旨,使國家大政,不至於漸退,則玆豈非有光於聖德,而無損於國政乎?如臣之議者,必非一二,而以其言出於臣口,故恣意蹴踏,無所不至,臣不欲呶呶爭卞,以傷事體也。噫,均有匡救之責,初非異同之論,則所謂探試激動之言,何所據而發也?旣無計較之情,則有何窮且變之可論,而勒加億逆,胡至於此乎?聖上今日之過,專出於億逆,兩司爭執之唯在於平恕,不獨於臣身,億逆太甚,其所脅持而操切者,有同病劇而見鬼,臣竊哂之。臣以孤根弱植,偶忝言地,一言發口,衆謫叢身,臣何敢一刻苟冒於臺席乎?昨緣夜深,今始來避,所失尤大,請命遞斥臣職。
大王大妃殿,侍藥廳夕問安。答曰,知道。
大殿·中殿,侍藥廳·政院·玉堂·二品以上·六曹問安。答曰,知道。
玉堂箚子。大槪,請大司諫權是經,司諫黃欽,正言李三碩,大司憲李秀彦,執義南致熏,掌令李宜昌,持平崔錫恒·朴泰淳,掌令沈極,竝命出仕,正言李玄祚遞差事。入啓。答曰,依啓。
藥房啓曰,卽因醫女所傳,伏聞中宮殿,自昨日,有便血之候,今日尙未止息,臣等,伏不勝驚慮之至。卽與諸醫等商議,則皆以爲此是濕熱,壅蓄於腸胄之致,淸□湯,加荊芥·防風各一錢,升麻五分,連進三貼宜當云,此藥,卽爲劑入,何如?傳曰,依啓。
大司憲李秀彦,大司諫權是經,執義南致熏,司諫黃欽,掌令李宜昌·沈極,持平崔錫恒·朴泰淳,正言李三碩,就職。
大殿,政院·玉堂問安。答曰,知道。
中殿,藥房·政院·玉堂問安。答曰,知道。
吏曹啓曰,臺諫有闕,政事,取稟。以上朝報
司僕寺啓曰,曾於丙寅年,各牧場田畓踏驗,依災傷敬差官例,發遣本寺郞廳摘奸事,定式啓下之後,其年則卽爲擧行,而上年則以點馬別監下去之故,不爲疊送矣。今年,依定式分遣郞廳二員於全羅左·右道,何如?傳曰,允。以上司僕寺謄錄
上在昌德宮。停常參·經筵。
當日,無肅拜。
去夜,傳曰,政事,明明日爲之。
刑曹參議吳道一辭職上疏。入啓。只遞本職。
大王大妃殿·中殿,侍藥廳問安。答曰,知道。
大殿·中殿,政院·玉堂·二品以上·六曹問安。答曰,知道。
持平崔錫恒上疏。大槪,父病沈篤,情理煎迫,陳疏見阻,惶蹙度日,日昨兩司多官之引避也,不得已詣臺自列,及承出仕之命,黽勉趨承,顧臣老父腫患,閱月沈綿,飮啖全廢,眞元日敗,卽今情勢,萬無離側供仕之勢,言責重地,尤無一日虛帶之理,乞賜遞改職名,俾得專意救護事。入啓。答曰,省疏具悉。爾其勿辭,救護父病。
校理兪得一上疏。大槪,辭單未徹,情勢益蹙,不得不更申血懇,瀆擾於侍藥憂遑之中。伏乞亟賜鐫遞,以安微分事。入啓。遞差。
慶尙監司書目,莫重享上不謹之罰,已施於湖南,而臣獨倖免,乞賜均被罪勘,以肅國法事,上疏上送事。啓。答曰,省疏具悉。卿勿過辭,從速察職。
侍藥廳啓曰,伏未審聖體,若何,大王大妃殿昨日嘔吐之氣頻發,困惱之候且甚,夜來症候加減及寢睡,何如?臣等,倍切憂悶,敢此問安。答曰,知道。大王大妃殿症候,詳言于醫女矣。
藥房啓曰,夜來中宮殿症候加減,何如?昨日劑入淸臟湯,其已進御否乎?臣等,不任憂慮,敢此問安。答曰,言于醫女矣。
合啓,請還收前領議政南九萬,右議政呂聖齊圍籬安置之命事。入啓。答曰,亟停勿煩。
府前啓,請還收吏曹判書朴世采特遞之命事。入啓。答曰。亟停勿煩。
院前啓,請吏曹判書朴世采本兼諸任特遞之命,及前後批旨之未安者,一倂還收事。入啓。答曰,亟停勿煩。
鞫廳罪人田成達,刑問三次,不服。
大王大妃殿,侍藥廳夕問安。答曰,知道。
大殿·中宮殿,侍藥廳·政院·玉堂·二品以上·六曹問安。答曰,知道。
大司成崔錫鼎辭職上疏。入啓。答曰,省疏具悉。卿其勿辭察職。
罪人田成達,刑問四次,不服,罪人金時得更招,承服罪人鄭好明·李唜立,面質,不服。
禁府,閔好吉拿囚。啓。
禁府,李元齡拿囚。啓。以上朝報
上在昌德宮。停常參·經筵。
去夜,藥房再啓曰,卽因醫女所傳,伏聞中宮殿,自午後,腸腹之痛,漸至增加,臣等,不勝驚慮之至。卽與諸醫等商議,則伏以爲此由於大便卒然秘閉,所下惡血,猶有停滯之致,不可不急用加減四物湯,以爲行血定痛之地云,此藥三貼,卽爲劑入,何如?傳曰,依啓。
下直,連山縣監權宇享,和順縣監閔處重。
謝恩,知事洪萬容。
政院啓曰,今日爲政事,命下矣。吏曹參判尹趾善,方在鞫廳,使之依前入來開政,何如?傳曰,允。
大王大妃殿·中殿,侍藥廳問安。答曰,知道。
大殿·中殿,政院·玉堂·二品以上·六曹問安。答曰,知道。
大王大妃殿問安。答曰,知道。勿爲問安。
侍藥廳啓曰,伏未番聖體,若何?大王大妃殿昨日煩熱困惱之候,比前特甚,夜來証候加減及寢睡,何如?臣等不勝煎慮之至,敢此問安。
藥房啓曰,中宮殿臍腹剌痛之候,夜來加減,何如?昨日劑入加減四物湯,其已進御否乎?臣等不任憂慮,敢此問安。答曰,已言于醫女矣。
答侍藥廳曰,知道。大王大妃殿症候,尙無差減之勢,倍切煎悶矣。
禁府,金永先·李得乃·李得圭拿囚。啓。鞫廳罪人田成達,刑問六次不服,崔永吉,四次第二度承服,鄭萬一,二次施威次承服,李哲信·許時萬·李有先·田時雨,刑問各二次不服,閔好吉,一次不服。
罪人金時同,年三十一,罪人鄭好明,年二十二,罪人李唜立,年三十九等矣。金時同段,七月十五日,矣身,持環刀及戰服等物,與呂還·黃繪·元香,入來京中,止接洞口內故內官全令公行廊金姓人所居,欲待大雨傾蕩後,入闕計耳是白如乎。其時同來之人,則永平鄭哥三人,而其一則稱而將軍,其他李元明·李唜立·吳敬立·李時男等,黃海道人金哥稱云者一人爲白遣,崔永吉則元是京人,故亦爲同會是白乎旀。所謂鄭將軍,與黃繪·呂還,登白岳山,四拜後,因爲誦經爲白去乙,矣身,亦爲隨往參見爲白乎旀。其時終無大雨之應乙仍于,十六日,還歸楊州爲白有在果,入京時軍裝服色,則環刀挾袖等物是白齊,謨逆同參的實的只罪。鄭好明段,矣身,果爲誘感於黃繪等釋迦盡彌勒出,都城當傾蕩之說,七月十五日良中,與呂還·黃繪等諸人,同爲上京,來接于洞口內主人家,以待大雨傾蕩之期,因爲入去闕中之計,而天變不應,故與黃繪·呂還〈?〉白岳山,行到文殊殿,山路甚險,難於前進,因憩文殊殿,誦經一篤,遙望白岳,四拜而言曰,祈蒙天佑,獲成大事,今無所應,大水不降,落莫而歸云云爲白乎旀。將軍之稱,同事之人,果指矣身而稱道者是白置,謀逆同參的實的只罪。李唜立段,矣身,果爲黃繪等釋迦盡彌勒出之說所誘,七月十五日,果與呂還·黃繪·鄭好明·鄭大成·鄭萬一,同爲上京,來接于洞口內主人家,以爲入闕中計爲白如乎,雖無許多軍兵待候之事,而大水若果傾蕩,天意助順,則自有成事之望,而天變不應,故十八日,還爲下來爲白置,謀逆同參的實的只罪。當日竝爲軍器寺前路,淩遲處死。啓。
罪人鄭元泰,年二十三矣,矣身,果與黃繪,同心往來爲白如乎,黃繪常言曰,釋加盡則彌勒當主世,雖兩班,若聞彌勒改世,則必當歸心是如爲白遣,七月十五日,黃繪,與其同黨十餘人上京,而鄭好明·李唜立·鄭大成·鄭萬一等則永平人,故矣身知之爲白遣,其餘楊州人段,矣身不知其名是白乎矣,李元明段,黃繪之姪,故先爲來待于中路,因與上京云,而呂還,與龍女夫人,皆着道袍加冠,騎馬入城爲白遣,軍裝服色,則黑衣·環刀等物,庄置卜中,來接于洞口內不知人家,留在三日,以爲入去闕中之計,而終無雨水天變之應,故十八日,還爲下來爲白乎矣,黃繪等上京之時,以爲本縣,不無事機宣泄之漸矣。矣身及衙前田時雨·許時萬,烽燧軍李應化,百姓李哲信,訓導鄭永·閔好吉·李得堅·得乃等乙良,姑爲留在本縣,詷察事情,以爲觀變周旋之地亦爲白乎等以,矣身及田時雨等各人段,不爲上京爲白有如乎。黃繪又曰,今番雖不成,十月初五日最吉,此日,當更爲擧事,不然則庚午年吉,呂還亦爲八年功夫,自然事成是如云云是白去乙,矣身,同參親聽是白乎旀。聖人大明殿,新法自然成等文字,果是矣身之所自書事,黃繪以爲,今當改世云,故如是書,矣身謀逆同參的實的只罪,當日軍器寺前路,淩遲處死。啓。
罪人田成達刑問七次不服,許時萬·李哲信等各三次不服,閔好吉二次不服。
禁府問事郞廳正言李□□,臺諫,代黃欽。
謝恩,戶曹參判李奎齡,副應敎黃欽。
罪人李得來·李得賢,各刑問一次不服。
合啓,請還收前領議政南九萬,右議政呂聖齊圍籬安置之命事。入啓。答曰,亟停勿煩。
府前啓,請還收吏曹判書朴世采特遞之命事。請還收獻納洪受瀗,北靑判官除援之命事。入啓。答曰,亟停勿煩。
院前啓,請吏曹判書朴世采本兼諸任特遞之命,及前後批旨之未安者,一倂還收事。入啓。答曰,亟停勿煩。
大王大妃殿,侍藥廳夕問安。答曰,知道。
大殿·中殿,侍藥廳·政院·玉堂·二品以上·六曹夕問安。答曰,知道。
罪人鄭萬一,年三十三,罪人崔永吉,年三十等矣。鄭萬一段,矣身於七月十三日,往鋤豆田之際,四寸鄭好明來言,大田,有聖人,將於十五日,因大水傾蕩都城之變,欲入闕中,而李唜立·鄭大成,吾與汝名字,出於聖人經中應往京中之類,不往則將有大患是如白去乙。矣身,果與好明等,持糧米三升,來到大田里所謂聖人處,與呂還·黃繪等,同入京中,來接于洞口內主人家,而適無大雨傾蕩之應,故不果擧事乙仍于,矣身段,十六日先爲下去爲日有如乎。上京時軍裝,則黃繪等,持環刀·戰服等物上來爲白有置,謀逆同參的實的只罪。崔永吉段,金時同·吳敬玄,與矣身所居,相去不遠乙仍于,此兩人,常言于矣身曰,彌勒佛,今當出世,此正莫大之好時矣。不可不與之同死生是如爲白遣,環刀·戰服等物,使矣身貿易是白去乙,矣身,依其言貿給爲白遣。黃繪等曰,大水傾蕩,都城變遷是白在等以,以爲乘時入闕之計是白去乙,矣身,亦與之參聽。去月十五日良中,與黃繪·呂還·時同等,相言於洞口內金永先家是白如可,適無天變雨水之應乙仍于,因爲罷歸是白置,謀逆同參的實的只罪。當日竝爲軍器寺前路,凌遲處死。啓。
連坐罪人金乭孫,當日堂古介行刑。啓。
傳曰,推鞫姑罷。以上朝報
有政事。
兵批,以黃有瑞爲訓鍊僉正,李彦哲爲五衛將,兪集一爲文兼,趙騎爲部將。吏批政無之故不書
上在昌德宮。停常參·經筵。
卯辰時,有霧氣。
下直,金化縣監宋光涑,興海郡守李之夏,海南縣監柳德玉,古阜郡守崔援,義城縣監李漢珪。
謝恩,兵曹佐郞兪命雄,司宰主簿金鼎禹,軍資主簿李尙殷,利城縣監朱宅昌,承文博士成碩夔。
大王大妃殿·中殿,侍藥廳問安。答曰,知道。
大殿·中殿,政院·玉堂·二品以上·六曹·兩司長官問安。答曰,知道。
侍藥廳啓曰,伏未審聖體,若何?夜來,大王大妃殿煩熱·嘔吐·咳嗽等證加減及寢睡,何如?臣等,倍切憂慮,敢此問安。
藥房啓曰,伏未審中宮殿證候加減,何如,加減四物湯,其已連進,而臍腹痛候,抑有差減之效乎?臣等不任憂慮,敢此問安。
義禁府啓曰,謀逆同參罪人金時同·李唜立·鄭萬一·鄭元泰·鄭好明·崔永吉等,旣已承服正刑,依律文,緣坐爲奴,籍沒家産,破家豬澤,罷其守令,降其邑號等事,令各該司,捧承傳擧行,何如?傳曰,允。
弘文館啓曰,新除授副修撰李后定,時左京畿果川地,經筵入番事緊,請斯速乘馹上來事,下諭。傳曰,依啓。
答侍藥廳曰,知道。大王大妃殿證候,詳言于醫女矣。
答藥房曰,已言于醫女矣。勿爲逐日問安。
咸鏡監司書目,病不能察任,辭職上疏上送事。啓。答曰,省疏具悉。卿其勿辭,調理察職。
院前啓,請吏曹判書朴世采本兼諸任特遞之命,及前後批旨之未安者,一倂還收事。入啓。答曰,亟停勿煩。
全羅監司書目,井邑縣監洪受泰,受由上京,久不還官,罷黜事。又書目,全州判官金世翊,濫率成婚之女則不卽還送,罷黜事。
大司憲李秀彦啓曰,全羅監司李之翼,曾於甲寅冬,以諫長,引避於合啓加律之論,而阿附奸兇,誣詆大老,遣辭抑揚,用意陰譎,以被邪黨之吹噓引進,彌嗃華膴,國人之惡其情態,固已久矣。其後朝家,以寬大之意,過加收錄,差除北藩,則之翼,不思悛改自新,乃敢投疏飾外,至以末學阿世,未回固滯等語,肆然爲說者,疏雖未徹,而物情,莫不駭憤,駁正之論,發於臺閣,則公議之嚴,益可見矣。之翼,本無短長可取之才,而有此前後難貰之過,外臺風憲之任,決不可復畀此人,故臣欲以此論遞矣。僚議參差,終未歸一,此無非臣見輕之致,其何冒居首席乎?請命遞斥臣職。答曰,勿辭,退待物論。
大王大妃殿,侍藥廳夕問安。答曰,知道。
大殿·中殿,侍藥廳·政院·玉堂·二品以上·六曹·大司諫夕問安。答曰,知道。
領議政箚子。大槪,更暴惶蹙悶迫之懇,乞遞內局之任,附陳淺見,以備裁處事。入啓。
傳曰,左議政,若不出去,姑爲留待。
傳曰,左議政,引見。
執義南致熏,掌令沈極,持平朴泰淳啓曰,朝者長官,以全羅監司李之翼論遞事發簡,而觀其措語,蓋欲追劾之翼在臺職時避嫌事,及除北藩時辭疏語也。玆二事,誠有之矣,之翼之以此被劾,不爲不多矣,以此廢錮,不爲不久矣。今者,以列卿,降授外藩,其在朝家滌瑕蕩垢之道,未爲不可,而乃復提起十年前事,招出未徹疏語,輒欲彈論者,不免爲已甚之歸,故以此意,答送矣。長官,堅守己見,終至引避,無非臣等無似,忝其僚席,言不見信之致,何可仍冒於職次乎?請命遞斥臣等之職。答曰,勿辭,退待物論。以上朝報
義禁府啓曰,謀逆正刑罪人金時同父乭孫,方在囚禁,依律文,緣坐處絞之意,敢啓。傳曰,知道。以上禁府謄錄
上在昌德宮。停常參·經筵。
自卯時至申時,日暈。
典牲主簿韓相皐,柴場監刈事,楊根地,出去。
內贍奉事金瑋,柴場監刈事,廣州地出去。
謝恩,正言李□□,楊州牧使權儔,訓鍊僉正黃有瑞。
答領議政箚曰,省箚具悉卿懇。已諭予意於前後之批矣,何用過辭乃爾?箚中所陳,誠甚得宜,當令該曹,依此施行,卿其安心勿辭,益加善攝。仍傳曰,遣史官傳諭。
禁府,李萬一拿囚。啓。
大王大妃殿·中殿,侍藥廳問安。答曰,知道。大殿·中殿,政院·玉堂·二品以上·六曹問安。答曰,知道。
大王大妃殿,問安。答曰,知道。勿爲問安。
侍藥廳啓曰,伏未審聖體,若何,大王大妃殿夜來證候加減及寢睡,何如?臣等不任煎慮,敢此問安。答曰,知道。大王大妃殿症候,詳言于醫女矣。
府啓,竝引嫌而退。當初處事,誠甚不韙,而年久之後,旣許收敍,則今復追劾,未免已甚,滌瑕調用,固無不可,而事涉太過,勢難苟同,則責有所歸,在我何嫌?請大司憲李秀彦遞差,執義南致熏,掌令沈極,持平朴泰淳,竝命出仕。
答府曰,依啓。
侍藥廳再啓曰,大王大妃殿卽今證候,煩熱·困惱·咳嗽·嘔吐等證外,浮脹之候,一樣無減,湯劑則自上每每勸進,而進輒吐出,雖有對劑,無路責效,臣等憂遑煎迫,罔知攸措。卽與諸醫等,反復商議,則皆以爲湯劑旣不得進御,艾灸之方,不容少緩,中脘·水分兩穴,最合於此證,而積月沈綿之餘,元氣虛敗,不可一時竝灸兩穴,間日遞施宜當云。李玄紀等意見,亦無異同,今日適無拘忌,卽爲施灸,而時刻隨時爲之,何如?答曰,依啓。
昨日左議政引見時,領敦寧金□□,判府事鄭□□,判府事李□□處,遣史官敦諭事,及下諭于京畿·黃海兩道監司處,使之曉諭民間,安集逃散之民事,榻前下敎。
大王大妃殿受灸後,大王大妃殿·大殿,政院·玉堂·二品以上·六曹問安。答曰,知道。
掌令沈極,持平朴泰淳,執義南致熏,就職。
吏曹啓曰,臺諫有闕,政事,取稟。傳曰,過國忌後,爲之。
傳曰,大王大妃殿累日沈綿,績敗之餘,又有浮脹之候,憂遑煎迫,罔知攸措。其在靡不用極之道,不可不速行祈禱之禮,令該曹擧行事,分付。
禮曹啓曰,命下矣。依下敎,宗廟·社稷·三角山·木覓山·漢江等處,遣重臣,不卜日,來十三日曉頭設行事,知委,何如?傳曰,允。
大王大妃殿,侍藥廳夕問安。答曰,知道。
大殿·中殿,侍藥廳·政院·玉堂·二品以上·六曹夕問安。答曰,知道。
昨日,左議政引見時所啓,國家不幸,凶逆之變,遽出意外,元惡巨魁,旣已伏法,而其餘時囚罪人,則只以䝱惑妖僧,崇信誕說之故,出於招辭中,而別無參涉謀逆之事,自上旣已軫念冤枉之弊,請刑罪人連下依啓之敎,則臣等,亦感歎聖上欽恤之盛意,似當有從速變通收殺之道,禁府時囚罪人等,竝移送刑曹,以爲處決之地。其中田成達,則旣已緊出於呂還之招,雖不知果參於謀逆與否事,其䝱惑妖術之罪,不可不嚴治,亦爲一體移送刑曹,考律處斷,法皓則似是知情不告,令禁府以此照律,外方被囚罪人,亦令本道速爲處置,何如?上曰,連見禁府都事狀啓,則何論有罪無罪,民皆逃散,村閭殆空,事甚可慮,故當初議啓之敎,蓋念其或有冤濫之弊,生議之意也。無識愚氓,只知崇信妖術,別無參涉謀逆之事,而自陷重辜,事甚惻然。禁府時囚罪人等,竝送刑曹,以崇信妖術之罪勘斷,而吳季俊拿來後,亦令刑曹推斷,法皓則禁府,以知情不告爲律,其餘外方諸囚,自本道,從速處決事,分付,可也。以上朝報
上在昌德宮。停常參·經筵。
卯時,日暈右珥。
謝恩,大司成崔錫鼎,司諫沈枰,刑曹參議許墀,鐵原府使崔元泰,都摠管朴泰定。
大王大妃殿,侍藥廳問安。答曰,知道。政院·玉堂問安。答曰,知道。勿爲問安。
中殿,侍藥廳問安。答曰,知道。
大殿·中殿,政院·玉堂·二品以上·六曹問安。答曰,知道。
侍藥廳啓曰,伏未審侍藥憂遑中,聖體,若何,大王大妃殿昨日受灸後,症候加減及夜間寢睡,何如?今日受灸,亦當隨時爲之矣,臣等,不勝煎慮,敢此問安。答曰,大王大妃殿證候,少無加減,焦煎罔措矣。
藥房啓曰,伏未審數夜來,中宮殿調攝之候,何如,加減四物湯連進之後,竝有差減之效乎?臣等,憂慮未弛,敢此問安。答曰,今已差愈,勿爲問安。
假注書金斗南出使,代朴見善。
假注書朴斗世出使,代崔重泰。
備邊司啓曰,本司武郞廳宣傳官柳畯,奔走勤仕,已滿十五朔,依例六品遷轉事,捧承傳施行,何如?傳曰,允。
義禁府啓曰,推鞫罪人法皓,以知情不告照律事,命下矣。律文內,謀反大逆條,凡謀反大逆,但共謀者,不分首從,皆淩遲處死,知而首告官,爲捕獲者,止給封産,不首者,杖一百·流三千里云。今此法皓,旣無同參逆謀之迹,只有知而不首之罪,依右律施行,其餘田成達·許時萬·李哲信·閔好吉·李得基·李得乃·方儀天·方承男·吳戒元·李應男·林己同·李有先·李斗完·許烈·白成元·金天善·任己楫等,竝依聖敎,移送刑曹之意,敢啓。傳曰,知道。
又啓曰,罪人田時雨,當與許時萬等,竝送刑曹,而卽見京畿監司金德遠査啓,則田時雨,當初黃繪捕捉之時,旣有同力之功,元泰欲逃之前,又有豫告之事云,則宜與時萬等同科,似當分揀,而自下不敢擅便,上裁,何如?傳曰,放送。
又啓曰,玄復明·險松,以李時興對辨事,解枷杻,仍囚矣。今此擧行條件中,雖不擧論,時興旣逃,更無可問之事,放送,何如?傳曰,允。
大王大妃殿受灸後,侍藥廳·政院·玉堂問安。答曰,知道。二品以上·六曹問安。答曰,知道。勿爲問安。
大殿,政院·玉堂·二品以上·六曹問安。答曰,知道。
假注書金斗南書啓,臣承命馳往于楊州瓦孔里領敦寧府事金□□所住處,傳宣聖諭,則以爲臣之臥病阽危,今已五箇月,而自前月,諸證交劇,氣力大削,若將有朝夕難保之勢,故僅僅舁載,移就於先壠之側,以爲飾巾待盡之計,而前後別諭之恩旨,一望淸光之宿願,俱未免違負,中心薀結,日夕悲悼而已。不意聖慈眷顧,愈往愈隆,又遣史官,諭召勤摯,臣於此,驚惶感泣,尤不知置身之所也。臣雖頑蠢無狀,猶不至全昧分義,如有一分自力之勢,當此東朝愆候日臻彌留之時,何敢至今退伏,致勤聖敎之屢辱乎?此雖疾病之使然,其爲罪戾,則實無所逃,古人所謂不如死之久矣者,正謂臣今日情境也。臣乍經勞動,病勢添重,方在昏昏綴綴之中,如得調息小蘇,謹自匍匐就近,以候東朝起居之節,以伸微悃,未卽趨命,益增逋慢之罪,不勝惶隕震越之至云矣,敢啓。傳曰,病勢如此,雖未得卽日就臺,調息一兩日,斯速强疾入城事,更往傳諭。
奉敎鄭齊泰書啓,臣承命,馳往于廣州義谷村行判中樞府事鄭□□所住處,傳宣聖諭,則以爲東朝違豫之候,累月彌留,未獲安寧,聖心焦憂,久在嘗藥之中,此時臣子分義,不宜息偃在家,而臣疾病危篤,委頓床席,望斷自力,尙此蟄伏鄕曲,不得致身於輦轂之下,人理都盡,生不如死,惶悚罔措,置身無地。不意玆者,特遣史官,傳宣聖諭,令臣上來,臣奉讀以還,不覺感涕之治尤也。臣之卽今疾病,如有可以運動之勢,義當與史官偕詣,而近又添得感寒,不省人事,倘得少愈,不敢遲留,以益逋慢之罪云矣,敢啓。傳曰,知道。
大王大妃殿·大殿·中殿,侍藥廳·政院·玉堂·二品以上·六曹夕問安。答曰,知道。以上朝報
訓鍊都監啓曰,都監哨官金砯來告內,砲手吳順彦·吳順一·吳順希·金守亨·金進海等,與隣居御營廳軍官朴命順等,去七月十五日,公然棄家,乘曉逃走矣。翌日,旋卽還來,其爲情狀,極涉可疑云云,故各人等,捉來拘留,以待鞫獄結末矣。今始推問,則吳順希等,皆以聖人及神僧,出於楊州而言曰,今月十五日大雨注下,都城傾陷,逃避則可生云,故與朴命順等諸人,十五日曉頭,出往于東大門外狄踰嶺,終無雨意,故心甚怪訝,同日還爲入來等語納供。侍衛軍卒,不告主將,無端出去,已極痛惡,以其供辭觀之,傳聞妖僧之凶言,至於五六人結約,出避都城云者,情迹亦涉可疑。朴命順則旣以移送該廳,而砲手吳順希等罪犯,不可自軍門循例處決,令攸司,更加推問後,據法處置,何如?傳曰,依啓。以上訓局謄錄
上在昌德宮。停常參·經筵。
大王大妃殿·中殿,侍藥廳問安。答曰,知道。
大殿·中殿,政院·玉堂·二品以上·六曹·大司諫問安。答曰,知道。
大王大妃殿,侍藥廳問安。答曰,知道。
侍藥廳啓曰,伏未審侍藥焦慮中,聖體,若何?大王大妃殿夜來煩熱·困惱·喘嗽·浮脹等候加減及寢睡,何如?今日受灸,亦當隨時爲之矣。臣等,憂遑煎迫,敢此問安。
全羅監司李之翼上疏。大槪,臣以一事,三被論斥,決不可冒沒赴任,伏乞聖明,亟遞臣職,以快人心事。入啓。
昨日政院啓曰,去夜入直假注書朴見善,癨亂猝急,移時氣窒,下番翰林,使下人急告于入番醫官朴聖錫,使之來救,累度催促,終始不應,闕內入直之人,如有急病橫死之患,已有先朝受敎,而今此朴聖錫所爲,極爲無狀,本院,無他請罪之事,朴聖錫,從重推考,何如?傳曰,令攸司推治。
假注書朴見善病,代金汝鍵。
備邊司郞廳,以左議政□□意啓曰,注書記事疎漏之弊,莫甚於近日,殊涉未安。頃日登對時,以罪人玄復明·險松放送之意,陳達,而落漏於擧行條件,當該注書,推考,何如?傳曰,允。
答侍藥廳曰,知道。大王大妃殿證候,有加無減,倍切焦煎矣。
領議政金壽興箚子。大槪,猥陳區區衷悃,乞遞職名,以便公私事。入啓。
答全羅監司李之翼疏曰,省疏具悉。過當之論,不必爲嫌,卿其勿辭,速往欽哉。
吏曹參判尹趾善上疏。入啓。答曰,省疏具悉。卿勿過辭,斯速擧行。
京畿監司書目,楊州兼任積城呈,以副提學朴世堂病重上去不得事。啓。傳曰,勿爲過辭。上來事,回諭。
假注書金斗南書啓,臣承命,更往于楊州瓦孔里領敦寧府事金□□所住處,傳宣聖旨,則以爲臣昨承史官宣諭,猥辱招徠之命,而疾病方劇,未卽趨詣,終宵兢隕,氷炭交中,不意史官拔來,又傳聖敎,臣誠一倍惶感,靡所容措。臣之從前違命之罪,姑舍不論,到今聖上,乃於侍藥煼煎之中,俯念在野之一賤臣,屢煩諭召,勤懇不置,此非臣之微分所敢承當,而況伏聞東朝違豫之候,比前有加,中外臣民,擧切憂遑,臣雖委身床席,有不敢一刻自安於私心者。俟病少蘇,匍匐就近,承候起居之節,實臣區區之至悃,故旣以此,仰陳於昨日書啓,雖微申諭之至此,賊疾如得一分差歇,何敢淹延留落,以增其罪戾乎?第臣卽今澌頓危綴之狀,實無以刻日登道,未免有違於不竢駕之義,不勝悚懼之至云矣,敢啓。傳曰,知道。
大王大妃殿受灸後,侍藥廳問安。答曰,知道。
大王大妃殿,政院·玉堂·二品以上·六曹·大司諫問安。答曰,知道。
答領議政□□□箚曰,省疏具悉卿懇。箚中所陳,或不無情義未通之處,而縷縷誡誨,蓋出於憂愛之誠,可不留心焉?卿之所患,予已知之,未得進參,有何所傷?卿其安心勿辭,亦勿待罪,從容善攝。仍傳曰,遣史官傳諭。
合啓,請還收前領議政南九萬,右議政呂聖齊圍籬安置之命事。入啓。
府啓,請還收吏曹判書朴世采特遞之命事。請還收獻納洪受瀗北靑判官除授之命事。新啓,金提郡守尹彙善,性耽麵蘖,醒日無多,除授本職之初,大臣,至以此咎責政官,而終乃恬然赴任者,冒沒廉隅,已不可言。及其到官之後,日飮無何,大小政令,多出醉酗之事,不但刑罰顚妄,民不堪命。至於頃夏影幀陪來之時,身爲差備之官,醉不成樣,至使他官代行,如此之人,不可仍置於字牧之任。請金提郡守尹彙善罷職。
院前啓,請吏曹判書朴世采本兼諸任特遞之命,前後批旨之未安者,一倂還收之命事。入啓。
答合啓及院啓曰,亟停勿煩。
答府曰,不允。
京畿監司書目,果川呈,以副修撰李后寧辭職上疏上送事。啓。答曰,省疏具悉。爾其勿辭,調理上來察職。
左議政,請對入侍。
大王大妃殿·大殿·中殿,侍藥廳·政院·玉堂·二品以上·六曹·大司諫夕問安。答曰,知道。
左議政引見時,全羅監司李之翼改差事,榻前定奪。
禁府,朴聖錫·李敏材拿囚。啓。以上朝報
兵曹啓曰,北評事瓜滿,上來已久,所當曾出其代,而從前以吏曹郞官及玉堂被選人,擬望矣。卽今吏曹郞官望出入者,只有二人,而其一則曾徑是任,其他玉堂無故人亦少,不得已就議於廟堂,以兩司中可合之人,擇擬以入之意,敢啓。傳曰,知道。以上兵曹謄錄
有政事。
兵批,以李鼎命爲北評事,李蘊爲武兼,李世剛爲訓鍊判官,柳重起爲副摠管。吏批政無之故不書
上在昌德宮。停常參·經筵。
謝恩,大司憲李奎齡,刑曹參判李秀彦,右參贊洪萬容,同義禁申琓,海興君鄭重徽,直講李萬齡,井邑縣監權益興。
侍藥廳啓曰,伏未審聖體,若何,大王大妃殿昨日煩熱之候特甚,嘔吐之氣又發,夜來證候加減及寢睡,何如?今日適是望日,受灸姑爲停止,宜當,臣等,不勝煎慮,敢此問安。答曰,知道。大王大妃殿證候,詳言于醫女矣。
大王大妃殿,侍藥廳問安。答曰,知道。
大王大妃殿·大殿·中殿,政院·玉堂·二品以上·六曹·大司諫問安。答曰,知道。
吏曹啓曰,本曹佐郞尹德駿,久不肅謝,故曾已請推催促矣。已至屢日,尙無出仕之意,其在事體,殊甚未安,而都目政,今將定行,則不可無實郞廳,更爲推考,使之從速察任,何如?傳曰,允。
合啓,請還收前領議政南九萬,右議政呂聖齊圍籬安置之命事。入啓。答曰,亟停勿煩。
府前啓,請還收吏曹判書朴世采特遞之命事。請還收獻納洪受瀗北靑判官特除之命事。金提郡守尹彙善,性耽麴蘖,醒日無多,除授本職之初,大臣,至以此咎責政官,而終乃恬然赴任,其冒沒廉隅,已不可言,及其到官之後,日飮無何,多少政令,多出醉後之事,不但刑罰顚妄,民不堪命,至於頃夏影幀陪來之時,身爲差備之官,醉不成樣,至使他官代行,如此之人,不可仍置字牧之任,請金提郡守尹彙善罷職。答曰,不允。末端事,不允啓。
院前啓,請吏曹判書朴世采本兼諸任特遞之命事,及前後批旨之未安者,一竝還收事。入啓。答曰,亟停勿煩。
禁府,李貴萬·金軒立·金萬日·金貴玄·金軒·貴承·禮上拿囚。啓。禁府問事郞廳四,黃欽·兪得一·金弘福·尹德駿。啓。
大王大妃殿·大殿·中殿,侍藥廳·政院·玉堂·二品以上·六曹·兩司長官夕問安。答曰,知道。
政院啓曰,抱川罪人等,旣已拿來,推鞫處所,何處爲之乎?敢稟。傳曰,本府爲之。
義禁府郞廳,以大臣意啓曰,推鞫之坐,至嚴且重,而問事郞廳尹德駿,稱以本職有不敢冒居之義,累度催促,終不進參,雖未知其情勢之難安果,如何,而揆以事體,殊甚未便。尹德駿姑先從重推考,使之卽爲肅謝來參,何如?傳曰,允。
謝恩,吏曹佐郞尹德駿。以上朝報
上在昌德宮。停常參·經筵。
卯時,日有重暈。辰時至申時,日暈。
奉常主簿朴世華,柴場監刈事,通津地出去。
下直,仁川縣監李岱,河陽縣監朴長建。
謝恩,吏曹參議朴泰遜,佐郞尹德駿,長湍府使柳重起,北評事李鼎命,禮曹正郞李浚,沃溝縣監李克享,訓鍊判官李世剛。
下直,咸鏡都事成儁。
大王大妃殿·中殿,侍藥廳問安。答曰,知道。
大王大妃殿,政院·玉堂·二品以上·六曹問安。答曰,知道。勿爲問安。
大殿·中殿,侍藥廳問安。答曰,知道。
侍藥廳啓曰,伏未審聖體,若何,大王大妃殿煩熱·嘔吐·咳嗽·浮脹等候,夜來加減及寢睡,何如?今日受灸,依前隨時,宜當矣。臣等,不任煎慮,敢此問安。答曰,知道。大王大妃殿症候,小無所減,倍切煎迫矣。
假注書朴斗世書啓,臣承命,馳往于砥平道巢里判中樞府事李□□所住處,傳諭聖旨,則以爲臣於疾病垂死之中,久逋召命,欲陳一疏,自暴情悃,而亦不能構成文字,瞻懸宸極,只增悲結矣。乃於千萬意外,史官復此遠臨,傳宣聖諭,綸音懇惻,臣是何人,每辱恩命,一至此哉?惶感交極,涕汗交零,從前隆重招徠之敎,雖非臣所敢承當,東朝違豫積月,上下焦憂,在臣分義,豈容晏然退處,而顧臣宿患,日漸沈痼,有加無減,又自前月之晦,添得毒痢,晝夜無筭,絲綿喘息,益就奄奄,飾巾待期,朝暮且盡,承命前進,固無望矣。溘先朝露,永負國恩,是臣所自念而深戒者,伏地鳴悒,不知所達云矣,敢啓。傳曰,卿之體國之誠,予素詳知,豈可以旣往之事,一向引咎乎?況此時大臣之退在恝視,實非平日所望,卿其宜遵前旨,强疾作行,安心入來,毋孤企望事,更往傳諭,仍與偕來。
傳曰,推鞫姑罷。
大王大妃殿受灸後,侍藥廳·政院·玉堂·二品以上·六曹·兩司長官問安。答曰,知道。
大殿,侍藥廳·政院·玉堂·二品以上·六曹·兩司長官問安。答曰,知道。
合啓,請還收前領議政南九萬,右議政呂聖齊圍蘺安置之命事。入啓。答曰,亟停勿煩。
府前啓,請還收吏曹判書朴世采特遞之命事。請還收獻納洪受瀗北靑判官除授之命事。入啓。答曰,亟停勿煩。
院前啓,請吏曹判書朴世采本兼諸任特遞之命,及前後批旨之未安者,一倂還收事。入啓。答曰,亟停勿煩。
備邊司郞廳,以領左相意啓曰,都目政,別爲變通,今次官開政事,旣已定奪,而吏曹參判尹趾善,以禁府堂上,連參於鞫廳之坐,本曹應行之事,不得擧行,殊無變通之本意,尹趾善所兼同知義禁,卽爲改差,以爲趁卽定日開政之地,何如?傳曰,允。
大王大妃殿·大殿·中殿,侍藥廳·政院·玉堂·二品以上·六曹·兩司長官夕問安。答曰,知道。
政院啓曰,鞫廳拿來罪人,未久當爲入來,同義禁尹趾善,旣已改差,其代,令該曹,卽爲口傳差出,何如?傳曰,允。
吏曹口傳政事,同義禁李秀彦·崔錫鼎·兪櫶。
政院啓曰,下番翰林洪重夏,以其父病,出去不來,旣已請推矣。今聞其父病,十分危重,終難入來云云,闕門垂閉,將未免闕直,豫備翰林鄭齊泰·下番翰林洪重夏,竝牌招,使之推移入直,何如?傳曰,允。以上朝報
義禁府啓曰,鞫廳罪人柳孝昌拿來都事,逢於中路,爲先捉來,而聞其餘二名,明早當入來云,待其畢來開坐之意,敢啓。傳曰,知道。以上禁府謄錄
上在昌德宮。停常參·經筵。
謝恩,同義禁李秀彦,兵曹正郞金夢臣,全州判官朴珗,永平縣監閔宗魯。
應敎金昌集,覲親後入來。
去夜,侍藥廳再啓曰,大王大妃殿,十餘日大便秘結之餘,昨日連下三度,而頗有泥滑之漸,極以爲慮矣。今日又下二度,而比昨日,尤爲泥滑,少便,亦且短澁,眞元積敗之中,又有此症,臣等,益不勝驚慮之至。卽與李玄紀等及諸醫等商議,則皆以爲加減四苓散,非但止泄之劑,兼有利水消脹之功,不可不急急煎進云。近來湯劑,雖不得一一進御,此藥則味不甚苦,或可代茶以進,此藥,不限貼數,自今日煎入,何如?答曰,依啓。
大王大妃殿·大殿·中殿,侍藥廳·政院·玉堂·二品以上·六曹·兩司長官問安。答曰,知道。
侍藥廳啓曰,雷雨徹曉,蒸熱亦甚,侍藥焦憂中,聖體不瑕有所傷乎?伏聞醫女所傳之言,大王大妃殿,夜間大便三度水泄,煩悶燥熱之候,比前尤劇,寢睡以致全失云。臣等,驚惶煎迫,罔知攸措。朝來症候加減,更復何如,昨日煎入加減四苓散,其已進御否乎?此藥,今當連續煎入,以爲頻頻嚥下之地,而獨蔘湯,亦爲煎入,間間進御,宜當,今日受灸停否,差晩後,亦當觀勢議定矣。臣等,坐而待朝,敢此問安。
禁府啓目,西部主夫朴聖錫元情云云,泛稱遲晩,刑推,何如?竝罷職放送。
政院啓曰,假注書金汝鍵,稱以自昨夕,有腹痛,廳中禮數及承傳色接待時,終不出參,仍爲請遞,而差除未久,連續啓遞,事甚煩瀆,故使之在直調理矣。卽者不顧事體,任意出去,新進自便之習,誠極可駭。假注書金汝鍵,請推考,仍爲改差,他假注書差出,何如?傳曰,允。
假注書金汝鍵,改代羅學川。
答侍藥廳曰,知道。大王大妃殿症候,小無所減,而又有小便短澁,水泄頻數之候,焦熬煎迫,罔知攸措。湯劑,今日二合勸進,而今又連續勸進矣。
侍藥廳,以承傳色,口傳啓曰,大王大妃殿受灸,朝者啓辭中,以差晩觀勢議定之意,仰達矣。卽與諸醫等商議,則泄候頻數,煩熱且甚,此時不可施灸云,今姑停止之意,敢達。答曰,知道。
備忘記,大王大妃殿症候,日臻危篤,湯焫罔效,無非誠孝淺薄之致,遑遑焦悶,罔知攸措。虔誠更籲,不容少緩,其令禮官,廟社遣重臣,不卜日,趁速擧行,刑房承旨,卽爲馳往禁府及典獄,係于逆獄綱常外,時囚罪人,一倂放釋,而兩銓歲抄,亦爲蕩滌。
大王大妃殿·中殿,侍藥廳·政院·玉堂·二品以上·六曹·兩司長官夕問安。答曰,知道。
禮曹啓曰,命下矣。依聖敎,宗廟·社稷,遣大臣,三角山·木覓山·漢江,遣重臣,再次祈禱祭,不卜日,來十八日曉頭設行事,知委,何如?傳曰,允。
吏曹啓曰,兩銓歲抄,竝蕩滌事,傳敎矣。罷職以上人員,別單書入,而今年六月以上褒貶居中居下,依癸亥年例,竝爲勿論之意,敢啓。傳曰,知道。兩銓啓下別單,竝勿論。
右副承旨韓構書啓,臣承命,馳往于義禁府及典獄署,時囚罪人等,依傳敎,一倂放釋,而禁府罪人七名中,韓位謙段,罪犯御批僞造,典獄罪人,今番逆獄干犯二十四名,時囚六十八名,而其中出身徐有碩,私奴次善·梁善,私婢禮還等,係于綱常,騎兵宋壽萬,印信僞造,旣已承服,入於啓覆中,私奴六善,兵曹奴守漢,僧人盡忠,私奴太石·㖙金,養馬全義一等,俱係殺獄,書吏權以中,罪犯御寶僞造,此十二名,罪名特重,竝不得放送之意,敢啓。傳曰,知道。
丙辰年洞開獄門時,時囚罪人,勿論輕重,一倂放釋者,意非偶然也。今番則係于逆獄·綱常之類,旣已參酌區別,則此外僞造御寶印信及殺人罪人,毋論已就服未就服,自在應放之中,而今觀書啓,此類皆未蒙救,不但與備忘本意有異,其在靡不用極,特施非常之意,豈有前後之不同乎?韓位謙·宋壽萬·六善·守漢·盡忠·太石·㖙金·全義一·權以中等,竝爲放送事,分付。以上朝報
上在昌德宮。停常參·經筵。
謝恩,戶曹參議林泳。
京畿監司書目,金德遠,西道各陵奉審後,入來。
大王大妃殿·中殿,侍藥廳問安。答曰,知道。大王大妃殿·大殿·中殿,政院·玉堂·二品以上·六曹·兩司長官問安。答曰,知道。
侍藥廳啓曰,伏未審聖體,若何,大王大妃殿泄候度數稍減,雖甚喜幸,煩熱嘔吐之症,有加無減,至於水刺所進之數,比數日前,尤爲減少,夜來諸症加減及寢睡,何如?今日受灸,熱候如此,仍爲姑停,宜當,臣等,不任煎慮,敢此問安。答曰,知道。大王大妃殿症候,詳言于醫女矣。
傳曰,時推人員,亦爲蕩滌事,分付。
領議政箚子。大槪,臣於病伏中,伏聞東朝症候有加,驚遑煎迫,輿到闕下,而眩怳昏倒,末由致身於侍藥之地,伏地竢罪事。入啓。答曰,省箚具悉卿懇。卿之所患,予已知之,不得進參,有何所傷?卿其安心勿待罪,從容善攝。仍傳曰,遣史官傳諭。
備邊司郞廳,以領左相意啓曰,都目政,別爲變通,令次官開政,而當初定奪之時,褒貶及考講等事,則待判書磨勘,六品遷轉人之考講,則使之擧行矣。今聞守令之講,若不得爲之,則許多窠闕,將無以塡差云,守令之任,最爲緊重,不可不擇差,而苟簡如此,則難望其得人,依例考講之意,分付該曹,何如?傳曰,允。
左議政箚子。大槪,病勢猝劇,推鞫之坐,出令而還止,問安之班,亦不能進參,惶恐待罪事。入啓。答曰,省箚具悉卿懇。適有身恙,不得進參,有何所傷?卿其安心勿待罪,從容善攝。仍傳曰,遣史官傳諭,遣御醫看病。
大王大妃殿·大殿·中殿,侍藥廳·政院·玉堂·二品以上·六曹·大司諫夕問安。答曰,知道。侍藥廳再啓曰,大王大妃殿水泄之候,昨日度數頗減,臣等,極以爲喜幸矣。伏聞今日自曉至今連下三度,至於遺失,臣等,不勝驚遑煎迫之至。卽與諸醫等商議,則皆以爲加減四苓散,乃是利水止泄之劑,功效似緩,終不如蔘苓白朮散之專治泄候,且此是頃已奏效之劑,元方中,去䓀莄,加澤瀉·白芍藥酒炒各一錢,升麻三分,連續進御,宜當云。此藥,不限貼數,卽爲煎入,何如?答曰,知道。
大司憲李奎齡上疏。大槪,敢陳區區所懷,冀蒙察納事。國忌齋戒,留政院。正言李□□上疏。大槪,猥陳所懷,以備財幸事。留政院。以上朝報
上在昌德宮。停常參·經筵。
尙衣直長洪灝,柴場監刈事,楊根地出去。
下直,楊州牧使權儔。
大王大妃殿·大殿·中殿,政院·玉堂·二品以上·六曹·兩司長官問安。答曰,知道。
大王大妃殿·中殿,侍藥廳問安。答曰,知道。
侍藥廳啓曰,伏未審夜來,大王大妃殿煩熱·嘔吐·喘嗽·浮脹等症加減及寢睡,若何?蔘苓白朮散,其已進御乎?水泄之候,少無差效,臣等煎迫之心,曷可勝達?自上嘗藥焦憂,月日已久,必有潛消暗鑠之患。伏望千萬保嗇,毋致傷損,何如?臣等,不勝區區之慮,敢此問安。答曰,知道。大王大妃殿症候,少無差減之效,只切焦煎,湯劑昨已勸進,而間或吐出,以此爲悶矣。
昨日,政院啓曰,昨日典獄時囚罪人蒙放中,僧人盡忠罪目,以良女,進藥之母刺殺辭緣推覈事懸錄,故混入於殺人之中矣。卽者該曹,以爲進藥,卽盡忠之異母之同生妹,則盡忠所殺進藥之母,卽盡忠之義母也。盡忠罪狀,與綱常罪人無異,似不當與凡干殺人罪人,一體放釋云,何以爲之?敢稟。傳曰,然則盡忠仍囚。
大司憲李奎齡上疏。入啓。答曰,省疏具悉。編配之類,本無擧論之例,則何獨於用意危險,侮弄國家之二三臣,必欲汲汲曲貸乎?至於格感神祗之說,尤可異也。
正言李□□上疏。入啓。答曰,省疏具悉。編配之類,本無擧論之例,則何獨於二三臣,汲汲瀆擾於侍藥遑遑之日乎?予實未曉也。
吏曹啓曰,來卄日,都目政事爲之之意,敢啓。傳曰,知道。
合啓,請還收前領議政南九萬,右議政呂聖齊圍籬安置之命事。入啓。
府前啓,請還收吏曹判書朴世采特遞之命事。請獻納洪受瀗·北靑判官除授之命事。
新啓,闕門之開閉,自有其時,日昨旣明之後,問安諸宰,咸聚闕下,而以知申之未及入來,門猶未開,其在事體,殊甚未安,不可無規警之道,請行都承旨宋奎濂推考。
院前啓,請吏曹判書朴世采本兼諸任特遞之命,及前後批旨之未安者,一倂還收事。入啓。
答合啓及院啓曰,亟停勿煩。
答府曰,不允。推考事,依啓。
大王大妃殿·中殿,侍藥廳·政院·玉堂·二品以上·六曹·大司諫夕問安。答曰,知道。
假注書朴斗世,判府事李□□處傳諭狀啓。傳曰,疾病如此,則更加調治一兩日,卽速登途,毋孤企望事。更爲傳諭後上來事,下諭。
咸鏡監司書目,慶源圍籬安置罪人呂聖齊,慶興圍籬安置罪人南九萬,今八月初八日到配事。以上朝報
吏曹啓曰,都目政,將行於明日,而不可無實郞廳,佐郞尹德駿問事郞廳之任,卽爲改差,以爲參政之地,何如?傳曰,允。以上禁府謄錄
兵曹啓曰,昨日,歲抄書入時臨迫,未及致察,前判官金永徵,時在罷職中,而落漏未得書入,該吏,自本曹治罪,金永徵追書以入之意,惶恐敢啓。傳曰,知道。以上兵曹謄錄
上在昌德宮。停常參·經筵。
謝恩,五衛將李彦哲,長興縣監尹如珩。
去夜,侍藥廳再啓曰,大王大妃殿水泄之候,自曉至今,連下七度,臣等,煎迫罔措,卽與李玄紀等及諸醫商議,則皆以爲加減四苓散·蔘苓白朮散,雖不得一一頓進,前後所進,已至累貼,瑞蓮丸,亦且呑進數三次,而俱無一分之效,不可不急用澁注之劑,以爲收斂陷下之元氣,水煑木香膏,最爲合當,而卽今嘔氣方盛,決難煑進,大棗煎水,細丸菉豆大,粥飮進御之時,小小呑下,宜當云。此藥,急急作丸以入,何如?傳曰,依啓。
禁府,問事郞廳尹德駿,改代沈季良。啓。
大王大妃殿·中殿,侍藥廳問安。答曰,知道。
侍藥廳啓曰,伏未審侍藥焦憂中,聖體,若何?大王大妃殿夜來諸症加減及寢睡,何如,水煑木香膏,丸進之後,水泄之候,抑有一分差減之效耶?臣等,終宵煎慮,敢此問安。答曰,知道。大王大妃殿症候,姑無所減,而夜來水泄,只是一度,更觀今日,可以詳知加減矣。
判府事鄭□□箚子。大槪,伏承前後召命,且伏聞大王大妃殿未寧之候,比前有加,不敢仍在鄕曲,舁疾作行,堇得來詣城外,而病勢危苦,不得進參於起居之班,惶恐待罪事。入啓。
侍藥廳再啓曰,大王大妃殿水泄之候,曉頭一下之後,姑無更泄之候,或不無所進丸劑之效,而第伏聞醫女所傳之言,卽今氣候,一倍困苶,若不能收拾者然,進御粥飮,尤不如昨日云。臣等,煎迫罔措,諸醫等皆以爲,此時不可不急急峻補,二兩重獨蔘湯,濃煎續進,宜當云,依此煎入,何如?答曰,依啓。
答判付事鄭□□箚曰,省箚具悉。有疾未參,別無所傷,卿其安心勿辭,亦勿待罪,從容善攝。仍傳曰,遣史官傳諭。
禁府,權愈拿囚。啓。
傳曰,都目大政,事體重大,而兩銓之官,如非大段事故,齊會開政,自是舊例也。今觀政官書啓,兵曹佐貳之官,以病不進者,至於二人,其在事體,極涉未便,參判柳炅,參知申懹,竝從重推考。
府前啓,請還收吏曹判書朴世采特遞之命事。請還收獻納洪受瀗北靑判官除授之命事。入啓。答曰,勿煩。
大王大妃殿·大殿·中殿,侍藥廳·政院·玉堂·二品以上·六曹·大司憲夕問安。答曰,知道。
政院啓曰,大臣病勢小差,問安後,仍爲推鞫開坐,同義禁申琓,今日政,除授戶曹參判,卽爲牌招肅拜,以爲參鞫,何如?傳曰,允。
領敦寧金□□箚子。大槪,病伏中,伏聞東朝違豫之候,日益有加,不敢晏然退處,舁載病驅,寸寸作行,登途三日,始抵近郊,而病勢添劇,末由趨赴起居之列,惶恐待罪事。入啓。
大司諫權是經,左正言李三碩啓曰,臣是經,以問安詣闕,臣三碩,以連啓在臺,而適有守令署經者,故臣等,開坐于臺廳,而一邊通告于在外僚員矣。日勢已暮,未及等待其回報,遂與之相議署經,而自不覺爲墜失臺體之歸,致令同僚,因此引入,臣等之昏謬做錯,甚矣。當此侍藥遑遑之日,極知煩瀆之爲惶霣,而勢不可一刻晏然仍冒,請命罷斥臣等之職。答曰,勿辭,退待物論。
答領敦寧金□□箚曰,省卿箚辭,始知來到近郊,欣慰良深。卿之宿患,予已知之,不得進參,有何所傷?卿其安心勿辭,亦勿待罪,斯速入城,從容善攝。仍傳曰,遣史官傳諭。
謝恩,戶曹參判申琓。
正言李益壽啓曰,昨者院吏來言,今日長官,與詣臺同僚,方行守令署經,故以此送言云云。繼接小報,則果已開坐爲之矣。凡署經之規,必與僚員齊會,相議歸一,然後或出或否,乃所以愼重之意也。臣方無故行公,非如在告之比,則不待齊坐,徑先許出,未知於事體,何如也?臣旣見輕,且關後弊,故朝者詣臺,欲陳難冒之嫌,而伏聞慈候,一倍添劇,不敢瀆擾,旋卽退歸矣。今者長官及同僚,旣以此引避,何敢誘以煩聒之未安,而獨爲晏然乎?請命遞斥臣職。
謝恩,典籍鄭齊泰,都摠經歷趙爾重。
司諫沈枰啓曰,昨者長官,與詣臺僚員,同行守令署經,而不先通議於在家諸僚,雖其本意,只在於因事取便,而論以臺體,實涉未安,故朝者同僚,以見輕僚席,先入引避之際,適聞東朝患候有加,深以瀆擾爲懼,泯默退歸,臣之情勢,與同僚無異,而亦不敢出而煩瀆,只事縮伏矣。卽者長官諸人,旣以此自列,臣亦應避之人,而只以分義之不敢,隱默至今,則今於諸僚引避之日,何可獨自晏然在職乎?請命遞斥臣職。
吏曹參判尹趾善,兵曹判書李翊,初度呈辭。入啓。給由。
答司諫沈枰,正言李益壽曰,勿辭,退待物論。以上朝報
義禁府啓曰,大臣病勢少差,問安後,仍爲鞫廳開坐,同義禁申琓,今日除授戶曹參判,卽爲牌招,以爲參鞫,何如?傳曰,允。
又啓曰,卽者禁府都事,以左議政意來言,方爲設鞫開坐之際,聞諫院,全數避嫌,不得開坐云矣,敢啓。傳曰,知道。以上禁府謄錄
兵曹啓曰,別軍職前縣監金志雄,受由下鄕之後,拜阿耳僉使,以病不赴,仍滯鄕曲,及除西樞,自本道,移文本司,備陳病狀,以調理上來之意,回題以送矣。卽者,又爲送奴呈狀曰,前日所患,轉益沈苦,滿腹鼓脹,四肢浮氣大發,手足不仁,門庭之內,亦不得運身,跨馬登程,其勢無望,斯速入啓處置云。別軍職,雖與實職有間,不可一向任其虛帶,金志雄別職僉知,改差,何如?傳曰,此是有功勞之人,勿爲改差。以上兵曹謄錄
有政事。
兵批,以金昌錫爲四山監役,韓致精爲武兼,韓益徵爲宣傳官,金萬胄爲宣傳官,李杙爲宣傳官,朴必佖爲宣傳官,金磶爲部將,金重錫爲部將,林纘興爲守門將,金戡爲宣傳官,金貞爲召募別將,朴時健爲長木浦召募別將,成爾績爲黔浦萬戶,李光漢爲武兼,柳畯爲武兼,方啓元爲五衛將,鄭昌周爲訓鍊主簿,宋慶胤爲武兼,元振洙爲內禁將,崔燾中爲訓鍊主簿,許晸爲豆毛萬戶,金煉爲金甲島萬戶,邢尙賓爲知世浦萬戶,高廷元爲薺浦萬戶,朴有恒爲龍媒萬戶,廉二昌爲加背梁萬戶,李以俊爲舒川萬戶,張宇遠爲都摠都事,黃鐸爲訓鍊判官,洪時傑爲宣傳官,金時相爲宣傳官,李廷宇爲魚面萬戶,吳道規爲龍津萬戶,李廷弼爲玉仁萬戶,李廷彙爲古今島僉使,盧省來爲魚游澗僉使,李後望爲訓鍊主簿,趙爾重爲都摠經歷,宋揆爲都摠經歷,鄭智爲訓鍊主簿,沈斗源爲守門將,丁舜弼·玉五瑞·孫榮祖爲守門將,郭翰邦爲訓鍊判官,尹遇進爲宣傳官,曺廷亮爲慶尙右兵虞候,崔思基·林聖基爲部將,李弘肇爲訓鍊正,南斗明爲安東營將,李廷弼爲武兼,李世重爲訓鍊僉正,尹烇爲都摠都事,崔孝泰爲月串僉使,李天根爲加德僉使,吳道弘爲全羅兵使,車憲爲蒜山僉使,崔以球爲蝟島僉使,辛曇爲高嶺僉使,朴行一爲公洪水虞候,尹時達爲副摠管,李觀徵爲知中樞,柳東邵爲惠山僉使,金始慶爲全羅右水虞候,趙敬錫爲公洪兵虞候,金長齡爲豐德浦召募別將。吏批政無之,故不書
上在昌德宮。停常參·經筵。
去夜,侍藥廳三啓曰,大王大妃殿水泄之症,今已止息,此則可幸,而困苶昏沈之候,終日一樣,精神矇瞀,至有全然不省之時,諸醫等,皆以爲此是元氣澌頓之中,痰火乘時用事之致,二兩重獨蔘湯,今姑停止,一兩重蔘湯,更爲煎入,龍腦安神丸及琥珀末,相間調進,以爲安神淸熱,利水扶元之地,宜當云。卽爲依此煎入,何如?答曰,依啓。
謝恩,訓鍊正李弘肇,尙瑞直長李世馨,副直長朴斗望,內贍奉事趙儀漢,敦寧判官沈廷耆,中學敎授文有章,成均博士李震栻,承文著作趙泰采,正字崔重泰·朴見善,尙衣直長鄭夏晉,典簿張世南,宗簿主夫李喜相,護軍李彦綱,公洪水虞候朴行一,全坪君漷,學正吳錫海,司藝南弼星,成均博士韓順謙,典籍朴成大,繕工直長李仁個,訓鍊判官黃,濟用副奉事金宗得,禮賓奉事申慶華,校理兪得一,典牲直長洪受寅,金堤郡守鄭是先,惠山僉使柳東郁,草溪郡守崔文徵,戶曹正郞南尙熏·呂翼齊,刑曹佐郞李楙,全州判官安鏶,司贍直長趙仁壽,引儀韓明遇,西部主簿李贇,濟用直長李喜茂,司贍奉事尹世遇,主夫金埁,漢城參軍李震雄,知事李觀徵,宗廟令趙之耘,洪川縣監趙楷,襄陽府使任堂,義盈奉事尹道敎,副摠管尹時達,金溝縣監徐敬祖,典籍任翊元,監察李萬材·慶雲會,典籍李蔓興,銀溪察訪朱格,工曹佐郞兪樸,牙山縣監金宇梁,司導直長韓泰相,慶尙右兵虞候曺廷亮,珍島郡守邊是伯,尙衣別提柳宬,禁府都事閔鎭嵩,司畜別提具時經,司僕主夫朴世標,注書任胤元,司導主夫閔周昌,輸城察訪許策。
下直,鐵原府使崔先泰。
軍器主夫柳鳳興,柴場監刈事,楊根地出去。
謝恩,校理尹德駿。
大王大妃殿·中殿,侍藥廳問安。答曰,知道。
大王大妃殿·大殿·中殿,政院·玉堂·二品以上·六曹問安。答曰,知道。
侍藥廳啓曰,伏未審夜來,大王大妃殿元氣困苶,精神矇瞀等候加減及寢睡,若何?伏聞浮脹之候,日益加重,臣等,憂遑煎迫,罔知攸措。自上侍藥煼煎中,昨日又以大政,終夕酬酢,聖體亦復,何如?近來日氣,朝晝異候,將攝爲難,常加戒愼,毋致傷損,千萬幸甚。臣等,不任區區之慮,敢此問安。答曰,知道。大王大妃殿症候,有加無減,煎迫罔措矣。
禁府啓目,前牧使權愈元情云云,泛稱遲晩,刑推得情,何如?啓係是罪囚赦宥,前事分揀。
禁府,法皓物故。啓。
府啓,竝引嫌而退,未及等待,雖緣日暮,旣失臺體,勢難仍在,不竢齊會,徑先開坐,責有所歸,在我何嫌?請大司諫權是經,正言李三碩遞差,正言李益壽,司諫沈枰出仕。答曰,依啓。
司諫沈枰,正言李益壽就職。
吏曹啓曰,臺諫有闕,政事,取稟。傳曰,過國忌後,爲之。
大王大妃殿·大殿·中殿,侍藥廳·政院·玉堂·二品以上·六曹夕問安。答曰,知道。侍藥廳再啓曰,伏聞大王大妃殿元氣困苶,精神矇瞀之候,比昨日少無所減,而煩燥悶亂之症,達宵至今,尙不能定,浮脹之氣,遍滿肢體,至於少有運動,則咳逆輒發云。卽今諸症俱劇之中,咳逆尤爲切急,臣等,遑遑煎迫,罔知攸措。諸醫等,皆以爲人蔘竹茹湯,加柿蔕一錢,咳逆發作之時,以此鎭定,而蔘茶,調龍腦安神丸·琥珀末,相間連進,宜當云。人蔘竹茹湯,急速煎入,何如?答曰,依啓。
掌令李宜昌啓曰,臣自月初,重得暑感,浹日彌留,轉成黃疸,强疾供仕,漸就危惡,五六日來,一倍添劇,負席涔涔,人鬼莫分,日者辭疏,蓋緣情勢之難安,而亦出於病狀之萬不獲已也。臣雖無狀,極知分義,何敢瀆擾於侍藥憂遑之日,以爲便身之圖哉?疏旣未澈,病日益甚,而東朝違豫之候,有加無減,不敢一向控疏,方此縮伏委苶矣。朝者同僚,以諫臣處置事,簡問於臣,臣扶病拆見,不及致察,循例書送謹悉,而今始覺得,不勝瞿然之至。正言李益壽,卽臣妻同姓四寸娚也。法有應避,其不敢可否也,明矣。身居憲職,旣已冒法處置,其所失着,不但止於矇矓而已,且臣不卽覺悟,日暮之後,始乃扶舁來避,尤不可一刻抗顔於職次,請命遞斥臣職。答曰,勿辭,退待物論。以上朝報
上在昌德宮。停常參·經筵。
謝恩,安奇察訪朴世址,引儀鄭震秀,知世浦萬戶邢尙賓,舒川萬戶李以峻,北虞候閔增,月串僉使崔孝泰,活人別提權順泰,廣興主夫趙元錫,護軍柳德三,龍媒萬戶朴有恒,瓦署別提李焯,金甲島萬戶金爀,內資直長金瑋,掌樂主夫宋相哲,義盈直長鄭徽,監察李悌漢,引儀金克泰,黔毛浦萬戶成爾績,天城萬戶徐忠誠,蝟島僉使崔以球,寅火堡萬戶楊時億,都摠經歷宋揆,龍津萬戶吳道規,內贍主夫韓汝益,司宰奉事黃,監察沈若潢,古今島僉使李廷彙,掌苑別提沈廷協,濟用奉事沈益成,宗廟奉事朴榏,訓鍊僉正李世剛·李世重,判官郭翰邦·李重昌,主夫鄭智·李後望·鄭昌周·崔燾中,靑山縣監鄭祥龍,宣川府使朴宣興,司評權尙列,司饔奉事尹亨來·黃爾章,中部主夫具後益,養賢主夫李再昌,寧邊府使李尙,學錄洪受禹·李慶華·南世珍,學諭曺復卿,內禁將元振洙,禮賓正柳晉昌,成均博士楊萬榮,熊川縣監吳定邦,學諭韓以原,護軍南斗明,都摠都事尹烇,監察尹時鳴,禮山縣監李山輝,明川府使李台望,加背梁萬戶廉二昌,禮賓別提張孝源,公洪兵虞候趙敬錫,監察李世馣,都摠都事張宇遠·趙爾璧,魚面萬戶李廷宇,豆毛浦萬戶許晸,德浦僉使李錫,魚游澗僉使盧省來,龍川府使鄭,全羅右水虞候金始慶,護軍鄭敏,長興主夫權胄,宣傳官洪時傑·韓益徽·尹遇進·金戡,軍資主夫李藩,五衛將高啓元,薺浦萬戶高廷元,宣傳官李杙,監察李相殷,北部主夫丁達孝。
繕工監役具尙禎,草監刈事,高陽地出去。
下直,通川縣監魏定相,丹城縣監李再明。
大王大妃殿·中殿,侍藥廳問安。答曰,知道。
大王大妃殿·大殿·中殿,政院·玉堂·二品以上·六曹問安。答曰,知道。
去夜,鞫廳罪人金貴玄·金萬日·金軒·金軒立,各刑問一次,不服。
傳曰,推鞫姑罷。
侍藥廳啓曰,凉氣漸深,伏未審聖體,若何,大王大妃殿元氣困苶,精神矇瞀等候,或有一分差減之勢耶?夜間寢睡,亦何如,臣等,倍功煎慮,敢此問安。答曰,知道。大王大妃殿症候,別無所減,倍切焦煎矣。
吏曹參判尹趾善,兵曹判書李翊再度呈辭,國忌,留政院。
府啓,引嫌而退,法有應避,初不覺察,旣參處置,勢難仍在,請掌令李宜昌遞差。答曰,依啓。
弘文館啓曰,新除授副應敎李后定,時在京畿果川地,經筵入番事急,請斯速乘馹上來事,下諭。答曰,依啓。
鞫廳罪人金貴玄·金萬日·金軒·金軒立,刑問各二次,不服。傳曰,推鞫姑罷。
禁府,金日光拿囚。啓。
義禁府啓曰,當此鞫獄多事之日,本府郞廳,不可不備員,而時未差出,李楙遷轉之代,卽令該曹口傳差出,使之察任,何如?傳曰,允。
吏曹口傳政事,禁府都事鄭復先·李光朝·韓世良。
大王大妃殿·大殿·中殿,政院·玉堂·二品以上·六曹夕問安。答曰,知道。
傳曰,自今日臨昌君兄弟入直事,分付。
政院啓曰,下番翰林洪重夏,聞其父病重,出去累日,尙不入來,連以兼春秋,代進侍藥廳,事甚未安,翰林洪重夏,牌招察任,何如?傳曰,允。
檢閱洪重憂上疏。大槪,嚴召之下,黽勉趨赴,而臣父所患,有萬分危急之勢,無一毫回甦之望,暫離病側,五內如灼,不得不冒進血懇,還爲出去,乞賜矜遞,仍治臣徑情犯分之罪事。留政院。以上朝報
備邊司郞廳,以領左相意啓曰,統制使李世選,以漂船事狀啓,纔已覈啓矣。今此船隻,漂流洋中,別無近岸留泊之事,則只當問其爲何國人,取見所持公文之後,卽令下海,任其所之,而統制使,別生意見,使之回泊營下,以爲久留守護之計,致有此難處之弊,此實由於未諳朝家定式之致,今後則不可無明白定奪分付之擧矣。曾前他國商船之漂到於濟州者,船隻雖破傷,不至於全然敗失,所持公文,果若明白,則修改其什物,直爲發還,一邊馳啓事定式,則沿海各邑,設有此等漂船,亦當一體擧行,而船隻完固,漂流於水中稍遠之處者,不過瞭望察其所向而已,雖在水中,如或去岸不遠者,則觀其船體人物之如何,揮斥發送,勿令近岸,其來泊岸邊者,則問其某國人,考見公文,卽爲發送後,馳啓,宜當。以此等意,定式知委於兩南監司及統制使·水使等處,以此遵行,何如?答曰,依啓。以上備局謄錄傳曰,長生殿退件內棺板一部,卽爲擇送于內需司,言于該曹。以上禮曹謄錄
上在昌德宮。停常參·經筵。
去夜,侍藥廳再啓曰,大王大妃殿諸症候,一樣無減,而水泄之候,則旋卽止息,極以爲幸矣。今日又爲更發,至於六度,臣等,不勝驚煎之至。諸醫等,皆以水煑木香丸已試見效之劑,卽爲更進,宜當云。依前作丸以入,何如?答曰,依啓。
司饔奉事尹亨來磁器燔造事,廣州地出去。
繕工假監役南宮健,昌陵石物塗灰事,出去。
謝恩,宣傳官金時相·朴世佖·金萬胄,朔州府使李東榮,典籍成任,部將金磶·崔漢柱·崔峻億·金重錫,玉江萬戶李廷弼,護軍吳道一。
下直,長湍府使柳重起。
禁府,金鐵祿拿囚。啓。
都承旨宋奎濂上疏。大槪,狗馬賤疾,十分危篤,萬無陳力之望,不得不冒死呼籲於侍藥憂遑之日,乞蒙恩遞,以全螻螘之命事。入啓。
禁府,金海民·方世亨·楊得意拿囚。啓。
侍藥廳啓曰,伏未審侍藥焦憂中,聖體,若何,夜來大王大妃殿諸症候及寢睡,何如?因醫女所傳,伏聞水泄之候,小無所減,至於小便,亦甚頻數,夜半以後,連下六度而一番所下,或有過多之時,此不無下元關鎖之慮,扶元固眞之道,不可小緩,而煎入蔘茶,亦不得連進云。臣等,益切驚遑,卽今所急,蔘茶之外,更無他方,蔘湯,當連續煎入,以爲勸進之地矣。臣等,坐而待朝,敢此問安。答曰,知道。大王大妃殿症候,日漸加重,遑遑煎迫,罔知攸措,蔘茶當連續勸進矣。
備忘記,東城都正櫶及志學之年,偶仍一時之感傷,奄忽長逝,慘悼之懷,曷可云諭?其令該曹喪葬及祭需各別優厚磨鍊題給,祿捧亦爲限三年仍給,以表予意。
政院啓曰,臣等伏見昨夜所下備忘記,東城都政之喪,有喪葬祭需各別優厚磨鍊題給,祿捧亦限三年仍給之命,此出於聖上敦親隱卒之至意,而第念祿捧之限三年仍給,雖在王子·大臣,亦爲特恩,固非應行之典,今此東城之喪,雖甚矜惻,論以禮制,乃是殤喪,則何可因一時之悼念,遽施不當施之恩數,重損事體乎?伏乞亟令還寢祿捧仍給之命,以重恩典,不勝幸甚。臣等,待罪近密,區區所懷,不敢不達。答曰,此出於一時特恩,有何所傷乎?
禁府,趙性乾拿囚。啓。
兵曹判書李翊,吏曹判書尹趾善再度呈辭。入啓。加給由。
公洪監司書目,丹陽縣監黃道平,今月十六日身死事。
侍藥廳再啓曰,伏聞朝來,大王大妃殿,又爲大泄一次,小便之頻數,亦無異於夜間,而元氣困苶,精神昏瞀之候,漸似有加,鼻梁及手足,常有寒冷之氣,卽與李玄紀等及諸醫等商議,則皆以爲卽進獨蔘湯,加附子製五分以進,宜當云。卽爲依此煎入,何如?答曰,依啓。
答都承旨宋奎濂疏曰,省疏具悉。卿其勿辭,調理察職。
答檢閱洪重夏疏曰,省疏具悉。爾其勿辭,救護父病。
京畿監司書目,楊州呈,以副提學朴世堂辭職上疏上送之事。啓。踏啓字。
府前啓,請還收吏曹判書朴世采特遞之命事。請還收獻納洪受瀗北靑判官除授之命事。
新啓,北虞候閔增,地望素輕,訓鍊正除授之初,多有不稱之議,及其外職中考,旣已上聞,則尤不當仍其淸選,恬不辭遞,冒沒供職,駁正之論,已發於臺席,而循次陞資之後,乃敢偃然出肅,物情莫不爲駭,請北虞候閔增罷職,其新授資級改正。答曰,不允。
大王大妃殿·中殿,侍藥廳·政院·玉堂·二品以上·六曹夕問安。答曰,知道。以上朝報
禁府啓曰,當此鞫獄多事之日,本府都事,不可不備員,而昨日新除授都事鄭復先,身病不仕,其代,今日政差出,使之察任,何如?傳曰,允。
又啓曰,臣等卽伏見侍藥廳再啓,大王大妃殿症候,一倍加重,臣等伏不勝遑遑煎迫之至。此時聖上煼煎憂慮之中,凡干酬應,必有擾攘聖慮者,若非緊急文書,自今日勿爲捧入,而至於推鞫,事體雖重,獄情與當初有間,亦俟數日爲之,似爲無妨,今姑停罷,未知,何如?臣等區區所懷,敢此仰達。答曰,依爲之。推鞫,今姑仍爲之。以上禁府謄錄
上在昌德宮。停常參·經筵。
未申時,日暈。
禮曹參議尹彬,正郞金尙夏,昌陵石物塗灰事,出去。
護軍南益熏,長湍府使遞來。
下直,靈光郡守安如石,鎭海縣監金胄翼,淸河縣監尹世衡,銀溪察訪朱格。
謝恩,掌令權恒,謢軍金夢良·李道源,丹陽縣監李行殷。
大王大妃殿·中殿,侍藥廳問安。答曰,知道。
三殿,政院·玉堂·二品以上·六曹·大司憲問安。答曰,知道。
侍藥廳啓曰,伏未審聖體,若何,大王大妃殿夜來諸症候加減及寢睡,何如?臣等,不任煎慮,敢此問安。答曰,知道。大王大妃殿症候,別無所減矣。
全羅監司李沆上疏。大槪,藩臬重任,決非如臣湔劣所可承當,當此侍藥上下憂遑之時,不得不冒死呼籲,懇乞亟賜鐫改,以重方面,以安私分事。入啓。答曰,省疏具悉。卿其勿辭,速往欽哉。
鞫廳罪人李敏材,刑問一次不服,二次不服,三次不服,金先白·方世亨·楊得意·金鐵祿放送。傳曰,推鞫姑罷。
三殿,侍藥廳·政院·玉堂·二品以上·六曹·大司憲夕問安。答曰,知道。
合啓,請還收前領議政南九萬,右議政呂聖齊圍籬安置之命事。入啓。
院啓,請吏曹判書朴世采本兼諸任特遞之命,及前後批旨之未安者,一倂還收事。請還收東城都正櫶祿俸限三年仍給之命,新除授大司諫李畬,時在京畿驪州地,請斯速乘馹上來事。下諭。
府啓,請還收吏曹判書朴世采特遞之命事。請還收獻納洪受瀗北靑判官除授之命事,京外中考之人,其都目,勿敍右職,乃其法例,訓鍊正職,又甚武弁極選也。北虞候閔增,曾任郭山時,旣居中考,則未開坼,雖除正職,其不可恬然仍居也,明矣,而冒沒廉恥,終不辭遞,及其因此陞資之後,不有公議,偃然出肅,物情莫不爲駭。如此之人,不可仍置其職,以損法例,請北虞候閔增罷職,其新除資級改正。
答合啓曰,亟停勿煩。
答院曰,不允。下諭事,依啓。
答府曰,不允。末端事,依啓。以上朝報
禮曹啓曰,今月二十五日昌陵兩陵上石物塗灰修改時,本曹堂上·郞廳,進去董役事,曾已啓下,同日敬陵兩陵上松木,發遣郞廳斫伐事,繼爲定奪矣。兩陵,同在一山之內,郞廳各有差送有弊,以昌陵進去郞廳,使之兼察以來,何如?傳曰,允。以上禮曹謄錄
上在昌德宮。停常參·經筵。
自卯時至未時,日暈。
下直,花梁僉使許彬,豆毛浦萬戶許晸。
謝恩,全羅監司李沆,正言金宇杭,護軍崔寬·尹就商,監察洪處道,僉知李敏哲,部將林聖基。
侍藥廳啓曰,昨伏聞大王大妃殿元氣之困苶,精神之矇瞀,晩後又甚,夜來加減,若何,而寢睡,亦何如?自上累月焦煎之中,所御別殿,必甚齟齬而日氣漸至凉冷,聖體易致傷損,臣等,不勝悶慮之至,敢此問安。答曰,大王大妃殿証候,別無所減,倍切焦煎,予則姑無所傷矣。
大王大妃殿·中殿,侍藥廳問安。答曰,知道。
合啓,請還收前領議政南九萬,右議政呂聖齊圍離安置之命事。入啓。府啓,請還收吏曹判書朴世采特遞之命事。請還收獻納洪受瀗北靑判官除授之命事。新啓,殿中之職,異於庶僚,不可不擇差,而新除授監察李萬材,持身不謹,爲世唾鄙,固已久矣。除目之下,物情爲駭,請監察李萬材汰去。
院前啓,請吏曹判書朴世采本兼諸任特遞之命,及前後批旨之未安者,一竝還收事。請還收東城都正櫶祿捧限三年仍給之命。
答合啓及院啓曰,亟停勿煩。
答府曰,不允。汰去事,依啓。
正言金宇杭啓曰,臣於昨歲待罪臺省之時,前文川郡守金時郁,不通金萬益父訃之說,藉藉傳播,極其駭惋,臣有所論劾,至於拿問矣。及見本道査啓及該府奏讞,則啓辭中,厭其資送,不卽傳訃云者,未免爲爽失之歸,臣之所論,只據傳聞,該道査得,似是實狀,此事初非尋常彈劾之比,則不能審愼之失,臣實有之,伊時參啓之僚員,後拜臺職,以論人不審,引避見遞,臣以當初發論之人,今復忝叨言地,不容泯默,故朝者肅謝後,以此自列,則候司,以前事而退却,臣以不可不捧之意,累度往復,而終始見阻,造次之間,臣亦未能深思,不復堅持,仍傳前啓矣。卽聞物議,以爲擧劾之事,係是重大,隨參之人,旣以失實見遞,則雖是前事,應爲引避,政院之不捧,不免做錯,臣之仍蹲,尤涉苟且云,臣不勝瞿然之至。臣前旣有論人爽實之失,今又有冒沒行公之咎,以此以彼,決難一刻晏然於臺席乎?請命遞斥臣職。答曰,勿辭,退待物論。
罪人李敏材,刑問四次不服,五次不服,六次第二度,承服。
禮曹參議尹彬,正郞金尙夏,繕工假監役南宮健,昌陵石物塗灰後,入來。
侍藥廳再啓曰,卽伏聞大王大妃殿元氣困苶之候,比昨日尤劇,而卽今又胸膈煩懣之証,諸醫等皆以爲,元氣如此之時,胸膈煩懣,最爲切急,獨蔘茶,調薑汁·竹瀝,不拘多少,連續進御,宜當云。依此卽爲煎入之意,敢啓。傳曰,知道。
三殿,侍藥廳·政院·玉堂·二品以上·六曹夕問安。答曰,知道。
鞫廳罪人金貴玄·金萬日·金軒·金軒立·金海民·禮尙·貴承·柳孝昌,放送。
侍藥廳,以承傳色,口傳啓曰,大王大妃殿元氣困苶之中,水刺厭進尤甚。諸醫等皆以爲,接命膏,非但淸熱治痰,兼有補氣之效,此時最宜進御云。卽爲劑入之意,敢啓。傳曰,依爲之。
司諫沈枰啓曰,卽者同僚,以金時郁論劾爽失事,引嫌而退,今當處置,而其避辭所謂參啓僚員,旣以失實見遞者,卽指臣也。臣於玆事,固不敢晏然可否,何可仍冒職次乎?請命遞斥臣職。答曰,勿辭,退待物論。
罪人出身李敏材,年四十四矣。傳令凶書,矣身,果爲自作自書,而金貴玄等捕捉之夜,在空堂,拆開行擔,搜見文書時,矣身,手自入置於行擔文書中是白乎所,矣身,自做凶書,欲爲證實之計是日齊。都摠管洪則非有意而書之,別無指的之人,誣告的實的只罪,斬不待時,籍沒家産事。
禁府,李敏材當日堂古介行刑。啓。以上朝報
上在昌德宮。停常參·經筵。
去夜,傳曰,大臣及禁府堂上·左右捕盜大將,命招。
大王大妃殿,今八月二十六日卯時,昇遐于昌慶宮內班院。
侍藥廳啓曰,大王大妃殿未寧之候,積月彌留,而臣等忝在侍藥之地,專昧醫方,終未奏藥效,遭此罔極之痛,臣等之罪,萬殞難贖,臣等伏地待罪。
吏曹,三都監摠護使左議政,守陵官朗原君,殯殿都監提調三,南龍翼·吳斗寅·徐文重。郞廳八,金昌集·尹德駿·趙錫周·沈最良·金道淵·兪樸·李井吉·李楙。
國葬都監提調三,南龍翼·尹趾完·李翊。郞廳八,李后定·黃欽·呂翼齊·金夢臣·趙正紳·金世輔·李東馣·全克泰。
山陵都監提調申汝哲·尹堦·沈梓。郞廳八,金萬采·李蓍晩·李彦記·南至熏·李廷龍·李世晟·沈廷耆·具時經。
魂殿參奉,趙泰果·韓宗迪。
大行大王大妃襲正時,午初三刻。
傳曰,殯殿,定於歡慶殿事,分付。
昨日傳曰,鞫廳移送罪人等,已自刑曹,分輕重定罪後,因李敏材之獄事,使之姑爲仍囚矣。今則敏材誣告之罪,旣已承服,所囚人等,竝依前啓下發配事,分付該曹。
傳曰,斂襲時,東平君·臨昌君·臨城君·東平尉·海昌尉·錦平尉等入參事,分付。
昨日戶曹啓曰,卽接廣興倉所報,則來九月朔頒料次,倉官,進去于領中樞府事閔□□家,請責祿牌,則以爲疾病痿廢,更無肅謝除命之望,未肅拜前,不得請廩,自是大臣祿俸,何以爲之?敢稟。傳曰,令倉官輸送。
傳曰,建陽門·銅龍門,各別把守,雜人一切禁斷事,分付兵曹。
政院,口傳啓曰,襲正時已入,而奠物,尙不進排,都監當該郞廳及奉常寺當該官員,請推考。
領議政,以承傳色,口傳啓曰,奉常·內贍,乃祭物次知衙門,而時無提調,此時,異於他時,故不得已尹趾完,權差奉常提調,李翊,權差內贍提調之意,敢啓。傳曰,依爲之。
拿推現告,殯殿都監郞廳趙錫周·李井吉,奉常參奉朴振夏。
禁府,趙錫周·李井吉·朴振夏拿囚。啓。
大行大王大妃襲奠後,大殿·中殿,藥房·政院·玉堂·百官奉慰問安。答曰,罔極。
答藥房曰,誠孝無狀,獲戾于天,遽遭罔極之痛,叫呼攀擗,五內如裂。卿等,有何待罪之事乎?安心勿待罪。
藥房,口傳啓曰,自上累月侍藥憂遑之餘,竟遭罔極之痛,聖躬之大段致傷,勢所必至,臣等煎迫之忱,曷可勝達?卽今臣等區區之慮,唯在於保護聖躬而已,雖禮節間事,量度筋力氣候而行之,凡居處起居之節,亦必愼重,以爲調護聖躬之地,是臣等之願也。臣等,煎迫之極,更無陳達之處,敢此煩啓,伏望下量而體念焉。答曰,知道。以上朝報
政院啓曰,入番都監軍兵,禁衛軍兵,令兵曹檢擧,闕內各門把守,禁斷雜人,訓鍊大將,留在敦化門外,禁衛大將留在金虎門外,御營大將留在宣仁門外,各禁察雜人,何如?傳曰,允。
又啓曰,闕內入直軍兵等,竝仍直,何如?傳曰,允。以上訓局謄錄
上在昌德宮。停常參·經筵。
朝哭後,大殿·中殿,藥房·政院·玉堂·二品以上·六曹·大司憲問安。答曰,罔極。以承傳色,下敎于領議政曰,東平尉等,使之留置,以爲頻頻奉審之地,而夜間,少有浮氣,朝來頓然有加,以禮節言之,則第三日,當爲小斂,而若待明日,致有意外之患,則尤爲罔極。甲寅年國恤時,亦有浮氣,故進行於第二日,今亦依此爲之,何如耶?領議政曰,小臣亦慮此患,纔已私問於東平諸人矣。下敎如此,不勝驚慮。大行大妃症候,累月彌留,多進藥物,且症候,異於他症,到今浮氣,勢所必然,三日小斂,雖云定禮,亦不可無變通之道,旣有甲寅已行之例,今此下敎,似爲合當。然小臣,不可獨斷,當與摠護使,相議更達耳。
領相,以承傳色,口傳啓曰,下敎事,卽與摠護使相議,則禮文之意固嚴,而浮氣如或漸加,則曾前亦有二日小斂之例,似當依下敎變通,卽者使之更爲奉審,浮氣一向有加,則進行於今日內,似不可已,摠護之意,亦如是,趁卽奉審後,更爲下敎,何如?傳曰,更爲奉審,則似有一分漸加之勢,今若又經一夜,則必有無窮之慮,今日內定行,可也。
小斂正時,未正三刻。
藥房都提調以下,大殿·中殿,奉獻白元米粥曰,唯望勉進。答曰,勉進矣。
長生殿啓曰,梓宮詣進于闕內時,自長生殿,至闕下,所經道路修掃之意,昨日依例捧甘於漢城府矣。所經路上汚穢之物,無一處修掃,事甚驚駭,殊無申飭分付之意,當該漢城府郞廳,從重推考,色吏,令攸司囚禁科罪,何如?傳曰,依啓。當該郞廳,先罷後推。
漢城府啓曰,梓宮陪進時,自長生殿至闕下,所經道路修掃之意,昨日長生殿,捧甘於本府,本府卽爲捧甘於東部·西部·北部·中部,各別申飭,而今日梓宮陪進時,所經路上汚穢之物,不爲修掃,事極驚駭,四部當該官,竝從重。
經致發失聲,使朝班百僚,大段失禮,事之可駭,莫此爲甚,請當該內官拿問定罪。今日成服時哭拜一款,未免錯誤,而承旨不能致察,使莫重禮節,終有所失儀,當該承旨,請命推考。竝引嫌而退,當初論劾,未免爽實,揆以臺體,勢難仍在,初免參啓,嫌難可否,不得處置,其勢固然,請正言金□□遞差,司諫沈□□出仕。
府啓,大行大王大妃違豫之候,殆過半年,而諸醫等,久在議藥之地,治不當症,藥未奏效,終遭罔極之痛,揆以國法,斷不容貸。請侍藥廳御醫等拿鞫定罪。合啓及府院前啓,公除前姑停。
答金領敦寧疏曰,省疏具悉。卿其安心勿辭,亦勿待罪,從速入城,久留京邸,以副予望。
答院曰,依啓。朝者鈴索誤掣,不專由於內官,故旣已推考,不必拿問,當該官及承旨,亦勿汰去,推考。
答府曰,依啓。
傳曰,告訃使尹世紀,書狀官金福,西部參奉李萬葉,東部主簿鄭琳,參奉權晩,北部參奉河柱,中部主簿丁時潤除授。
魂殿都監郞廳,以摠護使意啓曰,禮曹判書南龍翼,魂殿·國葬兩都監提調,自吏曹,依禮文循例啓下,而卽今看山之役,一日爲急,前頭國葬都監,事務亦劇,有難兼察,魂殿都監提調改差,其代以吏曹參判尹趾善差下,使之察任,何如?傳曰,允。
司諫沈□□就職。
大行大王大妃諡號莊烈,徽號貞肅溫惠,殿號孝思,陵號徽陵啓下。
閔領府事箚子。大槪,病不得趨赴召命,惶恐待罪事。入啓。
政院啓曰,同副承旨徐文裕,去月卄四日,方在直中,癨亂猝劇,仍成轉筋,病勢十分危急,不得已扶曳歸家矣。厥後病情,轉作關格,國恤之後,不能入哭,今日成服,亦未進參,方此闕中多事之時,不可等待其差復,合有變通之道,敢此仰稟。傳曰,改差,口傳差出。
吏曹判書柳尙運上疏。大槪,嚴召之下,不得祗赴,亟削臣職,仍治臣罪事。
答閔領府事箚曰,省箚具悉。卿其安心勿辭,亦勿待罪,從容善攝。
政院啓曰,卽者吏曹郞廳來言,臺諫有闕,政事當爲取稟,而以公除前,不得循例取稟云矣,敢啓。傳曰,知道。以上朝報
備邊司啓曰,內喪,告訃北京,已成近例,使臣則卽爲差出,而令義州府,別定解事淸譯,爲先傳通於鳳皇城之意,分付本道,何如?答曰,允。以上備局謄錄
御營廳啓曰,本廳軍兵操鍊中日試才等事,限卒哭前停止之意,敢啓。傳曰,知道。
又啓曰,九番右部左中司屬全羅道十哨,京別左哨軍兵及京案各差備軍逢點實數二千二十七名,黃海道別馬隊五十三名,已爲整齊矣。今九月初三日,與右部前司軍兵替代後,舊軍放送,而十哨赴番之後,則本廳軍兵,當入直於集春營,與訓鍊都監軍兵,自初三日交替之意,敢啓。傳曰,知道。
兵曹啓曰,以政院啓辭,入番都監軍兵·禁衛軍,令本曹檢擧,闕內各門把守,禁斷雜人,訓鍊大將留在敦化門外,禁衛大將留在金虎門外,御營大將留在宣仁門外,各禁察雜人矣。今已過成服,都監軍兵及禁衛軍·御營軍,各還其直所,大將留在各門外者,竝罷黜之意,敢啓。傳曰,知道。
御營廳啓曰,本廳十番右部右後司屬全羅道八哨,公洪道二哨,合十哨軍兵,來十月二十五日,京中逢點,十一月初一日,與左中司軍兵,當爲替代立番,趁期調送事,兩道監兵使處,依前知委之意,敢啓。傳曰,知道。以上御營廳謄錄
韓構,以工曹言啓曰,魂殿山陵祭器,今當鑄造,依前例戶工曹堂上·郞廳各一員,令該曹啓下,鑄成廳稱號監董,何如?傳曰,允。
李思永,以摠護使意啓曰,監造官三員,依前例差出,別單書入,而三房郞廳各一員,亦爲減下之意,敢啓。傳曰,知道。
宋奎濂,以內醫院都提調意啓曰,政院以下闕內各司,旣已移來于昌慶宮矣。本監尤不可遠在,當爲移來,而入接之處,無他可合公廨,東所衛將所接之處,稍可容接衛將,則令兵曹移送他處,以爲修理移來之地,何如?傳曰,允。
韓構,以摠護使意啓曰,都監監官七員,依前例差出,別單書入之意,敢啓。傳曰,知道。
又以摠護使意啓曰,闕內待令郞廳,以入直武臣兼宣傳官,輪回察任,何如?傳曰,允。
又以摠護使意啓曰,新陵丁字閣靈幄殿所入材木,已爲磨鍊啓下,而甲寅秋國恤時,因傳敎,靈幄殿,不爲造成,奉安梓宮於丁字閣,故其後庚申癸亥兩年國恤時,亦爲啓稟,皆不造作矣。今番則何以爲之?敢稟。傳曰,今番亦勿造作。
又以摠護使意啓曰,都監各所掌應用雜物,外方分定,京中措備之數,依前謄錄,開錄以入,令該曹依此擧行,何如?傳曰,允。
又以摠護使意啓曰,轝物所入各樣材木中,大轝長杠之材,最爲緊重,而曾前所用長杠,則癸亥國葬後,卽爲燒火,今無可用之材,必須急速斫伐楡木,豫爲乾正,然後可無窘急之患。若爲泛然分付於本道,則恐難得其可合之材,自前發遣京官於楡木所産處,斫伐取用,自是流來之規,今亦依前例,監造官軍資監直長宋光浚,郞廳稱號,卽爲發送,使之極擇斫伐,實豫差合四條,分付該道,別定差員,整齊役軍及船隻,一依京官分付擧行,何如?傳曰,允。
又以摠護使意啓曰,都廳李后定,以落馬重傷,瘀血挾痰上衝,不省人事,呈狀乞遞,都監始役不遠,不可等待其差復,李后定都廳之任,今姑改差,其代以前校理閔鎭周差下,使之察任,何如?傳曰,允。
又以兵曹言啓曰,本曹立待驛馬軍營,在於宣仁門外,而自御營廳重修本廳,軍馬及步軍,今方入直於此。曾在甲子年移御本宮時,步軍入接處,本曹夫馬立待者,使之許入矣。今亦依甲子例,姑爲入接事,分付該曹,何如?傳曰,允。
又以刑曹言啓曰,貢案付各司奴婢,元數不備,而上司典僕,則不得出用,只以六曹以下諸司奴婢,諸處各工,元定二十四名之外,卽今殯殿各差備,依謄錄定送,亦且三十四名,故不足之數,至於十六名,自本曹,無他推移備立之路。依癸亥年國恤時,備邊司覆啓定奪,以司贍貢木雇立之意,分付戶曹,何如?傳曰,允。
又以刑曹言啓曰,今此國葬都監,設局於本曹,本曹,移設於分戶曹之意,敢啓。傳曰,知道。燼餘
判中樞府事李端夏箚,伏以,大行大妃,慈覆生靈五十餘年,積月違豫,奄至昇遐,臣庶哀慕之心,豈特從君之服而已哉?伏惟聖上,侍藥焦煎之極,竟遭大故,孝思罔極,擗踊傷毁,下情之憂慮,當復如何?逋外微臣,不能早詣都下,承候起居。此下缺燼餘
上在昌慶宮。
國恤公除前。
夜四更,流星出畢星上,入巽方天際,狀如拳,尾長四五尺許,色赤。
去夜,吏曹口傳政事,承旨禹昌績·柳之發·權是經·申懹·李畬·徐宗泰·林泳·李頤命·吳道一·姜鋧·李墪·尹彬·南致熏·沈枰。傳曰,承旨權是經除授。
右副承旨權是經,同副承旨韓構。
禁府,金有鉉·崔聖任拿囚。啓。
下直,羅州牧使李世翊。
摠護使左議政趙□□,禮曹判書南龍翼,觀象監提調李秀彦,慶州府尹愼景尹,司果洪有龜,司勇李志遠·李蕖,活人別提權順泰,禿城別將崔斗明,地官金克晩,引儀權儀,直長朴振門,看山事,出去。
京畿都事尹誠敎,左議政陪行事,出去。
大殿·中殿,政院·玉堂·二品以上·六曹·大司憲問安。答曰,罔極。
政院啓曰,昨日因臺啓,議藥·御醫等拿鞫命下之後,使內局現告,則只以金有鉉·崔聖任現告,故卽捧傳旨矣。考見甲寅癸亥兩年國恤後日記,則因臺啓,御醫被拿者,非止一二人,而今番之只囚兩人,其在事體,似涉未安,外議亦以爲然云,臣以該房,徑捧傳旨,難免率爾,不勝惶恐。更令內局,議藥諸醫,依兩年例現告,何如?傳曰,允。
謝恩,右副承旨權是經,同副承旨韓構。
拿鞫現告,權愉·鄭惟覺·李弘章·尹聖耉·鄭斗俊·李時聖·許坫。傳曰,金有鉉·崔聖任兩人,非但首醫,終始擔當議藥,其餘諸醫,則或有追後入參者,或有出入而隨參者。當初內局之區別現告,意有所在,朝者,權愉·鄭惟覺,纔爲入診矣。今因局外敢爭,不識事體,啓辭諸醫等,一時拿問,則雖有不時診脈之事,御醫無一留待者,其在事體,殊甚未安,不可以局外承旨,一時變通,一倂拿問,更令內局,詳細區別現告後,拿鞫傳旨擧行。
院前啓,當該內官拿問事。當該禮貌官汰去事。當該承旨推考事。停啓。
領議政上疏。大槪,亟命下臣司敗,與諸醫等一竝論罪事。入啓。
明日銀釘上加漆正時,午正三刻。
改現告,尹聖耉·鄭斗俊·李時聖·許坫。
左參贊李翊相,右承旨閔鎭長等上疏。大槪,乞與醫官等,同下司敗,一倂勘罪,以嚴國法事。入啓。答曰,省疏具悉。只聽醫舌議藥而已,有何待罪之事乎?卿等安心勿待罪。
答領議政疏曰,省疏具悉卿懇。只聽醫舌議藥而已,有何所待罪之事乎?卿其安心勿待罪。仍傳曰,遣史官傳諭。
兵曹口傳政事,司直閔鎭長,司勇柳憲章。以上朝報
備邊司啓曰,會寧開市咨文,今已出來,令承文院撰出回咨,付送於前頭使臣之行,何如?答曰,允。以上備局謄錄
禁府啓曰,去八月二十六日夜,大臣·禁府堂上·左右捕盜大將,來會賓廳時,因啓辭,投狀人金永俊,自捕盜廳窺伺捕捉事,蒙允矣。金永俊四寸李乫憲捉來推問永俊去處,則今月十二日,以行商事,下去淸風北倉居金僉知稱號人家,時未還歸云,故卽爲發遣本廳軍官金守萬,與乫憲偕送,則金永俊捕捉,卽刻入來矣。何以處之乎?敢啓。傳曰,移送禁府。
又啓曰,以右邊捕盜廳草記,罪人金永俊,移送禁府事,命下矣。罪人金永俊,卽爲拿囚之意,敢啓。傳曰,知道。以上禁府謄錄
兵曹啓曰,本曹立待驛馬軍營,在於宣仁門外,而自御營廳,重修本廳,馬軍及步軍,今方入直於此。曾在甲子年移御本宮時,步軍入接處,本曹夫馬立待者,使之許入矣。今亦依甲子年例,姑爲入接事,分付本廳,何如?傳曰,允。
御營廳啓曰,以兵曹草記,東營本廳軍兵入直之處,驛馬入接事,命下矣。甲子年本廳馬步軍,竝爲停番,故自兵曹,入接驛馬於東營矣,乙丑年軍兵,還爲上番之後,馬軍則仍爲入直,步軍則不爲入直矣。今此東營入直步軍,依前減省記出番之意,敢啓。傳曰,知道。
政院啓曰,甲子年移御之時,因傳敎,自通化門至館洞峴,禁雜人,勿使往來,而館洞峴,使集春營守直軍士禁斷矣。今亦依前分付乎?敢稟。傳曰,依爲之。以上御營廳謄錄
宋奎濂,以司饔院官員,以提調意啓曰,魂殿祭器及山陵進排明器等器,今當別爲燔造,而年例磁器所燔晉州·楊口等白土,本來未盡,比諸宣川·慶州之土,優劣懸殊,莫重祭器·明器,以此品劣之土,決難精燔,宣·慶兩邑白土各二石,依甲寅·癸亥年例,令本道掘取水飛,九斗作石,趁速輸送之意,移文知委,何如?傳曰,允。燼餘
上在昌慶宮。
國恤公除前。
奉常主簿朴世華,柴場監刈後入來,奉常直長金演,桑木斫伐事,黃海等道出去。
氷庫別檢朴善長,草薍監刈事,高陽地出去。
國葬都監監造官宋光俊,楡木斫伐事,加平·春川地出去。
下直,沃溝縣監李克亨。
謝恩,北部參奉河柱。
大殿,政院·玉堂問安。答曰,罔極。
中殿,政院·玉堂問安。答曰,罔極。藥房問安。答曰,罔極。
藥房啓曰,自上累月侍湯之餘,竟遭罔極之痛,初喪五六日之間,聖躬之傷損,有不可勝言。伏未審此時,聖體,若何?臣等不勝憂悶之至,敢來問安。答曰,積殃在躬,奄遭罔極之痛,叫呼莫逮,五內如割,別無大段所傷矣。
政院啓曰,昨日,因捕盜廳草記,金永俊,旣已移送禁府矣。依例設鞫乎?當自禁府推問乎?此與尋常罪人有異,雖在公除前,必有處分,然後可以擧行,敢此仰稟。傳曰,設鞫推問。
政院啓曰,罪人金永俊設鞫推問事,命下矣。處所何處爲之乎?敢稟。傳曰,本府爲之。
又啓曰,卽者禁府郞廳,以大臣意來言曰,推鞫事命下,而判義禁南龍翼,同義禁李秀彦,俱以山陵看審事出去,推鞫之坐,不可不備員,判義禁·同義禁,卽爲變通差出乎,姑待其還來乎?自本院啓稟云,故敢此仰稟。傳曰,判義禁·同義禁,今姑改差,口傳差出。
傳曰,推鞫開坐,明朝爲之事,分付。以上朝報
權是經,以兵曹言啓曰,今此告訃使員役口傳發行日期,時未入啓,而入把驛馬,不可不豫爲分定,俾無窘迫之患,應把驛馬二十四疋內,公洪道五疋,全羅道六疋,慶尙道七疋,今月二十日,京中捧點,江襄道三疋,咸鏡道三疋,今月二十三日,直送安州捧點之意,各道監司處,發馬知委,何如?傳曰,允。燼餘
上在昌慶宮。
國恤公除前。
初昏,白雲一道如氣,起自乾方直指坤方,長十餘丈,廣尺許,漸進南方,良久乃滅。
去夜,吏曹啓曰,判義禁口傳差出事,命下矣。當品中無故可擬之人,只有行副護軍尹堦一人,勢難備望以入,何以爲之?敢稟。傳曰,雖非無故之人,一體擬入。又啓曰,命下矣。當品中可擬之人絶乏,不淂已以二望,備望以入之意,敢啓。傳曰,知道。
吏曹口傳政事,判義禁尹堦·柳尙運,同義禁崔錫鼎·柳炅·李彦綱。傳曰,判義禁尹堦,同義禁柳炅除授。
禁府,推鞫問事郞廳曰,趙儀徵·李三碩·金夢臣·李玄紀。啓。
典牲主簿韓相皐,柴場監刈後入來。
謝恩,判義禁尹堦,同義禁柳炅,東部主簿鄭琳。
罪人金永俊,元情後,推鞫姑罷。以上朝報
權是經啓曰,小臣,推鞫廳進去,下直。傳曰,知道。燼餘
上在昌慶宮。
國恤公除前。
尙衣直長洪灝,柴場監刈後入來。
謝恩,中部主簿丁時潤。
下直,月串僉使崔孝泰,德浦僉使李錫。
大殿,政院·玉堂問安。答曰,罔極。
中殿,藥房·政院·玉堂問安。答曰,知道。
藥房啓曰,朝晝之間,寒暖異候,伏未審嚴廬哀疚之中,聖體,若何?臣等之不得瞻望天顔已久,下情悶鬱,實不自已,今日與諸醫等入侍診候,是臣等區區之願也。臣等倍切憂慮,敢來問安,竝此仰稟。答曰,僅得無事矣。入診事,依啓。
明日銀釘上加漆正時刻,午正三刻。
判府事李□□上疏。大槪,臣決無留京調病之勢,不得遵依聖敎,旣出江上,仍尋歸路,臣罪萬死。伏乞亟削臣職,以安私分事。入啓。答曰,省疏具悉卿懇。已悉勉留之意於昨日疏批矣。誠意未孚,留疏長往,不覺愕然失圖,無以爲喩。此時元老六臣之退處鄕庄,不但有乖於平日所望,亦豈自安於卿心乎?須體此意,安心勿辭,亦勿待罪,亟回遐心,從速上來,以副如渴之望。仍傳曰,遣史官傳諭,與之偕來。
政院啓曰,今番都目,差出都事·守令未署經者,至於八員之多,而公除前,兩司不得開坐署經,非但遠路夫馬留滯之可慮,各邑秋務方殷,一日爲急,合有變通之道,敢此仰稟。傳曰,竝除署經發送。
今日藥房入診時,領議政所啓,太祖大王影幀奉還全州吉日,曾以今月十八日,推擇啓下矣。不意遭此國恤,凡干節目,似當與常時略異,而卽今公除前,尤不無難便之端,待公除後,今晦來初間,改擇日擧行,何如?上曰,依爲之。又所啓,當初影幀奉來時,小臣陪來矣。今此奉還時,小臣又當進去,而當此之時,小臣多有所幹事,左相以摠護使,亦不可遠出,原任大臣,又皆老病,或在外,無他推移之勢。凡大臣應行之節,或有一品宰臣代行之例,今此影幀侍衛,異於他事,而宗班,與凡僚有間,今以一品宗班代行,未知何如。上曰,時任大臣,則卽今形勢,固難出去,原任亦皆老病,崇品宗班代行,可也。又所啓,影幀奉還時,禮判當爲陪往,而南龍翼,方有都監提調,且卽今禮曹所幹節目正多,兩長官,勢難出去,以次官代行,何如?上曰,以次官代行。可也以上朝報
備邊司郞廳,以領議政意啓曰,統制使李世選,以漂漢處回答辭緣馳啓後,謄報本司,其姓名居住及船中物貨成冊,與所持路引謄本,亦爲上送,而狀啓則昨日始爲啓下矣。觀此問答之言及路引,則果是彼國南方商船之往來諸處買賣之類,依前移咨北京,宜當,卽令承文院撰出咨文,順付於前頭使行,何如?答曰,允。以上備局謄錄
藥房入診時,領議政金壽興所啓,影幀奉來時所御神輦,制度失宜,固非輦樣,而所着漆色,亦非正色,雖令改漆,而不可仍用於奉安之時,南別殿奉安時,新造神輦,留此別無用處,以此輦奉還,似爲便當。且日後或有改造之事,則外方匠人,可以依倣造成,奉還後,仍置其輦於慶基殿,何如?上曰,依爲之。以上禮曹謄錄
自巳時至酉時,日暈。
韓構啓曰,李判府事上疏到院,而以公除前留院之意,敢啓。傳曰,入之。燼餘
九月初六日巳時,上御歡慶宮東行閣齋廬。藥房都提調金壽興,提調李翊相,承旨閔鎭長,假注書羅學川,記事官宋儒龍·金時傑入侍。上見諸臣之來,伏床痛哭移時,諸臣皆俯伏掩泣,不敢仰視。壽興,言于承傳色曰,自上發哭已久,不瑕致傷乎?上止哭後,壽興進曰,大王大妃,違豫累月,臣等侍藥無狀,竟遭罔極之痛,臣等之罪,萬死無惜,而自上閱月焦煎之餘,玉體之致傷,已不可言,而又於初喪以後,哭位居處之節,一從禮制,臣等區區之慮,有不可盡喩。上曰,誠孝無狀,獲戾神明,遭此罔極之痛,只自攀擗。以下缺
上在昌慶宮。
國恤公除前。
花梁僉使許彬,山陵看審後入來。
禁府都事金楺·李彦經,前領議政南九萬,右議政呂聖齊押付後入來。
注書任胤元,以李判府事處傳諭狀啓,傳曰,卿之宿患,予豈不知哉?第强疾造朝,爲日未久,仍留京邸,臥閤調治,稍觀疾勢,從容去就,少無不可,而汲汲然捨予長注,今玆史官之行,又無偕還之意,是豈所望於大臣者乎?不覺愕然,繼之以慨然也。須體思想之志,亟回遐心,從速偕來事,下諭。
摠護使·左議政,禮曹判書南龍翼,觀象監提調李秀彦,慶州府尹愼景尹,司果洪有龜,司勇李志遠·李蕖,活人別提權順泰,禿城別將崔斗明,地官金克晩,引儀權儀,直長朴振門,看山後入來。
傳曰,摠護使·禮曹判書·觀象監提調,留待引見。
黃州判官曺錫,山陵看審事上來。以上朝報
巳時,上御歡慶殿東行閣。摠護使趙師錫,禮曹判書南龍翼,觀象監提調李秀彦引見時,承旨權是經,假注書羅學川,記事官宋儒龍·金時傑入侍。上見諸臣,痛哭良久而止。師錫進曰,臣民無祿,遭此罔極之痛,自上累月侍湯,焦煎之餘,不瑕致傷乎?上曰,誠孝無狀,未能感神,竟遭罔極之痛,缺叫呼攀擗而已,予則姑無所傷矣。師錫曰,禧陵以前所看山,旣已狀啓,連次馳報,伏想已入於睿覽中矣。上曰,予已領覽。此下缺
權是經,以魂殿都監郞廳,以摠護使意啓曰,祭器鑄成之處,闕中無可合公廨,昌德宮都摠府,今方空閑,使之入接,別工作,亦無可接之處,移送南所之意,敢啓。傳曰,知道。燼餘
上在昌慶宮。
國恤公除前。
司饔奉事黃爾章,柴場摘奸事,楊根等地出去。
下直,永平縣監閔宗魯,井邑縣監權益興,龍津萬戶吳道規。
謝恩,山陵參奉徐文道。
大殿,政院·玉堂問安。答曰,罔極。
中殿,藥房·玉堂問安。答曰,罔極。
藥房啓曰,伏未審日間,聖體,若何?臣等竊伏惟念,自上平日胃氣素弱,不能一日行素,實是群下之所知也。積月侍藥之餘,遭此罔極之痛,卽今聖躬致傷之患非一,而行素一節,最爲切急之憂,成服之後,臣等,卽當仰請權制,而越俎不敢,延至今日,臣等,亦難免後時之罪。日昨入診時,得聞醫官等之言,則胃脈之虛敗已甚,若或差過累日,則實有悔無及之慮矣。人君喪禮,自與匹夫不同,上承宗社之托,下念國事之重,不可以區區之禮節,有所自輕,雖以我朝祖宗以來已行之例言之,莫不勉抑至情,俯從群請,豈誠孝不足而然也?聖體如或有致傷之患,則慈聖在天之靈,亦豈不憂念於冥冥之中耶?伏願聖上,一遵列聖所已行者,下體群下遑遑煎迫之意,亟從權制,以爲保聖躬之地,不勝幸甚。臣等,不任憂遑之至,敢來問安,竝此陳啓。答曰,知道。身上別無病恙,食飮亦無減小,不必過慮之意,已諭于筵中矣。千萬意外,遽聞罔極之言,五內如割,寧欲溘然也。卿等,須體此意,亟停無益之請,少安予心。
再啓曰,臣等,待罪保護之地,敢以煎迫遑遑之意,仰請權制,而聖批牢拒,不賜允從,臣等,竊不勝憫迫之至。凡匹夫之居喪,不過一身之慮,而聖人制禮,尙有滅性之戒,則況人君居喪之禮,豈可下同於匹夫之自輕其身者哉?聖上,胃氣虛弱,少有不平之疾,則惡心嘔氣,輒卽發作,而旣有嘔氣之後,則雖有良劑,鎭定未易,平常之時,尙且如此,則自初喪至今日,哭泣行素,將至一望,臣等在外,卽今所進御者,雖不能詳知,以聖上胃氣仰揣,則必幾於全無所進,此豈但臣等區區之憂而已?擧國臣民所仰望者聖躬,則其惶惶悶慮之意,實有所同然者,玆敢不避煩瀆之誠,更陳悶鬱之下情,伏願勉抑至情,亟賜允許,不勝幸甚。答曰,已諭,毋煩。
昨日,摠護使·禮曹判書·觀象監提調引見時,摠護使所啓,初喪襲奠時祭物,奉常寺官員,不能趁時進排,故郞廳,以祭物催促已久,而尙今不爲奉進,該官請罪之意,累次來言,而小臣,本以鈍滯之資,處事未免稽緩,且襲正時,定於午時,而其時猶未及,故姑觀該司所爲,以爲啓達處置之地矣。小臣,未及啓達政院,先爲陳啓,郞廳李井吉·趙錫周等,皆被拿推,此實由於小臣稽緩,不能檢飭之故也,不勝惶悚敢達。上曰,當初該官所爲,殊極駭愕,故使之拿問矣。大臣所陳曲折,如此,郞廳分揀,可也。
禮曹判書南龍翼所啓,咸鏡道四陵殿奉審,今年當次,故曾以待秋奉審之意,有所啓達。且珍山太祖大王胎峯,石物傷破,故待秋修改之意,亦爲啓稟矣。値此國恤,皆不可擧行,待明春擧行之意,敢達。上曰,依爲之。
禮曹,告訃使拜表吉日,來十月初七日卯時,推擇。啓。
玉堂再箚子。大槪,敢申前請,冀蒙允許事。入啓。以上朝報
宗簿寺官員,以提調意啓曰,今九月初六日藥房入診時,上曰,時任大臣,則卽今形勢,固難出去,原任亦皆老病,崇品宗班,代行可也事,命下矣。本寺曾出事,捧承傳矣。今此影幀奉還時,以宗室郞善君俁啓下,陪往之意,敢啓。傳曰,知道。以上禮曹謄錄
宋奎濂,以忠勳府言啓曰,自前本府,進香設行,祖宗朝已成格例,前期措辦節目,俱載謄錄,今此大行大王大妃殯殿進香,依仁宣王后國恤時例,將爲設行之意,敢啓。傳曰,知道。
韓構,以國葬都監郞廳,以摠護使意啓曰,山陵退壙所用樻函等物着漆時,例用骨灰矣。甲寅秋國恤時,因摠護使榻前所達,骨灰旣不堅固,又欠精潔,不如純漆之故,下敎勿用矣。其後只用純漆,今亦依此爲之乎?敢稟。傳曰,依爲之。
又以國葬都監摠護使意啓曰,取考五禮儀內喪發靷時儀物,則竹散馬二匹,竹鞍馬十匹,而壬申年則以竹散馬二匹,竹鞍馬四匹,載於謄錄中,甲寅春則依禮文造作,而其後庚申癸亥兩年,則依壬申謄錄,減數造作矣。今則從何年例乎?敢此仰稟。傳曰,依癸亥年例爲之。
又以山陵都監摠護使意啓曰,今此山陵赴役僧軍,依前例京畿五十名,公洪道五百名,黃海道一百名,江襄道一百名,慶尙道一千一百二十五名,全羅道一千一百二十五名分定,使之自備糧,一朔赴役,而來點日期,則當自都監,參酌分付,爲先下諭于各道監司處,使之豫爲整待,何如?傳曰,允。
藥房,以承傳色口傳啓曰,平安監司,以傳訃時稱號事,稟報備局矣。若曰,大王大妃云,則於大王二字,彼或執頉,若曰國王曾祖母云,則似爲得宜。癸亥年傳訃時,亦以國王母大妃爲稱,今此傳訃,亦依此例爲之乎?初以大王大妃稱傳之,以此若執頉之事,則稱以國王曾祖母大妃乎?自下不能決,敢此仰稟。答曰,依癸亥年例爲之。燼餘
上在昌慶宮。
國恤公除前。
夜一更,流星出奎星下,入東方天際,狀如拳,尾長二三尺許,色赤。
去夜,答玉堂再箚曰,省疏具悉。已諭,毋煩。
下直,龍媒萬戶朴惟恒。
謝恩,東部參奉權晩。
摠護使左議政趙師錫,禮曹判書南龍翼,觀象監提調李秀彦,慶州府尹愼景尹,司果洪有龜,司勇李志遠·李蕖,活人別提權順泰,禿城別將崔斗明,引儀權儀,地官金克晩,直長朴振門,東道山陵看審事,出去。
大殿,政院·玉堂問安。答曰,罔極。
中殿,藥房·政院·玉堂問安。答曰,罔極。
藥房啓曰,雨後日氣陰濕,廬次亦甚疎冷,伏未審夜來,聖體,若何?臣等不任憂慮,敢來問安。
禁府,金貴山拿囚。啓。
答藥房曰,知道。姑無所傷矣。
合司啓曰,臣等昨日合啓之請,亦已晩矣。聖明猶自堅持,不賜允從,臣等聚首悶泣,尤不勝煎迫之至。殿下之所以强守常禮,不思權宜之道者,只以至情所在,不能自抑而然也,獨不念殿下一身,乃宗社之所付托也,臣民之所仰戴也,其不可以一時一節,有所自毁也,明矣。臣等竊伏念,殿下平日,胃氣素弱,少失攝養之方,輒有嘔吐之症。此實群下之所共深慮,而況今累月侍藥焦煎之餘,遭此終天罔極之痛,哀毁哭擗之中,雖不覺其大段致傷,而潛消暗鑠之患,亦已不淺矣。一日二日,已過旬望,疾恙或作,悔之無及。殿下縱自輕,奈宗廟臣民何哉?臣等又念,三年之制,雖是上下之通喪,因毁滅性,亦非人子終孝之道,故聖人,至以不勝喪,比之不孝者,意有在矣。以殿下素多疾患,毁傷已多,而膠守常制,不思强抑之道,則日後之慮,有不可言,今日諸臣之請,實出於萬不獲已,而慈聖在天之靈,亦必憂悶於冥冥〈之〉中矣。伏乞聖明,上念宗社之重,下諒臣民之望,勉抑至情,亟從權制。答曰,須體至情,毋庸更煩。
領議政·二品以上,賓廳啓曰,臣等昨詣藥房,再陳從權之請,而聖上不賜允兪,辭旨邈然,伏不勝憂惶煎迫之至,玆敢咸造賓廳,齊聲疾呼焉。夫三年之喪,人子之固所自盡也。聖人於此,非不謹焉,而猶恐其過於哀毁,或至於滅性。旣以飦粥疏食之節,著之禮經,又以權宜保全之道,用垂明訓,此乃參經權酌輕重之至意,而在帝王,則尤所當愼者也。苟昧達權,膠常而不知變,則不幾於徑情直行,而反有傷於孝親之義乎?竊伏念,聖上積月侍疾之餘,遭此終天罔極之痛,哭泣過節,糜粥稀進者,幾至一望,潛銷暗鑠之患,有不可勝言,胃氣之虛敗,已見於脈度,豈不大可憂悶者哉?人之胃氣,必須防之於未甚之前,藥可奏功,旣甚之後,則鍼劑無所施,雖有兪扁,亦無以爲計。不可以時無大段疾恙,不思權變之宜,況脈度之虛敗,諸醫無不深慮而切悶者乎?閭閻士庶,氣血完壯,平日奉養,不至穠厚,而居喪成疾,猶患難治。況人君,居養旣別,事務又煩,與凡人大相懸絶者乎?殿下一身,宗社之所付托,臣民之所係望,雖欲自輕,何可得也?臣等不必遠引前代,試以我朝故事言之,祖宗以來,執喪之禮,比古增光,而至於從權之請,莫不抑哀而勉從,豈非殿下所當法者哉?今殿下,亦非不知疾病之所可慮,列聖之所已行,而特蔽於哀痛之情,不遑念及於權變,此臣等之所瀝血哀籲,期於獲命而後已者也。追惟大行大王大妃,平昔顧復我殿下,靡所不至,止慈憂疾之念,必不以幽明而有間,陟降之靈,鑑臨於今日,則亦必衋傷焦慮於冥冥之中,此實殿下惕然興感,思所以仰體者也。今若留時引日,不早變通,將來之悔,勢所必至。伏乞殿下,上念宗社付托之重,俯察臣民悶迫之懇,勉抑至情,快從權制,不勝萬幸。答曰,姑無顯著之疾恙。卿等不諒罔極之情,每以人子不忍聞之說,一向强請,摧痛之極,心神迷亂,直欲鑽地以入而不可得也。萬無允從之理,更勿爲如此情外之說,少安予心。
玉堂箚子。大槪,亟許從權之請,以副群下之望事。入啓。答曰,省箚具悉。已諭於朝廷之批矣。更勿瀆擾。
明日銀釘上加漆正時,午正三刻。
賓廳二品以上再啓曰,臣等伏承聖批,不賜允兪,牢執至此,竊不勝悶鬱之至。竊念聖人之制禮,緣情而品節,故雖有倚廬啜粥之文,而若其行或徑情,哀至傷生,亦不可無權變之道,故曰,有病則必加滋味,又以滅性爲戒。玆皆聖人垂敎,欲人之節情而就中也。況帝王之孝,與士庶人不同,豈但疏食水飮,過戚傷生,而不知止也?今殿下,受宗廟之付托,繫生民之蘄望,累月侍藥,備經焦煎,而皇天不吊,竟罹巨創,雖聖上垂恤罔極之懷,彌久彌新,而豈不思所以自寬自愛之道乎?夫疾病之作,必乘虛而發焉。人君之居養旣別,供御旣厚,而一朝以蔬菜饘粥,强進於躄踊摧裂之餘,其生病也,必矣。況殿下,胃氣素弱,嘔候頻作,宿患之可憂如此,而今加以食淡行素,以添其傷,必有難言之憂。此臣等所以齊聲哀號,堅請從權者也。且念大行大妃,平日保祐聖躬之心,常有惟疾之憂。今者陟降之靈,鑑臨在上,豈欲殿下哀毁過禮,日就困瘠也哉?禮傳之意,已有據矣,先朝之例,亦不過矣。伏願聖上,勉抑至情,亟從權制,則豈但今日廷臣之望,亦宗社生民之幸也。臣等不勝煎迫之忱,荐冒瀆擾之誅,惟聖明垂察,而勉副群情焉。答曰,已諭予意,須體罔極之情,更勿煩請。
合司再啓曰,臣等以勉從權制事,竭誠號籲,而天聽邈然,未有允許之意,臣等竊不勝遑遑煎迫之至。臣等亦豈不知殿下之至情,而爲此强聒之言哉?只是據列聖已行之例,循擧國同然之情,有此萬不獲已之請,而殿下執以爲不忍聞,而至下毋用更煩之敎。夫居喪而有草木之滋,與有疾服藥等耳。苟是孝子所不忍聞者,則聖人,何爲而著之於經傳,訓諸後世耶?今殿下,以身無疾患,食飮無減歇,堅守常制,不思權變,嗚呼,果以此爲可恃耶?半歲焦憂之餘,遽罹巨創,累日哭擗之中,强進饘粥,危敗之症,勢所必臻,而特蔽於至情,未之深察耳。夫因喪致疾,非外感榮衛之比,興居飮啖,不覺大異於前,而眞元腸胃,自致暗鑠於中,一日二日,漸就澌苶,及其疾作之後,則雖有和扁,亦無以施其技矣。臣等,思之至此,不覺心骨凜然。伏願軫聖經滅性之戒,念祖宗付畀之重,亟從權制,以副群下之望。答曰,已諭,毋煩。
玉堂箚子。大槪,更申前請,冀蒙開許事。入啓。答曰,省疏具悉。斷無允從之理,更勿瀆擾。
賓廳三啓曰,臣等俯竭微誠,再瀆嚴聽,而天意邈然,一向牢拒,臣等不勝憂惶悶切之至。孟子曰,親喪固所自盡,朱子曰,愼終者,喪盡其禮。今殿下之所以固守經制,揮斥輿言者,無他焉,實欲自盡於喪紀之禮耳。臣等請以禮經所載,爲殿下反復而陳之。三年之喪,齊衰之服,饘粥之食,固是三代之達禮,而其變而從宜者,亦有聖人之明訓。禮曰,毁不危身,又曰,哀毁滅性,君子以爲非孝,又曰,必有草木之滋,以爲薑桂之謂也,又曰,有疾則飮酒食肉。凡此數語,載之禮書,昭示後世,豈不以徒守末節,毁瘠成疾,非所以盡禮而全孝也歟?殿下每以姑無疾恙爲敎,臣等之所深憂而大悶者,實在於此。何者?凡人疾病,得於風寒外感,則其發也易以覺,其治也易爲力,而至於居喪哀毁之疾,有異乎是,平居腸胃,必資飮食之節,遽一朝改其常度,則臟腑失其滋養,榮衛日以銷鑠,積久積傷,初不覺知,及其疾作之後,雖有神丹妙劑,亦無所施矣,豈不危哉?伏惟殿下,侍藥以來,冠帶不解者,凡幾月矣。玉體之致傷,已不可勝言,而自初喪至于今日,哀痛哭泣之中,御素膳者,亦已多日,元氣之損敗,又當如何?殿下雖以春秋之方盛,不復致慮於成疾,而胃氣素來虛弱,前歲久經瘡疹,常時將攝之方,猶不可以盛年而忽之。今當罔極之喪,若復匹士之行,不思達權之道,則一日二日,將至於莫可悔之地。此臣等之所以焦心渴悶,苦口齊籲,而不知止者也。伏願體古經垂訓之意,思帝王達孝之道,勉抑聖衷,快從權制,以答群下顒望之情。答曰,已諭,無煩。
注書任胤元書啓,臣於昨夜,伏承姑爲上來之命。卽者依聖敎入來,而行判中樞府事李□□,則欲於渼陰江村,仍爲留住之計矣,敢啓。傳曰,知道。
鞫廳啓曰,罪人金貴山,所供如此,金永俊供辭中,八月十二日,自京離發,十四日得達淸風,出入行商之說,果是實狀,似無可疑之跡,而金永俊,亦無更問之事矣。上裁,何如?啓。傳曰,竝放送。以上朝報
上在昌慶宮。
國恤公除前。
昧爽,有霧氣。午時,雷動,雨雹大如豆。
下直,公洪兵虞候趙敬錫,利城縣監朱宅正,輸城察訪許榮。
大殿·中殿,政院·玉堂問安。答曰,罔極。
中殿,藥房問安。答曰,罔極。
藥房啓曰,夜氣深涼,伏未審聖體,若何?臣等倍切憂慮,敢來問安。答曰,知道。別無所傷矣。
三司伏閤啓曰,臣等,以從權之請,日再陳籲,而天聽愈邈,牢拒不從,至於昨日賓廳之批,乃以不諒罔極之情,一向强請爲敎,臣等尤不勝憂遑悶塞之至。臣等雖極愚迷,亦有心腸,豈不念殿下出天之誠孝,纔罹大戚,不忍遽從乎權變之節,而猶且殫誠竭忱,日事强聒,而不知止者,誠以帝王居憂,與匹庶而有異,聖人制禮,有權經之不同,苟或守常不變,過毁傷生,則其所以盡孝者,適足爲傷孝之歸,而終未免乎禮經所謂滅性危身之譏矣。揆之以聖訓,參之以古制,誠未見其少害於義理,而不宜於禮法,故若稽我朝列聖之垂恤也,莫不强屈至情,勉從權制。夫豈非禮之禮,而聖人訓之於前,列朝行之於後乎?雖以殿下之所嘗已行者言之,奧自甲寅以後,連遭巨創,以聖上之純心懿行,思欲自盡乎親喪者,庸有極乎,而上體慈敎之敦勸,下迫群僚之祈懇,終至抑情從禮,得致聖體之支保者,莫非已事之可見者也。不幸今者,事異疇曩,趁日呼籲於嚴廬之下者,只在廷之臣僚,而保護之道,諭詔之辭,無復望於東朝毋臨之地。此臣等所以夙宵疚念,一倍悲咽者也。然而憂疾之慈念,不以幽明而有間,順旨之誠孝,未嘗跬步而暫忘,則大行在天之靈,想必鑑臨於冥冥,而思有以扶補上躬矣。以殿下事亡如事存之誠,其可不惕然感悟,而徒欲膠守一節乎?噫,百僚盈庭,三司叩閤,齊聲疾呼,辭意殫竭,而忱誠所迫,不得請則不願退,伏願殿下,亟賜一兪,以從權制。答曰,已諭於朝廷之批矣。
大臣,率百官啓曰,昨日賓廳之啓,至再至三,而微誠未格,聖批牢拒,臣等聚首憂歎,悶鬱而退矣,終宵耿耿,坐而待朝,玆又百僚造朝,大聲疾呼,惟聖明,少垂察焉。夫帝王居喪之禮,有異匹庶,群下同辭之請,援據禮經,以殿下聖學之高明,豈不洞悉於此,而猶且徑情直行,聽之邈然者,只緣孝思罔極,不能自制而然也。聖意雖以時無疾恙,何忍遽議權制,而遍觀閭閻執喪之人,病速則治之差易,病遲則悔之無及矣。今殿下,胃氣之虛敗,已見於脈度,則亦不可謂疾病不作矣。一日二日,定有後時之悔,擧國臣民憂遑焦悶之心,當復如何,而臣等又有悲咽難勝之情,曾在癸亥諒闇之日,從權之請,揮斥不納,惟我大行大王大妃,至誠敦勸,期於勉從,得以補佑聖躬,賴以無大段傷損,而至于今日,皇天不弔,遽爾禮陟,忍使殿下,哭擗愈制,蔬水任情,推以平日憂念之誠,可想痛傷於冥冥之中,而其所以自內敦勸,更無仰恃之處,言念及此,涕淚無從。臣等,若以聖心之不安爲懼,曲爲承順,泯默而止,致有難言之憂,則事君不忠之罪,至此而無所逃矣。不得請則決不敢退,請加三思,勉抑至情,亟從權制,以副國人之望。答曰,卿等不諒至情,日事强聒,每聞此言,心腸摧裂,直欲鑽地而入也。卽今姑無疾恙,蔬水之節,亦無所減,卿等體此罔極之懷,亟停情外之請,以安予心。
百官再啓曰,臣等苦口陳情,今且踰日,辭已竭矣,意已窮矣。聖批牢拒,天聽愈邈,臣等聚首惶惑,不知所以爲辭也。臣等雖無狀,豈敢以無稽之說,背理之言,仰聒嚴廬深墨之日,而以殿下之睿聖,亦豈不念聖人垂訓之意也?特以疾病未著,孝思方切,不念達孝之道,揮却權變之說,臣等益不勝憂懼煎迫,不得請則終不敢已也。惟我祖宗家法,最嚴於喪制之節,逈出前代,而惟此從權一款,未嘗不勉抑至情,俯循群下之請者,蓋亦深念必至之憂,終不得膠守常制也。今我殿下,十數年來,連遭巨創,重經瘡疹,亦且未久,頤養之方,不容少忽,而累朔侍藥之餘,心慮焦煎於內,寢睡失節於外,眞元之損傷,理勢之所必至也。至痛在心,雖不覺暗中之銷鑠,而胃氣虛弱,不能受蔬糲之味,强過時日,轉成病深,則臣等之言,已有後時之悔,將何以逃其罪乎?噫,餰粥之制,禮經雖嚴,而薑桂之滋,聖訓甚明,匹夫居喪,猶不爲危身之毁,矧惟帝王之孝,自有所重者存乎?伏願聖明,强抑至痛,勉從權制,以答臣民之望,不勝萬幸。答曰,已諭,毋煩。
三司再啓曰,今此從權之請,大臣旣自藥房而始啓矣,且率卿宰而齊籲矣。臣等亦已連箚而陳之,合啓而諗之矣。今又百僚造庭,三司叫閤,披瀝肝血,疾聲共請,而殿下則輒以勿煩爲敎,臣等則必以得請爲期,此所以上下相持,而不能止者也。殿下之一向違拒,雖出於攀隕罔極,欲盡喪禮之意,而臣等之反復祈懇,實在於保安聖躬,以全達孝之道,誠以帝王之孝,與凡人匹士有異,茹蔬啜饘,固是疎節,衰麻倚廬,不過常禮。必須事亡如存,跬步不忘,深追遺意於瞿瞿哀慕之中,節情達權,以保宗社順民人爲孝,然後可以盡禮而全孝矣。然則殿下以爲,東朝在天之靈,其欲使聖上,膠守禮節,牢拒群請,終至於過毁傷生,而莫之恤耶?抑欲使聖上,體承遺志,處權終孝,庸副神人兆庶之望耶?臣等竊恐殿下之所以盡禮全孝者,只在於此,而不在於彼也。嗚呼,今日之請,非臣等區區過慮之言,祖宗若大行神靈之所陟降憂軫而期望者也,擧國臣民之所日夜遑遑,焦心煎悶而企祝者也。臣等雖或不言,殿下自當揣量氣力,怵然驚懼,深懷順變之道,無貽過時之悔,何可徒恃目前之姑無疾恙,直情徑行,欲循匹夫之行,不念宗社之重耶?考之於禮經,旣垂毁不滅性之戒,參之以國朝,亦有抑哀從權之制,伏願聖明,亟賜一兪,以答群情。答曰,毋庸更煩。
三啓曰,臣等相率詣閤,再陳血懇,庶幾淵衷之感悟,而及承聖批,一向堅拒,臣等於此,益不勝煎迫之至。臣等雖甚無狀,猶有一端秉彝之天,亦豈全不顧義理之淺深,禮制之輕重,而徒懷一切之念,導君父於違經曲禮之域哉?誠以哀毁滅性,聖人之至戒,有疾食肉,禮經之昭訓,雖以匹士之賤,猶不敢自輕之身,況以人君付托之重,居養之別,膠守區區疏節,而不思所以達權終孝之道,則不惟大失古聖賢立言垂戒之本意,抑有乖於自盡必誠之義矣。仍念殿下,十數年間,三遭巨創,而甲寅大喪之初,沖年在疚,受傷最深,其後癸亥冬,新經危疾,洊罹大戚,其憂哀傷損之端,罔有涯涘,而幸而其時,仰體慈聖懇惻之敎,俯循群下窮迫之忱,勉從權制,得以保護,至于今日,積月焦憂之餘,竟遭罔極之喪,攀擗叫叩之痛,爍其內,苫塊縗絰之制,損其外,悲遑之中,未暇深慮,日復一日,馴致生病,則必至之憂,難言之慮,不勝其危凜。到此地頭,雖欲悔之而不可得,此臣等所以憂遑悶迫,必期准請,而不能自已者也。伏願聖明,勉抑至情,俯諒群情,亟從權宜之制,俾盡保護之方。答曰,毋庸更聒。
百官三啓曰,臣等微誠未格,兪音愈邈,伏不勝悶鬱煎迫之至。前後聖敎,辭旨懇惻,臣等非不知孝思之罔極,而事有緩急,誠不可引日持久玆敢不避煩瀆,復此陳請。若夫宗社生民付托之重,先王制禮經權之義,聖候積傷切急之憂,旣已備陳於累度之啓矣。雖不敢更煩,姑以目前群情之所罔極者言之,天不祐我邦家,十數年來,連遭大戚,聖躬之傷損,已不可勝言,而勉從權制,自是祖宗朝所已行者,則臣等豈敢以非禮之事,强陳於嚴廬哀疚之中哉?目今國事艱虞,無一可恃,而當此之時,又遭罔極之痛,中外臣庶之遑遑憂厲,不敢一刻少遲者,惟在於保護聖躬而已。萬一差過時日,不急權變,以致聖體之或愆,則臣等雖萬被誅譴,尙何所益哉?帝王之孝,本不在於饘粥蔬水之間,則殿下其可下同匹夫之徑情直行,而終不念宗社之托,億兆之望乎?臣等,如不得兪音,則決不敢退,伏願强抑至情,亟從權制。答曰,毋庸更煩。
藥房都提調以下,請對入侍。入侍時,從權事蒙允。以上朝報
未時,上御歡慶殿東行閣廬次。藥房都提調金壽興,提調李翊相,副提調閔鎭長,請對入侍。記事官任胤元·金時傑,記注官宋儒龍,亦爲入侍。壽興進曰,從權之請,今已累日,而自上尙不允從。帝王居喪,與匹庶有異,中外臣民,日夜仰戴,唯聖明而已,若有疾病之憂,則臣民之遑遑,其可勝言?臣待罪藥房,知聖上不能一日行素,而今至一望,尙不開素,所傷必多。群下之請,勉從,何如?李翊相曰,一日二日,若或有病患,則雖悔無及矣,不可不趁此時勉從矣。鎭長曰,卽今內間,無仰恃之所,自上若不自量勉從,則更何所恃乎?況脾胃之疾,虛敗之後,則雖不自覺而病易生矣。上曰,卽今身無疾恙,而行素亦未爲難也。壽興曰,臣在外,雖未知饘粥進御,其數似不至多,一望之間,亦多銷鑠之患。病出之後,則不可以鍼藥施之,罔極之憂,何可盡言?曾伏聞大妃,每慮聖躬之致傷,自內有勸進之事。小臣方待罪藥房,若不能保護,以致上躬有病,則臣之罪,容有其極,而他日〈?〉所爲乎?如此悶迫之意,必須俯察,更勿留難,速爲勉從,千萬至望。從權之請,如不得請,則更何顔面,仍居於具瞻之列乎?上曰,如有大段疾病,而有所難堪之勢,則庶或勉從,而今則朝夕所進,少無所減,今玆所請,心有所不安,若添一病。壽興曰,群下,豈敢以非禮,仰請於君父哉?從權之制,亦聖人之制禮,豈有不安之心乎?今則自內無可達之處,而中外皆以臣爲準請云。小臣得聞勉從之敎,然後方可退去矣。鎭長曰,蔬食之節,雖以無減爲敎,卽今仰瞻玉色,比數日前,頗有所減,臣等極爲渴悶矣。上曰,時無所發之病,予不忍允從。壽興曰,自上方有咳嗽之候。此雖一時猝發之症,而累日行素之中,又有此症,臣不勝憂慮之至。追念甲子年病患,則到今夢寐之間,亦且驚心。卽今水刺進御之數,少無所減爲敎,而此是聖上牢拒之辭也。小臣憂遑煎迫,罔知攸措。伏望十分深思,亟從權制,千萬幸甚。殿下若不從此請,則小臣何敢以大臣自處,而殿下亦何以大臣待之耶?臣言雖不從,獨不念宗社之重,臣民之望耶?君上有闕失,而爭之不從,猶可退去,今日此請,若不允從,則小臣不退去矣。鎭長曰,病患未著之前,勉從權制,是乃萬全之道。旣發之後,則雖欲勉從,已無及矣。上曰,自前有病之時,雖或勉從,卽今無故從權,似無是理,只益心內之不安耳。壽興曰,玉色深墨,臣不勝驚慮,而咳嗽之候又發。咳嗽旣發,則前頭之惡心浮氣,安保其必無也?上曰,前頭若有疾病,而所進亦有所減,則從權亦未晩也。何爲此無益之言乎?壽興曰,國家不幸,遭此罔極之痛,雖愚蠢下賤,皆以聖躬保護爲望,聖候雖姑無疾患,若不思權變之道,則宗社臣民之憂,爲如何哉?上曰,大臣如是陳達,而時無顯著之病,徒增不安於心耳。壽興曰,小臣悶迫之意,卽今國事,無過於此,聖上,如或深思,則不必如是持難矣。鎭長曰,雖以時無顯著病患爲敎,而不從群下之强請,臣竊悶鬱焉。卽伏聞玉音不暢,顯有氣滯之候,前頭之憂,曷勝言哉?臣等此請,決不可强拂矣。上曰,如彼累請,而時無疾病,不忍强從矣。壽興曰,自上若無疾恙,則小臣不必强請,而卽今咳嗽方盛,是豈無疾恙而然歟?況聖上,胃氣素虛,時日之內,素病正可慮也。此病旣發之後,則雖悔莫及,小臣如不切悶,則何敢如是强請乎?今日此請,決不可中止,故惶恐更達矣。上曰,罔極之情,已盡言及,更毋出如此之言。壽興曰,一日二日,尙不從群下之請,故玆敢請對面達,而一向牢拒至此,小臣,不敢擧顔而退出耳。上曰,此非終始牢拒之意,姑無顯著之症,而强請至此,故不忍勉從矣。壽興曰,雖成服後,似當卽請,而趑趄至今,已浹一望,一望行素,胃氣則已極虛敗矣。上曰,行素一望之間,豈有胃氣之所傷乎?雖以禮經言之,無故而從權,旣無其義,病發之後,則或可有變通之道,而今無所患,豈忍從權乎?壽興曰,非但小臣之切迫,在外臣僚,皆以聖上之尙不開素,擧切悶迫矣。殿下,自經瘡疹之後,咳嗽惡心之症,常常發作,此皆行素之致。殿下,何不深思,而若是其强拂乎?鎭長曰,一日二日,聖上,亦不自覺,而病根已痼矣。翊相曰,群下從權之請,今亦已晩,而陳請之後,亦不從之,群下煎迫。壽興曰,今日之急時變通,無過於從權,此實宗社存亡所係,今若準請,則雖無知小民,莫不欣欣矣。更望十分深思,亟從權制,何如?上曰,缺卿等之累次陳請,又復如此,不得已勉從矣。上痛哭,諸臣莫不俯伏流涕。上止哭後,壽興復進曰,罔極之中,不勝煎迫,敢此仰達,而自上勉從,臣等,更無所達矣。第日氣漸寒,而今此所御處所,殊甚疎冷,極以爲慮矣。太祖大王影幀,卒哭後改擇日奉還事。出擧條在下燼餘
上在昌慶宮。
國恤公除前。
下直,玉江萬戶李廷衡,古今島僉使李廷彙。
謝恩,平安都事任元耉,西部參奉李萬葉。
昧爽,有霧氣。午時,雷動,雨雹大如豆。
大殿,政院·玉堂問安。答曰,罔極。
中殿,藥房·政院·玉堂問安。答曰,罔極。
藥房啓曰,伏未審夜來,聖體,若何?臣等倍切憂慮,敢來問安。答曰,知道。別無所傷矣。
昨日藥房請對入侍時,領議政所啓,太祖大王影幀公除後奉還事,定奪,旣已擇日,而得見該曹節目,則告動駕及還安本殿時,只有告文,不得行祭,其在情禮,誠極缺然,數月仍奉於此,似無大段未安之事,姑待卒哭後,改擇日奉還,何如?上曰,影幀奉還時,不得行祭,事甚缺然。予意亦如此,而所陳誠然,卒哭後改擇日奉還,可也。
公洪監司書目,懹德呈,以奉朝賀宋□□上疏上送事。啓。答曰,省疏具悉卿懇。百殃在躬,奄遭終天罔極之慟,叫叩靡逮,五內如割。仍念卿之捨予長往,今幾年矣。小子之思想,士林之缺望,如何哉?矧今幽誌撰述,一日爲急,此時企待,不啻大旱雲霓而已。疏中誡誨,實出憂愛之誠,予當留心而體念,須體如渴之意,安心勿待罪,亟回遐心,從速上來,以補不逮,以濟時艱。仍傳曰,遣使官傳諭。以上朝報
備邊司郞廳,以領議政意啓曰,告訃使之行,所帶堂上譯官,只是一人,到彼之後,或不無意外之事。故癸亥年告訃時,別爲啓請,堂上譯官中,解事者一人,加定入送矣。今亦依前例,解事譯官一人,使之加定,何如?答曰,允。以上備局謄錄
韓構啓曰,奉朝賀宋時烈上疏到院,而以公除前留院之意,敢啓。傳曰,入之。燼餘
上在昌慶宮。
國恤葬前。
謝恩,公洪都事權。
下直,寅火堡萬戶楊時億。
大殿·中殿,政院·玉堂問安。答曰,罔極。
藥房啓曰,夜來倍覺寒凜,伏未審聖體,若何?臣等,不任憂慮,敢來問安。答曰,知道。僅得無事,勿爲逐日問安。
傳曰,近日連有咳嗽之候,欲爲議藥,而曾前差備待令之醫官,皆在拿囚中,金有鉉·崔聖任,爲先削職放送,以爲議藥之地。
藥房再啓曰,伏承下敎,有近日連有咳嗽之敎,伏不勝憂慮之至。必須詳知症候,然後可以議定當進之藥矣,敢此仰稟。答曰,問于入侍醫官議藥。三啓曰,卽伏聞入侍醫官之言,自上數日來,有感冒之候,去夜頗得汗解,而別無他症,咳嗽一樣無減,水刺亦且厭進,此是餘熱,尙在脾肺之間,以致如此。諸醫等,皆以爲,淸肺湯本方,去五味子,加柴胡一錢,知母蜜水炒·紫菀蜜水洗各七分,連進五貼,宜當云,此藥卽爲劑入之意,敢啓。答曰,知道。
判府事李□□上疏。大槪,臣雖不敢退還故居,亦不能進趨朝列,逋慢之罪,終無所逃。伏乞亟削臣職,仍治臣罪事。入啓。答曰,省疏具悉卿懇。今玆疏陳大意,深咎旣往之事,以爲難進之第一義也。第前後批旨,備盡慰諭,而情志未孚,不惟遐心之難回,每於辭疏,不書資級,是何以卿有容之量,不諒至意,一向撝謙,若是其太過乎?心切愕然,無以爲喩。卿其亟體思想之志,安心勿辭,從速入來,以濟時艱。仍傳曰,遣史官傳諭。
以趙泰采爲假注書。
政院啓曰,國恤時誌文·諡冊等文製寫之官,以大臣啓下,則自都監啓請下諭,自本院稟遣史官傳諭,已成近例。今此誌文製述,以奉朝賀宋□□啓下,而摠護使還朝後,啓請下諭事,自都監啓稟蒙允矣。今者奉朝賀疏批中,有幽誌纂述,一日爲急,從速上來之敎,而製述官啓下下諭,則尙未擧行,前後倒置,似涉未安。都監雖未及啓請,而製述官下諭,自本院爲先擧行,何如?且此下諭,因便順付,雖似苟艱,而爲此更遣史官,亦甚煩屑,今此傳批史官之行,兼付以送,亦何如?諡冊文製述官領敦寧府事金壽恒,方在郊外,從速入來製進之意,亦爲遣史官傳諭,宜當,竝此仰稟。傳曰,竝依爲之。
假注書崔重泰書啓,臣承命馳往東郊典農村舍領敦寧府事金壽恒所住處,傳諭聖敎,則以爲,臣力疾赴臨,病情復劇,不得不還回郊坰,以取調養之便,冒上待罪之疏,猥蒙聖批溫諭,至有從速入城之敎,而亦末由仰承恩命,狼狽回徨,日夕悚蹙而已。不意史官,來宣聖旨,以臣差下諡冊製述之任,俾速入來撰進,此實千萬意慮之外,驚惶兢隕,尤不知所措,當俟神氣少蘇,謹具一疏,仰暴微悃,以冀矜諒之裁處云矣,敢啓。傳曰,知道。以上朝報
傳曰,大王大妃殿物膳價米,限三年仍爲進排事,分付該廳。以上宣惠廳謄錄
閔鎭長啓曰,奉朝賀宋時烈,斯速乘馹上來,誌文製進事,下諭矣。上來時給馬事,公洪·京畿兩道監司處,竝下諭,何如?傳曰,允。燼餘
上在昌慶宮。停常參·經筵。
巳午時,日暈。
下直,北評事李鼎命,靑山縣監鄭詳龍,金堤郡守鄭益先,洪川縣監趙揩,金溝縣監任敬祖,加背梁萬戶廉二昌,舒川萬戶李以峻,金甲島萬戶金赫,篤浦萬戶高廷元。
大殿,政院·玉堂問安。答曰,罔極。
中殿,政院·玉堂問安。答曰,罔極。
藥房啓曰,伏未審夜來,聖體調攝,若何?昨日劑入湯劑,其已進御,而咳嗽加減,亦復,何如?臣等不任憂慮,敢來問安。答曰,知道。咳嗽不至大段,水刺厭進,與昨一樣,湯劑旣已進御矣。
傳曰,金有鉉等,以首醫,旣已酌處,則隨參醫官等,亦不宜異同,尹聖耉·鄭斗俊·李時聖·許坫,分輕重,竝罷職放送事,分付。
政院啓曰,醫官尹聖耉等,分輕重,竝罷職放送事,命下矣。金有鉉·崔聖任兩人,則以上候未寧,急於醫藥,致據前例,特命削職放送,而至於尹聖耉等四人,別無議藥之事,而旣因臺啓拿囚,則不待法府之議讞,徑先罷職放送,揆諸事體,似攝未安。臣以該房,區區所懷,惶恐敢達。傳曰,首醫旣已削職,則隨參醫官之酌處,已有前例,依判付擧行。以上朝報
閔鎭長,以魂殿郞廳,以摠護使意啓曰,魂〈殿〉所屬各差備入接之家,必須以殿閣相近處排設,而曾前國恤時,啓稟修理之處,今番則諸各司,皆已入接,不可不趁速變通,以爲前期修理之地。承政院及承文院,則依前例移設魂殿各差備入接之所,而政院等諸衙門,則各令該衙門他公廨中可合處,使之推移啓稟入接,何如?傳曰,允。
又以山陵都監郞廳,以摠護使意啓曰,東都缺之處,謹遵前後傳敎,已盡看審矣。其中多有疵病,不可論於國用者外,長陵內亥坐之岡,順陵內乙坐之岡,禧陵卯坐或乙坐之岡,敬陵內卯坐之岡,健元陵內酉坐之岡,光陵乾坐,或亥坐之岡,竝六岡內,或有論議歸一處,或有論議參差之處,而其所參差者,亦非大段,竝宜有再審之擧。臣謹與禮曹判書南龍翼,府尹愼景尹,司果洪有龜及諸地師來詣,敢此仰稟。答曰,知道。順陵內則諸地官山論,頗有參差,所謂敬陵內卯坐之岡,則略示予意於庚申定山之時矣。此外四岡,率京外諸地師再審,而日氣漸迫凍寒,再明出去,可也。
假注書崔重泰書啓,臣承命馳往于楊州地渼陰江舍行判中樞府事李端夏所住處,傳宣聖批,則以爲,臣猥陳悃愊,方俟威譴,不意聖度包容,不加之罪,又遣近侍,傳宣批旨,其所以開釋誨諭者,有若家人父子之相詔敎,臣誠感激,不覺涕零。第臣控辭本意,天鑑,猶似有未盡下燭者,更欲陳章,悉暴底蘊,而當此之時,深以煩瀆爲懼,姑有所未敢。且臣宿病,在危苦之中,入處城市,則實無調息延活之望,伏在郊坰之外,未卽承命,不勝惶恐隕越云矣,敢啓。答曰,知道。
閔鎭長,以魂殿都監,以摠護使意啓曰,甲寅國恤時,祭床下木杭,依例造作進排,而癸亥國恤時,則減省不用矣。今則何以爲之?敢稟。傳曰,依癸亥年例,勿爲造作。
又以山陵都監郞廳,以摠護使意啓曰,伏承聖批,率京外地師再審,而日期漸迫凍寒,再明出去可也之敎矣。本監率去地官等數三人減除,在外地官加率以去事,曾已定奪於榻前矣。朝士中稍解風水者慶州府尹愼景尹,黃州判官曺錫,副司果洪有龜,珍山郡守權順善,花梁僉使許彬,幼學任臺,及地師活人別提權順泰,召村察訪崔以遠,引儀權儀,前察訪金鳴夏,兼敎授李蕖,直長朴振門等十二人,當爲率去,而禿城別將崔斗明,副司勇李志遠,敎授金克晩,今姑減除,任臺·金鳴夏則時無職名,口傳付軍職,冠帶常仕,何如?傳曰,允。燼餘
上在昌慶宮。停常參·經筵。
辰巳時,日暈。夜自一更至四更,月暈。
大殿,政院·玉堂問安。答曰,罔極。
中殿,藥房·政院·玉堂問安。答曰,罔極。
藥房啓曰,伏未審夜來,聖體調攝,若何?咳嗽之候及水刺厭進,比昨,何如?臣等倍切憂慮,敢來問安。答曰,知道。咳嗽及水刺厭進,比昨差勝矣。
明日望祭正時,卯正初刻,開門罷漏後。
假注書崔重泰書啓,臣承命馳往于楊州地渼陰江舍行判中樞府事李端夏所住處,傳宣聖批,則以爲,臣猥陳悃愊,方俟威譴,不意聖度天大,不加之罪,又遣近侍,傳宣批旨,其所以開釋誨諭者,有若家人父子之相詔敎,臣誠感激,不覺涕零。第臣控辭本意,天鑑,猶似有未盡下燭者,更欲陳章,悉暴底蘊,而當此之時,深以煩瀆爲懼,姑有所未敢。且臣宿患,方在危苦中,入處城市,則實無調息延活之望,伏在郊坰之外,未卽承命還趨,不勝惶恐隕越云矣,敢啓。傳曰,知道。
花梁僉使許彬上疏。大槪,敢陳愚陋之見,冀蒙裁處事。入啓。答曰,省疏具悉。朝家親審斷定之後,到今決難輕議也。以上朝報
閔鎭長,以承文院官員,以都提調意啓曰,以摠護使啓辭,闕內諸各司他公廨中可合處,推移入接事,命下矣。本院,亦當移往他處,而昌慶宮公廨,則魂殿各差備所接處外,更無空閑之處,昌德宮內各司,則政院·玉堂·藥房外,都摠府·兵曹等處,皆爲他衙門之入接,無他推移之勢。曾前甲寅·丙辰兩年移御時,不得已出接於闕門外閭家矣。今亦依此例,限卒哭前,姑爲移接於昌慶宮外便近閭家,何如?傳曰,允。
又以都摠府言啓曰,因政院啓辭,本府移出事,允下矣。他無容接之處,依甲子年例,北小衛將廳,移入之意,敢啓。傳曰,知道。
兵曹口傳政事,副司勇任臺·金鳴夏。燼餘
上在昌慶宮。停常參·經筵。
下直,公洪水虞候朴行一,宣川府使朴宣興,珍島郡守邊是伯,全州判官安䌖。
謝恩,高山察訪金龜萬。
祭罷後,大殿·中殿,政院·玉堂·二品以上·六曹·大司憲問安。答曰,罔極。
中殿,藥房問安。答曰,罔極。
藥房啓曰,月半殷奠已過,伏想孝思,益復罔極。伏未審夜來,聖體調攝,若何?咳嗽之候,水刺之進,漸有差勝之效乎?臣等不任憂慮,敢來問安。答曰,罔極。所患日漸差減,勿爲逐日問安。
府啓,臣等,伏見花梁僉使許彬疏,敢因新山擇兆之事,更爲遷動先陵之議,臣等,不勝駭然之至。夫陵寢事體,至嚴且重,況於前歲大臣·諸宰,再次奉審之後,殿下亦且親審,斷自聖衷,亟寢遷奉之計,而渠以幺麽一術士,雖有膚淺之見,固不敢有所輕議,而至以仍奉欠缺之地,爲聖德之一大欠事,爲言,其怪誕,甚矣,僭猥,極矣。如此妖妄之人,決不可使之仍隨臺史之列,干豫山陵之事,而其妄議先陵之罪,不可不懲,請花梁僉使許彬,拿問定罪。承宣之職,在於出納惟允,而許彬之疏,敢以僭怪誕之言,更起遷動先陵之議,則所當卽爲退斥,而矇然捧入,不可無規警之道,請當該承旨從重推考。答曰,依啓。
領敦寧金壽恒上疏。大槪,諡冊纂述之任,決非如臣老退病昏者,所敢承當,懇乞收回成命,以幸公私事。入啓。答曰,省疏具悉卿懇。諡冊撰述,非卿文學,莫可,卿其安心勿辭,從速上來製進。仍傳曰,遣史官傳諭。以上朝報
備邊司啓曰,濟州漂到人,越海之後,使之押送京中矣。得接全羅監司所報及領來譯官手本,則今月初四日下陸,初六日自海南離發云,數日來,似當入來,令該曹豫爲修治南別宮家丁所入房舍,以爲接置之所,供饋等事,竝依前例擧行,而禁軍解事者一人,別爲擇定,領率留衛軍十餘名防守,俾無雜人出入之弊。且譯官在道問情,雖與初到濟州所言無異,而入京後,亦令本司郞廳一員,與解事譯官數人,更爲盤問情實後,令齎咨譯官押送,到鳳凰城交付之後,只齎咨文,入往北京,而分付義州府尹,使之豫爲送人,通報于鳳城,以爲車輛整齊押去之地,何如?傳曰,允。以上備局謄錄
權是經,以義禁府言啓曰,花梁僉使許彬拿問定罪事,傳旨啓下,而許彬,以山陵看審事,出去,依近例發遣府羅將拿來,何如?傳曰,允。
閔鎭長啓曰,明當月食,而救食之擧,方設於明政殿之庭,而明政殿,及是殯殿至近之地,自前如此之時,有排設於仁政殿之例,今亦依此爲之之意,敢啓。傳曰,知道。
權是經啓曰,領敦寧府事金壽恒上疏到院,而公除前留院之意,敢啓。傳曰,入之。
李思永,以備邊司意啓曰,漂海人越海之後,使之押送京中矣。得接全羅監司狀啓,則今月初四日下陸,初六日自海南離發云,數日來似當入來,令該曹豫爲修治南別宮家丁所入房舍,以爲接置之地,供饋等物,竝依前例擧行,而禁軍中解事者一人,別爲擇定,領率留衛軍十餘名防守,俾無雜人出入之弊。且譯官在道問情,雖與初到濟州問情無異,而入京後,亦令本司郞廳一員,與解語譯官數人,更爲盤問情實後,令齎咨譯官,押送鳳凰城,交付之後,只齎咨文入往北京,而分付義州府尹,使之豫爲送人,通報於鳳城,以爲車輛整齊押去之地,何如?傳曰,允。燼餘
上在昌慶宮。停常參·經筵。
下直,襄陽府使任堂,牙山縣監金宇梁,知世浦萬戶邢尙彬,龍川府使鄭淵,天城萬戶徐忠誠。
謝恩,蔚山府使車憲。
備邊司郞廳,以領議政意啓曰,慶州府尹愼景尹,風水之法,士夫中最爲精熟,新頭新陵擇定之後,裁穴及開金井時,不可無此人,而本府道路甚遠,旣不可往來,當此秋務方劇之日,又難仍爲留在,似當有變通之道,摠護使之意亦如此,而忙迫出去,未及啓達矣。慶州府尹愼景尹,今姑改遞付軍職,其代,卽爲口傳差出,催促赴任,何如?傳曰,允。
禁府,許彬拿囚。啓。
吏曹,慶州府尹吳始復·李壽曼·許墀。
兵曹,副護軍愼景尹。以上朝報
上在昌德宮。停常參·經筵。
夜自一更至三更,月暈。
下直,丹陽縣監李行殷。
謝恩,山陵參奉宋世泰。
傳曰,慶州府尹,吳始復除授。
大殿,政院·玉堂問安。答曰,罔極。勿爲問安。
中殿,藥房·政院·玉堂問安。答曰,罔極。
藥房啓曰,伏未審日間,聖體調攝,若何?咳嗽之候,漸有差減之效,而水刺之進,亦復何如?前劑入淸肺湯五貼,當盡於昨日,而諸醫以爲,加進宜當云,此藥五貼,今日仍爲劑入矣。臣等憂慮未弛,敢來問安。答曰,知道。咳嗽幾盡差愈,而水刺姑無漸勝之效矣。以上朝報
上在昌慶宮。停常參·經筵。
傳曰,史官一員待命,騎馬三匹立之,長生殿內摘奸。
護軍李翔上疏。大槪,臣民無祿,東朝禮陟,遠外聞訃,今始力疾奔哭,而顧此衰朽癃廢之質,暫難留待因山之期,未免舁載還歸,玆以一疏陳情,冀蒙罪罰事。入啓。答曰,省疏具悉卿懇。獲戾神明,奄遭罔極之慟,攀號莫逮,五內摧裂,仍念卿之去國,已閱累歲,思想之懷,方切于中矣。今觀卿疏,知卿纔到闕外,旋尋歸路,始焉欣慰,繼以缺然,不知所以爲喩也。須體虛佇之意,亟回長往之計,從速上來,以補不逮。仍傳曰,遣史官傳諭。
領敦寧金壽恒上疏。大槪,冒死申懇,冀蒙亟改諡冊製述之任,以幸公私事。入啓。答曰,省疏具悉卿懇。已諭於前疏之批矣,卿其安心,勿爲過辭,從速製進。仍傳曰,遣史官傳諭。以上朝報
韓構啓曰,行副護軍李翔上疏到院,而以公除前留院,而係是儒臣之疏,何以爲之?敢稟。傳曰,入之。
又啓曰,領敦寧府事金壽恒上疏到院,而以公除前留院之意,敢啓。傳曰,入之。
又以山陵都監郞廳,以摠護使意啓曰,初審四岡,謹遵傳敎,與禮判南龍翼,觀象監提調李秀彦,率行副護軍愼景尹等及他地師,更爲看審後,旣已鱗次啓聞矣。光陵水砧洞巳向之岡,則論議逕庭,終未歸一,而禧陵內乙坐之岡,長陵內亥坐之岡,健元陵內酉坐之段,互有長短,乙坐之豐備,精緊則不足,亥坐之精緊,豐備則不足,酉坐之後脈,兩岡之所不及,而穴場,微有坦緩之氣,論其次第,三岡同等,而乙坐居一,皆是佳美之地,允合國陵云。諸人之言如此,今日新陵,似當擇定於此三岡之中,臣與南龍翼等,率諸地師,來詣闕下,敢此仰稟。答曰,健元陵內酉坐之岡,定用,可也。燼餘
上在昌慶宮。停常參·經筵。
夜五更,月暈。
假注書趙泰采書啓,臣承命馳到于高陽花田村舍行副護軍李翔所住,傳諭聖批,則以爲,臣昨纔奔哭於闕外,粗伸下情,揆以臣子分義,非不欲仍留都下,自顧衰朽之人,疾病在身,有難久滯旅邸,不得已留疏陳悃,徑作鄕行矣。不意史官追到,傳宣溫批,恩禮之厚,迥出凡倫,臣誠蹙縮惶隕,無所措躬。第臣旣已登途,不可停止,還家後若無大段疾憂,自擬更趁因山之計,不負初計,今雖欲承奉聖諭,末由趨命,益復惶悚,不知所達云矣,敢啓。傳曰,纔付至意於史官之行矣,幡然改圖,心切企待,情志未孚,莫回遐心,缺然慙恧,無以爲懷。儒賢進退,所關非細,亟體此意,從速登途,毋孤如渴之望事,更往傳諭。
兵曹判書李翊,身病出仕。
下直,草溪郡守崔文徵。
藥房啓曰,伏未審數日,聖體調攝,若何?水刺之進,比前,何如,而咳嗽之候,益有差效否乎?臣等不任憂慮,敢來問安。答曰,知道。所患今已差愈,勿爲問安。
以摠護使以下看山後草記,傳曰,以健元陵內酉坐之岡,定用,可也。
公洪監司書目,懷德呈,以奉朝賀宋時烈上疏上送事。啓。答曰,省疏具悉卿懇。已悉日夕思想之意於史官之行矣。幡然造朝,予日望之,情志未孚,近侍空返,辭疏繼至,只切愕然,無以爲喩。噫,贊揚聖母之至德,昭示無窮之文宇,微卿莫可。且予之所以縷縷敦勉者,豈在於撰述一事而已哉?惟是卿,荷兩朝之知遇,負一世之重望,此時輔翼之責,其亦捨卿而伊誰乎?此予之一召再召,而不知止者也。更遣史官,申誥至意,卿其安心,勿爲過辭,從速上來,毋誤大事,以濟時艱。仍傳曰,遣史官傳諭。以上朝報
備邊司啓曰,濟州漂到漢人等,卽者京畿差使員領來,故使之入接於南別宮,而別定本司郞廳,與解事譯官,進去問情之意,敢啓。答曰,知道。以上備局謄錄
禮曹啓曰,大行大王大妃殿今年冬至方物及物膳,像生時例,當爲依例封進,而大殿·中殿三名日方物物膳,因年凶停進,大殿,只封弓帒筒箇矣。享上之禮,久廢不封,誠爲未安。今年亦不至失稔,大殿·中宮殿方物及物膳,今年冬至爲始,復舊封進之意,知委擧行,何如?傳曰,方物,今姑權減,可也。以上禮曹謄錄
閔鎭長啓曰,今此陳慰箋文,二品之官,雖非牧使,皆令封進,則閫帥事體,尤爲自別,而統制使及慶尙左水使,獨無箋文,臣不勝怪訝。取見慶尙監司禮曹移文,則統制使·左水使,皆以沿邊官,不用擧哀之故,不封陳慰之箋,已成前例,今亦不爲擧行云。沿邊官不爲擧哀,雖是禮典所載,卽今沿邊官吏,國恤時擧哀一節,未嘗廢闕,而獨於陳慰之禮,遵用流例,不爲上箋,揆以分義,極爲未安。設使不用擧哀,意有所在,而封箋陳慰,少無煩聽之端,有何所妨而不行乎?且同是邊地,而本道左右兵使,他道邊帥邊吏,則俱不廢此禮,獨此兩閫,晏然不爲陳慰,誠莫曉其故,不可無變通之道。請令禮官稟旨定奪,或令兩閫,追後封進,或令他邊地,一體勿封,以存一定之式,宜當。臣待罪該房,區區所懷,惶恐敢達。傳曰,依爲之。
又以禮曹言啓曰,以政院啓辭,統制使·慶尙左水使,獨無箋文,不可無變通之道,令禮曹稟旨定奪事,允下矣。今此兩閫之不封慰箋,其意似出於沿邊之官,不爲擧哀,陳慰箋文,隨而竝闕之致,而他道邊吏,雖不擧哀,至於箋文,一體封進,則唯此兩閫,仍循謬例,竟闕莫重之禮,殊未妥當,竝令追後封進之意,知委,何如?傳曰,允。
李思永啓曰,奉朝賀宋時烈上疏到院,而公除前留院之意,敢啓。傳曰,入之。燼餘
上在昌慶宮。停常參·經筵。
下直,寧邊府使李尙,公洪都事權,熊川縣監吳定邦。
注書任胤元出仕,代假注書李寅燁·趙大壽·朴見善。傳曰,李寅燁除授。
摠護使趙□□,禮曹判書南龍翼,山陵都監堂上沈梓,都廳李蓍晩,郞廳南至熏,護軍愼景尹,郡守權順善,判官曺錫,引儀權儀,察訪崔以遠,別提權順泰,直長朴振,行司果洪有龜,司勇李志遠·李蕖·金鳴夏·任臺,地官金克晩,別將崔斗明,山陵裁穴後入來。以上朝報
備邊司啓曰,昨日濟州漂漢人等入來後,使本司郞廳與解事譯官等問情,則與在濟州所問答者,一樣別單書入,而此人等,久留有弊,留二日,二十二日發遣,宜當。曾前漂漢人處衣袴等物,自戶曹造給矣,今亦依前例造給,而且行過平安道之時,每人銀子二兩,令管餉特爲分給事,亦爲分付平安監司,依此擧行,何如?答曰,允。以上備局謄錄
閔鎭長,以觀象監言啓曰,新陵裁穴入來後,卽當擇日矣。前同知李溟翼,不可不招問,而時無職名,卽爲付軍職,冠帶入來,何如?傳曰,允。
兵曹口傳政事,副司直李溟翼。
韓構,以山陵都監郞廳,以摠護使意啓曰,山陵旣已裁穴,擇日一事,令該曹急速稟旨擧行,何如?傳曰,允。
又以禮曹言啓曰,以摠護使啓辭,山陵已裁穴,令該曹擇日事,允下矣。摠護使及山陵都監堂上·觀象監提調·本曹堂上,明日來會賓廳,率諸地師,同議推擇,而拘忌人年甲,自內書下,旣有前例,敢稟。傳曰,知道。
摠護使,以承傳色口傳啓曰,行錄旣已啓下,誌文製述官處,以上來事,下諭,而其上來遲速,姑未的定,行錄久留於都監,事體未安,故繕寫一本,留置都監,而元本還入之意,敢啓。傳曰,知道。燼餘
上在昌慶宮。停常參·經筵。
下直,禮山縣監李山輝,蘇山僉使車憲,點垂浦萬戶朱以績。
大行大王大妃發靷擇日,始役,九月二十八日,斬草破土,十月初七日,告先陵·祠后土,同日曉頭先行,作甕家,十月十六日卯時,開金井,十月二十二日午時,穴深九尺,外梓宮排進,十月二十六日卯時,下外梓宮,穿壙畢役後隨時,啓攢宮,十一月三十日辰時,先破西方,發引,十二月初一日丑時,行喪凶方,庚方,周堂,空,成殯到山陵,隨時,啓攢宮,十二月初三日丑時,先破西方,下玄宮,同日寅時,取土吉方,丙壬地。啓。
明日銀釘上加漆正時,午正三刻。以上朝報
閔鎭長,以山陵都監郞廳,以摠護使言啓曰,新陵三年內,守侍陵官及參奉以下假齋室當爲造作者,至於九十餘間矣。甲寅國恤時,因傳敎,守侍陵官,推移入接於正齋室,而只今添造不足之家四十餘間,其後庚申·癸亥國恤時,連用此例,今亦依此爲之,以爲省費之地,何如?傳曰,允。
又以禮曹言啓曰,今此新陵守護軍七十戶,令兵曹依例定送事,分付,何如?傳曰,允。
又以山陵都監郞廳,以摠護使意啓曰,山陵始役之後,堂上·郞廳·監造官及員役支供等事,分定畿邑,自是舊例,而自甲寅國恤後,爲慮畿邑責辦之難,令宣惠廳與戶曹,磨鍊題給,以爲省弊之地矣。今亦依此例擧行,何如?傳曰,允。燼餘
上在昌慶宮。停常參·經筵。
下直,安奇察訪朴世址。
兵曹口傳政事,副司直李世甲。以上朝報
備邊司啓曰,漂漢人等,今日旣已發送,而咨文未及正書,不得一時付送。正書啓下後,別定禁軍,追送於中路,何如?答曰,允。以上備局謄錄
李思永啓曰,以備邊司草記,全羅監司李沆,數三日內,辭朝赴任事,令本院稟旨擧行事,允下矣。李沆,謝恩已過一朔,自本院更無擧行之事,令該曹催促,使之數三日內辭朝,何如?傳曰,允。
又以備邊司言啓曰,漂漢人等,今日旣已發送,而咨文未及正書,不得一時付送啓下後定禁軍,追送於中路,何如?傳曰,允。燼餘
上在昌慶宮。停常參·經筵。
山陵都監提調尹堦,監造官尹世遇,健元陵石物尺量事,出去。
謝恩,部將趙琦。
公除後,大殿·中殿,政院·玉堂·二品以上·六曹·大司憲問安。答曰,罔極。中殿,藥房問安。答曰,罔極。
藥房啓曰,今日已過公除,伏想孝思,必倍哀隕。日氣漸寒,廬次淺狹,伏未審聖體調攝,若何?臣等不任憂慮,敢來問安。答曰,罔極。別無所傷矣。
假注書李寅燁病,代趙大壽。
山陵都監郞廳,以摠護使意啓曰,本都監堂上申汝哲,以其本職,方任工曹之故,當初自該曹,雖循例差下,而兼帶將任,決難累月在外,山陵始役之期已迫,不可無變通之道。申汝哲都監之任,今姑遞差,以左參贊李翊相差下,使之察任,何如?傳曰,允。
山陵都監提調尹堦,監造官尹世遇,石物體制尺量後,入來。
兵曹口傳政事,副司果權秀萬。以上朝報
備邊司啓曰,公除之後,則本司當爲開坐,而昌德宮外本司,與時御所,相去甚遠,不得已移來于宣仁門外閭家矣。本司亦不可無守直之人,軍士二名,令兵曹定送,何如?答曰,允。以上備局謄錄
是日公除。
閔鎭長,以禮曹言啓曰,進香之禮,初無代行之規,而戊申國恤時,大臣陳達,以各道監司,離營上來有弊,竝令遣官代行,而獨京畿監司·開城·江華兩都留守上來進香事,定奪,仍以成例矣。今此殯殿進香官,竝依此擧行,而廣州留守,亦依兩都例上來事,分付,何如?傳曰,允。
李思永,以備邊司言啓曰,公除之後,則本司當爲開坐,而昌德宮外本司,與時御所相距甚遠,不得已移來于宣仁門外閭家矣。本司亦不可無守直之人,軍士二名,令兵曹定送,何如?傳曰,允。
閔鎭長,以山陵都監郞廳,以摠護使意啓曰,山陵各樣假家造成之役,極其浩大,在前分定於畿邑,甲寅國恤以後,爲慮民弊,皆令都監,料理造成,加出監造官二員,使之董役矣。今年農事,雖云稍稔,此時畿邑民弊,亦不可不念,依前例自都監料理爲之,而監造官二員加出,以前都事朴斗世,司圃寺別檢林世良差下,使之察任,何如?傳曰,允。
又以國葬都監郞廳,以摠護使意啓曰,發引時,望燭忠贊衛四百八十六名,自兵曹定送,乃是舊例也。庚申國恤時,以事涉文具,實無所益,啓稟減數,以二百名調用,而癸亥國恤時,亦用此例,今番則何以爲之乎?敢稟。傳曰,依癸亥年例爲之。燼餘
上在昌慶宮。停常參·經筵。
夜三四更,電光。
去夜,吏曹口傳政事,繕工假監役洪受益。
軍器主簿柳胤興,柴場摘奸後,入來。
黃州判官曺錫,山陵看審後,還下去。
工曹參判李秀彦上疏。大槪,病未復命之罪,公除未過,泯默以度,今始露章自劾,所帶本兼職名,竝賜鐫削,仍命有司,勘臣罪名,以安私分,以嚴國體事。入啓。答曰,省疏具悉。卿其勿辭察職。
刑曹判書徐文重上疏。大槪,玆援舊例,乞遞本職,以便公私事。入啓。答曰,省疏具悉。疏辭,令該曹考例,稟處。
都承旨宋奎濂初度呈辭。入啓。給由。
左承旨金載顯,右承旨閔鎭長,左副承旨李思永,右副承旨權是經,同副承旨韓構聯名上疏。大槪,推緘命下,今已累日,而臣等,俱以捧疏之人,皆在當該應推之中,不敢有捧傳旨,乞遞臣等之職,以便公私事。入啓。答曰,省疏具悉。爾等勿辭察職。
吏曹啓曰,臺諫有闕,政事,取稟。傳曰,當日爲之。
京畿監司書目,坡州等邑呈,以今月初七日戌時量,地震事。
平安監司書目,鐵山等十二邑,今月初九日,雨雹交下,各樣穀物,慘被損落,民事罔措,寧邊地,初十日下雪,係是變異事。
全羅監司書目,錦山郡守宋是興,八月二十六日,母在喪事。
大司諫李畬上疏。大槪,臣之情迹,決無復玷淸班之理,而此時,又斷陳暴之路,狼狽縮伏,罪戾疊增。卽聞臣父病·母喪,一時頓劇,情事煎迫,不敢自抑,玆敢呈疏政院,徑出都門,伏乞亟命削臣職名,勘臣負犯,以安私分,以肅朝綱事。入啓。答曰,省疏具悉。爾其勿辭,俟得少間,上來察職。
領府事閔鼎重箚子。大槪,冒控危懇,乞寢法外賜廩之命,仍陳病狀,請罷本兼諸務,以幸公私事。入啓。答曰,省箚具悉卿懇。不腆常廩,何用辭爲?至於本兼諸任之因此乞免,實涉太過。卿其安心,勿辭領受,從容善攝。仍傳曰,遣史官傳諭。
慶尙監司書目,本月旬後,幸得小雨,道內各邑,禾穀豆太,頗有回蘇,而高燥畓穀腐傷,木花無復可救事。
平安監司書目,朔州則八月初六日以後水霜連下,碧潼則同月十四日,雨雹交下,各穀損傷,民事可慮事。又書目,江界·昌城兩邑,八月十四日,雨雹交下,大者或如鉢,或如鵝鷄卵,各穀酷被傷敗,民事慘然,罔知攸措事。
今二十二日,備邊司郞廳,以領·左相意啓曰,全羅監司李濡旣遞之後,因代出者之遞易,已過累月,尙未交代,而新除授監司李沆,未卽辭朝,目今秋務方劇,凡道內各樣責應之事,已遞之官,必多難便之端,李沆,數三日內辭朝赴任事,令政院稟旨擧行,何如?傳曰,允。
政院啓曰,以備邊司草記,全羅監司李沆數三日內辭朝赴任事,令本院稟旨擧行事,允下矣。李沆,謝恩已過一朔,自本院更無擧行之事,令該曹催促,使之數三日內辭朝,何如?傳曰,允。
持平朴泰淳啓曰,臣謹按大典推斷條,有匿名書,雖干係國事,父子間,亦不得相傳之文。夫干係國家之事,非人臣之所欲掩置,父子之親,何言可諱,而立法之意,若是其嚴截者,慮患之道,可謂至深遠矣。近來此法不明,國綱大壞,妖訛之繁滋,世道之潰亂,日以益甚,而人情習狃,恬莫知怪,有識〈者〉之寒心,固已久矣。頃者畿營所投凶書,雖有塡名繫牌之事,首告逆變,斷無露狀之理,滅迹逃遁,足明假冒之情,其爲匿名書,不待智者而知之矣。爲藩臣者,所當依法燒火,以絶奸謀,而乃敢登聞朝廷,致深夜命招將相之擧,設鞫推問,終成捕風,徒令無辜逮獄,奸人竊笑,物情之駭怪,國體之損傷,爲如何哉?此固出於倉卒驚動,不能處變之致,而今若曲加原恕,有所饒假,則將無以塞奸究之路,絶禍亂之萌,日後之弊,有不可勝言者。故臣於今日本府之坐,以京畿監司金德遠,不可不拿問定罪之意發言,而僚議參差,竟未歸一,此無非如臣,忝居臺憲,言議見輕之致,何可晏然於職次乎?請命遞斥臣職。答曰,勿辭。退待物論。
大司憲李奎齡,執義南致熏,持平崔錫恒啓曰,臣等與同僚,會坐於本府,同僚,以京畿監司金德遠頃日投書事馳啓,有關後弊,不可不論之意,發言於席上,固出於爲世道慮後弊之意,則此誠不可無之論也。第其所投書,書名懸牌,呈於公坐之時,而至以定日擧行爲言,則其在道臣之道,終難掩置,報知朝廷,亦其事勢之所不可已也。以此反復相難,終至起鬧,此無非臣等無似,忝居臺席,言不見信之致,何可一刻晏然乎?請命遞斥臣職。答曰,狀辭不但塡其名而繫其牌,又有係干逆節之語,則未推覈之前,何以豫慮其假名誣訴,而中間掩置,不爲上聞乎?此與匿名投呈而無端馳啓者,大相不同,則拿問之論,實是意慮之所不及也。卿等,少無可避之嫌,勿辭,退待物論。
掌令沈極啓曰,臣昨遭同姓再從兄之喪,今日不得赴本府之坐矣。卽者,本府多官,以京畿監司金德遠拿問事,論議參差,引避退待。臣當處置,而頃於闕內齊會之日,持平朴泰淳,以金德遠論罪事發言,臣意以爲,今此德遠狀聞中投書事,與匿名暗投者有異,旣書某家奴子,又付紙牌,呈于營門開坐聚會之處,爲藩臣者,有難掩置,而其所馳啓,出於萬不得已,則以此論罪,雖在於爲慮後弊,似有欠於原情定罪之道,故臣略陳所見,與之問答矣。臣以私慽,不得參坐,雖未與諸僚同避,而旣與泰淳,有所酬酢,意見不同,則今於泰淳之處置,有不敢晏然,請命遞斥臣職。答曰,勿辭。退待物論。
正言李益壽上疏。大槪,敢陳愚悃,冀蒙察納事。入啓。
院啓,本院,以吏曹判書朴世采特遞還收事,苦口爭論,已閱累朔,而聖批牢拒,訖無轉圜之望,臣等竊不勝憂歎訝惑之至。世采,以一代儒宗,久遜荒野,召命累下,還朝無期,殿下,又復擢置銓衡之長,益加招來之禮,辭旨勤款,必致乃已,世采,感激恩禮,幡然造朝,則殿下之於世采,眷遇隆矣,企佇久矣。其所以致敬盡禮,必欲召還之盛心,果何如哉,而纔登前席,一言不槪,則雷怒遽震,峻批荐降,慢罵蹴踏,如待僕隷,旣鐫本任,又遞兼銜,使昨日禮致之儒臣,隔宵之間,狼狽還歸,而曾莫之小恤,其視前後愛惡之不同,不啻若燕越之背馳,豈謂以殿下好賢禮士之誠,而乃有此如許莫大之過擧耶?觀聽錯愕,中外震駭,上自卿宰,下至韋布,莫不齊聲合籲,冀回天心,此誠出於一國公共之論,而非爲世采一人而發者,以殿下之明聖,豈不俯燭而臺章愈苦,宸聽愈邈,漠然無反汗之意,此臣等所以冒死煩論,必期准請,而又此强聒於嚴慮之下者也。噫,儒賢進退,關係甚重,而今玆批辭之謬辱,職名之特遞,不但止於一時退遜而已,則其爲貽累於聖德,莫此爲甚矣。請吏曹判書朴世采本兼諸任特遞之命,及前後批旨之未安者,一倂還收。臣等,伏見備忘記,有東城都正棡祿俸,限三年仍給之敎,臣等,竊以爲未安也。棡,以王室至親,遽爾夭歿,聖明之驚悼矜惻,特用優厚之異數者,固出於平日親愛之至意,而第念常祿之仍給,雖在王子大臣,亦爲一時之特恩,本非應行之常格,則今必視此而爲例者,不但未之前聞,豈不重損於事體乎?隱卒之念,雖切於聖衷,非常之恩,不可以濫施,請還收東城都正棡祿俸限三年仍給之命。答曰,勿煩。以上朝報
禁府啓曰,罪人李敏材,誣告情狀,旣已承服正刑,籍沒一款,依律文,當令該曹捧承傳擧行,而本府名雖王府,殘弊莫甚,不成貌樣,籍歿之物,竝屬本府,何如?傳曰,允。
又啓曰,謀逆罪人鄭萬一父四海,旣已拿囚,依律文,緣坐處絞之意,敢啓。傳曰,知道。
又啓曰,罪人李敏材,誣告情狀,旣已承服正刑,籍沒一款,依律文,令該曹捧承傳施行,何如?傳曰,允。以上禁府謄錄
戶曹啓曰,監官內官,以燈燭色等九月朔料米,依例磨鍊上下事,手本啓下,而列錄應爲受料之類,又以謄錄所無,扶持軍二名,別作名號,混錄於其間,所謂扶持軍,旣是謄錄之外,所當論列稟裁,而手本措語,則以依例磨鍊爲言,隱然冒錄,有此啓下,事甚無據,且關後弊,扶持軍二名給料一款,勿施,何如?傳曰,依啓。扶持軍之別爲手本定送,非今斯今,隱然冒錄之說,殊未妥當矣。以上戶曹謄錄
御營廳啓曰,自前國恤時,卒哭前習陣試才等事,雖爲停止,而上番軍兵賞格·試才·中日則設行矣。甲子年,因備邊司啓辭,試才·操鍊等事,依例擧行,而此出於一時定奪,不可仍爲定式。今番則別馬隊·步軍等下番時,賞〈格〉·中日,依前例設行,何如?啓依允。以上御營廳謄錄
國葬都監啓曰,大轝長杠,依近例又當着筋以用,故取考謄錄,則癸丑·癸亥國恤時,皆以內弓房所儲,下于都監矣。其容入筋膠之數,當爲各百餘斤,若以此數,專責於軍器寺,則似難擔當,各軍門所儲,雖不如前,參酌推移取用,何如?傳曰,依啓。魚膠七十斤,牛筋五十斤,當納下矣。以上訓局謄錄
兵曹啓曰,蝟島僉使崔以球呈狀內,本以扶安地人口,雖移居他道,累代墳山庄獲,皆在其地,本鎭旣是扶安之地,則僉使之於本官,不無侵逼之事,況此新設之鎭,事多拮据,城化之間,必有掣肘難便之勢,本任,請爲入啓處置云。崔以球,自是本土之人,則赴任之難便,果如其所訴,蝟島僉使崔以球,改差。惠山僉使柳東郁,魚游澗僉使盧省來,夞怪權管奉千齡,亦爲呈狀,觀其所陳辭緣,則柳東郁,則親年七十一歲,獨子無兄弟,盧省來則以關西之人,距任所二千餘里,而老母今年七十五歲,奉千齡則偏母年過八旬,身病且劇,人子情理,決難遠離赴任云。依前定奪,惠山僉使柳東郁,魚游澗僉使盧省來,夞怪權管奉千齡,竝改差,何如?傳曰,允。
又啓曰,先進之侵困新進,雖是內三廳古風,國恤初喪,非戱劇之時,而宣傳官金戡,諉以不墜廳規,乃於哭泣之暇,時作雜戱,至使新進不仕,無識甚矣,金戡汰去。宣傳官金時相,以新進之非時戱劇,爲不是,不欲苟容,脫帽自退,志雖可尙,旣退之後,難可復進,今姑改差,何如?傳曰,允。以上兵曹謄錄
上在昌慶宮。停常參·經筵。
答正言李益壽疏曰,省疏具悉。當初處分,只罪宮人,意誠有在,而至於惟幾之辰,握予手而丁寧恨歎之敎,至今追思,心肝欲裂。其在人子痛迫贊揚之心,似此明好惡之盛德,胡忍不略附於行錄之末耶?今玆疏陳,殊涉妄率矣。
司饔奉事李延世,白土掘取事,晉州地出去。
下直,高山察訪金龜萬。
謝恩,兵曹正郞金宇杭,軍器直長金楨一,奉事任翰重,副奉事金成達,參奉金得仁,魂殿參奉趙泰采,校書正字宋道錫。
吏曹啓目,粘連觀此刑曹判書徐文重上疏,則以爲,今臣見差都監提調,入直於闕內,晨夕監膳於殯殿□外,不可更赴本衙,勿看刑殺等事,從前帶此職而差此任者,遞其本職,蓋出於祭不差刑官之意是如爲白臥乎所,取考謄錄,則甲寅·庚申前後國恤時,刑官之兼差殯殿都監提調之人,竝皆遞改本職爲白在如中,似當依前例許遞是白乎矣。重臣進退,自下不敢擅便,上裁,何如?啓依回啓施行。
都摠管朴泰定上疏。大槪,臣之所患中風之症,累月沈痼,無望回甦。伏乞聖慈,亟遞摠管之任,以便公私事。入啓。答曰,省疏具悉。卿之所患,尙此彌留,予用慮念,卿其安心勿辭,從容善攝。
都承旨宋奎濂再度呈辭。入啓。加給由。
京畿監司書目,果川呈,以副應敎李后定辭職〈上疏〉事。啓遞差。
掌令權恒啓曰,昨者諸僚,以京畿監司金德遠請拿事,論議不一,相繼引避,臣當處置,而臣向與同僚,語及此事,臣意以爲,投書者已逃,無憑詰問,則以此馳啓,不能無失,而第旣繫號牌,呈於公廳,凶慘之語,有難掩置,則道臣之上聞,勢不獲已,不恕其情,而重論其罪,實涉大過,故於其酬酢之際,示以持難之意矣。今此請拿之論,雖發於臣引入之日,而掌令沈極,旣以有所酬酢,今難處置爲辭,則臣之難按之端,與彼無異,其何敢晏然處置乎?臣纔遭私慽,且有賤疾,方事呈告,未卽自列,經宿之後,今始來避,所失尤大,請命遞斥臣職。答曰,勿辭。退待物論。
工曹判書申汝哲辭職上疏。入啓。答曰,省疏具悉。只遞兼任,仍帶本職,已有前例,卿其安心勿辭,從速行公。
昌城君佖辭職上疏。入啓。答曰,省疏具悉。卿之所患,彌月沈綿,予用慮念,卿其安心勿辭,從容善攝。
吏曹啓曰,來卄六日,錄都目政事爲之之意,敢啓。傳曰,知道。
弘文館啓曰,新除授副提學尹搢,時在公洪道尼山地,經筵事緊,請斯速乘馹上來事,下諭。答曰,依啓。
戶曹啓曰,卽接廣興倉所報,則九月朔祿俸,依傳敎,令倉官輸送于領中樞府事閔鼎重家,則以爲,病不得肅謝除命,法不當越例受廩,雖有倉官輸送之命,逐月有受,格外恩賜,尤所不安,欲以此意,上章仰暴云,而以凡公事不得入啓之故,今始陳達,係是大臣祿俸,何以爲之?敢稟。傳曰,箚批已下,更爲輸送。
戶曹啓曰,行判中樞府事鄭□□曾在丙寅年,以右議政被臺論,出在城外,其年七月·八月兩朔祿俸,辭而不受,因本曹草記,有入城後輸送之命。九月朔判中樞祿俸,則旣已下鄕之故,入城後輸送之意啓達,故今番自鄕上京之後,分付廣興倉,三朔祿俸,使之輸送矣。得接該倉所報,倉官親自領去,則以爲,年前不避猥越之誅,屢辭而不敢受者,誠以事理,有萬萬不可,不特爲一身之廉隅而已,到今經過數年之後,冒受被彈時祿俸,揆以公私,斷無是義。至於丙寅九月,則其時旣已下鄕,自古及今,大小臣僚,身帶職名,退在鄕曲者何限,而朝家元無頒祿之例,則該曹,獨擧賤臣之名而煩啓,有若應爲受祿而不受者然,此實千萬意慮之所不到,心竊驚訝,莫曉其故。虛辱君賜,極知罪合萬殞,而冒沒承受,亦有所不敢,玆不得領受,不勝惶恐云,而因凡公事,不得入啓之故,今姑陳達,何以爲之?敢稟。傳曰,以數年前祿俸,到今追受,有所不安,不無所執,則似難强迫矣。
政院啓曰,全羅監司李沆,數三日內催促赴任事,命下之後,今已累日,而連呈辭疏,無意辭朝,殊甚未安。李沆,請推考,更爲催促事,分付該曹,何如?傳曰,依啓。明日內辭朝。
領議政金壽興箚子。大槪,臣於憲臣之避,有不敢晏然者,乞罷臣職,以謝人言事。入啓。答曰,省箚具悉卿懇。憲臣避辭,實非意慮之所及,則於卿有何引嫌之事乎?卿其安心勿辭焉。仍傳曰,遣史官傳諭。
領敦寧金壽恒箚子。大槪,寶冊撰述之任,辭不獲免,不敢退伏,曳疾入來,而病勢添劇,不卽詣闕祗肅,不勝惶恐待罪,仍乞亟遞諸司兼任,以幸公私事。入啓。答曰,省箚具悉卿懇。卿之所患,予已知之,不得肅謝,有何所傷?安心勿待罪,從速製進。至於兼任,決難許遞之意,已悉於前後之批矣,卿其勿辭焉。仍傳曰,遣史官傳諭。
禁府啓目,參奉朴振夏元情云云,泛稱遲晩,刑推,何如?啓分揀放送。又啓目,僉使許彬元情云云,泛稱遲晩,刑推,何如?啓上年冬,旣已親審斷定,則事體與前有異是去乙,更煩天聽,妄論是非,殊涉可駭,而原其本心,無他私意之參錯,則不必深治,罷職放送。又啓目,前縣監趙性乾矣,屬邑鎭川縣各樣應捧穀物,在官時,不能督捧,四十餘日之間,勢難畢捧,妄料以爲,若於秋成後,可以徵上是白乎乙可,果以準捧樣,磨勘文書,姑待秋捧是白如可,不意遞歸,遂陷虛錄之罪。決杖一百,徒三年,告身盡行追奪,私罪。啓功減一等。
禁府,趙性乾,原城丹丘驛,徒二年半定配。啓。
吏曹啓目,粘連啓下觀此咸鏡監司書狀,則明川府民人等,呈狀馳啓以爲,府使李彦儒之盡心奉公,約已裕民,誠爲可嘉兺不喩,傾倉賑飢之餘,又値大無,明春賑救之事,其勢倍難,決不可付之生手,倘自朝家,量施激賞之典,特許仍任一年,則庶可以慰悅邊民之情,不可無殘邑蘇復之望是如,有此啓稟爲白有臥乎所。李彦儒治績,果如狀啓所陳,而且其賑救之事,亦不可付之生手,則特許仍任一年,亦或一道是白乎矣,瓜滿遞改,乃是金石之典,不當撓改,而交代之出旣久,遠路人馬,亦已上來云,今難許副其請,狀啓內辭緣,勿施,何如?啓特爲限一年仍任。
魂殿都監郞廳,以摠護使意啓曰,都監提調徐文重,旣遞本職,時無職名,魂殿監董官之任,不可蹔曠,令該曹付軍職,何如?傳曰,允。
兵曹口傳政事,副司直徐文重。
戶曹參判申琓上疏。大槪,母病十分危篤,情理煎迫,不得不呼籲於嚴廬之下。伏乞聖慈,諒臣情懇,將臣本兼諸任,一倂遞改,俾得專意救護事。入啓。答曰,省疏具悉。卿其勿辭,救護母病。以上朝報
備邊司啓曰,今年農事,京畿及三南,比前登熟,而其他各道,則不無些少被災之處,至於咸鏡道及平安道淸北江邊等,失稔頗甚云。今當還上收捧之日,雖是農事登熟之處,新舊分糶之數,各樣移轉之穀,勢難一時准捧,不可無參酌定數之擧。京畿則各邑還上新舊竝三分之二,收捧京倉,受去移轉之穀,亦爲三分之二,收捧上納,江都·南漢移轉之穀,則竝爲畢捧,輸納本所,三南則各邑還上,新分給,準捧,舊分給,三分之二收捧,而各山城軍餉,則勿論新舊,一竝準捧,江襄道各邑還上,新舊竝三分之二收捧,姑爲仍留本邑,其中之次邑,則折半收捧,兩西各邑還上,三分之二收捧,而黃海道山郡,平安道淸北,田穀不實之邑,則折半收捧,咸鏡道各邑還上,新舊竝折半收捧,而北道被災邑,則三分之一收捧,宜當。以此卽爲知會於各道,使之一從定數收捧,何如?答曰,允。以上備局謄錄
禁府啓曰,以慶尙道機張縣推考敬差官啓本,刑曹粘目,弑夫罪人次貞,移本府處置事,允下矣。係是綱常,依例府都事發遣,拿來,何如?傳曰,允。以上禁府謄錄
忠勳府啓曰,舊功臣嫡長祿裁減之後,卽今付祿者,只是二十遞兒,而今此國恤時,許多差備,難以推移,事甚苟簡。一依癸亥年國恤時例,加出十五遞兒,以爲推移塡差之意,敢啓。傳曰,知道。以上戶曹謄錄
司僕寺官員,以提調意啓曰,箭串所放馬疋,例於七八月間,臣等,與兩局大將出往,軍兵等處,提給戰馬矣。今年則濟州貢馬,尙不上來,今已草衰,撤場不遠,故今年則不得擧行之意,敢啓。傳曰,知道。以上御營廳謄錄
禁衛營啓曰,六番左部右後司屬公洪道十哨軍兵,逢點實數一千二百七十名,十二番海西別驍衛六十四名,步軍標下一名,已爲整齊矣。來十月初一日,與內外三處入直馬·步軍兵,依例替代後,舊軍放送之意,敢啓。傳曰,知道。
又啓曰,來十二月當七番中部前左司屬京畿十哨軍兵,來十一月二十五日,京中逢點,而依例准二朔立番之意,本道監司處,豫爲知委,何如?答曰,允。
又啓曰,別馬隊步軍,於下番時,賞·中日依前例設行事,御營廳,旣已啓稟蒙允矣。本營不可異同,亦依此設行,何如?答曰,允。以上禁衛營謄錄
上在昌慶宮。停常參·經筵。
夜四更五更,電光,流星出參星下,入坤方天際,狀如拳,尾長三四尺許,色赤。
去夜,政院啓曰,昨日憲府,全數避嫌之後,處置歸於諫院,而朝者,司諫沈枰,正言李益壽,以前日與憲府之官,私相酬酢之意,一時避嫌,而臣等以爲,與憲府同僚有異,不當引避之意,屢度往復,終始不捧,則日昏之後,竝爲呈辭而退,故未及請牌招處置矣。正言兪□□今日,亦未肅謝,明日待開門,諫院呈告·未肅拜人員,竝牌招,使之處置,何如?傳曰,允。
謝恩,學錄安俊繻,奉常奉事南世珍,兼持平金德基。
下直,慶尙右兵虞候曺廷亮,平安都事任元耉,全羅右水虞候金始慶。
司饔直長金斗南,白土掘取事,楊州地出去。
全羅監司李沆上疏。大槪,疾病之外,且有難安情勢,不得不冒死悉暴,懇乞亟賜鐫免,以安私分事。入啓。答曰,省疏具悉。卿屢典雄府,治績表異,矧玆湖臬重寄,實合卿才,而第以情勢之難安,有此乞免,則似難强迫,本職今姑許遞焉。
都承旨宋奎濂三度呈辭。入啓。遞差。
謝恩,正言兪□□。
禁府都事閔鎭崇,弑夫罪人拿來事,機張地出去。
傳曰,全羅監司,今日政差出,數三日內辭朝事,分付。
謝恩,知事徐文重,奉常直長趙泰采,都承旨兪櫶。
政院啓曰,卽者司諫沈枰,正言李益壽,承牌詣臺,又以昨日事引嫌,而以本院之終始退却,實未知其由,爲言。臺官連日來避,而其措辭,又復如此,臣等之一向不捧,亦甚未安,此避嫌,何以爲之?敢稟。傳曰,捧入。
司諫沈枰,正言李益壽啓曰,昨者憲府處置,歸於本院,而其中掌令沈極等避辭,無他引嫌之端,只以前日酬酢之故,不得處置而退。臣等亦於其時,同坐公廳,與聞此論,臣等之意以爲,藩臣請拿之議,雖出於慮患杜弊之意,而繫牌投狀,初與匿名有異,馳啓上聞,事非獲已,則據律請罪,斷非原情之論,故以此酬酢,固已多矣。難安之端,彼此無異,而一則避嫌,一則處置,寧有如許臺體乎?臣等之據實自列,事勢固然,而終阻喉司,未得上徹,凡臺閣之規,旣非完席同參之人,則雖有私相酬酢者,各以意見,爲其立落,亦一道也。當初極等之避,政院,若據此例,不趁捧入則已矣。旣捧此避之後,無論同僚與否,俱是一席論難之人,則其於處置極等之避,尤有所妨礙,而政院之終始退却,實未知其由也。臣等,情迹狼狽,未免尋單縮伏矣。卽者召牌遽降,不得不黽勉趨詣,而隔宵之間,情勢無變,不敢可否,後亦如前,何可晏然仍冒於職次乎?請命遞斥臣等之職。答曰,勿辭。退待物論。
謝恩,工曹判書尹堦。
山陵都監提調尹堦·李翊相·沈梓,都廳金萬埰·李蓍晩,郞廳南至薰·李世晟·權秀萬·具時經·李廷龍·沈廷耆,監造官李彦維·李喜茂·朴斗世·林世良·柳憲章·尹世遇·吳必寬·許琡·成景雲·鄭徽□,長興直長李萬吉,別工作監役南宮健,地官朴振門·金克萬,山陵看役事,出去。以上朝報
備邊司啓曰,國恤卒哭前,各道兵使·營將軍兵操鍊及巡歷等事,例爲停止,而中間,或有別樣定奪擧行之時矣。今番則姑無緊急之事,冬節且迫,竝姑停,過卒哭後更稟擧行之意,分付各道,何如?答曰,允。以上備局謄錄
禁府啓曰,正刑罪人李元明子女定配事,發送羅將矣。卽接楊州牧使牒呈,則元明女二歲兒丁伊,今月二十六日,因病致死,不得發配云,敢啓。傳曰,知道。以上禁府謄錄
有政事。
兵批,以金渾爲訓鍊習讀,方堣爲五衛將,朴好問爲方山萬戶,兪命諟爲宣傳官,黃再命爲惠山僉使,李挺然爲咸鏡兵虞候,徐文重爲知中樞,沈榗爲花梁僉使,李壽民爲宣傳官,黃瑠爲蝟島僉使,金萬英爲魚游澗僉使,趙完璧爲南原營將。
吏批政無之故不書
上在昌慶宮。停常參·經筵。
夜三更至五更,電光。
去夜,左議政趙師錫箚子。大槪,臣之情病,俱難仍冒,乞賜罷遞,以謝人言,以便公私,兼陳所懷,以備財幸事。入啓。答曰,省箚具悉卿懇。大臣之撰述冊文,已有前例,凶書之具由狀聞,事勢卽然,於卿有何引嫌之事乎?箚中所陳,予當留意,而末端事,無乃未及深思而然耶?自古國恤時,山陵靈幄殿及丁字閣,一時造建,如成殯設奠之禮,行於靈幄殿,而長陵之爲五間者,亦在於此制未罷之前矣。近來陵寢,則只建丁字閣,而間架狹小,則許多成殯節次,無以周旋,故玆不得不如此,今不當更改也。有疾未參,別無所傷,卿其安心勿辭,速出行公。仍傳曰,遣史官傳諭。
謝恩,左尹李彦綱,宣傳官李壽民,僉知閔賢達·李泓·金元祥,掌樂主簿趙正紳,校書副正字金鳴殷,兵曹佐郞任翊元,錦山郡守李成朝,禮曹參判柳炅。
全羅左道災傷敬差官金德基,出去。
吏曹口傳政事,司圃別提二,李世著·李冠宙。
吏曹啓曰,臺諫有闕,政事,取稟。傳曰,當日爲之。
大司憲李奎齡,執義南致熏,司諫沈枰,掌令沈極·權恒,正言李益壽,持平崔錫恒,就職。
廣州留守書目,副護軍尹深辭職上疏上送事。啓。答曰,省疏具悉。卿其勿辭,從速上來寫進。
戶曹啓曰,卽接廣興倉所報,則來十月朔頒料次,倉官進去于大臣家,請受祿牌,則領敦寧府事金壽恒以爲,時未肅拜,祿牌不爲出給。領中樞府事閔鼎重以爲,法外受廩,義所不敢,上箚陳懇,未蒙開許,惶蹙愧懼,莫知所措。適此復當頒料之時,更有來索祿牌之擧,揆以微分,安得每每煩控,唯當伏俟病勢減歇,謝恩拜職之後,自當依例請廩云,祿牌不爲出給。行判中樞府事鄭□□以爲,疾病沈痼,委身床席,方在未肅拜中,不敢冒昧受祿云,祿牌不爲出給。係是大臣祿俸,何以爲之?敢稟。傳曰,竝令倉官輸送。
弘文館啓曰,新除授副修撰李后定,時在京畿果川地,經筵入番事緊,請斯速乘馹上來事,下諭。答曰,依啓。
明日銀釘上加漆正時,午正三刻。
院前啓,請吏曹判書朴世采本兼諸任特遞之命,及前後批旨之未安者,一倂還收事。請還收東城都正棡祿俸限三年仍給之命事。入啓。
合啓,臣等,以兩大臣圍籬安置還收事,合辭齊聲,閱月爭執,而微誠未格,聖聽愈邈,臣等,竊不勝慨然,而繼之駭惑也。夫人主之於大臣,元首股肱,一體相須,故人君之所尊敬者,莫如大臣,所倚任者,莫如大臣,設有一時罪過,尙不得遽加蹙迫,輕施僇辱,況勒加情外之罪,亦置之栫圍之重典,朝臣之所力爭,而莫之顧焉。國人之所共冤,而莫之恤焉。則其播聞於八方,垂示於後世,以今日擧措,爲何如也?蓋其所言初無搆陷傾害之意,而誠出於爲國,志在於盡忠,不避忌諱,悉陳所懷,以爲先事之戒,俾絶譊訛之言,則非有一毫他意,參錯於其間,而第其發言太驟,引喩失宜,以致聖衷之激惱,而要其所歸,莫非爲國家憂愛之忱,而亦未嘗不爲宗戚之地,則是可恕而不可怒也。可尙而不可罪也,而殿下,目之以誣告,疑之以危險,卒之斥之荒裔,而栫棘之也。自古忠臣直士之以言獲譴者,何限,而未有甚於兩臣之冤者。臣等,重爲聖明,長吁而竊歎也。若使兩臣,依阿瞻顧,以爲徼寵固位之計,則必不爲觸忤之言,以招一身之危禍矣。其所爲身謀,則可謂疎矣。其於爲國計,則可謂至矣,而殿下之罪之也,不幾近於按劍明月之投乎?倘殿下,臚加臆逆,不顧是非,脅之以威怒,濟之以好勝,惟予所爲,而莫之敢違則已矣。如其不然,則何忍使忠讜之大臣,斥之絶塞荒徼之外,一任國事之渙散,莫恤言路之杜塞,而不思所以惕然感悟之道乎?請加三思,還收前領議政南九萬,右議政呂聖齊圍籬安置之命。
府啓,儒賢,士林之表準,國家之元氣也。由其進退行藏,而世道之興喪汙隆,判焉。其所關係,顧不重且大歟?臣等,伏見吏曹判書朴世采,養德山林,爲世名儒,粤自先朝,待以殊禮,至我殿下臨御以來,其所以高尙眷待之盛,度越前古,旣置師儒之席,又擢冢宰之任,召旨隆重,夐出尋常,幸而介石之志,感激知遇,幡然改圖,賁然趨朝,士林相慶,朝野拭目,淸明之治,思復見於殿下之朝矣。豈料一言纔上,疑怒遽加?前後辭旨,無非摧折斥絶之意,而本兼諸任,一倂遞改,慢侮謬辱,無少顧藉,臣等,不敢知前席奏箚,有何激惱於聖衷,而致此前世所未有之過擧也?原其本意,一出於斷斷憂愛之忠,而其所條陳,莫非儒者告君之恒談,人主出治之大本,若其語及宗戚之事,不過獻規納誨,欲致吾君於堯·舜之意而已,有何一毫可疑之端,而殿下之厭薄斥退,若是其嚴屬也?上自朝廷有識之人,下至草野韋布之士,擧皆相顧失色,錯愕駭歎,莫知厥由之所自,實非今日臣僚之所望於聖明者也。臣等竊恐,從今以後,正道湮喪,儒術頹廢,林下自重之士,皆以世采爲戒,杜門踰垣,惟恐入山之不深,是豈國家之福,而斯文世道之憂,爲如何哉?請加三思,快示悔端,還收吏曹判書朴世采本兼諸任特遞之命,前後未安之敎,竝賜收回。臣等,以獻納洪受瀗外補還收事,閱月論列,而天聽愈邈,兪音尙閟,臣等竊不勝悶鬱焉。儒賢之奏箚一上,遽降斥退之批,大臣之登對纔罷,至下栫棘之命,雷威荐疊,朝野失色,受瀗,身居言責之列,目見君父無前之過擧,觸冒嚴威,盡言不諱,其讜直之風,有足加尙,而殿下,不惟不賜允兪,摧折罵詈,不可假借,已乖於從諫不咈之道,而曾未幾何,斥逐荒徼,豈料聖明之世,乃有此等氣象也?況伊日還收之請,實擧國公共之論,前後諸臣之言,不謀同辭,而受瀗,特以陳啓之故,終被斥補之譴,尤非所望於聖明者也。請還收獻納洪受瀗北靑判官除授之命。答合啓及府院曰,亟停勿煩。
謝恩,典牲主簿洪天敍。以上朝報
戶曹啓曰,領敦寧府事金壽恒,領中樞府事閔鼎重,行判中樞府事鄭,來十月朔頒料,依傳敎,竝令倉官輸送,則行判中樞府事鄭,依例領受,而領敦寧府事金壽恒,領中樞府事閔鼎重以爲,方欲陳箚云,而竝皆不受,係是大臣祿俸,何以爲之?敢稟。傳曰,知道。兩大臣則待批下後輸送。以上戶曹謄錄
上在昌慶宮。停常參·經筵。
夜三更,電光。
謝恩,刑曹佐郞宋相哲,魚游澗僉使金萬英,花梁僉使沈榗,方山萬戶朴好問,惠山僉使黃再命,蝟島僉使黃瑠。
昨日,全羅監司林泳上疏。大槪,意外藩臬之任,萬無承當之勢,冒死陳懇,乞賜鐫罷事。入啓。
備忘記,監司,卽一外藩之臣也。事體自有內外輕重之別,而全羅監司林泳,敢以朴世采見斥,不安於立朝,至曰,晏然赴任,有若得意榮塗。噫,師生之分雖重,君臣大義,極其森嚴,幺麽藩臣,安敢於辭疏之末,添入此等語,輕視國家,至此哉?誠極寒心,林泳,罷職不敍,以存體統。
傳曰,秋序幾盡,災實區別,一日爲急,全羅監司林泳之代,卽爲開政差出,再明辭朝事,分付。
慶尙監司書目,咸安郡守徐宗謙,受由歸家,久不還官,罷黜事。
又書目,順興府使朴時璟,定配罪人,擅自給由,致令歸死其家,事極可駭,罷黜事。
公洪監司書目,結城縣監朴凝慶,以洪州兼任,殺人正犯,越獄逃躱,限內未捕,罷黜事。
政院啓曰,卽伏見備忘,有全羅監司林泳罷職不敍之命,臣不勝愕然之至。林泳之於朴世采,自少受業,師生之義旣重,而世采,重觸天威,方在斥退之中,則林泳,欲一陳暴者,情義之所不可已者也。但今於藩臬辭免之章,附陳其不安之意,驟以觀之,雖涉猥越,究其本情,則實出於爲師之誠,而辭不達意之致矣,敢有一毫輕視國家之心哉?以聖上寬容之德,平心舒究,略示開釋之端,則夫誰曰不可,而遽下情外之敎,辭旨極嚴,至施罷職不敍之罰,豈不有該瞻聆,大損於聖德哉?伏乞聖明,少霽雷威,亟命還收,臣等,待罪近密,區區所懷,惶恐敢達。答曰,君臣之間,分義至嚴,而泳之疏語,極其猥越,其在事體,果可無糾警之道乎?今玆施罰,不過存體統之意,則爾等之覆逆,實是意外也。勿煩。
再啓曰,臣等伏承聖批,以今玆施罰,不過存體統之意爲敎,臣等,竊以爲不然也。林泳疏語,雖涉猥越,究其本情,則不過陳其不敢晏然之意而已,臣等,實未知其有害於體統也。泳之欲一爲師陳暴者,乃其本心,而新受藩任,今將遠離,義不可以外官自處,終爲泯默,故略陳所懷,自不覺其煩剩之歸,若謂之疎率,則可也。在聖上體下之道,固不當若是其深罪也。臣等之再次煩瀆,非爲泳一人之地,深恐有損於包容之聖德,伏乞聖明,更加三思,亟寢成命,不勝幸甚,臣等區區之懷,惶恐更達。答曰,今日國家,少有紀綱,在渠分義,安敢乃爾,循例警責之事,如是瀆擾,誠可駭也。
政院啓曰,全羅監司林泳之代,卽爲開政差出事,命下矣。政官牌招,開政之際,將至夜分,何以爲之?敢稟。傳曰,明朝開政。
平安道今春夏等褒貶,柔院僉使崔壽海,安義僉使金元立,仇寧萬戶金桶,馬馬海權管崔雲白,梨洞權管安宗繼,外作怪權管李永業,直洞權管韓圭善,雲頭里權管姜尙載,甲巖權管曺時傑,以上中。恃塞僉使李時明,兔城僉使尹起商,靑水萬戶盧大立,淸江萬戶李仁健,楊下萬戶李宇挺,楸仇叱權管李渤,廟洞權管姜義憲,以上下。
領敦寧金壽恒箚子。大槪,冒申前懇,乞免諸司兼任,仍寢賜廩之命,以安私分事。入啓。答曰,省箚具悉卿懇。諸司提調之兼帶,本無瓜限,歲月之久遠,何足深嫌乎?頃因凶歉,祿俸薄略,實有乖於忠信重祿之義,心常未安矣。今玆過辭,乃至於此,尤切愕然,無以爲喩,須體此意,安心勿辭領受焉。仍傳曰,遣史官傳諭。
左參贊李翊相上疏。大槪,臣旣受命,來詣陵所,兼帶內局提調,亟賜遞改事。入啓。答曰,省疏具悉。卿其安心勿辭焉。
玉堂箚子。大槪,敢陳區區所懷,冀蒙省察事。入啓。答曰,省箚具悉。累悉予意於前後之批矣,何如是煩聒乎?林泳疏語,實涉不韙,一時警責,烏可不已耶?第湖南災實巡審之擧,一日爲急,而相持之際,新監司不得趁速辭朝,此最可念,林泳,只令遞推,箚末陳戒,出於憂愛之誠,予用可尙,可不體念焉?
合啓,請還收前領議政南九萬,右議政呂聖齊圍籬安置之命事。入啓。答曰,勿煩。
府前啓,請還收吏曹判書朴世采本兼諸任特遞之命,前後未安之敎,竝賜收回事。請還收獻納洪受瀗北靑判官特除之命事。措辭竝上同新啓,臣等,卽伏見備忌記,有全羅監司林泳特罷之命,辭旨極嚴,臣竊不勝慨然吁嘆之至。臣等,得見原疏,其所自列者,不過情迹之難安,只是循例陳情而已,有何可惡之端,而殿下,至以輕視國家,爲其罪案耶?殿下不少曲量,至此哉?夫師生之間,旣有生三事一之義,則當其師被斥之日,其所不安於心者,其勢固然,而君臣猶父子,則因其乞免之章,略爲陳暴於君父之前,亦何不可乎?且泳之才學,實是今世之罕有者,聖上之從前奬褒簡任者,亦非尋常,而今因聖衷之激惱,旣罷其職,又加情外之罪,其爲聖朝之過擧,而不厭於群情,爲如何哉?請還收前全羅監司林泳罷職不敍之命。答曰,不允。末端事,已諭於玉堂箚批矣。
院前啓,請吏曹判書朴世采本兼諸任特遞之命,及前後批旨之未安者,一倂還收事。請還收東城都正棡祿俸限三年仍給之命事。入啓。答曰,勿煩。
謝恩,右副承旨韓構。
京畿監司書目,臣所遭不幸,重被臺彈,決不可以其論之中寢,而晏然在職,懇乞亟削臣職,仍治臣罪事,上疏上送事。啓。答曰,省疏具悉。意外之斥,不足介懷,卿其安勿辭,從速察職。以上朝報
上在昌慶宮。停常參·經筵。
謝恩,全羅監司權是經,慶州府尹吳始復,朔州府使尹時進,戶曹正郞李曼著,司評韓相皐,監察成任。
答持平李彦紀疏曰,省疏具悉。疏中所論,臺體則然,而第沈極等避嫌,初旣捧入,則諫臣之必欲引避,無足怪也。至於許彬之疏,諸承旨,相議稟啓,則嫌不出待,末必廉義太勝而然也。爾其勿辭,調理察職。
判尹沈梓上疏。大槪,乞遞臣本兼諸任,以便公私事。入啓。答曰,省疏具悉。卿其安心勿辭焉。
國葬都監監造官宋光後,楡木斫伐後,入來。
持平崔錫恒啓曰,臣以禮曹參判柳炅請遞之意發簡,則僚席之意,皆以臣言爲非,而執義南致熏,累度往復,終始堅持,至以旣亞西銓,不必區別於春官爲言,臣實未曉也。春官小宗伯之任,卽朝家淸選之職,名位之重,自別於諸曹,炅,設有才諝,名論素輕,遞改之論,元非大段,而言不見信,終至起鬧,臣何敢抗顔於臺席乎?請命遞斥臣職。答曰,勿辭。退待物論。
司諫沈枰,正言李益壽啓曰,臣等,卽伏見持平李彦紀疏本,以臣等日昨引避事,深加非斥,臣等竊不勝瞿然慙悚也。畿藩請拿之議,雖出杜弊之意,而參以事勢,實欠平恕,故伊日避辭,亦旣略示其意見矣。臣等,雖甚疲劣,有何顧彈於處置,而苟爲規避之計哉?一席酬酢,初無異同,而彼旣引避,此難處置,則臣等之據實自別,勢固然矣,而今乃斥以苟且,謂之避事者,實未知其何所據而發也。臣等,素乏風力,不能臨事直前,被人譏斥,至於如此,何敢自諉無失,而抗顔仍冒於職次乎?請命遞斥臣職。答曰,勿辭。退待物論。
掌令沈極·權恒啓曰,日者金德遠拿問之論,臣等與同僚,意見不同,累次酬酢,故於其同僚之引避也,不敢處置,有所自別矣。卽伏見持平李彦紀疏本,以臣等之不爲處置,顯加非斥,至以創無前之規,未免避事之歸爲辭,臣等,不勝瞿然之至。當初所會之處,旣是公廳,而僚員齊會,相與論難,各陳可否,則此與私室問答有異,不得處置,其勢固然,而今者彦紀,不諒伊時曲折,費辭侵攻,臣實未曉也。然旣被其斥,決不可晏然仍冒,而且同僚,以禮曹參判柳炅遞差事,有所簡問,臣於書送謹悉矣。僚席之間,論議不一,同僚旣以言不見信,至於引避,臣難冒之嫌,與同僚無異,以此以彼,俱難在職,請命遞斥臣職。答曰,勿辭。退待物論。
執義南致熏啓曰,卽者持平崔錫恒,以禮曹參判柳炅遞差事,發簡,而以名論素輕爲其措語,炅,以西銓啓稟,移除春曹,西銓亦是淸選,而比諸春曹,其名位之重,無甚懸殊,則泛然以名論素輕,必欲論遞,實非平允之意,故以此答通矣。同僚强守己見,終至起鬧,無非如臣不似,忝居臺席,言不見信之致,何敢一刻晏然乎?請命遞斥臣職。答曰,勿辭。退待物論。以上朝報
禮曹啓曰,卽接東氷庫牒報,則本庫修理大役迫頭,而別檢二員內一員,國葬都監監造官啓下,一員未差,無推移看檢董役之員,未差代以在京無故人差出事,入啓變通云。本庫形勢,果如所報,未差代,令該曹卽爲差出,使之察任,何如?傳曰,允。以上禮曹謄錄
戶曹啓曰,振武功臣錦南君鄭忠信,賜牌田畓,尙未准受矣。慶尙道泗川縣數外官屯畓七結三十一負五束,望呈願受,依例折給,何如?傳曰,允。以上戶曹謄錄
上在昌慶宮。停常參·經筵。
巳時,雷動。午未時,雷動電光。初昏,電光。夜一更,電光。
下直,全羅監司權是經。
典籍李再昌,奴婢推刷事,慶尙道出去。
謝恩,戶曹參議李寅煥,咸安郡守李益敏,漢城參軍趙益彬,孝思殿參奉韓宗迪,宣傳官兪命湜。
左承旨金載顯,右承旨閔鎭長,左副承旨李思永,右副承旨韓構聯名上疏。大槪,旣被憲臣疏斥,不敢晏然職次,乞罷臣等之職,以謝公議,以安私分事。入啓。答曰,省疏具悉。爾等別無所嫌,勿辭,從速察職。
大司憲李奎齡啓曰,昨者同僚,以禮曹參判柳炅論遞之意,發簡,而炅之於是職,旣有物情之未厭,故書送謹悉矣,僚議不一,竟至起鬧。臣旣書送謹悉,則不敢晏然,與同僚無異。且再昨本府之坐,掌令沈極,以政院之不爲出接臺官,事體未安,欲爲請推,發論完席,臣意則政院雖有所失,纔已規警,不必每每彈論,以此爲答而止之矣。得見持平李彦紀疏本,以該房問備之啓,諸承旨不爲出待,有關後弊,壞了體例,大加非斥。臣於此,不勝瞿然。臣忝叨言地,月日已久,旣不能隨事規正,僚席峻發之論,又從而沮之,臣之當論不論,墜落臺體之失,在所難免。以此以彼,不可一刻仍冒,而昨緣日暮,今始來避,所失尤大。請命遞斥臣職。答曰,勿辭,退待物論。
校理兪得一上疏。大槪,敢陳懇迫情事,乞遞職名,歸護父病事。入啓。答曰,省疏具悉。爾其勿辭往省。
注書任胤元病,代假注書楊萬榮。
長生殿郞廳,以都提調意啓曰,外梓宮着漆,一日爲急,而工曹判書尹堦,以山陵都監提調,出往陵所,禮曹參判柳炅,昨日猝被臺論,更無看檢之人,事甚可慮。柳炅,旣已被論,則必無行公之勢,今姑改差,其代,卽爲口傳差出,牌招肅拜,以爲察任之地,何如?傳曰,允。
政院啓曰,左承旨金載顯,右承旨閔鎭長,左副承旨李思永,右副承旨韓構,陳疏批下之後,又因大司憲李奎齡避辭中,有僚席峻發之論,當論不論等語,不敢晏然,一時出去。此事未結末前,勢難牌招行公,而同副承旨姜世龜,在於遠地,廳中,只有臣兪櫶,無推移入直之員。同副承旨姜世龜,似有變通之道,何以爲之?敢稟。傳曰,姜世龜,今姑改差,卽爲口傳差出,牌招察任。
吏曹口傳政事,禮曹參判崔錫鼎,承旨禹昌績。
正言兪命雄啓曰,臣昨見同僚之避,則以持平李彦紀疏中,有侵斥之語,俱爲引避而退。臣當處置,而臣於此,有不敢晏然者。蓋臣處置請出之臺官,旣以不當引之嫌,皆未免疏斥,則臣以當初處置之人,今不可更爲可否於其間。旣不得處置,則決難仍冒於職次,請命遞斥臣職。答曰,勿辭,退待物論。
左承旨禹昌績,右承旨金載顯,左副承旨閔鎭長,右副承旨李思永,同副承旨韓構。
京畿監司書目,更陳危迫之懇,乞蒙鐫罷事,上疏上送事。啓。答曰,省疏具悉。已諭於前疏之批矣。卿勿過辭,從速察職。
謝恩,禮曹參判崔錫鼎,承旨禹昌續。以上朝報
兵曹啓曰,新除授高嶺僉使辛曇,以前任朔州府使,時在任所矣。若待新府使交代後上來,辭朝赴任,則曠鎭可慮,除朝辭赴任之意,平安·咸鏡兩道監·兵使處,竝以行移,何如?傳曰,允。以上兵曹謄錄校正南鶴宗。日記廳郞廳南鶴老。
上在昌慶宮。停常參·經筵。
謝恩,宗簿正南弼星。
朔祭後,大殿·中殿,政院·玉堂·百官奉慰問安。答曰,罔極。
中殿,藥房問安。答曰,罔極。
藥房啓曰,今日又値新朔,伏想孝思,必倍罔極。伏未審聖體,若何?臣等不勝憂慮之至,敢此問安。答曰,罔極。自再昨咳嗽之候頗甚,以此爲苦矣。
掌令沈極·權恒,持平崔錫恒就職。
藥房再啓曰,卽伏承問安之批,有咳嗽之候,頗甚之敎,伏不勝驚慮之至。臣等與諸醫,入侍診察,議定當進之藥,何如?答曰,依啓。
掌令沈極啓曰,昨者長官,因李彦紀疏,以承旨當論不論,引避見遞。臣於此,有不敢晏然者。當初臺啓,只論當該,則諸承旨,諉以相議,終不出待,其在事體,不可不論啓,而長官,以旣以規警,不必每每彈論爲言,長官之論,亦成一道,故姑置之矣。臣初雖發論,不爲堅執,未免中寢,則當論不論之失,與長官無異。長官,旣以此見遞,則臣之難冒之嫌,更加一層矣。且藩臣請拿之論,旣有酬酢之語,則不得處置,彼此一般,同席與否,非所可論,而或立或落,寧有是理?臣於此,益增狼狽。唯此二事,俱不可抗顔於職次,不得不瀆擾於宸嚴之下,臣罪尤大。請命遞斥臣職。答曰,勿辭,退待物論。
掌令權恒啓曰,日昨自列,恭俟劾遞,處置請出,出於意外。嚴召之下,黽勉趨承,而顧臣情勢,復有所難安者。頃日僚席,有請推喉司之論,而臣意以爲,問備之啓,雖論當該,同席相議之人,不安於出待,勢所固然。在前如此之時,臺官之自書以呈者,亦非一二。且諸承旨,竝皆陳疏,不得承捧傳旨云。日後推緘,果爲獨歸該房,則諸承旨,難免無緣不待之失,追論未晩之意,言及而罷矣。伏見長官避辭,則當論不論,墜落臺體爲言,臣竊瞿然也。當初傳啓之時,自書以呈者,臣也。及至發論,而從而沮之者,臣也。墜落臺體,臣實爲首,當論不論,亦由於臣,則長官旣避之後,何可晏然於臺席乎?前者引避之時,得見同僚之疏,末梢一款,泛然看過,倉卒之際,未及臚列,疎漏之失,益無所逃。且畿伯論罪之事,當初酬酢,俱是一席,而諫臣獨遞,則立落懸殊,寧有是理?臣累忝言地,觸處狼狽,前旣有避辭之誚,後又有沮論之失,而效尤之諫臣,調停之長官,今已倂遞,則情迹之臲,轉加一層,以此以彼,決不可仍冒,而連事瀆擾,罪戾尤大。請命遞斥臣職。答曰,勿辭,退待物論。
持平崔錫恒啓曰,臣昨伏見前大司憲李奎齡避辭末端,以沮止峻發之論爲辭。臣於此,亦有所不敢自安者。頃日諸僚之承牌詣臺也,同僚,以銀臺請推事,發言,長僚,果以一事再劾,有未妥當爲答。臣亦以爲此事,元非大段,而每每請推,亦涉支煩,相與問答而罷矣。厥後本府之坐,臣適有病故,雖未得進參,初旣有酬酢之事,而伊時長官,今以此事引避,至於見遞,則臣何敢獨爲晏然乎?請命遞斥臣職。答曰,勿辭,退待物論。
國葬都監郞廳,以摠護使意啓曰,誌文製述官奉朝賀宋時烈,病未上來,以預差,行判中樞府事李□□製進事,命下矣。行判中樞府事李□□,方在楊州地,似當有下諭之擧。令政院從速稟旨擧行,何如?傳曰,允。
吏曹啓曰,臺諫有闕,政事,取稟。傳曰,明日爲之。
藥房三啓曰,臣於入診退出後,與諸醫等相議,則皆以爲,自上咳嗽之候,以脈候觀之,則實是挾感而發,蔘蘇飮,加片芩酒炒·桑白皮·杏仁麩炒各一錢,連進三貼,以爲和解之地,宜當云。此藥卽爲劑入之意,敢啓。傳曰,知道。
摠護使請對入侍。
傳曰,大臣及年老諸臣開素。
京畿監司書目,果川呈,以副修撰李后重辭職上疏上送事。啓。答曰,省疏具悉。爾其勿辭調理,上來察職。以上朝報
上在昌慶宮。停常參·經筵。
謝恩,禮賓正金壽增,護軍趙完璧。
大殿·中殿,政院·玉堂問安。答曰,知道。
藥房啓曰,伏未審夜來,聖體調攝,若何?昨日劑入湯劑,其已進御,而咳嗽之候,加減何如?臣等倍切憂慮,敢來問安。答曰,知道。湯劑昨已進御,而咳嗽姑無加減矣。
昨日入診時,領議政所啓,國恤發靷時,漢城府,例多策應之事,而判尹沈梓,以山陵都監堂上,進詣陵所,本府以長官不在之故,事多積滯。判尹沈梓,今姑改遞,何如?上曰,依爲之。又所啓,判義禁尹堦,知義禁沈梓,俱以都監堂上,方在陵所,同義禁柳炅,又爲被論,議讞之地,久曠可慮。判義禁尹堦,知義禁沈梓,今姑改差,何如?上曰,依爲之。又所啓,卽今史官不備,獨有下番翰林一員,兼春秋代直,事甚苟簡。史局被薦人李寅燁,以禮曹參判崔錫鼎,同春秋相避之故,不得應講。崔錫鼎同春秋,今姑減下,李寅燁,使之斯速應講,以爲左右史備員之地,何如?上曰,依爲之。又所啓,藥房提調,若在無事之時,則別無所事,卽今自上有未寧之候,提調李翊相,方在山陵役所。因其辭疏,有勿辭之批,而議藥重地,久曠未安,李翊相藥房提調之任,改差,何如?上曰,依爲之。又所啓,國恤後被拿醫官,旣已參酌放釋,而數三人外,無同參議藥之人,削職中諸醫等,每以權着冠帶入侍,亦似未安。自前如此之時,多有變通之規,故敢達。上曰,餘醫未敍者幾人耶?金□□曰,尹聖耉·鄭斗俊·許坫·李時聖四人矣。上曰,曾前亦有參酌之事,一倂敍用,可也。
以李立身爲右邊捕盜大將。
玉堂箚子。大槪,請掌令沈極·權恒遞差,持平崔錫恒出仕事。入啓。答曰,依啓。
刑曹判書申汝哲辭職上疏。入啓。答曰,省疏具悉。今玆之命,意非偶然,捕盜大將之任,果有所妨,今姑勉副。卿其安心勿辭,從速行公。
持平崔錫恒就職。
右參贊洪萬容上疏。大槪,臣銜命出疆之期不遠,而情理所迫,乞蒙恩暇,往省父母墳事。入啓。答曰,省疏具悉卿懇。卿其依疏辭安心往來,而省掃主墓,事體有別,適値此時,不行給奠之例,予用缺然焉。仍傳曰,給由馬。
東平君杭上疏。大槪,臣於惶隕縮伏之中,諡冊文書寫之命,出於千萬意慮之外,驚惶悶蹙,罔知攸爲。敢將血懇,冒死仰籲,伏乞聖明,亟收成命,以重國事,以安愚分事。入啓。答曰,省疏具悉卿懇。卿以王室近宗,爲國丹忱,無愧古人,而世降俗末,忌嫉成習,必欲擠之於罔測,思之至今,寧不痛心?於卿有何一毫難安之嫌,而過自引入,不諒予親親之至意乎?至於諡冊文之特命繕寫,實非偶然,卿之筆法,亦足優爲,須體此意,安心勿辭寫進,速出行公。仍傳曰,遣史官傳諭。
府前啓,請還收吏曹判書朴世采本兼諸任特遞之命,前後未安之敎,竝賜收回事。請獻納洪受瀗北靑判官特遞之命事。入啓。措語竝見上前啓,還收林泳罷職不敍之命事,停啓。
判府事李端夏上疏。大槪,敢盡前疏未盡之意,冀蒙矜許,誌文撰進之命,又非臣所敢承當,伏乞改授可堪之人事。入啓。
答府曰,勿煩。以上朝報
兪櫶啓曰,右承旨金載顯,左副承旨閔鎭長,右副承旨李思永,同副承旨韓構,因憲府啓辭,一時出去,已過累日矣。今則別無一向引入之端,明日待開門,竝爲牌招察任,何如?傳曰,允。
禹昌績,以兵曹言啓曰,禁軍將七員,別軍職五員,禁軍六百二十四人所受官私馬,今冬等草價磨鍊,則三十八同八匹內,一半則餘丁木題給,一半則順贊木題給之意,敢啓。傳曰,知道。
禹昌績啓曰,大司憲·執義未差,掌令沈極·權恒,持平崔錫恒避嫌退待,持平李彦紀未肅拜,今日以監察茶時之意,敢啓。傳曰,知道。
又啓曰,李判府事上疏批答,遣史官傳諭事,命下矣。今已夜深,明日待開門,傳諭之意,敢啓。傳曰,知道。
副校理黃欽,修撰朴春萬等箚曰,掌令沈極·權恒,持平崔錫恒,竝引嫌而退。中寢問備之論,不是大段,而强引酬酢之嫌,難免苟且之嫌。當初詣臺之際,雖有問答,而不與完席之議,元無可嫌之端,請掌令沈極·權恒遞差,持平崔錫恒出仕。取進止。答曰,依啓。以上燼餘
上在昌慶宮。停常參·經筵。
自巳時至申時,日暈。夜二更,電光。五更,雷動電光。
謝恩,刑曹判書申汝哲。
答判府事李端夏疏曰,省疏具悉卿懇。已悉至意於前疏之批矣。卿胡不諒,一向邁邁若是乎?卿之長於文翰,予所稔知,幽誌撰述,捨卿其誰?寒事漸迫,公役甚緊,決不容小緩,須體此意,安心勿辭,從速上來撰進,仍留京邸,以補不逮。仍傳曰,遣史官傳諭。
大殿·中殿,政院·玉堂問安。答曰,知道。
中殿,藥房問安。答曰,知道。
藥房啓曰,伏未審夜來,聖體調攝,若何?蔘蘇飮,連日進御,而咳嗽之候,抑有所減乎?必須詳知症候加減,然後當更爲〈議〉繼進之藥矣。臣等不任憂慮,敢來問安。答曰,知道。咳嗽或減或加,姑無漸差之效,更議他藥,宜矣。
假注書朴見善書啓,臣承命馳往楊州渼陰村行判中樞府事李端夏所住處,傳宣諭旨則以爲,臣近日,宿患苦劇,與死爲隣,前疏未盡之意,更敢陳籲,而精神都喪,不能如意搆成文字,方切悶縮矣。乃於千萬料外,近侍來傳聖諭,國葬誌文撰述之任,移屬於臣,令臣斯速上來撰進。臣之不敢承當,固不暇言,而卽今病勢,亦無起動入城之望,從當拜疏陳暴云矣,敢啓。傳曰,知道。
藥房再啓曰,卽伏承問安之批,有咳嗽之候,或減或加,姑不漸差之敎,伏不勝悶慮之至。卽與諸醫等商議,則皆以爲淸肺湯,自前進御,不無其效,此藥,加柴胡一錢,知母蜜水炒·紫菀蜜水洗各七分,連進五貼,宜當云。此藥卽爲劑入之意,敢啓。傳曰,知道。
右承旨金載顯,左副承旨閔鎭長,右副承旨李思永,同副承旨韓構上疏。大槪,嚴召之下,不敢不趨詣闕外,而臣等情迹,決不可抗顔於近密之地,乞賜遞斥,以幸公私事。入啓。答曰,省疏具悉。爾等勿辭,從速察職。明日梓宮上漆布,加漆正時,午正三刻。
全羅監司書目,龍潭縣令宋疇錫,以親病受由歸家,終不還任,罷黜事。又書目,礪山兼任高山呈,以狗雛一頭,兩腰二尾八足,事係異常事。
慶尙監司書目,靈山縣監洪萬源,境內瓮前面居民所耕成屯之穀,稱以宜松山前標,盡數芟刈,事極可駭,罷黜事。
京畿監司書目,更陳血懇,乞蒙鐫罷事,上疏上送事。啓。傳曰,京畿監司金德遠,今日政,移拜漢城判尹,此上疏,還出給。
謝恩,右承旨金載顯,左副承旨閔鎭長,右副承旨李思永,同副承旨韓構,兵曹參議申懹。
府前啓,請還收吏曹判書朴世采本兼諸任特遞之命,前後未安之敎,竝賜收回事。請還收獻納洪受瀗北靑判官除授之命事。入啓。答曰,勿煩。
領·左相,請對入侍。
山陵改擇日,始役,九月二十八日,斬草破土,十月初七日卯時,告先陵,同日曉頭,行祀后土,同日曉頭,行作瓮家,十月二十八日午時,開金井,十一月初四日午時,穴深九尺,外梓宮陪進,十一月初七日卯時,下外梓宮穿壙,畢役後隨時,〈啓〉攢宮,十二月十四日巳時,發引,十二月十五日丑時,行喪凶方,丙地,周堂,空,成殯到山陵,隨時,〈啓〉攢宮,十二月十六日子時,先破西方,下玄宮,十二月十六日寅時,改擇啓。兵曹參判宋奎濂上疏。大槪,敢陳病谻實狀,兼附難安情勢,乞蒙亟鐫臣職,仍治臣罪,以謝公議,以安愚分事。入啓。以上朝報
請對入侍時,領議政金壽興所啓,告訃使一行,當於數日後離發,行期猝急,員役輩專無所齎。彼中需索之弊,比前益甚,而無以策應,使臣極以此爲慮矣。自前使行時,或令京衙門,許貸銀布,而今則京衙門所儲,亦且不多,又有山陵都監取用之事,勢難許貸,以管餉銀貨,參酌貸給之意,分付于平安監司處,何如?上曰,依爲之。以上備局謄錄
有政事。
兵批,以梁齊賢爲楊下萬戶,鄭周翰爲惠山僉使,南斗壽爲瑞山監牧官,吳碩興·安益徵爲訓鍊習讀,李昔泌爲武兼,張信鏞爲柔遠僉使,李錫祐爲淸江萬戶,李商杙爲靑水萬戶,成時尙爲兔城僉使,李榮漢爲部將,李秀彦爲副摠管,李光迪爲五衛將,朱景顔爲恃寨僉使,尹商三爲訓鍊僉正。
吏批,政無之故不書
禹昌績啓曰,今日爲政事,命下矣。都承旨兪櫶,吏批政廳進去,右承旨金載顯,左副承旨閔鎭長,右副承旨李思永,同副承旨韓構,承牌來到闕外,陳疏不爲入來,廳中只有臣昌績,兵批政廳,無進去之員,何以爲之?敢稟。傳曰,吏·兵批兼進。
金載顯,以承文院官員,以提調意啓曰,前權知副正字李宇晉,前日移拜察訪矣,今旣作散,無屬處。依例還仕本院,何如?傳曰,允。
又以內醫院官員,以都提調意啓曰,議藥同參李時聖·許坫敍用事,命下矣。竝還屬本院,付軍職,冠帶常仕,何如?傳曰,允。
又啓曰,山陵擇日單子落書處,改書以入之意,分付該曹,而臣取見日官擇日本草,則啓攢宮時,先破某方四字,初不書塡,以致落漏於正書中。莫重擇日之事,如是疎漏,事甚可駭。當該日官,令攸司推治,何如?傳曰,允。
有政。吏批,行判書柳尙運未肅拜,參判尹趾善進,參議朴泰遜進。
吏批啓曰,漢城判尹,今當差出,而無故可擬者乏少,監司中資級相當之人,竝擬,何如?傳曰,允。
又啓曰,判義禁當品中,可擬之人絶乏,不得已以二望備擬以入之意,敢啓。傳曰,知道。
以洪萬容爲大司憲,李后定爲執義,李玄紀爲司諫,安圭爲掌令,元聖兪爲正言,徐文重爲內醫提調,南龍翼爲兼判義禁,吳道一爲大司成,金德遠爲判尹,李墪爲兵曹參議,南有星爲正言,南致薰爲副修撰,李宜昌爲司成,兵曹參議申懹,參知李墪。
兵批,判書李翊進,參判宋奎濂進,參議未差,參知申懹進,都承旨兪櫶進。
傳于金載顯曰,今日政,京畿監司金德遠,移拜漢城判尹,此疏還出給。
公洪監司尹以道,以奉朝賀宋時烈病患緣由馳啓事,傳于金載顯曰,今觀狀啓,奉朝賀所患非輕云,予甚慮念。令御醫持藥物而往看病事,分付。以上燼餘
初三日巳時,上御涵仁亭行閣,領議政金壽興,左議政趙師錫,右副承旨李思永,注書趙大壽,記事官洪慶先·金時傑入侍。金壽興曰,伏承問安之批,有別無加減之敎,不勝憂慮之至。上曰,咳嗽,比數日前不減,而背部缺舊,以此不知爲〈有〉藥效矣。壽興曰,乃是火咳,而近因御所缺易入,挾感而發,故蔘蘇飮製進,而製進後,意謂卽收藥效矣。今伏聞嗽聲,緊高而連發,此必感寒未解之致。未知玉體,寒粟猶前,而無汗氣乎?上曰,夜來多有汗氣,而背部薰熱,則咳嗽漸發矣。壽興曰,淸肺湯,自前收效,故此藥,今方製入,進御後或可有效耶?又曰,大行大王大妃發靷及下玄宮日子,前者以改擇日退定事,缺方齊會于賓廳,以爲改擇之地,而二十日·初三日,俱是缺望日拘忌云,故使之且觀時日而改卜,則十六日爲吉。缺壽興曰,發靷與下玄宮,日子相遠缺不可勝言矣。師錫曰,初三日及二十日,乃十全大吉日,缺平吉無他害,二十日則出於安葬日,格局咸聚云,初六日,諸吉咸聚,亦爲平吉云矣。靷日迫近,故自上誠孝罔極,深以爲缺然,有此退定之敎,臣等,亦欲以此改擇,而以前例言之,則曾於仁穆大妃之喪,靷日,亦用之於月初矣。上曰,下玄宮,以十六日爲之,可乎?師錫曰,十五日安葬,以望日拘忌,至於發靷則無礙,十五日發靷,十六日下玄宮,則其間日子相近,只隔一宵,似可當矣。壽興曰,缺正當寒沍,梓宮之久留陵底,亦甚未安矣。上曰,發靷,以十五日退定,可也。壽興曰,他餘亦當次次退定矣。上曰,依爲之。壽興曰,告訃使行期迫近,故今日纔經黑草査對,而承文院官員,除政院假官外,只有二人,而其下五六人,皆稱以有故,任意下鄕,一無來參之員,至於回公事之役,亦歸之於上博士,此是曾前所無之事,新進怠慢之習,殊極寒心。若爲罷職,則不但適中其願,前頭査對,且無以成樣,今此下鄕人員,姑先從重推考,使之摧促上來仕進,而此後復踵前習,任自下鄕人,則各別論罪,以懲自便之習,何如?上曰,爲先從重推考,此後任自下鄕之人,各別論罪事申飭,可也。壽興曰,告訃使一行,當於數日後發行,而員役輩,專無所齎,彼中需索,無以策應,或令京衙門,許貸銀布,而今則京衙門所儲亦空,勢難許貸,以管餉銀貨,參酌貸給事,分付于平安監司處,何如?上曰,依爲之。遂罷出。燼餘
上在昌慶宮。停常參·經筵。
下直,長興縣監尹葕,魚面萬戶李挺宇。
謝恩,司成李宜昌,校書著作朴振夏,兼持平金洪福,北虞候李挺龍。
慶尙左道災傷敬差官南弼星,出去。
答兵曹參判宋奎濂疏曰,省疏具悉。於卿別無所嫌,卿其勿辭,調理察職。
答判府事李□□疏曰,省疏具悉卿懇。已諭於昨日疏批矣。卿勿過辭,從速入來撰進。仍傳曰,遣史官傳諭。
副修撰李蓍晩上疏。踏啓字。
吏曹參議朴泰遜上疏。大槪,冀蒙恩暇,往省父母墳事。入啓。答曰,省疏具悉,爾其依疏往省焉。
戶曹判書尹趾完上疏。大槪,賤疾,日甚一日,欲試針灸,而不敢循例請暇,乞遞本職及都監提調之任,以便公私事。入啓。答曰,省疏具悉。卿其勿辭,調理察職。
領·左相箚子。大槪,昨日擇日別單,有疎漏之失,惶恐俟罪事。入啓。答曰,省疏具悉卿懇。偶然落漏,別無所傷,卿等安心勿待罪。仍傳曰,遣史官傳諭。
中殿,政院·玉堂問安。答曰,知道。
藥房啓曰,伏未審夜來,聖體調攝,若何?淸肺湯,其已進御,而咳嗽之候,姑無加減乎?臣等不任憂慮,敢來問安。答曰,知道。姑無加減矣。
府前啓,請還收吏曹判書朴世采本兼諸任特遞之命,前後未安之敎,竝賜收回事。請還收獻納洪受瀗北靑判官特除之命事。措語見上新啓,新除授執義李后定,時在京畿果川地,掌令安圭,時在廣州地,掌令李台龍,時在全羅道全州地,司諫院正言南有星,時在公洪道溫陽地,請竝斯速乘馹上來事,下諭。答曰,不允。不諭事,依啓。
禮曹判書南龍翼,參判崔錫鼎,參議尹彬,觀象監提調李秀彦等上疏。大槪,臣等,俱有莫重文書不察奏御之失,乞遞臣等之職,仍治臣等之罪事。入啓。答曰,省疏具悉。卿等勿辭,亦勿待罪。
公洪監司書目,奉朝賀宋□□病患,自六七日前危重緣由事。啓。傳曰,今觀狀啓,奉朝〈賀〉所患非輕云,予甚慮念,令御醫持藥物,卽往看病事,分付。
假注書楊萬榮書啓,臣承命馳往楊州渼陰村行判中樞府事李□□所住處,傳諭聖批,則以爲,臣陳暴危懇,冀蒙矜許,而史官復此遠臨,傳宣聖批,十行綸綍,辭旨益切,臣誠惶懼,固當行不俟駕,而第臣病情,決難承命前進,逋慢之罪,實無所逃,惟當更以一疏,仰籲云矣,敢啓。傳曰,知道。
昨日領·左相請對時,領議政所啓,告訃使行期迫近,故今日纔經黑草査對,而承文院官員,除政院假官外,只有二人,而其下五六人,皆稱以有故,任意下鄕,一無來參之員,至於回公事之役,亦歸於上博士,此是曾前所無之事,新進怠慢之習,殊極寒心。若爲罷職,則非但適中其願,前頭査對,且無以成樣,今此下鄕人等,姑先從重推考,使之催促上來仕進,而此後復踵前習,任自下鄕之人,則各別論罪,以懲自便之習,何如?上曰,爲先從重推考,此後任自下鄕之人,各別論罪事,申飭,可也。
京畿幼學金混等上疏。大槪,臣等,近居王畿,目見君父之過擧,儒賢之斥退,忠悃所激,不容終默,玆敢齊聲仰叫於嚴廬之下,伏乞聖明,俯賜財察,以幸斯文事。入啓。
右參贊徐文重上疏。大槪,伏乞遞改新授職名,以重官方,以安私分事。入啓,答曰,省疏具悉卿懇。卿其安心勿辭,從速行公。以上朝報
李思永,以兵曹言啓曰,當日忠義衛辛克達稱名人,自宣仁門入來,差備門外擊錚,極爲駭愕,令攸司囚禁治罪。同門守門將林纉興,常時不能禁斷雜人,以致闌入,亦難免其責,推考,何如?傳曰,允。
記事官洪慶先書啓,臣承命馳往楊州渼陰村判中樞府事李端夏所住處,傳宣聖批,則以爲,迫於嚴命,不敢終辭,卽當强疾本道進詣下去矣,敢啓。傳曰,知道。
韓構,以國葬都監郞廳,以摠護使意啓曰,寶篆文書寫官金壽恒所寫三件,封進,睿覽裁擇後,當爲開刻,故敢啓。傳曰,以第一件用之。
李思永啓曰,都摠府郞廳來言,闕內各處入直軍士,夜巡檢云矣,敢啓。傳曰,知道。燼餘
上在昌慶宮。停常參·經筵。
謝恩,判義禁南龍翼,知義禁金禹錫,右參贊徐文重,兔城僉使成時習,軍器僉正金璡,成歡察訪尹哲,淸江萬戶李錫佐,恃寨僉使成景顔。
答京畿幼學金混等疏曰,省疏具悉。已諭於諸臣之批矣,何如是煩聒乎?爾等退修學業。
中殿,藥房問安。答曰,知道。
藥房啓曰,雨後風寒猝緊,伏未審夜來,聖體,若何?咳嗽之候,抑有減歇之效乎?臣等不任憂慮,敢來問安。答曰,知道。夜來咳嗽,比昨稍減矣。
政院啓曰,行大司憲洪萬容,持平李彦紀未肅拜,執義李后定,掌令安圭·李台龍俱在外,只有持平崔錫恒行公,而今又呈辭,無行公之員,監察茶時未安,除在外人員外,呈告·未肅拜人員,竝牌招察任,何如?傳曰,允。
禁府,李纘拿囚。啓。
廣州留守書目,副司直尹深辭職上疏上送事。啓。答曰,省疏具悉。卿之心事,予固洞察,卿之筆法,亦所詳知,何用控辭至北,卿其勿辭,從速上來寫進,毋誤大事。
記事官洪慶先書啓,臣承命馳往楊州渼陰村行判中樞府事李□□所住處,傳宣聖批,則以爲,迫於嚴命,不敢終辭,卽當强疾本道進詣都下云矣,敢啓。傳曰,知道。
謝恩,大司憲洪萬容,持平李彦紀。
左副承旨閔鎭長上疏。大槪,病勢猝劇,無由供仕,乞賜遞免,以幸公私事。入啓。答曰,省疏具悉。爾其勿辭,調理察職。
府前啓,請還收吏曹判書朴世采本兼諸任特遞之命,前後未安之敎,竝賜收回事。請還收獻納洪受瀗北靑判官除授之命事。措語上同入啓。答曰,勿煩。
修撰宋相琦上疏。大槪,冒陳病狀,冀蒙恩遞,兼附所懷,以備省察事。入啓。答曰,省疏具悉。所陳之說,雖出於憂愛,而語欠和平,未必得中。至於李選之腹劍不正之狀,自有公論,則臺臣之乘時激訐云者,其所下語,誠極無嚴。噫,人主操取捨之柄於臣下之長短,豈非每以繼起爭辨爲戒,將不得開喙,予實慙靦也,且遣史官傳諭之擧,此不過一時特恩,有何所妨,而辭氣之不平,乃至於此乎?予甚不取也。
京畿幼學金混等上疏。大槪,臣等,昨進一疏,冀蒙採擇,微誠未格,天聽愈邈,聚首相歎,忠憤益激,玆敢不避僭越,再瀆宸嚴,伏乞聖明,亟下明旨,召還儒賢,以幸斯文,以幸國家事。入啓。答曰,已諭予意矣,更勿瀆擾。以上朝報
義禁府啓曰,以全羅左水使啓本,刑曹粘目,前薪智島萬戶尹尙履·李穳等,移本府處置事,允下矣。李穳,方待命於本府,卽爲拿囚,尹尙履,時在全羅道金堤地本家,依例發遣府羅將,拿來,何如?傳曰,允。以上禁府謄錄
李思永,以義禁府言啓曰,以全羅左水使狀啓,前薪智浦萬戶尹尙履·李穳等,移本府事允下矣。李穳,方待命於禁府,卽爲拿問,而尹尙履,時在全羅道金堤地本家,府羅將發遣,拿來,何如?傳曰,允。
韓構,以山陵都監郞廳,以摠護使意啓曰,甲寅秋國恤時,政當冬節,有妨土役,故丁字閣仰壁,皆代以木板之意,啓稟擧行矣。今年又値寒凍之節,依甲寅年例,爲之之意,敢啓。傳曰,知道。
又以山陵都監郞廳,以摠護使意啓曰,山陵灰隔四尺,禮典所載,而壙內太闊,爲未安,癸丑遷陵及崇陵·翼陵灰隔,皆減爲三尺矣。今亦依此爲之乎?敢稟。傳曰,依爲之。
金載顯,以長生殿郞廳,以都提調意啓曰,外梓宮奉往陵所時,擔陪軍,依癸亥年例,三巡交替事,分付漢城府矣。卽接該府所報,則癸亥年擔陪軍,以三巡交替磨鍊,則軍人等,氣盡力窮,不能得達,以致中路生事之患,今番則以六巡交替變通,然後可以無事得達云。自京城至陵所,道里雖不甚遠,三巡交替,中路狼狽,旣有前事之可懲,則不可不預先變通,俾無臨時顚倒之弊,依該曹所報,致六巡交替,磨鍊擧行,何如?傳曰,允。
李思永,以兵曹言啓曰,同知中樞府事洪禹載,身有重病,不能供職,已至累月,改差,何如?傳曰,允。
韓構,以禮曹言啓曰,今此國恤發引及下玄宮吉日,旣已改推擇啓下矣。請諡,上諡殯殿等吉日時,發引時,各項習儀吉日,次次差退改推擇,原粘目及單子中,改付標以入,而京外進香吉日時,及發引時,各祭奠日子,則難於一一付標,竝改磨鍊以入,敦寧府·忠勳府進香日字,原單子中,亦爲改磨鍊以入之意,敢啓。傳曰,知道。以上燼餘
上在昌慶宮。停常參·經筵。
謝恩,京畿監司申琓,副摠管李秀彦,同知權說,參知李墪,訓鍊僉正尹商臣。
下直,蝟島僉使黃瑠。
左副承旨閔鎭長初度呈辭。入啓。給由。
藥房啓曰,伏未審夜來,聖體調攝,若何?昨伏承咳嗽稍減之敎,伏竊喜幸,抑有漸勝之效乎?臣等憂慮未弛,敢來問安。答曰,知道。咳嗽與昨一樣矣,勿爲逐日問安。
京畿監司書目,驪州呈,以大司諫李□□辭職上疏上送事。啓遞差。
黃海監司書目,瓮津縣監尹宗甲,有失體之事,罷黜事。
摠護使請對入侍。
中殿,藥房問安。答曰,知道。
吏曹啓曰,臺諫有闕,政事,取稟。
明日拜表時,開門差早。
備邊司啓目,粘連京畿監司啓本云云,交河縣還上,自戊申以後虛錄守令,除作故者外,李夢錫·尹世休·成璡·趙逢源·洪柱彦·尹益全·申泰澄·尹垿·趙敏行等乙良,依事目拿問定罪,何如?啓依允。
傳曰,政事,明日爲之。
禁府,李夢錫·尹垿·成璡·趙逢源·李晩雄·洪柱彦·尹益全·申泰澄·趙敏行拿囚。啓。
府前啓,請還收吏曹判書朴世采本兼諸任特遞之命,前後未安之敎,竝賜收回事。請還收獻納洪受瀗北靑判官特除之命事。措語竝上同國恤卒哭前,士夫家不得行婚娶者,蓋以國禁至嚴故也。頃於大行大王大妃昇遐之日,綾平君具鎰,行外孫女婚,雖非鎰自主張之事,旣行於其家,則爲家長者,安敢曰全然不知乎?勳宰之家,有此無識之擧,聽聞所及,莫不爲駭,請綾平君具鎰罷職。鎭安縣監崔嵩齊,病於嗜酒,醒日無多,到任之後,長在醉鄕,春間,隨其弟喪,上來之時,沿路郡邑,到處索酒,飮輒狂訩,怪駭之擧,不一而足,其居官莅事,推此可知,目今國有大故,外方策應之浩繁,有倍常時,如此之人,不可仍置,以貽民弊,請鎭安縣監崔嵩齊罷職。答曰,不允。具鎰,爲先從重推考,末端事,更加詳察處之。
都承旨兪櫶,左承旨禹昌績聯名上疏。大槪,臣等,重被公議之斥,不可一刻晏然,請遞臣等之職,以謝物議事。入啓。答曰,省疏具悉。意外之斥,不足介意,卿等勿辭,從速察職。
摠護使請對入侍時,告訃使拜表,設行於仁政殿事,榻前定奪。
持平李彦紀啓曰,臣卽者詣臺,伏見儒臣之疏,不勝瞿然慙恧也。近侍傳諭,蓋是優異之禮,在宗戚,非大君及親王子,決不可輕施也。日昨宗臣疏批,至有遣史官之命,此雖出於聖上親親之義,終不免恩禮之過濫,則臣職在臺閣,所當爭執,而忝叨有日,未及糾正,非議之來,固所難免,何敢一刻仍冒於臺次乎?請命遞斥臣職。答曰,勿辭。退待物論。
明日梓宮上漆布加漆,午正三刻。以上朝報
禁府啓曰,前交河縣監李夢錫·成璡·趙逢源·洪柱彦·尹益全·申泰澄·尹垿·趙敏行等八人,因傳旨,皆已就囚,而其中尹世休,則本以中風之人,全身不遂,委頓病廢者,已至十年,此實擧朝之所共知,而王獄事體,至嚴且重,故卽遣月令醫員朴震弼,使之詳細看審,則四肢直木,口眼喎斜,言語不通,作一僵身尸,又患毒痢,氣息奄奄,雖寸步之間,決無運致之路云。實狀如此,勢難就理,姑待少差後拿囚,何如?傳曰,允。以上禁府謄錄
禮曹啓曰,卽接慶基殿參奉所報,則資政殿奉安影幀御座後排屛風第二第三貼下邊,顯有鼠破之痕,龍床所排草席縇兩處,亦爲鼠破,至於出孔云,事極驚駭,本曹堂上,今日奉審後,稟處之意,敢啓。傳曰,知道。
又啓曰,臣龍翼·臣錫鼎,卽詣資政殿,奉安影幀御座奉審,則五峯山屛風第二第三貼之間下方回粧四處,明有傷破之痕,龍床所排草席紫縇兩處,亦爲微傷,果是鼠咬之致,不可不及時修補,令日官推擇吉日,卽爲修改,而移安處所,則定以前日奉安浥和堂,似當。修理等事,令該曹急速擧行,何如?傳曰,允。以上禮曹謄錄
司僕寺啓曰,濟州船運駑駘馬三百匹內,十五匹,洋中敗沒,五匹,船中故失,二十三匹,到中路病留,七匹則中路故失,一匹則中路閪失,二百四十九匹入來,五匹到本寺故失,實數,只是二百四十四匹,而其第次毛色,與本州啓本,箇箇相左,錯雜莫甚。色吏迷劣,莫知其故,不得已以時到毛色捧上,別單書入矣。莫重封進馬領來色吏,不爲擇定,以專不省事,迷不知東西者,苟充定送,以致如此,事極可駭,濟州牧使李喜龍,推考,何如?傳曰,允。以上司僕寺謄錄
韓構,以尙衣官員,以提調意啓曰,本院所捧貢紬,不足以需用一年,故曾於庚戌年間,淸風府院君爲提調時,陳達於榻前,自戶曹每年移送十同紬,以爲補用之地矣。厥后年年減送,卽今所送,只是六同,而升尺麤短,不合於內入,本院遺儲垂乏,前頭進上,無以措備,誠爲悶慮,每年十同之紬,該曹必難準數移送,今雖減其七同,若以可合於御用者三同備送,則僅可以繼用矣。令該曹以此定式輸送,何如?傳曰,允。以上燼餘
初六日辰時,上御涵仁殿行閣廬次,摠護使趙師錫,右承旨金載顯,假注書楊萬榮,記事官洪慶先,記事官金時傑入侍。趙師錫曰,寒雨之後,風氣甚冷,聖體調攝,若何?咳嗽之候,有差減之效乎?區區下情,不任憂慮之至矣。上曰,缺差減,姑無顯效矣。師錫曰,大行大王大妃哀缺未上來,而頭辭□有稟定之事缺哀冊文,與諡冊文有異,當以惟我缺頭辭,而自我列聖朝,無定式,或書哀子,或書哀孫,或書惟我主上殿下,不一其規,蓋唐·宋哀冊之中,書以孝子·孝孫,亦書皇帝名號,故意者詞臣,倣此爲之,有此異同之事矣。己丑年國恤時,該房承旨李時楷,有所稟啓,以爲哀冊文,考諸唐·宋,皆書孝子·孝孫,且考故相臣張維所撰仁穆王后哀冊文,則書以哀孫主上殿下,與唐·宋故規不同,請令禮官定奪,而因禮曹回啓,有議大臣之命,又有問于金集以啓之命,而金集則以爲,文人之備,莫如唐·宋,自我祖宗朝,有倣行之例,今亦依此,恐或合宜云。而領敦寧府事金尙憲收議中以爲,哀冊,稱以孝子·孝孫,似不合禮。但曰,惟我主上殿下爲宜云,而有依議施行之命,其後孝宗大王哀冊·顯宗大王哀冊,依己丑年例,書以惟我主上殿下,而仁宣王后哀冊,及明聖王后哀冊,則書以哀子,皆由古人文集,有各不同,其時該曹,不察定式,有此誤着之事,而大王喪則書以哀子,其規不一,今番則依己丑年已行之式,書以惟我主上殿下,似合事宜,故敢以己丑年收議文字書達,以備睿覽矣。仍袖進一通。上曰,承旨讀之。載顯,進讀訖。上曰,詞臣撰述之時,只憑古人文集,有此不一其規,今番則依己丑年已定之規,書以惟我主上殿下,定式施行,可也。出擧條師錫曰,臣方詣山陵,有所稟定之事矣。崇陵所置魂遊石,有痕如絲,故其時都監,以爲未安,啓稟不用,而臣於日昨,與諸堂上,目見其石,則石工皆以爲,此乃石紋也,實非痕跡云。雖曰石紋,前日旣所不用,則今不當取用於魂遊石,而若以此爲魂遊石下排磚石,則似甚便好,而亦缺一端也。臣不敢擅便,敢此仰達矣。上曰,其缺師錫曰,然矣。上曰,用於下磗石,可也。缺拜表,當於明政殿爲之,而御路,方有負土之役,缺行禮,以仁政殿爲之,何如?上曰,依爲之。遂罷出。
行都承旨兪櫶,左承旨禹昌績䟽曰,伏以臣等,俱以衰朽殘疾,忝居出納重地,僨事之誚,固已自知,日者宗臣疏批之下,有遣史官傳諭之命,臣等亦知其事體之未安,而事多悤卒,鈍滯未遑,終不得無以陳白,追惟自訟,慙悚方深。伏見儒臣之䟽,重加非斥,而其所措語,有非尋常規警之比,臣等昏謬不職之失,固所難免,旣被公議之斥,決不可一刻仍冒,玆敢冒死仰籲於嚴廬之下,伏乞聖慈,亟遞臣等之職,以謝物議,以安愚分,不勝幸甚。知中樞李觀徵疏曰,伏以東朝違豫之候,累朔沈綿,擧朝所恃者,惟我殿下,誠孝篤至,宜格神明之感,咸期乃瘳之慶,不幸皇天不祐,遽有禮陟之變,臣民無祿,已不暇言,而聖上哀號無逮之痛,曷有極哉?老臣中夜憂戀,涕淚自隕,臣之私悃,固不敢仰煩於此時,而情勢所逼,不得不呼籲,臣罪萬死,臣稟賦虛薄,自少善病,況今牛馬之齒,已過七旬,癃病日甚,形骸日枯,蟄伏松楸,以待死日矣。伏聞東朝患候,漸至危革,聖上方在憂遑侍藥之中,臣子分義,不可以身病,偃伏鄕井,作勢起身,蒼黃入城,連赴起居之班,竟罹如喪之痛,仍伏闕下依幕,進參朝夕哭班,奄過成服,退出寓舍,晨昏奔走之餘,眞元大損,仍得毒虐,累度苦痛,奄奄若盡,而顧惟分樞之任,尙在身上,公除之前,不敢陳疏,旅邸之中,亦難調將,不獲已干冒常憲,舁歸鄕寓,逋慢之罪,實所難免,惶悚之極,無地自容也。賤疾漸痼,轉成逐日之痁,殘喘如縷,萬無更趨之望,玆因縣道,陳此哀悃,伏乞天地父母,諒臣病痼,恕臣情迹,亟命遞臣職名,仍治冒法陳籲之罪,千萬幸甚。以上燼餘
上在昌慶宮。停常參·經筵。
午時,雷動電光,雨雹如豆。
謝恩,司諫李玄紀,龍潭縣令金鑇。
左副承旨閔鎭長再度呈辭。入啓。加給由。
同義禁柳炅初度呈辭。入啓。給由。
京畿監司書目,坡州呈,以知事李觀徵辭職上疏上送事。啓。答曰。省疏具悉。卿其安心勿辭,從速上來察職。
持平崔錫恒啓曰,臣昨伏見修撰宋相琦疏本末端,以頃日宗班之批,有遣史官之擧,而臺閣無規警之語,深加非斥,臣不勝瞿然慙訟之至。史官傳諭,雖在大臣,固是稀闊之異數,殿下於宗臣之批,前後特恩,有若應行之典,極知事體之未安,恩數之太濫,而有懷未吐,難免不匡之責,雖無人言,自訟多矣。臣忝叨言職,今已三朔,效蔑涓埃,罪積尸素,日事瀆擾,已極惶愧,而又被公議之峻斥,何敢一刻抗顔於臺席乎?請命遞斥臣職。答曰,勿辭。退待物論。
院啓,都正棡以王室近宗,早歲夭逝,聖明之驚悼惻怛,固宜倍常,而第祿捧仍給之命,實爲太過,此雖在王子大臣之喪,亦是格外之異典則況玆年甫成童,職在三品者,其可以此而輕施也哉?自古恩數之濫觴,始由於一時之特命,而輾轉援例,終必混及於不當及之地,故事雖微細,不可不深念而詳思,以杜日後之獘,臺閣之久爭不已者,豈但就事論事而止哉?隱卒之念,雖切於宸衷,非常之典,不可以濫加,請還收東城都正棡祿捧限三年仍給之命。答曰,勿煩。
大司憲洪萬容啓曰,昨伏見儒臣疏本,以宗臣疏批,至於遣史官傳諭之命,而臺閣無規警之語,顯加非斥,臣不勝瞿然之至。同僚旣以此引避,則臣何敢獨爲晏然而已乎?請命遞斥臣職。答曰,勿辭。退待物論。
政院啓曰,綾平君具鎰,推考事,命下矣。臺諫,方以罷職論啓,推考傳旨,不得捧之之意,敢啓。傳曰,知道。
持平李彦紀啓曰,臣於昨日,以不職之罪,據實自列,恭竢譴斥,勿爲退待之敎,出於意外,進退路窮,不得不尋單縮伏矣。今者同僚,以臣所避事,相繼引避而退,臣之不爲退待之失,著矣。慙恧自訟之不暇,何敢晏然處置乎?請命遞斥臣職。答曰,勿辭。退待物論。以上朝報
宣惠廳啓曰,大王大妃殿進上朔膳,辛酉年權減中朔膳,則丙寅年,因傳敎復舊封進,冬至·正朝物膳中六種,時未復舊矣。今年農事,比前稍稔,大殿·中宮殿三名日方物外物膳,則旣因禮曹啓辭,復舊封進,大王大妃殿權減六種,依例封進之意,知委,何如?傳曰,允。以上禮曹謄錄
金載顯啓曰,今日告訃使拜表擧動,兩司當爲進參,諫院則只有司諫李玄紀,而有難參情勢,他無推移之員,自前雖無諫院之官,有仍爲行禮之規,今亦依此爲之之意,敢啓。傳曰,知道。
韓構,以漢城府言啓曰,曾仍禮曹啓辭,社稷內松蟲,調發坊民,捕埋事,命下矣。自四月爲始,分付當部,使之擧行矣。近接四山所報,則松蟲幾盡寢息,川邊卑濕之處,間或有一二介云。故社稷內松蟲有無,知委西部,使之更加看審牒報,則該部所報內,亦爲寢息云,今姑停捕之意,敢啓。傳曰,知道。以上燼餘
上在昌慶宮。停常參·經筵。
夜三更,黑雲一道如氣,直指己方,長竟天,廣尺許,良久乃滅。
謝恩,護軍柳瑺·洪以度。
藥房啓曰,伏未審日間,聖軆調攝,若何?咳嗽之候,比前加減,何如?前劑入淸肺湯,當盡於昨日,諸醫等以爲,此藥加進五貼,宜當,而加入中柴胡,改以前胡一錢云,此藥五貼,當爲劑入矣。臣等不任憂慮,敢來問安。答曰,知道。咳嗽之候,稍似減歇,而根抵本由火熱,故移時酬應公務,輒復作苦,以此爲悶矣。
禁府啓目,前縣監李夢錫等原情云云,泛稱遲晩,竝只刑推得情,其中成璡·趙逢源等,年滿八十,依律文勿論,而自下不敢擅便,上裁,如何?啓姑停刑推議處爲乎矣,成璡·趙逢源乙良,勿論。又啓目,李萬雄原情云云,刑推,何如?啓除刑推議處。又啓目,李穳原情云云,刑推,何如?啓。姑停刑推議處。
都承旨兪櫶初度呈辭。入啓。給由。
大司成吳道一辭職上疏。入啓。答曰,省疏具悉。爾其勿辭,從速察職。
備邊司郞廳,以領議政意啓曰,冬至使拜表吉日,以今月十九日推擇矣。今聞使臣等行具,未及措得,且告訃使一行,出去未久,一路凡事,亦有窘迫之獘云,拜表吉日,使之差退,何如?傳曰,允。
今月初六日,摠護使引見時所啓,大行大王大妃哀冊文,旣已啓下,書寫官,姑未上來,而頭辭有稟定之事,故敢此,仰達矣。哀冊文,與諡冊文有異,自是詞臣,奉上命,贊頌大行功德之文,則似當以惟我主上殿下,爲頭辭,而自我列聖朝,無定式之事,故或書哀子,或書哀孫,或書惟我主上殿下,或書主上殿下,不一其規矣。己丑年國恤時,因承旨稟啓,自該曹回啓,特命議大臣,其時領敦寧府事金尙憲收議中以爲,哀冊,乃奉敎製進之文,稱以孝子·孝孫,似不合禮。但曰,惟我主上殿下云云,爲宜云。有依議施行之命,仍爲一定之式矣。其後孝宗大王哀冊·顯宗大王哀冊,皆依乙丑年例,書以惟我主上殿下,而仁宣王后哀冊,及明聖王后哀冊,皆書以哀子,蓋詞臣,或倣古人文集,該曹亦不致察定式,有此誤着之事矣。今番則依乙丑年例,書以惟我主上殿下,似合事宜,故敢以乙丑年收議文字書達,以備睿覽矣。上曰,詞臣撰述之時,只憑古人文集,有此不一其規,今番則依乙丑年已定之規,書以惟我主上殿下,定式施行,可也。
左副承旨閔鎭長三度呈辭。入啓。遞差。
中殿,藥房問安。答曰,知道。
謝恩,右副承旨金□□。
平安道進士李斗最等上疏。大槪,爲儒賢申辨,復職禮遇事。入啓。答曰,省疏具悉。決難允許,爾等勿爲瀆擾。
副修撰南致熏上疏。大槪,臣之老母,重患風丹之症,滿面浮大,症勢日漸危篤,情理煎迫,不忍暫離,稽謝新命,已過累日,分義惶悚,措躬無所,懇乞遞臣職名,俾得專意救護事。入啓。答曰,省疏具悉。爾其勿辭,救〈護〉母病。
謝恩,典籍金演。
院前啓,請加三思,吏曹判書朴世采本兼諸任特遞之命,及前後批旨之未安者,一倂還收事。請還收東城都正棡祿捧限三年仍給命事。措語竝上同新啓,竝引避而退,可言不言,見非物議,論以臺體,勢難仍在,循默之先,旣同他僚,獨不退待,尤涉失體,請持平崔錫恒,大司憲洪萬容,持平李彦紀竝遞差。新除授大司諫李濡,時在全羅監營任所,請斯速乘馹上來事,下諭。答曰,不允。處置事,依啓。李濡,交代後自當上來,姑勿下諭。以上朝報
有政事。
兵批,以金琓爲忠翊將,金玧爲同中樞,趙復漢爲武兼,李東相爲五衛將。
吏批,政無之,故不書
吏批,行吏曹判書柳尙運未肅拜,參判尹趾善進,參議朴泰遜受由在外,右承旨金載顯進。
吏批啓曰,判書柳尙運未肅拜,參議朴泰遜出去,小臣獨政未安,何以爲之?敢稟。傳曰,仍爲之。
以李濡爲大司諫,李萬標爲瓮津縣令,李井吉爲臨陂縣令,金弘楨爲沃川郡守,兪集一爲全羅道推考敬差官,李彦綱爲同義禁,李寅煥爲承旨,蔡成胤爲注書,李宇晉爲承文正字,趙世珪爲校書正字。
兵批,判書李翊進,參判宋奎濂未肅拜,參議申懹病,參知李墪進,右副承旨李思永進。
韓構啓曰,新除授〈注書〉蔡成胤,時未肅拜,假注書趙大壽,仍令察任,何如?傳曰,允。
又啓曰,行大司憲洪萬容,持平崔錫恒·李彦紀避嫌退待,掌令安圭·李台龍在外,今日以監察茶時之意,敢啓。傳曰,知道。
弘文館副修撰南致熏疏曰,伏以臣之老母,重患風丹之症,始自面部,漸至浮大,毒氣所及,紅暈遍滿,火熱熾發,症勢危篤,一日二日,有加無減,八十頹齡,得此危病,昏沈不省,朝夕難支,人子情理,到此罔極,新除之命,已過累日,而方寸煎迫,不暇顧念分義,虛帶職名,尙稽恩謝,惶隕震惕,若負重戾,卽今本館僚員多故,替直苟艱,此際陳疏,極知不安,而臣之情事,決難暫離病側,經幄重任,不可一任瘝曠,玆敢冒死瀆撓於嚴廬哀疚之中,伏乞聖慈,俯賜諒察,亟許遞改臣職,俾得救護病母,不勝萬幸。批答現上以上燼餘
上在昌慶宮。停常參·經筵。
謝恩,同義禁李彦綱,五衛將方堣,校書正字趙世珪。
都承旨兪哲再度呈辭。入啓。加給由。
吏曹啓曰,臺諫有闕,政事,取稟。傳曰,明日爲之。
同義禁柳炅再度呈辭。入啓。加給由。
謝恩,判校柳晉昌。
明日梓宮上漆布加漆正時,午正三刻。
謝恩,判尹金德遠,右承旨李寅煥。
京畿監司書目,果川呈,以執義李后定辭職上疏上送事。啓。答曰,省疏具悉。爾其勿辭,從速上來察職。
公洪監司書目,沃川郡守李宣岳,今月初三日,身死事。
院前啓,請加三思,吏曹判書朴世采本兼諸任特遞之命,及前後批旨之未安者,一倂還收事。請還收東城都正棡祿捧限三年仍給之命事。措語竝上同入啓。答曰,勿煩。
領議政箚子。大槪,乞賜斥退,以應天災事。入啓。
玉堂箚子。大槪,目見非常之災,不勝憂愛之誠,略控芹暴,以冀財察事。入啓。以上朝報
李寅煥啓曰,注書蔡成胤,牌招不進,假注書楊萬榮,仍令察任,何如?傳曰,允。
金載顯,以都摠府言啓曰,副摠管李秀彦,除標信,工曹坐起,進去之〈意〉,敢啓。傳曰,知道。
韓構,以禁衛營言啓曰,前司藝韓聖佑,本營郞廳,旣已啓下,而時無職名,依例付軍職,冠帶常仕,何如?傳曰,允。
又啓曰,大司憲·持平二員未差,執義李后定,掌令安圭·李台龍在外,今日以監察茶時之意,敢啓。傳曰,知道。
李寅煥,以禮曹言啓曰,甲寅年仁宣王后國恤,庚申年仁敬王后國恤,癸亥年明聖王后國恤山陵立主時,摠護使及本曹堂上·殯殿都監提調各一員,俱以黑團領·烏紗帽·黑角帶,稍遠入侍奉審矣。今亦依此例擧行,何如?傳曰,允。以上燼餘
上在昌慶宮。停常參·經筵。
下直,花梁僉使沈榗。
謝恩,全羅兵使吳道弘,瓮津縣監李萬標。
答玉堂箚曰,省箚具悉。閉藏之月,有此可愕之災,靜思厥由,亶在否德,憂懼方切于中矣。爾等縷縷誡誨,出於憂愛之誠,予甚嘉尙,可不體念焉。第賢相無罪被譴之說,予心終有所未曉也。
答領議政箚曰,省箚具悉卿懇。今玆咎徵,實由涼德,於卿有何所失,而引咎丐免至此乎?箚中誡誨,出於至誠,予甚嘉尙,可不體念焉?卿其安心勿辭,速出行公,以副予望。仍傳曰,遣史官傳諭。
公洪監司書目,尼山呈,副提學〈尹〉搢病重,上去不得事。啓。踏啓字。
禮曹,冬至使拜表吉日,今十月二十九日卯時,方物封裹,同月二十七日,改推擇。啓。
藥房啓曰,伏未審日間,聖體調攝,若何?數日寒事猝緊,咳嗽之候,得無有添傷之患乎?臣等不任憂慮之至,敢來問安。答曰,知道。咳嗽,連進湯劑,而稍似減歇之候,尙無漸勝之效,自三時,又有失音之候,問于入侍醫官,更議他藥,宜矣。
藥房再啓曰,伏問入侍醫官之言,自上咳嗽之候,旣無漸差之效,失音之症頗甚,而伏不勝悶慮之至。與諸醫等商議,則皆以爲,解表二陳湯,加黃芩酒炒·前胡各一錢,荊芥七分,連進三貼,以爲和解之地,宜當云,此藥卽爲劑入之意,敢啓。答曰,知道。
都承旨兪櫶三度呈辭。入啓。遞差。
左承旨禹昌績初度呈辭。入啓。給由。
禮曹參判崔錫鼎上䟽。大槪,銘旌書寫之任,終無承當之理,懇乞更命可堪之人,兼帶廚院之任,以本職之多事,未免虛帶廢務,竝乞遞差事。入啓。答曰,省疏具悉。卿其勿辭繕寫,從速行公。
司諫李玄紀啓曰,頃日憲府多官,被斥於儒臣,相繼引避,臣意以爲,宗臣之批,至遣近侍,頗異常例,而臺閣諸臣,不能爭執,則不言〈之〉咎,在所難免,故竝請遞差,而至於喉司之臣,則旣已露章尋單,方欲自處,從而劾之,亦涉已甚,故不爲更論矣。今聞物議,以臣之只遞憲臣,不論喉司,大加罪斥云,臣不勝瞿然之至。臣旣以不言之失,請遞憲臣,臣亦不論當論之事,見非物議,則其不可仍冒臺端也,決矣。請命遞斥臣職。答曰,勿辭。退待物論。
平安道進士李斗最等上疏。大槪,爲儒賢申辨,請前後未安之敎,一一還收事。入啓。答曰,省疏具悉。爾等須勿瀆擾,退修學業。
玉堂箚子。大槪,請司諫李玄紀遞差事。入啓。答曰,依啓。以上朝報
藥房,以承傳色口傳啓曰,卽今自上時御之所,非但淺狹,亦甚疎冷,卽今日氣漸寒,雖在平常之時,似難久御,而當此玉候未寧之時,不可仍處其所,內間,雖無可合移御之處,慶春殿乃是別殿,與正殿有異,自上調治間,不可無權道,曾前如此之時,有他處移御之例,今亦依此,平復間,以慶春殿移御,似合事宜,自今日使之修理,而仍爲移御之意,敢啓。傳曰,慶春殿,雖曰別堂,旣有殿號,則居處似爲未安矣。
又以承傳色口傳啓曰,慶春殿,雖有殿號,與常時所御之正殿有異,且此非無端移御之比,上候調攝,一日爲急,平復間姑爲移御,宜當,以此更稟矣。傳曰,如是累度陳請,當姑爲移御矣。
傳于李思永曰,玉堂箚子,留中。
李思永,以兵曹言啓曰,十二日入番訓鍊都監哨官金善鳴,受點啓下之後,本監都監下吏,卽者來言,金善鳴,以其妻母歸葬,受由於大將,下去于全羅道靈巖地云,凡此等受由之類,必先來告於本曹,然後可以懸頉於單子,而不卽來告,以致如此,該吏所爲,殊極稽緩,自本曹從重治罪,以懲後日,而金善鳴,旣已發行,則勢難入直,原單子中,不得已改付標以入之意,敢啓。傳曰,知道。
兵曹口傳政事,左邊捕盜從事官李文傳。以上燼餘
上在昌慶宮。停常參·經筵。
謝恩,大司成吳道一,沃川郡守金弘楨,臨陂縣監李井吉,承文副正字李宇晉。
同義禁柳炅三度呈辭。入啓。遞差。
左承旨禹昌績再度呈辭。入啓。遞差。
都摠管朴泰定初度呈辭。入啓。給由。
藥房啓曰,伏未審夜來,聖體調攝,若何?咳嗽·失音之候,亦復何如?昨日劑入湯劑,其已進御,而抑有和解之效乎?臣等倍切憂慮,敢來問安。答曰,知道。咳嗽失音之候,姑無加減,而湯劑昨已進御矣。
江襄都事書目,鐵原府使崔先泰,災傷差錯,罷黜事。
廣州留守書目,掌令安圭辭職上疏上送事。啓。答曰,省疏具悉。爾其勿辭調理,上來察職。
右議政箚子。大槪,乞賜斥退,以應天譴事。入啓。答曰,省箚具悉卿懇。今玆致災,亶由涼德,於卿有何所失,而引咎乞免至此乎?縷縷誡誨,出於憂愛之誠,予用嘉尙,可不體念焉?至於兩人所坐,決非語言薄過,實難容恕也。仍傳曰,遣史官傳諭。
明日議政府進香正時,巳正初刻。
謝恩,左承旨金載顯,右承旨李思永,左副承旨韓構,司錄朴見善,同副承旨徐□□,同知任相元。以上朝報
備邊司啓曰,西北民推刷,上年則江襄·黃海·京畿·公洪道等,因凶歉,竝爲停止,只令兩南擧行矣。今年則京畿·三南農事,竝皆登熟,江襄道及黃海道山郡,平安道淸北,俱未免災害,而咸鏡道則最爲凶歉,依上年例,京畿·三南,依例刷還,咸鏡·江襄兩西,則姑爲停止,而濟州人推刷,亦一體擧行事,分付,何如?答曰,允。以上備局謄錄
禮曹啓曰,曾因資政殿奉安影幀,御座屛風下邊及席縇鼠咬事,十三日移安改造事,啓稟定奪矣。卽見參奉所報,鼠行之迹,逐日看審,則不趐狼藉,數日之間,亦有無窮可慮,不可不趁卽入啓變通云。鼠患旣如此,則亦不無過慮,若於影幀軸上兩邊圓環,係以紅索,自下捲軸,去榻稍遠,則似無此患,大臣之意亦如此,卽爲擧行,何如?傳曰,允。以上禮曹謄錄
有政事。
兵批,以鄭奎徵爲都摠都事,洪萬容爲知中樞,李秀枝爲保山萬戶,崔商岦爲訓鍊習讀,朴善行爲草芝萬戶,任相元爲同中樞。
吏批,政無之,故不書
吏批,行判書柳尙運未肅拜,參判尹趾善進,參議朴泰遜受由在外,右承旨李思永進。
以李奎齡爲都承旨,徐文裕爲承旨,李秀彦爲大司憲,黃欽爲司諫,金宇杭·李益壽爲持平,徐宗泰爲鐵原府使,金澍爲竹山府使,崔奎瑞爲戶曹參議,鄭重徽爲同義禁,金盛最爲司僕主簿,朴見善爲司錄,洪禹道爲學正。
李思永啓曰,新除授承旨徐文裕,與右承旨李寅煥,異姓四寸兄弟,相避,何以爲之?敢稟。傳曰,右承旨改差,以姜世龜爲承旨。
兵批,判書李翊進,參判宋奎濂未肅拜,參議申懹病,參知李墪進,右副承旨李思永進。
韓構啓曰,大司憲·持平二員未差,執義李后定,掌令安圭·李台龍在外,今日以監察茶時之意,敢啓。傳曰,知道。
又以兵曹言啓曰,同知中樞府事崔浣,以老病之人,下鄕已久,本職改差,何如?傳曰,允。
又啓曰,同副承旨,除拜日肅拜,自是古例,而近來廳中,位甚不齊,出納之際,事多苟簡,同副承旨徐文裕,卽爲牌招,何如?傳曰,允。
又以禮曹言啓曰,曾因資政殿奉安影幀御坐屛風下邊及席縇鼠咬事,十三日移安改造事,啓稟定奪矣。卽見參奉所報,鼠行之迹,逐日看審,則不啻狼藉,數日之間,亦有無窮可慮,不可不趁卽入啓變通云,鼠患旣如此,則亦不無過慮,若於影幀軸上兩邊圓軸,係以紅索,自下捲軸,去榻稍遠,則似無此患,六臣之意,亦以爲然,卽爲擧行,何如?傳曰,允。以上燼餘
上在昌慶宮。停常參·經筵。
謝恩,持平金宇杭,戶曹參議崔奎瑞,右副承旨姜世龜,知事洪萬容。
中殿,藥房問安。答曰,知道。
藥房啓曰,伏未審夜來,聖體調攝,若何?咳嗽·失音之候,加減比昨,何如?臣等不任憂慮,敢來問安。答曰,知道。咳嗽比昨稍歇,而失音之候,姑無大段差減之效矣。
持平金宇杭啓曰,臣以無似,濫蒙洪造,忝竊言地,前後非一,而絲毫無補,徒積尸素之誚,尋常愧懼,若隕淵谷,不意今者,又叨新命,臣誠驚惶,不知所措,在臣分義,唯當供職之不暇,而第兼持平臣金洪福,卽臣之季父也。法當相避,不可仍冒職次,請命遞斥臣職。答曰,勿辭。退待物論。
禁府,林潪拿囚。啓。
玉堂箚子。大槪,請持平金宇杭遞差事。入啓。答曰,依啓。
謝恩,修撰南致熏。
明日梓宮銀釘漆布上加漆正時,午正三刻。
吏曹啓曰,臺諫有闕,政事,取稟。傳曰,明明日爲之。以上朝報
備邊司郞廳,以領·左相意啓曰,摠戎廳船運壯哨軍三哨,今已上來,當爲逢點,分作三番,今十五日爲始,與訓鍊都監軍兵,替代入直廣智營,且牙兵一哨,亦已上來,依前例入直於三淸洞本廳,而摠戎使具鎰,方在被論中,不得察任云,令中軍代察之意,分付擧行,何如?答曰,允。以上備局謄錄
宗親府郞廳,以有司堂上意啓曰,昌德宮外問安廳,在於進善門之南廳,而只四間,而間架甚狹,故雖朔望問安之時,諸宗,不得排列而坐,所見已極苟簡矣。頃者內宗五十五員,退出外宗,前頭公會新舊多宗,一時齊會,則萬無盡容一處之理,其間形勢,極爲難處,進善門北邊月廊,前日精抄軍入番之處,今則空棄有年,又無屬處,其六間,請令該曹通其東西隔壁,一從本府指揮,趁此未凍,急急修理,以爲諸宗起居之所,且本府雖稱上司,殘弊莫甚,使令只七名,而官員則一百三十餘員也。雖有老病不得仕進之時,若有大段公會,則進參之員,比他司不翅十倍,而下人數少之故,本府不得循例接待,雖秩高之臣,出入朝班,有同醫譯,其在事體,豈容如是?本府使令,元數九名,而頃因裁省,減其二名,且其餘七名之價,亦各減一疋,自此以後,接待之節,尤不成貌樣,事之寒心,莫此爲甚。其權減使令二名,及每一名一疋減省者,請令該曹倂卽上下,稍存衙門體貌,臣待罪有司之列,目見本府萬分切迫之狀,不能不陳達於嚴廬之下,不勝惶恐,敢啓。傳曰,依爲之。以上兵曹謄錄
姜世龜,以義禁府言啓曰,以全羅監司狀啓,刑曹粘目,前興德縣監林潪,移本府處直事,允下矣。林潪,方待命於本府,卽爲拿囚之意,敢啓。傳曰,知道。
又以兵曹言啓曰,當日幼學金遇澄稱名人自通化門入來,差備門外擊錚,極爲駭愕。令攸司囚禁治罪,同門守門將柳宗琳,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,本曹正郞金宇杭,專管良丁□□役,故頃日移拜他職,見遞之後,還授本職,因爲久任事,入啓蒙允矣。昨日政,又移臺諫,旋卽引避,本職之窠,姑未出代,不可不還授,以完前役,且以久任,旣已啓下,則該曹之無端備擬,亦甚不當,此後更勿遷動之意,分付該曹,何如?傳曰,允。
姜世龜啓曰,持平金宇杭,再啓煩瀆,退待物論矣。傳曰,知道。
應敎金昌集,校理尹德駿,副校理金盛迪,修撰朴泰萬,伏以持平金宇杭,引避而退,兼帶憲職,奉使出疆,則相避之人,勢難仍在,持平金宇杭,請命遞差。答曰,依啓。
傳于姜世龜曰,領·左相及禁府堂上命招。
姜世龜,以領議政金壽興,左議政趙師錫,來詣賓廳,啓曰,伏見京畿監司申琓狀啓中,水原府使所報各人等招辭,則其凶逆之言,極可驚駭,所謂告變孟時禎·孟壽星·孟壽仁·朴諧·朴昌始·朴亨始,及凶逆人朴業貴等,請竝發遣都事拿來。傳曰,依啓。
又以義禁府言啓曰,罪人,今當拿來,而本府都事不足,假都事五員,令該曹卽爲差出,何如?傳曰,允。以上燼餘
上在昌慶宮。停常參·經筵。
夜二更,流星出王良星下,入大陵星上,狀如鉢,尾長二三尺許,色赤。
去夜,傳曰,領·左相·禁府堂上命招。
謝恩,同義禁鄭重徽,都承旨李奎齡,五衛將李東相,順興府使洪得禹,司僕主簿金盛最,保山萬戶李秀枝,草芝萬戶朴善行。
中殿,藥房問安。答曰,知道。
藥房啓曰,伏未審夜來,聖體調攝,若何?前日劑入湯劑,當盡於昨日,詳知卽今症候,然後可議繼進之藥,臣等不任憂慮,敢來問安,竝此仰稟。答曰,知道。言于入侍醫官,議藥,宜矣。
都摠管朴泰定再度呈辭。入啓。加給由。
修撰宋相琦初度呈辭。入啓。給由。
大司憲李秀彦上疏。大槪,敢陳疾病實狀,乞遞職名,俾得專意調治,以尋生路,兼陳區區所懷,冀蒙察納事。入啓。答曰,省疏具悉。縷縷誡誨,出於憂愛之忱,深用嘉尙,可不體念焉?卿其勿辭,從速察職。
禁府都事閔鎭崇,機張縣弑夫罪人拿來。
藥房再啓曰,卽聞醫官等所傳之言,自上咳嗽·失音之候,似有所減,臣等不勝喜幸之至。卽與諸醫等商議,則前劑入解表二陳湯,不無其效,此藥數三貼,連進,宜當云。依前加入三貼,更爲劑進之意,敢啓。傳曰,知道。
禁府啓曰,弑夫罪人次貞,旣已拿囚,依例三省推鞫,何如?傳曰,允。
政院啓曰,弑夫罪人次貞,推鞫事,命下矣。委官,何大臣進去乎?傳曰,左相進去。又啓曰,弑夫罪人次貞,推鞫事,命下矣。兩司進參事,牌招言送之意,敢啓。傳曰,知道。
領府事閔箚子。大槪,冒陳危懇,更瀆宸嚴,冀蒙諒察事。入啓。答曰,省箚具悉卿懇。不腆常廩,一向過辭,心甚愕然,無以爲喩,卿其安心,勿辭領受焉。
右承旨姜世龜上疏。大槪,冒死敢陳私情,冀蒙恩典事。入啓。答曰,省疏具悉。疏辭令該曹稟處。
謝恩,大司憲李秀彦,司諫黃欽。
政院啓曰,卽者禁府郞廳,以委官意來言,今日,資政殿修改告事正日,十四日,望祭齋戒,十五日,望祭正日,三省推鞫,不得爲之云矣,敢啓。傳曰,知道。
大司憲李秀彦啓曰,新除授持平李益壽,時在京畿衿川地,請斯速乘馹上來事,下諭。答曰,依啓。禁府問事廳二,金盛迪·金夢臣差下。啓。
政院啓曰,臣等,伏見日者,迅雷之發於收聲之節,已是陰陽之愆和,而又於孟冬純陰之月,虩虩之聲,燁燁之光,無異盛夏,氣像愁慘,可怖可愕,而其爲變怪,可謂極矣。未知有何禍機,伏於冥冥,而上天之疾威,至此其荐疊也。天道玄微,固難測度,雖不可指某災爲某事之應,而災不虛生,隨類而至,有若桴鼓之捷,影響之應,此理昭昭,難可隱也。試以近日事言之,君道亢高,不敢下濟,威怒暴發,群下失措,至於禮〈遇之〉儒賢,而前席奏箚,慢侮斥退,不少假借,股肱之大臣,而一言不合,栫圍絶塞,置之死地,大臣交口陳請,三司連章苦爭,而吝於改過,聖聽愈邈,此豈臣僚平日所望於殿下者哉?至夫諸臣章奏之間,或有拂意之辭,則輒示厭苦,而恩點終靳,循例陳戒之言,雖賜優奬,而採納蔑實,若此類者,無非爲累於聖德,而不豫於天心者也。且於遇災之日,降旨求言,雖近於例行之虛文,其在求助之道,亦不容已者,而今則此亦闕然不行,未知殿下悲遑哀疚之中,有不暇及而然耶?抑或視以文具而廢閣之耶?旣不能誠心而悔悟,感回天心,而竝與其文而廢之,則臣等,未見其可也。一自兩大臣竄逐之後,群下惴慄,以言爲戒,各爲保身之計,則言路之杜塞,未有甚於近日矣。自上若不示以優容,導之使言,則臣等,恐從今而往,忠讜之言,不得上聞,君德之闕遺,政令之得失,無由知之,而上天之譴怒,愈往而愈極也。伏願殿下,虛心恭己,渙降德音,以來忠讜之言,不以嬰鱗而罪之,則此實轉移之一大機也。臣等,忝在近密,私竊憂悶,卽當陳戒,以效箴規之忱,而嚴廬之中,瀆擾是懼,囁嚅累日,今始仰達,尤不勝惶恐俟罪之至。傳曰,陳誡之言,出於憂愛之誠,可不體念焉?至於兩臣之事,罪實自取,予豈樂爲哉?況卿以白首之年,自與年少輩有異,而前後論別,輒歸於全然無罪地,必欲淸脫,失其是非之心,是豈所望於舊臣乎?良可慨也。
院啓,人君喜怒,不可不愼,而至於用舍之際,辭令之間,尤不可以偏係於喜怒之私也。孟子所謂訑訑拒人,子思所謂加膝墜淵,其出於心,發於事而,害於政者,甚大,後世人辟,其可不體念於此乎?殿下之〈於〉朴世采,自其荒遯之後,虛佇一念,積年不怠,卒乃擢之以冢宰,召之以近侍,則其禮遇之盛,羅致之勤,不啻加膝,而及其一言不槪,天怒遽震,慢侮蹴踏,如視輿儓,又不但隧淵而已,訑訑之聲色,尙且拒人於千里之外,況此前後未安之敎,有非臣子所忍聞者,臣竊恐從今以往,山林自高之士,杜口裹足,入山愈深,無肯爲殿下用耳,殿下於平日於無情聖賢之書,加意本源之地,則喜怒之發,亦宜中節,而乃者憤疐之氣大厲,詬罵之辭不擇,殊不類乎義理之養心者,豈群下所望於聖明者哉?儒臣前席奏箚,臣未得見,雖不知其語言之如何,而當初宗班査啓之敎,旣出激惱,厥後大臣栫棘之命,又下於意外,輾轉層加,氣象愁沮,致令瞻聆所及,不能無偏係之疑,其所以貽聖德之累,而招後世之譏者,可勝言哉?世采,以林下養德之士,感聖明知遇之隆,幡然一起,羽儀王朝,有懷必達,言無不盡,可謂出於忠愛,而殿下之擢招僇辱,不少顧藉,是何權輿之不承,至於此也?殿下之崇儒禮士,所以欲聞忠讜之論也。若使世采,揣忖人君之好惡,環顧一身之利害,徒爲苟容之計,不思匡救之義,則殿下,惟當斥遠之不暇,何乃曲盡誠禮,必致乃已也哉?噫,人君辭令,儒賢進退,實關世道興喪,此臺閣之所以苦口力爭,而必以得請爲期者也。請加三思,吏曹判書朴世采本兼諸任特遞之命,及前後批旨之未安者,一倂還收。請還東城都正棡祿俸限三年仍給之命事。入啓。答曰,勿煩。以上朝報
禁府啓曰,全羅監司狀啓,刑曹粘目,興德縣監林潪,移本府處置事,允下矣。林潪,方待命於本府,卽爲拿問之意,敢啓。傳曰,知道。
又啓曰,罪人今當拿來,而本府都事不足,假都事五員,令該曹卽爲差出,何如?傳曰,允。以上禁府謄錄
上在昌慶宮。停常參·經筵。
夜四五更,月暈。
謝恩,護軍李玄紀,鐵原府使徐宗泰。
去夜,政院啓曰,水原罪人孟時楨,旣已拿來,推鞫處所,何處爲之乎?敢稟。傳曰,本府爲之。
推鞫問事郞廳四,李玄紀·李彦紀·朴泰淳·沈枰。
問事郞廳二,崔錫恒·沈遠良加啓下。
都承旨李奎齡上疏。大槪,敢陳惶悚俟罪之意,冀蒙遞改事。入啓。答曰,省疏具悉。卿其勿辭察職。
修撰宋相琦再度呈辭。入啓。遞差。
中殿,藥房問安。答曰,知道。
藥房啓曰,伏未審夜來,聖體調攝,若何?咳嗽·失音之候,漸有所減歇之效乎?臣等不勝憂慮,敢來問安。答曰,知道。所患日漸差愈,勿爲逐日問安。
開城留守書目,經歷曺夏卿,遭父喪事。
明日望祭·朝奠兼行,正時,卯正三刻,開門,罷漏後。
謝恩,兼春秋李溭。
右承旨李思永,左副承旨韓構,右副承旨姜世龜,同副承旨徐文裕上疏。大槪,臣等情勢,決不可獨爲晏然於職次,乞賜竝遞,以安私分事。入啓。答曰,省疏具悉。爾等勿辭察職。
兵曹陪往大將李枝遠病,代元相。
全羅都事書目,龍安縣監尹濟民,災傷差錯,罷黜事。以上朝報
禁府啓曰,謀逆罪人業貴凌遲處斬事,承傳啓下矣。卽當擧行,而法典內,夜未明,雨未晴,勿行死刑云,待明擧行之意,敢啓。傳曰,知道。以上禁府謄錄
有政。吏批,判書柳尙運未肅拜,參判尹趾善病,參議朴泰遜進,右承旨李思永進。
以兪命弘爲持平,兪櫶爲戶曹參判,許穎爲大同察訪,兵曹佐郞仍任,兼持平李三碩,金玧爲善陽君,金一夔兼春秋。
兵批,判書李翊國葬都監進,參判宋奎濂未肅拜,參議申懹病,參知李墪進,左副承旨韓構進。
以李寅煥·禹昌績付副司直,李文傳付副司果。
韓構,以兵曹言啓曰,禁軍別將李枝遠,近兼帶擧士大將矣。衰老之境,疾病猝劇,累度呈狀,不堪察任,兩任俱緊務,不可等待其差復,今姑一倂改差,何如?傳曰,允。
以李立身爲禁軍別將,元相爲陪往大將。
姜世龜,以推鞫廳言啓曰,罪人孟時楨·孟壽星·孟壽仁·朴諧·朴昌始·朴亨始等所供,與水原府納招之辭,雖不無詳略之差殊,大槪,則一樣,而只是九月十九日,朴業貴,與朴諧·朴昌始·孟時楨·孟壽星,同宿於時楨家之說,竝出於各人之招矣。昌始則以爲,十九日不爲同宿,二十四日追後往參云,此一款,大段相左,似當更推於各人,而朴業貴逐段所供,皆不得全然發明,漸發其端,終不吐實,顯有推諉他人之計,其爲情狀,尤極凶詐,請刑推得情。傳曰,依啓。
又啓曰,孟時楨供辭中,業貴所言,全羅等四道,與吾合力之說,及擧論兩大將之言,專是業貴紿誑夸大之計,其虛妄無倫,誠極駭然,且不出於業貴前後所供,則元無虛實之可議,而獄體重大,上裁,何如?傳曰,別無可問之事矣。
又啓曰,罪人業貴,旣已承服,依法例結案,依律處斷,何如?傳曰,依啓。
都承旨李奎齡上疏。伏以無似小臣,忝在近密,適當災異之作,欲效憂愛之忱,乃與院中諸僚,略陳草草之語矣。及承聖批,匪怒伊敎,開示愚臣,曲賜明責,臣奉讀以來,慙悚惶感,汗涕俱流,罔知攸措也。第臣白首殘年,無他報效,恐君有遺,區區私憂則有之矣。臣若徒循年少之論,失其是非之天,自不知其忘君負國之歸,則臣雖滅死,罪無所辭,天日在上,安敢誣也?無非庸陋之臣,平日事君無狀,不能取信於君父之致,臣罪於此,尤無所逃,伏乞聖慈,亟遞臣職,仍治臣罪,不勝萬幸云云。答曰,省疏具悉。卿其勿辭察職。
右承旨李思永,左副承旨韓構,右副承旨姜世龜,同副承旨徐文裕疏曰,伏以臣等,俱以無似,猥塵近密,無一毫裨補於聖德,常存愧恧于中矣。頃者非常之變,出於純陰之月,臣等欲陳蒭蕘之說,以效憂愛之忱,而適値僚員多故,首席不在,耿耿一心,遲待數日,而昨者長官出肅之後,齊坐相議,乃以草草陳言,終未免應文之譏矣。及見聖批,辭旨頗峻,至以失其是非之心,專責首席,臣等聚首驚惶,尤不勝愧懼也。臣等旣與同議陳啓,則今不敢獨爲晏然於榮次?伏乞聖慈,竝遞臣等之職,以安私分,千萬幸甚云云。答曰,省疏具悉。爾其勿辭察職。以上燼餘
上在昌慶宮。停常參·經筵。
夜一更,月暈有霧氣。二三更,月暈,黑雲一道如氣,起自東方,直指西方,長竟天,廣尺許,漸移南方,良久乃滅。五更,月暈。
下直,錦山郡守李成朝。
謝恩,開城經歷洪璛,都摠都事鄭奎蘅。
鞫廳罪人朴業貴,刑問第三度承服,孟時楨·孟壽星·孟壽仁·朴瑎·朴昌始·朴亨始等,原情後竝放送。
望祭後,大殿·中殿,藥房·政院·玉堂奉慰問安。答曰,罔極。
都摠管朴泰定三度呈辭。入啓。遞差。
傳曰,史官一員待令,騎馬三匹立之,國葬都監長生殿內摘奸。
政院啓曰,三省推鞫委官,左議政進去事,旣已命下矣。左議政,今日,以山陵役所看檢事,出去,聞其往還,當在十七日後,莫重三省之獄,不可遲延,何以爲之?敢稟。傳曰,領相進去。
明日梓宮上漆布加漆正時,午正三刻。
義禁府啓曰,謀逆罪人業貴,旣已承服正刑,依律文緣坐爲奴,籍沒家産,破家瀦澤,降其邑號,罷其守令等事,令各該司,捧承傳施行,何如?傳曰,允。
判府事李□□箚子。大槪,臣之入城,已過一旬,而喪威連仍,疾患添劇,尙稽趨謝西樞之命,乞遞臣職,仍治臣罪事。入啓。答曰,省箚具悉卿懇。喪患連仍,不得出謝製進,有何所傷?卿其安心勿辭,亦勿待罪,從速撰進。
院前啓,請加三思,吏曹判書朴世采本兼諸任特遞之命,前後批旨之未安者一倂還收事。請還收東城都正棡祿俸限三年仍給之命事。入啓。答曰,勿煩。以上朝報
咸鏡監司朴泰尙,以十月令薦新生銀魚等限內不得封進事狀啓,傳于李思永曰,勿待罪事,回諭。
京畿監司申琓,以振威居私奴俊益母成今等二名燒死狀啓,傳于李思永曰,燒死人,令本道恤典擧行。
徐文裕啓曰,今日朝,前東里萬戶李錀,以僧軍領來差使員,來呈肅拜單子,而下吏,中間掩置,日晩之後,今始入啓,事之可駭,莫此爲甚,令攸司囚禁治罪,何如?傳曰,允。以上燼餘
上在昌慶宮。停常參·經筵。
下直,開城經歷洪璛,成歡察訪尹哲。
謝恩,持平兪命弘,正言元□□,靈山縣監鄭必東,部將李榮漢,兵曹正郞金宇杭。
東平君杭上疏。大槪,敢將瀝血之懇,仰暴仁覆之下,未蒙恩許,反承溫批,史官傳諭,尤是臣身不敢承當者,惶隕感惕,夙宵未寧,更冒萬死,畢陳哀悃,伏乞聖慈,特垂矜察,將臣所帶醫司提調,玉冊書寫之任,竝命遞改,俾安愚分事。入啓。答曰,省疏具悉卿懇。念卿父子,以王室近親,自在先朝,厚蒙隆眷,而恒存謹愼,疵失罔聞,此予所以嘉歎,而有優異之恩也。不圖末俗囂訛,人心危險,乃以爲國之丹忱,慘被罔極之誣謗,予實矜憐,而重爲世道太息也。其在親親之義,誠難輕許,而第卿之前後控免,愈往愈懇,提調之任,今姑勉副焉。且念卿寫冊文,本非偶然,卿之筆法,亦足堪承,都監創役,一日爲急,須勿撝謙,安心從速寫進,毋孤至意。以上朝報
禁府啓曰,三省推鞫委官,左議政進去事,命下矣。左議政,今日,以山陵役所看檢事,出去,聞其往還,則當在十七日後,莫重三省之獄,不可遲延,何以爲之?敢稟。傳曰,領相進去。
又啓曰,卽接廣州留守牒報,則謀逆正刑罪人業貴父戒云,捕捉嚴囚云,依例發遣府羅將拿來,依律文緣坐處絞之意,敢啓。傳曰,知道。以上禁府謄錄
傳曰,年前闕內摘奸時,禁軍所把戎器中角弓,尤甚無形,其時禁軍將等,略加警責,趁速改備事,分付。故今日摘奸時,使之更爲一一詳細點閱矣。今觀書啓,以破傷執頉者,多至三十餘張,而此外餘存者,無一張可合軍裝云,身爲本兵之將,莫重戎器,全不留意修改,一任抛棄,已極寒心,而別將及番將等,矇然尸居,不爲告知主將之狀,尤可駭然,雖難一倂追論,其在事體,不可全然置之,時任別將以下,竝罷職,以懲日後,執頉雜物,使之卽爲修改事,命下。以上禁營謄錄
藥房都提調金壽興,提調徐文重,提調李思永啓曰,伏未審數日,聖體調攝,若何?咳嗽·失音之候,益有快效否乎?臣等憂慮未弛,敢來問安。答曰,知道。咳嗽,今已快愈,失音之候,幾盡如常矣。勿爲問安。
韓構啓曰,小臣,三省推鞫進去,下直。傳曰,知道。
徐文裕啓曰,時任別將以下,竝罷職事,命下矣。招問禁軍廳下吏,則以別將李立身現告,而立身之差除別將,纔過二日,前別將李枝遠,似爲當該,而旣有時任別將,罷職之命,何以爲之乎?敢稟。傳曰,一日在職,當盡其責,則何可獨免乎?李立身·李枝遠,一體罷職。
又啓曰,時任別將以下,竝罷職事,命下矣。禁軍將,則昨日執頉之外,他禁軍將,旣無執頉之事,似不入於竝罷之中,何以爲之乎?敢稟。傳曰,各番禁軍將,每三日輪回入直,非一非再,則不爲覺察告知之責,有何異同乎?
又啓曰,闕內各處內摘奸時,有頉處察推事,命下矣。禁軍軍器等有頉,別軍職廳雇立軍一名闕點,而軍器則旣非軍人等自備之物,不卽修改,雖曰責在其將,軍人等,亦難免不爲告知修改之罪,禁軍自備筒箇二部破傷,趁不修改,亦甚可駭。軍人等,令兵曹分輕重決棍,而雇立軍,則以小分軍都監進去,別無可推之事,置之,何如?傳曰,允。
又啓曰,禁衛別將以下,旣已罷職,卽令兵曹,趁速口傳,差出其代,以爲替番之地,何如?傳曰,允。
傳于李思永曰,本兵之長,不可暫曠,卽爲開政差出。
徐文裕啓曰,左右捕盜大將,一時竝爲罷職,今日政差出,卽爲牌招察任,何如?傳曰,允。
又以兵曹言啓曰,政院啓辭內,禁衛別將以下,旣已罷職,卽令兵曹口傳,差出其代,以爲替直之地,何如?傳曰,允事,命下矣。本曹判書臣李翊,旣已遞差,而他堂上,例不得備擬,待新判書出肅後,內禁衛別將以下,當爲差出之意,敢啓。傳曰,新判書差出後,卽爲擬入。
有政。吏批,行判書柳尙運未肅拜,參判尹趾善,參議朴泰遜進,右承旨李思永進。
以尹趾完爲兵曹判書,宋殷錫爲鎭安縣監,李裁爲務安縣監,尹趾完爲訓鍊·御營提調。
以戶曹判書望單子,傳曰,吏曹判書柳尙運除授。
傳曰,吏曹判書,今日政差出。
李思永啓曰,吏曹判書,今日政差出事命下,而臺諫,方以前判書朴世采遞差之命還收事,論啓,吏曹判書,不得差出之意,敢啓。傳曰,知道。
訓鍊都監提調柳尙運。
兵批,判書尹趾完未肅拜,參判宋奎濂未肅〈拜〉,參議申懹進,參知李墪病,右承旨李思永進。
兵批啓曰,新判書命招,同參政事,何如?傳曰,允。
徐文裕啓曰,兵曹判書尹趾完,命招不進矣。傳曰,知道。
以李翊爲副司直,宋相琦爲副司果,崔浣爲副護軍。
李思永啓曰,內禁衛別將以下及左右捕盜大將,新判書出肅後擬入事命下,而新判書,旣已牌不進矣。內禁衛缺差出,可以受點入直,捕盜大將,亦當卽爲差出缺檢察,而本曹堂上,只參議·參政,不得擬望以入矣,敢稟。傳曰,禁軍別將,前落點單子,卽爲還入缺將,則待判書出肅後差出,捕盜大將,前望單子,卽爲還入,落點後,卽爲牌招,依近例姑爲兼察,一員則姑爲待判書出仕後差出,可也。
以元相爲捕盜大將,朴新胄爲禁軍副將。
徐文裕,以兵曹言啓曰,內禁衛別將朴新胄,旣已受點,留門替直之意,敢啓。傳曰,知道。以上燼餘
上在昌慶宮。停常參·經筵。
未時,日暈兩珥,暈下有履,色內赤外靑。
謝恩,五衛將李光迪,兼春秋金一夔。
司諫黃欽啓曰,臣於昨日三省推鞫之坐,不覺下吏告例之錯謬,拜揖之際,不免失誤,終歸於自損體面,不可仍冒於臺席,請命遞斥臣職。答曰,勿辭。退待物論。
禁府啓目,前縣監林潪原情云云,泛稱遲晩,刑推,何如?啓姑停刑推,議處。又啓目,前縣監趙敏行議處云云,自前虛錄之罪,兼官外,雖本官,居官日淺,旣已成帖於文書之中,永勿除職之律,亦不得免,而今此敏行,只着名於前官已成之文書,則聖敎中似當有區別之道者,實出於原情定罪之至意,而敏行,旣非兼官,則事目之外,本府不敢輕議,上裁,何如?啓分揀。又啓目,前縣監李夢錫·洪柱彦·尹益全·申泰澄·尹垿等矣,自戊申·丙寅年條各穀之下,或書會案中虛錄,或書會案外加捧,則在本府議讞之道,當從道臣査啓,以此照律罪,李夢錫等段,決杖一百,徒三年定配,洪柱彦段,年七十以上,收〈?〉竝只告身盡行追奪,私罪?啓功減一等。
禁府,李夢錫延曙驛,尹益全仇谷驛,申泰澄雙樹驛,尹垿保楊驛,徒二年半定配。啓。
司僕寺啓目,粘連觀此全羅監司啓本,則濟州歲貢馬上納,自有期限,則各邑,不爲惕念擧行,至於十月將盡,尙不入來,各邑怠慢之罪,殊極可駭,不可無別樣警責之道,四月念後及五月發送爲白在,寶城·長興·順天·興陽·務安·樂安·茂長等邑守令,竝先罷後推爲白乎矣,三四月發送,而五六月到泊之船人,自本道,竝爲査問,各別刑推,以爲懲礪之地,以此回移,何如?啓依允。
吏曹參判尹趾善上疏。大槪,敢陳難冒之勢,乞蒙遞改事。入啓。答曰,省疏具悉。疏辭,令該曹,考例稟處。
鞫廳啓曰,罪人次貞原情捧入,而萬得等,謀害其夫時,同情一款,變辭還諱,誠極可駭。所當依例請刑,而第念此獄,以推案觀之,則當初萬得等太巾殺害辭緣,推覈之時,以爲太巾妻父姜碩俊指揮云。姜碩俊所報,亦以爲,太巾,本以不良之人,處處作賊,言辭悖慢,至於毆打其身及其女,情甚痛惋,果與萬得等,陰謀殺害云,而及其移獄蔚山之後,次貞交奸萬得之說,與命伊打掌爲盟之言,始爲現發,竝皆就決矣。敬差官按問時,次貞,又以交奸之說,則泛聽獄吏輩敎誘之言,納招,而元無交奸之事云,故更推於萬得,復歸於無實,只以打掌爲盟,爲其罪名,結案啓聞矣。翁婿之間,設有常時不相得之事,以此殺人,殺害旣是常情之外,況夫婦之間,則無他情節,而稱以厭苦,打掌爲盟,任人殺害,決無是理,其間必不無別樣隱情,而次貞之與萬得交奸一事,最爲此獄之肯綮處,敬差官,旣聞獄吏輩敎誘之言,則所謂獄吏,不可不嚴加推問,得其實狀,然後可辨次貞所招之虛實,以定獄情之輕重,而但以罪人發明之辭,斷定其無實,事甚疎漏,今者次貞,又以打掌爲盟之說,亦謂之獄吏之敎誘,以此言之,則此獄緊要情節之多款,竝歸於獄吏之敎誘,此多款,爲先更爲推覈,明白歸一,然後次貞罪犯,可以處斷,次貞則姑爲因囚,令本道,別定剛明推官,機張·蔚山前後刑吏,及命伊·萬得等,一處推覈後,如有未盡之端,則監司親自按覈啓聞之意,分付本道敬差官權持,推考,何如?傳曰,依啓。
大司憲李秀彦啓曰,卽者司諫黃□□以日昨三省之坐,拜揖失誤,引避退待矣。黃□□不當拜而拜,臣不當受而受,拜與受,雖殊均之爲失體,黃□□旣以此引避,臣何敢晏然於職次乎?請命遞斥臣職。答曰,勿辭。退待物論。
府前啓,請還收吏曹判書朴世采本兼諸任特遞之命,前後未安之敎,巽賜收回事。請還收獻納洪受瀗北靑判官特除之命事。措語竝見上新啓,文義縣令李萬埈,沈酗酒色,全昧修撿,到任以後,無一善狀,政令之間,多有可駭之擧,前除湖邑,廉聲未聞,謗言載路,終至見敗而歸矣。曾未幾何,復授傍邑,物情愈激,久而未已,請文義縣令李萬埈罷職。引嫌而退,旣云失體,勢難仍冒,請大司憲李秀彦遞差,答曰。不允。處置事依啓。以上朝報
禁府啓曰,謀逆正刑罪人業貴父戒云,旣已拿來,卽當處絞,而法典內,雨未晴,勿行死刑云,待晴擧行之意,敢啓。傳曰,知道。以上禁府謄錄
李奎齡啓曰,假注書楊萬榮,自數日前,重患感冒,無路察任,姑爲改差,何如?傳曰,允。
以羅學川爲假注書。
李奎齡啓曰,右副承旨姜世龜,連日呈病,不爲仕進,而聞其病勢,不至大段云,牌招察任,何如?傳曰,允。
姜以龜,以義禁言啓曰,卽接廣州留守牒報,則謀逆正刑罪人業貴父戒云,捕捉嚴囚云,依例發遣府羅將拿來,依律文緣坐處絞之意,敢啓。傳曰,知道。
吏曹參判尹趾善疏曰,伏以臣空疎譾劣,無一善狀,幸逭誅譴,反蒙誤恩,復入銓地,適因長席久曠,獨當重任,替行大政,揆諸私義公法,是臣當遞之期,而國有大故,不敢乞免,不意玆者,臣之兄趾完,移長本兵,兄弟二人,竝據兩銓,非但私義之不安而已,其於國體,大有所傷,曾前如此之人,旣有遞改之例,臣之不可冒居也,決矣。伏乞聖慈,俯察微懇,亟遞臣職名,以便公私。啓下吏曹啓目,粘連啓下是白有亦,以本曹參判尹趾善辭職上疏,令該曹考例稟處事,命下矣。觀其疏辭,則兄弟二人,竝據兩銓,非但私義之不安,其於國體,大有所傷,曾前如此之人,旣有遞改之例是如爲白乎臥乎所,曾前兄弟之竝入兩銓者,或以情勢難安,有陳疏辭避之擧,而別無自本曹回啓處置之事,前例所無,有難擅便,伏惟上裁。啓本職今姑許遞爲良如敎。以上燼餘
上在昌慶宮。停常參·經筵。
夜五更,流星出北斗星上,入艮方天際,狀如鉢,尾長四五尺許,色赤。
謝恩,戶曹判書柳尙運,兼持平李之碩。
兵曹參判宋奎濂初度呈辭。入啓。給由。
吏曹啓曰,臺諫有闕,政事,取稟。傳曰,明明日爲之。
京畿監司書目,果川呈,以執義李后定辭職上疏上送事。啓。傳曰,堂下官之連章辭職,殊未妥當,此疏還出給,使之從速上來。
以羅學川爲假注書。
吏曹啓目,粘連本曹參判尹趾善,上疏云云。兄弟之竝入兩銓者,或以情勢難安,有辭避之擧,而別無自本曹回啓處置之事。前例所無,有難擅便,伏惟上裁。啓本職今姑許遞。
大司諫李濡啓曰,引嫌而退,拜揖失誤,旣損體面,請司諫黃□□遞差。答曰,依啓。
兵曹判書尹趾善上疏。大槪,新授職任,決無承當之請,改賜遞改,以重國事,以安微分事。入啓。答曰,省疏具悉卿懇。本兵之長,不可久曠,卿其安心勿辭,從速行公。
府前啓,請還收吏曹判書朴世采本兼諸任特遞之命,前後未安之敎,竝賜收回事。請還收獻納洪受瀗北靑判官除授之命事。措語竝上同請文義縣令李萬埈罷職事。措語見上入啓。答曰,不允。末端事,更加詳察處之。
明日梓宮銀釘漆布上加漆正時,午正三刻。
政院啓曰,兵曹判書尹趾完,疏批已下,牌招察任,何如?傳曰,允。
京畿監司書目,衿川呈,以持平李益壽辭職上疏上送事。啓。答曰,省疏具悉。兩人所望,決非眚災,斷不可容恕。疏末事,此不過一時特恩,激惱之說,似近臆逆,不亦太過乎?爾其勿辭,上來察職。
謝恩,兵曹判書尹趾完。
兵曹判書尹趾完上疏。大槪,所帶都監提調之任,亟命遞改,俾令戶曹兼管,毋誤大事事。入啓。答曰,省疏具悉。疏辭,令都監稟處。
兵曹,右邊捕盜大將金世翊。以上朝報
有政事。
兵批,以李弘肇·李光震爲羽林將,辛錫一爲兼司僕將,韓榰·尹就商·李汝柱爲內禁將,李志行爲兼司僕將。
吏批,政無之,故不書。
李思永,以國葬都監摠護使意啓曰,哀冊文草圖,睿覽後,方可正書入刻,故令書寫官尹深,爲先寫出以入之意,敢啓。傳曰,知道。字畫,均正正書,入刻,可也。
姜世龜啓曰,新除授右邊捕盜大將金世翊,牌招,命召傳令牌,傳授,何如?傳曰,允。
又啓曰,卽者右邊捕盜大將金世翊,承牌來詣闕門外,而病勢極重,無由入來,祗受命召云。何以爲之?敢稟。傳曰,使之强疾入來祗受。
李奎齡啓曰,正言元聖兪遞差事,命下矣。聖兪之不得行公,非無端而然也。資未準而初除臺職者,兩司署經後出仕,乃是法例也。聖兪以資未準之人,初授臺職,而近緣兩司位不齊,尙未署經,故不得出仕,此備忘,還入之意,敢啓。傳曰,知道。以上燼餘
上在昌慶宮。停常參·經筵。
兵曹,內禁將三,李汝柱·尹就商·韓榰,兼司僕將二,李志行·辛錫一,羽林將二,李光震·李弘肇。
下直,慶州府尹吳始復,全羅兵使吳道弘。
謝恩,竹山府使金,學正洪禹道,承文副正字李寅燁。
注書蔡成胤初度呈辭。入啓。給由。
禁府啓目,僉使李萬雄査覈云云。黃腸禁伐,別無左水使句管之令,今此朴新胄之仍欲句管,李萬雄之稱非句管,自水營摘奸之後,敎誘海南縣監柳尙輅,使之追後牒報,欲實其事,至有報狀月日改書云云者,尤涉可駭。因囚人修郤之事,上下官一時辨對,雖似有損於事體,道臣査啓,如是明白,則不可置之,朴新胄·柳尙輅,竝拿問處之,何如?啓依允。
謝恩,內禁將尹就商。
禁府,朴戒云·榏·朴新胄拿囚。啓。
府前啓,請還收吏曹判書朴世采本兼諸任特遞之命,前後未安之敎,竝賜收回事。請獻納洪受瀗北靑判官除授之命還收事。措語上同臣以文義縣令李萬埈罷職事,連日論啓,而聖明不賜允兪,臣竊惑焉。萬埈,素乏廉聲,全昧修撿,而沈酗酒色之狀,居官可駭之擧,人皆傳說,有難掩遮,臣往來湖中,亦嘗稔聞而洞知。此非一時風聞之比,有何更加詳察之事乎?如此之人,不可仍置字牧之任,請文義縣令李萬埈罷職。南昌令榏,以賤孼宗室,行己悖戾之狀,衆所共知,而臣等,再昨茶時之坐,見士人李壽函呈狀,則爲營葬母之山於果川地,而南昌令欲爲禁斷,至於起訟,見屈之後,猶生脅制之計,自京中率其母出往,當其行喪上山之際,使其母遮拒於前,而親自持杖,毆打喪柩,喪家百般防塞,僅免露棺之慘云。訟理曲直,不知如何,而若或冤屈,則更呈爭訟,未爲不可,乃於落訟之後,爲此唱惡之擧,已是絶悖,而況使其母,露面橫拿於稠人之中,此雖無識常漢,亦所不忍爲之事,則其傷風敗俗,貽辱宗班,爲如何哉?蔑法橫恣,莫此爲甚,請南昌令榏,令攸司從重科罪。答曰,不允。榏,昨日擊錚就理矣。今觀啓辭,必因此爭山之訟,待其納供,兩造詳覈之後,彼此曲直,自可辨矣,乃以一邊之呈狀,至請科罪,未知其得當也。李萬埈事,依啓。以上朝報
訓鍊都監啓曰,都監千摠尹就商,昨日政,移拜禁軍將矣。凡武士,自兵曹,先差禁軍將,則都監,勿爲移差於將官,都監,先差將官,則勿爲移差於禁軍將事,曾已定奪。今此尹就商,依前定奪,禁軍將改差,使之仍察千摠之任,何如?傳曰,允。以上訓局謄錄
司僕寺啓曰,濟州後運馬三百六十八匹內,洋中致敗二十匹,船中故失二匹,中路故失四匹,中路病留七匹,合三十三匹計除,三百三十五匹入來,二匹則到本寺病留矣。禾毛色別單書入,而三名日進上馬中若干匹,體小駑劣特甚。莫重封進之馬,如是苟充,事極可駭。濟州牧使李喜龍,推考,何如?傳曰,允。以上司僕寺謄錄
兵曹啓曰,新除授羽林衛將李弘肇,以訓鍊院正,備擬受點矣。時無加資之命,故不得行公,何以爲之?敢稟。傳曰,依例加資。
又啓曰,南兵虞侯全百祿,移拜穩城府使,而以百祿家在本府之故,自吏曹,旋卽改遞,本職虞侯仍任,何如?傳曰,允。以上兵曹謄錄
姜世龜,以兵曹言啓曰,內禁衛入番別將朴新胄,以前任水使時事,方有拿推之命。不可不及時替直,今日番將,使之卽爲入來替直,何如?傳曰,允。
又以義禁府言啓曰,謀逆正刑罪人業貴父戒云,旣已拿囚,卽當處絞,而法典內,雨未晴,勿行死刑云,待晴擧行之意,敢啓。傳曰,知道。
又以義禁府言啓曰,以全羅監司査啓,前全羅右水使朴新胄,海南縣監柳尙輅拿問之事,允下矣。朴新胄,卽爲拿囚,而柳尙輅,時在羅州地本家,依例發遣府羅將,拿來,何如?傳曰,允。
又以兵曹言啓曰,新除授羽林衛李弘肇,以訓鍊院正,備擬受點矣,時無加資之命,故不得行公,何以爲之?敢稟。傳曰,依例加資。
又以訓鍊都監言啓曰,都監千摠尹就商,昨日政,移拜禁軍將矣。凡武臣,自兵曹,先差禁軍將,則都監勿爲移差於將官,都監先差將官,則勿爲移差於禁軍事,曾已定奪矣。今此尹就商,依前定奪,禁軍〈將〉改差,使之移察千摠之任,何如?傳曰,允。
又以禮曹言啓曰,考諸謄錄,則國恤發靷前,誕日及節日表裏,像生時,封進於殯殿矣。來十一月初七日,乃〈大〉王大妃誕日,大殿·中宮殿,於殯殿所進表裏,及百官表裏依例封進事,分付該曹,而表裏封進時,百官有哭臨之例,今亦依此擧行,何如?傳曰,允。
以黃海監司,以松禾縣居內奴貴生等家出火,貴生子望軍燒死事狀啓,傳于徐文裕曰,燒死人等,令本道恤典擧行。以上燼餘
上在昌慶宮。停常參·經筵。
夜自二更至五更,月暈。
謝恩,領敦寧金□□,護軍韓榰,龍安縣監李□□。
兵曹參判宋奎濂再度呈辭。入啓。加給由。
右副承旨姜世龜上疏。大槪,冒陳病情,冀蒙恩遞事。入啓。遞差。
中殿,藥房問安。答曰,知道。
藥房啓曰,伏未審近日,聖體調攝,若何?咳嗽·失音之候,快得復常否乎?臣等憂慮未已,敢來問安。答曰,知道。所患已盡差愈矣。
注書蔡成胤再度呈辭。入啓。遞差。
備邊司郞廳,以領左相意啓曰,吏曹參判尹趾善,陳疏遞職矣。本曹旣無判書,參議朴泰遜,又將奉命出疆。參判之窠,不可不差出,而若無朝命,則參議獨政,例不得差出。今日政,差出之意,分付,何如?傳曰,允。
謝恩,司諫南□□。
戶曹判書柳尙運上疏。大槪,臣於本曹回啓,有應避之嫌,乞蒙遞改,以便公私事。入啓。答曰,省疏具悉。當令差官覆啓,卿其安心勿辭焉。
吏曹啓目,以司僕寺啓辭,湖南七邑載馬船,節晩發送,方令先罷後推事蒙允矣。卽見本道啓本,則茂長等六邑,或以前官,或以兼官,書塡於後錄中,則時任守令,元無擧論之事,而其中務安發船日子,在於五月初六日,時任縣監朴萬鼎到任,亦在於五月初六日,則五月以前守令,似爲當該,而道臣啓本中,亦無明白指名之事,不可徑先出代。此一款,令本道更査當該後稟處,何如?傳曰,允。
謝恩,左副承旨李思永,右副承旨韓構,司贍奉事申處華。
持平兪命弘啓曰,臣於日昨,以綾平君具鎰罷職事,連啓蒙允矣。厥後復聞物議,則以罷職之論,只及於具鎰,而不論其彼此主婚之家長,爲未妥當云。臣雖非首發之人,旣已連啓,則論事疎漏之失,在所難免,何敢晏然仍冒於臺席乎?請命遞斥臣職。答曰,勿辭。
院前啓,請〈還収〉吏曹判書朴世采本兼諸任特遞之命,前後批旨之未安者,一倂還收事。請〈還収〉東城都正棡祿俸限三年仍給之命事。入啓。措語竝上同答曰,勿煩。
合啓,請還收前領議政南九萬,右議政呂聖齊圍籬安置之命事。措語上同入啓。答曰,亟停勿煩。
府前啓,請還收吏曹判書朴世采本兼諸任特遞之命,前後未安之敎,竝賜收回事。請還收獻納洪受瀗北靑判官除授之命事。措語竝上同新啓,頃者大行大王大妃昇遐之日,前監役李縉長,趁其未明,行女婚於其妻父綾平君具鎰之家,鎰則旣以此被罪矣。其彼此主婚家長前監役李縉長,幼學趙格等冒法無職之罪,不可不懲,請令攸司拿問定罪事。入啓。答曰,不允。末端事,依啓。以上朝報
政院啓曰,卽伏見咸鏡道狀啓,則其中啓本兩張紙尾,皆爲割取,而一張則至割踏印連幅處,狀啓亦無皮封。此必是撥上遞傳時,中間所爲之致。莫重狀啓,任自坼見裁割,誠極可駭。曾前亦有如此之時,本院以此啓達,所經諸道監司,推考,沿路撥軍,使之推問,則撥軍等,推誘於本院書吏,故書吏·撥軍,一時推覈於刑曹,終未得實狀,而厥後諸道狀啓,臣等,皆目前坼見矣。今者咸鏡道狀啓之本,皆於臣等目前坼見,而撥軍等中間坼見割紙狀,明白無疑,事之寒心,莫此爲甚。請令該司,分付諸道,詳査摘奸,各別重治,以防後弊,何如?傳曰,允。以上備局謄錄
有政事。
兵批,以洪以度爲內禁將,李之翼爲都摠管,睦林奇爲副摠管,鄭履祥爲晉州營將,李翊爲知中樞,崔渲爲曹司衛將,金世翊爲同知,尹深爲同知,崔以球爲五衛將,元相爲同中樞。
吏批,政無之,故不書。。
吏批,判書未差,參判未差,參議朴泰遜進,都承旨李奎齡進。
兵批,判書尹趾完進,參判宋奎濂進,參議申懹病,參知李墪進,右副承旨韓構進。
以李畬爲副提學,崔寬爲大司憲,南致熏爲司諫,趙之耘爲文義縣令,李廷謙爲襄陽縣監,黃欽爲副修撰,閔鎭長爲右承旨,崔錫鼎爲吏曹參判,申處華爲禮賓奉事,尹世遇爲司贍奉事,相換,尹趾善爲禮曹參判。
備邊司,以李慣爲摠戎使。
徐文裕,以弘文館言啓曰,新除授副提學李畬,時在京畿驪州地。經筵事緊,請斯速乘馹上來事,下諭。傳曰,依啓。以上燼餘
上在昌慶宮。停常參·經筵。
夜五更,有霧氣。
下直,北虞侯李廷龍,保山萬戶李秀枝。
謝恩,判府事李□□,禮曹參判尹趾善,副修撰黃欽,襄陽縣監李廷謙,大同察訪許熲。
戶曹參議崔奎瑞上疏。大槪,父病·身病,俱難供職,且於三南節晩發船査本,有應避之嫌,不敢可否,與長席無異,乞賜遞改,以便公私事。入啓。答曰,省疏具悉。當令參判覆啓,爾其勿辭察職。
弘文館啓曰,新除授副提學李畬,時在京畿驪州地。經筵事緊,請斯速乘馹上來事,下諭。答曰,依啓。
明日梓宮銀釘漆布上加漆正時,午正三刻。
知事李翊上疏。大槪,臣負犯旣重,受罪甚輕,方此惶恐縮伏,恭俟處分,不料威譴不加,反紆新命,臣尤慙懼,不知所措,玆又冒死陳懇,冀蒙斥罷本兼諸任,以幸公私事。入啓。答曰,省疏具悉。卿其勿辭察職。
合啓,請還收前領議政南□□,右議政呂□□圍籬安置之命事。入啓。答曰,勿煩。
院前啓,請吏曹判書朴世采本兼諸任特遞之命,及前後批旨之未安者,一倂還收事。東城都正棡祿俸限三年仍給之命還收事。入啓。答曰,勿煩。
府前啓,請還收吏曹判書朴世采本兼諸任特遞之命,前後未安之敎,倂賜收回事。請還收獻納洪受瀗北靑判官除授之命事。措語竝上同新啓,新除授大司憲崔寬,時在京畿楊州地,請斯速乘馹上來,下諭事。入啓。答曰,不允。下諭事,依啓。以上朝報
以備忘記,傳于韓構曰,今下弓矢,北虞侯李挺然,保山萬戶李秀枝處賜送。
韓構,以兵曹言啓曰,今日殯殿都監堂上入直省記都監〈睿覽〉後,該吏,以禮曹參判尹趾善書呈,故仍爲塡入矣。今聞右參贊徐文重,方爲入直云。該吏所爲,極爲可駭。自本曹各別治罪,以懲日後,省記草,改入之意,敢啓。傳曰,知道。燼餘
上在昌慶宮。停常參·經筵。
自昧爽至辰時,有霧氣。申時,日暈兩珥。
謝恩,知事李翊,同知尹深·元相,戶曹參判兪櫶,文義縣令趙之耘,內禁將洪以度,右承旨閔鎭長,大司諫李□□。
廣州留守書目,掌令安圭辭職上疏上送事。啓。傳曰,堂下官之在外連章辭職,殊未妥當,此疏還出給,使之卽爲上來。
江華留守書目,虞主題主官辭免上疏上送事。啓。答曰,省疏具悉。卿其勿爲過辭焉。
禁府啓目,南昌令榏,刑推,何如?啓除刑推問啓。
兵曹參判宋奎濂三度呈辭。入啓。遞差。
合啓,請前領議政南□□,右議政呂□□圍籬安置之命還收事。入啓。答曰,勿煩。
院前啓,請吏曹判書朴世采本兼諸任特遞之命,及前後批旨之未安者,一倂還收事。請還收東城都正棡祿俸限三年仍給之命事。措語竝上同入啓。答曰,勿煩。
府前啓,請還收吏曹判書朴世采本兼諸任特遞之命,前後未安之敎,竝賜收回事,請還收獻納洪受瀗北靑判官除授之命事。措語竝上同入啓。答曰,勿煩。
禁府,李縉長拿囚。啓。以上朝報
禁府啓曰,以司諫院啓辭,刑曹啓目,前監役李縉長,移本府處置事,允下矣。李縉長,方待命於本府,卽爲拿囚之意,敢啓。傳曰,知道。以上禁府謄錄
禮曹啓曰,每朔月令各祭磨鍊啓本中,南別殿,因代序次第,書於獻陵之下矣。今則太祖大王影幀,旣已奉安,似當上書於健元陵之下。以此定式施行,何如?傳曰,允。以上禮曹謄錄
李思永啓曰,新除授摠戎使李慣,牌招敎諭云。密符傳授之意,敢啓。傳曰,知道。
又啓曰,摠戎使李慣,牌招不進。將兵之官,趁卽傳授密符,例也,而違牌不進,事甚不當。摠戎使李慣,推考,更爲牌招,何如?傳曰,允。
閔鎭長,以國葬都監摠護使意啓曰,諡冊文草圖,先經睿覽後,正書入刻,故使書寫官東平君杭,寫出以入之意,敢啓。傳曰,知道。字畫頗爲均正,依此正書入刻,可也。燼餘
上在昌慶宮。停常參·經筵。
下直,兔城僉使成時尙。
謝恩,副摠管睦林奇。
吏曹參判崔錫鼎辭職上疏。入啓。答曰,省疏具悉。卿其勿辭,從速察職。
政院啓曰,今日,賓廳日次,而諫院無來待之員。除未肅拜未署經在外人員外,竝牌招,以爲推移入侍之地,何如?傳曰,允。
傳曰,大臣·備局堂上引見。以上朝報
引見入侍時,領議政金壽興所啓,曾前平安監司,以江界事,有啓聞之事,而其中把守一款,未及擧論於回啓,故敢達矣。把守之數,至於四十處,苖丹黃三節,俱有入送之規,而苖節則只爲巡邏,別無採蔘事,八處把守,各道三名,兩巡都合,不過四十八名,丹節則六月旬間入送,七月旬後或念後還歸,黃節則早則七月望後入送,八月念後還歸,晩則七月念後入送,旬望間還歸,一半則巡邏,一半則採蔘,四十處把守,盡送把軍,而一把之軍,或爲十名,或爲十餘名,丹黃兩送,摠而計之,則多至九百餘名,而一巡兩住,至於五十餘日。正當農劇,九百餘人五十餘日之役,不但其勢實難,採蔘一款,尤涉難處。卽今禁令旣行之後,則前日爲採蔘入送之數,所當除減,自今以後,每一把,各送四五名,使不得擅離信地,則似有不待禁而自止之勢。黃丹兩節,分爲三巡,各其三十日交遞,隨節之早晩,使之逢點於官門,交遞於信地,及其還歸之後,又令趁期來現於官門,俾不得遷延,則必過丹節,似無犯禁之患,軍數旣減,留日亦少,則禁蔘之事,自底着實,而廢農之患,亦可少紓云,而本道監·兵使,皆以爲便,姑令依此變通,似好矣。上曰,如是變通,則事似便好,自備局依此分付,可也。
又所啓,養松節目,戰船外漕船改造時,亦不許取用於船材封標之內,許造於養松山,而三南私養山,皆無船材。今年漕船改造之數倍多,事甚難處。此船雖不如戰船,漕轉亦重,漕船改造時材木,取用於陸地宜松山,何如?上曰,依爲之。
引見入侍時,左議政趙師錫所啓,楊州陵寢,比他處最多,而卽今新陵,又定於本州,始役之後,雖以道路修治一款言之,一境擾擾,殆不堪苦,而其他續續責應之事,不一而足,專責於本官,雖是不可已之役,民人之勞悴則極矣。自朝家不可無各別顧恤之道矣。領議政金壽興曰,楊州陵寢,比他邑最多,常時責應之繁,亦且難堪,況此山陵之役,雖是民人等應行之事,自朝家不可無顧恤之道,目前切急之役,莫如收米,而臣等,退出商量,啓稟施行,何如?上曰,依爲之事,命下矣。目今楊州一邑,民人等奔走責應之繁,實非他邑之比,不可無別樣軫念之道,前頭春收米六斗內,特減四斗,而畿內還上,以新舊竝三分之二收捧事,定奪知委矣。楊州則官吏民人之奔遑如此,則還上收捧,亦必有窘急難處之弊,亦折半收捧,宜當,竝爲分付於該曹該廳及本道,何如?答曰,允。以上備局謄錄
引見入侍時,南龍翼所啓,臣於頃日山陵看審往來時,見楊經理鎬碑石折破,顚委道傍,當初立碑,蓋寓其去後之思而今旣顚折,殆難考迹,所當改爲,而其所竪之處,乃行人往來之道傍,不便於立碑,山陵畢役後,改造移立,何如?上曰,依爲之。以上禮曹謄錄
引見入侍時,戶曹判書柳尙運所啓,大內修理雜物,分定外方,則自宣惠廳給價,若不分定,則自戶曹別爲貿用,故春間,以分定之意陳達,則待秋更稟爲敎矣。卽今別貿易雜物,已盡用下,及今分定,方可收捧於明春,故敢此仰達矣。上曰,分定,可也。以上宣惠廳謄錄
李思永啓曰,今日賓廳日次,而諫院官員,無來待之員,除未肅拜,未署經,在外人員外,竝牌招,以爲推移入侍之地,何如?傳曰,允。
傳于李思永曰,大臣·備局堂上引見。
大臣·備局堂上,卽詣于寅陽門外,領·左相,以承傳色口傳啓曰,自上患候,平復未允,日氣亦頗寒冷,此時尤當愼攝,伏望斟酌哭泣之節,何如?答曰,今則咳嗽已差,哭泣之節,何可廢乎?
又啓曰,非徒咳嗽,且有失音之候,而差復未久,日候漸向寒冷,哭泣之節,一如常時,則必有添傷之慮,故不避煩瀆,敢此再達矣。答曰,大臣累次如是,當勉從矣。燼餘
上在昌慶宮。停常參·經筵。
夜四五更,月入太微端門內,月暈。
下直,竹山府使金,恃寨僉使朱景顔。
謝恩,持平李益壽,司藝洪受疇。
全羅監司書目,靈巖呈,以靑虹成火,燒燼人家,事係變異事。
禁府,林潪,藍浦藍田驛,徒一年半,李萬雄,鐵原豐田驛,徒三年定配。啓。
禁府啓目,前監役李縉長,護軍朴新胄原情云,泛稱遲晩,刑推,何如?啓除刑推議處。又啓目,南昌令榏原情云云,所供如此,上裁,何如?啓放送爲乎矣。觀此供辭,累十年入葬之地,李弘迪,乃敢憑藉勢力,初則誘之以權厝,末乃多率軍官及軍人,威脅馳逐,汲汲偸葬,又使其子,張皇誣呈,以爲先發制人之計爲臥乎所,末俗,公不勝私,恃强凌弱,凡外方大小詞訟,率多各牽顔情,作非誤決,心常病惋是如乎,況京城至近之地,出入侍從之臣,而乃有此蔑法縱恣之擧,事之寒心,莫過於此是置,不可不隨現重究,痛革痼弊,李壽涵乙良,爲先拿囚,嚴問處置爲旀,卽令刑曹,發遣公正郞廳,詳細摘奸,應問各人處,一一捧招,圖形以啓爲乎矣,李弘迪罪狀乙良,姑待此訟結末,更稟處之。
昨日引見時,合啓,請還收前領議政南□□,右議政呂□□圍籬安置之命事。措語上同上曰,亟停勿煩。司諫南□□所啓,請吏曹判書朴世采本兼諸任特遞之命,及前後批旨之未安者,一倂還收事。上曰,勿煩。又所啓,請還收東城都正棡祿俸,限三年仍給之命事。措語竝上同上曰,勿煩。持平兪命弘所啓,請還收吏曹判書朴世采本兼諸任特遞之命,前後未安之敎,竝賜收回事。上曰,勿煩。又所啓,請還收獻納洪受瀗北靑判官除授之命事,措語竝上同上曰,勿煩。
禁府,李壽涵拿囚。啓。
領·左相箚子。大槪,昨於榻前,伏承嚴敎,決不敢晏然於職次,乞罷臣等之職,仍正臣等之罪事。入啓。答曰,省箚具悉卿懇。卿等安心勿辭,亦勿待罪。
昨日引見時,右參贊徐文重所啓,三南節晩發船守令,該司則依事目覆啓,而時任·前官,竝爲七十餘員矣,許多守令,一時遞易,其弊不貲,似或有變通之道,大臣今方入侍,下詢而處之,何如?上曰,該曹則依事目覆啓,宜矣。予亦慮許多守令竝遞之弊,欲爲變通於今日矣。領議政曰,臣與左相相議,欲爲稟處,而臣及左相,於其守令中,俱有一家之嫌,故不敢矣。第有三四月發送者,有五六月發送者,以其早晩,區別論罪宜當,而臣等,惶恐不敢斷定,自上裁處,何如?上曰,四月以後發船守令,論罪,可也。
明日梓宮銀釘上漆布加漆正時,午正三刻。
府前啓,請還收吏曹判書朴世采本兼諸任特遞之命,前後未安之敎,竝賜收回事。請還收獻納洪受瀗北靑判官除授之命事。入啓。答曰,勿煩。
政府翰林取才,李寅燁綱目略。以上朝報
以備忘記,傳于李思永曰,今下弓矢,恃寨僉使李景顔處給送。
韓構,以兵曹言啓曰,卽接紫門監牒報,則缺肩轝排設所,到坊民負土之役,時未完役,明政門外及弘化門內各處負土之役,極爲浩多,衛軍一百五十名,限畢役定送云,而衛軍元數不多,各處諸都監言送之外,實無餘軍,取考前例,則甲寅秋國恤時,仁政門負土之役,以衛軍不足,轝士軍一百名,啓稟取用矣。今亦依此例,轝士軍一百名取用之意,分付漢城府,何如?傳曰,允。
大司諫李濡啓曰,譾劣如臣,濫蒙洪造,前後忝竊,莫非踰分,而獨處憒憒,無一可觀,乃者纔離南臬,遽叨新命,自知不似,人謂斯何,卽以一疏,略暴危悃,見阻喉司,竟未上徹,旋因處置同僚,不得不出,而臣於上年,重經奇疾,行路感傷之餘,痛楚益深,尋單請急,蓋出於此,而昨日召牌之降,適在叫苦方極之中,終未能祗赴,伏聞前席,有未安之敎,臣不勝震悚之至。臣雖無狀,粗識不俟駕之義,亦嘗病近來違牌之弊矣。祗緣疾病之難强,自速逋慢之誅,待得少間,今始自列,臣罪尤大,請命遞斥臣職。答曰,勿辭。
韓構啓曰,大司諫李濡,再啓煩瀆,退待物論矣。傳曰,知道。
徐文裕啓曰,兵曹郞廳來言,闕內入直軍士,夜巡檢云矣。傳曰,知道。燼餘
上在昌慶宮。停常參·經筵。
謝恩,護軍鄭履祥。
今月二十三日引見時,左議政所啓,國葬取用誌石實預差四片,皆有欠不用,雖非寺官不謹監董之致,而揆以事體,不可無警責之道,忠原縣監李宏,推考,當該石手等,令本道各別治罪事,分付,何如?上曰,依爲之。又所啓,山陵陵上所用莎草六千丈,當浮取於慕華館,且有陵下左右所被之數,亦甚不貲,而募軍不足,自前以輿士軍,應用實數分排後,以其餘軍三千名取用,而今番則輿士軍餘數,問于京兆,則只是三百名云,此必出於國綱解弛,雜頉數多之致,更爲申飭漢城府,除不得不頉減者外,雖其元數內,輿士軍二百人,實數計除後,其餘勿論多少,沒數成冊以送,山陵都監,使之推移使役,何如?上曰,各別嚴飭漢城府,着實擧行,可也。
領議政所啓,癸酉年,特施恩典,各道還上逋欠,皆令蕩滌,而獨全羅順天一邑,未蒙其惠,其邑人民,至今稱冤,蓋其時府使,未及査報監司修啓之前,故不入於啓聞中,以致如此,取見其文書,則元數不多,米租竝不過百餘石,一體蕩滌,何如?上曰,各邑皆得蒙惠,而一邑之落漏,誠爲不均,一體蕩滌,可也。又所啓,以交河還上事,前後守令,方有被罪之事,而蓋數十年來,逋欠積多,文書錯亂,丙辰以上,則雖已蕩滌,見査官所報,則今番査覈時,乙丑以後文書,僅爲修出,將爲收捧,而丁巳至甲子,不能査正云,此亦必歸於蕩滌,本縣爲弊邑,莫可收拾矣。卽今朴泰輔,剛明善治,而屬邑之事,似不能專一,合邑雖未久,特爲復縣,擇有聲績者差送,瓜限內不爲遞易,則庶有蘇完之望矣。右議政曰,交河莫可收拾之弊,誠如領相所陳,而因此復縣事體,不可以陵寢作變罪人胎生之地,革罷未久,遽爲還復,旣涉未安,雖以一人之兼治兩邑爲難,坡州牧使朴泰輔,剛明精詳,事多着實,必有收拾之效,而但本邑還上甚多,定限之數,雖竭一邑之所收,決難準納,若自朝家,問于本道,參酌減捧,仍爲逐年定數,次次收捧,則民可蒙惠,而亦無日後難處之患矣。還上之弊,不但此一邑爲然,陽川,亦以至殘之邑,民戶僅八百餘戶,而還上之數,將至萬石,此亦決無一時準捧之望,與交河一體量減,以爲次次備納之地,似當矣。領議政曰,令本道參酌定數,則其他各邑,必有效尤紛紜之弊,交河·陽川二邑,特爲別樣變通,令該曹減定應捧之數,分付,可也。上曰,令該曹參酌定數,可也。
禮曹參判南龍翼所啓,交河前縣監尹世休,曾有拿處之命,而以中風之人,全身不收,獄門之外,亦難舁致,不得已待小差,拿問事啓達,而此實擧朝通知之病,難望少差之期,何以爲之?領議政曰,尹世休之病廢累年,衆所共知,而萬無拿來之勢,律文中,亦有篤疾人勿論之事,自前如此之人,亦爲分揀矣。上曰,旣有篤疾,不能運動,則特爲勿論,可也。
院啓,引嫌而退,病未赴召,其勢固然,意外嚴敎,不必爲嫌,請大司諫李濡出仕。答曰,依啓。
大司諫李□□就職。
府啓,引嫌而退,隨聞論啓,臺體雖然徑先請罪,殊涉率易,請持平兪命弘遞差。答曰,依啓。以上朝報
禁衛營啓曰,十三番海西別驍衛六十三名,步軍標下一名,已爲整齊矣。來十一月初一日,與本營入直別驍衛替代後,舊軍放送之意,敢啓。答曰,知道。以禁營謄錄
李思永,以兵曹言啓曰,卽接國葬都監甘結,則誌石四片,自江頭曳運時,衛軍四百名,使之定送,而衛軍元數不多,卽令都監,役事方張,四百名軍人,萬無推移定送之勢,依例坊民給價調用之意,敢啓。傳曰,知道。燼餘。
上在昌慶宮。停常參·經筵。
夜一更,流星出天苑星下,入巽方天際,狀如鉢,尾長三四尺許,色白,光照地。
謝恩,護軍李汝柱。
吏曹啓曰,臺諫有闕,政事,取稟。傳曰,明明日爲之。
備邊司郞廳,以領議政意啓曰,吏曹參判崔錫鼎,除授之後,陳疏辭職,批下已過累日,尙不出肅,錫鼎,以備局有司堂上,且兼槐院提調,備局則連以堂上不齊,未得開坐,槐院則使行文書査對之際,亦不得備員,殊甚未便,吏曹參判崔錫鼎,牌招肅拜,使之察任,何如?傳曰,允。
謝恩,吏曹參判崔錫鼎。以上朝報
李奎齡,以山陵都監,以德山赴役僧軍擇信物故事,狀啓,傳曰,恤典擧行。
閔鎭長,以弘文館言啓曰,本館修撰臣朴泰萬,以誌文草圖書寫官,今日晝仕出去,而字數頗多,非一二日所完畢,每每草記,事涉煩瀆,今後則完畢間除草記,直爲出去之意,敢啓。傳曰,知道。燼餘
上在昌慶宮。停常參·經筵。
下直,順興府使洪得禹。
謝恩,護軍李志行,善陽君金玧。
政院啓曰,新除諫院官員,有尙未署經者,守令之未署經者亦多,至於五人,而諫院,無行公之員,不能開坐已久,在外及未肅拜外,呈告人員牌招,使之卽日開坐,以爲署經之地,何如?傳曰,允。
京畿監司書目,嚴敎之下,不敢晏然於職次,惶恐待罪事,上疏上送事。啓。答曰,省疏具悉。卿其勿辭察職。
戶曹啓曰,卽接廣興倉所報,則來十一月朔頒料次,倉官,進去于大臣家,請收祿牌,則領中〈樞〉府事閔□□,行判中樞府事鄭□□以爲,病未肅謝,不敢受祿,祿牌不爲出給云,係是大臣祿俸,何如爲之?敢稟。傳曰,令倉官輸送。
府前啓,請還收吏曹判書朴世采本兼諸任特遞之命,前後未安之敎,竝賜收回事。請還收獻納洪受瀗北靑判官除授之命事。措語竝上同入啓。答曰,勿煩。
明日梓宮銀釘漆布上加漆正時,午正三刻。
公洪監司書目,溫陽呈,以正言南有星辭職上疏上送事。啓。答曰,省疏具悉。旣往之事,不必追咎,爾其勿辭,上來察職。
慶尙左道災傷敬差官書目,軍威縣監黃銓,以實爲災,罷黜事。
慶尙都事書目,巨濟縣監金大器,災傷差錯,罷黜事。
慶尙監司書目,臣於道內年分給災之際,而誤事之罪,首實俟命,請伏刑章事,上疏上送事。啓。答曰,省疏具悉。疏辭令該曹稟處,卿其勿辭,亦勿待罪,從速察職。以上朝報
金載顯,以戶曹言啓曰,卽接廣興倉所報,則來十一月朔頒料次,倉官進去于大臣家,請受祿牌,則領中樞府事閔鼎重,行判中樞府事鄭載嵩以爲,病未肅謝,不敢受祿,祿牌不爲出給云,係是大臣祿俸,何以爲之?敢稟。傳曰,令倉官輸送。
徐文裕啓曰,卽伏見漢城府草記,則以越城偸斫生松事,請推本道監役矣。生松禁斷,雖是監役之所掌,漢城亦當摠察,而山直等與館人作弊之弊,常時旣不能檢飭,致有越城偸斫之事,及其現捉兵曹之後,始有此草記之擧,事甚可駭,漢城府當該堂上·郞廳,竝推考,何如?傳曰,允。
閔鎭長,以承文院都提調意啓曰,本院提調任相元,副提調吳道一,前後査對之坐,一不來參,今日正本査對之時,又爲稱病不來,其在事體,極爲非矣,不可無警責之道,任相元·吳道一,竝從重推考,何如?傳曰,允。
以黃海監司金構,以山陵赴役僧軍闕點後期事待罪事狀啓,傳于李思永曰,勿待罪事,回諭。
金載顯啓曰,小臣,議政府方物封裹進去,下直。傳曰,知道。
正言南有星疏曰,伏以臣之庸陋,最居人下,而聖明不遺,前後叨忝,非止一再,圖報罔階,常懷耿缺邑時事,被罪廢處,于今五年,自分永爲棄物,缺聖度天覆,敍命遽降,譾洗垢釁之身,復授薇垣之職,缺感涕自零,況當國有大慽,上下遑遑,臣雖無似,豈不知退處之爲慢?第臣從前負犯,不啻尋常,不可不略陳其槪於天日之下,臣頃在壬戌秋,除拜康津,才疎慮短,無一善狀,而適値湖南年事大侵,及至秋捧,因朝家分等之令,各樣糴穀,僅僅準數,至其翌年春給之時,本道道臣,行會各邑,以還上分給之穀,備納正貢之半,而待秋蕩除,又令作米,而減其耗,且給兵營設縻之資,故其秋收捧之數,有欠於元會,其勢固然,而未及還捧之前,身病適重,仍以遞任,其後交代,謄報上司,指有爲無,以實爲虛,有若臣私自用之,緣臣所供,査臣所犯,一應穀數,昭有去處,而伊時道臣之啓,勒以歸之虛錄之科,至謂居官之事,有同木偶人,臣素乏媚悅之態,不無觸忤之端,而木偶之誚,比況太缺一思之,慙靦欲死,今若感激鴻造之私,出入言責之地,則淸朝之士,必缺而同列,臣何顔面,濫廁淸班乎?況臣素有脚病,且傷水土缺之物,只待就盡之期,以此危劇之命,萬無趨詣之望,伏乞缺之勢,特命鐫罷臣職,不勝萬幸。批答現上
京畿監司申琓疏曰,伏以臣,作缺令榏判付,辭旨極嚴,臣不勝惶隕。榏與李壽涵爭山之事,已在於前監司金德遠在任時,德遠,旣以果川縣監睦林一,定訟官,使之査報,而訟官之報,始到於臣到界數日之後,臣見其所報,則旣非步數之內,且是龍虎外不相見之地,而尹姓人之墳山,在於其間,則亦非養山之處也。彼此形勢,雖非臣所目睹,訟官,旣爲査報,故只憑訟官之報,有所決給矣。不意今者,聖旨嚴截,只有別遣京官摘奸之擧,訟理曲直,査官自當上聞,而決訟之人,何敢晏然於嚴敎之下乎?宜縮伏竣罪之不暇,而當此因山多事之日,一日公務之曠廢,增臣一日之罪,玆敢仰首籲呼,伏乞聖明,亟遞臣職,仍治臣罪,以爲循私蔑公者之戒。批答現上以上燼餘
上在昌慶宮。停常參·經筵。
申時,白雲一道,起自西方,直指南方,長十餘尺,廣尺許,良久乃滅。
謝恩,典籍金以壽,承文博士羅學川,著作朴見善。
司諫南致熏初度呈辭。入啓。給由。
謝恩,檢閱李寅燁。
府前啓,請還收吏曹判書朴世采本兼諸任特遞之命,前後未安之敎,竝賜收回事。請還收獻納洪受瀗北靑判官除授之命事。措語竝上同新啓,新除授持平李彦紀,時在公洪道西原地,請斯速乘馹上來事,下諭。答曰,不允。下諭事,依啓。
漢城府啓曰,今月二十三日引見時,命下矣。五部元戶二萬九千七百九十九戶內,依事目,各樣應頉之類,一萬一千六百八名,發靷時輿士二百人實數,及梓宮擔陪軍,合一萬二千三百二十五名,應頉及實入數計除,則餘戶不過五千八百六十六名,而各都監員役,各樣工匠,及各廳軍官,諸上司各衛門員役,三醫司諸各司工物人雜頉請減之數,多至五千六百餘名,雜頉之類,今若依前減下,則不但餘軍之無以充數,本府預備軍,亦無推移之路,蓋緣各軍門應頉之數,比前益增,外梓宮·大輿·肩輿替運之數,比庚申年國恤時亦加,故應頉實入,竝爲增加,以致如此,事勢極爲悶慮,各衙門雜頉中,觀其緊歇,參酌除出,推移完定於山陵赴役餘軍,及本府預備軍之數,何如?傳曰,允。
明日拜表時,開門差早。以上朝報
禁府啓曰,以公洪·全羅·慶尙等道監司査覈啓本,刑曹粘目,前德山縣監柳萬齡,洪州前牧使朴紳,全義前縣監李相吉,燕岐前縣監李宇益,保寧縣監吳命老,連山前縣監鄭纘輝,靈光前郡守沈楫,海南前縣監柳尙輅,金堤前郡守尹彙善,井邑前縣監洪受泰,臨陂縣監崔寔,萬頃縣監朴澄,長城縣監李徵龜,全州前判官金世翊,礪山郡守權順善,羅州前牧使趙聖輔,咸安郡守徐宗謙,兼任昌原府使韓公俊,密陽府使沈益相等,大同米發船,在於四月以後,舒川前郡守李蓍晩,瑞山郡守李益泰,靑陽縣監元厚,藍浦縣監張錫漢,結城縣監朴凝慶,海美縣監盧世挺,鎭岑縣監柳曼,泰安郡守李麟徵,新昌兼任溫陽郡守柳長培,兼任禮山縣監郭昌徵,固城前縣監楊廷藎,樂安〈?〉順天府使李鳳徵,興陽兼任寶城前縣監曺世益等,稅船發送,在於四月以後,竝以移本府處置事,允下矣。柳萬齡·朴紳·李宇益·沈楫,尹彙善·洪受敬·朴澄·金世翊·趙聖輔·沈益相·李蓍晩·郭昌徵·李鳳徵·曺世益等,方待命於本府,卽爲拿囚,而柳尙輅,前以他事,旣請拿來,李相吉,時在全義地,鄭纘輝,時在龍仁地,徐宗謙,時在抱川地,朴凝慶,時在陜川地,楊廷藎,時在平壤地,崔寔,時在任所,遭母喪,時未上來,吳命老·李徵龜·權順善·韓公俊·李益泰·金元厚·張錫漢·盧世挺·柳曼·李麟徵·柳長培等,時在任所,依例發遣府書吏羅將,拿來,何如?傳曰,允。以上禁府謄錄
禮曹郞廳,以領議政意啓曰,臣依榻前定奪,卽與禮曹判書南龍翼,來詣資政殿奉審,則影幀簇子,懸掛空中,前後左右,別無攀緣之處,臣等奉審後,更捲簇子,下端去地,幾至布帛尺之二尺許,以所見言之,則似勝於奉安黑長櫃矣。如是變通之後,申飭入直參奉,使之勿論晝夜,頻頻奉審,更觀前頭鼠患之如何,連續報知禮曹,以爲稟處之地,何如?傳曰,允。以上禮曹謄錄
有政。吏批,判書未差,參判崔錫鼎進,參議朴泰遜進,都承旨李奎齡進。
兵批,判書尹趾完病,參判未差,參議申懹病,參知李墪進,右副承旨李思永進。
以李彦紀爲持平,徐宗泰爲禮曹佐郞,李秀彦爲兵曹參判,李寅燁爲檢閱,李㙫爲巨濟縣令,李擕爲宗廟令,黃欽爲修撰,羅學川爲承文博士,吳錫海爲成均博士,曺復卿爲學錄。
以姜世龜爲副司直,兪命弘爲副司果。
閔鎭長啓曰,上番翰林不備,以兼春秋代察,已至累朔,事甚苟簡,新除檢閱李寅燁,卽爲牌招察任,何如?傳曰,允。
傳于閔鎭長曰,明日乃大殿進香,而與江華留守進香時刻相値,江華留守進香時刻進定事,分付。
傳于徐文裕曰,明日江華府進香時刻進定事,分付矣。依前磨鍊以入事,更爲分付。
徐文裕,以魂殿都監摠護使意啓曰,祭器鑄成,畢役已久,而別工作床卓等物,亦皆造成,今方着漆,魂殿各樣修理,纔又訖工,殿內各處塗褙等,自當次第擧行,各所工匠·募軍等若干留待之外,竝皆放送,都監員役,亦爲參量減去,監造官一員,輪回入直,堂上·郞廳,依前例往來看檢之意,敢啓。傳曰,知道。燼餘
上在昌慶宮。停常參·經筵。
謝恩,校書副正字金華重,成均博士吳錫海,學錄曺復卿。
禁府,柳萬齡·朴紳·李宇益·沈楫·尹彙善·洪受泰·朴澄·金世翊·趙聖輔·沈益相·李蓍晩·郭昌徵·李鳳徵·曺世益拿囚。啓。
工曹參判宋奎濂上疏。大槪,病狀沈痼,有不可言,而臣於本曹,有應避之嫌,乞賜鐫遞,以存法例事。入啓。答曰,省疏具悉。相避之法,在下當遞,本職許遞焉。
府前啓,請還收吏曹判書朴世采本兼諸任特遞之命,前後未安之敎,竝賜收回事。請還收獻納洪受瀗北靑判官除授之命事。措語竝上同入啓。答曰,勿煩。
禁府照目,前監役李縉長婚禮之行,雖稱在於國恤擧哀之前,四更後汲汲行禮,亦涉無識,罪杖八十,奪告身三等,私罪。啓功減一等。
禁府,崔藎拿囚。啓。以上朝報
徐文裕,以御營廳言啓曰,本廳十一月番後部前左司屬公洪道十哨軍兵,來十二月二十五日,京中逢點,己巳正月初一日,與右部右後司軍兵,當爲替代立番,趁期上送事,本道監·兵使處,依前知委之意,敢啓。傳曰,知道。
又以御營廳言啓曰,本廳缺後司屬全羅道八哨,公洪道二哨,京別右哨軍兵及京缺備軍逢點實數二千二十七名,黃海道別馬隊五十八名,已爲上來矣。來十一月初一日,與右中司軍兵替代後,舊軍放送之意,敢啓。傳曰,知道。
以司諫南致熏再度呈辭,傳于韓構曰,還出給。
工曹參判宋奎濂疏曰,伏以臣,狗馬賤疾,十分危篤,前後陳籲,輒蒙矜許,職名在身,私分粗安,謂可專意調治,得尋生路,而第其根委甚重,症情多端,身在床席,與死爲隣,不意玆者,新命又下,臣誠感激惶恐,靡所容措,顧此病狀,有不可暇言,臣與判書尹堦,有婚家相避,而銓堂不知,猥爲注擬,致有誤恩,尤不勝悚蹙之至。揆以法例,其何敢一刻冒居乎?伏乞命遞臣職,以存公法,以安私分。答曰,省疏具悉。相避之法,在下當遞。此下缺以上燼餘
上在昌慶宮。停常參·經筵。
辰時,虹見西方。
謝恩,兵曹參判李秀彦,都摠管李之翼,宗廟令李儁,巨濟縣監李㙫,靑水萬戶李尙杙。
政院啓曰,近日臺官,位甚不齊,掌令安圭,入來累日,尙不出肅,持平李益壽,今又呈辭,憲府無行公之員,今日以監察茶時,事甚未安,掌令安圭,持平李益壽,竝牌招察任,何如?傳曰,允。
謝恩,掌令安圭。
府前啓,請還收吏曹判書朴世采本兼諸任特遞之命,前後未安之敎,竝賜收回事。請還收獻納洪壽瀗北靑判官除授之命事。措語竝上同入啓。答曰,勿煩。
謝恩,掌令李台龍。
政院啓曰,昨日拜表時,東□堂上以上進參者,只一員,事甚可駭,無故不參人員,令攸司察推,何如?傳曰,允。
明日朝奠兼行朔祭正時,辰初初刻,開門罷漏後。以上朝報
禁府啓曰,以全羅道珍山郡推考敬差官啓本,刑曹粘目,弑夫罪人今眞,禁府處置事,允下矣。係是綱常,依例府都事發遣拿來,何如?傳曰,允。以上禁府謄錄
政院啓曰,卽者閉門之後,禁衛哨□李聖時來言,渠以軍號受去事,進來闕外,因私入門,未及出,而闕門已閉云,旣非入省記人,則不宜仍在,又不可因此留門出送李聖時□□□姑爲拘留,待明日決棍放送,以懲擅入之罪,何如?傳曰,允。以上禁營謄錄校正南鶴宗。日記廳郞廳南鶴老。
上在昌慶宮。停常參·經筵。
冬至副使朴泰遜,吏曹參議辭免上疏。入啓。踏啓字。
明日,梓宮加漆正時,午正三刻。
黃海道進士吳煥斗上疏。大槪,臣於跧伏海甸,竊伏聞君父之過擧,儒臣之□□不勝憂慮之忱,玆敢瀝血封章,高聲呼籲於嚴廬之下,伏乞聖明,廓開悔悟之端,快加日月之更,渙發玉音,禮待如新,以幸斯文,以幸國家事。入啓。答曰,省疏具悉。已諭於諸臣之批矣。爾等,退修學業。
東萊府使,以萬葉等梟示狀啓,傳曰,凡子之於父,妻之於夫,奴之於主,設有可證之端,勿爲推問,以敦風敎事,明有受敎,而今觀東萊□□□□□□狀啓,捉致□□□□□其□□□□□□□□□□□□其上典之將情典否□違事目而傷風敎,莫此爲甚,李德成從重推考,使外方官吏,稍知受敎本意。以上朝報
上在昌慶宮。停常參·經筵。
館學儒生金濡等上疏。大槪,頃陳一疏,冀暴賢師之心,而未蒙採納,反承未安之敎,亦當瀝血申懇,期於得請而後已,適値國有大慽,上下悲遑,泯默至今,公議益鬱,玆敢更率同志,仰籲宸聰,伏願聖明,平以霽威,小垂省察,益加誠禮,待之如禮,以光聖德,以幸士林事。入啓。答曰,省疏具悉。兼帶,今姑勿遞,爾等,更勿瀆擾。
有政。密陽府使洪受疇,萬頃縣令金尙夏,松禾縣監朴俊蕃,工曹參判李慣,典牲提調李之翼,宗簿提調李奎齡,惠民提調昌成君佖除授。以上朝報
有政事。
吏批,以李慣爲工曹參判,李奎齡爲宗簿提調,朴俊蕃爲松禾縣監,李之翼爲典牲提調,洪受疇爲密陽府使,金尙夏爲萬頃縣令。
兵批,宋奎濂·朴泰遜爲護軍。
上在昌慶宮。停常參·經筵。
假注書羅學川病,代朴權。
公洪監司書目,德山縣監李震華,身病危重,公務曠廢,罷黜事。
左議政,禮曹判書南龍翼,護軍愼景尹,司果洪有龜,別提權順泰,引儀權儀,副司勇任臺·李志遠·李蕖·金鳴夏,山陵開金井事,出去。
禁府,柳萬齡,陽城縣加川驛,朴紳,廣州府樂生驛,李宇益,抱川縣安奇驛,沈揖,廣州府良才驛,尹彙善,驪州牧楊花驛,洪受泰,廣州府良才驛,朴澄,衿川縣興乳驛,金世翊,楊州牧延曙驛,趙聖輔,楊州牧綠楊驛,沈益相,廣州府德豐驛,李蓍晩,廣州府奉安驛,徒三年定配。啓。
禁府啓目,李益泰·李獜徵議處云云,李益泰段,以爲地土船,只有三隻,穀多船小,不得已依前分運載送,而大同段,初巡載納,田稅段,再巡分載,再運往來之際,自致遲延云。李麟徵段,以爲大同段,官船一隻兺以裝載,直納京倉,待其回泊,直送田稅於江都,逐年再運,已成規例,實非矣身怠慢所致云。再運間遲延,其勢或然,而旣犯後時之科,自有當施之律,竝只依事目徒配,何如?啓依允。
謝恩,承文副正字朴權。
吏曹啓曰,守令有闕,政事,取稟。傳曰,明明日爲之。
傳曰,大臣·備局堂上引見。引見時,前日判府事李尙眞箚子批答中,用意不正,而稱以儒賢九字刪去事,榻前下敎。
禮曹,前統制使李枚遠,去十月三十日卒逝云,致賻,依法例擧行,吊祭,國恤卒哭後擧行,何如?啓依所啓施行。
今日引見時,去八月十四日,今後朴世采疏本,勿爲捧入事,政院知悉擧行事,備忘,還收事,榻前下敎。以上朝報
引見入侍時,領議政金壽興所啓,京畿水原·楊州·長湍·坡州等鎭,以文武交差事,旣已定奪矣。武臣,豈盡不如文臣,而槪觀武臣連差之邑,常致凋弊,況水原則比他邑尤難,國家之所倚重,無間於都監軍卒,曾前以武臣獨差者,若非勳戚,則以可爲兩局大將者差定,七千兵馬,豈可付之於尋常武臣之手乎?若以坡州·長湍例,差送武臣,則實無可堪之人,今後則以文臣擇差,如有武臣之可合者,則間或差送,何如?上曰,水原,異於他邑,依大臣所達,爲之。
又所啓,前日定奪受敎修正事,徐文重,今方句管修正,而第有若干變通事,故敢達。凡一事,祖宗朝與後來受敎,或有前後不同者,而卽今則竝從施行矣。或云祖宗朝受敎,則旣已不用,不必抄錄,只錄卽今所行者,而臣意則祖宗朝受敎,傳布閭里,至於已久,今若不爲抄錄,則後日奸民,不知今日變通曲折,必有以祖宗朝受敎,執以爲言者,前後受敎,竝爲謄出後,以從後施行之意,更爲捧受敎書於末端,何如?上曰,前後受敎,竝爲書錄,從後施行,可也。
又所啓,守令解由之法,法典所載之外,因權設衙門事目之不一,多有不均之患,而凡一事之有異同者,參酌輕重,一體磨鍊定式,稟定後,入錄於受敎中,何如?上曰,依爲之。以上備局謄錄
引見入侍時,右參贊徐文重所啓,國恤三年內,山陵魂殿菜蔬價,不入於宣惠廳,故自前以他衙門米布,取用矣。元數五千餘石,而米·銀則常平·宣惠廳,自可推移用下,木則上年,以湖南作米無以支用,元數內,三分之一折價,則當爲木一百八同也。兵戶曹所儲中,以此數取用,何如?上曰,分半取用,可也。以上宣惠廳謄錄
引見入侍時,領議政金壽興所啓,司僕寺南方各牧場,馬品漸劣,當有變通之道,而各場累千匹之馬,有難一時盡去,珍島·興陽·順天三處,欲爲別設一牧場,以爲將來成就之地,濟州好品雌馬一百五十匹,把夫山馬雄馬三十匹,明年三月內上送之意,預爲分付,何如?上曰,依爲之。
司僕寺啓曰,馬帖賜給之人,或以馬匹,或以價本,從自願題給,自是久遠定式,而價本,則例以故失木,計給矣。到今不但本寺物力,非如前日之比,近年以來,內外寺馬價一年所用,其數浩多,不可不別樣料理,故外方所納故失木,盡爲移送於馬籍色,別作一所,掌貿銀留儲,則三四年之內,將至累千兩之多,近來則貿馬之價,皆以此銀用下,不爲侵及於他色,故失木之分用於他處,誠爲可惜,馬帖給價,雖是舊法,自今以後,姑爲停罷事,捧承傳施行,何如?傳曰,允。以上司僕寺謄錄
上在昌慶宮。停常參·經筵。
都承旨李奎齡,山陵開金井時取土事,出去。
下直,沃川郡守金弘楨,草芝萬戶朴善行。
謝恩,密陽府使洪受疇,萬頃縣令金尙夏,松禾縣監朴俊蕃,承文著作崔重泰。
右副承旨韓構上疏。大槪,脚部腫患甚重,無計運動跨馬,召牌之下,不得祗赴,亟削臣職名,兼治臣罪狀,以便公私,以肅朝綱事。入啓。踏啓字。
昨日引見時,吏曹參議差出事,榻前定奪。
政院啓曰,正言元聖兪,除授已久,以兩司不齊,故尙未署經矣。今日憲府之官,又不開坐,事甚未安,除在外人員外,呈告未肅拜人員,竝卽牌招開坐,何如?傳曰,允。
昨日引見時,合啓請還收前領議政南九萬·右議政呂聖齊圍籬安置之命事。上曰,勿煩。
大司諫李濡所啓,請吏曹判書朴世采特遞之命,及前後批旨之未安者,一倂還收事。上曰,昨因儒疏,兼帶,已令勿遞矣。勿煩。又所啓,請還收東城都正棡祿俸,限三年仍給之命事。上曰,勿煩。
掌令安圭所啓,請還收吏曹判書朴世采特遞之命,前後未安之敎,竝賜收回事。上曰,昨因儒疏,兼帶,已令勿遞矣。勿煩。又所啓,請還收獻納洪受瀗北靑判官除授之命事。上曰,洪受瀗,以陳啓之故,獨被斥補之說,果如臺啓,特爲還收。又所啓,惠民署提調,曾無宗班除拜之規,而頃者東平君杭特除之擧,出於格外,故臺閣,閱月爭執,終未蒙允兪矣。因其辭疏許遞之後,昨日政,又有昌城君佖特除之命,宗班則一也。而前後中批之未安,實無異同,請還收昌城君佖惠民署提調除授之命。上曰,不允。
謝恩,持平李彦紀。
禁府,李益泰,任實縣葛覃驛,李麟徵,陽城縣加川驛,徒三年定配。啓。
昨日引見時,吏曹判書朴世采特遞之命還收事,榻前下敎。
吏曹啓曰,本曹判書朴世采,時在坡州地,乘馹上來事,下諭,何如?傳曰,允。
府前啓,請還收昌城君佖惠民提調除授之命事。入啓。答曰,勿煩。
館學儒生金濡等再疏。大槪,伏承聖批,有祭酒臣朴世采兼帶勿遞之敎,繼聞筵中,又下本任章復之命,此可見聖上遷善從諫之德,逈出千古,臣等,聚首相慶,不勝欽歎之至,而國家待賢之道,不係職名之有無,只在誠禮之如何,玆敢不避瀆擾,更籲宸嚴,伏乞聖明,亟下溫音,盡禮召還,以副士林之望事。入啓。答曰,省疏具悉。朝家,旣已章復舊秩,則獨於禮待之事,有何前後之殊乎?爾等,勿爲過慮也。
領議政金壽興箚子。大槪,敢陳區區之懷,冀蒙察納事。入啓。答曰,省箚具悉卿懇。箚辭至此,南九萬,特令該府,削黜放送,呂聖齊減等,只令削職,金萬重負犯,實涉可惡,而編配經年,母子情理,與他有異,特爲放送焉。仍傳曰,遣史官傳諭。
合啓曰,臣等,以兩大臣圍籬安置還收事,合辭齊聲,閱月爭執,而微誠未格,聖聽逾邈,臣等,方切悶鬱矣。卽因大臣陳箚,有南九萬削黜,呂聖齊削職之敎,臣等,有以見大聖人轉圜之美,凡在聽聞,孰不欽仰?第念兩司所言,初無搆陷傾害之意,而只出於有懷必達,以爲先事之戒而已,夫安有一毫他腸於其間哉?若謂之引喩失宜,則可矣。直以誣告,爲其罪案,則豈非萬萬冤枉者乎?今幸天心開悟,俯諒本情,有此減等之擧,臣等聚首忻聳之餘,猶不能無憾於天地之大也。當初竄逐,雖因激惱,到今疏釋,旣發悔端,而尙靳全宥之典,此臣等所以爲聖明慨惜,不避煩瀆,期於準請而不知止者也。請加三思,還收前領議政南九萬削黜,右議政呂聖齊削職之命〈事〉。入啓。答曰,勿煩。
院啓,請還收東城都正棡祿俸,限三年仍給之命事,正言元□□除拜已久,以兩司不齊之故,尙未署經矣。卽今獻納洪受瀗,正言南有星,皆在外,只有大司諫李濡,司諫南致熏,未得備三員,而自前或有如此之時,則有啓請署經之規,今亦依此例,開坐署經之意,敢啓。獻納洪受瀗,北靑判官特除之命,旣已還收,而洪受瀗,方在北靑任所,請斯速乘馹上來事,下諭。前啓吏曹判書朴世采特遞還收事,停啓。答院曰,不允。末端兩件事,依啓。以上朝報
有政事。
吏批,以沈思泓爲司藝,洪禹績爲禮曹正郞,李濟民爲北靑判官,尹趾完爲軍器提調,張漢相爲泰安郡守,李溶爲瑞山郡守,吳道一爲吏曹參議,兪樸爲德山縣監,李蔓興爲奉常主簿,李德明爲西學敎授,李墪爲承旨。
兵批,以申命老爲兼內乘,沈思泓爲副司直。
李奎齡啓曰,小臣,開金井取土事,下直。傳曰,知道。
閔鎭長,以吏曹言啓曰,判書朴世采,時在京畿坡州地,〈請〉乘馹上來事,下諭。傳曰,允。
又以吏曹言啓曰,冬至使拜表時,不參人員,令攸司察推事,命下矣。擧案抄出,別單書入,令刑曹擧行,何如?傳曰,允。
徐文裕,以司僕寺言啓曰,內乘李昌肇,病勢沈重,張漢相,今日政,除授外任,內廐重地,不可暫曠,其代,卽令口傳差出,何如?傳曰,允。
兵曹口傳政事,以申命老爲內乘。燼餘
上在昌慶宮。停常參·經筵。
夜三更五更,電光。
謝恩,右副承旨李墪,工曹參判李慣,司藝沈思泓,學諭朴希閔,學正南世珍,泰安郡守張漢相,瑞山郡守李溶,奉常主簿李蔓興,五衛將崔以球。
今初三日,政院啓曰,慶興圍籬安置罪人南九萬,撤圍籬事,慶源圍籬安置罪人呂聖齊削黜事,下敎矣。臺諫,方以還收論啓,傳旨不得捧之之意,敢啓。傳曰,知道。
今初三日引見時,校理金盛迪所啓,臣昨年奉使西邊也。江界凶荒特甚,民皆阻飢,擧將塡壑,道路之間,擁馬號呼者甚多,所見誠極矜慘,抄出其尤甚飢民一百七十三名,以本道所在常平廳會付田米一百二十餘石,便宜發倉,分給還上矣。卽聞本邑,今年又被蟲·水·霜·雹之災,未免大侵,民皆赤立,前日所給還穀,到今實無徵捧之路,特加矜念,盡爲蕩減,似合於優恤邊民之道矣。上曰,大臣之意,何如?領議政金壽興曰,朝廷近侍,目見遐氓之濱死,以古人矯制發倉之義,便宜賙賑,固無不可,聞其穀數,甚爲零星,重以今年災荒,比前尤甚,實難徵捧,將令蕩減,似爲合宜。上曰,特爲蕩減,可也。
政院啓曰,前領議政南九萬削黜事,右議政呂聖齊削職事,命下矣。臺諫,方以還收論啓,傳旨不得捧入之意,敢啓。傳曰,知道。
公洪都事書目,石城縣監李集成,以舊露沙爲起田十四庫現捉,依事目罷黜事。
京畿監司書目,楊州呈,以大司憲崔寬病重,上去不得事。啓。傳曰,卿其勿辭。調理上來事,回諭。
傳曰,減等罪人金斗明,放釋。
兵曹口傳政事,兼內乘申命老。
明日,梓宮加漆正時,午正三刻。
禁府,柳長培拿囚。啓。
刑曹啓目,粘連郞廳宋相哲摘奸書啓云云,今此山訟乙良,一依法典及受敎,施行,何如?其他彼此所供虛實,則俱載於應問各人之招,而李壽涵,方在禁府仍囚中,令該府稟處,何如?啓依允。觀此山圖及書啓,李壽涵葬母之地,與南昌令榏祖先墳墓,相距不遠,而至有上端越見之事兺不喩,雖以受敎言之,旣曰龍虎內養山處,則勿許他人入葬,又云龍虎外,則雖或養山,亦勿許廣占,則榏之必欲禁斷,亦無足怪是旀,此而仍許入葬,則歲月稍久,强弱不敵,駸駸然盡一山圖占之弊,難保其必無,決不可置之,壽涵母入葬處乙良,令本道勒限掘移後,啓聞爲示矣,李弘迪段,雖云與偸葬有異,他人相望不遠之墳山,初稱權厝,末來謀奪而後已者,殊甚無據,罷職。
禮曹判書南龍翼,護軍愼景尹,引儀權儀,別提權順泰,司勇李蕖·李志遠·任臺·金鳴夏,司果洪有龜,開金井後,入來。
副護軍李翔上疏。大槪,臣於頃者,有妄論獄事之失,所當致身司敗,請伏重誅,而疾病方劇,不能運動,敢先封章自列,以俟威命,且慮縣道所上,例多稽滯,負罪之臣,不合久逭刑章,未免送人直呈,尤無任惶恐待罪事。入啓。答曰,省疏具悉卿懇。雖有所聞之差爽,元非大段,有何引咎之事乎?卿其安心勿待罪,從速上來,以補不逮。
都承旨李奎齡,山陵取土後,入來。
合啓,請還收前領議政南九萬罷黜,右議政呂聖齊削職之命。措辭上同答曰,勿煩。
府前啓,請還收昌城君佖惠民署提調除授之命事。入啓。措辭上同答曰,勿煩。
院前啓,請還收東城都正棡祿俸,限三年仍給之命事。入啓。答曰,勿煩。
吏曹啓曰,守令有闕,政事,取稟。傳曰,明日爲之。以上朝報
有政事。
兵批,以申翰周爲兼內乘。
吏批。政無之故不書
徐文裕啓曰,水原府使有闕,依近例,令備邊司,議薦,何如?傳曰,允。
李墪,以司僕寺言啓曰,昨日口傳差出申命老,受由下鄕于仁同云,不可等待其上來,卽爲改差,口傳差出,何如?傳曰,允。
兵曹口傳政事,以申翰周爲兼內乘。燼餘
上在昌慶宮。停常參·經筵。
昧爽,雷動電光。辰時,雷動。午未時,雷動。
兵曹口傳政事,兼內乘申命老在外,代申翰周。
下直,方山萬戶朴好問。
謝恩,兼春秋黃欽,德山縣監兪楳,西學敎授權聖大,北靑判官李濟民。
北評事書目,穩城府使朴慶後,以起爲陳,爲先罷黜事。
吏曹啓曰,水原府使有闕,依近例,令備邊司,議薦,何如?傳曰,允。
謝恩,右尹李彦綱。
合啓,請還收前領議政南九萬削黜,右議政呂聖齊削職之命事。入啓。答曰,勿煩。
院啓,請還收東城都正棡祿俸,限三年仍給之命事。入啓,答曰,勿煩。
梓宮加漆後,大殿·中殿,藥房·政院·玉堂·二品以上·六曹問安。答曰,罔極。
長生殿提調尹堦·尹趾善,都廳李溭·洪慶先,郞廳李宜茂,京畿監司申琓,外梓宮排進事,出去。
府前啓,請還收昌城君佖惠民署提調除授之命事。措辭竝上同新啓,長湍府使柳重起,到任以後,無一善狀,凡干政令,委諸下吏,大小官捧,付之軍官,操縱低昻,一任其爲,以致民怨朋興,闔境嗷嗷,畿輔重鎭,不可仍畀此人,請長湍府使柳重起罷職,生民休戚,係於守令,不可不擇差也,明矣。新除授萬頃縣令金尙夏,爲人庸孱,全未解事,決不合於字牧之任,請命遞差。答曰,不允。遞差事,依啓。以上朝報
有政事。
吏批,以全百錄爲咸鏡南虞候,李玄錫爲安東府使,鄭聽爲中部主簿,李寅煥爲大司成,柳炅爲右尹,洪萬朝爲副修撰,丁時潤爲工曹佐郞,閔鎭周爲副應敎,宋相琦爲副修撰,李徵明爲副校理,申厚載爲兵曹參知,鄭澔爲石城縣監,李廷然爲溫場郡守。
以備忘記,傳于李思永曰,今下弓矢,方山萬戶朴好問處,給送。
閔鎭長,以吏曹言啓曰,卽接禮賓寺所報,則本寺正金壽增,身病彌留,不得行公云,今姑改差,何如?傳曰,允。
又以吏曹言啓曰,新除授穩城府使全百祿,武士中,頗有名稱矣。今聞全百祿,居在穩城地云,本土之人,不宜爲之北授之職,改差,何如?傳曰,允。
以京畿監司,南陽私奴唜立家出火,其妻與子女竝四名燒死事,傳曰,死人等,令本道恤典擧行。
徐文裕,以內醫院言啓曰,進上臘藥劑造時所入牛黃五十部,犀角一斤半,龍腦十三兩,丁香一斤十二兩半,白豆蔻十二兩半,琥珀二兩,三乃子八兩,無孔珠四錢,朱砂一斤,蓽茇·貝母三斤不足矣。依前例,令該曹趁速備入,何如?傳曰,允。燼餘
上在昌慶宮。停常參·經筵。
下直,靈山縣監鄭必東。
謝恩,副校理李徵明。
大行大王大妃誕日,大殿·中殿,藥房·政院·玉堂·二品以上·六曹問安。答曰,罔極。
弘文館啓曰,新除授副修撰洪萬朝,時在慶尙道安東任所,經筵入番事緊,請斯速乘馹上來事,下諭。傳曰,依啓。
吏曹啓曰,新除授穩城府使全百祿,武臣中,頗有名稱,故啓擬受點矣。今聞全百祿,居在穩城地云,本土之人,不宜差送於其邑,所授之職,改差,何如?傳曰,允。
吏曹參議吳道一辭職上疏。入啓。答曰,省疏具悉。爾其勿辭,從速察職。
玉堂箚子。大槪,目見災異之荐疊,不勝憂愛之微忱,敢陳瞽說,仰備裁察事。入啓。答曰,省箚具悉。災沴之作,式月斯生,靜思厥由,咎在否德,方切憂懼,不遑寧處矣。爾等之憂愛誡誨,言甚切實,予用嘉尙,可不留心而體念焉?
吏曹啓曰,守令有闕,政事,取稟。傳曰,明日爲之。
副修撰宋相琦上疏。大槪,臣於千萬意外,復叨新命,驚惶感激,罔知所措,冒陳危懇,乞遞職名,以安私分事。入啓。答曰,省疏具悉。爾其勿辭,從速察職。
合啓,今玆兩大臣減等之擧,實出於轉圜之盛意,凡在聽聞,孰不欽仰?而聖衷之悔端旣露,群情之祈望愈切,此臣等之所以深幸斯意,不避煩籲者也。噫,當初處分,蓋由於未諒本情,而到今原恕,尙靳全宥之典,譬如日月旣更,而猶有所未盡燭,兩露雖降,而猶有所未盡洽,不但兩大臣心事,盡暴於天日之下,抑恐大聖人遷改之美,終不免歉然,請更加三思,還收前領議政南九萬削黜,右議政呂聖齊削職之命。答曰,勿煩。
府前啓,請還收昌城君佖惠民署提調除授之命事。請長湍府使柳重起罷職。措辭竝上同答曰,不允。末端事,更加詳察處之。
院前啓,請還收東城都正棡祿俸,限三年仍給之命事。入啓。答曰,勿煩。
正言元聖兪上疏。大槪,臣旣特遞,勢難仍冒,而引避呈單,俱未免見阻喉司,賤疾且劇,狼狽尤極,不得不冒死呼籲,冀蒙鐫遞事。入啓。答曰,省疏具悉。朝家,知其未署經而勿遞,則今無可避之嫌,勿辭,從速察職。
司僕寺郞廳,以提調意啓曰,本寺判官,所掌緊重,不可數遞,而判官李廷然,昨日政,除授溫陽郡守,殊無久任之意,李廷然,溫陽郡守改差,還仍前任,何如?傳曰,允。
禁府啓目,前縣監李相吉原情云云,旣已遲晩,依事目徒配,何如?啓依允。又啓目,溫陽郡守柳長培元情云云,泛稱遲晩,刑推,何如?啓姑停刑推,議處。
禁府,李相吉,天安金蹄驛,徒三年定配。啓。
京畿監司申琓,外梓宮陪進後,入來。
領敦寧金壽恒箚子。大槪,疾病危苦,無計起動,前後哭班,一未進參,不勝惶恐待罪事。入啓。
禁府,金元厚·鄭纘輝拿囚。啓。以上朝報
上在昌慶宮。停常參·經筵。
夜二更,流星,出東井星下,入東方天際,狀如甁,尾長四五尺許,色赤,光照地。四五更,電光。
答領敦寧金壽恒箚曰,省箚具悉卿懇。有疾未參,別無所傷,卿其安心勿辭,亦勿待罪,從容善攝。仍傳曰,遣御醫看病。
春川府使趙亨期,進香事,上來。
謝恩,中部主簿鄭聽,典籍羅學川,學正李景華,南學敎授金以壽,參知申懹。
禮曹參判尹趾善,都廳李溭·洪慶先,外梓宮陪往後,入來。
禁府,權順善拿囚。啓。
府啓,請還收昌城君佖惠民署提調之命,措辭上同長湍府使柳重起,曾典南閫,已騰貪縱之謗,及莅本邑,且多侵漁之事,政令則委諸下吏,官捧則付之軍官,矇然尸居,弊端日滋,至於江都米收合之際,不有前官之區處,疊徵船馬之價,怨聲載路,闔境嗷嗷,畿輔至近之地,人莫不傳說,此非泛然風聞之比,請長湍府使柳重起罷職。答曰,不允。罷職事,依啓。
合啓,請還收前領議政南九萬削黜,右議政呂聖齊削職之命。措辭上同答曰,勿煩。
院前啓,請還收東城都正棡祿俸,限三年仍給之命事。入啓。措辭上同答曰,勿煩。
兵曹參議申厚載上疏。入啓。答曰,省疏具悉。爾其勿辭,從速察職。
副應敎閔鎭周上疏。大槪,千萬夢寐之外,新命忽降,驚惶隕越,罔知攸措,滓累之蹤,終難復叨榮次,乞賜鐫罷,以尊國體,以安私分事。入啓。答曰,省疏具悉。爾其勿辭,從速察職。
明日,梓宮加漆正時,午正三刻。
傳曰,今日摠護使入來後,當爲引見,長生殿都提調,亦爲入侍。
摠護使,開金井後,入來。
傳曰,摠護使,留待引見。以上朝報
有政事。
吏批,以黃重耉爲溫陽郡守,尹鼎和爲萬頃縣令,洪天敍爲礪山郡守,韓榰爲穩城府使,韓聖祐爲禮賓正,李涬爲靑陽縣監。
傳曰,今日摠護使入來後,當爲引見,長缺調亦爲入侍。燼餘
上在昌慶宮。停常參·經筵。
下直,惠山僉使鄭周翰。
謝恩,副修撰宋相琦,溫陽郡守黃重耉,禮曹正郞洪禹績,工曹佐郞丁時潤,萬頃縣令尹鼎和,禮賓正韓聖佑。
昨日摠護使及長生殿都提調引見時,前領議政南九萬,右議政呂聖齊,一體削職事,榻前下敎。
政院啓曰,前領議政南九萬,右議政呂聖齊,一體削職事,命下矣。臺諫,方請還收,傳旨不得捧之之意,敢啓。傳曰,知道。
備忘記,領·左相,明朝命招,使之卜相。
校理李徵明辭職上疏。入啓。答曰,省疏具悉。爾其勿辭,從速察職。
禁府都事李相衡,弑夫罪人今眞,拿來。
義禁府啓曰,弑夫罪人今眞,旣已拿囚,事係綱常,依法例,三省推鞫,何如?傳曰,允。
禁府啓目,前縣監鄭纘輝,礪山郡守權順善,靑陽縣監金元厚等,元情云,問目內辭緣,旣已遲晩,依事目徒配,何如?啓依允。啓目,今則山訟旣已結末,李弘迪,有罷職之命,壽涵段,似無可問之事,上裁,何如?啓分揀放送。又啓目,徐宗謙議處云云,旣以父病,受由歸家,還任,在於四月後,則大同米之三月內未及裝送,責在兼官,故當該兼官,方有拿命,徐宗謙,似無可論之事,上裁,何如?啓分揀放送。又啓目,柳長培議處云云,兼官受差,在於定限已過之後,則曺世益等,似無異同,而其所兼察日子,比世益,七日有加,且一時特敎,自下不敢援以爲例,依事目徒配,何如?啓一體削職放送。
禁府,鄭纘輝,鴻山縣宿鴻驛,權順善,新昌縣昌德驛,金元厚,天安縣金蹄驛,徒三年定配。啓。
政院啓曰,弑夫罪人今眞,三省推鞫事,命下矣。委官,何大臣進去乎?敢稟。傳曰,領相進去。又啓曰,弑夫罪人今眞,三省推鞫事,命下矣。兩司進參事,城上所牌招言送之意,敢啓。傳曰,知道。
大司成李寅煥上疏。大槪,新授職名,萬不近似,決無承當之望,冀蒙鐫遞,以安微分事。入啓。答曰,省疏具悉。爾其勿辭,從速察職。
政院啓曰,明朝,領·左相命招,卜相事,命下矣。臺諫,方以右議政呂聖齊削職還收事,論啓。凡臺啓未收殺之前,不得出代,自是舊例,至於卜相,事體尤重,經先枚卜,恐涉未安,惶恐敢稟。傳曰,知道。
傳曰,卜相備忘,還入。
政院啓曰,卽者禁府郞廳,以委官意來言,今日纔遭同生妹喪,此時,雖不敢以服制爲言,而未成服之前,勢難赴坐,自政院,稟旨變通云,何以爲之?敢稟。傳曰,左相進去。
推鞫問事郞廳二,兪得一·朴泰萬。
禁府,盧世挺·柳尙輅·張錫韓·朴凝慶拿囚。啓。
府前啓,請還收昌城君佖,惠民署提調除授之命事。入啓。答曰,勿煩。
院前啓,請還收東城都正棡祿俸,限三年仍給之命事。入啓。答曰,勿煩。
梓宮加漆後,大殿·中殿,藥房·政院·玉堂·二品以上·六曹問安。答曰,罔極。
忠原縣監李宏,進香事,上來。
合啓,兩大臣事,始緣筵臣之開陳,旣施惟輕之典,旋因首相之箚論,繼有減等之命,昨於前席,又以大臣之建白,特下一體削職之敎,臣等,有以見大聖人轉圜之盛意也。噫,宸衷旣悟,善端日新,王言一下,四方風動,此臣等之所以深幸斯意,祈望愈切,不避煩籲,期於准請者也。當初殿下之疑怒於兩大臣者,蓋出於本情之不諒,到今天心開悟之後,亦靳全宥之音,若使聖鑑,有所未燭則已,旣已洞察心事,竝加原恕,則何憚於快釋,而尙置削職之科耶?雨露之澤,猶未有普洽,天地之大,不能無餘憾,事理處分,俱未爲過當之歸,臣等,竊不勝憫惜焉。且念今此兩臣之事,乃一國公共之論也。大臣·筵臣之言,卽臺閣之言,臺閣之言,卽輿人之誦,而前後減罪之擧,輒出於大臣·筵臣論奏之際,獨於臺啓之批,每以勿煩爲敎,此雖由於臣等誠淺言拙,不克感回之致,而殿下置臺閣,寄耳目之意,亦安在哉?臣等尤有所慨然於聖明也。請更加三思,還收前領議政南九萬,右議政呂聖齊削職之命。答曰,勿煩。以上朝報
李墪,以義禁府言啓曰,以承政院啓辭,刑曹啓目,吳道弘,移本府處置事,允下矣。吳道弘,時在缺發遣而拿來,何如?傳曰,交代後,拿來。
閔鎭長,以魂殿都監郞廳,以摠護使意啓曰,郞廳兪樸·洪天敍,竝皆遷轉外任矣。三房,旣已畢役,不必差出其代,而一房則有殯殿祭奠看檢之事,不可曠職,一房郞廳洪天敍之代,以宗簿寺主簿李喜相差下,使之察任,何如?傳曰,允。
又以國葬都監郞廳,以摠護使意啓曰,諡冊文·哀冊文,女官,當爲進讀,不可不前期誦習缺眞諺竝書以入之意,敢啓。傳曰,知道。
鞫廳啓曰,弑夫罪人今眞,旣已承服,結案取招,照律處斷,何如?傳曰,知道。燼餘
上在昌慶宮。停常參·經筵。
未申時,日暈兩珥。夜一更至三更,月暈。
京畿監司申琓,進香事,入來。
謝恩,正言南有星,鎭安縣監宋殷錫,穩城府使帶韓榰,礪山郡守洪天敍。
下直,大同察訪許熲,咸安郡守李益敏,朔州府使尹時進,靑水萬戶李尙杙。
謝恩,吏曹參議吳道一。
刑曹啓目,全羅兵使吳道弘,係是朝官,移義禁府,處置,何如?啓依允。
去夜,三省罪人今眞,元情承服。
三省罪人今眞,當日堂古介行刑。啓。
義禁府啓曰,全羅兵使吳道弘,移本府處置事,允下矣。吳道弘,時在任所,依例發遣府都事,拿來,何如?傳曰,交代後,拿來。
吏曹啓曰,守令有闕,政事,取稟。傳曰,明日爲之。
都承旨李奎齡上疏。大槪,疾病猝劇,又有難冒之勢,不得不冒死號籲於嚴廬之下,乞賜遞改,以便公私事。入啓。答曰,省疏具悉。卿其勿辭,調理察職。
合啓,請還收前領議政南九萬,右議政呂聖齊削職之命事。入啓。措辭上同答曰,勿煩。
府前啓,請還收昌城君佖,惠民署提調除授之命事。入啓。措辭上同答曰,勿煩
院前啓,請還收東城都正棡祿俸限三年仍給之命事。入啓。措辭上同答曰,勿煩。
判府事李□□箚子。大槪,陳情乞退事。入啓。以上朝報
徐文裕,以觀象監官員,以領事提調意啓曰,次知內官,招致地官韓必雄,以王子阿只氏藏胎事,傳敎矣。藏胎之法,方書則以爲,男胎則五月而藏云,而考見前後謄錄,則不拘五月之限,皆用吉朔,故令地官推擇,則今十一月·十二月爲吉云,胎峰可合處,就癸□年審定所錄,擇其三處,備望以入,落點後,擇日擧行,何如?傳曰,依啓。燼餘
備忘記,今下弓矢,靑水萬戶李尙杙處,給送。
閔鎭長,以弘文館言啓曰,本館下番副修撰宋尙缺書寫官,今日晝仕出去之意,敢啓。傳曰,知道。燼餘
上在昌慶宮。停常參·經筵。
司僕主簿朴世標,牧場摘奸〈後〉入來。
下直,龍安縣監李㘽。
謝恩,水原府使金錫衍,安東府使李玄錫。
京畿監司書目,楊州呈,以大司憲崔寬辭職上疏上送事。啓。答曰,省疏具悉。卿辭至此,本職,當許遞焉。
答判府事李□□箚曰,省箚具悉卿懇。日者疏批,備悉決不可捨予長往之意,而情志不孚,乞歸之章,一向邁邁,予甚愕然,無以爲喩。況大臣之退處鄕庄,元非事體之所宜,日月久近,非所當論,時任·原任,勞悴亦殊,將息之便,豈有京鄕之異也?卿其須體此意,安心勿辭,入城善攝,共濟時艱。仍傳曰,遣史官傳諭。
吏曹啓曰,新除授石城縣監鄭澔呈狀內,前縣監李集成,卽異姓四寸兄也。交承之間,法當相避,斯速入啓處置云,鄭澔,依例改差,何如?傳曰,允。
義禁府啓曰,弑夫罪人今眞,旣已承服正刑,依律文,破家瀦澤,子女爲奴,降其邑號,罷其守令等事,令各該司,捧承傳擧行,何如?傳曰,允。
禁府,吳道弘拿囚。啓。
平安都事書目,博川郡守金得鎰,災傷差錯,罷黜事。
明日,梓宮加漆正時,午正三刻。
合啓,請加三思,還收前領議政南九萬,右議政呂聖齊削職之命事。入啓。措辭上同答曰,勿煩。
府前啓,請還收昌城君佖,惠民署提調除授之命事。措辭上同新啓,臣等聞七月晦間,壽進宮次知任事人等,當侍藥憂遑之日,稱以自中免新,盛備酒肉,多率妓樂,連日宴飮於於義宮內,事之可駭,莫此爲甚,請次知內官拿問定罪,下吏,亦令攸司摘發科罪。答曰,不允。
院前啓,請還收東城都正棡祿俸,限三年仍給之命事。措辭上同新啓,故都事李仁漢之子龍錫,年今十六七,自稱神覡,妖言妄說,惑亂愚氓,齎持錢帛,男女之輻輳其門者,日以百數,且方遭父喪,脫其衰麻,變着女服,出入宮家,蹤跡詭秘,敗倫傷俗,莫此爲甚,如此人妖,不可置諸京城闤關之間,以貽男女混淆,人神雜糅之患,請李龍錫,令攸司囚禁,依法科罪,以嚴左道惑民之律。答曰,依啓。
持平李益壽上疏。大槪,敢陳區區所懷,冀蒙察納事。入啓。以上朝報
禁府啓曰,罪人柳尙輅,徒配事,允下矣。所當卽爲發配,而尙輅,因莞島黃腸事,與朴新胄,一體照律事,旣已啓下,待結末,配所單子書入之意,敢啓。傳曰,知道。以上禁府謄錄
宣惠廳啓曰,大行大王大妃殿發靷後,下玄宮前,山陵朝夕祭奠封進生物,依前例分定各道,別單書入之意,敢啓。傳曰,知道。以上惠廳謄錄
有政事。
吏批,以李秀彦爲大司憲,金一夔爲北靑府使,高緯奎爲藍浦縣監,尹推爲石城縣監,柳長元爲典牲主簿,權尙夏爲工曹正郞,任相元爲長湍府使,吳碩夏爲鎭岑縣監,尹世喜爲直講,崔以球爲海美縣監。
閔鎭長,以弘文館言啓曰,本館上番副校理臣金盛迪,以挽章書寫官,今日晝仕出去之意,敢啓。傳曰,知道。
徐文裕,以宣惠廳言啓曰,大行大王大妃發靷後,下玄宮前,山陵朝夕祭所進生物,依前例分定各道,別單書入之意,敢啓。傳曰,知道。燼餘
上在昌慶宮。停常參·經筵。
自辰時至午時,日暈。未時,雷動。
延安府使鄭洙碩,進香事,上來。
謝恩,靑陽縣監李涬,承文博士趙泰采。
都承旨李奎齡初度呈辭。入啓。給由。
答持平李益壽疏曰,省疏具悉。雖出於有懷必陳之意,而第此事,豈有無時公然出入之理乎?臨産而許令入見,自是舊規,乘轎一款,又有已行之例,故今亦俾令依此行之矣。本無前後之異同,亦非任自創行之事也。
禁府啓目,前縣監柳尙輅議處云云,難免聽囑之罪,照律,何如?啓依允。又啓目,前縣監柳尙輅·朴凝慶·盧世挺·柳曼元情云云,旣已遲晩,依事目徒配,何如?啓依允。又啓目,藍浦縣監張錫漢,保寧縣監吳命老原情云云,泛稱遲晩,刑推,何如?啓除刑推議處。
吏曹啓曰,卽接義禁府移文,則弑夫罪人今眞,卽已承服正刑,所居官罷其守令,降其邑號事,捧承傳矣。今眞所居珍山郡,降爲縣監,郡守尹以健,依法例罷職,何如?傳曰,允。
政院啓曰,全羅兵使吳道弘拿來事,允下,已經累日,而兵曹判書病未參政,尙未出代,拿來之代,不可遲延,全羅兵使,令該曹卽爲口傳差出,何如?傳曰,武之兵使,卽文之監司,監司曾有口傳差出之時乎?又啓曰,命下矣。取考前例,則曾有令次官,通議于判書差出事,啓達之時,而無口傳差出之時矣。臣待罪該房,未諳體例,不復思量,率爾啓達,不勝惶恐之至。傳曰,知道。卽爲開政,令次官問議差出。
謝恩,兵曹參議申厚載。
合啓,停啓。
府前啓,請還收昌城君佖,惠民署提調除授之命事,措辭上同請壽進宮次知內官,拿問定罪,下吏等,令攸司摘發科罪。措辭上同答曰,勿煩。
掌令安圭啓曰,湔劣如臣,百無一肖,凡官冗職,尙難堪任,至於臺閣重任,萬不近似,而累忝匪據,動輒生疣,加以奇痾嬰身,積年沈痼,無路供仕,屛伏田野,自分爲淸朝之棄物,不意又叨新命,仍承嚴召,舁疾作行,入京肅謝之後,黽勉供職,作一行屍,自知有僨敗之患矣。頃於入侍之日,以吏曹判書朴世采還收事,啓達於榻前,而今聞物議,旣因儒疏,有兼帶勿遞之命,則所當改其措語,陳奏之際,明日分釋,而只循舊套,泛然奏達,不無本兼竝擧之意,大失臺體云,無非臣昏謬做錯之致,何可一刻晏然仍冒於臺席乎?請命遞斥臣職。答曰,勿辭。退待物論。
兵曹判書尹趾完上疏。大槪,賤疾沈痼,久廢職務,今有兵使拿推代,問議差出之命,不勝惶恐,力疾來詣,僅得參議,以此病狀,決無仍爲供職之望,乞賜遞改,以幸公私事。入啓。
京畿監司書目,坡州呈,以吏曹判書朴世采辭職上疏上送事。以上朝報
宣惠廳啓曰,頃日三南大同米,節晩發船守令査覈狀啓回啓時,只以各道狀啓中擧論郡邑,從其日月先後,區別輕重,雖稱四月限內,發船與上納,旣在五六月,有過大同事目之限者,竝令攸司稟處矣。更考公洪道監司尹以道啓本,則稱大同上納,以四月爲限,過此限後守令,開錄啓聞,而本廳上納日子相考,則四月以前上納,只是五邑,其餘則五月上納,或有六月上納,陳省中亦有五月發船者,而不入於狀啓中矣。湖西,比兩南,水路最近,則過限上納,尤爲怠慢,而獨免論責,其在朝家用罰之道,殊甚不均,本道査覈,亦涉疎漏,公洪監司尹以道推考,更爲査覈啓聞,何如?傳曰,允。以上朝報
有政事。
吏批,以尹趾善爲濟用提調,兪集一爲兵曹正郞,南龍翼爲司譯提調,宋奎濂爲兵曹參判,權聖矩爲珍山縣監,梁益命爲博川郡守。
兵批,以成震丙爲僉知,洪時九爲武兼,徐文晉爲內禁將,崔斗極爲部將,睦林奇爲全羅兵使,李世郁爲中樞都事,閔錡爲五衛將,吳德麟爲訓鍊習讀。
李墪,以觀象監官員,以領事提調意啓曰,王子阿只氏藏胎吉日,令日官推擇,則今十一月·十二月爲吉朔云,故擇日擧行事,啓達,蒙允矣。令地官擇日,則十二月十三日平吉云,而卽今日氣凍寒,石手亦皆赴役於山陵,藏胎·石物等工役,決難完畢於一月云,依方書五月藏胎之法,待明年二月解凍後,擇日擧行,似爲便當,敢此仰稟。傳曰,明年二月,亦是吉朔云耶?
吏批,判書朴世采在外,參知崔錫鼎進,參議吳道一進,右承旨閔鎭長進。
兵批,判書尹趾完進,參判未差,參議申厚載進,參知申懹進,左副承旨李思永進。
李思永,以義禁府言啓曰,柳尙輅徒配事,允下矣。所當卽爲發配,而尙輅,以莞島黃腸事,與朴新胄,一體照律事,旣已啓下,配所單子還入之意,敢啓。傳曰,知道。
梓宮加漆後,大殿·中殿,藥房·政院·玉堂問安。答曰,罔極。
大殿,二品以上單子問安。答曰,罔極。中宮殿問安。答曰,罔極。燼餘
持平李益壽上疏。伏以臣,於再昨詣臺之後,伏聞昭儀張氏之母,乘八人屋轎,往來闕中,而屋轎,方在於建陽門內,臣心甚驚訝,發吏,以法推捉其奴子,竝與屋轎而取來於厥家,則其□頗侈,極其僭猥,臣竊念昭儀之母,卽一賤人,雖□巷之間,固不當冒法而犯分,何敢乘屋轎,出入於殿下之宮,若是其無嚴哉?人言藉甚,莫不爲駭,臣或□□等事,一毫有損於聖德,已自本府懲治,而大凡宮闈之不肅,亦可慮也。昔在宣廟朝初年,有乳母乘屋轎入闕者,宣廟聞而不懌,呵責正峻,卽命黜退,致令徒步而歸,此固先王美事,而其所杜漸之意,吁亦至矣。夫名分或紊,則踰濫之習日滋,宮禁不嚴,則防閑之道漸□,其可戒而不可忽也,明矣。殿下,若能繼自今警勅掖□齊整等限使內外肅穆,上下截然,則有補於治敎,亦豈淺鮮也哉?臣自切憂愛之悃,因一細事,妄效箴誡之聖明,矜其誠而恕其愚焉。答曰,省疏具悉。雖出於有懷必陳之意,而第此時豈有無時□□理乎?臨産而許令入見,自是舊規,乘轎一款□□□□之例,故今亦俾令依此行之矣,本無前後之異,□□自創行之事也。燼餘
上在昌慶宮。停常參·經筵。
下直,臨陂縣監李井吉。
謝恩,北靑判官金一夔,鎭岑縣監吳錫夏,海美縣監崔以球。
答兵曹判書尹趾完疏曰,省疏具悉。卿其勿辭,調理察職。
答吏曹判書朴世采疏曰,省疏具悉卿懇。卿之心事,予已詳知開釋,則卿胡不諒,過自引咎,若是其邁邁乎?心甚愕然,無以爲喩。至於負罪之稱,尤涉太過,卿其須體此意,安心勿辭,亦勿待罪,宜速上來,以副予望。
都承旨李奎齡再度呈辭。入啓。加給由。
左議政趙師錫箚子。大槪,敢陳區區所懷,冀幸裁處事。入啓。答曰,省箚具悉。事之是非,姑捨勿論,出入乘轎,本非任自擅行,而臺臣疏中,有推捉懲治之語,故心甚怪訝,捉囚憲吏,詰問其由,則臺諫知其出於傳敎,而猶且施刑云。只此一款,殊涉無據,該吏,已令治罪放送,而第老成之箚,語多鶻突,或出情外,恐非上下志意交相孚之道也。
政院啓曰,掌令安圭,昨日引避退待,尙未處置,今日,又以監察茶時,事極未安。憲府未肅拜呈告人員,竝牌招察任,何如?傳曰,允。
禁府,盧世挺,坡州馬山驛,朴凝慶,陽川南山驛,柳曼,楊州雙樹驛,徒三年定配。啓。
禁府啓目,張錫韓議處云云。兼官之差,旣在限後,則未及發船,元非可罪,而至於本任,連因公故,則其間事務,或有所未遑,而旣犯後時之科,自有當施之律,依事目徒配,何如?啓依允。又啓目,保寧縣監吳命老議處云云。到任,旣在四月念後,則未及裝載之責,在於兼任,故兼官朴凝慶,旣以此徒配,吳命老段,似無可罪之端,上裁,何如?啓分揀放送。又啓目,前縣監柳尙輅,護軍朴新胄等矣,柳尙輅段,搗木斫取事,報水營文狀中,以監色求來者樣爲辭,朴新胄段,前任全羅右水使,慮有地方官不先報知之責,尙輅之追後牒報,已載錄於巡營報狀中,難免聽囑罪,杖一百贖,告身盡行追奪,柳尙輅段,以他罪,旣已徒配,依律文,勿論,何如?啓功減一等。
謝恩,執義李后定。
校理尹德駿上疏。大槪,臣有發簡憲府,推治昭儀母乘轎之事,今於威怒之下,不敢倖免譴罰,乞賜罷斥,以安私分事。入啓。答曰,省疏具悉。爾其勿辭察職。
副校理金盛迪上疏。大槪,臣旣有書勉憲臣,據法推治昭儀母濫乘屋轎之事。今於嚴旨之下,不敢晏然於職次,乞賜遞罷事。入啓。答曰,省疏具悉。爾其勿辭
校理兪得一上疏。大槪,卽伏見內司移送刑曹傳旨,則有不敢晏然之端,乞遞職名,以安私分,兼陳所懷,以備財察事。入啓。答曰,省疏具悉。進言之誠,予用嘉之。臨月而入來護産,過後出去,則豈有無時隨意出入之理乎?爾其勿辭察職。
府前啓,請還收昌城君佖,惠民署提調除授之命事。請壽進宮次知內官,拿問定罪,下吏等,令攸司摘發科罪事。措辭竝上同新啓,引嫌而退。前啓措語,旣改末端,雖欠明白,元非大段,不可以此輕遞言官,請掌令安圭出仕。答曰,不允。侍藥之日,連日妓樂宴飮云者,似不近理,次知內官,姑先推考,觀其緘辭而處之,下人等,令攸司査處。處置事,依啓。
玉堂箚子。大槪,敢陳區區所懷,冀蒙省察事。入啓。答曰,省箚具悉。憂愛誡誨之誠,予用嘉尙。可不體念焉?第此事,旣因傳敎,且據前例,而臺官,略不信聽,此所以不平于中,而推問指嗾者也。至若或蔽或動之說,實是臆逆之甚者,何情志之不通若此乎?箚末非時往來云者,必出於錯認傳聞之致。夫宮闈之間,內外截然,元無規外無端往來之事,則此路之開不開,非所當慮,而焚去之說,似涉已甚也。
大司憲李秀彦上疏。大槪,臣所患寒疾,增劇於數日之內,召牌之下,竟未祗赴,乞賜遞免,以便公私,兼陳所懷,冀蒙察納事。入啓。答曰,省疏具悉。憂愛陳戒之誠,予用嘉尙。可不體念焉?卿其勿辭,調理察職。
謝恩,副應敎閔鎭周。
持平李益壽啓曰,臣等伏見自內司捉致本府禁吏,以日前屋轎事,至加嚴訊,方切錯愕悚懼之中,下吏,又持內司所給傳旨來示,其中辭意,無非臣所不忍聞者。臣心骨俱驚,魂不守宅,寧欲溘然無知也。到此地頭,只當席藁金吾,以俟鈇鉞之不暇,而傳旨辭意,有同問目,則臣不得不略陳梗槪,臣益不勝死罪之至。夫辨別尊卑,維持國綱者,莫大於名分,名分一紊,則等威不明,僭踰日滋,上下陵替,國不爲國。是以,繁纓,小物也,而孔子惜之,正名,細務也,而孔子先之。古聖之必於是惓惓者,豈偶然哉?今此昭儀之母,雖是宮掖之親,旣無官爵之所封,且無等品之可言,臣之謂賤人者,指此而發也。元無爵品,而濫乘屋轎於嚴禁之地,瞻聽俱駭,傳說播騰,則臣爲法官,推治其奴,乃是尊君父嚴國體,殿下以臣謂有甚私意於其間耶?設有宮中舊規,此不過一時偶行之事,而非如著爲令甲,永作定式之比,則固不可援以爲常,而然使臣早知有遵例之擧,則只當力爭,爲殿下期於變通,何必徑自本府,直爲懲治哉?其奴子受罪之時,果以傳敎爲言,而攀聯宮禁之人,例多藉重之言,實有是命,固臣等初意之所不到,故驟而聞之,元不取信。不然則極宜按法論啓,陳其不可,豈可徑先推治,有若汲汲泄憤者然哉?昨伏覩疏批之後,始知有依例□行之命,臣等不勝悚然,卽搆短疎,一以明法理不當,一以暴妄率之有罪,恭俟處分,而喉司退却,終未登徹矣,今承領官替受之敎。殿下何乃遽因一時之威怒,至下此等敎旨於臣隣耶?臣罪到此,萬死無惜,直欲鑽地以入而不可得也。且凡傳敎等事,必自喉司宣布,然後外庭之臣,方可聞而信之,今無是事,而只憑被捉人稱說,謂之眞有傳敎,果合於道理乎?出入銅牌之有無,亦非外臣所可聞知,而雖有銅牌,豈必乘屋轎,而後爲可哉?如使昭儀之母,可乘八人之轎,則有尊於此者,亦何以加其制也?至於聽人指囑之敎,莫非臣子事君無狀,不能見信於君父之致,臣不欲更有所達也。大抵濫僞之禁,本府所職,微細節目,只及於里巷窮民,而凡係宮掖之親,縱有蔑禮踰分,不敢出言以正,則殿下之設置臺閣,果何意也,而宮府一體之義,亦安在哉?當初推捉者禁吏,而出令者臣也。若有可治之罪,當自臣身而始,奉行官令之禁吏,抑獨何辜?四散逮捕,急於星火,叫呼隳突,道路震慄,刑訊狼藉,死生頃刻,此何擧措,此何景象?假使禁吏,有大段所犯,惟當付之有司,公施其罰,而今反直自內司,汲汲窮覈,乃至於此,此豈臣平日所望於殿下者哉?臣通宵不寐,繞壁彷徨,不覺太息而流涕也。噫,法者,殿下之法也,臣卽殿下之法官也。以殿下之法官,守殿下之法,未知殿下何所惡,而至爲此無前之事乎?授之以法,而反誅其法,任之以職,而又禁其職,古今天下,安有是理?昔漢文之世,太子與梁王,共車入朝,不下司馬門,張釋之,職在公車令,追止太子·梁王,毋入殿門,遂劾之以不下公門,以不敬奏之。文帝,以此奇釋之,不惟不罪,又從而超秩,此實千古美談,未聞以此爲不顧忌器之嫌也。況昭儀之母,比此而論之,豈不相懸之甚乎?殿下試思之。臣今日之爲,果有一毫謬戾,而致令禁吏,替受其罪耶?噫,臺閣之職,事體甚重,事關廊廟,宰相待罪,語犯乘輿,天子動容,未聞有因一細事,遭此無限境界。此無非如臣疲劣,苟然充位,自取顚沛之致,更誰尤哉?卽今天心悔悟,善端開發,德音洋溢,中外拭目,而臣之些少所執,反爲觸激之歸,終蔑裨補之益,只增失當之擧,此尤臣之罪也。方欲以此引避之際,伏聞有特罷之命,一倍悚懼,罔知攸措矣。俄因喉司之啓,有牽復之音,惶感交極,狼狽尤切。玆敢冒死自列,請命削臣職名,因下臣司敗,以正臣罪。答曰,勿辭,退待物論。
院啓,臣等聞昨夕,仍張昭儀母屋轎被禁事,自內司,捉囚禁吏,一夜之間,屢施嚴刑,兩臺臣,有特罷之敎。臣等聞來,不勝驚愕。豈料聖明之世,有此無前之過擧?雖因大臣陳箚,政院覆逆,旋有兩臺臣還收,禁吏放送之敎,而其爲累聖德而駭群聽,已不可勝言。第昭儀母乘有屋轎一款,尙未有禁止之令,臣等竊惑焉。昭儀母,旣無官封,又無等品,則便是閭閻一女人,雖扳聯宮掖,因事出入,而何敢乘有屋轎於宮闈至嚴之地乎?法官之隨聞懲治,實欲正名分糾僭濫也,而殿下乃反激惱於臺官,移怒於禁吏,不付有司,直自內司,急急嚴訊,創出三百年所未有之擧,是使法禁,不得行於宮掖之親,而內司,爲今日之王獄,豈不大可寒心者哉?且殿下於臺臣疏批,有依例俾行之敎。臣等果未知前例,在於何時,而決非令甲所載,決不可援以爲例。雖或有出入時乘轎,如宮官內人之爲,而至於有屋之轎,非公翁主·王子夫人,則固不敢乘入闕庭,渠何敢偃然乘之,若固有之乎?犯分僭禮,莫此爲甚。今若因一時過激之擧,永以爲他日應行之典,則其損傷國體,貽譏後世,當復如何哉?請自今以後,一遵法制,昭儀母出入時,不許乘有屋轎事,定式施行,以嚴頹綱,以杜後弊。答曰,出入時乘屋轎,有已行之例,故使之許乘,而臺官,不計傳敎有無,汲汲刑訊,此予所以大段未便,而訊問禁吏者也。今玆爾等之爭論如此,上下相持,徒致紛擾,自今以後,以乘轎,定式施行。
持平李彦紀啓曰,今日國勢,委靡泮渙,無一可恃,而其所賴而維持,得免朝夕危亡者,獨區區名分,猶不至於蕩然掃地耳。此而一壞,則尊卑混而等威紊,民無定志,國不爲國,豈不大可寒心哉?庶人之不得乘轎,禁令截嚴。今昭儀母,卽閭閻一女人也,而乃敢乘屋轎,出入於禁掖至嚴之地,其蔑法冒禁,莫此爲甚。臣等之推治其奴子者,不但出於矯僭之意而已,抑恐因此而貽累於尊名正分之化,而亦不料玆事之初出於聖敎也。昨伏見答同僚疏批,有依例俾行之敎。臣於此,尤不勝駭惑,而繼之以慨然也。聖敎中所謂已行之例,雖未知出於何時,而玆旣非法典所載,則決不可援以爲應行之例,故臣將與同僚,相議論執矣。俄聞本府下吏,自內司,有推捉之令,四散逮捕,急於星火,臣驚怪錯愕,莫測其由也。國家設置臺官,畀以風憲,上自乘輿,下逮百僚庶民,有違於法,糾劾不避者,乃其職耳。下吏則不過奉行臺官之令而已,下吏者何與焉,而今乃激惱於臺官,遽怒於禁吏,猝有此三百年來所未有之過擧,臣竊恐從今以往,閭巷之間,庶人匹婦之賤,雖有大踰制大犯分,可駭可愕之事,有過於此者,其人稍涉於掖署禁庭之間,則禁吏者,拱手搶頭,莫敢誰何,一任其恣行,而無少顧忌矣。此尤臣之所大懼者也。噫,太子,君嗣也,馳犯正路,而司隷,沒入其車馬,公主,帝女也,驂奴犯罪,則雒陽令,格殺之,前史稱爲美談。殿下今日之擧措,視前事爲如何也?臣自聞此事,卽當引避,而昨緣日昏,未及自列,通宵憂菀,仰屋竊歎,及曉府吏,因傳敎,來示內司問目,被囚吏卒,一夜之間,至施累次之刑,臣聞來,心骨俱寒,一倍危怖。後宮母之入闕護産,雖非異事,至於乘轎一款,大是法外,則初何以逆料其必由於傳敎,而其奴受刑之時,設有云云之說,常漢口傳之言,亦何可信而爲然乎?聖敎辭旨,極其嚴峻,至有臣子所不忍聞之語,此豈群下平日所望於聖明者,而亦豈大聖人平心御物,忘怒觀理之道哉?臣於朝者詣臺之際,行到闕下,聞有特罷之命,退伏私次,誅譴是俟,旋因喉司之啓,乃有姑置之敎,臣之惶蹙狼狽,一節又加矣。如臣疲劣,忝居執法之列,上之不能格王正事,下之不能使人畏法,其瘝官失職之責,固已大矣。今因此一事,觸忤上心,激成君父之過擧,至使無辜之下吏,替受臣罪,廉隅所關,決難抗顔於臺席,而旣罷之官,尤無仍冒之理,請命亟削臣職,下臣司敗。答曰,勿辭,退待物論。以上朝報
觀象監官員,以領事·提調意啓曰,王子阿只氏藏胎吉日朔,問於地官,則今十一月·十二月爲吉云,故擇日擧行事,啓達允下矣。令地官擇日,則十二月十三日平吉云,而卽今日氣凍寒,石手等,亦皆赴役於山陵,藏胎石物等工役,決難完畢於一月之內云。依方書五月藏胎之法,待明年二月解凍後,擇日擧行,似爲便當,敢此仰稟。傳曰,明年二月,亦是吉朔云耶?
政院啓曰,臣曾以舒川郡守姜聖佐,不封陳慰箋文事,請推道臣矣。卽伏見公洪監司尹以道緘辭,則以爲武弁嘉善之爲守令者,勿爲進箋,曾有定式頒布,今亦遵此事目,不爲進箋云。臣欲知定式曲折,取考戊午十月日記,則其時果因大臣所啓,大都護府及牧使外,嘉善以上,三名日箋文,皆勿封進事,永爲定式矣。雖有前頒事目,卽今又有該曹啓下關文,嘉善官,雖非牧使,皆直遵前事目,經廢慰禮,殊涉率爾,該曹之不察新定事目,只據五禮儀,磨鍊節目,分付外方,亦甚疎漏,而大槪戊午年定奪時,只擧三名日爲言,故非時陳賀陳慰之禮,則未有定規,致令外方官吏,眩於適從,或有封進之邑,或有不封進之邑,莫重典禮,不宜如是矇矓錯雜,更令該曹稟旨定奪,以爲一定之式,何如?傳曰,允。
禮曹啓曰,因政院啓辭,凡外方非時陳賀陳慰進箋,更令該曹稟旨定奪事,允下矣。大典朝儀條云,正至·大殿誕日,外官拜箋陳賀,註曰,諸道觀察使·節度使,二品以上守令,及府大護府牧云。五禮儀云,國恤時,諸道觀察使·節度使·牧使以上,遣人進箋陳慰,註曰,二品以上外官,雖非牧使,亦進箋云,故以此遵行矣。戊午年分,以三名日進箋,各邑民弊不貲,又以雜歧出身,及武弁嘉善以上守令,猥雜莫甚,大臣定奪於榻前,知委外方,故官吏,眩於適從,有此或封或不封之邑。二品以上守令進箋事,竝載於大典及五禮儀,則不可以雜歧武弁,區而別之,致有紛紜未定之弊。今後則二品以上守令,三名日及無時慰賀箋文,一依法典及禮文,一體封進宜當。大臣之意如此,以此永式,知委各道,何如?傳曰,允。以上禮曹謄錄
答政院啓曰,臺諫,旣知其出於傳敎,而拷掠乃已者,殊涉無嚴,故有此警責之擧矣。啓辭如此,今姑置之焉。
李思永,以摠戎廳言啓曰,本廳再運壯哨軍一哨,牙兵一哨軍兵,昨已上來逢點矣。壯哨軍則廣智營,牙兵則本營,與初運軍兵,今十五日依例替代,輪回入直之意,敢啓。傳曰,知道。
李墪啓曰,掌令安圭,昨日引避退待,尙未處置,今日,又以監察茶時,事極未安。憲府未肅拜呈告人員,竝卽牌招察任,何如?傳曰,允。
以閔暹爲禁軍別將。燼餘
十三日未時,上御慶春殿,牌招引見時,入侍,校理兪得一,持平李益壽,承旨李墪,假注書朴權,記事官金時傑·李寅燁。上謂兪得一·李益壽曰,予見爾等疏辭,雷威之下,極言無諱,深用嘉尙,而其中或有不能詳予本意者,且得一疏中,侵斥兩司多官,不但事涉過當,亦將紛鬧,欲爲面諭,故特爲牌招耳。得一曰,臣妄恃殿下之明聖,輒陳狂瞽之說,今承聖敎,縷縷開釋,不勝惶隕感激之至。殿下平日,雖有過擧,旋卽開悟,如日者兩相事,日月之更,人莫不欽仰,而曾未幾何,復有此無前之擧。臣久叨經幄,曾乏補導之功,不能納君於無過,臣罪多矣。若非堯·舜之聖,則豈能無過,而殿下今日之擧,實是前古所無。爲後宮,怒執法之臺臣,逮捕禁吏,下之內獄缺怒之際,率多躁急,實是大段病痛,宜思缺先儒曰,殺一不辜得天下,不爲。孟子曰,無罪而殺,士大夫,可以去。以此觀之,則可見聖人重人命不妄殺之意。宋神宗,嘗於講筵,戱折柳枝,程子,以其方春生意,諫其折枝。蓋人君好生之心,雖草木之微,尙且不折,況於人命之至重者乎?彼法吏皀隷,雖是下賤,一時駢死,不以其罪,閭巷之間,莫不稱冤,道路之人,亦皆齋咨,殿下到今追思,亦必有怛然悔悟之意矣。死者雖不可復生,殿下固宜痛加刻責,亟下悔過之音,仍施渥隱恤之典,則亦可粗慰抱冤之魂矣。臣之此言,非出於欲立群下之見,以爲務勝之計矣。益壽曰,臣竢罪縮伏之中,不宜妄陳章疏,而惟其忠君愛國之誠,根於秉彝,每於登對之時,瞻望玉色,願忠之志,自激于中,歸對家人,每稱殿下之盛德,至有感泣之時矣。先王定制,不可壞了。賤人乘轎,於今不治,竊恐玆事,爲累於盛德,貽譏於後世,乃敢據法治之矣。天威震疊,撲殺憲吏,臣心之惶怖悶蹙,已不可言,而後人若曰昭儀之母,乘轎於闕庭,法府之吏,殞斃於內獄云爾,則其爲聖明之累,爲如何哉?緣臣妄作,致有殿下之過擧,此實臣之罪也。召命之下,實難抗顔,而旣承特旨,黽勉來詣矣。聖敎諄復,不啻家人父子,惶感之極,不知所云。自有此事以來,臣廢食三日,涕泣以度,而臣之愚悃,尙有憂愛之悃,昨於疏中,略有所仰達矣。得一曰,聖批中,今姑二字,旣命刪去,而內司問目,亦令還收,轉環之量,實光聖德,反有大於初無過擧之日,咫尺之下,非阿謏之言也。內司問目,晩始得見,不勝驚愕,終宵繞壁,曉上一疏,而狂妄之言,幸荷採納,曷勝感幸?缺除非漢唐昏亂之世,則曷嘗有不任有司,專付中人而殺法吏者哉?殿下聖明出天,堯·舜可期,而只緣缺急,每有過中之擧,臣竊惜之。今日咫尺之下,溫諭十行,快示悔悟,在廷之臣,孰不欽仰,而遠外之人,豈能盡知聖意之若此乎?此後如有可罪之人,則雖內間罪人,固宜出付法司,光明處置,以正其罪,切勿更令私獄治人,以昭平明之治,然後庶合於宮府一體之義矣。墪曰,臣待罪近密之地,聖上過擧,猝發於一夜之間,未及聞知,不能及時匡救,臣負職之罪大矣,不勝惶恐,而聖心旋卽開悟,還收臺官特罷之命,及內司問目,又於今日,宣召兩臣,特加奬諭,豈不大有光於聖德乎?但禁吏所由之一時殞斃,誠極惻怛,事過之後,想必惻然而動念矣。凡燒死溺死之人,亦有恤典,此蓋出於哀矜惻怛之意,今者禁吏所由,比之燒溺死者,尤爲慘然,若如得一所達之言,施以恤典,以示惻怚慙悔之意,則於聖德,尤有光矣。上曰,禁吏所由之刑訊,蓋出於一時過擧,而今聞二人,皆至殞命,深用追悔,實深矜慘。各別恤典擧行。得一曰,聖上一言及此,實邦國之福也。死者有知,亦必感泣矣。今以聖上悔悟惻怛之意,播諸中外,使人人皆知聖意之若此,則豈不有光於聖德乎?益壽曰,今承下敎,軫恤死者,惻怛之念,藹然可見,臣中心感幸,如有所得矣。得一曰,聖上改過遷善,若是其速,風雷之遷,雖古聖王,何以加此?殿下天資高明,而每致激惱,輒有過擧,此臣等所以悶惜者也。非謂聖明復有如許過擧,而切乞深加留念,毋或復有此失,使群下不得竊議焉。上曰,爾等陳戒,無非切至之言,當留念焉。墪曰,殿下今日,宣召兩臣,開示奬諭,臣等不勝感祝。殿下旣已嘉奬兩臣之疏語,快示悔悟缺之意,出諸朝報,使八方咸覩爲宜矣。上曰,唯。墪又曰,臣又有區區所懷,敢此仰達。近來天災時變,罔有紀極,冬雷之變,已甚可慮,而近日煖氣如春,夜則昏霧達朝,此是變異之大者。自上宜加修省,以盡答譴之道,而所謂修省,只是大綱說。伏願殿下,優容直言,廓開言路,申嚴宮禁,杜絶私逕,則恐懼修省之實,不外是矣。上曰,憂災誡誨之言,誠爲切實,當體念焉。遂退出。以上燼餘
上在昌慶宮。停常參·經筵。
辰巳時,日暈右珥。自午時至申時,日暈。夜一更,月暈。三更,月暈。
謝恩,全羅兵使睦林奇,長湍府使任相元,博川郡守梁益命,兵曹正郞兪集一,內禁將徐文縉。
都承旨李奎齡三度呈辭,國忌齋戒,留政院。
政院啓曰,次知內官推考事,命下矣。臺官,方以拿問定罪論啓,傳旨不得捧之之意,敢啓。傳曰,知道。
護軍閔暹,全羅兵使遞來。
明日,梓宮加漆正時,午正三刻,望祭·朝奠兼行正時,辰初一刻,開門,罷漏後。
掌令安圭上疏。大槪,處置請出,出於意外,召牌遽降,賤疾危篤,竟未祗赴,乞賜遞免,仍治臣違慢之罪,兼陳區區所懷,以備察納事。留政院。
府啓,竝引嫌而退,糾正僭踰之習,風采可觀,一時過中之擧,不必爲嫌,請持平李益壽·李彦紀,竝命出仕。答曰,今姑依啓。
掌令李台龍上疏。大槪,敢陳區區所懷,冀蒙察納事。留政院。
持平李益壽·李彦紀,牌不進。以上朝報
上在昌慶宮。停常參·經筵。
巳午時,日暈。
謝恩,僉知成震丙。
望祭後,大殿·中殿,藥房·政院·玉堂·百官,奉慰問安。答曰,罔極。
傳曰,摠護使,留待引見。
玉堂,請對入侍。
今日摠護使引見時,憲府處置批答中,今姑二字刪去事,及憲府禁吏等內司刑推時,出給憲府之問目,自內司還收事,榻前下敎。
禁府,柳尙輅,廣州良才驛,張錫漢,木川迎春驛,徒三年定配。啓。
江春監司書目,原城呈,以今月初六日雷霆,事係變異事。
持平李益壽上疏。大槪,臣初以旣罷之官,又犯違命之誅,冒死請譴,冀蒙處分,附進古人論法之意,以備睿覽事。及修撰朴泰萬上疏。大槪,敢陳病重實狀,冀蒙恩遞,兼附區區所懷,以備財擇事。國忌,留政院。
領議政金壽興箚子。大槪,纔遭喪慽,宿病增劇,今日陪祭之班,不得進參,乞罷臣職,仍治臣罪事。入啓。
禁府,李徵龜·楊廷藎拿囚。啓。
梓宮加漆後,大殿·中殿,藥房·政院·玉堂·二品以上·六曹問安。答曰,罔極。
校理兪得一上疏。大槪,不勝區區憂愛之忱,復陳瞽說,仰備財擇,仍乞鐫遞職名,以安微分事。留政院。
答領議政金壽興箚曰,省箚具悉卿懇。卿之所患如此,予用慮念,此時輔相之任,非卿莫可,卿胡陳章丐免,若是其邁邁乎?有疾未參,別無所傷,卿其安心勿辭,亦勿待罪,速出論□□□至望。仍傳曰,遣史官傳諭。以上朝報
上在昌慶宮。停常參·經筵。
自巳時至未時,日暈。夜一更,有霧氣。三更,月入東井星。五更,月暈。
下直,瓮津縣令李萬標,鎭安縣監宋殷錫。
謝恩,藍浦縣監高緯奎,同福縣監閔昌基。
領議政金壽興初度呈辭。入啓。傳曰,不允批答。
都承旨李奎齡三度呈辭。入啓。遞差。
持平李彦紀上疏。大槪,情勢惶蹙,不得不更陳且懇,伏乞亟下司敗,以勘臣罪事。入啓。答曰,省疏具悉。爾其勿辭察職。
左承旨金載顯,右承旨閔鎭長,左副承旨李思永,右副承旨李墪,同副承旨徐文裕上疏。大槪,臣等旣被儒臣之疏斥,不可晏然於職次,乞賜遞免事。入啓。答曰,省疏具悉。爾等勿辭察職。
吏曹啓曰,承旨有闕,政事,取稟。
副校理金盛迪上疏。大槪,不勝區區憂愛之悃,略陳狂妄之說,冀蒙財察事。入啓。答曰,省疏具悉。疏辭知道。
領敦寧金壽恒上疏。大槪,臣於昨日,出寓東郊,取便將息,而賤疾危惡,日甚一日,臣以當退之身,未免溘然於道間,則恐終爲明時之累不得不仍尋前路,以爲歸死故山之計,敢留一疏,畢陳情勢,乞削臣職,治臣逋慢之罪,俾得安分待盡事。入啓。傳曰,遣承旨敦諭。
傳曰,校理兪得一,持平李益壽,竝卽牌招入侍。
掌令李台龍上疏。入啓。答曰,省疏具悉。進言之誠,予用嘉之,而至於不得乘轎之說,誠未可曉也。
掌令安圭上疏。入啓。答曰,省疏具悉。進言之誠,予用嘉尙,爾其勿辭察職。
修撰朴泰萬上疏。入啓。答曰,省覽疏辭。李翔之用意誣人,投疏嘗試之狀,極可寒心,決不可置之,削去仕版,俾正其罪,而爾之所論明快,予用嘉尙焉。爾其勿辭,從速察職。
校理兪得一,持平李益壽,來詣入侍。
京畿監司書目,驪州呈,以副提學李畬病重,上去不得事。啓遞差。
答校理兪得一,持平李益壽疏曰,省疏具悉。面諭予意於前席矣。爾其勿辭察職。
司諫南致熏啓曰,如臣不似,忝在言責,目見殿下殺無辜於一夜之間,而終無一言及時救正,雖緣事未卽聞,勢有難及,而不職之罪,臣實自知,儒臣寂寥之譏,烏得免乎?且念伊日禁吏之事,已不可追,而屋轎一事,不可不論,故卽與同僚,相議論啓矣。伏見掌令李台龍疏,以乘轎定式,大以爲非,臣之當初所爭,只在於有屋之轎,而緣臣措語之疎漏,反啓踰分僭禮之擧,此實臣之罪也。又伏見儒臣朴泰萬疏,以不論李翔事,至謂爲世道寒心,臣於此,尤可瞿然悚恧之至。柳斗星獄事之起也,翔實主張搆成,其間醜穢鄙悸之說,不勝其藉藉,臣嘗與同僚,語及此事,而未及取見其文案矣。今者儒臣,斥之以觀望噤默,當論不論之失,有不敢自解者矣。臣性本疎迂,觸事憒憒,以致諸臣疏斥,一時沓至,何敢抗顔仍冒於臺端乎?請命遞斥臣職。答曰,勿辭。退待物論。
正言元聖兪啓曰,臣於十二日夕,忽聞自內司捉囚憲府禁吏云,而令不由於喉司,事非出於朝報,端倪莫測,疑怪靡定,家且僻遠,日已昏黑,先以一書,通報于同僚,翌朝,齊會朝房,則特罷之憲臣,旣已牽復矣,被刑之禁吏,亦已放送矣。惟是後宮母乘屋轎一款,尙未有禁止之令,故相議論啓,得蒙允可。卽伏見掌令李台龍疏本,有曰乘轎入闕,旣云僭濫,則有屋無屋,其間有幾云。臣於此,不勝瞿然之至。啓辭中,旣有出入時,如宮官內人之語,則所爭者,在於有屋轎之決不可許乘,而無屋之〈?〉亦爲僭濫,初不暇竝及矣。憲臣後時之論,如是峻發,臣之論事疎漏之失,已無所逃。且伏聞修撰朴泰萬,校理兪得一,相繼陳疏,譏斥兩司,更無餘地,臣於此,益不勝慙恧焉。泰萬之疏,卽李翔當論不論事也。翔名在禮遇之列,參涉綱常之獄,獄事歸虛之後,人言固已多矣,而臣新入臺省,行公屬耳,且獄文書,未及得見,則亦安能徒憑流傳,率爾論列也?噤默之誚,所不免也。得一之疏,指近日不能匡救之失也。殿下,爲後宮之私親,創北寺之別獄,一夜之間,威怒猝暴,法府吏卒,酷被七次之刑,駢斃數日之內,此路一開,國其亡矣。上自朝紳,下至閭巷婦孺,莫不驚心喪魂,相顧錯愕,咸以爲三百年所未有之過擧,臣適當斯時,官以諫名,若於事發之初,竭誠據法,汲汲救正,則以殿下之聖明,豈無開悟之望,而彼無辜之法吏,亦豈至於橫殞哉?事出匪意,勢有難及,旣不能一言匡救,事過之後,又不能明言極諫,使君心快釋,法制復明,而草草一啓,適足以啓乘轎僭踰之漸,則臣之不職之罪,有不可勝誅矣。寂寥之譏,眞是歇後語也。臣一忝言地,罪積尸素,徒致人言之沓至,反躬慙靦,無地自容,決不可一刻仍冒於臺端,請命遞斥臣職。答曰,勿辭。退待物論。
掌令李台龍啓曰,譾劣如臣,屢叨匪據,冥行摘埴,動輒顚躓,尋常愧懼,若隕淵谷矣。卽伏聞校理兪得一疏中,以臣近日未有一言之匡救,愧哉,幸賴候司之啓,雖有反汗之音,愚衷自激,欲進一疏,文辭寂寥,誠意淺薄,終不得感回天心,尸素之誚,臣固自知,至於同僚之避,語雖欠明,旣改末端措語,則似無大段所失,故敢請出仕矣。儒臣之言如此,已難晏然於職次,況柳獄顚末,臣新自外來,未及詳聞,且臣賤疾,近甚苦重,不遑他事,未及得見其推案,不可以傳說之言,遽論重事,而其所不能善處,旣如人言,則物議之來,固其所也。臣旣忝憲職,爲日亦多,噤默之斥,烏得免乎?以彼以此,決難仍冒於臺席,請命遞斥臣職。答曰,勿辭。退待物論。以上朝報
李墪,以義禁府言啓曰,以靑水前萬戶盧大立,淸城僉使劉晩應拿問處之事,傳旨啓下矣。盧大立·劉晩應,時在各其任所,未及上來云,依例發遣府書吏·羅將拿來,何如?傳曰,允。
傳曰,校理兪得一,持平李益壽,竝卽牌招入侍。燼餘
上在昌慶宮。停常參·經筵。
辰時,虹見西方。夜一更,白虹見於坤方。自三更至五更,月暈。
禁府都事崔澐,前全羅兵使吳道弘拿來事,出去。
下直,全羅兵使睦林奇,文義縣監趙之耘。
謝恩,中樞都事李世郁,典牲主簿柳長元。
應敎金昌集初度呈辭。入啓。給由。
領議政金壽興初度呈辭,不允批答。王若曰,時事屬存亡之會,宜上下之協心,輔相係安危之機,寧去就之率意,卿胡遽爾引疾?予實憮然失圖,惟卿謇謇匪躬之臣,休休有容之量,始襲訓於名祖,華聞夙彰,逮受知於先朝,寵眷彌篤,垂紳正笏,藹乎金玉之姿,卽國謀王,凝然棟樑之器。頃當世道之嬗變,久矣家髦之處休,雖遘閔受悔之旣多,不以寵辱而爲念,顧愛君憂國之愈切,不以進退而忘情,洎乎解弦更化之初,迺見拔茅彙征之吉,思試卿通練之手,俾究玉鉉之調,蓋體卿謙挹之懷,尙遲金甌之卜,屬玆鼎席之多故,庸煩耆舊之重來,密勿謀猷,宛一堂之深契,綜錯事務,期庶績之凝,豈料丐閑之章,遽及仰成之日?向因東朝之違豫,幾多嘗藥之勞,竟遭仙馭之上賓,應深賜飯之痛,念卿調疏之失度,縱致榮衛之暫愆,知卿精力之踰人,唯恃神明之默祐,顧今艱危之溢目,重以災沴之驚心,下則人心已離,而無一毫可恃之勢,上焉天意方蹶,而有萬分難言之憂,朝論睽乖,保合之方正急,國勢委靡,挽回之責誰當?倘非救時之才,誰膺扶顚之任?左揆獨瘁敦匠方急之新陵,右席久虛進賢宜待之元輔,坐而論道,體貌自別於大臣,幡然改圖,企望毋孤於小子,玆將元首股肱之義,肆竭心腹腎腸之言。於戱,惴惴臨閑,耿憂虞之未已,煢煢在疚,諒尤悔之多端,卿毋復辭,時不可失,所辭宜不允,故玆敎示,想宜知悉。知製敎崔錫恒製進
禁府啓目,長城縣監李徵龜元情云云,旣已遲晩,依事目徒配,何如?啓依允。又啓目,前縣監楊廷藎元情云云,刑推,何如?啓姑停刑推,議處。
禁府,李徵龜,德豐驛,徒三年定配。啓。
掌令安圭啓曰,譾劣如臣,忝廁臺端,絲毫蔑補,觸事憒憒,恒懷愧懼,若無所容,頃於入侍之日,吏曹判書朴世采特遞還收之啓,旣因儒疏,有勿遞兼帶之命,則所當改其措語,而忙遽之際,未及覺察,因循前套,泛然啓達,物議喧藉,大以爲非,故詣臺引避,處置請出,出於意外,臣之情勢,猶有不安,賤疾且劇,違牌縮伏,一味悚恧。伏見校理兪得一疏本,以處置乖當,大加非斥,而至以矇矓不足深責等語,譏斥臣身,不遺餘力,無異論劾,臣不欲與之爭較,而旣被無限醜詆,此無非如臣疲劣,忝叻臺閣之致,將何顔面,一刻晏然於臺席乎?且臣伏見修撰朴泰萬疏本,以兩司不論李翔事,辭意極其嚴峻,臣尤不勝瞿然之至。柳斗星之獄事顚末,臣連在鄕曲,入城供仕,爲日亦淺,未及詳聞,而且臣宿患腫症,近又苦劇,連呈辭單,未遑他事,未得取見其文案,不敢以傳說之言,遽爾論列,人言之來,固其勢也。以此以彼,決不可仍冒,請命遞斥臣職。答曰,勿辭。退待物論。
大司諫李濡啓曰,臣於頃者入侍之日,吏曹判書朴世采兼帶勿遞之命,旣下於前夕儒疏之批,本院還收之啓,欲改其措語,檢視前草,則辭意頗詳,別無可改者,故拔去兼帶一款,而唯本職,仍請還收,蓋其文字之未及點化,雖欠完備,亦不覺其爲大段損益於大體矣。日昨掌令安圭之引避也,臣亦有不敢晏然者,詣臺自列,則喉司以爲,憲臣之引避,專由於措辭中仍存本兼竝□□之文,曲折,與臣不同,無可爲嫌云,而再三往復,終不捧入,其言果不無所執,故不復强爭而退矣。伏聞校理兪得一疏中,斥臣以循套不誠,尙何望感格天心?臣於此,不勝慙恧,臣雖無狀,身當咫尺之地,思所以匡救闕失者,庸有所極,而誠意淺薄,不足以感激天心,以此爲罪,固不得以辭矣。若以文字之加減,論其誠意之淺深,則臣所未解也。且臣伏見修撰朴泰萬之疏,以不劾李翔,譏斥兩司之噤默,翔乃從前禮待之臣,而臣旣未詳其事之顚末,則不可只憑人言,而輕加糾劾,況臣所叨之職,自知其萬萬不似,必欲辭遞而後已者,是臣本意,而疏單,俱未上徹,尙此因仍苟居,憂愧式積,罔知攸處,何暇出而論人之是非乎?以此以彼,決難一刻抗顔於諫席,請命遞斥臣職。答曰,勿辭。退待物論。
正言南有星啓曰,譾劣微臣,叨承召命,身有難强之病,而急於奔哭,忍死登道,寸寸前進,及至肅謝之後,證情添劇,胸膈痞塞,呼吸不通,晝夜叫苦,氣息奄奄,長單請急,見阻喉司,一倍惶蹙,若無所容矣。日昨,伏聞聖上前古所未有之過擧,臣誠驚愕,不覺歎息而流涕也。噫,偏護後宮之私親,酷訊法府之吏卒,而至令內侍按治,此實聖上之失德,危亡之機,迫在朝夕,臣雖無似,亦有一端憂愛之忱,而一病涔涔,神思錯亂,匡救文字,未及搆成,一日二日,以致稽延,當事不言之罪,臣亦自知難贖矣。卽伏見校理兪得一疏本,詆論臺閣,極其峻截,至斥臣以殊無正言模樣,譏蔑蹜踏,無復餘地,身爲諫官,絲毫無補,則人言之來,烏得免乎?臣又伏見修撰朴泰萬論列李翔之疏,極斥兩司噤不論劾之失,臣於此,尤不勝瞿然之至。李翔之用意誣人,自證重獄,前後投疏,極其無忌,人言藉藉,遠近傳說,臣於在鄕之日,亦聞其槪,而及至洛下,病未行公,且其文案,不及取考,欲言未言者,久矣。今者儒臣之斥,遽及此際,以此以彼,決難一刻仍冒,請命遞臣職。答曰,勿辭。退待物論。
昨日校理兪得一,持平李益壽入侍時,上曰,予見爾等疏辭,雷威之下,極言無諱,深用嘉尙,而其中或有不能詳予本意者。且得一疏中,侵斥兩司多官,不但事涉過當,將致紛擾,故欲爲面諭,玆以牌招耳。得一曰,臣妄恃殿下之明聖,輒陳狂瞽之說,今承聖敎,縷縷開釋,不勝惶感之至。殿下平日,雖有過擧,旋卽開悟,如日者兩相事,日月之更,人莫不欽仰,而曾未幾何,復有此無前之擧,臣久叨經幄,□□輔導之方,未能納君於無過,臣之罪,多矣。若非堯·舜之聖,則豈能每事無過,而殿下今日之擧,實是前古所無,爲後宮之私親,怒臺官之執法,逮捕禁吏,下之內獄,使宦官按治,酷加刑訊,至使無辜之人,相繼殞斃,瞻聆俱駭,衆口喧藉,皆謂殿下曲護後宮,枉殺非罪,臣竊惜聖明,乃有此等擧措,厚招國人之譏議也。大抵殿下於喜怒之際,率多躁急,實是大段病痛,宜思所以克治之方矣。先儒言,殺一不辜得天下,不爲。孟子曰,無罪而殺人,則士可以去。以此觀之,可見聖人重人命不妄殺之實矣。宋神宗,嘗於講筵,戱折柳枝,程子,以其方春生意之譪然,諫其折柳。蓋人君好生之心,雖在草木之微,尙且不忍,〈況〉於人命之至重乎?彼禁吏皀隷,雖是下賤,一時駢斃,不以其罪,閭巷之間,莫不稱冤,道路之人,亦皆咨嗟,殿下到今追思,亦必怛然有悔悟之意矣。死者,雖不可復生,而殿下,固宜痛加刻責,亟下悔過之音,仍施隱恤之典,則亦可粗慰抱冤之魂矣。臣之此言,非出於欲立群下之見,以爲務勝之計矣。殿下,歷涉經史,博觀古事,聖上此擧,非但國朝三百年所無之事,除非漢唐昏亂之世,則曷嘗有不任有司,專委閹竪,以治法吏者哉?李墪曰,臣待罪近密之地,聖上過擧,猝發於一夜之間,而未及聞知,不能及時匡救,辜負職責之罪,大矣。聖心旋卽開悟,還收臺官特罷之命,及內司刑訊問目,而又於今日,宣召兩臣,特加奬諭,豈不有光於聖德乎?但禁吏所由之一時殞斃,誠極矜慘,事過之後,想必惻然而動念矣。凡燒死溺死之人,例有恤典,此蓋出於國家哀矜惻怛之意,今者禁吏等之無辜枉死,比之燒死者,尤有慘然,若依兪得一所達之言,施以恤典,以示惻怛慙悔之意,則於聖德,尤爲光耳。上曰,禁吏所由之刑訊,蓋出於一時乘怒之過擧,而今聞二人,皆至殞命,到今追悔,實爲矜慘,令該曹各別恤典擧行,可也。
京畿監司書目,加平呈,以左尹柳炅辭職上疏上送事。啓。答曰,省疏具悉。卿其勿辭,調理察職。
執義李后定啓曰,臣前後拜職,皆以病爲辭者,良以身有人所共知之廢疾也。諱而冒進,則其罪有甚於稱病,而實關廉恥事也。年來微志,只在退伏田間,以沒齒而已,頃叨新命,再上疏章,而有還出給之命,嚴畏分義,不敢堅臥於家,扶曳前進,來伏城外,承牌出肅,而暫時觸寒,關格厥冷之證,猝然復發,證情危惡,昏悶欲絶,不省人事者,累日矣。時事之可言者,固非一二,而委頓泯默,臣罪自知,果被儒臣相繼疏斥,夫一日在官,當盡一日之責,臣雖病未供仕,而忝叨本職,則今已月餘矣。緘默之譏,烏得免乎?決不可一刻仍冒於臺席,請命遞斥臣職。答曰,勿辭。退待物論。以上朝報
李墪啓曰,伏見公洪監司尹以道,兵使韓根推考緘答啓本,則韓根七代祖明溍,乃世祖朝靖難功臣,而以宣廟祖書塡,莫重功臣付標,如是誤書,殊甚不察,監司尹以道,兵使韓根,推考,何如?傳曰,允。燼餘
上在昌慶宮。停常參·經筵。
自辰時至巳時,雷動。
謝恩,護軍辛錫一。
應敎金昌集再度呈辭。入啓。加給由。
領議政金壽興再度呈辭。入啓。傳曰,遣承旨敦諭。
政院啓曰,臺諫處置,不得經宿,例也。昨日兩司多官,引避退待,而尙未處置,事甚未安,大司憲李秀彦,持平李彦紀·李益壽,竝卽牌招,以爲處置之地,何如?傳曰,允。
同副承旨徐文裕書啓,臣承命,馳往于楊州栗北里領敦寧金壽恒所住處,傳諭聖旨,則以爲臣於奔赴國哀之後,遲留輦下,至於數月者,只爲山陵之未畢矣。不幸賤疾日劇,誠有生行死歸之慮,不及陛辭,留疏經歸,其逋慢顚妄之罪,實合萬殞,不意聖慈,不加嚴誅,猥施異禮,至遣喉司之臣,特宣敦諭,此豈病賤如臣所敢承當者哉?臣驚惶感隕,以首頓地,不覺汗淚之交滋也。臣之區區情勢,旣已悉暴於昨日之疏,伏想聖鑑,下燭無餘,今無可以更煩天聽者,而如使臣,今日可以復進,則豈敢於昨日,遽爾經退乎?且臣,急於歸死故山,堇堇舁載以來,撼頓之餘,疾勢增加,其危惡之狀,有倍於在京之日,痰火暴盛,頻頻窒逆,一息雖存,實同僵屍,聞命趨走,已非此生所可望,矯首宸極,只自悲結而已。第緣臣之無狀,致令聖朝,虧損威重,褻辱恩旨,至於此極,臣之罪戾,益無所逃,不勝危怖震越之至云矣,敢啓。傳曰,知道。
校理兪得一上疏。大槪,卽見邸報,昨日擧行條件中,聖敎有見漏不錄者,敢復煩聞,冀賜裁處,且臣於憲臣之避,有不可默然者,乞遞臣職,以存事體事。入啓。答曰,省疏具悉。當令政院添入付標,爾其勿辭,從速察職。
持平李益壽啓曰,憂慨所激,一疏罄忱,格外恩召,已極惶隕,咫尺前席,面諭丁寧,臣非木石,敢不知感,固當益思策駑,圖報涓埃,而第臣職名,旣罷還仍,循例行公,有違臺體,尋單請急,蓋不獲已,而見阻喉司,一味縮伏矣。卽者召牌遽降,嚴畏分義,不得不冒沒趨詣,而顧臣情勢,終有所難安,且以不論李翔事,被斥於儒臣,以此以彼,決不可一刻晏然,請命遞斥臣職。答曰,勿辭。退待物論。
大司憲李秀彦啓曰,臣於病伏中,伏見修撰朴泰萬疏本,以不劾李翔之罪,論斥兩司,其亦異乎臣之所聞矣。臣家,本在湖西,稔聞玆事,一道之人,每以凶人伏法之遲爲痛,凡有秉彝之天者,孰無請討之意,而第李翔,卽臣之同姓三寸叔母夫也。曾有上章之事,有難與議於其間,心常憤慨,以至於此矣。今者,獄情悉反,物議反咎論獄之人,顧臣所聞之差謬,已不足言,而旣有一家之嫌,尤不可是非於此事,揆以臺體,何可晏然於職次乎?且臣伏見校理兪得一疏本,以臣退伏違牌,殊無憲長風采爲言。噫,是誠然矣。臣自秋間重病之後,證情彌留,雖不敢每每言病,强起供職,而乃其源委,則日漸沈篤,近又脫着失宜,感傷添劇,承牌之日,終不能自力詣臺,敢陳一疏,自附於匡救之義,而草草數語,未效其職責之萬一,噤默無言,雖非臣之本情,而臣之遇事孱懦如此,臺閣風采,固不可責之於臣也。非分之恩,匪榮伊慼,每當除目之下,輒欲循墻而不得,疏中所謂持祿位負職責者,正中臣之實狀,臣不勝感慨慙歎於斯也。以此以彼,決不可復玷言地,而未卽自列,以至累日,召牌之下,今始扶曳來避,臣之所失,至此尤大,請命罷斥臣職。答曰,勿辭。退待物論。
持平李彦紀啓曰,臣辜犯非常,合被重誅,而聖度天大,雷威旋霽,奬諭之音,旣下於敢言之兩臣,隱恤之典,至及於杖斃之吏卒,凡在瞻聆,莫不欽歎,索然之氣,稍有復振之象,已頹之綱,不無再肅之望,如臣疲劣者,亦宜策駑淬鈍,以盡自效之義,而第旣罷之官,斷無仍冒之理,尋單請急,蓋不獲已,見阻未徹,一倍惶悶,不料此際,召牌遽降,嚴畏分義,不得不抗顔來詣,而顧臣情勢,終難復叨,且以李翔事,重被儒臣噤默之斥,以此以彼,尤不可一刻晏然,請命遞斥臣職。答曰,勿辭。退待物論。
修撰朴泰萬上疏。大槪,前病之外,新恙猝劇,委頓床席,晝夜叫苦之中,召牌適降,不敢祗赴,敢暴沈頓之狀,因請逋慢之誅,兼陳憂愛之忱,仰備財幸事。入啓。答曰,省疏具悉。憂愛誡誨,辭意切至,令人感歎,可不留心而體念焉?內司文案,已令毁去,引入大臣,方欲連續敦勉,則豈獨於此,尙不悔之之理乎?爾其勿辭,調理察職。以上朝報
閔鎭長,以弘文館言啓曰,本館上番校理兪得一,以挽章書寫官,今日晝仕出去,而每每草記,事涉煩瀆,今後則依例除草記,直爲出去之意,敢啓。傳曰,知道。
李墪啓曰,臺諫處置,不得經宿,例也。昨日兩司多官,引避退待,而尙未處置,事甚未安,大司憲李秀彦,持平李彦紀·李益壽,竝卽牌招,以爲處置之地,何如?傳曰,允。
領議政金壽興再度呈辭。傳曰,遣承旨敦諭。燼餘
上在昌慶宮。停常參·經筵。
謝恩,兵曹參判宋奎濂。
今十六日校理兪得一,持平李益壽引見時,兪得一曰,幸今聖心開悟,悔端藹然,臺啓批旨,內司問目,旣命還收,而嘉奬之敎,至加於妄言之臣,隱恤之典,又及於枉死之吏,風雷之遷,日月之更,雖古聖王,亦何以加此哉?第其問目,時在內司,則亦甚未安,卽今入內毁去,宜矣。凡王者之刑人·殺人,有法官焉,有法府焉。內司,旣非用刑之地,而閹豎,亦豈按法之人哉?自今以後,如有可罪之人,則雖內間罪人,亦宜出付攸司,光明處置,切勿於私獄治人,以昭聖王平明之治,以示宮府一體之義,是臣等蘄望者也。臣之此言,非謂他日聖明,復有如許擧措,切願殿下,深懲前事,且慮後弊,毋或有猝暴過中之擧,貽悔於事過之後,千萬幸甚。且今者,聖上悔悟惻怛之意,溢於辭表,死者有知,亦必感泣矣。如臣等,入侍咫尺之地,親承渙發之音者,孰不知聖心之廓然開釋,而遠外之人,亦豈盡知其如此哉?宜以聖上刻責追悔之敎,播諸中外,使大小臣庶,咸知聖心之悔悟,則不但大有光於淸明之德,將見一國臣民,莫不懽欣攢頌矣。上曰,縷縷陳誡,無非切至之言,當留念焉。悔悟之意,亦出諸擧行條件,可也事,添入付標以下。
右副承旨李思永書啓,臣承命,往諭于領議政金壽興,則以爲臣,猥受不堪當之重任,又添不可强之痼疾,一日在職,實非私分之所敢安,不得不冒死乞解於嚴廬哀疚之中,而不但不賜退斥,至遣近侍,宣諭聖旨,臣是何人,得此格外之異數?臣惶怖蹙踖,精爽飛越,罔知所以措躬之所也。臣之卽今病情,決無復起陳力之望,虛辱寵命,益增罪戾,謹當以一文字,畢暴崩迫之懇云矣,敢啓。傳曰,知道。
左議政趙師錫箚子。大槪,臣病廢職務,惶恐俟罪事。入啓。答曰,省箚具悉卿懇。憂愛誡誨,出於至誠,令人不覺感歎,予雖不敏,可不留心而體念焉?至於兩大臣之引入遯荒,出於意外,缺然之極,曷可云諭?予當反覆敦勉,期於造朝,卿其安心勿辭,亦勿待罪,調理行公,以副予望。仍傳曰,遣史官傳諭。
慶尙監司書目,金海等官呈,以今月初六日天動,事係變異事。
京畿監司書目,楊根郡守權尙夏,病重罷黜事。
應敎金昌集三度呈辭。入啓。遞差。
領議政金壽興箚子。大槪,近侍敦諭之命,出於格外,臣誠惶蹙感激,罔知置身之地,畢暴危懇,冀蒙矜察事。入啓。答曰,省箚具悉卿懇。昨日代言之文,悉盡心腹之辭,而誠意未孚,造朝之期漠然,禮免之章愈懇,愕然且慙,無以爲喩。噫,當此時勢多難,災異荐疊之日,微卿宿德元老,其孰能扶顚持危,挽回世道,而其所謂情勢之難安,業已追悔洞釋,則於卿,斷無一毫引入之義,而汲汲然捨予求退,豈是平日期望於大臣者乎?重爲卿深惜此擧也。玆遣近侍,申誥予意,須體思想之志,亟斷釋負之章,安心勿辭,速出論道,毋孤企望,以濟時懇。仍傳曰,遣承旨傳諭,仍與偕來。
傳曰,政事,明日爲之。
備忘記,昨觀卿決退之章,不覺愕然,如失左右手,卽遣近侍,略攄予意思想之懷矣。誠意未孚,莫回遐心,缺然慙靦,無以爲喩。噫,卿以顧命大臣,夙負雅望,平日小子之倚毗仰成,豈云淺尠,而乃者引一不當嫌之嫌於追悔之後,決意留疏,汲汲長往,似此擧措,實非所望於大臣者,而亦果合於鞠躬盡瘁之道乎?更遣近侍,以諭至意,卿其須體如渴之志,幡然上來,毋孤企望。仍傳曰,遣承旨傳諭于金領敦寧,仍與偕來。以上朝報
李墪啓曰,大司憲李秀彦,執義李后定,掌令安圭·李台龍,持平李彦紀·李益壽,竝引嫌退待,今日,以監察茶時之意,敢啓。傳曰,知道。
徐文裕,以司饔院官員,以提調意啓曰,生鮮廛漁夫人等,累度齊訴曰,江水未氷,節已深冬,漁網之設,絶無所得,日下生鮮可合者,無路覓納云。若不急時變通,則將未免闕供之患,極爲渴悶,依前例,雜魚代封,而斯速入啓定奪云。自前如此之時,有一半代捧之規,而莫重御供,自下不敢擅便,惶恐敢稟。傳曰,殯殿外,代封,可也。
李思永,以宗親府郞廳,以有司堂上意啓曰,今此國恤,諸宗別進香,依前例將爲設行,令禮官擇日,祭文,亦令藝文館,製進,何如?傳曰,依啓。自前宗親府別進香時,祭文,諸宗中製進矣。今亦依此爲之。燼餘
上在昌慶宮。
有政。吏批,判書朴世采在外,參判崔錫鼎進,參議吳道一病,右承旨閔鎭長進。以宋奎濂爲都承旨,李奎齡爲大司憲,朴世堂爲副提學,李畬爲大司諫,沈枰爲執義,朴世爲司諫,權恒爲掌令,沈極爲掌令,朴泰淳爲持平,兪命弘爲持平,梁重厦·李益壽爲正言,林泳爲楊根郡守,鄭齊泰爲長城縣監,金載文爲工曹正郞。
兵批,判書尹趾完進,參判宋奎濂病,參議申厚載病,參知申懹進,右承旨閔鎭長進。以閔暹爲同知,李觀徵爲副摠管,鄭重徵爲副摠管,尹就爲都摠經歷,車義轔爲忠翊將,鄭尙獻爲文兼,表洎爲慶德假衛將,權詢爲淸城僉使,黃有海爲楸仇非權管,李畬·李后定·南致熏·安圭·金昌集爲副護軍,李奎齡·李秀彦·李彦紀·李益壽·李濡·李台龍爲副司直,南有星·元聖兪爲副司果,田時達爲魚游澗僉使。
吏批啓曰,判書朴世采在外,參議吳道一病不來,小臣獨政未安,何以爲之?敢稟。傳曰,仍爲之。又啓曰,兩司多官及玉堂闕員,今當差出,而擬望之人乏少,外任竝擬,何如?傳曰,允。
李思永啓曰,大司憲·執義·掌令二員·持平二員,竝末差,今日,以監察茶時之意,敢啓。傳曰,知道。兩司多官,無一見存,今日政新除臺官,竝牌招察任。
金載顯啓曰,黃海都事李一台災傷差錯官吏功儀分揀啓本中,瑞興縣監朴星錫儀,則以仁宣王后六寸親書塡,松禾縣監洪九齡儀,則以宣祖大王曾孫婿書塡,俱違法例,殊甚不察,黃海都事李一台推考,朴星錫儀,則使之勿施,何如?傳曰,依啓。兩人儀親,旣云俱違法例,而末端,只請勿施朴星錫之儀,未可曉也。
徐文裕啓曰,臣伏承聖批,更爲傳諭于領議政金壽興,則以爲候司之臣,傳宣聖批,已出常格之外,況與之偕來之敎,尤爲稀有之異數,則設使臣,無萬分難安之勢,何敢坐辱寵命,冥頑不動,以益其罪戾乎?只是卽今病情,實無一分自力之望,冒陳微悃,以冀垂察,而不意諭旨繼降,越加勤懇,奉讀未了,不覺感泣之自迸,臣於此,亦將何辭而仰對,而病情危劇,如上所陳,決難致身於咫尺之地,臣罪至此,萬殞猶輕,若於數日之間,倘得少間,敢不忍死趨命,而亦未可必其遲速,只自伏地震悸而已。臣旣承必與偕來之命,仍留以待,而觀其病狀,今日之內,則似難起動,旣有倘得少間趨命之意,何以爲之?敢啓。傳曰,卿之爲國忠勤,不但予所嘉歎,抑國人之所共知也。況於昨日箚批,明示悟悔,開釋無餘,意謂以卿休休有容之量,必幡然改圖,賁然造朝矣。只緣誠意未孚,一向邁邁至此,於斯予實慙靦,寧欲無言。噫,予則以股肱心膂,倚信元老,而卿反不諒,必欲解免而後已,決非所望於大臣者也。此時企待,不啻大旱雲霓,卿毋困我,速出論道,以副如渴之望事,更爲傳諭,必與偕來。
又啓曰,卽復以聖旨,傳宣於領議政金壽興,則以爲賤臣進退,何有關係於國家,而今玆聖諭,至再至三,辭旨之勤摯,愈往愈隆,雖使敵以下當之,猶足感動,況君臣之間,何等分義,而乃敢一向撕捱,以爲必遂私便之圖哉?臣於今日,設有難强之疾病,有不敢更瀆,而目前委頓昏瞀之狀,見者可知其非誣,當待少間,出而承命云,旣欲待少間,出而承命,則臣之去留,何以爲之?敢啓。傳曰,雖有宿患,非委頓難强之比,首〈相〉一日引入,庶務亦多委滯可慮,若不起視事,使予必添抑鬱之懷,須體此意,從速入來面對,毋孤側席如渴之望事,更爲傳諭,卽爲偕來。
以備忘記,傳于閔鎭長曰,今下弓矢,淸江萬戶李錫祐處,給送。
閔鎭長啓曰,注書朴權,重得寒疾,委臥直廬,今已數日,多事之地,不可等待其差復,朴權今姑改差,他假注書差出,何如?傳曰,允。
以崔重泰爲假注書。
閔鎭長啓曰,今日爲政事,命下矣。都承旨未差,右副承旨李墪,同副承旨徐文裕,俱以傳諭出去,左副承旨李思永,典獄摘奸進去,廳中,只有臣鎭長及左承旨金載顯,吏批政廳,則臣方以代房進去,而兵批政廳,則無進去之員,何以爲之?敢稟。傳曰,吏·兵批,兼進。
兵批啓曰,魚游澗僉使金萬英,去九月二十六日政除授,而不卽辭朝,稱病呈狀,自本曹不許變通,催促之後,又無赴任之意,一向呈狀,萬英之本職除授,今幾六十日,而其所稱病,亦且多日,設有實病,若不至於死境,必已差歇矣。不念分義,徒懷厭避之計,其習,誠極痛駭,不可不隨現科罪,以警他人,魚游澗僉使金萬英,依受敎,本鎭准期充軍,卽爲差出其代,催促赴任,何如?傳曰,依啓。此與稱病厭避有異,勿爲充軍,罷黜。
以李墪狀啓,傳曰,昨日敦勉之批,實出心腹之懇,而誠意未孚,巽辭益切,心甚愕然,無以爲喩。當此艱虞溢目之日,寡昧之所以倚信仰成者,不過二三元老,而不圖今日,遽引不當引之嫌,罔念扶顚之責,盡瘁之義,望望然決退,有若袖手傍觀者然,無乃未至深思而然耶?抑或不足與爲而然耶?反復思惟,誠莫曉其故也。卿若不諒至意,終不肯幡然,則使予將未免抑鬱而成疾也。卿其須體虛佇之意,亟回長往之心,從速登道,共濟時艱事,更爲傳諭,必與偕來事,下諭。
以備忘記,傳于李思永曰,典獄摘奸,輕囚放釋。
李思永啓曰,臣承命,馳往典獄署摘奸,則時囚中,承傳罪人二十四名,刑曹罪人十八名,各司罪人九名,來關罪人十七名,合六十八名內,驛吏魯雲善段,私奴婢招引人朱光正代身上來事,館奴之同段,陰禮云妻打付事,奴戒云段,禮曹婢孝禮捉現事,婢貴業段,男伊家舍文記推給事,婢愛淑段,田畓奴輩欺人放賣事,私婢俊業段,私債徵捧事,沙工奴宣龍吉,格軍束伍裵一奉段,羅州巖太島禁松木偸斫事,中禁金世郁,次知婢一分,婢一春等段,金世郁不入番事,私婢業伊段,其父春白,以宗親府陪使令,不立役事,私婢夫禮段,其夫得禧,以刑曹奴,不納役價事,良女次烈·貞伊段,天善,以士夫家婢,招引逃走事,母與女竝囚以上十四名段,罪名不至甚重,臣仰體聖上欽恤之意,卽爲放送,保人白貴得,胡贇正妻良人德每等段,禁衛營銀貨,經年不納事,前典醫監奉事朴東傑段,江都銀貨不納事,慶尙道行錢別將劉遇何段,常平廳錢文不納事,忠翊衛金繼明,私奴望伊,書吏崔弘建,私婢愛承等段,軍器寺銀貨不納事,私奴武仁·唜天,私奴三仁·保先,奴太建·墨巨等段,屠牛犯禁,刑推一次後徵贖事,私奴伏景·德世·末龍等段,生松犯禁,刑推後徵贖事,以上十七名段,罪名雖重,而或軍門物貨,幾半備納,或犯禁受刑之後,只未納贖錢,當此極寒,滯囚可慮,今姑保放,而其餘二十七名段,或事係逆獄,或事係綱常,或事係僞造,或殺人,罪名甚重,不可放釋,故姑爲仍囚,令該曹斯速處決,而臣到典獄,點考守直貢役,則月令醫官,不爲待令,書吏一人,獄直一名,鎖匠二名,軍士七名,無端闕點,令該曹査覈治罪,何如?傳曰,依啓。
徐文裕啓曰,臣更以傳敎之意,傳諭於領議政金壽興,則以爲不勝惶恐,謹當來詣闕門云,臣則先爲入來矣,敢啓。傳曰,知道。
傳曰,領議政金壽興,引見。
以慶尙監司,以大丘等官居私婢今春等燒死事狀啓,傳于徐文裕曰,燒死人等,令本道恤典擧行。
徐文裕,以禮曹言啓曰,各道朔膳,卒哭後,始捧常膳,乃曾前國恤時謄錄,故今亦依此擧行,已爲知委矣。但前頭臘日,在於卒哭前,而臘肉則與凡進上有異,似不當代封,大殿·中殿則勿爲封進,而各臘肉封進之期,在於發靷前,則殯殿,當爲依例封進事,各道移文中,分付之意,敢啓。傳曰,知道。
李思永,以義禁府言啓曰,以慶尙監司査覈啓下刑曹粘目,前咸安兼任昌原府使韓公俊,田稅節晩發船之事,移本府處置,允下矣。韓公俊,頃以大同米節晩發船之罪,旣請拿來,待其上來,添入問目,捧招之意,敢啓。傳曰,知道。
金載顯啓曰,伏見黃海道都事李一台推考啓辭之批,以兩人議親,俱違法例,則末端只請勿施朴星錫之議,未可曉也爲敎。朴星錫則元非可議之親,故終請勿施,洪九齡則雖不書寸數,而應爲議親之人,故不爲竝請勿施矣。臣不能明白區別,致勤聖敎,不勝惶恐,洪九齡議親,旣爲誤書,一體勿施,何如?傳曰,允。
司諫朴世㷪,正言金宇杭啓曰,新除授大司諫李畬,時在京畿驪州地,正言梁重厦,時在公洪道扶餘地任所,請斯速乘馹上來事。下諭。答曰,依啓。
持平兪命弘啓曰,臣之拙陋,無足比數,忝叨憲職,前後匪一,而徒積尸素之誚,未效匡救之義,愧懼冞切,若隕淵谷,不意今者,新命復降,惶悚感激,罔知攸措。揆以分義,固當奔走供職之不暇,而第臣頃在本府之日,以南昌令榏徑先論罪之事,引避得遞矣。蓋其所論,只擧榏率母唱惡之無據,初不聞訟理曲直之如何,彼此立落,雖非臣所知,而及其刑官更査之後,至下勒限掘移之命,則臣之不能詳審曲折,率爾論啓之失,至此益著矣。且臣以前縣令金萬埈罷職事,論啓蒙允,而厥後聞之,則萬埈不能善飮云,其女色不謹之誚,居官不治之狀,前後狼藉,有不可掩,則至於酗酒一款,特其餘事,而其爲論事失實,則明矣。臣何敢諉以前事,而晏然而已乎?以此以彼,難復爲冒據,請命遞斥臣職。答曰,勿辭。
李思永啓曰,持平兪命弘,再啓煩瀆,退待物論矣。傳曰,知道。
大司憲李奎齡,掌令沈極啓曰,請還收昌城君佖惠民署提調除授之命。啓辭同上請壽進宮次知內官拿問定罪。啓辭同上新除授掌令權恒,時在京畿道高陽地,請斯速乘馹上來事,下諭。答曰,不允。下諭事,依啓。
執義沈枰啓曰,庸駑如臣,荐荷誤恩,代匱言地,前後匪一,妄信愚見,作事疎率,被人訾議,蓋已多矣。臣固不欲一一提論以呶呶之譏,而至於向來修撰宋相琦之疏,遣辭最緊,不啻尋常論斥之比,原其疏意,雖未必專攻一人,臣於伊時劾正之論,旣已連啓同參,及其歧論迭出,不得不隨遇隨辯,則其所謂爭辯激訐,一大鬧云者,正指如臣者而發,玆事是非,自有一時公議,非暇臣每每縷陳,而儒臣峻斥之言,非如泛然物議,其敢曰時日稍久,而終自晏然而已乎?臣於此,實切悚懍,久而靡釋,不圖玆者,又叨前職,除命纔下,牌召踵至,分義是懼,强顔來肅,而顧臣廉隅,何敢靦然仍冒於職次乎?請命遞斥臣職。答曰,勿辭。
李思永啓曰,執義沈枰,再啓煩瀆,退待物論矣。傳曰,知道。
同日申時,上御慶春殿引見。領議政金壽興,同副承旨徐文裕,記事官金時傑·任胤元·李寅燁入侍。領議政金壽興進曰,立冬以後,日氣過爲溫煖矣。自昨日,寒事猝緊,伏未審聖體,若何?上曰,菫得無事矣。上曰,當此國家多事之時,卿過引不當引之嫌,猝然引入,予心之缺然,曷勝云喩?卿荷先朝之知遇,忠勤素著,而逮至寡昧,尤所依信,況予在春宮時,卿任師傅,輔導之功,亦豈淺鮮哉?頃因予一時過激之擧,遽爾引入,予甚慙恨矣。今者不我遐棄,卽爲出仕,誠極喜幸。壽興曰,聖敎之勤懇至此,臣豈有可達之言乎?小臣,歷事三朝,而自少才分凡□,豈有絲毫之裨補哉?曾在先朝,自參近密,誤蒙特達之知,驟躋具瞻之列,其時則年紀尙少,故感激洪造,雖欲效萬一之微誠,才分不逮,其能做得甚事乎?卽今年迫七十,衰耗日甚,千萬意外,又當此任,其時,非不欲陳章力辭,而侍藥憂遑之中,有所不敢,未免冒出矣。勞悴之餘,仍得重病,幾死更生,自經此病之後,精神消亡,筋力大敗,實難復起爲人,而不幸此際國恤,不敢言病,强疾行公,亦已數月矣。頃者又遭同氣之戚,悲哀之中,宿病轉㞃,虛眩之症,比前尤加,自念身帶重任,恐孤委寄之盛意,一日在職,必益瘝曠之罪,故此非乞免之時,而敢呈辭單矣。異恩之稠疊,出於格外,小臣惶恐罔措,卽爲入來而顧臣於國家,有何一分之裨益乎?臣之所望,願得西樞閑職,涵泳聖渥,以畢餘生,此則曾前累陳之本意也。今日則威顔咫尺,又下不敢當之敎,小臣情勢之難安,亦何敢畢陳?第臣家祖先以來,只以拙法自守者,實擧朝之所共知也。臣祖父兄弟,皆登三司之列,當時子姪,亦多顯仕,故每以盛滿爲戒,臣之祖父,雖荷仁祖眷遇之隆,而年未七十,奉身求退,從祖父故相臣尙容,七十年,亦拜相職,而每有盛滿之懼,累請致仕矣。小臣兄弟,自先朝以後,鼎軸之任,互相交承,此則反有過於臣之先世,盛滿之懼,尤切於心,而猝然退去,亦有所難,兄弟相對,每言悶迫之意矣。卽今臣之衰病如此,聖上雖畀以國事,當此艱虞溢目之日,其何能堪任?終不知改卜賢德,以濟時艱之爲愈也。上曰,已諭予意於前日之批矣。一時激惱之擧,予旣悔悟,內司傳旨,亦已收取毁去,而終始開釋無餘,少無芥滯於胸中者,則豈有以情勢之難安,過自引嫌之理乎?況卿異於他人,自先朝,受知最厚,而予之素倚毗仰成者也。雖以前史考之,兄弟秉勻,亦多有之,卿豈以此有所難安乎?卿其須體予意,此後則一向行公,共濟國事,是予之所大望也。壽興曰,小臣非敢以聖敎之嚴峻,有此引入之擧,惶蹙不安之心,常切於中,而衰病,又難自力,故冒陳微忱矣。今承聖敎,若是丁寧,小臣更無所達矣。上曰,一時過激之言,旣已開釋,則卿喬木世臣,不當一向邁邁,必須安心行公,然後予心方安矣。壽興曰,惶恐感泣之外,不知所云。上曰,當此國有大事之時,意外引入,缺然思想矣。卽出相接,心甚忻幸,卿其須體此意,終始行公爲望矣。壽興曰,以私分言之,則實難供職,而非但聖敎如此,山陵亦且不遠,何敢顧臣之私義乎?上曰,卽今面諭,非猝爲山陵前行公之意也。平日倚毗,實非偶然,而因予一時過激之擧,致令卿猝然引入,故前後開釋,不啻勤懇,若於因山後,必欲圖免,則是誠君臣情志不通也。雖山陵後,終始行公,共濟國事,是予望也。壽興曰,反復下敎至此,只自惶感而已。上曰,卿累日引入,廟堂,有何稟定事乎?壽興曰,臣五六日引入,不知有何事,而前日職田事,緣戶判有故,不得開坐,尙未擧行矣。上曰,此事,斯速收議變通,可也。壽興曰,此乃永久遵行之法,當廣議稟達耳。壽興曰,因黃曆齎咨官之行,得聞勅使今月旬望間起送云,不多日內,當到鳳城,渡江之期,當在來初三四日間云,以此計之,則入京,似在開月念間,此時則雖未經卒哭,乃是山陵返虞後,誠可幸矣。上曰,勅行,果於今月初旬起來,入京,似在山陵返虞後卒哭前,是則幸矣。壽興曰,近來連日雨下,日氣溫暖,非但節候之乖常,雖以農事言之,秋牟極爲可慮矣。今日則寒事頗緊,而又此下雪,誠極多幸矣。上曰,日氣甚暖,雨亦連下,每慮猝然寒緊,則秋牟有根動凍死之患矣。今日則日氣稍寒,而雪來覆屋,所見似是冬節,是幸是幸。壽興曰,山陵之役,日氣不甚寒烈之前,幾盡完畢,是亦幸矣。還退出。
答吏曹判書朴世采疏曰,省疏具悉卿懇。卿之前後固辭至此,本職,不得已今姑免副,以安卿心,而仍念卿以世祿休戚之臣,負一世之重望,爲士林之矜式,寡昧之尊信,豈以職名之有無,而有所輕重哉?至於向日之事,斷斷無他,而予未諒本情,致有顚頓未安之擧,心切慙悔,無以爲喩。卿其體此至意,旣往之事,勿之介懷,亟回遐心,安心從速上來,以副如渴之望。燼餘
上在昌慶宮。
未時,雷動。
夜五更,月暈。
下直,襄陽縣監李廷謙。
有政。吏批,判書李翊相未肅拜,參判崔錫鼎進,參議吳道一病,右承旨閔鎭長進。以李翊相爲吏曹判書,李秀彦爲兵曹參判,李益壽爲兵曹正郞,李明著爲扶餘縣監,李宜昌爲司僕正,吳世周爲典籍,梁聖揆爲兼春秋。
兵批,判書尹趾完病,參判未差,參議申厚載病,參知申懹進,左副承旨李思永進。以朴世采爲副護軍。
徐文裕啓曰,昨日公洪道儒生愼後尹等,來呈一疏,而觀其疏語,自稱李翔門人,爲師訟冤,而以柳斗星之獄事,至爲道臣誤決反獄,故臣等,有關後弊,還給不捧矣。今又連日來呈,而以臣等之不捧,謂之壅蔽,侵攻臣等,不遺餘力,此上疏,不得已入之意,敢啓。傳曰,以子蒸母,萬萬不近於天理人情,而獄情已反,誣陷之跡,有難自掩,則朴泰萬之陳疏痛斥,有足可尙,而稱以門生,張皇侵攻,不遺餘力,殊甚可駭,此疏還給。
吏批啓曰,卽接司圃署牒報,則別檢李世著,身病甚重,不得行公云,改差,何如?傳曰,允。
徐文裕,以吏曹言啓曰,新除授本曹判書李翊相,以山陵都監堂上,方在陵所,乘馹上來事,下諭,何如?傳曰,允。
以李墪狀啓,傳曰,予意已渴,卿辭愈懇,是何情志之不孚,一至於此耶?予實愕然,繼之慨然也。噫,今玆決退,縱出於不安,前後之批,已盡開釋,則雖朝出都門,夕旋復路,少無不可,而每觀書啓,輒以旣退復進,爲難便之一端,此必未或深思之致也。如其不然,卿曠度洪量,豈區區於小節,不肯幡然之理乎?予志已定,卿毋一向撕捱,以傷上下之情義,亟回遐心,斯速强疾登途,以副虛佇之望事,更爲傳諭,必與偕來事,下諭。
徐文裕,以弘文館言啓曰,新除授副提學朴世堂,時在京畿楊州地,經筵事緊,請斯速乘馹上來事,下諭。傳曰,依啓。
正言金宇杭啓曰,頃者李翔,於柳斗星獄事反案之後,上章自列,則自上旣下溫批,至以以補不逮爲敎,眷待之隆,無異前日,而旋因修撰朴泰萬之疏,遽有削版之命,聖上處分,終爲顚倒之歸,臣竊慨然也。噫,中冓之言之醜也,鄕隣之鬪,閉戶,可也。李翔之干涉重獄,易致人言,而若謂之用意誣人,則恐非其本情,以此而加之罪,何以服其心乎?況李翔,以林下之士,受兩朝之知遇,位躋宰秩,方在禮待之列,則設有過差之事,朝家所以處之者,宜有稱情之道,而乃以一人之言,輕加削版之重典,似此擧措,失中,甚矣。臣欲請還收,與同僚相議於臺廳,則同僚之意,不欲遽從,以參商物論,徐議處之爲言,事若可論,則不必待物議,故臣反復相難,終未歸一。此無非如臣疲劣,忝居臺席,言不見信之致,何可晏然一刻仍冒乎?請命遞斥臣職。答曰,勿辭。
李思永啓曰,正言金宇杭,再啓煩瀆,退待物論矣。傳曰,知道。
司諫朴世啓曰,臣於今日,自哭班,與同僚相會于臺廳,則同僚,以李翔削版還收事發言,以爲李翔,果不無干涉柳斗星獄事,而然其用意陷人,非其本情,遽因一人之疏,至被削版之律,不可不還收云,臣意則有不然者。李翔,自處以山林修飭之士,則人淫醜之行,固不當以身質言,而乃敢上章於獄,有若目覩者然,其所用意,殆近持網罟入江湖曰,我非漁者,則安知其不出於陷人而然也?同僚所謂易致人言者,誠非妄矣,而獄竟之後,猶不縮伏,至上竢罪之疏,前後擧措,殊極無謂,故朴泰萬,特擧所聞,而論列其非,自上因是,而洞燭李翔之失,則雖是兩朝禮待,位躋宰秩之臣,施重罰而懲其罪,何所不可乎?卽今物議喧藉不已,而遽請還收,實未知其得當,故以參商徐議之意,反復相難,終未歸一,無非臣言未見信之致,何敢晏然仍冒於臺席乎?請命遞斥臣職。答曰,勿辭。
徐文裕啓曰,司諫朴世,再啓煩瀆,退待物論矣。傳曰,知道。
梓宮書上字後,兩殿,藥房問安。答曰,罔極。
兩殿,政院·玉堂·二品以上,單子問安。答曰,罔極。
閔鎭長啓曰,吏曹郞廳來言,吏曹判書有闕,政事,何以爲之?取稟。傳曰,當日爲之。
吏批啓曰,新判書李翊相,方以都監堂上,往在陵所,參議吳道一,病不來,小臣獨政未安,何以爲之?敢稟。傳曰,仍爲之。
答左議政趙師錫疏曰,省疏具悉卿懇。有病未參,別無所傷,卿其安心勿待罪,從容善攝。仍傳曰,遣御醫看病。
答大司憲李奎齡疏曰,省疏具悉卿懇。憂愛誡誨之誠,予甚嘉尙,可不體念焉?噫,七情之中,易發而難制者,唯怒爲甚,而予之病痛,每在這裏,故向日之事,亦不忍一時之忿,致此無前之過擧,玆實涵養之功,有所未盡而然也。反躬慙悔,竊自以爲呂伯恭,一匹夫也,而忽覺得於聖訓,能變化氣質,彼何人也,予何人也,有爲者,亦若是矣。必須加意本源之地,克致存養之功,然後庶可以去粗暴之病,而無頻復之悔,以此自警于心,則寧有外示悔竭,內懷慍怒,以示人不廣哉?昨日之事,本非有意而然,不過昨纔處置遞職故耳,今玆猶靳恩點之說,似是情志未通之致也。卿其勿辭,從速察職。
答掌令沈極疏曰,省疏具悉。憂愛進言之誠,予用嘉尙,可不體念焉?爾其勿辭察職。朝報
上在昌慶宮。
以李墪,領議政金壽恒,寒疾方苦,勢難偕進事,狀啓,傳于徐文裕曰,今觀書啓,卿不我遐棄,有竢間就途之意,欣慰良深。卿其須體此意,調治數日,卽速上來,毋孤日夕虛佇之望事,傳諭後,先爲上來事,下諭。
以山陵都監狀啓,傳于徐文裕曰,近因日氣猝寒,南土之人,不爲忍耐,得病致斃,前後相續,而又有分送村家救護者云,看來誠可矜慘。前後致斃僧人,竝令該曹,各別恤〈典〉擧行,而亦爲分付醫司,別定醫員,持藥物下去,以爲着實救療之地。
傳于徐文裕曰,勅使先聲已到,站上酬應,一日爲急,京畿及兩西守令中,未及辭朝者,竝催促發送事,分付。
徐文裕,以禮曹言啓曰,今此勅使,以頒詔出來云,凡干節目,不可續續煩啓,迎勅儀注節目,及遠接使問禮官齎去事目儀注,一路迎餞慰使各項宴禮·茶禮等事,一依前例,直爲磨鍊擧行之意,分付,如何?傳曰,允。
徐文裕,以兵曹言啓曰,今此二勅之行,今月初九日,自會同館起馬,來月初三·四日間,當爲渡江云,黃海道補把江春道驛馬二十匹,平安道補把咸鏡道驛馬四十匹,依前例急急分定,罔夜入送之意,兩道監司處,發馬知委,何如?傳曰,允。
備忘記,嗚呼,眇予小子,叨承付畀之重,托乎兆民之上,十有四紀于玆,祇德不類,猶恐或墜,凜凜若杇索之御六馬,而加之以水旱饑饉,災沴頻仍,仰觀俯察,無一可恃,究厥所由,誰任其責?噫,朝廷,四方之根本,而予莫能以大公至正之道,建極于上,暌乖日甚,保合難期,萬民,同胞之赤子,而予莫能以如傷若保之澤,推及于下,愁冤載路,倒懸方急,非不欲加意本源,而涵養之功未至,非不欲恢弘言路,而包容之量未盡,駸駸然日趨於委靡不振之域,縱微咎徵之作,多戒懼之端矣。乃者非時之雨,失節之雪,疊臻純陰閉藏之月,詩人所謂不寧不令者,不幸近之,未知何樣禍機,伏於冥冥,而仁愛之天,降災警予,若是其諄複丁寧耶。反躬省愆,一倍兢惕,食息靡安,罔知攸措。至若向日之事,不忍一時之粗暴,以致無前之過擧,雖已明白開釋,嘉奬執法,而慚悔之心,曷可云諭?承旨代予草敎,宜自政府,廣求直言,以匡寡昧之不逮,而亦豈無勅勵群工,交相敬戒之道乎?咨爾大小臣僚,體予宵旰之憂,克祛偏係之私,務盡寅協,恪勤乃職,少答天譴,弘濟時艱。
徐文裕,以弘文館言啓曰,本館下番,卽今見存三員內,副修撰洪萬朝在外,修撰朴泰萬,副修撰宋相琦,皆以情勢不安,違牌不進,闕門已閉,無他推移入直之員,不得已以上番,姑降入直之意,敢啓。傳曰,知道。
掌令權恒啓曰,如臣無似,忝在匪據,絲毫蔑效,釁尤徒積,居常愧懼,如負重譴,意外恩除,復畀憲職,適緣出郊,至煩諭召,還家聞命,驚惶罔措。分義所在,卽當趨謝,而歸路冒寒,病狀非細,陳疏見阻,情勢益蹙,不得不力疾出肅,而第臣伏聞,頃日修撰宋相琦疏中,譏斥論劾李選事,至曰爭辨激訐,成一大鬧,臣竊懼然也。臣曾忝本職,亦參此啓,而屢被諸臣之侵攻,引避陳章,非止一再,則其所詆斥,蓋指如臣者,而同僚亦旣以此引避,臣何敢諉罪以事在旣往,語非專攻,而獨爲晏然乎?況身帶軍銜,出往郊外,越法之罪,在所難逃。以此以彼,俱不可仍冒於臺席,請命遞斥臣職。答曰,勿辭。
李思永啓曰,掌令權恒,再啓煩瀆,退待物論矣。傳曰,知道。
大司憲李奎齡啓曰,執義沈枰,掌令權恒,引嫌退待,今當處置,而臣以此事,引避見遞,有不可否之嫌,請命遞斥臣職。答曰,勿辭。
徐文裕啓曰,大司憲李奎齡,再啓煩瀆,退待物論。傳曰,知道。
掌令沈極啓曰,還收昌城君佖惠民提調除授之命。啓辭同上請壽進宮次知內官拿問定罪。啓辭同上李翔,以山林修飭之士,參涉中冓淫醜之獄事,或爲貽書,或爲上章,終始擔當,自爲立證,及其獄事究竟之後,儒臣箚論,固是職責之當然,而兵曹參判李秀彦,曾在憲長,費辭引避,乃曰,家在湖中,稔聞玆事,一道之人,每以凶人伏法之遲爲痛,有若凶人情敗露,而故爲反獄者然,不顧公議,眩亂是非之狀,已極無據,而況與李翔,有一家之嫌,則獄事虛實,尤不可有所論列,而私意不勝,不自覺其言議之謬戾,誠爲駭然。其在臺體,不可無懲勵之道,請兵曹參判李秀彦罷職。李翔削版之命,聖斷孔昭,可見深惡痛斥之意,而正言金宇杭,敢逞黨私之計,至發還收之論,其言議謬戾,肆然無忌憚之狀,誠可駭然。請正言金宇杭遞差。李選之賦性刻酷,持論偏頗之狀,業已聖明之所洞燭,而至於私避沮遏重論之事,則實非薄物細故。當初劾正之論,固是公議之所不已,而日者副修撰宋相琦,托以遇災進言,揷入李選伸救之語,顯然有侮弄之態,其梏亡是非,庇護私黨之習,誠可駭然,不可以事在旣往而置之。請副修撰宋相琦罷職。持平兪命弘,以啓辭在上執義沈枰,以啓辭在上司諫朴世,以啓辭在上掌令權恒,以啓辭在上大司憲李奎齡,以啓辭在上竝引嫌而退。當初所論,只擧唱惡,則訟場立落,非所可嫌,不治不謹,旣是實狀,則酗酒餘事,何論虛實?劾正之論,出於公議,則逞私之言,在我何嫌?還收之論,旣知謬戾,則僚席起鬧,責有所歸。儒臣疏斥,專在護黨,則意外之斥,於我何損?帶職出郊,元非大段,旣有所嫌,則不得處置,其勢固然。請持平兪命弘,執義沈枰,司諫朴世㷪,掌令權恒,大司憲李奎齡,竝命出仕。答曰,不允。李秀彦之避辭失當,宋相琦之語欠稱停,殊涉不韙,輾轉磯激,遽加彈劾,決非鎭定和平之道,勿煩。金宇杭事,及處置事,依啓。
徐文裕啓曰,臺諫出仕事,命下矣。今已夜深,明日待開門,牌招之意,敢啓。傳曰,知道。
午時,上御慶春殿。玉堂請對引見,右承旨閔鎭長,校理尹德駿·兪得一,副校理李徵明,記事官任胤元·金時傑·李寅燁入侍。尹德駿進曰,臣等待罪經幄,前後雷變,上箚旣多,而今年,則自秋以後,連有雷變,已極非常。昨日則朝晝之氣乖常,仍有雷動之變,雖在盛夏,雷不頻發,而當此嚴冬藏蟄之日,乃有此非常之變,豈非大可懼哉?蓋災不虛生,必有所召,人事失於下,而天必應之,天心不豫,有此災異,則恐懼修省之道,不容少緩,故臣等,玆敢請對仰達,而若指爲某事之應,則有同漢儒附會之說,不可專歸於人主之失德,而第念殿下號令之間,不中者,多矣,而至於向日之事,過擧尤甚。今則旣已悔過,雖以李奎齡疏批觀之,可知聖意之刻,小臣更無所達,而然而喜怒之節,不可不謹愼。伏望自上,尤加惕念,而警省之方,靡所不容其極,然後方可無失中之擧矣。兪得一曰,近來虹見雷動之變,〈疊〉見層出,此必人事有失而然也。聖上雖有無前之過擧,今已悔悟,前後備忘及諸臣疏批,旣已開釋無餘,更無所達,而未有君無失德而災異之見於上者也。且臣下能盡補導之責,使君無失德,則亦豈有災異之作乎?昨日雷動之變,尤極驚怪,應天之道,當以實,不以文,責己求言,雖曰文具,辭旨懇惻,則亦豈無動天之理乎?臣伏見李奎齡批答中,以克致存養之功,庶無頻復之悔爲敎,雖古之聖王,何以加此,而上天仁愛之心,必有所由。易曰,頻復厲无咎,伏願殿下,益加警動,責己下敎,而此後更無頻復之悔,何如?李徵明曰,臣則適於昨日入直,聞之不勝驚懼之忱,敢引祖宗朝故事,有所陳達,未知聖上果已省覽否也。消弭之道,諸臣之言已悉之,惟在聖上體驗而踐實之,無容臣更贅,而亦有區區所懷,敢此仰達矣。聖上卽祚以後,勵精圖治,一國臣民,想望至治矣。近日以來,漸不如初,至有過擧,而不之恤焉,雖或悔悟,而後復如是,臣不勝慨然也。臣妄料殿下之心,必以爲雖有一二過擧,不害爲申主,如是則近於自畫,豈非大可憂者哉?人君爲法,當法堯·舜,臣伏見答憲長之批,有伯恭何人之敎,臣隣,孰不欽仰聖德哉?然此則一儒士,因其病痛,變化氣質之美也。經曰,舜何人也?有爲者亦若是也。臣願殿下,立志不苟,必以堯·舜爲法也。堯·舜之道,非有異常別樣底道理,惟當求如堯·舜者行之,思不如堯·舜者而去之,今日革一弊政,明日革一弊政,今日行一善政,明日行一善政,以至於無一弊政,而發號施令之間,無非仁政,則可以爲堯·舜之治矣。臣言,雖似迂闊,古人有言曰,非堯·舜不陳,責難於君,謂之恭。臣雖無狀,愛君之誠,豈後於古人哉?區區所達,實出憂愛之忱,願聖明留意焉。徵明又曰,爲國之道,在於用人,人才不得而能爲國者,未之有也。唐·虞三代,於斯爲盛,而尙復明明揚陋,則況我偏邦,世道衰末,人才眇然,而只以門閥,循守常規,豈能盡用賢之道哉?詢問于大臣,不拘門閥,廣求草野抱才之人,以爲隨才擢用之地則幸矣。且古人有擧之亡命而收其効者,十年則天道亦變,庚申以後被罪者,問議于大臣,罪輕者,滌瑕收用,雖重者,關係逆獄外,減施輕律,則於疎通之道,亦宜矣。上曰,庚申以後被罪之類,非干係逆獄之人,則令廟堂分等抄啓,用之,可也。出擧行條上又曰,爾人才事仰達,而今年七月,已令廟堂議薦,而亦使各道抄啓,而未及收用矣。徵明又曰,臣所達者,皆以政令間事言之,若其本則在於殿下之一身,而誠·正·修·齊·治·平之道,在大學,條目粲然,若殿下,體驗而力行之,則其於爲國乎何有?工夫次第,則曰欲誠其志,先致其知,欲正其心,則先誠其意,欲修其身,則先正其心,欲齊其家,先修其身,至於治國,則曰必先齊家,於此乃加必字者,聖人微意可見。大槪格致工夫,雖有所未盡,不可闕誠正工夫,〈誠正〉工夫,雖有所未盡,不可闕修齊工夫,而至於治國,則必先修身齊家而後,可推而及之,此尤聖上之所當惕念處也。上曰,入秋以來,非時之雨,失節之雪,式月斯生,不知何樣禍機,伏在冥冥,而原其致之本,實由於寡昧之否德,夙宵憂懼,若隕淵谷矣。爾等,以憂愛之誠,請對陳達,諸臣勸戒之言,可不留心體念焉?至於求言一節,予非不知,而方在參祭哭泣之中,念不暇及矣。予之病痛,在於粗暴,故都憲批答,已悉予意,而當加意本源,益篤勉勵,庶無暴怒之擧矣。德駿曰,徵明所達齊家之說,甚爲切至。臣伏見殿下天資英銳,孰不欽仰,而第政令之間,英銳有病,雖學問上見解則高明,而體驗之實,有所不足,臣等區區之慮,每在此。兩相竄逐,吏判疎待,則此皆旣往之事,而昭儀母事,臣敢備陳當初曲折矣。頃日臣自都監出來之時,見宮中有非常屋轎,臣卽爲詳問,則乃昭儀母所乘者也。臣非但猝見驚駭,先王定制,不當如是,故臣敢送簡于臺官,使之聞之矣。致有聖上暴怒之擧,此無非臣罪,而至於名官指嗾爲敎,人臣之罪,豈大於此乎?臣以當初送簡之人,固不敢抗顔於朝列,而緣臣一書,無辜杖斃者,至於二人,臣實隱痛,而其於聖世之累,爲如何哉?今則聖上旣已悔悟,且下恤典,不敢更達,而臣之當初送簡,元無私嫌於其間,只欲宮禁之肅穆,則此後出入禁中之時,復見犯禁之物,則臣豈不敢不言,而臺諫,亦豈不推治乎?第有區區之慮,敢此仰達。此後如此之事,臺官雖欲推治,執捉之際,禁吏輩,想必不往言之,此不覺寒心。臣意憲府吏卒處,無懲於事,必往執捉事,別樣下敎,然後法令可行矣。上曰,曾已悔悟之意,旣已傳敎,今不必更爲下敎。兪得一曰,德駿之言,實出於憂愛之誠,而聖上不卽允許,臣竊慨然。第念如此等事,雖無擧行條件,當此災異疊見之時,特下罪己之詔,而雖宮禁·宰相之家,如禁則無畏忌,卽往執捉一款,亦爲下敎,則非但有光於聖德,亦且厭服於人心,而內而臺憲之臣,外而按法之官,皆當惕念矣。上曰,前後明示悔端,不必以此爲拘矣。明徵曰,以此下敎之意,出諸擧行條件,傳示中外,何如?得一曰,徵明所達,是矣,而天災如此之日,若下惻怛之敎,而添此傳敎,則似好矣。德駿曰,旣已悔悟,則以此下敎,有何難乎?上曰,諸臣疏批,旣示悔端,臺臣面諭,亦已開釋,則不必更爲下敎矣。閔鎭長曰,玉堂諸臣之所達,其言皆是,雖無別樣下敎,罪己求言之中,添此措語,似好矣。德駿曰,徵明,旣已齊家之說仰達,臣亦有所懷,故以昭儀母乘屋轎事仰達,雖是微事,若言其歸屬,則大有害於齊家之道,而且殿下,雖春秋鼎盛,不無火病,每下藥房之敎,殿下亦謂有心火,臣等,常切憂慮矣。卽今徵明,以法堯·舜之道爲言,殿下,若以堯·舜爲心,亟去奮怒,則堯·舜之道,可復見於今日,豈不韙歟?徵明曰,昔諸葛亮,告後主曰,不宜妄自菲薄,殿下,若果以中主自處,則此憂有甚於今日之過擧,尤可悶也。上曰,爾等所達,誠是,當惕念矣。德駿曰,王子新生,螽斯麟趾之慶,可占前頭,而王子之新生,未及十日,聖上,憂其財産之不足,雖以前事言之,國君之子,豈有貧寒者耶?朝家自罷折受之後,遠近聽聞,莫不忻仰矣。今者職田加給之數,有過於大君,非但有害於等分,聖主處分,未免失當,王子長成,則不患其不富,豈可豫慮其貧窮,而有此加給之擧乎?昔疏廣曰,愚而多財,益其過,賢而多財,則損其志,此亦聖上體念之言也。雖以私家言之,至於貴愛之子,凡百扶護,尤不可太過,況此王子之貴乎?自內而賜與優異,容或可也,自外而田結加給,事未妥當矣。徵明曰,德駿之言誠然,而臣意,則毋論事之當否,敎養王子之道,不宜以財利爲先也。得一曰,兩臣所達,皆是切至矣。伏願殿下,必須留心採納,如何?小臣,在直廬,纔與同僚,言疏廣事矣。雖匹夫尙然,殿下以堂堂千乘之君,豈慮王子之財産乎?殿下之革罷折受,高出百王,臣民孰不欽誦?卽今我國,元無土地之所餘,職田之外,實無他策,必欲加給,則豈有害於等分乎?乃者王子新生,可期螽斯之慶,前頭輝輪之慶,從此可占矣。然而椒親後宮,節損儉約,然後能享遐福,而他日燕翼之謨,亦無過於此矣。仄聞頃者政院及戶曹下敎,皆卽還收云。此則更無所達,而殿下喜怒之節,或有不中,前頭雖有喜事,切勿過濫,是乃臣等區區之望,而宮闈之間,益加嚴飭,每以節儉爲戒,則豈不幸歟?徵明曰,奢侈之害,是爲惕念處也。臣聞田結,則因歲荒,每爲減縮,而戶口,則每式年有加,雖人皆儉約,宜其有艱食之患,況生之者寡,食之者衆,民安得不窮乎?若殿下,先自尙儉,則宮中化之,宮中化之,則閭巷之人,亦莫不化之矣。臣之外祖母,卽貞愼翁主也。嘗聞宣祖大王尙儉,故宮中不敢以奢侈相尙,仁嬪在中,不着錦衣,王子·翁主,亦不敢以錦衣衣之,諸嬪御中,仁嬪子孫,最爲繁盛,蓋由於儉德云矣。臣雖未知闕內事,自外觀之,則諸宮家第宅等,奢侈日甚,闕內之事,可推而知也。聖上於此,深加警省,幸矣。上曰,縷縷陳戒,予當體念,而至於職田一事,財産雖不足言,閭閻士夫,尙有子孫之計,王子職田,旣有法典,有同祿俸,而只給元定之數,則調度似難種種掣肘,不若豫慮此弊,以爲永久遵行之道,故已令大臣收議變通矣。得一曰,近來奢侈成風,日趨僭僞,實爲寒心,曾在宣廟朝,則雖王子·駙馬,亦不敢以奢侈相尙,而卽今則士夫家,皆無節儉之風,而閭閻吏胥輩,亦以奢侈相尙,若是而能不召災乎?古語曰,城中好高䯻,四方高一尺,克儉之道,自上躬行,然後下必化矣。上曰,古語曰,由奢入儉難,由儉入奢易。又曰,奢侈之害,甚於天災,爾等所達躬率儉約之言,甚爲切實,予當體念焉。得一曰,小臣未及盡達,而聖敎如此,臣等,更無所達,而崇儉化俗之道,惟在人君力行之如何,更望十分勉旃而已。得一又曰,如臣顓蒙,待罪經幄,而至如朴泰輔,則學識,非臣等之比,而强直亦勝於他人,臣雖不相善,累年同朝,慣知其爲人,病痛則有之,而必不枉己而循人,黨私而欺君矣。聞其治郡,亦多聲績,如此人,不可久置於外,若召致經幄,以備顧問,則必有所益矣。上曰,朴泰輔事,只慮郡邑數遞之弊,而大臣亦言其善治,故玆不召入矣。前頭經幄,如或乏人,則當留念矣。德駿曰,近日湖西柳斗星獄事,李翔,以參涉之人,前後上疏,殊極濫猥,朴泰萬之疏,果爲是矣。徵明曰,臣旣處置,請遞多官矣。復此陳達,極涉顚倒,而德駿,旣爲發端,敢此仰達。今番聖上處分,實關後弊,深可慮也。李翔,參涉重獄,事多可疑而至於用意陷人,則臣未知其必然也。雖柳獄得成,有何利害於李翔,而用意陷害乎?德駿曰,何必謂之用意乎?李翔,以累朝禮遇之臣,仍朴泰萬之一疏,遽加削版,則臣等,或慮聖上處分之率爾矣。德駿又曰,正言金宇杭,以李翔還收事引避,極其謬戾,此則自有公論是非,而臣亦敢此仰達矣。上曰,金宇杭亦非以李翔爲是,而第朴泰萬之疏,欠於詳審爲言矣。得一曰,宇杭之避,誠爲謬戾,因泰萬之疏,卽施削版之罰,聖上處分,極爲明快,其在群下之道,固當將順其美,而宇杭,欲爲營救,至發還收之論,身居臺閣,意見之偏係如此,殊極非矣。徵明曰,本館下番四人,或在呈告,或以書寫官進往都監,今日勢將闕直,校理金盛迪,修撰朴泰萬·黃欽,副修撰宋相琦,竝卽牌招,何如?上曰,依爲之。得一曰,臣有區區所懷,敢此仰達。自上憂民軫恤之意,非不切矣。雖曰實惠未究於窮民,臣雖不能歷擧,而近年以來,連値凶歉,今年雖曰稍豐,田穀則未免失稔,至於峽邑尤甚。以畿甸言之,近峽之邑,靡不皆然,民無卒歲之資,誠可矜悶。三南則果似豐熟,積年逋欠還上,一時盡捧,則民生之因悴,反甚於凶年,古人所謂憂豐年樂凶年,正謂此也。言念及此,其情亦戚。且南中木花,比年極貴,故一疋木之價,幾至數十斗米云,窮民一年之作,雖盡輸於數疋之木,無以備納,非但列邑民情,皆願以米代納,以國家需用言之,斟度便宜,務主益下之道,勿論沿邊與否,諸道各邑諸般身役,以布徵納者,一疋或捧八九斗,或捧十斗,以給於各樣應下之數,則於民實爲大德,而在公亦無所損。請令廟堂斯速稟旨擧行,如何?徵明曰,臣頃年,待罪兵曹郞官,詳知本曹之事矣。曾前則本曹封不動木,不過三千同,而今則幾至四千餘同云,國家之用,似爲贍足,而今年雖曰稍豐,天道循環,前頭安保其不爲凶年乎?以米代捧,得一之言,誠是矣。上曰,儒臣所達如此,令廟堂參酌變通,可也。出擧行條件上曰,公私出納時,政院使令,聲甚低短,承傳色別監呼唱之聲,相雜無別。此雖細事,亦不如前,承旨各別申飭,可也。鎭長曰,臣等在本院,亦已申飭,而本院,本來淸寒,下人不附,故使令輩,無可使之人,而聖敎如此,臣當出往,更爲申飭矣。遂退出。
答持平朴泰淳疏曰,省疏具悉。爲國家慮後弊之意,有足可尙,而至於畿營之事,伊時事勢,自不得不如此矣。疏末所陳,予未知其必出於回避也。爾其勿辭,從速察職。
答副校理金盛迪疏曰,省疏具悉。爾之疎戇之忠,予固知之,故於儒臣之批,業已開釋矣。疏中,苟有可言,密親切族,不當顧嫌云者,其志亦可尙也。爾其勿辭,從速察職。
答綾平君具鎰疏曰,省疏具悉。今因疏辭,伊時曲折,予已詳矣。卿其安心勿辭,從速察職。
修撰黃欽上疏。踏啓字。以上燼餘
上在昌慶宮。停常參·經筵。
答持平朴泰淳疏曰,省疏具悉。爲國家慮後弊之意,有足可嘉,而至於畿營之事,伊時事勢,自不得不如此矣。疏末所陳,予未知其必出於回避也。爾其勿辭,從速察職。
下直,博川郡守梁益命,松禾縣監朴俊蕃。
謝恩,扶餘縣監李明著,典籍吳世周。
大司憲李奎齡,執義沈枰,司諫朴世,掌令權恒,持平兪命弘就職。
吏曹,遠接使李之翼,問禮官兪命雄,館伴徐文重,迎接都監提調柳尙運,郞廳八,李宜昌·南致熏·李曼著·宋儒龍·任埅·洪慶先·金盛最·徐宗憲。
右副承旨李墪,金領敦寧處傳諭狀啓。傳曰,今觀書啓,卿不我遐棄,有俟間就途之意,欣慰良深。卿其須體此意,調治數日,卽速上來,毋孤日夕虛佇之望事,傳諭後,先爲上來事,下諭。
傳曰,勅使先聲已到,站上酬應,一日爲急,京畿及兩西守令中,未及辭朝者,竝催促發送事,分付。
政院啓曰,京畿·兩西守令之未及辭朝者,催促發送事,旣已分付,而其中博川郡守梁益命,未及署經云,何以爲之?敢稟。傳曰,除署經發送。
備忘記,嗚呼,眇予小子,叨承付畀之重,托乎兆民之上,十有四祀于玆矣。祗德不類,猶恐或墜,凜凜若杇索之御六馬,而加之以水旱饑饉,災沴頻仍,仰觀俯察,無一可恃,究厥所由,誰任其責?噫,朝廷,四方之根本,而予莫能以大公至正之道,建極于上,暌乖日甚,保合難期,萬民,同胞之赤子,而予莫能以如傷若保之澤,推及于下,愁怨載路,倒懸方急,非不欲加意本源,而涵養之工未至,非不欲恢弘言路,而包容之量未盡,駸駸然日趨於委靡不振之域,縱微咎徵之作,已多戒懼之端矣。迺者非時之雨,失節之雪,疊臻於純陰閉藏之月,詩人所謂不寧不令者,不幸近之,未知何樣禍機,伏於冥冥,而仁愛之天,降災儆予,若是其諄複丁寧耶?反躬省愆,一倍兢惕,食息靡安,罔知攸措。至若向日之事,不忍一時之粗暴,以致無前之過擧,雖已明白開釋,嘉奬執法,而慙悔之心,曷可云喩?承旨代予草敎,宜自政府,廣求直言,以匡寡昧之不逮,而亦豈無勅勵群工,交相儆戒之道乎?咨爾大小臣僚,體予宵旰之憂,克袪偏係之私,務盡寅協,恪勤乃職,少答天譴,弘濟時艱。
政院啓曰,臣等竊觀,入秋以來,天戒沓臻,至於閉藏之月,震雷之變,非一非再,是何聖明之世,有此可愕之災耶?仁愛之儆,必有所召,修省之方,不容少緩,適値未有命戒之日,雖虛文末節,亦未卽擧行,臣等,憂畏薰心,只自悶鬱矣。卽伏見備忘記,十行綸綍,辭旨懇惻,其責躬求助之意,藹然於言表,有足以感格天心,臣等,莊誦再三,不勝欽歎之至。第令臣等代草之敎,有不敢承當者,不惟臣等文辭短拙,無以奉揚聖意之萬一,應天之道,亦貴誠實,直以聖敎,播告中外,誠爲允當,敢啓。傳曰,文短意拙,代草,宜矣。又啓曰,伏承聖批,不允所請,更命代草,臣等,豈不知聖意之在於執謙,而第伏念備忘記辭旨,若是懇切,臣等,不敢措辭於其間,況山東扶杖,不在多誥,三言轉災,非以爻辭,今此代草播告,有非誠實之道,未免虛飾之歸,聖敎雖勤,終不敢奉承。玆敢不避煩瀆,惶恐敢啓。傳曰,知道。
吏曹啓曰,臺諫有闕,政事,取稟。傳曰,明日爲之。
大司憲李奎齡啓曰,昨日同僚,以李秀彦·宋相琦罷職事,論啓,而秀彦之避,旣曰與李翔有一家之嫌,則獄事虛實,不當擧論,而揷入剩語,親自立證,揆以體例,大段失着,物議固已非之,規正之論,在所不已,而至於罷職,則擬律過重,相琦之疏語,雖欠平穩,遽因同僚之引避,到今追論於事過之後,亦未見其得當也。況臣,纔以此事,引嫌自列,則尤不可聯名同參。以此以彼,不可晏然仍冒,而當此嚴廬哀疚之中,連事瀆擾,臣罪尤大。請遞臣職。答曰,勿辭。退待物論。
掌令權恒啓曰,本府,方有副修撰宋相琦請罷之論,而臣昨以被斥,引嫌自列,則到今請罷之啓,不可聯名隨參,何敢晏然於臺席乎?日事瀆擾,罪戾尤大,請命遞斥臣職。答曰,勿辭。退待物論。
執義沈枰啓曰,臣纔以被斥於儒臣,引嫌自列,則今此儒臣請罷之啓,何可晏然聯參乎?當此嚴廬哀疚之日,一事再瀆,臣罪尤大,其不可仍冒臺職,決矣。請命遞斥臣職。答曰,勿辭。退待物論。
摠護使,山陵看役事,出去。
遠接使李之翼,問禮官兪命雄,義州迎慰使許墀,出去。
梓宮結裹後,藥房·政院·玉堂·百官奉慰問安。答曰,罔極。
持平朴泰淳啓曰,臣之無似,猥蒙鴻造,忝叨言地,絲毫無補,日昨陳章,自劾罪過,冀蒙譴遞,不料溫批慰藉,諭以臣從速察職,所當感激恩私,奔走供仕,而第臣於本府請罷修撰宋相琦之啓,意見有不同者。相琦疏中揷入李選事,其命意造辭,果涉謬妄,然向來營救李選之類,不勝紛紜,其所爲言,率多如此,則豈可獨責於相琦一人哉?且其原疏,儘多嘉言之可取,拈出一事,追劾於過時之後,其所凌藉,無復餘地,臣未知其得當也。臣之意見如此,決不可苟然隨參,請命遞斥臣職。答曰,勿辭。退待物論。
掌令沈極啓曰,臣伏見長官避辭,以臣所論兩臣事,一則曰擬律過重,一則曰追論不當,臣則以爲不然矣。夫李秀彦之不避嫌礙,眩亂獄情,宋相琦之偏護私黨,詆斥臺閣之事,長官亦知其非,而或謂之擬律過重,或謂之追論不當云者,臣未知其何如而後,果合於論人之體也。至於同僚之避,尤有加焉。至於嘉言儘多,拈出一事,追劾爲辭,有若意在求退,而必欲論劾者然,何其言之不諒也?兩臣言議之謬戾,殿下亦以爲殊涉不韙,而以決非和平鎭定之道爲敎,今又僚席之間,鬧端繼起,未知日後橫生之論,到何樣地頭也。臣本無似,忝叨匪據,旣任以糾正之責,則隨事論列,蓋出於欲效職責之一分,而上以不能見信於君父,下以不能見重於僚席,何敢自以爲是,而晏然仍冒乎?請命遞斥臣職。答曰,勿辭。退待物論。以上朝報
備邊司啓曰,勅使牌文,旣已出來,接待等事,誠爲緊急,而咸鏡·江春兩道驛馬補把於兩西者,其數至於六十匹,而江春道二十匹,則定送於海西,咸鏡道則四十匹,定送於關西矣。今年兩道,皆不免凶荒,前頭山陵發靷時入把者亦多,不可無別樣變通之道,依今年正月勅使時例,平安道兵營本司句管木六同,黃海道兵營軍木三同,題給於兩道,以爲補把之代,宜當,以此分付諸道,何如?答曰,允。
又啓曰,博川郡守梁益命,今日旣已辭朝,而夫馬未及上來,依例給馬下送事,分付該曹,何如?答曰,允。
刑曹啓曰,國葬都監,設局本曹,故本曹則移設於分戶曹矣。迎接都監,今當設局,本曹移設於新門內舊備邊司之意,敢啓。傳曰,知道。以上備局謄錄
禮曹啓曰,今此勅使二員,以頒詔出來云,凡干節目,不可續續煩啓,迎勅儀注節目,及遠接使·問禮官齎去事目,一路迎·餞慰使各項宴·茶禮等事,一依前例,直爲磨鍊擧行之意,分付各該司,何如?傳曰,允。
又啓曰,今此出來勅使時,問禮官齎去儀注,今方磨鍊,令承文院繕寫,迎勅處所,以何處爲之乎?敢稟。傳曰,仁政殿爲之。以上禮曹謄錄
李思永啓曰,備邊司郞廳,以領·左相意啓曰,今日,賓廳坐起日次,而梓宮結裹相値,不得來會之意,敢啓。傳曰,知道。
宋奎濂,以吏曹言啓曰,今此國葬發靷時,各差備官,多至一百四十餘員,而山陵都監郞廳·監造官,則無以推移塡差,且以客使迎接都監郞廳,今方差出,在前如此之時,或有缺事之規,今亦依此擧行之意,敢啓。傳曰,知道。
金載顯,以戶曹言啓曰,今此勅使時,中路問安中使禮單,磨鍊以入,而不必自京齎去,以前日留置安州者,照數入給,宜當。以此該道監司處分付之意,敢啓。傳曰,知道。
李思永,以備邊司言啓曰,本司堂上,元數不爲不多,而諸老病有故者外,亦多公故,開坐之時,每有苟艱之弊。尹趾善,本司堂上差下,使之察任,何如?傳曰,允。
又以兵曹言啓曰,國葬都監,設局本曹,故本曹則移出缺曹矣。迎接都監,今當設局,本曹移設於新門外備邊司之意,敢啓。傳曰,知道。
又以備邊司言啓曰,博川郡守梁益命,今日旣已辭朝,而夫馬未來,依例給馬下送事,分付該曹,何如?傳曰,允。燼餘
上在昌慶宮。停常參·經筵。
下直,海美縣監崔以球。
謝恩,綾平君具鎰,兵曹正郞李益壽,工曹正郞金載文,護軍鄭弘佐。
答禮曹判書李龍翼疏曰,省疏具悉。卿其安心勿辭,調理行公。
右副承旨李墪書啓,臣伏承昨日諭旨,更以聖旨傳諭於領敦寧府事金壽恒,則以爲臣於昨者,旣以俟得寒疾少解,舁載就途之意,仰陳於書啓,而今又承此聖諭,何敢終始退伏,以速其罪戾哉?姑俟調治數日,病勢如不至難動,則卽當進詣郊外,更陳情勢,以請逋慢之誅云。臣則卽承先爲入來之命,故入來之意,敢啓。傳曰,知道。
備邊司啓曰,新除授吏曹判書李翊相,以山陵都監提調,方在役所,而山陵諸役,幾盡完了,本曹之事,往來察任,亦有前例,使之入來肅謝後,六月大政時,未及差出初入仕之窠,竝爲差出,而前頭褒貶,亦令入來擧行,何如?傳曰,允。
又啓曰,本曹堂上員數,不爲不多,而除在外及有故者外,亦多公故,開坐之時,每有苟簡之弊,禮曹參判尹趾善,本司堂上差下,使之察任,何如?傳曰,允。
政院啓曰,卽者禁府郞廳,以委官意來言,慶尙道機張弑夫罪人次貞更査啓本,今已入來,當爲三省推鞫,而判義禁南龍翼,身病方重,勢難開坐,合有變通之道云,何以爲之?敢稟。傳曰判義禁,今姑改差,卽爲口傳差出,牌招察任。
領議政金壽興箚子。大槪,更冒萬死,陳情乞遞事。入啓。答曰,省箚具悉卿懇。面諭至意於前席矣,誠意未孚,繼上丐免之章,必欲釋負就閑而後已,予實缺然慙赧,不知所以爲諭也。當此災異疊臻,艱虞溢目之日,扶顚持危之責,微卿莫可,須體至意,更無困我,安心勿辭,速出行公,以副如渴之望。仍傳曰,遣史官傳諭。
副應敎閔鎭周上疏。大槪,賤疾猝苦,旣無供職之望,且被憲臣之疏斥,又不可晏然於論思之地,乞賜鐫免,以便公私事。入啓。答曰,省疏具悉。爾其勿辭察職。
吏曹判書李翊相上疏。大槪,新除之任,萬不近似,亟命還收,回授可堪之人,以幸公私事。入啓。答曰,省疏具悉。卿其安心勿辭,從速行公。
吏曹口傳政事,判義禁柳尙運。
府前啓,請還收昌城君佖惠民署提調除授之命事。請壽進宮次知內官拿問定罪事。措辭竝上同新啓,竝引嫌而退。擬律過重,姑置勿論,而提擧前事,未免已甚,則各守己見,固無不可。儒臣之疏,旣有侵斥,而當初引嫌,亦皆以此,則不參論啓,其勢固然。言雖謬妄,事在旣往,則不欲追劾,意有所在。請罷之論,俱涉太過,則終始强執,有乖平見。請大司憲李奎齡,執義沈枰,掌令權恒,持平朴泰淳出仕,掌令沈極遞差。前啓,兵曹參判李秀彦,修撰宋相琦罷職事,停啓。答曰,不允。處置事,依啓。以上朝報
禮曹啓曰,今此出來勅使時,各樣儀注,令承文院繕寫之際,問禮官,旣已出去,令兵曹別定禁軍,發馬下送,問禮官所到處傳給,何如?傳曰,允。以上備局謄錄
有政事。
吏批,以李翊爲左參贊,李喜相爲監察,李台龍爲司成,南致熏爲修撰,李益壽爲正言。
兵批,以張是奎爲京畿水使,鄭弘佐爲公洪水使,具鎰爲訓鍊都正。
吏批,判書李翊相,在陵所未上來,參判崔錫鼎進,參議吳道一病。
兵批,判書尹趾完進,參判李秀彦未肅拜,參議申厚載進,參知申懹病,左副承旨李思永進。
李墪啓曰,卽者義禁府郞廳,以委官意來言,機張弑夫罪人次貞更査啓本,今已入來,當爲三省推鞫,而判義禁南龍翼,身病方重,勢難開坐,合有變通之道,敢稟。傳曰,判義禁,今姑改差,卽爲口傳差出。
閔鎭長,以承文提調意啓曰,今此出來勅使時,各樣儀注,令承文院繕寫之際,問禮官,已出去,令兵曹別定禁軍,發馬下送,問禮官所到處傳給,何如?傳曰,允。燼餘
上在昌慶宮。停常參·經筵。
羅州牧使李世翊,進香後,還下去。
下直,溫陽郡守黃重耉。
謝恩,兼春秋梁聖揆。
校理尹德駿再度呈辭。入啓。加給由。
禁府,權愈·韓濙·李禎來拿囚。啓。
三省推鞫問事郞廳金夢臣病,代沈季良。
吏曹啓曰,臺諫有闕,政事,取稟。傳曰,當日爲之。
公洪監司書目,天安等官呈,以今月初六日巳時量,震雷大作,冬月雷動,事係變異事。
平安監司書目,泰川·平壤呈,以今月初二日·初六日雷動,係是變異事。
江華留守書目,今月十八日雷動事。
全羅監司書目,同福縣監柳聖和,父在喪事。
江華留守書目,今月二十一日雹雪交下,雷電又爲大作事。
京畿監司書目,坡州呈,以今月二十一日雷電,事係變異事。
修撰朴泰萬上疏。大槪,旣被愼後尹之斥,有不敢晏然者,昨欲露章請遞,而召牌又降,顧臣被斥以來,一未仰暴情勢,則決不可抗顔冒進,亦不可偃然退伏。玆敢趨詣闕下,附陳俟罪之意於原疏之末,而日勢遽暮,亦未及上徹,臣罪尤大。伏乞聖明,更遞臣職,仍治臣罪,以謝人言,以安私分事。入啓。答曰,省疏具悉。情外之斥,不足爲嫌,爾其勿辭,從速察職。
禮曹參判尹趾善上疏。大槪,備局之任,決不敢承當,乞蒙遞改,以重國事,以安微分事。入啓。答曰,省疏具悉。卿其勿辭,從速察職。
府前啓,請還收昌城君佖惠民署提調除授之命事。請壽進宮次知內官拿問定罪事。措辭竝上同新啓,父子聚麀,人倫之大變,在他人而誣陷搆成,亦云可惡,況於至親之間,自爲主證者哉?今此柳斗星之獄事,其妹,脫縗變告,以諺書呈于巡營,證其母之醜行云,毋論其事之虛實,以女證母,實是倫常莫大之變,遠近聽聞,莫不痛惋。請令本道,另加嚴覈,依律科罪。柳斗星之妹,脫縗變告,投狀營門,以證其母淫行者,此乃干係倫紀之罪,則道臣之只退其狀,不爲推覈者,已極無謂,而到今獄竟之後,終無論罪之擧,按獄事體,豈容如是?請公洪監司尹以道從重推考。答曰,不允。末端兩件事,依啓。
持平兪命弘啓曰,臣於昨日,以長官·同僚處置事,詣臺傳啓,而本府啓辭中,兩臣請罷之論,臣之意見,略有不同,卽爲停止矣。今聞物議,多以李秀彦論劾,遽爾卽停,以爲非云,臣於此,不勝瞿然之至。秀彦,旣與李翔,有一家之嫌,則以此引避,固無不可,而乃敢不有私嫌,妄論獄事,顯然主證,略無顧忌,揆以事體,不可無糾正之道,而旣以此被斥之後,今又一番論劾,則以此連啓,實涉過中。臣之意見如此,不得不停止,物議之來,惡得免乎?決不可晏然仍冒於職次,請命遞斥臣職。答曰,勿辭,退待物論。
京畿監司書目,楊州呈,以副提學朴世堂辭職上疏上送事。啓。答曰,省疏具悉,爾其勿辭,從速上來察職。
摠護使,山陵看役後,入來。以上朝報
政院啓曰,弑夫罪人次貞,三省推鞫事,命下矣。委官,何大臣進去乎?敢稟。傳曰,領相進去。
鞫廳啓曰,弑夫罪人次貞,與萬得交奸之事,及命伊等,謀殺其夫時,打掌爲盟兩款,旣已就服之後,敬差官按問之際,交奸辭緣,還爲發明,拿來推鞫時,打掌爲盟一款,亦爲還諱,故啓稟更査矣。觀此本道査啓,則上項兩款之實狀,明白無疑,次貞前招內,蔚山刑吏等敎誘之說,皆是誣飾之辭,以査啓中各人等所招辭緣,更爲推問後,稟處,何如?答曰,依啓。
又啓曰,罪人次貞更推,招辭如此,萬得·命伊等所招,十分明白,而猶且一向牢諱,終不直招之狀,極爲凶詐,請刑推得情,何如?答曰,依啓。
又啓曰,罪人次貞,刑問一次,忍杖不服,請加刑。答曰,依啓。以上禁府謄錄
禁衛營啓曰,七番中部,前左司屬京畿十哨軍兵,逢點實數一千二百六十五名,一番海西別驍衛六十四名,步軍標下一名,已爲整齊矣。來十二月初一日,與內外三處入直馬步軍兵,依例替直代後,舊軍放送之意,敢啓。傳曰,知道。
又啓曰,來己巳年二月當八番中部中右司屬京畿四哨·江春道六哨,合十哨軍兵,明年正月二十五日京中逢點,而依例准二朔立番之意,京畿·江春兩道監司及鐵原兼營將處,豫爲知委,何如?答曰,允。以上禁衛營謄錄
有政事。
吏批,以李四翼爲昌原府使,閔以升爲宗簿主簿,李萬齡爲兵曹正郞,趙儀徵爲掌令。
吏批,判書李翊相,在陵所未上來,參判崔錫鼎進,參議吳道一病,都承旨宋奎濂進。
兵批,判書尹趾完缺考坐起進,參判李秀彦未肅拜,參議申厚載進,參知申懹病,右承旨閔鎭長進。
吏批啓曰,判書李翊相,在陵所未上來,參議吳道一病不來,小臣獨政未安,何以爲之?敢稟。傳曰,仍爲之。
徐文裕,以兵曹言啓曰,當日良女重禮,自弘化門入來,差備門外擊錚,極爲駭愕,令攸司囚禁推治,同門守門將崔時亨,常時不能禁斷雜人,以致闌入,亦難免其責,推考,何如?傳曰,允。燼餘
上在昌慶宮。停常參·經筵。
夜三更,流星出軍市星上,入巽方天際,狀如拳,尾長三四尺許,色赤。
謝恩,兼訓鍊都正具鎰,京畿水使張是奎,同知閔暹,司成李台龍,兵曹正郞李萬齡,監察李喜相。
咸鏡監司書目,北評事李鼎命,北道弊瘼上疏上送事。啓。答曰,省疏具悉。北路民事之切急,至此尤甚,豫當令廟堂斯速變通焉。
校理尹德駿三度呈辭。入啓。遞差。
成川府使李挺晩,進香事,上來。
副校理李徵明初度呈辭。入啓。給由。
京畿都事尹誠敎,災傷覆審後,入來。
公洪監司書目,臣之情勢,有所難安,不可冒沒在職,乞賜遞罷,以謝公議事上疏上送事。啓。答曰,省疏具悉。卿其勿辭,從速察職。
黃海監司書目,長淵府使南宮垕,病重罷黜,其代,令該曹擇差,給馬下送事。
三省推鞫罪人次貞,刑問二次不服。傳曰,推鞫姑罷。
傳曰,勅使渡江迫頭,長淵府使罷黜之代,今日內,口傳差出事,分付。
吏曹口傳政事,長淵府使李道源。
政院啓曰,卽者禁府郞廳,以委官意來言,今日三省推鞫,當爲開坐,而判義禁柳尙運,有病,故不得開坐云,敢啓。傳曰,知道。
傳曰,史官一員待命,騎馬三匹立之,國葬都監內摘奸。
政院啓曰,今日敎命及玉冊寶取色次奉下都監時,所排儀仗,及摠護使以下服色,各樣差備執事,知委擧行事,禮曹草記,昨日夕來呈,而此非傳敎本院之事,故招問都監書吏,則殯殿次知中使,直爲分付於都監書吏,敎命冊寶奉下都監,禮節重大,所當自政院分付該曹,以爲磨鍊擧行之地,而次知中使,不爲稟下政院,直爲分付於都監,殊甚不當。且凡敎命·冊寶出入之時,自該曹磨鍊儀注,內侍·近侍次次傳捧,例也。上年冊寶修改時,亦用此例,而今則該曹,只憑中使分付都監甘結,而泛請知委擧行,終無儀注啓下之事,使莫重敎命·冊寶奉下之事,獨令內侍及都監諸官擧行,而政院漠然不知,其在事體,豈容如是?殯殿次知中使及禮曹當該堂上·郞廳,請竝推考。敎命·冊寶奉下儀注,令該曹急速磨鍊,啓下擧行,何如?傳曰,依啓。自前國恤時,此等事,招致都監書吏分付,則自都監,捧甘結擧行,已有前例,此非任自分付之事也。
府前啓,請昌城君佖惠民署提調除授之命事。請壽進宮次知內官拿問定罪事。措辭竝上同近來公義不嚴,私意日勝,不顧嫌礙之迹,欲售伸救之計者,實爲識者之寒心矣。頃者兵曹參判李秀彦之爲憲長也,旣以李翔一家之親,自有應避之嫌,則其於儒臣之疏,據例引避,事理當然,而乃敢挺身冒嫌,費辭張皇,至以凶人伏法之遲等語,疑亂獄情,眩惑群聽,肆然爲淸脫李翔之計,而末乃何不可是非於此事,語意苟且,首尾矛盾,自不覺其忘嫌蔑公之歸。其在臺體,不可無劾正之道,請兵曹參判李秀彦罷職。天官之長,卽古之冢宰也,職掌邦政,銓收人物,責任之重,非他列卿之比,苟非望實俱隆者,不可輕授也,明矣。新除授吏曹判書李翊相,雖出自華閥,遍歷淸顯,而名望素輕,遽畀重任,除目之下,物情未允。請吏曹判書李翊相遞差。新除授掌令趙儀徵,時在江春道准陽地,請斯速乘馹上來事,下諭。引嫌而退。冒嫌證獄,旣知可劾,則强停其論,實涉顚倒,請持平兪命弘遞差。答曰,不允。下諭事及處置事,依啓。
政院啓曰,日昨典獄摘奸,輕囚放釋之命,特出於聖上欽恤之意,而臣考見囚徒案,則良女次烈,曾入於輕囚放釋之中,而未過數日,還爲捉囚,槪其罪名,不過其子天先,交嫁他婢,招引逃走之事,而不有聖上軫念凍獄滯囚,分揀放釋之至意,而旋釋旋囚,事極可駭。當該堂上·郞廳,從重推考,何如?傳曰,允。以上朝報
禮曹啓曰,今此勅使郊迎時,自上服色,以黑團領袍·翼善冠·靑鞓·素玉帶磨鍊,下送於問禮官處矣。大臣之意以爲,甲寅年大王國恤時,勅使入京,在於發靷前雖不郊迎,便殿迎勅時,以黲袍·翼善冠·烏犀帶行禮,今番則勅使入京,雖在於發靷後,猶未過卒哭,依倣此例,以黲袍改磨鍊下送,宜當云。令承文院依此繕寫,別定禁軍撥馬,罔夜下送於問禮官所,到處傳給,何如?答曰,允。以上備局謄錄
上在昌慶宮。停常參·經筵。
謝恩,左尹柳炅,都摠經歷尹就五,昌原府使李四翼,長淵府使李道深。
校理李徵明再度呈辭。入啓。
府前啓,請還收昌城君佖惠民署提調除授之命事。請壽進宮次知內官拿問定罪事。請兵曹參判李秀彦罷職事。請吏曹判書李翊相遞差事。措辭竝上同答曰,勿煩。
宣川迎慰使李世茂,出去。
國葬都監郞廳,以摠護使意啓曰,發靷時,沿路奉炬·植炬,十里內則工曹爲之,十里外則畿邑爲之,而自前國恤時,纔過十里,天色已明,天明之後,則不必用炬,而徒爲民弊,癸亥年國恤時,十里外所排植炬,竝皆啓稟停罷矣。今年則比諸癸亥,夜刻頗長,十里內天明,雖未可必,而丑時啓殯之後,不但禮節頗多,自爾差遲,到晝停,人馬供饋之際,亦當小淹,晝停以後,則似無更用火炬之事,自晝停至陵所,勿令植炬,以除畿民一分之弊,何如?傳曰,允。
大司成李寅煥上疏。大槪,冒萬死,更暴難冒實狀,乞賜鐫改,以謝公議,以安微分事。入啓。踏啓字。以上朝報
備邊司啓曰,摠戎使李慣,以今此勅使時軍威軍,回還時,則通津營當次,而旣已移屬鎭撫營,通津·富平兩營軍兵輪回調用事,啓稟矣。通津·富平,雖已移屬於鎭撫營,自是曾前輪回之役,則一體調用,宜當。分付鎭撫營,使之擧行,而今後,則不必每每煩稟,本廳與鎭營,通議定式施行,何如?答曰,允。以上備局謄錄
有政事。
吏批,以安世徵爲直講,李彦紀爲持平,崔柱國爲長水察訪。
上在昌慶宮。停常參·經筵。
謝恩,正言李□□,公洪水使鄭弘佐。
副校理李徵明三度呈辭。入啓。遞差。
奉敎金時傑辭職上疏。入啓。答曰,省疏具悉。爾其勿辭,調理察職。
副應敎閔鎭周初度呈辭。入啓。給由。
禮曹判書南龍翼箚子。大槪,謹依榻前下敎,撰進列聖誌狀跋文事。入啓。答曰,省箚具悉。所撰跋文,極其詳備,當令該館鋟板焉。
安州迎慰使李春曼,出去。
判府事李□□箚子。大槪,乞收輸送廩料之命,仍治臣出城廢仕之罪事。入啓。答曰,省箚具悉卿懇。薄略常廩,不足過辭,病未進參,尤無所傷,卿其安心勿辭領受,亦勿待罪。仍傳曰,遣史官傳諭。
明日冬至祭,朝奠兼行正時,辰初一刻,開門,罷漏後。
府前啓,請還收昌城君佖惠民署提調除授之命事。請壽進宮次知內官拿問定罪事。請兵曹參判李秀彦罷職事。請吏曹判書李翊相遞差事。措辭竝上同答曰,勿煩。
大司憲李奎齡啓曰,臣以李秀彦罷職過重之意,引避退待,處置請出,出於意外,適於其時,猝然寒戰頭痛,嘔吐兼發,證勢危篤,不能起動,召牌之下,終未祗赴,委頓床席,一味惶縮矣。日昨秀彦罷職之啓,旣停復起,則無非如臣無似,忝居首席,言議不能見信之致,何可抗顔仍冒於臺端乎?旣有應遞之嫌,所當趁卽自列,而賤疾彌留,未免引日虛帶,俟病少間,扶曳詣臺,冒死瀆擾於嚴廬之下,臣罪至此尤大。請命遞斥臣職。答曰,勿辭。退待物論。
院啓,引嫌而退。兩臣疏語,旣不指名,而當初被遞,亦緣玆事,則雖被混斥,不必深嫌,請正言李益壽出仕。答曰,依啓。以上朝報
禁府啓曰,前頭勅使在館時,三軍把守假都事三員,令該曹豫爲差出,何如?傳曰,允。以上禁府謄錄
兵曹啓曰,禁軍春秋都試,載在法典,每等付祿,以其試才分數,爲之陞降,若値朝家多事,都試不得設行,則計其仕日而付祿者,乃是流來規例,而以計仕付祿,僥倖居多,善射之人,不得忝於高品之故,自辛亥以來,始爲試才付祿,軍情皆以爲便矣。今年秋都試,因國恤停止,而己巳春等付祿不遠,似當從近例,別爲試才,此與軍兵鍊習有異,雖卒哭前,不可無變通之道,且山陵領役部將,勢難來參於試才,取考庚申事例,則此類,皆付月課,今亦依此擧行,何如?傳曰,依爲之。以上兵曹謄錄
有政事。
吏批,以李彦綱爲承旨。
上在昌慶宮。停常參·經筵。
副應敎閔鎭周再度呈辭。入啓。加給由。
冬至祭罷後,大殿·中殿,藥房·政院·玉堂·百官奉慰問安。答曰,罔極。
大殿·中殿,藥房·政院·玉堂·二品以上·六曹冬至問安。答曰,知道。
戶曹啓曰,行判中樞府事李□□十二月朔頒料,依傳敎,令倉官輸送,則以爲取便調病,居在江郊,與留在城中有異,病勢日以益甚,一月之間,不得一番仕進,虛縻廩祿,有所不安,雖有輸送之命,不敢冒受,從當以一疏陳懇云,辭而不受,何以爲之?敢稟。傳曰,箚批已下,更爲輸送。
執義沈枰啓曰,今日陪祭之班,臣家遠在城外,馳入之際,時刻差晩,班列已成之後,始爲來參,怠慢之罪,實所難免,何敢晏然在職乎?請命遞斥臣職。答曰,勿辭。退待物論。
黃海監司書目,海州等官呈,以今月十八日·二十一日雷動,事係變異事。
慶尙監司書目,興海郡守李之夏,今月十三日遭母喪,其代,令該曹擇差,催促下送事。
京畿監司書目,驪州呈,以大司諫李□□辭職上疏上送事。啓。答曰,省疏具悉。爾其勿辭,俟得少間,上來察職。
府啓,本府,以昌城君佖特除惠民提調還收事,論列已久,而聖批尙靳開允,臣等竊惑焉。諸宗之兼帶各司提調,實是國典所未有,故昨歲東平君杭之特授提調也,臺諫,累月苦爭,雖未蒙允,因其辭疏,終至遞免,則亦可見舊制之不可毁,公議之不可廢,而逮其出代也,中批之降,及於宗臣,是以惠民一司,爲宗班例帶之窠,而前日臺臣援法之論,反爲弁髦之歸,其撓舊制而咈公議,莫此爲甚。請加三思,還收昌城君佖惠民署提調除授之命。請兵曹參判李秀彦罷職事。措辭上同竝引嫌而退。罷職之啓,旣非過重,而强守己見,殊失臺體,雖云差晩,旣已參班,則事非大段,不足爲嫌。請大司憲李奎齡遞差,執義沈枰出仕。答曰,不允。處置事,依啓。
吏曹啓曰,臺諫有闕,政事,取稟。傳曰,明日爲之。
京畿監司書目,楊州呈,以副提學朴世堂病重,上去不得事。啓。傳曰,勿爲過辭。調理上來事,回諭。
鞫廳啓曰,罪人次貞加刑事,旣已允下,所當旣爲擧行,而更考前後推案,則不無可疑之端,敢此陳稟矣。大槪此獄肯綮處,在於次貞之與萬得交奸,及打掌爲盟兩款虛實之如何,而前日設鞫之日,取見敬差官啓本,則交奸一款,發明之後,不爲詳覈,刑吏敎誘之說,亦不査問,鞫廳捧招之時,打掌爲盟,又爲發明,故啓請更査,而今此査啓中,交奸·打掌兩款,萬得·命伊等所招,皆以爲實狀,刑吏敎誘云者,亦歸於虛罔,以此觀之,則次貞變辭還諱之狀,有不可掩,依例請刑矣。次貞,受刑二次,一向發明,罪人死中求生之言,不足取信,碩俊·命伊·萬得等,謀殺太卯之事,卽爲直招,次貞知情與否,則元無端緖之現出者,而監司,致疑於次貞之豫知,謂之情迹之殊常,發爲問目,窮問於碩俊等,已非按獄之體,至於碩俊,則次貞豫知之事,設使果爲實狀,以父證女,不但近來受敎申明之甚嚴,亦是人情之所不忍,而一向刑訊,至於殞命,事甚無據。監司及推官,竝從重推考,而萬得·命伊,則當初所招殺害太卯之罪,直招無隱,則次貞知情與否,累次受刑,必無牢諱之理,而五次之後,始以交奸之說納招,亦極可疑,次貞之罪犯有無,只在於此,而更査之啓,與前日推案,無甚異同,有不可以此爲斷案,次貞罪名,旣是綱常之變,則不爲明白釣覈,矇矓處置,實非鞫體之所宜,仍爲訊問,殞斃於杖下,則尤有乖於審克之道,次貞,移送刑曹,萬得·命伊等,拿致京獄,令刑曹詳加推覈,歸一稟處,何如?傳曰,依啓。以上朝報
上在昌慶宮。停常參·經筵。
辰時,有霧氣。午未時,日暈。
司饔奉事李延世,白土掘取後,入來。
下直,萬頃縣監尹鼎和。
謝恩,直講尹世喜。
副應敎閔鎭周三度呈辭。入啓。遞差。
修撰宋相琦初度呈辭。入啓。給由。
政院啓曰,卽者吏曹郞廳來言,今日爲政事命下,而判書李翊相,方在山陵,參判崔錫鼎上疏,參議吳道一呈辭,不得開政云。政事命下之後,不卽開政,事甚未安,參判·參議,竝卽牌招開政,何如?傳曰,允。
府前啓,請還收昌城君佖惠民署提調除授之命事。請兵曹參判李秀彦罷職事。入啓。答曰,勿煩。
明日朔祭,朝奠兼行正時,辰初一刻,開門罷漏後。以上朝報
有政事。
吏批,以朴世采爲大司憲,柳俰爲興海郡守,閔鎭周爲掌樂正。校正南鶴宗。日記廳郞廳南鶴老。
上在昌慶宮。停常參·經筵。
下直,藍浦縣監高緯奎,德山縣監兪樸,密陽府使洪受疇。
謝恩,掌樂正閔鎭周。
平壤迎慰使尹彬,出去。
傳〈曰〉,前判官朴銑,參軍李震雄,主簿鄭宅周·具後翼,參奉金重禹·李珽,縣監李震華,判官李濟民,郡守尹以健·徐宗謙,府使朴時璟,縣監宋疇錫,郡守權相夏,府使任堂,前右議政呂聖齊,別將李立身,內禁將元振洙·李時章·閔晟,兼司僕將李後晟·金重器,羽林將李泓·李□□,護軍李喜泰,虞候閔增,僉使許彬等,敍用,前領議政南九萬,承旨金斗明,護軍朴新胄等,職牒還給事,下吏·兵曹。
朔祭後,大殿·中殿,藥房·政院·玉堂·百官奉慰問安。答曰,罔極。
藥房啓曰,値玆新朔,六靷之期,亦且不遠,伏想孝思,必倍哀慕,伏未審聖體,若何?臣等,不任區區憂慮,敢此問安。答曰,罔極。日月易邁,因山之期,只隔旬望,益切摧痛矣。
副修撰宋相琦再度呈辭。入啓。加給由。
府前啓,請還收昌城君佖惠民署提調除授之命事。近來公議不嚴,私意日勝,不顧嫌礙之迹,欲售伸救之計者,實爲識者之寒心矣。頃者兵曹參判李秀彦之爲憲長也,以李翔一家之親,自有應避之嫌,則其於儒臣之疏,據例引避,事理當然,而乃敢挺身冒嫌,費辭張皇,至以凶人伏法之遲等語,疑亂獄情,眩惑群聽,肆然爲淸脫李翔之計,而末乃曰,何不可是非於此事,語意苟且,首尾矛盾,自不覺其忘嫌蔑公之歸。其在臺體,不可無劾正之道,請兵曹參判李秀彦罷職。新除授大司憲朴世采,時在京畿坡州地,請斯速乘馹上來事,下諭。答曰,不允。下諭事,依啓。
吏曹啓曰,大臣置處政事,〈?〉。傳曰,當日爲之。以上朝報
兵曹啓曰,武臣兼宣傳官韓致精,除授本職之後,本廳,例有可否請番之事,而自中論議不一,終不許參之由,本廳行首掌務,依例論報,韓致精改差,何如?傳曰,□。以上兵曹謄錄
上在昌慶宮。停常參·經筵。
下直,鎭岑縣監吳碩夏。
謝恩,泰安郡守李台望,石城縣監尹推,果川縣監趙錫周。
京畿監司書目,楊州呈,領敦寧金壽恒上疏上送事。啓。答曰,省疏具悉卿懇。一自承宣之回,幡然之期,屈指而待矣。不幸跋涉之餘,所患如此,不卽就途,予心之缺望,曷可云喩?從容調理,神明所相,勿藥自瘳,卿其宜體思想之懷,安心勿辭,亦勿待罪,俟得少間,趁因山之前,斯速上來,以副至望。仍傳曰,遣史官傳諭,遣御醫,持藥物看病。又書目,坡州呈,以知事李觀徵辭職上疏上送事。啓。答曰,省疏具悉卿懇。今玆之命,意非偶然,調息日久,昔疾自瘳,卿其安心勿辭,從速上來察職。
副修撰宋相琦三度呈辭。入啓。遞差。
吏曹判書李翊相上疏。大槪,職名尙在身上,不得不仰首呼籲,本職及兼帶諸任,乞卽遞改,以重名器,以謝物議事。入啓。
江春監司書目,平康縣監李喜朝,與鐵原府使相避,罷黜事。
政院啓曰,新拜行判敦寧府事呂聖齊,時在咸鏡道慶源,上來事,依例遣史官傳諭,上來時給馬事,三道監司處,亦爲下諭,何如?傳曰,允。
中路問安使兪夏謙,出去。
答吏曹判書李翊相疏曰,省疏具悉。過當之論,不必爲嫌,卿其安心勿辭,從速察職。
政院啓曰,卽伏見江春監司金萬吉狀啓,平康縣監李喜朝,以鐵原府使徐宗泰,相避罷黜矣。凡有相避者,道臣狀聞,請令該曹照例處置,元無罷黜之例,而今此李喜朝之罷黜,有違法例,殊甚不察。請江春監司金萬吉推考,李喜朝罷黜勿施,令該曹照律出代,何如?傳曰,允。
府前啓,請還收昌城君佖惠民署提調除授之命事。請兵曹參判李秀彦罷職事。措辭上同入啓。答曰,勿煩。以上朝報
上在昌慶宮。停常參·經筵。
去夜,外各司內摘奸。
玉堂箚子。大槪,敢陳瞽說,以應明旨事。入啓。答曰,省箚具悉。爾等之應旨進言,竭誠誡誨,無非忠愛之悃,藥石之論,予甚嘉歎,可不留心而服膺焉?他餘可以議處事,與廟堂商確處之。
公洪監司書目,酷被李翔門生之醜辱,至柳斗星獄事之誤決,有不可宴然者,辭職上疏上送事。啓。答曰,省疏具悉。後尹等誣罔之言,不足掛齒,卿其勿辭,從速察職。
下直,礪山郡守洪天敍,石城縣監尹推。
謝恩,陽興君李立身,興海郡守柳俰,淸城僉使權詢。
假注書趙大壽出使,代朴權。
注書任胤元書啓,臣敬奉聖命,馳往于楊州栗北里領敦寧府事金□□所住處,宣諭聖批,則以爲臣賤疾添劇,不卽趨命,中路徑歸,冒昧上章,日夕悚蹙,伏俟嚴誅,不意聖慈,曲賜寬假,至遣史官,傳諭溫批,臣於此惶隕感篆,不覺危涕之沾襟也。臣之所患,如得一分差勢,卽當更圖進赴,以伸初願,以承聖旨之勤,而唯是逋慢至此,不勝震越之至云矣,敢啓。傳曰,知道。
義州府尹書目,冬至使一行,去月二十七日,無事入柵門事。
刑曹啓目,擊錚人安世甲元情云云,依前刑推,何如?啓放送爲乎矣,宗室,乃金枝玉葉也,雖是末裔庶派,皆通仕路事,曾在仁祖朝,仁山君之子,得除宣傳官,而庶派被臺彈,卽因本府啓辭,論責臺官,還授本職,厥後孝廟朝,懷恩君之子,見塞於監察,又因本府啓辭,具諸監察,一倂拿問之命,可見列聖之至意,實非偶然是去乙。況稱親王子女壻,昌運·成運等,敢以娶妻不明,門地甚卑之語,互相唱和,劾去乃已,已極可駭,而乃於三寸之間,有此陷害之擧,其所用意,尤爲不美是在如中,則但其子之縷縷稱冤,雖以累朝處分,朝家事體言之,決不可置而不論,以啓後日慢侮漸塞之弊。柳昌運·柳成運乙良,竝只罷職爲旀,安㙫乙良,令該曹依例收敍,無冤屈之歎。
左議政箚子。大槪,病甚廢仕,乞蒙亟遞臣職,仍治臣罪事。入啓。
傳曰,大臣·備局堂上,引見。引見時,吏曹判書李翊相改差,卽爲開政差出事,榻前定奪。
答左議政箚曰,省箚具悉卿懇。有疾未參,別無所傷,卿其安心勿辭,亦勿待罪。仍傳曰,遣史官傳諭。
引見時,兵曹參判李秀彦改差事,榻前定奪。
全羅道幼學白光瑚等上疏。大槪,臣等,目見朝家待賢之道,多有未厭於人心者,不勝區區憂愛之忱,千里裹足,冒死呼籲,以備裁察事。入啓。以上朝報
備邊司啓曰,沿邊禁蔘犯越事目中,把守將等論罪一款,不爲擧論,因今番義州犯越人論罪之事,添入於事目之意,旣已覆啓矣。元事目中,付標以入,而咸鏡道一體知委擧行,何如?答曰,允。以上備局謄錄
引見時,領議政金壽興所啓,臣待罪觀象監,而本監,有不可不變通事,故敢此仰達矣。觀象監,異於他司,祖宗朝以來,所以重之者,意非偶然矣。爲其官員者,料祿甚薄,實爲可矜,至於天文學,則所掌尤重,逐日達夜測候,其役甚苦,而時仕元數三十三員,付祿者只是二十二遞兒,曆書推算官等,元數十四員,而料則只是八遞兒,十四員分食八遞兒之料,則各人所食,不過五六斗,終年勤苦,勢難支堪。與戶曹相議參酌,加出遞兒,以爲別樣顧恤之地,何如?上曰,特爲參酌,加出遞兒,可也。以上戶曹謄錄
引見入侍時,領議政金壽興所啓,頃日東萊參貨潛商之人,旣已依法梟示,而捕捉人論賞事,狀啓中,一人逃躱未捉,故前頭捉得人,依捕捉大倘例論賞事,已爲覆啓,則當初捕捉潛商之人,依事目論賞,以爲聳動之地,宜當矣。上曰,依爲之。以上備局謄錄
上在昌慶宮。停常參·經筵。
全羅道幼學白光瑚等上疏。傳曰,噫,尹拯之背師醜正,實是世道之變,而斯文之罪人也。苟有是非之天者,孰不痛心,而末乃白光瑚等,急於營救尹拯,敢以牽復官秩,禮待如初之儒賢事,弁之於首,隱然有眩亂掩迹之計,而若其首尾語意,無非爲拯左袒,而末乃以徵召之禮復加山野等語,肆然筆之於書,不但設計之巧密,其蔑公議而無忌憚,莫此爲甚。至於李翔之參涉大獄,終始擔當,殊甚不韙,故自朝家,已施譴罰,則事過之後,本不當每每提起,而必欲論列,則只宜就事論之而已,何可以醜悖武斷,鄙倍盜竊等語,乘憤醜詆於曾前禮遇之臣,抑彼揚此,惟意所欲,而自不覺肝肺之盡露也?況儒生之疏,非爲賢請留之事,而干豫朝政,妄論是非,決非國家之美事,而列聖之所嘗深惡者也。如此大段是非所關之處,若不明卞快斥,而混示嘉奬,則其流之害,將至於人心陷溺,義理晦塞而後已。所當略施重責,以正士趨,而姑從和平鎭定之地,此疏還出給。
謝恩,護軍鄭東望。
備邊司啓曰,本司武郞廳副司勇朴履寅,奔走勤仕,已滿十五朔,依例六品遷轉事,捧承傳施行,何如?傳曰,允。
昨日引見時,執義沈枰所啓,請還收昌城君佖惠民署提調除授之命事。上曰,勿煩。又所啓,請前兵曹參判李秀彦罷職事。上曰,勿煩。司諫朴世所啓,獄者,天下之大命也,故勿誤庶獄,載之於書,議獄緩死,系之於易,則王者之不可置私獄,而以閹宦主之也,明矣。國家,自前別設一獄於內需司,有乖於宮府一體之義,只使數三內官掌之,書之勿誤,易之緩死之道,何可責之於此輩乎?雖以向日事言之,閹人,畏㤼威命,不知執奏,終使無罪之人,枉死拷掠之下,殿下若於伊時,出付外獄,使攸司治之,則設有一時過擧,豈貽無窮之悔恨乎?秦之永巷,漢之北寺,俱是暴君亂代之事,臣以唐·虞望今日,堯·舜期殿下,殿下若亟革私獄之設,毋效暴亂之迹,則聖德可以度越前古,而人心可以悅服矣。請加三思,命罷內需司獄,自今以後,凡內間作奸犯科者,付諸外獄,令攸司治之。上曰,臺啓固好,而第自內曾有微細之罪,而治罪後,還爲任使者,則不必付諸外司,而有自內司治罪之例,未知其可罷也。不允。
刑曹啓目,重禮擊錚元情公事,判付內,觀此所供,巧飾辭說,搆捏推官,罔有紀極,至以再次淫蒸腹高之說,更加一層,必欲反獄之狀,而其所設心,殊甚痛駭。不可以爲夫訟冤爲諉,而不懲其誣罔,擊錚之罪,依律科斷。
昨日引見時,領議政所啓,太祖大王影幀,以卒哭後還安事,定奪矣。卒哭後,卽當奉還於舊殿,令該曹豫爲推擇吉日於正月內,何如?上曰,明年則節候頗早,春耕起作之後,則民弊可慮,令該曹以正月內豫爲擇日啓下,可也。又所啓,影幀奉還,若在公除後,則臣及左議政,皆有所幹事,勢不得陪往,故以一品宗臣陪往事,定奪矣。前頭則大臣皆無故,當爲陪往,吏曹則似難直爲啓下,使之列書以入,以爲落點之地,何如?上曰,依爲之。又所啓,近因年凶,藏氷價米,不爲徵捧於家戶,自賑恤廳,料理充給矣。今年則比數年稍稔,且自賑廳,不可每每代給戶米,今年則所當依舊例收捧,而至於市民,則卽今三都監凡事,及前頭勅行時責應,專責於市民,其勢難支,不可無軫念之道,今此市民處所捧藏氷米,則特減除,自常平廳充給,何如?上曰,依爲之。
禮曹參判尹趾善所啓,臣才兼濟用監提調,本監之事,姑未詳知,而其中有大段弊端,不可不變通,故敢達矣。本監,於諸上司依幕,有屛風進排之規,許多屛風貢物主人輩,非但有難備之歎,分排各處,亦有不及生事之患,主人輩,每每呼冤,故朝家爲慮此弊,凡設依幕之際,政院·玉堂則本監進排,而雖如政府之上司,自戶曹,造送屛風之後,切勿侵責事,已捧承傳,而上司下人等,不有承傳,必使進排,主人輩,實難支堪,將不免渙散,事極矜愍矣。各別申明前日承傳,以杜此弊,何如?上曰,旣有承傳,更爲申飭,可也。
西學兼敎授權聖大,南學訓導李行道,東學訓道尹悠期,中學代直官李萬白,內摘奸闕直,依承傳罷職。以上朝報
上在昌慶宮。停常參·經筵。
午未時,日暈。申時,日有兩珥。
謝恩,海運判官李東馣,奉常參奉金鳴殷,軍器主簿趙相周,開寧縣監吳遂一,校書博士朴振夏。
公洪監司書目,奉朝賀宋時烈,本月初一日,自懷德發行上京事。啓。傳曰,卿之遯荒,倐已五載,窹寐思想,鬱陶之懷,方切于中矣。今觀道臣狀啓,始知上來之奇,不覺欣幸,如有所得,予之側席虛佇,若是其勤懇,則以卿愛君之丹忱,豈獨無戀予之心乎?玆遣史官,以諭至意,卿其斯速登途,從容晉接,以慰予心,以補不逮事。遣史官,傳諭于宋奉朝賀,仍與偕來。
遠接使書目,勅行,本月初二日,當到鳳凰城云云事。
憲府箚子。大槪,敢進膚淺之言,仰裨修省之防事。以國忌,留政院。
國葬都監提調柳尙運,都廳閔鎭周,郞廳呂翼,頓遞使金德遠,參知申懹,工曹參議李堥,京畿監司申琓,道路·橋梁摘奸事,出去。以上朝報
上在昌慶宮。停常參·經筵。
謝恩,掌令趙儀徵,平康縣監金鼎臣。
右參贊徐文重上疏。大槪,所帶兩任,有不復兼管者,伏乞早賜指揮,以便公私事。入啓。答曰,省疏具悉。疏辭,令都監稟處。
大司成崔奎瑞辭職上疏。入啓。答曰,省疏具悉。爾其勿辭,從速察職。
吏曹判書李翊辭職上疏。入啓。答曰,省疏具悉。卿其勿辭,從速察職。
掌令趙儀徵啓曰,臣於日前,爲救母病,呈單下鄕矣。不意玆者,新命遽降,召旨遠臨,臣誠榮感,竭蹶趨承,而顧臣情勢,有不可復叨言責者。臣之愚妄,觸犯之罪,前後非一,而夏間所下聖敎,極其嚴峻,有非臣子所敢聞者,臣迄今惶怖,靡所容措。雖蒙聖度包容,得免譴何,而至於復入臺端,實是意慮之所不到,而亦非臣私分之所敢安者。且臣上來時,臣之祖父母墳塋,距大路數舍許,臣迤入漣川之境,省掃而歸矣。今聞公行有所分路,不許迂路往來云,臣爲法官,枉途作行,先自冒法,則所失尤大矣。以彼以此,俱不可一刻仍冒,請命遞斥臣職。答曰,勿辭。退待物論。
京畿都事尹誠敎,奉朝賀宋迎候事,出去。
注書任胤元出使,代假注書沈枋。
明日,改銘旌告由奠,朝奠兼行正時,辰初一刻,上諡殯殿正時,辰初三刻,改銘旌正時,未初初刻,開門差早。
禁府都事崔澐,前全羅兵使吳道弘拿來。
禁府,吳道弘拿囚。啓。
副校理金盛迪上疏。大槪,臣橫被湖儒之侵詆,不可晏然於榮次,乞遞臣職,以謝人言事。入啓。
府前啓,請還收昌城君佖惠民署提調除授之命事。措辭上同新啓,引嫌而退。旣往嚴敎,不必爲嫌,而迂路作行,未免冒法,請掌令趙儀徵遞差。前啓,前兵曹參判李秀彦罷職事,停啓。
院啓,臣等,以革罷內獄事,有所論列,而聖批,乃諭以臺啓固好,是殿下亦知其私獄之不可仍存也。又諭以未知其可罷也,是殿下膠守其謬制而難乎猝革也。臣等,於是乎不勝一歡一歎之至。臣等,嘗聞諸長老,有曰,內需司,始則無獄,而中古以來,宮人衣服,責辦於其家,有不能趁限備給者,則必拘留而督促之,自是厥後,稍增圜土之制,遂作桎梏之場云。此雖無文憲之可徵,皆是近似之說,則其創出於一時,而爲害於無窮,可知也已。噫,內需司之設,元非王者無私之道,而至於置獄,尤有所不可。蓋獄者,人之大命係焉,必以公明處之,然後人自無冤矣,不可一委諸閹竪之手,而任其操切也。況今內獄被囚,不特掖庭獲罪者而已,凡外民之干涉內司,內奴之自鄕上來者,或有非罪而繫獄,不無刑杖之濫施,殿下固未能盡燭,而識者之寒心,其已久矣。昔諸葛亮,告誡後主曰,凡有作奸犯科,宜付有司,諸葛,卽漢之賢相也,其所眷眷爲言者,不出於斯,誠以必如是而後,可以明宮府一體之義,昭帝王平明之理故也。豈以殿下之明聖,於此有不體念也耶?殿下雖以內間微細之罪,盡付外獄爲妨,而掖庭侍御,無非殿下之人,士師所管,自是王者之獄,則以殿下之人,付王者之獄,治其罪科,復爲任使,有何妨礙之端,而必內外之異哉?殿下以臣等此論爲固好,而略示開納之色者,公也,以治罪內獄爲有例,而牢示不可罷之意者,私也。遏絶其私意,擴充其公心,而快允此請,速罷此獄,則不但有光於聖德,亦將爲助於理冤矣。臣等竊覵,殿下自遭非常之災,大加警飭之心,凡累朝之宿弊巨瘼,罔不次第蠲除,而獨於此事,有所持難,不審殿下以爲祖宗朝所設,有不可輕罷而然耶?此則大有所不然者,雖祖宗朝所制之法,若或久而弊生,貽患生民,則尙可變而革之。況此獄,非祖宗之常制,而特一時之所創,則殿下何憚而不罷?此非臣等獨見之言,乃一國公共之言也,亦非今日獨發之論也,乃近來流傳之論也。臣等,以爲決不可不罷也。請加三思,亟罷內需司獄,自今以後,凡係掖庭犯科之類,出付外獄,令攸司治之。答曰,已諭毋煩。
答府曰,不允。處置事,依啓。
答校理金盛迪疏曰,省疏具悉。爾其勿辭,從速察職。
京畿監司書目,坡州呈,知事李觀徵,及楊州呈,護軍李翊相辭職上疏上送事。啓。答曰,省疏具悉。卿勿過辭,從速察職。又書目,楊州呈,副提學朴世堂辭職上疏上送事。啓遞差。
頓遞使金德遠,國葬都監堂上柳尙運,都廳閔鎭周,郞廳呂翼齊,京畿監司申琓,參知申懹,工曹參議李堥,道路摘奸後,入來。以上朝報
備邊司啓曰,濟州漂船事咨文,旣已撰出矣。依前例,別定禁軍,下送義州,使之傳給於鳳凰城,何如?答曰,允。以上備局謄錄
上在昌慶宮。停常參·經筵。
下直,泰安郡守李台望,果川縣監趙錫周,巨濟縣監李㙫。
戶曹參議李濡上疏。入啓。答曰,省疏具悉。爾其勿辭察職。
吏曹啓曰,臺諫有闕,政事,取稟。傳曰,過國忌後,爲之。
府前啓,請還收昌城君佖惠民署提調除授之命事。措辭上同入啓。答曰,勿煩。
魂殿都監郞廳,以摠護使意啓曰,本都監提調徐文重,改差事,啓下矣。其代,以吏曹參判崔錫鼎差下,使之察任,何如?傳曰,允。
今月初三日引見時,領議政金所啓,職田變通事,命下矣,而此是永久遵行之法,依定奪,令有司堂上問議于原任諸大臣,則皆以爲折受之制旣罷,而職田之法,又多難便之端,終不可行,令該曹給價,使宮家和買田庄,最似無弊云。臣之本意,則自當初如此,而今日諸臣,方皆入侍,下詢,何如?行戶曹判書柳尙運曰,職田之制,載在大典,而行用式例,今無可考之處,夏間折受革罷之時,以其法典所載諸司職田,而亦慮其難行矣。第折受,今旣永罷,他無變通之道,給價之議,實出於不得已也。比之折受,職田之制,該曹所費,雖似有加,而因此無他弊端,則可以行之矣。兵曹判書尹趾完曰,職田,雖是法典,今旣難行,給價雖不正當,無民弊,此外宜無他道矣。左參贊徐文重曰,職田·折受,不可復行,大臣所達給價定式之外,更無他道矣。禮曹參判尹趾善曰,臣在外,亦已與聞此議,旣罷折受,又難用職田之法,則給價之外,無他善策矣。吏曹參判崔錫鼎曰,臣往議于原任大臣,則領府事閔曰,職田之法,誠不可猝行,民結免稅,亦似難行,給價買庄之際,不能詳審,則詞訟紛紜,亦必有難處之端,此亦不可不慮,而他無善策云。他大臣之意,則皆以給價爲便矣,臣亦別無他意,職田旣不可,則給價買庄,似爲便好,而日後訟端之慮,果如閔之所言,買庄之際,使之十分詳審,宜矣。校理兪得一曰,昨日館箚中,所陳宮家設庄之弊,而卽伏聞廟堂諸臣所達之言,則皆以爲職田之制,決不可行,給價買庄之外,無他可行之道,而卽今人齒漸繁,土地無曠,雖給價買庄,恐不無日後之弊,且念前頭國家連有螽斯之慶,則除非民田之外,實無可買之空地,其間宮差之憑藉作弊,有不可勝言,此不可不慮也。然折受,則今不可擧論,職田之制,亦不得行,則給價之外,無他道理,而固宜詳審於作法之初,的定給價之數矣。上曰,大臣·諸臣之議,皆以爲折受之制,旣已革罷,職田之法,又不可復舊制,則給價買庄之外,似無他道,而給價之數,當以幾何爲定耶?領議政曰,大君·公主,則以四千兩,王子·公·翁主,則以三千兩議定矣。上曰,大君·王子職田,幾結折受,免稅亦幾耶?領相曰,法典內職田之數,大君二百二十五結,王子一百八十結,而先朝折受定制,則大君四百結,王子二百五十結矣。上曰,給價買庄,可准此數,而亦無不足之患耶?柳尙運曰,以三千兩買得幾結,雖未可的知,而免稅則當以二百五十結爲准矣。上曰,亦爲免稅耶?領相曰,買得田庄之後,則當以折受結數免稅矣。柳尙運曰,旣給價銀,又復免稅,在宮家,比前有所加而無損矣。執義沈枰曰,職田之法,旣不可行,故以給價定奪,而閔之言,厥有深意,蓋近來人心不淑,相訟田庄,盜賣於宮家者,比比有之,此後,如有憑依宮家之勢,不分明田畓,潛爲放賣於宮家者,及宮家奴婢輩,買得如此田庄者,竝從重論罪事,明白定式,俾無日後無窮之弊,似不可已矣。領相曰,沈枰之言,是矣。諸宮家買賣之後,必不無爭訟之端,如以不當賣之田地,欺瞞圖賣者,別爲論罪事,嚴立科條,似宜矣。上曰,大君·公主,則給五千兩,王子·公·翁主則給四千兩,永爲定式,以相訟田畓,賣於宮家者,各別論罪事,申明立法,可也。
校理兪得一所啓,臣於前冬,奉使江都時,反庫量縮之數,朝家,旣令依例徵捧於監色·庫子輩,臣每欲以此仰達而未果,今適入侍,敢此仰達。臣雖乏才識,旣蒙君命,不欲晷刻少忽,庶幾隨事盡心,而意以爲此是軍餉,從前捧糴之時,旣云高縱,則今不可一任削量,且庫子輩,必欲薄量免罪,故使之斛上亦加三升,亦令無或過濫,而旣不能別爲量入,則所加之類,或至五六升,或至八九升其勢固然,今聞監色輩,憑此稱冤云。臣於當初,旣被問備之罰,而因此如有一毫歸怨於朝廷,則心實不安,且江都,乃國家保障之地,異於他處,其在收拾人心之道,亦宜各別顧恤。今雖更加重譴於臣身,切願下詢于廟堂諸臣,蕩滌其欠縮之數,以示朝家德意,何如?領相曰,臣曾忝江華,亦嘗糶糴,而設有欠縮之數,未必盡是典守者之所偸,一時准徵,其勢未易,今此欠縮之穀,似當參酌蕩減,下詢于入侍諸臣,何如?行戶曹判書柳尙運曰,朝家賑施之穀,民不能還報,則特許蕩減,固爲德意,而若其欠縮之穀,輕加蕩減,則必有後弊矣。兵曹判書尹趾完曰,江都赴任之日,外倉反庫已畢,只餘府倉矣。相與問答之際,兪得一以爲,此是軍餇改量之際,亦宜有斛上三升云。臣以斛上三升,旣不別量,而欲以所見定其多少,則所加必倍爲慮矣,及當罪人査問之際,皆稱斛量太濫,以致如此云,猶未信其必然矣。厥後稱播分給時,抽牲量之,則一斛所餘,或至八九升,或至一斗,前日朝家,特減三升,而三升外所餘之數,又不下四五升,渠輩之稱冤,固其宜矣。兪得一曰,斛上三升之說,旣已備陳於書啓之中,而慮或輕量還縮,申飭下輩,則一日所量,殆至千餘石,雖嘗加省察,而安能一一適中乎?臣考見文書,則甲辰驪陽府院君閔反庫時欠縮,至今未捧,徒存虛簿,今番量縮,其數亦多,雖至破家傾産,無以備納。戶曹判書柳尙運所達,只擧大凡事體而言,而今此監色輩稱冤之說,旣非無據,則更乞雖罪臣身,各人等欠縮各穀,盡數蕩滌,宜矣。領議政曰,今聞尹趾完之言,則今此欠縮,決難徵捧於監色,其所稱冤,實非無據,不可不蕩減矣。上曰,特爲盡數蕩減,可也。
又所啓,各衙門屯田之弊,昨日陳箚中,縷縷言之,而今日痼弊,莫此爲甚。自上遇災憂勤,軫恤民隱之日,諸臣豈不勅念於此,有以承奉聖意乎?如軍門戎備繕造之處,論以事勢,雖不可一時盡罷,勿論壬子以後,各衙門屯田,就其中不緊處,一一革罷,則民怨國弊,庶可少紓矣。且各屯別將之弊,罔有紀極,事多猥瑣,不欲盡達,而守令,雖以士夫差送,尙不能仰體朝廷德意,或有徵斂而貪汚者,屯監則率是闤闠無賴之徒,唯以肥己爲事,寧有爲國愛民之意哉?各衙門不緊屯田,倂皆革罷,移屬於戶曹,其餘難罷處,則盡罷屯監之任,使各邑守令,親自句管,依數捧納,宜矣。今日大臣·諸臣,方皆入侍,下詢而處之,何如?領議政曰,屯田革罷事,曾因南九萬定奪,行會各道,使之査啓,而各道査啓,纔已畢到,今當覆啓,而至於屯監一事,則辛亥年間,待罪地部時,亦多以屯監奸濫之弊爲言,故都監糧餉,各屯監,啓請革罷,付之本官,則歲納穀物,無所增加矣。今若盡罷屯監,使本官主管,則可除京差下去,貽弊外方之患,而至於所納,必無所益矣。行戶曹判書柳尙運曰,雖罷屯監,付之本官,亦不能親執,必使監官輩主管,監官之用奸,亦無異於別將,而作弊與否,亦在其人之如何,雖罷還本官,而似無永革民弊之理矣。執義沈枰曰,柳尙運所謂唯在擇人云者,誠是矣,而屯監,自京差送,則雖有用奸之事,本官,不欲糾檢,若付本官,擇差監官,嚴加檢束,如有奸濫之迹,隨卽重治,則似愈於京差屯監之作弊矣。兪得一曰,屯監奸濫之弊,難以毛擧,而殿下深居九重,何以盡燭遠外民弊乎?守令若不得人,則固無可論,而自銓曹,至於擇差,則其不欺朝家,憂念民弊,豈可與閭巷卑賤之人,比而論之哉?且屯監之作弊,雖甚無狀,自本官,不欲下手禁斷,而使各邑句管,則雖不能親自檢察,監官,如有不能,則守令,固當糾正罪責,似不至使專事剝割,貽害民間。設令各司歲入之數,視前無增,其在損上益下之道,恐或不悖矣。此係大段民弊,不可不盡罷,屯監之任,令本官主管,永爲定式施行矣。領議政曰,屯監罷去,是豈大段事,而物情如此,聽聞不美,則不必持難,使之革罷,宜矣。上曰,各衙門屯監,竝爲革罷,令本官主管,可也。
政院啓曰,以禁府草記,本府都事一員未差代,令該曹習儀前差出事,允下矣。初十日,乃再度習儀,而初八日·初九日,連有國忌齋戒,將不得開政,今日內,使之口傳差出,以爲習儀前分差進參之地,何如?傳曰,允。
吏曹口傳政事,禁府都事魚震陟。
副應敎金昌集,校理尹德駿,牌招肅拜。
摠護使,山陵看役事,出去。
吏曹判書李翊上疏。大槪,病勢情勢,俱無冒出之路,更申前懇,冀蒙矜許事。入啓。
持平李彦紀上疏。大槪,敢陳病重實狀,冀蒙恩遞事。入啓。
答吏曹判書李翊疏曰,省疏具悉。卿何過辭?宜速察職。以上朝報
觀象監官員,以領事意啓曰,本監官員料祿遞兒加出事,榻前定奪之後,退與戶曹相議,天文學以下,加出五遞兒,曆書推算官等,加出三遞兒,以爲推移受食之地矣。曾前各學祿遞兒所減者,乃是五員,今此加出五遞兒,以此復舊,似爲便當,自來己巳年正月等爲始,施行,何如?傳曰,允。以上戶曹謄錄
辰時,日有兩珥。申時,日暈,暈上有冠,色內赤外靑。夜自一更至三更,月暈。
閔鎭長,以魂殿都監郞廳,以摠護使意啓曰,改銘旌書寫時,都監堂上·郞廳,例皆進參,而都廳金昌集·尹德駿,稱以本職有難安之嫌,無一員來參,揆以事體,殊涉未安,推考,使之進參,何如?傳曰,允。
徐文裕啓曰,弘文館副應敎金昌集,校理尹德駿,旣因都監草記,推考,使之進參於改銘旌書寫時矣,卽爲牌招,使之肅拜,何如?傳曰,允。
閔鎭長,以吏曹言啓曰,卽接議政府移文,則新除授檢詳李徵明,與右參贊徐文重,外四寸兄弟相避云。檢詳李徵明,依法例改差,又接成均館移文,則直講郭世翼,身病甚重,不得行公,亦爲改差,何如?傳曰,允。
徐文裕,以禮曹言啓曰,發靷時,王子以下□序,已考壬申謄錄,自都監,添入於班次圖以入矣。第念返虞時,則神輦侍衛承旨以下,皆以吉服隨行,王子以下,則似當隨行於吉服侍衛之後都監官員之前,返虞儀註中,添入小註,磨鍊以入之意,敢啓。傳曰,知道。
又啓曰,卽伏見公洪兵使韓根差備軍點送狀啓,則外面,不書臣謹封,又不着署,殊甚不察,推考,何如?傳曰,允。
又啓曰,都摠府郞廳來言,闕內各處,入直軍兵,夜巡檢云矣,敢啓。傳曰,知道。燼餘
上在昌慶宮。停常參·經筵。
自巳時至申時,日暈,暈上有冠,色內赤外靑。夜一更,月暈。
謝恩,直講安世徵,禮曹正郞李日三,典籍金沇。
答持平李彦紀疏曰,省疏具悉。有宮家而後有財産,比若日用飮食之不可廢者也。職田之制,古今異宜,事多掣肘,決難施行,則參酌變通,在所不已。噫,螽斯之慶,莫盛於宣廟朝,而伊時或賜田庄,或許折受,俾成模樣,此蓋出於親愛之至意,而未聞爲損於聖德也。況予末年,始得一子,纔頒給價之定制,而汲汲先事防塞,欲行必不可行之職田,費盡辭說,乃至於此,實莫曉其意之所在也,爾其勿辭察職。
政院啓曰,卽者全坪君漷,來呈一疏,觀其措語,以聞其父朗原君偘病重,爲見入來,未及出去,而闕門已閉,仍此待罪事也。今已夜深,故原疏不得捧入,而以無省記之人,不可留在,全坪君漷,卽爲留門出送,雖緣爲見病父入來,而不卽出去,闕門旣閉之後,如是陳疏,殊涉未妥,推考,何如?傳曰,允。
遠接使書目,勅行,今月初五日午間,當爲渡江事。以上朝報
平安監司,以定州船人宋旕金等十名渰死事狀啓,傳曰,渰死人等,令本道恤典擧行。
閔鎭長,以國葬都監郞廳,以摠護使意啓曰,誌石畢刻後,又爲印出校正矣。今初九日,都監堂上,陪進陵所之意,敢啓。傳曰,知道。燼餘
上在昌慶宮。停常參·經筵。
謝恩,禁府都事魚震陟。
遠接使書目,勅行,本月初五日申時量,渡江事。
傳曰,發靷迫近,緊急公事,竝留院。
摠護使趙,山陵看役後,入來。
辰時,日暈。未時,日暈兩珥。夜一更至三更,月暈。
領議政·行戶曹判書柳尙運,請對入侍。
遠接使書目,勅行,初六日良策止宿事。
平安都事任元耉,會葬事,上來。
吏曹啓曰,今此國恤發靷時,啓攢塗及拭梓宮官,依禮文,當以右議政啓下,而卽今右議政有闕未差,在前如此之時,或有他大臣兼察之事,而事係變通,該曹有難循例擧行,何以爲之?敢稟。傳曰,以左議政,啓下。
諫院箚子。大槪,敢陳蕘言,以應聖旨事。留政院。以上朝報
禮曹啓曰,因摠護使狀啓,新舊諸陵之間,不可不定其界限,禮曹堂上,與都監提調·京畿監司,眼同定界事,啓下矣。發靷前,空日無多,以十一日本曹堂上及京畿監司,出往陵所,與都監堂上,眼同定界之意,都監及京畿監司處,竝以分付,何如?傳曰,允。以上禮曹謄錄
金載顯啓曰,右副承旨李墪,身有所患,連日不爲仕進,而聞其病勢,不至大段云,卽爲牌招察任,何如?傳曰,允。
閔鎭長啓曰,以迎接都監草記,勅行一路各站宴享,皆許減除,平壤迎慰使,使之留待勅行,措語致謝之意,令政院,急速擧行事,允下矣。依前例,平壤迎慰使處,以此意下諭,使之留待致謝,何如?傳曰,允。
李墪,以禮曹言啓曰,卽接奉常寺所報,則虞主,今月十三日,當爲畢役云。以此時知委擧行,而依前啓下,本曹堂上及奉常寺提調,眼同奉審後,仍爲奉安于光明殿之意,敢啓。傳曰,知道。
傳于李墪曰,今此發靷時,賓陽門正門,則排設輪轝,擧動則由北狹門作路,而還宮時,則輪轝當撤,由正門事,知悉。
傳于李思永曰,勅使入京日郊迎一款,以予未寧之候,及卒哭前難便之意措辭事,分付于都監,且迎勅處所,便殿與殿庭,不爲定奪矣,殿庭迎勅停當事,亦爲分付。
傳于李思永曰,今日引見時,戶判言,因山後卒哭前,迎勅一款,無可據文書云,而內間有己亥年謄錄,卒哭前迎勅矣。
傳于李墪曰,諫院箚子,留中。
李墪啓曰,諫院箚批,當爲傳諭,而今已夜深,明日待開門,牌招傳批之意,敢啓。傳曰,知道。
李思永啓曰,右邊捕盜大將具鎰,卽爲牌招,命召及傳令牌傳授之意,敢啓。傳曰,知道。
申時,上御慶春殿。領議政金壽興,戶曹判書柳尙運,左副承旨李思永,假注書沈枋,記事官李溭,記事官李寅燁入侍。壽興進曰,冬日日氣不適,聖體,若何?上曰,無事。壽興曰,勅使今已渡江,以遠接使處郊迎分付,及京畿夫馬變通事,請對矣。甲寅缺郊迎,今亦以上候未寧言之,似當矣。上曰,卒缺郊迎乎?壽興曰,甲寅八月,迎勅於熙政堂,其時小臣,亦爲入侍,九月勅使,國葬前,故亦不爲郊迎矣。尙運曰,因山後,卒哭前,迎勅一款,無可考文書,而自上方在哀疚中,以未寧言之,似宜矣。上曰,甲子七月,則乃卒哭後,故爲郊迎,甲寅九月,則在因山前,故仁化門內爲之,今番亦用因山前之例,言以未寧,不爲郊迎,則可矣。壽興曰,若以未寧言之,彼必信從,當以此分付矣。尙運曰,當以私書通於儐臣矣。壽興曰,前例,或送重臣於坡州,或送於松都矣。上曰,終始不聽,則送重臣於坡州爭之,可也。壽興曰,勅行,若於十九日入來,則京畿驛馬,勢未及入把,勅行則以畿驛馬入把,我國使臣·遠接使以下,以黃海道驛馬,使之便行爲宜,勅行,設或二十二日入來,京畿人馬,纔經大役,遠接使以下,使之騎海西驛馬,何如?上曰,依爲之。壽興曰,發靷時,京畿監司當陪往陵所,而勅行,若於十九日入京,則其間日子促急,路上支待,不可不出往,返虞時,則以都事代行,何如?上曰,依爲之。壽興曰,勅行,倘於二十二日入來,則京畿差員,可以及往,監司亦可得達,而十九日,則勢將未及,仍以海西差員上來,宜矣。上曰,京畿監司,往金川耶?壽興曰,然矣。上曰,依爲之。壽興曰,捕盜大將金世翊,土疾中風,近則小愈,而半邊不仁,寸步不動,頃者僅得肅謝,而當此擧動時,不得跨馬出門,請遞,何如?上曰,遞差。壽興曰,歲前更無登對之日,故敢請登對矣。仍退出。以上燼餘
上在昌慶宮。停常參·經筵。
下直,京畿水使張是奎,軍威縣監尹尙冕,徽陵參奉宋世泰·徐文道。
謝恩,舍人黃欽,正言梁重厦,副校理睦林一,部將崔斗極。
答諫院箚曰,省箚具悉。應旨進言,縷縷誡誨,無非憂愛切實之論,深用嘉尙,可不留心而體念焉?至末所謂防塞等敎,異乎摧折,而復襲前套云者,殊未可曉也。仍傳曰,留中。
政院啓曰,卽者吏曹郞廳來言,今日爲政事,命下,而判書·參判·參議,皆陳疏不來,不得開政云,政事命下之後,不卽開政,事甚未安,判書李翊,參判崔錫鼎,參議吳道一,竝牌招開政,何如?傳曰,允。
正言梁重厦啓曰,臣本駑庸,百不象似,屢忝臺閣,觸事顚躓,逮授縣符,猶未塞職,其恒環顧,愧懼積中,不意誤恩遽降,召旨遠臨,自作之試,僨敗已蹤,何以得此?臣誠驚惶感激,不知置身之所也。當此因山已迫,上下哀遑之日,分義所在,不敢退伏,黽勉祗承,奔走上來,而第臣情迹,大有所難冒者。乃者忝守湖邑也,大同米上納,不及朝家之定限,旣入於本道査啓中,違越事目,自有其罪,憂被譴罰之人,決無一刻仍冒之理,玆敢冒死瀆擾於嚴廬之下,臣罪尤大。請命遞斥臣職。答曰,勿辭。退待物論。
昨日領議政·戶曹判書柳尙運請對時,右邊捕盜大將金世翊遞差事,定奪。
兵曹,右邊捕盜大將具鎰。
京畿監司書目,坡州呈,以大司憲朴世采辭職上疏上送事。啓。答曰,省疏具悉卿懇。風憲之長,非卿莫可,卿其須體思想之意,安心勿辭,幡然上來,以副至望。
廣州留守書目,副修撰洪萬朝上疏上送事。啓。答曰,省疏具悉。爾其勿辭,從速上來察職。
注書任胤元,奉朝賀宋處傳諭狀啓。傳曰,纔付至意於史官之行矣,誠有所未孚,禮有所未盡,撝謙益切,造朝漠然,愕然慙恧,無以爲諭。目今災異荐臻,時事多艱之日,扶顚持危之責,捨卿宿德元良而其誰乎?此時企待,不啻大旱雲霓而已,須體思想之志,亟回若浼之心,因山後,自陵所,仍卽就途,毋孤側席如渴之望事,更爲傳諭後,上來事,下諭。
吏曹參判崔錫鼎辭職上疏。入啓。答曰,省疏具悉。卿其勿辭,救護父病。
府前啓,請還收昌城君佖惠民署提調除授之命事。措辭上同新啓,日者宗廟請諡時,百僚列坐道側,班行旣成之後,漢城判尹金德遠,兵曹參知申懹,工曹參議李堥,戶曹正郞呂翼齊,武兼朴世挺等,馳馬穿過,臣等,捉其下人,詰問其由,則稱以道路摘奸,係是奉命,故不爲回避云。頓遞使以下,以其職事,雖有肅拜出去之事,元非將命者之比,則朝班中,何敢騎馬出入乎?其在事體,殊極駭然,不可無警責之道,請漢城判尹金德遠,兵曹參知申懹,工曹參議李堥,戶曹正郞呂翼齊,武兼朴世挺,竝從重推考。答曰,不允。推考事,依啓。
院前啓,請亟罷內需司獄事。措辭上同新啓,引嫌而退。名入査啓,勢難在職,請正言梁重厦遞差。
兵曹口傳政事,副摠管二,具鎰·柳炅。以上朝報
禮曹啓曰,今此出來勅使,一路宴竝皆停罷云,入京後各宴中,下馬宴及翌日宴·餞宴,曾前雖有親臨磨鍊之規,今番則三宴,不可循例以親臨磨鍊,令都監,臨時觀勢定奪,何如?傳曰,允。以上禮曹謄錄
李思永啓曰,昨日初更,以傳敎郊迎一事分付次,迎接都監郞廳,發牌招之,則今日平明,尙不來待,再三催促,始以監軍直宿假郞廳來待,其怠慢之習,誠爲可駭。當該郞廳推考,下吏,令攸司治罪,何如?傳曰,允。
宋奎濂啓曰,小臣,與左承旨金載顯,右承旨閔鎭長,二度習儀進去,下直。傳曰,知道。
李墪啓曰,吏曹判書李翊,牌招不進矣。傳曰,知道。
有政。吏批,判書李翊未肅拜,參判崔錫鼎進,參議吳道一病,右副承旨李墪進。
兵批,判書尹趾完病不進,參判未差,參議申厚載習儀進,參知申懹進,右副承旨李墪兼進。
以沈思泓爲掌令,李徵明爲副修撰,李彦綱爲兵曹參判,金演爲禮曹佐郞,南彦昌爲直講,具鎰爲知敦寧,李禎翊爲全羅道黃腸敬差官,慶基殿參奉洪萬規,翼陵參奉李德遠,相換,副護軍朴世堂,副司直李秀彦·趙儀徵·李徵明。
李思永,以都摠府言啓曰,今此發引擧動時,摠管,不可不備員,而都摠管李之翼,以遠接使西下,都摠管臣李觀徵在外,身病未上來,副摠管臣鄭后亮,以禁衛中軍領軍,副摠管臣田時赫,身病方重,不得察任,寶劍·侍衛·守宮等任,將無以備員,合有變通之道,令該曹從速稟處,何如?傳曰,允。
又以都摠府言啓曰,摠管之任,不可不備員,令該曹從速稟處,何如事,命下矣。都監堂上吳斗寅,遠接使李之翼等,帶摠管則揆以事體,變未安,李觀徵則再疏旣已批下,今此發引時,似宜上來,副摠管鄭后亮·尹時達,今姑改遞,其代,口傳差出,何如?傳曰,允。
徐文裕,以國葬都監郞廳,以摠護使意啓曰,內下冊寶,已盡改取色,裹襲諸具,有傷汚者,亦爲改備,明日,自都監陪進,還入之意,敢啓。傳曰,知道。
又以禮曹言啓曰,今此勅使,旣以頒詔出來,迎詔翌日,當有仁政殿權停例之擧,應行節目,依前例磨鍊擧行,何如?傳曰,允。
又以禮曹言啓曰,因吏曹啓辭,今此發引時,啓靷及拭梓宮官,當以右議政啓下,而有闕未差,以左議政啓下事,命下矣。此外,五禮儀有云,梓宮,入安玄宮大棺內,右議政,再整棺衣,銘旌令平正,又云鎖閉玄宮後,右議政,覆土九鍤云,自前如此之時,則或有他大臣兼察之事,而事係變通,何以爲之?敢稟。傳曰,亦以左議政兼察。
又啓曰,卽見遠接使·平安監司聯名狀啓,則勅使來到林畔之後,內禁亂官熙川郡守成大萬軍官,雜人禁亂之際,以通官輩南草捧上時紛雜之故,因其分付,以圓木,打下本府軍牢金永金腦後,以致殞命云。狀啓措語,殊欠明白,雖未詳知其間曲折之如何,而設使永金闌入,元非必死之罪,以圓木打腦,又非可生之道,則雖有通官之言,豈無方便之道,而因此微事,致殞人命,事之驚駭,莫此爲甚,而矇然啓聞,終無處分之擧,其在事體,殊甚未妥。遠接使李之翼,平安監司尹以濟,推考,何如?傳曰,依啓。令本道更査以聞。以上燼餘
公洪監司尹以道疏曰,伏以,臣大獄輕斷,醜詆交集,謂之以反案,目之以陷人,將難免倒戈入室之患,臣心誠危凜,跡實窘蹙,不避僭踰,再上辭疏,而輒蒙恩批,尙靳鐫遞,臣益復惶蹙,無以自措。又於此際,臺評重發,旣下別覈之命,又有問備之擧,論臣所失,此猶薄罰,而第今情勢,又有所難冒者,不得不昧死陳聞,申瀆天聽,惟聖明垂察焉。蓋柳獄按治之時,有一女人,來立公庭,身着色衣,手持諺狀,意似有訴,口不發言,臣於伊日簿牒悤擾之中,不知其所來立者爲何女,所欲訴者爲何事,而以諺呈狀,有違常規,故直使之退去,改書而來矣。適緣斗星叔時惠所告,始聞其斗星之妹,受人敎誘,作此擧措,卽令搜覓營底,忽無去處,發關天安,更使捉來,則本郡之跟尋不已,渠族之連累亦多,而逃匿京中,不卽就捕。其時曲折,大槪如斯,而若其證母之說,初無摸捉之端,此臣之所以不得窮問者也。誣母之罪,又無推覈之方,此臣之所以缺設令其女,果證其母,此實人情之所不忍,且缺之所申明,臣於修啓之中,終不擧論者,亦以此也。今者憲臣,斥臣以已極無謂,使臣以更加嚴覈,旣被其斥,復按此事,則臣之廉隅,雖不暇恤,其在事體,豈容如是?況且不悅於臣者,皆以斗星之獄爲誤決,幻做之說,傍俟之機,旣巧且密,今此斗星之妹,臣雖明覈得情,依律科斷,誚謗之興,必加一節,其不可冒沒再誤也,決矣。伏乞聖明,察臣狼貝之跡,憐臣窮蹙之情,亟遞本職,更畀他手,以愼獄體,以安微分,則其在公私,不勝幸甚。批答在下
吏曹參判崔錫鼎疏曰,伏以,臣之老父,素多疾病,每當寒節,□□爲祟,頃於秋間,重患瘡腫,元氣未蘇之餘,自去月晦間,疾勢復苦,啖食幾廢,專恃粥飮,火熱上升,眠睡不安,其他證候,種種非一,老人氣力,幾何而不至於損敗乎?人子情理,決難離側供仕,不得不冒昧仰籲於嚴廬之下。伏乞聖明,諒臣悶急之勢,將臣本職兼帶及都監堂上之任,竝許遞免,俾得專意救視,不勝幸甚。答曰,省疏具悉。卿其勿辭,救護父病。燼餘
上在昌慶宮。停常參·經筵。
禮曹參判尹趾善,京畿監司申琓,山陵定界事,出去。
晉州牧使李國芳,黃海都事李一台,會葬事,上來。
謝恩,持平李彦紀,兵曹參判李彦綱。
院前啓,請亟罷內需司獄事。入啓。答曰,勿煩。
公洪監司書目,臣情勢難安,又加一層,今此柳斗星之妹,決難冒沒按覈,亟罷臣職,以畀他人事上送事。啓。答曰,省疏具悉。此非過嫌之事,卿其勿辭察職。
遠接使書目,勅行,初七日林畔止宿事。
吏曹啓曰,臺諫有闕,政事,取稟。傳曰,返虞後,爲之。
持平李彦紀啓曰,頃忝本職,以不論李翔事,被斥儒臣,詣臺自列,而伊時,不但情勢惶蹙,不敢暇論他事,且不無嫌礙之端。臣弟彦綱,曾按湖西,適當獄事初發之日,重被翔緩歇之斥,故臣於避辭,果不能論列其是非矣,厥後憲臣·儒臣之疏斥兩司,殆無餘地,臣不勝愧懼慙恧也。職在言責,始招噤默之誚,繼貽含糊之譏,則何可諉以非專指臣身而晏然而已乎?適緣賤疾危苦,浹旬稽謝,今始來避,所失尤大,請命遞斥臣職。答曰,勿辭。退待物論。
遠接使書目,勅行,初八日定州止宿事。
吏曹判書李翊辭職上疏。入啓。答曰,省疏具悉。卿辭至此,令廟堂稟處。
持平朴泰淳啓曰,卽者持平李彦紀,引嫌退待,而其所謂憲臣詆斥云者,乃指臣向日疏語也。才以此及於辭疏,旣已批下之後,又復提起,非臣所料,而若其處置之際,不敢可否,則決矣。玆不免煩瀆於嚴廬哀遑之日,臣罪亦大矣。請命遞斥臣職。答曰,勿辭。退待物論。
府前啓,請還收昌城君佖惠民署提調除授之命事。措辭上同新啓,引嫌而退,獄事是非,不無嫌礙,則未能明言,其勢固宜,僚席引避,旣因其疏引,嫌難可否,亦所當然,請持平李彦紀·朴泰淳,竝命出仕。答曰,不允。處置事,依啓。
禁府啓目,前兵使吳道弘元情云云,泛稱遲晚,刑推,何如?啓除刑推,議處。
持平朴泰淳·李彦紀就職。
禮曹參判尹趾善,京畿監司申琓,山陵定界後,入來。以上朝報
兵曹啓曰,本曹所屬訓鍊院去丁卯秋冬等,戊辰春夏等,司僕寺戊辰春夏等官員褒貶,因本院堂上及本司提調有故,限內不得磨勘矣。今戊辰秋冬等褒貶,一時磨勘以入,而軍器寺鷹牌頭今秋冬等褒貶,本寺提調及司饔院提調有故,不得一時磨勘之意,敢啓。傳曰,知道。
又啓曰,今戊辰秋冬等褒貶啓本中,塗擦七度矣,敢啓。傳曰,知道。以上兵曹謄錄
政院啓曰,勅使接見時問答說話,依前略爲加減書入矣。其他未盡措語,令廟堂豫爲講定,以備睿覽,何如?傳曰,依啓。以上備局謄錄
李思永,以都摠府言啓曰,副摠管朴相馨,除標信,刑曹褒貶坐起進去之意,敢啓。傳曰,知道。
宋奎濂啓曰,今此勅使出來時,開城府別迎慰使,何承旨進去乎?敢稟。傳曰,右副承旨進去。
傳于李思永曰,今此勅行時郊迎一款,以未寧不得爲之之意,措辭周旋事,自都監,分付於遠接使處矣。更思之,在便殿接見時,欲示以未寧之意,則多有難便之事,彼人所見,亦爲苟艱,若以卒哭前不得郊迎之意,措辭言及,終不聽從,則旣有己亥年已行之例,當依此郊迎,以此意,自都監,分付於遠接使處。
閔鎭長啓曰,勅使接見時問答說話,依前略有加減書入矣。其他未盡措語,令廟堂豫爲講定,以備睿覽,何如?傳曰,依啓。彼中文書,陵字例爲忌諱,而今此說話中,山陵之陵,似是未及覺察之致,改入,可也。
又以迎接都監言啓曰,卽見遠接使移文,則儺禮勿設事,旣已停當云,儺禮色郞廳減去,才人等,勿爲上送事,知委於各道之意,敢啓。傳曰,知道。
宋奎濂,以國察都監郞廳,以摠護使意啓曰,發靷時都監堂上,不可不備員,而本都監提調李翊,病重不得行公,久矣。今聞病勢決難起動於數日之內云,李翊都監之任,今姑改差,以前知中樞府事金禹錫差下,使之進參於明日三度習儀,何如?傳曰,允。燼餘
吏判曹書李翊疏曰,伏以,臣辭單再上,而聖命尙靳,因山已迫,而病勢愈篤,臣之進退,可謂極狼狽矣。如使臣,果有一毫可出底道理,而故爲此應文飾讓之語,則天必殛之矣。臣雖無狀,豈有是哉?誠以東銓之長,非他列卿之比,臧否之權,黜陟之柄,一委其手,其所關係,顧不重歟?是以,其簡之也必愼,其處之也尤難,苟有詆訾之言,一發於臺閣,無論公私虛實之如何,輒皆辭釋其位,不敢因仍苟冒,設令公議復發,許置舊秩,旣被羞辱,有難抗顔,蓋恥之於人,大矣。無恥則非人也。顧臣一自罹患以來,曲荷聖上蕩滌瑕垢,前後收錄,恩數過隆,外而居留畿臬,內而本兵將任,何莫非不稱不堪之職,而然猶辭避不獲,黽勉承命者,此實無他,蓋與乞官有別故也。今此所叨之地,卽缺敗於前者,若以事在缺揚揚復入,則臣之廉隅,固不足恤,獨不爲累於聖朝缺仄聞近日玉堂之臣,論斥銓官,耐彈行公之非缺辭意頗嚴云,雖非指臣身而發,臣是曾前被參之人,則中心之恧縮不安,於是乎益甚,旣知其如此,而厭然自掩,終不悉暴於君父,則其將何所不至?此又難冒之一端也。且臣情勢之外,又有不可冒進者,不得不備陳,以冀聖明之矜察焉。臣之宿患疝症,遇寒頻發,一自公坐痛劇舁歸之後,症情彌留,久未痊可,區區之意,以爲若不及時醫治,前頭將詣山陵,或於路中暴發,不無死生之慮,不避嚴冬,過施艾灼,滿腹成瘡,仍致潰爛,風寒外襲,火熱內蟄,氣縮身煩,有似瘧疾,專廢啖食,已浹旬望,眞元大敗,肌肉損脫,謝事閉戶,委頓難動之狀,通朝所知,臣何可誣也?臣雖至愚,不至於全昩分義,當此廞衛明發之日,旣在敦匠之列,何敢托病圖便,自陷於不測之誅哉?如以臣言爲不信,下臣此疏,試垂詢問,則臣雖被重戮,固所不辭,昨於缺不得趨赴,亦出於疾病之難强,不但爲出處之義而已也。茲又冒死哀籲,伏乞天地父母,憐臣垂絶之喘,察臣由中之懇,國葬都監提調,先許遞改,俾無缺員之患,本職兼帶,次第鐫削,使得歸死田里,仍正臣罪,以戒逋慢,不勝幸甚。答曰,省疏具悉。卿辭至此,令廟堂稟處。以上燼餘
上在昌慶宮。停常參·經筵。
禮曹正郞李日三,工曹正郞金載文,山陵退壙隧道豫備事,出去。
謝恩,直講南彦昌,摠管柳炅,知敦寧具鎰,禮曹佐郞金演,長水察訪崔柱國。
遠接使書目,勅行,初九日嘉山止宿事。
吏曹參議吳道一辭職上疏。入啓。答曰,省疏具悉。爾其勿辭,從速察職。
傳曰,當此因山之迫頭之日,新除侍從之臣,今日無出肅之擧,其在事體,殊甚未便,自政院申飭。
昨日國葬都監郞廳,以摠護使意啓曰,發靷時,都監堂上,不可不備員,本都監提調李翊,病重不得行公,久矣。今聞其病勢,決難起動於數日之內云。李翊都監之任,今姑改差,以知中樞府事金禹錫差下,使之進參於明日三度習儀,何如?傳曰,允。
京畿監司書目,驪州呈,以大司諫李〈□〉辭職上疏上送事。啓。答曰,省疏具悉。爾勿過謝,上來察職。
備邊司啓曰,吏曹判書李翊上疏,令廟堂稟處事,命下矣。李翊,除授本職之後,乞免之章,今至於三,縷縷陳懇,皆以廉義爲辭矣。東銓之長,責任甚重,故備擬之際,必循公議,則今此李翊之還復舊職,實非偶然,前後辭疏之批,有以見聖意之所在,決不可以一時被參,輕許遞改,而卽今雖有疾病,此則自是宿患,至於都監提調,已自都監,啓稟變通,別無以此增其不安之嫌,使之從容調理察職,何如?傳曰,允。
領敦寧金〈□□〉上疏。大槪,聖諭屢勤,國葬且迫,堇堇舁疾,今始來詣郊外,稽慢之罪,實無所逃,乞削臣職,以正臣罪,仍陳情勢,冀蒙矜許事。入啓。
禁府,金大器拿囚。啓。
府·院前啓,自今日至返虞間,姑停。
答領敦寧金〈□□〉疏曰,省疏具悉卿懇。不我遐棄,來到郊外,思想之中,倍覺欣慰,而第疏中,只欲畢陳情實而退等語,必未諒予之本情,而有此邁邁之擧,是何誠意之未孚,至此之極耶?還切愕然,無以爲諭,卿其須體如渴之志,亟回長往之計,安心勿辭,從速入來,以補不逮。仍傳曰,遣史官傳諭。
藥房,口傳啓曰,發靷之日,自上祗送于城外而,旣已定奪,而第念近日,晝則日氣,雖似溫暖,而夜氣則甚寒凜,且返虞之日,又當出城外而祗迎矣。兩日之內,再度擧動,恐不無致傷之道,曾前如此之時,亦有祗送於闕門外之例,今亦依此例,發靷日祗送於闕門外,何如?臣等,不勝悶慮之至,敢此仰稟。傳曰,五禮儀則當陪往陵所,而古今有異,城外祗送,蓋成近例,而甲子甲寅,皆不得奉辭於城外者,雖緣病故,至今爲恨矣。祗送之禮,今又不行,則情理罔極,禮節亦缺,決不可允從,更勿强請,可也。
又所啓曰,臣等,非不知禮節之如此,而但念旣不得駕臨於陵所,則闕外城外,無甚有間,返虞之日,亦當擧動,其後連有行祭之節,久處嚴廬之中,如有此勞動之擧,不知不覺之中,恐不無致傷之慮,臣等區區所懷,更此仰達。傳曰,甲寅甲子,皆不得奉辭於城外,到今有恨,今番亦不得往,則非徒心事之罔極,禮節且虧,甲寅甲子,連値有故,雖以一時之權道,祗送於闕外,而此豈應行之例乎?今番則自初喪時,以決意奉辭於城外矣。卿等,若力爭,則只增予心事之摧殞,更勿强請,可也。
又啓曰,若日氣和暖之時,則臣等,更何敢煩瀆,而近日夜氣寒凜,動駕遠臨,恐有致傷之道,且返虞之後,必致勞傷,靷日則祗送於闕外,返虞之日,出臨城外而祗迎,則揆以情禮,似無所缺,臣等不勝悶慮,茲敢煩瀆。傳曰,若可從,則豈待卿等之如是强請,而第曾前再度不得往臨於郊外,到今有恨,在昔祗送郊外,豈皆日氣暄暖之時也?今番則決欲祗送於郊外,卿等,雖强請,斷不可從矣。
又啓曰,聖敎如此,臣等,不敢一向强請,惶恐而退。以上朝報
禮曹啓曰,今此勅使,旣以頒詔出來,迎詔翌日,當有仁政殿權停例頒敎之擧,應行節目,依前例磨鍊擧行,何如?傳曰,允。以上禮曹謄錄
宋奎濂,以禮曹言啓曰,今此社稷臘享大祭祭官,除三都監堂上·郞廳,各處差備官,則更無推移塡差之員,迎接都監郞廳及差備官中,可以推移者,竝爲通融塡差,常時不爲差祭之官,亦爲塡差,何如?傳曰,允。
徐文裕,以迎接都監言啓曰,觀此遠接使狀啓,則勅使,今月二十二日入京事,旣已停當,以此日入京之意,遠接使處,回移,京畿·開城府·黃海道及各該司,亦爲知委,何如?傳曰,允。燼餘
上在昌慶宮。停常參·經筵。
辰巳午時,日暈兩珥,白氣如虹,自左珥,逶迤指北,長五六尺許,良久乃滅。未時,日有重珥。申時,日暈。夜一更至三更,月暈。四五更,月有小暈。
兵曹佐郞呂必容,道路摘奸事,出去。
林川郡守韓范齊,鐵原府使徐宗泰,會葬事,上來。
謝恩,都摠管李觀徵,副修撰洪萬朝,珍山縣監權聖矩,戶曹參議李濡,大司成崔奎瑞,翼陵參奉洪萬規,掌令沈思泓。
政院啓曰,今秋冬等京外褒貶啓本,當於十五日入啓,而大行大王大妃發靷日子相値,十六日則返虞日也。十七日當爲入啓之意,敢啓。傳曰,知道。
遠接使書目,勅行,初十日安州止宿事。
掌令沈思泓啓曰,臣稟賦虛薄,自少善病,數年以來,衰謝日甚,少失將攝,危症輒發,春間往返郊外,重觸風寒,僅僅駄還,昏塞移時,多般用藥,幸得少甦,而証情危篤,熱勢極盛,醫之所見,各自不同,或以爲中寒發熱,或以爲症涉可疑,適於此時,忝叨諫職,寧陵行幸迫近,將此辭意,略具短疏,使一家人在外者,寫給院吏,而人或不諒,疑之以避事,斥之以恇慄,實非尋常規警之比,甘爲聖世之棄物矣。頃者諫臣外補之代,不意復及於臣身,而縮伏數日,不得自暴,今玆新命,又出於千萬夢寐之外,惶恐感激,卽當奔走供職之不暇,顧此臲卼情迹,決難抗顔臺席,玆控一疏,見阻喉司,因山已迫,上下哀遑,臣之區區廉義,有不可恤,擬於今日,冒沒出肅,俟過返虞,有以自處,昨伏承下政院之敎,辭旨嚴截,惶隕悸慄,罔知攸措,臣雖無狀,粗識分義,苟非大關廉隅,萬分難安,則何敢遲回數日,不卽肅謝乎?危悃未暴,至勤嚴敎,臣之罪戾,益無所逃,玆不得不冒死自列於六靷隔宵之日,請命鐫免臣職,仍正臣罪,以爲人臣逋慢者之戒。答曰,勿辭,退待物論。
遠接使書目,勅行,十一日肅川止宿事。
全羅都事鄭善鳴,會葬事,上來。
宣川迎慰使李世茂,安州迎慰使李壽曼,入來。
注書任胤元書啓,臣昨日申時,到廣州慶安驛,祗受初十日回下有旨,傳宣聖諭於奉朝賀宋後,臣則依聖敎卽爲入來,而奉朝賀宋,則明日當詣山陵云矣,敢啓。傳曰,知道。
京畿都事尹誠敎,先爲入來。
明日啓殯奠·朝奠兼行正時,辰初一刻,啓攢宮正時,巳正一刻,虞主殯殿奉安正時,未初初刻,祖奠正時,申初初刻,十五日祭朝奠·朝上食兼行正時,子初三刻,遣奠正時,子正三刻,發靷正時,丑正初刻,開門,罷漏後。
開城經歷洪璛,會葬事,入來。
問禮官兪命雄,入來。
義州迎慰使許墀,入來。
兵曹佐郞呂必容,道路摘奸後,入來。
府啓,引嫌而退,不卽出肅,情勢固然,雖有未安之敎,別無可避之端,請掌令沈思泓出仕。答曰,依啓。
全羅左道災傷敬差官金德基,入來。
禁府,劉應晚·盧大立拿囚。啓。以上朝報
禮曹啓曰,曹所屬藝文館·東南關王廟守直官,內醫院官員等,今戊辰年等,春夏等,及東南關王廟守直官等,去丁卯年秋冬等,褒貶等第,各其司提調·堂上有故,限內不得磨勘矣。今始等第以入,而宗廟署·社稷署·奉常寺·典牲署·東西活人署·惠民署·司譯院·掌樂院·校書館·成均館·觀象監等官員,今戊辰年秋冬等褒貶,各其司提調·堂上有故,限內不得磨勘之意,敢啓。傳曰,知道。以上禮曹謄錄
李思永啓曰,備邊司郞廳,以大臣意來言,今日賓廳坐起日次,而大行大王大妃發靷迫近,不得開坐云矣,敢啓。傳曰,知道。
傳于閔鎭長曰,下玄宮時,兩王子·東平君·臨城君·□昌君,竝入參事,分付。
閔鎭長,以山陵都監郞廳,以摠護使意啓曰,卽接山陵都監狀啓,補土所監造官成景雲,得病身死矣。本所旣已畢役,且有該掌他員,其代,不爲差出之意,敢啓。傳曰,知道。
開城留守,以不得躬詣山陵待罪事,狀啓。傳曰,勿待罪事,回諭。
武兼廳守宮望單子。傳曰,以丁熙燾守宮,守宮假承旨,崔渲除授,假注書,韓以原除授。以上燼餘
上在昌慶宮。停常參·經筵。
執義沈枰,玄宮封鎖事,山陵出去。
司饔提調瀛昌君沈,僉正李文俊,監饍事,山陵出去。
掌令沈思泓就職。
行啓殯奠後,大殿·中殿,藥房·政院·玉堂問安。答曰,罔極。
發靷時,大駕祗送出宮正時,丑正三刻,中宮殿望哭正時,丑正初刻,宮都城開門,二更一點,十六日下玄宮望哭正時,寅時正初刻。
啓攢宮奠後,大殿·中殿,藥房·政院·玉堂·百官奉慰問安。答曰,罔極。
大駕祗送出宮正時,以寅初一刻,改付標。
遠接使書目,勅行,十二日順安止宿事。
京畿監司申琓,發引時導駕事,出去。
祖奠後,大殿·中殿,藥房·政院·玉堂·百官奉慰問安。答曰,罔極。以上朝報
金載顯啓曰,臣與右承旨閔鎭長,神輦侍衛進去,下直。傳曰,知道。
李思永啓曰,訓鍊都監知彀官,禁衛營敎鍊官來言,結陣後懸燈,平明落燈云矣,敢啓。傳曰,知道。
又啓曰,御營廳敎鍊官來言,日暮後懸燈,人定後刁斗之意,敢啓。傳曰,知道。
又啓曰,卽者兵曹郞廳來言,今日閉門之後,闕庭內外紛擾特甚,轝士軍之留在闕中者甚多,此乃政院啓稟之事耶?臣等聞來,極爲驚駭,招問轝士部將,則部將五十名,各率其軍,皆入闕中,摠數六百餘名,其餘騎兵五十名,差備軍四十名,輪轝軍市井三十名云。近千軍人,不爲啓稟,擅留闕中,事極寒心。兵曹,初旣不察,則難免不能檢察之失,當該堂上·郞廳及都監堂上·郞廳,轝士大將·從事官,竝從重推考,何如?傳曰,允。以上燼餘
上在昌慶宮。停常參·經筵。
當日,無肅拜。
望祭朝奠·朝上食兼行後,大殿·中殿,藥房·政院·玉堂·百官奉慰問安。答曰,罔極。
大駕,路祭所入幕次後,藥房·政院·玉堂口傳問安。答曰,罔極。
大駕,奉辭靈輿,入幕次後,藥房·政院·玉堂問安。答曰,罔極。
大駕還宮後,大殿·中殿,藥房·政院·玉堂·百官奉慰問安。答曰,罔極。
咸鏡監司書目,文川呈,今十二月初一日地震變異事。
又書目,高原呈,以圍籬安置罪人南九萬·呂聖齊放送事。
明日返虞時,祗迎動駕初嚴,巳初二刻,二嚴,巳正一刻,三嚴,午初初刻。
明日望哭時,開門三更三點。
遠接使書目,勅行,今月十三日平壤止宿事。以上朝報
大駕,到東郊幕次後,住輦哭。宋奎濂,請止哭。上止哭,入幕次。藥房·政院·玉堂問安。答曰,罔極。
徐文裕,以承傳色,口傳啓曰,卽因禮曹判書之請對陳達,魂帛位東向改排事,命下矣。已久而趁不排設,致延時刻,極爲非矣。請都監堂上·郞廳,竝命推考。上曰,依啓。
路祭禮畢後,上自幕次哭,步至靈輿前,哭移時,四拜訖,猶不止哭。左議政趙師錫,與都承旨宋奎濂,進前請曰,靈轝進發爲急,請止哭。上又哭,步至幕次。藥房·政院·玉堂單子問安。答曰,罔極。燼餘
上在昌德宮。停常參·經筵。
巳時,日暈兩珥。午時,日暈右珥。申時,日暈兩珥。
執義沈枰,玄宮封鎖後,入來。
奉朝賀宋時烈上疏。入啓。答曰,省疏具悉卿懇。一自史官之回,幡然造朝,予日望之,不料留疏決歸之擧,出於意表,無非情志未孚之致,觖然慙歎,已不可暇言,而以卿疏末所陳觀之,必有情勢大段難安者,是何世道之偸薄,一至於此耶?良可寒心。噫,卿宿德洪量,此等末俗嘵嘵之語,宜付一笑,而過自撝謙,棄予如遺,斯豈平日所望於元老乎?心切愕然,無以爲諭,玆遣史官,諭予至意,卿其安心勿辭,快回長往之計,從速上來,以副如渴之望。仍傳曰,遣史官傳諭。
下玄宮時望哭後,大殿·中殿,藥房·政院·玉堂·百官奉慰問安。答曰,罔極。
傳曰,五更一點下玄宮傳語,今始入來,入梓宮·贈玉帛封鎖傳語入來後,謝后土傳語,當次第入來,而今則謝后土傳語,先爲入來,而入梓宮·贈玉帛封鎖傳語,追後入來,差使員不能檢飭之失,可駭,當該差使員推考,更爲申飭。
傳曰,今觀山陵狀啓,玄宮旣已封鎖,返虞時刻必早,催促傳語,出宮時刻,觀勢進定。
藥房啓曰,昨日冒夜遠臨郊外,今曉又有望哭之節,伏未審聖體,若何?臣等,不勝憂慮,敢來問安。答曰,罔極。姑無所傷矣。
大駕出宮初嚴,巳初一刻,二嚴,巳正初刻,三嚴,巳正三刻,改付標。
大駕,詣祗迎所,入幕次後,藥房·政院·玉堂問安。答曰,罔極。
大駕還宮後,大殿·中殿,藥房·政院·玉堂問安。答曰,罔極。
過初虞祭後,大殿·中殿,藥房·政院·玉堂·百官奉慰問安。答曰,罔極。
京畿監司申琓,導駕後入來,仍爲勅使迎候事,出去。
判府事李□□上疏。大槪,臣之病勢,旣無仍留從仕之望,自山陵下,不得不徑退,乞削臣職,仍治臣罪事。入啓。
還御後,大殿·中殿,藥房·政院·玉堂·二品以上·六曹問安。答曰,知道。以上朝報
政院啓曰,今日郊外擧動時,神輦進發之後,神輦侍衛右廂軍兵,不爲起動,問于兵曹,則兵曹亦以爲當爲連次侍衛,而不爲起動可怪云。故臣等,以當該領兵將官,令該軍門,依軍律治罪事,啓達,允下矣。卽者取考當初啓下事目,則詣普濟院敎是時,前射隊軍兵等,安光洞前路結陣,大駕侍衛,右廂尾局,鱗次侍衛云,所謂前射隊,卽發靷時前射隊,而返虞時後射隊也。以此觀之,則元非領兵將官之罪,神輦後射隊軍兵,到普濟院以後,不爲侍衛,雖因前例,而當初不爲磨鍊,事體不當,當該兵曹堂上推考,領兵將官依軍律治罪事,勿施,何如?傳曰,允。以上訓局謄錄
五更一點,承旨·史官,入寅陽門,待于內門之右。通禮,請出次。上乘小輿,出就望哭位北向,上哭,侍臣皆哭,上哭盡哀,四拜訖,還入宮。承旨,史官退出。
返虞時,郊外擧動。
傳于宋奎濂曰,今觀山陵狀啓,玄宮旣已封鎖,返虞時刻必早,催促傳語,出宮時刻,觀勢進定。
徐文裕啓曰,御營廳敎鍊官來言,留都軍兵,出宮前結陣云矣,敢啓。傳曰,知道。
李墪啓曰,小臣,馳進陵所,上山陵下玄宮問安則無事矣,敢啓。傳曰,知道。
李思永啓曰,內乘來言,捲簾,取稟。傳曰,捲前面。
上移御後,大殿·中殿,藥房·政院·玉堂·宗班·二品以上單子問安。答曰,罔極。
李思永,以御營廳言啓曰,因兵曹初記,東營驛馬入接,故本廳入直步軍,減省記出番矣。今則旣已還御昌德宮,本廳軍兵,依前東營入直之意,敢啓。傳曰,知道。
有政。以兪命雄爲正言,金涑爲司藝,李玄紀爲修撰,李奎齡爲右尹,南尙熏爲楊根郡守,崔琥爲典籍,韓明遇爲監察,兼持平金德基,減下,內需司別坐單崔尙,書題單南重河,副司果梁重厦。以上燼餘
上在昌德宮。停常參·經筵。
司饔提調瀛昌君沈,僉正李文俊,山陵監饍後,入來。
晉州牧使李國芳,鐵原府使徐宗泰,會葬後,還下去。
下直,扶餘縣監李明著,同福縣監閔昌基,長城縣監鄭齊泰,安東府使李玄錫。
謝恩,右尹李奎齡。
答判府事李〈□□〉疏曰,省疏具悉。備悉勉留之意〈於〉前後之批矣。情志未孚,決意東歸,棄予如遺,此豈期望於老成大臣者乎?不覺愕然,繼之慙恧,莫知所以爲諭也。相臣去就,實關安危之機,虞憂溢目,尤非退休之秋。玆遣史官,以諭予意,卿其須體思想之志,亟回長往之計,安心勿辭,亦勿待罪,從速回程,以濟時艱。仍傳曰,遣史官傳諭。
大殿·中殿,藥房·政院·玉堂·二品以上·六曹問安。答曰,知道。
藥房啓曰,昨日駕出城外,哀臨過度,還宮之後,卽行祭禮,竊恐有所傷,伏未審夜來聖體,若何?明日再虞,以親行磨鍊,而連日勞動之餘,今又觸冒風寒,早夜行事,則添傷之患,勢所必至,伏願勉抑至情,許令攝行,臣等,不勝憂慮之至,敢來問安,竝此仰稟。答曰,知道。日月易得,因山已過,虞事奄臨,哀慕摧隕,益復罔極,卽今身上,姑無疾恙,莫重虞祭,決難攝行矣。
藥房口傳啓曰,自上連日勞動之餘,昨日虞祭,又爲親行,卽今聖候,雖無大段証患,當此日氣甚寒之時,觸冒行事,則必有所傷,而前頭非但祭禮之連續,勅使入來之日,必有迎郊之事,則又將有勞動之擧,臣等,不任憂慮之至,不避煩瀆,敢此更達矣。傳曰,連此所達如此,今番,當令攝行矣。
開城府問安承旨李墪,出去。
遠接使書目,勅行,十四日中和止宿,十五日黃州止宿事。
禮曹,太祖大王影幀,奉還舊殿時,自資政殿進發吉日,來正月十九日辰時,先告事由祭,同月十七日,慶基殿奉還吉日,同月二十六日。啓下。
吏曹,影幀奉還時,陪往大臣領敦寧金,落點。
吏曹,修撰朴泰萬身死,臺侍啓,別致賻。
府·院前啓,再虞齋戒,今日姑停。以上朝報
訓鍊都監啓曰,都監郞廳及將官等,今戊辰年秋冬等褒貶,當爲等第,而都提調臣金□□在外,限內不得磨鍊之意,敢啓。傳曰,知道。以上訓局謄錄
夜四更,月犯軒轅北第三星。
以趙泰采爲假注書。
閔鎭長,以司饔院言啓曰,今此勅使,受勅行禮後,仍行茶禮事,禮曹旣已啓下矣。本院,依前例宴享廳稱號,茶禮果盤所入素膳·肉膳磨鍊取用,應行諸事,竝依謄錄擧行,茶禮習〈儀〉,則仁政殿受勅官習儀時,兼行一度,俾無臨時失儀之患,何如?傳曰,允。
閔鎭長,以工曹言啓曰,今戊辰秋冬等本曹郞廳屬司官員等褒貶等第,及繕工監·瓦署·典涓司今年春夏等未得褒貶者,竝爲磨勘以入,而尙衣院提調有故,不得磨勘之意,敢啓。傳曰,知道。
李思永,以禁衛營言啓曰,本營郞廳及諸將官今秋冬等褒貶,當爲等第,而都提調閔鼎重,方在疾病之中,限內不得磨勘之意,敢啓。傳曰,知道。
又以弘文館言啓曰,本館下番四員內,修撰南致熏,副修撰洪萬朝·李徵明,褒貶不參,皆居中考,新除授修撰李玄紀,方在山陵役所,未及上來,下番他無推移入直之員,不得已上番姑降之意,敢啓。傳曰,知道。
又以迎接都監言啓曰,勅使入京後,上·下馬宴,以措備分給各房停當,而在我之道,不可只以宴床入給,兩宴宰臣,令政院依例差出,以爲臨時措辭入給,何如?傳曰,允。
閔鎭長啓曰,國恤時,諸道監司上來會葬,自是古例,而雖因中間變通,以守令代行,必以秩高者定送,而今此公洪道會葬官,以林川郡守代送,事體未安。且咸鏡道進香官·會葬官,以都事一人兼行,曾前亦以此有請推監司之時,而本道之復循謬例,又爲兼送一人,殊涉苟簡,公洪監司尹以道,咸鏡監司朴泰尙〈請〉竝推考。傳曰,允。
李思永啓曰,江春監司金萬吉,慶尙左水使禹瑞圭,全羅左水使李宇恒,今秋冬等邊將褒貶,無一人居下,殊無嚴明殿最之意,請竝推考。傳曰,允。
又啓曰,全羅左水使李宇恒,今秋冬等邊將褒貶中,會寧浦萬戶朴慶應,馬島萬戶李時顯,題目下考,而置之中上,且文字殊甚矇矓,致有點下,莫重殿最,殊無敬謹之意,請從重推考。傳曰,允。燼餘
領敦寧府事金壽恒疏曰,伏以,臣日昨伏承聖批,慰諭敦勉,愈益勤摰,臣之感篆悚惕,愈益罔措矣。臣之無狀,雖不得更廁周行,以備驅策,而旣已來詣近郊,豈不欲進身闕下,少伸微悃,從容辭退哉?顧臣卽今病狀,實無以自力奔走於廞衛之後,只就路左,匍匐拜哭而已,至於下玄宮之日,旣未得入城隨班,則他無展哀之路,不得不追赴陵下,以申區區之誠。且臣向者告退之疏,以廷論巷議,隨處疵摘,爲訟愆之一端矣。今者至騰於章甫之疏,不止巷議而已,則當此時節,決不可進回前却,以取人指點。玆於返虞祗送之後,卽還舊棲,雖出於萬不獲已,其孤負恩旨,則多矣。臣昨在郊外,欲以一疏,陳此情勢,而方當聖慕號絶,不遑命戒之日,有不敢煩瀆,今始仰暴徑退之罪,尤所難逭,伏乞聖慈,亟削臣職,以治臣罪,仍寢收召之命,使國體無損,私分獲安,不勝幸甚,臣無任云云。批答見下
記事官梁聖揆書啓,臣承命,馳往于廣州險川村奉朝賀宋時烈所住處,傳諭聖批,則以爲臣之初心,實欲於一息尙存之前,一登前席,畢陳所懷,永辭天陛,則歸塡丘壑,死無所憾,缺睢盱有不暇顧矣。不料今日,不止於睢盱,而缺罰者至於數十人之多。且聞湖儒之疏,不售則缺相應勢若熏天,臣之焦死,不啻燎毛,聖明在上,雖或幸免,而抑有大可懼者,時輩,以臣爲嘗誣毁先正臣文簡公成渾。噫,此言,奚爲而至哉?豈臣身處下流,故衆惡皆歸而然耶?滅身之禍小,誣賢之名大,如此而臣若仰恃天恩,冒進京闕,則世人之咆哮,姑置勿論,在臣之義,其果何如也?怙恩滅義,是古權奸之事,臣或一刻淹留,退歸不亟,則適足以實其持臣之題目矣。以故敢留一疏,仍尋歸路,違傲之罪,萬死難贖,不料聖慈,不唯原赦,復賜信批,臣奉讀未半,惶感交極,只緣時議之可畏,如右所陳,故終不敢承命,孤負恩德之罪,臣亦自知,只願聖上,矜憐而徐究焉。噫,終南漸遠,雲闕逈隔,耿耿孤懷,但輸雙淚而已云矣,敢啓。答曰,才付至意於史官之行矣。意謂卿必諒予虛佇之誠,不日造朝,而只緣情志未孚,不唯遐心之回,愈往愈邈,每以情勢之不安,爲難進之一節,此則尤有所不然者,當此天降災異,朝論携貳之日,雖有一時乖受之擧,以卿曠度洪量,宜未滿一哂,而不體缺一向邁邁,乃至於此,是豈平日所望於宿德元老者乎?缺不啻飢渴飮食而已,卿無困我,幡然改圖,從速上來,以補不逮,以濟時艱事,更往傳諭。
閔鎭長啓曰,領敦寧府事上疏批答,遣史官傳諭事,命下矣。今已夜深,城門已閉,明日待開門傳諭之意,敢啓。傳曰,知道。以上燼餘
上在昌德宮。停常參·經筵。
未時,太白見於巳地。
謝恩,正言兪□□,楊根郡守南尙熏。
黃海都事李一台,全羅都事鄭善鳴,會葬後,還下去。
京畿監司書目,楊州呈,以領敦寧金上疏上送事。啓。答曰,省疏具悉卿懇。已悉予意於前疏之批矣。幡然改圖,予日望之,不料玆者,過引不當嫌之嫌,汲汲然捨予決退,是何情志之不孚,至於此耶?不覺愕然,無以爲諭,卿其須體前後之志,亟回長往之心,安心勿辭,亦勿待罪,從速上來,以副至望,以濟時艱。仍傳曰,遣史官傳諭。
藥房口傳啓曰,今日再虞,旣已攝行,而二十日·二十二日,四虞祭日次也。非但日寒如此,二十二日當有迎勅之擧,其前祭祀,似難親行,前頭七虞·卒哭此二祭,自上親行,則情理事勢,俱極便當,迎勅前祭禮,則皆令攝行,而七虞·卒哭親行之意,敢此仰達。傳曰,屢次祭禮,不可盡爲攝行,三虞·四虞,攝行,可也。
再虞祭後,大殿·中殿,藥房·政院·玉堂·二品以上·六曹問安。答曰,罔極。
下直,楊根郡守南尙熏。
禮曹判書南龍翼辭職上疏。入啓。答曰,省疏具悉。卿其安心勿辭,調理察職。
遠接使書目,勅行,十六日鳳山止宿事
政院啓曰,國恤時,諸道監司上來會葬,自是古禮,雖因中間變通,以守令代行,必以秩高者定送,而今番公洪道會葬官,以林川郡守代送,事體未安。且咸鏡道進香官·會葬官,以都事一人兼行,曾前亦以此有請推監司之時,而本道之復循謬例,又爲兼送一人,殊涉苟艱,公洪監司尹以道,咸鏡監司朴泰尙,請命推考。傳曰,允。
又啓曰,江春監司金萬吉,慶尙左水使禹瑞圭,全羅左水使李宇恒,今春冬等邊將褒貶,無一人居下,殊無嚴明殿最之意,請竝推考。傳曰,允。
又啓曰,全羅左水使李宇恒,今春冬等邊將褒貶中,會寧浦萬戶朴慶應,馬島萬戶李時顯,題目則下考,而置之中上。且其文字,殊甚矇矓,致有點下,莫重殿最,少無敬謹之意,請從重推考。傳曰,允。
假注書沈枋出仕,代趙泰采。
弘文館啓曰,新除授修撰李玄紀,時在山陵役所,經筵入番事緊,請斯速乘馹上來事,下諭。答曰,竣事後,自當上來,姑勿下諭。
吏曹啓曰,今戊辰年秋冬等褒貶,當爲等題,而堂上有故,限內不得磨勘之意,敢啓。傳曰,知道。
備邊司郞廳,以領左相意啓曰,今番下玄宮日,自上望哭時,留都百官之來會於闕庭者甚少,所見極爲埋沒云,事之寒心,莫甚於此,不可無別樣申飭,竝從重推考,何如?傳曰,允。
府前啓,請還收昌城君佖惠民署提調除授之命事。措辭上同新啓,下玄宮時望哭之儀,比諸常時陪祭,情禮尤刻,如非衰老疾病未能自力之人,其在分義,宜不敢偃息自便,而大庭班列,極其稀疏,東班,尤不成樣,堂上以上進參者只四人,堂下官,竝雜職,僅數十人,事之寒心,莫甚於此,除衆所共知老病者外,無故不參之人,請一一摘發,從重推考,初虞祭時,外庭哭拜之節,因呼唱錯誤,致令百官,不免失儀,當該禮貌官,請汰去。答曰,不允。末端兩件事,依啓。
左議政箚子。大槪,病情猝劇,無計陳力,不得不露章乞免於淸齋之日,不勝惶恐待罪事。入啓。
校理尹德駿,副校理金盛迪上疏。大槪,臣於草記措語,間有不審之失,伏乞亟遞臣等之職,以爲奏事錯誤者之戒事。入啓。以上朝報
禁府啓曰,前頭勅使在館時,三門把守假都事三員,令該曹,豫爲差出,何如?傳曰,允。以上禁府謄錄
禮曹啓曰,今此勅使接見茶禮習儀時,執事官,以烏紗帽·黑團領·黑角帶行禮事,啓下矣。御前執事,則當着白衣·白帽布·黑角帶,而不爲區別,混同磨鍊,不勝惶恐,原單子中,改付標以入之意,敢啓。傳曰,知道。
又啓曰,每年藏氷時,平市署主□官,以二員差送,而今番則一員,不可不待令於勅使館所,在前如此之時,則或有一員差送之例,今亦依此爲之〈之〉意,分付,何如?傳曰,允。以上禮曹謄錄
觀象監官員,以領事意啓曰,忠原胎峯有頉與否,發遣地官金克萬看番,則無頉云,依前定奪,明年二月內,推擇吉日,以爲前期始役之地,何如?傳曰,允。以上禮曹謄錄
李思永,以義禁府言啓曰,前頭勅使在館時,三門把守假都事,令該曹豫爲差出,何如?傳曰,允。
又以刑曹言啓曰,國葬都監,設局於本曹,故本曹,移設於新門內舊備邊司矣。今則都監旣已完畢,還入之意,敢啓。傳曰,知道。
閔鎭長,以觀象監言啓曰,忠原胎峰有頉與否,發遣地官金克晚看審,則無頉云,依前定奪,以明年二月內,推擇吉日,以爲前頭始役之地,何如?傳曰,允。
又以禮曹言啓曰,每年藏氷時,平市〈署〉主梗官,以二員差送,而今番則一員,不可不待令於勅使館所,在前如此之時,則或有一員差送之例,今亦依此爲之之意,敢啓。傳曰,允。
又以弘文館言啓曰,魂殿都監儀軌事目,昨已啓下,臣德駿,今日將與僚吏,會同磨勘,晝仕出去,而日後再坐之時,每每煩啓,事涉瀆擾,直爲晝仕出去之意,敢啓。傳曰,知道。
以慶尙監司狀啓,傳于徐文裕曰,丹城等邑燒死人等,令本道恤典擧行。
李思永,以備邊司言啓曰,今番下玄宮日,自上望哭時,百官之來會於闕庭者甚少,所見極其埋沒,事之寒心,莫此爲甚,不可無別樣論罪之道,其日不爲進參之人,令吏兵曹嚴加査出,何如?傳曰,允。
徐文裕,以弘文館言啓曰,本館下番四員,俱有頉故,以上番,姑徐入直矣。修撰南致熏,旣不居中於春秋館褒貶,則便是當爲行公之人,副校理金盛迪,方在直廬,身病猝重,委頓叫苦,不能起動,上番姑降,事體亦甚苟簡,修撰南致熏,卽爲牌招,以爲入直之地,何如?傳曰,允。
校理尹德駿,副校理金盛迪疏曰,伏以臣等,昨以本館下番之不備,上番之姑降,有所啓達,而其中,誠有不審之失,玆敢席藁自列,以請昏謬之罪焉。修撰臣南致熏,以例兼記事,不參於史官之坐,渠旣以褒貶不參,自處以應遞,而臣等,亦各認之以應遞,不復致疑,泛然啓達矣。今聞致熏,以付職日淺,載錄於原單子中,日淺者,本不在於殿最之科,旣不在殿最之科,則不赴館會,亦非所尤,故格例如此,無復等第云。臣等,昧於典故,率爾處事,莫重入啓草記,旣有爽實之事,而經筵番次,又未免姑徐,矇矓之罪,實無所逃,伏乞聖明,亟遞臣等之職,以正奏事差誤之罪,公私幸甚。
左議政趙師錫箚曰,伏以,臣曉參虞祀,晨請起居,纔出闕門,寒戰大作,精神茫昧,頭腦如碎,肢節疼痛,舁載歸家,昏仆不省,因山未畢,客行且迫,此非臣子丐閑圖便之日,而顧臣病狀,萬無自力之勢,不得不露章陳乞於淸宴之中,伏乞聖慈,遞臣之職,治臣之罪,以肅朝綱,不勝萬幸。取進止。
兼禮曹判書南龍翼疏曰,伏以,臣連夜趨走之餘,仍行贊禮之任,堇免顚仆,扶曳還家,則兩脚浮高,不能起立,痰病極重,有時窒塞,昨夕今曉問安之班,俱不得進參,分義掃地,惶隕罔措,況前頭親祭及迎勅時贊導之禮,皆是臣任,而以此病勢,決無自力之望,伏乞聖慈,俯賜諒察,先遞臣宗伯之任,俾免臨時狼狽之患,仍治臣瀆撓之罪,千萬幸甚。以上燼餘
上在昌德宮。停常參·經筵。
夜三更,月入太微西垣內。
咸鏡都事成儁,會葬後,還下去。
下直,公洪水使鄭弘佐。
謝恩,司乂金涑,監察韓明遇,慶基殿參奉李德遠。
答左議政箚曰,省箚具悉卿懇。所患如此,予用慮念,從容調理,可見勿藥之效,卿其安心勿辭,亦勿待罪,益加善攝。仍傳曰,遣御醫看病。
答校理尹德駿,副校理金盛迪疏曰,省疏具悉。爾等,勿辭察職。
遠接使書目,勅行,十七日瑞興止宿事。
咸鏡監司書目,年分事目給災之事,不可倖免譴責,令攸司勘臣違令之罪,因付申請,冀濟民命事上疏上送事。啓。答曰,省疏具悉。所陳之辭,當令廟堂,趁卽稟處。
黃海監司書目,新溪縣令朴天相,聞其母病,不意歸家,還官難期,不得已罷黜,其代,急速差出,催促下送事。
傳曰,新溪縣令罷黜之代,令該曹今日內口傳差出。
假注書趙泰采書啓,臣承命,馳往于楊州東面栗北里領敦寧金所住處,傳諭聖批,則以爲臣之自陵下徑退,雖出於萬不獲已,辜負恩命,罪極逋慢,跼蹐震怖,伏俟鈇鉞之誅,不意聖慈,及賜溫批,至遣史官來宣,尤不勝惶恐感泣之至。臣之情勢,旣已罄竭於前後之疏,而猶未蒙矜察,無非臣誠〈意〉淺薄,不足以上格天聽之致,慙悚憫塞之外,更無所達云矣,敢啓。傳曰,知道。
汰去現告,假引儀鄭時泰。
吏曹口傳政事,新溪縣令洪禹績。
正言兪□□啓曰,臣之無狀,忝居言責,前後非一,而絲毫無補,愧懼恒深,不料新除之命,又降於千里奉使之餘,當此因山纔畢,上下悲遑之日,臣子分義,不敢言病,黽勉出肅,而臣於日昨望哭之時,聞下玄宮,在於寅時,罷漏後,卽爲趨詣闕下,則哭班纔罷,未及進參,悚懼之忱,久而靡釋矣。昨伏見備局啓辭,則以其日不參之人,別樣論罪爲言,憲臣,又發從重推考之論,尤切惶縮,無所容措,臣以被彈之人,旣在應遞之科,則何敢一刻抗顔於職次乎?昨緣日暮,賤疾且苦,今始經宿來避,所失尤大,請命遞斥臣職。答曰,勿辭。退待物論。
傳曰,史官一員待命,騎馬三匹立之,大祭所內摘奸。
中路問安使兪夏謙,入來。
院啓,引嫌而退,趨詣罷班之後,未及進參,則旣入應査之中,勢難仍在,請正言兪〈命雄〉遞差。
府院啓,虞祭及大祭齋戒,今日姑停。
答院曰,依啓。以上朝報
傳曰,今此國葬三都監摠護使以下,及襲斂時入來人員,書啓。
備忘記,長生殿都提調領議政金壽興,熟馬一匹,提調判書尹堦,半熟馬一匹,參判尹趾善,兒馬一匹,判書申汝哲,參知兪櫶,參知崔錫鼎,郞廳佐郞洪慶先,正郞金載文·趙錫周,各上絃弓一張,正郞李溭·李日三,各不粧弓一張賜給,提調柳炅,勿論,都廳正郞金尙夏·李重蕃,別工作監役官李宜茂,竝各加一資,資窮者,兒馬一匹賜給,元役工匠乙良,令該曹米·布分等磨鍊題給。以上長生殿謄錄
宋奎濂啓曰,小臣,與閔鎭長,以迎勅習儀進去,下直。傳曰,知道。
徐文裕啓曰,正言兪命雄,再啓煩瀆,退待物論矣。傳曰,知道。
司諫朴世儁,正言李益壽啓曰,正言兪命雄,引嫌而退,趨詣罷班之後,未及進參,則旣入應査之中,勢難因在,請正言兪命雄遞差。答曰,依啓。燼餘
上在昌德宮。停常參·經筵。
夜五更,月暈。
謝恩,新溪縣監洪禹績。
下直,慶基殿參奉李德遠。
三虞祭後,大殿·中殿,藥房·政院·玉堂·二品以上·六曹問安。答曰,罔極。
吏曹啓曰,臺諫有闕,政事,取稟。傳曰,當日爲之。
下直,新溪縣令洪禹績。
院前啓,請亟罷內需司獄,自今以後,掖庭犯科之類,出付外獄,令攸司治之事。入啓。答曰,勿煩。以上朝報
備邊司郞廳,以領議政意啓曰,迎勅時,自上服色,依甲寅秋勅使時例,以黲袍,磨鍊於儀注,旣已傳給於勅使,而己亥年十一月勅使,正與今番相符,凡干節目,宜用此例,其時迎勅服色,自上權着無揚赤色黑袍·翼善冠·靑鞓·素玉帶,接見時,改服不便,亦因大臣所啓,仍以迎勅服色接見矣。取考今番儀注,則接見時,以自上白袍·素翼善冠·布裹烏犀帶,侍從人員,改服白衣·白帽·布裹角帶磨鍊矣。甲寅秋勅使,則在於國葬之前,其時,以黲袍迎勅,必以此別爲變通,停當,而今番則不當用此例,又有己亥已行之例,彼人,雖無以服色爭辯之語,臨時或有意外顚倒之患,則亦不可不慮,臣明日,當爲出往弘濟院,更以己亥年服色,措辭停當,似合事宜,且自上,旣以黑袍迎勅,仍爲接見,則侍從人員,不當改服白衣,令該曹改付標,宜當,以此分付,何如?傳曰,允。
迎接都監啓曰,取考己亥謄錄,則大臣啓辭有曰,譯官輩,極言十一日卒哭後相接便當之意,而通官,渠自防塞,彼若固執,則仍以迎勅服色,卽爲接見,而致祭物件,方留殿內,壓尊不得交倚坐之意,言及於彼,平坐相接,似當云,而依啓辭,令該曹節目磨鍊事,啓下矣。今番郊迎,旣已停當,若用己亥之例,則殿庭行禮後接見一款,當以卒哭前已行例,措辭開諭,而彼旣已以留京五日爲言,則與己亥年過卒哭接見爲言者有異,不得已則以迎勅服色,卽爲平坐接見,亦有其時大臣之議,服色則當自該曹,稟旨定奪,而迎勅日,似不可不接見,依前平坐之意,分付儐臣,使之據例停當後,啓聞,何如?傳曰,服色,纔已定奪,而己亥年,則以弔祭出來,故物件方留殿內,壓尊不得交倚坐之意停當,而今來之勅,與此有異,平坐一款,不必停當矣。以上禮曹謄錄
備邊司啓曰,以政院啓辭,勅使接見時說話,令廟堂講定事,命下矣。今番勅使,別無所幹,政院所達之外,無他未盡之語矣,敢啓。答曰,允。
又啓曰,沿江居民夫馬之役,雖在常時,實是大段難支之弊,今年則責立之數,不趐倍蓰,不可無別樣顧恤之道,依市民例,藏氷戶米,特爲減除,以示朝家德音,何如?答曰,允。以上備局謄錄
有政事。
兵批,以李徵明爲文兼,朴燖爲部將,晉平君澤爲都摠管,鄭后亮爲都摠管權愉爲知中樞。
吏批。政無之故不書
未時,太白見於巳地。
藥房,以承傳色,口傳啓曰,勅使入京迫近,郊迎一款,似當從速停當,彼輩操縱之事,誠甚痛惡,若無請之,則今日當遣重臣於坡州,若以不請爲言,則當以私書,卽爲通知於遠接使處矣。勅使來到坡州後,遣重臣事,曾已定奪,故敢達。答曰,不須强請之意,已諭於前日矣。彼之操縱可痛,以勿請爲定,可也。
吏批,判書李翊未肅拜,參判崔錫鼎進,參議吳道一病,都承旨宋奎濂進。以金德基爲正言,金道淵爲戶曹正郞,李起漢爲禮曹正郞,沈最良爲工曹正郞,李寅燁爲待敎,李宇晉爲承文正字,尹琛爲引儀。
金載顯,以戶曹言啓曰,卽接廣興倉所報,則來正月朔頒料次,倉官,進去于大臣家,請受祿牌,則領中樞府事閔鼎重,行判中樞府事鄭載嵩以爲,病未肅謝,不敢受祿云,祿牌不爲出給,係是大臣祿俸,何以爲之?敢稟。傳曰,令倉官更爲輸送。
閔鎭長啓曰,迎勅後,頒敎書,例爲前期製進矣。明日待開門,大提學南龍翼命招,製進之意,敢啓。傳曰,知道。
李思永,以司僕寺官員,以提調意啓曰,本寺郞廳五員內,正李宜昌,主簿金盛最,迎接都監郞廳差下,判官李廷龍,以山陵都監郞廳,方在陵所,而僉正金萬增,主簿朴世標,以藏氷官,明日當爲出去,本寺,無他入直之員,事甚難處,判官李廷龍,以爐冶所郞廳,竣事已久云,使之先爲入來,以爲本寺入直之地,何如?傳曰,允。
又以御營廳言啓曰,今此□番軍兵及十三番別馬隊別破陣等射砲用劍試才賞格,從分數多寡,以本廳所儲木綿面給後,別單書入之意,敢啓。傳曰,知道。
徐文裕,以兵曹言啓曰,今此迎勅擧動時,各樣差備軍之數,至於六百四名之多,而他無推移之路,不得已闕內啓下勿用處及諸上司各衙門派定軍士等,除出調用次,別單書入之意,敢啓。傳曰,知道。
記事官梁聖揆書啓,臣承命,馳往于□□萬義寺奉朝賀宋時烈所住處,更爲傳諭聖旨,則以爲臣之情迹,萬分危蹙,終不敢承命,違慢之罪,萬殞難贖,不料史官跋來,又傳聖諭,辭旨懇惻,其所以敦勉者,愈往愈篤,臣雖昏耄,亦有未泯丹衷,豈敢一向逋命,自絶於聖明哉?第臣,又於情勢之外,宿病危苦,腫患兼劇,方此跧伏路傍山寺,㱡㱡垂盡,卽此筋力,萬無自力之望,席藁惶隕,恭竢誅譴而已云矣,敢啓。傳曰,知道。以上燼餘
上在昌德宮。停常參·經筵。
領議政·都承旨宋奎濂,弘濟院出去。
京畿監司尹誠敎,領議政陪行事,出去。
謝恩,正言金□□,副摠管鄭后亮,禮曹正郞李起漢,知事權愉,同知金浣,僉知盧道昌·李鐵熙·李基芳。
遠接使書目,勅行,二十日坡州止宿事。
春秋館郞廳,以領監事諸堂上意啓曰,今番褒貶時,只憑日記修未修,有所等第,而至於禮數不參之員,則未及致察,不爲擧論矣。其中記事官南致熏·李徵明,雖以日淺懸錄,皆不參於禮數,合置中考,而臣等,矇然混置於不爲等第之中,不勝惶恐,莫重殿最,不可以已過而置之,南致熏·李徵明,竝以中考施行,何如?傳曰,允。
戶曹啓曰,卽接廣興倉所報,則來正月朔頒料次,倉官進去于大臣家,請受祿牌,則領中樞府事閔,行判中樞府事鄭以爲,病未肅謝,不敢受祿云,祿牌不爲出給,係是大臣祿俸,何以爲之?敢稟。傳曰,令倉官輸送。
京畿都事尹誠敎,落後入來。
山陵都監郞廳李廷龍,入來。
司僕主簿朴世標,僉正金萬增,平市令李世基,奉常判官張振文,司宰直長蘇后山,奉事黃鐸,東氷庫別檢李世勉,軍器僉正金准,判官宋道成,藏氷事,出去。
兵曹口傳政事,副司果南致熏。
吏曹啓曰,來二十二日祿都目政事爲之之意,敢啓。傳曰,知道。
遠接使書目,勅行,當日申時量,到弘濟院事。
領議政·都承旨宋奎濂,入來。出條拔去
明日大駕迎勅時,初嚴辰初一刻,二嚴辰正初刻,三嚴辰正三刻,開門,罷漏後。以上朝報
禮曹啓曰,迎接都監啓辭,勅使入京受勅後,茶禮等事,磨鍊擧行事,自禮曹,啓下都監,故取考己亥謄錄,則仁政殿茶禮勿設事,停當之後,通官送言不可不設,故馳送張炫·徐孝身等於弘濟院,使之開諭云,而勅使入京第五日,以明日親臨茶禮之意,因傳敎,至於再請,則彼以帝命爲言,使之分入床排矣。仁政殿茶禮則再請設行,文字間,雖無可考之處,以其日子計之,則請行茶禮,在於卒哭翌日,其時若以卒哭前後,定爲茶禮行不行之節,則今番亦當依己亥謄錄,分付儐臣,使之援例開諭,而旣無明文,且係禮節,令禮官稟處,何如?傳曰,允下〈事〉傳敎矣。己亥謄錄中,受勅後仁政殿茶禮,則開諭勿設,親臨茶禮則再請設行云,雖無明白文字,其時所□似在於卒哭前後,今亦依都監啓辭,令遠接使,使之援例開諭後,劃卽馳啓事,分付,何如?傳曰,允。以上禮曹謄錄
閔鎭長啓曰,假注書趙泰采,聞其母在鄕病重,卽爲出去,今姑改差,他假注書差出,何如?傳曰,允。
假注書楊萬榮。
閔鎭長,以迎接都監言啓曰,卽見遠接使移文,則因禮曹關文,仁政殿受勅後茶禮及親臨茶禮,依己亥年例勿設事,至弘濟站,使首譯等,言于通官,使之停當於勅使,則勅使以爲,俺亦聞國恤時勿設茶禮之規,今亦接見時茶禮及親臨茶禮,竝勿設行云,以此分付各該司之意,敢啓。傳曰,知道。
守宮假注書沈仲良。
未時,太白見於巳地。以上燼餘
上在昌德宮。停常參·經筵。
謝恩,承文正字李宇晉。
四虞祭攝行後,大殿·中殿,藥房·政院·玉堂·二品以上·六曹問安。答曰,罔極。
大駕,詣慕華館,入幕次後,藥房·政院·玉堂問安。答曰,知道。
遠接使李之翼,京畿監司申琓入來。
傳曰,遠接使,引見。領議政,亦爲入侍。
還宮後,藥房·政院·玉堂問安。答曰,知道。
慕華館幕次,領議政·遠接使引見時,吏曹判書李翊遞差事,定奪。
假注書趙泰采,改代楊萬榮。
勅使接見後,大殿,藥房·政院·玉堂·二品以上·六曹問安。答曰,知道。
持平朴泰淳啓曰,臣於昨者,以下玄宮望哭時不參人員請推事,論啓蒙允矣。追聞物議譁然,以爲此非常時朝班之比,而旣書進字於擧案之中,無緣不參,則更無勘問之事,而請推之論,不免爲歇後之歸云,臣之論事不審之失,著矣。請命遞斥臣職。答曰,勿辭。退待物論。
執義沈枰,掌令沈思泓,持平李彦紀啓曰,日昨下玄宮望哭時,東西班不參之人,不可不摘發論罪,故與同僚,相議請推矣。今聞物議,以罪止問備爲緩歇,同僚至於引嫌,則論事不審之失,臣等,亦無異矣。何敢晏然仍冒乎?請命遞斥臣等之職。答曰,勿辭。退待物論。
慶尙左道災傷敬差官南弼星,入來。
左議政箚子。大槪,郊外擧動之時,病未進參於陪衛之列,伏乞鐫遞臣職,仍治臣罪,以戒具僚事。入啓。
吏曹參議吳道一辭職上疏。入啓。只遞本職。
掌令權恒啓曰,頃者本府,有下玄宮望哭時不參人請推之啓,而臣父臣說,以老病,不能進參於哭班,則在臣私義,有難晏然,而方在呈告之中,未卽出避,旣已允啓之後,亦難追列,辭單未徹,情勢益蹙,而況自備局,有從重論罪之請,則事未究竟之前,尤不敢自安,而此時一向引入,亦所不敢,適値擧動之日,不得不黽勉趨參於從班之末矣。卽聞物議以臣之不待究竟,遽爾冒出爲非,已不勝瞿然,而卽者諸僚,又以此事引避,至以物議譁然,不免歇後爲辭,而臣之難冒之端,轉加一層,其何敢一刻抗顔於臺席乎?請命遞斥臣職。答曰,勿辭。退待物論。
明日頒敎時,開門差早。
院前啓,日暮姑停。以上朝報
有政事。
兵批,以李義徵·兪夏謙·金明邵爲五衛將,閔錡爲曹司衛將。
吏批。政無之故不書
李思永,以承傳色,口傳啓曰,卽者勅使起寢傳語來到,而只有皮封油紙,無所齎之書,當該差使員推考,何如?傳曰,允。
又啓曰,內乘來言,捲簾,取稟。傳曰,捲前面。
宋奎濂·閔鎭長啓曰,今日受勅時,賜物單子,未及開展,難免失儀之罪,惶恐待罪。傳曰,勿待罪。
閔鎭長,以迎接都監言啓曰,卽者勅使,來入館所矣。傳曰,知道。
又啓曰,勅使,已入館所,各色郞廳,依例回輪直宿之意,敢啓。傳曰,知道。
又以迎接都監言啓曰,勅使入京日,茶啖,依例備待於闕內矣。使之待候於館所,故到館後,卽爲入給,而館所茶啖,亦爲排入之意,敢啓。傳曰,知道。
又以迎接都監言啓曰,使譯官,請行見官禮,則通官,以勅使之意回答曰,一路見官禮,皆已不行,今亦勿行,宜當云,敢啓。傳曰,知道。
又啓曰,仁政門外勅使前,遣史官問安,則答以遣近侍下問,不勝感激云矣。傳曰,知道。
又啓曰,小臣,館所問安進去,下直。傳曰,知道。
慕華館幕次,領議政,遠接使引見入侍時,吏曹判〈書〉〈李〉翊遞差事,榻前定奪。
閔鎭長,以內醫院官員,以都提調意啓曰,本院月令醫員劑藥官李斗萬·邊次山等,逐日勤仕,已至二十朔,依前例,令本衙門,陞遷右職,或厚道審藥差送,以爲酬勞之地,何如?傳曰,允。
有政。吏批,判書李翊未肅拜,參判崔錫鼎進,參議未差,都承旨宋奎濂進。
以吏曹判書望單子,傳曰,加望。吏曹判書南龍翼。
吏批啓曰,新判書南龍翼命招,同參政事,何如?傳曰,允。
李墪啓曰,吏曹判書南龍翼,命招不進矣。傳曰,知道。
以李喜夏爲慶山縣監,沈廷耆爲懷德縣監,任埅爲戶曹正郞,黃爾明爲戶曹正郞,李坽爲直講,宋元錫爲造紙別提,任舜元爲承文副正字,金壽億爲校書正字,忠勳都事金道淵仍任,完興君李元成,以禮曹判書望單子。傳曰,金德遠除授。
兵批,判書尹趾完進,參判李彦綱進,參議申厚載進,參知申懹病,左副承旨李思永進。以上燼餘
上在昌德宮。停常參·經筵。
巳時,太白見於未地。夜一更,電光。五更,流星出北極星上,入北方天際,狀如拳,尾長三四尺許,色赤。
答左議政箚曰,省箚具悉卿懇。卿之所患,尙此彌留,予用慮念,不得進參,有何所傷?卿其安心勿辭,亦勿待罪,從容善攝。仍傳曰,遣史官傳諭。
禁府,尹塼·李集成·沈栻·梁重厦·柳瑺·趙泰彙拿囚。啓。
平安都事任元耉,會葬後,還下去。
下直,興海郡守柳俰。
謝恩,戶曹正郞任埅。
傳曰,頒赦·百官加,爲之。
傳曰,五虞祭攝行事,分付。
藥房啓曰,昨日早朝觸寒,遠臨郊外,伏未審聖體,若何?不瑕有傷損之節乎?臣等,不任憂慮之至,敢來問安。答曰,知道。別無所傷矣。
政院啓曰,頒赦·百官加爲之事,命下矣。某罪以下宥之乎?敢稟。傳曰,徒流以下,竝宥。
政院啓曰,頒赦·百官加爲之事,命下矣。大提學南龍翼命招,敎書中赦句添入之意,敢啓。傳曰,知道。
又啓曰,大提學南龍翼,命招不進矣。赦文添入,不可遲緩,更爲牌招,使之從速製進,何如?傳曰,允。
大提學南龍翼,再招不進。
假注書沈枋書啓,臣承命,馳往于砥平道巢里判府事李□□所住處,傳諭聖批,則以爲臣,留疏徑退,罪合萬殞,歸伏田廬,譴罰是俟,而不意史官踵至,傳宣聖批,十行綸音,嚴切懇惻,不加之罪,仍令從速回程,臣雖病甚迷罔,亦豈不知惶恐感激,思所以仰體聖旨也?顧臣病勢,無論筋力之已盡,宿患心疾,逐歲增加,至于今年,則喪慽之中,調息又失其所,荒亂顚錯,日以益甚,幾至於喪性之境,人之見聞者,莫不爲駭,如此而仍留城市,但被嗤點,則其爲朝廷之羞,國家之辱,顧不大哉?聖諭之丁寧者,無非責勉於大臣之常道也。臣之所以自處,只爲病狀至此,退塡溝壑之外,更無他道故也。臣倘蒙洪造,不卽滅死,久處靜裏,心神復惺,則還趨都下,自伸犬馬之誠,豈無其日,而卽今病勢,決無更起承命之望,伏地隕越,不知所達云矣,敢啓。傳曰,知道。
政院啓曰,大提學南龍翼,更招不進矣。在前此等文字,大提學有故,則令兩館提學製進,而今則弘文提學未差,藝文提學在外,無他推移製進之人,似當有別樣變通之道,何以爲之?敢稟。傳曰,曾經兩館提學之人,或身故,或在外,卽今無他推移之道,前副提學崔錫鼎,卽爲牌招,添入,可也。
院啓,竝引嫌而退,姑施問備之罰,徐待勘斷,則雖有歇後之議,別無可避之端,何有遽出之嫌,請持平朴泰淳,執義沈枰,掌令沈思泓,持平李彦紀,掌令權恒,竝卽出仕。前啓,國忌及虞祭齋戒,今明日姑停。
答院曰,依啓。
敎,王若曰,禮成躋廟〈?〉孝理之加隆,恩遍諭藩,瞻使華之遠降,肆將誕告,庸眎均歡,欽惟大母之柔儀,夙贊文皇之宏業,兩朝承訓,神功益著於還基,萬國懷仁,至德尤沾於褊壤,奄哭金精之淪晦,仍聞世室之祔陞,尊已極於徽稱,纔行褥典,慶宜覃於匝域,卽布綸音,辱屈星軺,光生下去,榮頒雲錦,珍出尙方,旣承普被之寵章,詎闕旁流之解澤?自本月二十三日昧爽以前,徒流以下,咸宥除之,在官者,各加一資,資窮者代加。於戱,昭節文以報本,咸嘆不匱之思,勉臣庶而彈誠,共祝無疆之壽,故玆敎示,想宜知悉。大提學南龍翼製進
都承旨宋奎濂上疏。大槪,素患疝痛,觸寒猝劇,前頭陪祭,萬無自力之望,不得不呼籲於嚴廬之下,乞蒙恩遞,以幸公私事。留政院。
吏曹啓曰,在前頒赦爲之,則例有別歲抄之擧,今則何以爲之?敢稟。傳曰,依例爲之。
又啓曰,百官加下批政事,取稟。
執義沈枰,掌令沈思泓,持平朴泰淳·李彦紀就職。
掌令權恒,牌不進。
持平朴泰淳初度呈辭,還出給。以上朝報
備邊司啓曰,今此勅使回還之後,卽當進賀謝恩之擧,使臣,令該曹從速差出,何如?傳曰,允。以上禮曹謄錄
閔鎭長啓曰,宰臣同知元相,館所問安進去之意,敢啓。傳曰,知道。
李墪啓曰,備邊司郞廳來言,今日賓廳日次,而齋戒相値,不得開坐云矣,敢啓。傳曰,知道。
又啓曰,大司憲朴世采在外,執義沈枰,掌令權恒·沈思泓,持平李彦紀·朴泰淳,引嫌退待,今日監察茶時之意,敢啓。傳曰,知道。
閔鎭長啓曰,宰臣同知元相,馳往館所問安,則勅使,答以俺等,國王德分,無事經宿,而至遣宰臣,如是下問,不勝感激云矣,敢啓。傳曰,知道。
徐文裕啓曰,吏曹郞廳來言,百官加下批政事,何以爲之?傳曰,過齋戒後,爲之。
閔鎭長,以迎接都監言啓曰,卽者通官等來言,二十五日間,勅使,欲爲往見三田渡碑閣,支供等事,從簡爲之云。碑閣及墻垣修掃之意,分付京畿監司處,使之知悉擧行,而日期飯果與否,所率多少,使差備譯官,更爲探問擧行之意,敢啓。傳曰,知道。以上燼餘
上在昌德宮。停常參·經筵。
謝恩,戶曹佐郞黃爾明,東學訓導朴世臣,典籍崔琥,校書正字金壽億,承文副正字任舜元。
去夜,傳曰,政事,過齋戒後,爲之。
五虞祭攝行後,大殿·中殿,藥房·政院·玉堂·二品以上·六曹問安。答曰,罔極。
吏曹口傳政事,進賀兼謝恩使領議政,副使李世白,書狀官權持。
以謝恩使望單子,傳曰,宗班中,備擬。
藥房,口傳啓曰,二十六日,乃六虞也。二十七日,乃七虞也。當此日氣寒凜,決不可連日親哭親行之意,敢此仰達。傳曰,累次陳達至此,當依爲之。
禁府,蒙宥時囚罪人金大器放送,韓山郡守尹塼,前縣監李集成·梁重厦·柳瑺,前牧使趙泰期,定山縣監沈栻,大興縣監朴世樑,尼山縣監趙泰彙,恩津縣監辛聖重,平澤縣監金益九,庇仁縣監李夢翼,竝罷職放送。
吏曹口傳政事,進賀兼謝恩上使,全城君濬。
吏曹啓曰,別歲抄,依爲之事,命下矣。永不敍用,准期不敍,災傷罷黜,褒貶居中居下,竝依例書入乎?敢稟。傳曰,竝書入。以上朝報
兵曹啓曰,明日勅使,自館所,出往三田渡時,傳語軍,依前例以訓鍊都監軍兵除出,量宜排立飛傳,何如?傳曰,允。以上備局謄錄
上在昌德宮。停常參·經筵。
夜五更,月犯心大星。
下直,昌原府使李四翼,長水察訪崔柱國,淸城僉使權詢。
謝恩,護軍李之翼,五衛將兪夏謙,工曹正郞沈最良。
備忘記,仁嬪私廟輪回之節祀·忌祀,曾在仁祖廟,自內備送奠物,故大王大妃殿,連爲設行矣。前頭正朝祭奠,當自大妃殿設行,而奄遭上賓,感痛之懷,益復如何?仍念卽今每自闕中備送,似非得宜,疎遠貧賤之外孫,亦不當一向輪回,合有變通之道,予嘗觀大院君神道碑銘,宣廟朝,特給祭田·奴婢,故子孫中,無輪回之事,今亦依此例田畓一百結,奴七十口,婢八十口,令該曹·該院,賜與于奉祀家,勿令子孫輪回設祭,而田畓則折受一款,旣已革罷,各處屯田中,從自願劃給。
政院啓曰,臣伏見備忘記,仁嬪私廟輪回之節祀·忌祀,依宣廟朝特給大院君房祭田·奴婢之例,田畓一百結,奴七十口,婢八十口,令該曹·該院,賜與于奉祀家事,命下矣。臣有以見聖上感念疇昔軫恤奉祀家之盛意,出尋常萬萬,而但念國家自有定制,苟係法外,不宜有所輕施,今若爲子孫輪回之弊,有此加給田畓·奴婢之擧,則殊非愼守祖宗成憲之意,雖有先朝一時已行之規,竊想事例,與此不同,不可援而爲例,況今朝家,爲慮民瘼,旣革諸宮家折受之弊,至於王子應受之田結,亦有斟量變通之事,則其不當復開法外賜與之路也,明矣。臣待罪該房,不欲循例奉行,區區所懷,敢此仰達。傳曰,今玆賜與之擧,實非偶然,爾之覆逆,予未知其穩當也。
又啓曰,伏承聖批,以爾之覆逆,予未知者穩當爲敎,臣豈不知聖明今日賜與之擧,實非偶然,而第恩出格外,事無前例,故不得不更此仰達矣。仁嬪私廟節祀·忌祀祭需,旣有自該廳本官輸送之例,而本房,亦有奉祀田結·奴婢,則何必爲其子孫輪回之弊,爲此法外特給之擧乎?此雖出於聖上愴意之至意,而其有違於祖宗定制,則大矣。臣職忝近密,不敢有懷終默,玆又敢達於深夜之後,不勝惶恐。傳曰,已諭毋煩。
今月二十二日遠接使李之翼引見時所啓,臣之過兩西也,詢問道內年事之如何,則昨歲未免凶歉,今年頗勝於去年,而畓穀雖曰稍實,田穀則擧皆失稔,木花尤爲大無,民人等,處處屯聚呼訴,而渠等所願,身役所納二疋之內,減捧一疋,則庶有生活之路云,所見誠爲矜愍矣。上曰,令廟堂稟處,可也。
吏曹啓曰,廣州留守李世白,旣差謝恩副使,其代,令備邊司議薦,何如?傳曰,允。
慶尙監司書目,長鬐等官呈,以今月初七日地震,事係變異事。
傳曰,日寒如此,薄衣軍士,襦衣題給。
傳曰,日寒如此,宿衛軍士,空石題給。
備邊司啓曰,下玄宮日,自上望哭時,留都百官不爲進參之人,令吏兵曹,査出論罪事,啓達允下矣。吏兵曹今始査出,則戶曹參判兪櫶,工曹參議李堥,司成李台龍,判校柳晉昌,廣興守黃震耉,長興主簿權胄,禮曹佐郞徐宗憲,漢城參軍趙益彬,濟用奉事沈益聖,護軍睦來善,司直李奎齡·禹昌績·尹理,司果李壽曼,司勇安弘敏·尹聘三·柳碧,司直任弘望·李頤命·柳之發·崔商翼·安垕·李世茂·李寅煥·尹敬敎·權愈·李維聃·李泰英·朴興文·崔錫恒·兪命雄·南有星·李玄祚·元聖兪·沈相·李禎翊·宋相琦,司正尹星駿·蔡成胤等,竝不進云。下玄宮望哭之節,旣與常時擧動時班行不進者有異,則不可不別樣論罪,以警具僚,今此東西班不進人,竝罷其職,而其中睦來善·朴興文·李維聃·李泰英·黃震耉·柳晉昌等六人,皆是年過七十老病之人,旣已査出之後,自下有不敢區別,竝爲書入矣。宗親府·敦寧府·忠勳府·儀賓府,則雖是西班,吏曹下批,故兵曹不爲一體査出云。此等衙門,不可獨爲落漏,令吏曹·宗簿寺査出,何如?傳曰,依啓。睦來善等六人,勿爲罷職。以上朝報
備邊司啓曰,今年各道農事,比前稍實,不當有蠲租之擧,而其中咸鏡道·江春道及平安道江邊等邑,未免被災,此則不可無參酌量減之道,咸鏡道尤甚被災慶興·慶源·穩城·鍾城·富寧·鏡城·明川·吉州·三水·利城·洪源十一邑,則應納田稅元數內半減,而其中慶興,則尤甚被災,民皆流散云,依本道追後啓聞,特爲全減,之次之邑會寧·茂山·端川·甲山·北靑·咸興·定平·永興·高原·文川·德原·安邊十二邑,則三分之一許減,平安道江邊九邑,當初本道,以被災實狀啓聞時,田稅身役,旣許減半,今無可論之事,江春道則嶺〈?〉各邑,雖曰被災甚慘,旱田給災,旣已許施,則此是他邑所不許之特典,田租一款,不當又爲擧論,而其中淮陽·江陵·平康等三邑,則乃是被災尤酷之邑云,只此三邑田稅,特減三分之一,京畿則曾因前後監司陳請,道內追後所稟田災,請推其道臣,竝皆勿施,而畿甸之民,常時種種之役,與外方自別,今年則奔走責應於山陵之役,實有難支之勢,目今又當客使接待之役,根本之地,不可無別樣優恤之道,通一道應納稅太,減其□斗,宜當,以此等意,分付該曹,何如?答曰,依啓。以上備局謄錄
上在昌德宮。停常參·經筵。
未時,太白見於巳地。夜一更,〈流星〉出天囷星上,入坤方天際,狀如拳,尾長五六尺許,色赤。
謝恩,慶山縣令李善夏,忠勳都事金道淵。
六虞祭攝行後,大殿·中殿,藥房·政院·王堂·二品以上·六曹問安。答曰,罔極。
藥房啓曰,近日寒威倍酷,伏未審聖體,若何?前頭連有祭祀,恐有致傷之患,臣等,不任憂慮,敢來問安。答曰,罔極。姑無所傷矣。
政院啓曰,都承旨宋奎濂,身病甚重,陳疏留院,連日不得仕進矣。明日虞祭親行時,承旨各有執事,而將不得備員,何以爲之?敢稟。傳曰,改差。卽爲口傳差出。
又啓曰,明日七虞祭時,禮曹判書金德遠,以贊禮啓下,而時未肅謝,卽爲牌招,何如?傳曰,允。
禮曹判書金德遠,牌不進。傳曰,更爲命招。
吏曹啓曰,別歲抄,居中·居下,竝書入事,命下矣。褒貶啓本上前開拆之後,本曹例有開拆之坐,分等抄出,而今番則判書有故,不得開坐,抄出成命之下,未卽擧行,何以爲之?敢稟。傳曰,判書出仕後,書入。
備邊司啓曰,以遠接使李之翼所啓,兩西身布減捧一疋,令廟堂稟處事,命下矣。平安道則因本道監司尹以濟狀啓,纔已覆啓,道內災邑,特爲許減,而黃海道,別無災邑區別啓聞之事,有難通一許減,今姑置之,何如?傳曰,允。
吏曹口傳政事,都承旨兪瑒善。
明日七虞親祭,出宮正時,子正二刻,祭正時,丑初初刻。
山陵都監提調尹堦·沈梓·李翊相,都廳李玄紀·金萬埰,郞廳李世晟·南至熏·沈廷耆·具時經·權秀萬,監造官朴斗世·林世良·李彦維·李喜茂·呂必寬·尹世遇·柳憲章·鄭徽,山陵畢役後,入來。
謝恩,護軍李翊相·沈梓,修撰李玄紀,禮賓奉事尹世遇,都承旨尹趾善。
禮曹判書金德遠。
府·院前啓,七虞親祭齋戒,今明日姑停。
明日親祭時,開門三更三點。
禮曹啓曰,備忘記,太祖大王御容,復臨漢都三百年之後,實是稀覯之盛擧,而適値此時回鑾之日,不得躬詣祗送,不勝感愴之意,業已備悉於筵中矣。今於還宮之路,回瞻眞殿,益用耿耿,何以則庶可少伸情禮,而無觖然之懷耶?令禮官問議于大臣以啓事,命下矣。議于大臣,則領議政金以爲,臣於頃日,入對前席,伏承聖敎,以聖祖影幀奉還時,不得祗送,爲觖然,諭以愴感之懷,臣退出之後,竊不勝欽歎矣。卽玆備忘辭旨,一倍懇惻,有以見聖上追遠之誠,逈出常倫。第念無於禮考之禮,古之聖賢,猶以爲難斷,況如臣矇學,其何敢有所論正於倉卒之間乎?然而旣有下詢,亦不敢不對。朱子答王子合書曰,家祭一節,某頃居喪,不曾行,但至時節,略具飯食,黑衰入廟,酌酒瞻拜而已,然亦卒哭後,當如此,前此無衣服可入廟也。我國之禮,卒哭之後,則宗廟及大小祀禮,無有不行者,而至於黑縗之制,初雖出於晉襄之臨戎,後世士大夫之居喪者,或有不得已之用,故以朱子之大賢,乃以此爲入廟之服,則此雖非帝王家禮節,亦可以依倣矣。今者影幀奉還,適在卒哭之後,而必欲行祗送之禮,以伸孝思,則姑用朱子入廟之服色,瞻拜於動駕之日,似合於一時權宜之道,臣之淺見,以爲以卒哭後視事服出宮,或於眞殿之外,或於城門之外,改服黑袍,祗送禮畢,而卽改初服,則庶不悖於緣人情合天理之義耶?唯在聖上博訪於知禮者而處之耳。伏唯上裁。行判中樞府事李以爲,禮緣人情,情之所安,自合於禮,今此下詢,實出於聖上追遠之誠,而於宗廟則三年後,當有祗謁之時,影幀則今日奉還,更無祇謁之期,此聖上所以欲伸情禮於奉還之際也。神輦將發,親臨奉辭,似合情禮,而若推朱子黑衰入廟之意以行之,則乍變服色,亦無所以,臣矇昧,未有經據,所獻不必爲是,伏惟上裁。領中樞府事閔,行判中樞府事鄭,左議政趙,病不收議,奉朝賀宋,領敦寧府事金,行判中樞府事李,行判敦寧府事呂在外,不得收議,大臣之意如此,上裁,何如?傳曰,病不收議大臣處,亦卽議啓。以上朝報
傳曰,魂殿,像生時一應供上,限三年,仍爲進排事,分付該曹。以上惠廳謄錄
傳曰,魂殿,三年內一應供上,令魂殿堂上捧入事,分付。以上司饔院謄錄
上在昌慶宮。停常參·經筵。
夜一更,黑雲一道如氣,起自西方,直指南方,長竟天,廣尺許,良久乃滅。
謝恩,五衛將金明郁·李宗徵。
七虞親祭後,大殿·中殿,藥房·政院·玉堂·百官奉慰問安。答曰,罔極。
政院啓曰,政事,過齋後爲之事,命下矣。親祭正日,亦是齋戒,而取考甲寅日記,則親祭之日,或有開政之時,亦依此爲之乎?敢稟。傳曰,雖不得出納文書,開政則無妨矣。
吏曹,李之翼伴送事。啓。
謝恩,西學敎授吳世周。
待敎李寅燁,奉敎金時傑,校理兪得一,加資肅拜。
傳曰,迎接都監,有可問之事,提調柳尙運,卽爲牌招來待。
政院啓曰,迎接都監提調柳尙運,承牌來詣矣。傳曰,引見。引見時,上曰,領議政命招,竝爲入侍。
禮曹啓曰,太祖大王影幀還奉時,自上祗送當否大臣收議。傳曰,病不收議大臣處,亦卽議啓事,傳敎矣。更議于病不收議大臣,則領中樞府事閔以爲,臣病劇神昏,不敢妄論莫大之變禮,而伏覩前後聖敎,實合於情禮之不得已者,況墨衰之祭,先賢亦已行之,恐無可疑之端,伏惟上裁。左議政趙以爲,臣於病伏之中,禮官,以收議來問,而負席沈頓,神思昏瞀,終不得仰對,至下更詢之命,伏不勝惶隕之至,雖尋常禮節,決非如臣蒙學所可輕議,況此無於禮之禮,尤何敢斟量其宜,有所論列乎?今此影幀奉還,乃是稀有之擧,聖上之欲爲瞻拜祗送,實出於追遠之誠,而不可亶已,則墨衰入廟,雖非帝王家通行之禮,而旣有先儒已定之論,倣而行之,恐無所妨,兩大臣,旣皆援此爲對,臣無容別議,伏在聖上更加博詢而處之耳,伏惟上裁。行判中樞府事鄭□□議,與行判中樞府事李□□議同,大臣之議如此,上裁,何如?傳曰,知道。
又啓曰,傳曰,曾前國恤時,或有廟社親禱之禮,此則出於爲民事不得已也。今玆奉還時,必欲親臨者,亦出於情禮之不得已也。事雖異,而其一時變常則一也。故有此詢諸大臣之擧矣。且欲以朱子墨衰入廟酌酒瞻拜之義推之,影幀告動駕之日,似當有入殿瞻拜之禮,此一款,亦爲問議于昨已獻議大臣及病不收議大臣處以啓事,命下矣。議于大臣,則領議政金□□,行判中樞府事鄭□□,左議政趙□□以爲,今此影幀奉還時,自上祗送服色,無他可據之例,臣敢以朱子墨衰入廟之說,旣已獻議矣。此雖非帝王家禮節,自是先賢之所已行者,如以爲可行,則以此服色,入殿瞻拜,似無所妨,伏惟上裁。領中樞府事閔□□以爲,臣纔妄見,仰陳於再詢之下,今於入殿瞻拜之禮,更無他議,伏惟上裁。行判中樞府事李□□以爲,權行墨衰,本非帝王家事,亦非我國俗所有之服,今此引喩,只取其變服之議,而欲其倣而行之者也。決無强據,亦難創制,若用當國恤親禱廟社時服色,則似合權宜之道,而其於影幀動駕之際,入臨瞻拜,仍又祗送於闕門之外,則亦似無缺於情禮也。然而以臣蒙昧,有此妄議,未必爲適當可用之言,惟在聖明博詢詳量而處得其中,伏惟上裁。大臣之議如此,上裁,何如?傳曰,告動駕之日,以視事服,詣眞殿門外,改具無揚黑袍,入殿瞻拜後,仍爲祗送於興化門外,而還宮時,用視事服,宜當,以此麻鍊擧行,可也。以上朝報
禮曹啓曰,自前勅行在我境,如遇節日,則所到處,例有遣官問慰設宴之擧矣。今此勅行,正朝節日,將過於我境,依前例令該曹,問慰官差出,御帖禮單,照例磨鍊下送,亦令本道,依前設宴事,京畿·黃海兩道及伴送使處,下諭,何如?傳曰,允。
迎接都監啓曰,因禮曹啓辭,正朝日勅行到處設宴事,啓下行會矣。以日子計之,則正朝日,當到松都,而松都宴享,旣令減除,則爲節日別宴之意,不可不言於通官,故使差備譯官等,措辭言及,則通官等,答以松都宴減除之意,旣已停當於勅使,不必設宴,只送問慰官宜當云,令禮曹依此擧行,何如?傳曰,允。以上禮曹謄錄
上在昌慶宮。停常參·經筵。
謝恩,工曹判書沈梓,判尹李之翼,兵曹正郞尹誠敎,副修撰黃欽,定山縣監申奎,禮曹佐郞成任,刑曹正郞魚震陟。
領敦寧金□□箚子。大槪,猥承祗役之命,適緣賤疾添苦,今始來詣,惶恐待罪事。入啓。答曰,省疏具悉卿懇。知卿上來,欣慰良深,身有所患,未卽就道,有何所傷?卿其安心,勿待罪焉。仍傳曰,遣史官傳諭。
傳曰,錦昌副尉之喪,出於意外,予甚慘悼,喪需·葬需,各別從優磨鍊題給,以表予意事,分付該曹。
傳曰,今此錦昌副尉之喪,一應凡事,依黃昌副尉例擧行〈事〉,分付該曹。
昨日迎接都監提調柳尙運引見時,禮曹判書金德遠,參判宋奎濂牌招察任事,榻前定奪。
錦昌副尉喪需·葬需從優題給備忘,勿施。
辰時,日有左珥。未申時,日暈。
謝恩,禮曹參判宋奎濂。奉敎金時傑,待敎李寅燁,注書任胤元,加賀肅拜。
政院啓曰,都承旨尹趾善,昨自政廳退去之後,猝得癨亂,達夜叫苦,尙未差歇,不能入來齋宿,明日卒哭祭親行時,勢難進參,何以爲之?敢稟。傳曰,今姑改差,口傳差出。仍卽牌招。
明日卒哭親祭時,出宮正時,三更五點,祭正時及中宮殿望哭正時,四更一點,開門,三更三點。
左議政箚子。大槪,病重,不得趨參於前後陪祭之班,不勝惶恐待罪事。入啓。
答左議政箚曰,省箚具悉卿懇。有疾未參,別無所傷,卿其安心勿待罪,從容善攝,箚中所陳,正合予意,當依此施行焉。仍傳曰,遣史官傳諭。
吏曹口傳政事,都承旨李世白。
京畿監司申琓,伴送使李之翼,勅使祗送事,出去。
政院啓曰,都承旨口傳差出,仍爲牌招事,命下矣。新除授都承旨李世白,時在廣州任所,未及交代,何以爲之?敢稟。傳曰,以在京無故人,改擬以入。
府·院前啓,國忌及卒哭親祭齋戒,姑停。
昨日迎接都監〈提調〉柳尙運引見時,同副承旨徐□□所啓,今因錦昌副尉喪需題給事,臣有仰達事矣。錦昌副尉朴泰定病劇之後,陳疏到院,見其辭意,則泰定資秩,已躋二品,且經都摠管,而以本職三品之故,尙未追贈其祖先,願於未死之前,得蒙推恩之典,而適値國忌齋戒,不得捧入矣。遽爾身死,情理可矜,玆敢仰達矣。上曰,領相之意,何如?領相曰,祖宗朝,副尉不多,德宗朝,有副尉云,而亦未知其時事例之如何,蓋副尉,雖至一品之後,副尉之名則固不可變改,而翁主駙馬初授職,雖是從二品,若加資,則次次隨品陞秩矣。此則與此有異,雖至二品,且以初授三品施行,故不得施以進贈之典,似當有變通定制之道矣。自上裁處,何如?上曰,翁主駙馬之本職則從二品,而及至一品之後,則亦爲一品職施行,副尉,雖與駙馬有異,而資級,旣至二品,則以二品職,定制施行,可也。徐□□曰,此是大段變通,而旣無可據之例,似不當猝然定制,使之考出前例後,爲之,何如?領議政曰,此言,是矣。係是官職變通,分付吏曹,問議于諸大臣,且考據前例,稟處,何如?上曰,令吏曹考出前例,問議于諸大臣,可也。
吏曹啓曰,都承旨備擬之人,外任外,或有故,或罷散,從二品中,曾備擬之人甚乏,未通中,雖有可擬之人,新望備擬,必待長官而爲之,何以爲之?敢稟。傳曰,事勢急迫,特爲破格備擬。
吏曹口傳政事,都承旨李彦綱。以上朝報
上在昌慶宮。停常參·經筵。
夜三更,流星出鬼星下,入坤方天際,狀如拳,尾長二三尺許,色赤。五更,流星出軒轅星上,入乾方天際,狀如鉢,尾長四五尺許,色赤。
去夜,都承旨李彦綱上疏。大槪,親祭隔宵,召牌夜辱,嚴畏分義,不得不趨詣闕外,而喉司之長,地望甚重,破格苟擬,終不敢冒昧承當,乞遞臣新授職名,以重官方〈事〉。呈政院。
政院啓曰,都承旨李彦綱,承牌來詣闕外,陳疏到院,而拘於廳規,不得退却,齋戒之日,亦不得捧入,何以爲之?敢稟。傳曰,疏本,還出給,使之肅謝。
謝恩,都承旨李彦綱。
勅使前,正朝節日問慰官成任,下去。
謝恩,庇仁縣監李相奭,尼山縣監李相衡,監察朴聖楷。
持平〈朴〉泰淳,加資肅拜。
中路問安使李宗徵,開城別問安使鄭重徽,出去。
左議政□□□初度呈辭。入啓。傳曰,不允批答。
大殿·中殿,藥房·政院·玉堂·二品以上·六曹過歲問安。答曰,知道。
假注書趙大壽書啓,臣承命,馳往于咸鏡道吉州地城津站判敦寧呂聖齊所住處,傳授有旨,則以爲無狀小臣,猥忝鼎軸,自速罪戾,分甘投荒,千萬夢寐之外,蒙被洪造,得見天日,放釋之命纔下,繼有收敍之恩,近侍遠臨塞外,傳宣聖旨,惝慌難狀,驚感靡定,顧此纍纍之臣,何以得此於君父哉?今日異數,前古所無,只自感泣而已,重得奇疾,屢朔沈苦之餘,氣息危綴,實無自力起動之望,而急於歸死故山,舁疾登途,村村前進,精神全瞀,不能構成文字,以畢情悃,幸賴天恩,得免顚仆於道路,則進詣近京之地,謹當一疏,仰暴危忱云矣,敢啓。傳曰,知道。以上朝報
備邊司啓曰,頃日下玄宮望哭不參人。
