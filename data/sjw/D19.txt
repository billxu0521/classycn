上在昌德宮。停常參·經筵。
府啓,請水原試才直赴論賞之類,亟命竝罷事。請平安兵使洪時疇,拿問定罪。答曰,不允。
兵曹,今正月初五日,仁政門百官朝參,何如?啓依所啓施行。
大司諫李湜啓曰,親年七十,勿敍三百里外邑,載之國典,東萊府使孫萬雄,有耆耋之親,而朝廷擢授,使之赴任,萬雄黽勉不能自由,雖謂有近例,而本來苟且,雖諉以同道,而遠過程限,在國家推孝之道,不可仍置,故臣今□齊會朝房□論啓,同僚爭執,終未歸一,是臣見輕之致,何可仍冒?請命遞斥臣職。答曰,勿辭,退待物論。
司諫鄭來祥,獻納睦林重,正言洪重鉉啓曰,臣等,今日齊會朝房也,長官,以東萊府使孫萬雄論啓事,發言於席上,臣等,以爲此出於執法之意,不可不論,而同僚持難,終不歸一,長官,旣以此引避,臣等,亦何敢晏然於臺席乎?請命遞斥臣等之職。答曰,勿辭,退待物論。
正言金汝鍵啓曰,卽者朝房齊會時,長僚,以東萊府使孫萬雄親,年七十,冒法赴任,不可不駁正之意,發言於席上,當初除拜之日,萬雄據法呈狀于備局,而朝家不爲聽許,催促赴任,若以必免爲期,則亦恐有邊地厭避之嫌,黽勉赴任,蓋出於不得已,則到今追論,似涉太甚,故以更加消詳之意,答之,則長僚必執已見,竟至起鬧,此無非如臣疲劣,見輕僚席之致,何敢晏然仍冒乎?請命遞斥臣職。答曰,勿辭,退待物論。
有政。
巳時,太白見於未地。啓。以上朝報
吏曹啓曰,卽接社稷署牒報,則參奉睦天祥,病不得察任云,改差,何如?傳曰,允。以上吏曹謄錄
李周徵,以都摠府言啓曰,今日入直軍士,中日習射,請出標信。傳曰,知道。
李壽徵啓曰,廳假注書金世鎬,昨日跌墜於階砌之下,傷處浮疼,不能運步,今姑改差,他假注書差出,察任,何如?傳曰,允。
李孝根爲假注書。
有政。吏批,判書吳始復進,參判柳命堅病,參議李萬元病,右承旨李壽徵進。李東標爲舍人,朴泰翊爲抱川縣監,宋昌爲驪州牧使,孟淑夏爲交河縣監,閔興道,以下一張燼缺
吏批啓曰,卽接社稷署牒報,則參奉睦天祥病,不得察任云,改差,何如?傳曰,允。
兵批,判書睦昌明進,參判鄭重徽病,參議嚴緝病,參知姜鋧進,右副承旨李周徵進。以洪以度爲所江僉使,李畛爲馬梁僉使,李順坤爲都摠都事,李泰長·洪萬濟爲都摠經歷,兪夏益爲知中樞府事,白光玹爲知中樞府事,安弼星爲同知,洪萬朝爲副護軍,南致熏·權淳·吳任道爲副司果。
兵批啓曰,軍官閔斗軫,有殺越人命賊指告之功,加背梁萬戶具世彬,以賑活土卒之功,俱有加資之命矣。閔斗軫,未資窮未準職,具世彬,雖已資窮,未經職,何以爲之?敢稟。傳曰,竝特爲加資。
李周徵,以兵曹言啓曰,今正月初五日宗廟永寧殿春享大祭各樣差備軍之數,至於二百七十名之多,而他無推移之路,不得已闕內啓下,勿用掖庭內差備,與諸上司各衙門泒定軍士等,除出調用次,別單書入之意,敢啓。傳曰,知道。
執義成瓘,掌令崔恒齊·蔡獻徵,持平柳以復啓曰,試場事體,至嚴且重,或涉不謹,以致濫冒,則竝與一榜而罷之,乃所以重試事而嚴國體也。當初水原試才命,雖出慰悅軍兵,而今此査事旣畢之後,冒赴雜頉之類,如彼其狼藉,或拔或存,一榜全局,已極乖了,其不嚴不精,誠如聖敎,而猶且仍施恩典,至於三十人之直赴,又是近年之所未有,則豈非苟簡之甚者乎?聖上如以大失將士之心爲慮,則隨後精抄,未爲不可,如是然後,方可以慰軍情而服人心,請水原試才直赴論賞之類,亟命竝罷。平安兵使洪時疇,拿問定罪事。措語見上答曰,不允。
大司諫李湜啓曰。措語見上答曰,勿辭。
李周徵啓曰,大司諫李湜,再啓煩瀆,退待物論矣。傳曰,知道。
司諫鄭來祥,獻納睦林重,正言洪重鉉啓曰,臣等,今日諸會朝房也,長官,以東萊府使孫萬雄論啓事,發言於席上,臣等以爲,此出於執法之意,不可不論,而同僚持難,終不歸一,長官旣以此引嫌,臣等,亦何敢晏然於臺席乎?請命遞斥臣等之職。答曰,勿辭。
李周徵啓曰,司諫鄭來祥,獻納睦林重,正言洪重鉉,再啓煩瀆,退待物論矣。傳曰,知道。
正言金汝鍵啓曰,卽者朝房齊會時,長僚,以東萊府使孫萬雄親年七十,冒法赴任,不可不駁正之意,發論於席上,當初除拜之日,萬雄據法呈狀于備局,而朝家不爲聽許,催促赴任,若以必免爲期,則亦恐有邊地厭避之嫌,黽勉赴任,蓋出於不得已,而到今追論,似涉太過,故以更加消詳之意,答之,則長僚必執已見,意至起鬧,此無非如臣疲劣,見輕僚席之致,何敢晏然仍冒乎?請命遞斥臣職。答曰,勿辭。
李周徵啓曰,正言金汝鍵,再啓煩瀆,退待物論矣。傳曰,知道。以上燼餘
上在昌德宮。停常參·經筵。
假注書金世鎬改差,代李孝根。
持平尹以復啓曰,諫院多官處置,歸於本府,而司諫鄭來祥,卽臣之娣兄,嫌難可否於其間,請命遞斥臣職。答曰,勿辭,退待物論。
府啓,請水原試才論賞之類,亟命竝罷事。請平安兵使洪時疇,拿問定罪。新啓,竝引嫌而退,據法論覈,深得臺體,强爲立異,難免苟且,嫌難處置,其勢固然,請大司諫李湜,司諫鄭來祥,獻納睦林重,正言洪重鉉,持平柳以復出仕,正言金汝鍵遞差。
備忘記,備局堂上引見之時,則兩司例爲入侍論啓,雖或有引避退待者,入侍後處置,亦是前例,而不爲啓稟,擅改舊規,憲府啓辭,乃敢捧入於引見之前,其任自作俑之狀,殊甚駭然,當該承旨竝罷職,此啓辭,還出給。
傳曰,大臣·備局堂上引見。引見時,執義成瓘所啓,今日引見時,臣以次官,當爲入侍,故本府前啓,及臺臣處置,將於榻前論啓矣。詣臺之後,聞諫院之官,不可不入侍,徑先處置無妨云。臣不復詳審,率爾傳啓,備忘辭旨極嚴,啓辭捧入當該承旨,至有罷職之命,臣以傳啓之人,決不可晏然於臺席,請命遞斥臣職。上曰,勿辭,退待物論。
吏曹判書吳始復上疏。大槪,臣於金吾議讞之際,有不敢同參之嫌,兼帶判義禁之任,乞賜遞免事。入啓。
掌令崔恒齊啓曰,卽伏見備忘記,有入侍前臺啓捧入承旨,罷職之命,同僚以此引避矣。臣雖不爲詣臺,旣已聯名,則難冒之勢,與同僚無異,何敢晏然於臺席,請命遞斥臣職。答曰,勿辭,退待物論。
答吏曹判書吳始復疏曰,省疏具悉。當令次官議讞,卿其安心勿辭焉。
吏曹啓曰,承旨有闕,政事,取稟。傳曰,擧動迫近,而明日與齋戒相値,卽爲口傳差出。
今日引見時,右議政閔黯所啓,今日引見時,諫院官員,皆在引避之中,政院之意,欲令先爲處置,入侍時兩司俾得備員,而自不覺其違例之歸,自上命竝罷當該矣。第政院凡値有事,同僚相議停當後爲之,而或有譴責,只歸該房,不及他僚,例也,今此罷職之罰,刑房承旨,固是當該,兵房承旨,似不當竝罷矣。上曰,賓廳引見未入侍時,先傳臺啓,有違規例,故令司謁問之,則對以相議爲之,故令竝罷矣,然則只罷該房,可也。領議政權大運所啓,近日新進,只顧廉隅,不思分義,翰苑被薦三人,少無難安之事,而一向引嫌,至於下考蕩滌之後,猶不應講,故頃者措辭請推,又於晦日開坐催督,而終不應講,其在事體,極爲駭然,不可無別樣處置之擧矣。上曰,當初洪重鼎,以物議中人,出當新薦,以此雖被臺論,至於被薦之人,少無可引之嫌,且其後別兼春秋,更爲完薦,則公議可見,而推考之後,尙不應講,事甚可駭,趙九畹·吳尙友·鄭漢柱,竝拿推,可也。
禮曹判書柳命賢所啓,三名日,各道監兵營,例有方物封進之規,此出於臣子享上之儀,事體重大,而兩西監·兵營,自丙丁亂後,權減方物,今至六十年,而尙未復舊,卽今兩西物力,實有加於三南,公私酬應,無不擧行,而獨於享上之典,尙此廢閤,其在藩臣之道,非但情禮缺然,揆以事體,亦甚未安,臣以此事,議于朝堂,皆以爲不可不復舊,而久廢之餘,臣曹不敢直請擧行,下詢于諸大臣而處之,何如?領議政權大運曰,臣子享上之儀,兩西久廢不行,果爲未安,似當有復舊之擧矣。左議政睦來善曰,兩西物力蘇完,久廢享上之議,其在事體,誠極未安,不可不復舊矣。上曰,自今年誕日爲始,竝令擧行,而方物物種,自該曹考出前例,參酌裁定,別單啓下,宜矣。
引見時,左議政睦來善所啓,銓曹之無實郞官,迨過一年,每以假官替行,事甚苟簡,莫重都目大政,經年遷就,都堂新錄,亦未得爲之,而吏曹佐郞朴涏,別無引嫌之事,而不卽行公,問事郞廳差下之後,雖出肅,本曹職務不爲察任云,事甚未便,推考,分付本曹,催促行公,何如?上曰,年少之輩,廉隅太勝,事極寒心,吏曹郞官二望備擬,匪今斯今,今則朴涏,小無可引之嫌,而近以問事郞廳出仕,至於本曹之任,則終無行公之意云,姑先從重推考,使之趁卽行公,而若又一向引入,則當有別樣論責之擧矣。右議政閔黯所啓,近來國綱不嚴,人懷自便,嶺南校生右道畢講之後,左道停講之意,監司李玄紀,論報備局,故備局不許,而都事成任,已先受由上京,都事受由,留滯驛馬有弊,故自朝家,曾有禁令,而今此成任,未竣事之前,何敢出受由之計,監司亦何敢給由乎?全羅都事,亦不行左道考講,受由上京云,俱極可駭,慶尙監司李玄紀,全羅監司李鳳徵,竝推考,都事成任·成瑍,竝罷職,何如?上曰,依爲之。又所啓,朝廷之所以維持者,以其有上下等級也,慶尙都事成任覆審時,尙州牧使金龜萬,以監司在官之故,不能出待於境上,此則事勢卽然,而下人,亦不爲留待,其後成任,固有失體之事,金龜萬論報監司,大加侵侮,金龜萬,以秩高守令,當爲朝廷,重惜事體,何可以地位年輩,凌轢上官乎?施以罷職之罰,以示警責,何如?上曰,金龜萬罷職,可也。領議政權大運所啓,義州府尹,無可擬之人,李元齡爲人簡約,實合此任,雖有老母,厥弟方爲同道守令,將毋而往,故備擬受點,而大昨備局之坐,李元齡陳其情勢,呈狀請遞,臣等,以觀勢處置,爲題辭矣,卽今諫院,有劾罷孫萬雄之論,元齡之不安,勢固然矣,姑爲改差,何如?上曰,依爲之。又啓,羅州牧使許墀,因監司狀啓罷黜矣,秘報閪失,罪在軍官,而此時守令遞易有弊,且有治聲云,姑爲仍任,里任及軍官輩,令本道從重論罪,何如?上曰,監司之啓罷,事體當然,而曾觀許墀,爲人詳明,其才可取,且守令遞代,其弊不貲,特爲推考後仍任,里任軍官,令本道決罪,可也。戶曹判書柳命天所啓,頃日以今年稅入必縮,關西米參酌運用事,旣已定奪矣。卽今收租案,雖未上來,以年分摠數計之,除西北外,以京畿·嶺東·海西·三南應捧之稅,比上年,所減五萬九千餘石矣。以京倉見在之穀,計其一年應下之數,則大米可至八九月,田米可至三四月,此外別下之數,又不知其幾許,而海西別收米二斗,及各道貢木裁減之代,亦難以推移,今年田稅減縮之數,雖不敢盡數充上,關西田大米沿海及山郡所儲四萬石,或船運或貿木,以爲繼用之地,何如?上曰,依所啓關西米四萬石取用,可也。左議政睦來善所啓,夫刑獄,國柄之大者也。治獄之際,苟失其體,獄不得平,國事乃謬,可不愼哉,可不懼哉?臣伏見前月初二日下政院之備忘,滿紙辭旨,丁寧惻怛,無非出於大聖人欽恤之至意,凡在瞻聆,孰不感歎也哉?今者禁府所囚李佐雲之妻與子,以其夫與父之過飮致死,由於逢笞,納招朦朧,已施嚴刑,此獄結末之,如何?姑置勿論,大凡殺獄按治之道,屍親雖極構捏,必待干証之公言,定其虛實,自是法例,此獄旣無公証,先鞫屍親而覈其情僞,果未知得於治獄之體耶。當初刑曹,旣已詳覈,而厥後禁府,反覆窮査,其所供辭,前後無異,而猶且訊問其虛實於其妻,而其妻之忍耐嚴刑,不以被笞致死納招者,亦豈非事怪者乎?若以治獄次第言之,則此獄究竟之後,以其妻與子之朦朧納招,復讐歇後之罪,刑推定配,無所不可,元獄未竟之前,先鞫屍視,欲定虛實,亦未知其果合於治獄之體耶。臣於頃日公座,言其屍視刑推不當之意,則金吾諸堂上,亦以爲然,或曰其屍親之言,不足取信,則此刑果何名也。久滯凍獄,一向嚴刑,若或至於致斃,則不但大違於治獄之體,抑恐有乖於聖上欽恤之至意也。臣之此言,非敢爲罪人之地,實慮聖明刑政之失當也。刑推屍視,成其獄事者,考之於法,稽之於古,實無所可據者,日後玩法之官,若或以援例,不究獄事,刑推屍視,欲反其獄,則其流之害,當如何哉?臣忝叨大臣之列,誠恐刑政之失當,敢陳所懷,伏惟聖明諒處焉。左議政閔黯曰,左相所達元告佐雲妻,不可刑推取服,以定正犯之罪云者,是矣。佐雲妻前後變辭,意不在於復讐,故臣於日者,敢請刑推定配,以定倫紀,而知義禁兪夏益陳達有窮問之命矣。然,凡元告,雖以見殺於某人爲辭,其獄若有可疑處,則法官,不可從元告之言而成獄,元告雖有和解之擧,法官,當罪其元告,而不爲解釋,今此佐雲之妻,初則以其夫死於李昌興之杖打,後則以爲不死於杖打,明死於飮酒,以此言之,其言不足輕重於此獄,佐雲妻則依當初所達,只治前後變辭,忘其夫讐之罪,李昌興則有司議讞處斷,宜矣。知事鄭維岳曰,元隻之言,不可不取信於獄事虛實,則佐雲之妻,自王獄訊問,事體不當,移送刑曹,待李昌興結末後,稟處,何如?判義禁吳始復曰,此獄推覈,極爲異常,屍視則曰,佐雲不死於杖,實因則以被笞致死懸錄,而元告不可訊問之議,旣言之矣。朱必興,謂之於干証,則刑推亦非矣。未知何以處斷,則可不違於治獄之體,而必興,今若放送,惡德又爲移刑曹,則更無推覈之端,當初昌興之招辭,檢屍之實因,旣已相佐,則更爲嚴問於昌興之外,似無他處置之道矣。右議政閔黯曰,治獄之法,先刑事干,次刑正犯,例也。必興,若是事干,則似當刑推,不是事干,亦當放釋,不必累月滯囚,佐雲偸米的實,則不必論杖十度與否,雖五十致死,李昌興在所不問,如其不然,雖杖一二度,只當論以正犯矣。此獄元告,旣不立隻,又無事干,以此從輕處置,恐非治獄之體,佐雲受杖後飮酒,明是實狀,則其死之由於杖與酒,無可辨之路,或不死於杖,而李昌興償命,則昌興之冤,與佐雲之死,無甚異同,佐雲之不死於杖,亦無由明知,則李昌興之罪,何可輕議乎?臣意則當拈出李昌興招辭中可疑處,發爲問目,仍命刑推,似爲得當矣。上曰,昌興罪名之輕重,在於佐雲偸米與否,而必興,以本廳下人,不當爲事干,則他無可問之處,第殺獄重大,不宜輕易處置,李昌興處,以疑端更爲發問,不能自明,則刑推宜當,必興旣非事干,則放送,惡德則移送刑曹,待結末,嚴刑二次後,定配,可也。
今日引見時,上曰,畿甸,自是根本之地,而八路中,殘弊最甚,況今災荒振古所無,守令雖欲自備賑資,勢有所難辦,其在優恤之道,其中尤甚之邑,則不可不別樣軫念,今年還上耗穀,拔例參酌題給,以爲救民之地,可也。以上春坊朝報
大臣·備局堂上引見入侍時,禮曹判書柳命賢所啓,大臣,以西關兩營軍兵入番之不便,有所陳達,玆事制置,惟在自上裁處,以平安監司權瑎狀啓觀之,則卽今軍情淆亂,不成隊伍,必須改隊之後,始行習操。今春習操,勿爲設行,待秋改排隊伍,以整一營之制云。未及改作隊之前,旣難設行習操,則軍兵輪番,亦必有掣肘之患,臣之淺慮,輪番一款,今姑停止,以待秋間改作隊後,始令入番庶無番次錯亂之患矣。上曰,營下輪番,今姑停止,以俟秋間改作隊後,擧行,可也。吏曹判書吳始復所啓,京畿各邑癸酉春收米,因年凶,每結減二斗,且上年陵幸時,亦減斗數,合以計之,則所減至於一萬五千石之多,本廳一年需用太米不足。向者工曹判書閔宗道,以三南月課銃藥,今姑停止,取用價米之意,就議廟堂,而未及定奪矣。今此收米所減之代,以癸酉條月課價米,取移充補之外,更無變通之道,敢此仰稟。上曰,依爲之。又所啓,常平廳,自前如値凶歲,則各衙門及外方兵·水營銀布,優數取來,或用於賑貸,或計給裁減之代,已成規例矣,及至庚午,各司與外方儲蓄無多,不得取用,自本廳措辦酬應,而旣無逐年應入之物,而連歲飢荒,散用無算,錢布穀物之漸至罄竭,其勢固然,雖有若干留儲,前頭分賑畿甸。且給裁減之代,則勢將蕩盡無餘,本廳之事,誠爲悶慮,鑄錢之擧,停罷未久,不宜更爲陳情,如非鑄錢,則更爲取嬴之路,敢此仰達,下詢入侍大臣而處之,何如?左議政睦來善曰,近來諸司,鑄錢煩多,群議皆以爲不便,而本廳則用度浩繁,無他生利之道,不得不許鑄矣。領議政權大運曰,纔罷旋設,極爲有弊,本廳,與他司有別,似當有許鑄之擧矣。右議政閔黯曰,各司裁減之代,常平廳例爲輸送,當此凶荒,用度甚多,姑宜許之,而此後則切勿許鑄,似可宜矣。上曰,常平廳則不可不許鑄,自四月至十二月,許令鑄錢,可也。備局謄錄
上在昌德宮。停常參·經筵。
吏曹口傳政事,以嚴緝爲左副承旨。
政院啓曰,大司憲李玄逸在外,執義成瓘,掌令崔恒齊,持平柳以復,避嫌退待,掌令蔡獻徵,持平趙德純,呈辭,不但監察茶時事甚苟簡,兩司處置經宿,亦爲未安,憲府呈告人員,卽爲牌招察任,何如?傳曰,允。
明日仁政門朝參時,出宮初嚴,辰初初刻,二嚴辰初三刻,三嚴辰正二刻,開門罷漏後。
府啓,竝引嫌而退,據法論劾,深得臺體,强爲立異,難免苟且,嫌難可否,其勢固然,經先處置,有違常規,揆以臺體,不可仍在,傳啓之失,責有所歸,何可以此,引以爲嫌,請大司諫李湜,司諫鄭來祥,獻納睦林重,正言洪重鉉,持平柳以復,掌令崔恒齊出仕,正言金汝鍵,執義成瓘遞差。答曰,依啓。
傳曰,史官三員待命,騎馬九匹立之,春享大祭等所內摘奸。
謝恩,左副承旨嚴緝。
刑曹正郞李奎成,山訟摘奸後入來。
大司諫李湜,司諫鄭來祥,獻納睦林重,掌令崔恒齊,持平柳以復,正言洪重鉉就職。
吏曹啓曰,臺諫有闕,政事,取稟。傳曰,明日爲之。
大司諫李湜啓曰,臣之含默苟度之餘,敢以齟齬之語,妄論邊倅,蓋徒知膠守國家之成憲,不能周思廟堂之處分也,引避退待,方切蹜踖,伏聞昨日筵中,大臣深非,聖敎頗嚴臣一倍惶隕,不知所措也。國家定制,深達臣子之情,在臣子之道,固當感祝奉承,不敢有違也。今引一二人之謬例,欲作應行之典,若人人效此,盛世推孝之章,將施之何處乎?此法漸壞,雖治如龔黃,不足論也。臣以無似,忝居臺席,一言無效,惹起鬧端,處置請出,實是不意,召牌降臨,冒沒詣臺,而顧臣情迹,決不可復廁於言地,請命遞斥臣職。答曰,東萊府使孫萬雄之論劾,旣違法例,則未安之敎大臣之斥,實所自取,而不思自反,費辭引避,一則曰徒知膠守國家之成憲,不能周思廟堂之處分,一則曰今引一二人之謬例,欲作應行之典,若人人效此,推孝之章,施之何處,顯有侵逼大臣之意,良可異也,勿辭,退待物論。
司諫鄭來祥,獻納睦林重,正言洪重鉉啓曰,東萊府使孫萬雄之當初赴任,雖出於不得自由,而長官之欲爲論啓,意在執法,故臣等,亦以爲可,而及至長官之引避,臣等,亦從而自列矣,卽伏聞昨日筵中,自上旣下未安之敎,大臣深加非斥,處置請出,實是意外,旣承嚴召,不敢不趨詣,而臣等難冒之勢,與長官無異,何敢一刻晏然於臺席乎?請命遞斥臣等之職。答曰,勿辭,退待物論。以上朝報
上在昌德宮。停常參·經筵,行朝參。
政院啓曰,朝參擧動,莫重盛擧,而兩司之不得備員,誠爲苟艱,正言有闕之代,卽爲開政差出,牌招進參事體當然,大臣之意如此,敢啓。傳曰,依爲之。
今日朝參時,巳正一刻更啓下。
謝恩,正言沈樘。
吏曹啓曰,守令有闕,政事,取稟。傳曰,明日爲之。
今日朝參時,全羅監司李鳳徵罷職,卽爲開政差出,不多日內發送事,榻前下敎。
右承旨李壽徵所啓,諸臣奏事旣畢之後,通禮不卽啓請禮畢,殊甚稽緩,請左通禮金時鉉推考,何如?上曰,依啓。
上曰,京畿尤甚邑飢民,以還上耗穀,題給賙賑之意,今初三日引見時,旣已下敎,而今年畿甸凶荒之慘,最於八路,所請之次邑,與尤甚邑差等,以還上耗穀,題給賙賑,特施軫恤之意,可也。上曰,今月初三日備局引見時,京畿尤甚邑飢民,以還上耗穀,題給賙賑事,旣已下敎,而擧行條件,尙不書入,事甚疏漏,當該承旨注書推考,可也。上曰,國家所以維持者,在於體統,卽見全羅監司李鳳徵疏本,則滿紙呶呶,殊欠穩當,廟堂回啓,政院請推,元無他意,而辭氣之間,顯有不平之意,藩臣事體,豈容如是?罷職,可也。
掌令蔡獻徵,持平趙德純所啓,臣等,性本愚迷,觸事生疎,惟思隨事盡言,以補消埃矣。向者以平安兵使洪時疇削版事,有所論列,而物議,以擬律失當爲非,故引避之後,旋以拿問定罪,仍爲論列,蓋時疇之子以夏,作爲諺謠,上自三公,下至庶官,皆入譏刺,轉成西關之妓唱,其用意之無狀,當初諫院之啓,已爲陳達,而原其罪狀,則作而傳之者夏也,敎而習之者時疇也,旣爲自當之後,時疇,何獨置而不問哉?敢以拿問連啓,此也,適此庭立之班,仰承聖敎,以擬律過重爲敎,臣等何敢晏然仍冒?請命遞斥臣等之職。上曰,勿辭,退待物論。
掌令崔恒齊所啓,平安兵使洪時疇拿問之啓,臣亦同參,而嚴旨旣下,則臣不可一刻仍冒,請命遞斥臣職。上曰,勿辭,退待物論。
持平柳以復所啓,平安兵使洪時疇拿問之啓,臣亦同參矣,今以擬律過當,至下未安之敎,同僚旣以此引避,則臣之難冒之勢,與同僚無異,請命遞斥臣職。上曰,勿辭,退待物論。
正言沈樘所啓,竝引嫌而退,當初所論,意在執法,未安之敎,大臣之斥,不必深嫌,請大司諫李湜,司諫鄭來詳,獻納睦林重,正言洪重鉉竝命出仕。上曰,孫萬雄論劾之啓,旣違法例,則處置中,執法之說,良可異也,大司諫李湜,司諫鄭來祥,獻納睦林重,正言洪重鉉,竝命遞差。又所啓,大司諫李湜,司諫鄭來祥,獻納睦林重,正言洪重鉉等,當初所論,實由於執法之意,雖有未安之敎,大臣之斥,不可以此輕遞多官,故今日處置,竝請出仕矣,旣下未安之敎,又有特遞之命,臣何敢晏然仍冒於臺席乎?請命遞斥臣職。上曰,勿辭,退待物論。
政院啓曰,諫院之論劾東萊府使孫萬雄者,固是據法之意,處置請出,誠得臺體,而大司諫李湜等,特遞之敎,遽出意外,儒臣之請寢成命,可見公議。臣等,亦欲繼此陳達,而倉卒禮畢,囁嚅而退,不言之責,自知難免,而此實有乖於大聖人優容臺閣之道,則不可以事遲爲嫌,終至泯默而已,玆將區區所懷,冒死煩瀆,伏願聖明,特加三思,還收大司諫李湜,司諫鄭來祥,獻納睦林重,正言洪重鉉特遞之命。答曰,勿煩。
右副承旨李周徵辭職上疏。入啓。答曰,省疏具悉。爾其勿辭察職。
今日朝參時,判義禁吳始復所啓,頃日全羅監司李鳳徵,以前長興府使沈欞濫率,不爲自首事,馳啓論罪,沈欞被拿之後,觀其所供,則以爲自首辭狀,十月十三日發送,使官吏金時華進呈,同月十五日得達營下,光陽·綾州自首之狀,同日偕到兩邑辭狀,皆以啓聞次到付,渠獨徑被啓罷等語,縷縷稱冤,自首狀發送到營日字,不但分明納供,綾州·光陽·長興三邑,同時自首,而或杖或罷,亦不無稱冤之端,議啓時,似無更爲論罪之意,啓請上裁,蒙放矣。昨接李鳳徵呈備局報狀,則沈欞,十月十五日午後,始爲上送辭狀,齎持下吏,十七日行到芦嶺,得聞沈欞已爲罷黜,自其處,還爲持去之由,至於定査官行査,則當初沈欞,自首狀成送,與到營日子,誣飾納招之狀,殊甚可駭,不可不更爲拿問,而臣亦難免不能詳審覆奏之失,惶恐待罪。上曰,勿待罪,沈欞則更爲拿問可也。又所啓,日昨筵中,因大臣陳達,朱必興放送,惡德亦爲移送刑曹,佐雲之子次云,似當一體移送于刑曹,故敢此仰達。上曰,次云,一體移送于刑曹,可也。
有政。以上春坊朝報
吏曹啓曰,義州府尹有闕,依近例令備邊司議薦,何如?傳曰,允。
朝參時,平安兵使洪時疇罷職事,榻前下敎。以上備局謄錄
上在昌德宮。停常參·經筵。
夜三更,黑雲一道如氣,起自坤方,直指東方,長竟天,廣尺許,良久乃滅。
下直,祥原郡守金重信。
禁府,金成屹拿囚。啓。
去夜,政院啓曰,罪人金成屹,纔已拿來,其在鞫獄事體,卽爲開坐,而兩司時無行公之人,夜已向闌,何以爲之乎。大臣之意亦如此,敢此仰稟。傳曰,明日開坐。
傳曰,下直守令及還下去差使員,留待引見。
政院啓曰,今日推鞫開坐事,命下矣,兩司當爲進參,而大司憲李玄逸,執義李東標,在外,掌令蔡獻徵·崔恒齊,持平柳以復·趙德純,正言沈樘,俱爲引避,諫院新除之員,時未出肅,大司諫沈檀,司諫成瓘,獻納沈最良,正言洪重夏,卽爲牌招肅拜,使之處置,以爲兩司進參之地,何如?傳曰,允。
禁府啓目,承文副正字趙九畹·鄭漢柱,前注書吳尙友等元情云云,旣已遲晩,竝只照律,何如?啓依允。
謝恩,大司諫沈檀,獻納沈最良,正言洪重夏。
政院啓曰,平安兵使洪時疇罷職事,命下矣。臺諫,方以拿問定罪論啓,罷職傳旨,不得捧入之意,敢啓。傳曰,知道。
右參贊權愈辭職上疏。入啓。答曰,省疏具悉。卿其安心勿辭,調理行公。
左參贊沈梓辭職上疏。入啓。答曰,省疏具悉。卿其安心勿辭,調理行公。
下直守令及還下去差使員引見時,正言洪重夏亦爲入侍,入侍時,政官卽爲牌招開政,憲府闕員差出,牌招參鞫事,榻前定奪。正言洪重夏所啓,自前臺諫入侍之規,備局堂上引見,或書講外,別無入侍之時,而今日本院,以兩司多官處置事,來詣臺廳,傳啓政院,則政院,以守令引見相値,使之入侍傳啓,還給啓草,故不得已入侍,而此實曾所未有之事,請當該承旨推考。上曰,諫臣之啓,甚得事體,自前臺諫體面自別,賓廳書講引見之外,無入侍之規,而今此守令引見,亦爲入侍,良可異也,依啓。又所啓,竝引嫌而退,當初論啓,大意雖好,前後擬律,俱未得當,處置諸出,臺體則然,意外特遞,不必爲嫌,請掌令崔恒齊·蔡獻徵,持平趙德純·柳以復遞差,正言沈樘出仕。上曰,依啓。
謝恩,兵曹參議姜鋧,參知金夢陽,輔德李元齡,掌令崔敬中,持平洪重鉉·朴明義。
全羅監司朴慶後上疏。大槪,湖南藩臬之任,又當飢歲賙賑之日,決非如臣空疎所可堪當,況臣老母宿患,比來漸加,情理所在,尤不當遠離四五日之程,伏乞聖慈,曲諒情悃,新授方面之任,亟許遞改,以便公私事。入啓。答曰,省疏具悉。卿其勿辭,速往欽哉。
傳曰,推鞫姑罷。
有政。以上春坊朝報
戶曹啓曰,本曹事務之緊重,異於他曹,在前郞屬之請仍,非止一再,正郞權世泰所管,皆是緊重,且兼察別營,不可不頻數遞易,故頃日除授長城之時,卽請仍任矣,曾未數月,又除咸興判官,雖緣銓曹乏人之致,實非久任責效之義,誠爲可慮,本曹郞官得人甚難,內外緊歇,亦且有殊,正郞權世泰,今姑仍任,何如?傳曰,允。以上吏曹謄錄
上在昌德宮。停常參·經筵。
卯時,黃赤雲一道如氣,起自巽方,直指坤方,長竟天,廣尺許,良久乃滅。
禁府啓目,承文院副正字趙九畹·鄭漢柱,前注書吳尙友等矣,近來新進,只顧廉隅,不思分義,翰苑被薦之人三人,少無難安之事,而一向引嫌,至於下考蕩滌之後,猶不應講,當初洪重鼎,以物議中人出當新薦,以此雖被臺論,至於被薦之人,少無可引之嫌,且其後別兼春秋,更爲完薦,公議可見,而推考之後,尙不應講,事甚可駭,罪各杖一百贖,竝只告身盡行追奪,私罪。啓功減一等。
正言洪重夏啓曰,臣於昨日傳啓也,政院之還給啓草,使之入侍於守令引見,實是前所未見之例,臣非不欲直爲請推承宣,而未及簡問於諸僚,往復之際,必致遲滯,故仍爲入侍,請推於前席矣。今聞物議,以不爲在臺廳,直請推考,而苟然入侍,亦未免爲違例之歸云,臣之昏謬之失著矣,何可晏然於臺席乎?請命遞斥臣職。答曰,勿辭,退待物論。
府前啓,水原試才直赴論賞之類,亟命竝罷事,及洪時疇拿問定罪事,停啓。
院啓,引嫌而退,請推承宣,旣存臺體,入侍陳啓,在我無失,請正言洪重夏出仕。答曰,依啓。
傳曰,推鞫姑罷。以上春坊朝報
兵曹啓曰,平安兵使有闕,依近例,令備邊司議薦,何如?傳曰,允。備局謄錄
成均館官員,以同知館事意啓曰,今正月初七日儒生上旬輪次,當爲設行,而大提學權愈,身病方劇,限內不得爲之,今月內無故日退行之意,敢啓。傳曰,知道。成均館謄錄
上在昌德宮。停常參·經筵。
知事兪夏益上疏。大槪,臣之瘇患,大勢雖似減歇,而餘毒尙存,瘡口迄未完合,而惡汁方流,前後擧動,俱未進參,前頭太廟展謁之時,亦無路祗赴於陪從之班,分義掃地,罪戾如山,而西樞新命,適下於此際,賤疾如此,末由出肅,臣旣犯逋慢之誅,又有稽謝之罪,伏乞聖慈,亟罷臣職,仍治臣罪,以振朝綱,以安微分事。入啓。答曰,省疏具悉。卿其安心勿辭,調理行公。
政院啓曰,來十一日文臣殿講日次,取稟。傳曰,爲之。
禁府,推鞫問事郞廳朴涏,改代丁時潤。啓。
兵曹口傳政事,都摠管二鄭維岳·全城君混,副司直閔興道。
鞫廳,罪人李瞻漢·李萬初·金必鳴·金時現刑問,各一次不服,李萬初刑問,二次不服,李瞻漢刑問,二次第三度承服,金必鳴·金時現刑問,二次施威次承服。
傳曰,推鞫姑罷。
上在昌德宮。停常參·經筵。
禁府照目,前陽德縣監安紳矣,捕廳從事官搜捕吉山之日,受由適在他邑,則不得領率偕往,其勢固然,而十數年來,別爲跟捕之劇賊,隱伏其境內,已過累日,身爲邑倅,不善詗察罪,決杖一百,告身盡行追奪,私罪。啓依允。
忠淸監司書目,尼山呈,以私婢大禮一胎四生,事係異常。
明日宗廟展謁擧動時,出宮初嚴巳初一刻,二嚴巳正初刻,三嚴巳正三刻。
鞫廳,罪人崔繼敏·李明元,還發配所,孫世傑·全太白·李大仁·金成屹放送。
禁府,李,熊川縣邊遠定配。啓。
罪人李瞻漢年四十,罪人金必鳴年三十五,罪人金時現年二十七等矣,李瞻漢段,矣身所告中,作爲契文事段,島中常漢輩,尋常作契之事乙,金時現持來契中文書是白去乙,矣身因此生心,欲爲成功放還之計,構成此說是白乎旀,拜將帥事段,渠輩醉後戱事,而矣身,以此搆成,差出大將之說是白乎旀,矣身旣已承服之後,何事可諱,至於誘脅孫世傑等事段,世傑與萬初相切之人,故實無言及之事是白乎旀,金成屹與萬初同惡及犒軍事,成屹與萬初·繼敏,同心搆捏,矣身罪目,欲報巡營,故以此疾怨,作爲此言是白乎旀,金必鳴段,矣身,言以萬初·繼敏,旣有作契之事,又有全太白差定將帥之擧,以此告變,則汝亦蒙放云,故必鳴,信而聽從是白乎旀,金時現段,島中迷劣之人,非有希功之心,不過信聽,矣身之言是白乎旀,大槪,矣身之當初生心,專由於李萬初多發怨國妖惡不道之言,矣身四年島中,日望放還,若以此上達,足以爲功是白乎乙可,仍以作契拜將之事,傳會搆成,以爲必成之計是白在果,矣身將死,不敢爲虛事,金成屹,實則瞹眛,李萬初犯上不忍聞之言,發說的實是白置。其他辭緣,誣告的實,金必鳴段,矣身壬申六月始配島中,則所謂島中之事,無以知之是白乎矣,李瞻漢處書給單子之後,仍爲往來是白如可,一日瞻漢,言於矣身曰,李萬初騷屑之後,與衆作契,島民等,又有醉中拜將之事,以此告變,則汝亦可以蒙放,可以得職云,故矣身陷於瞻漢術中,同謀誣告的實的只,金時現段,矣身壬申七月初,出往他處爲白如可,十一月還家,則瞻漢言於矣身曰,李萬初等,將掠取倉穀,入據險島,欲爲凶謀是如,旣已呈于羅州牧,而以汝爲證參爲白有置。汝若依吾言證成,則汝亦有功,若不從吾言,則汝當先死是如爲白有等以,矣身迷劣所致,實不知至於此境,果爲同謀誣告的實的只罪,李瞻漢·金必鳴·金時現等,斬不待時,竝只籍沒家産事。
罪人李瞻漢·金必鳴·金時現,當日堂古介行刑。啓。
推鞫,以宗廟擧動,姑停。
吏曹口傳政事,兵曹正郞柳以復,佐郞李翼年。
觀象監,夜一更,月犯昂星。啓。以上春坊朝報
備邊司啓曰,會寧開市,旣已完畢,令承文院撰出回咨,別定禁軍,下送于義州府,使之傳給於鳳凰城將,以爲轉送北京之地,如何?答曰,允。以上備局謄錄
上在昌德宮。停常參·經筵。
明日仁政殿命官專經文臣殿講時,考官二柳命賢·李蓍晩,參考官四閔昌道·姜鋧·鄭來祥·李元齡。
政院啓曰,明日專經文臣殿講時,命官何大臣進去乎?敢稟。傳曰,右相進去。
司諫成瓘上疏。大槪,宿患咳喘之中,猝得齒痛之症,牙關浮脹,耳孔如刺,食飮專廢,形神萎薾,落席涔涔,轉側須人,卽今病情,萬分危惡,今日擧動陪從之班,實無自力進參之望,伏乞聖慈,亟遞臣職,仍治臣逋慢之罪,以延殘喘,以警具僚,兼陳所懷,以備財察事。入啓。答曰,省疏具悉。疏中所論,予未知其恰當也,爾其勿辭察職。
大駕,詣宗廟入齋後,藥房·政院·玉堂問安。答曰,知道。
大駕展謁後,藥房·政院·玉堂問安。答曰,知道。
大駕還宮,初嚴午正三刻,二嚴未初初刻,三嚴未初一刻。
大駕還宮後,藥房·政院·玉堂問安。答曰,知道。
掌令崔敬中啓曰,臣猥以無似,忝叨憲職,適當設鞫之日,迫於嚴召,黽勉冒出,而同僚或在呈告,或未出肅,臣獨行公矣。本府,有水原試才直赴竝罷之啓,而臣意以爲,閱歲爭執,天聽兪邈,一向相持,反損事體,不但物議如此,以書問之於發論之臺,其答亦然,諸議旣皆以爲可停,則似不必待同僚之齊會,故臣果爲停啓矣。卽伏見司諫成瓘疏本,則以獨停重論,墜落臺規爲言,且以諫院多官特遞之後,不爲論列還收,大加譏詆,臣旣有率爾停論之失,又被不能論列之斥,臣何敢一刻晏然於臺席乎?請命遞斥臣職。答曰,勿辭,退待物論。
掌令洪柱震,持平朴明義啓曰,臣等卽伏見司諫成瓘疏本,以諫院多官之特遞,實是過中之擧,而憲臣出仕之後,喑無一言,臺閣風采,豈容如是等語,大加非斥,臣等旣忝言責之地,重被諫臣之斥,臣何可一刻苟冒於臺席乎?請命遞斥臣等之職。答曰,勿辭,退待物議。
禁府,金信克·金南啓拿囚。啓。
罪人金萬初,刑問三次不服。
罪人金萬初,刑問四次不服。
傳曰,推鞫姑罷。以上春坊朝報
禮曹啓曰,今正月初十日宗廟展謁奉審時,宗廟第八室榻上席渝色,改備事,下敎矣。卽當擧行,而修改之際,當爲告由之擧,事體重大,前頭春奉審不遠,其時一體修改,何如?傳曰,允。以上禮曹謄錄
上在昌德宮。停常參·經筵。
持平洪重鉉啓曰,昨日諫臣,以諫院多官特遞之後,不爲爭執,有所非斥,僚臺俱以此引避,而臣旣在當初特遞之中,其何敢晏然處置乎?請命遞斥臣職。答曰,勿辭,退待物議。
禁府郞廳,以諸大臣意啓曰,推鞫開坐時,則各司官員,各以所掌之物,躬親進排,例也。今日鞫廳所用紙品,甚爲薄劣,欲爲招問,則長興庫官員下人,無一待令者,事之可駭,莫此爲甚,當該長興庫官員,先罷後推,下人,令攸司囚禁治罪,何如?傳曰,允。
罷推現告,長興庫奉事申灚。
仁政殿專經文臣殿講時,兵曹佐郞金如鍵,承文副正字李德運,易粗,典籍朴思一,書通,成均博士崔泰厚,注書李壽仁,承文副正字李孝根,書粗,學正申義命·金遇一,典籍李技遠,詩粗。
政院啓曰,禁府都事,以大臣意來言,憲府多官引避之故,兩司不得備員,今日推鞫,姑未得開坐云矣,敢啓。傳曰,知道。
大司諫沈檀所啓,頃日諫院多官特遞之後,臣忝叨其代,而政院·玉堂,旣有特遞還收之請,臣於此實有所不敢晏然者,適當設鞫之日,迫於嚴召,引避見却,不得不冒昧進參矣,玆者憲臣,以司諫成瓘陳疏譏斥,引避退待,處置歸於本院,而臣旣有嫌礙之端,決不敢可否於其間,且於鞫廳之坐,以水原試才論啓當停之意,與憲官有所酬酌,憲官,旣以此被斥引避,則臣之難冒,又加一節,請命遞斥臣職。答曰,勿辭,退待物論。
獻納沈最良,正言洪重夏啓曰,憲府多官,引避退待,處置歸於本院,而其所被斥,旣由於不爲爭執諫官特遞之事,則臣等,俱以代其任之人,理難晏然於職次,何敢可否於其間乎?請命遞斥臣等之職。答曰,勿辭,退待物論。
正言沈樘啓曰,臣於日昨本院多官之引避也,有處置乖當之失,而同僚之請出,實是意外,臣之去就,萬分狼狽,惶愧悶蹙,靡所自容,不得不尋單請急矣,迺者司諫成瓘,以諫臣特遞之後,臺閣喑無一言,大加疏斥,憲臣以此引避處置,歸於本院,而臣當初處置之人,決不敢晏然可否於其間,請命遞斥臣職。答曰,勿辭,退待物論。
備忘記,居首典籍朴思一,半熟馬一匹賜給。以上春坊朝報
上在昌德宮。停常參·經筵。
下直,馬梁僉使李畛。
司諫成瓘初度呈辭。入啓。給由。
副司直閔彦良,文臣殿講時,稱病不進,依承傳罷職。
玉堂箚子。大槪,請掌令崔敬中·洪柱震,持平朴明義遞差,持平洪重鉉,大司諫沈檀,獻納沈最良,正言洪重夏,竝命出仕事。入啓。答曰,依啓。
慶尙監司書目,三嘉縣監金華重,縣居幼學尹亨履殺獄事,遽生救解之計,推論刑吏,欲爲究問,則自明之報,語多不直,罷黜事。又書目,昌寧縣監權萬濟,備陳病重之狀,一向固辭,閱月廢衙,公務積滯,民事可慮,罷黜事。
傳曰,今觀慶尙監司李玄紀狀啓,昌寧縣監權萬濟,以閱月廢衙,公務積滯罷黜,而觀其措語,萬濟之連呈辭狀,蓋由於殿最之居中,監司之置諸中考,不過警責之意,而爲守令者,因此慢怒,輒生辭遞之計,則按道之臣,將何以黜陟字牧,號令列邑乎?事之可駭,莫此爲甚,決不可罷黜,以中其願而啓後弊,權萬濟拿問,從重決杖後,刻期還任。
禮曹,海城君元忠,去夜卒逝云,自今日,十三日至,停朝市。啓。
吏曹啓曰,臺諫及守令有闕,政事,取稟。傳曰,過國忌後,爲之。
鞫廳,罪人金信克,移義禁府,罪人金南啓,放送,罪人李萬初,刑問五次不服。
左議政睦來善箚子。大槪,冒陳至懇,冀蒙恩遞事。入啓。答曰,省箚具悉卿懇,所患如此,予用慮念,不得進參,有何所傷,仍念卿之年齡雖高,精力尙旺,而況大臣之責,本不在於筋力奔走,則今玆祈免之章,抑或未之深思耶。心切愕然,無以爲喩,卿其須體至意,安心勿辭,亦勿侍罪,俟得小間,速出論道,以濟時艱。仍傳曰,遣史官傳諭,遣御醫看病。
罪人李萬初,刑問六次不服。
傳曰,推鞫姑罷。以上春坊朝報
禁府問事郞廳,以鞫廳大臣意啓曰,罪人金信克·金南啓等,旣已拿問,故捧招以入,而瞻漢,以誣告伏法,今無可問之事,似當分揀而信克,則文書搜探時,不爲親往,代送軍官,事甚可駭,不可全然無罪,令該府,照律科罪,羅州牧使,因囚順方薛介叱同·朴厚明·文白立·金凡山·許海明·許進實·朴千鶴·孫世祐等,令本道放送,此外雖有追捕,而未及執捉者,亦令本道停止,何如?傳曰,允。以上禁府謄錄
上在昌德宮。停常參·經筵。
辰時申時,日暈。
假注書權希說改,代李宜晩。
禁府,罪人李萬初,當日物故。啓。
吏曹啓曰,都目政事,來十七日爲之之意,敢稟。傳曰,知道。以上春坊朝報
上在昌德宮。停常參·經筵。
左議政睦來善初度呈辭。入啓。傳曰,不允批答。
假注書李孝根服制,代李尙說。
假注書李尙說改差,代李德運。
吏曹弘文錄,閔興道·金文夏。以上朝報
上在昌德宮。停常參·經筵。
夜一更,月犯鬼宿東北星。自二更至五更,月暈。
司諫成瓘再度呈辭。入啓。遞差。
左議政睦來善初度呈辭。不允批答,王若曰,箚批纔宣,謂遐心之或改,巽辭遽至,愧淺誠之未孚,胡不深思,玆用多誥,念國家無倚恃之勢,非元老決去就之辰,言時事則若中流而遇風波,肆予罔措,論賢相者譬大早之作霖雨,捨卿其誰,卿無棄予如遺,予欲待卿爲政,惟卿器度通敏,姿品剛方,有鎭物經邦之才,令譽夙著於當世,抱憂國愛君之志,精忠更篤於晩齡,惟其奉公之愈勤,是以注意者彌篤,政無大小,卿必竭誠而自當,事有是非,卿必悉陳而不諱,一生氷蘖之操,足爲搢紳之模,前席藥石之言,莫非經濟之策,方當仰成之日,乃有引疾之章,夙夜參鞫,不瑕有傷於斯,神明所扶,佇期藥石之喜,安危是係,豈宜引年而求休,調攝之餘,不妨臥閤而論道,顧予躬之寡德,雖不足與有爲,念國步之多艱,詎無意於共濟,此固非所望於卿也,未知必欲退者何哉?矧今溢目之艱虞,有難盡形於言語,上則乾文式月示警,天意難諶,外而民生自冬阻飢,邦本將蹶,蠲革便民之政,若何設施之得宜,蓄儲賑乏之方,尙有講考而未盡,何忍傍觀而袖手,固當盡瘁而鞫躬,於戱,一心圖治,休戚之義須念,百責所萃,退進之節,奚輕國之所恃者,惟在於卿,卿若不出,則其何能國,亟回若浼之志,用副如渴之誠,所辭宜不允,故玆敎示,想宜知悉。知製敎鄭來祥製進
禮曹,工曹判書閔宗道,當日卒逝云,自今日十四日至,停朝市,弔祭致賻,依法例擧行,何如?啓依允。一疾彌留,奪我倚信之重臣,震悼之懷,曷可云諭,其令該曹,喪葬祭需,別爲從優磨鍊題給,造墓擔持軍,亦令本道量宜題給,各別護送,以表予意。
禮曹,觀察薦,沈仲良·趙湜·李衡祥,節度使薦,黃震文·張羽濂·洪時亨。
有政。以上春坊朝報
吏批啓曰,江界府使,今當差出,而邊上重地,不可不擇送,本道守令及他道營將,竝擬,何如?傳曰,允。以上吏曹謄錄
趙相周爲江界府使,尹泓爲三嘉縣監。
上在昌德宮。停常參·經筵。
巳午未時,日暈。未申時,日暈兩珥。夜一二更,月暈。
下直,驪州牧使宋昌。
左議政睦來善再度呈辭。入啓。傳曰,不允批答。
政院啓曰,此畿邑守令,不可久曠,而交河縣監孟淑夏,抱川縣監朴泰翊,除授已過一望,諫院則纔出署經,而近緣憲官之不得備員,尙未開坐,料理賑飢之政,一日爲急,夫馬濡滯之弊,亦甚可慮,昨日政新除授,憲府之官,竝卽牌招署經,一兩日來,催促發送,何如?傳曰,允。
兵曹,副司直趙德純,今正月十五日身死,曾經臺侍。啓別致賻。
謝恩,掌令崔恒齊·李寅賓,持平權頀。
有政。以上春坊朝報
上在昌德宮。停常參·經筵。
都目政。
禁府啓目,靈春君涏元情云云,問目內辭緣,承服不冬,刑推得情,何如?啓除刑推,議處。
藥房啓曰,歲後風日,尙未和暖,伏不審聖體若何,王世子氣候,亦復何如?自上中腕穴受灸吉日,曾以二十日二十八日,推擇啓達矣,伏聞醫官所傳之言,以二十日定行事下敎,而卽今春雪未消,寒事尙嚴,此時受灸,恐涉太早,差退日期,伏未知,何如?臣等敢來問安,竝此仰稟。答曰,知道。無事,世子氣候,一樣平穩,受灸,依前下敎,以二十日定行,宜矣。
中殿·世子宮,藥房問安。答曰,知道。
慶尙監司書目,臣於尙州牧使金龜萬事,不能善處,致損事面,冒死自劾,乞賜罷免事,上疏上送事。啓。答曰,省疏具悉。卿其勿辭察職。
左議政睦來善再度呈辭。不允批答。王若曰,予所倚者,老成只是數人,卿欲退休歟,遜辭奚爲再至,須念艱虞之溢目,以體寡昧之敷心,水旱風霜之屢年爲災,而前歲最酷,飢饉散亡之八路同患,而內地尤偏,日昃周宮,憂民不遑於玉食,春和漢殿,議賑專靠於鼎茵,其可袖手而傍觀,固當協心而共濟,設施之方政急,卿必有思,公私之積俱空,予用罔措,所以望卿者深矣,何忍棄予而去之?矧卿之身佩安危,與國而義同休戚,宏猷達識,早許救時之需,憂國愛君,素抱匪躬之節,凝重則若泰山喬獄,矜式百僚,廉潔則如苦蘗淸氷,模範一世,輕重緩急,輒資密勿之謨,燥濕辛苦,實籍調劑之力,故玆四五載以後,無論多少事悉咨,竭智殫誠,孰如卿之任怨,鞫躬盡瘁,孰如卿之奉公,文潞公之耆年,每喜精力之尙旺,陸內相之章牘,益嘉忠愛之彌深,夫何仰成之辰,遽陳引疾之懇,夙夜匪懈,縱致榮衛之有愆,神明所扶,可期藥餌之收效,才降溫諭,謂卿意之可回,連上辭章,愧予心之不諒,年齡將迫八耋,豈無悶老之心,時事已到十分,奈急極溺之策,惟當臥閤而論道,敢曰在家而不知,鳴呼,同慶元朝,方擬新化之丕闡,釋負今日,寧容舊臣之優閑,漓俗澆風,非卿則無以鎭靜,頹綱弛紀,非卿則無〈以〉維持,顧眷住倚毗之誠,予不敢忽,伊前後敦勉之語,卿宜亟遵,此時何時,元老告老,念此求助,幡然改圖,所辭宜不允,故玆敎示,想宜知悉。知製敎丁時潤製進以上春坊朝報
吏批啓曰,今都目政,各岐仕滿應遷者相避,及未準朔監察禁府都事·刑曹掌隷院郞官各司久任時出人員,竝擬,何如?傳曰,允。又啓曰,守令多窠,今當差出,而擬望之人乏小,禁軍將守令邊將中,可合人竝擬,何如?傳曰,允。又啓曰,玉堂闕員,今當差出,擬望之人乏小,外任竝擬,何如?傳曰,允。
傳曰,十考十上,五考五上,連次褒啓守令邊將,各別錄用事,言于兩銓。
傳曰,前後扈從有功勞人,及淸白吏戰亡子孫,各別錄用事,言于兩銓,吏批,啓曰,新除授碧潼郡守黃再命呈狀內,其母今年七十二歲,以獨子無兄弟之人,不忍離側遠赴塞邑云,親年七十,獨子無兄弟者,勿赴遠邑,已成近例,黃再命改遞,何如?傳曰,允。
上在昌德宮。停常參·經筵。
有都政。
左議政睦來善三度呈辭。入啓。傳曰,不允批答。
兵曹,觀察使薦,李玄祚·趙湜·李德成。
謝恩,兼春秋吳羽進,司書鄭思孝,副應敎朴萬鼎。
吏曹,節度使薦,申益恬·金重元·趙相周。以上春坊朝報
上在昌德宮。停常參·經筵。
辰巳時,日暈。申時,日暈左珥。
注書李壽仁上疏。大槪,臣所叨記事之職,有應避之嫌,請命該曹,照例處置,遞臣職名事。入啓。下該曹。
左議政睦來善三度呈辭。不允批答。王若曰,敦勉之諭已再,尙冀回心,遜避之章至三,實非所望,卿胡不諒,予欲無言,顧予渺渺之寡躬,早承丕丕之洪業,宵衣旰食,念萬杌之至繁,俯察仰觀,無一事之可恃,水旱風雹,連歲爲災,饑饉散亡,八路相屬,至於人心世道之漸壞,無以挽回,若其疵政弊化之尙多,無以釐革,試看今日之多難,若涉大水之無涯,苟不能登庸老成,任丕責於巖廊之上,則何以拯濟屯否,措一世於盤石之安,惟我卿三朝之舊臣,效貞亮一節於當世,自先王受知最厚,每恨大拜之遲,肆沖人注意冞深,允合具瞻之望,曁乃父乃祖,忠勤服勞於王家,而同德同心,服肱成體於元首,憂愛根於天性,思日贊襄,精神發於事爲,隨時制置,國不至於顚濟之境,卿實有匡救之心,待之若寶龜靈蓍,眷遇旣篤,視之若泰山喬岳,倚毗良多,方喜得卿而圖治,夫何引疾而告退,作人主之心膂,寧容進退之或輕,係國家之安危,固當休戚之與,共弭災賑民之策,待卿可以講論,礪俗振綱之方,待卿可以修擧,惟期協心而共濟,不宜袖手而傍觀,霜露之疾方瘳,何妨臥閤而論道,風雲之契正合,其忍捨予如遺,思想切於中心,不安丙枕之寐,儀形隔於前席,久曠申告之猷,三辭已煩,更勿固執,十書雖上,斷不允從,須體如渴之誠,亟回若浼之志,於戱,有社稷臣,寧社稷爲悅,當念鄒聖之格言,追先帝遇,報先帝爲心,宜效武候之忠節,予不多誥,卿其深思,所辭宜不允。故玆敎示,想宜知悉。知製敎朴萬鼎製進以上春坊朝報
上在昌德宮。停常參·經筵。
夜五更,月暈有兩珥。
藥房啓曰,數日來日氣稍解,伏未審聖體若何,王世子氣候,亦復何如?今日受灸事,旣已定奪,時刻定以何時乎?敢來問安,竝此仰稟。答曰,知道,無事。世子氣候平穩,受灸時刻,定以午正宜矣。
左議政睦來善箚子。大槪,臣之所患,轉成疝症,一向苦痛,足病且劇,跬步難運,今日起居之班,亦不得進參,惶隕罔措,更申血懇,乞蒙恩遞事。入啓。答曰,省箚具悉卿懇。頃於箚批,備悉予至意,以冀卿之幡然改圖矣。不料告老之章,遽及於艱虞溢目之辰,是何情志之不孚,一至於斯哉?愕然且慙,寧欲無言。噫,卿試思之。今日國事,可謂治而安耶,危而亂耶?災沴之作,殆無虛月,天怒維其棘矣,倒懸之急,日甚一日,民怨亦孔棘矣,仰觀俯察,一無可恃,加以去年飢饉之慘,八路同然,八路之中,三南尤酷,而連歲賑飢,杼柚殆空,若何以善爲料量,使我無辜之生靈,得免於塡壑耶?念及于玆,玉食靡安,當此之時,君臣上下,早夜匪懈,一乃心力,如救焚如拯溺,猶懼其不克,況以卿夙負德望,任怨體國之藎臣,不思所以濟民保邦,措時勢於磐石之安,乃因一時之微恙,遽欲釋負而就閑,是豈平日所望元老者乎?所患適會如此,未參於起居之班,庸何傷哉?玆遣近侍,申誥予意,卿其體古人盡瘁之義,亟回若浼之心,夬斷巽辭之章,速出論道,以副如渴之望。仍傳曰,遣承旨傳諭。
大殿受灸後,藥房·政院·玉堂·二品以上·六曹·大司諫問安。答曰,知道。
李壽仁病,代以李尙說爲假注書。
忠淸監司書目,都事南彦昌,校生考講未竣事前,受由還家,引嫌辭章,無意還任,校生考講,漸至稽滯,不得已罷黜事。
同副承旨李宇晉書啓,臣承命,往諭于左議政睦來善,則以爲臣之耗荒無用之狀,疾病難强之勢,已悉於前後章箚,冀蒙聖明哀憐允許之恩矣,不惟不兪,特遣承旨,傳宣御札,反復丁寧,責論備至,奉讀未了,感涕自零,況伏見滿紙辭旨,懃懃懇懇,儘出於憂災濟民之至意,臣雖至頑,亦有寸心,豈不欲仰體聖上惻怛之至敎,忍死趨命於天陛之下,以俟處分,而第臣所患疝痛方苦,足病且劇,不能運身於跬步之地,委伏床席,罔知所處,神魂昏錯,亦不能俱辭仰達,謹當以一箚,悉暴情悃云矣,敢啓。傳曰,知道。
吏曹啓目,粘連啓下是白有亦,觀此注書李壽仁上疏,則新授知春秋沈梓,卽臣之同姓三寸叔母夫也,臣所叨記事之職,揆以法例,有應避之嫌,令該曹照例稟處,曾在辛未年,注書丁思愼,與知春秋沈梓,有祖孫應避之嫌,其時本曹,以注書薦望之規,當次者旣未行公,則被薦之人,亦無越次陞擬之事,是如覆啓,知春秋沈梓改差是白乎良,以在下應避之法論之,則似不當以此因循爲例,上裁,何如?啓知春秋沈梓改差。以上春坊朝報
上在昌德宮。停常參·經筵。
夜五更,月暈有兩珥。卯時,日暈。午未時,日暈。
藥房啓曰,昨日受灸之餘,伏未審夜間,聖體若何?今日受灸時刻,依前定以午正乎?臣等無任區區之慮,敢來問安,竝此仰稟。答曰,知道。無事矣。中殿·世子宮,藥房問安。答曰,知道。
司果閔興道,文學李允明,文臣朔試射,稱病不進,依承傳罷職。
左議政睦來善箚子。大槪,昨伏承近侍傳諭之批,恩禮至隆,惶隕罔極,臣病愈劇,末由趨命,伏地待罪事。入啓。答曰,省箚具悉卿懇。已諭懃懇之意於前後箚批矣,卿胡不諒,連章丐免,若是其邁邁乎?益用愧赧,無以爲諭。卿辭雖懇,予志已定,日呈十章,決難勉從,卿其須體此意,安心勿待罪,臥閤論道,以副上下之望。仍傳曰,遣史官傳諭。
大殿受灸後,藥房·政院·玉堂·二品以上·六曹·大司諫問安。答曰,知道。
政院啓曰,上年年事之凶歉,八路同然,賑民之策,必須豫爲料理,可救塡壑之命,殿最作窠之邑,多至二十餘處,因大政之遷就,未卽出代,各邑曠官,殆至四旬,其官事之廢閣,夫馬之留滯,委屬可慮,未及署經守令,則自本院,旣已申飭兩司,今日內使之開坐署經,而曾於前冬,廟堂爲慮此弊,亦有催促之啓,今都目新除守令,竝於不多日內,催促發送之意,分付該曹,何如?傳曰,允。
府啓,新際授江東縣監韓㙉,爲人麤鄙,處心反覆,人之嗤點,固已久矣,曾除南邑,重被臺彈,及授本職,物情爲駭,如此之人,不可仍畀字牧之任,請江東縣監韓㙉遞差。凡初入仕,不可不擇,而至於齋郞,尤所擇差者也,苟非有名稱者,不宜輕授也明矣。新除授顯陵參奉金舜瑞,旣無表著之行,又乏鄕黨之譽,及授本職,物情不愜,請顯陵參奉金舜瑞遞差。答曰,不允。末端事,依啓。
院啓,新除授平安兵使黃徵,秩躋亞卿,歷職內外,資給非不高矣,履歷非不多矣,性本輕淺,事輒妄率,莅外則致瑣屑之誚,居內則失將校之心,西關制閫之任,決不可輕授,以貽一道軍民之怨,請平安兵使黃徵遞差。前府使鄭敏,曾在竹山也,狂酗可駭之政,貪婪不法之事,不一而足,闔境嗷嗷,傳說藉藉,擧劾之論,欲發久矣,及至災傷執頉之後,知有罷職之擧,趁其封庫之前,盡出庫中已捧之糴穀,以小穀,逐石改量,取其剩餘,且以朝家許捧代穀之故,所捧還上米,換以本府屯租,猶患其米色之麤劣,又換官廳需米,竝皆貿錢於場市,以爲入己之資,其他蠧竊,難以毛擧,歸橐之豐,馱載之多,前所未有,人皆唾鄙,如此之類,若不別樣重究,則貪官汚吏,將無所徵畏,而益肆其奸習於遞歸之時矣,決不可以已罷而置之。請前竹山府使鄭敏,拿問定罪。今此大政,竹山府使元徽,移拜兼司僕將,鳳山郡守鄭宇翰,移拜護軍,徽與宇翰,俱無拔萃之才,且乏表異之績,陞出六品,或未滿二十朔,或纔過二周年,而遽施超躐之典,官方固已無漸,且當設賑之日,災邑守令,決不可無端移易,以貽民弊。請新除授兼司僕將元徽,護軍鄭宇翰改正,仍任本職。聞慶,以嶺底初邑,差遣武臣,意有所在,不可不各別擇送,而新除授縣監崔斗明,地望素微,名稱未著,除目之下,物情爲異,請新除授聞慶縣監崔斗明遞差。答曰,不允。鄭敏事,依啓。
司諫院,觀察使薦,權重經·李玄祚·李震休,節度使薦,金重元·金夏重·黃銓。以上春坊朝報
受灸入侍時,都提調金德遠所啓,進御驄結造,濟州牧自前獨當封進者,蓋緣本州匠手手品,最優於他處故也。今則定州·統營等處,皆能結造,而其匠手手品,不下於濟州,濟州則道路遼遠,且越大海,封進之際,或有不及之患,不可無變通之道,自今以後,進御驄結造六部,各二部,分定於濟州·統營·平安道,每年定式封進,俾無臨時窘急之弊,如何?上曰,依爲之。又所啓,臣以兼帶尙方事,有仰達矣。進御頭冕驄結造涼臺具六部,每年自濟州封進者,乃是舊例,而上年所納結造,極爲麤劣,故本院退送,使之更爲精造,趁歲前上送事,別爲申飭矣。今已經歲,尙不上送,越海之地,雖未知事故之何如,而莫重進御所用,初不精擇以送,退送之後,亦不能趁期封進,不可無警責之道,濟州牧使尹鼎和推考,何如?上曰,依爲之。戶曹謄錄
上在昌德宮。停常參·經筵。
左議政睦來善四度呈辭。入啓。傳曰,安心調理。
藥房啓曰,連日受灸之後,伏未審聖體若何?今日受灸時刻,亦依前定以午正乎?臣等不勝區區之慮,敢來問安,竝此仰稟。答曰,知道。無事矣。
戶曹,觀察使薦,沈仲良·趙湜·許熲,節度使薦,金淑·黃銓·金義萬。
大殿受灸後,藥房·政院·玉堂·二品以上·六曹·大司諫問安。答曰,知道。
院啓,請新除授兼司僕將元徽,護軍鄭宇翰改正,仍任前職,聞慶縣監崔斗明遞差。答曰,不允。
府啓,請江東縣監韓㙉遞差。答曰,依啓。
刑曹,觀察使薦,趙湜·李衡祥·許墀,節度使薦,柳星樞·尹就五·趙相周。
平安監司書目,本道兵虞候許重,委曲僉使韓弼英等,敢陳所懷事上疏上送。啓。答曰,省疏具悉。所陳之事,令廟堂議處焉。
京畿監司書目,長湍府使金爾樞,今月二十二日身死事。以上春坊朝報
上在昌德宮。停常參·經筵。
夜一更,有氣如火光。
左議政睦來善五度呈辭。入啓。傳曰,安心調理。
藥房啓曰,連日受灸之餘,伏未審夜來,聖候調攝,若何?弦望日鍼灸,醫家所忌,今日受灸停止之意,昨已定奪於榻前,當依此姑停,而臣等無任區區之慮,敢來問安,竝此仰稟。答曰,知道。無事矣。
兵曹判書睦昌明上疏。大槪,三度加由之命,出於常格之外驚惶踧踖,罔知攸措,顧臣才分,終不敢冒昧復出,賤疾且重,未參起居之班。乞蒙恩遞,仍治臣罪,以肅朝綱,以安私分事。入啓。答曰,省疏具悉卿懇。卿勿過辭,安心行公。
吏曹判書吳始復上疏。大槪,三度加由之命,出於格外,臣誠惶霣,益無所措,不避煩瀆,猥暴危忱,伏乞聖慈,將臣本兼諸任,一任鐫免,以幸公私事。入啓。答曰,省疏具悉卿懇。卿勿過辭,安心行公。
院啓,請平安兵使黃徵遞差,兼司僕將元徽,護軍鄭宇翰改正,仍任前職,聞慶縣監崔斗明遞差。答曰,勿煩。以上春坊朝報
今日賓廳日次,而自上方在受灸調攝之中,來會本司之意,頉稟。答曰,知道。
備邊司郞廳,以領議政·右議政意啓曰,宣惠廳堂上有窠之代,以禮曹判書柳命賢差下,而依前例,從其資級,使吳始復句管宣惠廳,柳命賢句管常平廳,何如?答曰,允。以上備局謄錄
上在昌德宮。停常參·經筵。
卯時,有霧氣。辰時,日暈左珥。未時,日暈。
左議政睦來善六度呈辭。入啓。傳曰,安心調理。
藥房啓曰,春陰欲兩,日氣不佳,伏未審夜來,聖體調攝,若何?今日受灸時刻,亦依前定以午正乎?臣等不任區區之慮,敢來問安,竝此仰稟。答曰,知道,無事矣。
領議政權大運,右議政閔黯,江華留守吳始大,請對入侍時,兵吏曹判書牌招察任事,榻下下敎。
大殿受灸後,藥房·政院·玉堂·二品以上·六曹·大司諫問安。答曰,知道。
院啓,請平安兵使黃徵遞差,兼司僕將元徽,護軍鄭宇翰改正,仍任前職,聞慶縣監崔斗明遞差,八路災荒,賑政尤急,此時守令,不可不擇送,而新除授高原郡守高振龍,爲人不似,年且衰耗,孔道蘇殘之責,決不可付之此人,請新除授高振龍遞差。答曰,不允。末端事,依啓。
慶尙監司書目,寧海呈,以大司憲李玄逸上疏上送事。啓。答曰,省疏具悉卿懇。縷縷陳戒,出於憂愛之誠,切至之論,予甚嘉尙,可不留心而服膺焉,仍念春煦漸和,講筵將開,此時思想,益切于中,卿其須體此意,安心勿辭,幡然上來,以補不遞。
領議政權大運,右議政閔黯,江華留守吳始大,請對入侍時,領議政權大運所啓,近日史局久曠,揆以事體,極爲未安,當初趙九畹等原情中,所謂物議,臣未知其何樣物議,而似聞別兼春秋議薦之時,或以一人,或以三人,略相可否,從乃歸一,則此不可謂物議也,近來新進輩,廉隅太勝,引嫌太過,不有朝令,惟思自便,其習誠爲可惡,因以置之,則正中其願,趙九畹等三人,特爲敍用,以爲從速應講之地,何如?上曰,史局久曠,事甚未安,趙九畹等三人,敍用,可也。以上春坊朝報
領議政權大運,右議政閔黯,江華留守吳始大,請對入侍時,領議政權大運所啓,江都留守有稟定事,故敢爲請對矣,築城之役,當趁解凍始役,而不得給價募軍,只以本府之民,給口食築之,而當此凶歲,民所不堪,且本府之民,以漁採爲業,方當漁採之節,使之赴役,則奪時失業,實爲可惻,今春則姑爲停止,待秋始役,何如?右議政閔黯曰,江都之民,一半業農,一半漁採,今此解氷之日,正是漁採之節,若失其業,則將無以資生,雖是農民,只給口糧,則旣難救其妻子,春耕失時,亦甚可慮,而且今年所當築之處,中間廣闊,皆過十里,形勢緩急,與前日所築有間,則待秋始役,事無所妨,姑令停止,實爲便當矣。上曰,緊要之處,旣已盡,其餘則使本府繼而築之者,意有所在,而大臣所達誠然,待秋始役,可也。以上備局謄錄
上在昌德宮。停常參·經筵。
巳午時,日暈。
藥房啓曰,昨日受灸纔罷,卽又引接臣僚,酬酢良久,伏未審聖體調攝若何?今日受灸時刻,依前定以午正乎?臣等,不任區區之慮,敢來問安,竝此仰稟。答曰,知道。
左議政睦來善七度呈辭。入啓。傳曰,安心調理。
吏曹判書吳始復辭職上疏。入啓。答曰,省疏具悉。天官重任,不宜輕遞,卿其安心勿辭,從速行公。
全羅監司朴慶後上疏。大槪,因朝家催促之令,明將辭陛南下,乞蒙恩命,歷路省覲事。入啓。答曰,省疏具悉。卿其依疏辭省覲焉。
吏曹啓曰,守令有闕,政事,取稟。傳曰,明日爲之。
大殿受灸後,藥房·政院·玉堂·二品以上·六曹·大司諫問安。答曰,知道。
院啓,請平安兵使黃徵遞差,兼司僕將元徽,護軍鄭宇翰改正,仍任前職。答曰,勿煩。前啓,聞慶縣監崔斗明遞差事,停啓。
右議政閔黯所啓,慶尙都事成任,全羅都事成瑍,未畢校生之講,先爲受由上京,故曾已請罷矣,今見忠淸監司朴紳狀啓,則都事南彦昌,亦不爲巡講,受由還家云,考講之不着實,雖是近來弊習,而初不受講,徑先上來,前所未有之事也,年少輩,不知有朝令,其行其止,惟意所欲,不可不別樣警勅,都事南彦昌,拿問定罪,何如?領議政權大運曰,未竣事前,徑先上來,慶尙都事成任,全羅都事成瑍,與此無異,似當一體拿問,忠淸監司朴紳推考,又所啓,都事於校生講也,全不着念者,實是近來風習,非一人之咎,而百般謀計,不欲應講者,校生之願也,意在速完,不喜數多者,都事之心也,諸般雜頉,旣許免講,聽講之際,草草塞責,急急受由,便卽還家,故兩西列邑校生,多者過千,少不下屢百,而今年兩道所落之數,僅至三四十人,上年以落講數少,請罷都事,朴明義,少不顧忌,復踵其習,事極寒心,平安前都事柳以復,黃海都事李相勛,竝罷職,何如?上曰,依爲之。又所啓,徒配罪人尹世紀,姑未準數朔,而今聞其父階身故,當此孝治之朝,特爲先期放釋,使之歸見其父入地之日,似當矣。上曰,尹世紀放釋。領議政權大運所啓,黃海監司李允修,瓜滿當遞,而海西凶荒,無異畿甸,賑救之策,允修必有所拮据,今玆付之他手,則前頭賑政,實爲可慮,黃海監司李允修,限考秋仍任,何如?上曰,限麥秋仍任,可也。右議政閔黯所啓,前司諫李萬齡,當公議峻發之日,强自立異,致激物論,至於門黜矣,今則被罪過三年,罰已行矣,似當放釋。上曰,依爲之。又所啓,侍從臣之父,年七十者,自前有加資之規,左參贊沈梓,年今七十,其子三人,皆在侍從之列,似當有推恩之典,故敢達矣。上曰,加資,可也。
受灸時,藥房都提調金德遠所啓,仁廟·孝廟兩廟相臣之妻,亦有生存者三四人矣,歲首,例有年老人食物賜與之典,今若一體施恩,似當,故敢達。上曰,食物,亦令題給,可也。又所啓,故相臣許積向國之忠,愛君之誠,通朝所知,一國共稱,受先王顧托之命,荷殿下不世之遇,罄竭心力,擔當國事,惟其眷注之冞隆,最爲黨人之所忌,孽子媒禍,群凶逞憾,受禍之酷,尙忍言哉?幸賴天鑑孔昭,幽冤畢伸,復其官爵,還其籍沒,若使死者而有知,想必感泣於九泉之下,而第無血屬之可托,不免家事之零替,聞其寡妻,率其養孫,居在洛下,而無所依賴,情事可矜,今若自上特命有司,食物時時題給,則似有光於眷舊臣之聖德矣。上曰,分付該曹,食物從優磨鍊題給,可也。以上春坊朝報
受灸後入侍時,都提調金德遠所啓,御營廳將校,曾於中日試射時,片箭三中騎蒭五中之類,皆蒙施賞之典矣,本廳敎鍊官金赫,歲前中日試射時,柳葉箭五中獨於此人,置而勿論,似有不均之歎,故敢此仰達。上曰,前日黃再命·金砥,皆蒙加資之典,一體施賞,可也。金德遠曰,金赫,旣是堂上,今若加資,則便是從二品之階,朝家施賞,似爲過濫,參酌施賞,未知何如。上曰,然則相當邊將除授,而承傳積滯,兵曹趁不擧行,此則着實擧行事,分付,可也。以上兵曹謄錄
上在昌德宮。停常參·經筵。
傳曰,全羅監司朴慶後,留侍引見。
左議政睦來善八度呈辭。入啓。傳曰,安心調理。
政院啓曰,今日爲政事,命下矣,卽者吏曹郞廳來言,三堂上,或爲尋單,或爲陳疏,不得開政云,揆以事體,殊涉未安,吏曹堂上,竝卽牌招開政,何如?傳曰,允。
藥房啓曰,連日受灸之餘,伏未審夜來,聖體調攝,若何?今日受灸時刻,前定以午正乎?臣等不勝區區之慮,敢來問安,竝此仰稟。答曰,知道。
大殿受灸後,藥房·政院·玉堂·二品以上·六曹·大司諫問安。答曰,知道。
院啓,請平安兵使黃徵遞差,兼司僕將元徽,護軍鄭宇翰改正,仍任前職。答曰,勿煩。
議政府,觀察使薦,李震休·吳道一·李玄祚,節度使薦,申益恬·張萬益·鄭履祥。以上春坊朝報
禁衛營啓曰,九番右部左司,屬全羅道五哨軍兵,逢點實數六百三十四名,一番海西別驍衛六十二名,步軍標下一名,已爲整齊矣,來二月初一日,與內外三處入直馬步軍兵等,依例替代後,舊軍放送之意,敢啓。傳曰,知道。又啓曰,來四月五日當十番右部右後司,屬全羅道軍兵十哨內,右司五哨則來四月一朔立番,後司五哨則五月一朔立番,而每於前日二十五日,京中逢點之意,本道監兵使處,豫爲行文知委,何如?傳曰,允。
上在昌德宮。停常參·經筵。
申時,日暈右珥。
左議政睦來善九度呈辭。入啓。傳曰,安心調理。
夜來雨雪,日候陰冷,伏未審聖體調攝,若何?今日受灸,以拘忌停止事,旣已定奪於榻前,當依此姑停,而臣等不勝區區之慮,敢來問安。答曰,知道。
慶尙監司書目,尙州等官呈,以今月初四日寅時地震。
院啓,請平安兵使黃徵遞差,兼司僕將元徽,護軍鄭宇翰改正,仍任前職。答曰,勿煩。
左參贊沈梓上疏。大槪,冒萬死陳懇,乞收新資事。入啓。答曰,省疏具悉。今玆恩典,實循舊章,卿其安心,勿辭焉。
禁府啓目,前都事成瑍·南彦昌等元情云云,泛稱遲晩,刑推得情,何如?傳曰,除刑推,照律。以上春坊朝報
政院啓曰,昭顯宮薛里內官,來呈先啓手本,蓋本宮權減軍士二名復舊事,及水工定給,燈油筆墨進排事也,時存軍士四名,亦爲不足,則當此軍布裁減之日,舊遠已除之軍,有難復舊,至於水工之定給,燈油筆墨之進排,當初所無之事,到今創始,尤涉未安,凡此數事,雖似細瑣,而及其貽弊各司,則誠爲不貲,今姑置之,何如?傳曰,係是祭享之宮,則軍士四名,似爲不足,而當此裁減之日,亦難盡數復舊,一名爲先復舊,至於水工等事,自是他各宮應有之事,依手本施行,可也。以上禮曹謄錄
上在昌德宮。停常參·經筵。
左議政睦來善十度呈辭。入啓。傳曰,安心調理。
藥房啓曰,伏不審夜來,聖體若何?今日中腕穴畢受灸後,三里穴,依前定奪,當仍爲受灸,時刻定以午正乎?臣等敢來問安,竝此仰稟。答曰,知道。
大殿受灸後,藥房·政院·玉堂·二品以上·六曹·大司諫問安。答曰,知道。
吏曹判書吳始復辭職上疏。入啓。答曰,省疏具悉。卿勿固辭,安心行公。
院啓,請平安兵使黃徵遞差,兼司僕將元徽,護軍鄭宇翰改正,仍任前職。答曰,勿煩。
春秋館郞廳,以領·監事諸堂上意啓曰,臣等,以史官取才,合坐出令,則被薦三人,又皆稱病不進,屢度催迫,終不肯來,今日朝綱,雖云解弛,年必輩之不有朝令,何至於此乎?推勘薄罰,視爲尋常,堅執已見,略不動念,其在事體,殊甚駭然,趙九畹·吳尙友·鄭漢柱,竝拿問處之,何如?傳曰,允。
成均館官員,以知館事意啓曰,人日節製,以無故退行事,曾已入啓蒙允矣。今月幾盡,而更無無故之日,不得爲之之意,敢啓。傳曰,知道。
備忘記,陵寢事體,至重且大,按道之臣,春秋奉審書啓,有頉之物,一一修改,乃所以重其事也。今者京畿監司禹昌績,以各陵春奉審停止事,敢因一時之謬例,有所馳啓於今月將盡之日,事之未安,莫此爲甚,而其意所在,亦甚不佳,禹昌績從重推考,狀啓內辭緣勿施。以上春坊朝報
成均館官員,以知館事意啓曰,人日製,以無故退行事,曾已入啓蒙允矣。今月幾盡,而更無無故之日,不得爲之之意,敢啓。傳曰,知道。成均館謄錄
禮曹啓曰,濟州牧所封凡係送上之物,雖是過限,以海外,曾無請推之規矣,本州封進薦新,上年十月令橘柑子,十一月令唐袖子,十二月令乳柑·洞庭橘等物,經年之後,尙不封進,考諸前例,或有正月初生間封進之時,今則正月已盡,亦無消息,雖未知海外事勢之果,如何,而其在敬謹之道,難免稽緩之責,牧使尹鼎和推考,斯速封進之意,分付,何如?傳曰,允。禮曹謄錄
上在昌德宮。停常參·經筵。
申時,日暈。
藥房啓曰,夜來春寒惻惻,聖體調攝,若何?王世子氣候,亦復何如?自上受灸,昨日已畢,此後將攝之道,尤宜致愼,臣等不勝區區之慮,敢來問安。答曰,知道。無事,世子氣候,平穩矣。
中殿·世子宮,藥房問安。答曰,知道。
假注書李尙說服制,代以李奎年爲假注書。
備邊司郞廳,以領·右相意啓曰,吏曹判書吳始復三疏之批已下,而今日不爲出仕,殊甚非矣,不但銓衡重任,不可久曠,都堂弘文錄,尙今遷就,亦甚未安,吏曹判書吳始復卽爲牌招,使之察任,何如?傳曰,允。
院啓,請平安兵使黃徵遞差,兼司僕將元徽,護軍鄭宇翰改正,仍任前職。答曰,勿煩。以上春坊朝報
上在昌德宮。停常參·經筵。
夜五更,流星出房星下,入巽方天際,狀如拳,尾長三四尺許,色赤。
左議政睦來善十二度呈辭。入啓。傳曰,遣承旨敦諭。
禁府啓目,金孝曾,刑問四次,不服,加刑得情,何如?啓似當限輸情加刑,而此時膂力過人之武士,斷以一切之法,亦甚可惜是置,特爲除加刑,減死定配。又啓目,李錀,刑問二次不服,加刑得情,何如?傳曰,允。又啓目,趙九畹·吳尙友·鄭漢柱等元情云云,傳旨內辭緣,旣已遲晩,竝只照律,何如?啓依允。
右副承旨李周徵書啓,臣承命,往諭于左議政睦來善,則以爲臣之所患諸症,治療已久,藥餌無效,轉輾增加,疝症愈劇,足病且甚,日夜床席,委身叫苦,終未得一參於朝廷問安之列,顧臣分義,萬殞難贖,祗欲速化而不得矣,不意今者,承旨又臨,傳宣聖旨,十行辭意,丁寧委曲,不翅若耳提而面命,臣奉讀未了,感涕先零,益不勝惶霣震越,莫知措躬之所,今臣衰朽已極,罹此重疾,氣力大敗,動輒扶携,心神荒昧,應事顚錯,令臣迫於嚴命,忍死趨造,其何以儀刑百僚,輔弼聖朝乎?然念承旨傳諭,已至於再,揆分思義,尤增悚慄,一向違命,亦所未敢,儻或賴天之靈,稍得小愈,謹當秪赴天庭,以謝臣罪云矣,敢啓。傳曰,知道。
備忘記,內乘職任何事,而莫重御乘馬,不善治療,以致隕斃,已涉未便,而身爲武弁,每於調馬之日,托以身病,厭乘騎射,安有如許內乘乎?尤極可駭,右邊內乘睦天祺汰去,今後各別擇差事,分付該曹。以上春坊朝報日記廳郞廳趙書。
上在昌德宮。停常參·經筵。
中殿·世子宮,藥房問安。答曰,知道。
藥房啓曰,孟春已盡,餘寒尙峭,伏不審聖體受灸後,調攝,若何?伏聞醫官所傳之言,王世子左邊顋頷下浮高之處,已過數日,趁未消減云,此似出於風熱所壅之致,而不可不及時診察,議當用之藥,臣等,卽與諸醫入診,宜當,不任憂慮之至,敢來問安,竝此仰稟。答曰,知道。無事。世子所患,問于入診醫官,議藥,宜矣。再啓曰,卽伏聞入診醫官所傳之言,王世子左邊顋頷下浮高之處,微赤且熱,按之作痛,趁卽消散,有未可必,臣等伏不勝憂慮之至,仍與崔聖任·權愉·崔有泰·白光炫等諸醫相議,則皆以爲消毒膏,貼付常處,金銀花煎茶,調牛黃彔豆粥和胎水,相間連進,癰疽門荊防敗毒散,加牛篣子炒·黃芩酒炒,各一錢,五貼,令乳母日再服,以爲淸熱消毒之地,宜當云,此藥竝劑入之意,敢啓。傳曰,知道。
禮曹啓曰,各陵展謁,春則二三月,秋則八九月恒式取稟事,曾已定奪矣。今春展謁,定於何陵,而擇日於何間乎?敢此仰稟。傳曰,當展謁於穆陵,以今月念間,推擇以入,而穆陵禮畢後,仍詣四陵瞻拜,而健元陵·徽陵·崇陵,則亦當有奉審之禮,依此擧行,而程途不遠,地勢平怛,道路切勿修治事,各別申飭,可也。
領議政權大運箚子。大槪,嚴敎之下,惶恐待罪事。入啓。答曰,省箚具悉卿懇。於卿別無引咎之事,卿其安心勿辭,亦勿待罪。仍傳曰,遣史官傳諭。
戶曹判書柳命天上疏。大槪,臣有不能糾飭下官之失,伏乞先遞兼帶太僕之任,以爲不職者之戒事。國忌留政院。
禮曹啓曰,傳敎矣,穆陵展謁吉日,令日官推擇,則今二月二十日二十五日爲吉云,而二十日則凡間擧行之事,或不無窘迫之患,以二十五日定行乎?敢稟。傳曰,以二十日定行,而今番則與常年有異,丁字閣丹艧,勿爲修改,大段處,仍舊修補,可也。已上朝報
傳曰,今番陵幸時,以御營軍留都,而隨駕兩軍門軍兵,亦爲參酌減數,以除凶歲一分之弊事,分付。已上禁衛營謄錄
上在昌德宮。停常參·經筵。
下直,价川郡守尹楦,咸陽郡守趙持正,德川郡守柳榮徵,熊川縣監李之熲,知禮縣監柳後光,海美縣監魚壽一,藍浦縣監黃鐸,幽谷察訪姜世輔,濟原察訪趙德隣,古郡山僉使柳稔,老江僉使李世章,月串僉使石宇柱,惠山僉使黃汝霖,加背梁萬戶鄭瑾,溫萬戶柳璋,井浦萬戶洪有炳。
藥房啓曰,伏未審夜來,聖體調攝,若何?王世子患候加減,亦復如何?昨日劑入膏藥湯劑試用之後,浮高處漸有消減之效耶?臣等經宵憂慮敢來問安。答曰,知道。無事。世子所患,姑無加減矣。中殿·世子宮,藥房問安。答曰,知道。
戶曹判書柳命天上疏。入啓。答曰,省疏具悉。卿其勿辭察任。
院啓,新除授平安兵使黃徵,秩躋亞卿,歷職內外,資級非不高矣,履歷非不多矣。性本輕淺,事輒妄率,莅外則致琑屑之誚,居內則失將校之心,西關制閫之任,不宜輕授,以貽一道軍民之怨,請新除授平安兵使黃徵遞差。今此大政,竹山府使元徽,移拜兼司僕將,鳳山郡守鄭宇翰,移拜護軍,徽與宇翰,俱無拔萃之才,又乏表異之績,陞出六品,或未滿二十朔,或纔過二周年,遽施超躐之典,官方固已無漸,且當設賑之日,災邑守令,決不可無端移易,以貽民弊,請新除授兼司僕將元徽,護軍鄭宇翰改正,仍任前職。答曰,不允。黃徵事,依啓。
都承旨睦林一再度呈辭。入啓。加給由。
政院啓曰,鏡城判官李三碩,以月課連三次不作,罷職傳旨,今方書入而鏡城,人所厭避之地,故三碩,曾以連三次不作,因本院啓辭,旣罷還任,則今又故犯,事其駭然,循例罷職,適足以中其願,何以爲之?敢稟。傳曰,勿罷,從重推考。
禁府照目,趙九畹·吳尙友·鄭漢柱等矣,以史官取才,合坐出令,則被薦三人,又皆稱病不進,累度催促,終不肯來,今日朝綱,雖云解弛,年少輩之不有朝令,何至於此乎?推勘薄罰,視爲尋常,堅執已見,略不動念,其在事體,殊甚駭然罪,杖一百,告身盡行追奪,私罪,啓依允。同府金孝曾,巨濟縣減死定配。啓。
東善正炳·東昌守炡等上疏。大槪,謹承祖父遺意,敢以列聖御筆,及元宗大王親寫孟子兩卷,熏沐擎進,用備睿覽事。入啓。答曰,省疏具悉。所進列聖御筆,再三歡玩,追慕冞增,而深嘉爾等之誠矣,仍傳曰,東善正炳·東昌守炡等,封進三朝御筆,其誠可嘉,竝特爲加資,政院啓曰,東善正炳·東昌守炡等,以御筆封進事,竝特爲加資事,命下矣,取考承傳,則來呈御筆者,雖卽捧入,而切勿論賞事,曾已定奪於榻前,今此東善正炳等,加資之敎,實是格外,請一依定式,還收加資之命,何如?傳曰,所謂承傳,何年定奪者耶?又啓曰,命下矣,取考承傳,則己巳年閏三月十八日晝講入侍時,參贊官朴鎭奎所啓,曾前以御筆來呈,極其紛紜,故有政院勿爲折見還出之敎,而至於有御諱宸翰,則退却不捧,留在閭家,亦有所未安者,當初之以勿爲捧入捧承傳,蓋欲堅塞希望當典之弊,而亦有未能周思處,故敢此仰達,此後亦有來呈御筆者,雖卽捧入,而切勿論賞,何如?上曰,承旨言是,依此爲之爲敎,故敢啓。傳曰,此與一二張封進者有異,依前備忘擧行。已上朝報
禮曹啓曰,顯陵參奉一員未差,參奉李華翊下鄕,以未疫人,無意上來云,莫重陵寢,假官替直,事體已極未安,當此陵幸,不可不備員,參奉李華翊改差,其代及未差之員,令該曹,以在京無故人,差出,何如?傳曰,允。
工曹啓曰,年例歲首觀察使·節度使薦本曹當爲議薦,而判書兪夏益時未肅謝,限內不得議薦云矣,敢啓。傳曰,知道。
侍講院啓曰,本院上下番僚員之不齊,未有甚於近日,上番只有輔德李元齡,弼善蔡就徵,下番只有司書鄭思孝,而思孝,以身病出去,仍爲呈辭,以上番入直,已過四日,一向姑降,事甚未安,司書鄭思孝,卽爲牌招入直,下番闕員,後日政差出,推移入直之地,何如?傳曰,允。
政院啓曰,今癸酉年例守令薦一百六十八張,吏曹薦九十九張,邊將薦一百六十張,捧入,其中應薦不薦人員,令該曹察處,何如?傳曰,允。已上吏曹謄錄
上在昌德宮。停常參·經筵。
藥房啓曰,節屆仲春,風寒尙峭,伏不審夜來,聖體調攝,若何?王世子所患浮高處,其有消減之效,而寢睡水刺,亦復何如,彌留至此,趁未消散,下情悶鬱,不可勝言,臣等,卽與諸醫入診後,當用之劑,又爲商確議定,宜當,終宵憂慮,敢來問安,竝此仰稟。答曰,知道。無事。世子所患,當言于醫官,商確議藥,宜矣。大殿·世子宮,政院·玉堂問安。答曰,知道。勿爲問安。中殿,藥房·政院·玉堂問安。答曰,知道。世子宮,藥房問安。答曰,知道。
傳曰,左議政留待引見,禮曹判書柳命賢,請對入侍。
傳曰,史官一員待命,騎馬三匹立之,大祭所內摘奸。
藥房再啓曰,卽伏聞入診醫官所傳之言,王世子顋頷下浮高之處,傍暈雖已消縮,中有團聚堅硬之狀,似是成濃之漸,尤不勝憂慮之至,卽今當用之藥,更爲商確,則皆以爲消毒膏,依前貼付,荊防敗毒散,亦爲連用,胎水則姑爲停止,而至於牛黃,腫家之聖藥,和忍冬茶,頻頻勸進極當云,而仍伏念儲宮此患,雖是閭閻間流行之症,而彌留此久,且有成濃之漸,則臣等決不可退在私次,自今日,與諸醫輪回直宿之意,敢啓。答曰,知道。卿等勿爲直宿。
掌令崔恒齊上疏。大槪,敢陳鹵莾無用,疾病且痼,決難供職之實狀,乞垂矜察,亟賜遞免,以重官方,以便調治,兼付所懷,以備財幸事。及都承旨睦林一三度呈辭,社稷大祭齋戒,留政院。
禁府,鄭敏拿囚。啓。
左議政睦來善留待引見,禮曹判書柳命賢請對入侍時,左議政睦來善所啓,臣頃伏見箚批中一款,則乃以上年饑饉,八路同然,連歲賑饑,杼柚殆空,若何以料量,使我無辜之生靈,得免塡壑爲敎,臣嘗奉讀,心竊感歎,凡爲八路方伯守令,孰不欽仰我聖上軫念飢民,塡壑之患哉?第念外方賑政,監司主之,凡所指揮施設之事,盡心區劃,詢議守令,定其節目,務盡其方,如有稟處之事,則或有啓聞,或報該司,以俟朝家之處分而制置者,乃其職責,至於守令,職是親民,凡百賑事,竭意料理,救濟飢民,苟有難處,稟定監司,以之奉行者,亦是職分,而近時則不然,監司或失藩臣之體,多任已見,不審量度,徒煩狀報,事有掣肘,言不見施,怨歸於國,或不稟朝廷,任意自處,名雖爲民,澤不下究,爲守令者,或怠慢不職,動於毁譽,虛張文報,以欺監司,或濫猾自恣,肥已虐民,飾辭暪報,以欺監司,上下無嚴,意見相左,事無條理,政多不實,尙何望共濟飢民,俾免流莩之患,其中雖有善治守令,亦幾人哉?今此賑民之事,誠極可慮,徒尙區區之政,不有警飭之擧,則臣恐八路無辜之生靈,必不免塡壑之患,豈不寒心哉?朝家深以爲慮,或蠲役,或貸粟,或從其請減,或許其請停,以責救民之實效,監司守令,苟能同心戮力,終始無怠,則民生,豈至於塡壑?古人云,勸分有方,全活甚衆,其勸分有方之責,專在於監司,另加申飭,毋令疏忽,可也。且上年畿甸災荒之慘,比他道最甚,慮各邑新還及各處移轉之難捧,待其各邑收捧成冊之齊到,算出其都數,則各穀竝二十三萬六千八百餘石也。其中皮穀,雖云不實,在前大無之歲,飢餓之民,口無所食,則以其皮穀,作末爲粥,亦爲連命,凶年穀物之實不實,何可擇哉?令該道監司,申飭列邑,以其所捧各穀,十分料量,排朔分賑,定其度數,繼以救活於麥秋之前,而其間如有乏絶之邑,則使之啓聞請穀,以爲顧恤之地,而但有可慮可駭之弊,曾聞守令濫猾者,因其在京在他境親舊之所請,假以邑人之名,以其飢民所納之穀,私自給糴者甚多,非但邑民之所甚冤痛,及其秋捧之時,百端稱頉,終不輸納,故假名之民,未免代納,而其中亦有不得徵捧者,則終歸於指徵無處,不亦可駭之甚者乎?如此之弊,不獨畿邑爲甚,他道亦然,令諸道監司,嚴飭守令,使不得私與於人,傾其本邑之穀,以賑本邑之民,可也,且他道各邑前秋所捧各穀之數,雖未得知,以其畿邑所捧數觀之,則他道所捧之數,亦可以推知,況且朝家旣多有顧恤之擧,前頭各道各邑之飢民,若不能救活,則是守令之罪也,監司之責也,及其畢賑之後,發遣暗行御史,廉問其賑政勤慢,明行賞罰,而各邑守令之私與糶穀者,亦令訪問書啓,以爲重處之地,何如?上曰,所達之語,誠爲切實,分付諸道,另加申飭,且於廉問之時,守令之私與糶穀者,一一書啓,以爲從重科罪之地,可也。又所啓,臣聞昔在仁祖朝引見大臣時,上問領議政李元翼曰,今日民生,困窮至此,何責可救,元翼對曰,此正今日第一之憂,守令得人之處,則民得以安,守令不得其人之處,則民甚多瘠,擇守以任,實是救民之要道,請令吏曹,抄啓前日守令善治之人而塡差,上從之。元翼,卽古之賢相,其所獻可,豈無他策,必以擇守爲急,抄治績之已著者,欲責其救民之實效,斯豈非眞切之論歟,臣以元翼告仁祖之策,爲聖明獻,令吏曹,遍考曾前褒啓治績表著之類,精抄啓下,塡差牧民之任,以責救民之實,而當乏人之際,只抄無故之人,則其數幾何,曾入褒啓者,或以罷散,或以未解由,必未免見棄之歎,別爲變通,一竝抄啓,罪輕者,稟旨收敍,未解由者,督令速出,量其才品,從公調用,則豈不有逾於執簿呼名,苟爲充差之常套哉?至於武弁之曾爲邊將者,亦必有修擧戎務,撫恤土卒,得參於褒啓,而久捨不調之類,令兵曹抄啓收用,則亦豈不逾於循例差遣者也?苟能若是,則可無循私苟充之弊,亦可見任能授才之分效矣,分付兩銓,以廣用人之路,何如?上曰,分付兩銓,守令邊將之曾有聲績者,則雖在被罪之中,變通調用,可也。又所啓,古人有言,奢侈之害,甚於水旱云,而近來法禁不嚴,奢侈太甚,年少儒生,多着毛裘,至於馬後之卒,亦着紬段,其他窮侈僣濫之習,罔有紀極,莫之禁斷,豈不寒心哉?我成廟朝讓寧大君妾,着紫衫,爲禁吏所捕,大司憲吳陞,聽囑解放而坐罷,其時,以大君之妾,猶且犯禁而被捉,仰惟祖宗朝法禁之嚴肅,豈非今日之所當法者耶?今者儒生之衣裘,非但渠輩之無恥,乃其父兄之過也,其餘賤類之僣衣,法官不能禁也。自今以後,飭令法府,一切嚴禁,儒生則輒令停擧,賤類則擧法嚴刑,以爲痛懲之地,且法官,有若吳陞之聽囑解放者,則亦施譴罷,斷不饒貸,則奢侈之習,僣濫之風,庶可以剗革,亦爲分付法府,何如?上曰,僣套之習,誠是痼弊,申飭法府,可也。又所啓,莫重史局,經年空曠,事極寒心,蓋緣被薦三人,稱有物議終不應講,再次就理,而臣取見其趙九畹·吳尙友供辭,則稱以旣有物議,情勢難安,終不敢應講云云,鄭漢柱,稱以越次應有違前規,不敢應講云云,九畹·尙友,旣聞物議,則不欲應講,情勢則然,而漢柱則雖以越次應講爲嫌,曾前同時被薦者三人中,一人則有所難安,終不應講,而二人則應講付職行公,非止一番,明有前例,漢柱,豈可稱以前例,終不應講乎?似當別爲變通,督令應講,故臣通議於僚相,則僚相之意,亦如此,敢此仰達。上曰,趙九畹·吳尙友則每稱物議,不爲應講,而鄭漢柱,則別無物議之爲嫌,而只以越次應講爲嫌,而旣有前例,則別無可嫌之端,特爲敍用,速令應講,可也。柳命賢曰,三人照律之後,今日當爲決杖,以大祭齋戒,未及決杖矣。睦來善曰,然則姑待決杖後變通爲可耶?柳命賢曰,旣有成命,自下有難更稟,惟在自上處分之如何耳。上曰,鄭漢柱則除決杖放送,可也。又所啓,陵幸之時,則馬草地排,責出於民間,而上年畿邑之災荒特甚,卽今春節穀草,想必已盡絶乏,民間聚合價錢,將以貿用,其弊不些,臣竊思之,南漢,有過冬待變積草,分付京畿監司,量其各邑所用之數分給,則可除民間收錢之弊矣。且自上雖有道路勿爲修治之敎,而上年潦雨之後,不無坑坎之處,此則不可不略加塡土修治矣。上曰,竝依所達分付,可也。又所啓,自上深軫民弊,有假家切勿造作之敎,而水刺廳·安香廳數三處,不可不造作,此外切勿造作事,亦爲分付,何如?上曰,雖在常年,一日往返之處,則假家不必造作,前日宣陵擧動時,假家勿爲造作事分付,而陵內假家甚多,事甚未便,今番申飭之後,若有如前造作,則繩以違令之律,可也。禮曹判書柳命賢所啓,健元陵陵上莎草,與各陵所用莎草有異,古老相傳,此草乃北關所産,必用此草於陵上,頗有曲折,年代旣久之後,此莎漸就稀疏,野草亂生,得以覆土,每年寒食節刈除莖葉,及至春夏,草長根蔓,以陵上所抽出者計之,則盡是野草,而舊沙僅是十分之一,故莖葉黃落之後,土色漸露,所見極爲未安,前後陵官,逐年稟報,曾在癸亥年間,本曹判□南龍翼榻前陳達,陵上莎草枯損,間間見土,屛風石起畫處剝落,多至十六面,請下詢大臣而處之,伊時大臣,以爲健元陵莎草,自北道取來,與他莎有異,累百年來,曾無一番改莎之擧,屛風石歲久剝落,其勢亦然,今難改修,姑待日後觀勢處之,其後陵官,雖有所報,本曹旣知朝家之難於處分,不敢煩稟,上年秋間,陵官亦爲稟報,莎草枯損,屛風石剝落等事,皆爲擧論,臣答以方當草木黃落之時,難以詳知,使之稍待春間更報矣,陵幸判下前數日陵官所報內,陵土日日落下,四面土周回一帶,盡爲剝落,屛風石起盡處,亦無一面完全處云云,陵上土落之患,癸亥年間,旣如南龍翼所達,到今十年之後,日漸頹下,勢所必至,伊時大臣之言,亦無明白之論,只曰姑待日後觀勢處之云云,舊莎漸凋,新草亂生,則有何可待之事,可觀之勢也,但累百年來未曾一改之陵上,一朝改莎草,果爲十分重難,而拘於重難,不早善處,終使至敬至重之地,有此所見未安之患,則前頭之事,亦甚憫迫,卽今道理,惟當定其改莎當否而已,不必拘係於若干舊莎之餘存也,自上旣有奉審健元陵之敎,親自奉〈審〉後,仍詢大臣而處之,何如?上曰,健元陵陵上莎草如此,予亦知之,今番陵幸時,親自奉審,當與諸大臣相議處之。又所啓,穆陵親幸判下之後,丹靑勿爲改塗,大段有頉處,仍舊修補,旣有成命矣,其中事有難處,自下亦難裁斷,敢此仰達矣。各陵之規,每當親幸之日,所傷處,雖不至大段,一竝修改,自是前例,故陵官聞有親幸之擧,有頉處,無論大小,連續齊報,而徽陵·顯陵丁字閣丹靑塗灰修改事,寒食祭,兼告擧行之意,頃已啓下矣。今若進定日期,必欲修改於陵幸之前,則當此春寒未解之節,忙迫修改,必有更爲剝落之患,陵官所報內,三陵陵上石灰及丁字閣樑上塗灰,經冬剝落,曲墻土面及臺石月廊階石,亦皆有頉云,以事體言之,則當爲修改於陵幸之前,卽今土凍,難於築墻,旣承仍舊修補之命,亦不敢直請修改,徽陵陵上南邊莎草枯損處,前秋大臣奉審時,姑觀新芽之抽出,更令稟報事,書啓蒙允矣。數日前陵官又報,裳石上莎草,自卯至午間,有土露堆下之處,此則雖在於前秋書啓之後,待其芽生,始驗枯損與否,與陵上南邊無異,何以處之乎?丁字閣簷階一庫坼裂,層階眉石一頭破碎云,而爲此階石之若干破處浮石改排,事體重大,姑待前頭而處之,何如?陵官旣有所報,似當有定奪分付之事矣。上曰,顯陵·徽陵有頉處,依前寒食祭兼告擧行,不必進定於陵行之前,穆陵陵上塗灰,丁字閣塗灰,曲墻土面臺石,雖皆有頉,當此冬節,實難修改,待陵行後,日氣和暖,始爲擧行之意,分付,徽陵陵上莎草,裳石上莎草枯損處,竝待新芽之抽出,更令稟報,可也。
兵曹,右邊捕盜大將韓樞。已上朝報
左議政睦來善所啓,邊上之事,不可虛疏,而頃日淸人之越來江界府所屬上土鎭近處時,官無譯舌,不卽問情,請去安州譯舌始問事情,日後脫有緊急之事,豈非可慮者乎?曾前江界及滿浦鎭,皆有譯舌差定之規矣,中間因其供饋之有弊,竝爲減省云,兩處雖不可復舊,一譯差送於江界府,則可以推移通用矣,令該院,能爲淸語譯官一員,依舊例差送,使之限滿交遞,何如?上曰,自江界,距安州,道里頗遠,日後脫有緊急之事,則招去安州兵營譯舌,必有遲緩之弊,果似可慮矣,淸譯一人,各別擇送江界府,其所供饋之物,從優題給事,分付,可矣。又所啓江界屬上土鎭越來淸人之言語縱跡,雖似丐乞之人,而自稱以山西之人,與其叔弟,同行出來,其叔與弟,中路飢死,渠獨越來云云,而江界府使,欲知其出來蹤迹,送人以探,則山谷間,只有燃火之處,別無炊飯之迹,而其所持之物,則人蔘五兩,皮物一令云云,其爲行止,有難測知,江界府使,雖以其病勢極重,幾至死境之狀馳啓,而如此荒唐淸人,不可久爲拘留於我境,宜速別定齎咨官,移咨押送于鳳凰城將處,而但其淸人病勢危重,若不卽押去,則其越來緣由及病重不卽入送之意,先爲移咨于城將處,似宜,咨文,令承文院速爲撰出,付送齎咨官,而其淸人病重,如難率往,則齎咨官姑留義州府,其鳳〈凰〉城淸將處了咨,則自義州府,專人入送于城將處事,分付,何如?上曰,所達之言誠是,斯速擧行事,分付,可也。
禮曹啓曰,濟州牧使封進宗廟永禧殿薦新上年十月令橘柑不及十二月令乳柑·洞庭橘等,今始上來,當於初四日薦新,而十一月令唐柑子,則不爲來到,故問其緣由於陪持人,則追後發船,未及上來云,待其上來薦進之意,敢啓。傳曰,知道。已上出禮曹謄錄
今番陵幸隨駕軍兵等,依前自各軍門犒饋事,榻前下敎。已上出御營廳謄錄
上在昌德宮。停常參·經筵。
下直,咸興判官金夢協,熙川郡守黃鎬。
都承旨睦林一三度呈辭。入啓。遞差。
藥房啓曰,伏未審夜來,聖體調攝,若何?王世子患候,一樣無減,而水刺寢睡,亦復何如?臣等終宵憂慮,敢來問安。答曰,知道。無事。世子所患,詳言于醫官矣。
中殿·世子宮,藥房問安。答曰,知道。
吏曹啓曰,承旨有闕,政事,取稟。傳曰,當日爲之。
全羅監司書目,興德縣監崔元緖,去月二十二日母在喪事。
傳曰,明朝大提學命招。
掌令崔恒齊上疏。入啓。答曰,省疏具悉。進言之誠,予用嘉尙,可不體念焉?至於春秋祗謁先陵,自是情禮之所不可廢者,非比流連荒亡之行也,況厚陵行幸,旣有徐待春和之敎,而今乃改定近陵省其節目者,一則曲軫民事也,一則欲申情禮也。未知謁陵,有何違咈於人情,而毋論年歲豐凶,程途遠近,一有成命,輒事阻搪,實未曉其意之所在也。克詰戎兵,國之大事,春秋謁陵,自有定式,則疏中所謂忤旨未久,被推無幾等說,一節層加,臆逆太甚,良可異也。疏末事,莫重文廟已黜之享,不可輕議,爾其勿辭,察職。
掌令李寅賓初度呈辭再呈。入啓。遞差。
有政。以金楚重爲奉常主簿,鄭經周爲顯陵參奉,林東靖爲軍器寺僉正,李宇謙爲侍講院文學,沈樘爲兵曹佐郞,李東標兼中學敎授,閔聖得爲司憲府監察,睦林重爲司憲府掌令,睦昌明爲同知經筵事,權聖矩爲成均館直講,李泰齊爲顯陵參奉,洪塾爲弘文館修撰,東善正炳,今加明善,東昌守炡,今加明善。已上朝報
吏批啓曰,史官積滯,依例春別薦,何如?傳曰,允。已上吏曹謄錄
上在昌德宮。停常參·經筵。
辰時,日有兩珥。
下直,海州牧使柳以井,高原郡守尹以就。
政院啓曰,新除授行都承旨權珪,卽左承旨安如石之同姓四寸妹婿也,有應避之嫌,自政廳當爲啓稟,而左承旨安如石,謂有相避之嫌,不自稟啓,直爲出去,而政廳已罷,何以爲之?敢稟。傳曰,左承旨改差。
藥房啓曰,伏不審夜來,聖體調攝,若何?受灸瘡處,今已完合耶?王世子患候,尙無加減,而寢睡水刺,亦復何如?臣等不勝憂慮之至,敢來問安。答曰,知道。無事。灸瘡幾盡完合,世子所患眠食,猶未如常,而氣候比前稍勝矣。中殿·世子宮,藥房問安。答曰,知道。
政院啓曰,大司憲李玄逸,執義李東標,在外,掌令睦林重,時未肅拜,掌令崔齋恒,持平權頀·洪重鉉,皆在呈告中,連日監察代行茶時,事甚未安,未肅拜及呈告人員,竝卽牌招察任,何如?傳曰,允。
吏曹啓曰,承旨有闕,政事,取稟。傳曰,當日爲之。大提學權愈承牌入來。傳曰,書題書入。傳曰,都承旨持此書題,與大提學,偕往泮宮,儒生等製述以來。
謝恩,掌令睦林重。
藥房再啓曰,昨日,醫官等入診後來言,王世子所患處成膿,似當在於一兩日後矣。卽伏聞入診醫官所傳之言,王世子腫處,夜來已盡熟膿,不可過時,趁卽破腫宜當云,臣等率諸醫卽爲入診,以爲商確施鍼之地,何如?答曰,只令醫官入診施鍼,宜矣。
掌令睦林重避嫌。大槪,臣於去秋忝叨本職也,因同僚發論,隨參前金堤郡守呂益齊拿問之啓矣,旣以本道査啓白脫,則論人不審之失,著矣,請遞事。呈政院,還出給。
掌令崔恒齊啓曰,庸陋如臣,忝居言地,不任耿耿之愚衷,略陳區區之淺見,言多狂僣,誠未上格,非但不槪於聖心,至以阻搪臆逆等語爲敎,臣惶隕悚惕,措躬無地,不得不尋單請急。乃於此際,召牌臨門,嚴畏分義,玆敢抗顔趨詣,而旣承嚴批,則臣之情勢,實有所不敢晏然者,請命遞斥臣職。答曰,勿辭,退待物論。
藥房口傳啓曰,卽伏承只令醫官入診之敎,時刻遲延,未及以啓辭,更爲陳達,而王世子受鍼時,只令醫官入診,事體未安,臣等不可不率醫官竝爲入侍,故敢此申稟。答曰,率醫官入侍,可也。
王世子受鍼正時,未時。
謝恩,右承旨嚴緝。
王世子受鍼後,大殿·中殿·世子宮,藥房·政院·玉堂·二品以上·六曹·大司諫問安。答曰,知道。藥房問安後,口傳啓曰,王世子所患腫處,今已破鍼,未久當快差,而破腫後,則臣等不敢晏然退在私次,自今日,輪回入直之意,敢稟。答曰,知道。卿等,勿爲直宿。
政院啓曰,今日賜柑儒生製述科次時,兩館提學,亦當依例同參,藝文提學李瑞雨,弘文提學柳命天,竝臨時牌招,以爲同參科次之地,何如?傳曰,允。
府啓,引嫌而退,有懷必陳,臺體則然,未安之敎,何必爲嫌?請掌令崔恒齊出仕。答曰,依啓。
文學李宇謙上疏。大槪,冒萬死敢陳危迫之懇,亟遞臣新授職名,以安愚分事。入啓。答曰,省疏具悉。爾無所嫌,勿辭,從速察職。
藥房啓曰,卽伏承口傳啓辭之批,以臣等勿爲入直爲敎,臣等伏不勝悶鬱之至。王世子受鍼之後,膿汁多出,腫處亦爲消減,差復之效,雖指日可期,第念腫患纔破,氣血必虛,治療調攝之道,尤宜十分致愼,臣等待罪保護之地,決不可退歸私次,自今日,與諸醫輪回入直,事體當然,不得不敢此申稟。答曰,醫官旣已入直,卿等勿爲直宿。
有政。以朴聖世兼養賢庫奉事,金致龍爲成均館學正,洪萬朝爲左副承旨,權守經爲瓦署別提,申厚命爲工曹參判,李之翼爲同知義禁府事。已上朝報
吏批啓曰,新除授龍宮縣監韓世讓,身病極重,賑政方急,不可待其差歇,以貽曠官之弊,依例罷黜,何如?傳曰,允。已上吏曹謄錄
備邊司啓曰,江界越來淸人,則押付于鳳城,齎咨官則入往北京,而淸人病若未差,勢難登程,則齎咨官,則姑留義州,先自義州,移咨鳳城之意,昨日定奪於榻前矣。更思之,則淸人之差復遲速,旣未可定,齎咨官之留滯可慮,自義州移咨,亦不如朝廷之直爲移咨,齎咨官,則姑待淸人差病後發送,而以此事意,自朝廷,先咨于鳳凰城將宜當。咨文,分付于承文院,從速撰出,令兵曹別呈禁軍,下送于義州府,以爲轉送鳳城之地,何如?答曰,允。已上備局謄錄
禮曹啓曰,兩西監兵使所封,三名日方物物種書入事草記,傳曰,知道。依付標擧行可也事,命下矣。依聖敎付標段,分付各該曹,而方物中,甲胄及皮物等物,一依榻前定奪,自常平倉句管封進,其價本,各其本營,直送該廳之意,分付各道,而頃於冬至方物封進之時,弓帒筒箇見樣,自內弓房,下送各道,今此兩西,亦依此例,弓帒筒箇見樣,令內弓房下送事,亦爲分付,何如?傳曰,允。已上禮曹謄錄
上在昌德宮。停常參·經筵。
下直,慶尙左兵使張宇相,長湍府使沈橃,三嘉縣監尹泓。
藥房啓曰,伏不審夜來,聖體,若何?王世子昨日受鍼之後,膿汁其能多出,而腫處漸爲差減耶,寢睡水刺,亦復何如?臣等達宵憂慮,敢來問安。答曰,知道。無事。世子腫處,鍼破之後,膿汁盡出,而亦漸消減,眠睡比前稍穩矣。大殿·中殿·世子宮,政院·玉堂·二品以上·六曹·大司諫問安。答曰,知道。勿爲問安。中殿·世子宮,藥房問安。答曰,知道。
政院啓曰,以諫院多官一時呈告,守令之未署經,至於三員之多,事甚可慮。司諫鄭來祥,獻納沈最良,正言洪重夏·朴明義牌招,使之開坐署〈經〉,何如。傳曰,允。
禁府,成任拿囚。啓。
全羅監司書目,長城縣監李東根,以春例祭祭官,無緣不進,罷黜事。啓。傳曰,節哛只推勿罷。
謝恩,正言朴明義。
備忘記,居首幼學洪瀅,直赴殿試,之次進士權應經·朴廷喜·洪重泰,幼學李寅斗,各給二分。
藥房再啓曰,卽伏聞入診醫官所傳之言,王世子症患,受鍼後,糯米膏連續貼付,則膿汁順出,腫處消減,氣候視昨亦且和平,臣等伏不勝喜幸之至。諸醫以爲,內托之劑,苦口難進,生脈散,和沙糖屑連進,則亦有淸補之效云,此藥煎入之意,敢啓。答曰,知道。
院啓,臣等,以兼司僕將元徽,護軍鄭宇翰改正,仍任前職事,累日論列,而兪音尙靳,臣等竊以爲不然也。此兩人,俱無拔萃之才,表異之績,陞出六品,亦且未久,而遞施超躐之典,官方固已無漸,況今八路災荒,飢饉方急,守令之犯科,而或令勿罷,監司之秩滿而亦至仍任者,乃所以專責賑政,慮其迎送之弊也。竹山·鳳山,皆以災邑,料理賑民,政當其時,而只爲其陞秩,一時移易,實有乖於朝家軫恤民隱之意,請新除授兼司僕將元徽,護軍鄭宇翰亟命改正,仍任前職。答曰,不允。鄭宇翰事,依啓。
修撰洪墪上疏。大槪,冒陳危懇,冀蒙恩遞,以安愚分事。入啓。答曰,省疏具悉。爾無所嫌,勿辭,從速察職。已上朝報
上在昌德宮。停常參·經筵。
下直,白翎僉使洪夏昌,安邊府使洪柱震。
江原監司書目,原州呈,以進善丁時翰辭職上疏上送事。啓。答曰,省疏具悉爾懇。爾其安意,須勿固辭,從速上來,以副予望。
中殿·世子宮,藥房問安。答曰,知道。藥房啓曰,夜來風亂,朝寒斗峭,伏不審聖體調攝,若何?受灸處,已盡完合耶,王世子症患,膿汁一向順出,而腫處幾分消減耶,水刺寢睡,視昨日亦復,何如?臣等憂慮未已,敢來問安。答曰,知道。無事,灸瘡已盡完合,世子腫處,日漸消減,眠睡比昨益穩矣。
政府翰林取才,鄭漢柱,綱目略。
慶尙監司書目,臣慘被誣衊,決不可抗顔於職次,懇乞亟罷臣職,下臣司敗,嚴覈得失,明正典刑事上疏上送事。啓。答曰,省疏具悉。構誣之說,不足掛齒,卿其勿辭,從速察職。
左議政睦來善,大司成權瑍,請對入侍,入侍時,今日政官牌招開政,下番翰林及學兼官差出後,卽令政院催促出肅,四學學製,趁監試會試前設行事,榻前定奪。
禁府,洪墪拿囚。啓。
院啓,臣等,以元徽·鄭宇翰等改正仍任前職事,累日論列,蓋所以惜官方之無漸,而慮災邑之迎送也。昨伏承聖批,一許而一不許,臣等竊惑焉。元徽之陞六,今纔十八朔,比宇翰,尤爲驟陞,竹山之到任,甫過數十日,視鳳山尤爲數易,而獨靳兪音者何哉?設令徽,果有可用之才,徐待績著,循序調用,固爲未晩,何乃汲汲超擢,不恤數遞之弊乎?況今災荒孔棘,飢饉方急,守令之犯科而或令勿罷,監司之及瓜而亦至仍任,乃爲其專責賑政也。畿邑被災,甚於他道,料理賑民,政當其時,而赴任屬耳,遞爾數易,實有乖於朝家軫恤民隱之意,請新除授兼司僕將元徽,亟命一體改正,仍任前職。日者禁府罪人金孝曾,有除加刑減死定配之命,臣等竊以爲不然也。孝曾之私用軍木,至於二十九同之多,情狀旣露,罪在難赦,窮訊正律,在法當然,而以其有膂力之故,遽爾貸死於輸情之前,夫國家用法之道,當觀其罪犯如何而已,豈可以膂力之有無,而有所輕重之乎?揆以獄體,實關後弊,決不可以發配而置之,請罪人金孝曾,依該府啓目,加刑得情,按法正罪。日昨靈春君涏照律公事,有除杖徒收贖之命,此固出於聖上敦親之至意,而禁松之法,旣載令甲,徒配之科,亦非可贖,何可以宗戚之故,而有所寬假乎?請還收靈春君涏收贖之命,依該府照律施行。答曰,不允。
禁府啓目,李錀刑問三次不服,加刑得情,何如?啓依允。又啓目,洪以夏刑問一次不服,加刑得情,何如?啓姑停刑推,議處。
謝恩,檢閱鄭漢柱。
有政。東善正炳·東昌正炡,竝都正除授事傳敎,李聃命爲漢城府左尹,金賓爲漢城府右尹,沈得元爲黃海道都事,權歆爲刑曹參議,漢城右尹改望,李聃命爲漢城府右尹,閔興道兼東學敎授,洪受泰爲龍宮縣監,鄭漢柱爲藝文館檢閱,鳳山郡守鄭宇翰,仍任事承傳。
左議政睦來善,大司成權瑍,請對入侍時,上曰,海西饑荒孔慘云,江都米,雖是軍餉,不可無推移之道,五千石特令移轉,以爲賑救之地。大司成權瑍所啓,本館奴婢,皆在三南,收其身貢,以爲養士之需,而近因年歲凶荒,裁減過半,且居齋儒生之數,多未有如近年,物力蕩竭,無以繼用。上年三南奴婢身貢,尤甚,之次邑裁減之數,至於五十餘同之多,若不得其代,則決難支撑。令賑廳,計給五十餘同之代,以爲一分補用之地,何如?左議政睦來善曰,賑廳需用,雖甚浩多,而本館難支之勢,果如權瑍之所達,則不可不量宜劃給矣。上曰,自賑廳,雖難盡給其數,參酌劃給,可也。又所啓,全羅道靈光郡所在角里島·鵲島·於義島·浦作島·水島·林子只島等處,乃國初本館折受之地,而中間見失,前大司成李鳳徵,陳疏請復舊蒙允。其後大司成姜碩賓,陳達榻前,白蝦蘇魚收稅及田畓,自本館句管事蒙允之後,自備局査問本道,則監司李玄紀啓請,還給本館,而伊時備局,以事在久遠,不可率易復舊之意防啓,今當物力䔽竭,無以成樣之日,得此田畓及收稅,則庶可爲補用之資,下詢于大臣而處之,何如?睦來善曰,此是本館所屬,而卽今本館之難支如此,還給宜矣。上曰,許給本館,自來秋,次知收稅,可也。權瑍曰,其中角里島則移屬於礪山竹林書院,此雖名賢享祀之所,而比諸太學,輕重自別,且其折受年月,久近相懸,不可不還屬本館矣。睦來善曰,査問本館後,處之宜矣。上曰,査問曲折於本道而處之,可也。又所啓,本館官員甚多,每於試射之日,以其無分而納贖者,殆過五六十兩錢,事雖微細,此亦爲本館難支之一端也。翰苑·玉堂·槐院·藝閣之官,雖或無分,而別無懲贖之事,本館官員之無分者,亦依此不爲徵贖,何如?睦來善曰,成均館,雖不如翰苑·玉堂·槐院之淸寒,卽今物力匱竭云,今姑權減,待年事稍稔,而依各司例擧行,宜矣。上曰,當此凶荒之歲,本館之物力竭乏,雖不可永除徵贖,今姑減之,可也。又所啓,明倫堂金字懸,乃朱字筆蹟,蓋在壬辰年,故大司成黃㦿,赴燕求得以來,而故判書吳竣,以能書博古之人,明知其爲朱子眞迹,而陳達榻前,自上命知館事次知,使校書館,鋟板以懸矣。其後癸巳年,金益熙爲大司成,以爲非朱子筆,塗墨於新安朱某書五字之上,其縱恣無識極矣。今當改鋟以復舊,此非陳達之事,而當初旣已定奪於榻前,且前大司成,欲陳達而未及,故敢此仰達矣。上曰,予於謁聖時見之,則云是朱子筆蹟,故每加敬翫,而嘗訝其塗墨矣。睦來善曰,朱子筆蹟,故判書吳竣,旣以爲無疑,而至達榻前,鋟梓以懸,則金益熙之不稟塗墨,果爲無據矣。上曰,塗墨甚爲未安,速令更刻懸板,可也。
院前啓。措辭見上答曰,勿煩。已上朝報
右議政入侍時,前司果閔興道敍用事,榻前下敎。已上吏曹謄錄
上在昌德宮。停常參·經筵。
午未時,日暈兩珥。申時,日暈。夜一更,流星出軒轅星下,入巽方天際,狀如拳,尾長三四尺許,色赤,光照地。
下直,平南萬戶徐興元。
藥房啓曰,夜來春寒尙峭,伏不審聖體,若何?王世子腫處,尤爲消減,而膿汁尙爾流出耶?寢睡水刺,亦復,何如?臣等憂慮未已,敢來問安。答曰,知道。無事。世子腫處及眠食,日漸差勝矣。中殿·世子宮,藥房問安。答曰,知道。已上朝報
宣惠廳郞廳,以都提調意啓曰,繕工監,以大中小束索,自該曹給價,而不足以當其役,令宣惠廳載於貢案,定式給價,草記蒙允矣。貢案,係是舊制流來行用者,則有不可續續追載,此路一開,後弊難防,實難聽施,該監之弊端如許,則亦不可不慮。令該曹從實用隨卽給價,俾無難堪之弊,何如?答曰,允。已上宣惠湖南廳謄錄
上在昌德宮。停常參·經筵。
下直,密陽府使金鳳至,草芝萬戶朴天健。
藥房啓曰,春寒未解。伏不審聖體,若何?昨伏承王世子腫處眠食,日漸差勝之敎,夜來益有痊安之效乎?臣等猶不任區區之慮,敢來問安。答曰,知道。無事。世子所患,日漸差愈,勿爲逐日問安。中殿·世子宮,藥房問安。答曰,知道。
都堂弘文錄圈點,七點金文夏·洪重夏·李宇謙·洪重鉉,六點李元齡·金汝鍵·金世欽·李師尙·閔彦良·李允明·吳尙文·丁時潤·丁思愼·睦林重·閔興道。
掌令睦林重,持平洪重鉉啓曰,昨日臣等齊坐本府,照勘推緘之時,非不致愼,而未能詳察慶尙監司李玄紀名字,誤以閔昌道書入,致勤點下,臣等昏謬不察之失,著矣,不可一刻晏然於臺席,請命遞斥臣等之職。答曰,勿辭,退待物論。
院前啓,禁府罪人金孝曾事,炅春君涏事。答曰,勿煩。前啓兼司僕將元徽改正,仍任前職事,停啓。已上朝報
備邊司啓,頃因平安監司馳啓,崔俊傑被走越採人李贊等及參證諸人,移囚營下矣。自禁府,推覈俊傑,旣以誣妄施刑,則所囚李贊各人等,更無究問之端,令本道放送之意,分付,何如?答曰,允。已上備局謄錄
上在昌德宮。停常參·經筵。
夜一更至四更,月暈。
下直,統虞侯洪時中,麟山僉使張相漢。
全羅監司書目,益山兼任全州呈,以前兵使蘇斗山,去正月二十三日身死事。
執義李東標啓曰,臣於日昨本府照勘推緘之時,慶尙監司李玄紀名字,誤以閔昌道書入,致勤點下,臣之昏謬不察之失著矣,昨因學制之坐,今始來避,臣罪尤大,請命遞斥臣職。答曰,勿辭,退待物論。
院前啓,金孝曾事,靈春君涏事。答曰,勿煩。
政院啓曰,憲府多官,纔已引避退待,今當處置,而掌令崔恒齊,連日呈告,持平權歆,卽者陳疏到院,觀其措語,則其女兒,有拘忌之疾,不敢冒入闕內,處置同僚云,原疏則雖已退却,而諸臺退待之後,不卽處置,事甚未安。掌令崔恒齊,卽爲牌招,使之處置,何如?傳曰,允。
掌令崔恒齊,牌不進,本職遞差後,直捧禁推。
政院啓曰,下番翰林鄭漢柱,引正言朴明義之疏斥,卽爲徑出,史局重地,不可暫曠,鄭漢柱推考,牌招入直,何如?傳曰,允。
禁府,鄭漢柱·李泳拿囚。啓。已上朝報
禮曹啓曰,上年因京畿監司奉審,英陵·寧陵陵上莎草稀疏,土色微露處,待明春新芽抽出,觀其蔓覆土與否,更爲牒報之意,覆啓到付矣。卽接英陵參奉所報,則雪消春回之後,仔細奉審,則他處莎草,擧皆有抽芽之勢,而寅申兩方則根荄之稀疏者,漸益禿矣。土色之微露者,別益著矣,蔓生覆土,未易可期,更爲尺量,則寅方廣四尺,長二尺七寸,申方廣一尺,長一尺,子丑間,未申間,地臺石排接處,土色漸出,莎草漸禿處尺量,則子丑間廣六尺,長一尺,未申間廣三尺,長一尺七寸云矣。接寧陵參奉所報,則春回雪消之後,詳細奉審,則他處莎草,庶有抽芽萌生之勢,而大王陵上子方莎草枯損處,長三尺,廣三尺,臺石上莎草,長三尺,廣一尺,子丑間莎草,長二尺,廣一尺,丑方莎草,長一尺,廣一尺,臺石上莎草,長一尺五寸,廣一尺,苔色遍覆,土色微露,寅方莎草,庫庫稀疎,卯辰間莎草,長一尺五寸,廣五寸,土色全露,巳午間莎草,長一尺,廣五寸,土色全露,戌方三處莎草,長一尺,廣五寸,庫庫土色微露,欄干石縫合處塗灰,庫庫剝落。王后陵上子方莎草枯損,長二尺,廣五寸,丑方莎草,長五尺,廣三尺,寅方莎草,長二尺,廣一尺七寸等處,苔色遍露,庫庫稀疏,卯方莎草稀疏,辰方莎草,長一尺,廣六寸,巳方莎草,長一尺二寸,廣一尺二寸等處,土色全露,巳午間莎草,長一尺,廣四寸,土色微露,又一處,長一尺,廣一尺,土色全露,午方莎草,庫庫稀疏,未方莎草長三尺,廣一尺,未申間莎草,長二尺,廣四寸等處,土色全露,申酉間莎草,長一尺,廣七寸枯損,土色微露,酉方莎草,長二尺,廣五寸,土色全露,戌亥間莎草,庫庫稀疏,欄干石縫合塗灰,庫庫剝落云,英陵·寧陵兩陵上莎草之枯損處,上年秋圖啓時,意謂春來芽抽之節,庶有回蘇蔓生之勢,以此待明春之意覆啓,而觀此兩陵陵官所報,節候已屆仲春,殘雪盡消,地底草芽,仔細看別,則回生與否,可以測知,而諸處枯荄,旣無生意,前頭雨水節,設令有更生之芽,卽今所見如此,甚爲未安,陵寢事體重大,不可不趁時奉審,依例大臣以下進去奉審後稟處,而兩陵,同在一山之內,兼爲進去,何如?傳曰,允。已上禮曹謄錄
上在昌德宮。停常參·經筵。
下直,竹山府使朴進益,慶尙右兵虞侯郭翰邦,遂安郡守趙爾璧,興德縣監柳世章。
藥房啓曰,伏不審一兩日來,聖體,若何?伏聞醫女所傳之言,中宮殿䐉後有小癤云,部分不輕,卽令醫女詳細診察後,以爲議藥之地,宜當,王世子腫處,消減如常,而幾分完合耶?臣等不勝區區之慮,敢來問安,竝此仰稟。答曰,知道。無事。世子腫處,日漸完合矣。中殿·世子宮,藥房問安。答曰,知道。
藥房再啓曰,卽伏聞醫女所傳之言,內殿䐉後癤患,此昨稍似消減,而腫尖堅硬之處,終不無成膿之患。仍與崔聖任·權愉·崔有泰等諸御醫相議,則皆以爲淸熱治毒飮,加羌活·柴胡各一錢,連進五貼,金銀花茶,調牛黃,亦爲頻進,地龍汁,和白礬末,頻塗腫處,宜當云,此藥竝劑入之意,敢啓。答曰,知道。
京畿監司書目,楊州呈,以知事崔寬辭職上疏上送事。啓。答曰,省疏具悉。卿其勿辭,上來行公。
左議政睦來善箚子。大槪,緣臣妄言,臺臣起鬧,又致史局之空曠,惶恐待罪事。入啓。答曰,省箚具悉卿懇。玆事已有舊例,則意外起鬧,何必深嫌?卿其安心勿待罪。仍傳曰,遣史官傳諭。
院前啓,金孝曾事,靈春君涏事,竝引嫌而退。奏御文字,不能詳察,揆以臺體,勢難仍任,請掌令睦林重,持平洪重鉉,執義李東標竝命遞差。答曰,不允。處置事,依啓。
吏曹啓曰,臺諫有闕,政事,取稟。傳曰,明明日爲之。
備邊司啓目,粘連觀此全羅監司狀啓,則濟州牧使尹鼎和,身病極重是如,累度呈辭是白置。絶島與內地有異,廢閣公務,果爲半歲,不可無趁速變通之道,令廟堂稟處亦爲白有臥乎所,海外絶島人所厭避,因許遞免,則有關後弊,不可輕易變通是白乎矣,尹鼎和自南邑,崇飮已過,及莅海島,因以成病,尋常文報,全不酬應,旣有實病,諉以後弊而不遞,則私情切迫,姑置勿論,海防疏虞,委屬可慮。尹鼎和罷黜,其代,以武臣中年少有才望者,令該曹極擇差出,急速赴任之意,該曹良中,竝以分付,何如?啓依允。已上朝報
內乘,以提調意啓曰,陵幸迫頭,旗軍洗馬,當行於今月十五日,本寺正朴昌漢,奉使出彊,今姑改差,令該曹在京無故人差出,何如?傳曰,允。
禮曹啓曰,本曹,近因擧動及多事之時,郞廳六員內,二員在外,一員未差,只有正郞姜相周,佐郞愼爾益·李喜茂,以監試考講一二所分差,愼爾益,以兼春秋預備入直,故本曹他無仕進上直之員,愼爾益預備之任,特爲改差,一員未差之代,後日政,以在京無故之人差出,以爲推移察任之地,何如?傳曰,允。已上吏曹謄錄
備邊司啓曰,卽接平安兵使洪時疇牒報,則江界越來淸人,似有回蘇之望云,自江界轉報之際,日子已久,旣得向蘇,則想漸差愈,分付江界府,卽爲起送于灣上,而起送之時,善爲救護,俾不至於傷損,咨文,依前定奪,令承文院撰出,而齎咨官,亦爲急速發送,到義州府,待淸人出來,使之押往,何如?答曰,知道。已上備局謄錄
上在昌德宮。停常參·經筵。
下直,江東縣監張世益,龍宮縣監洪受泰。
藥房啓曰,春雨終宵,日氣沈陰。伏不審聖體若何?中宮殿癤患,湯劑進服,膏藥試塗之後,其有消減之效乎?昨伏承世子腫處日漸完合之敎,群下喜幸之心,曷有其極?瘡口旣合,則水刺寢睡,亦已復常否?臣等無任區區之慮,敢來問安。答曰,知道。無事。內殿所患,已言于醫女,世子眠食如常矣。中殿·世子宮,藥房問安。答曰,知道。大殿·中殿,政院·玉堂問安。答曰,知道。勿爲問安。世子宮,政院·玉堂問安。答曰,知道。
全羅監司書目,礪山郡守許垓,以地方官,新舊使交遞之日,不爲出待,殊失事體哛不喩,聞其病勢,極其危重,賑政方急,曠官可慮,不得已罷黜事。
假注書李奎年病,代金致龍。
院前啓,停啓。
瀛昌君沈廚院提調辭免上疏。入啓。答曰,省疏具悉卿懇。卿其安心勿辭,調理行公。仍傳曰,遣御醫看病。
正言朴明義啓曰,臣於日者祈免之章,適有所懷,略論史局事矣。昨伏見大臣箚子,蓋以臣爲起鬧,而至曰可謂得當耶?臣於此不勝瞿然之至。越次應講,旣有定式,且鄭漢柱供辭,只以越次應講,泛然引嫌,大臣之援例變通,事勢則然,而古今人之所遭,各自不同,則其在廉隅,何可苟進?史局久曠,臣非不慮,而士夫進退之間,名器以之輕重,其所關係,亦甚非細,此臣所以終不能泯默者,是豈起鬧之意也哉?然大臣旣以爲言,而遣辭不審之失,臣固有之,其何敢晏然於臺席乎?昨緣病極昏眩,今始俟間來避,臣之不安,又一倍矣。以此以彼,俱難仍冒,請命遞斥臣職。答曰,勿辭,退待物論。
左參贊沈梓上疏。大槪,所患瘡病,浹月苦劇,完合未易,供職無期,乞賜鐫免,以便調治之事。入啓。答曰,省疏具悉。卿其安心勿辭,調理行公。
院啓,引嫌而退。有懷必陳,誠得臺體,大臣之言,不必爲嫌,請正言朴明義出仕。答曰,依啓。已上朝報
上在昌德宮。停常參·經筵。
下直,柔遠僉使南聖敎,植松萬戶沈璜。
中殿·世子宮,藥房問安。答曰,知道。
藥房啓曰,伏未審夜來,聖體若何?中殿癤患加減,亦復何如?世子氣候,一樣安寧乎?臣等無任區區之慮,敢來問安。答曰,知道。無事。內殿所患,已言于醫女,世子氣候,平穩矣。
持平權頀再度呈辭,入啓。遞差。
政院啓曰,下番翰林鄭漢柱,旣已帶職蒙放,卽爲牌招察任,何如?傳曰,允。
假注書金致龍,代全命三。
咸鏡監司書目,輸城察訪李道元,去正月二十九日身死事。
中殿受鍼正時,午正。
傳曰,大臣·備局堂上引見。
藥房再啓曰,卽伏聞入侍醫女所傳之言,中殿癤患,受鍼之後,膿汁順出,似無肆毒之慮,伏不勝喜幸之至。第伏念毋論腫患輕重,受鍼破腫之後,臣等待罪藥房,不可退在私次,自今日,率醫官輪回直宿之意,敢啓。答曰,卿等勿爲直宿。
今日引見時,吏曹佐郞朴涏從重推考,卽爲參政,玉堂闕員差出事,及文學李宇謙,正言洪重夏,別兼春秋差下,速爲輸薦事及玉堂未肅拜新除授人員,竝爲牌招察任事,榻前定奪。
中殿受鍼後,大殿·中殿·世子宮,藥房·政院·玉堂·二品以上·六曹·大司諫問安。答曰,知道。
禁府,鄭漢柱拿囚。啓。
忠淸監司書目,永同縣監洪百源,今月初七日遭父喪事。
兵曹口傳政事,羽林衛將柳星樞。
謝恩,司書洪重鉉,修撰洪墪。
有政。以趙錫周爲成均館直講,李東標爲議政府舍人,李喜茂爲禮曹正郞,李文興爲司憲府執義,呂聖擧爲兵曹正郞,成瓘爲司僕寺正,蔡獻徵爲司憲府掌令,鄭思孝爲司憲府持平,李錫三爲禮曹佐郞,呂聖擧爲司憲府持平,金南獻爲司憲府監察,韓順謙爲成均館博士,兪得一爲金堤郡守,李寅賓爲司憲府掌令,琴景見爲軍器寺主簿,洪重鉉爲世子侍講院司書,李基夏爲濟州牧使,申璨爲兼輸城察訪,睦林重爲世子侍講院弼善,朴銑爲礪山郡守,愼爾益爲兵曹佐郞,金昌錫爲均館典籍。
引見時,領議政權大運所啓,義州府尹裵正徽,以江界府使移授,而正徽,身病甚重,而但以未赴任之故,不得辭狀於本道監司,直以病重難赴之意,來呈於備局,而以其呈狀請遞邊任,後弊所關,不可輕議,但聞其病勢,難於赴任云,而前府尹又將拿來,不可等待其差歇,似當有變通之道,何以爲之乎?上曰,裵正徽之病,果是實狀,則今姑罷黜,其代,速爲差出,可也。戶曹判書柳命天所啓,頃日領府事金德遠陳達,仁廟·孝廟兩朝相臣之妻,至今生存者食物題給,而啓下之後,故相臣鄭致和之夫人,亦爲同入於書啓中矣。其本家以爲,致和至顯廟朝,始爲大拜,則與當初定奪本意有異,不敢受之云,其所以辭之者,亦有所執,而旣有成命,何以爲之乎?上曰,三朝耆舊之臣,宜無異同,一體題給,可也。禮曹判書柳命賢所啓,六曹各有直房,而禮曹則凡干入啓文書,盡爲留置直房,比他曹尤緊,營造旣久,日漸頹圯,不得不趁卽修改,而物力凋弊,難以拮据,逆家十餘間林瓦及礎石,分付該曹,使之劃給,以爲補用之地,何如?上曰,依所啓,劃給補用,可也。右議政閔黯所啓,廣州府尹李震休,以年少之人,盡心國事,頗有治績矣,猝然病劇,窒塞頻數,卽今症勢,小得差道,而昏眩健忘之病,尙今未已,不能酬應官事,必須一二年調治,然後可作完人云,本邑,不但保障重地。當此賑政方急之日,亦不可一任其曠廢,不可不趁時變通,故敢達矣。上曰,病勢如此,則不可無變通,遞差可也。又所啓,親年七十,勿敍三百里外,法典也。至於閫帥邊任則勿論,亦古例則祖宗朝法例,其意有在也,中間變通,邊將親年七十者,亦許遞事定式,而其後,因朝令及親意,或多赴任者矣,頃者東萊府使孫萬雄被彈之後,萬雄旣不安其任,義州府尹李元齡,全羅兵使張漢相,俱已遞職,慶尙兵使尹就商,亦每呈狀備局而乞遞,漢相之父是奎,就商之父天賚,雖老,氣尙强健,雖除邊任,自足以遠赴矣。其子之以親老,許遞重任,事甚不當,張漢相旣已遞之,不須擧論,而尹就商,則似不可輕易遞改,以啓紛紜之弊,自今以後,直用祖宗朝法例,似爲便當矣。上曰,依祖宗朝古事,閫帥邊將邊倅,毋論文武,雖親老,勿爲許遞事,定式施行,可也。吏曹判書吳始復所啓,宣惠廳,專掌米布,出納文書,甚爲浩繁,而郞廳印信,只有一顆,常在於內廳,如値各廳郞廳內外倉開坐之時,則許多錢穀文書,不得趁時踏印,動經累日,其間不無虛疏之弊,如以戶曹言之,郞廳印信,旣是三顆,則本廳郞廳印信,加造一顆,以爲行用之地,似無不可,故敢此仰達。上曰,依爲之。上曰,下番翰林鄭漢柱,旣被臺臣疏斥,累違召命,方在禁推中,而該府照律,則每以解見任勘斷,論其情勢,旣難行公,而史局久曠,不可不變通,鄭漢柱罷職,可也。已上朝報
侍講院啓〈曰〉,本院下番,只有司書鄭思孝,今日政移拜持平,他無入直之員,其代卽爲差出,牌招入直,何如?傳曰,允。
吏曹啓曰,新除授黃海都事沈得元呈狀內,道內文化縣監李命麟,卽妻同姓叔母夫,法當相避,照例處置云,未赴任都事,與守令相避,則都事許遞,已成近例,沈得元改差,何如?傳曰,允。吏批啓曰,今日引見時,佐郞朴涏,卽令參政,玉堂闕員差出事,命下矣。依前敎卽令參政,則朴涏馳詣闕外,以爲家有拘忌之病,未及出避,不敢徑入闕中云,故玉堂闕員,不得差出,而朴涏,卽令出避,以爲後日政進參之地,何如?傳曰,允。又啓曰,今癸酉年守令薦,應遷不遷人員,抄出別單書入之意,敢啓。傳曰,知道。已上吏曹謄錄
引見時,大將所啓,禁衛軍五哨,沒數隨駕,闕內入直軍一百名,西營入直軍五十名,以訓局砲手替把,而前期一日,准三日替直事,榻前定奪。已上禁營謄錄
訓鍊大將李義徵所啓,江都,乃保障重地,四十里新城,已得完畢,誠是大幸,而苟無器械,則難以守禦,訓局分守之城,乃一千七百餘堞也。若以水鐵,鑄成大砲,隨堞懸掛,以備日後之用,則實合綢繆之道,海西産鐵之處,將欲下送本局將校,鑄成大砲,而一千七百餘砲鑄成之際,不但役糧甚難,至於貿鐵之價,亦無出處,而日前體府所屬各屯穀物,臣方主管其糶糴,若以此耗穀,量其容入而用之,則似爲便當,而自下不敢任意取用,敢此仰達矣。上曰,依所達除出耗穀,貿鐵鑄砲,可也。已上備局謄錄
上在昌德宮。停常參·經筵。
夜一更,月暈。
大殿·中殿·世子宮,政院·玉堂·二品以上·六曹·大司諫問安。答曰,知道。勿爲問安。中殿·世子宮,藥房問安。答曰,知道。藥房啓曰,夜來春寒惻惻,伏不審聖體若何?中宮殿癤患,昨日受鍼之後,漸有差減之效,而王世子氣候,一樣安寧乎?臣等憂慮未弛,敢來問安。答曰,知道。無事。內殿所患,漸有差減,世子氣候,平穩矣,勿爲逐日問安。
領中樞府事金德遠箚子。大槪,乞遞御營都提調之任,俾無虧損體統事。入啓。答曰,省箚具悉卿懇。中軍除授遞易之際,不爲問議,殊欠穩當,於卿有何所嫌乎?卿其安心勿辭焉。仍傳曰,遣史官傳諭。
政院啓曰,昨日筵中,以文學李宇謙,正言洪重夏,別兼春秋差下,速爲翰薦事定奪矣。史局新薦,一日爲急,而洪重夏,方在臺職,不卽下批,曾前閔彦良,別兼春秋差下時,亦帶臺職,而有變通之例,今亦何以爲之乎?敢稟。傳曰,洪重夏臺職,今姑改差,別兼春秋卽爲啓下。
吏曹啓曰,臺諫有闕,政事,取稟。傳曰,當日爲之。
正言朴明義啓曰,緣臣妄論史局事,致煩大臣上箚引咎,臣之情勢,萬分難安,終有所不可仍冒者,及其處置請出,迫於召命,黽勉就職之後,不得不更尋辭單,而見却喉司,一味悚蹙矣。伏聞昨日筵中大臣,又以浮薄喜事等語,大加非斥云,臣之當初所論,只欲矯苟進之習而已,豈有浮薄喜事之心而發也?前席語秘,雖未得其詳,而旣見斥於大臣,臣何敢一刻抗顔於臺端乎?請命遞臣職。答曰,勿辭,退待物論。
判尹李義徵上疏。大槪,陵幸已迫,導駕無人,乞遞臣本職,移授無故之人,俾無窘急之弊事。入啓。答曰,省疏具悉。右尹特爲遞改,俾出其代,卿其安心勿辭焉。
院啓,引嫌而退。職在言責,疏陳意見,大臣非斥,何必爲嫌?請正言朴明義出仕。答曰,依啓。
謝恩,正言洪墪。
政院啓曰,修撰李宇謙,副司果洪重夏,今日政,別兼春秋啓下矣。李宇謙,則旣已本職出牌,洪重夏亦爲牌招,今日內入直之地,何如?傳曰,允。
李宇謙,牌不進,直捧禁推。
謝恩,別兼春秋洪重夏,校理睦林重,副校理閔興道。
有政。盧三錫爲司憲府監察,丁思愼爲弘文館修撰,申厚載爲漢城府右尹,睦林重爲弘文館校理,李宇謙爲兼南學敎授,沈得元爲兵曹正郞,崔恒齊爲世子侍講院文學,曺復卿爲禮曹佐郞,李元齡爲弘文館副修撰,金重三爲昌城府使,羅斗春爲永同縣監,李宇謙爲弘文館修撰,洪墪爲司諫院正言,閔興道爲弘文館副校理,睦林重爲弘文館副修撰。已上朝報
禁府啓曰,罪人李昌興更推事,命下已久,而昌興重患痰症,症勢危重,開坐之時,不得運動納供,待其稍歇,更爲推問之意,敢啓。傳曰,知道。已上禁府謄錄
上在昌德宮。停常參·經筵。
下直,安義僉使高後良,吾老梁萬戶全命善,從浦萬戶李慶完,阿山萬戶崔天敬。
謝恩,修撰李元齡。
掌令蔡獻徵啓曰,新除授持平呂聖擧,卽臣之異姓四寸弟也。在法應避,臣何敢仍冒乎?請命遞斥臣職。答曰,勿辭,退待物論。
刑曹判書尹以濟上疏。大槪,臣有誤着之失,亟削臣所兼將任,仍治臣罪,以肅朝綱,以存事體。及兵曹判書睦昌明上疏。大槪,臣有難安之勢,乞遞本兼諸任,以存事體,以安微分事。入啓。答曰,省疏具悉。卿其勿辭行公。
禁府啓目,洪以夏議處云云,所謂諺謠,推諉於趙璧,而累次面質,語窮見屈,其所傳說之言根,其矣身外,旣無所歸之處,則不必一向訊問,而其亂言之罪,在所難免,以此照律,何如?啓依允。
禁府,金履泰·朴明義·李宇謙拿囚。啓。
府啓,引嫌而退。相避之法,在下當遞,居右之人,不須爲嫌,請掌令蔡獻徵出仕。答曰,依啓。
備邊司郞廳,以三公意啓曰,漢城府堂上變通差出,專爲陵幸時導駕,而新除授右尹申厚載,以前任開城留守,方在任所,卽今開留之任,與前自別,必待新舊留守面看交代後,可以上來,而陵幸之期,只隔四日,新留守,雖今日開政差出,擧動之前,勢未及周旋。申厚載仍任前職,右尹則更令該曹,別爲差出,似當,敢此仰稟。傳曰,依爲之。
吏曹啓曰,臺諫有闕,政事,取稟。傳曰,過國忌後爲之。
謝恩,文學崔恒齊。已上朝報
上在昌德宮。停常參·經筵。
辰時,日暈。
藥房啓曰,夜來風雨,日氣沈陰。伏不審聖體若何?昨伏聞入診醫女所傳之言,中宮䐉後腫處,幾盡消減,瘡口亦將完合云,伏不勝喜幸之至。夜間益有痊安之效,而王世子氣候,亦一樣安寧乎?臣等憂慮未弛,敢來問安。答曰,知道。無事。內殿所患,幾盡差愈,世子氣候平穩矣,勿爲問安。中殿·世子宮,藥房問安。答曰,知道。
禁府,罪人洪以夏,決杖一百,流三千里。啓。
政院啓曰,別兼春秋李宇謙,今已帶職蒙放,卽爲牌招入直,何如?傳曰,允。
謝恩,修撰李宇謙。已上朝報
上在昌德宮。停常參·經筵。
左議政睦來善請對入侍。已上朝報
禁衛營啓曰,今二月二十日穆陵擧動時,建陽門入直軍一百名,西營入直軍五十名,以訓鍊都監砲手,准三日替代事,自兵曹,旣已啓下矣。來十九日,與訓局軍兵替代,本營則工匠隊四十名,哨官一員,率領守直,而步軍五哨,別驍衛六十二名隨駕之意,敢啓。傳曰,知道。已上禁營謄錄
上在昌德宮。停常參·經筵。
下直,忠淸都事李龜齡,聞慶縣監崔斗明,外叱怪萬戶李榮昌。
執義李文興初度呈辭。入啓。遞差。
禁府,洪以夏,忠淸道稷山縣,成歡驛,徒三年定配。啓。
吏曹,加出內醫提調兪夏益。
謝恩,判決事睦林一,弼善崔恒齊,執義李東標,司諫朴萬鼎,副修撰丁時潤·洪重夏,副校理閔興道,兼春秋減下肅拜。
慶尙道儒生張大臨等上疏。大槪,請參判臣朴彭年,承旨臣成三問,校理臣李塏,參判臣河緯地,司藝臣柳成源,摠管臣兪應孚等書院,依果川愍節,洪州綠雲之例,特宣恩額,以慰士林之望事。入啓。答曰,省疏具悉。疏辭,令該曹稟處。
院啓,新除授正言李禎,時在平安道成川府任所,請斯速乘馹上來事,下諭。答曰,依啓。
有政。以沈仲良爲廣州府尹,鄭來祥爲義州府尹,李東標爲司憲府執義,張希載爲漢城右尹,李後榮爲兵曹佐郞,李元齡爲弘文館校理,李禎爲司諫院正言,宋儒龍爲世子侍講院輔德,洪重夏爲弘文館副修撰,安績爲肅川府使,丁時潤爲弘文館副修撰,崔恒齊爲世子侍講院弼善,崔重泰爲禮曹正郞,李世機爲承文院校檢,兪夏益爲內醫院提調,睦林一爲掌隷院判決事,朴萬鼎爲司諫院司諫,兼春秋單睦林重·閔興道,開城留守申厚載仍任事,承傳。已上朝報
上在昌德宮。停常參·經筵。
校理睦林重,兼春秋減下肅拜。
明日穆陵展謁時,出宮,初嚴,四更三點,二嚴,四更五點,三嚴,五更二點。開門,三更四點。
全羅道羅州幼學吳達周等上疏。大槪,請故文忠公臣金誠一,配享於先正臣金宏弼·鄭汝昌·趙光祖·李彦迪·李滉·五賢祠宇,以副士林之望事。入啓。答曰,省疏具悉。疏辭,令該曹稟處。
監試覆試試官權愈·權瑍,參試官閔昌道·丁時潤·洪重鉉,以上一所,試官沈梓·李瑞雨,參試官睦林一·洪重夏·李師尙,以上二所,監試官崔琥。已上朝報
大駕詣晝停。入幕次後,藥房·政院·玉堂問安。答曰,知道。
大駕詣陵所,入幕次後,藥房·政院·玉堂·二品以上·六曹·大司諫問安。答曰,知道。
大駕穆陵展謁後,藥房·政院·玉堂問安。答曰,知道。
大駕詣健元陵,望廟禮後奉審,及顯陵望廟禮,及徽陵·崇陵望廟禮奉審後,藥房·政院·玉堂·二品以上·六曹·大司諫問安。答曰,知道。
傳曰,自茵匠里,至東關王廟,捧上言。大駕還宮時,初嚴,未初一刻,二嚴,未初二刻,三嚴,未初三刻。
大駕還詣晝停後,藥房·政院·玉堂問安。答曰,知道。
傳曰,京畿監司·楊州牧使,卽爲來待事,分付。
備忘記,曉諭楊州父老等曰,噫,自予否德忝位以來,水旱風霜,逐歲爲災,率痒稼穡,使我赤子,曾未有一日奠居之樂,至若去歲之災荒,八路同然。近古所罕,而畿甸根本之地,比他最酷,節屆春和,萬物咸囿於雨露,而哀我民斯,獨阽於飢困,究厥所以,職由於予之不能盡君師之責而然也。若恫在躬,玉食何安?凡係蠲役賙賑之政,業已講究,靡不用極,而今當園陵禮畢,鑾輿載回之辰,顧瞻田野,如傷惻怛之懷,自不覺其益切于中,爲之停車,特召爾等,用敷心腹之辭,仍命有司,畿內各邑,今春收米及田稅米太,使之待秋退捧,其中田稅已納之邑,特以該廳穀物,移轉代給,至於楊州陵寢,多在於一邑,廣州今番行幸時,亦多有奔走之勞,理宜優恤,故楊州丁卯條還上,特爲蕩減,廣州稅米太,亦令該廳稟旨變通,以示別樣軫恤之意,嗟爾士民,體予至誠拯救之意,毋或流散,各保其家,服田力穡,庶幾有秋,予所望於爾等者也,竝宜知悉。
以左副承旨洪萬朝所啓,當該宣傳官汰去,汰去現告,全聖大·閔挺健。
大駕詣晝停時,楊州生員李齊華等上疏。入啓。答曰,疏辭,令廟堂稟處。
大臣引見入侍時,右議政閔黯所啓,今此陵幸之日,親臨帳殿,招集人民,特降手札,慰諭父老,仍令蕩減未收糶穀,實是前古稀覯之事,有非常之事,則宜有非常之典,而糶穀未收,多在於豪右,則蕩減之惠,不及於小民,今此召集人民中,不得蒙此惠者,十必居八九矣。當玆凶歉之歲,有司則固恤經費,而平安道小米二萬餘石,今將移轉于京倉矣。卽聞楊州民戶之數,不過八千七百餘戶云,以賑廳小米,每戶各給一斗,西穀移轉後,量宜劃給於賑廳,則在國家,所費之穀,不至甚多,而在實惠均施之道,無出於此,一州蒙惠,八路皆將頌恩,惟在上裁之何如耳。上曰,所達之言誠是,每戶小米各一斗分給,西穀,待船運,量宜劃給賑廳,以爲救都民之地,可也。左議政睦來善所啓,今此楊州人伏地之請,卽隨起收稅事也。無土窮民,雖有閑曠可墾之處,一番起耕之後,無論陳起,輒皆收稅,民莫敢起耕,故臣曾以隨起收稅公私兩利之意,陳達蒙允,頒布於畿甸及諸道矣。其後守令,不遵朝令,以其續起之結負,驅入於元田加耕之中,竝與其陳處而出稅,民悔其起耕,旋卽陳棄,當初定奪之本意,果安在哉?不但楊州一邑之民願如此。各邑守令,苟然奉行,一從其起處而收稅,陳則減稅,不爲混入於元田總數,則八路之民,皆蒙其惠,而於國家,亦必有所益矣。洪萬朝曰,當初所達之言,旣出擧條,則似當更爲申明矣。上曰,分付該曹,依當初所達,更加知委諸道,各別申明,可也。
帳殿,招集楊州民人時,上曰,本州民人處,旣降手札,特除丁卯糶穀矣。此出於恤民之意,而原其當初終年勤苦,盡納官倉者,反未得蒙惠。當此荒歲,國儲雖乏,其令賑廳,每戶各給小米一斗,以表予意。西穀移轉後,量意劃給賑廳,以爲救活都民之地。
健元陵奉審時,上曰,健元陵莎草修改事,奉審之日,當爲定奪之意,旣已下敎於筵中矣。卽今所見,與丙寅年親臨奉審時陵上莎土,別無加損之事矣。封陵幾至三百年,而曾無一番改莎之擧,一朝修改,不但事體之重難,設令萬不得已有改莎之擧,則陵上,亦不可不加築新土,事之未安,節節難處。況此陵莎草,初自北關取來,當初用此莎,雖未知有何曲折,而今若改莎,則餘存舊莎,亦當盡除,致有絶種之患,此亦不可不念處也。至於架石上土落處,則就其頹落處,略加修補,俾無目前之未安,似爲便好,諸臣之意,何如?左議政睦來善曰,莫重久遠之陵寢,今若修改,則不止於改莎而已,必須盡去舊土而後,可以改築,此非但事體之重難,餘存舊莎,一倂盡除,亦甚未安,今承聖敎,實爲允當。領府事金德遠曰,此陵,異於他陵,不但改封極爲重難,況此莎草,旣是當初之所種,則至今餘存,事亦異常,而且聞有或盛或衰之時云,尤不可輕易修加矣。右議政閔黯曰,上敎誠爲允當矣。三百年所未改之陵寢,一朝改莎,事體十分重難,餘存莎草,盡爲除去,亦甚可惜,其在愼重之道,實難輕議改莎,且聞陵官之言,舊莎若干箇,散出於階上雜草之間云,草葉抽生,可以分別之後,尋其舊莎,移種於陵上,而雜草則略加芟刈,使舊莎着根,則或不無蔓生之望。且令北關,廣覓此莎所在之處,以爲取種之地,而架石上四面土落處,略加修補,似或得宜矣。禮曹判書柳命賢曰,陵上土落之患,自前陵官之所報,非止一再,而頃於癸亥年,南龍翼爲禮曹判書時,有所奉審啓達之事矣。到今十年之後,其所頹落枯損之處,與南龍翼啓辭中語,無甚異同,以此推之,設有若干土落處,不至有日漸頹下之患,三百年封陵,一朝改莎,果爲重難矣。上曰,予意旣以爲重難,諸臣之見亦如此,不必廣詢,改莎一款,姑勿輕議,架石上土落處,待秋略加修治,舊莎之餘存於階砌之間者,令陵官,一一尋覓,移種於陵上。且於北道,廣問此莎所在處,以爲移種之計,秋後土落處修補事,臨時更爲稟旨擧行,宜當矣。已上朝報
陵幸後,沙河里駐駕時,左副承旨洪萬朝所啓,以禁軍別將招來信箭,誤傳於兵判,又於訓將處所送信傳,初不詳稟,不知所傳之處,緩緩來告,俱極可駭。當該宣傳官,竝汰去,何如?上曰,依啓。已上承傳謄錄
上在昌德宮。停常參·經筵。
下直,平安都事崔敬中。
大殿,政院·玉堂·二品以上·六曹·大司諫問安。答曰,知道。
中殿·世子宮,藥房問安。答曰,知道。
藥房啓曰,昨日凌晨動駕,犯夜還宮,祗謁園陵,親行奉審之禮,升降拜跪,恐有勞傷之患,伏不審夜來,聖體若何?王世子氣候,一樣安寧乎?伏聞醫女所傳之言,中宮殿癤患,時未快安,而數日內,亦有外感之候云,詳知卽今症候,然後可以議定當進之藥,令醫女卽爲入診宜當,臣等區區憂慮,敢來問安,竝此仰稟。答曰,知道。無事。世子,氣候平穩,內殿宿患,服藥調理,自可差愈,問于入診醫女議藥,勿爲問安。
藥房再啓曰,卽因入診醫女所傳之言,仍與崔聖任·權愉等諸御醫,反覆相議,則皆以爲中宮殿宿患痰火之症,因外感輒復發作,柴胡涼膈散元方,半夏代,貝母羌製一錢,竹葉代,竹茹七分,加麥門冬各一錢,黃連酒炒,枳殼各七分,連進五貼,宜當云,此藥五貼劑入之意,敢啓。答曰,知道。
傳曰,史官二員待命,騎馬六匹立之,監試覆試一二所內摘奸。
禁府,金履泰,泰仁縣居山驛,徒三年定配。啓。已上朝報
傳旨,宣傳官閔挺健,當爲本月二十日擧動時,禁軍別將命召信箭,誤傳於訓鍊大將,軍法尙嚴,欲使之趨死地也。常時敎閱,欲用於戰鬪時也,今此誤傳信箭,雖出於鄕曲武夫,惶㤼失措之致,亦不可不嚴治,拿問定罪爲只爲,下義禁府爲良如敎。已上禁府謄錄
上在昌德宮。停常參·經筵。
自昧爽至卯時,有霧氣。辰時,日暈。
下直,慶基殿參奉李焌。
禁府,閔挺健拿囚。啓。
左承旨李壽徵上疏。大槪,幸蒙恩暇,方向松楸,而出納之地,不可久曠,乞遞職名,以便公私事。入啓。答曰,省疏具悉。爾其勿辭,往來焉。
傳曰,史官一員待命,騎馬三匹,卜馬二匹立之。
傳曰,今後擧動時,凡於傳命之際,駕後宣傳官,禁軍當輪回任使,而仍念曾在孝廟朝,必先入屬禁旅而後,始許內三廳者,聖意實有所在,卽今雖不能一如舊制,宣傳官薦,則必以入屬禁軍之人爲之,而望單子中,懸錄以入事,定式施行事,分付該曹。
備忘記,今番世子不平之時,醫官白光玹,前後頗有功勞,特爲加資,崔聖任·崔有泰,各熟馬一匹,李應斗半熟馬一匹,權愉兒馬一匹,南孝源·李以禎·權聖徵,各上弦弓一張賜給。
政院啓曰,昨因備邊司草記,宣傳官姓名,招問本廳下人,則以閔挺健現告,故以此捧傳旨,而挺健,旣已就理矣。今因大臣送言,詳知曲折,則此非挺健,而乃是全聖大云,元傳旨中,以全聖大改付標以入,誤告下人,則令攸司囚禁治罪,而閔挺健,則似當放送,何以爲之?敢稟。傳曰,知道。閔挺健放送。
司諫朴萬鼎上疏。大槪,敢暴病狀,冀蒙恩遞,兼陳所懷,以備裁察事。入啓。
執義李東標啓曰,臣於日昨郊外迎駕之際,適與諸堂上名官及諫院之官,同坐路傍,有一武夫,緩緩乘馬而過,坐中一名官,先使人執其奴知家,則其武夫者,歐打下人,不肯送奴,所見可駭。故臣亦追送府卒,而躍馬疾馳,終不得執奴以來,諸堂上名官及兩司齊坐之處,武夫之偃然乘馬,已極可愕,而至於歐打下人,辭語悖戾,實是曾所未有之事也。臣爲憲官,不卽論罪,致令諫臣先發,臣之疲軟不職之失著矣,請命遞斥臣職。答曰,勿辭,退待物論。
禁府,全聖大拿囚。啓。
答司諫朴萬鼎疏曰,省疏具悉。將兵之臣,佐貳京兆,自是常事,則今玆云云,予實未曉也。統臣事,令該司稟處,疏末武人事,必有曲折,亦令攸司査稟,爾其勿辭,察職。
備忘記,昨日,以駕後宣傳官査出決棍事,命下,而尙不擧行,該曹所爲,殊涉未便,當該堂上推考。已上朝報
禁衛營啓曰,今番陵行時,隨駕禁軍,及馬步軍兵等犒饋,今月三十日設行於慕華館矣,所入器皿,依例令該曹進排,何如?傳曰,允。已上禁營謄錄
上在昌德宮。停常參·經筵。
傳曰,曾前擧動時,以駕後紛踏事,別樣申飭,非止一再矣。今番陵幸時,駕後之雜亂,比前特甚,及至陵內下馬之時,顧視駕後,則政院·玉堂·兵曹·摠府·侍衛諸將等,騎馬突入於下馬至近之處,事之驚駭,莫此爲甚。作門哨官,所幹何事,任其馳突,終不禁斷之狀,誠可痛駭。當該哨官,令都監査出,各別從重決棍。自今以後,凡大小擧動時,駕後侍衛各司官員,帶率一人外,毋得混入,而如有違令者,當該官拿問,該房承旨從重論責事,定式施行。
備忘記,頃年嶺南一邑倅,以不稟朝廷,擅刑內侍事,特罷守令,有所申飭矣。今觀內侍府請罪任聖重草記,自刑曹,任意拘囚聖重,重杖云,今夫掖庭別監,一賤隷而凡有所犯,必先啓後囚,意有所在,而況內官,以衣冠之人,眤侍天陛,則此正所謂離主上不遠者也。日者該曹之因一邊呈訴,不稟擅杖,實是前所未有之事,事之可駭,莫此爲甚,此路一開,後弊難防。當該刑曹堂上從重推考,郞廳罷職,自今以後,內官設有所犯,依舊典先啓後處之,切勿如前直斷事,各別申明。
罷職現告,刑曹正郞趙相槪。
領議政權大運箚子。大槪,老病沈痼之中,添得新恙,決無供職之望,冒進血懇,祈蒙恩遞,以幸國事,以延殘喘事。入啓。答曰,省箚具悉卿懇。所患如此,予用慮念,不得進參,庸何傷哉?年齡雖高,精力尙旺,從容調理,神明所相,勿藥有喜,何乃引疾撝謙,若是其太過乎?心切愕然,無以爲諭。卿其須體至意,安心勿辭,俟病小間,出而論道,以副朝野之望。仍傳曰,遣史官傳諭,遣御醫看病。
假注書全命三出使,代李德運。
平安道幼學金鐸等上疏。大槪,先正臣金宏弼·趙光祖竝享書院,乞賜恩額事。入啓。答曰,省疏具悉。疏辭,令該曹稟處。
全羅道生員鄭萬載上疏。大槪,故文正公許穆祠宇賜額事。入啓。答曰,省疏具悉。疏辭,令該曹稟處。
府啓,引嫌而退,不卽論罪,未免失體,揆以臺例,勢難仍在。請執義李東標遞差。答曰,依啓。
吏曹啓曰,臺諫有闕,政事,取稟。傳曰,政事,過國忌後爲之。
獻納沈最良啓曰,司諫臣朴萬鼎,以犯路人事,疏陳之,執義臣李東標,以疲軟不職,引避見遞,伊日班列依幕,臣亦在坐,目見其事,而今聞物議,以旣未能論列,又不卽引避,大加非斥云,臣何敢一刻苟冒於臺端乎?請命遞斥臣職。答曰,勿辭,退待物論。已上朝報
上在昌德宮。停常參·經筵。
備忘記,上疏自上疏,上言自上言,上疏與上言,格例逈別,而淸州幼學朴命昌,呈訴喉司,屢次見却,而敢於行幸之日,乘時投呈,名雖上言,其實卽一疏章也。身在草野,妄論朝政,滿紙辭說,無非荒雖猥越,此人,曾不接面,而以性情之發於文辭者觀之,足可以斷其平生矣。至若猶勝於近百黃耉,前忘後失,老不恬退之流等語,顯有譏刺老成之意,尤可駭異,如此怪妄之輩,不可不懲,朴命昌停擧,此上言,還出給。
監試覆試一二所〈?〉次詣闕。
備邊司啓目,粘連啓下是白有亦,觀此司諫朴萬鼎上疏,則以爲睦林奇,衰老已極,年前陵幸時,老不隨往,郊坰數十里地,尙不得跨馬驅馳,則統閫,非養老坊是如爲白臥乎所,睦林奇年齡雖暮,筋力尙强,昨歲啓遞中軍,非慮其不任驅馳,實由於一時疾病。統帥爲職,元無跨馬驅馳之事是白在果,從前此任,苟非非地望履歷俱優者,莫宜居之,林奇,係是宿將,廟堂諸意,多屬此人是白乎等以,相議首擬,至受三點爲白有如乎,諫臣疏章,旣以爲衰老不合,則似不當仍令赴任。統制使睦林奇,今姑改差,何如?啓。觀此回啓,予意亦然是置,勿爲遞改。已上朝報
上在昌德宮。停常參·經筵。
京畿監司禹昌績,西道各陵奉審事,出去。
下直,森森坡萬戶金始成,梨津萬戶安克徵。
領議政權大運初度呈辭,入啓。傳曰,不允批答。
朗善君俁掃墳呈辭。入啓。答曰,省箚具悉卿懇。卿其依箚辭,安心往來焉。仍傳曰,給由馬,澆奠床備給。
傳曰,明日,晝講爲之。
都承旨權珪等上疏。大槪,臣等於園陵陪從時,旣犯闌入之科,終不可晏然,乞罷職名,仍治罪戾,以肅朝綱事。入啓。答曰,省疏具悉。卿等勿辭察職。
校理睦林重·李元齡,副校理閔興道,修撰李宇謙·丁思愼等上疏。大槪,作門紛踏之中,臣亦有闌入之失,備忘之下,不勝惶悚,乞賜譴罷,以正臣等之罪事。入啓。答曰,省疏具悉。爾等勿辭察職。
政院啓曰,臺諫避嫌後,處置不爲經宿,卽古例也。獻納沈最良,引避退待,已過數日,而大司諫沈檀,司諫朴萬鼎,正言洪墪,一時呈告,無意處置,其在事體,殊甚未妥。諫院呈告人員,竝卽牌招,以爲處置之地,何如?傳曰,允。
傳曰,今觀進士榜目,幼學金聲大,以七十之年,得參司馬,實是稀貴之事,令該曹依已行之禮,相當職除授事,分付。
備邊司啓目,粘連因楊州生員李齊華等上疏,本邑田稅收米中,特減一役,定爲恒式事,命下爲白有臥乎所,楊州以畿輔重鎭,列聖園陵,多在此土,乃者自上拜陵歸路,親駐法駕,招致父老,慰諭懇惻,今春收米,旣令退捧,往年逋欠,又使蠲減,本州民戶八千七百戶,各小米一斗亦爲特給,此實曠世盛典,至於田稅收米,惟正之供,永減爲式,事體不當,決不可以民人之疏,有所輕許,疏內辭緣,今姑置之,何如?啓。國之爲政,愛民爲大,而矧今謁陵歸路,爲之駐駕,招集父老,降手札而慰諭,擧一道而施惠,實是非常之擧哛不喩,列聖九陵,在於楊州一境,徭役之重,民力之困,已到十分地頭,誠有難支之勢是如乎?今此齊民,同聲呼籲於香案咫尺之前,爲民父母,惻隱之心,自不覺其油然而生,靜坐深宮,終夜耿耿,噫,至愚而神者,民也。予旣令近侍,詢問情願矣,求之前事,亦有行之者矣,正宜終始其惠,以副民望,決不可視同呈政院之例疏,安徐而止是置,楊州一邑收米,特爲永減,以示予另加軫恤之意。
司諫朴萬鼎啓曰,臣賤疾方痼,供職無路,尋單且阻,惶縮罔措,不意玆者,召牌臨門,嚴畏分義,忍死來詣,而第同僚引避,蓋緣臣疏,則臣何敢處置乎?請命遞斥臣職。答曰,勿辭,退待物論。
院啓,竝引嫌而退,初旣參見,未卽引避,物議之來,在所難免,嫌難處置,其勢固然,請獻納沈最良遞差,司諫朴萬鼎出仕。答曰,依啓。
傳曰,頃日引見時,因左議政所啓,士子常漢僣侈之弊,令法司,使之各別禁斷矣。所謂閭巷女人蓋頭之制,本與宮樣有異,而未有如近日之僅容一拳掛諸額上矣。今番擧動時見之,則一如前日所見,此雖似細微,便是衣冠,則豈可任其怪駭,而不之禁乎?其令三司一體出禁燒火,俾正奇巧之俗。
府啓,頃於陵幸之日,大駕入作門時,駕後甚爲雜亂,侍衛諸將及近臣,至有騎馬馳入於駕後至近之處云,而臣等班列,在於最後,未及詳知矣。伏見備忘記,有不能禁斷之作門哨官定罪之命,作門哨官,旣已被罪,則騎馬馳入之諸臣,安得免其罪乎?請政院·玉堂·兵曹·摠府當該人員,竝從重推考。答曰,依啓。
忠淸監司書目,公州等三十二邑,染病及大小痘疫熾發,兒弱竝死亡二千九百餘名,民事可慮緣由事。啓。傳曰,今觀忠淸監司狀啓,當此本道大無之歲,染病痘疫,一時熾發,人物死亡之患,至於此多,事之驚慘,莫此爲甚,不可無軫恤之道,令醫司擇定曉解藥理,持藥物急速下送,各別救療事,分付。
晝講時刻,以午初。啓下。
有政。宣陵參奉朴廷喜,成均博士單殷夢相,司諫院獻納李宇謙,司僕正李東標,軍器寺副正元格,世子侍講院文學李師尙,掌樂院正沈最良,寧陵參奉李淶,弘文館副校理金文夏,兵曹正郞尹爾厚,齊陵參奉金聲大,知中樞府事白光玹,成川府使尹趾善,刑曹正郞申瓁,工曹正郞鄭洙明,黃海都事李喜茂,吏曹佐郞閔興道,司憲府執義成瓘。已上朝報
禁衛營啓曰,九番右部中司,屬全羅道五哨軍兵,逢點實〈數〉六百三十四名,二番海西別饒衛六十二名,步軍標下一名,已爲整齊矣。來三月初一日,與內外三處入直,馬步軍兵等,依例替代後,舊軍放送之意,敢啓。傳曰,知道。已上禁營謄錄
禮曹啓曰,凡各陵親幸展謁之禮,行於紅門內,而上年厚陵陵上莎草修改事進去時,大臣及諸宰看審,則本陵紅門,自陵上稍遠,且地勢回曲,展謁行禮之時,不得瞻望陵上,若紅門仍舊,而展謁位差進排設,則有違他陵之制,故紅門二間許,差進宜當云。本陵紅門臺石,寒食祭後排置時,使監役官,紅門二間差進豎立,仍築展謁位之意,分付,何如?傳曰,允。又啓曰,今二月初三日請對入侍時,穆陵三陵上石灰,及丁字閣樑上塗灰,經冬庫庫剝落,曲墻面土,庫庫剝落,內外丹靑偸色,仁穆王后曲墻臺石二立傾側,月廊階石塗灰,庫庫剝落,紅門水刺間守僕房丹靑漫漶處,陵幸後,日氣和暖,始爲擧行事,下敎矣。卽今土脈已解,有頉處修改,固當依前定奪擧行,而今番陵幸時,詳聞頉處之輕重,則俱不至大段云,陵寢至敬之地,續續動役,亦甚未安,姑觀前頭加頉與否,更爲牒報後,稟旨擧行,何如?傳曰,允。
政院啓曰,寧陵忌辰祭內摘奸書啓,有頉處,察處事,命下矣。陵上莎草枯損,土色全露,塗灰剝落處甚多。招問禮曹當該書吏,則以爲因陵官所報,自禮曹入啓,將於今二十七日,大臣以下進去奉審云,似無察處之事,何以爲之?敢稟。傳曰,允。已上禮曹謄錄
上在昌德宮。停常參,只晝講。
禮曹正郞宋道涵,故參判具鳳齡,掌令洪翼漢,書院賜額致祭事,京畿·慶尙道等道,出去。
下直,廣州府尹沈仲良,黃山察訪鄭瓛,寧城僉使金萬鍾,西北僉使柳世亨。
傳曰,廣州府尹沈仲良,留待引見。
領議政權大運初度呈辭。不允批答。王若曰,惟大臣百責攸萃,進退不輕,而微恙一時偶傷,遜辭奚遽?公無庸乎困我,予方倚於師臣。惟卿髮白而心丹,行危而德炳,雖滄桑屢嬗,不替老范之先憂,逮衮舃重還,却喜司馬之無恙。雍容廊廟之上,山嶽不見其功,密勿經緯之間,風雲爲之相感。進言則利如藥石,遇事則晰若蓍龜,所以委毗者深,奚啻如手如足,不有左右之弼,疇能作霖作雨?屬當一體相須之辰,乃有奉身長往之計,桑楡之景已暮,豈無退休之心?棟樑之任斯隆,詎決去就之節,夙夜盡瘁,榮衛雖諐,神明所扶,精力尙旺,在平常無事,固不當去之,矧今日多艱,此何等時也?論天戒則可畏可愕之災非一,察民事則無衣無食之困孔哀。草木方欣,政急賑貸之策,根本已竭,若爲優恤之圖,使君臣協謀而同心,猶懼不濟,儻輔相斂袵而縮手,雖與爲治?已許扶杖而造朝,不以筋力爲禮,何妨臥閤而論道,宜思休戚與同。朝綱凌夷,待卿峻格而整肅,世道波蕩,待卿雅量而挽回。尙克念玆,予不多誥。於戱,時事之艱虞溢目,國家之安危係身,忠武候之鞠躬,今可取法,召公奭之告老,古亦勉留,所辭宜不允,故玆敎示,想宜知悉。知製敎閔興道製進
政府翰林取才,李壽仁綱目略。
傳曰,晝講爲之。晝講入侍時,同知事權愈,特進官申厚命,承旨嚴緝,玉堂李元齡·丁時潤,假注書李德運,兼春秋金戩·吳羽進,武臣李行益。
春秋館郞廳,以監事意啓〈曰〉,近日左右史不備,事甚未安,今日新薦之人,已爲試才,依舊例口傳差下,牌招察任,何如?傳曰,允。
備忘記,罰已行矣,前承旨李泰龜,敍用。
檢閱單李壽仁。
禁府,李時綱拿囚。啓。
謝恩,檢閱李壽仁。
司諫朴萬鼎啓曰,頃於陵幸時,臣在班列之後,紛踏之際,不覺其作門之內,不卽下馬矣。今者憲府,以侍衛諸臣騎入作門,至有䮕正之擧,則馳馬闌入之罪,臣亦有之,烏可以獨免爲幸,而晏然於臺席乎?昨緣病㞃〈?〉自列,所失尤大,主臣之至,請命遞斥臣職。答曰,勿辭,退待物論。
咸鏡監司書目,定平·咸興等邑,本月十六日辰時量,地震,屋宇掀搖,轟轟有聲,事係變異事。
正言洪墪啓曰,司諫朴萬鼎,以陵所作門不得下馬,引避退待,臣與萬鼎,同時下馬,則闌入之失,臣亦有之,請命遞斥臣職。答曰,勿辭,退待物論。
晝講時,同知事權愈所啓,大明集禮,今已校正,當送兩南,使之開刊,而一帙之冊,分送兩道,似未便當,兩南中,令一道,獨當刊出,何如?參贊官嚴緝曰,當此歲飢民困之日,若以此役,專責一道,則似不無貽弊之慮,稍待秋成後,使之始役似好矣。權愈曰,雖令一道,獨當開刊,而當此凶歲,其勢果爲難便,依嚴緝所達,待秋始役,似爲便當矣。上曰,令全羅道,獨當開刊,而待秋下送,可也。
有政。弘文館檢閱李壽仁。已上朝報
禮曹啓曰,傳曰,今觀忠淸監司狀啓,當此本道大無之歲,染病癘疫,一時熾發,人物死亡之患,至於此多,事之驚駭,莫此爲甚,不可無軫恤之道,令醫司擇定曉解醫理者,持藥物急速下送,各別救護事分付事,命下矣。依聖敎術業精明者,令醫司各別擇定,持藥物急速下送,各別救療之意,敢啓。傳曰,知道。已上禮曹謄錄
晝講時,行副護軍李行益所啓,近來軍裝制樣,唯以輕便爲主,故鳥銃體鐵,旣細且薄,所見雖似精妙,不過三四放,輒至坼裂,或實藥錢數稍多,則不待屢放而不免傷破,誠非完固久遠之計也。今後各軍門,及私匠輩所鑄體鐵,火家,專尙堅厚,則雖多入火藥,累度試放,萬無坼破之理,至於弓帒,則不能揷二張弓,筒箇,亦不便於揷箭,常時雖似輕捷,臨急馳馬之際,動搖不貼於身,而抽矢亦難,依中古體制造作,則似爲便好矣。上曰,武臣所達誠是,以此意,着實分付各軍門,可也。已上禁營謄錄
晝講時,行副護軍李行益所啓,江都以保障之地,朝家特爲優恤,各邑軍兵,旣不徵布,且屢設觀武才,慰悅將士,而至於喬桐,實是江都咽喉,則亦可爲重鎭,而軍士徵布,與外方無異,曾無別樣施惠之擧,軍情,頗以此抑鬱矣。本營將官久勤之類,雖不依江都·南漢例,每都目遷轉,每年兩都目中,限一人遷轉事,定式施行,則庶可慰悅軍情矣。上曰,令該曹稟處。
上在昌德宮。停常參,只晝講。
卯時,日有右珥。辰時,日暈兩珥。巳時,日暈白氣如虹,逶迤暈北,良久乃滅。午時,日暈。未時,日暈。暈上有冠,色內赤〈外〉靑,白虹貫。
繕工奉事申廣濟,厚陵階石修改事,出去。
繕工副奉事金澥,恭陵石物塗灰事,出去。
下直,碧沙察訪皮五采。
領議政權大運再度呈辭。入啓。傳曰,不允批答。
注書李壽〈仁〉遷轉,代假注書鄭棟隆。
大司諫沈檀啓曰,竝引嫌而退。犯入作門,旣有所失,揆以臺體,勢難仍在。請司諫朴萬鼎,正言洪墪竝命遞差。答曰,依啓。
夏城副正樟,夏山副正梓上疏。大槪,敬奉孝宗大王宸札一張,顯宗大王御筆大字十,中字四十,竝十五張進獻,以備睿覽事。入啓。答曰,省疏具悉。所進兩朝御筆,敬奉欽玩,手澤如新,不覺涕泗之交頤也。
傳曰,明日晝講爲之。晝講入侍,同知事睦昌明,特進官李蓍晩,玉堂李元齡·丁時潤,承旨李周徵,假注書鄭棟隆,兼春秋曺復卿,史官李壽仁,武臣韓樞。
持平鄭思孝初度呈辭。入啓。給由。
禁府,黃致中拿囚。啓。
吏曹啓曰,臺諫有闕,政事,取稟。傳曰,明日爲之。
備忘記,夏城副正樟,夏山副正梓,封進兩朝宸翰,其誠可嘉,竝特爲加資。
政院·玉堂,請對入侍。
慶尙道善山生員金泰燮等上疏。大槪,高麗臣金澍,本朝臣河緯池·李孟專,書院宣額事。入啓。答曰,省疏具悉。疏辭,令該曹稟處。
備忘記,卿之棄予長往,一朞于玆,缺然思想之懷,愈久而愈切,故於前冬別諭,備悉徐待載陽,幡然登途之意矣。目今春煦漸和,而巽辭頻繁,造朝無期,是何情志之不孚,一至於斯耶?心甚愕然,無以爲諭。矧今歲飢民困,災咎非常,此時弭災保民之責,微卿士林重望爲世矜式者,其孰能之乎?此予之所以益篤誠禮,必欲召致左右者也。玆遣近侍,申告至意,卿其快回遐心,從速上來,毋孤日夕虛佇之望事,遣史官傳諭于大司憲,仍與偕來。
備忘記,鳴呼,藐予小子不穀,忝位十有九年于玆矣,恐墜付畀,夙夜戰兢,行一政發一令,未嘗不十分審愼,而祗緣無才無德,施措之間,動輒乖謬,而不合於時宜,人事之失若此,故仁愛之天,赫然威怒,荐降飢饉,顚連夭札,罔非驚心,縱無咎徵之兆,固已不皇寧處矣。乃者陰虹貫陽之變,又見於民憂孔棘之日,未知何樣禍機,伏於冥冥,而上天之示驚,若是其丁寧耶?漢臣董仲舒有言曰,國家將有失道之敗,天先出災害以譴告之,不知自省,又出怪異以警懼之。噫嘻,災不虛生,必有所召,則今玆致異,亶由涼德,反躬省愆,一倍危凜,罔知攸措也。承旨代予草敎,宜自政府,廣求直言,以匡小子之不逮,而言雖不中,予不之罪,亦豈無責勵群工,交相儆戒之道乎?咨爾大小臣僚,體予寅畏之意,痛去一己之私,協心共濟,奉法率職,小答天譴。
政院·玉堂請對時,都承旨權珪所啓,臣伏見備忘中,有承旨代草之敎,而十行絲綸,丁寧懇惻,其遇災警懼,反躬省愆之意,溢於辭表,有足以回天怒而感人心者,以臣等膚淺之辭,固不足以導揚聖意之萬一,請以今下備忘,直爲頒布,何如?上曰,予之文辭蕪拙,未能通暢,故欲使承旨代草矣。嚴緝曰,使臣等代撰,無異模天寫日,而且應天感人之道,貴在誠實,不若以御製揭示八方也。上曰,承旨所達如此,以備忘頒布,可也。
政院·玉堂入侍時,來初四日生進唱榜時,遊街斷事,榻前定奪,左副承旨洪萬朝所啓,關節之禁,自前申明,非止一再,而終無着實之效,然申禁之初,則大小臣僚,似當惕念遵行,況今請囑之弊,不但外方爲然,京衙門,亦不勝其紛紜,毋論京外,一體痛禁事,各別申飭,何如?上曰,依爲之。上曰,京外罪囚之積滯,未有甚於近日,其間不無抱冤之人,而愁怨之氣,足以感傷天和,當此遇災之日,不可無區別疏釋之道,京獄則令該曹,詳査罪名輕重,斯速稟處,外方則積年罪囚未決之類,其獄情可疑者,論理啓聞事,下諭于八方監司,可也。已上朝報
上在昌德宮。停常參,只晝講。
巳時,日暈。午時,日暈。白氣如虹,逶迤暈北,良久乃滅。未時,日暈。申時,日暈兩珥。
持平鄭思孝再度呈辭。入啓。遞差。
傳曰,明日晝講爲之。
領議政權大運再度呈辭。不允批答,王若曰,達尊有三〈?〉方成而托重,遜牘至再,胡引疾而丐休?實慙情志之未孚,用敷心腹而申告,眇予否德,際此屯艱,夜寐晨興,志雖切於振作,仰觀備察,兆已著於危亡,世道日喪,人心日澆,如水就下,風俗漸頹,紀綱漸弛,若津無涯,況前歲之大侵,哀下民之多瘠,畿內之飢饉最酷,租稅雖蠲,而未足以救荒,湖西之疾疫方行,藥物雖頒,而難保其濟死,念此虞憂之溢目,無樂爲君,不有老成之匪躬,疇與共國?惟卿以棟樑之具,於予爲股肱之良,盡瘁三朝,而逮寡躬,棐迪冞篤,遜荒十載,而到晩節,志操愈堅,晏平仲之儉約自持,豚不掩豆,李文靖之垣屋太隘,馬僅容庭,故自台司之再登,遂以國事而一委,裁決機務,叶明見於元龜,儀形搢紳,作昭代之瑞鳳。施設俱宜於百度,嘉德業之益彰,年齡已邁於八旬,喜精力之尙旺。夫何奉身退之請,遽及如手視之辰,夙夜勤勞,設有無妄之疾,神明扶相,可收勿藥之功。左揆之遐心纔廻,方幸與之共理,元老之辭章繼至,不覺愕然失圖。晉公投閑,縱欲退於綠野,安石不起,奈係望於蒼生?旣許扶杖而造朝,不妨臥閤而論道,予豈多誥?卿其試思。於戱,時之盛衰,國之安危,實有關於去就,義則君臣,恩則父子。宜不替於始終,亟體如渴之誠,毋執若浼之志,所辭宜不允,故玆敎示,想宜知悉。知製敎洪重夏製進
假注書鄭棟隆出使,代全命三。
禁府啓目,崔俊傑刑問一次,玄德恒刑問二次,李倫刑問四次,竝不服,加刑得情,何如?啓嚴刑得情。
傳曰,連觀朝報,呈告紛紜,未有甚於近日,此豈不敢告勞之義乎?殊甚未便,自本院,各別申飭。
京畿監司書目,楊州呈,以知事崔寬病重,上去不得事。啓。傳曰,朝家之收召,意非偶然,君臣之分義,極其森嚴,而旣承疏批,不卽就途,張皇病狀,一向撕捱,是豈同舟共濟之道乎?須勿過辭,從速上來事,下諭。
晝講入侍,知事沈梓,特進官李義徵,承旨李壽徵,玉堂李元齡·丁時潤,假注書李德運,兼春秋曺復卿,史官李壽仁,武臣閔晟。
左議政睦來善箚子。大槪,亟罷臣職,改卜賢德,以答天譴事。入啓。答曰,省疏具悉卿懇。天之示警,職由寡德夙宵憂懼,罔知攸惜,輔弼之臣,有何所失,而引咎至此乎?況因災策免,本非美事,爲今之道,但當君臣上下交修不懈而已,箚中引名相對聖祖之說,惓惓致意者,實出於忠愛之誠,予甚感歎,可不留心而服膺焉?卿其須體此意,安心勿辭,速出論道,弘濟時艱。仍傳曰,遣史官傳諭。
輔德宋儒龍上疏。大槪,猝聞老母病重,徑出直廬,乞削臣職事。入啓。答曰,省疏具悉。爾其勿辭,救護母病。
右議政閔黯,觀象監提調兪夏益,繕工提調吳始復,假監役睦天龜,禮曹參議權重經,正郞姜相周,英陵·寧陵奉審事,出去。
政院啓曰,卽者輔德宋儒龍,以其母病陳疏,而本疏未入啓前〈?〉直廬,事甚不當,宋儒龍推考,何如?傳曰,允。
有政。兼校書校理閔興道,以朴涏爲兼侍講院文學,鄭思孝爲兵曹佐郞,朴萬鼎爲弘文館副校理,睦林重爲司諫,丁思愼爲正言,申厚軾爲義興縣監,李後榮爲直講,鄭宇柱爲自如察訪,沈樘爲持平,夏城副正樟·夏山副正梓爲都正。已上朝報
吏批啓,新除授黃海都事李喜茂,與道內長淵府使徐文裕,爲妻同姓四寸娚,未赴任都事,與守令相避,則都事許遞,已成近例,李喜民改差,何如?傳曰,允。已上吏曹謄錄
禮曹啓曰,卽接寧陵參奉牒報,則今月二十三日中使摘奸過去後,同日終日夜大雨之餘,地脈解凍,土勢濃濕,王后陵上申方莎草,廣三尺長三寸,土危全露,莎土間隙分離處,長七尺許,將有崩頹之漸,丁字閣東邊御溝階石二箇倒落,十二箇又有傾頹之漸云,春雨解凍,設令終日,旣有異於長夏霪霖,則莎草間隙將有崩頹之漸云者,殊極驚駭。大臣奉審之行,今將辭朝,一體奉審後稟處,何如?傳曰,允。已上禮曹謄錄
政院啓曰,守禦使吳始復,以繕工監提調,英陵·寧陵奉審事,今方下直,而所授密符,經宿之地,不敢仍佩往還,來請還納,何以爲之?敢稟。傳曰,仍佩往還。已上守禦廳謄錄
上在昌德宮。停常參,只晝講。
禮曹參判李沃,正郞崔重泰,泰陵石物修改事,出去。
領議政權大運三度呈辭。入啓。答曰,日昨箚批,略攄俟疾小間,出而視事之意矣,不料告老之章,遽及於仰成之辰,此無非情志未孚之致,心切愕然,繼以慙靦,不知所以爲喩也。噫,大臣,國家之棟樑,人主之股肱,而其進其退,實關安危,在治泰無事尙然,而況未堪多難乎?卿試思之,今日果何等時耶?飢荒溢目,災沴孔棘,有萬分可虞之形,無一毫可恃之勢,十碁累卵,未足以喩其急,則此正君臣上下仰畏天戒,俯恤民隱,早夜孜孜,莫敢遑息之秋也。矧卿歷事三朝,年高德卲,一心盡瘁,忠勤彌著,小子之倚毗,朝野之想望,爲如何,而不思所以回世道固邦本之責,而乃以無妄之疾,遽欲奉身而退,豈是平日期待於元老者乎?玆遣近侍,諭予至意,卿其深念一體相須之意,快斷巽牘,速出論道,毋孤企望,以濟時艱。仍傳曰,遣承旨傳諭。
傳曰,明日晝·夕講爲之。
晝講入侍,同知事睦昌明,特進官鄭維岳,承旨洪萬朝,玉堂李元齡·洪重夏,假注書全命三,兼春秋曺復卿,史官李壽仁,武臣元徽。
右副承旨李周徵書啓,臣承命,往諭于領議政權大運,則以爲臣年窮病㞃,死亡無日,冒昧請急,實出於萬不獲已,不圖今者,近侍來臨,諭以十行天札,不啻若慈父之於子,耳提而面命者然,臣雖頑愚,寧不知感?奉讀未半,涕淚交頤,當此民憂方殷,民災孔棘之日,臣出而行公,苟可以一毫有補於國事者,則豈不盡瘁圖報,以死爲期哉?誠以精神耗盡,鬼事日迫,苟然充位,有同土偶,一日在職,必貽一日之害,臣之乞免,實爲國慮,非爲臣謀,賤疾危重,不敢縷陳,惶憫之極,不知所達云矣。傳曰,知道。
今日晝講時,明日夕講時,以申初爲之事,及慶尙左兵使尹就商,改差事,榻前定奪。同知事睦昌明所啓,黃海兵使曺廷亮拿問事承傳。已上朝報
晝講時,睦昌明所啓,黃海兵使曺廷亮,一日之夜,卒然吹角,使之聚會軍兵,一城內莫不驚駭,旣聚之後,且令角戱而罷云,事事可駭,莫此爲甚,吹角聚軍,何等重事,而身爲閫守,驚撓軍民於無事之時,脫有緩急,則將何以取信於應卒之際也?事當有別樣論罪之擧,故敢此仰達矣。上曰,無事之時,吹角聚軍,極爲驚駭,拿問,可也。又所啓,副護軍李時煥,本以武藝超絶之人,家甚貧寒,以料射爲生理矣。上年料射之時,連四朔居首,所當依例啓稟加資,而聞矣資級,已至嘉義,今若更陞一資,則以其階高之故,不得復屬於料射,而資生之道,自此將絶,渠極以加資爲憫云,甚可憐憫,合有別樣施賞之擧,而事係恩典,故敢此仰達矣。上曰,其情可矜,擇授邊將,可也。已上承傳等錄兵曹政
上在昌德宮。停常參,只晝講。
二更,流星出張星下,入坤方天際,狀如拳長二三尺許,色蒼赤,光照地。
下直,金堤郡守兪得一。
領議政權大運箚子。大槪,昨日近侍臨門,傳宣天札,恩禮彌隆,惶隕罔措,更冒萬死,瀝血陳懇,冀蒙矜憐,亟許遞免,以幸國事,以安微分事。入啓。答曰,省箚具悉卿懇。昨者近侍之傳批也,備悉懃懇之意,謂卿體諒,卽赴視事矣。祗緣情志之未孚,卿心莫回,辭章繼至,引年撝謙,一向邁邁,益用愧赧,寧欲無言。噫,顧予否德,誠不足與有爲,卿歷事累朝,受知最厚,獨不念追報之道乎?予志已定,日呈十章,無益於準請,而徒損於事面,卿其體寡昧無遺壽耉之誠,念古人鞫躬盡瘁之義,安心勿辭,速出論道,勉副如渴之望。仍傳曰,遣史官傳諭。
晝講入侍,知事沈梓,特進官鄭重徽,承旨李壽徵,玉堂閔昌道·洪重夏,假注書全命三,兼春秋曺復卿,史官李壽仁,武臣黃震文。
禮曹參判李沃,正郞崔重泰,繕工副奉事金澥,泰陵陵上石物塗灰後,入來。
備忘記,罪已懲矣。徒配罪人禹瑞圭放釋。
夕講入侍,知事沈梓,特進官鄭重徽,承旨李周徵,玉堂閔昌道·洪重夏,假注書全命三,兼春秋曺復卿,史官李壽仁。郞廳鄭彦郁書。
上在昌德宮。停常參·經筵。
初昏,白雲一道如氣,自坤方,直指乾方,長竟天,廣尺許,漸進天中,良久乃滅。
謝恩,兵曹佐郞鄭思孝。
領議政權大運四度呈辭。入啓。傳曰,不允批答。以上朝報
上在昌德宮。停常參·經筵。
備邊司啓曰,本司武郞廳中樞府都事丁元燾,副司勇李泳·元聰,奔走勤仕,已滿十五朔,丁元燾守令除授,或陞敍,李泳·元聰,六品遷轉事,依例奉承傳施行,何如?傳曰,允。
領議政權大運四度呈辭。不允批答,王若曰,勤懇之旨屢宣,謂遐心之可挽,避遯之章又至,愧誠意之不孚。或未深思,玆用多誥,若夫事務之繁,勤勞之績,不欲頻煩,姑以危急之勢,存亡之機,又此諄複,民旣水火,餓莩載塗之相望,災甚春秋,陰虹貫陽之尤慘,觀天人相與之可畏,誕降哀痛之辭,冀上下協贊而交修,共濟顚隮之患,此正殷憂惕厲之日,可無周旋輔弼之臣,念卿年德之崇高,宿望已著,故予眷注於前後,委任是專,蘗苦氷淸,閱風霜之際而終始一節,金精玉粹,處巖廊之上而儀刑百僚,灼然若龜筮之決疑,事至而不惑,凝然若山岳之鎭物,國恃而爲安,鬼神質其精忠,朝野想其風采。係治道盛衰者甚重,豈卿身去就之可輕?天意難諶,予欲待卿而講消弭之策,邦本將蹶,予欲待卿而咨拯救之方,所以如渴之誠,屢攄於十行之札,期回若浼之志,少紓此九重之憂。夫何莫諒乎予心,乃欲便決於天陛?雖緣夙夜之勞瘁,致榮衛之少愆,方値陽和之昭蘇,庶藥餌之易效。年齡已暮,尙喜精力之不衰,時事孔艱,正急元老之篤棐,君臣之際,所貴者情志相通,調養之中,何必以筋力爲禮?雖無足與爲於寡昧,獨不念追報於先朝?於戱,漢諸葛之鞠躬,未嘗言病,周尙父之至耄,亦不告歸,亟斷來章,勉副至意,所辭宜不允,故玆敎示,想宜知悉。知製敎丁時潤製進
副校理朴萬鼎,牌招肅拜。
成均館官員,以同知館事意啓曰,今三月初三日,儒生課試當爲設行,而大提學權愈,方在針灸受由中,不得爲之,今月內無故日退行之意,敢啓。傳曰,知道。
觀象監,今月初二日卯時,日有左珥。辰時,日暈。啓。以上朝報
上在昌德宮。停常參·經筵。
午未時,日暈。
下直,鎭東萬戶李浲。
謝恩,成均博士殷夢相。
右承旨嚴緝初度呈辭。入啓。給由。
領議政權大運五度呈辭。入啓。傳曰,安心調理。
明日生進放榜時,開門差早。
傳曰,大臣·備局堂上引見。引見時,政官牌招,當日內開政,慶尙·黃海兵使差出事,榻前定奪。
今日引見時,大司諫沈檀所啓,近來閫帥,多不擇人,殊非委任制閫之意,全羅兵使尹河,性本無識,目不知書,前任本道水使時,率置任自剛者,每當開坐,輒召同席,各邑文報,軍卒呈訴,下吏告課,自剛呼題,河則有同木偶,默坐着押,貽譏列邑,作一笑囮,久居重任,已極不似,而移授本職,又出意外除目之下,物議皆以爲駭。請全羅兵使尹河罷職。上曰,更加詳察處之。掌令蔡獻徵所啓,臣與持平呂聖擧,有應避之嫌,而聖擧,以未署經之官,不卽詣臺引避,臣獨行公矣。夫相避之法,雖曰在下當遞,而未遞之前,則居右者之晏然行公,亦豈無未安乎?臣出仕之後,適値陵幸擧動,繼以呈告紛紜,有申飭聖旨,嚴畏分義,黽勉隨行矣。今聞物議,以不爲引入,苟然行公爲非臣,臣之未諳事體之失,著矣。何敢一刻仍據於臺席乎?請命遞斥臣職。上曰,勿辭,退待物論。
謝恩,校理洪重夏。
兵曹,右邊捕盜大將李後晟。
府啓,引嫌而退。相避之法,在下當遞,則承牌行公,其勢則然,不可以此輕遞臺官。請掌令蔡獻徵出仕。答曰,依啓。
正言丁思愼上疏。大槪,敢陳危懇,冀蒙恩遞,略附蕘說,以備睿覽事。入啓。答曰,省疏具悉。憂愛陳戒,言甚切至,予用嘉尙,可不留心而體念焉?爾其勿辭,從速察職。
引見時,上曰,生民休戚,係於守令能否,三百六十州,雖未能盡得其人,而銓曹除拜之際,若愼簡而擇授,則庶其得於爲官擇人之意,各別申飭,可也。左議政睦來善所啓,當此遇災修省之日,凡所裁減之事,所當十分節省,而頃者侍講院,以前頭書筵時所用四書三經具諺解新刊事,啓達蒙允,方爲始役於春間云,而今聞戶曹判書柳命天之言,則進上件數外,頒賜件數,亦至八十餘件,所入紙地,責出於外方各邑,此雖微細之事,而其貽弊於民則不貲,進上件數,雖不可減其實數,而至於頒賜之數,似當量宜減數,以紓民力,故敢此仰達矣。上曰,大臣所達如此,頒賜八十件中,三十件則減除,可也。吏曹參議李萬元所啓,自上頃於陵幸之日,親駐法駕,慰諭父老,往年逋欠,特永蕩減,田稅收米,竝令退捧,此實曠世盛典,民莫不歡欣鼓舞,雖在荒歲,氣象甚好,而第念此不過施之於一時之事,若欲必用此爲得民之心,則實是難繼之道,而民之困悴,終無以解矣。卽今所務,惟在君臣上下一心講究,苟有害於民者,隨事除去,使民自然感戴也。畿甸難支之弊,莫過於除役,蓋亂後徵斂無節,朝家爲慮此弊,設立大同,每年兩收一結六斗米,皆出於民力者,一切革罷,皆以此米需用,實良法也。厥後畿邑守令,俸祿太薄,事責浩大,以此不能支堪,創設除役之規,至於油淸紙地日用雜物,科外徵責於民,而民反以納物除役爲便,願入者多,應役之結,以此日縮,十結之役專責於數結,而汚吏之憑斂無厭,窮民之困苦日甚。中間,自朝家有酌定之事,而此路終不防塞,故吏不畏法,輒至過濫,結數些少之邑,則太半入於除役之中,而猶以爲不足,又有煙戶除役之規,畿邑之民,勢將難保,別爲變通,俾成貌樣,事體當然,而不此之爲,一任守令,法外橫斂,民不支堪,而終莫之禁者,決非爲國之體,臣意則以爲不可不令廟堂,從容講確畿邑可堪之道,則從他變通,而法外橫斂之路,一切防塞也。上曰,目前除役之弊,筵臣多有言者,而今此所達誠是,令廟堂商確稟處,可也。行大司諫沈檀所啓,當此天災孔慘之日,應天之道,宜莫如恤民,聖上之所軫念,廟堂之所講究,靡不用極,而臣亦嘗待罪西藩,旣知本道民事,敢此仰陳,上年水旱風霜,相繼爲災,山田野畓,竝被災慘,此實數十年來所未有之凶歉,所當十分救濟,俾免顚壑,而本道捧留收米一萬六千石,船運二萬石,作木上納事,自戶曹旣已定奪,蓋緣地部經費之不足,而去冬捧糴,已極不實,及今春窮方急之時,本道數萬石之米,亦不得爲賑民之資,則望哺之民,擧將落莫。況且春秋牟麥,非山郡各邑之所耕種,則六七月秋穀未出之前,飢民所恃,惟在還穀,而今若失此數萬餘石,則餘數漸少,難以遍賑,仄聞道臣,欲買戶曹作木米二萬石,取贏以賑云,此必迫於救民,爲此不得已之計,而其所贏餘,想亦不多,以此救民,有同鳥血,臣意則,一萬六千石船運雖難中止,而其餘二萬石,則勿爲作木,仍留本道,各邑平均分賑,事甚便宜,西民之蒙惠,有不可言者矣。戶曹判書柳命天曰,今年災結,出萬餘結,貢木之減,亦三百餘同,凡有經用,十分可慮,在於凶歲,取用關西之米,亦非一二番矣。今亦就議於廟堂,定奪於榻前,四萬石當爲取用,而沿海穀物甚少,一萬六千石,使之船運山郡,則穀物頗多,就其元會中三四分之一,除出合米二萬石,使各邑,從市直換木上送矣。本道方伯論報本曹,以爲減價許賣,則民必蒙惠,監營,以其營儲,爲先貿得,而發賣山郡之米,償其本銀,取其贏餘,欲爲賑民之資云,臣意以爲,監司專管穀物之數,或貿木上送,或取贏賑民,則實合便宜,故小米一石價,銀一兩二錢相議決定,使之備送矣。今者大司諫,若是縷縷,不可無變通之意,作木米二萬石,出於折半,仍留,未知何如。上曰,參酌減賣,可也。
引見時,刑曹判書尹以濟所啓,忠淸道罪人劉承業,有三款必死之罪,其一,卽有夫女通奸而率逃,其二,厥母被殺之時,不爲冒死救解,其三,其母被殺之後,終不告官,此漢,負此三大罪,旣已承服,萬死無惜,而考諸法文,無相當可擬之律,欲以不孝論罪,而凡不孝之罪,只有詬罵呪咀父母·祖父母三罪而已,元無與此罪襯合者,一罪論斷之際,不可用此律,何以爲之乎?上曰,他罪姑置勿論,當其母被殺之時,不以死救之罪,斷不可容貸,不待時處斷,可也。又所啓,兵曹騎兵,有一人定送司饔院者,以踰入宮墻之罪,今當照律處斷,而曾在甲辰年間,宿衛軍卒,有踰越宮墻者,則使各其軍門梟示事定奪矣。此漢,雖異於宿衛之卒,而亦係軍兵,使兵曹直爲梟示乎?自本曹照律以入乎?敢稟。左議政睦來善曰,此漢,旣非宿衛軍兵,則不當用自軍門梟示之律,而論其所犯,似出於迷騃無識之致矣。上曰,迷劣軍士,只懼闕直之爲罪,而不知踰越宮墻之爲死罪,刑官,雖據法請罪,而原其本情,不可無容貸之道,特爲減死定配,可也。
有政。以上朝報
上在昌德宮。停常參·經筵。
巳午時,日暈。
下直,碧潼郡守李時格。
謝恩,司諫睦林重,執義成瓘,正言丁思愼,兼漢學敎授閔興道,兵曹佐郞李喜茂,慶尙左兵使禹弼漢,黃海兵使韓樞,宣傳官辛蕙,義興縣監申厚軾。
右承旨嚴緝再度呈辭。入啓。遞差。
傳曰,明日晝講爲之。
司憲府啓曰,持平呂聖擧,除拜已久,以兩司不齊之故,尙未署經矣。卽今大司憲李玄逸在外,掌令蔡獻徵,方在呈告中,持平沈樘,服制未肅拜,只有執義臣成瓘,掌令臣李寅賓,未得備三員,而自前或有如此之時,則有啓請署經之規,今亦依此例開坐署經之意,敢啓。傳曰,知道。
院啓,近來閫帥,多不擇人,殊非委任制閫之意,全羅兵使尹河,性本無識,目不知書,前任本道水使時,率置任自剛者,每當開坐,輒召同席,各邑文報,軍卒呈訴,下吏告課,自剛呼題,河則有同木偶,默坐着押而已,貽譏列邑,作一笑囮,南來之人,多有目見而傳說者,實非泛然風聞之比,更無詳察之事,兵府節制之任,決不可付之此人。請全羅兵使尹河罷職。答曰,不允。
吏曹啓曰,承旨有闕,政事,取稟。傳曰,明日爲之。
持平呂聖擧啓曰,臣本譾劣,百不猶人,霜臺新命,出於夢寐之外,自揣才分,萬無承當之理,而掌令臣蔡獻徵,卽臣之異姓四寸兄也。臣以在下之官,法當先避,而未署經之故,不敢詣臺自列,致令掌令臣蔡獻徵,獨自引避,臣之引日苟冒之失著矣。臣何敢一刻晏然於臺席乎?請命遞斥臣職。答曰,勿辭,退待物論。
府啓,引嫌而退。相避之法,在下當遞,請持平呂聖擧遞差。答曰,依啓。
藥房啓曰,春陰欲雨,日氣蒸鬱。伏不審此時,聖體,若何?中宮殿調攝,亦復,若何?伏聞醫官所傳之言,王世子,自數日來,有泄瀉之症,便雜痢候,度數頻數云,伏不勝憂慮之至,臣等與諸醫,卽爲入診後,當進之藥,可以議定,敢來問安,竝此仰稟。答曰,知道。無事。內殿氣候安穩,世子所患,問于入診醫官議藥,勿爲入診。
中殿·世子宮,藥房問安。答曰,知道。
京畿監司書目,喬桐·交河等官呈,以海溢緣由事。
藥房啓曰,卽伏聞入診醫官所傳之言,王世子所患泄候,度數頗減,困惱之氣,比朝前亦爲差勝,伏不勝喜幸之至。仍與崔聖任·權愉等相議,則皆以爲苦口之藥,似難進服,天乙丸三丸,調車前子煎水,日三次進服,以爲利水止泄之地,養元散作粥,連次進用,而倉廩散,加黃岑酒炒·白芍藥煨各一戔,令乳母,日再服宜當云,此藥竝劑入之意,敢啓。答曰,知道。
京畿監司書目,長湍府使沈橃,怒於鄕所之被罪,擧措怪駭,罷黜事。以上朝報
侍講院啓曰,本院下番,只有司書洪重鉉,連以身病陳疏,以上番姑降,事體雖甚未安,而他無推移之道,姑降入直,今至十餘之日多矣。司書洪重鉉,昨日政,移拜修撰,卽今下番,全無入直之員,下番闕員,後日政,以在京無故人,盡數差出,趁卽牌招,以爲入直之地,何如?傳曰,允。
備局堂上引見時,訓鍊大將李義徵所啓,訓鍊中軍李後晟,以寧邊府使時故失馬之事,降資矣,中軍,例以嘉善差下,故其代,當爲差出,而卽今職秩相當之人甚少。曾前元相·盧銓等兩人,亦以事降資後,有還授仍任之事,此亦似當授例變通,而事係特恩,自下不敢擅便,何以爲之?上曰,軍門亞將,非人人可堪,故曾有變通之例,李後晟降資,還授,可也。以上吏曹謄錄
上在昌德宮。停常參,只晝講。
中殿·世子宮,藥房問安。答曰,知道。
藥房啓曰,伏不審夜來,聖體,若何?王世子所患泄候,昨日午後,度數似加云,夜間加減,亦復如何?臣等區區憂慮,敢來問安。答曰,知道。無事。世子所患,已言于醫官矣。
領議政權大運六度呈辭。入啓。傳曰,安心調理。
藥房都提調以下,請對入侍。
傳曰,明日晝講爲之。
晝講入侍,知事柳命天,特進官權瑍,承旨李宇晉,玉堂朴萬鼎·丁時潤,假注書全命三,兼春秋曺復卿,史官李壽仁,武臣李亨蕃。
藥房都提調以下請對入侍時,自今日,藥房提調輪回直宿,醫官等待候,不差備事,榻前定奪。
右尹張希載辭職上疏。入啓。答曰,省疏具悉。卿其安意勿辭,筵速察職。
大殿·中殿·世子宮,政院·玉堂問安。答曰,知道。勿爲問安。
謝恩,承旨李壽徵。
大殿·中殿·世子宮,二品以上·六曹·大司諫問安。答曰,知道。勿爲問安。
院啓,請全羅兵使尹河罷職。一答曰,勿煩。
大殿·中殿·世子宮,藥房夕問安。答曰,知道。
今日晝講時,上曰,雖以人主之尊,入太廟,尙且趨蹌,臣僚出入筵席之際,所當十分敬謹,而近日入侍諸臣,偃然擧顔,緩緩行步,分義所在,安敢乃爾,入侍諸臣,竝從重推考,可也。侍讀官朴萬鼎所啓,尹鑴負一世之重望,受聖朝之深知,不幸冤死,幸賴天日洞燭,昭雪深冤,超贈上公,凡在群下,孰不欽歎也?第其子夏濟等,以上年遷葬事,至於被罪矣,其家素貧,諸子皆流離飢餓,無以祭祀云。昔孫叔敖之子,負薪行乞,楚王聞之,封以富丘,至於我朝,亦有名賢子孫存恤之典,故敢此仰達矣。上曰,尹河濟等當初事,殊甚不當,而被罪經年,罰已行矣。且儒賢之子,不可無收敍之道,其中有官職者,竝特爲敍用,可也。以上朝報
有政。申益恬爲長湍府使,梁聖揆爲黃海都事。以上吏曹謄錄
上在昌德宮。停常參,只晝講。
泰仁縣監柳命哲,差使員,還下去。
下直,平安兵使金夢良。
謝恩,左承旨李□,訓鍊副正白時耉,僉正李奎來。
傳曰,平安兵使金夢良,留待引見。
中殿·世子宮,藥房問安。答曰,知道。
藥房啓曰,伏不審夜來,聖體,若何?王世子所患泄候,昨日湯劑二貼連進之後,幸有差減之效乎?詳知夜來症候然後,繼進之藥,可以議定,臣等不任憂慮之至,敢來問安。
府啓,新除授持平尹爾厚,時在全羅道靈光地,請斯速乘馹上來事,下諭。答曰,依啓。
義州府尹書目,今月初二日子時量,冬至使先來出來事。
答藥房問安曰,知道。無事。世子所患,詳言于醫官矣。
左右相請對時,吏曹判書吳始復,亦爲入侍。晝講入侍,知事吳始復,特進官李瑞雨,承旨洪萬朝,玉堂洪重夏·丁時潤,假注書全命三,史官李壽仁,兼春秋曺復卿,武臣權楷。
江原監司書目,洪川呈,以無役良人金世春母,良女李召史等三人,二月十八日震死事。
藥房再啓曰,卽聞入診醫官所傳之言,王世子所患泄候,自去夜四更以後,至今日朝前,已至四度,尙無顯然差減之勢,卽與金有鉉·崔聖任等諸醫相議,則自初無腹痛諸症,而滑泄累日不止,此由於脾胃濕熱之致,防風勺藥湯,今姑停止,三千湯,加人參一錢,升麻蜜炒三分,連進三貼,以爲健脾燥濕之地,宜當云,此藥一貼,爲先煎入之意,敢啓。傳曰,知道。
今日左右相,吏曹判書吳始復,請對入侍時,謝恩使以宗班,今日內口傳差出,趁五六月內治行入送事,榻前定奪。
今日晝講入侍時,視事縕繹間頉稟事,榻前定奪。
院啓,臣等,以全羅兵使尹河罷職事,累日論列,不賜允從,臣等竊以爲不然也。武夫之不善文,雖不足爲怪,而尹河之目不識丁,人所共知,近來閫帥,雖多不擇,豈有如河之萬萬不似者乎?決不可仍授,以貽一道軍民之害。請全羅兵使尹河,亟命罷職。
吏曹口傳政事,謝恩使靈愼君瀅,副使申厚命,書狀官蔡獻徵。
答院曰,已諭予意於今日筵中矣,決難允從,勿爲煩論。
大殿·世子宮,藥房夕問安。答曰,知道。
左右相請對時,左議政睦來善所啓,今番陵幸時,慰諭父老,大施惠澤,此實古今罕有之盛典,凡係瞻聽,孰不欽仰聖德也?且本州士人李齊華上疏,冀蒙田稅收米中,特減一役,實爲恒式之恩澤,而今春收米,旣令還捧,往年逋欠,又使觸減,民戶八千七百戶各小米一斗,亦爲特給,此實曠世之典,而又以田稅收米中,永減爲式,事體不當,故不可以民人之疏,有所輕許之意,措辭覆啓矣。自上別爲判付,愛民從欲之意,溢於辭表,一邑收米,特令永減,以施趁恤之大恩,臣等,謹當奉承之不暇,而第念本州官需米一百二十石,使客支供米一百五十石,中軍料米十四石,衙祿米十五石五斗,營需米二十石,儲置米四百石,劃給田米四十石,合米七百五十七石五斗,勿論年事之豐凶,每年以其收米劃給者,乃是大同廳不易之定式也。稍稔之歲,則劃給之外,上納諸廳之米,多不過二百餘石,若値年凶,則元無上納之米,故元劃給七百五十七石五斗之中,如有不足之米,則本州請報該廳,量給他邑之米,以補其不足之數,今若永減其本州收米,則其所減之代,自朝家無他逐年推移代給之意,此實窒礙難處之事,故廟堂諸臣,反覆商確,未得其策,此甚可慮者也。竊迹前事,漢文帝,猶以中國之大,減一年田租之半,唐之敬宗,勅奉先一縣,獨奉八陵,供辦繁倂,亦減一半租,今此楊州一邑,則有九陵之故,旣蒙慰諭大惠之澤,且有收米永減之敎,此雖出於聖上特趁優恤之意,而比古而論,則無乃太過者耶?凡國家之事,處得其中然後,可無日後之弊,而一州收米,盡爲永減,則非但大同之法有所壞了,本州官事,亦多有窒礙難處之端,臣等以是爲慮,招致楊州牧使李衡祥,反覆相議,則以爲自上特降收米永減之敎,一州之民,莫不感泣,而收米永減之後,難處之事,不一其端云,而自上旣施盛典之後,旋卽寢停,亦涉未安。夫田稅,卽惟正之供,自下有不敢直請減給,而他道他邑收米不足之處,旣有兩稅米太劃給之規,今此楊州士民之所望者,亦在於收米田稅中,一役之永減,今若以田稅米太,或限年減給,或折半永減,則非但從民之所望,亦不無窒礙之弊,以此變通,以示德意,以慰民心,何如?右議政閔黯曰,收米永減,果是窒礙之端矣。楊州,以大邑,結數之減縮者,以其有復戶之多也,今者通一邑減其收米,則復戶與民結,無所異同,復戶之人,將有訴冤之事矣。上曰,陵幸回鑾之日,慰諭民人之擧,親見其喜悅之色,亦足以感動於心,仍念楊州一境,九陵所在,徭役甚繁,民不休息,不可無別樣優恤之道,故因其呈訴,特蠲收米矣。今聞大臣所達,多有窒礙之弊,更無推移之路,則本州田稅,特爲全數永減,以副終始施惠之意,可也。右議政閔黯所啓,史局不宜久曠,而左右史,近甚不備,今則雖有下番翰林,而上番則每以兼春秋直宿,事極未安。當初洪重鼎,身在物議中,與於薦事,致有物議,初亦不謂之誤薦,則擬薦之蔡朝胤,元無所失,而旣與同事,故不敢自列,不參槐院坐,以致居下矣。今旣新薦,蔡朝胤更無難安之勢,其下考,似當蕩滌,使之付職,吳尙友·趙九畹,旣謂之有物議,終不應薦,鄭漢柱因臺疏,亦不能居職,急於新薦,竝加罪罰矣。第吳尙友·趙九畹,若在參下,鄭漢柱不入翰苑,則新薦時,終有所拘礙,似當竝爲收敍,有所區處,洪重鼎付職,則自當陞六矣。上曰,蔡朝胤下考蕩滌,使之付職,吳尙友·趙九畹·鄭漢柱,竝敍用,可也。吏曹判書吳始復所啓,守令擇差事,旣承聖敎,臣待罪銓官,所當十分愼擇,而近來守令有窠,常患乏人,至於牧·府使郡守,則尤不成貌樣,此甚可悶,而頃日肅川府使差出之際,以訓鍊副正安績,備擬受點矣。今聞下直時,往大臣家,有可駭之擧云,此人,不可仍使赴任矣。左議政睦來善曰,所謂大臣家有可駭之擧云者,卽指臣家下直時事,而上年凶荒,八路同然,守令差出之後,夫馬未及上來處,則使之貰馬下去,夫馬上來處,則不多日內辭朝之意,自備局,旣已定奪之事,故臣以斯速辭朝之意言及,則答以新除守令,不可不下直,夫馬未及上來,勢難從速赴任云云,而辭氣之間,擧措可駭矣。上曰,不可以此永廢,而今姑改差,可也。以上朝報
傳曰,今觀冬至使狀啓,則歲幣中,黃金一百金,各樣染木六百疋永減,誠爲多幸,而譯官輩,亦不無周旋之勞,使臣回還後,以爲分輕重論賞之地,而先來軍官譯官等,竝爲先加資。
傳曰,冬至使先來譯官朴光後,軍官梁益命·金尙暐,竝加資。以上吏曹謄錄
請對時,右議政閔黯所啓,南漢築城時,兵曹軍木三十同劃給,料米,則以守禦廳量米七百石,爲先取用,其代,以三南儲置米,待秋船運充償事,定奪。以上宣惠廳謄錄
請對入侍時,吏曹判書吳始復所啓,禁府罪人全聖大,以信箭誤傳之罪,旣已原情遲晩,考律稟處事命下,而第其間,實有難處之事矣。聖大之罪,若以失誤軍事之律論之,則當爲一罪,而亦有異於行軍臨敵之時,似不無參酌之道,而考諸律文,他無可比之律,故敢此仰稟,下詢于入侍大臣,何如?上曰,全聖大,以鄕曲武夫,不習行陣,且不識禁軍將之的在某處,至有誤傳之事,此不過生疏之致,軍法雖嚴,有異於行軍臨敵之日,特爲參酌照律,可也。以上禁府謄錄
上在昌德宮。停常參·經筵。
夜一更,月暈廻木星。三更,月入東井星。自巳時至未時,日暈。
護軍李後晟,加資肅拜。
下直,昌城府使金重三。
謝恩,兼訓鍊都正張希載,齊陵參奉金聲大,洗馬崔錫弼,黃海都事梁聖揆,護軍張天漢。
大司諫沈檀初度呈辭。入啓。給由。
中殿·世子宮,藥房問安。答曰,知道。
藥房啓曰,伏不審夜來,聖體若何?王世子泄候,昨日度數,比前頗減,三白湯進服之後,益有向歇之效乎?三白湯一貼,卽又煎入,而臣等無任區區之慮,敢來問安。答曰,知道。無事,世子所患,漸有差減之效矣。
領議政權大運七度呈辭。入啓。傳曰,安心調理。
刑曹,罪人金玉立·金石龍,當日西小門外行刑。啓。
大司憲李玄逸辭職上疏。大槪,臣以久違召命,恐懼難勝,力疾登程,行到安東府瓮泉驛,病勢大作,僵伏呻吟之際,伏承史官傳宣下諭,益復惶殞,無以爲心,而病勢如許,不得前進,敢陳崩迫之懇,冀蒙矜從,以幸公私事。入啓。
謝恩,修撰吳尙文。
院啓,臣,以全羅兵使尹河罷職事,論列累日,兪音尙閟,而伏聞昨日筵中,至以自剛呼題等語,殊不近似爲敎,臣竊惑焉。請全羅兵使尹河,亟命罷職。廣興主簿柳毗,本以狙獪之流,濫齒仕籍,爲世嗤點,久矣,及授本職,行已麤鄙,揄賄媚竈,有若私相報德者然,羞辱冠紳,莫此爲甚。請廣興主簿柳毗汰去。答曰,不允。
大殿·世子宮,藥房夕問安。答曰,知道。
答大司憲李玄逸疏曰,省疏具悉卿懇。纔付虛佇之意於史官之行矣,幡然改圖,予日望之,豈料卿不我遐矣,跋涉有日,初心不繼,歸路旋尋耶?此無非寡昧緇衣之誠,有所未至而然也。慙靦之極,實不知所以爲喩。噫,春煦和暖,臨筵思想,不啻大旱雲霓,元良長成,輔翼之責,微卿重望莫可,至於辭章之因便附上,別無所傷,卿其宜體前後勤懇之旨,安心勿辭,亦勿待罪,與近侍從速偕來,以副如渴之望。
以傳諭注書鄭棟隆狀啓,傳曰,已諭予意於疏批矣。爾其仍留,反覆勸諭,必與偕還事,下諭。以上朝報
上在昌德宮。停常參·經筵。
午未申時,日暈兩珥。酉時,日暈。夜自一更至四更,月暈。
下直,大同察訪金弘楨。
謝恩,左尹李聃命,修撰洪重鉉,礪山郡守朴銑,副率李學標。
大司諫沈檀再度呈辭。入啓。加給由。
掌令蔡獻徵初度呈辭。入啓。給由。
假注書李宜晩病,代李孝根。
中殿·世子宮,藥房問安。答曰,知道。
藥房啓曰,伏不審夜來,聖體若何?王世子泄候,昨伏承漸差之效,伏不勝喜幸之至,夜間寢睡安穩,益向痊安之境乎?臣等猶不勝憂慮之至,敢此問安。答曰,知道。無事,世子眠睡安穩矣。
傳曰,獻納李宇謙,除授本職,爲日已久,而一向引入,無意出肅,揆以事體,殊涉未安,本院申飭。
司憲府,持平沈樘,同姓三寸姪,通德郞得㝡身死,服制已行十五日,出仕,何如?啓依所啓施行。
院啓,全羅兵使尹河罷職事,廣興主簿柳毗汰去事。答曰,不允。末端事,依啓。
大殿·世子宮,藥房夕問安。答曰,知道。已上朝報
上在昌德宮。停常參·經筵。
午未時,日暈。申時,日暈兩珥。夜自一更至四更,月暈。
下直,慶尙都事朴東恒。
謝恩,持平沈樘,護軍李殷基,司畜別提閔周昌。
大司諫沈檀三度呈辭。入啓。遞差。
掌令蔡獻徵再度呈辭。入啓。遞差。
領議政權大運八度呈辭。入啓。傳曰,安心調理。
藥房啓曰,伏未審夜來,聖體,若何?王世子泄候,益有差減之效乎?諸醫皆以爲王世子症患向差之後,大便或滑或泄,度數猶未夬減,此由於脾弱之致,三白湯則停止,異功散,加白勺藥炒一錢,神曲炒五分,升麻蜜水炒三分,連進三貼宜當云,此藥一貼,爲先煎入,而臣等無任區區之慮,敢來問安。
備邊司啓曰,頃者,大駕還御晝停所,招集民人,特降手札,慰諭父老,辭旨懇惻,凡在含生之類,孰不聳動而感祝也?其中畿甸各邑今春收米,及田稅米太,則待秋退捧,田稅已納之邑,則以諸廳穀物,移轉代給等事,一依聖敎,劃卽擧行,而水原等二十五邑,春收米應納之數,合五千三百九十石零,及上年陵幸時,收米已減之,果川等六邑稅米太,合一千四十石十三斗零,竝爲退捧,則該曹該廳之秋前需用,實無推移之路,其代退捧,而二十五邑收米,六邑稅米太,竝移給賑廳,而其他衿川·振威·陽川三邑,業已輸納,此三邑則以賑廳穀物,依所納之數,移轉分賑,至於廣州一府,以其近甚凋弊,收米則限五年劃給,太則以軍餉會錄案事,曾已定奪,故今春收米,自本府旣已收捧云。壬申條稅太,特爲全減,以施朝家別樣顧恤之意,宜當,以此分付該廳該曹,及京畿監司處,何如?傳曰,允。
中殿·世子宮,藥房問安。答曰,知道。答藥房曰,知道。無事,世子泄候,姑無加減矣。
藥房啓曰,中宮殿宿患,似有原委,而每當未寧之時,輒以四五貼藥進御,旋卽停止,治原祛根之劑,不可不商確多進,故曾以此意,陳達於榻前矣。卽與金有鉉·崔聖任·權愉等諸醫,反覆相議,則皆以爲養血淸火湯,加柴胡·貝母·干汁炒各一錢,連進累十貼,以爲治原收效之地,宜當云。此藥五貼,爲先劑入之意,敢啓。答曰,知道。
假注書李孝根服制,代李奎年。
院啓,臣,以全羅兵使尹河罷職事,累日爭執,尙靳允從,臣竊惑焉。請亟命罷職。答曰,勿煩。
大殿·世子宮,藥房夕問安。答曰,知道。
吏曹啓曰,臺諫有闕,政事,取稟。傳曰,明日爲之。以上朝報
侍講院啓曰,本院下番,全無見存之員,以在京無故人,盡數差出,卽爲牌招入直事,入啓蒙允矣。頃日政,司書洪墪差除後,承牌到闕門,以家有拘忌,陳疏退去,以上番始降,已至二十餘日之多,雖以舊例言之,曾無如此之時,其在事體,誠極未安,卽今番次,苟簡莫甚,而他無推移之道。司書洪墪,卽爲牌招入直,下番闕員,後日政差出,以爲輪回入直之地,何如?傳曰,允。以上吏曹謄錄
上在昌德宮。停常參·經筵。
下直,慶尙右兵使禹弼漢。
謝恩,知事崔寬。
中殿·世子宮,藥房問安。答曰,知道。
藥房啓曰,伏不審夜來,聖體若何?王世子泄候,昨日湯劑進服之後,益有差減之效乎?臣等無任憂慮,敢來問安。答曰,知道。無事,世子泄候,似有差減之效矣。
禮曹,謝恩使拜表吉日,來六月十二日辰時,方物封裹,同月初九日推擇。啓。
午時未時,日暈。申時,日暈兩珥。啓。
院前啓,全羅兵使尹河罷職事。停啓。
左承旨李湜辭職上疏。入啓。踏啓字。
判尹李義徵上疏。大槪,乞得恩暇,往省父母墳事。入啓。
黃海監司狀啓,以安岳居,私奴莫同等燒死事,傳曰,燒死等人,令本道恤典擧行。又狀啓,以金川郡邑內民家一百十七名燒死事,傳曰,事極驚慘,令該曹各別顧恤事,分付。
答判尹李義徵疏曰,省疏具悉。卿其依疏辭安心往來焉。仍傳曰,給由馬。
謝恩,左承旨李壽徵,右承旨洪萬朝。
政院啓曰,新除授藝文館奉敎洪重冉,時在京畿高陽地,待敎蔡彭胤,時在忠淸道定山縣,檢閱鄭漢柱,時在江原道原州地,竝斯速乘馹上來事,下諭,何如?傳曰,允。
備邊司郞廳,以左右相意啓曰,今此謝恩之擧,不可稽遲,謝恩使臣,卽爲差出,五月內入送事,臣等親承聖敎矣。卽見該曹啓辭,拜表吉日,推擇於六月十二日,非但似遠,事甚未便,五月內改擇日事,分付該曹,何如?傳曰,允。
大殿·世子宮,藥房問安。答曰,知道。
謝恩,兼司書閔興道。以上朝報
啓曰,謝恩上使,例以一品差送,而今此靈愼君瀅,階是崇憲,何以爲之?敢稟。傳曰,加階。以上吏曹謄錄
有政。
上在昌德宮。停常參·經筵。
夜自一更至五更,有霧氣。
謝恩,左副承旨姜銑,肅川府使李東榮,直講許玧。
禮曹啓曰,備邊司啓辭,謝恩使拜表進定事,允下矣。拜表吉日,更令日官推擇,則來五月十六日辰時,方物封褁,同月十三日爲吉云。原粘目中,改付標以入之意,敢啓。傳曰,知道。
藥房啓曰,伏不審夜來,聖體,若何?王世子泄候向歇之後,已過累日,趁未差復,不勝憂心,昨日度數頓減,喜幸之心,曷有其極,夜間氣候,益有痊安之效耶?異功散一貼,今又畢煎以入,而臣等憂慮未弛,敢來問安。
明日武科覆試,一所試官三,鄭重徽·黃徵·李行益。參試官三,吳羽進·楊選漢·丁元燾。二所試官三,申厚命·張希載·李後晟。參試官三,姜相周·梁益堂·鄭彬。文科一所試官三,兪夏益·沈檀·安如石。參試官四,朴萬鼎·沈得元·南老明·李錫三。二所試官三,尹以濟·李瑞雨·金夢陽。參試官四,丁時潤·李必茂·愼爾益·李喜茂。
答藥房曰,知道。無事,世子氣候平穩,泄候顯有差勝之效矣。自今日,提調勿爲直宿,亦勿逐日問安。
中殿·世子宮,藥房問安。答曰,知道。
領議政權大運九度呈辭。入啓。傳曰,安心調理。
謝恩,掌令沈最良,獻納李玄〈存〉,護軍蔡朝胤,大司諫李聃命,兵曹正郞呂聖擧。
右參贊權愈,副司猛鄭德謙,試官,牌不進。
謝恩,副摠管黃徵,護軍沈檀。
監試官,文一所,獻納李玄〈存〉,掌令李寅賓,二所,大司諫李聃命,持平沈樘,武一所,司諫睦林重,掌令沈最良,武二所,執義成瓘,正言丁思愼。以上朝報
上在昌德宮。停常參·經筵。
卯時,日有兩珥。巳午時,日暈。申時,日暈。夜一更,月暈。
靈愼君瀅,加資肅拜。
下直,礪山郡守朴銑。
禁府啓目,李有興更推云云。問目內辭緣,承服不冬,刑推得情,何如?啓依允。
又照目,前宣傳官全聖大矣,今番擧動時,誤爲傳命,雖出於鄕曲武夫惶㤼失措之致,亦不可不嚴治,罪決杖九十,徒二年半,告身盡行追奪,私罪。啓依允。軍法雖嚴,情有可恕,特爲除徒。又照目,前萬戶黃致中矣,職在邊堡,不能覺察,罪決杖一百,告身盡行追奪,私罪。啓依允。
司諫院,獻納李玄□,同姓孽三寸姪許通,玄存身死,服制出仕。依所啓施行。
文學李師尙上疏。大槪,臣猝聞母病甚重,情事煎迫,不暇替代,徑出直次,伏乞聖慈,亟命鐫罷臣職,仍治臣罪,以肅朝綱,以安私分事。入啓。答曰,省疏具悉。爾其勿辭,救護母病。
傳曰,慶德宮光明殿等處,修補之役,只付於一監役官,其在事體,殊甚苟且,今後稱以修理所,三曹郞廳,各別定送,以爲趁卽完畢之地。以上朝報
啓曰,本廳大將臣尹□,昨以式年考講試官,入於試所,畢講出榜,例在於七八日之久,其間軍門大小事務,無主管之人,殊甚可慮,故考見前例,則各軍門大將,或有多日出外之事,則都提調兼管,自是流來之規,而大將之入試所後處置,曾無可據之前例,何以爲之?敢稟。傳曰,都提調兼管,可也。以上御營廳謄錄
上在昌德宮。停常參·經筵。
謝恩,五衛將李光迪,長湍府使申益恬,永同縣監羅斗春。
藥房啓曰,伏不審一兩日來聖體,若何?王世子泄候,今已痊安乎?此後調理之方,莫先於飮食之節,而少愈之戒,尤不可不愼,臣等憂慮未已,敢來問安。
戶曹判書柳命天上疏。大槪,賤疾猝劇,症狀危惡,旬月之內,斷無起動之望,乞蒙鐫遞,俾尋生路事。入啓。
答藥房曰,知道。無事,世子泄候,今已快愈矣,勿爲問安。
中殿·世子宮,藥房問安。答曰,知道。
領議政權大運十度呈辭。入啓。答曰,安心調理。
答戶曹判書柳命天疏曰,省疏具悉。卿其安心勿辭,調理行公。
傳曰,大臣·備局堂上引見。引見時,謝恩書狀官,蔡獻徵改差,其代,卽爲口傳差出事,榻前定奪。魚川察訪崔現改差事,榻前定奪。
吏曹口傳政事,謝恩書狀官崔恒齊。
引見時,吏曹判書吳始復所啓,頃日,成川府使,以前參判尹趾善,備擬受點矣。以其身病方劇,決難起動,呈狀請遞,至於再次,趾善年踰六十,旣有實病,則似不宜一向迫令赴任,而時在畿甸,論題往復之際,災邑曠官,亦涉可慮,尹趾善依近例罷黜,何如?右議政閔黯曰,聞其所患,果是實病云矣。上曰,果是實病,則罷黜,可也。兵曹判書睦昌明所啓,漢城判尹李義徵,曾以南徽勸武調用事,陳達蒙允,故臣於都目政,備擬於南行部將受點矣。過限已久,無意供仕,所當改差,而朝家旣已勸武,則如是厭避,事甚無據,不可循例改差而止,何以處之乎?右議政閔黯曰,聞南徽爲人跅弛,且解文字,渠旣以儒自處,不卽供職,則似不必遽加厭避之罪,今姑更爲嚴敎,使之供職,而終若厭避,則懲治未晩耳。左議政睦來善曰,旣有成命之後,乃敢如是厭避,事之無據,莫此爲甚,不可無懲治之道矣。上曰,凡人臣之出身事君,文武無間矣。當初因筵臣所達,使之勸武,則渠當趨命之不暇,而旣有成命之後,一向厭避,此習不可長也。雖未知其爲人之如何,而其在分義,安敢乃爾?不可不從重推考,拿問,可也。左議政睦來善所啓,東萊府使孫萬雄,除拜之初,以有老母,呈狀於備局,而非但邊上重任,不可輕遞,且有可據前例,故使之赴任矣。今聞萬雄之母,年過八十,病勢且重,母子不得相見,情理切迫,呈狀本道,則道臣,不敢啓罷邊倅,故今者來呈備局,而其在體下之道,似當有變通之擧,故敢此仰達矣。上曰,孫萬雄情理可矜,其在體下之道,不可不强令察任,而係是邊任,罷職,可也。又所啓,戶曹以經用不足之道,關西米四萬石取用事,榻前定奪,而二萬石則使本道換木上送,二萬石則使之船運,而計除其船價,則只是一萬六千石,以此爲需用之地矣。卽今賑廳需用浩繁,穀物漸縮,戶曹船運米一萬六千石內,小米五十石,大米一千石,特爲劃給於賑廳,以補賑民之資,何如?上曰,依所啓施行,可也。
正言丁思愼啓曰,日昨全羅兵使尹河罷職之啓,臣亦同參,則及其停論也,臣雖在陳疏之中,不得相見來簡,同僚宜以書問議,而旣不使臣與聞,又不待臣出仕,遽爾停之,此無非臣見輕之致,而臣新入臺閣,未諳體例,不卽自列矣。今聞物議以當避不避爲非云,臣何敢晏然苟冒於職次乎?請命遞斥臣職。答曰,勿辭,退待物論。
政院啓曰,闕內入直之官,雖有親病,必陳疏受由,請番替直之後,乃敢出去,不但自是古例,揆以分義,固當如此,而卽今弼善崔恒齊,以其子病,投疏經出,此曾所未有之事也。不可無警責之道,弼善崔恒齊從重推考,他無推移入直之員,卽爲牌招入直,何如?傳曰,允。
司諫睦林重啓曰,臣伏見正言丁思愼之避辭,不勝瞿然之至,頃者,以全羅兵使尹河罷職事,累日陳啓,未蒙允兪,一向相持,徒損事體,而適當諸僚之呈告陳疏,旣已書問於發論之長官,故只送簡通於隨參之同僚矣。今者同僚旣以見輕引避,臣之率爾停論之失,著矣。何敢一刻晏然於臺席乎?請命遞斥臣職。答曰,勿辭,退待物論。
弼善崔恒齊牌不進,直捧禁推。
禁府,南徽拿囚。啓。以上朝報
引見入侍時,兵曹判書睦昌明所啓,江都鎭海寺,屬於禁衛營,前兵曹判書閔宗道啓請別構庫舍二十餘間,以爲禁衛營軍器,及兵曹銀布等物藏置之所,而容入材木,斫取於江原道矣。卽今材木,當爲流下,而自戶曹例有收稅之規,此材旣是軍門所用,則似當日爲收稅,以此分付該曹,何如?上曰,依爲之。又所啓,禁衛營習陣時,所用遮日竹,年久腐傷,外南山松木三十條,自前有斫用之例,分付漢城府,使之眼同斫伐,何如?上曰,斫伐之際,不無濫雜之弊,分付漢城府,眼同斫伐,可也。以上禁衛營謄錄
上在昌德宮。停常參·經筵。
武科式年覆試,一二所出榜詣闕。
當日無肅拜。
禁府,崔恒齊拿囚。啓。以上朝報
上在昌德宮。停常參·經筵。
謝恩,寧陵參奉李淶。
掌令沈最良啓曰,諫院處置,歸於本府,而正言丁思愼,卽臣之甥姪也。旣有應避之嫌,何敢可否於其間乎?請命遞斥臣職。答曰,勿辭,退待物論。
領議政權大運十一度呈辭。入啓。傳曰,遣承旨敦諭。
刑曹參判權歆上疏。大槪,敢陳痛迫之懇,冀蒙恩遞,以伸人子至情事。入啓。答曰,省疏具悉。爾其勿辭往來焉。
府啓,竝引嫌而退。見輕稽避,物論爲非,不復出議,未免率爾,嫌難可否,其勢固然。請正言丁思愼,司諫睦林重遞差,掌令沈最良出仕。答曰,依啓。
掌令沈最良就職。
吏曹啓曰,臺諫有闕,政事,取稟。
左副承旨姜銑書啓,臣承命往諭于領議政權大運,則以爲臣年窮病痼,沈綿床席,痰火上升,咳喘極盛,精神荒亂,筋力澌盡,今日不死,明日必死,旣非調理之所可愈,亦非藥餌之所可效,如此而尙可尸居其位,能報國事乎?未死之前,釋此重負,安意就盡,是所至願,而不圖今日,近侍承命,來臨陋止,傳宣聖諭,辭意丁寧,敦勉備至,有非垂死病臣所可承當,臣奉讀未半,感淚交頤,病裡添病,求死不得,恩禮至此,無路承膺,伏地惶隕,恭俟斧鉞云矣。敢啓。傳曰,知道。
傳曰,政事,明日爲之。
傳曰,湖堂被抄人員,明日使之來會銀臺。
備忘記,世子不平時,藥房都提調領府事金德遠,鞍具馬一匹賜給,提調判書柳命天,副提調左承旨李壽徵,議藥同參李時聖,竝加資,假注書李德運,記事官曺復卿,各上弦弓一張賜給,御醫崔聖任,熟馬一匹面給,針醫崔有泰議藥同參金有鉉,各熟馬一匹,御醫鄭維覺·李弘章·南守源議藥同參丁時梯,各半熟馬一匹,御醫權愉,掌務官金壽峯·康汝泰,內醫尹聖輔·玄瑞夏等各兒馬一匹,御醫柳諶·鄭斗俊等,內醫邊永淸議藥同參趙錫孚,上弦弓一張賜給,其餘下人等,令該曹米布分等題給,長番吳善業,熟馬一匹面給,承傳色金厚白等,各熟馬一匹,司謁庾重安等,司鑰金萬鉞,各上弦弓一張賜給,別監以下,令該曹米布分等題給。
禮曹啓曰,宗廟之禮,有事則告,今此王世子未寧之候,旋卽平復,一國臣民之慶,莫大於此,祗告太廟,在禮當然,而考諸謄錄,亦有戊申已行之前例,告宗廟頒敎·陳賀等事,今亦依此擇日擧行,何如?傳曰,世子不平之候,旋卽差復,父子之情,忻喜曷極?故藥院提調以下,才已施賞矣。至於告廟頒敎·陳賀等事,實有所不然者,從前國家違豫之候,非止一二,而告廟等事,未當輕行,雖以戊申之例言之,伊時事,予分明記得矣。三朔沈綿,危而僅甦,與今番事,輕重大相不同也。幼沖之時,累經不平之候,而不行賞典,獨行告廟等禮於戊申者,聖意有在,此非予一時例謙之辭,固已料度矣。勿爲擧行,可也。
傳曰,湖堂被抄無故在京之人,只有洪墪云。一人應製,事甚埋沒,曾前被抄人閔昌道·權重經·李玄祚,一體來待事,分付。以上朝報
上在昌德宮。停常參,只晝講。
夜三更,月犯二大星。
下直,黃海兵使韓樞。
謝恩,兼文學朴涏。
禁府啓目,部將南徽元情云云。泛稱遲晩,刑推得情,何如?啓。此人所爲,雖甚可惡,所當各別科斷,而姑從寬典,決杖放送,使之斯速供職爲乎矣,復踵前習,一向違命首去等,繩以重律,切勿饒貸。又啓目,弼善崔恒齊矣,牌不進罪,笞五十贖,解見任,別敍私罪。啓功減一等。又啓目,前府使李時綱矣,非功圖賞之罪,與鄭奎徵無異,罪決杖一百,告身盡行追奪,私罪。啓功減一等。
傳曰,明日晝講爲之。
領議政權大運箚子。大槪,昨日承宣敦諭,恩禮彌隆,伏地感泣,不知死所,而痼疾沈綿,無路承命,惶隕罔措,罪當萬死,伏乞亟收斥退,以正臣罪事。入啓。答曰,省箚具悉卿懇。已諭至意於前後之批矣,復何多誥?當此艱虞溢目,廊廟多事之日,卿之引入,倏過二旬,予心之缺然,機務之積滯,爲如何,而以卿弘量,何不深念於此,引年疾,一向邁邁,有若袖手而傍觀耶?甚非所望於元老者也,卿其亟遵前旨,安心勿辭,出而論道,毋孤企望。仍傳曰,遣史官傳諭。
傳曰,大提學權愈命招。
傳曰,排律,大提學亦爲製進。
吏曹口傳政事,兵曹正郞二,丁思愼·朴明義。
領府事金德遠箚子。大槪,乞收賜馬之命,以重賞典事。入啓。答曰,省箚具悉卿懇。今玆賞典,實循舊章,卿其安心勿辭領收焉。仍傳曰,遣史官傳諭。
謝恩,司書南至熏,說書趙九畹。
有政。以上朝報
成瓘爲東萊府使,李泰龜爲成川府使,權歙爲義興縣監,崔重泰爲魚川察訪。以上吏曹謄錄
上在昌德宮。停常參,只晝講。
謝恩,兵曹正郞朴明義·丁思愼。
左承旨李壽徵上疏。大槪,乞收加資之命,以重賞典,以安私分事。入啓。答曰,省疏具悉。今玆賞典,實循舊章,卿其勿辭焉。
平安監司書目,冬至使一行,今月十三日申時,無事渡江事。
傳曰,明日晝講爲之。
政院啓曰,來二十一日,輪對日〈次〉,取稟。傳曰,爲之。
領議政權大運十二度呈辭。入啓。傳曰,安心調理。
晝講入侍,同知事權兪,特進官申厚命,承旨姜銑,玉堂閔昌道·洪重鉉,注書李壽仁,兼春秋曺復卿·吳羽進,武臣張羽瀛。
江原監司書目,春川府使李玄錫,弊瘼上疏上送事。啓。答曰,省疏具悉。所陳之事,令該司稟處焉。
文科講經,一所出榜詣闕。
謝恩,右尹沈檀,司諫朴萬鼎,持平沈得元。
戶曹判書柳命天上疏。大槪,敢陳血懇,祈收新除授加資,兼暴病狀,以便調治事。入啓。答曰,省疏具悉。今玆賞典,實循舊章,卿其安心勿辭,調理行公。
謝恩,檢閱李壽仁。
備忘記,前月謁陵還途,特降手札,諭父老之時,收米及田稅退捧一款,一一區別列邑,似涉支煩,故只擧其槪矣。道臣,未詳朝家本意,而不爲稟奪,混同知委,使均惠之意,有若失信者然,其疏忽之責,在所難免,京畿監司禹昌績推考。以上朝報
啓曰,今此慶德宮修理,三曹郞廳定送事命下之後,本曹,卽定佐郞吳始績,使之監董,而旣無堂上啓下之事,只令郞廳董役,工匠執捉之際,名係上司之匠,則該司郞廳,不敢下手,雖是私匠,未有囚治之事,故輒皆稱頉,不卽赴役,今後不計諸上司,各軍門工匠,一倂執捉使役,其他可以取用之物,亦於所管處分付,而如有違拒者,則自修理所,直爲囚禁,而凡於出牌之時,又無印信,白文成帖,事不着實,號令尤不得行,印信一顆,軍役間,令禮曹輸送之意,敢啓。傳曰,知道。以上禮曹謄錄
兵曹啓曰,本曹郞廳,或以考講官,方入試所,或受由在外,今日政,正郞南至熏·沈得元,移拜他職,只有正郞呂聖擧,佐郞金壽聃,分直內外司,慶德宮修理所,無進參之員,正郞二員有闕之代,竝令該曹口傳差出,何如?傳曰,允。以上吏曹謄錄
上在昌德宮。停常參,只晝講。
夜四更,月暈兩珥。五更,月暈。巳未時,日暈。
左承旨李壽徵,加資肅拜。
下直,肅川府使李東榮,長湍府使申益恬。
謝恩,執義睦林重,東萊府使成瓘,訓鍊都正黃徵,永宗僉使李喜東,成川府使李泰龜。
藥房啓曰,喜雨之餘,日氣凄冷,伏不審聖體,若何?中宮殿調候,果有藥效耶?王世子泄候,差復多日,一樣安寧乎?當進肥兒丸,以收常時抑肝扶脾之效,今當劑入,而臣等猶不無區區之慮,敢來問安。
正言李禎上疏。大槪,庸陋如臣,猥蒙異數,馹召連逮下邑,驚惶瑟縮,罔知攸措,親病身恙,一時竝㞃,稽滯至此,伏乞聖慈,下臣司敗,仍治臣罪,兼附所懷,以備裁擇事。入啓。
明日文科會試試官三,吳始復·李瑞雨·姜鋧。參試官四,洪重夏·丁思愼·丁時潤·蔡獻徵。
答藥房曰,知道。無事,內殿氣候,一樣無事,世子氣候平穩矣。
傳曰,明日晝講爲之。
注書李壽仁遷職,代假注書金致龍。
晝講入侍,同知事睦昌明,特進官鄭重徵,承旨李周徵,玉堂洪重夏·洪重鉉,假注書金致龍,史官李壽仁,兼春秋吳羽進,武臣崔斗炡。
傳曰,成均館正月初七日儒生輪次,有故不得設行,今三日節製,尙未設行,而前頭連値科擧國忌,無故之日絶少,又將闕焉,殊無朝家勸奬之意,在前如此之時,有別遣承旨製述之例,明朝大提學命招來待。
答正言李禎疏曰,省疏具悉。憂愛陳戒之誠,予用嘉尙,可不體念焉?其中可以議處事,令該曹稟處,而字牧之任,惟患其不得人,何必太拘於文武乎?至於防禦使邊將之乘馹,其來已久,今不可廢也。爾其勿辭,從速察職。
謝恩,正言李禎。
監試官大司諫李□,執義睦林重。以上朝報
上在昌德宮。停常參,只晝講。
謝恩,典籍洪重鼎。
領議政權大運十三度呈辭。入啓。傳曰,安心調理。
傳曰,右承旨,捧此書題,與大提學,偕往泮宮,儒生等製述以來。
注書吳尙友病,代假注書李益經。
晝講入侍時,同知事睦昌明,特進官黃徵,承旨李壽徵,玉堂閔昌道·洪重鉉,假注書金致龍,史官李壽仁,兼春秋吳羽進,武臣李弘肇。
知事鄭維岳上疏。大槪,請遞金吾之任事。入啓。答曰,省疏具悉。卿無所嫌,安心勿辭焉。
傳曰,史官一員待命,騎馬三匹立之,試所內摘奸。
政院啓曰,今日成均館儒生製述科次時,弘文館提學柳命天,依例牌招,以爲同參科次之地,何如?傳曰,允。
今日晝講時,內乘元徽,禁軍將今姑改差事,榻前定奪。以上朝報
上在昌德宮。停常參,只晝講。
謝恩,部將南徽,全羅左水使鄭東望。
戶曹判書柳命天初度呈辭。入啓。給由。
左尹沈檀,公州地,掃墳呈辭。入啓。給由。
傳曰,明日晝講爲之。
晝講入侍,知事沈梓,特進官沈檀,承旨李宇晉,玉堂閔昌道·洪重鉉,假注書李彦經,史官李壽仁,兼春秋吳羽進,武臣黃震文。
明日輪對官落點,工曹正郞韓後聖,都摠經歷李泰長,軍器僉正朴泓,主夫琴景見,司贍主夫丘義山,奉事沈佐良,司宰僉正李萬鍾,直長李震獻。
備忘記,居首進士趙珌,直赴殿試,之次生員任歚,進士李世璉·洪重泰·沈徵·洪重禹,幼學許源·尹明遠,各給二分。
吏曹佐郞朴涏,文臣朔試射時,稱病不進,依承傳罷職。
吏曹口傳政事,兵曹正郞南至熏,佐郞洪重鼎。以上朝報
特進官沈檀所啓,薦人,固非小臣之職責,而從前自外任還朝者,或以其所聞見,有所薦進之事,臣不避猥越,敢此仰達矣。臣待罪西藩時,槪聞一道人物,則人才實無可言者,而武藝則弓馬精閑,多有好身手者,其中平壤出身金胤績·車義轔等,曉解兵流,膂力絶倫,觀其爲人,俱是拔萃,棄置遐方,誠爲可惜,如此之類,若蒙收用,則足以聳動一方,激勸將士矣。上曰,此兩人,予亦知之,筵臣所達如此,分付該曹,各別調用,可也。以上吏曹謄錄
上在昌德宮。停常參,只晝講。
謝恩,兵曹正郞南至熏,佐郞洪重鼎,廣興主簿兪處重。
傳曰,明日晝講爲之。
領議政權大運十四度呈辭。入啓。傳曰,安心調理。
以大司憲李玄逸處傳諭史官狀啓,傳曰,今觀史官書啓,庶幾有幡然改圖之望,欣慰良深,卿其須念虛佇之意,俟病少間,卽速就道,以副士林之望事,更爲傳諭,仍其偕來事,下諭。
晝講入侍時,同知事權愈,特進官李蓍晩,承旨洪萬朝,玉堂閔昌道·洪重鉉,假注書李彦經,史官李壽仁,兼春秋吳羽進,武臣柳星樞。
吏曹參議李萬元上疏。大槪,母病猝劇,無望供仕,懇乞遞改,俾得專意救護事。入啓。答曰,省疏具悉。爾其勿辭救護焉。
晝講時,參贊官洪萬朝所啓,司宰僉正李萬鍾,於直長李震獻輿對之時,從傍替達,難免做錯之失,推考,何如?上曰,推考,直長李震獻,不能直對,其所掌,亦爲推考。以上朝報
慶尙監司狀啓,慶山縣令崔斗瑞在喪事。以上吏曹謄錄
上在昌德宮。停常參,只晝講。
下直,永同縣監羅斗春。
謝恩,軍器副正崔恒高,宣傳官鄭道徵。
掌令李寅賓初度呈辭。入啓。給由。
戶曹判書柳命天再度呈辭。入啓。加給由。
禁府啓目,李鑰刑問五次,崔俊傑刑問二次,李昌興刑問一次,竝不服,加刑得情,何如?啓依允。
又照目,學正申義命原情云云。泛稱遲晩,刑推得情,何如?啓姑停刑推,議處。又照目,玄德恒刑問三次不服,加刑得情,何如?啓姑停刑推,議處。
晝講入侍,知事沈梓,特進官鄭維岳,承旨李□□,玉堂李壽仁,玉堂閔昌道·吳尙文,假注書李彦經,史官金戩,武臣李道源。
兵曹,武科殿試規矩,片箭一巡百三十步落點。
文科會試,出榜詣闕。
大司諫李□□上疏。大槪,冒陳情懇,冀蒙恩遞事。入啓。答曰,省疏具悉。卿其勿辭往來焉。以上朝報
上在昌德宮。停常參·經筵。
繕工奉事申廣濟,厚陵石物修改後,入來。
謝恩,工曹參議李麟徵。
禮曹啓曰,辛未九月九日,課製居首,幼學李萬選,壬申正月初八日,賜柑製述居首,進士李震壽,三月三日,課製居首,生員鄭維漸,八月二十七日居齋儒生課製居首,進士李聖肇,九月九日,課製居首,生員愼碩泰,癸亥二月初六日,賜柑製述居首,幼學洪瀅,三月二十日,別製居首,進士趙珌,直赴殿試事,命下矣。依前例竝許赴於今式年殿試,何如?傳曰,允。
備忘記,今此慶德宮,承暉殿墻垣撤毁修改時,有人枯骨而不啻狼藉云。此必是舊遠埋葬之處,聞來不覺惻然也。骨雖朽矣,予爲民主,則豈可無別樣懚恤之典乎?玆用自製祭文以下,其令該曹,各別斂瘞,仍爲賜祭,以表予意。
王若曰,營殿歲久,而圯而毁,穀朝是差,載修載理,仍舊恢拓,承暉之北,土役方張,忍見枯骨,嗟爾孑魂,幾閱年時,無主無依,不其餒而?我爲民主,惻然何其?爰命有司,斂之瘞之,賜以薄具,用表予意,感應不爽,庶幾歆止。
領議政權大運十五度呈辭。入啓。傳曰,安心調理。
上在昌德宮。停常參·經筵。
政院啓曰,昨日申後,兵曹結束吏,引捕盜軍官四人,及軍士二名,不意突入於政院郞廳所在處,軍士則裂破挾房窓紙,窺見其內,軍官則直入廳上,擧措悖慢,問其曲折,則藝文館廳直,入於窺伺中,有此譏捕之事云。廳直雖有推覈之端,自本廳秘關捉去,未爲不可,而不此之爲,縱其軍官,恣意橫挐於禁密之地,至於挾房秘史所藏之處,裂窓窺伺,小無顧忌,此實前所未有之變,事之可駭,莫此爲甚,結束吏則自本院旣已囚禁,而大將,難免做錯之失,當該大將推考,捕盜軍官及結束吏,則令攸司囚禁,從重科罪,何如?傳曰,允。以上朝報
上在昌德宮。停常參·經筵。
夜四五更,坤方東方,有氣如火光。
禮曹正郞姜相周,卒右議政許穆,書院賜額致祭事,麻田地,出去。
掌令李寅賓再度呈辭。入啓。遞差。
承旨李壽徵初度呈辭。入啓。給由。
領議政權大運十六度呈辭。入啓。傳曰,安心調理。
吏曹判書吳始復辭職上疏。入啓。答曰,省疏具悉卿懇。卿其安心勿辭,從速行公。
獻納李宇謙上疏。大槪,敢陳瞽說,以備睿覽事。入啓。
傳曰,今日備局堂上引見時,戶·工曹判書,慶德宮修理所眼同看檢事,榻前下敎。
引見時,左議政睦來善所啓,近來法禁不嚴,多有縱恣之弊,誠極寒心,三南及海西松禁之處,百年長養之松,或憑藉公用,或圖出列營帖文,恣意斫伐,或以棺板,或以家材,買賣取利,至於鹽漢店民,恣意偸斫,罔有紀極,故日就濯濯,將爲赭山云。今若任其縱恣,莫之嚴禁,則前頭海防舟師器械,何以措辦,莫重漕轉舟楫,何以造作乎?其爲可慮者,莫甚於此,若無別樣摘奸,嚴加禁斷之擧,則國無以爲國,三南及海西禁松等處,趁今秋發遣備邊司郞廳四員,分道摘奸,船材可合松木多數斫伐處,當該禁伐守令邊將不勒禁伐之罪,不可不重處。且各道水將及守令邊將中,如有循私許斫之事而現露者,則輒皆拿問定罪之意,爲先知悉各道,以爲警飭之地,何如?上曰,船材所所養處,漸至濯濯云,事極寒心,依所啓施行。以上朝報
侍講院啓曰,本院上下番十員內,兼輔德李東標在外,輔德·弼善·兼弼善·兼文學·司書·兼司書·兼說書,俱未差出,只有文學臣李師尙,說書臣趙九畹,連日入直矣。文學李師尙,卽者親病陳疏,受由出去,他無推移之員,不得已以兼司書閔興道,姑降入直,番次之苟簡,莫甚於此,後日政,上下番闕員,盡數差出,以爲牌招推移入直之地,何如?傳曰,允。以上吏曹謄錄
啓曰,十番右部右司,屬全羅道五哨軍兵,逢點實數六百三十四名,三番海西別驍衛六十三名,步軍標下一名,已爲整齊矣。來四月初一日,與內外三處入直馬步軍兵等,依例替代後,舊軍放送之意,敢啓。傳曰,知道。以上禁衛營謄錄
上在昌德宮。停常參·經筵。
答玉堂箚曰,省箚具悉。應旨陳戒,辭意懇至,深嘉憂愛之誠也,可不置諸左右,留心而服膺焉?
戶曹判書柳命天上疏。大槪,三度加由,出於格外,驚惶感泣,不知所措,冒萬死更暴病狀,冀蒙鐫遞事。入啓。
慶尙道進士尹東魯等上疏。大槪,請先正臣文純公李滉書院,特爲賜額,以副士林之望事。入啓。答曰,省疏具悉。疏辭,令該曹稟處。
觀象監,今月二十五日夜四更五更,坤方東方,有氣如火光。啓。
政院啓曰,當該承旨推考事,命下矣。臺諫,方以罷職論啓,推考傳旨不得捧入之意,敢啓。傳曰,知道。
答戶曹判書柳命天疏曰,省疏具悉。卿其安心勿辭,調理行公。
左承旨李壽徵再度呈辭。入啓。遞差。
冬至兼謝恩使朗原君偘,副使閔就道,書狀〈官〉朴昌漢,入來。
傳曰,上·副使·書狀官,留待引見。
院啓,泰川縣監柳壽崙,性本孱劣,年且衰耗,尸居官次,今已踰年,大小公務,專委奸吏,朴姓大豪,又從而居中用事,一號一令,皆出其手,荒歲賙賑,置諸相忘,上年捧糴,專不看檢,當春分糶,只是空殼,望哺之民,無以自聊,立視其死,恬不致念,闔境怨詈,皆願速去,此非泛然風聞之比,而更無加察之事,泰川縣監柳壽崙,請命罷職。答曰,依啓。
執義睦林重啓曰,臣昨於榻前,以三件事陳啓矣。今聞物議,騎省堂郞之不禁闌入之失,與伊日承宣之稽緩啓達者,無甚同異,而擬律不均,大加非斥云,臣何敢自以爲是,而晏然仍冒於臺席乎?請命遞斥臣職。答曰,勿辭,退待物論。
掌令沈最良,持平沈樘·沈得元啓曰,捕盜軍官之突入政院,實是無前之變,而政院之不卽啓達,極涉稽緩,兵曹之不禁闌入,亦有其責,故臣等,分輕重論啓矣。今聞物議,政院兵曹所失,無甚異同,而擬律不均,大加非斥云,臣等何敢自以爲是而晏然於職次乎?請命遞斥臣等之職。答曰,勿辭,退待物論。
忠淸道新昌幼學臣李潤徵等上疏。大槪,本縣鄕校,今當改建,因其舊址,移立二十步地,方以避水患之意,不得已更申前請事。入啓。傳曰,下該曹。
假注書李彦經病,代金湙·宋遇龍·元致道。
弼善南至熏,牌招肅拜。
黃海監司,以海州居鮑作李已專等,三名渰死事狀啓,傳曰,渰死人等,令本道恤典擧行。
慶尙監司狀啓,南海居忠義柳仲立等渰死事,傳曰,渰死人等,令本道恤典擧行。以上朝報
啓曰,今此修理之役,令戶·工曹正郞,眼同看檢事,命下矣。戶曹正郞權世泰,兵曹正郞朴明義,工曹佐郞吳始績,繕工監奉事丁呂重,假監役官李瀅,旣已分差董役,而兩曹判書,又爲眼同看檢,則不可不略依戊申年集祥殿修改廳例擧行,印信則禮曹奉使印一顆取用,而前日因工曹草記,郞廳使用印信還送禮曹,且各司官吏工匠,推捉之時,依例用粉牌,下人則書吏使令各四名,以戶·兵·工及他司有料布下人,使喚之意,敢啓。傳曰,知道。以上禮曹謄錄
答獻納李宇謙疏曰,省疏具悉。應旨進言,殊切憂愛之誠,予甚嘉尙,可不留心服膺焉?初入仕蔭官,各別擇差事,申飭該曹,疏末事,大意固好,而第到今停役,實有所大段狼狽者也。以上吏曹謄錄
上在昌德宮。停常參·經筵。
下直,統制使睦林奇。
謝恩,大司諫睦□□,兼春秋李喜茂,護軍羅弘佐校書博士金泰鼎。
左承旨睦林儒上疏。大槪,聾病深痼,已至難醫,灸背發熱,症情危㞃,冒死陳懇,乞蒙恩遞事。入啓。踏啓字。
領議政權大運十七度呈辭。入啓。傳曰,安心調理。
禁府都事金鏜,前黃海兵使曺廷亮,拿來。
吏曹啓曰,承旨有闕,政事,取稟。傳曰,過國忌後爲之。
院啓,兵曹結束所管,主闕門闌入之禁,而判書睦昌明,當都試之日,因捕將之言,輕許該吏之偕送,致有軍官之闌入,其所作挐,雖未逆料,而當初許送,大失事體,不可無警責之道,請兵曹判書睦昌明,從重推考。竝引嫌而退。當初論啓,大意雖好,避辭糢糊,勢難仍在,請執義睦林重,掌令沈最良,持平沈樘·沈得元,竝遞差。答曰,依啓。處置事,旣曰,大意則好,又曰避辭糢糊,勢難仍在,大意則無可遞之事,避辭未見其糢糊,則有何難冒之嫌乎?其所措語,予實未曉,而已遞之官,不可仍在,依啓。
禁府,曺廷亮當日物故。啓。傳曰,知道。擊獄重囚,亦有給衣糧之事,則此人擧措雖該,元非死罪,而因風添劇,才到王府,終至殞命,誠可矜惻,令該曹恤典參酌擧行,可也。
禁府,柳起龍拿囚。啓。
正言李禎啓曰,日昨捕廳軍官之突入也,政院之不卽啓達,兵曹之不禁闌入,俱有其責,則憲臣論劾,大意固好,而承旨所坐,亦不過稽緩之失,至請罷職,未免偏重,物議之罪,蓋出於此,則諸臺避辭,所當引此明白指陣,而泛稱擬律不均云者,實涉糢糊,故臣於處置之際,以此措辭請遞矣。今承聖批,以予意未曉爲敎,臣之處置乖當之失,著矣,臣何敢晏然仍冒於職次乎?請命遞斥臣職。答曰,勿辭,退待物論。
楊州生員李世瑋等上疏。大槪,頃於陵幸之日,駐駕野次,召見大小民人,俾達所懷,特下十行之綸,旣蠲逋租,繼賜戶米,命減田稅,以慰陵邑之民,本州士民,雖糜身粉骨,無以仰答聖恩之萬一,敢進草草之箋,庸伸區區之忱事。入啓。
獻納朴昌漢啓曰,卽者,正言李禎,引嫌退待,臣當處置,而觀其避辭,則承旨所坐,不過稽緩,至請罷職,未免偏重云。伊日入直承旨李宇晉,卽臣之姨兄也。旣有應避之嫌,何敢可否於其間乎?請命遞斥臣職。答曰,勿辭,退待物論。
忠淸監司書目,忠州兼任陰城呈,以副校理金文夏辭職上疏上送事。啓。答曰,省疏具悉。爾其勿辭,獲伸至情後上來。
答楊州生員李世瑋等疏曰,省覽爾等之疏曁謝箋,知道。以上朝報
上在昌德宮。停常參·經筵。
謝恩,副校理李宇謙,龍仁縣令金夏鳴,慶山縣令南壽奎,承文正字金世鎬,副正字權希說。
慶尙監司書目,寧海呈,以大司憲李玄逸辭職上疏上送事。啓。答曰,省疏具悉卿懇。日夕虛佇之意,備悉於前後之批矣,復何多誥,應旨誡誨,不啻勤懇,微卿體國深誠,何以至此?嘉歎不已也,予當書紳而服膺焉,卿其須體至意,安心勿辭,與史官從速偕來,出入筵席,以補不逮。
政院啓曰,大司憲李玄逸在外,執義及掌令一員,持平二員未差,掌令蔡獻徵未肅拜,憲府無行公之員,連日監察代行茶時,事甚未安,掌令蔡獻徵,卽爲牌招察任,何如?傳曰,允。
謝恩,掌令蔡獻徵。
院啓,竝引嫌而退。處置之際,責人糢糊,而避辭之間,未免同歸,嫌難可否,其勢固然。請正言李禎遞差,獻納朴昌漢出仕。答曰,依啓。
獻納朴昌漢就職。以上朝報
上在昌德宮。停常參·經筵。
謝恩,宣傳官金命熙·金始聲。
刑曹判書尹以濟再度呈辭。國忌留政院。
政院啓曰,明日慕華館武科殿試時命官,何大臣進去乎?敢稟。傳曰,左相進去。
又啓曰,明日慕華館武科殿試時,兩司進參事,城上所牌招言送之意,敢啓。傳曰,知道。
又啓曰,近來廳中,位甚不齊,卽今行公,只是三員,而明日式年文武科殿試,二員當爲進去,明日爲政事,又爲命下爲乎矣,守廳之外,吏兵批政廳,他無推移進去之員,政事勢將不得爲之,其在事體,苟簡莫甚,在前如此之時,雖與齋戒相値,亦有開政之規,今日國忌,旣已罷齋,承旨闕員,似當開政差出,而自下〈不〉敢擅便,何以爲之?敢稟。傳曰,政官牌招開政。
又啓曰,今日爲政事,命下矣。本院位甚不齊,事多苟簡,承旨闕員,以在京無故人差出,爲爲牌招察任,何如?傳曰,允。
明日仁政殿文科殿試時,開門罷漏時。
謝恩,左承旨洪萬朝,左副承旨金夢陽,戶曹參議李湜,持平洪重鉉。
府前啓,國忌,今日姑停。
謝恩,持平鄭思孝。
備忘記,昔宋臣李沅,對眞宗之問曰,宰相公事則公言之,何用密啓?人臣有密啓者,非讒卽侫,此誠萬古格言也。日昨臺臣,以捕盜大將拿問事,有所論啓矣。卽者,內官崔尙仰,爲捕將伸辨事陳達,而以翰苑廳直之捕捉,有若大段不測之變,潛伏將發者然,觀其語意,極涉綢繆,似有來脈,故嚴問於尙仰,則果稱李德屹,因大將之言,欲爲天聽云,故未免陳達矣。今此廳直之捕捉曲折,所犯虛實,全未聞知,而此路一開,日後曲逕密啓,有不可勝言,而其流之害,將至於國不爲國也。凡天下之事,更歷事變,則人情自有懲羹之心,予於曩時密啓之害,思之至今,不覺慨惋。
上在昌德宮。停常參·經筵。
下直,義興縣監權歙,輸城察訪申璨。
備邊司啓曰,吏曹判書吳始復,辭疏承批之後,又爲呈告,雖未知其疾病之如何,而銓曹長席,久曠可慮。且其兼帶金吾,職務多滯,遠配罪囚,究覈亦急,卽爲牌招行公。且念度支之任,不可暫曠,空闕修理,事係重大,而戶曹判書柳命天,雖有實病,受由調治,已至累日,亦爲牌招察任,何如?傳曰,允。
本院啓曰,右承旨姜銑,同副承旨李宇晉,俱被臺彈,不得行公,已過六七日矣。今則臺啓已停,出納之際,事甚苟簡,姜銑·李宇晉,竝命牌招察任,何如?傳曰,允。
戶曹判書柳命天,加資肅拜。
領議政權大運十九度呈辭。入啓。傳曰,安心調理。
謝恩,右承旨姜銑。
大司諫睦林一啓曰,司諫朴萬鼎,引避退待,同僚呈告,處置歸於臣身,而其避辭中所謂憲臣,臣之從兄臣睦林重,卽其一也。輾轉至此者,實由於當初憲臣之處置,則臣何敢可否於其間乎?請命遞斥臣職。答曰,勿辭,退待物論。
左議政睦來善,觀象提調沈梓,繕工提調吳始復,奉事申廣濟,禮曹參議權重經,佐郞曺復卿,徽陵陵上莎草崩頹處奉審事,出去。
傳曰,史官一員待命,騎三匹立之,徽陵內摘奸。
京畿監司禹昌績,左議政睦來善陪行事,出去。
南部幼學安相器上疏。大槪,敢將賑民窮召和氣之說,以應聖明之旨,冀蒙垂察,仍陳喉司恣意壅蔽之狀事。入啓。答曰,省疏具悉。疏中所陳,雖出於應旨,而或不無侵逼之意,猥雜之辭,予甚不取也。
備忘記,連觀替直單子,部將南徽,一自肅謝之後,無一處入直之事,故心甚怪訝,問于政院,則徽之不仕,果爲的實云,聞來良可駭然也。人臣事君,不以文武有間,立身顯親,在渠私分亦幸,而旣不習藝,又不供仕,前後朝令,一切違拒,敢以一番肅謝,爲塞責之計,今日紀綱,雖曰凌夷,分義所在,安敢乃爾?況前日供辭判付中,有一向違命,則別樣科斷之敎,而必欲違下敎而棄偏母,甘心被譴者,其意所在,實未可知也。如此之人,勸武而將焉用哉?不可不嚴加懲治,以警後人,部將南徽,邊遠充軍。
吏曹啓曰,新恩政事,取稟。傳曰,明日爲之。
獻納朴昌漢啓曰,司諫朴萬鼎,大司諫睦林一,引避退待,今當處置,而第臣之姨兄臣承旨李宇晉,亦入於彈論之中,故前於李禎之避,旣不敢可否,則嫌難處置,與前無異,請命遞斥臣職。答曰,勿辭,退待物論。
禁府啓目,崔尙仰·李德屹·張希載等元情云云,崔尙仰段,泛稱遲晩,張希載·李德屹段,承服不冬,竝只刑推得情,何如?啓各自發明之言,雖不可取信,德屹欲免其子之罪,詐稱大將之言,陰囑尙仰之狀,昭不可掩,其爲情狀,萬萬痛惋是置,李德屹乙良,以此發爲問目,卽爲除尋常各別嚴刑究問爲乎矣,如不輸情是去等,勿拘拘忌,逐日加刑爲乎矣,崔尙仰·張希載等乙良,竝停刑仍囚,以待結末。
備忘記,正當魚物興産之節,近日安山所捧物種,甚爲零星,每以一二尾,苟充封進,享上之道,豈容如是?誠甚駭然,當該官,姑先從重推考,色吏,令攸司囚禁,從重科罪。以上朝報
禮曹啓曰,今此修理之役,萬分緊急,闕內諸處,各有監董之人,而負土拾石之際,亦不可無看檢之擧,依戊申年集祥殿修改時例,領役部將六人,姑先定送之意,分付兵曹,何如?傳曰,允。
又啓曰,卽接徽陵參奉牒報,則自昨日午前,大雨注下,達夜不止,初一日酉時末量,始得少霽,參奉親自奉審,則陵上欄干石內,自卯方至巳方,莎草崩頹,以木尺尺量,則長三尺五寸,廣十一尺許云,暴雨之餘,有此崩頹之患,不勝驚駭,慰安祭,不卜日,來初四日設行,蓋覆草芚油芚,令各該司急速進排,而依前例政府以下,卽爲進去奉審後稟處,何如?傳曰,允。以上禮曹謄錄
上在昌德宮。停常參·經筵。
自昧爽至辰時,有霧氣。
行驪陽令炯愉,加資肅拜。
下直,全羅左水使鄭東望。
刑曹判書尹以濟,行大司成權瑍三度呈辭。入啓。遞差。
吏曹參議李萬元辭職上疏。入啓。答曰,省疏具悉。爾其勿辭,救護母病。
禁府啓目,李德屹,刑問一次不服,加刑得情,何如?啓除尋常各別嚴刑,期於得情。又啓目,刑曹佐郞黃明,前縣監許琡元情云云,泛稱遲晩,刑推得情,何如?啓除刑推議處。同府南徽,寧遠府邊遠充軍。啓。
左議政睦來善,觀象監提調沈梓,繕工提調吳始復,奉事申廣濟,禮曹參議權重經,佐郞曺復卿,徽陵陵上莎草崩頹處奉審後,入來。
謝恩,參知姜鋧,兼漢學敎授李宇謙。
禁府啓目,李德屹,刑問二次不服,加刑得情,何如?啓其矣子枝勳之所犯,雖坐罔赦,決不敢假托大將之言,從中陰囑是去等,況其罪,不至死,而希冀白脫之計,累次來見,誑誘尙仰,必欲天聽,其輕君父而蔑國法,豈有若此之甚者乎?罪狀昭著,何必待其承款乎?如此之類,不可不別樣處斷,決案取招,卽爲不待時處斬爲旀,崔尙仰段,信聽德屹欺瞞之言,肆然陳達,略無顧忌之狀,亦甚痛駭,以此作爲罪案,仍前配所發配爲乎矣,張希載段,德屹,爲其子假托大將,從中誑誘之情迹,雖不承款,而手脚盡露兺不喩,供辭中,亦以大將,豈可使矣身轉達是事,明白納招,則今無可問可罪之事,放送。
司憲府啓曰,竝引嫌而退。當初請遞,旣失臺體,見非物議,勢難仍在,嫌難處置,其勢固然,司諫朴萬鼎遞差,大司諫睦林一,獻納朴昌漢,竝出仕。答曰,依啓。
本院啓曰,臣伏見李德屹加刑公事判付,則有罪狀昭著,卽爲決案取招,不待時處斬之命,德屹罪狀,畢露無餘,今此處分,實出於懲惡之道,而第念按獄之體,自有次第,旣施刑訊之後,不待承款,徑先處斷,有違常典,亦關後弊,臣待罪該房,區區所懷,惶恐敢達。傳曰,非予所知,任自爲之。
又啓曰,今此李德屹罪狀,窮兇極惡,萬死無惜,而方施刑訊之際,不待承款,徑先處斬,有違常典,亦關後弊,故臣待罪該房,妄以區區所懷,有所仰達矣。今承聖批,以非予所知,任自爲之爲敎,惶恐之極,罔知攸措,伏地待罪。傳曰,勿待罪。
右議政閔黯箚子。大槪,敢陳所懷,以備裁擇事。入啓。答曰,省箚具悉。德屹罪狀,昭著難掩,如此之類,直爲處斷,已有舊例,予未知其不可也。
大司諫睦林一,獻納朴昌漢,就職。
兵曹口傳政事,以李道源爲左邊捕盜大將。
禁府,罪人李德屹,當日堂古介行刑。啓。
有政。吏批,參判柳命堅進。以嚴緝爲參知,南老明爲兵曹佐郞,沈得元爲司書,丁思愼爲副修撰,閔周昌爲刑曹佐郞,柳命雄爲典牲主簿,申琢爲司僕主簿,李宇謙爲兼漢學敎授,權歆爲大司成,沈最良爲掌樂正,書題李後哲除授事承傳,譯官鄭忠源,今加資憲,金世明,今加嘉義,劉尙堅,今加嘉善,邊是泰爲司宰僉正,羅萬榮單付典籍,南峑單付司畜別提,趙珌單付漢城參軍,李萬選單付掌樂直長。
兵批,參判鄭重徽進,參議姜銑進。以李道敏·李震赫付副司正。
假注書金燮病,代以元致道爲假注書。以上朝報
左議政睦來善,觀象監提調沈梓,繕工監提調吳始復,禮曹參議權重經啓曰,臣等,進詣徽陵,陵上莎草崩頹處奉審尺量,則自卯方至巳方,廣十五尺六寸,高,乙方三尺三寸,巽方一尺五寸,巽巳間一庫,高三尺五寸,一庫高二尺五寸,因今番暴雨,滲漏於莎草連接之處,以致崩頹,依例以油芚草排草芚外覆,而崩頹形止,圖形以進,且巽方崩頹一尺五寸之上,亦成隙處,巳午間丙方,廣五尺五寸,高一尺九寸五分,一庫,莎芽不無抽靑之形,而稀疎不茂,土色稍露,將有雨水滲漏之慮,一時修補,亦爲宜當,令該曹斯速擇日擧行,何如?答曰,依啓。以上禮曹謄錄
本院啓曰,摠戎使有放送之命,所納密符,及捕盜大將命召·傳令牌·大將牌,似當牌招還授,何以爲〈之〉?敢稟。傳曰,依爲之。捕盜大將改差。摠戎廳謄錄
上在昌德宮。停常參·經筵。
下直,龍仁縣令金夏鳴。
領議政權大運二十二度呈辭。入啓。傳曰,安心調理。
右承旨姜銑,校理洪重夏初度呈辭。入啓。給由。
吏曹啓曰,臺諫有闕,政事,取稟。傳曰,明日爲之。
司諫院啓曰,臣等,伏見禁府李德屹刑推公事,判付,兩人情狀,莫逃於聖鑑之下,前後處分,實出於大聖人光明正大痛斥邪狂之盛意,凡在群下,孰不感歎,而第中官之職,不過供灑掃,給使令而已,德屹,雖有所言,尙仰,安敢奏達於天威咫尺之下哉?造言誑誘者,德屹,而聽誘轉達者,尙仰,則其情其罪,固無輕重之別,德屹,旣已一罪論斷,則尙仰,決不可遠配而止,請令該府考律處斷。答曰,不允。
持平洪重鉉啓曰,李德屹之不待輸情,徑先處斷,尙仰之不加嚴鞫,仍發配所,俱違法例,所當爭執,而臣於昨日詣臺之時,事出倉卒,未及論啓矣。今聞物議,以當論不論,大加非斥,臣何敢一刻苟冒於臺次乎?請命遞斥臣職。答曰,勿辭,退待物論。
持平鄭思孝啓曰,德屹之罪,固在當誅,而旣已訊鞫之後,不待承款,直爲處斷,有違常規,且關後弊,尙仰之罪,與德屹無異,則亦不可竄配而止,臺閣之臣,所當爭執之不暇,而臣於昨日,以式暇不得行公,故未能與同僚相議論啓矣。今聞物議,以臺閣之不爭,大加非斥云,臣旣忝言官之列,則雖在式暇之中,不言之責,何敢自解?請命遞斥臣職。答曰,勿辭,退待物論。
副修撰丁思愼上疏。大槪,敢陳膚見,以備睿覽事。入啓。答曰,省疏具悉。予豈不知斷大辟之際,固宜審愼,而罪犯彰著,情狀絶痛者,則直爲處斷,考之前後,亦非一二也。至於南徽事,實有所未解者,曾在孝廟朝,具文治·申汝哲等,皆以特敎勸武,兩人,惟命是承,莫之敢違,誠以違明命,分義之所不敢出,而立身事君,不以文武而有間故也。今則不然,君父之命,分義之嚴,置之相忘,其行其止,惟意所欲,此正漢帝所謂有才而不肯用,與無才同,不殺何施者也。今日國家,雖云無法,如此之人,斷無容恕之理,使不以禮以駭瞻聆之說,良可異也。以上朝報
上在昌德宮。停常參·經筵。
夜一更二更,月入東井星。
下直,義州府尹鄭來祥。
執義洪墪初度呈辭。入啓。給由。
右承旨姜銑,校理洪重夏再度呈辭。入啓。遞差。
掌令蔡獻徵啓曰,德屹,不輸情而先處斬,尙仰,不加訊而先發配,聖上處分,俱非法例,臺閣之臣,所當爭執,而臣以未行相會禮之故,不卽與同僚相議論列矣,物議,以當論不論,大加非斥,而同僚相繼引避,則臣亦忝臺臣之列,不言之責,何可獨免乎?昨緣日暮,今始來避,所失尤大,請命遞斥臣職。答曰,勿辭,退待物論。
大司諫睦林一啓曰,竝引嫌而退,當言不言,旣失臺體,物議非斥,實所自取,適緣式暇,旣不行公,未得論啓,其勢固然。請持平洪重鉉,掌令蔡獻徵遞差,持平鄭思孝出仕。答曰,依啓。
謝恩,右承旨金夢陽,校理睦林重。
持平鄭思孝就職。
京畿監司書目,富平呈,以知敦寧府事李之翼,病重上去不得事。啓。傳曰,金吾之任,今姑勉副,卿其勿辭上來事,回諭。
吏曹啓曰,臺諫有闕,政事,取稟。傳曰,過齋戒後爲之。以上朝報
禮曹啓曰,濟州牧使所封三月令靑橘,來初六日薦進之意,纔已入啓矣。卽接奉常寺牒報,則宗廟所封一百九十八箇內,完十八箇,腐傷一百八十箇,永禧殿所封十八箇,盡爲腐傷云。曾前如此之時,以各殿所封進上,移送該寺薦進後,有還爲內入之規,今亦依此例,令司饔院依此數輸送該寺,以明日薦進後,內入事,分付,何如?傳曰,允。
又啓曰,司饔院官員,以都提調意啓曰,濟州二月朔進上,各殿所封靑橘,今日來到,而全數腐傷,其中稍完者,不過數箇,而渡海上來之際,已經累朔,易致如此,勢所固然矣。海外封進之物,曾無退送之規,不得已仍爲封入,而所封之物,旣有腐傷,則封進官吏,不無其責,推考,陪持人下陸稽滯之罪,自本院從重治罪,何如?傳曰,海外之事,難容人力,勿爲推考,陪持人,參酌治罪,可也。以上禮曹謄錄
上在昌德宮。停常參·經筵。
昧爽,有霧氣。
禁府啓目,李昌興刑問二次,不服,加刑得情,何如?啓依允。又啓目,崔俊傑刑問三次,李錀刑問六次,不服,加刑得情,何如?啓各別嚴刑得情。又啓目,內官鄭重亨上言云云,其父金善弼,以親密凶胄,定配絶島,則當初免死,於渠亦幸,勿施,何如?啓罪名雖重,原其情,則與潭等有異,五年編配,亦足懲罪,特爲放歸田里。
領議政權大運二十一度呈辭。入啓。傳曰,安心調理。
執義洪墪再度呈辭,以國忌齋戒,留政院。
海運判官任舜元,漕運檢飭後,入來。
禁府啓目,玄德恒議處云云,罪名旣重,自下不敢輕議,上裁,何如?啓遠地定配。
觀象監,昧爽有霜氣。啓。
戶曹啓曰,卽接廣興倉所報,則今夏等頒祿次,倉官進去于領議政權大運家,請受祿牌,則方在呈告中,祿牌不爲出給云,係是大臣祿俸,何以爲之?敢稟。傳曰,令倉官輸送。以上朝報
禮曹啓曰,今此慶德宮殿閣傾圮,撑正之處,甚多,前日所斫器械之木,非不多矣,而已排撑之器械,則未畢役前,不可撤移云。卽今必有尺長松木五六十條,然後可以周用,此非猝然貿得之物,誠爲渴悶,依前斫取於四山以用,何如?傳曰,允。以上禮曹謄錄
上在昌德宮。停常參·經筵。
夜一更,流星出翼星下,入南方天際,狀如拳,尾長二三尺許,色赤。
左水運判官閔思道,漕運事,出去。
領議政權大運箚子。大槪,垂死乞免之中,伏聞有祿俸倉官輸送之命,惶恐震越,無所逃罪,伏乞亟收成命,仍遞職名,以幸國事,以安微分事。入啓。答曰,省箚具悉卿懇。不腆常廩,何用過辭?卿其安心勿辭領受,速出論道,以副予望。仍傳曰,遣史官傳諭。以上朝報
禮曹啓曰,今此慶德宮殿閣,修理之處,隨其先畢,欲施丹靑,而京中畫師,只有二十餘名,以此數少畵師,始役,則不無遲延時日之患,依前例畿內寺刹畵僧二十餘名,刻日起送,以爲趁速完役之地事,分付京畿監司處,何如?傳曰,允。以上禮〈曹〉謄錄
上在昌德宮。停常參·經筵。
內贍直長李鼎興,柴場監刈後,入來。
領議政權大運二十二度呈辭。入啓。傳曰,安心調理。
戶曹啓曰,領議政權大運,今夏等祿俸,依傳敎令倉官輸送,則辭而不受云,係是大臣祿俸,何以爲之,敢稟。傳曰,更令倉官輸送。
假注書元致道,改代以全命三爲假注書。
傳曰,史官二員待命,騎馬六匹立之,大祭等所內摘奸。以上朝報
上在昌德宮。停常參·經筵。
執義洪墪再度呈辭,同副承旨李宇晉初度呈辭。入啓。遞差。
有政。吏批,以崔恒齊爲掌令,沈樘爲持平,權瑍爲同義禁,睦林儒爲刑曹參議,黃爾明爲監察,洪重夏爲兵曹正郞,朴萬鼎爲執義,洪墪爲司成,朴昌漢爲同副承旨,李文興爲司諫。
兵批,以李壽徵爲同知,朴紭·南崙爲兼司僕將,金世雄爲蛇梁萬戶,趙志碩爲仇寧萬戶,李楷爲武兼,姜銑·蔡獻徵·梁益命·李時聖·朴紭爲副護軍,洪重鉉·洪重夏爲副司直,李爲副司果,及第卞煒鄕,今加折衝,登科前準職。
司憲府啓曰,伏聞因旌義縣定配罪人金善弼養子鄭重亨上言,有善弼放歸田里之命,臣等,取考禁府徒流案則善弼,以內官,親密兇胄,因傳敎定配絶島,觀其罪名,則當初免死,旣是寬典,到今其子之呼籲駕前,願移陸地,亦極猥越,而不料特宥之命,出於該府覆啓之外,仰惟聖明,嚴內外之別,謹隄防之道,方以德屹事,罪尙仰,備忘之下,人心莫不悅服,今此疏釋之典,決不可施之於親密兇胄之善弼。請還收旌義罪人金善弼放歸田里之命。答曰,不允。
廣州幼學李成德上疏。大槪,敢陳所懷,以應明旨事。入啓。傳曰,今觀幼學李成德上疏,托以應旨,疏中語意,極其猥雜,此疏還出給。
慶尙監司書目,晉州牧使趙儀徵,聞其母病危重,上京之後,症情漸劇,久不還官,罷黜事。
京畿監司書目,水原呈,以奉敎蔡彭胤辭職上疏上送事。啓。答曰,省疏具悉爾懇。爾勿固辭,宜速上來察職。
司諫院啓曰,尙仰,決不可遠配而止,請令該府,考律處斷。答曰,勿煩。
謝恩,同副承旨朴昌漢。
慶尙監司書目,金泉察訪洪景濂,因公上京,身病危重,久不還官,罷黜事。
宗親府完平君洪,當日申時量,卒逝。啓。以上朝報
吏批,政事,參議李萬元進。以上吏曹謄錄
上在昌德宮。停常參·經筵。
自午時至酉時,日暈。夜一更二更,月暈。
領議政權大運二十三度呈辭。入啓。傳曰,安心調理。
右尹張希載辭職上疏。入啓。答曰,省疏具悉。卿之被誣,予已洞知,何用過辭?卿其安意勿辭,從速察職。
吏曹啓曰,來十三日祿都目政事,爲之之意,敢啓。傳曰,知道。
司憲府啓曰,請還收旌義定配罪人金善弼放歸田里之命。答曰,勿煩。
司諫院啓曰,尙仰,決不可遠配而止,請令該府,考律處斷。又啓曰,伏見李成德疏本,則外托應旨,內設機關,其所用意,極巧且密,一字一句,無非疑動之計,嘗試之態,噫噫,其亦慘矣。當春宮定號之日,譸張異議,違拒明命,則動搖國本,是誰之爲,而成德,敢以勒加二字,歸罪於今日朝廷,是非誣朝廷也,乃誣聖明也。三軍司命,國之重任,則祖宗朝以來,惟藎臣是仗,文南之膺是命者,固非一二,而成德,乃以易將之意,肆然直請,迹其心術,將欲何爲?若夫肺腑之臣,罪犯旣著,則使之思愆田廬,優遊自在者,實出於聖上渭陽之至意,而成德,敢以格外恩典,別爲希覬,至以冥冥中望殿下爲言,此豈臣子所敢發於口,而形諸文字者耶?噫,乘時闖發,惎亂家國,本是此輩伎倆,而近年以來,怨毒日甚,謀計益密,藏蹤匿影,情節陰秘,投間抵隙,靡不用極,而及至今日,自以爲其機可乘,其計可售,日晉先試,歷詆朝紳,相器繼起,請放罪謫,今此成德之疏,一串貫來,手脚畢露,奸情慝態,固無逃於聖鑑之下,而其經營鋪置,決非鄕曲癡獃者,所可自辦,今若諉以應旨,置而不問,則鬼蜮之輩,將接迹而起,必至於禍人家國而後已,不可不覈得奸狀,明白處分,使巧計不得售,而人心有所定,請陳疏人李成德,令攸司鉤問科罪。答曰,不允。成德情態,予豈不燭,而渠旣托以應旨,故才已出給其疏,而拒絶之矣。今玆論啓,實有乖於備忘中,予不罪之之意也,勿爲煩論。
右副承旨李周徵上疏。大槪,臣之九十老母,自再昨重得外感,症勢危重,人子情理,不忍暫離,伏乞聖慈,特垂憐憫,亟遞卯申之任,俾得專意救護事。入啓。答曰,省疏具悉。爾其勿辭,救護母病
判尹李義徵上疏。大槪,伏乞聖慈,憐臣危迫情勢,將臣將任,亟許鐫免,以重國事,以幸愚分事。入啓。答曰,省疏具悉卿懇。危險之說,不足掛齒,卿其安心,勿辭從速行公。
禁府,玄德恒,羅州牧遠地定配。啓。
傳曰,今觀刑曹囚徒,時囚罪人,至於一百三十餘人之多,不可無欽恤之道,令各該司趁卽疏決,俾無滯獄之弊事,分付。以上朝報
上在昌德宮。停常參·經筵。
傳曰,明日晝講爲之。
司諫院啓曰,尙仰,不可遠配而止,請令該府考律處斷。又啓曰,臣昨以陳疏人李成德,鉤問科罪事,有所論啓,而聖上,不卽快從,以有乖於備忘中,予不罪之之意,爲敎,臣不勝疑惑之至。成德之說,外托應旨,內設機關,其用心,極巧且密,一字一句,無非疑動之計,嘗試之態。噫噫,其亦慘矣。當春宮定號之日,譸張異議,違拒明命,則動搖國本,是誰之爲?成德,敢以勒加二字,歸罪於今日朝廷,是非誣朝廷也,乃誣聖明也。三軍司命,國之重任,則祖宗朝以來,惟藎臣是仗,文南之膺是命者,固非一二,而成德,敢以易將之意,肆然直請,迹其心術,將欲何爲?若夫肺腑之臣,罪犯旣著,則使之思愆田廬,優遊自在者,實出於聖上渭陽之至意,而成德,敢以格外恩典,別有希覬,至以冥冥中望殿下爲言,此豈臣子所敢發之口,而形諸文字者耶?噫,乘時闖發,惎亂家國,本是此輩伎倆,而近年以來,怨毒日深,謀計益密,藏蹤匿影,情節陰秘,投間抵隙,靡不用極,而及今求言之日,自以爲其機可勝,其計可售,日晉先試,歷詆朝紳,相器繼起,請放罪謫,今此成德之疏,一串貫來,手脚畢露,其經營鋪置,決非鄕曲癡獃者,所可自辦,雖奸情慝態,莫逃於聖鑑之下,而今若諉以應旨,置而不問,則鬼蜮之輩,將接迹而起,必至於禍人家國而後已,此豈所以拒絶之道乎?不可不覈得奸情,明白處分,使巧計不得售,而人心有所定,請陳疏人成德,令攸司鉤問科罪。答曰,勿煩。
司憲府啓曰,請還收旌義定配罪人金善弼,放歸田里之命。又啓曰,伏見李德屹·崔尙仰,當初定配之敎,其所以杜邪枉之徑,絶來後之弊,甚盛德事也。第德屹,旣以一罪論斷,則尙仰,安得流配而已乎?當德屹之假托陰囑也,使尙仰,有一毫嚴畏之心,痛斥而絶之,雖百德屹,萬端誑誘曲逕之言,其敢轉達於天威之下哉?論其罪狀,尙仰爲最,尙仰之生德屹之冤也。今若不正其法,則人無所畏,旁蹊漸開,其流之害,有不可勝言者,而三尺之法,終不可撓。請遠配罪人崔尙仰,按律處斷。又啓曰,國家置臺諫者,君上有過擧,朝廷有闕失,則欲其隨事輒爭,而庶幾匡救矣。日者,李德屹之不待輸情,徑先處斬,旣非國憲,又關後弊,則任言責者,固當汲汲爭論,使刑政得宜,而其時憲府之官,或身詣臺廳,而終無一言,或托以不行會禮,而亦不論請。噫,國家置臺閣之意,豈端使然哉?事之無據,莫此爲甚,決不可以事在旣往,置而不論。請前掌令蔡獻徵,前持平洪重鉉,竝罷職。又啓曰,崔尙仰之罪狀,自有三尺之法,決不可遠配而止,則諫官,雖已爭執,憲臣,亦當隨卽論列,以明正其罪,而持平鄭思孝,引避,就職之後,終無一言,甚非臺臣據法論事之體也。請持平鄭思孝,遞差。又啓曰,郵丞之職,雖曰卑微,苟非其人,亦不宜輕授也,審矣。新除授安奇察訪柳檜齊,爲人庸鄙,本來不似,年且衰耗,決不可任職。請安奇察訪柳檜齊,遞差。答曰,不允。末端三件事,依啓。
傳曰,人間榮耀,莫大於折桂,三日遊街,亦所以侈恩光也。頃日司馬唱名之時,特禁遊街,其勢不得不然,而不可每每禁斷,以此意,分付。
傳曰,日氣漸暖,晝講正時,以已正進定事,分付。
吏曹啓曰,臺諫有闕,政事,取稟。傳曰,明明日爲之。
掌令李寅賓啓曰,伏以臣衰病蟄伏之中,前後憲職,纔遞旋授,非止一再,感激惶恐,忍死出肅,而精神耗損,筋力殆盡,當此可言之時,噤口含默,亦有日矣。尸素之罪,臣獨自知,人謂斯何?卽者彈墨,及於不爭之臺臣,或罷或遞,而其一,則專在於不請崔尙仰依律之故也。當初德屹之處斬,事出急遽,肅謝之前,不得陳啓,勢雖使然,而出仕之後,不論尙仰之失,則與同僚無異,臣何可獨免而晏然於臺席乎?請命遞斥臣職。答曰,勿辭,退待物論。
行司直尹以濟上疏。大槪,察臣危悰,遞臣將任,以重國事,以謝人言事。入啓。答曰,省疏具悉卿懇。危險之說,不足掛齒,卿其安心勿辭,從速行公。以上朝報
禮曹啓曰,本所郞廳兵曹正郞朴明義,自初分差,而戶·工曹郞廳,眼同董役,而且專管工匠料布上下之事矣。今差接慰官,不久當南下,本所役夫監董之事,料布句管之任,付諸他手,則不無虛疎之弊,合有變通之道,令該曹稟處,何如?傳曰,允。
又啓曰,本所工匠募軍等,料布磨鍊,移文該曹取用,則文移往復之際,自致遲延,工匠輩,不無等待之弊,戶料三四百石,兵布四五十同,依諸都監例,爲先輸置于本所,從實入用下,何如?傳曰,允。
上在昌德宮。停常參,只晝講。
夜一更,月暈。
領議政權大運二十四度呈辭。入啓。傳曰,安心調理。
執義朴萬鼎啓曰,掌令李寅賓,引避退待,處置歸於臣身,而其避辭中云云者,實由於臣之論遞鄭思孝事,則臣何敢可否於其間,而晏然於臺席乎?請命遞斥臣職。答曰,勿辭,退待物論。
晝講入侍,同知事睦昌明,特進官沈檀,承旨李玄祚,玉堂閔昌道·丁時潤,假注書全命三,兼春秋吳羽進,史官李壽仁,武臣張羽瀛。
司諫李文興辭職上疏。入啓。遞差。
司諫院啓曰,尙仰,決不可遠配而止,請令該府,考律處斷。又啓曰,請陳疏人李成德,令攸司鉤問科罪。又啓曰,竝引嫌而居官一日,當有其責,同僚見遞,豈獨晏然引我論啓,有此引嫌,則嫌難處置,其勢固然。請掌令李寅賓遞差,執義朴萬鼎出仕。答曰,不允。處置事,依啓。
執義朴萬鼎就職。
今日晝講時,特進官沈檀所啓,臣伏蒙恩暇,往來湖西,目見民事之孔慘,敢此仰達。上年湖西之偏被水災,業已聖上之所洞燭,特降絲綸,蠲減徭役,別遣醫官,救療癘疫,一道生靈,莫不感祝聖上子惠困窮之德,而但本道倉穀元數不多,去冬收糴,亦且未準,臣於賑政,非不盡心,守令於倉穀,非不撙節,而卽今各邑,庫儲已竭,麥秋尙遠,望哺之民,無以賙賑,顚壑之患,不日將迫,各邑飢民,聞臣受由之行,到處聚會,或呈文,或泣訴,皆願還朝轉達,俾令及時濟活,民皆菜色,慘不忍見,今年節晩,五月望間,牟麥似可熟,其前一朔之內,若無別樣救活之擧,則一道之民,殆將盡劉矣。本道各邑儲置米,捧留之穀,至於六萬九千餘石,雖在豐年,隨其陳久,改色分給,乃是朝家事目,而道臣再次馳啓,廟堂皆已防塞,卽今民事,萬分渴悶,而其在藩臣之道,不敢更爲煩稟云,想必朝廷,猶未知本道民事之至此而然也。儲置米,旣無朝家緊急經費之用,今若藏置此穀,而使斯民飢死,則實非聖上軫恤民生,猶飢猶溺之至意,臣意,則本道儲置米,前頭需用之外,特令道臣,計其飢民,量其石數,限麥秋改色分賑,使無窮民飢死之患,未知何如。區區所懷,惶恐敢達矣。上曰,當令廟堂稟處焉。
禁府啓目,李昌興刑問三次,不服,加刑得情,何如?啓此獄肯綮,專在於佐雲之偸米與否是在如中,左雲被笞,果因偸米,則雖重杖致斃,昌興,無可罪,如或不然,固當償命,而其間實狀,到今覈得,誠有所未易,旣知其獄情之難明,而一向訊問,有非審克之道是置,特爲除加刑減死定配。又啓目,崔俊傑,刑問四次不服,加刑,何如?啓依允。以上朝報
上在昌德宮。停常參·經筵。
禁府,李昌興,永柔縣減死定配。啓。
傳曰,大臣·備局堂上引見。
謝恩,知事尹以濟。
今日引見時,執義朴萬鼎所啓,請還收旌義定配罪人金善弼放歸田里之命。上曰,勿煩。又所啓,請遠配罪人崔尙仰,按法處斷。上曰,勿煩。
獻納沈最良所啓,尙仰,決不可遠配而止,請令該府考律處斷。上曰,勿煩。又所啓,本院,以陳疏人李成德鉤問科罪事,有所論啓云云。措辭見上請陳疏人李成德,令攸司鉤問科罪。上曰,勿煩。又所啓,新除授司諫李東標,時在慶尙道醴泉地,請斯速乘馹上來事,下諭。上曰,依啓。
有政。吏批,行判書吳始復進,參判柳命堅進,參議李萬元進。兵批,判書睦昌明進。
今日引見時,左議政睦來善所啓,待罪奉常寺都提調,敢此仰達。本寺乃祭享重地,而多有虛疎之事,故幾盡釐正,而至於奴婢之役,比諸他司,甚爲煩重,數少奴婢,若不顧恤,則將未免難保之患,誠爲可慮。凡各司婢子,嫁驛奴有所生,則屬於本驛,雖是國典,而本寺與他司有別,故本寺奴婢,自古不爲擧論於斜付之役矣。本寺西籍婢子三名,嫁延曙·桃源等驛奴,有所生奴六名,婢四名,自本驛侵責身役,使之從其父役,本寺則以祭享重地,所屬婢子之所生,故毋論驛奴所生,督使服役於本寺,其奴婢,一身兩役,不堪其苦,合有變通之擧,本寺西籍婢子三名,嫁其兩驛奴所生,則永屬本寺,勿爲屬驛事,捧承傳施行,何如?上曰,本寺則祭享重地,與他司自別,依所達施行,可也。兵曹判書睦昌明所啓,驛奴,娶公私賤所生,竝爲屬驛者,爲慮驛路殘弊之意,而今者大臣,以奉常寺奴婢,則祭享重地之故,勿爲屬驛事,有所定奪,此則當依此擧行,而驛奴婢事目,前後甚夥,驛奴之娶公私賤所生,及驛女之嫁公私賤所生,皆令屬驛,而其中驛奴之娶他驛女所生,不爲擧論,故今者兩驛,有相爭之事,此則曰,驛奴娶良女所生,彼則曰,驛女嫁公賤所生,兩邊,俱有所執,明白定式,然後可無互爭之患矣。驛婢之嫁他驛奴所生,固無可論而驛女,與驛婢有異,良女嫁良夫所生,便爲良人,則驛女有同良女,驛女之嫁驛奴所生,似當從父役矣。右議政閔黯曰,兵判睦昌明之言,是矣。上曰,驛女嫁驛奴所生,從父役事,定式施行,可也。以上朝報
吏曹啓曰,今三月初四日,左議政睦來善請對入侍時所啓,令吏曹,遍考曾前守令褒啓中治績表著之類,精抄啓下,而當此乏人之際,只抄無故之人,則其數無幾,曾已褒啓者,或以罷散,或以未解由,必有見棄之歎,別爲變通,罪輕者,稟旨收敍,未解由者,督令成出,量才調用,何如?上曰,分付兩銓,守令·邊將之曾有成績者,則雖在被罪之中,變通調用,可也事命下矣。取考前後諸道監司,及御史褒啓中,聲績表著之人,抄錄別單書入之意,敢啓。傳曰,知道。
善治守令抄錄別單,前牧使沈益相,南原縣監沈極,前郡守呂益齊,海州牧使柳以井,全州判官鄭有徵,前府使鄭悏,豐德府使南尙薰,司僕僉正朴重圭,前府使趙持恒,恩津縣監朴重徽,前縣監具文洙,刑曹正郞申瓁,善山府使鄭是先,尙州牧使李恒,前都事南彦昌,漢城庶尹鄭重昌,丹陽郡守李渙,杆城郡守李寅熽,定平府使李璜珪,忠州牧使嚴纘,永川郡守張瑱。以上吏曹謄錄
備邊司啓曰,本司武郞廳李萱,奔走勤仕,已滿十五朔,依例陞敍,或守令除授事,捧承傳施行,何如?答曰,允。
今日引見時,吏曹判書吳始復所啓,南漢汗峯,至新城東隅,連築事,更爲定奪之後,量基址,則至於一千把,比當初築墩之役,極其浩多矣。年前蜂巖新城,周回一千三百把,而其時,則本廳三營軍兵,鱗次調發,赴役五十日後,始得完畢,今番,則只以城中所居之人,給料布使役,故僧徒及募民外,本廳及防營軍官輩,居在城中者,合八百名,自初立役,已至二十餘日,體城,則今月內可以完訖,而卽今役鉅力疲,不可無激動之擧,臣於數日內,出往看審董役,以錢布參酌施賞,而且饋酒以慰,似不可已,敢此仰達。上曰,所達誠好,依爲之。以上備局謄錄
戶曹啓曰,前縣令柳瑺,知事崔聖任,癸亥年恩賜田畓,尙未準受,譯官崔希卨,己巳年賞賜田畓,亦未受出矣。瞻漢藉沒田畓中,柳瑺,則忠淸道泰安地田三石落只,畓一石落只,崔聖任,京畿高陽地田二十負,畓十九負九束,崔希卨,則忠淸道泰安田一石一斗八升落只,畓十四斗五升落只,望呈願受,竝依其願折給,何如?傳曰,允。以上戶曹謄錄
上在昌德宮。停常參·經筵。
夜三更四更,月暈。
領議政權大運二十五度呈辭。入啓。傳曰,安心調理。
備邊司啓曰,今月十二日晝講時,特進官沈檀所啓,臣伏蒙恩暇,往來湖西,卽今各邑庫儲已竭,麥秋尙遠,望哺之民,無以賙賑,五月望間,牟麥似可成熟,其前若無別樣救活,則一道之民,殆將盡劉,本道儲置米改色分給事,道臣再次馳啓,廟堂皆已防塞,儲置米,旣無緊急經費之用,令本道量其石數,改色分賑,何如?上曰,當令廟堂,稟處事命下矣。本道監司朴紳,初春馳啓,請得各樣穀物,以爲賑資儲置米,亦在其中,而以不時之需,不可輕許,姑觀前頭更稟之意,覆啓回移,三月間,又爲啓請加得安興·貢津·楊津三倉米穀。且言儲置米,量其留庫,除出分賑云云,旣曰儲置,則其意有在,而視爲應下之物,請作賑民之資,不爲定數,泛然遣辭,實涉疎漏,故三倉米穀,量宜加給,而儲置米,則姑不聽施矣。本道民間形勢,渴急,果如許,則爲道臣者,所當明白論列,申請朝廷,不此之爲,只言於本道下去之宰臣,以冀其轉達,揆以事理,似未妥當,宰臣所達中,民將盡劉,儲置米,無經用等語,或未免太過,或未究本意,而旣已目見民事,有此陳稟,亦不可無變通之道,本道陳久儲置米八十石,特爲許給,就被災尤之次邑,量其形勢之緩急,差其穀石之多少,改色分給,而分給各邑之數,一一成冊,爲先上送該廳,待秋成隨卽畢捧後,啓聞之意,分付,何如?傳曰,允。
備忘記,今後强臣兇孽,敢爲繼成德而起,嘗試君父,惎亂國家者,當論以逆律,斷不撓貸,以此意頒示中外。以上朝報
禮曹啓曰,慶德宮修理所啓辭,卽者承暉殿東隅改階砌處,掘三四尺,則有骸骨及頭髮,乃前日掘出骸骨處,稍下東南十餘步許也。依前所行之例,埋葬於郊外淨潔處,而其葬祭諸具,分付各該司,何如?傳曰,允事命下矣。歛瘞等事,旣有頃日已例,令戶曹擧行,而別定監役官,與當該郞官看檢,不卜日,來十五日眼同往瘞於西郊外淨潔處後,仍爲設行賜祭,而所得骸骨,亦出於承暉殿近處,祭文措語,似與前日御製中無異,而自下直請御製之仍用,有所不敢,令藝文館別爲撰出乎?敢稟。傳曰,知道。祭文,則仍用,可也。以上禮曹謄錄
上在昌德宮。停常參·經筵。
自卯時至酉時,日暈。夜三更四更,月暈。
本院啓曰,藝文館奉敎蔡彭胤,承召上京,不爲出肅,又陳辭疏,其在事體,殊甚未安,上番以兼春秋入直,亦已矣。奉敎蔡彭胤,卽爲牌招入直,何如?傳曰,允。
奉敎蔡彭胤,牌不進,直捧禁推。
禁府,蔡彭胤拿囚。啓。以上朝報
上在昌德宮。停常參·經筵。
自巳時至未時,日暈。
下直,自如察訪金世鎬。
右副承旨李周徵上疏。大槪,臣之母病,日漸危劇,藥餌無效,奄奄床席,方寸煎灼,不忍暫離,累度陳章,極知猥越,情勢到此,萬分惶迫,不得不更申血懇,伏乞聖慈,俯諒危悃,亟遞臣職,俾得專意救護,以伸至情事。入啓。遞差。
正言權頀初度呈辭。入啓。給由。
領議政權大運二十六度呈辭。入啓。傳曰,屢悉如渴之意於前後之批,而巽牘繼上,造朝無期,是何情志之不孚,一至於此哉?心甚愕然,無以爲諭。積瘁之餘,縱有榮衛之愆,調息已久,庶見勿藥之喜,而盍念扶顚之策,一向邁邁,必欲釋負?此豈平日仰成於元老者乎?予不多誥,卿毋困我,亟斷來章,速出論道,以副上下之望。仍傳曰,遣承旨傳諭。
判中樞府事李觀徵上疏。大槪,敢陳癃病,不可供仕之實狀,冀准前請,而繕工提調之任,爲先遞改,以幸公私事。入啓。答曰,省疏具悉卿懇。卿其須體予意,安心勿辭,從速行公。
傳曰,明日晝講爲之。
本院啓曰,藝文館檢閱鄭漢柱,承召入城,自以情勢難安,又呈辭疏,無意出肅,殊甚未安,鄭漢柱,卽爲入直,何如?傳曰,允。
京畿監司書目,龍仁呈,以大司成權歆,病重上去不得事。啓。傳曰,調理上來事,回諭。
吏曹啓曰,承旨有闕,政事,取稟。傳曰,明日爲之。
司諫院啓曰,臣等,以遠配罪人崔尙仰,考律處斷事,累日論列,而兪音尙閟,臣等,竊惑焉。德屹·尙仰等兩人情狀,莫逃於天鑑之下云云。以下措辭見上請今該府,考律處斷。又啓曰,請陳疏人李成德,令攸司鉤問科罪事。答曰,勿煩。
檢閱鄭漢柱,牌不進,直捧禁推。
禁府,鄭漢柱拿囚。啓。
右承旨金夢陽書啓,臣承命往諭于領議政權大運,則以爲伏以無狀賤臣,久冒匪據,老耋漸盡,無計陳力,前後籲呼,皆出肝膈,天日不照,下情莫白,不圖今者,承宣,又以十行御札,來宣於陋止,臣聞命惶感,罔知攸措,臣以望九之年,痼疾在身,非藥餌之所可救,調理之所可愈,痰火爲主,精血都盡,昏昏在床,奄奄將絶,入地之期,非朝卽夕,臣如有一毫可以承命之勢,何敢飭辭慢天,爲自便之計,以陷於斧鉞之誅哉?臣受國厚恩,報答無路,瞻望北宸,祗自悲泣,不知所達云矣。敢啓。傳曰,知道。
謝恩,護軍李宇晉。
假注書李奎年,改代以趙珌爲假注書。以上朝報
禮曹啓曰,鏡憲堂西隅䃈砌新築之處,所築䃈石,當入數百箇,而箇箇取用於私儲,勢有所難,私儲石品,且不好,仁慶宮舊基宮家毁撤之處,頗有餘石,自前營繕時,亦多取用。且南部明禮洞古懸鍾之處,亦有廢棄階石,此兩處階石,量其容入,取用之意,敢啓。傳曰,知道。
又啓曰,卽接崇陵參奉所報,則本陵大王陵上南邊莎草,去二月親幸時,待其新芽之抽出,參奉,詳細奉審後,卽爲牒報事,傳敎矣。卽今形止奉審,則庚午年改莎草處,一齊抽出,將有茂盛之漸,其前焦莎,則新芽,亦爲抽出,而庫有疎密差殊,長短不齊之處,細審其莎根,則亦無枯死者,將來長養之後,似不無一齊茂盛之漸,旣承芽生時奉審之聖敎,故敢此牒報云。舊莎新草,長短疎密之不齊,其勢誠然,而莎根旣不枯死,新芽加爲抽出,則前頭茂盛之後,自當如舊,更觀夏節雨水後,使之報之意,敢啓。傳曰,知道。以上禮曹謄錄
上在昌德宮。停常參,只晝講。
下直,蛇梁萬戶金世雄。
掌令崔恒齊初度呈辭,及正言權頀再度呈辭。入啓。遞差。
全羅監司書目,光州牧使李華鎭,應旨陳弊上疏上送事。啓。答曰,省疏具悉。應旨進言之誠,予用嘉之,當令廟堂稟處焉。
禁府,鄭敏公州牧,徒三年定配。啓。
傳曰,明日晝講爲之。
晝講入侍,知事沈梓,特進官柳命堅,承旨朴昌漢,玉堂閔昌道·睦林重,假注書全命三,兼春秋吳羽進,史官李壽仁,武臣朴思敦,正言李漢宗,亦爲入侍。
領議政權大運箚子。大槪,昨日近侍臨門,傳宣恩諭,惶感罔措,不知所死,而痼疾危篤,無路承命,分義掃地,罪戾尤大,伏乞俯賜憐察,亟許恩遞,使之安意就盡,以幸公私事。入啓。答曰,省箚具悉卿懇。已諭至意,復何多誥?予志堅定,巽辭雖懇,斷無准聽之理,卿其須念國事,安心勿辭,速出論道,以濟時艱。仍傳曰,遣史官傳諭。
文學李師尙上疏。大槪,臣卽聞八十歲祖父,病勢猝劇,情事煎迫,不暇輪替,徑出直次,伏乞聖明,亟罷臣職,仍治臣罪,以肅朝綱,以安私分事。入啓。答曰,省疏具悉。爾其勿辭救護焉。
謝恩,右承旨洪萬朝,左副承旨金夢陽,右副承旨李玄祚。
今日晝講時,判中樞府事李觀徵,兼帶繕工提調,今姑改差事,榻前下敎。
正言李漢宗所啓,尙仰,決不可遠配而止,請令該府,考律處斷。上曰,勿煩。又所啓,參贊官閔昌道,以判府事李觀徵,老病不堪供仕之意,有所陳達,不但有一家之嫌,重臣進退,實非三司長官,所可輕議,事涉猥屑,且關後弊,閔昌道,請推考。上曰,此非推考之事,勿推。前啓,陳疏人李成德,鉤問科罪事,停啓。
今日晝講時,參贊閔昌道所啓,節義崇奬,王政之所當先,臣有所懷,敢此仰達,大提學鄭陟,身事六朝,錄淸白,其子承旨誠謹,以孝旌門,錄淸白,誠謹之子博士舟臣,判官梅臣二人,俱以孝旌門,錄淸白,梅臣之子,參奉元麟,參奉元麒,以孝旌門,元麟之子監司孝誠,以孝旌門,孝誠之子監司百昌妻韓氏,江都陷沒時,自縊而死,以烈女旌門,百昌之弟弼善百亨,江都陷沒時死節,以忠臣旌門,百昌之子善興妻權氏,江都陷沒時,與其姑韓氏,同日自縊而死,以烈女旌門,百亨之妾金召史,江都陷沒時,與家長同縊而死,以烈女旌門,家世七代錄淸白者,三,以孝旌門者,六,以忠臣旌門者,一,以烈女旌門者,三,忠孝淸白節義,萃於一門,若是之多,此實古今所罕有,且此十一人丘墓,皆在於廣州一山之內,自古人君,於賢人之墓,或禁樵牧,或置守塚,今亦倣此,其丘墓所處,量宜給復,似合於表異之典,而庶有補於敦尙風化之道矣。上曰,今聞筵臣所達之言,淸白忠孝節義,萃於一門,至於十一人之多,實是古今稀事,不可無表異之擧,給復一款,令該曹稟處,可也。
禁府啓目,崔俊傑,刑問五次不服,加刑,何如?啓各別嚴刑得情。
有政。以上朝報
上在昌德宮。停常參,只晝講。
下直,泰川縣監李萬鍾。
領議政權大運二十七度呈辭。入啓。傳曰,安心調理。
晝講入侍,知事柳命天,特進官李瑞雨,承旨金夢陽,玉堂睦林重·丁時潤,假注書全命三,兼春秋吳羽進·曺復卿,武臣柳德三。
政院啓曰,檢閱鄭漢柱,昨已帶職放送,卽爲牌招入直,何如?傳曰,允。檢閱鄭漢柱,牌不進,直捧禁推。
禁府,鄭漢柱拿囚。啓。
今日晝講時,憲府呈告未肅拜人員,竝牌招察任事,榻前定奪。
司諫院啓曰,尙仰,決不可遠配而止,請令該府考律處斷。又啓曰,重臣進退,固不可人人輕議,祈許休致之請,雖出於尊禮老臣之意,而至於請遞提調之任,實非儒臣之職,閔昌道之不避親嫌,有所煩達,殊涉猥越,亦關後弊,揆以事體,不可無警責之道,請副提學閔昌道,從重推考。答曰,不允。
謝恩,掌令任舜元·南至熏,持平洪重鼎。以上朝報
上在昌德宮。停常參·經筵。
司憲府啓曰,請還收旌義定配罪人金善弼放歸田里之命。又所啓,請遠配罪人崔尙仰,按律處斷。答曰,勿煩。
司諫院啓曰,尙仰,決不可遠配而止,請令該府,考律處斷。又啓曰,請副提學閔昌道,從重推考。答曰,不允。推考事,依啓。以上朝報
上在昌德宮。停常參·經筵。
初昏,白雲一道如氣,起自乾方,直指太微東垣,長二十餘丈,廣七八寸許,良久乃滅。夜一更,黑雲一度,起自乾方,直指艮方,長竟天,廣尺許,移時乃滅。四更五更,月暈。
領議政權大運二十八度呈辭。入啓。傳曰,安心調理。
文學李師尙,司成洪墪,修撰吳尙文,文臣朔試射時,稱病不進,承傳罷職。
司憲府啓曰,請還收旌義定配罪人金善弼放歸田里之命。又啓曰,請遠配罪人崔尙仰,按律處斷。又啓曰,今日本府開坐時,故府使韓榰家奴,來呈所志,而其上典,則纔已身死,其妾,方在服喪之中矣。今三月初九日夜間,李澣稱名兩班,突入於其妾所宿之房,將欲强奸之際,其寡女,叫呼跳出,使奴輩結縛拘留,未及呈官,逃身而去云。一邊呈訴之言,雖未必盡信,而李澣之乘夜潛入於寡女之家,欲售劫掠之計,其所行,誠極悖戾,請李澣,令攸司査問科罪。又啓曰,謝恩正使,非大臣,則必以一品宗班擇差者,意有所在,而靈愼君瀅,爲人粗劣,本不合於專對之任,況當初書狀官蔡獻徵,以其有老母,至於改差,則瀅之母,年踰八十,其在私情,尤難遠離,而晏然治任,不爲辭免之計,凡在聽聞,莫不爲駭,請謝恩正使靈愼君瀅,改差。答曰,不允。靈愼君,曾經專對,未見僨事,不得陳情,亦不過未敢言私之意,則請遞之論,殊涉太過也。李澣事,依啓。以上朝報
上在昌德宮。停常參·經筵。
卯時,有霧氣。辰時,日暈。
下直,北評事李濟民。
司憲府啓曰,請還收旌義定配罪人金善弼放歸田里之命。又啓曰,請遠配罪人崔尙仰,按法處斷。又啓曰,臣等,以謝恩正使靈愼君瀅改差事,有所論列,伏承聖批,以請處之論,殊涉太過爲敎,臣等,竊以爲不然也。謝恩正使,非大臣,則必以一品宗班擇差者,意有所在,靈愼君瀅,爲人粗劣,本不合於專對之任,前雖倖免僨敗,決不可再試,況聖朝孝理之下,曲體下情,大小臣僚,有老親者,未嘗差送遠任,今番書狀官蔡獻徵,亦以其有老母,至於改差,則瀅之母,年踰八十,其在私情,尤難遠離,而未嘗有辭免之計,晏然治任,凡在聽聞,莫不爲駭。請謝恩正使靈愼君瀅,改差。答曰,勿煩。
榮川,僉知李榮遠上疏。大槪,戊辰年分,兇僧信敬,太白山深源庵,創立開基之初,得出國家始祖陵墓碑石於地中,還隱埋置,恐禍及己,秘不發說,相與盟文,實狀敗露,參證現存,備對窮覈,以雪國家幽明之痛事。入啓。答曰,省疏具悉。令廟堂稟處。以上朝報
上在昌德宮。停常參·經筵。
領議政權大運二十九度呈辭。入啓。給由。
司憲府啓曰,請還收旌義定配罪人金善弼放歸田里之命。又啓曰,請遠配罪人崔尙仰,按律處斷。又啓曰,請謝恩正使靈愼君瀅,改差。答曰,勿煩。以上朝報
上在昌德宮。停常參·經筵。
自卯時至辰時,有霧氣。巳午時,日暈。
副提學閔昌道再度呈辭。入啓。加給由。
傳曰,明日晝講爲之。
傳曰,大臣·備局堂上引見。引見時,謝恩正使靈愼君瀅,雖無可遞之事,而臺啓旣發之後,有難强迫仍送,今姑改差,卽爲口傳差出,而以宗班二品中竝擬事,及原州牧使身死之代,卽爲口傳差出,而善治抄啓中,褒貶居下人,竝擬事,榻前下敎。
執義朴萬鼎所啓,頃以李澣事,有所論啓,而韓家奴呈狀中,有當初呈于刑曹,則刑曹,無端退却之語,臣泛然看過,未果竝論該曹之不爲聽理矣。今聞物議,則大以爲非云,論事疏漏之失,著矣。其何敢晏然於臺席乎?請命遞斥臣職。上曰,勿辭,退待物論。大司諫睦林一所啓,尙仰,決不可遠配而止,請令該府,考律處斷。上曰,勿煩。又所啓,凡臺閣,有前啓,而無城上所,則以姑停書出者,例也。日昨,獻納沈最良,因病尋單,他無行公之員,故臣使下吏,依例書出姑停矣。政院,諉以呈辭之不出朝報,使不得書出,有若無端闕啓者然,此實前所未有之規,事體所關,不可無規警之道,請當該承旨,推考。上曰,依啓。
掌令任舜元·南至熏啓曰,臣等,卽伏見執義朴萬鼎避辭,則以李澣事,論啓時,不爲竝論刑官,見非物議爲辭,臣等,不勝瞿然之至,韓榰奴呈狀中,果有呈刑曹退却之說,而臣等,泛然看過,只以李澣査問事,論啓,而刑官,則未及竝論,疎漏之失,在所難免,同僚,旣以此引避,臣等,何敢一刻因冒乎?請命遞斥臣職。答曰,勿辭,退待物論。
吏曹啓曰,謝恩正使,宗班二品中竝擬事,旣承下敎,而正二品中,可合擬望之人,絶少,在前如此之時,則從二品中,或有特命差遣之擧,而自下不敢擅便,何以爲之?敢稟。傳曰,臨陽君桓,加階以送。
吏曹口傳政事,以鄭悏爲原州牧使。
持平洪重鼎啓曰,卽伏見同僚避事,以李澣事,論啓時,不爲竝論該曹,致有物議云,疎漏之失,臣亦無異。且今日筵中,以正使靈愼君瀅論啓事,大臣,非之以措語失當,自上亦有未安之敎,以此以彼,臣何敢晏然於臺席乎?請命遞斥臣職。答曰,勿辭,退待物論。
判中樞府事李觀徵上疏。大槪,疾病喪禍,沈淹床席,筋力精神,已無餘地,職雖閑漫,不宜虛帶,本兼等任,一倂鐫免,安意就盡事。入啓。答曰,省疏具悉卿懇。屢悉予意,而固讓至此,一向强迫,有乖於體下之道,特許休致之請,以安卿心焉。
今日引見時,左議政睦來善所啓,以榮川人李榮遠之疏,有令廟堂稟處之敎矣。觀其疏語,則國祖陵寢,在於三陟地云,以僧人信敬爲證看,且言有國祖碑石,現出還埋之事,多因證看之人,而頃年楊州人李㫼,以此陳疏,所引者,亦是僧人信敬也。其時朝家,令江原監司査問尋覓,終未免歸虛,故以姑置之意,陳達定奪矣。今此榮遠之疏語,與李㫼一般,而今日招問榮遠於賓廳,則其所引諸人之言,渠亦不得親聽,不過以傳聞之說,有此疏陳之擧,固未知其明的,而事係重大,亦不可置之,令該曹具由啓稟,下送榮遠于本道,使慶尙·江原兩道監司,査問其應問各人後,啓聞稟處,何如?右議政閔黯曰,玆事査問,在所不已,但兩道不可以一處査問,且應問各人,多在於慶尙道,令該道監司李玄紀,專爲主管,而江原道應問之人,則移送於慶尙道,一處鉤問之意,分付該曹,擧行,何如?上曰,事之虛實,雖未可知,而關係重大,不可不査問,令該曹依此稟旨擧行,可也。又所啓,近來侍從臣等,坐罷之外,故犯而罷職者,頗多,事甚未便,每於三司注擬之際,常患苟簡,不可無變通之道,李允明·柳栽·朴涏·洪墪·吳尙文·李師尙等,俱以朔試射不進,故犯罷職,不可任其自便,竝爲敍用,何如?上曰,竝爲敍用,可也。又所啓,置郵傳命,國之重事,而畿內各驛,凋弊莫甚,當此飢荒之時,大小公行,奔走應役,勢難支保,是誠可慮,而聞曾經本道監司之人,稱以道先生,因其私故,往來道內之際,曾有借馬之事,而中廢復舊,輾轉增加,多送驛人馬,已成謬規,且其人馬供饋之事,亦責於所經之邑云,事甚未妥,自今以後,革罷其謬規,以除驛路之巨弊事,京畿監司處,分付,何如?上曰,依爲之。禮曹判書柳命賢所啓,春收米,頃因特敎,竝令退捧,而收米已上納之處,永平等六邑,以田稅退捧之意,大臣稟定於榻前,田稅米太之代,今當自賑廳移送,而太則自戶曹直爲退捧於秋後云,而及見備局覆啓,則田稅米太,俱令賑廳貸給,前後定頉,未免參差,賑廳莫適奉承,似當有指一分付之擧矣。左議政睦來善曰,頃日臣所達箚記中,太則果有令戶曹直爲退捧之語矣。卽今戶曹所儲太,頗優,旣無經費不足之患,不必令賑廳代給,戶曹直爲退捧,事甚便好矣。上曰,六邑稅米,則自賑廳依其數代給,太則戶曹直爲退捧,可也。左副承旨金夢陽所啓,牌不進人,直捧禁推傳旨事,旣已定式,而試官,牌不進,則曾不區別,故未免爲一體禁推之科,畢竟勘律,不過爲解見任,則反輕罷職之罰,依承傳罷職之規,因此廢閣,亦似未妥,諸僚,皆以爲不可不明白定奪云,故敢此仰達矣。上曰,禁推勘律,反輕於罷職之罰,今後試官,牌不進,則依古例罷職,可也。以上朝報
上在昌德宮。停常參,只晝講。
領議政權大運三十度呈辭。入啓。傳曰,安心調理。
副提學閔昌道三度呈辭。入啓。遞差。
藥房啓曰,天時向熱,朝晝異候,伏不審此時,聖體,若何?昨夕伏聞醫官所傳之言,王世子有感冒之候,詳知夜來症候,然後當進之藥,可以議定,臣等,與諸醫入診,似不可已,不勝區區之慮,敢來問安,竝此仰稟。答曰,知道。無事。世子所患,問于入診醫官議藥,勿爲入診。
中殿·世子宮,藥房問安。答曰,知道。
江原監司書目,原州牧使姜琛,今月二十日身死事。
晝講入侍,同知事柳命賢,特進官李義徵,承旨李湜,玉堂睦林重·丁思愼,假注書全命三,兼春秋曺復卿·吳羽進,武臣洪時疇。
藥房再啓曰,卽伏聞入診醫官所傳之言,王世子所患,頭疼肥熱之症,比昨夕稍減,而猶未盡和解,與崔聖任·權愉等諸御醫,商議,則皆以爲升麻葛根湯,加紫胡·連翹·黃芩各一錢,荊芥穗七分,連進二貼,以爲解表之地,宜當云,此藥二貼,卽爲劑入之意,敢啓。答曰,知道。
政院啓曰,行判中樞府事李觀徵休致之請,旣已允許,應行節目,令該曹考例稟處,何如?傳曰,允。
司諫院啓曰,尙仰,決不可遠配而止,請令該府考律處斷。又啓曰,竝引嫌而退。論事疎漏,旣欠臺體,措語失當,非所可論。請執義朴萬鼎,掌令任舜元·南至薰,持平洪重鼎,遞差。答曰,不允。處置事,依啓。
吏曹啓曰,臺諫有闕,政事,取稟。傳曰,明日爲之。
禮曹啓曰,政院啓辭,行判中樞府事李觀徵,休致之請,旣已允許,應行節目,該曹考例稟處事,允下矣。考諸法典,則堂上以上致仕者,月致酒肉事,載錄,故曾於己酉年,咸陵府院君李澥致仕時,依此啓稟擧行矣。今亦依咸陵君致仕時例,月致酒肉事,分付該曹,何如?傳曰,允。又啓曰,致仕行判中樞府事李觀徵,依例月致酒肉事,旣已允下矣。取考藝文館謄錄,則曾有致仕敎書之文云。敎書,今亦依前例,令藝文館撰出,何如?傳曰,允。
晝講時,同知事柳命賢所啓,頃者忠淸道新昌縣鄕校移建事,道臣,有所啓聞,本縣儒生,亦來陳疏,而近來此弊,甚爲紛紜,故自該曹纔已防啓矣。本縣儒生,又爲來籲,第其疏中,以爲校基地處汙下,易致傾圮,十年之內,三度重創,二度改建,移基之請,實出於萬分切迫云。一向防塞,有所難便,防啓未久,旋卽許移,亦未妥當,敢此仰稟矣。上曰,該曹防啓未久,又爲疏請,必有所不可已者,許令移建,可也。以上朝報
晝講入侍時,特進官李義徵所啓,中旬終日,例有諸將校試才之規矣。今番終日,亦依前例試才,則旗牌官出身李成俊,一次騎蒭,五矢俱中,將校之入格者,曾無入啓之事,故不敢擧論於中旬單子中,而以近例言之,則御營廳中,日試射時,敎鍊官金爀,以柳葉箭五中,旣蒙賞典,則其技藝雖異,只爲可據之例,敢此仰達矣。上曰,騎蒭沒技,與他技有別,特爲加資,可也。以上兵曹謄錄
晝講入侍時,武臣洪時疇所啓,臣待罪平安兵使,遞來屬耳,本營有所變通之事,故敢此仰達矣。本營,乃關西保障重地,軍額亦至累萬,而軍料一款,曾無措置之事,城內只有皮雜穀一萬六千餘石,此不過累萬軍卒旬日之糧也,脫有緩急,誠爲可慮,臣之淺慮,則距本營最近各邑還上,參酌劃移於本營,使其各邑,以本營附近面民丁處,春秋糶糴,一以爲恤民之資,一以爲緩急之需,似合便宜矣。上曰,令廟堂稟處,可也。以上備局謄錄
上在昌德宮。停常參·經筵。
中殿·世子宮,藥房問安。答曰,知道。
藥房啓曰,伏不審夜來聖體,若何?王世子感冒之候,昨日連次進藥之後,已有差減之效,而寢睡水刺,亦復何如?詳知夜間症候,然後繼進之藥,當爲議定,臣等,無任區區之慮,敢來問安。答曰,知道。無事。世子感冒之候,似有差減之效,眠食,亦勝於昨日矣。
司諫院啓曰,尙仰,決不可遠配而止。請令該府考律處斷。答曰,勿煩。
謝恩,典籍趙珌,弼善任舜元,文學南至熏。
備忘記,朝者內乘,以邊馬內傷事,來告,故各別救療之意,申飭以送矣。未過半日,終至致斃,其不善治療之失,在所難免,當該內乘,推考。
有政。吏批,行判書吳始復進,參議李萬元進。兵批,判書睦昌明進,參知姜鋧進。
假注書趙珌遷轉,代以蔡彭胤爲假注書。以上朝報
禁衛營啓曰,十番右部後司屬,全羅道五哨軍兵,逢點實數,六百三十五名,海西別驍衛六十一名,步軍標下一名,已爲整齊矣。來五月初一日,與內外三處,入直馬步軍兵等,依例替代後,舊軍放送之意,敢啓。傳曰,知道。以上禁衛營謄錄
吏曹啓曰,謝恩正使靈愼君瀅,旣已改差,所授加資,依例還收之意,敢啓。傳曰,今玆改差,出於不得已,加資勿爲還收,可也。
傳曰,崔氏爲淑媛。吏曹謄錄
大臣·備局堂上引見入侍時,禮曹判書柳命賢所啓,春秋收米,頃因特敎,竝令退捧,而收米已上納之處,永平等六邑,以田稅退捧之意,大臣,稟定於榻前。田稅米太之代,今番自賑廳移送,而太則自戶曹直爲退捧於秋後云,而及見備局覆啓,則田稅米太,俱令賑廳代給,前後定奪,未免參差,賑廳,莫適奉承,似當有指一分付之擧矣。左議政睦來善曰,頃日臣所進箚記中,太則果有令戶曹直爲退捧之語矣。卽今戶曹所儲太,頗優,旣無經費不足之患,不必令賑廳代給,戶曹直爲退捧,事甚便好矣。上曰,六邑稅米,則自賑廳依其數代給,太則戶曹,直爲退捧,可也。以上戶曹謄錄
上在昌德宮。停常參·經筵。
中殿·世子宮,藥房問安。答曰,知道。
藥房啓曰,伏不審夜來聖體,若何?王世子感冒之候,益有痊安之效,而寢睡水刺,視昨,亦復何如?臣等憂慮未已,敢來問安。答曰,知道。無事。世子所患,差減之後一樣矣,勿爲逐日問安。
政院啓曰,監察茶時,已至累日,昨日新除憲府之官,除在外人員外,竝卽牌招察任,何如?傳曰,允。
領議政權大運三十一度呈辭。入啓。傳曰,安心調理。
大司成權歆辭職上疏。入啓。答曰,省疏具悉。爾其勿辭察職。
謝恩,執義李文興,掌令沈最良,持平丁時潤。
傳曰,昨日政,靈光郡守鄭善鳴,移拜臺職矣。更爲思惟,湖南賑政未畢,此時遞易,殊甚可慮,今姑仍任事,分付。
平安監司書目,賤疾添劇,萬無供職之望,不得不更冒萬死,乞遞職名,以尋生路事,上疏上送事。啓。答曰,省疏具悉。卿勿固辭,宜速察職。
吏曹啓曰,臺諫有闕,政事,取稟。傳曰,當日爲之。
司諫院啓曰,尙仰,決不可遠配而止。請令該府考律處斷。又啓曰,靈愼君瀅之當初加階,只緣使命,則旣遞其任,仍授其資,有違格例,終涉無名。請還收靈愼君瀅加資仍授之命。答曰,不允。
司憲府啓曰,請還收旌義定配罪人金善弼,放歸田里之命。又啓曰,請遠配罪人崔尙仰,按法處斷。答曰,勿煩。謝恩正使靈愼君瀅改差事,停啓。
中殿·世子宮,藥房·政院·玉堂問安。答曰,知道。
大殿,藥房問安。答曰,知道。
大殿,政院·玉堂問安。答曰,知道。勿爲問安。
藥房口傳啓曰,臣等未及入來之前,和解散已爲劑入,連進似好,而第念夜間或有議藥之擧,醫官權愉·鄭惟覺·丁時梯,使之直宿,臣等一人,亦爲直宿以待,何如?答曰,知道。醫官直宿,提調則勿爲直宿。
有政。吏批,參判柳命堅進。兵批,參判鄭重徽進。
假注書蔡彭胤改,代以沈得良爲假注書。以上朝報
上在昌德宮。停常參·經筵。
自辰時至申時,日暈。
藥房啓曰,伏未審夜來聖體,若何?王世子感冒之候,昨夕和解散進服之後,其有差減之效乎?近日外間輪感之症,緊歇無常,今此王世子所患,似是此症,必須詳知症候,然後可以議藥。臣等與諸醫入診,在所不已,終宵憂慮,敢來問安,竝此仰稟。答曰,知道。無事。世子所患,詳言于醫官矣。議藥以入,勿爲入診。
中殿·世子宮,藥房問安。答曰,知道。
臨陽君桓上疏。大槪,加階專對之命,遽及於萬萬不似之臣,驚惶震越,措躬無地。伏乞聖慈,俯諒危悃,亟收成命,回授可堪之人,以幸公私事。入啓。答曰,省疏具悉卿懇。陞擢意非偶然,卿才亦合專對,卿其安心勿辭焉。
藥房再啓曰,卽伏聞入診醫官所傳之言,王世子症患,自昨夕似有再感之候,夜間眠睡,不爲安穩,朝來肌熱,猶未全減,咳嗽時時發作。仍與崔聖任·權愉等諸御醫詳議,則皆以爲昨日議定和解散,更加乾葛一錢,前胡·地骨皮各七分,連進二三貼,以爲和解之地,宜當云。依此劑入之意,敢啓。答曰,知道。
禮曹,朗善君俁,當日卒逝云。自今日二十八日至,停朝市。啓。傳曰,依允。喪出意外,震悼之懷,曷可云諭?況守陵三年,功勞非細,宜有軫念之道,令該曹喪葬祭需,優厚磨鍊題給,擔持造墓等軍,亦令本道量宜定給,各別護送,而祿俸特爲限三年仍給,以表予意。
司憲府啓曰,請還收旌義定配罪人金善弼放歸田里之命。又啓曰,請遠配罪人崔尙仰,按法處斷。又啓曰,忠淸水使李光震,居官昏劣,處事顚錯,頃失官庫之物,見欺下吏之言,猝然吹角,聚會軍兵,搜索村閭,一境驚動。身爲閫帥,不知聚兵之爲重,偏信瞞告,有此可駭之擧。請忠淸水使李光震,拿問定罪。又啓曰,請行副護軍李台望,罷職不敍。答曰,不允。拿問事,依啓。以上朝報
禮曹啓曰,傳曰,崔氏爲淑媛事,命下矣。淑媛房宣飯所用,一應雜物,令各該司,依例進排之意,分付各該司,何如?傳曰,依啓。此外應行前例,亦令各該司擧行事,分付。以上禮曹謄錄
戶曹啓曰,禮曹啓曰,傳曰,崔氏爲淑媛事,命下矣。淑媛房宣飯所用,一應雜物,令各該司,依例進排之意,分付,何如?傳曰,依啓。此外應行前例,亦令各該司擧行事,命下矣。一應宣飯所用及衣纏等物,卽令各該司,自封爵日爲始,進排之意分付,而取考謄錄,則田畓二百結,亦爲劃給,而田畓則必自本房望呈內司啓下後,本曹當爲擧行,以此分付,何如?傳曰,允。以上戶曹謄錄
上在昌德宮。停常參·經筵。
領議政權大運三十二度呈辭。入啓。傳曰,安心調理。
藥房啓曰,伏不審夜來聖體,若何?王世子患候,昨日湯劑進服之後,漸有差減之效,而寢睡·水刺,視昨,亦復何如?臣等無任區區之慮,敢來問安。答曰,知道。無事。世子所患及眠食,比昨稍勝矣。
中殿·世子宮,藥房問安。答曰,知道。
傳曰,明日晝講爲之。
政院啓曰,來初一日輪對日次,取稟。傳曰,爲之。
平安監司書目,理山段,本月初三日雨雪交下,龍岡·三和兩邑段,同月十八日雨雹交下,具係變異事。
持平沈樘啓曰,臣伏蒙恩暇,往省父母墳,卽才還朝,而同僚以李澣事,論啓疎漏,靈愼君瀅事,措語失當,竝皆引避見遞。臣於兩事,亦旣同參,則獨不可一刻仍冒於臺席。請命遞斥臣職。答曰,勿辭。退待物論。
司憲府啓曰,請還收旌義定配罪人金善弼,放歸田里之命。又啓曰,請遠配罪人崔尙仰,按法處斷。又啓,請行副護軍李台望,罷職不敍。又啓曰,引嫌而退。論事疎漏,勢難仍在,措語失當,非所可論。請持平沈樘遞差。答曰,不允。李台望事及處置事,依啓。
吏曹啓曰,臺諫有闕,政事,取稟。傳曰,明日爲之。
假注書全命三服制,代以李相休爲假注書。以上朝報
禁衛營啓曰,今四月二十八日,本營無軍將官朔試射時,哨官吳時翊未滿四中,依例汰去之意,敢啓。以上禁衛營謄錄
宗親府,以王子意啓曰,凡宗臣之職,只以差祭及啓覆時入參,陵幸時則臣自當之。每當其時,非但百般謀避,歸譴於吏隷,不問罪之有無,或拘留多日,或鞭扑狼藉,損傷體面,莫此爲甚。今者有一宗臣,非公事侵斥吏隷,吏隷之相繼逃走,已至四五人之多,事以微細置之,則侵虐日加,必至盡散。朔望問安及擧動時,亦不成貌樣,則事之關重莫大焉。自古本府首堂上,以大君王子,流來兼管,吏隷雖有罪者,輒報堂上治罪,以尊體面,以示相敬,及至今日,諸宗室任意歐打,以至此境,以臣之疲劣,亦難率舊章。自今以後,本府吏隷,諸宗室勿爲推治事,奉承傳施行,何如?傳曰,依啓。本府首堂上,乃王子則體面自別,而宗臣之任意推治,殊甚駭然。今後又有如此之弊,則入啓論罪,可也。以上宗親府謄錄
上在昌德宮。停常參,只晝講。
下直,東萊府使成瓘。
藥房啓曰,朝晝異候,伏不審夜來聖體,若何?王世子症候,昨伏承稍勝之敎,湯劑連進之後,益有差減之效,而寢睡·水刺,視昨,亦復何如?臣等憂慮未弛,敢來問安。答曰,知道。無事。世子所患,日漸差勝矣。勿爲逐日問安。
中殿·世子宮,藥房問安。答曰,知道。
傳曰,明日晝講爲之。
獻納朴涏上疏。大槪,臣之老母,感疾甚重,累日彌留,眞元大敗,貼身床席,氣息綿綴,煎迫之中,不能離側,恩除已久,尙稽祗謝,懇乞亟遞臣職,俾得安意救護事。入啓。答曰,省疏具悉。爾其勿辭,救護母病。
兵曹判書睦昌明上疏。大槪,乞蒙恩暇,得遂至情事。入啓。答曰,省疏具悉。卿其依疏辭,安心往來焉。仍傳曰,給由馬。
晝講入侍,同知事睦昌明,特進官兪夏益,承旨朴昌漢,玉堂李元齡·洪重夏,注書吳尙友,兼春秋曺復卿·吳友進,武臣崔斗炡。
禁府,申㶅拿囚。啓。
司憲府啓曰,請還收旌義定配罪人金善弼,放歸田里之命。又啓曰,請遠配罪人崔尙仰,按法處斷。答曰,勿煩。
開城留守申厚載上疏。大槪,臣有前任時,慮事不審之失,敢陳危懇,請被罪罰事。入啓。答曰,省疏具悉。卿無所失,勿辭察職。
有政。吏批,參議李萬元進。兵批,判書睦昌明進。以上朝報
晝講入侍時,同知事睦昌明所啓,鎭海寺屬於禁衛營,爲藏軍器,將造庫舍,且置僧將,使之統領,則似爲着實,而海島異於陸地,僧徒生理爲難,每有離散之弊,故今將買給·附給民田與載薪船隻矣。令各邑勿侵本鄕僧,以爲保存之地,而江都島中寺刹僧徒,略放隊伍之制,作爲僧案,盡屬於鎭海寺,僧將以都摠攝稱號,而使之統領,作案之後,移居他處者,一一刷還。且禁衛營有若干糶糴之穀,待其稍裕,除出耗穀,以爲春秋試射賞格之地,而摠攝所領僧軍,使守一二墩臺,則不無所益之,故臣與左右相相議,則皆以爲好云,敢此仰達矣。上曰,宜有所益,依此爲之。以上禁衛營謄錄
上在昌德宮。停常參,只晝講。
傳曰,明日晝講爲之。
領議政權大運三十三度呈辭。入啓。傳曰,安心調理。
司憲府啓曰,請還收旌義定配罪人金善弼,放歸田里之命。又啓曰,請遠配罪人崔尙仰,按法處斷。答曰,勿煩。
晝講入侍,知事沈梓,特進官沈檀,承旨洪萬朝,玉堂李元齡·洪重夏,假注書李相休,兼春秋吳羽進·曺復卿,武臣黃震文。以上朝報
義禁府啓曰,罪人崔俊傑遲晩之後,以流三千里照律,定配於碧潼郡矣。俊傑家在義州,距配所不過數日程,而大臣之意,亦以同道定配爲非。臣等有不察之失,不勝惶恐,而俊傑配所單子,改付標以入之意,敢啓。傳曰,知道。以上禁府謄錄日記郞廳朴師訥書。
上在昌德宮。停常參,只晝講。
卯辰時,日暈。
藥房啓曰,伏不審一兩日來,聖體,若何?王世子患候,再昨伏承日漸差勝之敎,繼而有別入直醫官罷出之命,伏不勝喜幸之至。今則肌溫咳嗽之候,已爲快祛,而寢睡水刺,亦得復常乎?臣等猶不無區區之慮,敢來問安。答曰,知道。無事。世子所患,幾盡差愈,眠食稍勝矣,勿爲問安。中殿·世子宮,藥房問安。答曰,知道。
晝講入侍,知事柳命天,特進官黃徵,承旨李玄祚,玉堂李元齡·洪重夏,假注書李相休,兼春秋吳羽進·曺復卿,武臣李昌肇。
吏曹啓曰,守令有闕,政事,取稟。傳曰,當日爲之。
府啓,本府以旌義定配罪人金善弼,放歸田里還收事,有所論列已久,而兪音尙閟,臣等竊惑焉。善弼,以親密兇胄之內官,因傳敎定配絶島,當初免死,旣是寬典,其子號籲,亦涉猥越,而不料特宥之命,出於該府覆啓之外,仰惟聖明,嚴內外之別,謹隄防之道,方以德屹事,罪尙仰備忘之下,人心莫不悅服,而今此疎釋之恩,反及於善弼,前後之處分,未免各異,恐有乖於懲惡之道。請還收旌義定配罪人金善弼,放歸田里之命。伏見李德屹·崔尙仰,當初定罪之敎,乃所以杜邪枉之逕,絶來後之弊,甚盛德事也。第德屹則旣伏刑章,尙仰則罪至流配,論以王法,斷無是理。當德屹之假托陰嗾也,若使尙仰,苟有一毫嚴畏之心,痛斥而絶之,則雖有百德屹,萬端誑誘曲徑之言,其何敢轉達於天威之下哉?原其罪狀,尙仰爲最,尙仰之生,德屹之冤也。今若不正其法,則人無所畏,旁蹊漸開,其流之害,有不可勝言。請遠配罪人崔尙仰按法處斷。答曰,勿煩。
謝恩,軍資正朴萬鼎,司書沈樘,弼善南至熏。以上朝報
有政。吏批,以沈樘爲司書,朴萬鼎爲軍資正,南至熏爲弼善,呂翼齊爲坡州牧使,權聖規爲梁山郡守。以上見朝報
侍講院啓曰,下番四員內,司書·兼說書未差。兼司書閔□□吏曹省記,不得入直,只有說書臣趙九畹獨爲入直,已過十餘日矣。猝患胸腹之痛,症情危苦,而他無替直之員,下番闕員,後日政以在京無故人,盡數差出,卽爲牌招入直,何如?傳曰,允。以上見吏曹謄錄
上在昌德宮。停常參·經筵。
下直,原州牧使鄭悏,開城敎授劉瑞井。
領議政權大運三十四度呈辭。入啓。傳曰,遣承旨敦諭。
傳曰,史官一員待命,騎馬三匹立之。
府啓,請還收旌義定配罪人金善弼,放歸田里之命。請遠配罪人崔尙仰,按法處斷。措辭竝見上答曰,勿煩。
同副承旨朴昌漢書啓,臣承命往諭于領議政權大運,則以爲臣委頓床席,與鬼爲隣,日尋辭單,萬不獲已,而恩命尙靳,承宣四臨,臣非木石,尙有知覺,聖恩至隆,豈不知感,分義至嚴,豈不知懼?誠以老病漸篤,實無起動之勢,死期已迫,終無報效之路,區區所望,只願一日釋負而死。違慢之罪,實所自取,瞻望象魏,只自隕越,不知所達云矣,敢啓。傳曰,知道。
吏曹啓曰,守令有闕,政事,取稟。傳曰,當日爲之。
春秋館郞廳,以監事諸堂上意啓曰,近來史局一空,事極寒心。前奉敎蔡彭胤以不可深嫌之事,終始違牌,不肯供職,殊甚未便。自前雖有誤薦之嫌,史局久曠之時,付職行公者,非止一二。注書李壽仁,雖有身病,移職調治,今已累日,聞其所患,幾至差愈。令該曹竝卽口傳還付史職,牌招察任,何如?傳曰,允。以上朝報
有政。吏批,以蔡彭胤爲奉敎,李壽仁爲檢閱,李泓爲金海府使,韓瑄爲直講,金文夏爲校理,邊是泰爲榮川郡守,洪重鼎爲文學,韓泰相爲開寧縣監,李喜茂爲慶尙都事。
禁衛營啓曰,大將臣睦昌明以焚黃事受由,明日出去楊州地。未回還間,營中諸事,依近例,都提調臣閔黯,竝爲擧行之意,敢啓。傳曰,知道。
上在昌德宮。停常參·經筵。
大司諫睦林一再度呈辭,以國忌齋戒,留政院。
領議政權大運箚子。大槪,瀝血陳懇,祈遂至願,而恩禮彌隆,未蒙允許,臣誠惶憫,罔知攸措。冒昧更籲,臣罪萬死,乞賜俯察,亟遞臣職,以幸國事,以安私分事。入啓。答曰,省疏具悉卿懇。前後敦勉,亶出至誠,而曾不體諒,棄余邁邁,是豈貴相知心之道乎?況卿之請告引入,四閱月矣。缺然思想,愈久愈深,以卿體國之誠,獨無戀闕之心乎?噫,年彌高而德彌邵,不可退者,一也。居三事而佩安危,不可退者,二也。拯屯艱而旡足恃,不可退者,三也。有此三不可之義,而遽引不當引之事,必欲其釋負就閑,非但大有乖於平日之所望,於卿心亦可謂安耶,不安耶?進退之不輕旣如彼,中心之涇渭又如此。今雖日呈三牘,決不可允許。卿其須體如渴之意,亟斷無益之章,安心論道,弘濟時艱。仍傳曰,遣史官傳諭。
謝恩,檢閱李壽仁。
政院啓曰,新除授藝文館奉敎蔡彭胤,時在京畿高陽地,斯速乘馹上來事,下諭,何如?傳曰,允。
假注書沈得良出使,代李孝根·李宜晩·權希說。以上朝報
禁衛營啓曰,卽者兵曹判書睦昌明以焚黃事,受由出去,所受命召,不敢仍佩於經宿之地,來請還納,何以爲之?敢稟。傳曰,仍佩往還。以上禁衛營謄錄
上在昌德宮。停常參·經筵。
領議政權大運三十五度呈辭。入啓。傳曰,安心調理。
以李萬選爲假注書。
寧陵忌辰祭所內摘奸。
上在昌德宮。停常參·經筵。
大司諫睦林一再度呈辭。入啓。遞差。
政院啓曰,今日大臣·備局堂上來會於賓廳,而諫院無行公之員,除在外呈辭受由人員外,獻納朴涏·正言鄭思孝,卽爲牌招肅拜,以爲推移入侍之地,何如?傳曰,允。
以大司憲李玄逸處·傳諭,史官狀啓,傳曰,姑爲仍留,俟病少間,必與偕來事,下諭。
謝恩,獻納朴涏·正言鄭思孝。
禮曹,謝恩使拜表吉日,今五月十八日卯時,方物封裹,同月十五日改推擇。啓。
吏曹啓曰,臺諫有闕,政事,取稟。傳曰,明日爲之。
傳曰,大臣·備局堂上引見。引見時,持平丁時潤所啓,請還收旌義定配罪人金善弼,放歸田里之命。上曰,勿煩。又所啓,請遠配罪人崔尙仰,按法處斷。上曰,勿煩。又所啓,榮川,乃嶺南士夫之鄕也。爲守宰者,苟非其人,難可彈壓,故從前必以文南差遣,意有所在。近來雖兼禁衛把摠,而本營亦不以武臣自辟者,蓋以此也。新除授郡守邊時泰,以常調武夫,素無聲望,除目之下,物情未允。請榮川郡守邊時泰改差。上曰,依啓。獻納朴涏所啓,本院以遠配罪人崔尙仰,考律處斷事,累日論列,而兪音尙閟,臣竊惑焉。德屹·尙仰等兩人情狀,莫逃於聖鑑之下,前後處分,實出於大聖人光明正大,痛斥邪枉之盛意,凡在群下,孰不感嘆,而第中官之職,不過供灑掃給使令而已。德屹雖有所言,尙仰安敢奏達於天威咫尺之下哉?造言誑誘者,德屹而聽誘轉達者,尙仰則其情其罪,固無輕重之別。德屹旣以一罪論斷,則尙仰決不可遠配而止,請令該府,考律處斷。上曰,勿煩。又所啓,靈愼君瀅之當初加階,只緣使命,則旣遞其任,仍授其資,有違格例,終涉無名。請還收靈愼君瀅加資仍授之命。上曰,勿煩。
今日引見時,左議政睦來善所啓,國之大事,在於祀典,而有所未安之事,臣待罪奉常寺都提調,故敢此仰達。孝宗大王·顯宗大王·仁宣王后·莊烈王后·明聖王后·仁敬王后以上六位,五享大祭,五名日祭及朔望薦新,忌辰祭外,又有無時別祭,而各項祭享,在於大同設立之後,各祭所用貢物中,曾無磨鍊加定之事,故奉常寺以大同時卜定,各種祭物元貢所納,推移封進。自至於引年繼用各色祭物中,有不足之數,辛未年本寺稟報戶曹,則若干物種價加定之後,更無變通之擧,其在事體,不惟未安,亦涉苟簡。前者典牲提調尹以濟,以本署所進犧牲猪口,加定三十口之多,責納於貢物主人,而未受其價,勢難支堪之故,啓請加定,戶曹分道加定,以紓其弊。今此本寺貢物所欠之數,豈但如犧牲一事而已?莫重祭享之欠典,不可不從速變通。且王后考妣·新豐府院君及府夫人,淸風府院君及府夫人,光城府院君及玉山府院君及瀛洲府夫人,竝七處忌祭,四名日·四仲朔祭所送祭物,皆是大同元貢之外,故推移元貢而繼用,事多苟簡,亦可以變通,而一自大同定式之後,有難隨時變通,以至于今,而事係重大,未免欠典。上項大中小各祭應封貢物變通事,令該曹·該廳稟旨定奪,何如?上曰,依爲之。禮曹判書柳命賢所啓,今春飢困,比前尤甚,都下之民,理宜優恤,故賑廳穀物,折半減直,累次發賣,而其中丐乞之人,則無錢不得買食,或賣其戶於他人,以分些少之利,如此之類,殊甚可矜,故頃以此意,陳達於筵中,使各部明査抄出,則三部所報,纔四百餘戶,其餘二部,雖未及抄出,而推此計之,則都合之數,必不出於千戶。卽今該廳穀物垂乏,只有小豆,雖似陳久,而猶堪爲救飢之資,每一名,各五斗式題給,則不過除出三百石,而可以遍及。當此切急之時,一人之得五斗穀,亦可謂一瓠千金,雖未得白給,而秋後竝耗徵捧,殊有乖於別爲抄出之本意,以改色分給,待秋使之除耗,償納,何如?上曰,依爲之。吏曹判書吳始復所啓,往在辛未年,三南及京畿各邑儲置米,前後未捧及那移擅貸守令,因大臣陳達,令各其道査出,分輕重科罪,未捧之米,待秋無遺畢捧之意,行關嚴勅矣。及至上年冬間,三南各邑儲置,一從留在之數,使之牒報,則湖南之龍安·康津·咸平·靈巖·羅州五邑,辛未年守令査治後,尙今不爲還捧之數,或過累百石,或至百餘石。湖西之海美一邑,未盡還捧之數,亦至七十餘石,嶺南之高靈縣,則自癸亥至辛未,各年未收,合而計之,一百六石零,而此則本道當初査出時,公然落漏,今始現發。其時當該監司,難免不察之失,不可不推考,各其守令,一依辛未年例,分輕重論罪,則靈岩前郡守權儹,時任朴守剛,當在應罷之科,其餘各該邑,當爲決杖,故敢此仰達。上曰,依爲之。左議政睦來善曰,旣有朝家定式,在所當罷,而第靈岩素稱饒邑,而近因數遞,將不免爲弊邑,委屬可慮。今姑勿罷,營門決杖,未知何如。右議政閔黯曰,守剛到任未久,逢此凶歲未及收捧,其勢或然。且未捧與擅貸有間,則亦不無容恕之端,決杖,何如?上曰,以事目言之,固在應罷之科,而事勢如此,則勿罷決杖,宜矣。以上朝報
今日備局堂上引見時,知事尹以濟所啓,御營哨官趙愿,本廳正月朔將官試射時,柳葉箭旣已五中。厥後,愿,以馬兵領軍將官番中日試射時,三次全布,而不敢煩達矣。前日朔試射時,又爲全布者,至於三巡,合而計之,則七次沒技,似當有激勸之道,故敢此仰達矣。右議政閔黯曰,愿,卽孝宗朝陪往瀋中軍官趙穰之孫也。素善射,試射時屢次居首,已經長鬐縣監,而今又七次沒技,大將有此陳達,合有恩典矣。上曰,前後試射,屢次沒技,特爲加資,可也。以上禁衛營謄錄
備局堂上引見時,左議政睦來善所啓,咸鏡監司南益熏,今年春初,以茂山邑城設築時,役夫及物役劃給事,啓聞以稟,依狀啓施行之意,覆啓回移矣。聞遞來北評事李浚之言,則巡歷時,親見茂山設邑之處,則在於豆滿江邊,而邑中元無一處井泉,前頭築城之後,便爲無水之城,而官家及居民日用之水,皆汲於前江云。莫重邊城新築之處,該道監兵使,所當相地之宜不宜,而不此之爲,只考前日築城定奪謄錄文書,啓請築城之具,其爲處事,殊甚疎脫。自本司別關詢問,則監司始爲巡審其茂山邑城之基,而回牒內,前冬巡歷時,雖不得親審,而縣監李天根力言邑城未就,人無固志云云。城內雖無井泉,東邊石岸下溪流之傍,掘井三庫,別築瓮城,則可爲通路之地云云。築城當否,問議於北兵使申汝哲,則前後意見,若出兩人,前日詢問之時,備陳形勢之難便,而終遏之,茂山險阻,終歸無用,誠爲可惜云云。今則不但以築城爲不可,便欲還移茂山於車踰嶺下云云,何其前後意見,若是其相左?觀此監兵使所報,俱不誠實,殊有乖於委任責成之意,不可無警責之道,監司南益熏,北兵使申汝哲,竝從重推考。第觀監司之論報,茂山築城之具,旣有朝家之區處,城內雖無井泉,但其東邊溪傍,旣掘三井,若今別築瓮城,則可以通路汲水,本邑民情,亦願築城云云,姑待農歇之節,始役開築,限以數三年,期於完築之意,本道監司處,更爲申飭,何如?上曰,依爲之。以上備邊司謄錄
上在昌德宮。停常參·經筵。
下直,慶山縣監南壽奎,柔遠僉使邊逖。
領議政權大運三十六度呈辭。入啓。傳曰,安心調理。
左參贊沈梓鍼灸呈辭。入啓。給由。
兵曹參議嚴緝,陽川地加土呈辭。入啓。給由。
掌令沈最良初度呈辭。入啓。遞差。
府啓,請還收旌義定配罪人金善弼,放歸田里之命。請遠配罪人崔尙仰,按法處斷。答曰,勿煩。
院啓,請遠配罪人崔尙仰,令該府考律處斷。請還收靈愼君瀅加資仍授之命。答曰,勿煩。啓措辭見上
傳曰,史官一員待命,騎馬三匹·卜馬二匹立之。
有政。吏批,以李龜齡·李翼年·梁聖揆·李琩·趙祺錫·崔敬中·朴徵晩爲兼春秋,趙大壽爲典籍,吳始亨爲全州判官,兪任重爲歸厚別提,趙珌爲兵曹佐郞,李聃命爲副提學,洪墪爲司成,權重經爲大司諫,沈最良爲輔德,李宇晉爲戶曹參議,睦天祥爲慶安察訪,尹聖休爲平市奉事,朴性義爲金溝縣令,沈廷耆爲司評,李奎成爲司宰僉正,趙大壽爲監察,趙持恒爲榮川郡守,尹悠期爲掌令。以上朝報
吏批啓曰,大司諫今當差出,而擬望之人乏少,承旨竝擬,何如?傳曰,允。以上吏曹謄錄
禁衛營啓曰,來八九月當十二番後部中,右司屬慶尙道軍兵十哨內,中司五哨則八月一朔立番,右司五哨則九月一朔立番,而當其番次,每於前月二十五日,京中逢點之意,本道監兵使處,預爲行文,知委,何如?傳曰,允。以上禁衛營謄錄
上在昌德宮。停常參·經筵。
兵曹參判鄭重徽再度呈辭,以國忌齋戒,留政院。
以李宜晩爲假注書。
府院啓,以國忌齋戒,今明日姑停。
全羅監司書目,海南縣監柳尙載段,身病危重,廢衙已久,全州判官鄭有徵段,親病受由,久未還任,竝只罷黜事。以上見朝報
洪萬朝啓曰,來十一日輪待,取稟。傳曰,停。
洪萬朝,以口傳啓曰,奉朝賀李觀徵,今方謝恩而秩是正一品,例不得入來,本院該房承旨,進去賓廳,傳授敎書之意,敢啓。傳曰,知道。
奉朝賀李觀徵致仕,敎書。王若曰,惟人主任官之方,固當無遺壽耉,在國家優世之道,亦難强拂私情,顧予心雖切於登庸,奈卿意已決於去就?爰宣許退之明命,用奬知止之高風。惟卿,世德法家,文學拂士,身在韋布,咸推廊廟之姿,名重士林,夙負璧水之望。一自雲路之發軔,幾經風波之泛舟,家傳淸白之操,恥半文之濡益,天得淡泊之性,絶一點之瑕疵,凡諸內外之設施,姑擧一二而稱道。藩維岺嶠,棠茇之化,尙存,保障沁都,桑土之備,無觖,薇垣柏府,專席之封駁,得平,藝閣木天,取衷之纂修,傳信,設西泮皐比之座,蛾子改容,斥南越瓜金之裝,衆庶嘖舌,若終始任用之能究,豈前後補益之止斯?須緣朝著之莫容,而致家耄之久遜。丘園屛跡,不以榮辱爲心,圖籍寓懷,自有閑適之樂,居然一紀之過,奄及七袠之躋,世共謂之達尊,遂陞耆英之列,人所貴,非良貴,端由天爵之修,能保衰季完名。古所稱明哲君子,屬玆期運之回斡,幸覩老成之典刑,不渝險夷,爭喜髭髮之勝昔,與同休戚正當村器之隨時。咨伯夷於秩宗,不負直淸之命,稱山公之啓事,咸服藻鑑之明。甲觀初開,首膺商顔之羽翼,辰猷密贊,參調殷鼎之鹽梅,特侈南宮之筵,初〈尊〉尙齒,再辭東銓之長,心存避權,命德允合於王章。超資奚止於子貴,輿情屬望,方擬金甌之覆名,雅性戒盈,遽思石君之辭祿,肆切引年之懇,連陳乞骸之辭。老卽當休,固知素志之難奪,人惟求舊,所賴黃髮之無愆,宋朝優賢,寧許范鎭之謝事,周家篤棐,難副君奭之告歸。雖有十上之勤,斷無一兪之意,處以閑局,蓋出慰安之心,詢玆喜謨,尙冀贊襄之效,繼見巽辭之益切,實激余衷之加憐。疾病已深,更添卜西河之含痛,情願伸暴,何待劉大夏之贊陳?故勉副休致之誠,還不勝觖悵之念,一坐再至,猶遵朝賀之舊儀,貳膳常珍,亦侈朔餽之彝典,仍免王事之勞悴,備極人臣之寵榮,擧發賢哉之歎,豈獨疏傳之專美?終遂浩然之志,可繼司空之宜休·據古經能自退身,在末世實所罕覯,廉頑立懦,蓋欲勵乎頹風,備禮優恩,不獨奬其姱節,卿雖適願,余實靡憑,矧國家虞憂多端,政急濟屯之策,念朝堂耆舊無幾,曷任惜賢之懷,玆當謝歸,庸布至諭。於戱,商衡告老,尙獻陳戒之篇,趙槪在家,亦伸進諫之悃,勿以午橋之樂,便忘丙枕之憂,故玆敎示,想宜知悉。知製敎睦林重製進御製。中壽元來罕古今,棐忱炳炳老彌深,休官此日君無憾,我獨悠悠悵缺心。那堪王室屬艱辛,方仰朝廷宿德臣,莫以午橋閑適樂,也忘平昔戀楓宸,華筵催向禁中開,法醞香浮白玉杯,風雲契合猶魚水,願沐恩波億醉回。癸酉仲夏之月天中後二日,書贈奉朝賀李觀徵。以上李宜晩家藏日記
上在昌德宮。停常參·經筵。
領議政權大運三十七度呈辭。入啓。傳曰,安心調理。
政院啓曰,行判決事閔就道,掃墳後入來,肅拜單子,旣已來呈入啓矣。卽聞曉頭詣闕之際,猝然落傷,無路起動,不得進來云。事甚未安,閔就道推考,何如?傳曰,允。
禁府,羅弘佐·林世良·李守長·柳檜齊拿囚。
長陵忌辰祭所內摘奸。
京畿監司書目,高陽呈,以奉敎蔡彭胤辭職上疏上送事。平安監司書目,臣病勢日劇,決無復起爲人之望,不避煩瀆,復此疾籲。懇乞亟賜鐫改,俾無癏曠之弊事,上疏上送事。以上朝報
上在昌德宮。停常參·經筵。
巳時,日暈左珥。午時,日暈。
平安監司書目,江界段,前月十二日下雪,理山段,同月十三日雨雹交下,俱係變異事。
府院啓,以國忌齋戒,今明日姑停。
傳曰,史官一員待命,騎馬三匹立之,獻陵忌辰祭所內摘奸。
傳曰,永昭殿酌獻禮吉日,以今月望前推擇以入。禮曹啓曰,永昭殿酌獻禮吉日,以今月望前推擇以入事,命下矣。卽令日官推擇,則今月十三日爲吉云,以此日擧行,何如?傳曰,十一二日,亦吉云耶?又啓曰,永昭殿奠酌禮吉日,推擇草記,傳曰,十一二日,亦吉云耶,傳敎矣。更令日官詳考方書,則十一日,不宜於祭祀,十二日,有拘忌云。今此奠酌禮祭物排進,一如大祭例,且有奠酌讀祝之禮,旣與只行奉審有異,不宜祭祀之日,似難行禮,敢啓。傳曰,以十三日定行,可也。以上朝報
修理所啓曰,本所殿閣修理之所,隨其先畢之處,當爲修掃,而募軍,則各有所役,勢難暇及於修掃之役。前此宮闕修理之時,修掃之役,則必調用坊民,今亦依例,參酌調出坊軍,爲先修掃其先畢之處,似當,以此分付漢城府,何如?傳曰,允。以上禮曹謄錄
李玄祚,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
傳于李湜曰,歸厚署外棺板一浮,石灰一百石,送于內需司所捧處,言于該房。又傳曰,卒郞善君山所墓幕造給事,分付該道。
朴昌漢,以禮曹言啓曰,永昭殿親臨奠酌禮吉日,旣已推擇,應行節目,今方磨鍊以入,而殿下出還宮時,及行祭時服色,無明白可據之例,曾在辛酉年端午節與練祭日,再次行奠酌禮,而伊時永昭殿三年之制,未畢,此不當爲據於今日。五禮儀大祀·中祀時出還宮,皆用遠遊冠·絳紗袍,行祭時,用冕服,太廟展謁時,則出還宮,用翼善冠·衮龍袍,行禮時,用冕服。今此永昭殿奠酌,雖與只行拜謁時,有異,而較諸太廟永禧殿酌獻禮時,亦宜有降殺之節,參酌折衷,則出還宮時,用翼善冠·衮龍袍,行祭時,用冕服,似不背於禮節,而五禮儀之所不載,臣曹亦難臆定,何以爲之?敢稟。傳曰,出還宮時,用翼善冠·衮龍袍,奠酌禮時,用冕服,可也。
朴昌漢啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。以上李宜晩家藏日記
上在昌德宮。停常參·經筵。
領議政權大運三十八度呈辭。入啓。傳曰,安心調理。以上朝報
朴昌漢,以兵曹言啓曰,永昭殿奠酌禮擧動時,各樣差備軍之數,至於八百五十七名之多,而他無推移之路,不得已闕內啓下勿用處,及諸上司·各衙門派定軍士等,除出定送,而其中不足,五百六十七名,依例給價次,坊民調用之意,敢啓。傳曰,知道。
又以禮曹言啓曰,今此永昭殿親臨奠酌禮出·還宮時,王世子,當有祗迎祗送之節,而方在幼沖之年,不爲磨鍊之意,敢啓。傳曰,知道。以上李宜晩家藏日記
上在昌德宮。停常參·經筵。
下直,慶興府使李弘肇,金泉察訪宋徵殷,仇寧萬戶趙志碩。
同義禁權瑍上疏。大槪,臣父宿病委頓之餘,又得時令,輾轉沈淹,卽今症勢,萬分危綴,扶持呼泣,情理崩迫。今此永昭殿酌獻禮時,斷無蹔離病側,陪從班行之望。伏乞聖慈,俯賜矜察,亟遞臣職,俾得專意救護事。入啓。答曰,省疏具悉。卿其勿辭,救護父病。
兵曹參判鄭重徽再度呈辭,入啓。遞差。
大司諫權重經辭職上疏,入啓。答曰,省疏具悉。爾其勿辭,從速察職。
平安監司權瑎上疏,入啓。答曰,省疏具悉。卿辭至此,令廟堂稟處。
奉敎蔡彭胤上疏,入啓。答曰,省疏具悉。爾其勿辭,上來察職。
院啓,請遠配罪人崔尙仰,令該府考律處斷,請還收靈愼君瀅,加資仍授之命。答曰,勿煩。府啓,請還收旌義定配罪人金善弼放歸田里之命,請遠配罪人崔尙仰,按法處斷。措辭竝見上耽羅一域,實我國之冀北,其所産馬匹,凡於大小公私之行,不許任自出陸者,意有所在,而前牧使尹鼎和所帶褊裨,率多無識駔儈之輩,欺瞞主將,私取良馬,今方斥賣於都下,而一人所持,至於七八,榷來他物,亦皆稱是,人言喧藉,聽聞俱駭,如此之類,不可不隨現重治,而牧使之不能檢下,亦難免其責。請前濟州牧使尹鼎和,從重推考,其軍官等,令攸司摘發科罪。春曹郞僚,自是顯職,其不可人人而濫授也決矣。正郞權彭老,地旣卑微,性且庸鄙,鄕里所賤,衣冠所羞,而及其再叨本職,物情愈駭,請禮曹正郞權彭老,汰去。新除授掌令尹悠期,時在開城府任所,請斯速乘馹上來事,下諭。答曰,不允。末端三件事,依啓。以上朝報
李玄祚,以都摠府言啓曰,副摠管沈檀,除標信,漢城府坐起進去之意,敢啓。傳曰,知道。
傳于李玄祚曰,今下弓矢,慶興府使李弘肇,仇寧萬戶趙志碩等處,賜給。
司僕寺官員,以提調意啓曰,馬帖年月,曾以甲子年爲限,啓稟擧行矣。卽今分養馬,擇給於軍兵等處,其餘數,依例區處,而甲子以上馬帖,所餘無多,更以熟馬兒馬帖,竝乙丑爲限,題給,何如?傳曰,允。以上李宜晩家藏日記
上在昌德宮。停常參·經筵。
領議政權大運箚子。大槪,痼疾沈綿之中,添得暑病,委頓床席,朝暮垂盡,明日擧動時,無路陪從,伏乞亟賜罷斥,仍治臣偃蹇之罪事。入啓。答曰,省箚具悉卿懇。所患如此,予用慮念。不得進參,別無所傷,卿其須體前後勤懇之旨,安心勿辭,亦勿待罪,俟得少間,卽出視事,毋孤日夕思想之心。仍傳曰,遣史官傳諭,遣御醫看病。
明日永昭殿奠酌禮擧動時,出宮初嚴,丑正三刻,二嚴,寅初二刻,三嚴,寅正一刻,開門,四更一點。
備邊司郞廳,以左右相意啓曰,今此謝恩之擧,不可稽遲,從速擇日,入送使行事,頃於引見時,聖敎丁寧,意有所在,而中因上使,意外遞易,新差上使之後,改擇日啓下,各項文書,昨已査對,令該院寫其正本矣。今此上使,以爲治任未盡,必欲退行,似不當强迫,拜表吉日,令該曹差退推擇,何如?傳曰,允。
禁府,具世彬拿囚。啓
備忘記,今日廚院所封安山魚物中,生眞魚,太半味變。遠道進上,則暑月味變,間間或有之,而至於逐日封進之物,以臭惡者,苟充,實是前所未有之事。其全不敬謹之狀,殊甚駭異,當該官,拿推,下人等,令攸司囚禁,從重科罪。
拿推現告,司饔直長河柱。
政院啓曰,昨日憲府照律公事,入啓判下,而李翼年,功臣付標中,其四代祖準,誤以潗字書塡。許多公事入啓之際,矇然不察,今始覺悟,不勝惶恐之意,敢啓。傳曰,知道。
院啓,本院,以遠配罪人崔尙仰,考律處斷事,累日論列,而兪音尙閟,臣等竊惑焉。中官之職,不過供灑掃給使令而已,平日尙仰,苟有一毫嚴畏之心,德屹,雖有所囑,尙仰,安敢肆然奏達於天威咫尺之下哉?假大將之言,誑誘尙仰者德屹,而聽德屹之囑,轉達天聽者尙仰,則論其情犯,尙仰,浮於德屹,而德屹則旣伏邦憲,尙仰則獨保首領,用法不均,懲惡不肅,殊非當初特下備忘,痛絶幽陰之意,其在杜邪枉嚴隄防之道,決不可遠配而止,請令該府,考律處斷。請還收靈愼君瀅,加資仍授之命。措辭見上答曰,勿煩。
政院啓曰,自前擧動時,駕後紛踏之患,輒由於侍衛諸臣之班次在後,爭先馳進之致。今春陵幸時,旣有別樣申飭,定式施行之命,而倉卒急遽之際,如前雜遝之弊,難保其必無。自今以後,通禮,啓請大駕小駐之時,一齊下馬,毋敢爭先馳突,作門哨官,亦爲劃卽作門跟隨之濫入者,一切嚴禁事,更爲分付該曹,使之十分申飭擧行,何如?傳曰,允。
執義李文興,持平丁時潤·沈得元啓曰,昨日本府之坐,照勘推緘,而李翼年之四代祖功臣全城君之名,以潗字書送,故臣等,不復致疑,一依其緘辭中所塡,正書付籤以入矣。卽者喉司,以不察準字之誤書,至於待罪,莫重奏御文字,旣云誤書,則臣等,何敢獨爲晏然乎?且以前濟州牧使尹鼎和,不能檢束褊裨事,有所論啓,而旣非鼎和之所親犯,則姑先問備,亦足警責,觀其緘辭處置未晩,故只請推考矣。今聞物議,以爲此雖非主牧之所知,而海外物産,禁防之地,常時不能嚴束,致有管下濫雜之弊,則推考薄罰,殊非臺閣論事之體云。臣等之失,著矣。以此以彼,俱難仍冒,請命遞斥臣等之職。答曰,勿辭。退待物論。
禮曹啓曰,卽接健元陵參奉牒報,則本陵親幸奉審時,陵上駕石上土落處,待秋略加塡補其舊莎草之餘存,而散出於階砌間者,令陵官一一搜覓,移種於陵上事,旣已定奪。參奉每於奉審之餘,推原聖敎之意,籌度所以培養舊莎之計。大凡草木栽培之道,必當春夏生長之節,則雨露所濡,易以生活,萌芽根荄,不得滋蔓,而若待秋後草衰之時,則雖勤栽培之功,生活未易期也,滋蔓未可望也。且其若干土落處,又經潦雨,則必有稍稍益頹之患,誠爲可慮。且舊莎之餘存散出,本甚稀疎,雖一一移種,不足以遍種於陵上,則一莎寸根,所當愛護,而駕石上土落處,亦當舊莎餘根,露垂於屛風石者,趁不收斂,則當夏炎旱,必爲枯損,亦甚可惜。趁此雨水頻數之時,階砌上散出者,略略帶土和雨,移種於空缺處,則不待客土修補,而自然塡滿,駕石外露垂者,輕輕收斂于舊土之中,則實爲移種之一助,而移種之際,元無大段着手之事,則似無未安之端,旣有待秋擧行之命,故不敢擅便,敢此稟報云。頃日本陵親臨奉審時,階砌間舊莎,令陵官待秋移種事,親承聖敎矣。陵官所報如此,揆以事理,雨水長養之節,必有愈於秋後草衰之時,趁此潦雨,連續移種,果似便好,而毋論多少,陵上旣有下手之事,則其在事體,不可無告由移·還安之擧,而今此移種舊莎之役,元非一時可了,乘其雨勢之優注,續續移栽,而每於移栽後,輒行還安祭,殊涉煩瀆,只行一番告由祭,似無害於義理,而事係重大,臣曹不敢擅便,上裁,何如?傳曰,依爲之。
府啓,請還收旌義定配罪人金善弼,放歸田里之命,請遠配罪人崔尙仰,按法處斷。新啓,前濟州牧使尹鼎和,帶率無賴軍官,私取禁馬,攫來貨物,斥賣都下,人言狼藉,其軍官等,旣令攸司摘發科罪,則主牧之不能檢束,任其濫雜之罪,不可推考而止。請前濟州牧使尹鼎和,罷職不敍。竝引嫌而退。誤書名字,旣因緘本,則責有所歸,在我無失,而擬律失當,致有物議,則揆以臺體,勢雖仍在,請執義李文興,持平丁時潤·沈得元,遞差。答曰,不允。尹鼎和事,及處置事,依啓。以上朝報
義禁府啓曰,以統制使狀啓,刑曹粘目,前加背梁萬戶具世彬,栗浦權管李行暹等,移本府處置事,允下矣。具世彬,今方待命,卽爲拿囚,而李行暹,自任所時未上來,依例發遣府羅將,拿來,何如?傳曰,允。以上義禁府謄錄
禮曹啓曰,健元陵階砌間舊莎,趁此潦雨連續,移栽陵上,而只行告由祭事草記,傳曰,依爲之事,命下矣。告由祭吉日,令日官推擇,則今五月十六日爲吉云,以此日設行事,知委,何如?傳曰,允。以上禮曹謄錄
洪萬朝啓曰,擧動相値,視事,頉稟。傳曰,知道。
權珪啓曰,明日擧動時,事變假注書李孝根,守宮之意,敢啓。傳曰,知道。
李玄祚啓曰,禁衛營敎鍊官·訓鍊都監知彀官·御營廳敎鍊官,來言,二嚴結陳懸燈之意,敢啓。傳曰,知道。
金夢陽啓曰,卽見黃海監司李允修啓本,則因頃日有旨,道內獄情之可疑者,抄出啓聞,而鳳山囚推殺人罪人周興元,長淵囚推殺人罪人魯仲元,竝皆以爲不無參酌之道,而節該其推案,只將梗槪,開錄于啓本末端,旣有法例,且甚疎漏,李允修,推考,何如?傳曰,允。
朴昌漢啓曰,卽見黃海監司李允修狀啓,則以金孝興·趙泰山等納穀助賑論賞事,有所馳啓,而或請加資,或請邊將承傳,凡恩賞重典,自下不敢擅便,而至擧各人情願,直請某賞,其在事體,極涉未安。李允修,推考,何如?傳曰,允。
修理所啓曰,明日則修理之役,與擧動相値,諸色工匠,及募軍等,竝爲停役,過擧動後還役之意,敢啓。傳曰,知道。
金夢陽啓曰,卽見慶尙監司李玄紀上送,宜寧囚推殺獄罪人孫國生啓本,則誤字落字,至於五處之多,難免不察之失,李玄紀,推考,何如?傳曰,允。
又啓曰,卽者咸鏡監司南益熏,因頃日有旨,道內疑獄,論理稟啓,而凡獄事啓聞之規,前後推案,一一詳錄,以竢該曹之覆奏稟決者,所以重其事也。此則爲嫌文字之煩複,太加刪節,開錄于後,有違常規,殊涉疎漏,南益熏,推考,何如?傳曰,允。
李玄祚,以內乘,以提調意啓曰,前日內廐馬一匹,自外方入來,未久猝然得病,致斃於一夜之間,極爲驚駭矣。今者左邊立楡驄馬一匹,自昨得病,症似前日致斃之馬,多般救療,又斃於今日,事之驚愕,莫此爲甚。當該內乘,今姑推考,警責宜當。馬匹,以一般之病,連次致斃,似是馬疫,莫重御乘馬,不可仍留不避,致有傳染之患,故內司謄錄相考,則自前如此之時,御乘馬,移送南別宮,而只留邊馬十匹,以爲不時使用之地,何如?傳曰,允。
又以禮曹言啓曰,因備局啓辭,謝恩使拜表差退事,允下矣。更令日官推擇,則來六月初一日卯時,方物封裹,五月卄七日,爲吉云。以此日時,原粘目中及拜表單子中,改付標以入之意,敢啓。傳曰,六月初一日太遠,以今月念後,推擇以入,可也。
洪萬朝啓曰,臣卽伏見備忘記,以安山進上生魚臭惡,有當該官拿推,下人令攸司囚禁科罪之命。臣旣已監膳,則不能致察之失,在所難免,不勝惶恐待罪。且生魚捧上時,次知下人,目見其味變臭惡,而全不告知,致令矇然封進,不可不一體論罪,卽爲囚禁之意,敢啓。傳曰,知道。勿待罪。以上李宜晩家藏日記
上在昌德宮。停常參·經筵。
禮曹啓曰,因備局啓辭,謝恩使拜表差退事,允下矣。拜表吉日,更令日官推擇,則來六月初一日卯時,方物封裹,五月二十七日爲吉云,以此日時,原粘目及拜表單子中,改付標以入之意,敢啓。傳曰,六月初一日,太遠,以今月念後,推擇以入,可也。
吏曹啓曰,臺諫有闕,政事,取稟。傳曰,明日爲之。
大駕,慶德宮入資政殿後,藥房·政院·玉堂問安。答曰,知道。
永昭殿親臨奠酌禮,正時,辰初一刻。
奠酌禮後,藥房·政院·玉堂·二品以上·六曹·大司諫問安。答曰,知道。
傳曰,乘夕當爲還宮,侍臣及侍衛將士等,姑爲退在各處,臨時來待於資政殿門外事,分付。
禮曹啓曰,命下矣。拜表吉日,更令日官推擇,則今月二十五日,雖未純吉於三使臣,而念日以後,反復推擇,亦無加勝於此日云,改付標,何如?傳曰,允。
傳曰,大臣及修理所堂上引見。
大駕還宮時,初嚴,申正一刻,二嚴,申正二刻,三嚴,申正三刻。
大駕還宮後,藥房·政院·玉堂問安。答曰,知道。
府院啓,日暮姑停。
禮曹,謝恩使拜表吉日,今月二十五日卯時,方物封裹,同月二十三日,改推擇。啓。
政院口傳啓曰,大司憲李玄逸,來到江上,故傳諭史官鄭棟隆,先爲入來之意,敢啓。傳曰,知道。
慶德宮擧動時,大臣及修理所堂上引見時,上曰,今此修理之役,完畢後,工匠輩,當有依例論賞之擧,而適因永昭殿酌獻禮,親爲看審,則各處工役,極其浩多,而一新修補,雖有若干未完之處,不可無別樣施賞之道,在前亦有未及完役之前,米布題給之例,赴役工匠等,令戶·兵曹米布參酌題給事,分付,可也。以右議政閔黯所啓,平安監司權瑎上疏,不爲回啓事,承傳。
傳曰,今聞大司憲,纔到江村云,欣慰良深。明朝入來,以副虛佇之望事,令史官更往傳諭。以上朝報
今日慶德宮擧動時,大臣·修理所堂上引見入侍時,右議政閔黯所啓,平安監司權瑎辭疏,令廟堂稟處事命下之後,姑未及覆啓,而第權瑎,由備局堂上出,方欲制置江邊,且到任未久,雖有一時偶感之疾,從容調治,自可差愈,似不當輕遞矣。左議政睦來善曰,西關鎖鑰,爲任最重,實非他道方伯之比,而瑎之病勢,雖未可知,且其年紀,不至衰境,則不可以此輕議遞易矣。上曰,所達如此,勿遞,可也。以上備邊司謄錄
李玄祚啓曰,備邊司郞廳,以大臣意來言。今日賓廳日次,而擧動相値,不得開坐云矣,敢啓。傳曰,知道。
又啓曰,內乘來言,捲簾,取稟。傳曰,停。
傳于朴昌漢曰,大司憲處,月廩柴炭等物,令該曹依例擧行事,分付。
朴昌漢啓曰,大司憲李玄逸處,令史官更往傳諭事,命下矣,城門已閉,明日待開門傳諭之意,敢啓。傳曰,知道。以上李宜晩家藏日記
十三日未時,上御隆武堂,大臣及修理所堂上引見。左議政睦來善,右議政閔黯,行戶曹判書柳命天,工曹判書鄭維岳,左副承旨金夢陽,假注書李宜晩,記事官曺復卿·李壽仁,入侍。睦來善進曰,近間暑雨支離,日氣蒸溫,此時凌晨駕動,冒熱將事,伏不審聖體若何?上曰,無事。來善曰,王世子氣候,亦安寧乎?上曰,平安矣。閔黯曰,霖雨如此,早種秋麥,固已登熟,而至於春年,則姑未成實,不無傷損之慮矣。上曰,此正時雨之節,而雨勢如此,雖非惡水,傷穀可慮。黯曰,聞南來之人所傳之說,則全羅道兩麥,實是無前大豐。卽今場市之價,白米一斗,捧麥十斗,以此米價,比春間亦歇,六七升木一疋,捧米十餘斗云。以此言之,則前頭一疋之木,可捧百斗之麥矣。且慶尙道上道,則頗似小旱矣。頃見本道報狀,則今初一之雨,頗洽云,誠爲多幸矣。上曰,本道雨澤狀啓,果來矣。黯曰,今年牟麥,可謂通八道豐登矣。來善曰,兩麥之豐,旣如許,兩澤之洽,又如此,而移秧之時,得此大霈,民事尤爲極幸。上曰,此雨蹔霽,過一旬後,又得之則甚好矣。黯曰,今此修理之役,固非樂爲之事也。若於未甚崩頹之前,卽爲修補,則工役不至於浩煩,而及其不得已之後,始及修改,故物力多入,役事倍鉅,而未滿兩朔,幾盡完畢,誠極多幸矣。上曰,朽破頹廢之處,甚多。今此繕修之擧,實出於不得已也。來善曰,朽傷之處,不止於改椽而已,故修葺之際,自至於浩大矣。上曰,然矣。命天曰,大凡土木之事,預爲料理而後,始之則物力經費,不至甚多,而此則一椽欲改,輒入數椽,一間欲修,輒毁數間。修補之役,漸至浩繁,而臨時鳩材,自致遲延,臣不勝惶恐之至。命天仍曰,差備內,則已盡修改,而若干處,有未及完役者矣。且崇政殿月廊七八間柱木,動退於礎石之外,而此則初欲待秋修理矣。今旣始役,而材木頗餘,中轍而更擧,亦似有弊,仍爲一時修改,實合便當矣。上曰,此乃內乘衛所入月廊耶?命天曰,是矣。上曰,役事漸繁,固欲待秋,而所達誠然,竝爲修改,可也。命天曰,今此米布題給,只是諸色工匠而已,至於募軍,則似不入其中矣。上曰,唯。上曰,前庭陞級,甚爲高峻。上來之時,年老大臣,不其勞乎?來善俯伏,諸臣仍退伏。上曰,無大段定奪事耶,來善·黯曰,權瑎,旣以勿遞爲敎,似無回啓之辭矣。上曰,唯。黯曰,見黃海監司李允修賑恤後狀啓,則以金孝興正租三百石,趙泰山太一百石,私備賑救之事,採其情願,至請賞典,事甚非矣。夢陽曰,已以此事,本院,請推考蒙允矣。來善曰,飢荒之歲,富饒之人,納穀賑民,則固可施賞,而監司,聽其情願,啓聞請賞,則揆諸事體,實爲不當矣。上曰,然矣。昨因政院啓辭,已令推考矣。黯曰,近來大抵無事,如臣庸下,不能出意見,變通某事,而只是遵守故例而已,故備局開坐之時,實無可爲之事矣。來善曰,臣於今日,不意入侍,玆以後日登對時所欲稟定者,仰達矣。近來國家凡事,無論京外大小臣僚,無一人着實盡職於國事者,率是以往,則國安得不至於委靡之域也?以全羅道金鰲島出火一事,言之,則事之可駭,莫甚於此。大槪庚午年全羅水使狀啓,則以爲過去船人,落火風端,以致出火,而一年草焦燎之外,松木,則無一株延燒之事云,故其時使本道査覈啓聞矣。頃者始見全羅監司査啓,則以爲本島次知山直等處捧招內,三度火患,皆出於順天倅及水營監營行獵之時,前後松木之延燒者,至於一千八百餘條之多,而當初水使狀啓中,所謂一年草外,松木無一株延燒之說,恐其生事欺瞞之計云。其時水使所爲,誠極痛駭,臣等,當與備局諸臣相議覆啓,而第諸道各邑各鎭之中,封置松山,一切禁護者,蓋爲培養船材之地,而況黃腸封表之山,尤是至重且嚴之事也。該道監司·水使·守令·邊將等,不但不勤禁護,板材·屋材,或自斫伐,恣意私用,或聽請囑,帖許勿禁,名雖禁山,實爲私場,而敬差官,厭其入山,不遵事目,發關該邑,使之作板以待,故邊將·守令,乘時濫斫,漸至禁山濯濯。且其敬差官帶去木手輩,又從以操縱進退,受賂作弊,若無別樣變通,則莫重黃腸木,將不免闕封之弊。臣意,則黃腸封標之處,該邑諸營,計數成冊,一件則上送於長生殿,一件則置之於該邑·該營,敬差官下去時,以其成冊,考閱其松木黃腸可合之材,各別擇斫之後,所斫松木,一一計株,懸錄於成冊之下,以爲日後憑考之地,則似爲着實矣。上曰,禁令不嚴,有此可駭之事矣。來善曰,黃腸山,不但有之於全羅道,亦於江原·慶尙兩道,有之,而正材,則實合於國用,亦宜一體成冊置簿。敬差官下去斫伐之時,其可用之材,如或減縮於成冊之數,則當該守令·邊將,從重科罪,恐或得宜矣。上曰,如是爲之,則似好便當矣。上曰,此乃隆武堂,而初則觀聚樓也。武士等試閱之時,狹隘不便,故稍加恢拓,而改以隆武,扁其堂矣。來善曰,此闕之作,今已年久,宜其朽傷頹廢,而前日伏聞下敎。大雨之時,至張雨傘,而度日之諭,其爲驚駭未安,何可盡言?宮闕之朽傷,至於如此,則雖當飢歲,安得不修改也?今此修理之役,實出於萬萬不獲已,而論其物力,則經費實多,適因擧動,觀此工役之甚爲浩大,故特令題給米布者,蓋欲酬勞工役之意,而完役之後,似當有循例論賞之擧。此則令該曹量宜分給,恐無不可矣。上曰,已令該曹,參酌題給矣。上曰,頃製絶句四首,二首,則揭之日新軒,二首,則懸諸此堂,如有次韻之人,則賡進爲可。仍曰,此堂,卽是隆武堂也。來善曰,臣等,伏見御製尊周之義,溢於辭表,今日群臣,孰不欽仰?第臣於詞章,自少魯莾,及至年老,全然廢却,今不可奉承聖敎矣。上曰,君臣一堂,事非偶然。卿勿過辭,製進爲可。俄而來善,製進一絶曰,小臣老昏,不能思索,只以一首應製矣。其詩曰,君臣今日戀周恩,萬折東心豈暫諼,天翰盡輸悲憤意,擎來還復哭聲呑。黯製進二首,其詩曰,忍負皇明再造恩,東方百世若爲諼,正憶越王薪上臥,長憐豫讓口中呑,四海蒙塵四十年,于今妖祲帝星躔,隆武扁堂非偶爾,一戎將見定區埏。夢陽詩曰,聖祖思酬大國恩,神孫繼述永無諼,堂名隆武存深義,歲轉亡胡氣欲呑,尙憶吾東再造年,深仁厚德骨肥纏,卽今聖主尊周義,佇待神功掃入埏。命天詩曰,遭逢萬曆荷洪恩,浹骨深仁豈敢諼,悵望中原氛祲暗,空敎志士淚長呑,悲涼忍說甲申年,慘憺中原殺氣纏,聖主卽今方撫髀,鷹揚誰復掃區埏。維岳詩曰,諸臣同被聖明恩,夙夜匪躬豈敢諼,執殳前驅誠所願,幾時胡越入竝呑,一堂魚水太平年,厚德深仁固結纏,更願推恩均遠邇,千秋萬世撫紘埏。上覽訖曰,意思竝好矣。夢陽進曰,翰注,則未能製進云矣。上曰,唯。遂罷出。以上李宜晩家莊日記
上在昌德宮。停常參·經筵。
傳曰,大司憲處月廩·柴炭等物,令該曹依例擧行事,分付。
大司憲李玄逸上疏。大槪,臣自歸田里,叨忝匪據,懇辭經年,終不蒙允。續承史官宣諭之勤,惶恐感激,力疾登途,寸寸前進,才泊近郊,疾病留落,久曠職次,病不騎乘,冒法舟行,臣之罪戾,節節層加。伏乞亟遞臣職,兼治臣罪,以重國事,以安微分事。入啓。答曰,省疏具悉卿懇。卿不我遐棄,賁然來思,欣喜之心,曷有其已?捨堩從舟,別無所傷,予懷思想,到此益切。卿其須體至意,安心勿辭,亦勿待罪,宜速入來,毋孤企望。
領議政權大運三十九度呈辭。入啓。傳曰,安心調理。
禁府,河柱拿囚。啓。
假注書李孝根書啓,臣承命往諭于纛島村舍大司憲李玄逸所住處,傳宣聖旨,則以爲臣病伏旅次,痛楚呻吟中,伏承又煩史官臨門,惶恐隕越,措躬無所,所當不俟駕而行,以伸承命之恭,而舁疾驅馳之餘。又犯舟中風雨,精神昏眩,四體疼痛,了無起動之勢。且俟疾病稍間,卽當趨造,而疾病所拘。又重稽慢之罪,無任恐懼屛營之至云矣,敢啓。傳曰,知道。
謝恩,持平沈鏜,承文副正字李宜晩,兼春秋南老明。
院啓,請遠配罪人崔尙仰,令該府考律處斷。答曰,勿煩。措辭見上前啓,靈愼君瀅加資還收事,停啓。
府啓,請還收旌義定配罪人金善弼放歸田里之命,請遠配罪人崔尙仰,按法處斷。措辭見上答曰,勿煩。
謝恩,司書李禎。
有政。吏批,以南老明爲兼春秋,崔恒齊爲掌令,李宜晩爲承文副正字,金垕爲校書正字,鄭行百爲潭陽府使,朴萬鼎爲執義,權頀爲持平,睦林一爲禮曹參議,李蓍晩爲兵曹參判,沈樘爲持平,徐宗泰爲晉州牧使,李奎徵爲工曹正郞,申厚命爲戶曹參判,申瓁爲林川郡守,南至熏爲開城經歷,宋道涵爲魚川察訪,李禎爲司書。以上朝報
吏批啓曰,新除授晉州牧使李光夏,戶奴呈狀內,矣上典,除授本職之後,因夫馬未到,時未辭朝矣。新除授本道都事李喜茂,卽上典同姓四寸弟也。法當應避,照例處置云。相避之法,在下當遞,而李光夏時未赴任,則與未赴任者,有異。晉州李光夏依例改差,何如?傳曰,允。
又啓曰,新除授魚川察訪崔重泰呈狀內,十二兄弟,相繼夭折,其母,慘經人理難支之境,年迫七旬,病根深痼,卽今症情,萬萬危劇,單獨一身,晝夜扶護,迫於朝令,割斷舍去,人情天理,所不忍爲,斯速入啓處置云。觀其狀辭,情理切迫,而前察訪崔紀,纔以親老請遞,則續續煩稟,有所不敢,以待親病差歇,赴任之意題給矣。厥後連以此意,呈狀,尙不赴任,遠驛夫馬,閱月留京,其弊誠不可不慮,而終若强迫赴任,恐有妨於孝理之下,魚川察訪崔重泰,改差,何如?傳曰,允。以上吏曹謄錄
洪萬朝啓曰,明日常參·經筵,取稟。傳曰,停。
金夢陽啓曰,大司憲李玄逸未肅拜,執義·持平兩員未差,掌令尹悠期在外,任舜元呈辭。今日監察茶時之意,敢啓。傳曰,知道。
吏批,行判書吳始復式暇,參判柳命賢進,參議李萬元進,右承旨洪萬朝進。兵批,判書睦昌明服制,參判未差,參議嚴緝進,參知姜鋧病,右副承旨李玄祚進,以李文興單付副護軍,丁時潤單付副司直,沈得元單付副司直。
李玄祚,以都摠府言啓曰,副摠管李行益,以守禦中軍將官等試射事,除標信訓鍊院進去之意,敢啓。傳曰,知道。
朴昌漢,以慶德宮修理所言啓曰,今五月十三日慶德宮擧動時,大臣及修理所堂上,引見入侍時,上曰,今此修理之役,完畢後,工匠輩,當有依例論賞之擧,而適因永昭殿酌獻禮,親爲看審,則各處工役,極其浩大,而一新修補,雖有若干未完之處,不可無別樣施賞之道。在前亦有未及完役之前,米布題給之例,赴役工匠等,令戶·兵曹米布參酌題給事,分付可也事,命下矣。諸色工匠等處,賞格,依聖敎參酌磨鍊,別單書入,以此分給之意,敢啓。傳曰,知道。洪萬朝,以侍講院言啓曰,本院下番四員內,兼司書閔興道,奉命在外,說書趙九畹,以掃墳事,下直出去,兼說書未差,司書沈樘,今日政移拜持平,他無替直之員,新除授司書李禎,牌招肅拜,使之入直,何如?傳曰,允。以上李宜晩家藏日記
上在昌德宮。停常參·經筵。
傳曰,大司憲李玄逸,留待引見。
禁府,柳德三·金振秋,拿囚。啓。
院啓,請遠配罪人崔尙仰,令該府考律處斷。措辭見上答曰,勿煩。
靈愼君瀅上疏。大槪,乞收加資仍授之命,以謝人言,以安微分事。入啓。答曰,省疏具悉卿懇。今玆加階仍授之命,意非偶然,卿其安心勿辭焉。
府啓,請還收旌義定配罪人金善弼,放歸田里之命,請遠配罪人崔尙仰,按法處斷。措辭見上答曰,勿煩。
今日大司憲李玄逸引見時,大司憲李玄逸所啓,臣以沿路所聞,敢有所達矣。臣來到忠州,則本州儒品及民人等,齊訴於臣,以爲牧使嚴纘,當今春阻飢之時,血誠賑民,闔境二萬餘戶,賴此無一人塡壑之慘,如此良吏,實爲難得,而但以家有老母,方欲決歸,一州民情,咸惜其去云。纘之善治善賑,果如民人之言,而若或見遞,則大違民願,似當有變通之道矣。同副承旨朴昌漢曰,嚴纘,纔因敗船事,該曹,以奪告身勘律判下,而第聞纘,莅任以後,束吏太嚴,至有下吏作變官門之事云,此實前所未有者也。且前倅李國憲之在官暴死,人皆致疑,忠州一邑,人心之惡,如此。若無別樣處置之擧,則爲倅者,其何以莅官治民乎?今此嚴纘之欲爲決歸者,似不但家有老母,私情切迫而已矣。上曰,儒臣所達,如此,令該曹稟處,可也。以上朝報
洪萬朝啓曰,明日常參·經筵,取稟。傳曰,停。
李玄祚,以都摠府言啓曰,今日入直軍士,中日習射,請出標信。傳曰,知道。
又啓曰,都摠管鄭維岳,除標信義禁府坐起進去之意,敢啓。傳曰,知道。
以沈得良爲假注書。
朴昌漢啓曰,卽見忠淸水使李光震啓本,則以舒川郡田稅船致敗事,有所馳啓,而書其職姓名於第二行,初行則虛而不書,非但有違格例,且其中間措語,有重複錯誤處,莫重啓聞文書,不察甚矣。李光震推考,何如?傳曰,允。以上李宜晩家藏日記
十五日巳時,上御宣政殿,大司憲李玄逸留待引見,大司憲李玄逸,同副承旨朴昌漢,注書李宜晩,記事官曺復卿·李壽仁,入侍。玄逸進曰,臣退歸田里之後,疾病不離於身,自上年秋冬,至今年春,長在呻痛之中,召命屢降,而留落遐鄕,旣未能少伸承命之恭。且臣職忝春坊之官,而王世子違和之時,不得參問安之列,及其平復之後,且闕稱賀之禮,罪當萬死。上曰,其時不得參問安,事勢固然,庸何傷乎?卿之浩然長往,倏過一年,觖然思想之心,未嘗少弛于中,前後史官之行,意謂必回遐心,而予之誠意淺薄,不能致卿,慙恧之懷,尋常不已矣。今者不我遐棄,幡然造朝,私心之喜,國事之幸,爲如何哉?玄逸曰,聖敎至此,惶恐不知所達矣。臣之前後竊忝,已踰涯分,而曾未有涓埃之報,徒煩召命煩數,史官遠臨,分義是懼,黽勉造朝,而旣無毫絲報答之效,只有往來屑屑之煩矣。上曰,上來之時,出入經席,心竊欣悅,豈無裨益之事乎?且兼春宮之職,不但補予不逮而已,其於元良輔翼之道,深有望於卿者矣。玄逸曰,臣之所叨本職,自是風憲重地,其爲任也,卽古之御史大夫,而在漢時,兼司隷校尉,凡所以論時政,規官師,正風俗,伸冤枉,皆其責也。臣旣乏風裁,且無知識,本職之任,已難承當,而至於出入經席,則誠意淺薄,其於輔養君德,有何所益?不敢當聖敎,實不知所措矣。上曰,卿其安心,勿爲撝謙。無違予勉諭之意,是所望也。玄逸曰,經年退處之餘,今又承召上來,固不無可言之事,而但遠路驅馳,精神昏眩,且臣言辭拙訥,未能率爾仰對,而自上旣以出入經筵,裨補不逮爲敎,區區所懷,敢不略陳耶?聖上臨御以來,今已二十年矣。自爲舟水圖說,下諭諸臣之初,其銳意圖治之誠,逈出於古昔聖王,而群下之所望於殿下者,亦以三代之治爲期矣。其後日月荏苒,治不古若,中間所下備忘,雖或勤懇,而終歸文具,未見實效,臣之區區私意,想於燕閑蠖濩之中,亦必慨然其不如意矣。上曰,卿之陳戒之言,實是切中之論,心益嘉歎不已也。玄逸曰,自上在於沖年之時,雖或有乍出入之心,少差失之事,而卽今則春秋鼎盛,道成德立,其於修身正心齊家治國之道,靡不用力,一是爲本,則何事不做?自古聖賢之君,能治其國者,莫不由於修身齊家上做來。仰惟殿下,閱天下之事變,鑑前代之得失,其所以修齊治平之道,固無些箇未盡,而臣之過慮,或恐聖上自治之意,漸不如初,故如是縷縷耳。上曰,憂愛陳戒之誠,可不體念而留神焉?玄逸曰,太甲,敗度敗禮,而伊尹,以德陳戒,一則曰,常厥德,保厥位,厥德靡常,九有以亡,一則曰德惟一,動罔不吉,德二三,動罔不凶,一則曰,終始惟一,時乃日新,終使太甲,克終允德。自古聖賢之憂國愛君,而其所陳戒者,至於如此。周公,亦以豳風·無逸之篇,陳戒於成王〈而〉,詩曰,予羽譙譙,予尾嬆嬆,予室翹翹,風雨所飄搖,予惟音嘵嘵,周公,當王室多難之日,不計其一身之勤勞者,至於此。以周公之聖,逢仁聖之君,則宜若無憂,而其所以反復陳戒,如是其勤懇。誠以治泰之時,而不有戒謹,則國必亡,艱〈虞〉之日,而常懷畏懼,則國必興故也。上曰,古語亦曰,其亡其亡,繫于苞桑,上之人,自以治泰而無所戒謹之心,下之人,亦以升平而無所陳戒之事,則其國,安得不至於危亡乎?玄逸曰,易曰,不恒其德,或承之羞,人君,必以恒德之義,念念不已,每於平泰無事之日,一心戒懼,恒若艱〈虞〉溢目之時,而至於政令施措之際,常懷堅固之志,則君臣上下之間,自有交孚之美,而如或動靜失宜,未免偏係。喜怒不時,遽加聲色,則當此之時,群下之情,憂懼不安,如此而尙何望可否相濟,共成國事乎?上曰,反覆陳戒,憂愛切至之論,微卿款款之忠,何以至此?益加服膺,而各別體念矣。玄逸曰,臣無所肖似,過蒙恩寵,常祿之外,又致月廩,如使臣未有例捧,則雖是格外之典,猶或承受,而今臣常祿旣厚,不宜有所疊受,倘蒙還收,不勝幸甚。上曰,俸祿甚薄,其在待賢之道,尤涉歉然,不腆月廩,何必過辭?卿其安心領受。上曰,卿自鄕上來,沿路農事,何如?玄逸曰,臣之所居,乃是嶺南上道,而其處小旱,春牟時未發穗,蓋以四月一朔不雨故也。臣之歷路所見,大抵同然,而豐基·榮川,則以其旱種之故,時方發穗矣。來到忠州,以病淹留,殆將一旬,忠州,則雨澤頗洽矣。上曰,頃見嶺伯狀啓,則五月初一日得雨矣。玄逸曰,此則臣離嶺之後,故不得知耳。玄逸,欲退出。上曰,少留之,仍命宣醞。玄逸更進曰,臣於酒未能接口,且有跲熱,恐不敢勝酌矣。上曰,禮不可廢,隨量,可也。玄逸,遂飮之,諸臣,亦皆醉飽,遂罷出。以上李宜晩家藏日記
上在昌德宮。停常參·經筵。
下直,忠淸水使韓公俊,居山察訪李泳。
都承旨權珪再度呈辭。入啓。加給由。
禮曹參判李沃初度呈辭。入啓。給由。
領議政權大運四十度呈辭。入啓。傳曰,安心調理。
大司憲李玄逸上疏。大槪,嚴畏分義,黽勉造朝,而柏府之任,實難仍冒,加以疾病,更作,無路供職。伏乞亟遞臣職,兼請還收月廩賜送之命,以安微分事。入啓。答曰,省疏具悉卿懇。已諭至意於前席矣。卿胡不諒,陳章固辭,若是乎?心切愕然,無以爲諭,卿其安心勿辭領受,從速行公,以副予意。
以沈得良爲假注書。
備邊司啓曰,日昨政,潭陽府使有闕,代林川郡守鄭行百,擬望受點,此雖乏人之所致,而外任遷轉之際,非但兩邑迎送之有弊,才經賑政,收拾官事,亦必有疎漏之患。林川郡守鄭行百仍任,潭陽府使,則擇以可合之人,差送之意,分付該曹,何如?傳曰,允。
府啓,請還收旌義定配罪人金善弼,放歸田里之命,請遠配罪人崔尙仰,按法處斷。措辭見上答曰,勿煩。
臨陽君桓上疏。大槪,出彊之前,乞蒙恩暇,往省所生父母墳塋,俾伸至情事。入啓。答曰,省疏具悉。卿其依疏辭往來焉。仍傳曰,給由馬,澆奠床備給。
吏曹啓曰,命下矣。忠州牧使嚴纘,莅任以來,治效已著,當此饑饉之日,盡心賙濟,闔境之民,賴以得活,而以其老母之在家,方有決歸之意。今因一州情願,儒臣之陳達請仍,不啻縷縷,嚴纘私情之切迫,有不可顧,而第以敗船事,旣被奪告身之律,則自臣曹直請仍任,有所不敢。伏惟上裁,何如?傳曰,只贖仍任。以上朝報
上在昌德宮。停常參·經筵。
下直,安奇察訪李延世。
都承旨權珪三度呈辭。入啓。遞差。
正言鄭思孝初度呈辭。入啓。給由。
傳曰,明日晝講爲之。
府啓,請還收旌義定配罪人金善弼,放歸田里之命,請遠配罪人崔尙仰,按法處斷。答曰,勿煩。
吏曹啓曰,承旨有闕,政事,取稟。傳曰,明日爲之。
傳曰,日氣漸熱,晝講正時,以巳初進定事,分付。
政院啓曰,來二十一日輸對〈日〉,取稟。傳曰,爲之。以上朝報
禮曹啓曰,殿閣丹靑之役,今方垂畢,所餘丹臒之處,不多,外方畫僧,留京有弊,畫僧十八名,自明日盡爲放送之意,敢啓。傳曰,知道。以上禮曹謄錄
上在昌德宮。停常參,只晝講。
下直,坡州牧使呂翼齊。
領議政權大運四十一度呈辭。入啓。傳曰,安心調理。
傳曰,明日,朝·晝講爲之。
禮曹參判李沃,正言鄭思孝再度呈辭。入啓。遞差。
入侍,知事吳始復,特進官申厚命,承旨金夢陽,玉堂李元齡·洪重夏,假注書沈得良,兼春秋南老明,史官李壽仁,儒臣李玄逸,武臣李亨蕃。
府啓,請還收旌義定配罪人金善弼,放歸田里之命,遠配罪人崔尙仰,按法處斷。措辭見上答曰,勿煩。
明日朝講正時,卯正初刻。
大司憲李玄逸上疏。大槪,製進奉和日新軒隆武堂御製詩,冀蒙省覽事。入啓。答曰,省卿疏辭,繼覽賡韻,箴規之意,自在其中,予甚嘉歎焉。
傳曰,今下虎皮一令,大司憲處賜給。
晝講時,吳始復所啓,初入仕陞遷之規,載在法典,別檢金吾郞敎官等三十朔出六之類,則必計日滿九百日,然後始許遷轉,直長則計日滿四百五十日,然後始許出六者,自是不易之典,而十數年來,不無牽私之意,弊隨以生三十朔十五朔出六之類,只計朔而不計日,日數未準者,亦多陞出,四五年內,未免有襲用謬例之事,誠甚未妥,必須稟旨定奪,申明舊典,然後可無因循之弊,故敢此仰達矣。上曰,依所達申明舊典,計日陞出,可也。大司憲李玄逸所啓,臣待罪言責,有懷敢達矣。人君御下之道,各有所施,嚴威重法,常施於介胄之士,而至於年少儒生,有慷慨狂簡之志,則只當有勸奬成就之道,而不宜迫促馳驟,深加鉗束。前部將南徽,以不卽應仕,至於流配云。徽之爲人,臣未知其何如,而第聞徽以儒爲業,年纔二十餘歲,朝家設令勸武除職,而渠之不卽承命,容有可恕之端,用人旣不以其道,又從而罪之,似非寬仁馭下之道。且徽有老母,而獨子無兄弟,母子相離,情理可矜,合有參酌處置之道,〈故〉敢此仰達矣。上曰,南徽不知分義,前後違命之罪,不可不痛治,以懲後人,故施之以流配之律矣。厥後聞兵判所達之言,伊時南徽,受由出去,非有意不仕,而今日儒臣所陳,又如此,特爲放釋,可也。參贊官金夢陽所啓,頃日憲府諸臺,以全羅都事李翼年推勘公事,功臣付標中,其祖先名字誤書之故,引避矣。翼年之高祖全城君李準,以宣廟朝名臣,爲後世聞人,則其名字誤書,臺官,亦可致察,直諉以翼年緘本中誤書,費辭引避,藉令翼年,殊甚無形。其祖先名字,宜無誤書之理,而臺避如此,人皆致訝矣。今聞翼年,書出緘本,給付憲吏,則憲吏,中間閪失,私自改書,以致錯誤云。若見其所書之紙,及筆畫,則可以卞別,而伊時臺官,略不致疑,驅人於誤書祖名之地,不但其言迫切,有乖忠厚之風。其爲處事,亦欠詳愼,此則不過一時率爾之致,而中間改書之憲吏,不可無懲治之道。當該憲吏,令攸司從重科罪,何如?上曰,依爲之。以上朝報
有政。吏批,以韓順謙爲典籍,韓在垕爲典籍,閔周昌爲刑曹正郞,李文興爲弼善,丁時潤爲兵曹正郞,權爲禮曹正郞,李光夏爲潭陽府使,李蓍晩爲承旨,李壽徵爲工曹參判,朴涏爲兼西學敎授,呂聖擧爲正言。以上吏曹謄錄
入侍時,知事吳始復所啓,南漢山城所儲火器,元來數少,不足爲緩急之用,故其中佛狼機,貿鐵於東萊,加數打造事,曾已稟達矣。令本廳敎鍊官出身鄭忠發,次知設冶所於松波倉,母砲五十位,子砲二百五十柄,纔已打造,而此物鑄成最難,曾前,則必於統營打造以來,京中元無匠手矣。本廳匠人鄭宗建·朴成建等,手材極巧,依樣舊砲,制作頗精,新造後使之試放,則砲丸,遠達於七八百步之外,其爲精功,可知。守城之具,無過於此,而今則新舊砲,竝其數稍優,誠爲多幸。鄭忠發,今番監造之外,數年內鳥銃九百柄,亦有監董打造之事,況今番功役,初則定以六十日矣。四十五日之內,能得畢役,其爲盡心之狀,亦極可嘉。曾前本廳將校,鳥銃一千餘柄,或弓子一千餘張,監造者,輒蒙加資之典。今此鄭忠發,依前例·似當有論賞激勸之道,而工匠等,亦不可無施賞之擧,故敢達矣。上曰,令該曹考例稟處,可也。以上守禦廳謄錄
上在昌德宮。停常參,只朝講·晝講。
朝講入侍,領〈府〉事睦來善,同知事權愈,特進官兪夏益·李瑞雨,大司憲李玄逸,大司諫權重經,承旨洪萬朝,玉堂李元齡·李允明,假注書李宜晩,兼春秋南老明,史官李壽仁。
傳曰,明日晝講爲之。
傳曰,自前朝講時刻,差早,故闔門習講時,例爲明燭,而時刻太晩,今後承旨,知悉申飭。
晝講入侍,同知事權愈,特進官李瑞雨,儒臣李玄逸,承旨李玄祚,玉堂李元齡·李允明,假注書李宜晩,兼春秋南老明,史官李壽仁,武臣元徽。
今日朝講時,晝講正時,以巳正差退事,榻前定奪。
大司憲李玄逸所啓,請還收旌義定配罪人金善弼放歸田里之命。措辭見上答曰,勿煩。又所啓,請遠配罪人崔尙仰,按法處斷。措辭見上上曰,勿煩。大司諫權重經所啓,請遠配罪人崔尙仰,令該府考律處斷。措辭見上上曰,勿煩。又所啓,新除授正言呂聖擧,時在慶尙道星州地,請斯速乘馹上來事,下諭。上曰,依啓。
都承旨李蓍晩上疏。大槪,前後忝竊,無非不似,而至於銀臺長席之命,又出千萬夢寐之外,自量才分,決無承當之望。懇乞亟賜鐫改,以重名器事。入啓。答曰,省疏具悉。卿其勿辭,從速察職。
執義朴萬鼎上疏。大槪,臣之老母,猝患暑症,痢候且劇,人子情理,不忍頃刻離側,亟遞臣職,俾得專意救護事。入啓。答曰,省疏具悉。爾其勿辭,救護母病。
朝講時,左議政睦來善所啓,忠州風俗,素稱悍惡,故牧使尹嘉績,猝然暴死,已多致疑之說。李國憲,亦因飮食,昏倒急痛,終至暴死,人多致疑。本家呈狀,捉囚其可疑之官人六名,方爲訊問,不無可疑之端,而尙未摘得其奸兇之情節,故國憲之養子,爲父復讐,下去忠州,亦得痘疾而死,無他立隻之人,尙無斷獄之期云。事之可矜可愕者,莫甚於此。且聞時任牧使嚴纘,督徵奸吏之無面,奸吏,以此含毒,昏暮時,持石塊發惡,唱其牧使之名,詬辱無數,欲爲殺害之計,官屬輩,驚惶執捉,入告于官,纘,堇以免害,一邊報監司,一邊急治,以致徑斃云。本州人心風俗之惡,至於此極,凡在聽聞,莫不驚愕。今此兩款事變,不可不別樣處置,忠州在囚罪人等,拿致京獄,令該曹取考推案,嚴鞫處斷。且其作變之吏,雖因徑斃,未及取服,其欲殺長吏之節次,衆目所覩,旣已彰著,亦不可不痛懲其惡,次第當行之典,令該曹考據前例,別爲稟處,何如?上曰,事極驚駭,竝依所達,施行可也。又所啓,監司爲任,觀風察俗,振綱懲惡,乃其職責。忠淸監司朴紳,身爲一道風憲之任,此等事變,不能嚴明處置,聞者莫不爲駭,從重推考,何如?上曰,依爲之。又所啓,近觀各道兵使·討捕使所報,則賊患漸熾,明火殺越之變,處處有之,事甚可慮,此無非守令及討捕使,視爲尋常,不勤捕治之所致,而討捕使設置之初,朝家事目至嚴,守令之不遵號令者,所當啓聞請罪,而近來討捕使,多不得人,見侮於守令,非但令不得行,欲依事目啓聞請罪,則守令中,有形勢者,反爲咎責,他道秘關,公然不施,致令賊徒,知機遽避,橫行作賊云。事之可駭,莫甚於此。尙州討捕使之秘關,沃川郡守鄭祖甲,終不施行,劇盜失捕,多有人言,不可無懲責之擧,姑先從重推考。上曰,依爲之。又所啓,近接全羅道黃腸木失火處査啓,則三度火患,皆出於水使·守令行獵之時,極以爲駭,敢此仰達。諸道各邑各鎭之中,有封置松山禁護之處,此專爲船材之培養,而其中黃腸山之封標,至重至嚴之事,而各道監·水使·守令·邊將,罔念國事,非但不勤禁護,板材家材,或恣意斫伐,水陸轉運,以爲私用,或聽人請囑,成給勿禁之帖,以資商賈之興利,已極可駭,而各營各鎭各邑,所屬之人,亦皆憑依威勢,無數斫伐,名雖禁山,便爲私場,事之無嚴,莫甚於此,至於黃腸伐木,敬差官下去時,啓下事目,極其嚴重,敬差官,親自入山,黃腸可合之材,一一計其株數,擇伐作板,以供國用,乃是事目本意,而前後敬差官,厭其入山,不遵事目,發關黃腸所在之邑,使之伐木,作板以待,故各鎭邑官吏,乘時濫斫,漸致禁山之濯濯,其爲擧措,已極痛駭,而帶去木手,操縱進退,受賂作弊,亦無忌憚云。若無別樣變通之道,則莫重黃腸木,將不免闕封之弊。令該道監司,別定剛明官,各其封標之山,嚴明摘奸,黃腸可合之材,一一計數成冊,分藏于各鎭各邑及監營,一件上送該曹,以爲日後憑考之地,而敬差官下去伐木時,其可用之材,如或減縮於成冊之數,則該邑該鎭,守令邊將,拿問定罪,監色·山直等,依事目邊遠充軍,以爲懲戢之地,何如?上曰,依所達申飭,可也。以上朝報
十九日卯時,上御宣政殿朝講,領〈府〉事睦來善,特進官兪夏益,同知事權愈,大司憲李玄逸,特進官李瑞雨,參贊官洪萬朝,大司諫權重經,侍讀官李元齡,檢討官李允明,假注書李宜晩,記事官南老明·李壽仁,入侍。元齡進講大學衍義,自晉侍中尙書令車騎將軍賈充,至助請言之止讀。元齡,指因爲謂紞四字曰,唐板,作因謂憑紞,讀之,至石勒長嘯上東門之時,豈不然哉?上點指在晉室則爲元功,吐曰,此吐,似不通暢,仍以他吐,改之曰,以此讀之,則差勝矣。愈曰,是矣。元齡曰,進講畢後,當以此吐改懸矣。元齡,又自賈充與任愷,皆爲帝所寵任,至又豈知其情態之眞也哉,讀訖,上讀新受音一遍訖。元齡,以文義釋之曰,晉武帝,自是創業之主,而其時賈充,以小人用事,不但其爲人巧謟而已。又與荀顗·荀勖·憑紞等,相爲黨友,故充之·秦涼之行也,荀勖爲畫結昏之謀,而其言曰,賈公遠去,吾輩失勢,惟恐充一出外,而失其所恃,小人朋比之患,至於此極,而有不亡其國者乎?何曾之言曰,未嘗聞經國遠圖,後嗣其殆乎?此晉之所以立國未久,而旋卽亂亡者,不但由於淸談之弊矣。上曰,晉之立國,規模不宏,此其所以速亡也。允明曰,小人在下,欺蔽其君,則未或不亡,而晉室,則不能黜一賈充,而終至亡國,尤可惜也。元齡曰,人君聽言之道,自古甚難。雖以此事言之,賈充則欲擠任愷,而謂之忠貞,宜在東宮,其意,則奪其侍中之職,使不得在於左右也。任愷則欲黜賈充,而謂之宜得威望重臣,其意,則惡其巧謟朋比,使不得用事於內也。賈充,自是小人,至於任愷,則固非小人者流,而特以與充不協之故,交相排擯。人君,若不能明察其言之公私是非,則其不爲小人之誤者,幾希矣。賢邪辨別之道,可不愼哉?玄逸曰,小人,不思爲國經遠之謀,只爲固寵全身之計,故充妻,則賂楊后左右,而求納其女,顗等,則稱充女才德,而欲得其內助之勢,小人情狀,至於此極,此實人主之所當明察處也。上曰,小人之心,專在於固寵,故如是矣。愈曰,以武帝初心之明,非不能知之,而不能自決,以至於此耳。玄逸曰,武帝初心則明,故知其五不可,而以其荀勖輩從臾之故,前之明者,至此而暗,此其眩惑而不能決矣。且武帝,心不固,故初則明達善謀,而及其平虞之後,無經國慮遠之意,窮奢侈遊宴之樂,況其小人如賈充輩,專權用事,如此,而國安得不亡乎?此後世人主之龜鑑,而不可忽者也。來善曰,晉武帝,固非庸暗之主,而小人欺蔽,未能覺悟,此無他也,小人用事者,必內結宮闈,外交群小而後,能遂其所欲故也。是以,爲人臣者,必以嚴宮禁杜邪逕,爲告君之第一言者,以此也。上曰,然矣。玄逸曰,一人之黜斥,而國家存亡,判焉,賈充之奸慝,小人之尤者也。武帝,終不能黜斥,以致晉室衰微,而骨肉相殘,五胡亂華,邵雍所謂禍在夕陽亭之說,可謂先知之言矣。元齡曰,賈充之必欲使任愷,不得侍覲者,與石顯之必欲去蕭望之事,無異。玄逸曰,小人之欲害君子者,事雖或異,而情態,則前後一般矣。上曰,然矣。玄逸曰,漢高祖·武帝皆明君,而周昌爲趙堯所忌,則謂擇貴彊相而薦之,董仲舒,爲公孫弘所嫉,則使爲膠東相而黜之,蓋周昌·仲舒,亦皆見知於二帝,故彼小人輩,陽薦譽之名,而陰施排擯之術,雖以二帝之明,猶不能察其奸狀,此亦人君之所當惕念處也。上曰,卿言儘好,予當留意也。元齡,指朱异,文華敏給,善伺候人主意曰,大凡小人,有才,然後能迎合上意,而終亂人國家,眞德秀所謂不以文華而以德行,不以虛譽而以功實,不以承迎己意爲善,而以規弼已過,爲忠者,實合帝王用人之道矣。允明曰,德行,本也,文華,末也。不但用人之道,當如是也。在帝王爲己之學,亦當以此爲其本末,而留意焉,則風化丕變,而治道可成矣。上曰,然矣。玄逸曰,凡人之資稟,各異,文雖敏給,而有憸侫人者,外雖朴疎而有忠實人者,而至若小人,則每以迎合上意,爲其取寵之計,故惟主意是覘,而不暇爲規弼之言,此其小人之情態也。古語曰,有言逆于汝心,必求諸道,有言遜于汝志,必求諸非道,蓋遜順之辭,則人所易從,勁直之言,則人所難受,爲人君者,若能不以其遜志而有所易從,不以其逆心而有所難受,則雖有百小人,其何以眩惑人主之意乎?此尤人君之所當加念處也。上曰,此言誠爲切實矣。愈曰,賢邪卞別之道,在於不以承迎己意爲善,而以規弼已過,爲忠兩句語矣。玄逸曰,求諸道·求諸非道之言,亦是辨別賢邪之方也。瑞雨曰,自後世觀之,則小人情態旣著之後,故後人謂之小人,而斥之。自當時言之,則小人情態未著之前,故時君,以爲賢人,而用之,而承迎己意,規弼已過者,所以爲卞別之道矣。上曰,卷冊。來善曰,暑熱漸盛,日昃臨講,伏未審聖體若何?上曰,無事。來善曰,王世子氣候,如何?上曰,連得平安矣。來善曰,老臣精神消耗,凡係稟定之事,輒以箚記陳達矣。頃日以奉常寺祭物變通事,有所仰達,而其時該寺下吏,誤告於臣,以致箚記之未免差誤。蓋當初祭物磨鍊之時,神德王后大小祭物不爲磨鍊,而誤以仁敬王后,書之,更令政院,或於前日擧行條,改付標以入,或前日擧行條,改書啓下,何如?萬朝曰,改付標,似涉未安,改書啓下,允合事體矣。上曰,前日擧行條,改書以入,可也。玄逸曰,臣新從遠土來,凡係時政得失,姑未得聞,而旣忝言職,又當入侍,不得不傳前啓辭,而今臣,不但待罪於言責之地。且以出入筵席,裨補不逮,爲敎,故更以區區所懷,仰達矣。古人有言曰,愼無赦而已。唐太宗,亦謂侍臣曰,赦者,小人之幸,君子之不幸,朕卽位以來,不欲數赦,恐小人恃之,輕犯憲章故也。今此善弼之罪,如或可恕,則赦之固宜,而初旣親密於凶胄,因傳敎絶島定配,則其罪之不輕,可知矣。又因其子之呼訴,而有所放釋,則揆以王法,尤極不當。臺閣諸臣,閱月爭執,而尙靳允從,不勝悶鬱之至。上曰,處分旣是參酌而放歸,亦非全釋也。玄逸曰,雖士大夫被罪者,旣許放歸田里,則便是釋之之意也,況此善弼,不過一中人耳。許令放歸,則非全釋而何哉?臺臣所論,非則固宜遞斥之不暇,所論是,則舍己從人,自是堯·舜之聖德,何乃堅執不允耶?上曰,所定則切不允從,其於舍己從人之義,尤如何也。上曰,今此放歸之命,出於參酌輕重之意,則其所處分,固無不可,臺臣所論,亦出於執法之意,則其所爭論,又無不可矣。玄逸曰,天下之事,無兩是兩非之論,今臺臣所言,如其不當,則宜卽遞斥,而況古人之言曰,有言責者,不得其言,則去。今臣旣忝言責之地,而論一宦寺之事,未得蒙允,臣固當去矣。上曰,臺臣所論,在於執法。當初處分,出於參酌,〈則〉至於本職辭遞,無乃太過乎?玄逸曰,崔尙仰·李德屹,皆是無識之徒,而德屹,假托大將之言,陰嗾尙仰,而尙仰,曲從德屹之意,轉達天聽。論其情犯,則尙仰之罪,浮於德屹,而德屹,則旣伏典刑,尙仰,則止於流配,揆以王法,豈有是理?諸葛亮之言曰,宮中府中,不宜異同,而先儒,亦以諸葛此言,謂之暗合於先王之道。今若內外異法,而有所輕重,則未知國體,亦何如耶?上曰,造言誑誘之罪,重,聽言轉達之罪,輕,故區別處之矣。玄逸曰,尙仰之罪,比諸德屹,尤有重焉。人雖微細,而事則重大,故如是縷縷,今日若不得允兪,則恐不可退去矣。上曰,當初旣已參酌處分矣。遂罷出。以上李宜晩家莊日記
巳時,上御宣政殿晝講,同知事權愈,大司憲李玄逸,特進官李瑞雨,參贊官李玄祚,侍講官李元齡,檢討官李允明,武臣元徽,假注書李宜晩,記事官南老明·李壽仁,入侍。元齡進講,自太子侍讀徐摛,止以上論憸邪罔上之情,讀訖。上讀新受音一遍訖。元齡,以文義釋之曰,徐摛,卽一文華之人也。其所作之文,當時謂之宮體,而應對明敏,寵遇日隆。朱异,以此不悅,蓋异則以巧謟得章者也。惟恐才能之出己右者,得進,而分其寵,故區區一徐摛,百計而去之。自古奸臣,徒知固寵全身之計,而不知愛君憂國之義。朱异之意,出於顓國擅權,不欲人主之有他親,小人情態,不亦痛惡乎?此眞德秀,所以著其奸臣情態,而欲使人君,有所覺悟之意,實是後世人君,所當省察處也。愈曰,奸臣情態大抵如此,而人君卞別賢邪之要,則在於謀議,殉國不殉君,處身,殉義不殉利矣。上曰,然矣。玄逸曰,趙高·石顯,專事欺蔽,而秦漢亂,賈充·朱异,專事固寵,而晉室亡,而异之情狀,尤可痛惡者,爲其身位保全之計,招納侯景,終至於臺城之辱,眞德秀所謂异本儒生,豈蠢然不識者,其爲此也。特欲富貴之意云者,眞箇見得小人之情態也。其所以眷眷垂戒,而爲後世龜鑑者,可謂至矣,而其後小人,如賈似道之奸侫,時君,亦不能悟,以致禍亂。自上若能省察於此,而無使今之視昔,亦猶今之視後,則豈不好哉?上曰,所達之意,誠好,予當體念矣。允明曰,朱异,揣知帝意,欲得中原,則侯景之降,勸而納之。又揣帝意,欲還正陽,則高澄之和,勸而成之,及其臺城之辱,而朝野皆歸罪於异,帝獨不悟,旣死之後,猶且痛惜,而至於贈官,不但异之奸侫,可惡,梁武之終始不悟者,尤可痛也。元齡曰,梁武不納傳歧忠國之計,而偏信朱异迎合之言,則宜致臺城之辱,而人君觀人之道,實在於殉國不殉君,殉義不殉利,斯二道矣。玄逸曰,朱异,終致臺城之辱,而武帝不悟,盧杞,亦致建中之亂,而德宗不覺。小人誤國之患,前後一轍,可不懼哉?且德宗之言曰,人言杞奸邪,朕殊不覺。又曰,此蓋天命,非杞所致云。旣致禍亂之後,猶未覺悟,而其言如此。元齡曰,不但此也。裵延齡死後,德宗猶且惜之,小人旣用之後,人君之悟之者,誠難矣。玄逸曰,知人則哲,惟帝其難之。上曰,然矣。前後小人之事,雖異,而其奸邪情狀,則同矣。遂罷出。以上李宜晩家藏日記
上在昌德宮。停常參,只晝講。
領議政權大運四十二度呈辭。入啓。傳曰,安心調理。
傳曰,明日晝講爲之。
掌令任舜元初度呈辭。入啓。給由。
弼善李文興上疏。大槪,臣重被筵臣情外之斥,決難冒居於榮次,乞賜遞免,以謝人言事。入啓。答曰,省疏具悉。爾其勿辭察職。
晝講入侍,同知事柳命賢,特進官沈檀,承旨李玄祚,儒臣李玄逸,玉堂李宇謙·李允明,假注書李宜晩,兼春秋南老明,史官李壽仁,武臣崔斗炡。
明日輪對官落點,司饔直長許源,參奉李震華,掌樂正李寅賓,掌苑別提趙百朋,奉常判官金益九,副奉事金,繕工副正宋道興。
晝講入侍時,大司憲李玄逸,本職遞差事,榻前下敎。
府啓,請還收旌義定配罪人金善弼,放歸田里之命,遠配罪人崔尙仰,按法處斷。措辭見上答曰,勿煩。
左副承旨金夢陽上疏。大槪,日昨筵中,略有所陳,語觸臺官,重被其疏斥,何可晏然?亟遞臣職,以謝人言事。入啓。答曰,省疏具悉。爾無所失,勿辭察職。
京畿監司書目,長湍呈,以掌令尹悠期辭職上疏上送事。啓。答曰,省疏具悉。爾其勿辭,上來察職。
吏曹啓曰,臺諫有闕,政事,取稟。傳曰,明明日爲之。
司正鄭漢柱,文臣朔試射時,稱病不進,依承傳罷職。
晝講時,大司憲李玄逸所啓,臣向日引對時,自上下問民間休戚,長道跋涉之餘,神昏氣促,不能一一條對,今因講畢,敢此縷陳矣。臣竊見朱子,嘗因引對,有以外郡弊端,歷歷條陳者,蓋潭州無絹,信·處二州産絹,故軍兵衣絹,以潭州上供錢,代易於信·處二州,其間極有弊端,若以信·處二州所納上供錢,輸絹左藏,令潭州,以錢散給軍人,必無勞攘之過云云。臣竊以爲事有難便之勢,則變而通之,恐無所妨矣。臣所居寧海府,與江原道平海郡,實爲隣邑,本郡,以其有難堪之弊,故聞臣赴召,郡中儒品九十餘人,聯名呈狀于臣,以爲本郡,壤地褊小,田結僅百餘夫,而量田旣久,虛結過半,民間弊瘼,不可計數。其中最難堪者,上供人蔘,元非土産,而封進之數,倍於山郡。一年春秋臘藥三等之蔘,至於七十二兩之多,專倚參商,防納一兩之價,轉輾刀鐙,今至細木七匹,七十二兩之價,通計五百七匹,其於朝家所定一兩蔘價,米十二斗之意,果何如也?且以本郡,非採蔘之邑,故自監營定置蔘商,而商,乃市井牟利之輩也。一以刀鐙爲事,每年蔘價,引年徵捧,況又退蔘縮蔘之價,及轉運之稅,亦責於民結。木花不産之地,孑遺貧民,無以責應,不免以穀石備給,則木一匹之價,責出實穀二石,五百匹之價,將至一千餘石,年年蔘價之所出,不知其幾許石耶?己酉以前,雖曰騰踊,只以麤木四匹計給矣。庚戌年間,蔚珍縣令,以藥材差使員,進去營下,爲蔘商所迫,始以六匹計給。厥後轉輾增加,致有今日之弊,與其輸價於蔘商,寧直納價本於京師,則一兩之價,雖出元定蔘價十二斗之外,必不至正木七匹之多,且免蔘商操縱之弊。請臣入侍之日,幸達冕旒之下,以爲遐方殘民保存之地云云。一邑民情,如是切迫,故敢此仰達,或冀有變通之道矣。上曰,曾前李濡,爲監司時,爲慮此弊,狀啓變通矣。今聞儒臣之言,當初矯弊之意,反爲生弊之歸,今本道詳査稟處,可也。又所啓,臣行過安東府,寺奴輩百餘人,聯名呈狀于臣。大槪,以爲近年以來,京外牟利輩,以其奴婢,冒屬京各司匠人之役,以案付寺奴,受代下來,勒令自贖,而所贖之價,必徵百金。峽裡殘民,素尠田土,終歲勤勞,堇堇自治,則銖兩之價,亦難易辦,而困於侵督,有田賣田,有家賣家,有牛馬賣牛馬,猶且不足,或分徵一族,或乞貸隣人,一朝之間,遽輸百金於牟利者之囊橐,其窮困之狀,已極傷慘,而此則猶有形勢之可贖者,間或不勝一時侵督之苦,至有自縊而隕命者,若使斯人者,稍有自贖之勢,則何遽損其軀命,以至自經之域乎?曾在己巳年間,因大臣陳達,摘發啓聞,以杜後弊事,業已申明行會,而不少徵戢,猶肆侵虐,幽遠之民,無所依着,流離轉徙,冤苦萬端,代受京人,隳突鄕村,結縛重杖,使孑遺殘民,萬無保存之勢,因臣赴召,冀達天聽,其爲駭慘,有不忍言,而擧此一府,其弊此極,則諸路各邑,可以推知,守宰之侵漁下民,猶爲王法所不容,今此私門橫暴之弊,尤爲萬萬無據,敢此縷縷陳達,庶幾愁急困苦之民,得有一分蘇息之望矣。上曰,曾因領相陳達,使之各別嚴禁矣。今聞儒臣所達,誠極痛駭,令本道另加査問,究得其作弊之人,從重科罪,可也。知事柳命賢所啓,圖畫署一入宮家之後,其代,尙不得折受。上年呈上言,自戶曹罪人斗北家,因傳敎代給,而只以其三分之一。割給本署,舊基在於要路,幾至四百餘間,比諸窮村之斗北家,則雖以價直計,彼此懸殊。此則姑置毋論,一家之內,割得三分之一,挾隘苟簡,殆不成貌樣,斗北家舍,盡爲劃給,以爲畫師輩隷業之地,何如?上曰,劃給三分之一,事甚苟簡,盡爲代給,可也。又所啓,雜技之學,雖曰業賤,朝家旣有設官隷業之擧,則凡干方書,不可不備置,以資其講習矣。頃日觀象監,命課學取才時,生徒輩,以爲五行精記,卽談命家之指南,舊時朝家,命芸閣以活字開刊矣。亂後漸至遺失,不但本學,無一件所儲。諸卜之家,僅有數三處藏置者,當其取才之時,雖欲賃價借讀,而亦不許借,事甚切迫,此冊元數,不過七卷,開刊不至甚難,待秋令湖南精校開刊,優數印出,一半送于觀象監,使之分給命課生徒輩,一半依例封進,以爲廣布之地,何如?上曰,依爲之。以上朝報
義禁府啓曰,以成歡道察訪李海準狀啓,刑曹粘目,前府使李台龍移本府處置事,允下矣。李台龍,時在全羅道全州地本家云。依例府羅將發遣拿來,何如?傳曰,允。以上禁府謄錄
修理所啓曰,興化門外,北邊路左掘土之際,募軍等,掘得鍮鍾二隻於土中,招典樂看審,則一隻,乃林鍾,一隻,乃姑洗鍾云。係是古器,何以處之乎?敢啓。傳曰,送于掌樂院。以上禮曹謄錄
二十日巳時,上御宣政殿,晝講。同知事柳命賢,特進官沈檀,大司憲李玄逸,參贊官李玄祚,侍讀官李宇謙,檢討官李允明,武臣崔斗炡,假注書李宜晩,記事官南老明·李壽仁,入侍。宇謙,進講,自初高齊之末,至獄成除名爲民,讀訖。上讀新受音一遍訖。宇謙曰,此乃隋煬帝事也。煬帝,天下之昏主,而性且悖逆,古人論之曰,天下之賊也。不可以人君待之,實無文義可達之事矣。第煬帝,信任裵矩,矩,知帝好大喜功之意,誘致諸胡,勸令入朝,小人之哀平皇帝得庸君,而謟侫期蔽,每如此。漢之王莾,諷四夷來獻白雉,此亦誇大之意,而哀平,竟覆其國矣。命賢曰,裵矩,在隋爲奸臣,而在唐爲忠臣矣。宇謙曰,此在一時人君駕馭之如何耳。玄祚曰,裵矩,自是逢迎主意之人,故在唐時,則太宗,樂聞忠言,矩以忠言,中其意,在隋時,則煬帝好謟,矩以巧謟,中其意矣。上曰,矩之忠於唐者,非眞忠也。欲中太宗之意而已,不可謂盡己之心也。宇謙曰,旣能盡忠於唐,則亦何不忠於隋乎?此其逢迎之心,故前後不同矣。裵蘊·裵矩,皆小人也。至於薛道衡,雖非賢人,而才學有盛名者也。道衡,上高祖頌,煬帝,覽之不悅,蘊,乘時構誣,終使自盡,如此而誰復爲國盡言哉?此後世人主之所當痛卞者也。命賢曰,人君納諫,則群下各盡其言,拒諫,則群下莫不以言,爲諱,故人主一念之差,而小人乘間讒謟,此甚可畏矣。宇謙曰,自古小人用事,而未或不亡其國,人君,惟當遠斥而勿用,不可駕御而任使也。上文所謂殉國不殉君,殉義不殉利,實是至當之論也。人臣,不計死生利害,而惟夷險一節者,是爲正人,此則在於人君鑑別之如何矣。古人曰,求伏節死義之人於犯顔諫諍之中,蓋人臣事君之道,惟義之是盡,而不畏雷霆之威,能言難言之事,與人主爭是非,無所撓屈,則當其危亂之際,亦必忘死殉義,故古人之言,如彼矣。上曰,惟面折廷諍之人,可以臨難死義矣。若苟祿保位者,何以伏節乎?宇謙曰,聖敎至當矣。人君,若能褒奬諫諍之人,而不以一時之喜怒,有所摧折,則在治平時,可能犯顔,危亂時,亦能死義矣。上曰,儒臣所達之意,甚好,予當體念矣。宇謙曰,郭衍以無效高祖空自勞苦,爲言,而勸帝五日一視朝,此豈人臣事君之義也?允明曰,雖以每朝聽朝,勤於政事之意,勸勉君上,而惟懼其不能,今衍,則乃以五日一視朝,勸之,豈非謟侫之甚乎?命賢曰,煬帝,荒廢政事,故其臣下之言,亦如此矣。宇謙曰,夏禹周文,皆大聖人,而或孜孜不怠,或日中不遑,人君,若厭其勞苦,則將何以爲國乎?古語曰,一時勞苦就安地,匹夫猶然,況人君乎?玄祚曰,唐玄宗曰,吾貌雖瘦,天下必肥,爲社稷耳,非爲身也,此語甚好矣。宇謙曰,裵蘊·郭衍·宇文述皆謟諛之人也。煬帝,問盜之日,蘊等,對曰,天下何處,有許多賊,群盜之盛,莫甚於煬帝時,而其言如此,此與二世時山東盜不足憂之言,無異。小人之奸狀,眞一般也。玄逸曰,煬帝,無道之君也。其拒諫不用,順志者喜,特其小過耳。至於裵矩所謂逢君之惡者也,大抵人情,順適其意,則悅之,拂逆其志,則惡之,而聽言之際,若揆諸理而得,則雖忤意而從之,揆諸道而悖,則雖合意而察之。人主,知此而揣摩之,則小人,不得售其奸,而窺伺之計,亦何能施之乎?上曰,此言誠甚切實矣。玄逸曰,顔淵,問爲邦,孔子曰,遠侫人。侫人遠,則其於爲國乎何有?聖人之言,可謂至矣。宇謙曰,儒臣所達,誠是矣。論語曰,訥於言而敏於行,機變之人,則決非君子矣。用人之際,察其言行,則邪侫之徒,自可遠矣。允明曰,古語曰,知人則哲,君子小人,固難卞別,而誠能察其言行,則不知賢邪之分矣。宇謙曰,果能知人,則何事不做?孟子曰,諸大夫國人,皆曰賢,見賢然後用之,此言難愼之義也。國之興亡,未嘗不係於用人如何,則其可忽乎?玄逸曰,裵蘊之構殺薛道衡,與秦檜之教岳飛同。蘊所謂原其情意,深爲悖逆云者,甚於腹誹之論,而煬帝,好其去己所惡之人,故亦曰,公論,其逆妙本心,其君臣之所以構誣人者,何如哉?上曰,道衡進頌,意在諷刺,煬帝,覽之不悅,故小人,組織其罪矣。命賢曰,小人卞別之道,在於遜志逆心之間矣。宇謙曰,用人之道,在於公明,而見其德行功實,然後用之,則庶不差矣。上曰,上文所謂不以文華而以德行,不以虛譽而以功實,皆切至之言矣。命賢曰,伏節死義,非爲別樣底人也。平常無事之時,不能犯顔,而抗直爭論,則其於危亂死生之際,必能伏節死義之謂也。上曰,殉國不殉君,故在平常時,則必能犯顔諫爭矣。殉義不殉利,故在危難時,則亦能伏節死義矣。命賢曰,伏節死義之人,不可臨時得用,必須培養其好直諫之人,然後可爲他日伏節死義之士矣。上曰,唯。宇謙曰,用人之際,旣盡道,則諫爭之人,自可得之。大臣以下,至庶官,皆當擇用矣。命賢曰,雖或得人,而人君納諫,然後可以樂爲之用矣。玄逸曰,平常之時,人能犯顔,則危難之際,必能守節。故淮南王安曰,漢廷大臣,獨汲黯好直諫,守節死義,難惑,以非其伏節死義之人,必求於犯顔諫諍之中者,此也。命賢曰,自古治平之世,固多諫諍之臣,而至於中人以下,則不可不培養,而人君,亦必虛受納諫,然後可以盡言不諱矣。宇謙曰,此言是矣。遇事輒諫,犯顔不諱,豈中人之所能爲哉?玄逸曰,亦在於人主遇下,如何?豫讓,在中行,則衆人事之,在智伯,則國士報之矣。上曰,卷冊。玄逸進曰,如是煩瀆,極涉惶恐,而第所叨之職,終有所難堪者。在鄕之時,屢度祈免,而旣未蒙逮,史官遠臨,分義是懼,黽勉上來,卽陳短疏,而又不允許,每〈於〉榻前輒伸臣懇,臣之情勢,可謂窮矣。身帶言職,出入筵席,體例之間,亦多妨礙,儻蒙本差,則庶可安意矣。玄祚曰,儒臣所達,體例有拘礙云者,蓋謂臺臣,入侍榻前,則例傳前啓,而今以儒臣,出入經筵,則不可兼行臺職,入則不爲傳啓,出而每爲聯名,以此尤爲難安矣。命賢曰,儒臣來待閤門之時,以此問議於臣等,而身帶憲職,出入經筵,果有所妨,似當許遞矣。宇謙曰,禮遇儒臣之道,固宜勿拘職事,置諸閑局,出入筵席,全責講論,實合事面矣。玄祚曰,宇謙,職雖筵臣,而敢論宰臣去就,殊涉未安,推考,何如?上曰,勿爲推考。上謂玄逸曰,前後控辭,不啻縷縷,一向强迫,亦似未安,本職今姑勉副,出入筵席,以補不逮,是用企望,榻前下敎。玄逸曰,聖諭如此,不勝感激。遂罷出。以上李宜晩家藏日記
上在昌德宮。停常參,只晝講。
掌令任舜元再度呈辭。入啓。遞差。
府啓,請還收旌義定配罪人金善弼放歸田里之命,遠配罪人崔尙仰,按法處斷。措辭見上答曰,勿煩。
晝講入侍,同知事睦昌明,特進官李義徵,承旨朴昌漢,玉堂李宇謙·李允明,假注書沈得良,兼春秋南老明,史官李壽仁,武臣羅弘佐。
晝講時,參贊官朴昌漢所啓,輪臺官掌樂正李寅賓,罷出之際,顚倒失儀,推考,何如?上曰,推考,可也。
上在昌德宮。停常參·經筵。
領議政權大運四十三度呈辭。入啓。傳曰,安心調理。
府啓,請還收旌義定配罪人金善弼放歸田里之命,遠配罪人崔尙仰,按法處斷。措辭見上答曰,勿煩。
禁府都事金夢瑞,前忠淸水使李光震,拿來。
議政府司錄,以左右相意啓曰,近來各司官員,慢忽成習,所掌職務,漫不知何事,專委於下吏之手,誠極寒心。今日方物封裹時,濟用監進排苧布綿紬,色品麤劣,再次擇封,猶且不合,事極可駭。當該本監色官,竝爲拿推,戶曹郞廳,難免不能檢飭之責,從重推考,本監當該色吏,令攸司從重科罪,何如?傳曰,允。
拿推現告,濟用直長許垠,奉事洪景河,副奉事鄭重胤。
禁府,許垠·洪景河·鄭重胤拿囚。啓。
有政。吏批,以李玄逸爲贊善,李瀏爲成均博士,尹夏濟爲刑曹佐郞,李文興爲軍資正,吳始績爲戶曹佐郞,兪任重爲工曹正郞,李禎爲掌令,閔就道爲大司憲,李玄逸爲兵曹參判。
上在昌德宮。停常參·經筵。
傳曰,史官一員待命,騎馬三匹立之。
健元陵忌辰祭所內摘奸。
贊善李玄逸上疏。大槪,乞遞夏官佐貳之職,以重公器,以安私分事。以國忌齋戒,留政院。以上朝報
修理所啓曰,本所郞廳吳始績,以工曹佐郞,分差本所,今日政,移拜戶曹佐郞矣。吳始績,自初分差,監蕫最久,而修理之役,亦將垂畢,此時遞易,殊涉可慮。戶曹佐郞吳始績,今姑仍差本所郞廳,使之察任,何如?傳曰,允。以上禮曹謄錄
上在昌德宮。停常參·經筵。
領議政權大運四十四度呈辭。入啓。傳曰,安心調理。
右參贊權愈辭職上疏。以國忌齋戒,留政院。以上朝報
傳曰,今此慶德宮修掃時,到坊軍全數,限二日付役事,分付。以上禮曹謄錄
上在昌德宮。停常參·經筵。
謝恩正使臨陽君桓,副使申厚命,書狀官崔恒濟,出去。
傳曰,上副使·書狀官,留待引見。
贊善李玄逸上疏。入啓。答曰,省疏具悉卿懇。本兵佐貳,不是緊務,卿其安心勿辭,宜速行公。
右參贊權愈上疏。入啓。答曰,省疏具悉。卿其勿辭,從速察職。
府啓,請還收旌義定配罪人善弼放歸田里之命,遠配罪人崔尙仰,按律處斷。措辭見上答曰,勿煩。
上在昌德宮。停常參·經筵。
下直,安州牧使權持,海南縣監崔衡基,蝟島僉使洪時範。
傳曰,明日晝講爲之。
領議政權大運四十五度呈辭。入啓。傳曰,前後箚單之批,屢敷心腹之辭,意窮思渴,不知爲諭。噫,所貴乎君臣之間者,亶在一箇誠,苟不以誠意交孚,而徒然規規於虛文,則何事可做乎?卿之巽牘,幾五十上矣。如可允從也,則何待丐免之至此耶?予之勉諭,在乎必欲出,而卿之力請,在乎必欲遞,自春涉夏,一向相持,果可謂誠意交孚,而不規規於虛文乎?此予之所以慨歎于中,而有此申誥者,允若玆,罔或改圖,使予將未免抑鬱而成疾也。卿其體老成是仗之誠念,惄焉思想之懷,安心勿辭,速出視事,以副如渴之望。仍傳曰,遣承旨傳諭。
以洪瀅爲假注書。
府啓,請還收旌義定配罪人金善弼放歸田里之命,遠配罪人崔尙仰,按律處斷。措辭見上答曰,勿煩。
贊善李玄逸上疏。大槪,疾病沈澌,無路供職,不避瀆擾,重煩祈扣,伏乞曲加矜從,以幸公私事。入啓。答曰,省疏具悉卿懇。已諭予意,何用過辭?宜遵前旨,安心行公。
右副承旨李玄祚書啓,臣承命往諭于領議政權大運則以爲,臣之長單,幾五十上,而聖上,終不許,臣亦莫知止。此實前所未有之事,臣雖愚昧,亦非木石,豈不知分義之爲至未安,而顧臣病狀,實有萬分難强之勢,一向强聒,出於萬不獲已,而聖慈不諒,承宣又臨,敎之以誠意不孚,責之以徒事虛文,臣誠慙靦惶蹙,不知所出。此實臣平日事君無狀,不能見信,今玆臨死血懇,反以虛文視之,皆臣自取,復誰怨尤?噫,日月之明,猶有所蔽,區區衷赤,旣不仰暴,到此地頭,苟有一毫可起之望,則前頭一身顚沛,物議嗤點,有不暇恤,而目今宿患痰大之外,添得暑疾,嘔吐泄瀉,眞元積敗,閱月醫治,少無所效,奄奄床席,無路起動。此則承宣之所目覩,天日在上,焉敢誣也?臣以萬萬庸陋,徒紆恩禮,伏地涕泣,不知所達云矣,敢啓。傳曰,須體至意,更勿撝謙,俟病小間,卽起視事,毋孤日夕虛佇之望事,更往傳諭。
上在昌德宮。停常參,只晝講。
日暈兩珥。
左副承旨金夢陽書啓,臣承命往諭于領議政權大運則以爲,臣雖愚昧,亦有心腸,聖上之至誠敦勉,臣豈不知,而祗以狗馬賤疾,感暑增劇,嘔吐泄瀉,委頓床褥,跬步之內,無路起動,坐違勤敎,自速罪戾,席藁私次,恭俟鈇鉞,不料譴罰不加,恩禮深隆,一日之內,承宣再臨,臣誠驚惶悶蹙,無所措躬。臣以萬萬無狀,蒙此格外異數,分義所在,不敢復尋長單,而目今病勢,實無强起承命之路,進退維谷,不知所出。瞻望象魏,惟有涕泣而已云矣,敢啓。傳曰,知道。
傳曰,明日晝講爲之。
晝講入侍,知事柳命天,特進官沈檀,承旨洪萬朝,玉堂金文夏·李允明,假注書洪瀅,兼春秋吳羽進,史官李壽仁,武臣李行益,獻納朴涏,持平沈鏜,亦爲入侍。
領議政權大運箚子。大槪,賤疾將死,恩禮彌隆,進退維谷,罔知攸措。伏乞俯垂憐察,亟賜恩兪,以幸國事,以安微分事。入啓。答曰,省箚具悉卿懇。已諭至意,復何多誥?此時望卿造朝,不啻飢渴食飮,公無困我,速出論道,以副上下之望。仍傳曰,遣史官傳諭。
京畿監司書目,高陽呈,以戶曹參判申厚命辭職上疏上送事。啓。答曰,省疏具悉。疏辭,令該府,稟處。
晝講時,持平沈鏜所啓,請還收旌義定配罪人金善弼放歸田里之命。措辭見上上曰,勿煩。又所啓,請遠配罪人崔尙仰,按律處斷。措辭見上上曰,勿煩。獻納朴涏所啓,請遠配罪人崔尙仰,令該府考律處斷。措辭見上上曰,勿煩。
政院啓曰,卽見全羅監司朴慶後啓本,則以角里島,移屬竹林書院年月査問事,有所馳啓,而有乙亥年本院院長新豐君張善瀓,始爲請得劃給之語,新豐,卽故相臣張維之君號,乙亥,非善瀓院長之年。其君號·名字之各異,年歲相距之懸絶,不甚難知,而只憑査官之誤報,矇然馳啓,不察甚矣。朴慶後推考,何如?傳曰,允。又啓曰,卽者忠淸監司朴紳,以獄情可疑者,抄出馳啓,請令該曹,覆啓稟處,而同推文案,草草節該,旣欠詳審,且違規例,朴紳推考,何如?傳曰,允。
上在昌德宮。停常參,只晝講。
下直,慶尙都事李喜茂,開城經歷南至熏。
晝講入侍,知事沈梓,特進官黃徵,承旨李蓍晩,玉堂金文夏·李允明,假注書洪瀅,兼春秋吳羽進·曺復卿,武臣尹就商。
傳曰,明日晝講爲之。
贊善李玄逸上疏。大槪,更陳血懇,伏乞收還新命事。入啓。答曰,省疏具悉卿懇。卿之固辭至此,終難强迫,佐貳之任,今姑勉副,以安卿心,俾專講筵。
院啓,請遠配罪人崔尙仰,令該府考律處斷。措辭見上答曰,勿煩。
府啓,請還收旌義定配罪人金善弼放歸田里之命,遠配罪人崔尙仰,按律處斷。措辭見上答曰,勿煩。
上在昌德宮。停常參,只晝講。
下直,榮川郡守趙持恒。
晝講入侍,知事吳始復,特進官李瑞雨,承旨金夢陽,玉堂睦林重·李允明,假注書洪瀅,兼春秋吳羽進·曺復卿,武臣朴思敦。
院啓,請遠配罪人崔尙仰,令該府考律處斷。措辭見上答曰,勿煩。
府啓,金善弼·崔尙仰事,停啓。
執義朴萬鼎啓曰,臣近以母病,陳疏受由,未及與同僚行相會禮矣。今朝掌令尹悠期,抵書于臣一家人,以本府啓辭當停之意,俾通于臣,而臣一家人,適不在,未克回報,故臣以今日家有式暇,明日乃日食齋戒,再明當與諸僚相會,則可以相議爲之之意,言送于來吏矣。卽見小報,遽停兩啓,臣不勝駭惑之至。此事爭執,已兩閱月矣,到今停啓,未爲不可。第尙仰之事,臣始發之,凡臺閣事體,發論人,雖在他職,必相問,然後停論,例也。今臣旣忝僚席,又通商確之意,則姑待數日相議停論,有何所損,而不復可否,汲汲停啓,此無非臣見輕同僚,不足有無於其間之致。其何敢一刻仍冒於臺席乎?請命遞斥臣職。答曰,勿辭,退待物論。以上朝報
修理所啓曰,殿閣各處修繕之役,旣已完畢,而廊廡與墻垣,有未盡修補之處,而不至大段,其中土壁,値此霾雨,甚不易乾。此則徐待盡乾,以爲合壁施采之計,故募軍前後所立九百名內,六百名,自明日放送,三百名,仍爲赴役。木手·石手及各樣工匠等,六百三十六名內,四百三名,亦自明日放送,其餘若干名,參酌仍留,以爲畢役之地,而隨其先畢之處,次第減放之意,敢啓。傳曰,知道。以上禮曹謄錄日記廳郞廳李載顯書。
上在昌德宮。停常參·經筵。
傳〈曰〉,前府尹裵正徽,牧使金龜萬·尹鼎和·李國華,府使趙世雄·鄭弘佐·趙渭叟·沈橃·孫萬雄,郡守李晩雄·許垓·權儹·金兌一·柳曼·鄭善弘·趙爾翰·曺殿周·李行殷,別將閔涵,監牧官牟有秋,護軍李宇恒,掌令蔡獻徵,持平洪重鉉,判官鄭有徵·兪命弘·尹聖瑀,左通禮趙相愚,右通禮南致熏,縣監李萬吉·李藼·崔東準·金華重·韓世讓·申厚軾·楊遇漢·崔澐·金鼎壽·吳碩夏·金鼎台·鄭齊泰·沈漢柱·呂必容·柳星年·安後·尹東馣,都事閔光魯·柳以復·李相勛·朴泰恒,虞侯崔孝述,司勇張世榮·呂尹齊,司直閔彦良,評事李浚,僉使閔後慶·李澤,副正字尹會·閔鎭厚·崔煊,校書校理金是鉉,奉事申灚,察訪兪夏震·洪景濂,司正鄭漢柱,萬戶鄭銓·金斗望等,敍用。福平君㮒,兵使禹瑞圭·李相勛,府使金珏·權擇,牧使尹鼎和,靈春君涏,別將金信克,正郞崔鍌,佐郞李萬材,縣令申必淸·金大任,縣監李相奭·安紳·許琡·許榟,監牧官金得輝,奉事宋尙魯·權覿·申灚,學正申義命,僉使崔山海·尹徵殷等,職牒還授。前司直朴泰尙,護軍柳瑺·金世重等,降資還授事,下吏·兵曹。
領議政權大運箚子。垂死危喘,末由承命,更申前懇,祈蒙矜許事。入啓。答曰,省疏具悉卿懇。年齡雖高,精力尙旺,一時無妄之疾,自有勿藥之喜,卿胡連章祈免,若是其過乎?心甚愕然,無以爲諭。卿其亟遵前旨,安心勿辭,速出論道,毋孤企望。仍傳曰,遣史官傳諭。
掌令尹悠期啓曰,日昨本府之坐,長官,以金善弼·崔尙仰論啓停止事,發言于席上,臣亦以此論之,爭執已過兩月,一向瀆擾,徒傷事體,故相議停當,而凡臺啓停論,僚議歸一之後,則雖有未行相會禮之人,元無簡通之事,而特以亞長首發其論之故,抵書於其一家人,只通停啓之意矣。昨者亞長,以此引避,而至以汲汲停啓等語,張皇譏詆,臣之妄率之失,著矣。其何敢晏然仍冒乎?且臣所寓僻遠,昨日日暮之後,始見小報,未及請臺,今始來避,所失尤大,請命遞斥臣職。答曰,勿辭,退待物論。
大司憲閔就道,持平沈樘啓曰,臣等於金善弼·崔尙仰之罪,非謂有可恕之道,而論啓兩閱月矣。前席爭執,亦非一再,而天聽愈邈,一向相持,反傷事體,故與同僚相議停止,而同僚中,或尋單,或受由,有未行相會禮之員,則拘於體例,不爲簡通矣。昨見執義朴萬鼎避嫌,則以不復可否,汲汲停啓等語,大加非斥,臣等於此,不勝瞿然。發論臺諫,雖移他職,必相議而後,或停或否,乃是臺體云爾,則況在僚席,而不待其出仕,徑先停論,實難免妄率,決不可一刻苟冒。請命遞斥臣等之職。答曰,勿辭,退待物論。
院啓,竝引嫌而退。不待商礭,遽停兩啓,所失在彼,於我何嫌?發論之人,未及可否,徑先停啓,殊涉率爾。請執義朴萬鼎,出仕,掌令尹悠期,大司憲閔就道,持平沈樘,遞差。答曰,依啓。
吏曹啓曰,臺諫有闕,政事,取稟。傳曰,明明日爲之。
上在昌德宮。停常參·經筵。
下直,加里浦僉使宋樑夏。
政院啓曰,卽者司諫李東標,陳疏到院,而不由縣道,專人上送。論以常規,不當捧入,而係是諫臣所懷之疏,退却,亦似未安,故捧入之意,敢啓。傳曰,知道。
司諫李東標上疏。入啓。答曰,省疏具悉。疏中所陳,未必皆出得中,而有懷毋隱,大意亦好,予用嘉焉。爾其勿辭,上來察職。
院啓,本院,以遠配罪人崔尙仰,考律處斷事,論列已久,而兪音尙閟,臣等,竊惑焉。中官之職,不過供灑掃給使令而已。平日尙仰,苟有一毫嚴畏之心,德屹,雖有所囑,尙仰,安敢肆然奏達於天威咫尺之下哉?假大將之言,誑誘尙仰者,德屹,而聽德屹之囑,轉達天聽者,尙仰,則論其情犯,尙仰,浮於德屹,而德屹,則旣伏邦憲。尙仰,則獨保首領,用法不均,懲惡不肅,殊非當初特下備忘痛絶幽陰之意,其在杜邪枉嚴隄防之道,決不可遠配而止。請令該府,考律處斷。答曰,勿煩。以上朝報
侍講院啓曰,下番番次之苟簡,未有甚於近日,司書·兼說書,俱未差,只有說書趙九畹,獨爲入直,已過十日矣。去夜重患暑癨,症甚非細,而他無推移之員,下番闕員,明日政,以在京無故人,盡數差出,卽爲牌招,以爲輪直之地,何如?傳曰,允。吏曹謄錄
義禁啓曰,以統制使狀啓,刑曹粘目,南村別將尹楧,移本府處置事,允下矣。尹楧,自任所時未上來,依例發遣府羅將,拿來,何如?傳曰,允。義禁府謄錄
上在昌德宮。停常參·經筵。
卯時,有霧氣。自卯時至未時,日暈。
傳曰,大臣·備局堂上引見。引見時,大司諫權重經所啓,請令該府,考律處斷。措辭見上上曰,勿煩。
執義朴萬鼎所啓,新除授持平丁思愼,時在慶尙道東萊府,請斯速乘馹上來事,下諭。上曰,竣事自當上來,勿爲下諭。
謝恩,判中樞府事沈梓,左參贊權愈,司書李浚,奉常主簿金鳴殷。
今日引見時,右議政閔黯所啓,近來史局,常多空曠之時,獨有下番李壽仁,而亦以素抱疾病之故,累次不得入侍,誠爲未安。奉敎蔡彭胤,稱以情勢難安,終不行公。自前雖誤薦之人,只不得干預於議薦之際,常時,則元無引嫌不仕之事,而今者彭胤,旣與誤薦有異,尤無可引之嫌,而除拜臨時,下去近畿,今過累月,無意上來,一番辭疏批下後,更無聲息,其在分義,殊極未安。蔡彭胤,從重推考,催促上來,何如?上曰,自前翰林,雖有誤薦之失,本職,則無不可察任之事,況彭胤,則與誤薦有異,而自朝家累次督出,一向撕捱,無意入來,其在分義,豈容如是?從重推考,使之速爲上來察職。此後猶不上來,當有別樣處置之道也。吏曹判書吳始復所啓,禁府時囚罪人李泳,取招之後,啓請行査,分付於忠淸監司處矣。當初査啓中,李泳之寺刹徵斂等事,不啻狼藉,而多有疎漏之端,不得不更査,而再次啓聞中,役軍二名致斃,及人放火兩件事,泛引各人等招辭,而不復詳覈,故又未免三査。今此査啓,則役軍杖斃之說,只憑扶餘·石城色吏之招,謂之虛言,此則姑舍勿論,人家放火一款,獨問於家主父子,而當覈之人,全不擧論,殊涉矇矓,莫適所從。燒人房屋,係是極罪,則決不可以査啓,仍爲勘斷。今欲更請詳査,則一事四啓,不但前例所無,亦傷事體,下詢于入侍大臣而處之,何如?左議政睦來善曰,李泳所犯,係是殺人衝火,僧舍作弊,則其罪甚重。朝家之令本道査覈,欲詳知實狀而後,處之也。爲監司者,所當別定剛明官,使之十分詳査,明覈其殺人與否,而狀啓中辭緣,極涉疎漏,査覈,至於三次,而終不分明,則當該監司,或罷職,或加罪,俱無不可,豈可以累次査覈,不明四査,事體未安之故,姑爲斟酌勘斷乎?新監司下去之後,更爲査問,得其實狀,使李泳,果爲無罪,則固當全釋,如有所犯,則論以當律,似爲得體矣。右議政閔黯曰,扶餘·石城役軍二人之致斃,出於公州色吏之招,則査官,又問以當初兩邑行査時所無之言,何以發說云爾,則色吏,以得於傳聞,未知眞否,爲答,旣是人命重事,不復窮覈於本邑,欲掇家舍,勒令放火,則係是衆目所覩。當有聽其指揮衝火之人,役軍及切隣,當皆見而知之,而不復査問,捧招於此等人,只據被燒人招辭,泛然馳啓,監司所爲,節節無據矣。上曰,杖殺人,非暗昧之事,故燒人家舍,亦是衆人所覩,則元無難知之迹,而前後三次査啓,俱涉矇矓,設令事有重於此者,其不得着實也,必矣。監司及査官所爲,極爲駭然,竝罷職,更令新監司,明白査啓後,處置,可也。又所啓,凡啓下行査外方之擧,事體嚴重,爲諸道監司者,別定査官,事之虛實眞僞,反復窮覈,啓聞結語,論列意見,自是舊例,而近來道臣査啓中,只以査官所報,枚擧馳啓八字,爲結語,大有乖於朝家本意。自今以後,申飭諸道,如或復踵謬習,則自政院,當該監司,察推,其狀啓,則還爲退送事,定式施行,何如?上曰,依爲之。刑曹判書兪夏益所啓,本曹時囚罪人全壽萬·趙男,以前日歐打魯尙益事,累月囚係,五次受刑。當初尙益,自捕盜廳捉來拘留之際,歐打者,必不止於一二人,而同往部將及坐更人輩,歸罪於此兩人,故該曹,拈出刑推,而其時捕廳施杖,太酷,致斃人命,大將,旣以此坐罷。漢城府初覆檢實因,亦以因致斃懸錄,則尙益之死,未必由於此兩人之歐打。渠雖承款,似不至償命,而一向加刑,徑斃可慮,不可無參酌之道,而事係殺獄,臣曹不敢擅便,卽今大臣入侍,詢問處之,何如?右議政閔黯曰,當初尙益執捉時,全壽萬等,憤其同官之被打,先自亂打,故亦爲被囚受刑,而捕盜大將黃徵,其時,以濫刑致斃,罷職,則論以共鬪歐之法。致命傷者,爲此兩人,雖爲承款,元非可死之罪,而渠以承服,爲必死,故如是忍杖不服。援以前例,則兵曹判書睦昌明,爲刑曹判書時,亦有如許獄事,未及承款之前,先爲啓稟定配矣。上曰,兵判,曾已陳達於筵中矣。全壽萬,雖承款,其律,不至於償命,參酌定配,可也。以上朝報
傳曰,左參贊有闕代,今日政,差出。吏曹謄錄
有政。吏批啓曰,公州牧使韓命九,罷黜之代,今當差出,而本州,以營下劇邑,近且凋弊,必須極擇遣,可以責效。卽今賑事已畢,他道守令,有聲跡人,竝擬,何如?傳曰,允。吏曹謄錄
以金運商爲司饔院奉事,李相勛爲禮曹正郞,李壽徵爲兵曹參判,權珪爲大司憲,金重泰爲典籍,柳以復爲兵曹正郞,洪墪爲副應敎,沈最良爲掌令,韓宗迪爲濟用監直長,丁思愼爲持平,李浚爲司書,李石根爲工曹佐郞,權德玄爲敦寧府參奉,權瑍爲工曹參判,丁時潤爲副修撰,李震休爲判決事,睦昌明爲掌樂提調,金鳴殷爲奉常主簿,柳曼爲直講,李必茂爲軍器寺副正,柳以謙爲濟用監副奉事,尹廷虎爲濟用奉事,李玄逸爲左參贊。
上在昌德宮。停常參·經筵。
掌令沈最良啓曰,持平丁思愼,卽臣甥姪也。法當相避,請命遞斥臣職。答曰,勿辭,退待物論。
府啓,引嫌而退。在下應遞,則居右何嫌?請掌令沈最良,出仕。答曰,依啓。
贊善李玄逸上疏。大槪,分外超躐,惶縮罔措,封章哀籲,冀蒙矜從。伏乞亟命收還,以安微分。答曰,省疏具悉卿懇。今玆陞擢,亦云晩矣。簡在予心,允叶公議,何用撝謙若是乎?卿其安心勿辭,宜速行公,毋孤予望。
上在昌德宮。停常參·經筵,只晝講。
吏曹啓曰,守令有闕,政事,取稟。傳曰,當日爲之。
傳曰,明日晝講爲之。
謝恩,右承旨金夢陽,右副承旨李周徵。以上朝報
以沈得元爲司諫院正言,鄭維新爲昌陵參奉,姜銑爲忠淸監司,姜璘爲燕岐縣監,睦林一爲禮曹參判,南尙熏爲公州牧使,金壽聃爲高靈縣監,李文興爲侍講院輔德,鄭思孝爲司憲府持平,楊廷藎爲成均館司藝,閔昌道爲禮曹參議。
癸酉六月初五日,上御□□□晝講,大學衍義,自林甫爲相,止未有若是其酷者也。特進官尹以濟,同知事權愈,參贊官李聃命·李玄祚,檢討官李允明,假注書洪瀅,兼春秋曺復卿·吳羽進,承旨李玄祚,玉堂李允明,同爲入侍。
政院啓曰,卽者光平都正溟,光川副正渟,光山副正河等,聯名陳疏,來呈宣廟·孝廟·顯廟三朝御筆矣。自前投進御筆,希冀恩賞之弊,極其紛紜,本院之啓稟防塞者,非止一再,而只以切勿來呈事,申飭之意定式,而已無直爲不捧之擧,故冒濫之輩,猶不知止。至於丁卯年,本院又爲稟啓,雖有來呈者,切勿坼見,直爲還給事,自上別判付定奪矣。其後己巳閏三月晝講時,筵臣,不知丁卯有判付定式之事,以御筆退却,事體未安,雖卽捧入,切勿論賞之意,有所陳達。以此之故,近來御筆來呈之類,本院不敢退却,輒爲捧入,以致購呈之紛然,恩典之太濫,其在事體,極爲寒心。今此溟等所進,不得不從近例捧入,而此後則依丁卯判付,雖有來呈者,勿爲坼見,一切不捧事,更爲嚴明定式,何如?傳曰,允。
答光平都正溟,光川副正渟,光山副正河等疏曰,省疏具悉。所陳三朝御筆,敬奉欽玩,追慕冞增也。
備忘記,光平都正溟,光川副正渟,光山副正河等,封進三朝御筆,其誠可嘉,竝熟馬一匹面給。
上在昌德宮。停常參,只晝講。
下直,金海府使李泓。
政院啓曰,大司憲權珪,服制未肅拜,執義朴萬鼎,掌令沈最良,呈辭,掌令李禎,持平鄭思孝,未肅拜,持平丁思愼,奉命在外,連日監察茶時,事甚未安,服制在外人員外,呈告未肅拜人員,竝卽牌招,何如?傳曰,允。
贊善李玄逸上疏,冒瀆天威,重煩祈扣,伏乞收還之前降指揮,以幸公私。答曰,省疏具悉卿懇。卿之重望,允合登庸,何用過辭至此乎?須體予意,安心勿辭,從速行公。
謝恩,掌令李禎,持平鄭思孝。
領議政權大運箚子。老病垂死之中,又遭同氣之慽,悲慟之餘,賤患增劇,末由造朝,臣罪萬死。伏乞亟賜遞免,以幸國事,以安微分事。答曰,省箚具悉卿懇。所患如此,予用慮念。卿其須體至意,安心勿辭,俟得少間,出而論道,以副如渴之望。仍傳曰,遣史官傳諭。
今日晝講時,視事,縕繹間姑停事,及副摠管李道源,今姑改差事,榻前定奪。
政院啓曰,卽者奉敎蔡彭胤,承召入城,陳疏到院,旣已還出給,而史局上番春秋入直,久矣。蔡彭胤,卽爲牌招入直,何如?傳曰,允。
以南迪明爲假注書。
大司憲權珪上疏,新授職名,已是人望之外,且臣情勢,有萬分難安者,伏乞亟遞臣職,以重官方,以安私分事。答曰,省疏具悉。此事,已有可據之例,卿其勿辭察職。
癸酉六月初六日,上御□□□晝講,大學衍義,自上晩年,止秖足爲姦臣之戒而已。特進官鄭維岳,同知事睦昌明,參贊官李聃命·李周徵,檢討官李允明,假注書沈得良,兼春秋曺復卿·吳羽進,武臣李道源。
上在昌德宮。停常參·經筵。
下直,金溝縣令朴性義。
禮曹參判睦林一上疏,臣以萬萬無似,猥蒙寵擢之命,驚惶震慄,罔知攸措。新授資級職名,亟賜鐫改,以重名器,以安微分。答曰,省疏具悉。今玆陞擢,意非偶然,卿其勿辭,從速察職。
府啓,瑞山地,有明宗大王藏胎之山。環山養松者,迨近二百年,連抱之材,蔚然林立。頃者奸民,冒禁偸斫,斫痕狼藉,郡守李相頊,搜索傍近村閭,執捉棺材屢十餘部,所當卽報監營,依法重究,而相頊,非徒不報,乃反利其板木,盡自奪取,仍指嗾奸民,掘去所斫松根,以爲掩匿之計。胎封事體,蓋與山陵無間,奸民偸斫,旣已現發之後,公然掩置,殊極無狀。自占其板,掘去其根,其所用意,尤涉奸巧,請瑞山郡守李相頊,拿問定罪。答曰,依啓。
副修撰丁時潤上疏,臣疾病之外,又有情勢之難安,乞削臣職名,以便公私,兼陳所懷,冀蒙察納。答曰,省疏具悉。下民怨咨,寔予之過,而陳戒之言,亦甚切至,可不留心而體念焉?爾其勿辭,從速察職。
忠淸監司姜銑上疏,新授職名,揣量才分,決不敢承當,冒進血懇,冀蒙鐫改。答曰,省疏具悉。卿其勿辭,速往欽哉。以上朝報
禁衛營啓曰,本營郞廳諸將官,去壬申秋冬等褒貶,因都提調未差,不得磨勘矣。今此癸酉春夏等褒貶,一時等第以入之意,敢啓。傳曰,允。禁衛營謄錄
上在昌德宮。停常參·經筵。
贊善李玄逸上疏,屢瀆天威,極知猥越,而方冒求退得進之嫌,正犯貪榮罔利之譏。不避煩瀆,更陳血懇,伏乞亟賜矜從,免紊資序,俾安微分。答曰,省疏具悉卿懇。屢悉予意,而撝謙愈懇,心甚愕然,無以爲諭。卿其亟遵前旨,須勿固辭,安心行公。
政院啓曰,左副承旨李玄祚,同姓五寸姪司諫院正言漢宗身死,服制已行四日,出仕,何如?傳曰,允。
謝恩,左副承旨李玄祚。
獻納朴涏上疏,病不任職,乞蒙恩遞,兼陳所懷,以備裁擇。答曰,省疏具悉。滿紙陳戒,無非忠愛之誠,切至之論,予甚嘉尙,可不留心而服膺焉?第疏末禮待如初,更覽其疏之說,其意所在,實未可曉也。爾其勿辭,宜速察職。
上在昌德宮。停常參·經筵。
忠淸監司姜銑辭職上疏。入啓。答曰,省疏具悉。疏辭,令該曹稟處。
吏曹啓曰,臺諫有闕,政事,取稟。傳曰,明日爲之。
咸鏡都事書目,觀察使南益熏,今月初二日,重得暑癨身死事。啓。傳曰,咸鏡監司南益熏之喪,出於意外,驚慘之懷,曷可云諭?其令該曹,喪需別爲題給,喪柩上來時,亦令三道監司,各別護送,而監司,速爲議薦,趁卽辭朝事,分付。以上朝報
禮曹啓曰,穆陵丁字閣有頉處,及仁穆王后陵上曲墻頹落處,脩改吉日,以今六月十七日推擇啓下矣。卽今雨水連仍,始役之期迫近,而土地泥濘,前頭雖或開霽,勢難修築,姑待潦雨快霽,改擇日擧行,何如?傳曰,允。以上禮曹謄錄
上在昌德宮。停常參·經筵。
未時,日暈。申時,日有兩珥。
禮曹啓曰,潦雨浹月,乍晴乍注,禾穀之傷損,誠爲憫慮,而一日二日,冀其有開霽之意矣。昨今暴注,近年之所未見,至於川渠之水,汎濫平地,行路幾至阻絶,其有害於農事,不問可知。立秋前祈晴,雖異常規,而在前或有啓稟設行之例,祈晴四門禜祭,不卜日,來十二日爲始,三日而止事,知委各該司,何如?傳曰,允。
謝恩,待敎李壽仁。以上朝報
以權重經爲右承旨,金文夏爲司諫院獻納,洪萬朝爲忠淸監司,李夏徵爲豐德府使,李玄祚爲司諫院大司諫,黃允熙爲司饔院奉事,李相勛爲兵曹佐郞,權處經爲平山縣監,朴涏爲吏曹正郞,南致熏爲軍資監正,金緯三爲通禮院贊儀,李沃爲戶曹參判,柳命雄爲司僕寺主簿,睦林一爲同知義禁府事,權爲兵曹正郞,閔就道爲工曹參判,李壽仁爲藝文館待敎。
上在昌德宮。停常參·經筵。
夜一更,月暈。自昧爽至卯時,有霧氣。
吏曹啓曰,咸鏡監司有闕,政事,取稟。傳曰,明日爲之。
以丁道明爲假注書。
政院啓曰,因禮曹草記,四門禜祭設行事,昨已允下,今將受香矣。秋節前禜祭,雖有前例,實出於不得已,而自昨日午後,稍有開霽之意,今姑停止,以觀前頭,似當,何以爲之?敢稟。傳曰,依爲之。
全城君混上疏,敢陳私懇,乞遞摠管之任,俾遂省掃之願。答曰,省疏具悉。卿其安心,勿辭往來焉。仍傳曰,給由馬。以上朝報
上在昌德宮。停常參·經筵。
下直,開寧縣監韓泰尙。
政院啓曰,諫員近無行公之員,守令未署經,至於三員之多。除在外人員外,未肅拜人員,竝卽牌招,使之開坐署經,何如?傳曰,允。
謝恩,大司諫李玄祚,獻納金文夏,正言沈得元。
傳曰,卒朗善君,自發靷至返魂,其間日字,稍遠云。旣非禮葬,則祭奠雖不備給,時當炎潦,不可無參酌顧恤之道。其令本官,祭需連續顧助,冰亦爲參酌入給事,卽爲分付。
院啓,請遠配罪人崔尙仰,令該府考律處斷。措辭見上答曰,勿煩。以上朝報
以權歆爲咸鏡監司,趙百朋爲長興庫主簿,崔琥爲禮曹正郞,朴涏爲侍講院文學,趙相愚爲成均館司成,蔡時益爲戶曹正郞,安汝益爲司憲府監察。
上在昌德宮。停常參·經筵。
漢城府啓曰,五部所屬各坊,或有變異之事,則當該部官,隨卽轉報本府,以爲啓聞之地,自是規例也。今月初十日大雨時,靑坡石橋契居,忠義具文漢,暴雷震死云,而當部,迄無報知之事,自本府,捉致本洞有司及切鄰等,推問,則震死之說,果不虛矣。當部之終始掩諱,致令本府不卽啓聞之狀,極爲可駭。當該部官,汰去以懲日後,何如?傳曰,允。
慶尙監司□□□上疏上送事。啓。答曰,省疏具悉。卿其勿辭察職。
政院啓曰,外方守令殿最,事體甚重,道臣雖有疾病事故,苟不至於委頓廢務,大段難强,則必於限內等第啓聞,例也。卽者慶尙監司李玄紀,以身病不得擧行之意,至於狀聞,纔已啓下,而問於該曹,則自前曾無此規云。玄紀慘慽之餘,雖有身病,輕廢應行之典,創開無前之事,殊極未便。慶尙監司李玄紀,從重推考,何如?傳曰,允。
傳曰,大臣·備局堂上引見。引見時,咸鏡監司權歆,數日內催促發送事,榻前定奪。大司諫李玄祚所啓,請遠配罪人崔尙仰,令該府考律處斷。答曰,勿煩。
咸鏡監司權歆上疏,北臬超擢之命,出於千萬意外,揣量才分,決難承當,懇乞收回新授職名資級,以安愚分,以重官方。答曰,省疏具悉。卿勿過辭,速往欽哉。
吏曹啓目,權知成均館學諭金萬胄,口傳施行,何如?啓依允。以上朝報
大臣·備局堂上引見。入侍時,左議政睦來善所啓,各道各邑月課焰硝,必爲煮取,習成其法事,曾在先朝,各別申飭矣。近來自京軍門下送火藥,以備月課,取其焰硝價米,故各邑停止其煮焰之擧,有乖於先朝申飭之意,此爲未安。今年,則因歲凶荒,各邑月課停止之故,各軍門火藥,不得下送,以其煮焰價米,補用於本廳賑需,而兵曹,則依前煮焰事,知委三南,故今者忠淸兵使,以何以爲之之意,報稟本司。今年月課,則旣以凶歲停止,而自明年各邑各道,月課焰硝,依先朝定奪,取熟習事,定爲恒式,而第各邑守令,曾前厭其煮焰之役,以其價米,貿焰備上,事極可駭。今後則各邑煮焰形止,自兵使着念摘奸,以責實效之意,分付各道兵使處,何如?上曰,依爲之。禁衛營謄錄
上在昌德宮。停常參·經筵。
府啓,凡第宅大小,自有定制,其不可踰越也,明矣。譯官張燦,乃於通衢大道之傍,廣占基址,大起傑閣,連甍疊楹,突兀撑空,毋論間架之多小,制度宏侈,儼然若宮家貌樣。工役未半,壯麗如此,道路觀者,無不爲駭,其僭濫無嚴,莫甚於此,此而置之,則日後之弊,有不可勝言。請譯官張燦,囚禁科罪,其家舍,令該府考制毁去。答曰,依啓。
議政府司錄,以左右相意啓曰,本府今癸酉春夏等褒貶,當爲等第,而領議政權大運,時未出仕,限內不得磨勘之意,敢啓。傳曰,知道。
御營廳啓曰,本廳所屬將校等,今春夏等褒貶,當爲等第,而都提調金德遠,遭異姓孽四寸服制,故限內不得磨勘之意,敢啓。傳曰,知道。
訓鍊都監啓曰,都監郞廳及將官等,今癸酉年春夏等褒貶,當爲等第,而都提調臣權大運,時未出仕,限內不得磨勘之意,敢啓。傳曰,知道。
吏曹啓曰,今日本曹褒貶之坐,兼行各司官員取才之講,而造紙署別提姜碩周,三冊不通,依例汰去,何如?傳曰,允。
京畿監司,以楊州居禁衛保人鄭時龍等十名,私婢相玉等十一名,私奴㗡卜,渰死事狀啓。傳曰,事極驚慘。令本道各別恤典擧行。以上朝報
備忘記,御營廳中日試才時,柳葉箭五中人李順民,直赴殿試事,兵曹等奉承傳。御營廳謄錄
上在昌德宮。停常參·經筵。
傳曰,領議政引見。
以南相夏爲假注書。
今日引見時,領議政權大運所啓,外方殿最,事體嚴重,固非京衙門褒貶之比,而慶尙監司李玄紀,以其纔遭慘慽,身有疾病,道內殿最,不爲磨勘,有所馳啓,渠之情理,誠爲可矜,而何可以私慽,輕廢莫重之殿最乎?政院旣已請推,今不必更爲請罪,而終不可任其廢閣,使之急速等第,啓聞之意分付,何如?上曰,各道監兵使到任日淺者,限內不得爲殿最,例也,而李玄紀,則以其喪慽疾病,輕廢殿最,創出無前之規,極爲非矣。使之急速磨勘,上送之意,分付,可也。
宣惠廳啓曰,取考湖南各邑儲置米,實留庫成冊,則龍安縣進上價米,預先上下,至今未會減者,多至五十四石零,其違越事目之狀,殊甚可駭,使之査問本道矣。卽接本縣査牒,則前等時,自庚午至壬申,定式價米外,加數上下者,至於如此云。進上物種給價之數,本來不爲不足,且有恒定式例,則爲守令者,固不敢有所低昂於其間,而前縣監林世良,不稟本廳,任自加給,此路一開,則後弊不貲。事之寒心,莫此爲甚,亦不可以已遞而置之,林世良罷職,以爲警責之地,何如?傳曰,允。
政院啓曰,平安監司權瑎,江原監司李雲徵,全羅監司朴慶後,慶尙左水使李萬夏,今癸酉春夏等所屬邊將褒貶,無一人居下,殊無嚴明殿最之意,竝推考,何如?傳曰,允。又啓曰,卽者黃海監司今春夏等褒貶啓本,則守令無一人居下,殊無嚴明殿最之意,黃海監司李允修,推考,何如?傳曰,允。
夜一更,月食。四更,月暈。
上在昌德宮。停常參·經筵。
下直,潭陽府使李光夏。
平安監司書目,平壤·肅川三邑呈,以韋極等三名渰死事。啓。傳曰,渰死人等,令本道恤典擧行。以上朝報
義禁府啓曰,以司憲府啓辭,刑曹啓目,譯官張燦,移本府處置事,允下矣。張燦,今方待命於本府,卽爲拿囚之意,敢啓。傳曰,知道。義禁府謄錄
上在昌德宮。停常參·經筵。
府啓,永川郡守張瑱,爲避痘患,輟還鄕家,今已半年矣。官事之曠廢,已不可言,而至於衙祿官供,來待其家,轉輸之際,其弊不貲。請永川郡守張瑱,罷職。師儒之任,異於他職,其不可人人而輕授也,明矣。成均館司藝楊廷藎,人微望輕,物情不厭,請成均館司藝楊廷藎,遞差。答曰,依啓。
承文院官員,以都提調意啓曰,行弘文館副提學李聃命,漢城府左尹沈檀,戶曹參判李沃,刑曹參判李瑞雨,本院提調差下,禮曹參議閔昌道,副提調差下,使之察任,何如?傳曰,允。
上在昌德宮。停常參·經筵。
左議政睦來善箚子,病重廢職,乞賜遞免事。入啓。答曰,省箚具悉卿懇。所患如此,予用慮念。不得進參,有何所傷?卿其須體至意,安心勿辭,俟病少間,出而論道,以副予望。仍傳曰,遣史官傳諭,遣御醫看病。
院啓,訓鍊副正張萬春,以名賢之孫,托迹於勢利之家,處心庸鄙,行己賤汚,奔走服事,有同奴隷,其隤厥家聲,固不足責,而聽聞所及,物情駭笑,請訓鍊副正張萬春,削去仕版。榮川郡守趙持恒,曾任善山府使時,貪饕鄙瑣之事,難以毛擧,而就其中最著者言之,搜出府內常漢五百餘人,陞爲軍官,委以殖貨之柄,貿取雜物於京市,分給此輩,使之轉販牟利,收入私橐,而及其遭喪於其弟之任所,隨柩過境之際,故爲遲留,厚招人謗,南土物情,至今憤惋,不可以事在旣往而置之,請榮川郡守趙持恒,罷職不敍。高山縣監尹敍績,性本酗酒,全不省事,前後居官,多有怪駭之擧,及授本職,醉狂益甚,抛棄官務,長在山寺,設泡留連,侵虐僧徒,厭聽詞訟,歐逐訟者,使不得接迹於官門,人言狼藉,闔境嗷嗷,如此之人,不可久置字牧之任,請高山縣監尹敍績,罷職。任實縣監權玹,莅任以來,無一善狀,政委下吏,漫不省事,往年賑救之際,多有瑣屑之擧,屢載尸素,民弊不貲,請任實縣監權玹,罷職。左邊捕盜大將李道源,本以常調武夫,善事要路,馴致武仕,鄙瑣之事,孅巧之態,向者臺臣,固已論列,而彈墨未乾,超躐益驟,至授大將之任,物情愈激,久而未已,請左邊捕盜大將李道源,遞差。答曰,不允。
夜自三更至五更,月暈。
上在昌德宮。停常參·經筵。
下直,咸鏡監司權歆。
院啓,請訓鍊副正張萬春,削去仕版,榮川郡守趙持恒,罷職不敍,高山縣監尹敍績,罷職,任實縣監權玹,罷職,左邊捕盜大將李道源,遞差。措辭見上答曰,不允。趙持恒等三件事,更加詳察處之。
進善丁時翰辭職上疏。答曰,省疏具悉爾懇。爾其須勿固辭,宜遵前旨,從速上來察職。
吏曹啓曰,來二十三日都目政事爲之之意,敢啓。傳曰,知道。又啓曰,臺諫有闕,政事,取稟。傳曰,當日爲之。
漢城府啓曰,因司憲府啓辭,譯官張燦,囚禁科罪,其家舍,令該府考制毁去事,命下矣。張燦家舍,發遣本府郞廳摘奸,則東邊行廊六間及南邊行廊三間半,皆用舊材重創,此則別無壯麗之事,使之仍存,大廳十九間,纔得新造,未及蓋瓦,而制度宏侈,殊涉潛濫,故卽爲毁撤之意,敢啓。傳曰,知道。
吏曹啓曰,今日本曹開坼坐起時,各司官員,發牌進來,依例大典考講,則通禮院引儀金平益,司畜署別提梁澐,不通,竝汰去,何如?傳曰,允。
以金泰慶爲假注書。
巳時午時,日暈。夜一更,黑雲一道如氣,起自坤方,直指東方,長十餘丈,廣尺許,良久乃滅。
禁府,張燦拿囚。啓。以上朝報
以趙百朋爲戶曹佐郞,趙大壽爲禮曹佐郞,沈樘爲司憲府持平,洪重夏爲弘文館副校理,李聃命·沈檀·李沃·李瑞雨·閔昌道爲承文院提調。
上在昌德宮。停常參·經筵。
傳曰,召對爲之。入侍,承旨權重經,玉堂李元齡·柳栽,假注書丁道明,兼春秋曺復卿·南老明,儒臣李玄逸。
院啓,請訓鍊副正張萬春,削去仕版,榮川郡守趙持恒,罷職不敍,高山縣監尹敍績,任實縣監權玹,罷職,左邊捕盜大將李道源,遞差。措辭見上答曰,依啓。李道源事,勿煩。
自昧爽至卯時,有霧氣。午時未時,日暈。
召對時,儒臣李玄逸所啓,若論治道,則當以正風俗得賢才爲先,而欲正風俗,惟在乎使人皆知善之可慕,不善之可羞,必爲而務去之也。雖然,民生有欲攻取有性,觸物緣境,各欲行其私,必須上之人,有以總攝,而齊整之,敎之以孝悌,導之以廉讓,旣又辨賢否而定上下,核功罪而公賞罰,然後可以振紀綱而勵風俗,以致源潔流淸,風行草偃之效矣。若敎化不明,人心陷溺,公道不行,紀綱頹弛,則天下之俗,靡然日趨於衰陋卑薄之歸。貪饕躁競之習,惟其私意所在,則經營計較,恣意私行,抵冒而無忌憚,必得而忘廉隅,不復知綱常倫紀之爲重,名節行檢之爲貴矣。世道至此,誠可畏也。試以今日之事言之,民俗漸薄,人倫風化之獄,日滋,士風漸偸,貪躁競進之習,日甚。加以奢侈成風,不知限節,昏姻喪祭,上下無章,以至服用之豪奢,第宅之宏侈,皆足以滅德而敗度,傷財而害民。今若恣其所爲,不加禁防,則將無所不至。然道民,不自其源而治其委,不提其要而事其末,則用力多而見功少。其本,則固在乎人主誠意正心,以淸其源,愼乃儉德,躬行以率之。大學傳曰,堯·舜率天下以仁,而民從之,詩曰,淑人君子,其儀不忒,正是四國,此之謂也。其要,則又在乎敎,戒其未然也。孔子曰,聖人之設防,貴其不犯也。故有犯靡法妄行之獄者,則飭制量之度,以止其侈靡,有犯不孝之獄者,則飭祭祀之禮,以敎其仁愛,有犯殺上之獄者,則飭朝聘之禮,以明其尊卑,有犯鬪變之獄者,則飭鄕飮酒之禮,以崇其敬讓,有犯淫亂之獄者,則飭昏聘之禮,以明夫婦之義,古之所以化民者如此,大哉言乎。臣竊惟,比年以來,庠序敎弛,弊病百出,固宜以漸正之,而至於鄕閭族黨,讀法敷敎,彰善癉惡之政,不可不略倣古意,參酌施行。臣竊以爲,朱子所增損呂氏鄕約之書,稽古參今,條目詳備,擧而措之,宜無迂遠難行之弊。請下大臣籌司議,京中則令五部頒諸各洞尊位,一依科條,次第施行,外方,則令各道各官,遵依聖旨,擇定約正直月,而亦令郡功曹,同共照管,着實擧行,使爲善者,有所勸,爲惡者,有所懲,則其於化民成俗之道,不爲小補,伏惟聖明,加意焉。上曰,儒臣所達如此,令廟堂稟處。又所啓,至於欲得賢才而任使之,則必須養之有素,而取之有方也,若其所以敎養之方,則又必先德行而後文藝。古昔盛時,所以能成人材,而濟世務者,蓋由是物也。今世學校不修,敎養無法,設利誘之塗,以益其奔趨躁競之習,其亦無怪乎風俗之日偸,人材之日衰,而治道之不古也。仰惟聖上,蓋常有慨乎是。頃於太學舍菜之日,至勤親禮以諭之,䔽然有敦本善俗,挽回世敎之意,凡囿於菁莪化育之中者,孰不感歎興起,佇見思皇之美乎?臣之區區,亦嘗仰因聖敎,而竊有所反覆於冕旒之下,蒙不以爲罪,而加奬納矣。臣誠感激,庶幾思竭其駑劣,與贊聖化之萬一,而獨惜夫荏苒因循,終不免安常習故之歸,豈不爲重可慨然者乎?臣竊以爲,科擧取人之法,今難卒革,三代學校之法,未易輕議。然漢魏間鄕擧里選之法,無甚難行,至如程伯子學校之議,其節目之詳,規模之密,合古宜今,初無有不可行者,朱子所謂如欲乘時改制,以漸復先王之舊,而善今日之俗,則必如明道熙寧之議,然後可以大正本,而革流弊者,誠至論也。臣今且就其議論中,略有所參酌,而爲之獻焉。請先令諸路州牧郡縣,極意延訪,且聽鄕里長老,從實推薦,而得其有博聞躬行,曉達體要,堪爲人師表者,以爲其學之師,次擇其資稟俊秀,材識通明者,大邑則無過十人,小邑則止一二人,惟務精擇,不務其多,限年自二十至四十五歲,各入其鄕學,優其廩給,寬其程督,俾相與講明正學,討論經義。其敎,以孝悌忠信爲先,其學,以擇善修身爲要,其業,自四書·五經及心經·近思錄·朱子書節要等書,皆要循序致精,不貴汎濫博雜,其有父母骨肉之養者,亦許其優游往來。本官,每歲四孟月朔,與其學之師,以鄕飮酒之禮,會鄕老與學子,考其勤慢,試其能否,其有經明行修,才能可任者,以歲十月,以次升之於巡營,監司,又擇其經行才器,可充其選者,以歲終,從實論薦於朝,謂之選士。如有學荒行虧者,輒斥罷之,而罪其吏與士,朝之公卿大臣及近侍儒臣,取監司所論薦,同共延接,或以經義,發爲問目,或以論策,訪問時務,第其高下而任之官,量其才分而授之職。其有不任選者,監司亦難免誤薦之罪。凡處州縣之學者,皆滿三歲,然後始得升之監營,其升之於朝者,不在是限,惟其人之能否而進退之。其在太學者,雖不得不治擧業,然學官,以時相接,講論經義策問時務,而論薦其能者,亦略如選士之法,如是數年,庶幾風俗丕變,得士寢廣,而其於治道,不爲小補矣。迺者,慶尙監司李玄紀,按道之初,有志此事,移文列邑,以爲選士敎養之規,其意,不爲不美,而以其未有朝家指揮,監司,又非久任之官,被選儒生輩,視以姑息,諉以虛文,無信嚮從化之意。今若自朝廷,頒降敎條,申明法意,令諸路監司,著爲成式,着實擧行。若如嶺南,則使之因其所定規摹,而稍加增損,次第施行,則庶幾有聳動振作之效矣。古人所謂拔十得五,才不可勝用,求才而失,尙愈於不求者,誠爲至論。惟聖明,加意焉。上曰,亦令廟堂,一體稟處。
癸酉六月二十日,上御□□□。召對,綱目,自梁天監四年,魏正始二年止,亦以爲承高肇之意云。參贊官權重經,侍讀官李元齡,檢討官柳栽。
上在昌德宮。停常參·經筵。
下直,梁山郡守權聖矩。
藥房啓曰,霖雨之餘,伏熱比酷,伏不審此時,聖體,若何?中宮殿玉候,亦復何如?王世子氣候,當此暑濕,寢睡水刺,一樣安寧乎?臣等,無任區區之慮,敢來問安。答曰,知道。無事。內殿·世子氣候,一樣安穩,眠食如常矣。
中殿·世子宮,藥房問安。答曰,知道。
院啓,請左邊捕盜大將李道源,遞差。措辭見上答曰,勿煩。
府啓,恩賞之過濫,未有甚於近來,識者之寒心,固已久矣。迺者因黃海監司啓本,海州牧使柳以井等,以別備善賑,有論賞之命,臣等,竊以爲太過也。海西一道,雖云飢荒,而猶不至於大侵,則爲守令者,設有措置賙賑之擧,此是職分內事,固不當以此輕施恩典也。其中柳以井,赴任於賑救方張之後,則雖有才局,當其春窮穀盡之日,五千飢民濟活之資,何能猝辦乎?此不過因前倅之所鳩聚,而略加拮据分賑而已。至於陞資,尤涉冒濫,朝家激勸之道,豈容如是?請海州牧使柳以井,加資,鳳山郡守鄭宇翰,準職除授,信川郡守金永徵,金川郡守朴以文,新溪縣令李明鎭,康翎縣監金世衡等陞敍之命,一倂還收,參酌分等,施以相當賞典。答曰,不允。
傳曰,典獄摘奸,輕囚放釋。
傳曰,今此慶德宮修理所堂上,及次知內官,郞廳監役官,領役部將以下員役,及工匠等,竝書啓。
右副承旨李周徵書啓,臣承命馳往于典獄署,在囚罪人,一一點閱,則承傳罪人七十名,刑曹罪人三十三名,咀呪罪人四名,來關罪人十五名,各司罪人十四名,合一百三十六名內,刑曹罪人鄕吏李後白,騎兵任軍山等,今朝未摘奸前,自本曹旣已放送。兵曹所囚庫直李庚辰妻正業承禮,以庚辰修理所工匠役布,不爲入庫,而現露後,逃避不現事也。司憲府囚金斗明,次知私婢京禮,以斗明,假稱禁吏,作弊現露後逃避事也。漢城府囚李仁老,以徵債定日之後,趁不還償事也。觀其罪名,俱非大段,故皆已放送。其餘罪人一百三十名,則或以明火大黨,或以御寶僞造,或以印信僞造,或以私鑄錢文,或以盜賣人物,或以殺獄,或以咀呪,或以擊錚,或以係干綱常,或以敗船偸米,而所犯重大,不可輕釋,竝爲仍囚。當此暑月,聖上,特慮滯獄,有此摘奸之命,臣非不欲仰體欽恤之盛意,而諸囚,俱係重罪,所放,只是四人而已。仍念許多罪囚,罪名雖重,究其虛實,亦豈無一二抱冤之人,而一向滯獄,或至四五年之久,持疑不決,瘐斃牢獄,則其在好生之道,實爲可矜。令該曹趁卽疎決,俾無幽滯之弊,何如?啓。傳曰,依啓。以上朝報
上在昌德宮。停常參·經筵。
參知姜鋧,掌令沈最良初度呈辭。入啓。給由。
備忘記,慶德宮修理所堂上判書柳命天·鄭維岳,竝加資。郞廳正郞權世泰·朴明義,佐郞吳始績,竝陞敍。監役官奉事丁呂重,假監役官李瀅,竝六品遷轉。殿內懸額書寫官別檢鄭奎祥,陞出六品。扁額書寫官判書兪夏益·吳始復,各半熟馬一匹,副司直李震休,兒馬一匹賜給,諸處門額書寫官李翊臣,實職除授。領役部將趙寬基·韓碩昌·宋尙殷·黃益中·金世烈·金漢鎰,竝邊將除授。監董算員尹遂大·崔墪·崔彬·李時興,令本學高品付祿,會計算員玄百源等,員役工匠以下,令該曹,米布分等磨鍊題給。
備忘記,慶德宮修理所次知中使金成輝·鄭希哲,竝加資。從事官朱天健·林禹後·嚴橡·金振榮,守宮兼從事官金承善·朴世煥·嚴峻,各熟馬一匹賜給。別監李三昌·尹鳴殷,書題·司鑰中,待闕除授,其餘下人等,令該曹米布磨鍊題給。
傳曰,大臣·備局堂上引見。引見時,史局,不可久曠,檢閱鄭漢柱,特爲付職,使之新薦事,及前正郞朴涏,中考蕩滌事,榻前定奪。西部參奉蔡仁龜仍任事,及奉事申灚敍用事,榻前下敎。
大司憲權珪所啓,請海州牧使柳以井,加資,鳳山郡守鄭宇翰,准職除授,信川郡守金永徵,金川郡守朴以文,新溪縣令李明鎭,康翎縣監金世衡等,陞敍之命,一倂還收,參酌分等,施以相當賞典。上曰,賑政之後,分等論賞,非今斯今,勿煩。
大司諫李玄祚所啓,請左邊捕盜大將李道源,遞差。措辭見上上曰,勿煩。又所啓,卽者修理所監蕫諸臣論賞,備忘中,有堂上竝加資,懸額書寫官陞出六品,次知中使竝加資之命,臣竊以爲太濫也。今此功役,雖曰浩大,不設都監,稱以修理,則此不過隨其毁圯,略加補綴而已,陞資之賞,太涉過重。至於懸額書寫,比之監蕫之勞,亦自有別,則陞出六品,尤似濫觴,恩賞失中,事體不當。請堂上柳命天·鄭維岳加資,書寫官鄭奎祥陞六,中使金成輝·鄭希哲加資之命,一倂還收。上曰,修理功役不小,論賞,亦有前例,勿煩。
今日引見時,吏曹判書吳始復所啓,慶基·濬源兩殿參奉,滿周年後,京參奉相換,乃是法例也。京參奉未仕滿者,相換,則不計前仕,癸亥年,因本曹判書陳達,以京參奉仕滿者,相換事,定奪,而其後不能遵行,故上年冬,慶基殿參奉金華鎰,滿周年換差時,適無仕滿者,以永昭殿參奉李粹章相換矣。粹章實仕,至於十三朔云,而參下官積仕空棄,稱冤,宜矣,似不可無變通之道。在前濬源殿參奉金時亮,京參奉十朔後換差,故亦有陳達通計前仕之例,李粹章,則依金時亮例,通計前仕。自今以後,京參奉,已仕滿者,換差事,定式施行,何如?上曰,依所啓施行,可也。右議政閔黯所啓,平安監司權瑎,頃陳辭疏,啓下備局,而西藩重任,不可輕遞,故仍爲察任之意,陳達於筵中矣。今聞其老母,身有疾病,且戀在京子孫,旣已上來,而望八之年,卽今病勢,亦且彌留云。人子情理,遠離病親,似難專意察任,職事之曠廢,旣甚可慮。且在聖上體下之道,不可一向强迫,合有變通之道矣。上曰,平安監司權瑎,頃者陳情辭免,而重任不宜輕遞,故使之察任矣。大臣所達,如此,一向强迫,亦非體下之道,今姑改差,可也。戶曹判書柳命天所啓,大內修理,每三年一次爲之,時御所修理,適當今年,故修理所入,旣已措備矣。至於慶德宮,亦已改修,早晩必有修理之擧,其容入諸具,無一備待,此外不時需用亦多,而本曹亦無預備之物,誠爲憫慮。嶺南,則有修理契,可以給價取用,湖西·湖南,則依前價從略分定,以爲慶德宮修理之地,宜當,敢此仰達。上曰,依所啓施行,可也。又所啓,頃見奉常寺所報,本寺流來遺在,淸蜜十四石,甘醬七石十二斗零,年久味變,決不合於祭享之用。本曹郞廳回倉時,親爲看審,則果如本寺所報。淸蜜,則多是國恤時用餘,已經數十餘年,宜其不堪用,甘醬,則艮醬,皆已取用,只留甘醬,累經歲月,則其不堪用,亦其勢也。雖或留置,決不合於祭用,在前如此物種,亦有蕩減埋置之規,而旣入御覽會計中,則本曹,亦不敢擅便,敢此仰達。上曰,然則蕩減,可也。
引見時,工曹判書鄭維岳所啓,今因奉常寺淸蜜·甘醬陳久蕩減事,臣亦有所陳達矣。內資遺在之酒,乃國用餘酒之置簿者,積年流來,其數甚多久遠。此則其時典守吏僕,皆已死亡,文書亦多闕漏,無憑考覈,其中年數稍近,典守吏僕之生存者,則幾盡徵出每每用下,故卽今所謂遺在者,皆是虛簿徒存,指徵無處者也。去冬入直軍士饋酒時,戶曹不給其價,只從文簿遺在之數,使之進排,倉卒間不得已貸出於市上,以致酒味薄劣,該官,至於拿囚定配,此非獨該官之不職,抑亦事勢之所然也。雖是久遠無面,旣有置簿,則戶曹,以其置簿之數,計量會減,亦是例事,內資殘簿,最於他司,紙上虛簿,終無可徵之處。此後戶曹,每以久遠無面,稱以遺在,而按簿照數,使之進排,則內資形勢,決難支保,其久遠無面,特許蕩減,何如?柳命天曰,如此無面,各司皆然,內資形勢,雖甚切迫,不可獨許蕩減矣。上曰,與戶判,更爲相議,久遠無面,限年蕩減,可也。
引見時,領議政權大運所啓,頃日召對時,右參贊李玄逸所陳,箚中鄕約之法,實是良法美制,而在前,亦嘗設行,未久還罷,誠爲可歎。今亦分付京外,着實擧行,宜當。選士之法,亦是美法,行之有效,則其於取人用人之道,豈不好哉?第作法之始,必須熟講爲之,可無後弊,節目條件,使禮判及大提學,相議于儒生,以爲講定之地,何如?右議政閔黯曰,取人以科第,用人以資格,雖曰弊政,當此末世,非此兩法公正之道,尤難得行。今之蔭仕,亦任子遺法也,固難變通。儒臣所達,訓士,卽古學校法也,選士,卽古孝廉法也。此是第一良法美制,稍加參酌試行之,似好矣。上曰,依爲之。選士之規,其意固好,大臣所達,又如是,其令禮判·大提學,相議於儒臣,消詳節目,更爲稟定,可也。以上朝報
上在昌德宮。停常參·經筵。
掌令沈最良再度呈辭。入啓。遞差。
大司諫李玄祚啓曰,臣昨於筵中,以修理所堂上及次知中使賞格加資還收事,有所論啓矣。退出之後,旋聞物議,則皆以爲,度支秩躋一品,工判位列六卿,地位逈絶,體面自別,而今乃與中官輩,䜇爲一串語,竝論於一啓之中,大有傷於事體。且內侍資格之得失,元不干於外朝,而論請還收,亦涉疲勞云,臣於此不勝瞿然之至。昨日備忘之下,適當臣詣闕之際,臣驟見而惑,不復深思,倉卒構草,率爾論啓,退而追省,臣固做錯,物議非斥,烏可自解?次不可仍冒於臺席,請命遞斥臣職。答曰,勿辭,退待物論。
府啓,請還收海州牧使柳以井加資之命。答曰,勿煩。
正言呂聖擧啓曰,昨日長僚,於入侍之際,以修理所堂上及次知中使,恩賞過濫,論啓還收事,簡問于臣,臣卽書送謹悉矣,今者長僚,以率爾做錯,見非物議,引避,臣何敢獨爲晏然而已乎?請命遞斥臣職。答曰,勿辭,退待物論。
承文院官員,以都提調意啓曰,近來朝綱不嚴,年少新進之輩,乖激成習,略無所忌,豈不駭然哉?頃日本院分館時,罔念先朝已定之式,各執所見,終始相激,至於姑罷,已極可駭,而更爲分館之時,又爲起鬧,終始罷坐云,今日朝廷,小有紀綱,則其何敢不遵先朝之定式,若是其無嚴乎?其在事體,殊極可駭,當該行首掌務官,竝爲先從重推考,使之明日內,開坐分館,而若有復執前見,更爲罷坐,則行首掌務及起鬧之人,竝爲摘發拿推,以懲其習,以杜其弊,何如?傳曰,允。
院啓,請還收堂上柳命天·鄭維岳加資,書寫官鄭奎祥陞出六品之命。竝引嫌而退,論事失體,見非物議,旣書謹悉,均有其責,請大司諫李玄祚,正言呂聖擧,竝命遞差。答院曰,不允。處置事,依啓。
兵曹,以沈樸爲左邊捕盜大將。以上朝報
吏批啓曰,今都目政,各歧仕滿應遷者,相避及準朔監察·禁府都事,刑曹掌隷院郞官,各司久仕,時推人員,竝擬,何如?傳曰,允。又啓曰,臺諫及玉堂春坊闕員,今當差出,而擬望之人乏少,相避外任竝擬,何如?傳曰,允。又啓曰,大司成,今當差出,而擬望之人乏少,承旨竝擬,何如?傳曰,允。吏曹謄錄
以許嶨爲成均館司藝,趙遠明爲永川郡守,魏東峑爲巨濟縣令,朴涏爲吏曹正郞,李宜振爲歸厚別提,李順坤爲順川郡守,金重泰爲司憲府監察,韓厚明爲敦寧府都正,李奎徵爲忠勳府都事,南宮鈺爲右通禮,南致熏爲鍾城府使,吳斗龍爲軍資監直長,李文興爲司䆃寺正,沈廷耉爲通禮院引儀,李相勛爲兵曹正郞,睦林㝡爲三登縣令,崔重泰爲咸鏡都事,朴尙一爲高山縣監,金文夏爲吏曹佐郞,朴錫昌爲寶城郡守,鄭漢柱爲藝文館待敎,李壽仁爲承政院注書,權世泰爲淸道縣監,李汲爲宗廟署直長,李浚爲侍講院弼善,洪萬紀爲司憲府掌令,許䎁爲典牲署主簿,崔泰基爲禮賓寺奉事,崔斗炡爲甲山府使,閔昌道爲成均館大司成,朴涏爲議政府舍人,沈仲良爲黃海監司,愼爾益爲德川察訪,李時振爲司憲府監察,洪重夏爲司諫院獻納,李庭萬爲司饔院奉事,尹以道爲洪州牧使,丁思愼爲弘文館副修撰,鄭行萬爲掌院署別提,洪重鉉爲永柔縣令,尹以豐爲尙瑞院直長,姜世龜爲禮曹參議,鄭翊周爲任實縣監,李明鎭爲麻田郡守,閔興道爲吏曹正郞,朴思良爲海美縣監,吳羽進爲銀溪察訪,李元齡爲侍講院輔德,吳始績爲戶曹正郞,蔡仁龜爲西部參奉,尹有孫爲尙瑞副直長,柳爲司䆃寺主簿,黃徵爲咸鏡北道兵使,羅晩成爲司憲府持平,趙相愚爲瑞山郡守,李海準爲興陽縣監,姜相周爲兵曹佐郞,李相勛爲侍講院司書,李學標爲長興庫主簿,南五熏爲禁府都事,李震華爲廣興副奉事,崔槅爲穩城府使,李奎成爲嘉山郡守,洪重夏爲兼校書校理,李國華爲軍資監正,李浡爲京畿左道水運判官,金兌一爲成均館司成,朴身之爲成均館直講,蔡獻徵爲古阜郡守,睦天龜爲繕工監監役,金昌錫爲戶曹佐郞,黃應老爲掌樂院僉正,洪重泰爲戶曹佐郞。
上在昌德宮。停常參·經筵。
夜五更,月暈。
下直,豐德府使李夏徵。
參知姜鋧再度呈辭,及正言沈得元初度呈辭。入啓。遞差。
持平沈樘啓曰,新除授掌令洪萬紀,卽臣之同生姊夫也,在法應避,不可仍冒,請命遞斥臣職。答曰,勿辭,退待物論。
大司憲權珪啓曰,引嫌而退,相避之法,在下當遞,請持平沈樘,遞差。答曰,依啓。
慶尙監司書目,仁同呈,以私奴德龍·甲立,及來處不知居士夫妻,竝四人,今五月二十五日,雷震致死事。又書目,道內農事形止,上道嶺下,南邊沿海諸邑段,五月以後,雨水周洽,旣得移秧,彦陽以上東海諸邑段,五月以後,不下雨,天奉之地,不得移秧,民事可慮事。
政院啓曰,堂后注書之任,史局莫重之地,俱不可暫曠。注書李壽仁·李奎年,下番翰林鄭漢柱,竝卽牌招察任,何如?傳曰,允。
禁府,李求仁·鄭漢柱,拿囚。啓。
謝恩,吏曹正郞閔興道,注書李壽仁·李奎年,司書趙九畹,宣傳官元徽,刑曹正郞金戩。
兵曹判書睦昌明,吏曹判書吳始復初度呈辭。入啓。給由。以上朝報
訓鍊都監郞廳,以都提調意啓曰,都監中軍,爲任甚重,每當有闕,輒患乏人矣。中軍李後晟,昨日政,移拜滿浦僉使,未知政曹之備擬邊任,有何所由,而軍門重任,不可輕遞,以輦下中軍,出補邊鎭,事體未安,且關後弊,滿浦僉使李後晟遞差,使之仍察中軍之任,何如?傳曰,允。以上兵曹謄錄
以兪處重爲宗簿寺主簿,閔興道爲侍講院文學,金戩爲刑曹正郞,韓後望爲成歡察訪,姜世龜爲司諫院大司諫,李萬元爲平安監司,許墀爲廣州府尹,朴萬鼎爲淮陽府使,金壽益·金泰鼎爲成均館典籍,李奎年爲承政院注書,尹夏濟爲工曹正郞,洪天齡爲廣興主簿,李相勛爲司諫院正言,李玄錫爲江原監司,沈極爲晉州牧使,李萬根爲禮曹正郞,金萬柱爲兵曹佐郞,蔡時益爲榮川郡守,朴希閔爲司諫院正言,趙九畹爲侍講院司書,趙世成爲刑曹佐郞,李明義爲司憲府持平,沈最良爲司憲府執義,呂聖擧爲兵曹正郞,丁呂重爲尙衣院別提,李震華爲軍器寺主簿,李宇謙爲吏曹佐郞,羅萬榮爲禮曹佐郞,李汝玉爲司宰監僉正,沈廷耉爲義禁府都事,李行益爲春川府使,李石根爲石城縣監,鄭洙明爲戶曹正郞,南至熏爲白川郡守,李蕆爲雲山郡守,吳尙文爲弘文館副校理,朴相英爲工曹佐郞,鄭堥爲南原縣監,李孝根爲侍講院說書,黃爾明爲刑曹佐郞,姜銑爲禮曹參議,安如石爲兵曹參知,李料章爲繕工監奉事,權爲咸平縣監,禹昌夏爲工曹正郞,李震殷爲高城郡守,權相殷爲新溪縣令,李瀅爲司畜別提,睦林馨爲平市署令,李宜振爲司憲府監察,許䎁爲司憲府監察,金樘爲刑曹佐郞,李浡爲工曹佐郞,任順元爲忠淸都事,李衡徵爲繕工監假監役,李瀅爲義禁府都事,沈樘爲兵曹佐郞,趙百朋爲京畿左道水運判官,朴涏爲弘文館副應敎,權守經爲典牲署主簿,申奎爲司憲府監察,慶明會爲戶曹佐郞,李益興爲獻陵參奉,林蓆爲慶基殿參奉,申必源爲敬陵參奉,禹德九爲翼陵參奉,李翊夏爲穆陵參奉,李允濟爲繕工監假監役,申灚爲司饔院參奉,姜碩良爲造紙署別提,具廷柱爲歸厚署別提,李簫爲司僕寺主簿,李載中爲通禮院引儀,閔昌道爲吏曹參議,閔光魯爲刑曹佐郞,任翰重爲司畜別提,權卨爲泰陵參奉,金宇泰爲光陵參奉。
上在昌德宮。停常參·經筵。
自卯時至巳時,日暈兩珥。
下直,燕岐縣監姜璘。
以權始經爲假注書。
備邊司啓曰,行副提學李聃命,本司堂上啓下,使之仍察有司之任,何如?傳曰,允。
春秋館郞廳,以諸堂上意啓曰,藝文館待敎李壽仁,移拜承政院注書矣。史局重地,無他員,事極未安。李壽仁卽令該曹口傳差下,使之還察史局之任,此後未新薦之前,勿爲遷動事,亦爲分付,何如?傳曰,允。
吏曹口傳政事,待敎單,李壽仁。
政院啓曰,待敎李壽仁,旣已口傳差出矣。史局重地,不可暫曠,卽爲牌招入直,何如?傳曰,允。
謝恩,待敎李壽仁。以上朝報
上在昌德宮。停常參·經筵。
夜一更,流星出尾星下,入坤方天際,狀如鉢。
慶尙監司書目,臣病勢轉劇,斷無供職之望,敢冒萬死更陳危懇,乞賜遞免事,上疏上送事。啓。答曰,省疏具悉。卿勿過辭,宜速察職。
政院啓曰,憲府諸臺,或呈辭未肅拜,或在外,無一行公之員,連以監察茶時,事甚未安。除在外人員外,竝卽牌招察任,可如?傳曰,允。
謝恩,執義沈最良,掌令洪萬紀,持平朴明義。
吏曹啓曰,守令多闕,政事,取稟。傳曰,過國忌後爲之。以上朝報
御營廳啓曰,今此舊番軍兵等,射砲用劍試才賞格,從分數多寡,以本廳所儲木綿,面給後別單書入之意,敢啓。答曰,知道。又啓曰,本廳右部中司屬,全羅道右道五哨軍兵,及京案各差備軍,逢點實數,一千三百八十九名,黃海道別馬隊四十八名,已爲整齊矣。來七月初一日,與右部左司軍兵,替代後,舊軍放送之意,敢啓。答曰,知道。又啓曰,本廳右部右司屬,全羅右道五哨軍兵,來八月二十五日京中逢點,九月初一日,與中司軍兵,當爲替代立番,赴期調送事,本道監兵使處,依前知會之意,敢啓。答曰,知道。御營廳謄錄
上在昌德宮。停常參·經筵。
自巳時至午時,日暈。
左議政睦來善初度呈辭。不允批答,王若曰,首揆纔出視事,協贊是期,元老今又丐閑,驚惑滋甚。卿胡不諒,予欲無言。顧方今艱危之孔殷,試取其梗槪而歷數。三春之雨暘,時若大有豐禳之徵,八路之飢饉可蘇,庶弛宵旰之慮。不幸極備之害,適當長養之時。麥末收於田場,漂失太半,川或反於丘壠,泛濫無邊。昏墊下民,蔀屋咨於暑雨,震驚百里,乖氣激於陰陽。人事上干天和,良由寡昧之不穀,民心漸至波蕩,可緩股肱之共貞。必欲及時而消除,所以望卿者切至。此誠何等時也?無樂爲君,不宜若是恝然,誰與共國,惟卿,以耆舊重望,爲予之輔弼大臣。夙夜忘身奉公,寔遵繩墨之正,朝夕納誨輔德,罔非藥石之忠。百隷莫敢怠荒,班行載肅,庶事無不整頓,綱紀復張。皆卿允釐之功,肆予益篤不忘。夫何引疾之請,遽及仰成之辰?犯三庚之赫炎,縱有侵鑠之患,因一時之微恙,寧決去就之心?齒德俱爲達尊,不妨臥閤而論道,奔走乃其末節,何必束帶而趨朝?丙夜之枕不安,詎忘蒼天之警,寅亮之化可致,政急黃髮之詢。予方究弭災之謨,卿豈爲求退之計?獨使憂社稷,在卿心而何安?若涉無津涯,顧時事之維棘,國家安危之係,何不深思?災祥轉移之幾,毋或小緩。於戱,姚崇請告,積務誰決於廟堂,武候鞠躬,殊遇欲報於王室。益勵匡救之志,亟斷謙讓之辭。所辭,宜不允。故玆敎示,想宜知悉。知製敎李震休製進以上朝報
上在昌德宮。停常參·經筵。
夜五更,月犯木星。
左議政睦來善再度呈辭。入啓。傳曰,不允批答。以上朝報
上在昌德宮。停常參·經筵。
左議政睦來善再度呈辭。不允批答,王若曰,敦勉之意甫宣,謂卿心之已改,遜辭之章繼至,愧予誠之未孚。予方倚卿而圖治,卿胡棄予而求退?惟卿,素履玉潔,赤心天知。剛方之質,峻整之資,嶷然直宰相器,簡重之度,敏達之識,綽有古大臣風。鞠躬盡瘁,如漢武侯,蓋任經綸社稷,憂國奉公,如蔡征虜,亦嘗勤勞王家。忠貞不渝於險夷,裨益難一二計,功庸已著於內外,出入殆五十年。歷累朝而知遇最深,逮大拜而棐迪益篤。李文靖之兩事得體,遠慮長思,陸內相之百奏盡言,竭誠殫智。惟其終始一念,炳然如丹,至於軍國百爲,講之有素。任其鞅掌,卿豈憚於獨賢,佛時仔肩,予所望者共濟。眷注,若是其重,去就,何乃太輕?朝退蓋纔隔晨,莫謂疾恙之猝劇,年紀雖已向暮,且喜筋力之尙强。首揆停告老之章,實慮國勢之岌嶪,輔相有共戚之義,可忘時運之艱屯。方期二人共貞,幸群策之畢擧,尙賴一心同力,致庶績之咸熙。況今日有萬可虞,伊人事無一可恃。旱乾水溢之相繼,於乎天意難諶,飢饉疾疫之畓臻,奈此邦本將蹶。資卿贊襄之效,思所以下紵民憂,籍卿變理之功,思所以上答天譴。固宜戮力不暇,此豈乞骸之時?雖在末宦小官,不宜紛紛呈告,矧以碩輔元老,胡乃邁邁請休?秋氣乍生,臥閤猶可以將攝,春宮漸長,非卿,孰資乎導成?曠日入朝,養痾無傷於彦博,令子扶擁,力疾,何害於溫公?宜體如渴之誠,亟回若浼之志。於戱,旱作霖,川作楫,罔俾專美於古人,公忘私,國忘家,益勉追報於先后。不在多誥,須勿復辭。所辭,宜不允。故玆敎示,想依知悉。知製敎丁時潤製進以上朝報
禁衛營啓曰,來十月·十一月當,十三番後部後司·別左司,及十二月當,十四番別右司,屬慶尙道軍兵十五哨內,後司五哨,則十月一朔立番,別左司五哨,則十一月一朔立番,別右司五哨,則十二月一朔立番,而當其番次,每於前月二十五日,京中逢點之意,本道監司及左右兵使處,預爲行文知委,何如?傳曰,允。禁衛營謄錄
以朴泰恒爲禮曹正郞,黃爾明爲刑曹正郞,吳挺奭爲通禮院引儀,申渼爲鎭海縣監,崔琥爲固城縣令,郞原君偘爲宗簿寺提調,張銑爲南海縣令,李汝玉爲咸安郡守,金文夏爲侍講院司書,趙祺錫爲開城府經歷,李衡祥爲羅州牧使,許策爲昆陽郡守,權季衡爲柒原縣監,金翊相爲軍器寺判官,閔興道爲弘文館副校理,金垕爲奉常寺參奉。
癸酉六月二十九日,上御□□□。召對,綱目,自梁天監七年,魏永平元年,止淸靜後常踵焉,參贊官李湜,侍讀官睦林重,檢討官李允明,假注書權始經,兼春秋金昌錫,記事官李壽仁。
上在昌德宮。停常參·經筵。
下直,鐵串僉使柳時雄。
忠淸監司書目,林川呈,以幼學李世標婢生春,今月十五日雷震死。啓。
府啓,請還收海州牧使柳以井加資之命。新除授榮川郡守蔡時益,雖被州郡之薦,陞出六品,甫及一年,而未經縣邑,驟授郡寄,官方無漸,物情未允,請新除授榮川郡守蔡時益,改正。生民休戚,係於守令之賢否,其不可不各別擇差也,明矣。新除授雲山郡守李蕆,本以卑微之人,別無可取之才,行己猥雜,年紀且衰,決不可復畀字牧之任,以貽一邑生民之害。頃陞博川,旋被劾遞,曾未幾何,又拜本職,除目之下,物情爲駭,請新除授雲山郡守李蕆,遞差。海美,以兵使舊營也。必以武臣中有聲望者,極擇差送,意有所在,新除授縣監朴思良,旣非科第出身人,無表異名稱,則海防重地,不宜輕授,請新除授海美縣監朴思良,遞差。答曰,不允。末端兩件事,依啓。
吏曹啓曰,臺諫有闕,政事,取稟。傳曰,明明日爲之。以上朝報
禁衛營啓曰,十一番後部左司屬,慶尙道五哨軍兵,逢點實數,六百三十五〈名〉,六番海西別驍衛六十七名,步軍標下一名,已爲整齊矣。來七月初一日,與內外三處入直馬步軍兵,依例替代後,舊軍放送之意,敢啓。答曰,知道。禁衛營謄錄郞廳康聖路校正。日記廳郞廳趙處魯書。
上在昌德宮。停常參·經筵。
吏曹判書吳始復,兵曹判書睦昌明三度呈辭。入啓。加給由。
禁府,尹楧拿囚。啓。
左議政睦來善三度呈辭。不允批答,王若曰,予已敷心而再誥,謂卿意之可回,卿又引疾而三辭,胡予衷之不諒。勉遵前旨,毋思退休。顧今日,何等時耶,而時事有難言者,賙賑之政纔畢,赤子僅免於顚連,水旱之災相仍,蒼天又示以警告,至於人心世道之漸壞,無以維持,若夫疵政弊化之尙多,無以釐革。永思彌綸之策,必待匡輔之才,若大水無涯,賴舟楫而方濟,以巨廈將圯,得棟樑而可支。惟卿,喬木舊臣,柱石重望,勵氷蘖之淸苦,操履剛堅,若金玉之精英,器宇端重。憂愛根於天性,懇懇體國之誠,精神發於事爲,恢恢綜物之智。陸宣公之竭心事主,一節不渝終始,楊丞相之正色立朝,百隷罔敢怠忽。惟老成忠勤之茂著,肆寡昧倚毗之方隆。夫何仰成之辰,遽有釋負之請?夙夜匪懈,縱致榮衛之有愆,筋力尙强,佇期藥餌之收效。輔相百責所萃,固當休戚之與同,君臣一體相須,何乃去就之斯決?累月巽辭,方喜首揆之造朝,遭時屯艱,寧許元老之求退?須體如渴之意,亟回若浼之心。細務不親,何妨臥閤而論道?時事孔棘,不宜棄予之如遺。玆用諄諄而告之,無爲望望作去也。於戱,履晩節而奉身乞解,雖是疏太傅知足〈之〉心,臨敗局而袖手傍觀,抑乖漢諸葛鞠躬之義。黃扉協贊,當思措世於大猷,綠野優閑,將欲置國於何地,念此求助,幡然改圖。所辭,宜不允。故玆敎示,想宜知悉。知製敎李允明製進
政院啓曰,諫院近無行公之員,大政後守令,尙未署經云。除在外人員外,未肅拜人員,竝卽牌招察任,何如?傳曰,允。
謝恩,獻納洪重夏,正言李相勛。
府啓,請還收海州牧使柳以井加資之命,新除授榮川郡守蔡時益改正。措辭見上答曰,勿煩。
院啓,外方凋殘,職由於數易,小民之勞弊,莫甚於迎送,此所以貴久任而重遷除也。今此大政時,自外任移拜他邑,至於五人之多,其中固無聲績著聞,被薦陞敍者,而亦或有到任未久,無端移易者,此雖出於注擬乏人之致,愼擇精揀,豈無他可合者,而必移方任守土之人,以貽送舊迎新之弊乎?夫五邑之作窠,而遞易之弊,均被於十邑,耗官需而吏緣爲奸,策夫馬而民疲其力,況今穡事方殷,鋤功政急,而齎糧涉遠,奔走供億,見闕之處,固無奈何,無故之邑,又復受害,甚非朝家軫農節慮之意也。請今番都目政,自外任移拜他邑之人,一倂還收,仍任前職。新除授大司諫姜世龜,時在忠淸道溫陽地,正言朴希閔,時在慶尙道醴泉地,請竝斯速乘馹上來事,下諭。答曰,令該曹稟處。下諭事,依啓。以上朝報
上在昌德宮。停常參·經筵。
下直,德浦僉使任萬重。
持平朴明義初度呈辭。入啓。給由。
政院啓曰,今日爲政事命下,而卽者吏曹郞廳來言,判書吳始復,陳疏纔已入啓,參判柳命堅,病不來,參議閔昌道,未肅拜,將不得開政云。參判柳命堅,參議閔昌道,竝牌招開政,何如?傳曰,允。
吏曹判書吳始復上疏。大槪,三度加由之命,出於格外,惶霣狼狽,罔知攸措。顧臣所叨,斷無仍冒之理,本兼諸任,亟許鐫免,以安微分事。入啓。答曰,省疏具悉卿懇。卿其須勿過辭,安心行公。
左議政睦來善四度呈辭。入啓。傳曰,連觀巽牘,不覺愕然失圖也。噫,卿試思之,今日是何等時耶?仰觀俯察,無一可恃,十碁累卵,曷足喩急?此政君臣上下,動色相戒,莫敢遑息之秋也。矧卿,以三朝藎臣,居大臣位,益念竭力共貞之道,乃因一時旡妄之疾,遽欲釋負而就閑,予懷之缺然,已不可言,而其在卿體國之心,亦可謂安耶?允若玆罔或改圖,予將疇與爲國乎?卿辭雖懇,此時輔相之職,萬無允副之理,夙夜勞瘁,縱有榮衛之小愆,筋力尙旺,自可勿藥而有喜。卿其體仰成之至意,念時事之多難,安心勿辭,亟斷來章,速出論道,毋孤企望。仍傳曰,遣承旨傳諭。
府啓,請還收海州牧使柳以井加資之命,施相當賞典。答曰,勿煩。
謝恩,吏曹參議閔昌道。
兵曹判書睦昌明上疏。大槪,宿疾復發,症勢危重,旬月之內,無望供職,本職及兼帶諸任,乞竝遞免,俾得安意治療,以尋生路事。入啓。答曰,省疏具悉卿懇。本兵重任,決難輕遞,卿其安心勿辭,宜速行公。
平安監司義州府尹書目,謝恩使一行,去月二十七日,渡江入去事。
右承旨權重經書啓,臣承命往諭于左議政睦來善,則以爲,臣癃病已極筋力已盡,其勢實不堪奉職之狀,哀籲於紸纊之下矣。凡幾度懇陳於章奏之間者,亦復幾何?以緣臣誠意淺薄,終未蒙一兪,臣常惶蹙,無地自容。今臣雖極老耄,猶知事君之義,及此殘齡,些少精力,亦可以收拾牽補,以供職事,則安敢爲丐閒自便之圖哉?凡人才德俱備,智慮雖裕,年至八十之境,則自不能展志於經緯之地。況如臣者,才與德俱無,老且病已甚,尙何望竭其衰鈍,以報我聖明不世之恩遇哉?臣旣病老,義當休謝,而銜恩感激,持祿遲回,至於五十年。尸職,一事無裨,撫躬增慙,雖死何瞑?告老而歸者,必有所哂,臣之情事,不亦戚乎?且伏見前後聖批,辭旨勤切,無非出於兢兢憂畏之意。時事之艱危,臣豈不知,水潦之災害,臣豈不知?第臣性本迂疎,又無識見,加之以老妄,何能爲救時之術,何能爲弭災之策,以紓我聖上宵旰之憂也耶?垂死殘軀,積瘁所祟,腰腹苦痛,泄瀉不止,左脚況疼,幾至成膿,脾敗口苦,久廢食飮,元氣大損,日就澌憊,斷無自力之勢。瀝血陳懇,兪音尙悶,委頓枕席,悶泣罔措。不意玆者,近侍辱臨,諭敦勉之旨,十行宸翰,丁寧懇惻,字字由衷,激臣心肝。臣奉讀未了,感淚先零,在臣分義,固當忍死趨命,仰塞聖意,而危苦諸症,如右所陳,末由造朝,惶縮冞增。古人云,義雖君臣,情猶父子,臣之所望於聖明者,豈特病子之於慈父也?仰惟聖明,俯察哀悃,亟賜恩遞,以保孱喘,以重國事,豈不萬幸?臣攢手血祝,只竢矜許,惶恐隕越,不知所達云,敢啓。傳曰,知道。以上朝報
有政。〈吏批〉,行判書吳始復受由未出仕,參判柳命堅病,參議閔昌道進,都承旨李蓍晩進。兵批,判書睦昌明,呈辭受〈由〉,參判李壽徵式暇,參議安如石進,參知嚴緝病,右副承旨李周徵進。
吏批啓曰,判書吳始復,受由未出仕,參判柳命堅,病不來,小臣獨政未安,何以爲之?敢稟。傳曰,只出緊任。
又啓曰,司諫今當差出,而擬望之人乏少,外任竝擬,何如?傳曰,允。
吏批,行戶曹判書柳命天,今加輔國,工曹判書鄭維岳,今加正憲,慶德宮修理所次知中使加資事,承傳。淸林守潭,朗原君偘,良妾一男初授職。內官金信豪,今加嘉善,朔試射時優等。以柳星樞爲海美縣監,李命徵爲雲山郡守,李宇晉爲楊州牧使,南五熏爲刑曹佐郞,繕工假監役李衡徵,禁府都事韓相載,相換,以睦林重爲司諫,沈得元爲江原道敬差官,左賓客柳命天,右賓客沈梓。
吏批啓曰,行戶曹判書柳命天,今陞輔國,依例送西付職,兼判書下批之意,敢啓。傳曰,知道。以上移謄燼餘
戶曹啓曰,云云事命下矣。己亥以後,六位祭享,在於大同設立之後,六位應行之祭,及別祭王后考妣房祭需各樣所用果,有不足之數,不可無變通之擧。就議於大臣,且與該廳堂上相議,則辛未加定四百餘石之外,今若加定六位祭享所用七百餘石,足以推移封進,故參酌磨鍊,自癸酉條爲始,加定分道,別單書入之意,敢啓。傳曰,知道。以上戶曹謄錄
上在昌德宮。停常參·經筵。
夜二更,流星出胃星上,入北方天際,狀如鉢,尾長二三尺許,色赤。
持平朴明義再度呈辭。入啓。遞差。
左議政睦來善箚子。大槪,昨伏承近侍傳諭,惶隕感泣,罔知所措。臣之病勢,一向危苦,頓無復起之望,冒死陳懇,冀蒙矜許事。入啓。答曰,省箚具悉卿懇。昨者近侍之傳宣也,備悉如渴之意,而情志未孚,莫回卿心,缺然且慙,無以爲諭。卿其亟遵前旨,安心勿辭,俟病小間,出而論道,以副上下之望。仍傳曰,遣史官傳諭。
吏曹啓曰,臺諫有闕,政事,取稟。傳曰,明日爲之。
京畿監司書目,長湍呈,以延安騎兵宋己實,雷震致死事。
傳曰,大臣·備局堂上引見。引見時,吏曹判書吳始復,兵曹判書睦昌明,副提學李聃命牌招察任事,榻前定奪。
大司憲權珪所啓,措辭見上上曰,依啓。熟馬一疋面給,可也。
又所啓,榻前待罪,非人人所可爲之,而右副承旨李周徵,乃敢待罪於咫尺之地,殊涉猥越。請右副承旨李周徵推考。上曰,依啓。
判中樞府事沈梓箚子。大槪,兼帶未肅拜之前,矓然入侍,惶恐待罪事。入啓。答曰,省箚具悉。卿無所失,安心勿待罪。
吏曹啓曰,司諫院啓辭,今番都目政,自外任移拜他邑之人,一倂還收,仍任前職事,令該曹稟處事,命下矣。臺臣,爲慮外方迎送之弊,有此論啓,仍任之請,其意固好,其言誠是,本曹於此,亦豈不念,而近來乏人尤甚,每當州牧之窠,輒有苟簡之患。今此洪州·晉州兩邑,物衆地大,素稱難治,加以凋弊,殆難收拾。臨政議擬,實難其人,不得已以淮陽府使尹以道,南原縣監沈極,啓請備擬,蓋以其聲績之已著,輕重之有殊也。永川·麻田,或以被抄,或以陞敍,而道里相距,近者僅至百餘里,遠者不過三日程,此非無端遷動之比,而必論事勢之如何。臺臣,旣以有弊爲言,則似不可仍存,至於羅州之陞遷,旣因備局之議薦,則非本曹所可檀便,令廟堂稟處,何如?傳曰,允。
引見時,領議政權大運所啓,慶尙監司李玄紀,以李榮遠等査覈啓本,下備局,今方覈奏,而所謂石聚處,雖無指的可證之端,不可不一番看審處之,而江原新監司之辭朝不遠,使之親進看審後,詳細啓聞,似宜。僧人信敬,則旣不得端緖,年且八十,刑推,似爲不當,而自下不敢擅便,敢此仰達。右議政閔黯曰,此事肯綮,在於碑石,而當初傳言之人,只言得凶石,中間聽言之人,意或以爲得碑石云。信敬,苟有可問之端,其年七八十,非所可論。碑石之說,旣未得歸一,所謂石聚處,僧則以爲塔基,榮遠則以爲古人葬,設令爲古葬地,不當便以爲國陵。碑石雖有之,埋置土中,過百年,則字劃亦豈可辨乎?事之可疑,又如此,法外加刑,似涉重難,然事繫重大,亦不可謂之虛疎而置之,令本道看審後稟處,似當矣。上曰,僧人信敬,姑勿刑推,待新監司赴任後,使之看審啓聞,可也。刑曹判書兪夏益所啓,私鑄錢文之罪,行錢初事目,以一罪論斷,厥後,又以不待時處斬定奪,而俱無首從區別之語。取見大明律,則私鑄銅錢者絞,爲從者減一等,卽今事目及受敎,與大明律分首從之文有異,何以爲之乎?錢文私鑄罪人,自捕廳移來者頗多,本曹今方推覈,故敢此仰達。上曰,依大明律爲之,可也。右副承旨李周徵所啓,去月二十二日引見時,儒臣所達選士法節目講定事擧行條件中,禮曹判書柳命賢所達慶尙監司李玄紀所定,取見後講定事一款,落漏,今當改付標以入,故敢達。柳命賢曰,伊日入侍注書,難免不察之失,似當推考矣。上曰,推考,可也。以上朝報
大臣·備局堂上引見時,禮曹判書柳命賢所啓,賑廳元無歲入之捧,連値歉歲,各道災減之代,京外賙賑之資,全責於賑廳之儲蕩竭,實無支保之勢。廟堂請鑄錢貨,陳達蒙允矣。自今年四月爲始矣,卽今鐵物,無一斤入手,而三衙門,方爲設鑄,鐵物之價,日漸騰踴,倭館一年所出鐵物,只是三千餘稱,而三衙一年所用,幾過四千餘稱。賑廳今又鑄錢,則鐵物實無繼用之路,一時竝擧,必有狼狽之患。訓局及摠戎廳,旣限以十二朔云,姑待此兩軍門畢役後,賑廳鑄錢,自明年正月爲始,未知何如?領議政權大運曰,錢者,國之重寶,決不可人人秉其利源。且緣諸衙門之所請,輒許鑄錢,諸處一時竝擧,不但鐵物之踴貴,私鑄之患,亦甚狼藉。且聞所鑄〈錢〉文,多有淆雜之弊,事極寒心。此後鑄錢之擧,切勿續續聽許,定一衙門,以爲專管鑄錢之地,似爲得宜矣。右議政閔黯曰,諸處鑄錢,事多淆雜,若使某衙門,專管鑄錢,似或防此患,領相所達,誠是矣。訓局·摠戎廳,旣自朝家許鑄,今難還撤,准其定朔之後,卽令停止,此後雖有京外請鑄之處,切勿聽許,而地部,旣是國家經用之地,賑恤廳,本無應入之物,無中生有,以應不時之需,以此兩處,專管鑄錢,以爲錢貨通用之地,似當矣。命賢曰,今因錢貨之弊,臣亦有所欲達矣。錢貨雖非飢食寒衣之物,自是國家通行之寶。曾在孝廟,令常平廳句管鑄錢,錢謂常平通寶,因爲國中通行之貨矣。近緣衙門之各自鑄錢,較其容入物力,只要其剩利優足,錢文精麤,未暇致念,且無通行外方之擧,此殊非朝家鑄錢之本意。近聞鑄錢之際,鐵物不足,則雜以鉛鐵,汚惡脆薄,手挼卽壞,鉛鐵自露,市民皆以爲,此乃無用之物,必不爲通貨,以致錢價之漸低,殊甚可駭。朝家,若令地部·賑廳兩處句管,則剩利之多寡,不須深較,猶務錢文之精堅,切勿添以雜鐵,旣鑄之後,亦令通行於京外,以爲錢貨廣布之地,似好矣。今者大臣,旣有所達,以此明白定式,未知何如?上曰,訓局·摠廳旣許之處,今難還撤,待其准備定朔,卽令停止,此後各衙門,切勿許鑄。只令地部及常平廳,句管設鑄,仍爲錢貨通行之地,以此定式,可也。以上備邊謄錄
上在昌德宮。停常參·經筵。
左議政睦來善五度呈辭。入啓。傳曰,安心調理。
吏曹參判柳命堅初度呈辭。入啓。給由。
戶曹判書柳命天上疏。大槪,懇乞收回新授之資,以重官方,以安微分事。入啓。答曰,省疏具悉。今玆賞典,實循舊章,卿其安心勿辭焉。
工曹判書鄭維岳上疏。大槪,請還收新資,以重賞典事。入啓。答曰,省疏具悉。今玆賞典,實循舊章,卿其安心勿辭焉。
備邊司啓曰,司諫院啓辭,該曹覆啓內,羅州陞遷,因備局議薦,令廟堂稟處事,命下矣。漢南保障之地,與他州郡有異,尤宜擇人而授之。備局議薦,與該曹除拜,事體亦別,不可以迎送有弊,還仍前職。至於楊州,係是畿輔重鎭,而近甚凋弊,牧使李衡祥,方任蘇殘之責,則羅州雖曰難治,移此任彼,似失輕重之序。楊州牧使李衡祥則仍任,羅州牧使,則令該曹別爲差出,何如?傳曰,允。
謝恩,獻納丁時潤。以上朝報
備邊司啓曰,司諫院啓辭,今此大政時,自外任移拜他邑者,至於五人之多,五邑作窠,而遞易之弊,被於十邑,甚非朝家慮民之意也。請一倂還收,仍任前職,而該曹覆啓內,羅州陞遷,因備局而議薦,令廟堂稟處事,命下矣。漢南保障之地,與他州郡有異,尤宜擇人而授之。備局議薦,與該曹除拜,事體亦別,不可以迎送之有弊,還仍前職。至於楊州,係是畿輔重鎭,而近甚凋弊,牧使李衡祥,方任蘇殘之責,則羅州雖曰難治,移此任彼,似失輕重之序。楊州牧使李衡祥則仍任,羅州牧,卽令該曹別爲差出,何如?傳曰,允。以上吏曹謄錄
有政。吏批,行判書吳始復受由未出仕,參判柳命堅呈辭,參議閔昌道進,都承旨李蓍晩進。兵批,判書睦昌明呈辭受由,參判李壽徵病,參議安如石病,參知嚴緝進,右副承旨李周徵進。
吏批啓曰,判書吳始復受由未出仕,參判柳命堅呈辭,小臣獨政未安,何以爲之?敢稟。傳曰,只出緊任。又啓曰,晉州牧使,今當差出,而本州物衆地大,素稱難治,且以數遞,近甚凋弊,不可不各別擇送,未赴任守令,竝擬,何如?傳曰,允。
吏批,以洪重鼎爲持平,朴萬鼎爲校理,金聲久爲洪州牧使,姜相周爲永川郡守,黃道光爲麻田郡守,蔡獻徵爲晉州牧使,洪重夏爲校理,柳愭爲戶曹參議,李明恒爲禁府都事,李衡祥,楊州仍任事,承傳,以丁時潤爲獻納,都處亨爲古阜郡守,趙渭叟爲羅州牧使,淮陽府使尹以道,南原縣監沈極,新溪縣令李明鎭,淸道縣監趙遠明,仍任事,承傳。
傳曰,有闕守令,今日政差出。
兵批,副護軍朴思·李蕆,副司果朴明義。以上移謄燼餘
禮曹啓曰,大殿所屬內班,院寺處,緝熙堂所屬各差備入接處,土壁之役,今已完畢。諸色工匠,自今日盡爲放送,郞廳監造官,亦爲罷出之意,敢啓。傳曰,知道。以上禮曹謄錄
上在昌德宮。停常參·經筵。
夜一更,流星出文昌星上,入坤方天際,狀如鉢,尾長四五尺許,色赤。
工曹判書鄭維岳,加資肅拜。
吏曹判書吳始復,兵曹判書睦昌明辭職上疏。入啓。答曰,省疏具悉卿懇。卿勿固辭,安心行公。
判中樞府事柳命天上疏。大槪,兼帶內局·社稷·弘文提學·同成均之任,亟令該曹,照例處置事。入啓。答曰,省疏具悉。疏辭,令該曹稟處。以上朝報
成均館官〈員〉,以知館事意啓曰,今七月初七日,儒生上旬輪次,當爲設行,而非但大司成,時未差出,秋享大祭齋戒相値,不得爲之,今月內無故日,退行之意,敢啓。傳曰,知道。以上成均館謄錄
上在昌德宮。停常參·經筵。
左議政睦來善六度呈辭。入啓。傳曰,安心調理。
吏曹參判柳命堅再度呈辭。入啓。加給由。
成均館員,以知館事意啓曰,今七月初七日,儒生上旬輪次,當爲設行,而非但大司成,時未差出,秋享大祭齋戒相値,不得爲之。今月內無故日,退行之意,敢啓。傳曰,知道。
院啓,順天府使任元耉,居官有年,未聞治效,而違越法例,濫捧作木,旣騰怨咨之聲,多造節扇,盡歸京市,重貽鄙瑣之誚。且尙〈?〉當方農之時,上京累月,無意還官,徒思自便,罔念民弊,如此之人,不可仍置字牧之任。請順天府使任元耉,罷職不敍。江原都事李琩,今春校生考講時,行到淮陽府界,不入官府,直向山寺,仍設校生之講,此實前所未有之事也。山房開坐,旣失事體,佛寺講士,有駭瞻聆,不可無警責之道。請江原都事李琩,罷職。答曰,依啓。
慶尙道慶山居幼學郭昕上疏。大槪,請曾祖故左尹臣再祐褒贈事。入啓。答曰,省疏具悉。疏辭,令該曹稟處。以上朝報
備邊司啓曰,臺官於武臣,固不復稱停,喜爲彈駁之論,而旣停之後,則武臣不敢引嫌,卽是古風,亦事體然也。捕盜之任,專掌治盜警夜,則不可一日曠廢,而大將李道源,日者被論之後,稱病引入,久不行公。近來名官,廉隅太重,朝體反輕,已有文勝之弊,武將,又欲效尤,誠極寒心。李道源,從重推考,使之卽爲察任,何如?答曰,允。以上備邊謄錄
上在昌德宮。停常參·經筵。
戶曹啓曰,卽接廣興倉所報,則今秋等頒祿次,倉官,進去于左議政睦來善家,請受祿牌,則以方在呈告爲辭,不爲出給云。係是大臣祿俸,何以爲之?敢稟。傳曰,令倉官輸送。
備邊司啓曰,臺官於武臣,固不復稱停,喜爲彈駁之論,而旣停之後,則武臣不敢引嫌,卽是古風,亦事體然也。捕盜之任,專掌治盜警夜,則不可一日曠廢,而大將李道源,日者被論之後,稱病引入,久不行公。近來名官,廉隅太重,朝體反輕,已有文勝之弊,武將,又欲效尤,誠極寒心。李道源,從重推考,使之卽爲察任,何如?傳曰,允。
傳曰,史官三員待命,騎馬九匹立之,秋享大祭所等處內摘奸。
慶尙監司書目,昆陽郡守洪時傑,六月二十九日,遭父喪事。又書目,臣病勢漸加,鬼事已迫,更申危懇,乞蒙矜許事,上疏上送事。
左議政睦來善箚子。大槪,乞還祿俸輸送之命,仍賜遞職之恩,俾保垂死之喘事。入啓。答曰,省箚具悉卿懇。不腆常廩,何用過辭?卿其安心,勿辭領受,俟病小間,卽出視事,以副予望。仍傳曰,遣史官傳諭。
上在昌德宮。停常參·經筵。
夜五更,流星出壁星下,入坤方天際,狀如鉢,尾長三四尺許,色赤。
下直,平山縣監權處經,成歡察訪韓後望,寅火堡萬戶殷得說。
吏曹參判柳命堅三度呈辭。入啓。遞差。
左議政睦來善七度呈辭。入啓。傳曰,安心調理。
平安監司李萬元上疏。大槪,臣於未辭陞之前,乞蒙恩暇,往省父墳事。入啓。答曰,省疏具悉。卿其依疏辭往來焉。
忠淸監司洪萬朝上疏。大槪,臣之辭陞不遠,乞得恩暇,往省父母墳事。入啓。答曰,省疏具悉。卿其依疏辭往來焉。
慶尙監司李玄紀上疏。入啓。答曰,省疏具悉。疏辭,令該曹稟處。
府啓,全州乃豐沛舊鄕,而乾止,寔爲一府之鎭山,且是眞殿之主脈,別定監官·山直,禁火·禁伐,至於三百年之久,則其意豈偶然哉?在前宮家·勳臣,累次折受,竟皆還寢,槪出於祖宗朝培養本根,尊奉眞殿之意也。向者賊臣師命之爲監司也,誣罔馳啓,許民耕食,久遠長養之木,一時斫伐,使眞殿正脈,斷傷無餘,其恣行胸臆,憑公營私之罪,可勝誅哉?其後,雖因道臣之據實狀聞,旋卽停罷,而濯濯之山,耒耟易入,冒耕之弊,雖或有之,何可以此,而遽弛其禁制乎?迺者臣等,伏見全羅監司朴慶後狀啓,及該曹覈啓,則因宮房折受,有令本道査覈打量之命,臣等竊惑焉。勳貴如柳順汀,屬親如臨海君,淑安公主,而初旣折受,竝卽還罷,禁斷之嚴,於此可見。況師命之誅也?惟此一款,實爲其案,而反令宮房,折受其地,豈非未安之甚者乎?設令奸民,有冒耕冒葬之處,當令一切懲治,痛加禁斷而已,該曹之啓請査問,抑何意耶?三百年守護之地,決不可輕許開墾,則在今實無更査之端,請寢乾止山打量圖形啓聞之命。乾止,乃一府鎭山,而係眞殿之主脈也。自祖宗朝,培養樹木,禁火禁伐,無非偶然,一經賊臣師命赭伐之後,奸民之冒耕偸葬者,比比有之,事之寒心,莫此爲甚。曾在戊辰年間,自朝家嚴加禁斷,而按道之臣,守土之官,視之尋常,慢不奉行,怠忽之責,在所難免。請戊辰以後監司·判官,竝從重推考。乾止山內外冒耕,及偸葬之處,一倂掘去還陳,嚴立科條,各別禁斷,以爲長養樹木之地,都事之於守令,有上下之別,雖以秩高守令,其在事體,不可侵侮也,明矣。江原都事李琩,今春巡講之時,行到淮陽,因體例間事,致責下人,則府使尹以道,以此發怒,大加譏訕,至於營門解免之狀,歷數李琩之過擧,語多不擇,小無顧藉之意。李琩擧措,雖不無做錯之失,下官之道,豈容如是?請淮陽府事尹以道罷職。新除授柒原縣監權季衡,爲人庸陋,無識且甚,初授縣邑,處事顚錯。到任之後,旋卽罷歸,曾未幾何,遞授本職。除目之下,物議譁然,且其擧止,有駭瞻視,不似官員貌樣。字牧之任,不可委之於如此之人,請柒原縣監權季衡遞差。答曰,不允。尹以道事,依啓。
上在昌德宮。停常參·經筵。
下直,慶基殿參奉林蓆。
以李泰錫爲假注書。
傳曰,史官一員待命,騎馬三匹立之,獻陵忌辰祭所內摘奸。
禮曹,冬至使拜表吉日,來十月二十七日卯時,方物封裹,同月二十四日,推擇。啓。
政院啓曰,卽者待敎李壽仁,以新薦回薦之際,物議非斥,陳疏出去,雖未知其曲折之如何,而史局重地,不可蹔曠,元疏亦以還給,李壽仁,卽爲牌招入直,何如?傳曰,允。
待敎李壽仁,牌不進,直捧禁推。
禁府,李壽仁拿囚。
觀象監,自昧爽至卯時,有霧氣。啓。以上朝報
上在昌德宮。停常參·經筵。
左議政睦來善八度呈辭。入啓。傳曰,安心調理。
備邊司啓目粘連啓下是白有亦,觀此慶尙監司李玄紀辭疏,則新遭慘戚,重嬰危疾,俱廢官事,乞解職名,至於三疏而不已爲白臥乎所,病勢若不深重,則祈懇之言,必不至此,實與圖便乞閒有異,藩臬遞易,事體雖重,公務久廢,委屬可慮是白去乎,慶尙監司李玄紀,今姑許遞,何如?啓依允。
平安監司書目,道內農事,慘被水災之餘,陽德·孟山,又有風雹之害,前頭民事,節節可慮事。
慶尙監司書目,道內農事,嶺下各邑,雨水連仍,蟲損蹲縮,難望豐熟,東邊一帶及中道以下,則雖得霎注,亦欠均霑,義城雹災,亦係變異事。
上在昌德宮。停常參·經筵。
下直,開城經歷趙祺錫,銀溪察訪吳羽進,神光僉使韓爾溫,草芝萬戶金震昌,永登萬戶崔世機,豆毛浦萬戶金由涵。
刑曹參議睦林儒初度呈辭。入啓。給由。
刑曹判書兪夏益辭職上疏。入啓。答曰,省疏具悉。卿其勿辭,從速行公。
兼戶曹判書柳命天上疏。大槪,猝得毒痁,症情危惡,乞解度支之任,以便調治事。入啓。答曰,省疏具悉。卿其安心勿辭,調治行公。
校理洪重夏上疏。大槪,千萬意外,被人臆逆,敢陳委折,乞賜鐫改事。入啓。答曰,省疏具悉。爾其勿辭,從速察職。
府啓,全州,乃王跡所基,璿源攸系,而乾止一麓,寔爲一府之鎭山,且是眞殿之主脈,命名之義,實非偶然,別定監官山直,禁火禁伐,至於三百年之久。宮屯勳庄,累設還寢,祖宗朝培養本根,尊奉眞殿之意,此可知矣。向者賊臣師命之爲監司也,敢生朶頤之計,誣罔馳啓,許民耕食,久遠長養之木,一時斫伐,眞殿靈脈,斲傷無餘,其憑公營私,恣行胸臆之罪,可勝誅哉?其後,雖因道臣之據實狀聞,旋卽停罷,而濯濯之山,鋤耰易入,膏沃之地,奸細樂趣,冒耕冒葬之弊,比比有之,良可寒心矣。臣等伏見全羅監司朴慶後狀啓及該曹覆啓,則因宮房折授有令本道査覈打量之命,臣等竊惑焉。屬親如臨海君·淑安公主,勳貴如柳順汀,皆不敢下手,其養護之勤,而呵禁之嚴,於此可見,況師命之誅也,揭玆一款,爲其大槪,而今以其地,反屬宮房,豈非未安之甚者乎?設令奸民輩,有冒占之處,當令一切懲治,痛加禁斷而已,該曹之請令査覈,抑何意耶?三百年守護之地,決不可輕許開墾,則惟當申明舊禁,實無更査之端。請寢乾止山打量圖形啓聞之命,乾止山守護,意非偶然,而自師命赫伐之後,冒耕冒葬之弊,比比有之,良可寒心。曾在戊辰年間,自朝家,申飭本道,另加禁斷,而按道之臣,守土之官,視之尋常,慢不奉行,怠忽之責,在所難免。請戊辰以後監司·判官,竝從重推考。乾止山內外冒耕及偸葬之處,一倂掘去還陳,嚴立科條,各別禁斷,以爲長養樹木之地。答曰,勿煩。
副校理閔興道上疏。大槪,爲人孤陋,不可晏然,乞遞事。入啓。答曰,省疏具悉。爾其勿辭,從速察職。
禁府啓目,待敎李壽仁矣,牌不進罪,笞五十贖,解見任別敍,私罪。啓功減一等。
政院啓曰,下番翰林李壽仁,旣已帶職放送,史局重地,不可暫曠,卽爲牌招入直,何如?傳曰,允。
吏曹啓目粘連啓下是白有亦,觀此戶曹判書柳命天上疏,則兼帶內局社稷提調,禮貌有所妨礙,弘文提學,同知成均館事,品階職秩,亦不相稱,俱不可仍帶,照例處置亦爲白有臥乎所,取考前例,則故相臣洪重普,故判敦寧李正英,皆以輔國,仍帶內局提調,故南龍翼,陞輔國之後,許遞藝文館提學爲白有置,至於社稷提調,同知成均館,別無可據之例是白乎矣,內局·社稷,俱是都提調衙門,提學·同成均,俱是正二品階秩,則今此柳命天所兼內局·社稷提調,則似當依李正英例仍帶,提學·同成均,則依南龍翼例施行,而重臣進退,臣曹不敢擅便,上裁,何如?啓依回啓施行。
傳曰,兩銓之長,爲任甚重,不可引日曠職,而一向陳疏,無意行公,殊涉太過,吏·兵判,竝卽牌招察任。
待敎李壽仁,牌不進,直捧禁推。
禁府,李壽仁拿囚。啓。
吏曹判書吳始復,牌不進。
兵曹判書睦昌明,身病出仕。
上在昌德宮。停常參·經筵。
臨淄僉使宋晩,差使員還下去。
下直,智島萬戶金萬鍾,龍媒萬戶鄭始亨,幕嶺萬戶金世振。
左議政睦來善九度呈辭。入啓。傳曰,安心調理。
吏曹判書吳始復上疏。大槪,病勢日漸危篤,末由自力,一旬之內,再違召命,臣罪至此,萬殞難贖。將臣本職及兼帶諸任,亟許鐫削,仍治臣違命之罪,以爲人臣逋慢者之戒事。入啓。答曰,省疏具悉。銓衡重任,不宜輕遞,卿其安心勿辭,從速行公。
府啓。措辭見上答曰,勿煩。
禁府啓目,待敎李壽仁矣,牌不進罪,笞五十贖,解見任別敍,私罪。啓罷職放送。
掌令李禎啓曰,柒原縣監權季衡,不但不似官員貌樣,而行己賤汚之說,傳播於士夫之口,臣果與同僚,相議論啓。昨者朝房之會,同僚以爲,季衡曾任縣邑,不無勤幹之稱,則雖有鄙陋之誚,風聞未必盡信,武夫亦不可深責,以此酬酢,意在收殺,已發之論,不可一啓遽停,而僚議如此,所論亦非大段,故更與商確停啓矣。今聞物議,則以一啓卽停,大加非斥云,臣何敢晏然仍冒於臺席乎?請命遞斥臣職。答曰,勿辭,退待物論。
持平洪重鼎啓曰,臣於昨日朝房相會禮時,同僚,以柒原縣監權季衡遞差之論停啓事,旣已歸一,臣亦隨參矣。以一啓卽停,物議爲非,同僚皆以此引避,臣何獨晏然於臺席乎?請命遞斥臣職。答曰,勿辭,退待物論。
執義沈最良啓曰,新除授柒原縣監權季衡,曾任求禮也,邑民鑄鐵,至立去思之碑,御史書啓,以奬善賑之績,其坐罷,不過見失重囚而已,則一時擧止之失儀,特其細故,而只以人微之故,旣知其善治實狀,而拘於遽停,仍爲連啓,有乖論人之道。臣於昨日相會之坐,與發論之臺,反覆商確,終至停論矣。卽者同僚,以一啓卽停,見非物議爲避,究厥所由,臣實當之,尤何敢一刻晏然於職次乎?請命遞斥臣職。答曰,勿辭,退待物論。
大司憲權珪啓曰,臣素有痰火之疾,黽勉供仕之餘,猝得暑癨,吐瀉無度,元氣萎苶,殆不省事,萬不得已,尋單請遞矣。卽伏見同僚避辭,則以柒原縣監權季衡遞差事,一啓卽停,見非物議爲言,當初遞差之啓,臣旣聯名,昨日停啓,臣亦隨參,物議之來,臣何獨免?請命遞斥臣職。答曰,勿辭,退待物諭。
觀象監,自二更至五更,月暈。啓。
上在昌德宮。停常參·經筵。
自卯時至午時,日暈兩珥。
繕工副奉事金澥,穆陵陵上石物塗灰事,出去。
下直,白川郡守南至熏,魚川察訪愼爾益。
刑曹參議睦林儒再度呈辭。入啓。遞差。
政院啓曰,憲府多官,皆以引避退待,持平羅晩成在外,只有掌令洪萬紀,而連日呈單,不爲行公,不但監察茶時爲未安。今日且是賓廳日次,而無他入侍之員,掌令洪萬紀,卽爲牌招察任,何如?傳曰,允。
傳曰,大臣·備局堂上引見。引見時,謁聖,以八月旬間擇日,武科初試,以今月念後推擇事,榻前定奪。吏曹佐郞金文夏·李宇謙,都目大政除授之後,尙不出肅,政事及省記,每以假郞廳爲之,事甚不當,自政院催促察任事,榻前下敎。
引見時,掌令洪萬紀所啓,本府,方有戊辰以後全羅監司請推之啓,而臣之從兄臣萬朝,卽戊辰以後監司之一也。嫌不聯名,宜居自列,而適緣賤疾,尋單引入矣。召牌之下,不得不詣臺入侍,而事在應避,勢難傳啓,其何敢晏然於臺席乎?請命遞斥臣職。上曰,勿辭,退待物論。
禮曹啓目,今日引見時,謁聖吉日,以開月旬間推擇事,榻前定奪矣。謁聖吉日,卽令日官推擇,則來八月初十日以前,皆有拘忌,十一日爲吉云。以此日知委擧行,何如?傳曰,允。
備忘記,前福平君㮒,前陽原君煥,前義原君爀,竝特爲敍用。
政院啓曰,卽伏見備忘記,有前福平君㮒,前陽原君煥,前義原君爀,竝特爲敍用之命,臣等竊以爲未安也。夫三人所坐,實犯緣坐之律,則當初放釋之命,固可謂屈法之過者,而使之優遊自便於京輦之下,已是聖上親親之恩,則到今敍用,使同平人者,不亦過之又過乎?恩雖可伸,而法亦不可全屈。請還收前福平君㮒,前陽原君煥,前義原君爀敍用之命。傳曰,今玆收敍之命,意非偶然,勿爲煩論。
兵曹啓曰,謁聖吉日,來八月十一日,旣已啓下矣。武科初試吉日,令日官推擇,則今七月二十六日,爲吉云,以此擧行,而額數,依前例分兩所,各取五十人之意,敢啓。傳曰,知道。
院啓,竝引嫌而退,初不詳審,致有物議,揆以臺體,勢難仍在,嫌不傳啓,其勢固然,事已收殺,尤無可避。請掌令李禎,持平洪重鼎,執義沈最良,大司憲權珪遞差,掌令洪萬紀出仕。答曰,依啓。
觀象監,自卯時至午時,日暈兩珥。啓。
引見時,領議政權大運所啓,今者史薦起鬧,而有若專由於臣等之生梗,極爲惶恐。凡史薦,極其嚴重,故必博採公議,十分愼重而爲之,許多先生處,歷問可否之際,或有不順之慮,況此新薦之人,似出於猝然,而欲其無事,泛應曰可,翌日備局之坐,相對右相,以是略爲酬酢,且以無事爲幸之意爲言,而罷矣。其言竟至漏洩,未免過實,聽者譁然,以至於此,誠爲不幸矣。右議政閔黯曰,日者翰林李壽仁,來示所薦之人,雖涉不滿,不幸近年以來,翰薦連不順,不欲又起鬧,姑曰可。翌日備坐,諸宰先出外廳,戶曹判書柳命天,刑曹判書兪夏益,留在坐。臣與領議政權大運,語及玆事,初俱有不滿之語,後更慮其不順,而柳命天所言,槪如臣等,兪夏益,初無一言,終曰,終始無事乎云。退後聞之,則兪夏益,傳於諸堂所坐處,判府事沈梓,則壽仁之姑母夫也,其子季良,宜無所不聞,旣有聞而其可不傳於其表兄乎?如此而猶復回薦,人心固不快於薦事,而又添此一款,物議遂大沸耳。翰苑,係是參下極選,至於焚香告天,是何等重事也?古語曰,謀之欲衆,決之欲獨,新薦之時,固當博採衆議,就衆所許可中取舍之,可耳。今者前後翰注薦所不擧論之人,獨以己意,卒然應薦,及乎人之非也,乃有士類時輩之說,何其言之不擇至此也?官人之道,惟當擇其人之如何而已。引進聽容,固是美意,苟非其人,何以滿人心乎?當初若欲無事,則初無所言,可也,旣有所言,而乃欲無事,是則臣之罪也。臣等,旣言於公廳,其言,旣入於其耳,而猶不能自列,人言之來,烏可免也,而不能自反,乃反怒人,古所謂失禮之中,尤失禮者也。洪重夏,問以見大臣兪夏益云者,似有所聞而然,壽仁,前此若無所聞,何得遽疑重夏之有意而發耶?洪重夏·閔興道之疏,固涉太過,以形勢二字,操持閔興道,諺所謂烹頭者也。此出於年少氣銳務勝之言,不必深治,且關朝廷,臣忝在大臣之位,不可拘此而不爲之辨別,亦不爲之區處也。李壽仁,聖上,旣論以誤薦之罪,罷其職矣。令該曹差出,別兼春秋,以爲親薦之地,而卽今當爲別兼者,只有李宇謙·李允明·洪重夏等三人,而李允明,則以鄭漢柱等議薦時事,應爲引避,洪重夏,則以今番事,亦必引嫌,無故者,惟一宇謙,而不可獨爲議薦。沈季良,則曾經翰林,而方在奪告身中,似當有變通之道矣。領議政權大運曰,當初水原試才時,修正成冊者,本府也,按其成冊而試取者,御史也。本官與御史,宜無異同,而趙渭叟,收敍已久,沈季良,亦當有分揀之道矣。上曰,沈季良,特爲敍用,與李宇謙,一時口傳,別兼差出,卽爲新薦之地,可也。又所啓,北兵使黃徵,雖有輕率之病,其才實有可取者,故自上特除刑曹參判,且爲御營大將矣。其後因事罷職,差除平安兵使,重被臺彈而遞,其時臺啓公議,皆以爲過當,故復差北兵使,則論啓臺官,尙不釋然云。若其負犯,不至於廢棄,則豈宜如是?有可取之才,無可棄之罪,而其向國之誠,武弁中不易得者也。卽今病勢頗重,難於遠赴絶塞,似當有變通之道矣。右議政閔黯曰,黃徵,曾前頻頻出入於榻前,自上亦必詳知其爲人矣。雖有輕率之病,爲人精銳,向國忠誠,居官廉貧,雖不能知,亦無所顯,一時做錯,遞其將任,有何永棄之罪乎?臺論出於一時,似不必持而不捨,設令不肯捨,朝廷,亦何必從以一人之見而廢一人乎?今之除拜北閫,意蓋如此,聞今病勢頗重,似難赴任云,宜有變通之道矣。上曰,黃徵爲人,予亦詳知,雖有輕率之病,其才可惜,其病可慮,亦宜留置京中,姑爲遞差,可也。禮曹判書柳命賢所啓,宣惠廳戶曹錢穀文書,只以用下及遺在之數,書錄於御覽單子中,而賑恤廳御覽文書中,輒以錢兩米石之許貸者,列錄其姓名,文書雜亂,似不便於睿覽矣。領議政曰,各處貸下之數,每三朔列書以啓,果涉雜亂矣。上曰,御覽文書中,列書各人姓名,誠爲煩雜,今後一依惠廳例,書入,可也。工曹判書鄭維岳所啓,內資供上水芹畓,在於五間水門外,上年被水覆沙,其時本寺,適無提調,自戶曹啓稟,使京畿調發役夫修築矣。今年潦雨,又爲覆沙,凡芹畓,必須早秋種根,然後可爲冬春之用,而今月念晦之間,則農工亦已向歇,依上年例,分付京畿與本寺官員,相議眼同,趁時修築,何如?上曰,依爲之。副提學李聃命所啓,乾止山宮屯折授還罷事,憲臣已盡論列,而大抵民旣開墾作田,官家又不嚴禁,故宮家折授,必由於此,而若原其本,則當初,以眞殿來脈久遠禁護之地,猝許耕墾,極非矣。其後自朝家申飭之後,因他抛棄,不加嚴禁,又非矣。到今因其不能禁之,故宮家又復折授,則是效尤也。憲臣所論,事體甚重,今若特賜允兪,還罷設屯,豈不有光於聖德哉?臣區區所懷,敢此仰達矣。上曰,乾止山,有間間冒耕之處,故自宮房,有此折授之擧,雖無文籍之可據,旣以眞殿之正脈爲言,則折授起耕,事甚未安。乾止山內冒占處,一倂禁斷,戊辰以後監司及守令,竝爲推考,宮房則改以他處折授,可也。右議政閔黯所啓,自前京中各衙門所儲錢穀,自相推移貸用,而荏苒歲月,久而不償,故又或有矣。雖係私債,漢城府必一一懲給,則況此公家相貸之物,互相遷延,不爲還償,事不當如是,其中物力殘弊,不能備償之處,固無奈何,有財力衙門,似當一一備償。凡各衙門所貸文書,自備局竝爲取來,相考可償者,卽令償之,其不能償者,商量蕩減,似當矣。禮曹判書柳命賢曰,大臣所達,果然矣。第宣惠廳與賑廳,同是一廳之內,自前推移取用,旣無互相督償之擧,與他衙門之貸用,有異。今不必擧論,其他各衙門貸用文書,列錄就議於廟堂而處之,何如?上曰,依爲之。傳曰,今此麟坪大君遷葬時,遣近侍致祭,祭文別爲親製以下,本院知悉,以爲前頭擧行之地。以上朝報
傳曰,大臣·備局堂上引見。
備邊司啓曰,中江開市,例在於八月十五日,依前商賈,預爲整齊,多持物貨入送,俾無埋沒之弊事,兩西監司及開城留守處,知委擧行,何如?答曰,允。
大臣·備局堂上引見入侍,知事尹以濟所啓,江都,有本廳留營內外兩庫,內庫則在於本府城底,外庫則在於月串鎭前,而內庫則在前,自本府定送附近居,以爲每夜守直之地,外庫則以本廳募入之人守直者已久矣。近來本府,稱以本廳募得之軍數多,內庫守直之軍,撤罷不送,所守者,只是庫直一人,莫重庫舍,看護一款,殊涉虛疎,極爲可慮。大槪軍門,皆有留營於江都,守直軍六十餘名,自朝家許定募得,而本廳募軍,亦是六十餘名內,除本廳軍兵應募者,及自他官募得移來者,三十餘名,則雖是本府之人,而老弱相半,散在各處,兩處守直,決無其望。內庫則依前例,使江華府,仍爲定送守直軍,俾無虛疎之弊,外庫則以本廳募得軍守直,何如?上曰,自本府着實守直事,分付。
又所啓,本營所儲銀貨數優,欲爲參酌下送於江都留營,敢此仰稟。上曰,依爲之。
又所啓,江都築城之時,兩營所儲軍木一百八十餘同,爲先貸用矣。今旣拮据銀貨,將欲換木還償,而第念海中,素多瘴氣,木布多致腐傷,元數內一百同,以銀下送,八十同則本色下送,何如?上曰,依爲之。
兵曹判書睦昌明所啓,前因禮曹判書柳命賢所啓,蝟島·古群山·群山·黔毛浦四鎭,屬之于格浦事,定奪矣。蝟島及古群山所屬各鎭浦,不可不移屬於各其傍近處主鎭,故其間形勢,問于本道,則水使回牒內,梨津·於蘭·金甲島三處,則可屬於加里浦,智島·法聖浦五處,則可屬於臨淄鎭云,以此定其鎭管,何如?上曰,依爲之。
領議政權大運所啓,北兵使黃徵,雖有輕率之病,其才實有可取者,故自上特除刑曹參判,且爲御營大將矣。其後因事罷職,差除平安兵使,重被臺彈而遞,其時臺啓公議,皆以爲過當,故復差北兵使,則論啓臺官,尙不釋然云。若其負犯,不至於廢棄,則豈宜如是?有可取之才,無可棄之罪,而其向國之誠,武弁中不易得者也。卽今病勢頗重,難於遠赴絶塞,似當有變通之道矣。右議政閔黯曰,黃徵,前頻頻出入於榻前,亦必詳知其爲人矣。雖有輕率之病,爲人精銳,向國盡忠,居官廉貧,雖不能知,亦無所顯,一時做錯,遞其將任,有何必永棄之罪乎?臺論出於一時,似不必持而不捨,設令不肯舍,朝廷,亦何從一人之見,而廢一人乎?今之除拜北閫,意蓋如此,今病勢頗重,似難赴任云,宜有變通之道矣。上曰,黃徵爲人,予亦詳知,雖有輕率之病,其才可惜,其病可慮,亦宜留置京中,姑爲遞差,可也。
右議政閔黯所啓,自前京中各衙門所儲錢穀,自相推移貸用,而荏苒歲月,久而不償,故又或有推移之事,主管之人,不肯相貸矣。雖係私債,漢城府,必一一徵給,則況此公家相貸之物,互相遷延,不爲還償,事不當如是。其中物力殘弊,不能備償之處,固無可奈何,有財力衙門,似當一一備償,凡各衙門所貸文書,自備局竝爲取來,相考可償者,卽令償之,其不能償者,商量蕩減,似當矣。禮曹判書柳命賢曰,大臣所達,果然矣。第宣惠廳與賑恤廳,同是一廳之內,自前推移取用,元無互相督償之擧,與他衙門之貸用,有異,今不必擧論。其他各衙門貸用文書列錄,就議於廟堂而處之,何如?上曰,依爲之。
兵曹啓曰,北兵使有闕,依近例,令備邊司議薦,何如?傳曰,允。以上備邊司謄錄
宗親府啓曰,麟坪大君及福川夫人,今方遷葬云,本府乃是接待之府,曾在戊申貞愼翁主遷葬時,及甲子年貞淑翁主遷葬時,皆有啓稟之規,而臣等,旣有所惶恐,敢啓。答曰,知道。以上宗親府謄錄
上在昌德宮。停常參·經筵。
左議政睦來善十度呈辭。入啓。傳曰,安心調理。
吏曹判書吳始復上疏。大槪,不避煩猥之誅,更申崩迫之懇,本職及兼帶,乞賜鐫免,俾得專意調治,以延殘喘事。入啓。答曰,省疏具悉卿懇。前後固辭至此,一向强迫,有非禮使之道,本職今姑勉副,卿其安心勿辭焉。
京畿監司書目,果川呈,以同知鄭載禧病重,上去不得事。啓遞差。
府啓,昨伏見備忘記,有前福平君㮒,前陽原君煥,前義原君爀等特敍之命,臣竊以爲不然也。三人罪名,俱係收司之律,放送故土,至給職牒,失之已寬,於渠亦足,而今又收敍之,復齒宗班,此雖出於聖上親親之至意,而私恩太勝,王法太屈,凡在聽聞,莫不駭惑。請加三思,還收前福平君㮒,前陽原君煥,前義原君爀敍用之命。答曰,勿煩。
吏曹啓曰,臺諫有闕,政事,取稟。傳曰,當日爲之。
兵曹,謁聖武科初試規矩,六兩三矢百步,柳葉箭一巡三分,騎騶一次二中落點,三技取二技。
院啓,伏見昨日備忘記,以前福平君㮒,前陽原君煥,前義原君爀等,特爲敍用爲敎,臣等竊不勝駭惑焉。今此三人,旣被緣坐之律,則頃年放釋之命,雖出於聖上親親之至恩,論以彝典,已是撓屈之過者也。使得偃息自便於近畿者,亦云幸矣,豈可復側宗戚之班,視同平常之人?而但伸私恩,全壞王法也哉。請還收前福平君㮒,前陽原君煥,前義原君爀敍用之命。答曰,勿煩。
備忘記,麟坪大君遷葬時,遣近侍致祭。祭文,親製以下,分付該曹,以爲擇日擧行之地。以上朝報
有政。判書李玄逸未肅拜,參判未差,參議閔昌道進,都承旨李蓍晩進。
吏批啓曰,新除授判書李玄逸,命招,同參政事,何如?傳曰,允。又啓曰,判書李玄逸,牌招不進,參判未差,小臣獨政未安,何以爲之?敢稟。傳曰,只出緊任。又啓曰,慶尙監司今當差出,而擬望之人乏少,守令竝擬,何如?傳曰,允。
以李玄逸爲吏曹判書,以權瑎爲大司憲,以吳始復爲右參贊,以李元齡爲執義,以尹悠期爲掌令,以吳尙文爲持平,以沈季良爲應敎,以朴萬鼎爲淮陽府使,以吳尙友爲兵曹佐郞,以柳以復爲文學,以金澋爲順天府使,以柳翊漢爲石城縣監,以鄭思孝爲京畿都事,以李泰龜爲慶尙監司,以許玧爲禮曹佐郞,承文正字單李宜晩,別兼春秋二單沈季良·李宇謙。
兵批,判書睦昌明病,參判李壽徵病,參議安如石式暇,參知嚴緝進,右副承旨李周徵進。
副護軍吳始復·李玄紀·李宇晉·睦林重·李禎·張善漢,副司直柳命堅·權珪·沈最良·沈季良·洪重鼎,副司果邊是伯·朴世挺,以鄭守爲順天監牧官。以上移謄燼餘
上在昌德宮。停常參·經筵。
自初更至五更,月暈。
禮曹參議姜銑,正郞李萬根,穆陵陵上石物塗灰事,出去。
下直,高靈縣監金壽聃,唐浦萬戶李義達,知世浦萬戶申大任,位羅萬戶金起西。
刑曹判書兪夏益初度呈辭。入啓。給由。
左承旨李湜再度呈辭。入啓。遞差。
政院啓曰,別兼春秋沈季良·李宇謙,昨日差下,今日不爲肅拜,事極未安,卽爲牌招察任,何如?傳曰,允。
吏曹啓曰,承旨有闕,政事,取稟。傳曰,明日爲之。
吏曹啓曰,祿都目政事,來十七日爲之之意,敢啓。傳曰,知道。
院啓,請還收前福平君㮒,前陽原君煥,前義原君爀敍用之命。措辭見上答曰,勿煩。
掌令洪萬紀啓曰,新除授執義李元齡,卽臣之妻三寸姪婿也。法當相避,何可仍冒於臺席乎?請命遞斥臣職。答曰,勿辭,退待物論。
應敎沈季良上疏。大槪,恩命荐隆,召牌繼臨,分義是懼,而敢不黽勉祗肅,而臣於薦事,終有所萬分難安者,冒陳危懇,冀蒙鐫改事。入啓。答曰,省疏具悉。爾其勿辭,從速察職。
上在昌德宮。停常參·經筵。
下直,三登縣令睦林㝡,登山萬戶金瑀,魚面萬戶裵潤廷。
左議政睦來善十一度呈辭。入啓。傳曰,遣承旨敦諭。
吏曹判書李玄逸上疏。大槪,千萬夢寐之外,忝叨天官長席之任,驚惶震惕,措躬無所,是敢瀝懇哀籲,冀蒙矜從,欲望聖慈,特加諒察,早許開兪,以重官方,以安微分事。入啓。答曰,省疏具悉卿懇。今玆新命,實出公議,卿其須勿撝謙,安心行公。
右參贊權愈上疏。大槪,臣與左參贊臣吳始復,有應避之嫌,令該曹照例處置事。入啓。答曰,省疏具悉。疏辭,令該曹稟處。
傳曰,祿都目政事,十七日爲之事,啓下矣。今日開政,明日又爲開政,似涉頻數,今日政,祿都目兼行事,分付。
院啓,請新除授司憲府大司憲權瑎,時在平安道監營任所,請斯速乘馹上來事,下諭。引嫌而退,相避之法,在下當遞,請掌令洪萬紀遞差。答曰,不允。權瑎,交龜後,自當上來,勿爲下諭。處置事,依啓。
吏曹啓曰,臺諫有闕,政事,取稟。傳曰,明明日爲之。
吏曹啓目,粘連啓下是白有亦,觀此右參贊權愈上疏,則與左參贊吳始復,有婚家相避,令該曹照例處置亦爲白有臥乎所,相避之法,在下當遞,右參贊權愈,似當許遞是白乎矣,重臣進退,臣曹不敢擅便,上裁,何如?啓依回啓施行。
同副承旨朴昌漢書啓,臣承命往諭于左議政睦來善,則以爲,臣之病勢情實,旣悉於前後之章,而宸聽愈邈,臣心益迫,不避煩擾之誅,連上辭單。伏見聖批,每以安心調理爲敎,而猶且尋單,煩聒不已,則人臣分義之所不安也。不復陳乞,虛帶職名,養病私室,坐違聖旨,則人臣分義之所不敢也。雖使病軀曳載,造朝之後,亦不克强而供職,則人臣分義之尤所不敢也。臣於此,心焉得安,病焉得調?狼狽跼蹐,惶隕萬倍,實不知所以爲計矣。況於今日之近侍又臨,傳宣聖旨,有若耳提而面命者,然非如臣耄劣垂死者,所敢承荷,伏地涕泣,悚縮靡容。且臣所患諸症之中,最所悶者,腰腹之痛,而數日症勢,比前增劇,如折如割,不能忍耐之狀。若不至此,則曷敢一向撕捱,自速慢命之誅哉,臣敬畏天威,感激恩禮,雖欲忍死而就命,殘骸旣不能自運,重任又不可久曠。伏乞聖明,俯諒誠悃,曲加矜憐,亟遞臣本兼之任,俾尋生路,小延危喘,則自此至死之年,莫非聖恩所及,瞻望宸極,只切攢祝云矣。敢啓。傳曰,知道。
謝恩,輔德沈最良,文學柳以復。以上朝報
有政。判書李玄逸未肅拜,參判未差,參議閔昌道進,都承旨李蓍晩進。又啓曰,判書未肅拜,參判未差,小臣獨政未安,何以爲之?敢稟。傳曰,只出緊任。
以沈橃爲承旨,以沈最良爲輔德,以沈得元爲兵曹正郞,以李玄祚爲刑曹參議,以睦林重爲副修撰,以李浚爲司諫。
兵批,判書睦昌明進,參判李壽徵病,參議安如石差祭,參知嚴緝進,右副承旨李周徵進。
以姜萬碩爲副摠管,以沈挺彙爲都摠經歷,羅弘佐爲曹司衛將,以沈橃爲五衛將,以崔孝建爲笠巖山城召幕別將,以權瑎爲滿浦僉使,以姜碩巖爲景福宮假衛將,以李成廈爲宣傳官,以李宇龍爲部將,以李時馪爲守門將,以李萬赫爲部將,以李東振爲訓鍊判官,以朴思良爲五衛將,以柳榰爲曹司衛將,以呂謙齊爲訓鍊主簿,以元振洙爲北兵使,以李希泰爲訓鍊主簿。以上移謄燼餘
吏批啓曰,卽接通禮院牒報,則右通禮南宮珪,身病甚重,不得察任云,改差,何如?傳曰,允。以上吏曹謄錄
上在昌德宮。停常參·經筵。
午未時,日暈。五更,月暈。
下直,公州牧使南尙熏,海美縣監柳星樞,全羅兵虞侯楊選漢。
刑曹判書兪夏益再度呈辭。入啓。加給由。
文學柳以復初度呈辭。入啓。遞差。
左議政睦來善箚子。大槪,近侍敦諭,至於再次,賤疾沈劇,末由承命,惶恐罔措,亟賜鐫遞,以安私分事。入啓。答曰,省箚具悉卿懇。已悉心腹之辭,而連上丐閒之章,棄予邁邁,袖手恝然,是豈君臣間貴相知心之道乎?心切愕然,無以爲諭,念今時事多艱,請告何安?秋風乍動,疾恙宜蘇,卿其諒此至意,安心勿辭,速出造朝,勉副企望。仍傳曰,遣史官傳諭。
政院啓曰,憲府諸臺,或在外,或未肅拜,連日監察茶時,事甚未安。除在外人員外,未肅人員,竝卽牌招察任,何如?傳曰,允。
院啓,請還收前福平君㮒,前陽原君煥,前義原君爀敍用之命。措辭見上州郡牧守,與小縣令·丞有異,故必揀已試有聲績之人,待闕陞差者,實非偶然。乃者州郡可合人被抄中,或有甫出六品,未經一縣者,或有纔赴任所,名稱未著者,或有素乏廉操,且蔑治效者,殊無考績遷擢之意。請令該曹,就其所薦,更加精抄,以爲循次調用之地。答曰,不允。末端事,依啓。
府啓,請還收前福平君㮒,前陽原君煥,前義原君爀敍用之命。措辭見上答曰,勿煩。
禮曹參議姜銑,正郞李萬根,繕工副奉事金澥,穆陵陵上石物塗灰後,入來。
忠淸監司書目,溫陽呈,以大司諫姜世龜辭職上疏上送事。啓。答曰,省疏具悉。爾其勿辭,上來察職。
上在昌德宮。停常參·經筵。
下直,忠淸都事任舜元,嘉山郡守李奎成,順川郡守李順坤,巨濟縣令魏東峑,任實縣監鄭翊周,淸江萬戶李枝興。
吏曹判書李玄逸上疏。大槪,才分之難堪,疾病之難强,瀝肝肺之血,重煩旒扆之聽,欲望聖慈,特加矜諒,亟賜開允,以幸公私事。入啓。答曰,省疏具悉卿懇。已諭予意,復何多誥?卿其安心,須勿過辭,速出行公。
府啓,請還收前福平君㮒,前陽原君煥,前義原君爀等敍用之命。措辭見上答曰,勿煩。
謝恩,文學朴明義。
弼善金夢臣,牌不進,直捧禁推。
行副提學李聃命上疏。大槪,敢將烏鳥之情,仰瀆仁愛之聽,乞賜准請,俾伸至愿事。入啓。答曰,省疏具悉。疏辭,令該曹稟處。以上朝報
侍講院啓曰,本院上番番次之苟簡,未有甚於近日,輔德臣沈最良,獨爲入直,而他無替直之員。明日政,上番闕員,以在京無故人,盡數差出,竝卽牌招察任,何如?答曰,允。
有政。吏批,判書李玄逸未肅拜,參判未差,參議閔昌道進,都承旨李蓍晩進。兵批,判書睦昌明進,參判李壽徵病,參議安如石病,參知嚴緝進,右副承旨李周徵進。
吏批啓曰,判書李玄逸未肅拜,參判未差,小臣獨政未安,何以爲之?敢稟。傳曰,只出緊任。
以金兌一爲掌令,金夢臣爲弼善,朴明義爲文學,金萬柱爲江原都事,洪萬紀單付司宰僉正,金泰慶單付承文副正字,丁時潤爲副校理,洪重夏爲獻納,金世翊爲京畿水使,鄭宇翰爲兼司僕將,金錫命爲五衛將,丁道徽爲副率,權是經·任相元·朴泰尙·徐仁一爲副護軍,柳以復爲副司直,申命任爲訓鍊副正,朴文中爲慶德假衛將,鄭宇翰加折衝。以上燼餘
上在昌德宮。停常參·經筵。
下直,忠淸監司洪萬朝。
刑曹判書兪夏益三度呈辭。入啓。遞差。
府啓,請還收前福平君㮒,前陽原君煥,前義原君爀等特敍之命,新除授掌令金兌一,時在慶尙道醴泉地,請斯速乘馹上來事,下諭。答曰,不允。下諭事,依啓。
院啓,請還收前福平君㮒,前陽原君煥,前義原君爀敍用之命。措辭見上答曰,勿煩。
都承旨李蓍晩上疏。大槪,懇乞亟遞臣職,俾得往見老母事。入啓。答曰,省疏具悉。卿其勿辭,往省焉。
上在昌德宮。停常參·經筵。
黃海監司書目,道內農事形止,及鳳山·文化·松禾·延安等官雨雹,事係變異事。
府啓,請還收前福平君㮒,前陽原君煥,前義原君爀敍用之命。答曰,勿煩。
院啓,請還收前福平君㮒,前陽原君煥,前義原君爀敍用之命。措辭見上答曰,勿煩。
禁府啓目,李求仁議處云云,各自騎卜買取之際,貽弊島民,不言可想,而買得匹數多少,亦不可以自明之辭,有難信。土産各種之貿得,渠亦不能發明,則依憑官家,濫雜貽害之狀,亦涉痛惡,不可無懲勵之道,從重決杖,何如?啓依允。
上在昌德宮。停常參·經筵。
下直,春川府使李行益,麻田郡守黃道光。
兼戶曹判書柳命天上疏。大槪,三單溫批,出於格外,臣誠感激惶隕,不知所措,冒萬死更暴病狀,冀蒙矜許事。入啓。答曰,省疏具悉。度支重任,不宜輕遞,卿其安心勿辭,從速行公。
院啓,請還收前福平君㮒,前陽原君煥,前義原君爀敍用之命。措辭見上新除授麻田郡守黃道光,曾爲守宰,素稱不廉,及授本職,物情爲駭,畿內殘邑,不可付之老吏猾手,請新除授麻田郡守黃道光遞差。答曰,不允。
府啓,請還收前福平君㮒,前陽原君煥,前義原君爀敍用之命。措辭見上答曰,勿煩。
吏曹啓目,粘連啓下是白有亦,觀此副提學李聃命上疏,則以爲,臣母今年七十有一,膏肓宿疾,常在床褥,人子至情,誠難頃刻暫離,而荷恩罔極,召命每下,不得不稍俟母病之小間,祗伸趨謝之微悃,而千里遠外,安否未卜,日復一日,方寸搖搖,未曾淹留,徒留未往,烏鳥私情,萬分切至,企得近地間邑,下而遂便養之至願,上而效涓埃之微勞亦爲白有臥乎所,李聃命之情勢,誠如疏內辭意,搢紳之間,亦皆愍然,似當有體下之道是白乎矣,李聃命,以負望之人,方任經幄之重,且管籌司之務,論以事體,有難輕議,而宰臣進退,非臣曹所可擅便,上裁,何如?啓。情甚可矜,特爲施行。
以李德運爲假注書。
觀象監,自昧爽至辰時,有霧氣。啓。
上在昌德宮。停常參·經筵。
下直,瑞山郡守趙相遇,全羅左水虞侯金硏,魚游澗僉使張齊賢。
左議政睦來善十四度呈辭。入啓。傳曰,安心調理。
吏曹判書李玄逸辭職上疏。入啓。答曰,省疏具悉卿懇。天官長席,不宜久曠,卿其須體至意,安心勿辭,速出行公。
政院啓曰,今日乃處暑,視事當爲取稟,而老炎尙酷,無異盛暑,依前例姑待稍涼,更稟之意,敢啓。傳曰,知道。
院啓,請還收前福平君㮒,前陽原君煥,前義原君爀敍用之命。措辭見上新除授麻田郡守黃道光,曾爲守宰,不廉有誚,及授本職,物情爲駭。且本郡,近因數易,凋弊特甚,蘇殘之責,決不可付此猾手,請新除授麻田郡守黃道光遞差。答曰,不允。
府啓,請還收前福平君㮒,前陽原君煥,前義原君爀等特敍之命。措辭見上新除授高城郡守李震殷,素有風眩之疾,難可責以吏事,嶺東僻邑,雖異劇地,亦非養病之所,請高城郡守李震殷遞差。答曰,不允。末端事,依啓。
以鄭棟隆爲假注書。
上在昌德宮。停常參·經筵。
領議政權大運箚子。大槪,賤疾增劇,今日賓廳之會,不得進參,惶恐待罪,仍乞鐫遞臣職,以安微分事。入啓。答曰,省箚具悉卿懇。所患如此,予用慮念,不得進參,有何所傷?卿其安心勿辭,亦勿侍罪,從容善攝。仍傳曰,遣史官傳諭,遣御醫看病。
全羅監司書目,羅州居前掌令林渙,今月初一日,身死事。
吏曹啓曰,守令有闕,政事,取稟。傳曰,明日爲之。
吏曹,前掌令林煥身死,曾經臺侍。啓。別致賻。
傳曰,大臣·備局堂上引見。引見時,兼戶曹判書柳命天,吏曹判書李玄逸牌招察任事,榻前下敎。
謝恩,吏曹判書李玄逸。
兼戶曹判書柳命天,身病出仕,今日引見時,執義李元齡所啓,伏見備忘記,有前福平君㮒,前陽原君煥,前義原君爀等特敍之命,臣竊以爲不然也。三人罪名,旣在收司之律,放歸故土,至給職牒,恩至渥也。今又收敍,復齒宗班,揆以王法,大有逕庭,請加三思,還收前福平君㮒,前陽原君煥,前義原君爀敍用之命。上曰,勿煩。司諫李浚所啓,前福平君㮒,前陽原君煥,前義原君爀等,旣坐收司之律,則頃年放歸給牒之命,旣未免屈法,而今此收敍之敎,尤是常典之外,固知聖上親親之至意,而使之復廁宗班,自同平人,則豈非過而又過者乎?請還收前福平君㮒,前陽原君煥,前義原君爀敍用之命。上曰,勿煩。又所啓,臣以新除授麻田郡守黃道光遞差事,連日論列,而不賜允兪,臣竊惑焉。道光,本以鄙夫,善事發身,累典郡邑,到處貪墨,頃任湖西,亦多不廉之誚,人之唾鄙,固已久矣。及今年紀衰耗,又叨郡寄,除目之下,物情俱駭。況本郡,以畿內殘邑,近因數易,且經大侵,凋弊特甚,蘇殘之責,決不可付之此人,請新除授麻田郡守黃道光遞差。上曰,黃道光,屢經守宰,辭朝之日,臺啓始發,而措語不明,故不允矣。連日論啓,此非一向相持之事,依啓。又所啓,臣以評事,在北道巡歷時,大小鎭堡,無不歷入見之,則弊端非一,而其中最有可駭者,以居在本邑之人,爲本邑鎭堡邊將者頗多,而亦或有家在相望,招呼所及之地者,貽弊土卒,不一而足,邊將雖異於守令,事體豈容如此?極爲寒心,已往事,今不可一一摘發,而自今以後,請令該曹詳察,塡差他道,亦不無如此之弊,倂令一體擧行。上曰,依啓。
引見時,右議政閔黯所啓,副提學李聃命,家在嶺外,不能將母,有朝命則不得不上來,聞母病則又不得不下去,往來徒勞,方寸每搖,乃有乞外之擧,聖上之特命依願,固出於體下之盛念,而但經幄之長,兼帶籌司,不當出之意,該曹已覆啓矣。銓曹之望,近例必循次擬之,而今聞亞銓首望,當歸於李聃命云。以該曹政體言之,似不當移擬外任,且新判書,以山野之人,朝廷典故,則或當詢於佐貳,而聞有外除之命,頗有惜去之意云。臣子至願,雖不可不施,今姑留之,觀勢出外,似乎得宜,朝議俱如此,敢此仰達。上曰,經幄之長,許出未安,而觀其疏辭,情理可矜,故特爲允許矣。大臣所達如此,姑觀前頭而施之,可也。左參贊吳始復所啓,三南各邑儲置米,留庫之數,不爲不多,而近來守令,或不無擅用之擧,事之可駭,莫此爲甚。瑞山郡儲置,幾至三千餘石,試爲行關於本道,査問其留庫實數,則前郡守李相頊,元數中一百四十石,擅自分給民間,此外二十七石零。又爲巧作名目,預先用下云,其分給民間之說,亦未可取信,而莫重國穀,不爲稟報於本廳,任意取用,極爲可駭矣。相頊,因臺啓,方在拿囚中,以此辭緣,發爲問目,取招後稟處,何如?上曰,依爲之。又所啓,今年三南大同米,幾盡船運上納,而其中金海府所納大同米都數數千餘石內,七百餘石,則陳腐太甚,便成糜末,色變臭惡,不堪炊飯,事甚怪訝。故領來監色處,推問捧招,則或稱以留庫還上,推移上納,或稱以儲置大同,充數載送。還上則逐年糶糴之穀,必不至於如是陳腐,雖未知從何處覓得如此之穀,苟充來納,而本官所爲,殊極駭然,當該府使從〈重〉推考,何如?上曰,陳腐之米,苟充上納,事甚駭然,且關後弊,當該府使,拿問,可也。又所啓,臣待罪繕工提調,頃見內司牒呈,則本監所屬鴨島·蘆草島起耕處,自宮家折受啓下,而國用蘆草,專靠於此兩島,一年內諸處進排,極其浩多,本監,若失此兩島,實無責出蘆草之路矣。自古蘆草産出之處,只當培護蘆草,決不可許其片土之開墾,而蘆場廣闊,守護無人之故,募入附近村民,定爲坪直,此輩生理所係,略有冒耕之處,逐年增加,駸駸然作畓作田,提調旣未親自看審,郞僚頻數遞易,不能嚴加禁斷。宮家之籍此折授,其勢亦然,而槪念外面四方,蘆草環生,就其中開墾處。若爲宮家之設庄,則蘆田減縮,終必有難支之患。前此宮房折授,非止一再,旋因本監之啓,輒許還屬,至於蘆草島,則頃年大君房折授,臣於榻前,陳此曲折,亦蒙兪音矣。今此成命之下,屢次煩瀆,固知惶恐,而本監形勢,十分切迫,不得不仰達。此兩島,依前定奪,勿許宮家折授,仍屬本監,而前後冒耕之處,一倂禁斷,冒耕各人,亦爲査出治罪。此後切勿許耕之意,令本道監司,嚴明分付於高陽官,何如?禮曹判書柳命賢曰,臣之待罪本監屬耳,雖未詳知久遠之事,以文書所載觀之,鴨島之許屬於本監,其來已久,間或有宮家之折授,而輒皆見塞,槪爲國用,蘆草之浩煩,曲加軫念,其事體之重,亦可想矣。今此宮房之折受,取其中央開墾之處,則外方蘆場,日漸侵占,事勢之所必至。雖以卽今形勢言之,宮家一邊起耕,本監一邊養草,事多掣肘,決難相容,若干開墾之地,在宮家,無甚關重,而本監之失此蘆場,實爲切迫矣。上曰,事勢誠然,此兩島,還授本監,宮家則折受於他處,蘆場內冒耕之處,令本道嚴加禁斷,可也。以上朝報
義禁府啓曰,罪人李相頊,病重保放矣。今已差歇云,卽爲還囚之意,敢啓。傳曰,知道。以上禁府謄錄
引見時,司諫李浚所啓,臣以評事,在北道巡歷時,大小鎭堡,無不歷入見之,則弊端非一,而其中最有可駭者,以居在本邑之人,爲本邑鎭堡邊將者頗多,而亦或有家在相望招呼所及之地者,貽弊土卒,不一而足。邊將雖異於守令,事體豈容如此?極爲寒心。已往之事,今不可一一摘發,而自今以後,請令該曹詳察,塡差他道,亦不無只此之弊,竝令一體擧行。上曰,依啓。以上兵曹謄錄
上在昌德宮。停常參·經筵。
下直,天水僉使李潤,楊下萬戶任繼勳。
左議政睦來善十五度呈辭。入啓。傳曰,安心調理。
開城留守書目,病重不能察任,辭職上疏上送事。啓。答曰,省疏具悉。卿其勿辭,調理察職。
備忘記,鄭重萬妻李氏,負犯非細,故當初遠配,蓋出於不得已,而不但年月已久,大君遷窆,期日已定,獨在遐荒,莫伸至情,則實有所矜憐者,合施寬宥之典,以示朝家軫念之意。其令該府,問于大臣以啓。
忠淸監司書目,韓山等官呈,以今月初九日地震,事係變異事。
院啓,請還收前福平君㮒,前陽原君煥,前義原君爀敍用之命。措辭見上答曰,勿煩。
府啓,請還收前福平君㮒,前陽原君煥,前義原君爀敍用之命。措辭見上答曰,勿煩。
有政。以上朝報
吏批啓曰,鳳山,以路傍弊邑,不可不擇差,而可擬之人乏少,未准朔禁軍將,竝擬,何如?傳曰,允。以上吏曹謄錄
備忘記,鄭重萬妻李氏,負犯非細,故當初遠配,蓋出於不得已,而不但年月已久,大君遷窆,期日已定,獨在遐荒,莫伸至情,則實有所矜憐者,合施寬宥之典,以示朝家軫念之意。其令該府,問于大臣以啓。啓曰,傳敎矣。問于大臣,則領議政權大運以爲,鄭重萬妻,罪犯甚重,遠配遐荒,實出於懲惡之典,而以其罪論之,則是亦寬大之恩也。今不可以年月之已久,大君之遷窆,而輕加肆赦之恩,聖明,雖欲屈法伸恩,以示軫念之盛意。臣惟知執法,不敢率易將順。右議政閔黯以爲,近世釐降,多歸貴族,宮府之間,或有交通之漸,致祥,自速天誅,此非鄭重萬妻所處之地,尤當戒謹,而乃敢效尤,罪狀旣露,邦憲至嚴。惟我聖上,猶且屈法而伸恩,薄示投畀之典,其不可以大君之遷窆,日月之已久,有所寬恕也,審矣。第伏覩親製下政院大君祭文,述先王敦親之仁,篤今日賢明之情,辭旨靄然,令人感泣,此古所謂君子篤於親,而民興孝者也。臣等,不敢堅守執法之論,今姑施以寬宥之澤,俾見大君入地之時,上以明聖朝之盛德,下以伸人子之至情,仍令歸住田里,使不得廁迹於輦轂之下,以終餘年,恐或無妨云,而左議政睦來善,方在呈告中,病不得獻議矣,敢啓。傳曰,依右議政所議施行,而凡有議大臣之命,則時任原任,一倂問議,自是古例,而本府不察,原任大臣處,不爲往問,其在事體,殊涉未安,當該堂上,推考。以上禁府謄錄
上在昌德宮。停常參·經筵。
夜四更,月犯東井北第二星。
下直,淸城僉使金宗一。
獻納洪重夏初度呈辭。入啓。給由。
拿問現告,金海前府使李夏禎。
禁府,李夏禎拿囚。啓。
義禁府啓曰,傳敎矣。問于大臣,則領議政權大運以爲,鄭重萬之妻,罪犯甚重,遠配遐荒,實出於懲惡之典,而以其罪論之,則是亦寬大之恩也。今不可以年月之已久,大君之遷窆,而輕加肆赦之恩,聖明,雖欲屈法伸恩,以示軫念之盛意,而臣惟知執法,不敢率易將順。右議政閔黯以爲,近世釐降,多歸貴族,宮府之間,有交通之漸,致令致祥,自速天誅。今此鄭重萬妻所處之地,尤當戒謹,而乃敢效尤,罪狀旣露,邦憲至嚴。惟我聖上,猶且屈法而伸恩,薄示投畀之典,其不可以大君之遷窆,日月之已久,有所寬恕也,審矣。第伏覩親製下政院大君祭文,述先王敦親之仁,篤今日念舊之情,辭旨靄然,令人感泣,此古所謂君子篤於親,而民興於孝者也。臣於此,不敢堅守執法之論,今姑施以寬宥之澤,俾見大君入地之時,上以明聖朝之盛德,下以伸人子之至情。仍令歸住田里,使不得側跡於輦轂之下,以終餘年,恐或無妨云,而左議政睦來善,方在呈告中,病不得獻議矣,敢啓。傳曰,依右議政議施行,而凡有議大臣之命,則時任·原任,一倂問議,自是古例,而本府不察,原任大臣處,不爲往問,其在事體,殊涉未安,當該堂上,推考。
傳曰,召對爲之。入侍,承旨沈橃,玉堂閔興道·李允明,假注書鄭棟隆,別兼春秋沈季良·李宇謙,儒臣李玄逸。
謝恩,右參贊尹以濟。
府啓,請還收前福平君㮒,前陽原君煥,前義原君爀敍用之命。措辭見上臣等,伏見該府判付,有鄭重萬妻李氏放歸之命,臣等竊不勝駭惑焉。重萬妻李氏,負犯甚重,邦憲至嚴,則當初投畀,已是屈法,豈宜纔過數年,謂日月之已久,視同平人,軫私情之可矜,爲伸其願,有所輕釋也哉?夫事莫嚴於宮禁,罪莫大於矯誣,苟有犯於是者,而少或容貸,則奸細之徒,將無所懲畏,其流之害,有不可勝言者矣。至令歸住田里,使不得跡近輦轂者,在聖上親親之道,爲其地則似至矣,而朝家處分,豈容如是苟焉而已乎?今若曲軫私情,輕撓三尺,則甚非嚴宮禁杜邪枉之意。請亟命還收鄭重萬妻李氏寬宥之命。鄭重萬妻李氏,施以寬宥之命,依議施行之敎,皆出於群情之外,而判付之下,政院無一言爭論,出納惟允之道,豈容如是?請當該承旨推考。答曰,不允。
黃海監司沈仲良上疏。大槪,按藩新命,出於意外,驚惶踧踖,無地自容,量臣才分,萬萬不稱,顧臣情理,萬萬難弛,玆敢瀝血陳懇於天地父母之前。伏乞聖慈,俯賜矜察,特軫官人之義,曲垂體下之仁,亟許遞改,以便公私,不勝萬幸事。入啓。答曰,省疏具悉。卿其勿辭,速往欽哉。
謁聖武科初試。一所試官三,鄭維岳·張希載·黃徵,參試官三,金昌錫·朴泰圭·梁益堂,監試官,執義李元齡,正言李相勛。二所試官三,尹以濟·李後晟·洪時疇,參試官三,韓瑄·趙世成·李蘊,監試官,司諫李浚,持平羅晩成。
上在昌德宮。停常參·經筵。
下直,咸安郡守李汝玉,永柔縣令洪重鉉,柒原縣監權季衡。
左議政睦來善十六度呈辭。入啓。傳曰,安心調理。
獻納洪重夏再度呈辭。入啓。遞差。
政院啓曰,臣與右副承旨臣李周徵入直矣。周徵,以式暇,卽者出去,都承旨臣李蓍晩,左副承旨金夢陽,皆以式暇,不得仕進。且夢陽,與同副承旨臣朴昌漢,俱被臺論,右承旨臣權重經,亦以伊日同直之人,引嫌不進。廳中,只有臣一人,而再昨備忘初下之時,臣亦在院中,不能覆逆,則不敢晏然之嫌,與重經無異,而空院出去,至爲未安,不敢不黽勉在院,而一員守廳,不成貌樣,右承旨權重經,卽爲牌招察任,何如?傳曰,依啓。出納之際,旣甚苟簡,請推之論,亦非大段,依臺啓推考,竝爲牌招。
傳曰,秋曹罪囚之多滯,未有甚於近日,殊非欽恤之意。刑曹判書,卽爲牌招察任,以爲斯速處決之地。
謝恩,刑曹判書權愈。
吏曹啓曰,臺諫有闕,政事,取稟。傳曰,明日爲之。
吏曹參判李聃命上疏。大槪,未遂便養之願,猥忝匪據之任,新命之下,一倍惶愧,天官·國子等職,乞賜遞改,以幸公私事。入啓。答曰,省疏具悉。今玆新命,實循公議,卿其勿辭,從速察職。
右承旨權重經上疏。大槪,不能覆逆之失,初無異同,問備之罰,理難獨免,召牌之下,不敢不赴,顧臣情勢,終有所不安者,乞與同僚,同勘罪罰,以伸公議,以安私分事。入啓。答曰,省疏具悉。爾其勿辭察職。
都承旨李蓍晩上疏。大槪,日昨備忘初下之時,臣雖方在於政廳,而得通議覆逆,則無一言爭論之責,與該房無異,而問備之罰,不可以獨免。乞遞臣職,以爲當官不職者之戒事。入啓。答曰,省疏具悉。卿其勿辭察職。
黃海監司沈仲良上疏。大槪,更伸血懇,乞蒙矜許事。入啓。答曰,省疏具悉。卿辭至此,疏辭,令該曹稟處。
上在昌德宮。停常參·經筵。
下直,昆陽郡守許策,別害僉使張鳴漢。
禁府啓目,前府使李夏禎,前郡守李相頊元情云云。泛稱遲晩,刑推得情,何如?啓。姑停刑推議處。
左承旨沈橃上疏。大槪,臣於伊日備忘之下,不能覆逆之失,與同僚無異,決不可諉以身非該房,而獨爲晏然。伏乞聖慈,亟許遞改,以謝公議事。入啓。答曰,省疏具悉。爾其勿辭察職。
謝恩,獻納丁時潤,校理洪重夏。
院啓,請還收前福平君㮒,前陽原君煥,前義原君爀敍用之命。措辭見上本院,以鄭重萬妻李氏放歸之命還收事,論列,而聖明不賜允兪,不勝訝惑焉。重萬妻李氏,負犯甚重,邦憲至嚴,當初投畀,已出寬典,豈可以年月之稍久,私情之可矜,而遽施肆赦之恩,以撓三尺之法乎?今此特敎,雖出於聖上敦親之盛意,而在朝家懲勵之道,決不可輕加寬宥,歸住田里。請還收鄭重萬妻李氏放歸之命。新除授京畿水使金世翊,素有風病,作一廢病之人,今日肅謝之際,不能拜跪,左右扶掖,或立或仆,見者莫不爲駭,海防重閫,決非養病之所。請京畿水使金世翊遞差。答曰,不允。
政院啓曰,都承旨李蓍晩,右副承旨李周徵,竝式暇,左承旨沈橃,陳疏出去,左副承旨金夢陽,病不進,廳中,只有重經及同副承旨朴昌漢,非但出納之際,事多苟簡。今日政廳,亦無推移進參之員,左副承旨金夢陽,累月供劇之餘,雖有一時微恙,不至大段,卽爲牌招察任,何如?傳曰,允。
成均館官員,以知館事意啓曰,今七月七日儒生上旬輪次,今月內無故日退行事,啓下之後,大司成,趁未差出,尙未得設矣。今則大司成,雖已差出,而今二十七日,則文廟告祭受香,二十八日,告祭定日,二十九日,文廟朔祭受香,他無無故之日,不得設行之意,敢啓。傳曰,知道。以上朝報
有政。
吏批啓曰,新除授羅州牧使趙渭叟戶奴呈狀內,奴矣上典,自上年秋冬以來,水土所傷,乘虛復劇,咳喘極重,坐而達夜,浮脹兼發,跬步難動,斯速處置,俾無公私狼狽之患云,以調理赴任之意,再次題退矣。以病勢沈重,末由赴任之意,今又來呈。羅州,非厭避之地,而如是懇辭,其爲實病,據此可知,當秋務方起之際,似不可等待其差復,羅州牧使趙渭叟,依近例罷出,何如?傳曰,允。
傳曰,有闕守令,今日政差出。
又啓曰,羅州·忠州,俱以兩湖劇邑,物衆地大,號爲難治,不可不擇送,而可擬之人絶乏,守令中有聲績者,竝擬,何如?傳曰,允。
以李徵龜爲忠州牧使,趙世雄爲舒川郡守,李曼著爲羅州牧使,朴明義爲綾州牧使,申瓁爲延安都護府使,趙以健爲雲山郡守。以上吏曹謄錄
上在昌德宮。停常參·經筵。
下直,咸鏡都事崔重泰,加乙坡知僉使徐盛。
左議政睦來善十七度呈辭。入啓。傳曰,安心調理。
知事兪夏益籌司堂上辭職上疏。入啓。答曰,省疏具悉。卿其勿辭察任。
刑曹啓目,江華經歷趙沔矣,惠廳穀物致敗之處,雖非江華地境,通津縣監,未及馳到之前,旣已先往,則諉之以他境,終不拯得,殊甚未便。罪杖一百,贖,告身盡行追奪,私罪。啓依允。
謝恩,副修撰丁思愼。
慶尙監司書目,慶州呈,以驛吏金邊立率婦良女李召史,驛吏林玉世率驛女召史,驛奴有安妻私婢戒分等三人,今月初十日,雷震死事。
京畿監司書目,安城呈,以大司諫姜世龜辭職上疏上送事。啓。答曰,省疏具悉。疏中雖不無爽實之言,而蓋其所論,摠是忠愛中流出,予用嘉尙,可不留神焉?爾其勿辭,上來察職。
觀象監,辰時巳時,日暈。啓。以上朝報
禮曹啓曰,儀軌書寫之役,尙未完畢,而郞廳朴明義,昨日政,除拜外任,其代,戶曹正郞吳始績差下,使之察任,而元單子中,改付標以入之意,敢啓。傳曰,知道。以上禮曹謄錄
上在昌德宮。停常參·經筵。
府啓,參下官許仕陞遷,自是金石之典,而近來躁進成風,捷路多岐,未及積仕,陞出六品者,比比有之,識者之寒心,固已久矣。翊衛司參下之自齋郞移差者,許其前仕,輒得陞出,有若移差七品官,通計前仕者然。此於法文,已極刺謬,而況計其齋郞仕日,亦不以實,不分實仕,混許朔數,取他人守直之仕,爲自己陞遷之階。事之無據,莫此爲甚,其官方之驟,法例之違,俱非細故,請今後齋郞之移差翊衛司者,切勿通許前仕,以杜冒陞之弊。公賤免賤之法,自古至嚴,而一自陳告開路之後,詐僞冒濫之弊,不一而足。其中六口一賞之法,比前內司奴婢三十口陳告免賤之規,尤有所可駭者,官奴婢及各司奴婢之未及入錄於續案者,元非漏落之類,而符同官吏,僞若陳告者然。六口中一口,公然受賞,轉作免賤之階,事之寒心,莫此爲甚。至於兩界奴婢,則雖或陳告,勿許免賤,昭載法典,且有定式,而竊聞近年以來,該院,不遵朝令,復開此路。內外奸吏,受賂弄巧,陳告免賤之弊,不勝其紛紜,若此不已,則外方官奴婢及各司公賤,必將日漸耗盡而後已,何可一任其壞法奸濫,而莫之禁乎?請自今以後,官奴婢及各司奴婢,六口一賞陳告免賤之類,一倂禁斷,定式施行。答曰,令各該司稟處。日記廳郞廳柳埅書。
上在昌德宮。停常參·經筵。
假注書南相夏病,代權始經。
禮曹啓曰,各陵展謁,春則二三月,秋則八九月,恒式取稟事,曾已定奪矣。今秋展謁,定於何陵,而擇日於何間乎?敢此仰稟。傳曰,當展謁於厚陵,以今月晦間,推擇以入,可也。
左議政睦來善十八度呈辭。入啓。傳曰,安心調理。
禮曹啓曰,命下矣。厚陵展謁吉日,令日官推擇,則今八月二十八日爲吉云,以此日擧行,何如?傳曰,允
院啓,請還收前福平君㮒,前陽原君煥,前義原君爀敍用之命。請還收鄭重萬妻李氏放歸之命。請京畿水使金世翊遞差。答曰,勿煩。以上朝報
上在昌德宮。停常參·經筵。
下直,晉州牧使蔡獻徵,固城縣令崔琥,高山縣監朴尙一,訓戎僉使張時瑞,美錢僉使朴慶應。
江原監司李玄錫上疏。大槪,賤疾,日就危篤,尙稽謝恩,除拜今已三朔,赴任無期,旣積逋慢之愆,又添瀆擾之誅,懇乞鐫削臣職,仍治臣罪事。入啓。答曰,省疏具悉。疏辭,令該曹稟處。
謁聖武科一所出榜,詣闕。
謝恩,左尹張希載。
院啓,請還收前福平君㮒,前陽原君煥,前義原君爀敍用之命。請還收鄭重萬妻李氏放歸之命。請京畿水使金世翊遞差。答曰,不允。末端事,依啓。
謁聖武科二所出榜,詣闕。
北靑判官金時傑,月課連三次不作,依承傳罷職。以上朝報
上在昌德宮。停常參·經筵。
下直,南海縣令張銑。
左議政睦來善十九度呈辭。入啓。傳曰,安心調理。
京居幼學李蓍徵上疏。大槪,敢陳田制·學校冊子,以備裁擇事。入啓。
政院啓曰,頃者幼學李蓍徵稱名人,來呈一疏,而創出意見,妄欲變改田制,旣涉猥雜,且有違格處,故臣等,相議不捧矣。今者又爲來呈,而侵斥本院,不有餘力,有若臣等,姑爲阻搪者然。誠不滿一哂,而旣以見忤喉司,終始牢拒爲言,亦難一向退却,不得已捧入之意,敢啓。傳曰,莫重田制,不可以一儒生之意見,有所輕議,疏與冊,還出給。
政院啓曰,大司憲權瑎,掌令金兌一·尹悠期在外,執義李元齡,持平吳尙文·羅晩成,一時尋單,連以監察茶時,事甚未安。今日賓廳日次,亦無來待之員,除在外人員外,呈告人員,竝卽牌招察任,何如?傳曰,允。
兵曹啓曰,司憲府啓辭,今後齋郞之移差翊衛司者,切勿通計前仕,以杜冒陞之弊事,令該司稟處事,命下矣。法文內,東班七品以下官,仕滿後他司移差者,通計前仕云,故曾前齋郞之移拜翊衛司參下官者,計其前仕,已成謬例矣。齋郞除拜後,滿三十朔者,實仕不過十五朔,而移差之後,只計朔數,不計仕日,徑出六品者,間或有之,而因循至今,尙無定式,臺臣所論,實爲得體,今後齋郞之仕滿後,移差翊衛司參下官者,只計仕日,勿計朔數,以杜冒陞之弊,何如?傳曰,允。
同副承旨朴昌漢上疏。大槪,更陳疾病危急之狀,冀蒙恩遞,以尋生路事。入啓。遞差。
傳曰,大臣·備局堂上引見。引見時,整理使,以戶曹判書柳命天,趁今日差出事。及今此厚陵擧動時,一應節目,依寧陵幸行時例擧行事。及以厚陵·齊陵齋室,及豐德官舍看審事。戶曹郞廳,除肅拜,給馬發送事。及厚陵展謁後回還時,開城府,設科取人,而只以開城府入籍擧子許赴事。及厚陵展謁後回鑾時,仍爲齊陵展謁事。及厚陵展謁時,齊陵則遣大臣攝行事,榻前定奪。
獻納丁時潤所啓,請還收前福平君㮒,前陽原君煥,前義原君爀敍用之命。上曰,勿煩。又所啓,請還收鄭重萬妻李氏放歸之命。上曰,勿煩。又所啓,卽伏見政院啓辭,以幼學李蓍徵之疏,創出意見,妄欲變改田制爲言。凡進言之道,苟有意見,雖在匹夫匹婦,亦可自盡。假令其言之猥雜,唯在聖鑑之處分,而喉司之經先啓稟,有妨言路,且關後弊,請當該承旨推考。上曰,依啓。
吏曹啓曰,承旨有闕,政事,取稟。傳曰,當日爲之。
左副承旨金夢陽上疏。大槪,儒疏捧入時,徑先啓稟之失,與同僚無異。乞命攸司,同勘罪罰,以謝公議,以安私分事。入啓。答曰,省疏具悉。爾其勿辭察職。
兵曹,今八月十一日,謁聖武科殿試時規矩,片箭三矢一巡一中。落點
兵曹,來九月初一日,行在所·開城府武科別試時規矩,柳葉箭五矢一巡三中,落點。
謝恩,同副承旨李周徵。
有政。以李玄祚爲右副承旨,李允明爲校理,吳尙文爲副校理,黃應老爲江華經歷,元聖兪爲北靑判官,洪重鼎爲文學,李東標爲司成,金壽益爲西學分敎授,韓謙爲東學分敎授,韓在垕爲中學分敎授,金汝鍵爲兵曹正郞,沈得元爲持平,李周徵爲同副承旨,朴昌漢爲副護軍。
引見時,領議政權大運所啓,今此陵幸時,自松都至陵所,道里頗遠,治道之役,畿邑旣難獨當,而黃海道金川·延安·白川等邑,雖他道,相距不過一二日程,甚是便近,此三邑民丁,亦爲一體調發以用,何如?上曰,依爲之。又所啓,小臣,雖不能陪往,旣在大臣之列,如是仰請,極涉惶恐,而今此陵幸,道里旣遠,陪從諸臣,所騎實難,必不免中路顚仆之患。陪從諸臣,雖難遍給,王子,大臣及近侍之臣,合有給馬之道矣。上曰,王子,大臣及承旨·史官·玉堂之官,特爲給馬,而後勿爲例,可也。
右議政閔黯所啓,上年厚陵幸行節目稟定之時,臨津江浮橋造作事,判下矣。今亦依前爲之事,分付,何如?上曰,依所達施行,可也。
兵曹判書睦昌明所啓,今番隨駕軍兵數少,陵上排立軍兵,當以各邑束伍軍調用,定於何邑乎?右議政閔黯曰,豐德則軍額不多,難於成樣矣。松都新定之軍頗多,而長湍亦是巨鎭,調用於此兩邑,似可矣。睦昌明曰,松都有設科之命,不無所礙矣。上曰,然則以長湍軍調用,可也。
右議政閔黯所啓,今此陵幸回鑾時,有松都設科之命矣。試所則似當定於滿月臺,宿所則太平館,在於城外,事體殊涉未安,移定於留守所處之家,似爲便當矣。上曰,試所定於滿月臺,而宿所則上年,旣以留守所處之家定奪,今亦依前所定爲之,而日後留守,仍令入接,可也。
兵曹判書睦昌明所啓,自前陵幸之時,補把馬,例以忠淸·江原道,分定,海西則以其客使時專責之故,不爲調用,而今番則金郊·麒麟兩驛,不但道里便近,且近來客使,久不出來。海驛,別無策應浩繁之事,依他道例,一體取用。且王子·大臣·承旨·史官·玉堂,有給馬之命,而本曹兩驛騎馬,元數不多,難以推移,直令外方驛馬,入把,何如?上曰,依爲之。
江華留守吳始大所啓,本府羔羊之畜,其數甚多,殆近千頭,分畜於數三島矣。其中一島,卽太僕牧馬之場也,羔羊所蹴之草,牛馬例不分食,故不得已合放於兩島。兩島之內,羔羊成群,蹴盡禾穀,島中居民,不能耕作,擧皆流散,將至於空島,甚爲可慮也。各官則不但羔羊,多有不足之處,人不居生,可以放牧之島,亦或有之云,査問移放,何如?上曰,依爲之。以上朝報
今日引見時,江華留守吳始大所啓,三軍門築城之後,墩臺直,兼差監考,使之看檢,而數小墩直,有難周遍看護,故城上瓦甓,每爲船人之偸去,或治罪徵出,或自官家修補,此甚可憫矣。然此則猝難變通加定,而墩直每朔料米,例給三斗,役重料少,無以支保,若加給一斗米,則庶可保存矣。上曰,依所達,加給一斗米,可也。以上禁營謄錄
禮曹啓曰,取考謄錄,則戊辰年寧陵陵幸出宮後,朔祭受香,以守宮承旨,代押傳香事,定奪矣。今此厚陵陵幸出宮後,宗廟·永禧殿朔祭香祝,依此例擧行,何如?傳曰,允。
又啓曰,取考謄錄,則丁卯年長陵,戊辰年寧陵,辛未年章陵陵幸時,供上與茶啖等事,因本曹啓稟,自京各司進排事,傳敎矣。今此厚陵陵幸時,供上等事,一依前日陵幸時例,以京各司擧行乎?敢此仰稟。傳曰,允。
又啓曰,取考謄錄,則寧陵陵幸時擧動,當至累日,未還宮前,外方薦新上來,則依例卽爲薦新,報于留都大臣,以爲馳啓事,定奪矣。今此厚陵陵幸出宮後,凡薦新之事,依此例擧行,何如?傳曰,允。以上禮曹謄錄
今日引見時,厚陵擧動時一應節目,依寧陵行幸時例擧行事,榻前定奪。以上御營廳謄錄
今日大臣·備局堂上引見入侍時,坊垣萬戶安繼敏,改差,仍令監董城役事,榻前定奪。
引見入侍時,江華留守吳始大所啓,本府築壕之役,九月初,將爲始役,役軍糧料,則朝家旣已劃給,而至於石手冶匠輩使役之類,不可不繼給功錢,而本府無出處,何以爲之乎?右議政閔黯曰,江都果無出處,自朝家當爲劃給矣。兵曹有餘丁木,本爲此等需用,以此劃給似宜,而第三十同,年前,許貸於開城府,今年,又給於南漢城役,未知餘儲幾許也。兵曹判書睦昌明曰,卽今見儲甚少矣。始大曰,自朝家如無推移之路,則本府有劃給米,每於習操試射放時,以此行賞。姑以此米,計布給之,何如?上曰,依爲之。以上備局謄錄
吏批啓曰,司䆃寺正李文興,中部主簿權聖重,俱以身病甚重,不得察任云。竝改差,何如?傳曰,允。以上吏曹謄錄
上在昌德宮。停常參·經筵。
自昧爽至辰時,有霧氣。
下直,永川郡守姜相周,麻田郡守鄭善弘,鎭海縣監金重,加德僉使鄭周翰,高嶺僉使趙由亨。
吏曹啓目,粘連,觀此黃海監司沈仲良上疏,則以爲,親年七十,勿敍三百里外,法意有在,且以近例言之,邊帥·藩臣,親老而恩遞者,槪非一二,乞賜遞改,俾伸至情亦爲白有臥乎所。以法言之,則親年七十,勿敍三百里外遠邑守令者,指守令而言也。非爲藩臬,故在前親年,雖過七十,按道之臣,別無以此遞改之規是白乎旀。近來邊帥·藩臣,親老而蒙遞者,雖或有之,不必援以爲例是白乎矣。頃授畿輔之日,雖便信絡續,省覲有時,尙不禁方寸之亂,而況睽違於累日之程,滯留於周年之久,而官守有限,往來不敢自由云者,果如疏內辭緣,其爲情理,矜迫至切,同朝薦紳,所共愍惻孝理之下,合有推恕之典,今姑改差,何如?啓依允。又啓目粘連,江原監司李玄錫上疏云云,按臬名區,元無辭避之理,而縷縷乞免,勤懇至此。若非病勢危苦,萬分難强,則必不如是。藩臣遞易,事體雖重,病重實狀如斯,則實難强令赴任,今姑改差,何如?啓依允。
左議政睦來善箚子。大槪,臣之病勢難强,情勢靡安,瀝血陳懇,冀蒙恩遞事。入啓。答曰,省箚具悉卿懇。卿之請告調息,已浹三朔,神明所相,昔疾宜瘳,而乞免之意愈懇,造朝之意愈邈。此罔非平日情志未孚之致,缺然且慙,寧欲無言,至於時任一員隨駕之命,亦出於禮待元老之意。卿其須體予思想,安心勿辭,速出論道,以副至望。仍傳曰,遣史官傳諭。
同副承旨李周徵上疏。大槪,儒疏捧入時,徑先啓稟之失,與同僚無異。乞命攸司,同勘罪罰,以謝公議,以安私分事。入啓。答曰,省疏具悉。爾其勿辭察職。
平安道進士盧警來等上疏。大槪,一道之人,橫被李禎之構陷,陳情伸辨事。入啓。答曰,省疏具悉。日者李禎疏語之謬戾,予豈不燭哉?況朝家特軫西關人才之沈滯不振,常加申飭銓曹,以示一視之意,則禎之一言,奚足有無於其間?而多士齊籲,意在明辨,當令該曹稟處焉。
謝恩,右副承旨李玄祚。
都承旨李蓍晩上疏。大槪,臣於該房問備之罰,有不可獨免者,懇乞先遞臣職,仍令一體聽勘事。入啓。答曰,省疏具悉。卿其勿辭察職。
院啓,本院,以鄭重萬妻李氏放歸之命還收事,論列有日,而聖明不賜允兪,臣等竊惑焉。重萬妻李氏,負犯甚重,邦憲至嚴,當初投畀,已出寬典,豈可以年月稍久?私情之可矜,而遽施肆赦之恩,以撓三尺之法乎?今此特敎,雖出於聖上敦親之盛意,而在朝家懲勵之道,決不可輕加寬宥,歸住田里。請還收鄭萬重妻李氏放歸之命。居昌縣監李文海,爲人麤濫,手段且猾,曾任載寧,專事貪饕,徵斂無藝,村店爲之空虛,輦載相續,官庫爲之蕩竭,或船運於內浦,或船運於京江,人多目見,傳說未已,而及授本職猶踵前習,剝民之事,肥己之誚,不一而足,南來之人,無不唾鄙。如此之人,不可一日置諸字牧之任,重貽生民之害。請居昌縣監李文海罷職不敍。請副護軍河重圖罷職不敍事。入啓。答曰,不允。末端兩件事,更加詳察處之。前啓,前福平君㮒,前陽原君煥,前義原君爀等敍用之命還收事,停啓。
吏曹口傳政事,以沈樘爲江原道黃場木敬差官。
刑曹,賊人李緝,當日西水門外行刑。啓。
上在昌德宮。停常參·經筵。
掌令尹悠期,加土後入來。
政院啓曰,刑曹罪人李緝行刑單子,始下於犯夜之後,而行刑後單子,旋卽來呈。犯夜行刑,有違法例,刑曹當該堂上,郞廳,竝推考,何如?傳曰,允。
傳曰,福平君·陽原君·義原君,竝令該曹,口傳付職。
院啓,請還收鄭重萬妻李氏放歸之命。請居昌縣監李文海罷職不敍,請副護軍河重圖罷職不敍事。入啓。答曰,不允。末端兩件事,依啓。
政院啓曰,昨夕,前監察延最績,冒禁投疏,語意絶悖,不可不一經睿覽,明白處斷,而第其疏頭辭,不用式例,疏末不書職姓,又不着署,係是大段違格,故姑爲還給,使之卽改以呈,違格處塗改,不過片時事,而稱以出外改呈,無端退去。今已日晩更無形影,此人旣是朝官,與假托儒名者有異,而譸張閃弄,乍露頭面,變幻逃竄,旋匿蹤跡,其爲情節,尤極叵測,如此兇悖之疏,不可以不達天聰而置之。令攸司搜得其人,現出其疏,自上取覽後,快賜處分,何如?傳曰,依啓。其疏本,卽速覓入。
京畿監司書目,通津縣監金弼商,病重,罷黜事。
吏曹啓目,粘連觀此慶尙監司狀啓,則善山府使鄭是先,因京司致責,五度辭狀,而不爲許遞,則一邊辭狀,一邊發行決歸,任意去就,無所畏憚。若循例罷黜,則適中其願,自朝家催促下送爲白乎矣。終不還任是白去等,別樣科罪,以徵日後事,令該曹稟處亦爲白臥乎所。狀啓啓下之後,自臣曹捉致京主人,以從速還任之意,嚴明分付,則以爲,是先,方在水原庄舍,重得染疾,末由還任是如爲白乎矣。病之虛實輕重,無由詳知,而曠官之患,十分可慮,故前後催促,不啻累度,而一向遷延,終不還任,今至四朔之久,似當依狀啓別樣科罪,以爲懲後之地,而追後詳聞,病是實病哛不喩,臣曹無他可施之罰,爲先罷黜,準期不敍,何如?啓依允。
府啓,頃者金日晉·安相器等,相繼投疏,意在媒禍,而至於李成德之疏,尤極巧密,經營布置,肝肺畢露,自上洞燭而嚴斥之。以嘗試君父,惎亂家國八字,作爲斷案,頒示中外,折其奸萌,雖毒如蛇虺,陰如鬼蜮,庶可懲畏,不敢更有所覬覦,而伏聞昨日。前監察延最績,來呈一疏,與成德事,一串貫來,兇辭悖說,無所不至,而至以今日臣子所不敢道之言,肆然筆之於書,其不有聖旨,恣爲嘗試惎亂之計者,萬萬絶痛。如使政院,捧入其疏,一經睿覽,則奸情慝態,自莫逃於天鑑之下。如此兇孽之徒,若不痛加重究,以正王法,亂賊之輩,接跡而起,終必禍人家國而後已。請投疏人延最績,拿鞫嚴問。昨日申後,延最績,來呈一疏,而其語意陰慘,情狀之兇悖,實有浮於成德,喉司之臣,所當遵奉前日批旨,卽爲陳稟,以俟處分,謂有違格,泛然還給,致令如此奸孽,閃跡而匿形,事之驚駭,莫此爲甚,請伊日入直承旨罷職。答曰,延最績之不有禁令,肆然投疏,欲爲惎亂之計者,情狀切痛,依前備忘,令該曹卽爲鞫問。末端事,依啓。
吏曹口傳政事,福平君㮒,陽原君煥,義原君爀。
罷職現告,左承旨沈橃,右副承旨李玄祚。以上朝報
禮曹啓曰,各陵殿參奉試暇假官,以付祿忠義差送矣。卽接忠義所報,則以爲,前頭謁聖時,當以付祿忠義差送,而二十員內,除各差備外,各陵殿參奉試暇之代,萬無盡數差送之路云。其不足之代,依前例以三醫司差送之意,分付,何如?以上禮曹謄錄
上在昌德宮。停常參·經筵。
左議政睦來善,身病出仕。
京畿都事鄭思孝,道內儒生試取後,入來。
前監察延最績上疏。大槪,世道益偸,國事日非,今不急救,後悔無及,故條分緖別,診病備藥,請謹人倫之始,加睦婣之義,褒三臣之直節,廓用舍之公明,尊師李珥,絀退孔壬趙嗣基·朴命昌等,一倂竄殛,而簡賢士大夫,戒宦官宮妾,外內防閑,上下成化事。入啓。
備忘記,噫,前後頒示中外之敎,不啻嚴明,而前監察延最績,乃敢不有禁令,挺身投疏,造意兇慘,遣辭危險,一字一句無非嫁禍惎亂之手段,已極痛心,而其中修以六禮等語,尤爲絶悖,有非人臣之所忍發口者,至如永昭殿移安之時,進參諸臣甚鮮之說,用意慘毒,殆甚蛇虺,論其罪狀,萬萬痛惋。如此亂賊,不可不明正典刑,以嚴懲惡,依前備忘,卽爲設鞫,嚴加鉤問。
禁府,延最績拿囚。啓。
江原監司書目,原州呈,以進善丁時翰辭職上疏上送事。啓。答曰,省疏具悉。爾勿固辭,安意上來察職。
吏曹啓曰,承旨及守令有闕,政事,取稟。傳曰,明日爲之。
傳曰,左議政,留待引見。
備忘記,延最績之疏中,有丁時翰,賁然徵起,責成保傅之語,其心所在,不難知也。頃年時翰一疏,旣資邪論之嗃矢,日間朴涏之疏末,反覆稱揚,無所不至,使兇人有此藉重,良可痛心,進善丁時翰,永削仕版。
持平沈得元啓曰,臣以萬萬無似,幸際明時,屢叨言責,旣不能論列是非,圖報絲毫,又不免冥行摘埴,觸事生疏,臣常愧懼于中矣。不意新命,更及於夢寐之外,驚惶感激,無地自容。顧臣情勢,已難復玷於榮次,而且大司憲權瑎,卽臣妻同生娚也。法當相避,尤不可一刻仍冒,請命遞斥臣職。答曰,勿辭,退待勿論。
政院啓曰,卽伏見備忘記,有進善丁時翰永削仕版之命,臣等,竊不勝駭惑焉。時翰之疏,雖有欠當之語,其心之斷斷無他,通朝之所共知,兇人之以此爲嗃矢,豈其意之所及哉?時翰,以山林遺逸之士,恩敍旣久,禮待如初,而今因一兇人之疏,遽有是命,其在大聖人之處分,實爲未安。請加三思,還收進善丁時翰永削仕版之命。答曰,勿煩。
假注書鄭棟隆病,代以南迪明爲之。
政院啓曰,罪人延最績,卽爲設鞫,嚴加鉤問事,命下矣。設鞫處所,則初旣有該府鞫問之敎,當設於禁府乎?敢稟。傳曰,依爲之。
禁府,推鞫問事郞廳四,洪重夏·閔興道·金文夏·吳尙文。
政院再啓曰,臣等,以丁時翰事,略陳所懷,迺以勿煩爲敎。臣等,竊不勝慨然之至,最績之援擧丁時翰,不過藉時翰之名,欲以自匿其手脚也。是豈時翰之罪哉?時翰之疏決,知其無他腸,而今因一兇人之疏語,直勘之以邪論之以嗃矢,平日禮待之意,果安在哉?時翰,以山野之人,得此情外之罪名,瞻聆所及,莫不歎惜。臣等,忝居近密之地,區區所懷,不得不更此仰暴。請加三思,還收進善丁時翰永削仕版之命。答曰,爾等之論至此,勉從焉。
領議政權大運箚子。大槪,冒萬死陳情,乞罷臣職,以正臣罪事。入啓。答曰,省疏具悉卿懇。於卿別無所嫌,卿其安心勿辭,亦勿待罪。仍傳曰,遣史官傳諭。
今日左議政睦來善引見時,罪人延最績上疏,指嗾謀議之人,添入於問目中,別爲鉤問事,榻前下敎。
傳曰,史官一員待命,騎馬三匹立之,大祭所內摘奸。
府啓,引嫌而退。相避之法,在下當遞,請持平沈得元遞差。答曰,依啓。
謝恩,校理李允明。
備忘記,延最績奸兇之狀,已悉於昨日備忘中,而疏中,有能順貫魚之序之語,其文字之出處,辭意絶悖,有非人臣之所敢發口者,予豈不知哉?今日引見臨罷之時,有一入侍史官,强勸承旨貫魚之義,縷縷解釋,羲易一部書,予亦講之素矣。到今獨不能解貫魚之義,及聞秉筆臣之敎誨,然後始覺其極蘊奧難知之旨矣。政院知悉。
應敎沈季良上疏。大槪,緣臣妄率,至下臣子所不敢聞之敎,惶恐震越,死無所逃。伏乞聖慈,亟削臣職,仍治臣罪事。呈政院,還出給。
鞫廳,罪人延最績原情。
今日左議政睦來善請對時,左議政睦來善所啓,曾於陵幸時,凡事務從省約,故民弊不至於浩繁,今番陵幸時,亦當務從省約,敢此仰達。自京至松都,自有大路,其所修治,似不至甚難,而自松京至豐德之境,不過十五里,自當修治,自豐德初境,至陵所三十餘里間,道路形勢,則聞事知兼司僕看審來告之言,間有數三處傾危之地,而其他路傍禾穀,若至今月念間,則庶可收穫,地方官及民人等,皆言無穀之處,則爲先修治,有穀之處,則念間收穫後,卽當修治,數三處傾危之處,則念後一境之民,合力治之,則可以及期畢役云。使之次第修治,而本邑民丁,如或不足,則其附近交河·通津兩邑民丁,量宜添給,以爲助役之地。至於海西三邑,地雖傍近,此是他道,調發他道之民,似涉煩擾,更議他大臣而處之,何如?上曰,漢南各邑,則道里頗遠,故取其便近,欲使三邑之民矣。大臣之言如此,分付本道,次第修治,可也。又所啓,今番陵幸時,松京,當有依古事設科之擧,而滿月臺,卽前朝宮闕之遺墟,而左右及前郊,處處耕墾作田,若設試場於此,則必有修治之役,而亦必有損傷田穀之弊矣。臣意,自上往還陵所之間,試士於太平館。收卷封置,武擧子,則試才於府北訓鍊廳前路,取其入格者,而設御座於南門樓上,待大駕還御南門樓後,試卷,科次出榜,仍爲放榜於前路,則似爲無妨,更議他大臣處之,何如?上曰,滿月臺近處禾穀,或謂之有,或謂之無,田穀果多乎?左副承旨金夢陽曰,松都田畓極貴,滿月臺近處,豈有陳廢之處乎?來善曰,田場旣多,而木花田最多,慮有傷損之患矣。上曰,南門樓,廣闊乎?夢陽曰,發遣京官,看審其處後,可知設行與否矣。來善曰,門樓頗爲廣闊,且其城上左右,亦有餘地。侍衛將士,可以排立,而莫重親臨之處,必須詳審,然後可以稟處矣。夢陽曰,發遣戶曹郞官,看審後稟處,何如?上曰,依爲之。又所啓,畿內蒼生,値歲大飢,實賴朝家之澤,幸免塡壑之患,而及其停賑之後,麥且不實,無以資活,疲癃殘敗之狀,尙且未蘇,有若新經大病者然,豈非可哀者乎?前頭將有齎糧赴役之事,而新穀未及遍産,官儲亦旣散盡,其渴悶之狀,亦甚可慮。在前陵幸時,自上軫念民勞,特施收米減二斗之惠澤,而各邑民人,未必擧一境赴役,而各邑守令,不能明別其赴役與否,而混同減給之際,官吏及豪右,結內不爲赴役者,坐而蒙減,疲殘小民赴役者,則多不得蒙減,故朝家惠民之澤,反歸於虛套,事甚可駭。今番陵幸時,道里頗遠,凡諸役民之事,委屬可慮,與其減其收米,澤不均施,無寧當此民間艱窘之時。若以惠廳米六百石,賑廳米四百石,竝一千石,分給各邑應赴役之民,則其爲實惠,似有勝於收米之減。令京畿監司,量其各邑役事之緊歇,及赴役民丁之多寡,秩秩區別,報于該廳,以爲分給之地,而各邑守令,躬親受去,分給於應赴役之民,則實惠所及,民必感祝。且念畿驛人馬,常時服役之苦,有倍於他役,亦不可不顧恤。令該道量其各驛人馬分把之數,報于賑廳,參酌分給米太,以示均恤之意,何如?上曰,依爲之。
上在昌德宮。停常參·經筵。
初昏,月犯心火星。夜四更,火星入東井星。
下直,平安監司李萬元。
傳曰,平安監司李萬元,留待引見。
鞫廳,罪人延最績,刑問三次,不服,推鞫姑罷。
院啓,請還收鄭重萬妻李氏放歸之命。答曰,勿煩。
兵曹判書睦昌明請對入侍。入侍時,今此厚陵陵幸時,大駕到士古介,以步輦行幸事,及左邊捕盜大將李道源改差事,榻前下敎。
謝恩,左承旨權重經,右副承旨李周徵,同副承旨李元齡。
以張希載爲左邊捕盜大將。
左副承旨金夢陽上疏。大槪,席藁私次,冒死哀籲,懇乞聖慈,亟削臣職,仍正臣罪事。入啓。答曰,省疏具悉。爾其勿辭察職。
備忘記,厚陵展謁禮畢後,回鑾之路,歷入齊陵展謁事,曾已定奪矣。更爲思惟,自松都動駕,先詣齊陵展謁,仍詣厚陵行事,似爲便順,以此節目中改付標以入事,分付該曹。
有政。以趙湜爲黃海監司,以金聲久爲江原監司,以申琬爲洪州牧使,以李東標爲執義。以上朝報
今日入侍時,兵曹判書睦昌明所啓,今此陵幸時,兩陵上陪立軍,以長湍軍調用事,旣已定奪,而三處宿所外衛,曾前寧陵擧動時,以本官束伍軍爲之,今亦依寧陵擧動時,例以各其官軍兵爲之,似爲合宜矣。開城府及豐德,則本營軍兵,可以成樣,而坡州則束伍軍甚少,傍近交河·高陽等邑軍兵,一體調發以用。且設布帳事,亦令各其官爲之,何如?傳曰,依爲之。以上禁營謄錄
吏批啓曰,判書·參議病不來,小臣獨政未安,何以爲之?敢稟。傳曰,仍爲之。又啓曰,黃海·江原監司,今當差出,而擬望之人乏少,外任竝擬,何如?傳曰,允。
以柳星明爲善山府使,鄭重基爲韓山郡守,洪天齡爲通津縣監,南老明爲居昌縣監。以上吏曹謄錄
上在昌德宮。停常參·經筵。
下直,高城郡守李俊榮,石城縣監柳翊漢。
京畿監司書目,金浦郡守權相夏,病重罷黜事。
應敎沈季良上疏。大槪,冒萬死敢陳危懇,祈蒙鐫削事。入啓。答曰,省疏具悉。爾其勿辭察職。
傳曰,自豐德回鑾,御南門樓,武擧子未及試才者,欲爲親試,南門樓前可以開場處有無,及滿月臺下空曠之地幾何?而若設場,則民田之被傷多小,下去郞廳處詳細看審事,亦爲分付。
鞫廳罪人延最績,刑問五次,不服。傳曰,推鞫姑罷。
戶曹判書柳命天,請對入侍。入侍時,厚陵展謁後,回鑾時宿所,定於豐德客舍事,榻前定奪。
院啓,請還收鄭重萬妻李氏放歸之命。答曰,勿煩。
司諫李浚上疏。大槪,敢暴病狀,冀蒙恩遞,仍陳所懷,以備財幸事。入啓。答曰,省疏具悉。疏辭蓋出於有懷必陳,而業已量度民事與事勢而定行,決難差退。遠幸給馬,意非偶然,亦遵近規也。爾其勿辭,從速察職。
備邊司啓曰,連見京畿監司沈檀狀啓,金浦郡守權相夏,前通津縣監金弼商,俱以病罷黜。近來守令,稍不稱意,則輒欲辭遞,已極寒心,陵幸旣定之後,爲畿邑守令者,其在分義,惟當竭蹶趨承之不暇,其何敢仍復呈病,監司亦何可連續請罷乎?監司沈檀,推考,金浦郡守權相夏,前通津縣監金弼商,拿問定罪,金浦郡守,令該曹口傳差出,催促發送,何如?傳曰,允。
吏曹口傳政事,以姜碩臣爲金浦郡守。以上朝報
上在昌德宮。停常參·經筵。
下直,江華經歷黃應老,古阜郡守都處亨,滿浦僉使柳榰。
禁府,金弼商拿囚。啓。
府啓,罪人延最績,初頭推問之際,言其疏草,袖往於李秀儁家,有張姓人在坐,秀儁,索出而見之,以爲大事將出,不可爲之云。再推時,又自言,秀儁輩,塞我初仕之路,與我有嫌,豈有所相議乎?不待詰問,私自縷縷發明,其爲情跡,殊極綢繆矣。其指嗾之人,雖設爲問目,而渠旣忍死不服,惟秀儁之名,旣緊出於渠口,而特以其游辭掩護,未盡吐實,故自鞫廳,不得請拿,如此陰祕不逞之徒,決不可置之輦轂之下,請前縣令李秀儁邊遠定配。新除授執義李東標,時在慶尙道醴泉地,請斯速乘馹上來事,下諭。答曰,依啓。
領中樞府事金德遠,右議政閔黯箚子。大槪,乞收給馬之命,以除一分之弊事。入啓。答曰,省箚具悉卿懇。今玆給馬之命,實非偶然,卿等安心勿辭焉。仍傳曰,遣史官傳諭。
鞫廳,罪人延最績,刑問七次,不服,推鞫姑罷。
吏曹判書李玄逸上疏。大槪,疾病沈凘,委頓床席,今此謁聖擧動,不得陪往法駕,惶恐俟罪,請命亟遞臣職,仍治臣罪事。入啓。答曰,省疏具悉卿懇。所患彌留,尙未痊可,慮念之懷,曷有其已,不得進參,庸何傷哉?卿其安心勿辭,調理行公,以副予望。仍傳曰,遣御醫連日看病,書啓。
司僕寺官員,以提調意啓曰,本寺判官,所掌緊重,而判官姜碩臣,句管已久,頗有修擧之效。卽今遠路,陵幸迫頭,多有料理責應之事,而昨日政,移拜金浦郡守,本寺之事,殊涉可慮。判官姜碩臣,今姑仍任,何如?傳曰,依啓。其代,令該曹口傳差出。
掌令尹悠期,持平羅晩成啓曰,臣等,以李秀儁定配事,論請蒙允矣。卽聞物議,以措語疏漏,大以爲非,臣等不勝瞿然之至。夫最績之親密秀儁,人所共知,凡所作爲,萬無不相議之理,而最績之言,始則曰,袖疏草往見,終則曰,本與之有嫌,旣發其端,旋復周遍。辭說矛盾,情節破綻,秀儁匿形唆人之狀,不待最績之輸情,而彰著難掩。此臣等之所以相議論啓,而措語之間,果欠詳悉,譏斥之來,固其所也。臣何敢晏然於臺席乎?請命遞斥臣等之職。答曰,勿辭,退待物論。
江原監司金聲久上疏。大槪,關東藩臬之任,決非如臣庸陋者所可承當。伏乞收回成命,改授可堪之人,以重國體,以安微分事。呈政院,還出給。
以濟州牧使狀啓,島內人民,以大小痘患及怪疾,死亡之數,至於一千九百五十四名之多,極爲驚慘事,傳曰,觀此狀啓,怪疾死亡者,至於此多,事極驚慘。令該曹祈禳祭香祝,依例斯速下送,以爲卜日設行之地。
院啓,請還收鄭重萬妻李氏放歸之命。答曰,勿煩。
吏曹口傳政事,以權守經爲金浦郡守。以上朝報
上在昌德宮。停常參·經筵。
午時未時,日暈。
繕工奉事申廣濟,齊陵陵上曲墻及丁字閣修改事,監役李聖佐,厚陵陵上曲墻修改事,出去。
備邊司啓曰,開城府南大門樓及滿月臺,太平館形止看審事,進去戶曹郞廳金昌錫,卽者回來。且見本府留守申厚載報狀,則留守與戶曹郞廳,偕往滿月臺看審,則臺下廣敞,文武試所之排設,別無狹窄之慮,而但其一洞,都是民田,木花豆太,一望茂盛,片土尺地,無不開墾,而南門樓則制度廣闊,侍衛將士及承旨·史官入侍,綽有餘地,至於科次試券之所,當於樓傍鍾閣爲,而且儒生收券之數,必不過三百張,於此足以分考。儒生試所,則太平館之中庭,足以容三四百之儒生,且館之西,又有式燕堂,其前後庭,可容近千儒生。且武科試所,則本府訓鍊院,自是試射之所,別無民田傷損之弊云云。以此報狀辭緣,詳問戶曹郞廳,則其所見所言,一與留守報狀相同,而若於南門樓前向北大路,排設武科試所,則大路之廣,可以設二貫革,而若設二貫革,則其勢似窄云。昨日傳敎,自豐德回鑾,御南門樓,武擧子未及試才者,欲爲親試,可以開場處有無,及滿月臺下空曠之地幾何?而設場則民田之被傷多小,下去郞廳處,詳細看審事,關文則橃便相違,終未得見云云。滿月臺形止,詳在本府留守報狀,及戶曹郞廳口傳。今此開城府設科時,親臨殿坐處,及文武擧子設場之所,何以爲之?敢此仰稟。傳曰,儒生試所,定於太平館,收券後,科次於殿前。武科所,定於南門樓前向北之路,而未及試才者,則以爲回鑾日親臨之地,可也。
明日謁聖擧動時,出宮初嚴,二更五點,二嚴,三更二點,三嚴,三更四點,開門,二更二點,祭正時,四更五點。
府啓,竝引嫌而退。遣辭欠詳,大失臺體,物議之來,在所難免。請掌令尹悠期,持平羅晩成竝命遞差。答曰,依啓。
吏曹啓曰,臺諫有闕,政事,取稟。傳曰,過國忌後爲之。
禁府,權相夏拿囚。啓。
院啓,文廟酌獻禮齋戒,今日姑停。
上在昌德宮。停常參·經筵。
自辰時至午時,日暈。申時,日暈。
大駕詣文廟,入幕次後,藥房·政院·玉堂問安。答曰,知道。文廟酌獻禮罷後,藥房·政院·玉堂問安。答曰,知道。
謁聖文科,讀卷官十,閔黯·柳命天·吳始復·權愈·柳命賢·李聃命·閔就道·柳命堅·禹昌績·權珪。對讀官二十,閔昌道·姜銑·李湜·李麟徵·李德成·沈季良·朴涏·閔興道·洪重夏·金文夏·李宇謙·吳尙文·李允明·丁時潤·丁思愼·睦林重·柳栽·朴泰恒·趙大壽·金夢臣。武科殿試參試官三,尹以濟·洪時疇·李道源。參考官三,洪萬紀·邊是泰·梁益堂。
院啓,請還收鄭重萬妻李氏放歸之命。答曰,勿煩。
今日謁聖後,射壇殿座時,今此厚陵陵幸時,自闕門至弘濟院,自開城府至齊陵,回鑾時,自齊陵至小晝停,植炬,此外勿爲植炬事,榻前下敎。邊遠定配罪人李秀儁姑爲拿囚,以待獄事結末事,榻前定奪。
領議政權大運所啓,今聞開城府武科擧子之數甚多,一二日之間,難可試取。今若先設初試,自上謁陵,回鑾之時,親自試取,若殿試之例,則似爲便當矣。上曰,依爲之。
兵曹判書睦昌明曰,開城府,只有留守及經歷,試取之際,不能備三員,參試官一人,以武臣堂下差送,何如?上曰,依爲之。
睦昌明曰,前頭不遠,初試不可不擇日,以今月二十日定行,何如?上曰,依爲之。
睦昌明曰,今若廣定額數,則必有希望冒占之弊矣。上曰,勿爲定數。以單枝柳葉箭一巡二中,試取,可也。
左尹張希載,兼帶副摠管,今姑改差事,榻前定奪。
大駕還宮時,初嚴,酉正一刻,二嚴,酉正二刻,三嚴,酉正三刻。
大駕還宮後,藥房·政院·玉堂問安。答曰,知道。
禁府,鞫廳罪人延最績,當日物故。啓。
禁府,李秀儁拿囚。啓。
今日謁聖後,射壇殿坐時,令此厚陵陵幸時,自闕門至弘濟院,自開城府至齊陵,回鑾時,自豐德府宿所,至小晝停,植炬,此外勿爲植炬事,榻前下敎。
政院啓曰,新恩政事,取稟。上曰,當日爲之。又啓曰,日昨,以臺諫有闕,政事,取稟,則過國忌後爲之之敎矣。今日政,同爲差出,何如?上曰,依爲之。
有政。以金壽益爲戶曹佐郞,洪萬紀爲掌令,金世欽爲持平,完溪副正燦,完川副正燁,已上初付職,李寅炳單付典籍,黃軾單付禮賓別提,以尹悠期付副護軍,羅晩成付副司直,李廷華付副司果。
上在昌德宮。停常參·經筵。
卯時辰時,日暈右珥。未時,雷動。
神德王后忌辰齋戒。
藥房啓曰,昨日臨雍,冒夜將事,仍御帳殿,抵暮還宮,伏不審夜來,聖體,若何?中宮殿玉候,亦復何如?王世子氣候,一樣安寧乎?臣等無任區區之慮,敢來問安。答曰,知道。無事。內殿·世子氣候,安穩矣。
中殿·世子宮,藥房問安。答曰,知道。
持平沈樘啓曰,新除授掌令洪萬紀,卽臣之同生姊夫也。在法應避,不可仍冒,請命遞斥臣職。答曰,勿辭,退待物論。
兵曹,今月二十日開城府武科別試初試時,參試官沈廷彙。
院啓,引嫌而退。相避之法,在下當遞,請持平沈樘遞差。答曰,依啓。
上在昌德宮。停常參·經筵。
神德王后忌辰。
下直,金浦郡守權守經。
政院啓曰,厚陵陵幸擧動已迫,畿邑守令,責應甚多,不可一日曠官,而新除授通津縣監洪天齡,諫院則旣已署經,而憲府則不得備員,尙不得署經,合有變通之道,何以爲之?敢稟。傳曰,除署經,發送。
下直,通津縣監洪天齡。
吏曹啓曰,臺諫有闕,政事,取稟。傳曰,明日爲之。
義禁郞廳,以鞫廳大臣意啓曰,罪人延最績招內,當初上疏,政院,以違格出給後,袖其疏,往見李秀儁,出示相議,則秀儁,以爲不可呈云。鞫廳,以此反覆究問,而閉口堅忍,不能直告,翌日不問,而忽曰,鞫廳,雖疑李秀儁,秀儁,塞我假注書望,故與之有嫌,何可相議云。上疏,以違格還給,使之更呈,而猶且往示相議,則其構疏時相議之跡,已無可疑,而又發其有嫌之說,欲爲周遮之計,若果有嫌,則何可往示其疏?其爲辭說,自相矛盾,鞫廳,姑不請拿秀儁者,疑以最績,未盡輸情故也。最績,卵育於李秀彦兄弟,情義親昵,人所共知。秀儁,旣爲最績之緊緩,而初發其端,終不盡吐。今因罪人之徑斃,更無鉤問之地,秀儁之潛形隱迹,敎誘兇人,惎亂國家之狀,昭不可掩,不可置之輦轂之下,更以此,作爲罪目,極邊定配,何如?傳曰,允。
大司諫姜世龜上疏。大槪,乞賜斥免,仍陳所懷事。以國忌,留政院。
右議政閔黯箚子。大槪,敢陳所懷,以備裁擇事。入啓。答曰,省箚具悉。箚辭如此,當令廟堂稟處,舊石物,秋成後移置事,依箚辭施行焉。以上朝報
政院啓曰,去夜,右議政箚,批下本院之後,分付政府下人,使之急招司錄,則二更末,始爲言。司錄,來待於闕門外,故入直注書,卽爲出往,欲傳箚批,則乃言,司錄,以病不來云。大臣處傳批,事體至重,而不卽馳進,只送下人。事之可駭,莫此爲甚,當該司錄,從重推考。政府下人,亦令攸司各別科罪,何如?傳曰,允。以上政府謄錄
上在昌德宮。停常參·經筵。
午時,雷動。
下直,延安府使申瓁,舒川郡守趙世雄。
禁府,李秀儁,三水郡極邊定配。啓。
應敎沈季良初度呈辭。入啓。遞差。
掌令洪萬紀啓曰,卽伏聞大司諫姜世龜疏中,以今此陵幸,大小下情,皆願停幸,而耳目之司,莫有力爭,大加非斥云,臣不勝瞿然之至,居官一日,當任一日之責,則臣何可以除拜屬耳?自解,而晏然於臺端乎?請命遞斥臣職。答曰,勿辭,退待物論。
獻納沈最良啓曰,日昨長官,以陳箚請寢陵幸之意,問議於臣。臣意則以爲,園陵展謁,在禮當然,期日已迫,諸事垂備,各邑弊端,殊甚可慮,到今請寢,亦涉後時,以此持難,相與酬酢而罷矣。卽伏見長官疏本,臣不勝瞿然之至,臣之忝叨耳目之寄,已多日矣,而旣未能苦口力爭,又不得從其箚議,則其所非斥,正指臣身,臣何敢一刻晏然於臺席乎?請命遞斥臣職。答曰,勿辭,退待物論。
江原監司金聲久辭職上疏。入啓。答曰,省疏具悉。卿其勿辭,速往欽哉。
忠淸監司書目,公州兼任定山呈,以戶曹參議權愭辭職上疏上送事。啓。答曰,省疏具悉。爾其勿辭,上來察職。
明日陳賀時,開門差早。
正言李相勛啓曰,日昨長官,陳箚請寢陵幸之意,問議于臣,臣意以爲,遠陵行幸,果爲重大,則有言責者,不可不爭,而日期已迫,恐涉後時,到今請停,亦似未安,略以此意,有所酬酢矣。卽伏聞疏中,有耳目之司,莫有力爭之語云。臣不勝瞿然之至,臣之忝叨言地,今已閱月,旣不能力爭於初,又不從陳箚之議,不言之罪,臣實難免,臣何敢晏然於臺席乎?請命遞斥臣職。答曰,勿辭,退待物論。
大司諫姜世龜上疏。入啓。
備忘記,今觀大司諫姜世龜上疏,以停罷行幸事,肆然陳達。噫,祗謁園陵,實是情禮之不可已者,必欲費辭阻搪,至於侵斥耳目之臣,勸起鬧端,其心所在,誠未可知也。予縱無知識,獨不如一迂拙之書生乎?曾在丁卯年,長陵行幸,定於三日之內,而道路,別無未及修治之事,蓋西路異於他道,使行絡續,道路平坦故也。自松都以南,則爲慮民事,使之收穫後修治矣。今乃以疾首蹙額之說,有所恐動,而不覺其欺罔之歸也。予志堅定,不啻金石,雖有百世龜,莫能動予一髮,而第我國,素好論議。今日世龜之此擧,未必不出於嘗試之計也。決不可墮其術中,姑先遞差。
備忘記,今玆齊·厚陵展謁之禮,屢年經營,今纔定行,而浮議橫生,必欲沮遏,果如世龜之論,使予莫伸情禮,則將抱無涯之恨矣。願公卿,勿撓於浮議而恕量焉。
政院啓曰,臣等,卽伏見備忘記,有大司諫姜世龜姑先遞差之命,臣等,竊以爲太過也。世龜疏語,雖極妄率,以聖上包容之大度,固宜開示,不宜遽加譴責,而至於下公卿備忘辭旨,極爲未安。哀予矜恕四字,有非人臣所敢聞者,而亦恐有傷於聖德,臣等,相顧失色,不勝驚愕之至。今玆陵幸,實是情禮之所不可已,而況期日已迫,諸事粗備,孰敢有異議於其間?而因一世龜之言,轉輾激惱,有此無前過當之敎,此豈是臣等平日所望於聖明者哉?王言一播,所損非細,臣等,忝居出納之地,區區所懷,不敢不陳。請加三思,還收大司諫姜世龜遞差之命,備忘記哀予矜恕四字,亟命刪改。答曰,勿煩。
又啓曰,臣等,目見聖上過當之擧,竊不勝驚惑之至,敢陳區區之見,而寂寥之辭,淺薄之誠,有不足以槪聖心,而回天聽者,宜聖明之不賜一兪也。世龜之疏,雖極妄率,而要其本心,則不過有懷必達而已。在聖人優容之道,惟當開陳其可否,明示其從違,而旣下特遞之命,繼而有人臣所不敢聞之敎,臣等所以相顧失色。欲望收回者,實非一毫爲世龜地也。至於備忘中哀予矜恕四字,雖由於激惱,而終有所未安,決不可諭之公卿,而播諸中外,伏願更加徐究,亟許刪改,仍收大司諫姜世龜遞差之命。答曰,哀予矜恕四字,當斟酌改下,而遞差還收之請,決難允從,而如是瀆擾,殊未穩當也。
吏曹啓曰,臺諫有闕,政事,取稟。傳曰,過國忌後爲之。
司諫李浚啓曰,卽者諸臺,以長官之疏斥,相繼引避,臣之忝居諫職,爲日已久,不能爭執之失,臣實有之,而緣臣疾病添劇,今始忍死來避,所失尤大,請命遞斥臣職。答曰,勿辭,退待物論。
有政。吏批啓曰,判書李玄逸陳疏受由,參判李聃命病不來,小臣獨政未安,何以爲之?敢稟。傳曰,只出緊任。
以趙九畹爲持平,以朴泰恒爲司書,沈樘爲兵曹正郞,金壽益爲兼春秋,李文興爲司僕正,李玄紀爲水原府使,沈樘爲司直,金錫命單付僉知。以上朝報
司僕寺官員,以提調意啓曰,今年,卽慶尙·咸鏡道·濟州點馬當次之年,近來牧場馬政,非不申飭,漸至解弛,不可不別樣檢飭。三處點馬,令該曹擇差,而濟州點馬別監,依前先爲下送,何如?傳曰,允。以上兵曹謄錄
禮曹啓曰,今此誕日各道所封方物,今日開坐看品,則全羅監司朴慶後封進物膳中,大箭一筒,付羽處傷破,決不合於上供,不得不退送。莫重享上之物,不善看護,致有退送之患,其在事體,殊涉未安。當該色吏,自臣曹從重決罪,監司朴慶後,亦難免不謹之失,推考見退。大箭一筒,從速改備封進之意,分付,何如?傳曰,允。以上禮曹謄錄
吏批啓曰,卽接宗簿寺牒呈,則正柳星三,身病甚重,不得察任云,改差,何如?傳曰,允。以上吏曹謄錄
上在昌德宮。停常參·經筵。
大殿誕日,政院·玉堂單子問安。答曰,知道。
中殿問安。答曰,知道。
世子宮問安。答曰,知道。
政院啓曰,今日陳賀,兩司當爲進參,而憲府,時無行公之員。持平趙九畹卽爲牌招,以爲進參之地,何如?傳曰,允。
玉堂箚子。大槪,請掌令洪萬紀,獻納沈最良,正言李相勛,司諫李浚,竝命出仕,兼附所懷,以備財幸事。入啓。答曰,依啓。姜世龜疏中,旣曰,大小下情,皆願停幸,則聽之者,安得不以爲然乎?然則哀予等敎,世龜,實激成之也。及見諸臺避辭,然後始知疏語之爽實,而其假飾虛說,必欲沮遏情禮者,終涉不韙也。第爾等,職在論思,誠切愛君,予甚嘉尙焉。
備邊司啓目,粘連啓下是白有亦,觀此右議政閔黯箚本,則爲慮今番陵時,遠邑出帖之弊,有所條陳是白在果,其中植炬一款,松都及豐德,可以當之是白乎旀。地排雖非難得之物,遠地輸致,殊涉可慮,凡係境內,大小晝停,皆令地方官進排,而站官之役,令本官替行,則民必以爲剩役,惠廳劃給米布,量宜分給於各其地方官,以爲給價貿用新稻草及郊草之地爲白乎旀。氷丁段,各站所用,令地方官覓給,若或不足,則使之取用於傍近官爲白乎旀。馬槽釜鼎段,令地方官多數鳩聚,若有用餘,則勿存彼我,許借遠邑爲白乎旀。形勢或可推移替用,則亦必使之相資爲白乎旀。小晝停,則係是朝前之站,人馬不可不供饋,而京城·坡州中間,自淸潭坪小晝停,至分水院大晝停,轉至宿所,僅爲六十里,則六十里一站,凡行役之人,例無中火之事,大晝停供饋,似當停止,而里數稍遠,步行之人,易致飢餒,人夫則使之供饋是白遣,諸御乘外,各項馬匹,只給長草,俾減馬槽釜鼎之數爲白乎旀。坡州·松都間,自長湍小晝停,至鉢松里大晝停,轉至宿所,僅滿四十里,則鉢松里大晝停段,除御乘馬及御前差備人外,各項人馬,竝令勿饋爲白乎旀。自松都至齊陵,皆有祗謁之擧,回鑾時,自豐德至松都中間,只設小晝停一站,則在所物論是白乎旀。且回鑾時,大小晝停,當爲換定,則長湍大晝停,淸潭坪大晝停,當依分水院大晝停例,人則供饋,馬則給長草,而人馬不供饋之站,移送器具於供饋之站,俾無掣肘之患爲白乎旀。道路修治,已令地方官爲之,而至於出站之邑,其弊專在於輸運,延·白及金川三邑,距松京俱是一日之程。此三邑,若令分定於齊陵·厚陵·赤縣等三站,則可除畿邑遠輸之弊,陵幸時,役及他道,雖無前例,事苟得宜,從今變通,亦無不可。延安則定於厚陵站,白川則定於齊陵站,金川則定於赤縣站之意,黃海監司處,從橃路星火知委,而京畿監司及諸各司,竝以分付,何如?啓依允。
謝恩,持平趙九畹。
獻納沈最良,正言李相勛就職後啓曰,今此陵幸,實出於聖上追慕之誠孝,而動駕於數百里之外,回鑾於五六日之後,臣等,亦豈無區區憂慮之心也?姜世龜之疏,蓋自附於無隱之義,其非斥臣等,正得臺體,而處置請出,曾是意外,臣誠踖踧,罔知攸措。卽伏見玉堂箚批,至以及見諸臺之避,然後始知疏語之爽實爲敎。臣等於此,不勝慙恧之至,世龜之言,雖似後時,其意則斷斷無他,而緣臣等避辭,使言事之諫臣,終歸假飾沮遏之科,臣等,將何顔面,苟冒於臺端乎?請命遞斥臣等之職。答曰,勿辭,退待物論。
府啓,昨伏見備忘記,有前大司諫姜世龜遞差之命,臣不勝愕然之至。今此園陵展謁之擧,情禮當然,期日已迫,則此際停寢之論,謂之後時,可矣。原其本心,實有憂愛之忱,豈有一毫他意哉?設令其言,有不槪於聖心,惟當從容下敎,開示是非而已。何必雷威遽震,嚴旨繼降,摧折之不少貸也?於阻搪嘗試之敎,尤出萬萬情外,有乖優容臺閣之道,亦非恕察群下之意,瞻聆所及,莫不驚惑,請還收大司諫姜世龜特遞之命。新除授持平金世欽,時在慶尙道安東地,請斯速乘馹上來事,下諭。答曰,不允。下諭事,依啓。
領議政權大運,左議政睦來善,右議政閔黯箚子。大槪,諫臣之疏,旣加非斥,乞賜罷免,以幸國家事。入啓。答曰,省疏具悉卿懇。卿等別無所嫌,何乃引咎太過乎?須體至意,安心勿辭焉。仍傳曰,遣史官傳諭。
吏曹口傳政事,以沈季良爲司僕正。
備邊司郞廳,以三公意啓曰,松都南門樓御坐所,令本府留守,尺量以送矣。以其尺量形勢,試爲排設,則御座外侍衛將士·入侍近臣,及武試所竝設,頗涉苟艱。前此本府牒報內,滿月臺臺上,則無田土,而御座排設外,文武科,亦可竝設云。臺下治道之際,固有侵及民田之弊,此則當爲計給其價。御座排設,定行於滿月臺上,御座所設處,旣有餘地,則文武科,似不當分設於各處,文武科竝設於臺上之意,分付擧行,何如?傳曰,允。
司諫李浚啓曰,臣重被長官之疏斥,引避退待矣。處置請出,實是意外,雖迫於嚴召,黽勉就職,顧臣蹤跡,不可一刻晏然,故賀禮纔罷,卽爲尋單請急矣。卽者同僚處置,又歸於臣,臣之可言而不言之失,旣與同僚同,可遞而不遞之嫌,又與同僚同,到今可否立落,決無是理,何可仍冒臺席乎?請命遞斥臣職。答曰,勿辭,退待物論。以上朝報
司僕寺官員,以提調意啓曰,旗軍洗馬,定於明日,而不可無司僕正,故昨日政,入啓變通,以李文興差出矣。今聞李文興,在外云,今姑改差,令該曹,今日內,以在京無故人,口傳差出,使之進參於明日旗軍洗馬,何如?傳曰,允。以上吏曹謄錄
上在昌德宮。停常參·經筵。
下直,淮陽府使朴萬鼎,順天府使金澋。
慶尙監司李泰龜上疏。大槪,新除方面之任,決難承當,伏乞亟許遞改,以重名器,以安私分事。入啓。答曰,省疏具悉。卿其勿辭,速往欽哉。
府啓,請還收前大司諫姜世龜遞差之命。措辭見上竝引嫌而退。同僚引避,與我一般,嫌難處置,其勢誠然。一事再避,未免瀆擾,揆以事體,勢難仍在,請司諫李浚出仕,獻納沈最良,正言李相勛遞差。答曰,不允。處置事,依啓。
謝恩,兼春秋金壽益。
司諫李浚就職後避嫌。大槪,以諫官爲名者,一有含默之誚,則不能一刻仍在,臺體然也。至於再避再出,實是意外,而一立一落,尤無是理,嚴畏分義,不敢不黽勉就職,而顧臣踪跡,其敢復冒乎?臣且觀姜世龜之爲人,平生疎戇,不識脂韋矯飾之態,謂之迂闊則可也。至於欺罔恐動嘗試,斷知其萬萬無是,而其言之出於憂愛,殆有不可掩者也。今此展謁園陵,出於情禮之所不可已,遠地動駕,曠日離宮,大小下情,孰不憂慮,而願停幸也?特未能言耳。世龜,曷嘗有假飾沮遏之跡,而緣臣等避辭,不能達意,以致自上,下情外之嚴旨,亦令言事之諫官,受曖昧之咎,此又臣不敢晏然之一也。以此以彼,終不可更廁臺端,請命遞斥臣職。呈政院,還出給。
注書李奎年病,代以洪重禹爲假注書。
上在昌德宮。停常參·經筵。
顯宗大王忌辰,齋戒。
政院啓曰,來二十一日,輪對日次,而國忌齋戒相値,退行之意,敢稟。傳曰,知道。
開城府武科初試,參試官沈廷彙出去。
平安監司書目,到界時,都事崔敬中,受由上京,不爲出待境上,罷黜事。
傳曰,史官一員待命,騎馬三匹立之,崇陵忌辰祭所內摘奸。
司諫李浚啓曰,臣昨於承命就職之後,卽以不可獨爲仍冒之意,引避而見却,不得已尋單退出矣。卽聞昨朝憲臣,處置臣等也,以竝遞傳啓,俄又簡改措語,竟落二臺,而獨立臣。臣卽是已遞之官,揆以廉隅,一倍難冒,而簡改一款,今始得聞,臣之聾,亦甚矣。日事瀆擾,分義未安,而忍恥呼唱,則是辱臺也。何可一刻仍冒乎?請命遞斥臣職。答曰,勿辭,退待物論。
持平趙九畹啓曰,臣卽伏見司諫李浚之避,不勝瞿然之至。臣於昨日處置諫臣也,初以一事再避,欲竝落三臺,而旋又思之,李浚,以嫌難處置爲避,則與他臺有異,故果簡改於未入啓之前,此雖有近例,而無非臣新入臺閣,生疎做錯之致。臣誠慙靦,無以自解,臣何敢一刻苟在於臺端乎?請命遞斥臣職。答曰,勿辭,退待物論。
掌令洪萬紀啓曰,臣有不言之失,重被諫長之斥,引避退待,而處置請出,出於意外,黽勉赴召,旋尋長單,及至諫官之再避也,臣意以爲,呈告引入,亦可以暴其情勢之難安,不必復爲煩瀆,未卽隨而自列矣。今聞物議,同時出仕之人,一避一否,大違臺規。且伏見司諫李浚之避,則以昨日處置,初旣竝遞,俄又簡改,便是已遞之官爲言。臣與李浚,去就立落,宜無異同,而只緣臣不後引避,獨漏於竝遞之中,臣之當避不避之失,到此尤著矣。其何可一刻仍冒於臺席乎?請命遞斥臣職。答曰,勿辭,退待物論。以上朝報
禁衛營啓曰,本營大旗幟,渝色不用,故纔已新造矣。今八月十九日,神武門外,旗祭設行之意,敢啓。
傳曰,今番陵幸時,隨駕軍兵等,自各其軍門,依前例犒饋事,分付。以上禁衛謄錄
上在昌德宮。停常參·經筵。
顯宗大王忌辰。
觀象監,今八月十八日卯時辰時,雷動。啓。
玉堂箚子。大槪,請司諫李浚,持平趙九畹,掌令洪萬紀,竝命遞差事。入啓。答曰,依啓。
禮曹啓曰,秋雨害穀,實是農家之所忌。卽令秋序已深,日候雖不至凄冷,累次下雨,乍止乍作雨勢往往暴注。有若夏節之淫雨者然,向熟禾穀,偃傷之患必多,江水頗漲,至於五尺有餘。以此推之,則外方雨水,似有加於京中,民事十分可慮。在前秋雨支離,則例有縈祭設行之擧,祈晴四門縈祭,不卜日,來二十日爲始,三日而止事,知委,何如?傳曰,允。
上在昌德宮。停常參·經筵。
下直,甲山府使崔斗炡,穩城府使崔槅,鳳山郡守成德望。
刑曹參判李瑞雨再度呈辭,及副應敎朴涏初度呈辭。入啓。遞差。
備邊司啓曰,秋曹多事之地,本司有司之任,俱是緊務,決不可久曠,而刑曹判書權愈,吏曹參判李聃命,屢日尋單,久未行公,其在事體,殊甚未安。刑曹判書權愈,吏曹參判李聃命,竝卽牌招察任,何如?傳曰,允。
謝恩,獻納洪重夏。
院啓,請還收鄭重萬妻李氏放歸之命。措辭見上新除授正言金汝鍵,時在慶尙道安東地。請斯速乘馹上來事,下諭。答曰,不允。下諭事,依啓。
大司諫權瑎,平安監司遞來。
大司憲權瑎啓曰,新除授掌令李國華,時在京畿陽川地,請斯速乘馹上來事,下諭。答曰,依啓。前啓,無城上所,姑停。
吏曹判書李玄逸上疏。大槪,一病支離,差復無期,伏乞亟遞臣本職。且收遣醫之命,俾得安意治疾。兼附所懷,冀蒙財察事。入啓。答曰,省疏具悉卿懇。所患尙未快愈,予用慮念,遣醫診視,意非偶然,何乃過辭至此哉?疏中所陳,深嘉卿憂愛之忱,病裏深篤,而第姜世龜之不諒至情所在,必欲沮遏已定之禮者,終未知其穩當也。卿其須體予意,安心勿辭,益加調理行公。
有政。以李國華爲掌令,洪重夏爲獻納,沈季良爲司諫,丁思愼爲持平,金汝鍵爲正言,李寅炳爲兵曹佐郞,沈得元爲平安都事,尹悠期爲江原道黃腸木敬差官,沈最良爲司僕正。兵曹政事,以黃徵爲副摠管,金鎰爲馬島萬戶,李善淵爲衛率,李就堯爲武兼,柳星昌爲洪州營將,金潤纉爲碧團僉使,李芬國爲慶尙道點馬別監,沈遇良爲咸鏡道點馬別監,趙世成爲濟州點馬別監,黃徵爲訓鍊都正,金世重爲忠翊將,李浚·洪萬紀·張是奎·李時冕爲副護軍,沈最良·趙九畹爲副司直,李相勛爲副司果,洪重禹爲副司正,崔齊爲副護軍。以上朝報
兵曹啓曰,卽接摠戎使張熙載所報,則本廳所屬坡州宿所,齊·厚陵兩陵外衛之處,方爲排立,而布帳不足之數,至於六百八浮,自本廳,他無推移辦出之路云。訓鍊都監布帳,則纔因備局覆啓,使之輸送開城府矣。守禦廳·御營廳·禁衛營所儲,分付覓送,以爲排立之地,何如?以上禁衛營謄錄
吏批啓曰,判書陳疏,受由參判病不來,小臣獨政未安,何以爲之?敢稟。傳曰,只出緊任。以上吏曹謄錄
上在昌德宮。停常參·經筵。
夜二更,月犯昴星。自三更至五更,月暈。
院啓,鄭重萬妻李氏放歸之命,還收事,停啓。
府啓,無城上所,姑停。
兵曹,來九月初一日,行在所開城府武科殿試規矩,柳葉箭一巡二分,改落點。
平安監司書目,理山郡守成就程,殺人正犯,旣已就服之後,越獄逃躱,終不捕得,罷黜事。
傳曰,史官二員待命,騎馬六匹立之,四門縈祭所內摘奸。
承文副正字李德運,文臣朔試射時,稱病不進,依承傳罷職。
京外儒生生員申弼文等上疏。大槪,敢陳故贈參判臣權得己,贈參贊臣權諰,學問淵源道德節義,表著,請命宣額于祠宇,以寓士林尊慕之誠,以補國家風化之地事。入啓。答曰,省疏具悉。疏辭,令該曹稟處焉。
上在昌德宮。停常參·經筵。
貞顯王后忌辰齋戒。
自卯時至巳時,日暈。二更三更,月暈,電光。
府啓,以國忌齋戒,今明日姑停。
假注書權始經改差,代以兪世重爲假注書。
京畿都事鄭思孝,卒麟坪大君遷葬時護行事,廣州地出去。
上在昌德宮。停常參·經筵。
貞顯王后忌辰。
夜一更二更,雷光。三更,流星出昴星下,入南方天際,狀如鉢,尾長四五尺許,色赤。
慶尙監司書目,延日縣監李相殷,托稱賑資,屠牛興販,罷黜事。
兵曹佐郞趙珌,道路橋梁摘奸事,出去。
上在昌德宮。停常參·經筵。
司諫院啓曰,正言朴希閔,除拜已久,尙未署經。臺諫署經,備三員爲之者,自是古例,而大司諫姜世龜,以特差還收論啓,正言臣金汝鍵,在外未上來,只有司諫臣沈季良,獻納臣洪重夏。在前如此之時,亦有二員開坐,啓請署經之規,今亦依此例,開坐署經之意,敢啓。答曰,知道。
開城府武科初試參試官沈廷彙,入來。
傳曰,大臣·備局堂上引見。
獻納洪重夏啓曰,今日朝房署經之後,欲行相會禮,正言朴希閔,初以來會之意送言,俄以病勢猝劇爲辭,終不來參。雖未知其病勢之如何,而約會不會,有違臺規。同僚旣以見輕引避,其何可晏然仍冒?請命遞臣職。答曰,勿辭,退待物論。
今日引見時,黃海監司趙湜,水原府使仍任,江原監司金聲久,今姑改差,其代竝於今日,開政差出,催促發送事,及兼司僕將鄭宇翰,今姑改差事,兵曹佐郞李寅炳,今姑改差,其代及正郞闕員二員,今日政以在京無故人差出事,及今此陵幸時,各道監司境上進住事,及書狀官沈枋,勿拘解由,兼臺下批事,榻前定奪。
榮川郡守蔡時益,除署經催促發送事,及開城府武科殿試規矩單子,更爲書入事,榻前下敎。
司諫沈季良所啓,臣於今日朝房署經後,將欲仍行相會禮,正言朴希閔,初以來參之意送言,俄以病勢猝劇爲辭,屢度往復,終不來參。雖未知其病勢之如何,而約會不會,無非見輕之致,何可晏然於臺席乎?請命遞斥臣職。上曰,勿辭,退待勿論。
正言朴希閔啓曰,臣於入城之後,重得背瘡,誤信庸醫,妄試鍼砭於未濃之前,毒氣流注,症勢漸劇,當此法駕將戒之日,不敢言病。朝者同僚相會之時,初擬强疾進參,騎馬將出,則肩背相引,如割如刺,咫尺之間,無計運動,故不果赴會矣。卽者同僚以約會不會爲非,見輕爲辭,相繼引避,臣何敢晏然仍冒乎?請命遞斥臣職。答曰,勿辭,退待物論。
持平丁思愼啓曰,卽者諫院處置歸於本府,而司諫臣沈季良,卽臣內舅也。旣有應避之嫌,何敢可否於其間乎?請命遞斥臣職。答曰,勿辭,退待物論。
兵曹,來九月初一日,行在所開城府武科殿試規矩,柳葉箭一巡一中,貫革一巡一中落點,各取一枝。
戶曹判書柳命天,請對入侍。
府啓,竝引嫌而退。同僚違約,在我無失,旣約辭疾,勢難仍在,嫌難處置,其勢固然。請獻納洪重夏·持平丁思愼出仕,正言朴希閔遞差。答曰,依啓。大司諫姜世龜特遞還收事,停啓。
今日戶曹判書請對時,大駕自豐德,還到開城府滿月臺時,至第二層,迤從折旋作路事,榻前定奪。
今日引見時,禮曹判書柳命賢所啓,庭·謁聖試官,例出三十人,而今此松都設科時,則勢難備員,以陪從諸臣,臨時參酌差出,何如?上曰,依爲之。
上曰,開城府文武科先爲設場事,曾已定奪矣。卽見武科初試榜目,入格之數,只是四十五人,不待半日,可以畢射。大駕還到滿月臺後,武科開場,而文科則承旨一人及大提學落後,先爲設場,儒生等製述,榻前科次事,分付。
領議政權大運所啓,每於擧動入作門之時,駕後極其紛踏,殊甚未安。蓋自上下輦之時,侍衛將士及近侍諸臣,恐不及班次,爭先馳進,致有紛擾之弊矣。今番則大駕入作門之後,暫爲住輦,以待諸臣之及到成列,然後始爲進發,則可無此患矣。上曰,使通禮少駐啓請,可也。
又所啓,小臣老病,前後陵幸,一未隨駕,其在分義,極爲惶恐。曾在先王朝,溫幸擧動時,故相臣鄭太和留都,而其時故相臣李景奭,亦爲在京,故鄭太和建白,與之共察留都之任矣。今亦依此例,與左議政睦來善,一體留都,凡事相議爲之,何如?上曰,依爲之。
大司憲權瑎所啓,兩西旱田,殆居十之七八,而水田僅二三焉,故旱田實而水田災,則歲猶不至於大歉,水田雖實,而旱田災,則毋論山野,擧不免於饑困,西民之業,大都如此。今夏水潦之爲害,而旱田之皆成甌脫,蓋悉於本道前後之啓,至於水田,初不無登熟之望,而頃仍大風雨,旣熟之禾,盡偃而沈水,率多腐傷,又不免於不實,民事寒心。前歲之凶,而民不至於死亡者,公私之蓄,猶有存焉故,而明年則官儲旣渴,民力且盡,若無別樣議賑之擧,則來春顚連之慘,有不可勝言者。請令廟堂,預爲區劃,特移他道之粟,趁來春船運,以賑兩西之民。設令朝家劃給若干萬石,車薪之火,非勺水之可救,亦令西道,除出庫儲銀貨,貿穀於兩南穀賤之地,以爲賑活之資,何如?上曰,令廟堂稟處。
左議政睦來善所啓,臣於頃日聯名之箚,少伸區區之懷,而猶有所餘意,敢此仰達。臣聞宣祖朝賢相李浚慶,臨絶之時,上疏言殿下涵養之力,多有所不逮,故辭氣之間,發之頗勵,接下之際,少涵養氣象。又曰,待下威儀之間,不可不謹。又曰,臣下進言之際,當優容而禮貌之。箚入,上敎曰,啓辭省警,其復有所言乎?遣承旨往問,旨哉王言,虛受樂聞之美德,人到于今,稱之不衰。臣以浚慶之臨死遺疏,知其進誡匡輔之至誠,臣以宣祖省警復問之敎,欽仰導臣盡言之盛意,斯豈非後之君臣,所當體念者耶?臣以衰劣,忝叨相職,了無一言之裨補,死罪死罪。日者姜世龜自以諫臣,有懷必達,而曾不諒聖上追遠之至情,欲謁兩陵者,三載于今,旣已卜日,諸事方設,勢難中寢之擧,而惟念民事猝然請停,言雖後時,意實無他,蓋亦出於憂愛之誠。以聖上日月之明,天地之量,惟當開示其不可已之意而已,何必遽加聲色,以傷大聖人待下之威儀,而特遞其職,至下未安之敎耶?臣竊恐有歉於聖上涵養優容之德,敢以李浚慶獻宣祖之言,獻於殿下,欲望殿下,體宣祖省警之至敎,而加之意也。垂死老臣,猥以無狀,過蒙恩遇,區區赤心,誠恐聖德之有所遺失,而冒死更陳於前席,伏願聖明,俯察罄竭之忱,特降反汗之命,則豈不有光於聖德之萬萬也?且願從今,益加涵養之工,克恢優容之量,毋使臣下,惶怖解體,而責其無隱盡忠之道,不勝萬幸。上曰,大臣憂愛進戒之言,極爲可嘉,而姜世龜事,則我國素好論議,不但陵幸,每事之不成,槪以此也。三年經營,今始完定,而臨時起鬧,必欲沮遏,甚爲駭異,故特遞矣。領議政權大運曰,臣等亦被姜世龜之疏斥,其時略已陳箚,而旣有所懷,惶恐敢達。園陵展謁,情禮所不可已,世龜非不知之。有此陳疏者,意實出於愛君憂民之心,豈有他哉?遽加摧折,至下嘗試之敎,此則萬萬情外也。世龜性雖疎闊,爲人儒雅,寧有嘗試之計哉?雖難任事責成,若使在經幄言責之任,則必有所補益也。且聽言之道,言可用則採之,不可用則置之可也,不宜大加聲色,以害言路矣。自上每於激惱之時,輒下臣子所不敢聞之敎,甚爲惶悶,辭氣之間,似當留念矣。右議政閔黯曰,古人云,當於直言敢陳中,求伏節死義之人,蓋直言,人主之所易忤者也。居常能敢陳,則臨亂可以死義也。世龜居官任職,固不能逾人,性本疎讜,故能言人所不能言,言雖不中,猶且優容,仍加嚮用,以廣言路,則豈不有光於聖德乎?左議政睦來善曰,特遞之命,若不還收,則終有傷於優容之道矣。上曰,世龜之疏,措語欠穩,故特遞矣。予知世龜之平日爲人矣。此是迂儒疎闊之致,不可一向堅執,特爲還收,可也。
右議政閔黯所啓,駕轎馬馳驅,則反勝於徐行,故每當擧動,圉人等必務疾馳,雖近陵行幸,軍兵等顚赴者,猶相繼矣。今此行幸往返,至於六日程之遠,若依前疾驅,則軍兵等,必有難支之患矣。分付司僕,使之稍爲徐驅,何如?上曰,依所達,分付,可也。
左參贊吳始復所啓,三南儲置米,各邑捧留者,雖有多寡之不同,元數本來不貲,以備不時之需,則比糶糴之穀,尤有重焉。近來守令輩諉以凶歲,徒事姑息,或不無全然不捧者,或有私自貸下那移者,甚至於除出興販者,亦或有之云,此實大同設立以後,所未有之事也。豈非可駭之甚者乎?上年査出如此之類,雖已論罪,而尙且虛簿徒存,太半無置處之邑,比比有之,不可不一番別樣査驗,作爲大變通之地,故就議於大臣,以竢陳稟後,發遣京官摘奸之意,終已知委於三南矣。趁開月望前,本廳郞廳,分送三道,各樣倉穀,一一反庫,俾無推移充數之弊,而知其實留庫數,然未捧那移貸下者,從其石數之多小,分輕重科罪,而摘奸郞廳,如或牽情於各邑守令,以無爲有,則十石以上,從重科罪之意,亦爲申飭以送,何如?上曰,依爲之。
刑曹判書權愈所啓,曾因京畿監司狀啓,永宗定配罪人等,或移或放事,啓下矣。聞本鎭居民甚鮮,官門使役,類多此輩,其中亦有本鎭居民,相爲交嫁,已成根着,如此之類,移送亦似有弊,合有査問區別之道。且此輩旣有罪編配,則因其所居之狹隘,而遽爾放釋,未知何如。右議政閔黯曰,本島地狹難容,而全家定配者多,其中自各道直配,或不無可議者,故令刑曹更考文案,可放者放之之意,回啓矣。左議政睦來善曰,近來久無疏決之擧,故各道定配罪人甚多,今此永宗定配罪人,旣有或移或放之敎,則審其情罪可恕之端,稟處似當矣。上曰,官門使役及有根着之類査問本鎭,區別處之,其中情罪可恕者,亦爲稟處,可也。以上朝報
引見入侍時,左議政睦來善所啓,因領議政權大運所啓,臣亦一體留都大臣察任事,命下矣。臣所率扈衛軍官,當爲結陣於備邊司後洞,待大駕出宮後,移陣於敦化門,而扈衛廳旣無貌樣。自前留都大臣兼帶軍門都提調,則使喚·軍牢·旗手,自其軍門定送,而臣則旣非軍門都提調,使喚·旗手·軍牢,令軍門定送,何如?上曰,依爲之。以上禁營謄錄
今日大臣·備局堂上引見時,御營大將尹以濟所啓,新番五哨軍兵,自九月至十月,當爲立番,而十一月以後軍兵,以五哨上番乎,以十哨上番乎?上曰,自十一月,以十哨軍兵上番,可也。以上御廳謄錄
今日引見入侍時,右議政閔黯所啓,北道開市,淸差還歸時,自前鍾城府有彼邊指路之事。李東郁府使時,言以乙丑生事後,江禁至嚴,而不爲入送,其後使行入燕,則通官輩言曰,北道開市時,接待不如前,當告于禮部,移咨本國云,副使權愈答以歸本國,告于朝廷,當加申飭,何必移咨云而歸矣。翌年淸差出來,以此執言,作弊無數,恐喝百端,府使李國芳,不得已依前指路,朝廷以不稟先行,拿致國芳,奪其告身矣。北道彼邊指路,旣是曾前所行之事,李東郁搪塞於彼人入歸之際,故彼亦無可奈何,而其後淸差等,其肯從我國之禁,而廢渠輩已行之例乎?在我國之道,如此些少節目間事,似不必相爭,以致生事。新府使南致熏,欲聞朝家分付以去,故敢此仰稟矣。上曰,旣有前例,則不必相爭,使之依前指路,可也。
又所啓,裁判差倭,依一特送例接待,而一特送接待,雖最優,猶有定限,裁〈判差倭〉則任意留滯,此最是我國巨弊。故裁判留館日數定限事及九送使兼帶,倭館基址減定事,安愼徽言于裁判倭,則裁判使愼徽,言于大差倭,大差倭答曰,新島主之意,雖未可知,待渡海日,試當相議,變通云云。安愼徽旣與差倭等,有相約之事,似當仍差渡海之行,使之相與停當矣。上曰,依爲之。
今日引見入侍時,禮曹判書柳命賢所啓,三南月課鉊丸之價,例自常平廳出給貢物主人,使之備納,而近來本廳費用浩多,價本辦出苟艱,採鉊四五處,自本廳募得,以爲採取補用之地,何如?上曰,依爲之。
今日引見入侍時,右議政閔黯所啓,裁判差倭,强請難從之請,無意還歸經年,廟堂令撤其供,差倭又以撤供執言,尤無歸意。彼雖狡詐,撤其所食,非主人之道,故特送首驛,還其已撤之供,促令入歸,則差倭許減一千五百石米,而仍卽入歸矣。差倭留一日,增一日之供,而三年不歸,今始撤還,又減應捧米一千五百石。首驛安愼徽·訓導卞爾標,不無宣力之勞,雖是職分內事,比之漢譯等論賞事,不啻相懸,合有激勸之道矣。上曰,竝加資,可矣。以上備局謄錄
戶曹啓曰,東平君杭,以己巳年奏請上使,恩賜田結,尙未準受矣。忠淸道稷山縣罪人瞻漢籍沒田畓,竝三結九十負九束望呈願受,依其願,折給,何如?傳曰,允。以上戶曹謄錄
上在昌德宮。停常參·經筵。
夜五更,月暈,廻木星·火星。
下直,京畿水使鄭德謙,成川府使李宇晉,茂朱府使李震休。
獻納洪重夏,持平丁思愼,就職。
禁府照目,前郡守權相夏,前縣監金弼商等矣,權相夏段,仍其請由,徑先啓罷,雖未知其得當,而陵幸旣定之後,一向引疾,以圖自便之計者,殊無奉職惟勤之意。金弼商段,設有些少謗言,當此陵幸迫近之日,累次呈病,無意供職,亦甚駭然。竝只參酌照律,罪各杖八十收贖,竝只奪告身,三等,私罪。啓功減一等。
兵曹口傳政事,以尹就商爲兼司僕將。
大司諫姜世龜初度呈辭。以上朝報
御營廳啓曰,在前陵幸敎是時,都城九門,斥候十七處,伏兵十一處,宮城外軍堡二十七處,都城內外巡邏十六牌,南北屛門五十四處等,把守軍兵八百餘名,例以留都軍中,除出分派矣。今番本廳軍兵,當爲留都,新舊軍十哨內,本營·新營,各一哨入直,其餘八哨,大將率領,結陣留都,而各處派送之軍八百餘名除出,則餘數無幾,結陣之處,將不得成樣。訓鍊都監·禁衛營軍兵,除各處入直外,餘軍定送本廳,以爲磨鍊分派之意,令訓鍊都監·禁衛營,稟處,何如?上曰,允。
又啓曰,本營新舊軍兵十哨內,四哨隨駕八十七名,各站炊飯及柴草守直,定送一哨,建陽門入直一百名,西營本營分半入直二十名,新營守直十名,火藥庫守直,而餘數三百六十九名,移屬御營廳,使之分派,何如?傳曰,允。以上禁營謄錄
上在昌德宮。停常參·經筵。
自辰時至申時,日暈。
大司諫姜世龜再度呈辭。以國忌齋戒,留政院。
吏曹啓目,權知成均館學諭南夏明·金日佐·鄭堯天·南九明·愼碩泰·權龜老·朴來明·都永成·趙鳳徵·李商霖·鄭憲章·黃壽嶷·鄭維漸·李聖肇·曺善徽·申益慶·孫萬重·鄭翊時·鄭建周·崔宇泰·李景蕓·權知校書館副正字朴良儉·金慶賚·金泰重·明廷耉·金克之爲等如,口傳施行,何如?啓依允。
忠淸監司書目,扶餘縣監任道三病重,罷黜事。
傳曰,史官一員待命,騎馬三匹立之。徽陵忌辰祭所內摘奸。
平安監司書目,各邑農事,累經災害,無前大侵之餘,本月初六日風雨大作,且有海溢之變。山田野畓,酷被其害,人物揜死·壓死者,至於一百五十名之多。前頭民事,萬分渴悶事。啓。傳曰,事極驚慘。令該曹考例,各別顧恤。
吏曹口傳政事,以洪重鼎爲兵曹正郞。
兵曹口傳政事,以洪時疇爲副摠管。以上朝報
兵曹啓曰,本曹郞廳呂必容,稱以情勢不安,且有身病,陵幸時勢難隨駕云,而除授三日,無意肅謝,卽爲改差,其代令該曹口傳差出,何如?傳曰,允。以上吏曹謄錄
上在昌德宮。停常參·經筵。
傳曰,今見厚陵親祭祭文,則紙背有南草脂點汚之處,轉染於紙面。莫重祭文,不爲十分致謹,有此染汚之事,事之可駭,莫此爲甚。當該忠義拿推,此祭文還給,使之改書以入。
拿推現告,忠義李壽綱。
禁府,李壽綱拿囚。啓。
備邊司啓曰,以大司憲權瑎所啓,請令廟堂預爲區劃,特移他道之粟,趁來春船運,以賑兩西之民,亦令兩道,除出庫儲銀貨,貿穀於兩南穀賤之地,以爲賑活之資事。令廟堂稟處事,命下矣。兩西年事,今歲又不免凶歉,議賑之擧,誠不容小緩,而若其移粟之政,則不但他道官儲,亦皆罄竭,實難措手。卽今農事猶未出場,姑待都事覆審,方伯出巡,的知各邑災實,與夫道內各邑遺儲多寡,然後議其推移賑活之策,亦未爲晩。此則姑觀前頭,而處之宜當。至於預以兩西營儲銀貨貿穀補賑事,憲臣所達,誠爲得宜。觀勢擧行事,分付兩西監司,何如?傳曰,允。
吏曹口傳政事,以許玧爲左通禮。
上在昌德宮。停常參·經筵。
下直,榮川郡守蔡時益。
吏曹判書李玄逸上疏。大槪,身病大勢稍間,而厭食困悴之症,一樣作苦,帖身床席,毋路起動。園陵行幸之日,不得隨參祗送之列,臣罪旣大,兼以疾病沈綿之故,曠廢職務,將至數朔,臣夙夜憂懼,病思加切。欲望聖慈,亟遞臣職,以幸公私,兼治臣罪,以勵群下事。入啓。答曰,省疏具悉卿懇。卿之所患,予已知之,不得參班,有何所傷?卿其安心勿辭,調理行公,以副予望。
黃海監司朴泰尙辭職上疏。入啓。答曰,省疏具悉。卿其勿辭,速往欽哉。
大司諫姜世龜再度呈辭。入啓。遞差。
明日厚陵幸行時動駕,初嚴寅初一刻,二嚴寅正初刻,三嚴寅正三刻,開門四更三點。
吏曹啓曰,臺諫有闕,政事,取稟。傳曰,過擧動後爲之。
吏曹,內醫院加出提調兪夏益。以上朝報
禁衛營啓曰,十二番後部右司慶尙道五哨軍兵,逢點實數六百三十五名,八番海西別驍衛六十四名,步軍標下一名,已爲整齊矣。來九月初一日,當與內外三處入直馬步軍兵等,依例替代,而今此陵幸時,當爲隨駕,故留京料米磨鍊題給,回鑾後犒饋放送之意,敢啓。傳曰,知道。
又啓曰,今此陵幸時,新舊軍兵十哨,別驍衛一百三十一名內,步軍四哨,別驍衛六十名,依寧陵擧動時例,抄擇隨駕,八十七名,各站炊飯及柴草守直軍定送,一哨則哨官李相奭率領,建陽門入直,五十名,哨官金載輝率領,西營入直,五十名,千摠朴紭,把摠申澤萬,哨官趙相葵率領,本營入直,二十名,哨官崔秀華率領,新營守直,十名,哨官安祥善率領,火藥庫守直,別驍衛七十一名,則旗鼓手所騎馬,他無覓給之路,推移分定,其餘步軍三百六十九名,限擧動還宮前,移屬御營廳之意,敢啓。傳曰,知道。
又啓曰,今番陵幸時,隨駕軍兵,依前令各其軍門犒饋事,命下矣。本營隨駕馬步軍兵,及禁軍等犒饋,回鑾後卽爲當設行,所入器皿,依前例令各該司進排,何如?傳曰,允。以上禁營謄錄
內乘,以提調意啓曰,今此陵幸時,內乘元徽·鄭彬,當爲隨駕,假內乘一員,令該曹口傳差出,以爲入直內寺之意,何如?傳曰,允。以上兵曹謄錄
上在昌德宮。停常參·經筵。
夜五更,雷動電光。
傳曰,嚴時刻,自內催促於禁漏,而緩緩入啓之狀,殊甚可駭。當該禁漏官,令有司囚禁科罪。
大駕,詣小晝停,入幕次後,藥房·政院·玉堂問安。答曰,知道。
大駕,詣大晝停,入幕次後,藥房·政院·玉堂問安。答曰,知道。
大駕,詣坡州宿所,入幕次後,藥房·政院·玉堂·二品以上·六曹·大司憲問安。答曰,知道。
傳曰,坡州作門扈衛軍兵,以鄕曲軍兵,不知廂庫弓房卜物之爲重,禁斷雜人之際,混爲驅逐,至有卜物傾覆之患。此則出於迷劣之致,雖不可治罪,後勿如是事,本官及前途扈衛處,各別申飭。
明日動駕,初嚴卯初三刻,二嚴卯正初刻,三嚴卯正一刻。
諸承旨請對入侍。入侍時,布帳左右,各開一門,以爲闕門,各司出入之地,而他餘雜人,一切禁斷事及行宮扈衛,稍退於政院之外事,榻前定奪。坡州牧使呂翼齊決棍十五度,京來敎鍊官及當該事知兼司僕,令兵曹從重決棍事,榻前下敎。
諸承旨請對時,左副承旨金夢陽所啓,御座馬雖是新馬,自上下馬之際,不卽入於路臺,當該內乘,常時不善調馴之責,在所難免,推考,何如?上曰,依爲之。左承旨權重經所啓,擧動時,駕後每致喧擾,故纔已定奪申飭,而副修撰李浚,於作門內,駕前至近之地,有失措之事,此出於紛踏中無妄之致,而不可無警責之道,推考,何如?上曰,推考,可也。右承旨沈仲良曰,錦平尉朴弼成失措,與李浚無異矣。上曰,朴弼成亦爲推考。行都承旨李蓍晩所啓,高麗太祖,實有統合三韓之功,而曾聞顯陵在於開城府五里之地,後裔五六人,方在其近處,殘弊不能善護云。昔者漢高祖於信陵君之墓,猶且過而祀之,而至置守塚五家。宋神宗亦於吳·越王之墓,爲置表忠觀,而使其子孫祀之。今此行幸,適過松都,伏想聖念,亦必有曠世之感,而若無預先分付之事,則製進祭文,措備祭物之際,似必有窘急之患,故區區所懷,敢此仰達矣。上曰,今此所達,實合予意。致祭事,分付,可也。
左副承旨金夢陽所啓,麗朝忠臣鄭夢周,節義表著,且有功於斯文,至配於聖廟,而書院在松都,合有致祭之典矣。左承旨權重經曰,非但節義表著,道學精粹,凡中華制度儀章,多講究而來,我東方至今賴之,其有功,亦大矣。行都承旨李蓍晩曰,鄭夢周書院,固當有致祭之擧,而先正臣徐敬德,亦以開城府之人,有功於斯文,至今百有餘年來,京外士林,無不推仰,而書院亦在於其地,似當一體致祭矣。上曰,鄭夢周寔是吾東方道學之祖也,其書院致祭。徐敬德書院,亦令一體致祭,可也。以上朝報
禮曹啓曰,高麗太祖墓及鄭夢周·徐敬德致祭事,命下矣。九月初一日,自上回鑾,駐于松京,致祭設行,似當在於此日。不卜日以初一日行祭,三處祭官則令吏曹以陪從臣差送,祭物及執事官,亦令京畿·開城府差送進排,而太祖廟祭物,則依前例,開城府〈分〉奉常寺進排之意,分付,何如?傳曰,允。以上禮曹謄錄
今日齊陵展謁後,仍詣厚陵時,宿所及兩陵上扈衛,以摠戎使·鎭撫營所屬軍兵,及開城府軍兵調用事,旣已定奪矣。前期調發事,宣傳官持標信,密符下送,卿其依兵曹節目,知委擧行事有旨。宣傳官持天字持標信密符齎來爲白有去乙,臣當日合符祗受緣由馳啓事。以上摠戒廳謄錄
上在坡州宿所。
中殿·世子宮,藥房·政院·玉堂·二品以上·六曹問安。答曰,知道。
大駕詣小晝停,入幕次後,藥房·政院·玉堂問安。答曰,知道。
大駕,御滿月臺,陪從大臣引見時,來初一日,大駕御試所後,讀券官以下,與大提學,一時行肅拜禮事,及政院·玉堂·兵曹·都摠府等闕內各司布帳,一體出門,以通公事出入之路事,及來初一日,開城府庭試武科試官,嘉善以上二員,及堂下二員望,備擬以入事,及來初一日,開城府庭試書題懸板時,大提學自寫事,及來初一日,開城府庭試讀券官·對讀官望,依殿試例,明日大駕詣宿所後,磨鍊以入事,榻前定奪。來初一日,大駕還御松都後,高麗太祖顯陵,遣承旨致祭事,及火禁各別嚴飭事,及大提學權愈,今日夕牌招,書題書入事,榻前下敎。
大司憲權瑎,掌令金兌一,司諫睦林重,正言柳以復請對入侍。入侍時,大司憲權瑎所啓,臣妄慮呂翼齊決棍之或爲過重,敢陳所懷,辭不達意,致勤嚴旨,臣不敢一刻仍冒,請命遞斥臣職。上曰,勿辭,退待物論。掌令金兌一所啓,臣與長官,同議具箚,而榻前進達,至被嚴旨,臣亦何敢一刻仍冒?請命遞斥臣職。上曰,勿辭,退待物論。
傳曰,自豐德宿所回鑾時,當爲殿坐於南門樓,此意分付,可也。
大駕,詣開城府宿所後,藥房·政院·玉堂·二品以上·六曹問安。答曰,知道。
傳曰,滿月臺殿坐時,本府民役蠲減事,留守申厚載,與大臣從容相議,初一日還御滿月臺時,使之定奪矣。更思之,南門樓在於闤關之中,前後通望,便於曉諭。若於回鑾時,殿坐南門樓,聚會父老,諭以各別軫恤,蠲減民役之意,則事甚便當,以此意分付。本府蠲役事,初一日前,與大臣預爲講究稟定,父老亦令一齊聚會於南門樓前,以爲親諭之地。
明日動駕,初嚴,寅正一刻,二嚴,寅正二刻,三嚴,寅正三刻。以上朝報
禮曹啓曰,麗太祖廟致祭祭物,令松都分奉常寺進排事,旣已蒙允,分付矣。卽接留守申厚載移文則以爲,麗太祖廟常時元無自朝家設祭之擧,祭物器數,亦無定式,今此祭物,難以依倣。墳墓改修補時,只有先告事由祭,而祭物則飯白米·眞末·赤豆·泡太若干升,生梨·紅柿·柏子·大棗·糆·餠各一器,祭酒一甁,黃燭一雙而已,犧牲不爲載錄。自上別爲致祭,與告由之祭,事體不同,似當用脯及犧牲,急速定奪,更爲回移云。今於輦過之路,遣近侍致祭,實是不常有之擧,祭物似不當如是草草,先告事由之祭,不可援以爲例,移文中當用脯及犧牲云者,實有意見。第念我國園陵祭享,則皆用素膳。前朝墳墓致祭,不必用我國園陵之儀度,而係是無前例之禮,臣曹亦難擅自臆定,何以爲之?敢稟。傳曰,用脯及犧牲,可也。以上禮曹謄錄
上在開城府行在所。
中殿·世子宮,藥房·政院·玉堂問安。答曰,知道。
開城府行宮,藥房·政院·玉堂·二品以上·六曹問安。答曰,知道。
院啓,竝引嫌而退。有懷必陳,大意固好,嚴旨之下,不可輕遞,相議登對,所懷旣同,雖卽引避,尤無所嫌,請大司憲權瑎,掌令金兌一,竝命出仕。答曰,依啓。
大司憲權瑎,掌令金兌一就職。
大司憲權瑎啓曰,臣妄陳所懷,辭不達意,嚴旨許遞,處分至當,意外還仍,召牌繼降。嚴畏分義,不得不趨入承批,退候物議,處置請出,又是意外。旣遞之官,萬無復據臺席之理,請命遞斥臣職。答曰,勿辭,退待物論。
掌令金兌一啓曰,長官避嫌退待,臣當處置,而初旣同避,則情勢之難安,與長官無異,何敢晏然處置乎?請命遞斥臣職。答曰,勿辭,退待物論。
院啓,竝引嫌而退。旣遞之官,不可仍在,嫌難處置,其勢固然,請大司憲權瑎遞差,掌令金兌一出仕。答曰,依啓。
掌令金兌一就職。
大駕詣齊陵,入幕次後,藥房·政院·玉堂·二品以上·六曹問安。答曰,知道。
藥房口傳啓曰,霧氣如此,陵上奉審,待收霧爲之,何如?傳曰,依爲之。
齊陵展謁後,藥房·政院·玉堂問安。答曰,知道。
大駕詣厚陵時,初嚴,巳初初刻,二嚴,巳初二刻,三嚴,巳初三刻。
大駕詣厚陵,入幕次後,藥房·政院·玉堂問安。答曰,知道。
親祭後,藥房·政院·玉堂·二品以上·六曹問安。答曰,知道。
備忘記,豐德府使李夏徵處,弓子一張,長箭一部賜給。
備忘記,京畿監司沈檀處,虎皮一令賜給。
傳曰,百官揷羽。
傳曰,自四古介北邊,至出馬橋,捧上言事,分付。
大駕,還詣豐德府宿所時,動駕初嚴,申初一刻,二嚴,申初二刻,三嚴,申初三刻。
大駕詣豐德府宿所,入幕次後,藥房·政院·玉堂·二品以上·六曹問安。答曰,知道。
來九月初一日開城府滿月臺親臨儒生庭試時,讀卷官三,領中樞府事金德遠,右議政閔黯,柳命天·吳始復·權愈·閔就道,對讀官四,閔昌道·嚴緝·李宇謙·李浚·李允明·李相勛·沈最良·趙九畹,武科殿試時,參試官二,睦昌明·鄭維岳·黃徵·李浚晟,參考官二,吳尙文·趙九畹·李纘源·南澤一。
右副承旨李周徵上疏。大槪,冀蒙片時之恩,俾得往見老母事。入啓。答曰,省疏具悉。爾其依疏辭往省焉。
右議政閔黯,請對入侍。
朗原君偘請對。傳曰,右議政引見時,亦爲引見。
齊陵奉審時,丁字閣神位平床所鋪褥及上席,差小,分付該曹,一從平床長廣,卽爲改備事,下敎。
大駕,還詣開城府時,動駕初嚴,寅正初刻,二嚴,寅正二刻,三嚴,寅正三刻,開門,四更五點。以上朝報
今日右議政閔黯,朗原君偘,請對入侍時,朗原君偘所啓,今此行幸時,鄭夢周·徐敬德書院,皆有遣官致祭之命,臣於此,亦有區區所懷,敢此仰達矣。益安大君,卽厚陵同陵之親,且是開國功臣也。墓在豐德地,驪興府院君閔霽,卽獻廟國舅,而其墓亦在齊陵近處。此兩臣之墓,合有一體賜祭之擧矣。上曰,所達誠然。還宮後一體致祭事,分付該曹,可也。以上禮曹謄錄日記廳郞廳李光瀷書。
上在昌德宮。停常參·經筵。
中宮殿·世子宮,藥房·政院·玉堂·二品以上·六曹問安。答曰,知道。
豐德行宮,藥房·政院·玉堂·二品以上問安。答曰,知道。
大駕,還詣晝停,入幕次後,藥房·政院·玉堂問安。答曰,知道。
兵曹判書睦昌明,請對入侍。
落點,讀卷官三,右議政閔黯·柳命天·權愈。對讀官四,閔昌道·嚴緝·李允明·李浚。武科殿試時參試官二,睦昌明·黃徵。參考官二,吳尙友·李纘源。
開城府南門樓殿座時,司諫睦林重所啓,信箭傳命,事體甚重,而該房承旨,不善分付,以致累次出入。雖是悤遽之間,不可無警責之道,請當該承旨,從重推考。上曰,依啓。
吏曹啓曰,新恩政事,取稟。傳曰,當日爲之。
大駕,還御開城府宿所後,藥房·政院·玉堂·二品以上·六曹問安。答曰,知道。
明日動駕,初嚴,辰初一刻,二嚴,辰初二刻,三嚴,辰初三刻,開門,差早。以上朝報
開城府南門樓殿坐時,招集父老民人等,下敎曰,故都之民,比他有別,自前朝家,特加軫念,今適祗謁園陵,輦過于此,不可無優恤之道。新還上外,舊未俸還上米太租竝一千二百餘石,一倂蕩減。且聞本府,爲辦勅需,前後出債於各衙門,銀錢合九千兩,大小米竝三千石,木三十同,鍮鐵二千斤,而將來還報,當責出於民役,故亦令特爲蕩減,以示別樣施惠之地。以上備局謄錄
上在昌德宮。停常參·經筵。
中殿·世子宮,藥房·政院·玉堂問安。答曰,知道。
謝恩,大司憲閔就道。
開城府行宮,藥房·政院·玉堂·二品以上·六曹·大司憲問安。答曰,知道。
大駕詣小晝停,入幕次後,藥房·政院·玉堂問安。答曰,知道。
大駕詣大晝停,入幕次後,藥房·政院·玉堂問安。答曰,知道。
大駕,詣長湍晝〈停〉後,傳曰,仁嬪父母墳,在於開城府境內,生母墳,在於楊州境,玉山府院君墳墓,在輦所過之地,竝遣官致祭事,分付該曹。
大駕,詣坡州宿所後,藥房·政院·玉堂·二品以上·六曹·大司憲問安。答曰,知道。
傳曰,中使佩標信往來之際,雖大臣,亦皆回避,而金浦郡守權守經,以守令,乃敢犯馬於佩標信問安中使,事極可駭。卽爲拿致於行營,差備門外,從重決棍二十度。
明日還宮時,動駕初嚴,寅正三刻,二嚴,卯初初刻,三嚴,卯初一刻,開門,罷漏後。
玉堂箚子。大槪,敢陳所懷,以備財幸事。入啓。答曰,省箚具悉。屢屢陳戒,辭意切至,予甚嘉尙。可不留心而體念焉?
傳曰,金浦郡守權守經,令義禁府拿來。
院啓,新除授大司諫權愭,時在忠淸道公州地,請斯速乘馹上來事,下諭。答曰,依啓。
上在昌德宮。停常參·經筵。
中殿·世子宮,藥房·政院·玉堂·二品以上·六曹問安。答曰,知道。
禁府,沈挺彙拿囚。啓。
坡州行宮,藥房·政院·玉堂·二品以上·六曹·大司憲問安。答曰,知道。
大駕,詣小晝停,入幕次後,藥房·政院·玉堂問安。答曰,知道。
傳曰,先朝溫幸時,駐輦行宮,爲日稍多,故合一道設科,隨駕軍兵,亦爲許赴,以爲慰悅之擧,而今番陵幸,則日子視溫幸有間,故只聚松都儒生及武士設科,而若其道路遠近,則無異於溫泉。侍衛將士·軍兵,暴露累日,不可無慰悅之擧,以柳葉箭一巡,鳥銃一巡,別試才事,分付。
大駕,詣大晝停,入幕次後,藥房·政院·玉堂問安。答曰,知道。
大駕,還宮後,藥房·政院·玉堂·二品以上·六曹·大司憲問安。答曰,知道。
謝恩,副摠管李聃命。以上朝報
上在昌德宮。停常參·經筵。
下直,江原都事金萬柱。
大殿,政院·玉堂·二品以上·六曹·大司憲問安。答曰,知道。
中殿·世子宮,藥房·政院·玉堂問安。答曰,知道。
藥房啓曰,行幸程道,餘二百里,驅馳勞動,過五六日,昨日還宮之際,又未免沾濕小雨,伏未審夜來,聖體若何,中宮殿氣候,亦復何如王世子,一樣安寧乎?臣等終宵耿耿,敢來問安。答曰,知道。氣頗舒泰,內殿氣候無事,世子一樣平穩矣。
慶尙監司李泰龜上疏。大槪,乞蒙恩暇,往省父墳事。入啓。答曰,省疏具悉。卿其依疏辭往來焉。
刑曹參議李麟徵上疏。大槪,未出疆之前,乞蒙恩暇,往省父母墳事。入啓。答曰,省疏具悉。爾其勿辭往來焉。
持平丁思愼上疏。大槪,略陳所懷,冀蒙垂察事。入啓。答曰,省疏具悉。陳戒之誠,予用嘉尙。可不體念焉?
備邊司啓曰,海西今年年事,又未登熟,巡審災實之擧,一日爲急,故頃日榻前,請以在京無故人差出,催促發送,意有所在,而監司朴泰尙,除授已久,尙不肅拜,辭疏之批,旣下於擧動之前,而今日亦不出謝,其在事體,殊甚不當。監司朴泰尙,推考,明日使之肅拜,以爲數日內赴任之地,何如?傳曰,允。
府啓,再昨自松都回鑾之時,有一問安中使,駄醉先到浮橋所,責立羅將於浮橋,差使員睦昌遇,據理不給,則馳往其所在處,打開窓門,解其所佩標信,投擲於房中,挽執衣袖,大加詬辱,言辭絶悖,觀者寒心。昌遇,乘機躱避,僅以得免。渠雖卑賤,旣是奉命之人,而縱酒橫恣,擧措駭異,請令該府,摘發科罪,以爲懲礪之地。答曰,依啓。
院啓,大駕出還宮時,文武百官迎送之禮,自有不可紊者,況此園陵行幸,回鑾於累日之後,凡在群下,莫不欣瞻奔走,而昨日祗迎後,東西班列,以次陪從,行到新門外,至有徑取捷路,落〈後〉馳去者,非止一二人,致令班序散亂,觀瞻駭異。後弊所關,不可無摘發警責之道,請令〈行〉禮都監,一一現告,竝從重推考。答曰,依允。
司諫睦林重,正言柳以復啓曰,日昨,前大司憲權瑎之引避也。處置歸於本院,而瑎以所懷陳達,旣〈承〉嚴旨,因其避辭,特下依啓之命,實有乖於優容臺閣之道。初則措辭請出,及其再避,則旣遞之官,勢難仍在,故相議請遞矣,今聞物議,以處置乖當,大加非斥云。臣等何敢一刻仍冒於臺席乎?請命遞斥臣等之職。答曰,勿辭,退待物論。
吏曹判書李玄逸上疏。大槪,疾病沈痼,未離枕席,及此回鑾之日,未得郊外祗迎,罪戾山積,萬死難贖。況以臣病滯之故,曠官廢務,將至三月,憂惶怵迫,措躬無所。敢此瀝血哀籲,欲望聖慈,特遞臣職,兼治臣罪,以重公器,以勵群下事。入啓。答曰,省疏具悉卿懇。有疾未參,別無所傷,銓衡之任,本非劇務,卿其安心勿辭,亦勿待罪,從容調理,以副予望。以上朝報
禁府啓曰,以平安監司狀啓刑曹粘目,孟山縣監趙囿春,移本府處置事,允下矣。趙囿春,時在任所,依例發遣府羅將,拿來,何如?傳曰,允。以上禁府謄錄
上在昌德宮。停常參·經筵。
掌令金兌一初度呈辭,及吏曹參判李聃命柒谷地子息成婚呈辭。入啓。給由。
獻納洪重夏啓曰,昨者同僚以處置之時,以臣留都之故,同僚遵例簡通,雖在事過之後,旣書以謹悉,則到今有難晏然處置,請命遞斥臣職。答曰,勿辭,退待物論。
左副承旨金夢陽上疏。大槪,冒萬死,敢暴病重實狀,乞蒙恩遞,以尋生路事。入啓。遞差。
備忘記,昨因備局啓辭,黃海監司朴泰尙,今日內肅謝,趁卽辭朝事,允下矣。一向陳疏,無意出肅,揆以分義,豈容若是?殊甚駭然。朴泰尙,罷職,今日內,開政差出,以爲斯速赴任之地。
陪從諸臣落後,竝從重推考,現考,崔錫鼎·權說·李泰龜·金龜萬·李沃·李湜。
府啓,竝引嫌而退。反汗之命,實出優容,則旣遞難仍,非所當論,物議之來,烏得免乎?事過始聞,循例答簡,則嫌難處置,其勢固然。請司諫睦林重,正言柳以復,竝命遞差,獻納洪重夏出仕。答曰,依啓。
修撰柳栽,安山地加土呈辭。入啓。給由。
獻納洪重夏就職。
忠淸監司書目,沃川郡守鄭祖甲,身病受由,久不還官,罷黜事。
有政。吏批,以金夢陽爲黃海監司,李錫徵爲沃川郡守,吳始積爲黃州判官,朴相英爲扶餘縣監,張天翼爲孟山縣監,吳羽達爲智陵參奉,李萬紀爲德陵參奉。
上在昌德宮。停常參·經筵。
都承旨李蓍晩初度呈辭。入啓。給由。
掌令金兌一再度呈辭。入啓。遞差。
政院啓曰,大司憲閔就道呈告,掌令李國華陳疏,金兌一呈辭受由,持平丁思愼式暇,執義李東標,持平金世欽在外,連日監察茶時,事甚未安。除在外·受由·式暇人員外,竝卽牌招察任,何如?傳曰,允。
注書李奎年受由,代以權世恒爲假注書。
大司憲閔就道,持平丁思愼啓曰,日昨問安中使,令該府摘發科罪,論啓蒙允矣。今聞物議,以不令有司照勘,移送該府,大以爲非云,臣等做錯之失,著矣。何敢一刻仍冒乎?請命遞斥臣等之職。答曰,勿辭,退待物論。
掌令李國華啓曰,卽者長官僚員,以日昨問安中使論罪時,不令有司照勘,移送該府,以爲做錯,而聯名引避,臣當處置,而伊時論啓時,臣在陳疏中,簡通,雖不得拆見,亦有私書往復之事,則臣何敢晏然處置乎?請命遞斥臣職。答曰,勿辭,退待物論。
吏曹啓曰,臺諫有闕,政事,取稟。傳曰,過國忌後爲之。
備邊司啓曰,今三月初三日大臣·備局堂上引見時,以吏曹參議李萬元所啓,納物除役及煙戶除役之規,畿邑之民,勢將難保,令廟堂從容商確,畿邑可堪之道,從他變通,而法外橫斂之路,一切防塞事,令廟堂商確稟處事,命下矣。大同設立之後,畿邑之凡百需用,一皆取辦於些少月俸,勢甚難支,故不得已創此除役之規,蓋遠村結卜中,柴草氷丁,不便運納者,從民自願,除其柴草氷丁,隨其所産,或代俸油淸,或代俸紙地,以補官用,而但無約定之事,故除役之結漸多,應役之結漸縮,至以十結當納之柴草氷丁,專責於四五結,猶且不足,則又有煙戶除役之規,此則尤是無名之斂,畿邑之民,勢將難保云者,誠如李萬元所達。固宜變通,而但念結卜除役,一切罷革,則畿邑事勢,亦有難支之患,令本道監司,各邑除役多寡,爲先嚴明査出,其中除役濫觴,元結多縮,民受其害之邑,不可不量罷其除役,至於煙戶除役,則尤是法外之事,一切禁斷,以除民弊之意,分付京畿監司處,何如?傳曰,允。
黃海監司金夢陽上疏。大槪,新授藩臬之命,及於夢寐之外,揣量才分,決難承當,且臣情勢,有萬分矜迫者,冒死畢暴於孝理之下,懇乞亟賜處分,以幸公私事。入啓。答曰,省疏具悉。疏辭,令該曹稟處。
吏曹參判李聃命上疏。大槪,得蒙恩暇,南還鄕土,惶感俱極,而臣老母,常病在褥,還朝遲速,實難預度。所叨諸任,竝皆緊重,而不宜久曠,伏乞〈亟〉賜遞免,以幸公私事。入啓。答曰,省疏具悉。卿其勿辭往來焉。
院啓,竝引嫌而退。旣請科罪,而不付有司,則有違致物論,雖未拆簡,而旣已與聞,則嫌難處置,其勢固然。請大司憲閔就道,持平丁思愼遞差,掌令李國華出仕。答曰,依啓。
上在昌德宮。停常參·經筵。
掌令李國華,就職。
都承旨李蓍晩再度呈辭,以國忌齋戒,留政院。
政院啓曰,新除授左副承旨姜世龜,時在忠淸道溫陽地,斯速乘馹上來事,下諭,何如?傳曰,允。
上在昌德宮。停常參·經筵。
政院啓曰,來十一日,輪對日次,取稟。傳曰,爲之。
成均館官員,以同知館事意啓曰,今九月初九日,儒生課試,當爲設行,而大提學權愈,行大司□柳命堅,俱以身病,方在呈告中,限內不得爲之,今月內無故日退行之意,敢啓。傳曰,知道。
傳曰,明朝大提學命招。
上在昌德宮。停常參·經筵。
備忘記,今番謁陵之路,躬臨故都,實是千載一時也,其可無言志乎?玆以御題詩三首,下于本院,依世祖朝故事,令入侍右相爲記,備載顚末,竝與此而鏤板,懸揭于南門樓。
禮曹參議姜銑上疏。大槪,受暇下鄕,不敢帶職遠在,陳情乞遞事。入啓。答曰,省疏具悉。爾其勿辭往來焉。
傳曰,右承旨,持此書題,與大提學,偕往泮宮,儒生等製述以來。
都承旨李蓍晩再度呈辭。入啓。遞差。
吏曹啓目,粘連觀此黃海監司金夢陽上疏,則以無兄弟獨身,秖與老父相依爲命,臣或一日離家,臣父若無所賴,矧今親年,已滿六旬,宿沈痼,髭髮之衰,而精力之耗減,無異於耄耋之人,至引右承旨沈仲良事,願蒙一視之德亦爲白有臥乎。監司則曾無以親年七十許遞之例,近來間或有之,而金夢陽之親年,旣未滿七十,且當累易之餘,在京無故之人,適爲乏少,當初備擬,蓋出於此是白如乎,今此疏語,備陳情勢,縷縷不已,而旣非法例,不敢擅便是白乎矣。揆以孝理之政,似有體下之道,伏惟上裁。啓遞差。
備忘記,今此陵幸時隨駕長番內官·別軍職·出入番內官·司謁·司鑰·別監·弓矢人等,今日春塘臺親臨,柳葉箭一巡別試才,長番內官張厚載,別軍職金萬英,各貫一中·邊二中,竝加資。長番內官林成翼·鄭希哲·金信豪·李就曅·黃道成,各邊三中,出入番內官李枝泰,貫二中,竝半熟馬一匹。長番內官康以源·趙世抃·全至明,出入番內官盧世信,各邊二中,竝兒馬一匹。別軍職吳伯周,邊二中,守令除授。吳時中,邊二中,僉使擇授。長番內官金起聲·車天義,出入番內官林禹俊,各貫一中,長番內官金成輝·朴瑌·曺漢卿·辛錫祚·吳斗興,出入番內官李翰榮·金時逸·洪有九,司鑰張壽萬·金萬銊·尹衡卿,別監朴厚健·嚴斗萬,弓人朴俊迪,各邊一中,竝上弦弓一張賜給。
傳曰,夜對爲之。入侍承旨李元齡,玉堂閔興道·睦林重,假注書權世恒,兼春秋曺復卿·金戩,大提學權愈,亦爲入侍。以上朝報
傳曰,今下備忘記,依觀武才例,今日政付職事,分付該曹。以上兵曹謄錄
吏批啓曰,判書病不來,參判受由在外,小臣獨政未安,何以爲之?敢稟。傳曰,只出緊任。
有政。以李瑞雨爲黃海監司,尹誠敎爲高山察訪。
上在昌德宮。停常參·經筵。
吏曹佐郞金文夏,卒文正公許穆,景靖公閔仁伯,忠毅公權應洙改諡事,眞寶等地,出去。
修撰柳栽初度呈辭。入啓。給由。
傳曰,明日晝講爲之。
傳曰,自明日晝講時刻,以午初退定。
明日輪對官落點中樞經歷金台相,禁府都事李弘毅,刑曹正郞黃爾明,佐郞南五薰,司僕僉正朴重圭,主簿李,宗簿主簿兪處重。
黃海監司李瑞雨上疏。大槪,伏乞亟遞新授海藩之任,以幸公〈私〉事。入啓。答曰,省疏具悉。卿勿過辭,速往欽哉。
政院啓曰,近日憲府,久未開坐,推緘之未及照勘,至於八十餘員之多,事甚未安,行大司憲兪夏益,執義李浚,掌令李國華·李寅賓,持平李相勛,竝卽牌招,今日內,使之開坐照律,何如?傳曰,允。
傳曰,卒崇善君迎諡,定於今月二十七日云,依例內外宣醞,一等賜樂。
備忘記,居首進士李廷揆,直赴殿試,之次進士尹以烈,生員柳重茂,進士金泰潤·韓宗老·李櫶,幼學鄭纘先,竝直赴會試。以上朝報
禮曹啓曰,永昭殿參奉金華鎰,病滿三十日,改差之意,移文吏曹,而判書病未參政之故,久未出代,前頭本殿秋奉審改備,及正殿雨漏處修改告由事移還安祭,在於今月十七日,而移還安之時,參奉一員之將事,事甚苟簡,不可無變通之道。參奉闕員之代,令該曹,後日政,以在京無故人,急速差出,以爲參祭之地,何如?傳曰,允。以上吏曹謄錄
上在昌德宮。停常參,只晝講。
修撰柳栽再度呈辭。入啓。遞差。
司書朴泰恒上疏。大槪,臣居南州,家有雙親,今年七十九歲矣。老病俱劇,長在沈綿之中,而千里離違,已閱三朔,人子情理,實難堪處,伏乞聖慈,亟遞臣職,俾得歸覲事。入啓。答曰,省疏具悉。爾其勿辭往省焉。
晝講入侍,知事柳命天,特進官張希載,承旨沈仲良,玉堂閔興道·丁思愼,假注書權世恒,兼春秋金戩·曺漢卿,武臣尹就商。
傳曰,昨觀刑曹囚徒,時囚罪人,至於一百七十餘名之多,不可無欽恤之道,其令該司,趁卽疏決,俾無滯獄之弊。
傳曰,今觀司書朴泰恒上疏,家有具慶之樂,而年且八旬,實是稀有之事,特爲加資,衣資食物,亦令本道,從優題給,以示朝家老老之意。以上朝報
備邊司啓曰,會寧·慶源開示事,北京咨文,今已出來,以此分付該道,使之依例擧行,而回咨,令承文院撰出,付送於前頭使臣之行,何如?答曰,允。
又啓曰,今此展謁遠陵,累日離宮,與溫幸時無異,諸道監司,似當出待於境上,故一邊行關分付,卽以此意,陳達于榻前,而離宮還宮,皆有定日,意謂定日已過,則自當罷回,故回鑾之後,不復知委矣。今者平安監司李萬元以爲,未有朝令,尙今留住,有此馳啓,而曾於溫幸還宮後,亦無有旨之事,卽爲還營之意,分付,何如?答曰,允。以上備局謄錄
太僕啓曰,箭串所放馬,軍兵等處捉給事,來十二日,臣命天,與御營大將尹以濟,訓鍊大將李義徵,禁衛大將睦昌明,出往,而提調臣權大運,病不得進參之意,敢啓。傳曰,知道。以上司僕謄錄
上在昌德宮。停常參·經筵。
夜二更,流星出璧星下,入南方,狀如鉢,尾長二三尺許,色赤。
掌令李寅賓上疏。大槪,幸蒙恩暇,行期已迫,而第臣父遷窆之期,日子尙遠,勢難趁卽復命,顧臣所帶之職,決非久曠之地,伏乞亟賜遞改,以便公私事。入啓。遞差。
修撰丁思愼上疏。大槪,敢陳烏鳥私情,冀蒙矜許事。入啓。答曰,省疏具悉。疏辭,令該曹稟處。
吏曹啓曰,臺諫有闕,政事,取稟。傳曰,當日爲之。以上朝報
吏批啓曰,判書病不來,參判受由在外,小臣獨政未安,何以爲之?敢稟。傳曰,只出緊任。
有政。吏批,以李玄逸爲大司憲,李日井爲司諫,李達意爲掌令,閔興道爲持平,洪重鉉爲正言,趙渭叟爲水原府使。以上吏曹謄錄
司僕啓曰,提調臣命天,與訓鍊大將李義徵,禁衛大將睦昌明,出往箭串,而御營大將尹以濟,猝有身病,中軍李相勛,代來,軍兵馬捉給,而禁軍所執六匹,訓局所執十八匹,御營所執一匹,敢啓。傳曰,知道。以上司僕謄錄
上在昌德宮。停常參·經筵。
夜四更,雷動·月暈。
下直,北兵使元振洙,忠州牧使李泰龜。
工曹參議金龜萬初度呈辭。入啓。給由。
左議政睦來善箚子。大槪,今日賓廳之坐,病未得進參,惶恐待罪事。入啓。答曰,省疏具悉卿懇。有疾未參,別無所傷,卿其安心勿待罪。仍傳曰,遣史官傳諭,遣御醫看病。
吏曹判書李玄逸辭職上疏。入啓。答曰,省疏具悉卿懇。天官重任,不宜輕遞,卿其須勿固辭,安心調理,以副予望。
假注書洪重禹受由代,洪重周·李相休·洪瀅。
傳曰,明日晝講爲之。
傳曰,大臣·備局堂上引見。引見時,黃海監司李瑞雨改差,政官牌招,當日內開政差出,數日催促發送事,及前承旨沈橃·李玄祚敍用事,榻前下敎。司諫沈季良所啓,日昨擧動回鑾之時,臣忝在百官之列,亦有徑先雨具之失,請命遞斥臣職。上曰,勿辭,退待物論。大司憲兪夏益所啓,扈衛廳軍官,初無定額,願屬者皆許,故公私賤之假稱良人者,無賴徒之身無屬處者,或給賂下吏,或攀緣其任事之人,一入廳案之後,京中則謀免坊役,而橫行市肆,以亂廛爲業,外方則稱以軍官,而閑良歲抄,使不得下手,其習可惡,其弊不貲,請自該廳,酌定額數,査出冒屬,俾無濫雜之弊。上曰,令本廳稟處。
政府翰林取才,李柱天,綱目略。
獻納洪重夏啓曰,頃於回鑾之時,臣忝在陪從之後,見前列多官皆着雨具,意其有命,臣亦隨衆着之矣。今者同僚,以此引避,臣之難冒之嫌,與同僚無異,請命遞斥臣職。答曰,勿辭,退待物論。
護軍洪時疇,加資肅拜。
謝恩,兵曹參判權瑎,修撰睦林重,檢閱李柱天。以上朝報
上曰,已承服賊人,有贓物,獄情無疑者,依所達,更送于捕廳。未承服賊人,亦依所達,捕盜大將,就議廟堂,疏釋,可也。
傳曰,繡衣可合人,令備局,抄啓。
啓曰,今年兩南水田,擧皆有秋,而湖·嶺各數邑,實有初不得移秧之處矣。凡於田政,一許給災,則濫僞難防,故苟或免凶,切不給災,況此稍稔之歲乎?然未移秧之田,以他田之登熟,不許給災,賦出於白地,則此田之主,未免樂歲之窮民,揆以國政,亦不當如是,今年未移秧處,非如他災之比,一道之中,不過數三邑,一邑之中,不過一二處云,則逐處看審,事涉不難,湖·嶺數邑未移秧處,令各其守令,一一親自摘奸,從實數成冊,進呈各道敬差官及都事,以爲憑考,一一覆審,特給全災之地,宜當,而雖一束之地,如或已移秧之處,爲未移秧而現露,則當該守令,拿問處之,監司,難免不能檢飭之責,此意申明知委,何如?答曰,允。以上備局謄錄
大臣·備局堂上引見入侍時,左參贊吳始復所啓,得接淸州牧使李一台牒報,則本州上納大同米監捧色吏宋震興,以錢代捧,以爲取利之計云。大同米,以錢文收捧於民間,前古所未聞之事,事甚驚駭,不可不別樣重治,當該監色,移囚營下,嚴覈得情啓聞後,依律處置之意,卽爲分付於本道監司處,而本州大同米,例爲收捧可興倉,裝載上納,可興路,本州道里,雖云稍遠,爲守令者,依事目親往監捧,則必無代捧之患。且大同米民結收捧,是何等重事,而不能致察,使下吏,有此中間弄奸之弊,收聚錢文之後,始乃論報,牧使李一台,亦難免罪責矣。領議政權大運曰,守令,亦不可不論罪矣。上曰,依爲之。李一台,拿問定罪,可也。以上禁府謄錄
吏批啓曰,判書病不來,參判受由在外,小臣獨政未安,何以爲之?敢稟。傳曰,只出緊任。
有政。沈橃爲黃海監司,睦林重爲修撰,檢閱單,李周天,前監役朴世楷·李后昉,今加通政,年七十。以上吏曹謄錄
大臣·備局堂上引見入侍時,右議政閔黯所啓,儲置米,元非斂散之物,或用於賑救者,出於不得已也。頃者忠淸道,再度啓請,許給八千石,保賑濱死之人矣。今因金吾瑞山郡守李尙頊獄,監司朴紳,以呈狀,許給兩班米七石事,現出云,監司,係是糾檢之官,惟當責守令,以從緩急均分而已,何可自爲題給於兩班乎?雖非私用,事極未妥,似當坐罷,以示警責矣。上曰,依爲之。以上宣惠廳謄錄
大臣·備局堂上引見入侍時,都承旨閔就道所啓,臣待罪司宰監提調,故敢達矣。本監大廳,基址汚下,年歲且久,幾至頹覆,夏初陳達,受出屬公家舍六間,而厥材亦多腐傷不中用,自本監料理,改搆大廳及供上間竝十間,而受出六間材瓦,則斥賣捧二十一兩銀子,補用於役糧,今則僅成公廨糢樣,而庫舍亦皆傾頹,今夏潦雨,僅僅支撑,若不趁今改造,則明春解凍之際,似難免傾覆之患,其勢不可少緩也。庫間則所入物力,例自戶曹,磨鍊上下,而本曹,纔經修理之役,又出此物力,必以爲難無已,則依長興庫例,自戶曹,許貸銀兩於本監,過數年後除生息,使之還報,則本監,當取其生息,以爲庫舍改搆之地,似爲便好,而不必如長興庫之多數貸出,一千五百兩,限三年許貸事,分付戶曹,何如?上曰,依爲之。以上戶曹謄錄
上在昌德宮。停常參,只晝講。
掌令李國華啓曰,伏聞昨日,筵中大臣,以頃日回鑾之時,陪從官徑先雨具,大以爲非,而諫臣,以此相繼引避,臣不勝瞿然之至。臣於其時,忝在後班,亦有隨衆徑着之失,身爲執法之官,旣不能糾察庶僚,反未免身自犯之,其何敢一刻晏然仍冒乎?請命遞斥臣職。答曰,勿辭,退待物論。
掌令洪萬紀啓曰,頃日擧動還宮之時,臣以軍職,忝在班列之後,亦有徑着雨具之失,難冒之勢,與諫臣無異,其何敢晏然於臺席乎?請命遞斥臣職。答曰,勿辭,退待物論。
戶曹參判李沃初度呈辭。入啓。給由。
傳曰,明日晝講爲之。
晝講入侍,領中樞府事金德遠,同知事柳命賢,特進官睦林一,承旨權重經,玉堂李允明·睦林重,假注書洪重周,史官李柱天,兼春秋曺漢卿,武臣沈樸。
黃海監司沈橃上疏。大槪,千萬夢寐之外,濫蒙誤恩,收臣於罪罷之中,畀之以藩臬之任,驚惶踧踖,罔知攸措,彈墨未乾,決難冒出,伏乞亟賜鐫改,以幸公私事。入啓。答曰,省疏具悉。卿其勿辭,速往欽哉。
傳曰,史官五員待命,騎馬十五匹立之,津船等處內摘奸。
江原監司李湜上疏。大槪,冀蒙遞斥,以安微分事。及慶尙監司李泰龜上疏。大槪,冒死陳懇,冀蒙遞斥事。入啓。答曰,省疏具悉。朝家業已區別矣。卿其勿辭焉。
備忘記,頃於親臨滿月臺之日,以軫恤畿民之意,有所下詢,仍就前日所分給千石之中,使之參酌加給矣。更爲思惟,今番行幸,道里頗遠,與近陵之回鑾於一日之內者,有異,動一道之民,奔徒供億,而朝家之所施者甚鮮,不能遍及,於予心,終有所歉,不可不別樣施惠,其令廟堂,商量稟處。
執義李浚,持平李相勛啓曰,臣等,於日昨與長官以下諸僚,會於朝房,相議照勘捷路落後人推考之律也。使律官,再三詳考律文,則從駕稽違條,從而先廻還之文,最似櫬着,其下,有百戶以上各一等之語,而所謂百戶云者,未知謂何,問諸律官,亦未能詳知,故只擧元律,而不及加等一款,今聞物議,以百戶以上加等之語,不爲擧論,大加非斥云。未知爲此說者,明知律文之意,而臣等之意,則以爲,先還之語,近於此律,可疑之文,難以牽合,取其所近,闕其所疑,而今者物議如此,臣等,亦何可自以爲是,晏然於臺次乎?請命遞斥臣等之職。答曰,勿辭,退待物論。以上朝報
義禁府啓曰,以司憲府啓目,前司饔院直長河柱,移本府決杖事,允下矣。河柱,時在廣州地,依例府羅將發遣,拿來,何如?傳曰,允。以上禁府謄錄
吏批啓曰,四館積滯,依例報別遷,何如?傳曰,允。
有政。以李夢翼爲良才察訪,權搏爲濬源〈殿〉參奉。以上吏曹謄錄
上在昌德宮。停常參,只晝講。
下直,碧團僉使金胤鑽。
工曹參議金龜萬再度〈呈辭〉。入啓。遞差。
慶尙監司書目,安東呈,以正言金汝鍵辭疏上疏上送〈事〉。啓遞差。
晝講入侍,知事沈梓,特進官張希載,承旨李周徵,玉堂朴涏·睦林重,假注書洪重周,兼春秋曺復卿,史官李柱天,武臣尹遇進。
吏曹啓曰,臺諫有闕,政事,取稟。傳曰,當日爲之。
大司憲兪夏益啓曰,臣伏見同僚聯名避辭,則以日昨回鑾時徑還諸臣推緘照勘中,百戶以上加等一款,不爲擧論,物議大加非斥云。考諸律文,則大明律從駕稽違條,有應從車駕之人,從而先回還者,笞四十,其下,又有百戶以上加一等之語,臣素昧律文,問百戶之意於律官,則百戶,卽將百人之官,而似是軍門將官之類云。此言未知是否,而設或加一等,不過笞五十而已,且被推之人,旣非將兵之官,則加等一款,不必擧論,先回還之文,與僚臺相議勘奏,所謂物論,出於何處,而持此論者,果能知律文之本意乎?同僚旣以見非爲避,則臣忝居長席,安敢晏然,請命遞斥臣職。答曰,勿辭,退待物論。
傳曰,史官二員待命,騎馬六匹立之,宮城內摘奸。
謝恩,護軍李玄祚。
副應敎朴涏,修撰睦林重上疏。大槪,兩司處置,歸於本館,而臣等亦有徑先雨具之失,不敢可否於其間,乞遞臣等之職,仍治臣等之罪事。呈政院,還出給。
玉堂箚子。大槪,請司諫沈季良,獻納洪重夏,掌令李國華·洪萬紀,執義李浚,持平李相勛,大司憲兪夏益,竝命遞差事。入啓。答曰,依啓。以上朝報
上在昌德宮。停常參,只晝講。
戶曹參判李沃再度呈辭。入啓。遞差。
吏曹啓曰,臺諫有闕,政事,取稟。傳曰,當日爲之。
謝恩,修撰李浚。
禮曹判書柳命賢,請對入侍。以上朝報
傳曰,今番陵幸時,隨駕將校別試才時加資之類,今日政,竝下批事。以上兵曹謄錄
吏曹啓曰,判書病不來,參判受由在外,小臣獨政未安,何以爲之?敢稟。傳曰,只出緊任。
有政。參議李聃命進。以柳命堅爲大司憲,尹悠期爲掌令,李東標爲執義,李浚爲副修撰,朴重圭爲淸州牧使,金萬英爲理山郡守。
禮曹判書柳命賢請對時所啓,臣馳往健元陵,奉審陵上莎草形止,則陵官輩,自承聖敎之後,窮覓舊莎於前後階砌雜草中,自五月至六月,軫其雨下之時,移種新移之莎,莖葉未及茁長,雖不得遍覆土色,而叢叢皆活,少無枯損之處。前則陵上北邊,只有此舊莎,東西南三面,間間有若干叢矣,今則舊莎幾盡,移種,比諸二月奉審時,顯然有別矣。前頭冬節,若不凍傷,莎根盤結,漸有蕃茂之望,誠爲多幸,而今階砌間,猶有餘存之莎,明年春和,復就其東西南三面舊莎稀疎之處,更令陵官,隨雨隨種,以爲遍茂之地,何如?上曰,開春雨水之節,舊莎,更爲移種於稀疎處,以斯蕃茂事,分付陵官。健元陵莎草,與他陵有異,而漸至枯損,事甚可慮,三百年一未改莎之處,一朝改莎,亦爲難處矣。今聞陵官輩,盡心搜覓,移種於陵上三面,善加培護,終不秋損云,園陵事體旣重,其勤勞亦甚嘉尙,竝爲論賞事,令該曹稟處,可也。又所啓,陵上曲墻後,有松木七條,雜木五條,遮蔽陽氣,且生於逼近之地,或爲風雪所壓,則慮有害於曲墻,今年冬至,行告由祭後,仍爲斫去,未知,何如?上曰,冬至,行告由祭,松木雜木,竝爲斫去,可也。又所啓,自上旣有陵官輩論賞之敎,此固渠輩職分,而聖意必以爲園陵事體之重,欲施激勸之典,第聞守護軍中金俊尙等五人,終始窮覓舊莎,盡心移種云,雖爲陵官之所使役,而其勤勞則可尙矣。上曰,陵卒五人,盡心移莎,亦爲可嘉,米布,令該曹,從優題給,可也。以上禮曹謄錄
上在昌德宮。停常參·經筵。
政院啓曰,殿閣修理未畢役處,令戶曹,今夜內完畢,旣有聖敎,故戶曹堂上·郞廳,纔已招入,而第念闕中事體,至嚴且重,雖各司官員,若無省記,則不敢留在,而許多市民,復爲率入,徹夜於大內至近之地,事甚未安,今姑罷出,以爲待明曉完役之地,實合事宜。臣等忝在近密之地,區區所懷,敢此仰達。傳曰,大內修理時,自上例有內移避他處之事,自前正殿,則必於其日內完畢,蓋爲此也。市民等之犯夜出入,自上之逐日移避,輕重果何如也。今玆啓辭,未知其穩當,而卽今正殿,未及修理者不多,未夜深前完畢事,申飭,可也。
備忘記,今日之事,可謂寒心矣。正殿則今日內,依前先爲畢役事,再三申飭,而該曹不爲着實奉行,未及完畢而徑出,故試爲還御,則無一處殿坐之處,故不得已更移他處,使之留門招入,完畢於未夜深之前矣。前後大內,修理何限,而未有如今番之彷徨道路苟且者也。該曹堂·郞,業已警責,而此無非百隷怠慢成習,不爲恪勤奉職之致,宜自本院,各別申飭各司,痛革此習。
江原監司書目,淮陽府使朴萬鼎設屯陳弊上疏上送事。啓。答曰,省疏具悉。此不過該官未詳曲折之致,而疏辭如此,還爲出給,使之望定他處焉。
備邊司啓曰,本司有司堂上吳始復,兼管旣多,難於周察,李聃命,在外,勢難久曠,吳始復·李聃命有司之任,今姑減下,其代,以兵曹參判權瑎都承旨閔就道,本司堂上差下,竝使之仍察有司之任,何如?傳曰,允。
刑曹啓曰,今月十四日晝講入侍時,領中樞府事金德遠所啓。上曰,敗船之類,亦令該曹,各別稟處事,命下矣。壽進·明禮·龍洞三宮穀物敗船沙格等所居處査問,則沙格末叱立等十八名,皆居京江,此類則自本曹仍爲囚治,而長興大同米敗船監色沙格十一名內,九名則居在長興,二名則居在順天,此類竝移送于長興府,使之嚴囚,以爲刑推督徵之地,何如?傳曰,依啓。長興敗船沙格,移囚京獄,實因別判付,則到今移送本府,殊涉未妥,當亦爲仍囚,各別嚴刑輸情,可也。
政院啓曰,近日憲府,無行公之員,連日監察茶時,事甚未安,除在外人員,竝卽牌招察任,何如?傳曰,允。
院啓,新除授獻納李寅賓,時在忠淸道保寧地,請斯速乘馹上來事,下諭。答曰,依啓。
謝恩,大司憲柳命堅,掌令李相勛,持平柳以復。
府啓,新除授執義李東標,時在慶尙道醴泉地,掌令尹悠期,以黃腸木敬差官,時在江原道,請斯速乘馹上來事,下諭。答曰,依啓。尹悠期,竣事後自當上來,勿爲,下諭。
都承旨閔就周上疏。大槪,籌司兼任,萬不近似,亟賜遞改,以幸公私事。入啓。答曰,省疏具悉。卿其勿辭察任。以上朝報
禁府啓曰,羅州監牧官曺挺世拿來定罪事,傳旨啓下矣。曺挺世,時在任所,依例府羅將發遣,拿來,何如?傳曰,允。以上禁府謄錄
上在昌德宮。停常參·經筵。
下直,黃海監司沈橃。
忠淸監司書目,溫陽呈,以左副承旨姜世龜辭職上疏上送事。啓。答曰,省疏具悉。爾其勿辭,從速上來察職。
傳曰,黃海監司沈橃,留待引見。
觀象監,酉時,雨雹狀如小豆。夜五更,月有少暈。啓。
上在昌德宮。停常參·經筵。
傳曰,明日朝講爲之。
中殿誕日,大殿·世子宮,政院·玉堂·二品以上·六曹·大司諫問安。答曰,知道。
府啓,頃者回鑾之日,徑取捷路諸臣,不可不從重科罪,而推考之罰,勘斷之律,俱未免於太輕,至於京外官區別,亦涉不當,臣等竊不勝慨然也。法駕纔過新門,小雨驟下,衮袍猶濕,而位在卿列之人,憚其沾濕,徑由他道,使班行散亂,觀瞻駭異,此曾所未有之擧。今日朝廷,少有紀綱,安敢如是?兩道監司,諉以外官,初不入於班序則已,旣隨陪從,馳馹先去,其爲自便之習,斷無內外官之異同,請知敦寧李之翼,同敦寧權說,副護軍崔錫鼎,行司直李沃,護軍金龜萬,江原監司李湜,竝命罷職。臣等,昨伏聞下該曹承傳,則以健元陵陵上莎草茂盛事,有參奉論賞之命,臣等竊以爲不可也。陵官之職,不過謹守樹木,養護莎草而已,以此論賞,實涉過重,近來賞典太濫,倖路日廣,此尤不可不念者也。請還收健元陵參奉等論賞之命。答曰,依啓。李泰龜·李湜,朝家旣已區別處分,陵官論賞,意有所在,竝勿煩論。
明日王世子相見禮正時,巳正初刻。
明日朝講正時,卯正初刻。
上在昌德宮。停常參,只朝講。
朝講入侍,領事權大運,同知事權愈,特進官鄭維岳·黃徵,儒臣李玄逸,承旨權重經大司憲柳命堅,司諫睦林重,玉堂閔興道·李浚,假注書朴安道,兼春秋曺復卿,史官李柱天。
京畿監司沈檀,東南道各陵奉審事,出去。
下直,洪州牧使申琓。
掌令李相勛啓曰,臣有狗馬之疾,不能供職,連日尋單矣。昨伏見本府啓辭,以頃者回鑾之日,徑還諸臣,推考勘斷,未免太輕爲語,臣亦其時勘律之人也。當此公議峻發之日,諸臣罪罰,旣加一等,則臣之情迹難安,亦加一層,臣豈敢一刻晏然仍冒於臺次,而昨緣賤疾方劇,今始來避,所失尤大,請命遞斥臣職。答曰,勿辭,退待物論。
今日朝講入侍時,大司憲柳命堅所啓,昨伏見啓辭聖批,李泰龜·李湜,朝家旣已區別處分,勿爲煩論爲敎,臣竊以爲不然。監司未及辭朝之前,入參闕內問安之班,與京官無異,祗迎之後,稱以外官,不入班行則已,旣隨陪從之列,徑就捷路,其爲自便之習,斷無內外官之異同,强欲區別,未免苟且,京官用罰,亦涉不均。請慶尙監司李泰龜,江原監司李湜罷職。上曰,已諭。勿煩。又所啓,臣昨者,以健元陵參奉等論賞還收事,有所論啓矣。伏承聖批,陵官論賞,意有在焉爲敎,臣亦知聖意之攸在,健元陵莎草,幾盡枯損,今至茂盛,故有此論賞之命,而養護莎草,自是陵官職分之事,以此遽施賞典,實涉太過,請還收陵官等論賞之命。上曰,勿煩。慶尙監司李泰龜,江原監司李湜,今姑改差,其代,卽爲開政差出,數日內催促發送事。及前監司李鳳徵,坐罷已久,儒臣累次陳達,敍用事,榻前下敎。
觀象監,夜二更,流星出天倉星下,入坤方天際,狀如拳,尾長二三尺許,色赤。五更,下霜。啓。以上朝報
禮曹啓曰,上年,因楊州牧使牒報,道馳啓,各陵香炭山,山腰山上,依前定奪,勿爲分割,而但山脚左右,太爲廣占處,稍加裁處,以給本官事,待明秋擧行事,定奪矣。依前定奪,今將分遣本曹郞廳,與本道各其地方官及本陵參奉眼同,山脚太爲廣占處裁定後,明白定界,以爲永久遵行之地,而東西道,一時發遣,則或慮有騷擾之弊,各邑廚傳,亦不可不慮。東西道,爲先發送擧行,何如?傳曰,允。又啓曰,卽接徽陵參奉牒報,則本陵莎草,八月以前,新舊莎草,俱爲茂盛,自今月旬後,稍有萎黃之漸,意謂秋葉向衰之致矣。數來親自詳細奉審,則茅蟲,藏伏莎土之間,截食莖葉,卽令守僕,莖葉搜覓,則辰方完石上一庫,長廣幾至三四尺許,其他方位,亦有庫庫蟲食之處,而莎根則別無傷損之形,參奉親率下人,日日搜捉,恐有漸盛之患,極爲悶慮,而頃以崇陵王后陵上莎草茅蟲熾發之意,陳達於榻前矣。今此徽陵所報,又如此,茅蟲之傷損莎草,十分可慮,而茅根,果無所傷,則明春新芽之抽出,自當依舊,而霜降之後,茅蟲一向熾蔓,則卽今亦爲未安,一邊分付陵官,督令捕蟲,更觀莎草之漸傷與否,使之牒報,而係是陵寢之事,敢啓。傳曰,知道。以上禮曹謄錄
朝講入侍時,檢討官李浚所啓,臣有所懷,而未得從容入侍,今始仰達矣。臣於春初,以北評事遞歸時,到咸興路,過定·和陵,兩陵前寢坐向,雖未能知,伏見陵前,無他遮蔽之峯巒,前坪數里許越邊之山,似當爲對案,而卽今童濯,無樹木長養之事。其在所見,殊甚未安,自今以後,令本道着實禁護,長養樹木,似宜,故敢達。上曰,問于本道,果是案山,則使之長養,可也。以上禮曹謄錄
上在昌德宮。停常參,只朝講。
下直,迎日縣監丘義山。
江原監司李玄祚上疏。大槪,新授藩臬之任,決非如臣庸碌者,所敢承當,懇乞亟賜遞改,以重名器,以安微分事。入啓。答曰,省疏具悉。卿其勿辭,速往欽哉。
府啓,監司未及辭朝之前,入參闕內問安之班,與京官無異,祗迎之後,稱以外官,不入班行則已,旣隨陪從之列,徑就捷路,其爲自便之習,豈有外官獨輕之理哉?雖有遞差之命,朝家用罰不宜異同。請前監司李泰龜·李湜,竝命罷職。臣等,以健元陵參奉等論賞還收事,累日論列,而不賜允〈兪〉,臣等竊惑焉。陵官養護莎草,自是職分所當爲,以此遽施賞典,實涉太過,請還收健元陵參奉等論賞之命。引嫌而退。當初勘律之失,雖是前事,旣發請罷之論,勢難仍在,請掌令李相勛遞差。答曰,不允。處置事,依啓。以上朝報
禁府啓曰,以守禦使狀啓刑曹粘目,前兵使禹瑞圭,移本府處置事,允下矣。禹瑞圭,時在忠州地,依例府書吏發遣,拿來,何如?傳曰,允。以上禁府謄錄
上在昌德宮。停常參·經筵。
夜一更,流星出屢星下,入巽方天際,狀如鉢,尾長三四尺許,色赤,光照地。五更,月犯木星。
吏曹啓曰,臺諫有闕,政事,取稟。傳曰,過國忌後爲之。
大司憲柳命堅,持平柳以復啓曰,昨者,掌令李相勛,以臣等啓辭中勘律太輕之語,引以爲避,而其所遣辭,別無非斥之意,故相議處置矣。今聞物議,以爲相勛之引避,實緣臣等之啓,而不爲引嫌,乃反處置,有乖臺體云。臣等率爾處置之失,著矣,何敢晏然於臺席?請命遞斥臣等之職。答曰,勿辭,退待物論。
左議政睦來善箚子。大槪,乞蒙恩暇,俾伸至情事。入啓。答曰,省箚具悉卿懇。卿其依箚辭,安心往來焉。仍傳曰,給由馬,澆奠床備給。
正言趙九畹啓曰,卽者憲臣處置,歸於本院,而大司憲柳命堅,卽臣妻同姓三寸叔也,法有應避之嫌,其何敢可否於處置之際乎?決不可晏然仍冒,請命遞斥臣職。答曰,勿辭,退待物論。
院啓,竝引嫌而退。同僚引避,由我論啓,則晏然處置,殊欠臺例,旣在應避,有難可否,則嫌不立落,其勢固然,請大司憲柳命堅,持平柳以復遞差,正言趙九畹出仕。答曰,依啓。
上在昌德宮。停常參·經筵。
申時,日暈左珥。夜三更,白雲一道如氣,起自艮方,直指南方,長十餘丈,廣尺許,良久乃滅。
傳曰,明日晝講爲之。
正言趙九畹,就職。
上在昌德宮。停常參,只晝講。
戶曹判書柳命天上疏。大槪,適得寒疾,症情危重,乞於未出疆之前,先遞度支之任,以便調治〈事〉。入啓。答曰,省疏具悉。卿其勿辭,調理行公。
慶尙監司李蓍晩上疏。大槪,新授嶺臬之命,不敢不黽勉出肅,而顧臣老母,年迫八十,素有痼疾,長委枕席,昨年數旬之內,疊遭慘慽,精神筋力,日益凘頓,千里嶺路,斷無將往之望,不得不瀝血陳懇,冀蒙恩遞,俾無公私狼狽之患事。入啓。答曰,省疏具悉。私情雖切,公務亦緊,卿其勿辭,速往欽哉。
傳曰,明日晝講爲之。
傳曰,晝講,自今日爲始,以午正退定事,分付。
晝講入侍,知事吳始復,特進官鄭維岳,儒臣李玄逸·承旨李周徵,玉堂朴涏·李浚,假注書鄭建周,兼春秋曺復卿,史官李柱天,武臣元徵。
忠淸監司書目,公州呈,以大司諫權愭辭職上疏上送事。啓。答曰,省疏具悉。爾其勿辭,上來察職。
瀛昌君沈等上疏。大槪,冒萬死,敢陳聖朝欠闕之典,冀蒙採納事。入啓。答曰,省疏具悉卿懇。有懷必陳,予甚嘉尙,當令該曹稟處焉。
今日晝講時,知事吳始復所啓,前參判朴廷薛,春初身死,而凡二品宰相,則例有自朝家弔祭致賻之擧,而本道監司,尙無狀聞之事,監司所爲,殊甚疎漏,慶尙監司李玄紀,推考,使之啓聞,何如?上曰,依爲之。
觀象監,夜二更,流星出北斗星下,入乾方天際,狀如鉢,尾長三四尺許,色白,光照地。啓。以上朝報
備邊司啓曰,命下矣。臣等詳閱右邊捕盜廳牒報,且聽大將沈樸之言,則當初左邊捕盜廳,因鐵原府承服賊人車應積現告,發送軍官姜時燧,押領應積,使之追捕其同黨矣。其時御營廳軍官洪命甲,鐵原討捕軍官文玉善等,亦持賊人等現告小名件記,追捕其同黨於海西,未得捕捉,而私自轉入咸鏡道,借得車應積於姜時燧,聽其指示,捕捉金千立·金太春,金擇好·金一善·趙之尙等六人,應積則見失於歸路,千立等則來囚於京獄矣。文玉善·洪命甲等,旣失車應積後,又爲轉入平安兵營,文玉善,與本營軍官等同力,稱以可疑,執捉玄忠立·金元先·金承一·金莫立四名等,且平安兵營軍官金時燁,稱以可疑,執捉金命立·金相植·金守立·金宣·朴夫老大·朴次金·朴介孫·朴檢石·姜信白等九名,而文玉善,以與賊人面質之意,告于平安兵使,俱爲押囚京獄矣。金千立等六人,玄忠立等四人,金命等九名,合已上十九人,而初旣不入於賊人現告件記中,又無贓物執捉之事,再次亂杖周牢,一向發明,鐵原承服賊人等處,累度嚴問,亦以爲非其同黨矣。大抵洪命甲·文玉善等,其所授記件中名付賊人等,一不得現捉於海西,則仍入北道,私得應積之指示,捕捉金千立等六人,轉向西路,捕捉玄忠立等四人,以爲免罪要功之地,則金時燁,又生希賞之心,捉得金命立等九人,付之於文玉善矣。與應積,係是劇賊,旣已承服後,自願捉納同黨,以爲得生之地,而不分虛實,指示於文玉善·洪命甲,渠則乘機逃走,雖甚痛惋,今無奈何?文玉善·洪命甲等,不有朝令,擅入他道,私借賊人,因以見失,已極可駭,欲免其罪,勿論眞僞,稱以可疑,指爲賊人,金時燁,則又從而效尤,僥倖恩賞,其爲設心,俱極切痛。文玉善·洪命〈甲〉,令本廳,從重科罪。金時燁,則令本營一體論罪。其時平安兵使洪時疇,只聽奸人之言,不復究覈,一倂捉送,殊涉無疑。前大將李後晟,獄情之虛疎如此,而不卽疏釋,以致滯獄,亦極非矣。竝從重推考。金千立等六名,玄忠立等芒名,金命等九名,初無現告之事,今無憑問之端,竝放送。張流水·張流立·張雷電·金尙立·張鶴奉·張元先等六人,則皆是在逃賊魁張吉山·金順禮之族屬,文玉善推問於玄忠立,而捉囚京獄者也。流金·流立·雷電·尙立等四人,變其姓名,事涉殊常,問於鐵原承服賊人等,則皆以爲,吉山之同黨云,故自捕廳,杖問作賊節次之際,忍杖不服而斃。其中張鶴奉·張元先兩人,則年紀尙少,姑無作賊之事云,係是吉山切族,則似不當全然放釋,絶島定配,何如?答曰,依啓。以上備局謄錄
禮曹啓曰,健元陵舊莎,廣覓於北關之意,曾已分付於咸鏡監司處矣。再度覓送之草,泛看則雖似彷彿,而與本陵舊莎,一處憑較,則莖葉與草色,終非眞樣,且陵上舊莎,今已移種,似無不足之患,北關求之擧,今姑安徐,宜當,以此意分付本道,何如?傳曰,允。以上禮曹謄錄
禮曹啓曰,對馬島新舊島主處致賀致慰事,堂上譯官安愼徽·李震翼,堂下金圖南入送事,纔已啓下矣。卽接司譯院牒呈,則李震翼身病代,以朴昌年差定云,原單子中,改付標以入之意,敢啓。傳曰,知道。以上禮曹謄錄
上在昌德宮。停常參,只晝講。
下直,北靑判官元聖兪。
政院啓曰,憲府無行公之員,監察代行茶時,事甚未安,除在外人員外,未肅拜人員,竝卽牌招察任,何如?傳曰,允。
左承旨權重經初度呈辭。入啓。給由。
晝講入侍,知事沈梓,特進官鄭維岳,承旨李元齡,玉堂朴涏·李浚,注書鄭建周,兼春秋曺復卿,史官李柱天,武臣宋道成。
謝恩,大司憲權愈,掌令李必茂,持平呂聖擧·羅晩成。
府啓,前監司李泰龜·李湜罷職事,及健元陵參奉等論賞還收〈事〉,停啓。
晝講時,知事沈梓所啓,成均館官員,以去月朔書不書,被推者至於十餘人之多,而槪聞曲折,則本館多官,書給朔書於下吏,使之卽呈政院,而適値陵幸之時,下吏迷劣,不知規例,欲待還宮後呈之,留置累日,至今月初二日,始乃覺悟,呈于政院,則政院以爲,過限不捧云,似非官員之罪,故當該下吏,則已自本館,移刑曹治罪,而臣待罪同知館事,旣有所聞,敢此仰達矣。參贊官李元齡曰,臣適於其時留院,成均館下吏,今初二日晩後,始爲來呈,問其曲折,則果非官員之罪,而旣已過限,故不捧矣。上曰,成均館多官朔書過限,實由於下吏之罪,官員推考,竝分揀,可也。
觀象監,夜三更,流星出奎星上,入南方天際,狀如拳,尾長二三尺,色赤。啓。
上在昌德宮。停常參·經筵。
傳曰,明日晝講爲之。
傳曰,史官一員待命,騎馬三匹立之,到記儒生內摘奸。
吏曹啓曰,承旨有闕,政事,取稟。傳曰,明日爲之。
謝恩,副修撰金世欽。
左議政睦來善請對入侍。入侍時,慶尙監司李蓍晩,情理可矜,特爲遞差,今日政官牌招開政,差出其代,使之不多日內,催促發送事,及今日成均館到記儒生等,明朝聚會泮宮事,及明朝大提學牌招事,榻前下敎。
謝恩,應敎沈季良。以上朝報
左議政請對時所啓,近來武將中,可用之人甚鮮,而前水使李汝柱,曾任江界府使,居下考而罷歸矣。頃日闕下扈衛時,以扈衛軍官,自鄕來現,觀其爲人處事,實是可用之人,而以其居下之故,各軍門堂上將官,亦爲得啓下云,變通收用,何如?上曰,下敎。特爲蕩滌,可也。以上兵曹謄錄
上在昌德宮。停常參,只晝講。
戶曹判書柳命天上疏。大槪,冒萬死更陳血懇,乞遞度支之任事。入啓。答曰,省疏具悉卿懇。出疆不遠,固辭至此,度支之任,今姑勉副焉。
傳曰,明日晝講爲之。
傳曰,都承旨,持此書題,與大提學,偕往泮宮,到記儒生等製述以來。
晝講入侍,知事沈梓,特進官權珪,儒臣李玄逸·姜世龜,玉堂沈季良·金世欽,假注書鄭建周,兼春秋曺復卿,史官李柱天,武臣洪時疇。
傳曰,史官一員待命,騎馬三匹立之,四學儒生內摘奸。
傳曰,自前成均館到記儒生摘奸時,四學儒生,例爲一體摘奸,而偶未覺得,以致落漏,殊涉不均。館學雖無各製之事,今番則事勢如此,內摘奸四學儒生等,竝於明朝,來會泮宮,大提學,亦爲待開門牌招,而後勿援例。
四學儒生李震庚等上疏。大槪,請復設四學東齋,以副士林之望事。入啓。答曰,省疏具悉。疏辭,令該曹稟處。
備邊司啓曰,命下矣。今番陵幸時,京畿各邑各項來役之民,以宣惠·常平兩廳米各一千石,逐名給糧事,曾已定奪,故各邑成冊,今纔畢到,而似聞役民之規,邑邑不同,或用田結,或用民戶,或有聚錢雇人者。雖以植炬一款言之,有令一夫,獨當一炬者,有令數人,倂定辦備者,及其成冊之際,各邑冀相彷彿,多不以實報云。以此成冊,逐名分給,則慮有不均之患,京畿各邑大同秋收米,特減一斗,以爲均施惠澤之地,其代則宣惠·常平所劃給米,移送京畿廳,此外不足之數,別自朝廷,料理充給,令畿廳推移用下,何如?傳曰,依啓。以上朝報
成均館啓曰,今日承旨,奉御題入來泮宮,到記儒生製述,而定限午時已過,儒生等納券,只是三張,以此科次,殊涉埋沒,而限時已過,臣等不敢擅便,何以爲之?敢稟。傳曰,然則限未時,可也。
晝講入侍時,吏曹判書李玄逸所啓,臣待罪銓曹,取考庚子以後守令越等人員,則其數至於一百七人之多,守令注擬之際,每患乏人,極爲苟簡矣。先朝,因故相臣鄭□□所達,有越等人蕩滌之命,而若就其中抄擇,則不無取舍不公之弊,故特爲盡數蕩減,庚子間,行判中樞府事柳命天,爲吏判時,以此陳達,甲子以後越等一百七十餘人,亦皆蒙蕩滌之命矣。前例如此,敢此仰達。上曰,越等中可用之人,抄啓,可也。以上吏曹謄錄
傳曰,抱川地卒麟坪大君墓所圖局內,有籍沒田畓云,劃給本家,分付該曹〈事〉,命下矣。抱川所在籍田六十九負九束,畓四□□束,自本曹籍沒之後,民力補用次,移送于常平廳,令本廳劃給之意,敢啓。傳曰,知道。以上戶曹謄錄
上在昌德宮。停常參,只晝講。
下直,江原監司李玄祚,扶餘縣監朴相英。
傳曰,江原監司李玄祚,留待引見。
傳曰,都承旨,持此書題,與大提學,偕往泮宮,四學儒生等製述以來。
傳曰,明日晝講爲之。
晝講入侍,知事沈梓,特進官黃徵,承旨李允修,玉堂沈季良·金世欽,假注書朴安道,兼春秋曺復卿,史官李柱天,武臣黃震文。
備忘記,成均館到記儒生,及四學儒生製述,居首生員丁道徽,直赴殿試,之次生員鄭鳴玉,進士李廷揚·朴師東·李坦·韓聖賓·都重鼎,竝直赴會試。以上朝報
上在昌德宮。停常參·經筵。
自昧爽至卯時,有霧氣。
沈仲良啓曰,明日常參·經筵,取稟。傳曰,停。
有政。吏批,判書李玄逸進,參判李聃命受由在外,參議閔昌道湖堂製述進,左承旨李允修進。兵批,判書睦昌明禁軍考試進,參判權瑎進,參議安如石進,參知嚴緝進。缺數行
又啓曰,越等中可用之人,抄啓事,命下矣。其中二十五員抄出,別單書入之意,敢啓。傳曰,知道。
李周徵,以都摠府言啓曰,副摠管沈橃,除標信,捕盜廳坐起,進去之意,敢啓。傳曰,知道。
傳于沈仲良曰,諸宗等,當爲親臨殿講矣。以開月旬間擇日以入事,分付該曹。
以湖堂書題,傳于沈仲良,擬齊朝群臣賀封卽墨大夫烹阿大夫箋,限未時。
吏批,以吳始復爲戶曹判書,兪夏益兼知義禁,權重經爲戶曹參議,李浚爲副校理,李文興爲龍崗縣令,朴身之爲司藝,申奎爲工曹佐郞,朴泰恒爲靈光郡守,李聖肇爲學諭,柳榰爲慶州府尹,鄭重昌爲順興府使,張宇極爲三水郡守,李亨蕃爲三和府使,柳命天爲判尹,李錫三爲黃海都事,琴聖奎爲禮曹佐郞,李國華爲掌令,韓順謙爲監察,吳始復爲訓鍊都監例兼提調。
兵批,以李蓍晩·李麟徵·李必茂·李成元爲副護軍,李泰龜·李湜爲副司直,金世重爲同知,李之夏·李亨蕃·具文澤爲僉知。
姜世龜啓曰,啓覆文書,旣已修正矣。吉日,令日官推擇,則初覆今月二十日,再覆二十四日,三覆來十一月初三日,爲吉云,以此分付該曹,何如?傳曰,允。
姜世龜,以兵曹言啓曰,當日御營軍金世仲稱名人,自宣仁門入來,差備門外擊錚,極爲駭愕,令攸司,囚禁治罪,同門守門將辛汝俊,常時不能禁斷雜人,以致闌入,亦難免其責,推考,何如?傳曰,允。
李元齡啓曰,大提學權愈,承牌來詣矣。傳曰,知道。
備忘記,傳于李元齡曰,今此湖堂製述居首參議權重經,豹皮一領,之次參議閔昌道,虎皮一領賜給。
李元齡,以禮曹言啓曰,傳曰,諸宗等,當爲親臨殿講矣。以開月旬間擇日以入事,分付該曹事,命下矣。殿講吉日,令日官推擇,則來十一月初十日辰時,爲吉云,以此日時,知委擧行,何如?傳曰,允。
姜世龜,以兵曹言啓曰,卽者禁漏官員周泰山進告內,人定,當於戌初二刻,初更三點旣下之後,方可打鍾,而戌初一刻半,徑先打鍾云,不勝驚駭。闕內各處傳漏,詳細査覈,則建陽門傳漏軍士良人嚴龍,徑打更點,故次次誤打,傳至敦化門軍士,傳呼打鍾,以致徑打,當該傳漏軍誤打更點之罪,令攸司推治,而闕內更點,自禁漏〈官〉,當爲檢飭,而全不致察,致令誤打,亦難〈免〉不職之責,當該禁漏官員,一體科罪,何如?傳曰,允。缺以上燼餘移謄
慶尙左道災傷敬差官沈最良,出去。
掌令李必茂初度呈辭。入啓。遞差。
禁府,炳拿囚。啓。
備忘記,予聞,欲保良民,莫如先嚴贓法,雖以宋祖之寬厚立國,獨於贓吏,無所貸,而我國贓法,最爲不嚴,前後守宰之犯贓就吏者,或因赦而幸逭,或行査而白脫,無一人依法抵罪者。噫,烹阿之鼎,不設於庭,而貪汚之吏,日事橫斂,民安得不困乎?事之寒心,莫甚於此,自今以後,必須嚴立贓法,毋有撓屈,是亦保民之一道也。其令王府,稟旨擧行。
傳曰,大提學命招。
謝恩,戶曹參議權重經。
刑曹參判申厚載,開城留守遞來。
禁府,權聖大,金川南山驛徒三年定配。啓。以上朝報
禁府啓曰,以忠義衛李萬榮上言,刑曹粘目,東善都正炳,移本府處置事,允下矣。炳,方待命於本府,卽爲拿囚之意,敢啓。傳曰,知道。以上禁府謄錄
備邊司啓目,粘連啓下是白有亦,平安道龍崗五邑奴婢貢木逋欠多少,詳査年條啓聞事,分付本道爲白有如乎。卽見査啓,則五邑逐年未收,都合八十七同四十五疋之多。此雖曰,逃故無族屬,難於徵捧之致,而爲其官吏者,果能盡心公家之事,不爲受欺於監色之掩蔽,任他於奴婢之巧詐,擠發無遺,從實徵貢,則設有物故與逃亡,而未盡收捧者,其數必不至若是之多。此無非守令不職之罪,不可以歲月之久,員數之多,而置而不論,五同以上,削其職,一同以上,罷其官,三十匹以上,竝皆越等爲白乎旀,八十餘同未收,如欲追後準捧,則事力難堪,民怨可慮,限庚午以上,特許蕩減,以示朝家優恤之德意爲白乎旀。至於奴婢案,年已過百歲者,毋論其生死逃亡虛實,竝皆除貢,而逃亡者則仍存續案,以爲現出所生之地爲白乎旀,庚午以後未蕩減之貢,使之劃卽準封,而其未準捧者,拘於解由爲白乎旀,此後官吏,如或復踵前習,致有逋欠,則這這從重科罪之意,各該司,竝以分付,何如?啓依允。以上朝報
上在昌德宮。停常參·經筵。
禮曹啓曰,命下矣。親臨諸宗殿講吉日,令日官推擇,則來十一月初十日辰時,爲吉云,以此日時,知委擧行,何如?傳曰,允。
黃海都事書目,瑞興縣監尹恒美,災傷差錯,罷黜事。
京畿監司沈檀,東南道各陵奉審後,入來。以上朝報
沈仲良啓曰,明日常參·經筵,取稟。傳曰,停。
又以弘文館言啓曰,新除授副校理李浚,時在京畿坡州地,經筵入番事緊,請斯速乘馹上來事,下諭。傳曰,依啓。以上燼餘移謄
上在昌德宮。停常參·經筵。
以慶尙監司李玄紀狀啓,前參判朴廷薛卒逝不卽啓聞,待罪事,傳于沈仲良曰,勿待罪事,回諭。
下直,孟山縣監張天翼。
持平羅晩成初度呈辭。入啓。給由。
傳曰,大臣·備局堂上引見。引見時,慶州府尹柳榰,今姑改差,其代從速差出,催促發送事,及黃海都事李錫三,除署經,今日內發送事,榻前定奪。行大司憲權愈所啓,右副承旨李周徵,敢以黃海都事李錫三,除署經發送事,有所陳達,殊失事體,請推考。上曰,旣已申飭矣,何必推考。
備忘記,傳于李元齡曰,元宗大王御筆孟子諺解開刊時,監董內官韓信國,熟馬一匹賜給,寫字官李紀·李麟錫,竝相當職除授,題目書寫官李翊臣,兒馬一匹賜給,唱準金碩贊,令本衙門,高品付祿。
今日引見時,領議政權大運所啓,守令越等,法例至重,苟非聲績著稱及才諝可用之人,則不可輕請蕩滌矣。今此蕩滌之擧,因儒臣陳達,有此抄啓,今不可追議,而事係變通,今後則與廟堂相議後,稟旨擧行,何如?上曰,依爲之。右議政閔黯所啓,元德徽,爲永宗僉使時,以漕運船不善救護致敗事,定配驪州矣。其父相,在原州身死,隔江號哭不得往見,情理可矜,從前罪名不重,而在配所遭喪者,或有特命放釋之時,故敢此仰達矣。上曰,情理可矜,特爲放釋,可也。刑曹判書李義徵所啓,臣曾於去年三月待罪本曹時,金偉標與吳世煦,有奴婢相訟之事,取考其時兩邊文券,則彼此皆有大端違端,故論以兩邊不當,入啓屬公之後,睦昌明爲刑判時,世煦又爲上言,故自本曹,更爲詳査,以依前屬公之意,覆啓蒙允矣。今年四月,世煦更爲上言,接訟於掌隷院,則該院,以不宜屬公之意,回啓後,還爲出給事,今方移文本曹。凡干訟事,再度見屈者,勿許聽理,自是法典,世煦,卽再屈於本曹者也,連次屬公之奴婢,今若還給,則奸細之徒,爭相效此,將來之弊,有不可言者,屬公奴婢,勿爲還給,何如?上曰,該院回啓之時,雖未及覺察,而刑曹,旣已再次屬公,則該院之聽理,殊甚不當,其回啓則勿施,該院堂上推考,可也。上曰,頃以瀛昌君等上疏,下于該曹,疏中辭意,何如?禮曹判書柳命賢曰,宗臣之疏,下于本曹,緣臣頃蒙恩暇,今始還朝,未及覆奏,而觀其疏語,事體重大,非臣曹所敢擅便,似當議于大臣而處之矣。上曰,大臣之意,何如?領議政權大運曰,才者賓廳禮官,以此疏語,問于臣等,而臣意則以爲,昌嬪祭需,大院君園號等事,俱是累朝所未行之典,到今決不可輕議矣。右議政閔黯曰,元宗大王,追封大院君時,仁祖大王,將有加隆之意,特令定其園號,此則事體自別,至於德興大院君墓所,宣祖朝,旣不定園號,仁祖朝定園號時,亦不擧論,到今追封,有所不敢,昌嬪誕生德興大院君,仁嬪,誕生元宗大王,雖同是祖先,禮有隆殺之節,昌嬪祭需,歷累朝不爲題給,似或有意而然,今不可輕議。松都兩宮碑石監董之役,令宗班句管,或似無妨矣。柳命賢曰,昌嬪,實與仁嬪,事體不同,大臣所達,誠爲是矣。第其祭需,則不至如園號之重大,且聞奉祀子孫殘微,祭奠亦未稱情云,自上別有軫念之擧,不害爲聖德事矣。碑石監董之役,旣有昌嬪碑石時前例云,令宗簿寺,差出宗宰中一人,句管,何如?上曰,昌嬪與仁嬪,事體旣有所間,不當比擬,而代遠之後,子孫殘微,香火,或不免癈闕,則事甚未安,祭需,自朝家備給,而比仁嬪祭需差等,以存隆殺之節,可矣。園號一款,與仁祖朝古事不同,而累朝所未行之典,今難輕議,姑爲安徐,碑役監董,則令宗簿寺,別擇宗宰,抄啓主管事,分付可也。
大司憲權愈所啓,新輯列聖受敎,令臣撰序以進事命下,而考見首末,乃可措辭爲文,故臣略觀今所編錄通考前後續錄之例,則今所輯錄,頗有未盡處,敢以所懷仰達矣。作大典以後受敎,則成宗朝,廣川君李克增等八人,主管裒集,而芟蕪剪繁,取其可爲恒法者,條編爲錄,前續錄以後受敎,則中廟朝,命領議政尹殷輔等,主管裒集,而斟酌輕重,刪繁就簡,撰次爲成法,至今遵行,豈不美哉?今此輯錄,則或有一時定奪,似可合永世遵行者,或有前後條節,未免牴牾者,或有重疊稟定者,至於稱量文字,必使輕重得所者,亦是重法之意,而間發吏語,苟然成文處,亦多,似不可不校正。且聚錄列聖受敎,定爲後法,事甚重大,不可專委於刑曹,今若依兩朝故事,差出明於律令者,及有文學者五六人,使之主管講定,如有可改可刪處,一一稟旨,取裁精錄,條編而刊行,則必有得於損益通變之道,而合於事體矣。問于大臣而處之,何如?右議政閔黯曰,大司憲所達,誠是矣。此乃頒布之書,不可不精加刪削,有文翰明法理者,五六人擇定,使之講定,甚爲得當矣。上曰,依爲之。以上朝報
沈仲良啓曰,明日常參·經筵,取稟。傳曰,停。
李周徵,以都摠府言啓曰,今日入直軍士中日習射,請出標信。傳曰,知道。以上燼餘移謄
禁衛營啓曰,三南月課鳥銃一千三百柄,自本營,令敎鍊官朴廷翰監造,纔已畢役矣。別造鳥銃十柄,具南羅箇鉛帶等物,封進之意,敢啓。傳曰,知道。監造官,令該曹,考例稟處。以上禁衛營謄錄
午時,上御宣政殿,大臣·備局堂上引見。領議政權大運,右議政閔黯,工曹判書鄭維岳,右參贊尹以濟,禮曹判書柳命賢,刑曹判書李義徵,吏曹判書李玄逸,兵曹參判權瑎,右副承旨李周徵,大司憲權愈,司諫睦林重,應敎沈季良,假注書全命三·李相休,記事官曺復卿·李柱天,入侍,王世子,亦出坐。大運曰,冷雨連日,日氣不適,聖體,若何?上曰,連無事矣。大運曰,王世子,今方出坐,氣候安寧,可知矣。上曰,然。大運曰,王世子動容周旋,皆已中矩,不但臣等之欣仰,實是宗社之福也。第伏見顔貌豐碩,小異於前矣。上曰,凡兒少輩向長之時,如此云矣。缺數行王世子,坐移時,使小黃門,請入。上許之。
黯曰,方伯之臣,爲任最重,近來朝綱不嚴,有數遞之弊,夏秋以來,黃海·慶尙·江原三道監司有闕,而其代,纔除旋遞,前後遞易,至於十一人之多,事甚可異,其中可遞之人,及情理切迫者,則臣等當稟達遞差,而自上亦有處分之道矣。喉司雖是出納惟允之地,而辭疏之每每捧入,殊涉未妥,沈仲良,雖以親年七十得遞,而至於金夢陽,則親年旣非七十,而陳疏得遞,況李蓍晩,當將毋赴任,而亦以疏遞,皆是法外,政院之辭疏捧入,該曹之推恕回啓,皆甚不當矣。上曰,監司之遞易,未有如近日,而至於李蓍晩,則大臣有所陳達,故許遞,而辭疏則初不允從矣。
周徵進曰,田政踏驗,事甚緊急,新除授黃海都事李錫三,除署經,催促發送,何如?上曰,檢田事急,依所達,催促發送,而第於此等事,承旨徑先直請,頗欠事體,後勿如是,詳察,可也。黯曰,承旨推考,何如?愈曰,右副承旨李周徵,敢以黃海都事李錫三,除署經發送事,有所陳達,殊失事體,請推考。上曰,旣已申飭矣,何必推考。仍罷出。此下缺以上燼餘移謄
上在昌德宮。停常參·經筵。
觀象監,未時,灑雪。夜五更,火星犯鬼宿西北星。
下直,黃海都事李錫三。
持平羅晩成再度呈辭。入啓。遞差。
府啓,右副承旨李周徵推考事,停啓。
禁府,禹瑞圭拿囚。啓。
右承旨沈仲良,同副承旨李元齡上疏。大槪,敢陳難冒之勢,乞遞臣等之職事。入啓。答曰,省疏具悉。爾等勿辭察職。
吏曹判書李玄逸上疏。大槪,性本疎昧,觸事做錯,循省慙懼,自劾以聞,伏乞亟遞臣職,以幸公私事。入啓。答曰,省疏具悉卿懇。於卿別無深嫌之事,須體予意,安心勿辭,宜速行公。
吏曹啓曰,臺諫有闕,政事,取稟。傳曰,明日爲之。
右副承旨李周徵上疏。大槪,臣以海西幕官除署經發送之意,妄奏於前席,徒知檢田之急,全昧猥越之誅,大臣奏之,憲臣啓之,而聖度曲宥,不賜允兪,臣益增惶忸,不知所措,召牌之下,來詣闕外,而終有所不敢晏然於職次。且臣,曾參於前黃海監司金夢陽,前慶尙監司李蓍晩辭疏捧入之議,難冒之嫌,與同僚無異,以此以彼,俱難復廁於近密,乞遞本職,以安私分事。入啓。答曰,省疏具悉。爾其勿辭察職。以上朝報
姜世龜,以都摠府言啓曰,副摠管洪時疇,以禁軍別將禁軍等都試事,除標信,慕華館進去之意,敢啓。傳曰,知道。缺
又以司譯院官員,以都提調意啓曰,今番冬至使行時,譯官金指南,別加定送事,提調臣柳命賢,親承傳敎矣。金指南所騎驛馬,及卜刷馬衣資盤纏等物,依他員役例,磨鍊以給之意,該廳該曹,竝以分付,何如?傳曰,允。
姜世龜啓曰,右副承旨李周徵,昨以被論出去矣。今已停啓,卽爲牌招察任,何如?傳曰,允。
姜世龜啓曰,卽者咸鏡都事崔重泰,三水郡守罷黜狀啓中,三處磨盡,字樣全夷,其封進時,不爲堅封,以致如此,極爲可駭,咸鏡都事崔重泰,推考。當初封進時,必不如是不謹,蓋撥上遞傳之除,軍人輩任自開見所致,事甚駭然,一路撥將,令該司,行査摘發,重治其罪,何如?傳曰,允。以上燼餘移謄
上在昌德宮。停常參·經筵。
下直,沃川郡守李碩徵。
掌苑別檢權璞,果園摘奸事,開城府出去。
都承旨閔就道初度呈辭。入啓。給由。
政院啓曰,今日爲政事,命下矣。判書李玄逸病不來,參判李聃命在外,參議閔昌道稱以呈辭,無意開政,揆以事體,殊涉未安,判書李玄逸,參議閔昌道,竝卽牌招開政,何如?傳曰,允。
咸鏡都事書目,三水郡守安翼星,災傷差錯,罷黜事。
左議政睦來善箚子。大槪,臣旣速過限之罪,且有奏事率爾之失,亟遞臣職,以安愚分事。入啓。答曰,省箚具悉卿懇。有疾過限,別無所傷,前席陳達,大意固好,有何率爾之嫌乎?卿其安心勿辭,速出行公。仍傳曰,遣史官傳諭。
吏曹判書李玄逸上疏。大槪,久病之餘,猝遇風寒,頭疼昏眩之症,一倂作苦,召牌之下,不得祗赴,罪當萬死,乞遞臣職,仍治臣罪,以安微分,以警群下事。入啓。答曰,省疏具悉卿懇。已諭於前疏之批矣,何用過辭至此乎?心切愕然,無以爲諭,卿其須體至意,安心勿辭,亦勿待罪,從速行公。以上朝報
有政。
吏批啓曰,判書李玄逸病不來,參判李聃命受由在外,小臣獨政未安,何以爲之?敢稟。傳曰,只出緊任。
吏批又啓曰,故行副護軍權昌震妻金氏,故平山令惟敏妻禹氏,故通德郞孫處恪妻柳氏,故學生柳楫妻李氏,故學生林妻李氏,俱以年九十,因其子孫上言,封爵事判下矣。夫人封爵從夫職,自是法例,頃者如此之類,有竝其夫贈職之命,今亦依此例擧行乎?敢稟。傳曰,依爲之。
兵批啓曰,慶尙左水虞候李泰恒,呂島萬戶金昌夏,忠翊衛鄭邦彦,前司果吳廷吉,司果李壽徵,前判官尹起淸等,或軍器別備,或賊人指示捕捉之功,竝有加資之命矣。李泰恒·金昌夏·尹起淸,雖已資窮,未經準職,鄭邦彦·吳廷吉·李壽徵等,未資窮未準職,何以爲之?敢稟。傳曰,竝特爲加資。
吏批,以金汝鍵爲持平,孫萬雄爲慶州府尹,李爲瑞興縣監,李之夏爲仁同府使,權希說爲承文博士,金垕爲校書博士。申奎兼春秋,尹見龍爲坡原君。
兵批,以李彦瓀爲羽林衛將,兪夏益爲知事,李汝柱爲兼司僕將,朴星錫爲五衛將,兪命堅爲同知,朴世楷爲僉知,李弘喆·金斗明爲五衛將,沈夢良爲訓鍊僉正,柳龜徵爲文兼,李汝柱·朴星錫·南宮炳·李彦瓀爲副護軍,李玄錫爲同知,李時蕃·趙壽碩·金昌郁爲副司果,僉知單具俊翼。
兼判尹柳命天疏曰,伏以臣父母墳山,在於京畿安山地,今當出疆,尤切霜露之感,乞蒙恩暇,暫往省掃,俾伸人子之至情,不勝幸甚,臣無任屛營祈懇之至,謹昧死以聞。答曰,省疏具悉。卿其依疏辭往來焉。
以訓鍊都監今秋等中旬單子,傳于李周徵曰,柳葉箭五中人,隨率兼司僕印義邦,直赴殿試。
以江華留守李壽徵狀啓,役軍放送之際,右別軍官姜時尙等九人渰死事,傳于李元齡曰,事極驚慘,令本府各別恤典擧行。
李周徵,以司僕寺官員,以都提調意啓曰,江華牧場及水原·南陽牧場看檢事,本寺僉正金麟至,將於今初七日下去,依前例,給馬以送,何如?傳曰,允。
李元齡,以司饔院官員,以監繕提調意啓曰,江原道九月朔,退封鰱魚卵醢,今日始爲來到,而非但形色淡白,太半破爛,絶無完卵。莫重御供,如是不精,其在事體,殊甚不當。且考封進日子,則中路遲滯,至於七日之多,當該封進官,爲先推考,陪持人,亦令攸司,囚禁科罪,何如?傳曰,允。以上燼餘移謄
上在昌德宮。停常參·經筵。
夜五更,火星入鬼宿西北星。
沈仲良啓曰,明日常參·經筵,取稟。傳曰,停。
傳于李周徵曰,新生王子乳母,各司婢子中,極擇抄入。
掌令李國華啓曰,新除授持平金汝鍵,在慶尙道安東地,請斯速乘馹上來事,下諭。答曰,依啓。以上燼餘移謄
京畿監司沈檀,西道各陵奉審事,出去。
都承旨閔就道再度呈辭。入啓。加給由。
戶曹判書吳始復上疏。大槪,度支重任,決非已試蔑效者所可復叨,懇乞亟遞臣新授本職及兼帶諸務,以幸公私事。入啓。答曰,省疏具悉。卿勿過辭,安心行公。
謝恩,同知李玄錫。以上朝報
李周徵,以都摠府言啓曰,今日入直軍士中日習射,請出標信。傳曰,知道
又以備邊司言啓曰,開城府居御營軍李賢益上言,啓下本司,而限內不現,依例不爲回啓之意,敢啓。傳曰,知道。
又以兵曹言啓曰,今日二所巡將,行司勇申世機,受點矣。卽者下吏來言,世機,猝患胸腹痛,症勢十分危劇,決難入來受牌云,不得已原單子中,改付標以入,而下人不卽來告,以致臨時煩稟,事甚未安,當該下人,自本曹,從重決棍之意,敢啓。傳曰,知道。以上燼餘移謄
上在昌德宮。停常參·經筵。
沈仲良啓曰,明日常參·經筵,取稟。傳曰,停。
又啓曰,來十一日,輪對日次,取稟。傳曰,停。
又啓曰,來十一日,文臣殿講日次,取稟。傳曰,停
又啓曰,吏曹郞廳來言,承旨有闕,政事,何以爲之?敢稟。傳曰,明日爲之。
又啓曰,御製三絶詩,右議政臣閔黯所撰記文,今已鏤板,松都南門樓上懸揭時,似當令日官擇日,禮官陪進,敢此仰稟。傳曰,依爲之。
備忘記,傳于李周徵曰,凡御製御筆陪進陪往,必備儀仗鼓吹堂上陪行者,蓋所以重事體也。今觀禮曹啓目,只令郞廳陪進,儀節太疎,其在事體,殊甚未安,該曹堂上,從重推考,使之改入。以上燼餘移謄
司僕僉正金麟至,牧場檢飭事,江華等地,出去。
軍器僉正黃鑌,柴場摘奸後,入來。
都承旨閔就道三度呈辭。入啓。遞差。
謝恩,兼春秋申奎。
府啓,先王之法不行而紀綱壞,紀綱壞而百弊興,百弊興而國危亂,此必至之勢也。臣等竊見,近者先王六典,幾盡壞了,舊法之僅存者,不過官府常事,品例節目而已。至於馭貴强之家,攝怠事之吏,防冒濫之習,凡所以糾勵弊俗者,則輾轉隳壞,不復申明,國綱之解弛,百隷之怠官,民俗之流失,專由於此,識者之慨恨,久矣。古今異制,而勢不能行者,雖不可行,當行而不行者,亦安可一任廢閣,而不思所以申明之道乎?當聖明勵精圖治之日,若不克復舊典,丕振頹綱,則法將日益壞,弊將日益滋,及其甚也,雖事事而憂不治,物物而懼失理,猶無益也。先典廢興,安危攸係,振弊補敗,政在今日,請令六曹,考出各其所掌典法中,當行而不行者,一一條奏,以爲申明擧行之地。答曰,依啓。
謝恩使書目,臣等一行,九月十一日,自北京離發,十九日到山海關,先來出來事。
慶尙道進士呂命擧等上疏。大槪,請先正臣文純公李滉,英陽英山書院賜額事。入啓。答曰,省疏具悉。疏辭,令該曹稟處。
開城府進士張震綱等上疏。大槪,請重建眞殿,賜額三忠祠宇,兼陳本府民瘼,以備裁擇事。入啓。答曰,省疏具悉。重建兩殿,事涉重難,不可輕議,而他餘可以議處事,當令該司稟處焉。以上朝報
李元齡,以宣惠廳言啓曰,三南儲置米摘奸事,曾已定奪於榻前矣。本廳郞廳三員,今將發送,依前例給馬,禮曹所在印信三顆,亦爲給送之意,分付,何如?傳曰,允。以上燼餘移謄
上在昌德宮。停常參·經筵。
李元齡啓曰,明日冬享大祭齋戒相値,視事,頉稟。傳曰,知道。
吏批,判書李玄逸進,參判李聃命在外,參議閔昌道病,左副承旨姜世龜進。兵批,判書睦昌明,參判權瑎,竝備局坐起進,參議安如石進,參知嚴緝病,右副承旨李周徵進。
吏批啓曰,新除授三水郡守張宇極,爲人勤幹,可合邊任,故備擬受點矣。今聞物議,以全無履歷,遽陞郡守,爲非云,不可仍令赴任,罷黜,何如?傳曰,允。
吏批,以申厚載爲都承旨,許垓爲庶尹,鄭奎祥爲司僕主簿,丁思愼爲洪川縣監,金南佶爲軍資主簿,羅晩成爲海運判官,李瀏爲典籍,明廷耉爲奉常參奉,趙鳳徵爲南學訓導,辛必馨爲禮曹正郞,李後老爲活人別提,朴希閔兼春秋,愼碩泰爲學諭,金遇一爲成均博士。
兵批,以朴思良爲僉知,閔就道爲副護軍,柳榰·羅晩成爲副司直,崔敬中·柳龜徵爲副司果。以上燼餘移謄
下直,慶尙監司李瑞雨。
謝恩,洪川縣監丁思愼。
禁府,宋光璧拿囚。啓。以上朝報
李周徵,以都摠府言啓曰,副摠管睦林一,除標信,禮曹坐起進去之意,敢啓。傳曰,知道。缺
答開城府進士張震綱等疏曰,省疏具悉。重建兩殿,事涉重難,不可輕議,而他餘可以議處事,當令該司稟處焉。原疏間間殘缺不錄以上燼餘移謄
上在昌德宮。停常參·經筵。
李元齡啓曰,明日常參·經筵,取稟。傳曰,停。以上燼餘移謄
宣惠廳郞廳李錫,忠淸道,李玄綏,慶尙道,申厚軾,全羅道,各邑儲置米摘奸事,出去。
吏曹佐郞金文夏,卒文正公許穆,景靖公閔仁伯,忠毅公權應銖,賜諡後,入來。以上朝報
姜世龜,以都摠府言啓曰,今日入直軍士,當爲中日習射,而宗廟冬享大祭齋戒相値,不得爲之之意,敢啓。傳曰,知道。以上燼餘移謄
上在昌德宮。停常參·經筵。
夜五更,火星入鬼宿,犯積尸星。
李元齡啓曰,明日常參·經筵,取稟。傳曰,停。
李元齡啓曰,祿都目政事,十一日爲之之意,敢啓。傳曰,知道。
又以吏曹言啓曰,再昨政,漢城府庶尹望,以前郡守許垓,備擬受點矣。今聞垓,卽本曹參判李聃命外三寸叔母夫云,法當相避,而臣不能致察,誤擬受點,不勝惶恐。許垓,不可仍在其職,改差,何如?傳曰,允。以上燼餘移謄
禮曹參議姜銑,佐郞羅晩榮,御製詩懸揭事,開城府出去。
下直,淸州牧使朴重奎,黃州判官吳始績。
領議政權大運箚子。大槪,年老病重,死亡無日,更申前席之懇,祈蒙矜憐之恩事。入啓。答曰,省箚具悉卿懇。已諭至意於前席矣,卿胡不諒,陳章丐閑,若是其太過乎?心切愕然,無以爲諭,卿其亟遵前旨,安心勿辭,速出論道,以副如渴之望。仍傳曰,遣史官傳諭。
刑曹判書李義徵,請對入侍。
吏曹判書李玄逸上疏。大槪,敢陳血懇,及此天氣,未甚凝沍,冀蒙恩暇,往省丘壟,早行焚黃恩典事。入啓。答曰,省疏具悉卿懇。卿之情理,予非不念,而第時値寒沍,遠路撼頓,必致傷損,慮念曷已?卿其須體此意,徐待春和,亦未晩矣,卿其諒哉。
禁府,尹爾厚拿囚。啓。以上朝報
姜世龜,以都摠府言啓曰,副摠管黃徵,以訓鍊院都正禁軍考試事,除標信,慕華館進去之意,敢啓。傳曰,知道。缺
又以宗簿寺官員,以提調意啓曰,卽者有王子誕生之慶,御牒璿源錄,依例修正,本廳則爲先奉安,而太白·五臺·赤裳·江華等處,則今此式年修正璿源錄奉安時,一體陪往奉安,何如?傳曰,允。
姜世龜啓曰,訓鍊大將李義徵,來詣請對矣。傳曰,引見。
又以兵曹言啓曰,今日賓廳武臣武經七書考講時,宣傳官李益章,孫武子初卷不通,武臣兼宣傳官李性天,司馬法不通,部將成倜,三略不通,竝請推考。傳曰,允。
申厚載,以忠勳府言啓曰,黃海道鳳山居忠義衛車廷輅,京畿廣州居忠義衛張百齡,以冒屬伸冤事,呈上言,啓下本府,而限內終不現身,不得回啓之意,敢啓。傳曰,知道。
未時,上御熙政堂。訓鍊大將李義徵,同副承旨李元齡,假注書全命三,記事官申奎·李柱天入侍。義徵進曰,文殊山築城基址看審事命下,故臣於初六日發行,到通津止宿後,翌日上山,細看其形勢,一一圖畫而來矣。上曰,前展其圖而指陳焉。義徵,手展一幅圖,歷歷指陳曰,此山內外,俱峻急處,本非築城之地,而距江都至近,故俯臨視之,則府中人物來往,衣服黑白,一一可辨,而至如鷄犬之飛走,亦皆見之,若以大砲越放,則可以直抵府中矣。此無設備,而脫有緩急,是無江都也。必須築城防守,使敵不爲據有此山,然後江都乃可保也。上曰,然。玆山可築之議,自古有之,今番行幸時,遠望見之,則可知其不可不築之地也。義徵曰,聖敎至當矣。上曰,周回幾何?義徵曰,從某至某,三千七百餘步矣。若依此築之,則城中似爲狹隘,水泉亦甚不足,故或有廣築之議矣。上曰,如欲廣築,則其周回又幾何?義徵曰,若使龍潭,入於城中,則水泉無不足之患,而以此爲限,則其周回二十餘里,基址甚爲廣闊,工役亦甚鉅矣。缺數行義徵曰,上年江都築城之時,雖三軍門,今授院役,而臣未曾見之矣。今因文殊山城處看審之行,設城基址畢看後,爲見江都新城,渡江環視,則城基頗完,粉堞橫亘四十餘里,各門譙樓,亦甚壯麗,各營將士之勤勞董役,可見矣。其時自上特施酬勞之典,令該曹各別收用之意,旣有承傳,該曹非不奉行,而窠闕未易,尙多積滯,前頭復有築城之擧,則此輩似當各別調用,以爲激勸之道矣。上曰,該曹,窠闕則少,而承傳則多,雖未得一時調用,築城時將士,則其勤勞,與他有異,各別擧行,次第調用之意,更爲申飭,可也。出擧行條義徵曰,江都津路,若値冬月,則甲串氷塞不通,故往來行人,必由德津,而津頭行宮設立之意,蓋爲此也。此津甚是要害之地,故臣亦有意看審,則有可築之處,而其周回不過六七里,土甚沃厚,若因築土城,則工役不爲大段,而足爲緩急之備矣。其處形勢,亦爲畫圖而來,與諸大臣相議,則大臣之意,亦以爲便好云矣。後日登對時,當進其圖,問議于大臣而處之,何如?上曰,文殊山築城之役,旣已完定,德津亦是可築之地,則連役築之,似爲便好矣。義徵曰,臣於事務上,識見甚疎,以臣一番所見,不可決定,大擧更送解事之人,詳細看審後爲之,何如?上曰,卿旣詳審而來,何必復送他人耶?義徵曰,德津津頭,有行宮數十間,當初創建,意有所在,而卽今窓壁樑棟,毁破傾圮處頗多,所見可惜,他處行宮,則以上燼餘移謄守土之臣,入處而看護矣。德津萬戶留鎭處,逼近行宮,只隔一墻,若使萬戶,亦爲移入行宮,以爲守護之地,則似甚便當矣。上曰,以廣州行宮言之,常時則爲府尹居住之所,德津行宮,亦依此例,使萬戶移入守護,可也。以上備局謄錄
元齡,以文殊山地圖進曰,內入,何如?上曰,內入,可也。小黃門,受之。仍罷出。以上燼餘移謄
上在昌德宮。停常參·經筵。
下直,靑水萬戶洪永長,越松萬戶洪爾長。
備忘記,傳于姜世龜曰,今下弓矢,靑水萬戶洪永長處給送。
申厚載啓曰,明日常參·經筵,取稟。傳曰,停。
又啓曰,來十五日,儒生殿講日次,取稟。傳曰,爲之。
以江原監司李玄祚狀啓,平海等官居海尺私奴道卜等渰死事,傳于李允修曰,渰死人等,令本道恤典擧行。
有政。
吏批,判書李玄逸進,參判李聃命,參議閔昌道病,都承旨申厚載進。兵批,判書睦昌明進,參判權瑎進,參議安如石服制,參知嚴緝病,左副承旨姜世龜進。
吏批,以閔就道爲刑曹參判,吳尙文爲副修撰,丁元燾爲三水郡守,李邰爲庶尹,權瑎爲司圃提調,朴涏爲舍人,沈枋爲兼持平,寧遠郡守李顯徵,今加通政,善治善賑,加資事承傳,柳以復爲正言。
兵批啓曰,忠淸兵使金重器,全羅右水使申鍵,箇滿之代,今當差出,而擬望之人乏少,他道守令,竝擬,何如?傳曰,允。
兵批,以李光迪爲曹司衛將,趙淵卿爲淸州營將,李后昉爲五衛將,李是橒爲慶尙左水虞候,趙東陽爲黃海兵虞候,申益恬爲忠淸兵使,金淑爲全羅右水使,慶尙左水虞候李泰恒,今加折衝,軍器別備賞加,南從萬·趙淵卿爲副護軍。以上燼餘移謄
京畿都事鄭思孝,道內各邑災傷覆審事,出去。
領議政權大運初度呈辭。入啓。傳曰,不允批答。
江原監司書目,原州呈,以進善丁時翰辭職上疏上送事。啓。答曰,省疏具悉爾懇。已諭予意,何用控免,若是其過乎?安意勿辭,從速上來察職。
府大司憲權愈,掌令李國華,在燼餘日記中啓,槐院分館,必先完議而後圈點,已成近規,所以防私僻之論,而恐失選也。日昨槐院多官,爲新榜分館,齊會完議,衆論歸一之後,其中一員,闇然不圈於公議所共許之人,使應選者不得與選,其旣參完議,忽復反覆,循私意蔑公論之狀,已極可駭。及其情跡旣露,衆論譁然,則至請更會圈點,鄙詐之態,亦甚可惡。莫重分館,不可因一人之妄撓,而任其誤了,請伊日分館作梗之人,摘發罷職,更令本院,從速分館。答曰,依啓。
吏曹啓曰,守令有闕,政事,取稟。傳曰,明明日爲之。以上朝報
兵批啓曰,禁衛營敎鍊官朴廷翰,以三南月課鳥銃一千三百柄,別造鳥銃十柄,監造之功,有加資之命矣。廷翰,雖已資窮,未經準職,何以爲之?敢稟。傳曰,特爲加資。
姜世龜,以兵曹言啓曰,今番陵行時,本曹啓下上言八十三張內,十五張,未現身,六十八張,已回啓之意,敢啓。傳曰,知道。
李元齡,以兵曹言啓曰,當日校生金順徽稱名人,自丹鳳門入來,差備門外擊錚,極爲駭愕,令攸司,囚禁治罪,同門守門將廉公吾,常時不能禁斷雜人,以致闌入,亦難免其責,推考,何如?傳曰,允。以上燼餘移謄
上在昌德宮。停常參·經筵。
下直,高山察訪尹誠敎。
沈仲良啓曰,明日常參·經筵,取稟。傳曰,停。
姜世龜啓曰,昨伏見江原監司李玄祚,三陟·黃池國陵虛實看審次狀啓,以皇考陵寢爲稱,禮雖所稱皇考,曾祖也。國家典禮,未見有以遠代陵寢,爲皇考陵者,臣慮或有文字出處,遍考古禮及國朝典故,則終無可據之例,其所下語,殊甚未安,請江原監司李玄祚,推考。傳曰,允。以上燼餘移謄
京畿監司沈檀,西道各陵奉審後,入來。
典籍李聖佐,忠淸左道,學錄金萬胄,全羅左道,館奴婢推刷事,出去。
下直,高山察訪尹誠敎。
禁府,李萬榮拿囚。啓。
罷職現告,承文副正字李世奭。
領議政權大運初度呈辭。不允批答,王若曰,國家理亂,恒由於股肱輔弼之臣,君子行藏,必衷於用舍流坎之際,苟忽此義,曷云共貞?言念不穀之叨承,尙監有馮之匡輔。商家之作霖作礪,所以道升三王,周士之嘉謀嘉猷,是能績凝百辟。方且匹美于前往,奈何求退之遽輕?惟卿,氣具四時,天與一德,拔俗數千丈,山獄不足以喩高。立朝五十年,麟鳳皆知其爲瑞,進退實關於時運,赤舃久閑於徂東。風霜雖變其鬢顚,丹心不替於拱北,蓋自司馬之重入,益殫范老之深誠。感會風雲,謀王體而斷國論,端委廊廟,任柱石而作蓍龜,吏事不責於台司,而潞公之綜理愈密。筋力不責於耆艾,而裵令之菁華不衰,神明旣畀以壽康,朝野且想其亨泰。不料乞骸之請,政及垂拱之辰。誠以疾病之來,雖聖賢而不免。若夫君臣之義,在天地而莫逃,情志交孚,可諼前席之勉諭,愷悌攸福,何慮一時之偶傷?矧今溢目之艱,莫宜奉身而退。旱澇荐至,澤利不究於黔黎。論議紛然,事功未集於朝著,自非望崇而德鉅,疇能振此頹綱。尙賴謨明而弼諧,庶幾不墜丕責,臥閤論道,何不可之有哉?扶杖造朝,是所望於卿者。於戱,卿無嫌於二宜去,予方倚於三達尊。身佩安危,諸葛期盡瘁之節,義同休戚,召公豈致臣而歸?須體如渴之誠,毋執若浼之志。所辭宜不允,故玆敎示,想宜知悉。知製敎閔興道製進以上朝報
姜世龜,以都摠府言啓曰,今日入直軍士中日習射,請出標信。傳曰,知道。
又以都摠府言啓曰,都摠管鄭維岳,除標信,工曹坐起進去之意,敢啓。傳曰,知道。
又以漢城府言啓曰,京中戶籍二件內一件,藏於江都事,曾已事目啓下矣。京中戶籍,已爲完畢,今當發遣本府郞廳,持往江都,戶籍冊結裹雜物,令各該司進拜,郞廳所騎馬,領去色吏所騎馬,及戶籍冊載持馬,依例令該曹給送,何如?傳曰,允。
又啓曰,都摠府郞廳來言,闕內各處入直軍士,夜巡檢云矣,敢啓。傳曰,知道。以上燼餘移謄
上在昌德宮。停常參·經筵。
申厚載啓曰,明日常參·經筵,取稟。傳曰,停。
以領議政權大運再度呈辭,傳于申厚載曰,不允批答。
有政。
吏批,判書李玄逸進,參判李聃命受由在外,參議閔昌道進,行都承旨申厚載進。兵批,判書睦昌明進,參判權瑎進,參議安如石服制,參知嚴緝病,右承旨姜世龜進。
吏批啓曰,提學及臺諫闕員,今當差出,而擬望之人乏少,外任竝擬,何如?傳曰,允。
吏批,以睦林儒爲刑曹參議,鄭齊泰爲兵曹正郞,金汝鍵爲修撰,金戢爲蔚珍縣令,睦林重爲輔德,宣川府使尹淑,今加嘉善,朴良儉爲校書副正字,李必茂爲宗簿正,李浚爲司諫,吳尙友爲持平,朴昌漢爲長湍府使,南崙爲吉州牧使,權瑎爲藝文提學,閔光魯爲刑曹正郞,姜世龜爲右承旨,李周徵爲左副承旨,李元齡爲右副承旨,沈季良爲同副承旨。
兵批,以柳海·沈夢良爲都摠經歷,洪震一爲宣傳官,申鍵·金重器·李泰恒·朴廷翰·李壽徵爲副護軍。
李元齡啓曰,近日僚員不齊,出納之際,事多苟艱,新除授同副承旨沈季良,卽爲牌招,使之察任,何如?傳曰,允。
傳于姜世龜曰,大臣·備局堂上引見。
未時,上御熙政堂,大臣·備局堂上引見。缺數行刑曹判書李義徵,兵曹判書睦昌明,行大司憲權愈,吏曹判書李玄逸,兵曹參判權瑎,刑曹參判閔就道,江華留守吳始大,副修撰金世欽,正言趙九畹,假注書全命三·李相休,記事官申奎,李柱天,入侍。來善進曰,近來日氣稍冷,聖體,若何?上曰,連無事矣。來善曰,王世子氣候,亦何如?上曰,亦安穩矣。來善曰,王子誕生,實是邦國之慶也。黯曰,自先王朝,無親王子,始至今日,有螽斯之慶,實是邦國之幸也。來善曰,文殊山築城事,旣已定奪矣。江都形勢,臣未曾知之,而及見訓將所持之圖,然後始知其必築之地也。第聞訓將之言,則其處元無可築之石云,燔甓築之,似爲便好矣。上曰,頃聞訓將之言,則石甚稀貴云,燔甓似好矣。來善曰,且聞德津形勢,則最是津路要害之處,甲串,若路塞不通,則必由是津而通涉云,脫有緩急,必多窘步之弊,此亦不可不慮也。聞其地土饒可築,而其周回不過六七里,使之築城,似爲便宜矣。義徵,以德津地圖進。上曰,前展其圖而指陳焉。義徵曰,從某至某,其間不過六七里,而土甚沃厚,若因築土爲城,則人力亦不多入矣。上曰,然。文殊山築城後,連役爲之,似好矣。昌明曰,築城事,纔已定奪,而防守之備,不可緩也。若因以廣築,使容兵馬,然後可以守城,通津邑居,移於城內,亦似便好矣。上曰,其周回,能容邑居云耶?義徵曰,前進地圖缺數行上曰,依廣州城,使通津邑居,移入於城內,似好矣。
黯曰,以松都民人等上言稟處事,命下矣。上言中所請,其目有四,一則勅需一半,分定江原道,或令戶曹,每勅行時,銀子一千兩題給事也。一則開市物貨,依海西例,分定於京畿一道事也。一則本府束伍收米,依內奴例,各捧十斗事也。一則還推金川舊邑基,長湍松西面,豐德德水面,割屬本府事也。勅需,本府開市獨當,宜乎呼冤,而本府民人近萬戶,皆以行商爲業,故當初家出銀錢,各爲一廳,年年生殖,以此利殖,或爲勅需,或送開市,俱不至於大難支,而江原道,瘠民貧,物力殘薄,今何可加定勅需,戶曹從何辦出,歲給千金,畿甸之民身役,比他道最繁,每年春秋陵幸,供頓之費,又是他道之所無,今方議蠲役之事,而未得其策,亦何可加賦乎?摠戎廳,無他歲入,而松都束伍軍一名,每捧米一石,以爲一年之需,雖涉苦重,有難變通。長湍松西面,豐德德水面,似不可無端割屬,金川,當初設邑之處,本是本府地,金川,旣已移邑,則固當還屬本府,而其地屬於金川已久,故所居人民等,多入於軍額,今若還屬松都,則諸般闕額,自金川無以充數,且松都,專以府內民戶出役,土地則只收田稅,以補用度,土地廣狹,元不關緊,亦難還屬矣。始復曰,勅行時,自江原道,例有若干輸送之物,而各邑不能軫時輸送云,今後則各別申飭,俾無不及之弊,似好矣。上曰,四件事,有難變通,而江原道所輸勅需,趁時輸送之意,各別申飭,可也。以上燼餘移謄
今日引見時,左議政睦來善所啓,平安·黃海兩道,今年失稔俱甚,明春賑資,不可不及時料理,故平安監司,以營儲銀錢累萬兩,換得兵曹軍木,將欲貿穀於三南,而聞其幹事軍官二人,來到京中,而爲人生疎,難可辦得云,莫重賑穀之貿販,不可委之於如此之輩。且其販運之間,不必及於明春賑救之時,廟堂諸議,皆以爲,自宣惠廳,直捧其換布,以三南儲置米換給,則國無所失,而最切於賑事,似爲便宜云。或曰,三南儲米,轉運未易,而賑政甚急,先以江都陳久米移給後,督運三南儲米,以充其數,亦爲得當云。臣意,莫重軍餉米,固不當移用於他處,而賑民之事,亦不可少緩,似當有變通之道矣。上曰,江都軍餉,不宜輕動,賑民亦急,依所達爲之,可也。來善曰,頃因宗臣等上疏,昌嬪祭需,比仁嬪祭禮,差等備給事命下,而該曹,以祭需器數,欲爲差等云,而臣意則以爲,國之大事,在於祀典,以其祭享度數,參酌稟定,以存隆殺之節,似爲得當,故敢此仰達。黯曰,前日登對時,昌嬪祭需,臣則以爲,不可輕議,而上特命差等題給,臣意亦以爲,不害爲聖德事矣。更思之,祖宗朝,母后親盡則猶祧,昌嬪,到今入於國家祀典,永久遵行,則凡爲國家不遷之位,大違禮經之意,事甚未妥,或令宣惠廳,每歲忌辰,輸送米石於主祀人家,則似涉無妨,儒臣方爲入侍,下詢而處之,何如?上曰,詢于儒臣,可也。吏曹判書李玄逸曰,右議政閔黯所達,誠是矣。昌嬪,旣與仁嬪有間,其奉祀子孫家,雖以爲不遷之位,而載之於國家祀典,則於禮有所未安矣。上曰,右相所達祀典一款,於禮有所未安,儒臣之言,亦如是,祀典則雖未得施行,而惠廳澆奠牀價米二石,國舅祭需價米四石,則今此祭需似當加等,每年忌祭時米五石,自宣惠廳輸送事,定式施行,可也。又所啓,頃因臺啓,扈衛軍官,自該廳酌定額數,査出冒屬事命下,故自本廳,旣已査去其雜類,只抄可以許屬之類,而其數亦多,將以今月十六日試才,取其入格者,欲爲定額,而首相方在呈告,臣亦公務多事,勢難逐日掌試,而曾有別出試官試才之規,今亦令兵曹,差出試官,掌試取才,何如?且試才規矩,曾以六兩三矢九十步,柳葉箭五巡五中,定規矣。今以此規試才,多年隨行,許多軍官,多有才落,落莫之歎,改以六兩八十步二矢,柳葉箭三巡一中,定爲規矩,何如?黯曰,其中才落之類,旣是有蔭者及平民,則軍役充定之際,以其相當役充定,似宜矣。上曰,試官差出事,依爲之。六兩三矢九十步,似爲太過,今此試才時,以二矢八十步,依所達爲之,柳葉箭則以二分爲規,而才落之類,相當役充定,可也。以上朝報
始復曰,上年,因守禦廳軍魯尙益,杖斃於捕廳事,京外閑良軍官,曾前入屬之類,試才澄汰之意,陳達蒙允矣。外居軍官,無時聚會,則齎糧往來之際,其弊不些,而例於十月朔望,京外軍官,有一番來現之擧,故今年則使之持弓矢上來,以爲試射之地矣。本廳軍官,曾無取才之事,試射規矩,必須定奪而後,可以擧行,六兩三矢,二矢八十步,柳葉箭三巡,二分一技入格者,依扈衛廳例,仍爲入屬,而才落之類缺數三行才落之類,移屬於守堞軍官,可也。出擧行條以上燼餘移謄
右議政閔黯所啓,故忠州牧使李國憲,暴死可疑,故本府官人六名,移囚京獄,而五人,不就服,相繼殞於杖下,卽今生存者,只是菜漢甲伊者也。菜漢,只供菜蔬,而取覽文案,菜羹則國憲墓婢煮出,直置於盤上,國憲食罷後,墓奴婢等,分食其餘,無他所患,菜蔬中,似難置毒,渠雖至微,關係人命,旣涉可疑,似當有參酌之道矣。來善曰,臣則未得見其推案,而蓋聞此獄,有可疑之端,不可不嚴究得情,然卽今則五人,旣已徑斃,餘存一人,是菜漢,則菜蔬中置毒,亦似難矣。右議政閔黯所達,有得於欽恤之道,似當酌處矣。上曰,李國憲,先喫薏苡粥,繼而喫飯,仍爲暴死,以官人等原情觀之,似涉可疑,謀殺長吏之罪,不可不嚴治,故另加鞫問矣。六人中五人,旣已致斃,且置毒,當於粥飯湯羹中爲之,而菜蔬,似難置毒,甲伊特爲減死定配,可也。以上朝報
黯曰,近來法綱不嚴,漕運船故敗者,前後相屬,不可不隨現嚴治,就服後,依事目梟示,以懲後來,而第聞船人等,來囚京獄之後,責食於所謂江主人,江主人船泊時,稱以主人,待以酒食,稍得厚價者也。有何情義,供饋數十人。且夏間被囚之人,値此寒節,飢凍俱死云,啓覆罪人,猶令禮賓食之,其意有在,長興敗船人十三名內,九名致斃,四人餘存,內司敗船人,亦至十八名云。臣意則別定押領人,還送本土,而所到處,次次囚禁,待朝發送,以防逃躱之患,到本官後,嚴囚刑推,期於就服,一邊還徵敗船之米,似好矣。左議政睦來善曰,近來漕運船故敗者接跡,此實法綱不嚴之致也。其在徵治之道,梟示之律,亦不爲過當,似無饒貸之事矣。刑曹判書李義徵曰,渠等若就服,則梟示可也,而此則十三人中九人,終不輸情而死,其餘四人,一向仍囚,則凍斃可慮,似有酌處之道矣。上曰,近來漕運船故敗者相繼,後弊所關,不可不嚴究懲治,故長興罪人,囚於京獄矣。大臣所達如是,不可一向仍囚,生存四人,押送于本土,以爲囚禁徵捧之地,內司移送罪人十八名,亦一體處之。以上朝報
左議政睦來善所啓,近來國綱解弛,人心不淑,冒濫成風,事極駭然。今番陵幸時,冒濫上言,不勝其紛紜,如年滿軍士輩,呈兵曹,則固可考閱軍案,許以老除而敢爲上言,已極猥濫。至於書吏,敢以渠父之勤仕,希望加資,仰瀆天聽,尤極可駭,而當初啓下之際,政院全不致察,混入回奏之中,事之無謂,莫甚於此,當該承旨,推考,以杜後弊,何如?上曰,今番上言,果多煩屑,大臣所達,誠是矣。其時當該承旨,推考可也出擧行條黯曰,今見使臣先來狀啓,則彼中,以白綿紙品劣,有所云云。大抵白綿紙,自本道備送時,以不見退爲主,定主人之後,以有餘利爲主,紙品漸低,理勢卽然,臣三差使行,彼中事情,槪粗知之,此出於操縱索賂之致,畢竟似不至生事而然,該曹監捧郞廳,不爲致意,下吏輩,亦惟賂是視,致有此患,不可不申飭,當該郞廳,從重推考,色吏庫子,令攸司囚治,何如?始復曰,各色綿苧布,亦漸品劣,一體申飭,何如?上曰,依爲之。出擧行條命天曰,上年臣待罪戶曹時,極爲擇捧,而致有如此之弊,不勝惶恐,今行所封,則各別極擇,何如?始復曰,判尹所達誠是,而事已迫頭,不可他求,就其中擇取,何如?缺數三行愈曰,久欲陳達,而未果矣。湖堂被選中,金文夏,中間以有物議,不爲行公,所謂物議,出於故判書閔宗道云,故問于閔宗道,則元無所言云矣。黯曰,閔宗道無所言,亦無聽言之人,金文夏,行公旣久之後,乃始不仕,未知有何所聞,而所謂作物議之人,以爲無是事,被物議之人,有何引入之事乎?上曰,湖堂被抄人員,存者無幾,金文夏,又以物議,不爲行公,每於製述時,甚爲埋沒,令主文之臣,更爲抄出,可也。出擧行條始復曰,宣惠廳郞官,輪回入直,晝夜不得離次者,卽規例也。三南郞廳,以儲置米摘奸事,一時出去,只有京畿常平郞廳二員,而京畿則各邑需米,匪久來納,常平則郊外還穀,今方收捧,郞廳一人,仍爲晝直於本廳,則江倉兩處,更無推移仕進之人,事甚可慮,限三南郞廳回還間,夜則直宿,晝則往來江倉,以爲收捧穀物之地,何如?上曰,依爲之。出擧行條始復曰,伏見政院啓辭,黃成所進御筆,退却,而其上言,令戶曹回啓事,允下矣。觀其上言辭意,則其父身死之後,孤兒寡妻,將未免餓死云云,而無他措語,似無回啓之事,敢此仰達。上曰,上言,雖無回啓之事,此與我國之人有異,自該曹,衣資食物,特爲題給,可也。出擧行條始復曰,臣有私懇,惶恐敢達。老病不堪供職之狀,前已疏陳,而戶曹,乃財賦綜理之地,酬應最繁,至於判義禁,則尤有所難便者,首堂上若不進,則凡事不能處決,臣所帶金吾之職·將兵之任,爲先遞缺數三行判義禁望,只有一人,何以爲之?上曰,差出時,問議于大臣,從二品中,亦爲備擬,可也。榻前下敎命天曰,今番使行,御乘馬當爲貿來,而遠途貿來之際,不可無看護之人,司僕理馬一人率去,似好矣。上曰,依所達,爲之。世龜進曰,胡馬貿來,用於何處耶?古有朕乘千里馬,獨先安之之語,脫有緩急,上獨乘胡馬,而往于何處,且有乖於不寶遠物之意矣。上曰,卽今御乘馬,連爲致斃,無可乘之馬,濟州馬亦甚劣,故有是事耳。世龜曰,頃日伏見內入單子,則唐物貿易之數甚多,此亦非所宜也。上曰,此則自古然矣。世龜曰,築城一事,甚非急務,當此年凶民困之日,擾民動衆,爲弊不些矣。上曰,保障重地,不可無桑土之備,此乃必築之地,故決議爲之耳。玄逸曰,承旨所達,大意固好,如此之言,優容採納,則大有裨於聖德矣。上曰,大意則好,故開釋以諭之耳。以上燼餘移謄
昌明曰,明春築城事,纔已定奪矣。本營軍兵,至今年十二月,五哨上番,自明年正月,十哨上番事,前已稟定,而今此城役,依前江都築城例,以外方軍兵赴役,則自正月五哨上番,準二朔替代,然後番次,可以推移輪回矣。上曰,依爲之。出擧行條以濟曰,御營廳軍兵,自今年正月至十月,五哨上番,自十一月至十二月,十哨當爲上番矣。前頭城役時,將有軍兵調用之事,依禁衛營定奪,自明年正月,五哨上番,何如?上曰,依爲之。以上燼餘謄錄
兵曹判書睦昌明所啓,扈衛軍官試才時,試官,自兵曹別定事,大臣有所定奪。今因試官事,臣有所懷,敢此仰達矣。每朔武臣堂上試才試官,及文臣朔試射試官,武臣則從二品竝擬,而至於文臣,則例以正卿備擬,正卿職務皆緊,或有事故,則無以推移,擬望之際,每患苟艱,今後則文臣,亦以從二品以上,通融擬望,似爲便當,事係變通,問于大臣處之,何如?上曰,今後則文臣,亦以從二品以上,通融擬望,可也。出擧行條昌明曰,各營皆有焰焇廳,而獨禁衛營無之,火藥有難繼之道,依他營例,別設焰焇廳煮用,何如?上曰,依爲之。
玄逸曰,國家螽斯之慶,實出於喁俟之際,慶莫大焉。第自古以來,嫡庶之分,截然有嚴,卽今王世子,漸至長成,及此蒙幼之日,時時相見,使知截然之分,以之習與知長,則是乃無疆之休也。上曰,儒臣所達誠好,各別留心焉。
玄逸曰,臣待罪銓曹,故前日入侍時,有所陳達,以爲,初入仕幼學,調用之窠甚鮮,草野之間,固多抱材而沈淪者,敢陳幼學竝爲抄用之意,而承擇薦之敎矣。退而思之,臣矇無藻鑑,不能知人,況以一己聞見,亦難周知,昔唐臣陸贄,有長官各擧僚屬之論,以謂爲長官時,不能擧一二俗吏,則及爲宰相,何以擇千百具僚?先儒皆以爲確論,今雖不能盡行其法,若使宰臣,各薦人材,則有得於擧爾所知之義,而嚴其薦法,薦非其人,罪其薦主,則朝廷可以得人,而草野無遺珠之歎矣。己巳年間,有二品以上薦人之事,今亦下詢于大臣而處之,何如?上曰,大臣之意,何如?來善曰,儒臣所達,廣取人才之意,而前日別薦時,多有混雜之弊,必先嚴立薦法而後可行也。右議政閔黯曰,儒臣居銓地,意在廣取人才,有所陳請,先擇薦主,使之備擬,而文臣,二品以上,爲薦主,南武則不當與也。吏曹判書李玄逸曰,薦人之道,或以德行,或以才局,或以文學,以此爲目取之,何如?上曰,自前有薦人之事,而公不勝私,有名無實,今則各別申飭,文臣,參判以上,各薦三人,各其名下懸註,就議廟堂,更加抄擇後書啓,可也。以上朝報
始大曰,江華一府之民,築城之時,勞役甚多,及至三軍門施賞之日,頗有希望之意,若別設觀武才,以之慰悅,則渠等必協所望矣。黯曰,觀武才則事有重難,自本府試射後,仍施賞格,似合便宜矣。上曰,自本府,待明春,試射施賞,可也。仍罷出。以上燼餘移謄
漢城參軍李萊,戶籍藏置事,江華府出去。
政院啓曰,今日賓廳日次,兩司當爲入侍,而諫院無行公之員,大司諫權愭,獻納李寅賓在外,司諫睦林重呈辭受由,正言柳以復·趙九畹竝呈辭,在外及呈告受由人員外,正言柳以復·趙九畹,竝卽牌招,使之推移入侍,何如?傳曰,允。
右承旨沈仲良初度呈辭,及司諫睦林重再度呈辭。入啓。遞差。
謝恩,右承旨姜世龜,右副承旨李元齡。
謝恩,同副承旨沈季良,司諫李浚,藝文提學權瑎。
禮曹參議姜銑,佐郞羅晩榮,御製詩懸揭後入來。
今日引見時,行戶曹判書吳始復,兼帶判義禁府事改差,其代差出時,問于大臣,正二品,亦爲備擬事,榻前下敎。
傳曰,卒崇善君延諡宴時,公卿諸宰以下,及宗臣從二品以上進參事,分付。以上朝報
姜世龜,以都摠府言啓曰,都摠管鄭維岳,除標信,義禁府坐起進去之意,敢啓。傳曰,知道。
沈季良,以弘文館言啓曰,新除授修撰金汝鍵,時在慶尙道安東地,經筵入番事緊,請斯速乘馹上來事,下諭。傳曰,依啓。以上燼餘移謄
上在昌德宮。停常參·經筵。
下直,釜山僉使朴紭。
沈季良啓曰,明日儒生殿講相値,視事,頉稟。傳曰,知道。
備忘記,傳于沈季良曰,今下弓矢,釜山僉使朴紭處給送。缺數行
領議政權大運再度呈辭。不允批答,王若曰,昨已宣勉諭之意,謂卿心之庶回,今復見遜辭之章,胡予衷之不諒?安危所係,進退奚輕?顧今日何等時耶,而國事有難言者。風俗漸頹,紀綱漸弛,若津無涯,世道日喪。人心日澆,如水就下。一年之內,旱澇相仍,八路之中,關海尤甚。設施之方政急,卿必有思,公私之蓄俱空,予用罔措。念此艱虞之溢目,其可捨卿?尙賴老成之匪躬,與之共國,惟當協心而同濟,豈容袖手而傍觀?惟卿,一箇丹心,四朝黃髮。淸氷苦蘗,楊公號七分之人,喬岳泰山,稚圭負一世之望。遐齡已踰於八袠,縱筋力之少衰,皇天實遺予一人,幸精神之尙旺。自卿之復頒三事,及今而僅周五朞。棟樑之任方隆,功澤普洽,魚水之契益密,休戚與同。裂瓢之義紛紜,政須鎭物之量,上竿之勢扤隉,必籍活國之謀。方且倚卿仰成,何遽棄予若遺?矧國勢無一可恃,是豈待識者而深憂?縱寡昧未足有爲,獨不念先王之殊遇?榮衛或損,風寒之偶感,何妨?神明所扶,天雷之勿藥自至。且念輔弼之任,不以奔走爲勞。扶杖造朝,禮旣倣於古典,臥閤論道,責固重於大臣。長往之意雖勤,予不輕許,相須之義甚鉅,卿且深思,毋執撝謙,亟遵前旨。於戱,辭榮養靜,固耆舊之常情,徇國忘身,亦君子之大節。予不多誥,卿勿復辭。所辭宜不允,故玆敎示,想宜知悉。知製敎金世欽製進以上燼餘移謄
掌苑別提權璞,果園摘奸後入來。
平安監司書目,定州牧使申命老,暗行御史,旣已封庫罷黜事。
吏曹啓曰,命下矣。健元陵陵官等,仰體聖敎,勤覓舊莎,移種之後,善加培護,庶有遍覆之望,其盡心職事之狀,誠爲可嘉,曾前陵官,如有丁字閣齋室修改之事,則或出六品,或爲陞敍,而此則別無可據前例,上裁,何如?傳曰,竝陞敍,可也。
明日仁政殿命官儒生殿講時,考官二,權愈·李鳳徵,參考官四,閔昌道·姜銑·金文夏·金世欽。
政院啓曰,仁政殿儒生殿講時,命官,何大臣進去乎?敢稟。傳曰,右相進去。
禁府,禹瑞圭廣州府徒三年充軍。啓。
慶尙監司書目,金山郡守李菂,今月初八日,遭母喪事。以上朝報
又以都摠府言啓曰,副摠管洪時疇,以禁軍別將,除標信,禁軍等賞試射事,慕華館進去之意,敢啓。傳曰,知道。
又以觀象監官員,以提調意啓曰,次知內官,招致地官朴振門,以王子阿只氏藏胎事,傳敎矣。卽令地官推擇,則以爲,男胎五朔以藏,乃是方書藏胎之法,而來甲戌年二月,準五朔之期,且是吉月云,胎峯可合處,就曾前本監置簿中,諸地官論議歸一處,備望以入,受點後,擇日擧行,何如?傳曰,允。
又以禁衛營言啓曰,本營焰焇設局煮取事,已爲定奪矣。必得醎土,然後可以成就,依他軍門例,勿論諸宮家各衙門士夫家,許令掘取,而若不許掘,則家長論罪事,奉承傳施行,何如?傳曰,允。
又以兵曹言啓曰,禁軍秋等賞格試才,今日爲始,設行於慕華館矣。一番內禁衛,方爲入直,依事目,明日除標信出試後,還爲入直之意,敢啓。傳曰,知道。
又以兵曹言啓曰,左邊捕盜大將張希載,以摠戎使,明日畿內本廳所屬軍兵巡歷事,出去云,還來間,以右邊捕盜大將沈樸,姑爲兼察,何如?傳曰,允。以上燼餘移謄
上在昌德宮。停常參·經筵。
下直,理山郡守金萬英。
李允修啓曰,明日常參·經筵,取稟。傳曰,只晝講。
沈季良,以都摠府言啓曰,今日入直軍士,當爲中日習射,而儒生殿講相値,不得爲之之意,敢啓。傳曰,知道。
以領議政權大運三度呈辭,傳于李允修曰,不允批答。
沈季良啓曰,摠戎使張希載,以水原軍兵點閱事出去,其所帶左邊捕盜大將命召,及大將牌傳令牌,來請還納,而考見前例,則亦有仍佩往返之時,今則何以爲之?敢稟。傳曰,仍佩往還。
以咸鏡監司權歆狀啓,以十月令薦新,限內不得封進,待罪事,傳于李允修曰,勿待罪事,回諭。以上燼餘移謄
典籍金南甲,忠淸右道,學正元致道,全羅右道,館奴婢推刷事,出去。
海運判官羅晩成,漕船檢飭事,出去。
今日儒生殿講時,生員金世瑛,幼學陳好仁·吉景祖·金舜臣,易通,幼學康友諒,易純通,進士魚史夏,易略。
備忘記,殿講居首幼學康友諒,直赴會試,之次生員金世瑛,幼學陳好仁·金舜臣·吉景祖,各給二分,進士魚史夏,給一分。
京畿監司書目,豐德呈,以左副承旨李周徵辭職上疏上送事。啓遞差。
忠淸監司書目,保寧呈,以獻納李寅賓辭職上疏上送事。啓遞差。
慶尙監司書目,柒谷呈,以吏曹參判李聃命辭職上疏上送事。啓。答曰,省疏具悉。卿其勿辭,俟母病間上來察職。以上朝報
沈季良,以兵曹言啓曰,當日幼學李益昌稱名人,自宣仁門入來,差備門外擊錚,極爲駭愕,令攸司囚禁治罪,同門守門將辛汝俊,常時不能禁斷雜人,以致闌入,亦難免其責,推考,何如?傳曰,允。
沈季良啓曰,以禁衛營言啓曰,今十月十三日大臣·備局堂上引見入侍時,兵曹判書睦昌明所啓,明春築城事,纔已定奪矣。本營軍兵,至今年十二月,五哨上番,自明年正月,十哨上番事,前已禀定,而今此城役,依江都築城例,以外方軍兵赴役,則自正月五哨上番,準二朔替代,然後番次,可以輪回矣。上曰,依爲之事,命下矣。來甲戌年正二月當一番前部前司屬黃海道五哨軍兵,來十二月二十五日,京中逢點,準二朔立番之意,本道監司·兵使處,預爲行文知委,何如?傳曰,允。
又啓曰,卽見濟州點馬別監趙世成狀啓,則年月踏印,此雖出於未暗規例之致,而自違常式,請濟州點馬別監趙世成推考。傳曰,允。以上燼餘移謄
上在昌德宮。停常參,只晝講。
夜一更至五更,月暈。啓。
李允修啓曰,明日常參·經筵,取稟。傳曰,只晝講。
申厚載啓曰,吏曹郞廳來言,承旨及臺諫有闕,政事,何以爲之?敢稟。傳曰,當日爲之。
又啓曰,假注書朴安道,身病猝重,勢難察任,改差,他假注書,差出,何如?傳曰,允。
以金夏鈗爲假注書。
吏批,判書李玄逸進,參判李聃命在外,參議閔昌道進,都承旨申厚載進。
傳于吏批曰,守令窠闕,今日政差出。
以李雲徵爲承旨,柳命賢爲判義禁,權瑎爲副提學,洪重夏爲副校理,李文興爲定州牧使,尹聖瑀爲金山郡守,金兌一爲獻納,羅晩榮爲兵曹佐郞,李瀏爲刑曹佐郞,許溥爲西學敎授,趙大壽爲龍崗縣令。
兵批,判書睦昌明病,參判權瑎病,參議安如石進,參知嚴緝病,同副承旨沈季良進。
以金夢陽·沈仲良·李周徵·李寅賓爲副司直。
午時,上御熙政堂晝講。知事權愈,儒臣李玄逸,特進官金,參贊官申厚載,侍讀官閔興道,檢討官金世欽,假注書全命三,記事官申奎·李柱天,武臣宋道成,入侍。興道曰,自古以來,禍人家國者,莫甚於讒舌,以堯·舜之聖,巧言令色,猶且畏之,則後之時君世主,可不戒哉?費無極,鑿空造端,締怨梯禍,終陷却宛,其計極巧且密矣。上曰,然。世欽曰,此曰屛王之耳目,使不聰明,斯言誠切至矣。書云,亶聰明作元后。又曰,明四目達四聰,夫人君,惟聰明,然後可以辨事之利害是非,不惑於讒間之說,而若或小人,掩蔽其聰明,使之耳不得聞天下之利害,目不得覩天下之是非,則孤立於上,無所見聞,有若聾瞽者然缺數行上曰,然。玄逸曰,此曰除讒以自安,愛讒以自危。以此觀之,讒人之害,實是國家安危之攸係,人主之所當深察而明辨處也。上曰,然。世欽曰,闔閭,西破强楚,以威齊趙,能成覇業,初非庸暗之主,而信用大夫嚭先齊後越之言,以子胥藥石之忠蓍龜之智,終不能悟主而見用,甚可惜也。上曰,然。玄逸曰,眞德秀此書,盡是格君之言,而至於君子小人用心之不同處,節節分析,欲使人君,監戒於此也,此實體念處也。上曰,儒臣所達,誠好,當體念焉。
愈曰,松都碑役監董宗臣二員,旣已啓下,而監董之際,必有使喚,然後可以周旋,宗親府及宗簿寺,各書吏一名,使令一名,定送,何如?上曰,依爲之。出擧行條愈曰,宗臣監董碑役事,旣已定奪,而治石之時,則不必下去,令開城留守主管,及時治石,宗臣則書役及刻石之時,輪回下去,俾無積日留住之弊,何如?上曰,依爲之。出擧行條愈曰,穆淸殿碑文,將欲撰出,則其間措語,有所稟定之事,故敢此仰達。當初殿宇在時,影幀奉安云,則中間因何破毁,而影幀亦何時遺失,而前後事蹟,實無可據文字矣。上曰,中廟朝,幸松都,行祀事于穆淸殿云,其時則必有影幀,而中間事蹟,實無可考,必是亂離中所遺失也。或有傳說之言,而有不可信,實錄無可考文字耶?愈曰,實錄則未及考出,而如此事蹟,似未必盡載於實錄中矣。上曰,然。缺數行
玄逸曰,定州牧使,今當差出,而本邑乃文武交差之窠,必以曾經侍從人擬之,且是難治之邑,不可不擇差以送,未赴任守令,竝擬,何如?上曰,依爲之。出擧行條興道曰,本館上番,只有臣一人,而又以禁衛營郞廳出去,今日政,差出闕員,牌招察任,何如?上曰,依爲之。榻前定奪仍罷出。以上燼餘移謄
禁府,曺挺世·李敦五拿囚。啓。
領議政權大運三度呈辭。不允批答,王若曰,孚誥再申,予謂庶回卿志。巽牘三至,卿胡不諒予衷,復此諄諄,毋或邁邁。竊念輔相之進退,實係國家之安危。事大小之悉咨,宋帝不許文彦博之致仕。手左右之如失,唐宗亦靳房玄齡之請休。是用去就之不輕,所以理亂之攸判。惟卿,爲國藎臣廉勤自持,綽乎有大人器宇。淸淨素好,淡然若寒士門庭。不汲汲做事之間,而懷愼坐鎭雅俗。有蹇蹇匪躬之節,而魏公老益忠貞。逮夫赤舃之重還,皎然丹心之彌苦。儀刑縉紳之表,德業愈彰。剖決機務之煩,注措不錯。錫几杖而優老,蓋出勉留之誠,嫌袍笏之盈床,每存謙挹之志,故遜辭累陳前後,而寡昧益篤倚毗,情志相孚,幸前席之更接。神明所賴,喜昔疾之已瘳,方期戮力而濟艱,常慮積勞而成瘁,何意造朝之未幾,又復引年而固辭?棄予如遺,良由誠禮未至。倚卿爲重,胡乃撝謙至斯?雖涼德不足有爲,必欲奉身而求退,顧時事實無可恃,何忍袖手而傍觀?矧今旱澇之相仍,伊致關海之重困,賙賑之策政急,捨卿何以設施?憂虞之象旣多,微卿誰復拯濟?辭已竭於前批,予不多言。任莫重於上台,卿勿牢讓,固當臥閤而論道,何必釋負而就閑?於戱,語其行藏,則大臣無潔身之義,論以休戚,君子有循國之忠,國不可一日無卿,卿其深念。卿若於此時去國,國將疇依,亟斷來章,勉副至意。所辭宜不允,故玆敎示,想宜知悉。知製敎吳尙文製進
今日晝講時,弘文館上番闕員,今日政差出,牌招察任事,榻前定奪。
儒臣李玄逸所啓,以承旨·臺諫有闕,當日開政事,命下矣。將有啓稟之事,而日已差晩,故先此仰達,玉堂長官,今當差出,而擬望之人乏少,承旨外任,竝擬,何如?上曰,依爲之。
備邊司啓曰,命下矣。二品以上別薦人才,其事重大,只薦幼學,似非廣取之意,參判以上,許令備薦者,意在於擇其薦主,旣是參判以上,則文·南·武,似不必區別,三司長官·銓曹堂上,亦宜與薦,無論已出仕·未出仕·生·進·幼學·武士,可用之才,參判以上及三司長官,銓曹堂上,隨其所聞見,各別精擇,各薦三人之意,何如?傳曰,允。
傳曰,卒崇善君延諡宴,退定於開月初四日云,以此日更爲分付。
謝恩,副校理洪重夏。以上朝報
沈季良,以兵曹言啓曰,當日御營軍張載達稱名人,自丹鳳門入來,差備門外擊錚,極爲駭愕,令攸司囚禁治罪,同門守門將廉公吾,常時不能禁斷雜人,以致闌入,亦難免其責,推考,何如?傳曰,允。
又以御營廳言啓曰,本營廳武士去秋等試才賞格,從分數多寡,以本廳所儲木綿面給後,別單書入之意,敢啓。傳曰,知道。
備邊司啓曰,卽見春川府使李行益狀啓,則其職銜中江原道防禦使,以關東防禦使書塡,不察甚矣。請春川府使李行益,推考。傳曰,允。以上燼餘移謄
上在昌德宮。停常參,只晝講。
未時,日暈。
李允修啓曰,明日常參·經筵,取稟。傳曰,只晝講。
又啓曰,來二十一日輪臺日次,取稟。傳曰,停。
沈季良啓曰,卽見咸鏡監司權歆,罪人趙正紳放送啓本,則多有油染處,殊涉未妥,咸鏡監司權歆,推考,何如?傳曰,允。
右副承旨李元齡啓,臣承命往諭于議政府領議政權大運,則以爲,臣之力疾造朝,今纔五朔,而旋又尋單,臣亦極知煩猥,而惟是疾病漸痼,年齒已窮,竊自揆度,萬無陳力之望。或祈日月之明,庶賜洞燭,冒死陳懇,實出肝膈,而聖慈不諒,天聽愈邈,三度不允,又有承宣傳諭之命,十行溫綸,辭旨勤至,臣誠驚惶,無所措躬。目今病勢,日甚一日,奄奄牀席,與死爲隣,恩諭雖懇,無路承命,臣罪至此,萬死難贖,伏地涕泣,不知所達云矣,敢啓。傳曰,知道。
司諫李浚,正言柳以復·趙九畹啓曰,蔚珍縣令金戩,性本愚濫,處事不正,前任秋曹,旣多人言,曾以兼春秋入直時,亦有可駭可愕之擧,除目之下,物情俱駭,當此愼簡守宰之日,字牧之責,決不可付諸如此之人,請命罷職。答曰,不允。
晝講入侍,同知事睦昌明,特進官黃徵,參贊官沈季良,侍讀官洪重夏,檢討官金世欽,假注書金夏鈗,記事官申奎·李柱天,武臣洪時疇。重夏,進講大學衍義,自衛侯占夢,止鮮不墮其機者,一遍訖,上受讀一遍。重夏曰,衛侯之不明,甚矣。大臣,重任也,卜夢,賤工也,衛侯惑於讒說,而至有如此之事,豈不惜哉?漢時申屠嘉爲相,鄧通,不恭於上,出而欲杖之,文帝,使黃門,持節赦之,後世至今稱美,君臣之間,固當如是,而衛侯之如此,實由誠意之不能相孚故也。上曰,然。世欽曰,大臣之位,百責所萃,爲任至重,人君所以待之者,必誠意交孚,則雖有讒間之人,不得以售其姦,而君臣合德,相得益章,治道以成,國不危亡矣。今大叔遺,見逐於卜夢賤工之手,而終不得安其身,求酒不獲,是不過一微細事,而能假卜夢之說以傾之,使其爲大臣者,終不能保焉,衛侯之不明,又何足責哉?中庸曰,敬大臣則信任專,而小臣不得以間之,故臨事而不眩也。伏願聖明,以此留意焉。上曰,唯。世欽曰,魯平公之初欲見孟子者,蓋以樂正子言之也,其所以終不見者,亦以臧倉,尼之也。缺數行聖賢之出處,關時運之盛衰,孟子之不遇於齊·梁,而不得行其道者,皆天命之所爲,非人力之可及,故曰,吾之不遇魯侯,天也,少無怨尤之色,君子之不怨天不尤人,此亦可見。若使孟子,見用於時,而得行其道,則先王之政,三代之治,可以復見於千載之下,而惜乎,其時暗,其君庸,知好之而不知用,欲見之而卒不果,使後之讀其書者,不能無掩卷之歎,可勝惜哉?書君陳篇曰,凡人未見聖,若不克見,旣見聖,亦不能由聖,聖上,苟能求之以誠,則才不借於異代,或有適用之器,而旣得其人,又任勿疑,則回邃古之治,亦何難之有哉?伏願聖明,以平公爲戒,而蓋篤好賢之誠焉。上曰,最善。重夏曰,人君於是非之際,必秉至公之心,不能以一毫私意,間其間,則義理分明,而事得其宜矣。王翦,一縱反間,趙王遽疑李牧,自古敵國,必行賄於其國左右信任之臣,然後乘間售計,如此之機,豈不可畏哉?上曰,君臣之間,必有間隙,然後讒言可入矣。重夏曰,君臣之間,誠信爲主,情意相孚,然後可以任賢勿貳,而讒說無由入矣。上曰,齊威,明主也,似能覺悟,而終不能悟,何耶?昌明曰,不能以理察之,故有如此之弊,人主於此等處,必當審察也。昌明進曰,頃日登對時,文殊山築城後,令水原軍入守之意,稟議于大臣事,旣承聖敎,故臣往議于首相,則首相以爲,文殊山築城,在所不已,而但聞訓將之言,則其山最爲險絶,無平穩之處,軍兵住着亦難,是爲可慮云矣。且臣意則以爲,通津邑居,移於城內,然後前頭防守,似甚便宜,聞其基址甚窄,人民無住着之處云,未知何以則得當也。上曰,若使廣築龍潭,入於城中,則似無狹窄之患矣。徵曰,臣於己未年間,以江都築墩事差往時,詳見文殊山形勢,則其山,俯臨江都,相距不遠,脫有緩急,不可無防守之事,若築數三處墩臺,則似可矣,而至於築城,則山旣絶險,水泉又遠,似爲難矣。昌明曰,凡干大役,必於始事之初,十分詳審,然後可以完畢矣。爲江都保障之地,已定築城之議,則當觀其形勢,始役爲之,而至於德津築城事,以土築定奪,似當矣。上曰,然。水原軍兵入守事,領相之言,旣如是,何以處之?昌明曰,姑待築城之時,當從容更稟矣。且首相之言,若移通津邑居,則必當送地官,相其形勢之宜,而後始之云,此言誠是矣。上曰,相地之宜而後,似可始也。昌明曰,文殊山築城時,軍兵炊飯木,容入甚多,而城內樹木,固當長養缺數行衛營豫爲運致於役所,以助炊飯之木,何如?上曰,昌·敬兩陵內蟲損木,宜所達取用,可也。出擧行條昌明曰,頃者謝恩使先來軍官鄭相周,因其子上言,得蒙加資之典,而上使軍官洪錫九,以同時先來之人功勞,則一施一否,似或有稱冤之端,故事涉細微,而敢此仰達。上曰,洪九錫,一體加資,可也。出擧行條昌明曰,捕賊論賞之規,必捕殺越人五名,然後方許論賞,而近來捕賊蒙賞之類,極爲紛紜,蓋一人,捕得明火賊十五人,則分爲三人之功,故因緣冒錄,濫蒙賞加者,其數甚多。以頃日鄭奎徵事觀之,可知其濫僞之弊,今後所捕賊人雖多,若是同黨,則勿爲分功請賞事,各別申飭討捕使,而捕賊五名加資之規,亦爲加數,然後可杜此弊矣。上曰,所達誠是,令廟堂,稟議定數,可也。出擧行條昌明曰,各司奴婢陳告之輩,因緣圖得,或至免賤,固已寒心,而至有因此加資,仍通仕路者,其猥雜尤極,似當參酌論賞,俾無通仕之弊矣。上曰,所達誠是,令廟堂稟處焉。出擧行條昌明曰,本曹郞官中軍色佐郞,職掌最緊,而或移臺諫·春坊,或除守令·都事,遷轉頻數,公務多曠,文書等事,又致疎漏,依古例久任,似宜矣。上曰,前者擬望之時,兵曹軍色佐郞,則必懸注以入矣。近來此規廢閣,故以致數易之弊,今後則擬望時,軍色佐郞,懸註以入事,分付吏曹,可也。出擧行條遂罷出。以上燼餘移謄
假注書朴安道病,代金夏鈗。
領議政權大運四度呈辭。入啓。答曰,如渴之意,已諭於箚批,而告老之章,遽及於仰成,抑未之深思,胡若是恝然?媿情志之不孚,敷心腹而申誥。噫,顧今日國事,果何等時乎?世降俗末,綱紀壞了,百隷怠官,恬嬉成風,憂虞之端,指不勝屈,如大廈之將傾,若涉川而無涯,加以旱澇相仍,兩西之災荒孔慘,賑政連歲,中外之積儲罍恥,若何以丕變世道,若何以濟活蒼生,靜言思之,中夜無寐,當是之時,大小臣僚,協心共貞,猶懼顚隮,宿德元老,奉身休退,疇克胥匡,惟卿,三朝藎臣,一箇丹忱,自更化以後,懃懃懇懇於前席章奏之間者,一則公耳,二則國耳。玆故小子之倚信,朝野之想望,實不淺淺,而遭此多難之秋,莫念扶顚之責,乃仍一時之微,必欲釋負而就閑,是豈元首股肱,一體相須之義耶?輔相之職,本不責以筋力,去就之際,大有關於安危,卿其體勉諭之懃懇,念古人之盡瘁,亟斷來章,速出論道,以副上下之望。仍傳曰,遣承旨傳諭。以上朝報
又以都摠府言啓曰,副摠管沈樸,以武臣堂上朔試射試官,除標信,訓鍊院進去之意,敢啓。傳曰,知道。
沈季良,以兵曹言啓曰,五衛將金斗明,病重不得行公,呈狀本曹,今姑改差,何如?傳曰,允。
又以兵曹言啓曰,當日幼學金彝重稱名人,自宣仁門入來,差備門外擊錚,極爲駭愕,令攸司囚禁治罪,同門守門將李蕖,常時不能禁斷雜人,以致闌入,亦難免其責,推考,何如?傳曰,允。以上燼餘移謄
上在昌德宮。停常參,只晝講。
自二更至五更,月暈。
下直,潼關僉使李萬英,撫夷萬戶金時英。
李允修啓曰,明日常參·經筵,取稟。傳曰,只晝講。
傳于李雲徵曰,今下弓矢,潼關僉使李萬英,撫夷萬戶金時英等處,給送。
傳于沈季良曰,頃者各司奴婢中,抄擇乳母以入矣。乳汁甚少,更爲另擇以入。
以都摠管全城君混初度呈辭。入啓。給由。仍傳曰,遣御醫看病。
缺數行太白·五臺之意,啓下之後,有王子誕生之慶,御牒·璿源錄,亦爲一體奉安事,又爲啓下矣。修正之役,今旣垂畢,依前啓辭,太白·五臺,先爲奉安,赤裳·江華,則回還後,鱗次發行,而今番,則御牒·璿源錄·列聖御製,一時陪往,事體比前,尤爲重大,一依壬戌·庚午御牒奉安時例,堂上·郞廳陪往,書吏·庫子等,亦依前例,給馬下送,自前如此之時,則例有監司陪行檢飭之事,而夫馬廚傳之弊,亦甚可慮,監司則姑勿陪行,以除一分之弊事,各道監司處,行移,何如?傳曰,允。
以備忘記,傳于沈季良曰,噫,君臣之義,無所逃於天地之間,而爲人臣者,苟或失志畜憾,蔑視朝廷,必不欲立朝,則便是漢法之大不敬也。兵曹正郞鄭齊泰,曾除騎省郞官,不爲出肅,終至見遞,殊甚無謂,而意以爲,是或適然矣。頃日政,又除此職,而已過累日,亦不供仕,今而後,始知齊泰之心,非出於適然,而專由於蔑視也。渠何人斯,而敢以今日朝廷,有若昏亂者然,而矢不立朝,甘心死黨乎?論其情狀,萬萬痛惋,若以大明高皇帝之用法論之,如此化外不臣之人,必不容誅矣。此而尋常處之,人心日益陷溺,義理日益晦塞,竟至於國不爲國而後已,鄭齊泰,削職徙邊,永作邊氓。
獻納金兌一,正言柳以復·趙九畹啓曰,請蔚珍縣令金戩罷職事。司宰僉正睦天祺,以兼內乘,頃於春間調馬試才時,厭其騎射,托以身病,至煩備忘而汰去,雖未知其時疾病之如何,而汰去之命,曾未幾何,旋復除職,物情皆以爲駭,請司宰僉正睦天祺罷職。答曰,金戩,累經入侍,觀其爲人矣,豈有不合於一守宰乎?縱有人言,未必盡信,勿爲煩論,末端事,旋復除職,果未穩當,而罷職似或太過,遞差。
沈季良啓曰,司宰僉正睦天祺,遞差事,命下矣。臺諫,方以罷職論啓,遞差傳旨,不得捧之之意,敢啓。傳曰,知道。
午時,上御熙政堂晝講,知事吳始復,儒臣李玄逸,特進官閔就道,副提學權瑎,參贊官李雲徵,檢討官金世欽,假注書金夏鈗,記事官申奎·李柱天,武臣沈樸,入侍。瑎曰,臣失音不能出聲,惶恐敢達。上曰,下番讀之。世欽,進講大學衍義,自屈平楚之同姓,止明主其尙察之,一遍訖,上受讀一遍。瑎曰,季布言於文帝曰,陛下,以一人之譽而召臣,以一人之毁而去臣,恐天下,有以窺陛下之淺深也。懷王,若以屈平爲不賢,則初不必任以國事,使爲憲令,若以爲賢,而使爲憲令,則不可以讒人之言,而遽生疑怒,顧其志意未堅,好惡不審,終至於讒說得行,賢臣見疎,其致亂亡之禍,不亦宜乎?世欽曰,楚懷王,知屈平之賢而信任之,以其時觀之,則雖讒間之人,若無以售其計,而上官大夫,一以王之所忌者,觸忤而激怒之,遂令屈平,見疏而不容缺數行釋之而不殺,屈平,數諫而不見信,至於上官大夫·令尹子蘭之言,則信之而不疑,卒致客死於秦,爲天下笑,此皆王之不明,而讒間之禍也。是故,太史公屈平傳,引易井之九三曰,井渫不食,爲我心惻,可用汲,王明竝受其福,人君不明之患,必至於敗國亡身,而不自覺悟,誠可惜也。是故,人君去讒之道,莫過於明德上工夫,伏願聖明,於此留意焉。上曰,然。玄逸曰,眞德秀所言,人君之患,莫大於與臣下爭能之言,豈不信然乎?人君,必許臣下才能,然後德度深遠,可以鎭服群下之情矣,故漢高祖曰,運籌帷幄,決勝千里之外,吾不如子房,斯言,豈非有度量之言耶?上曰,旣與臣下爭能,則度量可謂狹矣。瑎曰,人君聽言之道,不以先入爲主,武帝旣以張湯先入之言爲主,而偏信之,卒不悅於異,遂以讒誅死,此由於權度不精,是非不明也。伏願聖上,於此等處,必加留意焉。上曰,筵臣所達,誠是,當體念焉。雲徵曰,以小臣觀之,懷王不知屈平也。懷王,若知屈平之忠,則豈有如此之事乎?上曰,唯。世欽曰,張湯,以異反脣之故,而做出腹非之法,探其心腹之隱,而卒致之罪,如以此法,架虛造端,援以爲罪,而人主不察,則世之爲君子者,殆不可自免矣,故論語曰,不逆詐,不臆,不信,此腹非之法,乃所謂逆詐也。大聖人垂訓,可謂至矣。伏願聖明,於此留意焉。上曰,唯。玄逸曰,逆詐腹非之法出,然後無罪枉法者,往往而有之,如岳飛之死於秦檜,實爲千古之可戒也。上曰,然。始復曰,農事稍豐之歲,則各道新舊還上,自朝家別無定數收捧之事,而今年兩西及咸鏡·江原四道,未免被災,京畿,比此四道,雖不至於失稔,而上年捧留及今春移轉之穀,其數浩多,今若竝與還穀,而一時督捧,則民間必不無窘急之患,兩西·咸鏡·江原·京畿新還上,畢捧,舊還上,三分之一收捧,三南則雖云稍稔,累經災荒之餘,新舊還上,亦不宜一時準捧,以疲民力,新還上則畢捧,舊還上則三分之二收捧,似爲得宜,而大臣之意亦如此,故敢達。上曰,新舊還上,一時盡捧,似難,依所達知委,可也。出擧行條始復曰,本曹木同,儲置於江都者,天地木及下地木,多至一千七百餘同,缺數行已至數年,趁歲前發遣郞廳,以爲知數改色之地,何如?上曰,依爲之。出擧行條始復曰,慶德宮內各司修理之役,極爲浩多,完訖之期尙遠,而當此冬節,日氣雖不至寒凜,土役爲難,夜則凝凍,甚不堅固,明春必有頹圮之患,木役則仍令監董,而土役則今姑停止,以爲趁解凍完畢之地,何如?上曰,依爲之。出擧行條雲徵曰,臣曾待罪關東,今纔還朝,故敢此仰達。關東,上年失稔尤甚,賑救時,平康縣令尹源,以賑恤廳米,分賑無依丐乞之類,其數多至百餘石,及其畢賑,成冊報使時,以白給懸錄矣。臣以不當擅以白給懸錄之意,論題退送,而但今年,本道山邑失稔,無異於上年,平康等邑,尤甚無形,而所謂受食白給之類,率皆無依丐乞之類,旣已受食之後,散而之他,無路推尋,雖或見在者,亦無還償之路,若使蕩減,則其惠大矣。上曰,戶判之意,何如?始復曰,伏聞雲徵所達,常平還穀,非臣所管,而當初平康縣,不稟於本廳,直爲白給,雖極未妥,旣以白給爲言,今若還捧,未免爲失信之歸,而且其受食之類,率皆無依流丐,則秋來還捧,其勢誠難,穀物之數,亦僅至百餘石云,自上特命蕩減,以示軫恤之意,似或得宜矣。上曰,當初守令,擅自白給,非矣,而卽今形勢,難可盡捧,特爲蕩減,該邑守令,則推考,可也。出擧行條就道曰,臣欲有所陳,而入侍旣罕,未及仰達矣,事係民情,終不敢默然,敢此陳達矣。春間自北京回還時,行到車輦,則龍川民人等,追到呈狀,觀其狀辭,且問其曲折,則以爲,龍骨山城,處於大路之傍而得地之勢,丙·丁兩亂,邑民入守此城,全活者甚多,而厥後抛棄,任自頹圮,止有基址,若有緩急,則民無所恃,皆懷四散之計,識者之寒心久矣,民情皆願修補此城,以爲臨急依歸之所,而前後官吏,畏忌不敢生心矣。前府使鄭弘佐,到任未久,適有五使聲息,民情波蕩,若不保朝夕,府使,因民情願,修築舊城,而近來生齒甚繁,舊城基址甚狹,似難容衆,故與本道解事人,親往相其形勢,而稍大之,完築於數旬之內,所入物力,皆自官家拮据,尺布斗粟,不煩民力,築城之外,門樓·庫舍·坐起廳·將廳·烽燧幕·軍器庫·菴子,竝缺數行宜有褒賞之典,而前府使鄭弘佐,嫌於自伐,不報上司,故尙無啓聞之事,民情抑鬱,爲如何哉?使臣復命之日,必有登對之事,將此民情,願達天聰云。鄭弘佐之盡心國事,雖是分內事,不煩民力,完築舊城,亦甚可嘉,道臣之往來有弊,雖不可爲此,躬到其處,或令中軍虞候,馳往看審後啓聞,則似好矣。上曰,今則道臣,已爲巡到義州,勢不可及矣。從後道臣巡歷時,詳細看審啓聞,可也。出擧行條瑎曰,卒崇善君延諡事,已爲命下,而但東平君杭,方在齊衰中,賜樂宣醞,甚爲不當,問于儒臣而處之,何如?上曰,雖三年內,自前例有如此等事云,故爲之分付矣。玄逸曰,上敎誠然,而小臣之意,則賜樂宣醞於喪家,似有吉凶相雜之嫌矣。上曰,旣爲分付之後,本家退行誠難,然則不可無變通之禮,東平君,旣不可接待,則使樂善君潚代行,可也。卒崇善君延諡宴時,東平君杭,方在齊衰中,不可接待,使樂善君潚代行事,榻前下敎。遂罷出。以上燼餘移謄
戶曹判書吳始復,判義禁減下肅拜。
漢城參軍李萊,戶籍藏置後入來。
領議政權大運箚子。大槪,病重將死,冒昧尋單,而昨日承宣,來傳天札,臣誠惶蹙,不知死所,而賤疾漸劇,無路承命,亟罷以正罪事。入啓。答曰,省箚具悉卿懇。昨者承宣之傳諭也,已竭心腹之辭,謂卿體諒至意,卽起視事矣。不料連上巽牘,一向邁邁,是何君臣間情志之不孚,一至於斯耶?缺然且慙,寧欲無言。當此虞憂溢目之辰,予固不可一日捨卿,卿亦不可一日棄予也,決矣。卿其須體休戚與共之義,安心勿辭,臥閤論道,弘濟時艱。仍傳曰,遣史官傳諭。
禮曹判書柳命賢上疏。大槪,千萬夢寐之外,遽叨千萬不敢當之職,惶駴震慄,無所容措。伏乞聖慈,俯賜矜察,將臣新授資秩及判金吾之任,一倂鐫免,回授可堪之人,以重名器,以安私分事。入啓。答曰,省疏具悉卿懇。今玆陞擢,實循公議,卿其安心勿辭,從速行公。以上朝報
上在昌德宮。停常參,只晝講。
未時,日暈。申時,日有兩珥。夜二更,月入東井星。
李允修啓曰,明日啓覆相値,視事,頉稟。傳曰,知道。
沈季良啓曰,明日啓覆時,兩司當爲入侍,而諫院則大司諫,纔已遞差,司諫·獻納·兩正言,竝引避退待,而憲府處置,亦皆請遞,他無推移之員,今日內,似當牌招政官,差出闕員,何以爲之?敢稟。傳曰,依爲之。
李允修啓曰,政官牌招開政事,命下矣。臣允修,與同副承旨沈季良入直,而吏批政廳,則臣以代房,當爲進參,廳中只有臣季良,兵批政廳,則何承旨進去乎?敢稟。傳曰,吏兵批兼進。
吏批,判書李玄逸進,參判李聃命在外,參議閔昌道進,左承旨李允修進。
以金夢陽爲大司諫,睦林重爲司諫,丁時潤爲獻納,金昌錫爲正言,李相勛爲正言。
兵批,判書睦昌明進,參判未差,參議安如石進,參知嚴緝進,左承旨李允修進。
以權愭·李浚爲副護軍,金兌一爲副司直,柳以復·趙九畹爲副司果。
以領議政權大運五度呈辭,傳于申厚載曰,安心調理。
午時,上御熙政堂晝講,同知事睦昌明,儒臣李玄逸,特進官李蓍晩,參贊官李允修,侍讀官洪重夏,檢討官金世欽,假注書金夏鈗,記事官申奎·李柱天,武臣尹遇進,入侍。重夏,進講大學衍義,自漢武帝天漢末,止來者有所儆云,一遍訖。上受讀一遍。重夏曰,大凡小人,固結於君,專任用事,必中人君之意,然後搆殺賢人,江充,以告趙太子陰事,而見幸於武帝,武帝之知人不明,固不足言,而充,卒興巫蠱之事,使父子恩義,至於乖隔若此,從古讒人之禍,孰不可畏,而豈有如此事之可戒者乎?故人主,必於用舍之際,所當十分明察也。世欽曰,賈誼保傅傳曰,天下之命,係於太子,左右正則太子正,太子正而天下定矣。朱子曰,此天下之至言,萬世不易之正論也。夫以宗廟社稷之重,四海蒸民之衆,而將專付於儲嗣之一身,則誠不可以一二讒間之言,而動搖也,明矣。漢武帝之殺戾太子,非獨江充也,武帝自成之也。父子之間,禍亂之慘,豈有如是之酷耶?其後雖賴千秋之言,幸以感悟,遂族滅江充之家,爲起湖上之臺,而亦何益於死缺數行如此之禍,可勝嘆哉?若使武帝,初誠留意於董仲舒正心之言,朝夕戒懼,吾之一心,皆出於正,而正人日親,諂人日遠,讒間之徒,莫敢或干,則雖有十江充·百常融,亦何能亂我家哉?伏願聖明,不以漢唐中主自居,必以堯·舜自期,於正心·修身·齊家等事,益加深意焉。上曰,然。玄逸曰,江充,小人也。固不足論,而武帝,當初甚愛太子,厥後後宮之寵浸盛,故小人於是乘間,以中武帝之志,終使皇后太子,不得其死,小人讒說之禍,至於父子不得其情,天倫恩義,永爲滅絶,千古之下,豈不可戒也哉?聖上於此,益加惕念,使小人讒說,不得行焉,則豈非幸甚乎?上曰,儒臣之言,好矣,當各別留意焉。重夏曰,嘗晝寢夢,木人數千見之,此無他,常時每執狐疑之心,銘念隱憂,故魂與魄交之時,自爾如此,此乃禍端萌孽之兆也。終以千秋之言,而惕然覺悟,如輪臺末年之詔,皆出於悔心之藹然,蓋其天資最高,故善端易發,凡人有過,悔之亦未易也。此等處,猶有可觀者也。上曰,雖悔之,何益?董仲舒正心之言,眞有味矣。玄逸曰,正心·誠意之工篤實,而物欲不能蔽焉,則小人讒說,何可得行也?武帝,知好仲舒之言,而不能用,此乃多欲之故也。伏願聖上,於此鑑戒焉。上曰,然。昌明曰,伏見昨日下兵曹佐郞鄭齊泰遠竄備忘記,爲人臣而不欲立朝,則其罪固不容誅者,聖敎極爲允當,而但齊泰,當初爲騎郞時,久不出肅,臣問其緣由,則適於其時,以瘧疾彌重而然也。向者復職之後,本曹下人,往問其肅拜早晩,則當看病勢之差歇,數日間當出肅闕門外依幕,使下人定得云云。以此觀之,則其病之實狀,可知,似非蓄憾而然也。上曰,齊泰之實病與否,雖不知之,而大抵己巳以後,失志之輩,常懷怨懟之心,或爲除職,則例不軫卽出肅,心常痛惋矣。今者齊泰,再度除職,終不出肅,朝家,如此之輩,不可不別樣痛治也。昌明曰,聖敎至當,而但此則其病之實狀,小臣知之,故敢此仰達矣。遂罷出。以上燼餘移謄
正言趙九畹啓曰,臣於再昨,往見司諫李浚,以司宰監僉正睦天祺論劾事,發言,則李浚,亦以爲可,相議構草後,始言吾與天祺,有親族之嫌,雖無應避之法,聯名則事涉難便云,旣已嫌難同參,則卽尋長單,自有規例。且臣於相會禮來路,見下吏持單子出去曰,今日相會禮,司諫病不來參,欲呈呈辭云,必是引嫌,故臣與獻納金兌一,行相會禮於朝房,仍發天祺事,論議歸一,卽爲循例簡問於李浚,而意以爲,李浚,如昨日相對說話,必復引嫌,不肯拆見簡通,且値日勢漸晩,徑先傳啓矣。及見答簡,李浚,書以謹悉,臣不勝瞿然之至,緣臣率爾傳啓,致令旣書謹悉之同僚,不得聯名,揆以臺體,做錯甚矣,而昨緣日暮,今始來避,所失尤大,臣何敢一刻仍冒於臺端乎?請命遞斥臣職。答曰,勿辭。退待物論。
獻納金兌一啓曰,臣於昨日肅謝後,以卽行相會禮之意,通于同僚,則司諫李浚,以病不來,臣與正言柳以復·趙九畹,會坐朝房,司宰僉正睦天祺罷職之啓,簡通於司諫之際,臣以未曾相會之人,矇然聯名,旣送之後,始覺其非,臣之昏謬不察之失,著矣。昨緣日暮,今始來避,所失尤大,何可一刻晏然仍冒?請命遞斥臣職。答曰,勿辭。退待物論。
司諫李浚啓曰,再昨正言趙九畹,以金戩·睦天祺論劾事,來問,仍出啓草示臣,初則略與之酬酢,後乃言有親族之嫌,初不言嫌者,蓋以無應避之法也。臣自受暇往返之後,連有所患,而不敢言病,且念適値啓覆之日,以其些少嫌礙,至於引入,實涉過重,故以此意,私相書通于趙九畹。昨朝獻納金兌一之行相會禮也,不得往參,實以身病,亦非引嫌之意也。趙九畹避辭之如是張皇,未知其意,而此則姑捨不論,於其簡問,全不察,不曾相會之獻納,亦爲聯名,泛書謹悉,未免同歸於違例,臣之昏謬做錯,甚矣,而昨緣日暮,賤疾且劇,今始來避,所失尤大。。請命遞斥臣職。答曰,勿辭。退待物論。
正言柳以復啓曰,凡論啓之事,城上所,必就議構草於長僚,自是舊例,臣昨日,與獻納金兌一,正言趙九畹,行相會禮於朝房,而正言趙九畹,以睦天祺罷職事,發論於席上,臣與之同參矣。今聞物議,以不爲更議於長僚,率爾論啓,大以爲非。且昨日簡問司諫也,臣亦聯名,而不待簡通之回還,徑先傳啓,致令旣書謹悉之同僚,不得聯名,做錯之失,與同僚無異。以此以彼,決難一刻仍冒,請命遞斥臣職。答曰,勿辭。退待物論。
持平吳尙友啓曰,卽者諫院多官,引避退待,處置歸於本府,而正言臣柳以復,卽臣之妻三寸叔也。法有應避之嫌,不可晏然處置,請命遞斥臣職。答曰,勿辭。退待物論。
禁府,鄭齊泰寧邊府徙邊。啓。
府啓,竝引嫌而退。不待答簡,徑先傳啓,大失臺體,未及相會,聯名發簡,有違規例,參坐論啓,同歸做錯,勢難仍在,不察違例,泛書謹悉,未免俱失,旣有相避,嫌難處置,其勢固然。請正言趙九畹,獻納金兌一,正言柳以復,司諫李浚,竝命遞差,持平吳尙友出仕。答曰,依啓。
忠淸監司書目,公州呈,以大司諫權愭病重,上去不得事。啓遞差。以上朝報
沈季良啓曰,臺諫出仕事,命下矣。闕門已閉,明日待開門牌招,敢啓。傳曰,知道。
李雲徵,以都摠府言啓曰,副摠管沈樸,以訓鍊中軍軍兵等操鍊事,除標信,露梁進去之意,敢啓。傳曰,知道。
沈季良,以兵曹言啓曰,今十月二十日,武臣賓廳講書日次,而啓覆相値,不得爲之之意,敢啓。傳曰,知道。以上燼餘移謄
上在昌德宮。停常參·經筵。
自巳時至未時,日暈。申時,日暈左珥。夜一更,金星犯南斗第五星。
李允修啓曰,明日常參·經筵,取稟。傳曰,停。
以京畿監司狀啓,水原居哨軍私奴石松等十名渰死事,傳于李元齡曰,事極驚慘,令本道各別恤典擧行。
辰時,上御熙政堂初覆,左議政睦來善,領中樞府事金德遠,右議政閔黯,行戶曹判書吳始復,東平尉鄭載崙,右參贊尹以濟,工曹判書鄭維岳,行大司憲權愈,刑曹判書李義徵,右尹權珪,禮曹參判睦林一,行副提學權瑎,海興君鄭重徽,刑曹參判閔就道,花春君㵾,行都承旨申厚載,左承旨李允修,右承旨姜世龜,左副承旨李雲徵,右副承旨李元齡,同副承旨沈季良,吏曹參議閔昌道,兵曹參議安如石,刑曹參議睦林儒,敦寧都正李弘一,正言李相勛,副修撰金世欽,假注書全命三·金夏鈗,記事官申奎·李柱天,入侍。德遠曰,近者日氣連寒,聖體若何?上曰,連得無事矣。德遠曰,中宮殿氣候,亦得平安耶?上曰,無事矣。德遠曰,伏聞王世子,有咳嗽之候矣,今則若何?上曰,初不大段,近則快差矣。德遠曰,頃日螽斯之慶,幸不可喩,而且伏聞王子,又爲充實云,尤不勝仰賀之至矣。季良,以京囚罪人崔星三推案,進前讀之。上曰,此罪人,何如?缺數行載崙曰,法外何達?以濟曰,依律之外,更何所達?義徵曰,臣則待罪刑曹,依律之外,無他可達者矣。愈曰,三尺至嚴,何可容議乎?㵾曰,法外何達?瑎曰,旣服其罪,難可容貸矣。珪曰,法外何達?林一曰,依律處斷,似宜矣。就道曰,罪甚明白,似難容貸矣。餘皆曰,法外何達?元齡進曰,諸臣盡達所見矣。上曰,事當依律,而姑待三覆,更議處之。厚載,以江界定配逃亡罪人莫同推安,進前讀之。上曰,此罪人,何如?來善曰,徙民逃亡,旣犯一罪,似難容貸矣。德遠曰,此罪人當初所犯,出於偸竊之事,與成軍作賊有異,似不無參酌之道矣。黯曰,當初徙邊,實與全家定配,官奴定屬,有異,罪狀本不大段,且十八歲迷兒逃亡,實出於不堪戀思父母之情,則其情亦是可矜,似或有參酌之道矣。上曰,僉議,何如?載崙曰,參酌處之,好矣。始復曰,徙民逃亡,罪則雖重,年少迷兒,似有酌處之道矣。維岳曰,年歲少兒,參酌好矣。以濟曰,參酌好矣。義徵曰,小臣則方待罪執法之官,不敢有所低昂而達矣。愈曰,年歲尙少,爲其戀思父母而逃亡,則其情,合有可恕之道矣。㵾曰,法外何達?瑎曰,法外何達?就道曰,臣待罪關西時聞之,素多作賊之事,而但其時則年不滿十六,似有容恕之道,而臣方執法之官,不敢輕易仰達矣。林一曰,酌處似無妨矣。珪曰,參酌可矣。餘皆曰,自有其律,不敢輕議矣。上曰,事當依律,而姑待三覆,更議處之。允修,以咸陽囚殺人罪人善鶴推案,進前讀之。上曰,此罪人,何如?來善曰,殺人罪狀,箇箇明白,依律之外,更無所達矣。德遠曰,此罪人,殺人明白,何可容貸乎?黯曰,依律爲當,更無可議者矣。上曰,僉議,何如?諸臣皆曰,罪旣明白,法外何達?上曰,事當依律,而姑待三覆,更議處之。世龜,以慈山徙民逃亡罪人李戒宗推案,進前讀之。上曰,此罪人,何如?來善曰,如此罪人,國典自有定律,依律之外,更何所達?德遠曰,徙民逃亡,自有定律,更無容議於其間矣。且全家徙邊之法,旣爲定配之後,則子子孫孫,仍居於配所,不得擅離者,乃是設法之本意,而近來法網疎闊,紀綱不嚴,雖全家徙邊之民,任意遷動,無所顧忌者,比比有之,誠可寒心矣。以上燼餘移謄
黯曰,觀此李戒宗推案,則旣犯徙民逃亡之律,更無容議於其間,而其招辭,以歸見其妻子爲言,當初旣已全家徙邊,則當該地方官,固當一一推刷,其戶口,竝其妻子而發配者,自是法例也。其時戒宗發配之時,地方官,不爲竝送其妻子,不察之失,在所難免,當該地方官,推考,何如?上曰,當初發配之時,家口不爲推刷,似涉疎漏,當該地方官,從重推考,可也。以上朝報
上曰,僉議,何如?始復曰,徙民逃亡之罪,何可容貸乎?載崙曰,法外何達?維岳曰,如此罪人,若或容貸,則將無徙邊之民矣。以濟曰,此罪人,何可容貸乎?餘皆曰,法外何達?上曰,事當依律,而姑侍三覆,更議處之。雲徵,以永興徙民逃亡罪人張得男推案,進前讀之。上曰,此罪人,何如?來善曰,此罪人,不但徙民逃亡之罪,其他罪狀,節節當死矣。德遠曰,大抵啓覆罪人,雖犯死罪,反覆參商,則亦或有一分可生之道,今此罪人,以臣觀之,則似有可議之道矣。且當初道臣,以押良爲賤論罪,而旣爲全家定配,則到今以一罪論之,未知,何如?黯曰,孽四寸妹,欲作己婢,是爲押良爲賤,其罪已極無狀,而又犯徙民逃亡之律,何容貸乎?上曰,僉議,何如?始復曰,作罪旣重,而又犯重律,依律之外,更何仰達?載崙曰,法外何達?以濟曰,依律爲當。維岳曰,罪狀如此,何可容貸乎?愈曰,三尺至嚴,實難容恕也。義徵曰,連三代從良之人,一朝欲作己婢,其罪何可容貸乎?瑎曰,情狀極爲可痛,更無可議者矣。餘皆曰,法外何達?上曰,事當依律,而姑待三覆,更議處之。上曰,退而更入。諸臣皆退出。上撤水刺後,諸臣還爲入侍。季良,以平壤囚殺人罪人吳破回推案,進前讀之。上曰,此罪人,何如?來善曰,依律之外,更無所達?德遠曰,觀此吳破回推案,則旣已就服,更無可恕之道,而至於萬石·從石等,初雖與破回,同往于時沃之家,而本非殺害之計,及其毆打之際,卽爲挽止,則萬石等,以元謀定罪,事涉過重矣。黯曰,領府事之言,誠是矣。當初破回之杖打時沃,雖出憤頭,而終至隕命,則殺人者死,三尺至嚴,破回之罪,固難容貸,而至於萬石等,雖曰同往,同往之時,初無謀殺之心,則實非元謀之人,若有原情而論罪,似有參酌之道矣。上曰,當初萬石等,雖與同往,而實無主張打殺之事,則論以元謀,似涉過重,任萬石·從石等,特爲減等,可也。出擧行條上曰,僉議,何如?始復曰,法外何達?載崙曰,依律,宜當矣。以濟曰,破回之殺人明白,更何容議乎?義徵曰,破回之殺人明白,而萬石等,亦爲同往,雖不參元謀,何可獨免定律乎?愈曰,三尺至嚴,無可容貸者矣。維岳曰,律外何達?瑎曰,小臣,其時待罪本道,故此事詳知之,萬石等之無罪,臣則未可知也。缺數行德遠曰,此等罪,更無可論之事矣。黯曰,依律爲當矣。上曰,僉議,何如?皆曰,法外何達?上曰,事當依律,而姑待三覆,更議處之。雲徵,以平壤殺人罪人朴命卜推案,進前讀之。上曰,此罪人,何如?來善曰,命卜情狀,與他殺人有異,尤極痛駭矣。上曰,觀此推案,則殺人中情狀,尤極痛駭,而至於討捕使之按治也。徑施足杖,殊非按驗殺獄之體,有關後弊,其時當該討捕使,推考可也。出擧行條德遠曰,聖敎至當矣。黯曰,此人罪狀,不可容貸矣。上曰,僉議,何如?始復曰,法外何達?餘皆曰,殺人之罪,更何容議乎?瑎曰,初旣明白殺人,而渠之逃躱,已至十七年後,始得現捉,則其時推官,宜問其尸戚,而置之不問,徑施足杖,只憑渠之納招,以爲推案,似未得當矣。上曰,然。以下僉議,亦何如?重徽曰,年雖久遠,罪旣明白,則何可容議乎?餘皆曰,法外何達?上曰,事當依律,而姑待三覆處之。季良,以康津殺人罪人白漢明推案,進前讀之。上曰,此罪人,何如?來善曰,觀此推案,則前後推案,甚多疎漏之處,其初覆檢官之實因不懸,大違獄體,事極無謂,而道臣全不致察,莫重殺獄按驗之事,甚爲未熒,自該曹,啓請更査之後,監司,又不爲懸錄實因,請令該曹稟處,尤極不當,該曹,亦不更爲請推監司,使之詳査,明懸實因,而泛然報于政府,詳覈之際,臣等,亦不能致察,至爲惶恐,而當初實因不懸之守令,亂杖之推官,不察之前後監司,竝爲論罰,宜當,敢達矣。上曰,白漢明殺人之罪,固當依律,而推案甚爲不明,且多疎漏之事,初覆檢官之不懸實因,大違獄體,當該守令,先罷後推,亂杖,非殺獄所用之法杖,當該守令,推考,前後監司,亦爲推考,可也。出擧行條德遠曰,分明殺人之罪,治獄多錯,推官不能無罪矣。黯曰,此治獄,大抵疎漏莫甚,漢明,初則曰,乘馬出往,路逢乞兒,因爲牽馬帶往,偶因打馬,而誤中致斃云云,此則不近說話,後則曰,有惡疾,同爲鼎食,甚厭,故歸時打殺云云,前後變辭如此,獄體之疎漏,莫此爲甚,漢明,已難容貸,而推官,亦不可不論罪矣。缺數行餘皆曰,法外何達?上曰,事當依律,而姑待三覆,更議處之。來善曰,卒崇善君延諡時,有賜樂宣醞之命,幽明之榮感,至矣,而第念其家,方在喪中,賜樂宣醞,是未免於吉凶之相雜,其於朝家禮待近宗之道,實爲未安,故敢此仰達。上曰,三年內延諡時,宣醞賜樂,聞有前例,故有是命矣。大臣之言如此,崇善君延諡,待其家喪畢後擧行,可也。出擧行條義徵曰,昌·敬兩陵火所近處蟲損木,曾已取用於江都築城時,其餘存者尙多,故今此文殊山築城時,軍人炊飯木,禁衛營,又請取用,而都監役軍炊飯之木,亦無從他措辦之路,兩陵火所近處蟲損木,與禁衛營,一體取用,何如?上曰,依爲之。出擧行條以濟曰,今此文殊山築城炊飯所用昌·敬兩陵內蟲損木,禁衛營及訓鍊都監,請爲取用,而本營則前日土築時,請得用下,未及輸去者尙多,仍前取用,何如?上曰,依所達取用,可也。出擧行條始復曰,慶德宮內,各司修理土役,姑爲停止之意,頃於榻前,仰達蒙允,伊日臣,親詣役所看審,則各司屋宇窓壁,無一完處,擧皆頹傷,役事浩多,無異新創,只以分差監役官監董,則營繕之役,例不着實,今雖修補,難保其完固,而曠日持久,徒費物力,無寧竝與木役,而今姑停止,趁歲前措置材力,解氷後卽爲始役,本曹郞廳一人,與工曹郞廳,竝爲監董,而他衙門工匠,亦推捉使役,以爲一時完畢之地,似爲便當,故敢此仰達。上曰,營繕之事,例不着實,而所達誠是,今姑停止,趁明春爲之,可也。出擧行條相勛曰,新除授正言金昌錫,時在慶尙道安東地,請斯速乘馹上來事,下諭。上曰,依啓。出擧行條來善曰,禁府公事,比他司,極爲浩繁,必逐日開坐,然後可無遺漏之事,而近以判義禁之久不出仕,本府公事積滯,判義禁柳命賢,牌招察任,何如?上曰,依爲之。判義禁柳命賢牌招察任事,榻前下敎。遂罷出。以上燼餘移謄
都摠管全城君混再度呈辭。入啓。加給由。
持平吳尙友就職。
前啓,蔚珍縣令金戩罷職事,及司宰僉正睦天祺罷職事,停啓。
謝恩,判義禁柳命賢。以上朝報
李雲徵,以都摠府言啓曰,副摠管沈樸,除標信,捕盜廳坐起進去之意,敢啓。傳曰,知道。
又以扈衛兩廳試射所差備官,以試官意啓曰,今此兩廳京外閑良軍官,依節目,試才入格摠數,別單書啓,而入格之類,小名列錄,輸送于各其廳之意,敢啓。傳曰,知道。
上在昌德宮。停常參·經筵。
夜三更,電光。四更,月有小暈。啓。
李允修啓曰,明日常參·經筵,取稟。傳曰,只晝講。
藥房都提調臣金德遠,提調臣柳命天,副提調臣申厚載啓曰,昨因慮囚,久御寒殿,伏不審夜來聖體,若何?王世子氣候,亦復何如?臣等終宵耿耿,敢來問安。答曰,知道。無事,世子氣候,平穩矣。中殿,藥房問安。答曰,知道。缺數行
領議政權大運六度呈辭。傳于申厚載曰,安心調理。
申厚載啓曰,卽聞判中樞府事沈梓卒逝云,其子司僕正最良,以災傷敬差官,方在慶尙左道,災傷踏驗,想未完畢,其代,令該曹,卽爲口傳差出,明日內催促發送,何如?傳曰,允。
吏曹口傳政事,以趙九畹爲兵曹佐郞,柳以復爲正郞,羅晩榮爲慶尙左道災傷敬差官。
李雲徵啓曰,明日晝講事,命下矣。停朝市相値,頉稟。傳曰,知道。
傳于姜世龜曰,歸厚署棺板一部,送于內需司事,言于該曹。以上燼餘移謄
掌令李國華初度呈辭。入啓。給由。
同副承旨沈季良上疏。大槪,卽聞老父病勢猝重,蒼黃出去,亟遞臣職,俾得專意救護事。入啓。答曰,省疏具悉。爾其勿辭,救護父病。
大司諫金夢陽上疏。大槪,諫長新命,忽及於夢寐之外,揣量才分,萬不近似,決不可靦然冒出,玷辱名器,懇乞亟賜鐫改,以安微分事。入啓。答曰,省疏具悉。爾其勿辭,從速察職。
罷推現告,前康津縣監白世興,前靈巖郡守趙脩。
禮曹,判中樞府事沈梓,當日卒逝云,自今日至二十二日,停朝市。啓。傳曰,耆舊之臣,遽爾長逝,震悼之懷,曷有其已,其令該曹,喪葬祭需,別爲磨鍊題給,以表予意。
吏曹啓曰,承旨有闕,政事,取稟。傳曰,明明日爲之。
江原都事書目,伊川府使睦天翊,災傷差錯,罷黜事。以上朝報
兵曹啓曰,禁軍都試終場,定於今二十三日,本曹郞廳,各有差備,而正郞二員,佐郞一員未差,正郞洪重鼎,奉使在外,現存者只有四員,內外司分直各差備,無路推移,正佐郞未差之代,令該曹口傳差出,以爲參坐之地,何如?傳曰,允。以上吏曹謄錄
上在昌德宮。停常參·經筵。
午時,雨雹灑來如豆。夜一更至五更,電光。啓。
李允修啓曰,明日常參·經筵,取稟。傳曰,停。
李允修,以侍講院言啓曰,本院上番六員內,輔德·兼弼善未差,弼善金夢臣,兼文學閔興道,奉使在外,下番四員內,司書兼說書未差,兼司書金文夏,以吏曹郞廳,身病受由,說書李孝根,纔已受由出去,行公之員,只有兼輔德臣李東標,文學臣洪萬紀,姑降入直之意,敢此仰達,而本院僚員之苟簡,至於如此,上下番未差之員,勿論相避·外任,竝擬,明日政,盡數差出,卽爲牌招察任,何如?傳曰,允。
傳曰,一自乙丑生事之後,越採之禁,非不至嚴,而奸民等,見利忘生,違禁潛越之患,比比有之,尋常痛惋矣。今觀謝恩使狀啓,我境之民,越採作變,如是狼藉,事之驚駭,莫此爲甚。道路傳說各異,雖未知的在何地方,而彼人之多被殺害,不但明白無疑,其中公採,果若被殺,則必有前頭査問之擧,尤可慮也。不可不斯速搜捕罪人,覈實以待,其令廟堂,卽爲稟處。以上燼餘移謄
司僕僉正金麟至,牧場檢飭後入來。
學諭李聖肇,館奴推刷事,慶尙道出去。
吏曹口傳政事,兼監察羅晩榮。
謝恩,兼監察羅晩榮。
慶尙左道災傷敬差官羅晩榮,出去。以上朝報
李雲徵啓曰,備邊司郞廳,以大臣意來言,今日賓廳坐起日次,而禁軍都試終場相値,頉稟云矣,敢啓。傳曰,知道。
李雲徵,以都摠府言啓曰,副摠管洪時疇,以禁軍別將都試終場坐起,除標信,慕華館進去之意,敢啓。傳曰,知道。以上燼餘移謄
禁衛營啓曰,文殊山築城時炊飯柴,以昌·敬兩陵近處蟲損木取用事,榻前定奪矣。明日爲始,別定武士,領率一哨軍兵,斫伐輸運之意,敢啓。傳曰,知道。
上在昌德宮。停常參·經筵。
夜三更,月入軒轅右角星內。啓。
李允修啓曰,明日方物封裹,明日國忌齋戒,又明日國忌正日,此三日視事,頉稟。傳曰,知道。
李雲徵啓曰,備邊司郞廳,以大臣意來言,今日賓廳坐起日次,而禁軍都試終場相値,頉稟云矣,敢啓。傳曰,知道。缺數行
有政。以安如石爲左承旨,申厚命爲兵曹參判,金兌一爲輔德,趙珌爲司書,李浚爲校理,慶明會爲戶曹正郞,李碩意爲禮曹佐郞,金碩命爲伊川府使,李文徵爲靑松府使,申命任爲司宰僉正,尹徵商爲典籍,李挺晢爲禁府都事,許銘爲氷庫別檢,李必茂爲掌令,李瀏爲兼春秋。
兵批,判書睦昌明,禁軍都試進,參判未差,參議安如石進,參知嚴緝,禁軍都試進,左副承旨李雲徵進。
無政事。
都摠管全城君混三度呈辭。傳于李雲徵曰,加給由。
領議政權大運七度呈辭。傳曰,安心調理。
傳于李元齡曰,今此安嬪之喪,出於意外,驚悼曷喩?依溫嬪例,禮葬等事,令該曹卽爲擧行事分付。
傳于李允修曰,歸厚署棺板一部,卽爲擇送于內需司事,言于該曹。
李雲徵啓曰,禮曹判書柳命賢,來詣請對矣。傳曰,引見。
司諫睦林重,正言李相勛啓曰,江西縣令尹以亨,居官處事,善狀無聞,而刑杖過濫,斂怨于下,頃遭土民之變,方在査覈之中,不敢晏然莅事,離任歸家,已至四朔之久,當此秋務孔殷之日,決不可任其瘝曠,而按道之臣,尙無啓聞處置之擧,是難,急於懲治悍俗而然也。殊欠顧念官事之意,請江西縣令尹以亨罷職,平安監司李萬元推考。答曰,依啓。
未時,缺數行以越採事,有所云云之事,事甚驚駭,而觀其措語,未能詳悉,其間曲折,無由的知矣。上曰,自己丑年後,邊氓越採,別樣嚴勅,而今又有如此之變,極爲驚駭,雖未知出於何方,而自前北道之民,常多犯禁,意者,今亦出於北道矣。命賢曰,狀啓中有云五六日程,以此觀之,則似是三·甲等處也。上曰,然。命賢曰,三·甲之民,生理甚艱,衣食資生之路永絶,故知其必死,而常犯此禁,其情亦可矜惻矣。上曰,我國邊氓,素甚强悍,專以奪取爲心,故彼國之人,常多被殺,事甚可惡,而彼此相逢之後,則必有現露之患,故爲其滅跡,逢之輒殺,以爲倖免之計,每每生事,爲之奈何?命賢曰,上敎至當矣。上曰,彼國之人,若是潛採者,則此事終必不至大段,而若或公採,則必當報達于朝,前頭不無査使之來矣。命賢曰,觀此狀啓措語,則公採·私採與否,無的知之路,而若有査問之擧,則其不幸,何可盡達?然虛實間,旣有所聞,則不可置而不問,爲先兩道監司處,祕密發關,使之多般機察,以爲探得其根因之地,似當矣。大臣,亦當請對,而我國人心,雖無形之事,訛言胥動,易至騷擾,今因使臣狀啓之來,卽有大臣請對之擧,則必有一場騷屑之患,故姑停矣。上曰,然。西·北路監司處,爲先速發祕關,以爲機密搜捕之地,可也。命賢曰,使臣,旣已越江,催促入來,何如?上曰,可也。大槪,自朝家別樣申飭之後,邊氓等,猶不知止,每爲犯禁,原其罪狀,雖甚可痛,而顧其生理,專賴於此,故每以倖免爲利,自知其必死,而終至犯禁,其情亦甚可矜也。命賢曰,聖敎若此,好生之德,可謂至矣。臣等,竊伏以聖德天大,常自稱誦矣。今承如是之敎,臣隣感祝之心,何可盡達?仍罷出。以上燼餘移謄
平安監司·義州府尹書目,謝恩使一行,本月十八日,無事還渡江事。
慶尙左道災傷敬差官書目,新寧縣監閔洵,災傷差錯,罷黜事。
謝恩,右承旨李允修,右副承旨李雲徵,同副承旨李元齡,輔德金兌一,司書趙珌。
謝恩,左承旨安如石。以上朝報
李元齡,以訓鍊都監言啓曰,文殊山築城時役軍炊飯柴,以昌·敬兩陵火巢近處,蟲損木斫用事,旣已定奪於榻前矣。今二十四日爲始,每日軍兵三哨式,輪回定送,斫伐之意,敢啓。傳曰,知道。
上在昌德宮。停常參·經筵。
未時,太白見於巳地。啓。
申厚載啓曰,小臣,冬至聖節方物封裹,議政府進去,下直。傳曰,知道。
李允修啓曰,吏曹郞廳來言,守令有闕,政事,何以爲之?敢稟。傳曰,過國忌後爲之。
備忘記,傳于李雲徵曰,典獄摘奸,輕囚放釋。
傳于李雲徵曰,日寒如此,宿衛軍士,空石題給。缺數行
啓曰,傳曰,諸宗親臨殿講吉日,以開月初十日,旣已推擇,而欲於未嚴沍前爲之矣,以三四日間進定事,分付該曹事,命下矣。親臨殿講吉日,更令日官推擇,則來十一月初三日爲吉云,而拜表相値,初一·初二·初四·初五·初六日,皆有拘忌,初七日爲吉云,以此日定行乎?敢稟。傳曰,初一·初二·初四日中,何日拘忌,不至大段耶?
又啓曰,三覆,定於來十一月初三日矣,拜表相値,更令日官擇日退行,何如?傳曰,允。
李雲徵啓曰,臣承命馳往典獄署,各項罪人,取見文書,一一點考,則承傳罪人八十名,刑曹罪人三十八名,咀呪罪人四名,來關罪人九名,各司罪人十三名,合一百四十名內,本院囚別監申二齊,次知甘金,闕番事也,江陵京主人林守善,次知次善,香室年例香不納事也,司憲府囚所由㕾知,雨裝不爲待令事也,漢城府使令成後男,訟者推捉時,亂打訟者致傷,救療間囚禁事也,崔子邦,其子作弊,因人呈狀推覈,逃避不現事也,咸戒雲·金義良,以市民路上高聲發惡事也,舍人司囚使令元巨卜,次知受香,古風木及藥債木偸食事也。上項囚人八名,所犯旣輕,故仰體聖上欽恤之意,卽皆放送,其餘罪人一百三十二名,則或以御寶僞造,或以殺人,或以明火强盜,或以咀呪,或以北人招引人物,或以印信僞造,或以敗船,或以私鑄錢文,罪名俱係重大,不可放釋,故皆令仍囚之意,敢啓。傳曰,知道。
李雲徵,以備邊司言啓曰,冬至副使李麟徵,重患寒疾,今日方物封裹時,不得進參,數日之內,差復難期,事甚可慮,拜表吉日,令該曹稍退推擇,何如?傳曰,允。
李允修,以禮曹言啓曰,備邊司啓辭,冬至使拜表稍退事,允下矣。拜表吉日,更令日官推擇,則來十一月初三日巳時爲吉云,以此日時擧行,何如?傳曰,允。
李雲徵,以備邊司言啓曰,西北邊犯越殺人罪人之機捕,事係緊急,兩道祕關,令禁軍二人給馬,作速齎送,何如?傳曰,允。
李雲徵,以都摠府言啓曰,今日入直軍士,中日習射,請出標信。傳曰,知道。以上燼餘移謄
下直,三和府使李亨蕃。
司正洪錫九,加資肅拜。
刑曹啓目,粘連忠淸監司啓本云云。春金,致死於逢杖後十日,而檢驗之時,杖痕猶存,則死後傷處,萬無柔軟之理,而屍帳中,以軟懸錄,已極可疑,初·覆檢官,從重推考事。啓依允。毛乙來·禮正·莫男等乙良,竝只減死定配爲乎矣,春金檢屍時,杖痕以柔軟懸錄,殊甚駭然,當該初·覆檢官,竝先罷後推。
傳曰,日寒如此,薄衣軍士,襦衣題給。
京畿都事書目,楊州牧使李衡祥,災傷差錯,罷黜事。以上朝報
李雲徵,以都摠府言啓曰,今日入直軍士,中日習射,請出標信。傳曰,知道。以上燼餘移謄
上在昌德宮。停常參·經筵。
未時,太白見於巳地。
仁敬王后忌辰齋戒。
李允修啓曰,領議政八度呈辭到院,以國忌齋戒,留院之意,敢啓。傳曰,入之。
李雲徵,以都摠府言啓曰,都摠管鄭維岳,除標信,備邊司坐起,進去之意,敢啓。傳曰,知道。
李元齡,以兵曹言啓曰,傳曰,日寒如此,薄衣軍士,襦衣題給事,命下矣。發遣本曹郞廳摘奸,其中尤甚薄衣者一百二十五名,別單書入,令該曹,依此數題給之意,敢啓。傳曰,知道。
禮曹啓曰,親臨宗室殿講,來十一月初七日推擇草記,傳曰,初一·初二·初四日中,何日拘忌,不至大段耶事,命下矣。招問日官,則初一·初二日,係是大段拘忌,初四日,拘忌頗輕云矣,敢啓。傳曰,以初四日定行,而依丁卯年例,處所定於熙政堂,繖扇及侍衛諸將,竝入陳於南庭,可也。
李元齡,以禮曹言啓曰,冬至使拜表,來十一月初三日退行,親臨宗室殿講,初四日進定事,旣已啓下矣。原單子中,改付標以入之意,敢啓。傳曰,知道。
李雲徵啓曰,三覆,定於來十一月初三日矣,拜表相値,更令日官擇日退行事允下矣。更令日官推擇,則來十一月初七日,爲吉云,以此日定行之意,敢啓。傳曰,知道。
傳于李雲徵曰,王子房賜牌奴婢,考例定給事,分付該院。
領議政權大運八度呈辭。傳于李允修曰,安心調理。以上燼餘移謄
禁府,金孝尙拿囚。啓。
司饔參奉許瑑,磁器燔造後入來。以上朝報
上在昌德宮。停常參·經筵。
仁敬王后忌辰。
李允修啓曰,明日常參·經筵,取稟。傳曰,停。
傳于申厚載曰,明日,諸承旨持留院公事,入侍。以上燼餘移謄
上在昌德宮。停常參·經筵。
下直,瑞興縣監李。
李允修啓曰,明日常參·經筵,取稟。傳曰,停。又啓曰,來初一日,輪對日次,取稟。傳曰,爲之。
李雲徵,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,副摠管睦林一,除標信,義禁府坐起,進去之意,敢啓。傳曰,知道。缺數行
吏批啓曰,提學及玉堂東壁,今當差出,而擬望之人乏少,相避·外任竝擬,何如?傳曰,允。
以李周徵爲楊州牧使,尹夏濟爲江西縣令,李弘毅爲新寧縣監,丁呂重爲戶曹佐郞,李湜爲兵曹參議,金演爲兵曹佐郞,柳命賢爲兼右賓客,尹徵商爲監察,李東標爲應敎,金兌一爲執義,柳命賢爲弘文提學。
兵批,判書睦昌明進,參判申厚命在外,參議未差,參知嚴緝進,右副承旨李雲徵進。
邊是泰爲兼司僕將,黃道光爲五衛將,李廷楷爲訓鍊主簿,李纘源爲都摠經歷,南澤爲訓鍊僉正,元摠爲都摠都事,徐文縉爲五衛將,李麟徵爲僉知。
姜世龜,以義禁府言啓曰,內需司牒呈據,刑曹啓目,捕盜軍官金孝尙,移本府處置事,允下矣。金孝尙,方待命於本府,卽爲拿囚之意,敢啓。傳曰,知道。
又以義禁府言啓曰,以平安監司狀啓,刑曹啓目,前江西縣令尹以亨,移本府處置事,允下矣。尹以亨,方待命於本府,卽爲拿囚之意,敢啓。傳曰,知道。
申厚載,以宗簿寺官員,以提調意啓曰,今此親臨宗室殿講時,以禮曹節目,宗室,與文臣·儒生有異,全秩應講,實有未易,故自前或有以一冊,或以二三冊應講之例,今亦依此擧行事,命下矣。取考前例,則丁卯年親臨殿講時,在宗學之員,俱是蒙學,故庸·學及論語,自初卷至二卷,孟子·詩·書,自初卷至三卷,因傳敎施講,而年限內自願之人,以全秩應講矣。今亦依丁卯已行之例,擧行乎?敢稟。傳曰,依爲之。
李元齡,以禁衛營言啓曰,十三番別左司屬,慶尙道五哨軍兵逢點實數六百三十五名,十番海西別驍尉六十七名,步軍標下一名,已爲整齊矣。來十一月初一日,與內外三處入直馬步軍兵等,依例替代後,舊軍放送之意,敢啓。傳曰,知道。
又以御營廳言啓曰,本廳軍兵,來十一月爲始,十哨立番矣,本廳一哨軍兵,當爲入直於集春營,十一月初一日,與訓鍊都監,依前例替代之意,敢啓。傳曰,知道。
又以御營廳言啓曰,本廳右部後司屬,全羅右道三哨,忠淸右道二哨,後部前司屬,忠淸右道五哨,合十哨軍兵,及京案各差備實數二千九十一名,黃海道別馬隊五十名,已爲逢點整齊矣。來十一月初一日,與右部右司軍兵替代後,舊軍放送之意,敢啓。傳曰,知道。
又以兵曹言啓曰,今十月二十六日,都摠府郞廳·內乘·中樞府郞廳·訓鍊院實官宣傳官·武臣兼宣傳官·部將·各廳將官等朔試射時,部將金得秋·鄭自東等,俱來滿四十,摠戎廳哨官元世標,自五月至今朔稱病,連三次不進,竝依例汰去,何如?傳曰,知道。
以領議政權大運九度呈辭,傳于申厚載曰,安心調理。
以慶尙左水使,以海夫金淡等渰死事狀啓,傳于安如石曰,渰死人等,令本道恤典擧行。
午時,上御熙政堂,諸承旨持留院公事入侍。行都承旨申厚載,左承旨安如石,右承旨李允修,左副承旨姜世龜,右副承旨李雲徵,同副承旨李元齡,假注書全命三,記事官李瀏·李柱天入侍。厚載,以宗簿寺啓目進讀。上曰,依爲之。如石,以慶尙左水使狀啓進讀。上曰,渰死人等,令本道恤典擧行。允修,以禮曹望闕禮擇日單子進讀。上曰,啓下。世龜,以平安道御史金夢臣書啓進讀。上曰,當初尹以亨,直爲馳進于監營,已涉可疑,而康泰憲招辭中,尹以亨所爲,無據之事,不一而足,故御史之行,使之各別廉問矣,有此書啓,而以此觀之,尹以亨虐民肥己等事,極缺數行此皆守令之過也。上曰,御史書啓,下于該曹,可也。雲徵,以全羅監司狀啓進讀。上曰,啓下。厚載,以吏曹別薦抄啓單子進讀。上曰,啓下。如石,以忠淸監司狀啓進讀。上曰,啓下。允修,以禮曹來十一月冬至陳賀儀奏進讀。上曰,權停,可也。世龜,以禁府草記進讀。上曰,知道。如石,以宣惠廳啓目及常平廳啓目進讀。上曰,啓下。世龜,以全羅道殺獄狀啓進讀。上曰,啓下。如石,以宣惠廳郞廳望單子進讀。上曰,啓下。世龜,以忠淸監司敗船罪人狀啓進讀。上曰,啓下。世龜曰,近來奸民輩,不畏法禁,故前後漕船,故敗之類相繼,自該曹嚴加推治,而以此狀啓觀之,其中或不無瞹昧者矣。上曰,近來故敗之弊頗多云,故一切懲治而其間或不無曖昧之事矣。厚載曰,江華僧人,偶上於漕船,亦爲混入於推治之中,此則似涉曖昧矣。上曰,僧人則監司狀啓中,亦有分揀之意,各別分揀,似可也。世龜,以全羅監司狀啓叛主罪人照律進讀。上曰,啓下該曹。雲徵曰,事變假注書李相休,身病猝重,他假注書,差出察任,何如?上曰,允。元齡進曰,小臣所掌,則無可達公事矣。上曰,知道。仍罷出。以上燼餘移謄
禮曹佐郞曺復卿,各陵香炭山摘奸事,出去。
假注書李相休病,代沈得良。
謝恩,兵曹參議嚴緝。
行大司憲權兪,持平吳尙友啓曰,都城十里內四山,禁松至嚴,而近來禁令,日漸解弛,各道監役,旣不能常加嚴飭,山直輩,與無賴奸民,作爲稧房,恣意偸斫,而凡結褉之人,則任其所爲,不復禁斷,使累百年長養之地,日就濯濯,事極寒心。請四山監役,竝從重推考,私自作褉之類,令漢城府一一査出,入啓重治,以杜奸習。堂下官不得乘轎,自是舊典,朝家之申飭禁令,前後非一,而近來國綱漸弛,人不畏法,外方都事·守令之偃然冒禁者,旣多有之,甚至於僉·萬戶輩,亦多效尤,事之寒心,莫此爲甚。頃日宣沙浦僉使尙經周,以差員還下去時,乃敢乘馬轎,略不顧忌,有駭視聽,極涉猥濫。如此冒法無識之類,不可不隨現懲治,請宣沙浦僉使尙經周罷職,自今以後,堂下官越法乘轎者,更加禁斷,隨現科罪。答曰,依啓。
慶尙道咸安幼學趙時琠等上疏。大槪,贈判書臣趙宗道,請賜諡事。入啓。答曰,省疏具悉。疏辭,令該曹稟處。以上朝報
上在昌德宮。停常參·經筵。
昧爽,雷動電光。辰時,雷動電光,雨雹,狀如榛子。
李允修啓曰,明日常參·經筵,取稟。傳曰,只晝講。
王世子誕日,政院·玉堂問安。答曰,知道。
中宮殿問安。答曰,知道。世子宮單子問安。答曰,知道。缺數行
以備邊司進不進單子,傳于李雲徵曰,來會賓廳。
申厚載啓曰,備局諸臣,來會賓廳矣。傳曰,引見。
備忘記,傳于申厚載曰,嗚呼,藐予小子,不穀忝位,于今十有九年于玆,而才淺德薄,施措乖舛,自速皇天之僤怒,水旱風霜之災,可怕可愕之變,式月斯生,殆無虛歲,夙宵憂懼,不遑寧處矣。迺者大雷電之變,遽發於純陰閉藏之節,而爗爗虩虩,殆有甚於盛夏,詩人所謂不寧不令者,不幸近之,未知何樣禍機,伏於冥冥,而仁天之譴告,若是其丁寧耶?噫嘻,災沴之作,何代無之,而未有如近日之孔棘,冬電之異,曾或有之,而豈如今日之驚心者乎?此決非尋常流行之災,而苟求致此,罔不由於人事之失於下,則厥咎誰執?亶在否德。若何以弭災,若何以扶顚,一倍危凜,罔知攸措也。承旨代予草敎,宜自政府,廣求切直之言,上自寡躬闕遺,下至生民利病,極言竭論,毋有所隱,言雖不中,予不之罪也。噫,咨爾大小臣僚,自乃祖乃父,世篤忠貞,盡瘁王室,遭玆岌嶪之秋,憂時愛君之忱,想必有倍於平日,須各體予至懷,割斷己私,精白一心,奉法率職,小答天譴,弘濟時艱。
傳于姜世龜曰,災異至此,不可無欽恤錄囚之擧,禁府·刑曹時囚及編配罪人等,竝於明日,榻前疏決事,分付。
兵曹口傳政,以朴澄爲副司直。
缺啓曰,本院藥材,大同令進上時,各道審藥,例爲陪進,而今日忠淸道進上藥材捧上時,本道審藥,中路落後,公然不進,其情狀,極爲可駭。審藥,令攸司囚禁科罪,何如?傳曰,允。
李元齡,以都摠府言啓曰,副摠管洪時疇,旣已掃墳受由,李聃命在外,上來遲速難定,睦林一,與新差兵曹堂上,有相避當遞,前頭親臨殿講時,侍衛苟艱,合有變通之道,敢啓。傳曰,令該曹稟處。
巳時,上御熙政堂。政院·玉堂·大臣·備局堂上引見,左議政睦來善,右議政閔黯,兼判尹柳命天,戶曹判書吳始復,工曹判書鄭維岳,右參贊尹以濟,刑曹判書李義徵,兵曹判書睦昌明,大司憲權愈,吏曹判書李玄逸,刑曹參判閔就道,都承旨申厚載,左承旨安如石,右承旨李允修,左副承旨姜世龜,右副承旨李雲徵,同副承旨李元齡,大司諫金夢陽,應敎李東標,校理李浚,副校理洪重夏,修撰柳栽,副修撰吳尙文·金世欽,假注書全命三·沈得良,記事官李瀏·李柱天入侍。來善曰,日氣連甚不適,非時雷變驚駭,聖體,若何?上曰,無事。來善曰,王世子氣候,亦何如?上曰,亦安穩矣。冬雷之異,曾或有之,而未有甚於今日,當此閉藏之節,爗爗震電,無異盛夏,災異之作,必有所召,心甚驚懼,罔知攸措。諸臣今方入侍,應天弭災之策,其各悉陳。來善曰,冬雷之變,曾雖有之,而未有缺數行致有此變異之慘,臣罪萬死,決不可仍冒職次,懇乞爲先罷免,以應天譴,不勝幸甚。上曰,災異之作,亶由寡昧之不辟,卿何引咎至此?須勿過辭,勉補不逮,以濟時艱,可也。黯曰,臣以愚下,叨冒至此,居常無一事一言裨補聖治,致令民怨於下,天怒於上,今遇非常之變,只自憂懼,不知所出。其人雖無似,其職則有燮理之責,冬雷之作,咎實由臣,伏願聖明,按漢故事,亟賜策免,改卜賢德,以答天譴,以濟時艱,不勝幸甚。上曰,今日致災,職由寡躬,卿何引咎也?況因災策免,本非美事,須勿過辭,思所以消弭之道,上下交修,共濟時艱,是予之望也。黯曰,今玆冬雷,實由臣竊位冒據之致,而聖上,亦宜遇災恐懼,益勉修省之道,我國家,立國旣久,陵夷玩愒,法紀不立,四維不張,聖上圖治之誠,非不至矣,而百隷怠官,事多解弛,吏不畏法,民受其害,在昔仲張統,有興平粱肉,治亂藥石之論,諸葛亮,三代以後第一人,治蜀尙嚴,則卽今爲治之道,宜張而不宜弛。至於喜怒之節,惟當觀理而已,殿下,遇事不平,微傷嚴急,有乖臨下以寬之義,幸加留神焉。古人曰,奢侈之禍,甚於天災,目今民窮財盡,未必不由於奢侈,殿下,誠能躬行儉素,內而宮禁,外而朝廷,以身而敎,靡有不從者矣。上曰,大臣反覆陳戒,出於憂愛之誠,各別留心而體念焉。黯曰,俗語,目我國以人情國,自前而然,於今爲甚,外方之民,有所收納,本官之吏,旣索賂物,又責出人情債,用於京司,京中小各司及貢物人等,凡係米布出入之際,皆有所賂,雖小小進拜之物,非賂亦莫可捧入。至於掖庭,事面旣別,所用尤多,缺數行如有現發者,繩以重律之意,各別申明,何如?來善曰,右相悉陳,外而各司吏胥,內而掖庭所屬,凡諸所納之物,多有操縱進退之弊,申飭革弊之意,而臣亦有所聞,敢此仰達。頃於陵幸之時,少䆠輩及別監等,到處作弊,亦多侵徵之事云,事極寒心,自今以後,嚴加禁斷,宜矣。黯曰,臣亦有所聞矣。小宦輩問安之行,或索酒食,或施刑杖,進排之時,或頗操縱,故外間,頗有宦官作弊之言,其事雖小,貽累大矣。秩高宦官,未聞有此等事,百官有過,責在臣等,小宦作弊,不能檢擧,大宦當不得辭其責矣。上曰,兩大臣所達,誠是矣。外方京司,各別申明,掖庭及內侍府,當一體嚴飭矣。右相所達俗語以下,出擧行條來善曰,弭災之策,猝難思得,疏決罪囚,蕩滌逋欠,自是遇災常行之事,而捨此二者之外,無他切務,臣等方欲以此陳達矣。疏決一款,旣已命下,孰不欽仰?至於保民之道,雖非遇災之日,固所當盡,而近年以來,連値凶荒,爲恤窮民,凡所蠲役,亦非不多,而至若諸色軍布,及各司奴婢貢布,則以其久遠逃故,有難盡信,例多責徵於已枯之骨,而且多隣族之被侵,此是民怨之大者也。當此遇災恤民之日,尤可無別樣變通之擧,令各該司,抄出久遠逃故之類,分付各道各官,從實明査後,一倂蕩滌,以示朝家恤民之大惠,何如?黯曰,凡干軍布及各司奴婢貢木,久遠未收,蕩減之擧,其惠不及於恪勤應役之人,當初頑不應役者,反蒙其惠,或本官色吏,兵曹下人等,收捧於當身,不納於官司,以致未收,雖極痛駭,及至年久,還徵於其隣族,此弊亦不可不念。各年未收尤甚之邑,則其時當該官員,査覈,以上燼餘移謄科罪,當該色吏,各別重治後,未收則蕩滌,似宜矣。兵曹判書睦昌明曰,逃故軍布蕩滌,事甚便宜,而年久未收甚多,使本官,明査其久遠逃故,指徵無處之類,然後定限年條而蕩滌,似爲得當矣。上曰,依所達施行,可也。以上朝報出擧行條來善曰,以謝恩使狀啓觀之,則其間虛實,雖未能的知,而似將有査問之擧,今番使臣入去之時,彼中事情,不可不探知,而使臣行中,若無所持銀貨,則難以周旋,管運餉銀子各二百五十兩,使之持去,用之則會減,不用則回還時,還納於本所,無妨矣。此有前例,敢此仰達。命天曰,大臣所達,誠然矣。自前使臣往來之際,必有所持而後,彼中事情,可以探知矣。上曰,依爲之。出擧行條上曰,諸臣,以次各陳所懷,可也。命天曰,冬雷之變,自前有之,未有甚於今日,其驚心駭耳,何可勝言?臣等,會坐廟堂,莫不動色相戒,大臣,問及弭災之策,實無可以仰對者,其所相議,不過兵曹軍布,戶曹各司奴婢逃故之類,侵及隣族,爲外方之巨弊,不可不限年蕩滌,罪重者,雖經累十年,決難輕放,其中情有可恕者,則不可不略加疏釋,以此兩款事,商確而已,大臣旣已備陳,臣何容別議?然自古消弭之道,惟在應天以實不以文,上下當體得此義,交相務實,終始無怠而已。上曰,務實之言,誠好矣。始復曰,今日雷電之變,實非尋常災咎之比,兩大臣縷縷陳戒,無非切至之語,臣無庸更贅,而自古修省之道,以實不以文,可以格回天心,第人心操舍無常,當其遇災之日,惕然警懼,君臣上下,動色相戒,稍過時月,則恬嬉度日,漸不克初。伏願聖上,以今日戒懼之念,罔或間斷,勅勵群工,使之一心奉公,終始不怠,則此亦弭災之一道也。缺以上燼餘移謄
行戶曹判書吳始復所啓,大臣備陳保民之策,語甚切至,民間疾苦,京外無間,都下之民,太半以上朝報以貢物資生,而十餘年來,不但應役煩重,各司官員之科外使役,日以益甚,且不無公然責徵之事,殊極寒心。若不別樣痛禁,無以解其冤而革其弊矣。自今爲始,令貢物衙門提調,另加申飭,如或有復踵前習者,摘發科罪之意,定式施行,何如?上曰,各別申飭,自今以後,如有復踵前習者,隨現科罪,可也。出擧行條維岳曰,天意深遠,今此雷變之作,雖不知其緣何所致,而遇災應天之道,惟當盡人事而已。試以人事言之,人事之進退,獄訟枉直,最關國家治亂,民生休戚,而朝家用舍,拘於形勢,而未必盡公,官吏聽斷,循其私意,而多有冤屈。今若自上惕厲修德,凡百發號施令,務歸得當,大小廷臣,仰體上意,能祛己私,一心奉公,則其於應天之道,雖或不中,必不遠矣。上曰,所達,誠好矣。以濟曰,冬雷之災,前後何限,而未有如今日之甚者,上下警懼之心,當復如何?其在修省之道,固當靡不用極,而凡於遇災之初,莫不震惕,及其時月旣久之後,漸至怠忽。殿下,若以今日戒懼之心,終始不懈,益加勉勵,則或有助於弭災之萬一矣。上曰,然。義徵曰,遇災修省之道,大臣及諸宰,旣已畢陳,臣無庸更贅,而臣方待罪刑官,以獄事之有足以感傷和氣者,仰達矣。臣伏見各道疑獄狀啓,則皆是殺獄,而按治不能如法,疏漏之處甚多,遠外治獄之不得盡情,據此可知。此外雖非殺獄,或不無係干綱常,及倫紀之獄,情跡疑亂,久未決末者,其中如有橫罹之弊,則豈不足以感傷和氣者乎?此等大獄,自本道久未決折者,斯速啓聞缺以上燼餘移謄以爲自朝家處決,使橫罹者,得以申白,則此亦導迎和氣之一助也。上曰,刑判所達,誠是矣,八道大獄承款者以上朝報及罪狀明白者外,罪涉可疑,年久滯獄者,使之謄書前後推案而啓聞,以爲疏決之地,可也。就道曰,各道各邑許多獄事,固不可一倂啓聞而處之,使各其道監司,按治疏放後,只取其難處者,啓聞而處之,何如?來善曰,閔就道所達,是矣。各官未決之獄,使之一倂啓聞而處之,非所以責守令·監司之道,使各道監司,按治疏釋,而其中如有難處之獄事,啓聞而處之,則似有條理矣。上曰,所達,誠然,使各道監司,按治疏釋,俾無滯囚之弊,而其中難處者,則斯速啓聞,稟處,可也。出擧行條上曰,刑官,旣出刑獄之言矣,江西縣令尹以亨獄事,大臣所見則何如?來善曰,以亨之居官不法之事,姑舍勿論,當初以亨之馳進營門也,監司不問其虛實,康泰憲等,直請梟示,殊失按事之體矣。上曰,然。黯曰,臣取見其文書,則似不可一一盡信矣。上曰,盡見其原情耶?黯曰,以原情見之,則以亨發明處,頗多矣。蓋聞江西人心,自前極惡,有登山叱倅之時云,今此康泰憲等,雖未知其間曲折,守令,至有直進營門之擧,則泰憲等,亦不無所犯矣。上曰,登山叱倅之事,曾於丁巳年間,金龜萬,爲本倅時,遭此變云矣。黯曰,其時不爲重究,故乃至今日,復有此變,況泰憲,其時有所犯定配,得放不久云矣。土民雖甚惡,爲倅者,若正己而後治民,則民無不服之理,而今此以亨之所遭,雖曰以權復一事,致有此變,至於貿易過濫,及災結私用等事,極爲無據。泰憲等及以亨,各以其罪罪之,似爲得當矣。上曰,然。當初以亨之直爲馳告也,監司不爲究問,啓請梟示,事甚駭然,缺數行及見書啓,有條陳之事矣。黯曰,御史書啓,亦以康遇榮妻呈狀中語條陳,則亦不可盡信矣。上曰,當初遇榮之爲父訟寃,係是四件事,則該曹重施刑杖,致令殞命,其處置,亦甚未妥矣。黯曰,遇榮之上言,雖係四件事,而似涉於誣陷土主,則其時刑官之處置,亦不爲無據,且聞其致斃,已過告限,則似不必致責於刑官矣。上曰,姑待明査後處之矣。
義徵曰,曾因大臣陳達,內需司敗船罪人十八名,移送各其所居官,嚴刑徵捧事,旣已定奪矣。臣取考船人等戶籍,則其中十五名,京江居生之人,無可送之處,其餘三名,乃海西之人,只送此三名於遠邑,徵出穀物,有所難便,勢將仍囚京獄,故敢此仰達,而但念此輩,敗船之後,疑其故敗,有此囚治,有此六七次刑訊,而終始稱冤,尙不輸情,事甚痛駭。第故敗虛實,旣無詳覈之路,渠亦抵死而不服,一向加刑,徑斃可慮,以罪疑惟輕之典論之,則合有參酌處置之道矣。黯曰,近來漕運船故敗者,前後相繼,固宜隨現嚴治,而其間眞正敗船,而混入於故敗之罪者,亦難保其必無,此人等,囚繫半年,已施六七次之刑,今於遇災疏釋之日,或可參酌而處之,姑爲停刑仍囚,徵捧穀物,亦似無妨矣。上曰,其間情狀,實有可疑者,而刑官所達如是,姑爲停刑仍囚,徵捧,可也出擧行條來善曰,東萊府使,以竹島漂人等,差倭出來時率來之意,旣已言及於留館倭處云,不久當出來,接慰官,豫爲差出以待之,何如?黯曰,今番則必有爭詰之事,接慰官,各別擇差,何如?上曰,以狀啓見之,將必有爭持之弊,接慰官,擇差以送,可也。榻前定奪,缺數行上曰,諸臣,以次各陳所懷,可也。昌明曰,近年以來,冬日常暖,雷變頻數,而豈有如今日之甚者乎?臣等,不勝驚心,相會廟堂,實不知致災之由,弭災之策,憂懼罔措。軍布未收之蕩減,罪囚冤枉之疏釋,或爲消弭之一助,故欲以此陳達,今者大臣諸宰,旣已備陳,如臣愚昧,有何別樣意見乎?然此兩件事,豈足爲應天之實乎?惟願繼自今,自上恐懼修省,常如遇災之日,勅勵群臣,恪勤率職,以答天譴耳。上曰,所達誠然矣。愈曰,變不虛生,必有所召,今天示譴,雖未知某事之失有以致之,而方今法綱不立,公道不行,人才乏絶,百弊俱興,變異之作,無足怪也。今若修明祖宗朝良法美制,以立紀綱,無使至於解弛,君臣上下,絶斷私意,務恢公道,無或有偏私之失,則人才將自進,紀綱將自振,而天必收還威怒,弭災之道,恐不外是矣。且近年以來,或遇災變,則上下驚懼,動色相戒,若過旬時,則頓忘昨日之心,委靡頹惰,一如舊所爲,若是而欲回天心,其可得乎?君臣上下,各以遇變初日之心爲心,惕勵如一日,無所間斷,則仁愛之天,必不復示警,而修省之道,得矣。上曰,所達誠好,各別留心焉。玄逸曰,今以冬雷異常之變,自上罪己求言,大臣請對引咎,此是君臣上下,各自警飭之道,而大臣所陳,勤民隱,疏決冤滯之說,實爲答天譴弭災沴之意。凡若此類,皆着實擧行,而不使歸於虛文,則於應天之道,亦不爲無補,而且人君遇災修省之道,不過曰修德。在昔商之中宗,遇桑穀之異,高宗,遇雉雊之變,懼而修德,變災爲祥,三代以來,人君遇災修省,弭災消患者,亦缺數行痛斷私意根株,然後德之修也可期,推之政事云爲,則必使宮府爲一體,內外無異法,如宮家折受之類,一切裁之以法,不使有過濫之弊,使宦官宮妾之輩,憚不惡之威,謹覆盆之戒,不使有驕恣之失,而使外廷小大之臣,莫不各自惕念,黜去私心,恢張公道,則可以慰悅民心,消弭災沴,而爲應天以實之道矣。上曰,儒臣反覆陳戒,甚爲切實,各別留心而服膺焉。玄逸曰,近自數年以來,有金星晝彩,白氣弭天之變,考諸天官書,皆以爲兵象,而今又火星失度,冬雷之異又如此,其有意外之虞,亦不可不慮也。遇災修省,祗懼天戒之道,固當如上所陳,而至於陰雨之備,亦當豫爲之所,如築城等事,自朝家已有成筭,不敢更有煩縷。昔宋孝宗時,有正月雷電之變,侍御史陳俊卿上言,是爲夷狄將陵中國之象,不可不深慮,以開言路,用人材,爲應天消變之術,臣亦以爲,今因別薦之後,令軍門大將,各薦堪爲將帥者一人,以擬他日之用,何如?上曰,才堪將領者,纔已抄啓,而儒臣所達如此,如有可薦之人,則更爲議薦,可也。出擧行條就道曰,恐懼修省之道,大臣及諸宰,已盡言之矣,臣無更達之辭,而若曰,小民怨咨,足以致災云爾,則此不可不念也。賦斂之輕重,訟獄之枉直,最關民情之逆順,而近來守令,冗雜頗多,申飭銓曹,必須精擇差除,俾小民無怨咨之聲,則其於弭災之道,亦或一助也。上曰,守令擇差事,前後申飭,非止一再,而當此遇災恤民之日,親民之官,不可不別擇,所達誠是,更令該曹,另加申飭,可也。出擧行條厚載曰,凡遇大災異缺數行有所召而然,殿下,若於號令之間,喜怒之節,十分戒愼,克享天心,則庶可以轉災爲祥矣。上曰,所達誠好,各別留心焉。厚載曰,臣等,卽伏見備忘記,十行綸音,誠實懇惻,恐懼修省之意,溢於辭表,有足以感回天心者,代草播告,旣非應天以實之道,臣等之蕪拙文詞,亦不能潤色王猷,導達盛意,直以今下備忘記,宣布中外,允合事宜,惶恐敢達。上曰,文辭短拙,不可以播告中外,代草,可也。厚載曰,再次陳達,極知未安,而代言播告,頗涉文具,不如王言之直爲宣布也。上曰,承旨之陳請如此,依爲之。如石曰,今此冬雷之變,出於意外,凡所聽聞,孰不驚動,而弭災之策,安民之事,廟堂諸臣,旣已備陳,如臣庸陋,何可更贅,而第有所懷,惶恐敢達。先儒有言曰,欲法堯·舜,當法祖宗,祖宗朝良法美制,粲然俱備,若能一遵成憲,且得人才,各當其任,則治國之要,不外於此,而亦足以轉災爲祥矣。上曰,所達誠然矣。允修曰,卽者純陰之月,有虩虩之雷,臣等,聚首震駭,相率請對者,蓋欲以修省之意,厚望於君父也。伏覩備忘辭旨,丁寧懇惻,有足以感回天心,而諸臣,亦已備陳驚畏之道,臣固更無所達。第應天以實不以文者,雖曰老儒陳談,若究天人之理,則外是無他,其所謂實者,不過曰誠而已。臣雖愚魯,若能持今日戒懼之心,殫誠竭力,則庶可以奉承職事,而一日二日,易至怠忽,聖庸雖殊,堯·舜亦與人同,則存誠之法,不以上下而有別,殿下,若於涓淵蠖濩之中,缺數行上曰,陳戒之言切至,當體念焉。世龜曰,古人云,天道遠,人事近,惟當盡人事而已,第臣等,未知聖意所在也。今日之事,必如越句賤之立心堅固,衛文公之野處漕邑,然後庶可有爲,而凡今上下,宴安恬憘,不思所以振作之道,災異之來,何足怪乎?上曰,所達大意固好,當體念焉。世龜曰,古之遇災修省者,必皆立心務實而後,可以消弭,而伏見殿下行事,專務文不務實,臣不勝慨然。昔漢光武在河北時,馮異,勸行難爲之事,此實今日之所當法者,臣於頃日筵席,曾有所達,敢此更陳。唐物貿易,㺚馬貿來,甚非所宜,至於築城一款,尤非今日之所當先也。擾民動衆,所關非細,更詢于大臣,相時量力而處之,何如?上曰,築城一款,乃保障重地,不可不築之處也,況今雷變,係於兵象,則陰雨之備,在所不已也。雲徵曰,懼災修省之道,諸臣所達,旣已詳悉,臣無容更贅,而第修省之方,自有條理,若恢張公道,爲官擇人,使人人稱職,則民自以寧,且雷者,天之號令,人君,若於發號施令之際,順時而行,信而勿變,則實爲應天之道也。諺云,高麗公事三日,此最可戒,臣謂凡朝家政令,必須勤之於始,勿使旣發而復改,則可爲審行信令之道,而吏民知所持循矣。上曰,然。元齡曰,十行絲綸,旣盡遇災修省之道,諸臣亦各陳弭災之策,則小臣愚陋,更無可達之事,而竊念應天之策,非有別樣道理,事事合理,則便可消災而治國矣。我國凡事,例多文具,雖尋常施措,尙不可缺數行上曰,應天以實之意,誠好矣。世龜曰,明日疏決事,命下,而判義禁柳命賢,新授兼帶之職,未及出肅,卽爲牌招肅拜,使之入參,何如?上曰,依爲之。榻前定奪夢陽曰,冬雷之變,無歲無之,而未有若今日之甚者,當此純陰之月,虩虩燁燁,慘目驚心,未知何樣禍機伏於冥冥,而天之譴怒,至此極也。聖上,惕然警懼,引接臣僚,延訪弭災之策,意甚盛也。顧臣忝叨言責之長,有何識見,可以仰副求助之盛念乎?第變不虛生,必有所召,殿下,臨御已久,勵精圖治,固無失德之可言者,而喜怒之節,不無急暴之病,擧措之間,或有顚倒之時,此群下之所嘗憂歎者。且今日廷臣之當國,亦已五年,恪勤之心,漸不如初,以致恬憘成習,人事之失於下如此,上天之降災,何足怪乎?必須君臣上下,交相勉勵,大警動,大振作,然後可答天譴,而殿下於政令之間,未聞有務實之效,從前遇災之日,輒下罪己之敎,廣求直言,十行綸音,非不懇惻,而無一人應旨進言者,殿下,若有樂聞讜言之誠心,群臣,亦以勤攻闕失,望於人,則諱言之風,何至於此?以此觀之,亦可見前後求言之敎,未免爲一場文具而止,尙何望上格天心,轉災爲祥乎?最是私之一字,爲今之痼弊,國事之不振,職由於此,誠願殿下,先自刻責,洞開言路,務修實德,建極於上,然後戒飭臣隣,使之克去已私,恢張公道,精白一心,各盡其職,恐懼修省之道,亶不外是矣。上曰,諫臣所達,誠切實,當體念焉。夢陽曰,儒臣,以雷者兵象,陰雨之備,不可不備爲言,誠出於深遠之慮,而西邊則城池器械缺數行奴婢,多在於道內,逃故侵徵之弊,罔有紀極,今歲木花,尤甚失稔,朝家若或如前責徵,則民間形勢,誠有澳散之慮,尙何望固結之效乎?今若令本道,十分明査,曾前未收,及卽今難捧之類,區別蕩減,以監兵營營庫所儲,及備局句管木,量宜移用於所減之代,則京司之用可繼,隣族之弊可除,庶爲固結人心,導迎和氣之一助矣。上曰,令廟堂稟處,可也。出擧行條東標曰,天道高遠,災變之來,雖不敢知某事某事之應,而古人遇災,必以修人事爲急,誠以人事旣盡,天意可回故也。雖然,應天之道,豈可以尋常文具爲哉?今日雷電之變,極可驚心,自上卽下備忘,警懼之意,溢於言表,引接臣僚,咨詢備至,若使君臣上下,一心警動,能如今日之心,則豈不足以轉災爲祥乎?自前遇災之日,殿下,輒下求言之敎,不聞有一人應旨盡言者,雖或有之,殿下,亦未有採用其言,見諸行事之實。若只如此苟且因循,無大警動大飭勵之事,則今日所問所陳,亦不過爲文具而止耳。我國家,無大段目前之患,只是私意橫流,淆亂日甚,朝廷官爵且不論,至於各司胥吏皁隷之類,鮮有不因干囑而得者,如此而可以爲國乎?私逕狼藉,公道不行,安能厭服人心,人心不服,安能感回天意?上曰,恢公道抑私門之說,尤爲切實,可不體念焉?浚曰,弭災之策,大臣以下諸臣,旣已備陳,更無所達,而應天以實不以文,最是緊切語,不但遇災修省之道,不外於此,雖在平日,凡事固當務實,而今日朝臣,玩愒成習,公不能勝私者有之,不能恪勤本職者有之,缺數行固無大段可議,而近來事多文具,第以聽納言之,雖有容受之美,而卒無採施之實,且人心狃安,警懼之誠,每不如始遇災之日。若使今日君臣上下,克去己私,精白一心,有懷必達,翕受敷施,夙夜兢惕,終始無怠,則豈非務實弭災之方乎?今日諸臣之言,亦多有可用者,若採而行之,無爲空言之歸,則豈不足以感回天意乎?上曰,不能一一採納,雖緣有所拘礙,而儒臣所達誠好,今後則體念焉。重夏曰,古人云,有災之國,興,無災之國,亡,因今日遇災警懼之心,以祛私意,杜倖門二件事,責勉於群下,以愼喜怒,愛爵賞二件事,聖上,反躬而加意焉,則未必不爲轉災爲祥之一端耳。上曰,各陳所見,言甚切實,當體念焉。栽曰,諸臣,旣盡所懷,如臣魯下,別無所達,而自上,先正萬化之原,下飭百僚,滅私循公,各勤職責,凡人事可以回天怒者,上下交勉,則恐懼修省之道,不外於此矣。上曰,然。尙文曰,今日弭災之策,諸臣,講究已熟矣,臣不敢復有所達,而蓋誠者,理之實也,應天之道,不以文而在實,一心警懼,至誠無息,克體群僚之陳戒,恒惕高明之聽卑,夙夜寅畏,念終始不怠,則此亦修省之一道也。上曰,然。世欽曰,冬雷之變,雖或有之,而未有如今日之甚者也,然變不虛生,必有所召,人事旣盡於下,則天譴寧見於上乎?昔高宗肜祭之日,有雊雉之異,祖己,乃訓于王曰,惟先格王,正厥事,蓋天下之事,莫不責之人主之一心,君心旣正,則事無有不正者矣。噫,天人一理,上下無間,吾之心正,則天地之心亦正缺數行一念之差,便隔天淵,豈不可畏也哉?易益之大象曰,風雷益,君子以,見善則遷,有過則改,此亦進德修省之一道也。苟能因今日風雷之變,而益加警動振作之心,上下交勅,終始不怠,則轉災爲祥,亦何難之有?伏願聖明,留神焉。上曰,儒臣陳戒之言切至,可不留心而體念焉?黯曰,頃日別薦抄啓中人,或以文學,或以行誼,或以才諝,懸註以入,而銓曹,刑·戶曹郞官擬望之際,每患乏人,就其中可以陞敍,可以出六之類,區別抄出,以送該曹調用,何如?上曰,依前例,區別啓下後調用事,分付該曹,可也。允修曰,宣惠廳郞廳朴澄,令該曹,今日內口傳付軍職,冠帶常仕,何如?上曰,依爲之。榻前定奪允修曰,明日晝講事,命下,而疏決相値,頉稟。上曰,知道。玄逸曰,今此諸臣所達之言,使之精寫一通以入,以備時時睿覽,則大有所裨益於聖德矣。上曰,依爲之。仍罷出。以上燼餘移謄
下直,濬源殿參奉權搏。
慶尙都事書目,河東縣監金砯,災傷差錯,罷黜事。
謝恩,弘文提學柳命賢。
政院啓曰,明日疏決事,命下矣。自前疏決時,時任大臣,禁府·刑曹堂上·三司各一員,例爲入參,而原任大臣,或參或不參,承旨一員或二員入參,今則何以爲之?敢稟。傳曰,原任臣,亦爲入參,承旨,該房入侍,可也。
行司直申汝哲,北兵使遞來。以上朝報
上在昌德宮。停常參·經筵。
下直,順興府使鄭重昌,仁同府使李之夏。
李允修啓曰,明日常參·經筵,取稟。傳曰,只晝講。
以領議政權大運十度呈辭,傳于申厚載曰,遣承旨敦諭。
兵曹口傳政〈事〉,以鄭弘佐·李玄錫爲副摠管。
李允修啓曰,臣承命往諭于議政府領議政權大運則以爲,臣之冒死尋單,非欲釋負就閑,優遊以遣餘日也,實出於年已窮病已痼,陳力就列,斷無是望,朝暮將死,卽一未冷之屍也,而兪音久閟,恩禮彌隆,臣誠悚憫,不知死所矣。昨朝雷電之變,實非尋常災咎之比,正當純陰之月,燁燁之光,虩虩之聲,殆有甚於盛夏。臣於垂死病中,驚起而坐,心魂俱喪,久而靡定。雖不得以弭災之策,仰裨我聖明遇災恐懼之意,循例呼籲,分義未安,而精神昏耗,思慮茅塞,不得以仍以長單,仰溷於修省之日,臣之罪戾,到此而益無所逃矣。不料仁覆之天,不以爲罪,復加異數,承旨敦諭之命,出於千萬意慮之外,十行絲綸,辭旨勤懇,奉讀未半,涕淚交下。臣如有一毫可以供仕之勢,當此災咎孔慘,上下憂惶之時,何敢越視國事,偃蹇自便乎?卽今病勢,日漸危劇,咳喘氣急,時時昏塞,飮啖專廢,縷命垂絶,復起爲人,已無其路,違慢之誅,實所難逭,伏地待罪,不知所達云矣。敢啓。傳曰,知道。
辰時,上御熙政堂疏決。左議政睦來善,領中樞府事金德遠,缺數行大司諫金夢陽,校理李浚,假注書全命三,記事官李瀏·李柱天入侍。德遠進曰,近來日氣連甚陰寒,昨日雷變,出於意外,警懼之餘,聖體若何?上曰,無事矣。德遠曰,中宮殿氣候,何如?上曰,無事矣。德遠曰,王世子氣候,亦何如?上曰,亦安寧矣。德遠曰,災異之作,無歲無之,而非時雷電之變,實非尋常災咎之比。聖上責己之敎,丁寧懇惻,恐懼修省之意,溢於辭表,延接諸臣,廣詢消弭之道,臣亦有所可達之辭,則固當仰塞盛意之萬一,而臣年旣衰耗,素無知識,有何別樣所見乎?第伏聞昨日筵中,諸臣所達之言,盡是應天安民之策,儻能終始一念,罔有所間斷,則豈無所裨益也?古人云,一念之善,景星慶雲,一念之惡,疾風雷雨,言誠切至矣。殿下臨御,且將二十年于今,而勵精圖治,姑無大段闕失之可言,而國無治安之勢,民多飢饉之患,天之示譴,一至於此,此無他焉,實由於上下恬憘而然也。遇此非常之變,必須大警動,大勅勵,念終始不怠,然後能盡消弭之道矣。上曰,大臣所達,出於憂愛,而最爲切實,可不留心而服膺焉?世龜曰,時囚罪人,爲先處決乎?上曰,可也。命賢,以金夏瑞罪案,進前讀之。上曰,此罪,以其子殺人逃躱事,保放已三年,而尙無結末,大臣之意,何如?來善曰,因其子拘囚京獄,已至三年,而其子終無現出之路,不可率爾放送,送于金川仍囚後,使之現出其子,似宜矣。德遠曰,缺數行正犯未現出之前,徑先放送,似未得當矣。上曰,其子一人,使之囚於金川獄,夏瑞則放送,可也。李泳事,黯曰,此則囚繫已久,朴豐金等,亦已施刑三次,而終不服罪,李泳,斟酌定配,其餘放送,似可矣。上曰,李泳,遠道定配,朴豐金等,放送,可也。閔純事,上曰,此則儲置米私用之罪,自有其律,徒配,可也。炳事,上曰,此則與李晩榮,御筆買賣之事也。晩榮之當初賣之,已極無據,炳之稱以進上,不爲出給,亦可駭然。均有所失,炳則罷職放送,晩榮則決杖放送,可也。李敦五事,上曰,此則偸葬之罪,自有其律矣。命賢曰,未決訟前偸葬,不過奪告身矣。上曰,然則削職放送,可也。曺挺世,徒配。尹以亨事,上曰,此則所犯非細,尙未明覈,仍囚,可也。來善曰,以亨,雖有所犯,因其土民之告訴,有此査問之擧,則先治以亨,似非治獄之次第也。德遠曰,臣之待罪西藩也,熟知江西土俗矣,本邑人心,極爲悖惡。以亨之事,雖未知緣何致此,而破殿牌勿罪事,意有所在,則因其土民之告訴,先罪其守令,似未得當矣。上曰,人心雖極惡,守令,若居官極盡,則豈有此等〈事〉耶?俗所謂不燃之突,其能生煙乎?使刑曹各別査覈,可也。命賢曰,以亨之罪,非止於康泰憲之所供,旣出於御史之書啓,無可恕之道,令刑曹査覈事命下,而其文書,盡爲移來于本府,本府則以御史書啓,發爲問目,刑曹文書,則還送,何如?上曰,依爲之。榻前下敎。來善曰,當初以亨之馳告營門也,監司不爲究問。缺數行上曰,從重推考,可也。金孝尙事,上曰,此則照律後處之,而當此疏決,不必待照律,從重決杖放送,可也。門黜罪,蔡彭胤放,李氏仍。徒年秩,李惠疇放,韓舜錫放,許時望放,方鏶放,李奎章放,金蘊放,蔡廷麟放,柳自三放,鄭東美放,崔日熙放,朴世華放,郭壽龜放,趙儀漢放,兪樸放,李觀漢放,尹弘离放,朴履寅放,尹以復放,嚴泰雄放,洪時九放,鄭智·洪九齡放,朴昌潤放,梁麗徵放,韓放,柳百乘放,林翼喬·趙脩放,洪夏明放,朴炫放,洪以夏放,鄭敏放,柳德三放,李台龍放,孫汝義放,李太古放,吳命羲放,宋光淵放,金時兌放,暌仍,尹楧放,禹瑞奎放,具鼎來放,金履泰放,權聖大放。定配秩,鄭濟先仍,李徵命仍,崔愼仍。殘缺不錄以上燼餘移謄
宗簿提調朗原君偘,直長李堂,璿源錄奉安事,江陵等地出去。
兵曹口傳政事,副摠管二,李玄錫·鄭弘佐。
疏決時,上曰,鄭齊泰矢不立朝之狀,誠極痛駭。旣已削職徙邊,永作邊氓,不當混入於疏決之類,今後則勿爲擧論,可也。
疏決時,前江西縣令尹以亨更推時,以暗行御史狀啓,發爲問目,康泰憲等判付公事,還送刑曹事。榻前下敎
疏決時,前平安監司權瑎,當初江西縣令尹以亨,以康泰憲事馳告之時,不爲査問其虛實,直請梟示,殊甚輕率,從重推考事。榻前下敎以上朝報日記廳郞廳愼爾復書。
上在昌德宮。停常參,只晝講。
午時,日暈。未時,太白見於巳地。
參知李湜辭職上疏。入啓。答曰,省疏具悉。爾其勿辭察職。
傳曰,明日晝講爲之。
領議政權大運箚子。大槪,近侍敦諭,恩禮益重,臣誠惶蹙,不知死所,而賤疾漸劇,無由承命,乞賜譴斥,以安私分事。入啓。答曰,省箚具悉卿懇。當此災咎非常,憂虞溢目之日,大小群工,協心力而共國事,猶懼其不克,矧伊老成大臣,不思所以弭災扶顚之策,必欲汲汲然釋負而就閑,則其將誰與爲國乎?至於因災責免,本非美事,爲今之道,莫若交相儆戒,以實心行實政也。卿其須體此意,安心勿辭,速出論道,益篤忠貞,弘濟艱難。仍傳曰,遣史官傳諭。
晝講入侍,知事柳命賢,特進官權珪,儒臣李玄逸,承旨安如石,玉堂李浚·吳尙文,假注書金夏鈗,兼春秋李瀏,史臣李柱天,武臣元徽。
禁府,蒙宥時囚罪人金夏瑞,門黜罪人蔡彭胤,徒年罪人李惠疇·韓舜錫·許時望·方鏶·李奎章·金蘊·蔡廷麟·柳自三·鄭東美·崔日熙·朴世華·郭壽龜·趙儀漢·兪樸·李觀漢·尹弘离·朴履寅·尹以復·嚴太雄·洪時九·鄭智·洪九齡·朴玉潤·梁麗澄·韓·柳百乘·林翼喬·趙脩·洪夏明·朴炫·洪以夏·鄭敏·柳德三·李台龍·孫汝義·李太古·吳命羲·宋光淵·金時兌·尹楧·禹瑞圭·具鼎來·金履泰·權聖大,定配罪人李震相·申廷業·韓萬周·柳星漢·徐琳·宋殷繼·崔斗齡·韓興周·李後晟·朴貴建·尹以莘·許瑎·金鎰信·韓錫祚·白世興·宋尙周·李栽·金洪福·玄德恒·柳沺·李相頊等,竝放送。時囚罪人李泳,遠道定配。閔純·曺挺世等,徒配。炳,罷職放送。李萬榮,杖放。李敦五,削職放送。金孝尙,從重決杖放送。定配罪人宋揆·鄭重萬等,減等。
謝恩,參知李湜。
院啓,鄭重萬之當初遠配,若只以家不齊之罪,則其妻放歸之後,容有可恕之端,而身旣參涉,罪犯甚重,投諸遐裔,未過數歲,其妻蒙宥,雖出〈於〉議親之典,已失之太寬,物情之不快,今猶未已。其夫罪名,不當以其妻之先放,有所輕重,何可容易擧論於遇災疏釋之日乎?請還收遠配罪人鄭重萬減等之命。戶·刑曹郞官,爲任緊重,祖宗朝,必以名官塡差,或有纔遞銓郞,移授此任者,蓋欲使年少文官,踐歷於刑獄財賦之地,其設法美意,豈偶然哉?中間,此規乍行旋廢,至於今日,文官一窠,多不擇人,良可慨然。戶曹佐郞金壽益,爲人癡騃,都不省事,其爲不合,一見可知。聞其投刺之日,堂上却而不見,而恬不知恥,晏然行公,如此之人,何可一日置於地部緊重之任乎?請戶曹佐郞金壽益汰去。今後,戶刑曹郞官,文臣之宰,以出入侍從之人,各別擇差,勿爲頻數遷動,以復古規。各司官員之以公服出入公廨,自是法例,而近來國綱漸弛,怠慢成習,或有以平服任便開坐,上直於江倉及各衙門者,聽聞所及,殊甚駭然。請自今以後,申飭諸司,另加禁斷,如有復踵前習,着私服出入公廨者,隨現論罪。連山縣監李榮鎭,年紀衰耗,全不解事,凡干政令,一委下吏,且乏律己之操,只營潤橐之資,鄙瑣之事,不一而足。春間穀貴之時,捐出官儲,定價發賣,秋捧之後,推移充上,斂散之際,多有染指之事,民皆怨苦,皆願其速去。如此之人,決不可一日置諸字牧之任,以貽生民之害。請連山縣監李榮鎭罷職不敍。答曰,不允。第二件,三件事,依啓。李榮鎭事,風聞未必盡信,更加詳察處之。以上朝報
今日晝講入侍時,侍讀官李浚所啓,韓錫祚之當初罪犯甚重,大關後弊,前後量移之時,臺啓輒發,不以渠之微末,而苦口力爭者,意實有在也。今因災異蒙宥,雖曰情有可恕者,而以極重之罪名,遽然全釋,終有所不可者。臣於昨日固有所懷,而言語拙訥,未及仰達矣,今則講筵從容,敢陳愚見。上曰,當初錫祚,欲爲其父加資,有金石山之說,而未經事之大臣,有若大事然,急急請對,又卽傳說,故殊用訝怪而重治矣,復觀譯舌之招,亦非錫祚做虛之辭,而昨於領府事,亦爲詳言其首末,故酙酌放送矣。今者儒臣所達,亦爲有理,韓錫祚,姑爲減等,可也。
義禁府啓曰,徒年定配,多在於畿甸數日程之內,昨日前監牧官曺挺世徒年配所,定于水原,入啓,啓下矣。今聞曺挺世,雖入籍於廣州,其家則實在於水原之境云。徒年定配,雖與流配有異,定其配所於本家之境,其在事體,殊涉不當。曺挺世配所,移定於長湍府東坡驛,元單子中,改付標以入之意,敢啓。傳曰,知道。
今日晝講入侍時,同知事柳命賢所啓,常平廳,曾無歲入,物力最爲疲弊。頃年戶曹判書吳始復爲本廳堂上,陳達盡得籍沒田畓,而納稅於本官,事體難便,些少穀物,除出納稅,亦涉苟簡,倂爲免稅,使之專屬於本廳,何如?上曰,依爲之。
禮曹啓曰,今日晝講入侍時,儒生李玄逸所啓,近來請額·請諡之事,極爲紛紜,今又煩達,極爲惶恐,而至於榮川金玏,乃先正臣李滉之門人也。及其出而事君,在臺閣則正色直言,在玉堂則論思裨益,又當壬辰之亂,受嶺南安集使之命,招集散亡,激勵義兵,使嶺南一道,得免離析之患,宣廟下敎優奬曰,民得安堵,賊絶覬覦,卿之力也。至光海朝,論奉慈殿非禮之失,竟至遭斥以死,其忠直功勞,可爲一世名臣,故孝廟朝,特贈吏曹判書,因其子孫之衰替,故迄未得節惠之典,豈非聖世之一大欠典耶?命賢曰,臣亦聞此人之宣祖朝名臣,而旣蒙正卿之贈典,隨其贈職,亦有易名之例,而因其子孫之衰替,至今遷延,南來士夫,莫不稱其爲欠典,合有軫念之道矣。上曰,尙未擧行者,實爲欠典,令該曹稟處可也事,命下矣。金玏,以宣廟朝名臣,旣蒙正卿之贈秩,夷考平生,卓卓如彼,今儒臣建請贈諡,似合事宜,而節惠之典,事係重大,臣曹不敢擅便,令廟堂稟處,何如?傳曰,允。以上備邊司草錄
上在昌德宮。停常參,只晝講。
下直,吉州牧使南崙,龍岡縣令趙大壽。
領議政權大運十一度呈辭。入啓。傳曰,安心調理。
晝講入侍,同知事權愈,特進官黃徵,儒臣李玄逸,承旨姜世龜,玉堂李東標·吳尙文,假注書金夏鈗,兼春秋李瀏,史官李柱天,武臣李道源。
禁府,閔純,燕岐金娑驛,曺挺世,水原同化驛,徒三年,李泳,興陽縣遠道定配。啓。
都摠府副摠管沈樸,同姓四寸兄判中樞府事沈梓卒逝,服制已行十日,出仕,何如?啓依所啓施行。
明日拜表時,開門差早。
今十月二十八日,政院·玉堂·大臣·備局堂上引見時,右議政閔黯所啓,俗語,目我國以人情國,自前而然,於今爲甚,外方之民,有所收納,本官之吏,旣索賂物,又責出人情債,用於京司,京中小各司及貢物人等,凡係米布出入之時,皆有所賂,雖小小進排之物,非賂亦莫可捧入。至於掖庭,事面旣別,所用尤多,原其本,則皆自窮民脂膏中流出,諺所謂進上貫串,人情滿駄之說,不幸近之矣。自今以後,痛加禁斷,如有現發者,繩以重律之意,各別申明,何如?左議政睦來善曰,右相悉陳,外而各司吏胥,內而掖庭所屬,凡諸所納之物,多有操縱進退之弊,申飭革弊之意,而臣亦有所聞,敢此仰達。頃於陵幸之時,小宦輩及別監等,到處作弊,亦多侵徵之弊云,事極寒心。自今以後,嚴加禁斷,宜矣。右議政閔黯曰,臣亦有所聞矣。小宦問安之行,或索酒食,或施刑杖,進排之時,或欲操縱,故外方頗有宦官作弊之言。其事雖小,貽累大矣。秩高宦官,未聞有此事,百官有過,責在臣等,小宦作弊,不能檢擧,大宦當不得辭其責矣。上曰,大臣所達,誠是矣。外方京司,各別申明,掖庭及內寺府,當一體嚴飭矣。
院啓,鄭重萬事。李榮鎭事。措語見上答曰,不允。末端事,依啓。以上朝報
晝講入侍時,儒臣李玄逸所啓,搜訪將材,乃是國家之急務,必須預爲得人,然後可以臨事,而無窘急之患。日者論薦之擧,亦有搜訪有材略之意,而以本朝古事言之,先正臣柳成龍,在壬辰之前,拔擢李舜臣於下僚之中,故當事變,克成大功。臣雖無藻鑑,方待罪銓曹,當人材薦拔之任,敢有所陳達矣。幼學鄭休,本以嶺南金山人,移居京城有年矣。時時得接旅寓中,聞其言論,則慷慨有志略,實非尋常,故相臣李浣,故判書臣柳赫然,欲薦以儒將,不次擢用,而其時則以年少儒生不果矣。今則年過五十,而其慷慨爲國之言,實爲可尙,至築城等事,亦若諳曉,頗識古今事變,兵家要旨。今雖不可直爲大用,而若授以郞僚之任,使之閑習軍務,以爲不次擢用之階,爲他日應卒之地矣。上曰,令兵曹稟處,可也。以上朝報
備邊司啓曰,兩西,今年又未免凶荒,前頭民事,誠爲可慮。兩道列邑,必趁此時,督捧還穀,凡諸賑事,預爲措置,然後可備明年賑民之資。新除授兩西守令,分付該曹,明日內,使之辭朝,趁速赴任,何如?答曰,允。
上在昌德宮。停常參·經筵。
冬至正使柳命天,副使李麟徵,書狀官沈枋出去。
下直,伊川府使金錫命,定州牧使李文興。
備邊司啓曰,兩西,今年又未免凶荒,前頭民事,誠爲可慮。兩道列邑,必趁此時,督捧還穀,凡諸賑事,預爲措置,然後可備明春賑政之資。新除授兩西守令,分付該曹,明日內,使之辭朝,趁速赴任,何如?傳曰,允。
禁府啓目,尹以亨更推云云。問目內辭緣,承服不冬,依前啓請,刑推得情,何如?啓尹以亨所犯,不啻狼藉哛不喩,今此更推,專以御史狀啓,發爲問目,而一向飾辭自明,必欲歸之於罪人等之構陷爲臥乎所,藉令本縣人心不淑,以亨,律己淸簡,愛民如子,則亦何苦而白地造謗乎?如此不法之汚吏,不可不明査重究是置,依前已行之例,別遣按覈御史,上項以亨所犯,一一嚴覈得實爲乎矣,自前貪暴之吏,雖或現著於廉問之時,一經査事,輒歸白脫,此無非公不勝私之致,良可寒心。今若復踵弊習,一毫循情是去等,當該御史,別樣論責。
謝恩正使臨陽君桓,副使申厚命,書狀官崔恒齊入來。
謝恩,兵曹參判申厚命。
高城郡守李後榮,差使員上來。
傳曰,謝恩正使臨陽君桓,副使申厚命,書狀官崔恒齊,留待引見。
院啓,鄭重萬之當初遠配,若只以家不齊之罪,則其妻放歸之後,容有可恕之端,而身旣參涉,罪犯甚重,投諸遐裔,未過數歲,其妻蒙宥,雖出議親之典,已失之太寬,物情之不快,今猶未已。其夫罪名,不當以其妻之先放,有所輕重,何可容易擧論於遇災疏決之日乎?請還收遠配罪人鄭重萬減等之命。答曰,勿煩。
明日熙政堂,諸宗殿講時,殿坐正時,辰正三刻,開門差早。
明日熙政堂,諸宗親臨殿講時,考官三,左議政睦來善,領中樞府事金德遠,右議政閔黯,吳始復·柳命賢·鄭維岳·李鳳徵·睦林一·權珪,參考官四,閔昌道·李湜·睦林儒·權重經·姜銑·裵正徽·李東標·李浚·金世欽·朴涏·權頀·柳以復。
典牲主簿孫愈上疏。大槪,敢應聖旨,略陳愚衷事。入啓。答曰,省疏具悉。應旨進言之誠,予用嘉焉。
吏曹,江西按覈御史柳以復。啓。以上朝報
上在昌德宮。停常參·經筵。
都摠管全城君混,身病出仕。
掌令李必茂,正言李相勛,大司憲權愈,司諫睦林重初度呈辭。呈政院,還出給。
領議政權大運十二度呈辭。入啓。傳曰,安心調理。
備邊司啓曰,命下矣。末世人心巧詐,所謂陳告者,事多不實,而得以免賤者,已極寒心,至有因此而加資,仍通仕路,猥雜尤甚。從今以後,當爲加資之類,論以次賞,俾無通仕之弊,實合事宜,依此定式施行,何如?傳曰,允。
正言李相勛啓曰,臣以連山縣監李榮鎭罷職不敍事,日昨與同僚相議,論啓蒙允矣。今聞物議,以爲榮鎭,曾以孝行拔薦,必無不廉之理,大以臣之所啓爲非云,臣不勝瞿然之至。臣於榮鎭,素不識其何如人,而旣有所聞,心竊駭異,職參言地,只知隨聞論列而已,不能抑料其必不然,臣之識見不明之失,著矣。旣有物議,臣何敢自以爲是,而晏然於臺次乎?請命遞斥臣職。答曰,勿辭。退待物論。
忠淸都事書目,槐山郡守張萬紀,災傷差錯,罷黜事。
京畿監司書目,高陽呈,以判中樞府事柳命天辭職上疏上送事。啓。答曰,省疏具悉。京兆內局之任,當令該曹稟處,卿其安心,勿辭往來焉。
備忘記,親臨宗室殿講時,全山都正深,韓豐副正枰,壺平副守橒,密城都正栻,豐昌正漑,杞安守構,西陵守煜,韓興令哲,以上純通,竝加資。高城副正,高陵副守濈,以上通,竝熟馬一匹面給。靈原守櫶,密昌守樴,高坪副守澈,完川副正燁,壺山副令檉,以上略,各陞一級。韓原副正樞,昌山副正相,以上粗,各兒馬一匹賜給。
備忘記,豐昌正漑,杞安守構,西陵守煜,竝都政除授。
諸宗親臨殿講入侍時,右議政閔黯所啓,松蟲之災,有復熾之漸,四山松木,日就濯濯,誠可慮也。昔在唐時,山東大蝗,姚崇爲相,發民捕之,其時,有天災非力勝之論,姚崇不聽,蝗不爲災。今此松蟲,當其冬節,聚入於松木皮殼中,或遺卵懸於松枝,與散在松葉之時有異,捉之似易云,令漢城府,申飭五部,各別捉去,似宜矣。上曰,分付五部,使之着實捉去,可也。以上朝報
上在昌德宮。停常參·經筵。
下直,江西縣令尹夏濟。
掌令李泌茂初度呈辭。入啓。遞差。
傳曰,明日晝講爲之。
司諫睦林重啓曰,日昨本院齋坐時,同僚以連山縣監李榮鎭彈劾事發論也,臣意以爲,此人,至行而見稱,或恐風聞之爽失,初旣持難,有欲消詳,則同僚,答以政疵民謗,傳聞頗詳云,故相議論啓矣。今聞物議,則乃曰,曾·閔之行,已彰薦達,則羔羊之操,保無虧缺,而設如抨彈之辭,其所擬律,實爲乖當,顯加非斥。夫士孝爲百行之首,則他不假論,而薄臣等之不能推恕於人者,豈非瞿然之甚乎?同僚旣以此引避,則臣與之一般,昨緣賤疾,今始來避,則所失尤大,臣何敢一刻苟冒乎?請命遞斥臣職。答曰,勿辭。退待物論。
吏曹啓曰,守令有闕,政事,取稟。傳曰,當日爲之。
杞安守構爲杞安都正,西陵守煜爲西陵都正,行全山都正深爲全山君,行密城都正栻爲密城君,趙遠朋爲林川郡守,尹以濟爲左參贊,權愈爲右參贊,權重經爲大司諫,趙九畹爲正言,權瑎爲大司憲,李舜元爲鴻山縣監,李浚爲司諫,柳命賢爲知經筵,權愈爲左參贊,柳命堅爲同知館事,林漢英爲軍器判官,金南一爲槐山郡守,李洎爲連山縣監,金南獻爲河東縣監,韓世讓爲江西縣令,李商霖爲典籍,李寅賓爲掌令,呂必寬爲禁府都事,李善淵爲工曹正郞。
大司諫金夢陽啓曰,日昨本院之論李榮鎭也,臣旣與之同參矣,或言榮鎭,居家有孝友之稱,居官處事,必不至此,頗以臣等之啓爲非,此雖與明其事之不然者有異,而同僚以此相繼引避,則臣忝居長席,尤難晏然,何可一刻仍冒乎?請命遞斥臣職。答曰,勿辭。退待物論。
承文院官員,以都提調意啓曰,新及第槐院分館之後,例有差擇之規,而今番分館四人,來參揀擇事,累次出令,則稱以有所引嫌,無意來會,事極怠慢,不可無警責之道,竝從重推考,令該院一齊招集,以爲趁卽揀擇之地,當該掌務官,不能檢飭之失,在所難免,亦爲推考,何如?傳曰,允。
備邊司啓曰,命下矣。一人之所捕明火賊,數至十五人,則分爲三人之功,因緣冒錄,濫蒙賞加者,至於六人之多,事之寒心,莫此爲甚。自今以後,所捕賊人,其數雖多,若是同黨,則不得分功請賞事,各別申飭,宜當,而至於捕得賊人承服者五名外,又加其數,然後方許加資之論,實出於愼賞之意,而本以三名論賞,追後加數,至於五名,獷猂賊五名捕得,自是不易,且賊徒五名就服之際,徒黨之不輸情,而斃於杖下者,亦必不小。當此賊徒滋蔓之日,似不可輕其捕獲之賞,冒錄受賞之類,旣已申禁,則捕得承服賊五名之加資之規,依例施行,何如?傳曰,允。
忠淸監司書目,天安等官呈,以十月初二日海溢,事係變異事。又書目,定山等官呈,以十月二十一日,連有冬雷,事係變異事。平安監司書目,成川等官五邑呈,以十月二十二日雷動事。
備邊司郞廳,以左右相意啓曰,凡爲守令者,雖有不時赴任之事,必見大臣而後,辭朝赴任,蓋以事體之重故也。新除授江西縣令尹夏濟,除授之初,已多物議,而不見大臣,卒然辭朝,其在事體,亦甚無謂,況江西爲邑,素稱難治,而卽今邑守士民,互相立隻,方有推覈之擧,代其任者,亦匪其人,則決難鎭俗安民。新除授江西縣令尹夏濟,罷職,令該曹極擇,口傳差出,何如?傳曰,允。
府啓,竝引嫌而退。隨聞論事,大意雖好,旣欠詳審,見非物議,揆以臺體,勢難仍在,請正言李相勛,司諫睦林重,大司諫金益陽,竝命遞差。答曰,依啓。以上朝報
吏批啓曰,今此親臨殿講時,入格宗室加資事,命下矣。韓豐副正枰,資窮未及二資,杞安守構,西陵守煜等,資窮未及三資,壺坪副守橒,資窮未及五資,韓興令哲,資窮未及八資,俱未經資窮準職,何以爲之?敢稟。傳曰,竝特爲加資。
上在昌德宮。停常參,只晝講。
昧爽,流星出軫星下,入東方天際,狀如甁,尾長四五尺許,色赤,光照地。未時,太白見於巳地。
壺平副守橒,加資肅拜。
下直,靑松府使李文徵,長湍府使朴昌漢,金山郡守尹聖瑀,洪川縣監丁思愼。
領議政權大運十三度呈辭。入啓。傳曰,安心調理。
平安都事書目,宣川府使尹淑,災傷差錯,罷黜事。
晝講入侍,知事吳始復,特進官李鳳徵,承旨李雲徵,玉堂李東標·金世欽,假注書金夏鈗,兼春秋李瀏,史官李柱天,武臣張羽瀛。
右承旨李允修上疏。大槪,敢陳病狀,冀蒙恩遞,俾得安意調治,以尋生路事。入啓。遞差。
明日三覆時,殿坐正時,辰初三刻。
政院啓曰,明日啓覆時,兩司當爲入侍,而諫院無行公之員,昨日新除授人員,竝牌招,以爲明日入侍之地,何如?傳曰,允。
吏曹啓目,粘連冬至正使柳命天上疏云云。兼帶京兆·內局之任,俱係緊重,不宜仍帶,往返間,似當許遞,而重臣進退,不敢擅便,上裁,何如?啓。竝姑改差。
吏曹啓曰,承旨有闕,政事,取稟。傳曰,當日爲之。
府啓,新除授大司憲權瑎,時在京畿南陽地,掌令李寅賓,時在忠淸道保寧地,請竝斯速乘馹上來事,下諭。答曰,依啓。
謝恩,大司諫權重經,司諫李浚,正言趙九畹。
左議政睦來善箚子。大槪,猝患寒疾,失音特甚,明日啓覆時,決無入參之勢,令遞職名,以便調治事。入啓。答曰,省箚具悉卿懇。有疾未參,別無所傷,卿其安心勿辭,從容善攝。仍傳曰,遣史官傳諭,遣御醫看病。
院啓,日暮姑停。
有政。吏批,以元徽爲宣川府使,李東標爲承旨,睦林重爲司僕正,柳爲掌樂主簿,光平都正溟爲司饔院副提調,兪命聃爲漢城判官,金世欽爲校理,吳始復爲內局提調,金夢陽爲戶曹參議。以上朝報
上在昌德宮。停常參·經筵。
自巳時至午時,日暈。未時,太白見於巳地。
下直,黃海兵虞侯趙東陽。
韓豐副正枰,韓興令哲,加資肅拜。
謝恩,同副承旨李東標。
傳曰,明日晝講爲之。
今日啓覆時,江西按覈御史柳以復改差,其代令該曹斯速差出事,榻前定奪。刑曹判書李義徵今姑改差事,榻前下敎。
司諫李浚所啓,鄭重萬事,措語見上上曰,勿煩。
司憲府照目,前春川府使李玄錫,使其軍官,替納密符罪,杖六十贖,奪告身一等,私罪。啓功減一等。
平山居出身韓翊周上疏。大槪,以本道弊瘼,敢陳所懷,冀蒙採納事。入啓。下該曹。
三覆時,刑曹判書李義徵所啓,江西罪人吳世永,自現就囚,故再昨已捧原情,後坐當爲入啓,而臣伏見暗行御史金夢臣狀啓,則擧論世永等盜結之事,渠等則以爲,其所耕食之地,盡入於元結之中,備納賦稅,自同他結,而所減者,只是自官捧用之地,元無隱漏結卜,私自免稅之事云,其他所犯,亦爲稱冤。吳世永·康泰憲等事,令本道一體明査,然後可得其實狀而處之矣。上曰,令本道各別明査,啓聞後稟處,可也。以上朝報
三覆時,兵曹判書睦昌明所啓,頃日晝講時,儒臣李玄逸所啓,幼學鄭休,自上有兵曹稟處之命,鄭休,生長京洛,故臣亦與之相識,而將材有無,臣不能知矣。凡人歷試然後,可知其才,而第以業儒之人,年過五十,不得勸武,則內三廳南行窠,亦不可除,此外本曹無相當之職,何以爲之?右議政閔黯曰,自吏曹,先爲調用試可,未知何如?上曰,自吏曹試爲除職,可也。
上在昌德宮。停常參,只晝講。
下直,慶州府尹孫萬雄,楊州牧使李周徵。
領議政權大運十四度呈辭。入啓。傳曰,安心調理。
政院啓曰,來十一日輪對日次,取稟。傳曰,爲之。
傳曰,明日晝講爲之。
右承旨姜世龜初度呈辭。入啓。給由。
晝講入侍。同知事睦昌明,特進官張希載,儒臣李玄逸,承旨李東標,玉堂洪重夏·柳㘽,假注書金夏鈗,兼春秋李瀏,史官李柱天,武臣朴星錫。
吏曹,江西按覈御史洪萬紀。啓。
今日晝講時,靈光郡守朴泰恒改差事,榻前定奪。
院啓,鄭重萬事。措語見上朝家用人,自有次序,雖文官曾經侍從者,未經守令,不得陞四品以上階,載於國典,意實有在,況莅官之職,尤不可超躐也,明矣。近年以來,躁競成風,調遷無漸,蔭官之筮仕未久,旋卽陞六,歷試日淺,遽超四品者,甚多,考績用人之道,斷不可如是。請令該曹,自今以後,未經守令,歷試日淺者,竝勿陞四品。以上朝報
侍講院啓曰,本院上番六員內,輔德·兼輔德·兼弼善未差,金夢臣,兼文學閔興道,奉使在外,下番四員內,兼說書未差,兼司書金文夏,奉使在外,說書李孝根,受由下鄕,只有文學臣洪萬紀,司書臣趙珌,連爲入直,而文學臣洪萬紀,又以按覈御史,將爲出去,無他推移之員,有闕之代,後日政,以在京無故人差出,卽爲牌招察任,何如?傳曰,允。
上在昌德宮。停常參,只晝講。
司果崔恒齊,兼掌令減下,肅拜。
右承旨姜世龜再度呈辭,及大司諫權重經初度呈辭。入啓。遞差。
傳曰,明日晝講爲之。
政院啓曰,守令之未署經者,多至三員,而諫院無行公之員,除在外人員外,呈告人員,竝卽牌招,今日內使之署經,何如?傳曰,允。
大司憲權瑎啓曰,臣以前任西關時,康泰憲啓請梟示事,旣被推勘,且伏見御史狀啓中,以亦非法意等語,指斥臣非一,臣何敢晏然於臺席乎?請命遞斥臣職。答曰,勿辭。退待物論。
晝講入侍。知事柳命賢,特進官申厚命,承旨安如石,玉堂洪重夏·柳㘽,注書李奎年,兼春秋李瀏,史官李柱天,武臣尹遇進。
吏曹啓曰,承旨及臺諫有闕,政事,取稟。傳曰,當日爲之。
院啓,鄭重萬事。措語見上答曰,勿煩。前啓,蔭官未經守令勿陞四品事,該曹稟處間,姑停。
假注書金夏鈗病,代趙鳳徵,落點。
謝恩,南學訓導趙鳳徵。
府啓,引嫌而退。帶推行公,已成近例,意外指斥,不必爲嫌,請大司憲權瑎出仕。答曰,依啓。
有政。吏批,以閔就道爲刑曹判書,李義徵爲知敦寧府事,朴涏爲應敎,李國芳爲承旨,權瑎爲同知經筵事,金夢臣爲掌樂正,琴聖奎爲禮曹正郞,李蘊爲禁府都事,任舜元爲靈光郡守,朴身之爲相禮,李寅炳爲兵曹佐郞,睦林一爲承旨,申厚載爲漢城判尹,朴泰恒爲弼善,金元燮爲大司諫,金南佶爲監察。以上朝報
上在昌德宮。停常參,只晝講。
領議政權大運十五度呈辭。入啓。傳曰,安心調理。
傳曰,明日晝講爲之。
謝恩,同經筵權瑎,同副承旨李國芳。
明日輪臺官落點,敦寧判官沈益昌,校書校理朴思一,內贍主簿李蕖,直長李鼎興,內資主簿朴尙斌,直長李肇源,典牲奉事金潚。
晝講入侍,知事吳始復,特進官鄭維岳,承旨李元齡,玉堂洪重夏·金汝鍵,假注書趙鳳徵,史官李柱天,兼春秋李瀏,武臣李浚明。
慶尙監司書目,安東呈,以大司成金邦杰辭職上疏上送事。啓。答曰,省疏具悉。爾其勿辭,上來察職。
政院啓曰,監司之任,雖在遞罷之中,酬應公務,自是常例,而卽見慶尙監司李瑞雨狀啓,則因江西擊錚人致斃,有明査稟處之敎,瑞雨以其時刑官,引以爲嫌,至於輟巡還營,殊涉不當,且關後弊。請慶尙監司李瑞雨推考。傳曰,允。
謝恩,弼善朴泰恒。
院啓,鄭重萬事。措語見上新除授大司諫金元燮,時在慶尙道安東府任所,請斯速乘馹上來事,下諭。答曰,不允。下諭事。依啓。
觀象監,夜一更,月暈有霧氣,三四更,有霧氣。啓。
上在昌德宮。停常參,只晝講。
夜自一更至五更,有霧氣。
傳曰,明日晝講爲之。
晝講入侍,同知事睦昌明,特進官兪夏益,儒臣李玄逸,承旨李國芳,玉堂金世欽·金汝鍵,假注書趙鳳徵,兼春秋李瀏,史官李柱天,武臣張漢相。
院啓,鄭重萬事。措語見上答曰,勿煩。
慶尙都事書目,山陰縣監張珏,災傷差錯,罷黜事。
上在昌德宮。停常參,只晝講。
下直,宣川府使元徽,三水郡守丁元燾,江西縣令韓世讓,新寧縣監李弘毅,鴻山縣監李舜元。
領議政權大運十六度呈辭。入啓。傳曰,安心調理。
晝講入侍,知事柳命賢,特進官李義徵,儒臣李玄逸,承旨李雲徵,玉堂金世欽·金汝鍵,假注書趙鳳徵,兼春秋李瀏,史官李柱天,武臣崔橚。
忠淸監司書目,公州等官呈,以去十月二十八日,又爲雷動,事係變異事。
判尹申厚載上疏。大槪,新授職名,出於千萬夢寐之外,驚惶感激,無地措躬,懇乞還寢新命,以重名器,以安微分事。入啓。答曰,省疏具悉。今玆陞擢,意非偶然,卿其安心勿辭,從速行公。
院啓,鄭重萬事。措語見上答曰,勿煩。
晝講時,視事,縕繹間頉稟事,榻前定奪。
觀象監,今月十二日,自昧爽至辰時,有霧氣。啓。以上朝報
兵曹啓曰,兩局勸武軍官試才事,旣已定奪矣。今月十三日,本曹與兩局大將,眼同試才,而規矩,則六兩三矢二十步,騎芻一次二中,依例試取之意,敢啓。傳曰,知道。以上兵曹謄錄
上在昌德宮。停常參·經筵。
辰時,日暈左珥。
下直,河東縣監金南獻。
刑曹判書閔就道上疏。大槪,乞收新命,以安微分事。入啓。答曰,省疏具悉。今玆陞擢,意非偶然,卿其安心勿辭,從速行公。
平安監司書目,祥原郡守金重信,本月初八日,遭母喪事。
慶尙監司書目,柒谷呈,以吏曹參判李聃命病重,上去不得事。啓。傳曰,卿勿過辭。調理上來事,下諭。
吏曹啓曰,守令有闕,政事,取稟。傳曰,當日爲之。
傳曰,大臣·備局堂上引見。引見時,刑曹判書閔就道牌招察任事,及待敎李壽仁敍用事,榻前下敎。
正言趙九畹所啓,臣再叨言責之任,連致做錯之失,私心惶縮,不意新命,又下於情迹難安之日,而召牌繼降,不敢違命,黽勉出肅,而終有所不安,尋單引入,必欲祈免矣。以守令署經,政院有牌招之擧,不得不抗顔行公,而緣臣之尋單,守令署經,未免遲延,臣方切瞿然之至,今日筵中,大臣以不卽署經,大加非斥,臣何可一刻苟冒於臺席乎?請命遞斥臣職。上曰,勿辭。退待物論。
謝恩,刑曹判書閔就道,禮曹佐郞李瀏。
有政。吏批,李義徵爲知義禁,金克之爲校書正字,明廷耉爲副正字,李泰龜爲安東府使,柳命堅爲刑曹參判,禹昌績爲禮曹參判,李義徵爲同義禁,吳伯周爲祥原郡守,李學橒爲山陰縣監,李瀏爲禮曹佐郞,金夢瑞爲戶曹佐郞。
大臣·備局堂上引見時,左議政睦來善所啓,臣試以今日民心之不便者言之,諸宮所授閑曠之地者,自是流例,非今所始,而諸宮差人,不審其公私所屬之地,而混告于內司,折受之後,及其打量,公私被侵,或屬於各營,或屬於各邑者,道臣上聞,有司覆奏,則自上曾不留難,輒皆還給,其出於王政無私之盛意,孰不欽歎也哉?且各營各邑還給之代,移受他處宮差,旣已打量之後,此又有所屬之處,則該道之臣,不得不又爲啓聞變通,如是之際,宮家則無實受之利,差人則有憑藉之弊,遠外之弊端,豈宮家盡知也哉?非但怨歸於宮家,亦恐貽累於聖明之朝,是誠今日之所當變通者也。臣竊迹古史,食邑之封,亦有其制,臣愚以爲,諸宮所受之土地,自朝家酌定限制,如不得閑曠之地,準其宅制,則各衙門所屬屯田,詢問各司,量宜割給,則各道·各營·各邑所屬之地,可無踰制橫占之弊,諸宮差人,亦可無打量侵擾之患,至於小民私土之橫被侵占者,則令各道監司·守令,明査其文券之有無,而有文券者,俾卽出給,則於公於私,兩得其宜,如是定式之後,雖寸地尺土,毋得踰其定制而有所增加,則其有光於聖德,無怨於外方者,當如何哉。老臣,言雖愚妄,亦出於憂愛之誠,唯聖明之裁處焉。上曰,自壬辰以後,昇平日久,人多地狹,各衙門屯田,亦似無多,今雖劃給後,必難繼矣。右議政閔黯曰,凡宮家折受,自有定制,若依定式劃給,則好矣,而但日後螽斯之慶無限,則前頭難繼,果如聖敎,第宮家,因陳告望呈,多是有屬處,及有主之地,故貽弊則不小,畢竟宮家所得,亦無多,變通之道,猝難得善策,從容商確稟處,何如?上曰,更爲商議,從便稟處,可也。又所啓,槐院分館四人,稱有所嫌,俱不來參於揀擇,事甚未便,頃日臣等,啓請從重推考,蒙允之後,使之一齊來會,而猶且不爲動念,殊以爲駭,問其曲折於槐院,則以其分館時,議定點敎,終至參差,作梗者被罪之故,難於回刺,不參揀擇云,此豈四人所可引嫌之深者乎?成命之後,無意來參,其徒尙廉隅,罔念分義之狀,不可不別樣處置,揀擇不參人員,竝拿問而處之,何如?閔黯曰,槐院分館定議時,李世奭,初無所異同,而及其圈點之際,稱以不見其人,不圈於旣議之人,其爲擧措,極其無據,被抄人等,初不見斥於世奭,則在我旣無引嫌之事,以世奭之擧措無所據,自朝家更今抄選,則所失在被,亦不在我,以此引嫌,終無意行公,殊涉過當,拿問之罰,似不可已矣。上曰,拿問,可也。禮曹判書柳命賢所啓,曾於丁卯年間,因全羅監司狀啓,勅使所用鹿皮,自戶曹分定於監·兵營,各營,分定於各鎭·浦,各浦邊將,責徵於土卒,貧殘土卒,決難支保云,伊時大臣,謂之害及鎭卒,竝令停罷。且以爲,他道鎭·浦,亦必有此患,一體停罷之意,覆啓定奪。各道所定之鹿皮,海西·北關之正筋·鹿茸,皆令常平廳給價貿納,本廳之役,只爲凶歲賑民而已,諸道各營所卜定之物,令責本廳,已是科外之役,且念本廳,元無歲入之納,而每年辦給三種之價,力有所不贍,當初慮有橫斂土卒之患,必欲變通,則使諸道監·兵營,拮据備送,切勿侵及土卒事,嚴明分付,以矯其弊則可矣,計不出此,反委之於本廳,揆以事理,殊無所據矣。以此辭意,議于廟堂,則此非常平所可擔當之役,不可不還爲卜定於諸道監·兵營,而第慮外方納來之際,或不無點退之患,且曾已移屬本廳,今又還送各營,變通頻數,殊殞事體,三種物件,仍使本廳貿納,而本價則依戶曹·內局·軍器寺分定之數,分定諸道各營,自營中料理備送於本廳,以準其貿納之價,切勿徵責於各鎭之意,別爲申飭則好矣云,依此變通,未知,何如?上曰,依此爲之。又所啓,故行副護軍李壽慶,素有直節,遇事敢言,乙卯之初,身居臺職,首論時烈之罪,公論爲快,而時烈之黨,嫉之如讐,至以千萬不近之說,搆成大罪,及至庚申,圍籬安置於極邊,百般幽辱,終至殞命絶域,此與冤死無異矣,自上洞燭其冤狀,至有復官爵之命,死者有知,亦必感泣於冥冥中,而第壽慶,在堂下時,曾經兩司亞長,歷遍淸顯,而庚申春間,適以都監都廳,陞通政資,未及除拜堂上實職之際,遽罹庚申之禍故,及其復官爵之後,其子孫,只以軍銜題主云,殊甚矜惻。韓五相·尹仁美兩人,俱以文科出身之人,未拜文職而夭殞,朝家特贈以文職,旣有前例矣,今此李壽慶,依韓五相之例,贈以當品文職,實合伸枉之道,而事係恩典,下詢大臣而處之,何如?左議政睦來善曰,李壽慶,爲人峭直,臺閣論事,無少饒貸,一邊之人,最爲仇嫉,終以非辜,殞命絶塞,極爲冤枉,宜有贈爵之典矣。右議政閔黯曰,李壽慶之贈職,與尹仁美事相似,旣有前例,追施恩典,豈非美事乎?上曰,李壽慶,依尹仁美例,以當品文職,特爲追贈,可也。又所啓,國家贈爵之典,或以功勞,或以節行,或以冤死,槪冤枉被罪者,旣爲伸理,則生存者收用,而死者無及,故追加恩爵,實出於伸枉隱卒之道矣。頃在辛未年間,備忘記中,至有至冤且慘者,未有甚於庚·壬兩獄之敎,凡在群下,孰不感泣,第庚·壬冤死人,復其官爵之後,且蒙恩典者亦多矣,而故監司臣李德周·丁昌燾,俱以窮天極地之冤,慘被凶人之白地構禍,德周則死於拷掠之下,昌燾則受刑遠配,終至殞命,兩人之冤死,至今令人嗚咽,自上洞燭冤狀,旣有復官之命,而贈爵之典,猶未及焉。上自朝紳,下至輿儓,莫不懷惋,公議尙鬱,久而未已,皆以爲朝家愍恤之典,責在禮臣,不可不一徹紸纊之聽,以竢睿裁。臣方待罪禮官,亦不敢過而不聞,而事體重大,自上詢于大臣而處之,何如?上曰,予旣洞燭兩人之冤,故已復其官矣,其死最爲冤枉,特爲變品贈職,可也。以上朝報
兵曹啓曰,今日與訓鍊大將李□□,御營大將尹□□同坐于慕華館,兩局勸武軍官,一時試才,則訓局軍官五十一人,御營廳軍官四十六人,合九十七人內,兩技入格者三人矣,別單書入之意,敢啓。傳曰,知道。以上兵曹謄錄
今日入侍時,江界囚推罪人姜以尙等,監營移囚事,榻前定奪。
今日引見時,左議政睦來善所啓,卽接東萊府使狀啓,則奉行差倭之所言頗順,別無難處之端矣。慶尙道沿海氓,雖稱因風漂泊於武陵島云云,而得聞沿海守令之言,海畔漁氓,頻頻往來於武陵島及他島,伐取大竹,且捕鰒魚云,雖非漂風,亦或爲取利而往來,漁採爲業之民,雖難一切禁斷,彼旣以嚴立科條,禁斷爲言,在我之道,不可無禁令申飭之擧矣。右議政閔黯曰,待接慰官回還,可以詳知,而我國浦邊居民,以漁採爲業,雖欲嚴禁,其勢末由,唯當隨現禁斷矣。上曰,海浦漁氓,日日逐利,乘船入海,勢難一切禁斷,以絶其生道,而今後則別爲申飭,使不得輕出,接慰官,亦以此意,措辭對答,可也。以上備邊司謄錄
上在昌德宮。停常參·經筵。
夜二更,月犯昴星,流星,出婁星下,入坤方天際,狀如鉢,尾長二三尺許,色黃。
領議政權大運,十七度呈辭。入啓。傳曰,安心調理。
江原監司書目,平昌等官呈,以十月二十八日雷動事。
全羅都事書目,務安縣監安俊孺,災傷差錯,罷黜事。
司諫李浚啓曰,臣本善病,遇寒輒劇,連尋長單,實出於不得已,而不職之罪,臣亦自知,昨日筵席,同僚,以見斥於大臣,引避退待,臣之不敢晏然,實無異同,而日勢已暮,病情且苦,今始來避,所失尤大,請命遞斥臣職。答曰,勿辭。退待物論。
府啓,竝引嫌而退,旣因情勢,病亦難强,則雖有非斥,不必深嫌,請正言趙九畹,司諫李浚,竝出仕。答曰,依啓。
上在昌德宮。停常參·經筵。
江西按覈御史洪萬紀,出去。
司諫李浚,正言趙九畹,就職。
院啓,以國忌,今日姑停。
觀象監,今月十四日夜二更,月犯昴星,流星出婁星下,入坤方天際,狀如拳,尾長二三尺許,色黃。啓。
平安監司書目,龜城等四邑呈,以去十月二十八日雷動,事係變異事。
全羅監司書目,全州等五邑呈,以去十月二十八日雷動事。
傳曰,明日,諸承旨持留院公事入侍。以上朝報
傳旨,承文院新來兪世重·權世恒·韓配夏·洪重禹等,當爲稱有所嫌,俱不來參於揀擇,從重推考之後,猶且不爲動念,無意來參,當初槐院分館完議時,李世奭,初無異同,而及其圈點之際,不圈於旣議之人,其爲擧措,極其無據,自朝家,更令抄選,則所失在彼不在我,而以此引嫌,累違成命,終不行公,其徒尙廉隅,罔念分義之狀,不可不別樣處置,竝拿問。以上禁府謄錄
上在昌德宮。停常參·經筵。
下直,慶尙左水虞侯李是標。
領議政權大運,十八度呈辭。入啓。傳曰,安心調理。
大司憲權瑎,初度呈辭。入啓。給由。
諸承旨持公事入侍時,連山縣監李洎,除諫院署經發送事,榻前下敎。
假注書趙鳳徵,今姑改差,他假注書差出事,榻前定奪。
假注書趙鳳徵改差,代李尙說。
京畿監司書目,陽川縣令李頤晩,陳弊上疏上送事。啓。答曰,省疏具悉。疏辭令該曹稟處。
四學儒生趙世重等上疏。大槪,敢申前懇,冀蒙採納事。入啓。答曰,省疏具悉。該司防啓,意有所在,爾等退修學業。
上在昌德宮。停常參·經筵。
大司憲權瑎,再度呈辭。入啓。加給由。
禁府啓目,兪世重·權世柏·韓配夏·洪重禹等原情云云,旣已遲晩,照律,何如?啓依允。
戶曹啓曰,近來各司官員,所掌職務,慢不省察,專委下吏,漸至弊墜,事之寒心,莫此爲甚,內資寺供上物種中,末醬一百五十石價,及鹽七十七石零,以貢案所付,逐年上下,使之沉造於本寺,以爲進排之地者,乃是流來之規矣。本寺醬庫遺在,摘奸知數,則卽今見存者一百四十五瓮內,量其入盛之數,不過一百十餘石,而擧皆年久,味變臭惡,昨今年新沉造者,則無一斗遺在,推問曲折於色吏,則分授於書員及貢物人等處,沉造供上云,故使本曹郞廳,摘奸其所告散在之處,則指示醬瓦多在之他家,以爲掩覆之計,設如色吏所供,分沈於貢物人處,莫重御供之物,自閭家進排,已極未安,而況初不沈造,則逐年上下之末醬價及鹽石,置於何處,而終乃以貿得爲言乎?當該官吏所爲,節節痛駭,不可不隨現重治,以爲徵勵之地,而其罪狀,似不可推考而止,當該官員及色吏,令攸司從重科罪,何如?傳曰,允。
上在昌德宮。停常參·經筵。
下直,連山縣監李洎。
領議政權大運,十九度呈辭。入啓。傳曰,安心調理。
大司憲權瑎,三度呈辭。入啓。遞差。
吏曹啓曰,臺諫有闕,政事,取稟。傳曰,明日爲之。
禁府啓目,兪世重·權世恒·韓配夏·洪重禹等矣,當初分館時,李世奭,初無異同,而不圈於旣議之人,其爲擧措,極其無據,自朝家更令抄選,則所失在彼,而以此引嫌,累違成命,終不行公罪,各笞五十,贖,解見任,別敍,私罪。啓,功減一等。
左議政睦來善,右議政閔黯,校書洪重夏,請對入侍。
府啓,唐津縣監魚史徽,到任以後,無一善狀,鄙瑣之事,怪駭之擧,固難殫論,而上年年分災累百餘結,虛張請得,不給民間,盡歸私用,而與監色輩,分其所收,以爲掩口之計。且衙中賤孽,私結土豪,賄賂公行,請托多門,鄕所之差除,官吏之任事,一從其所言,政令由是而多舛,獄訟緣此,而不公,民怨日滋,人言已播,如此不法濫猾之人,不可不隨現懲治,請唐津縣監魚史徽拿問定罪。彦陽縣監張格,本以無識之徒,猥受字牧之任,居官處事,無一可觀,而唯以虐民肥己爲事,人之唾罵,固已久矣,頃以兼官,來到慶州,擧措無狀,人皆憤惋,推此一事,亦可以斷其爲人,決不可一日仍置,以貽民弊,請彦陽縣監張格罷職。答曰,不允。
玉堂箚子。大槪,敢陳瞽說,以應明旨事。入啓。答曰,省箚具悉。應旨陳戒,辭意懇至,憂愛之誠,予甚嘉賞,可不留心而服膺焉。
左議政睦來善,右議政閔黯請對入侍時,左議政睦來善所啓,廣州府尹許墀,與監司相較,至於九度辭狀,語多過激,累月曠職,無意行公,推考事。上曰,沈檀,雖或有失,而許墀,方爲下官,不當如是,亦不宜曠廢官務,依所達推考,可也。又所啓,各道都事覆審時,各官修正災實,陳起文書,呈納於都事,則都事,取考其文書,然後踏驗,乃是規例也。頃者京畿都事鄭思孝,自京直到楊州,索納各項文書,而楊州牧使李衡祥,纔經陵幸,奔走無暇,未及修正,思孝,不待本官文書之呈納,而只憑各面書員之私文書,試量數處,旣無差誤,故又於邑內近處,打量一小田,而其田半陳半起,故謂之以起爲陳,因此罷黜矣。衡祥,治績旣著,瓜期將滿,都事之因其些小漏卜,至於啓罷,殊極率爾,且關後弊,鄭思孝,推考,何如?右議政閔黯曰,楊州近京之地,雖甚多事,而臣之子,章道上年爲京畿都事,覆審時到楊州,則災實文書,稱以未及修正,不爲呈納云矣,今年又如此,則楊牧,於每年不卽修正文書,都事何所從而覆審乎?聞今年則陳起文書,修正呈納,災實文書,未及修正云,鄭思孝,以陳起執頉,則似不只憑其私文書而打量,然不待畢修正,徑先打量,殊涉率爾,左相所達,是矣。上曰,李衡祥之不曾修正文書則非矣,而鄭思孝,亦不無率爾之失,推考,可也。以上朝報
傳旨,吾村前權管吳大任,甫吾知權管崔傳楠等拿來,咸鏡道暗行御史李宇謙狀啓,備邊司粘目,憑閱處置。義禁府謄錄
上在昌德宮。停常參·經筵。
夜自一更至四更,沈霧。
禁府照目,李震恒,矣本營下典木二同四十疋私用罪,決杖一百,流三千里,告身盡行追奪,私罪啓,依允。同府,李震恒,康津縣流三千里定配。啓。
司諫李浚,初度呈辭。入啓。遞差。
禁府,李肇源拿囚。啓。
府啓,唐津縣監魚史徽事,彦陽縣監張格事。措語見上上曰,依啓。
工曹判書鄭維岳上疏。大槪,內資官吏,以供上末醬事,因戶曹啓辭,方有囚治之命,臣忝在本寺提調之任,不察之責,在所難免,惶悚待罪事。入啓。答曰,省疏具悉。責有所歸,卿其安心勿辭焉。
政院啓曰,史局久曠,兼春秋入直,已過累朔,今日政,新除授藝文館待敎李壽仁,牌招察任,何如?傳曰,允。待敎李壽仁,牌不進,直捧禁推。
禁府,李壽仁·李一台拿囚。啓。以上朝報
義禁府啓曰,以忠淸監司啓本刑曹粘目,前淸州牧使李一台,移本府處置事,及吾村前權管吳大任,甫吾知權管崔傳楠等拿來,傳旨,啓下矣。李一台,方待命於本府,卽爲拿囚,而吳大任,時在咸鏡道鍾城地本家,崔傳楠,自任所時未上來云,依例發遣府羅將,拿來,何如?傳曰,允。
上在昌德宮。停常參·經筵。
下直,祥原郡守吳伯周。
領議政權大運,二十度呈辭。入啓。傳曰,遣承旨敦諭。
正言趙九畹,初度呈辭。入啓。遞差。
吏曹啓目,粘連啓下是白有亦,觀此咸鏡監司權歆狀啓,據常平廳覆啓,令該曹考例稟處事,命下矣。取考前例,則寧遠郡守李顯徵,所備之穀,旣過千石,其善賑之績,爲一道最,有加資之命,鐵山府使琴學達,盡心拮据,多聚穀物,賑活飢民,其數亦多,有熟馬賜給之命爲白是置,今此文川郡守李寅錫,善賑善治之績,與李顯徵無異,似當依此施行爲白乎旀,定平府使李漢珪,永興府使尹就五,咸興判官金夢協,私備穀物,或至一千二百餘石,或至七百餘石,亦當賜馬·表裡之中,參酌施賞是白乎矣,恩典重事,自下不聽擅便,上裁,何如?啓,李寅錫,加資,李漢珪,熟馬一疋賜給,尹就五·金夢協,表裡一襲賜給。
觀象監,今月十九日夜,自一更至四更,沈霧。啓。
吏曹啓曰,命下矣。法典所謂未經守令,不得陞四品者,指加階而言也,近來乏人頗甚,注擬之際,輒有苟簡之患,旋卽陞六,遽超四品者,間或有之,此則出於一時事勢之不獲已,而臺官之言,大意固好,自今以後,注擬之際,另加愼重之意,敢啓。傳曰,知道。
慶尙左道災傷敬差官書目,災傷差錯,興海郡守李之虎罷黜事。
吏曹啓曰,臺諫有闕,政事,取稟。傳曰,明日爲之。
府啓,新除授司諫李寅賓,時在忠淸道保寧地,請斯速乘馹上來事,下諭。答曰,依啓。
同副承旨李國芳書啓,臣承命往諭于領議政權大運,則以爲,臣年老病重,朝暮待盡,冒死呼籲,今已二十度,近侍,以十行天札,來臨敦勉,亦已三度矣,臣雖冥頑,亦有知覺,恩禮之彌隆,豈不感激,分義之嚴重,亦豈不知,如有一分精力,可起而供仕,則何敢爲釋負自便之計,自陷於辜恩負國之罪哉。臣以耄耋之年,有沉痼之病,痰寒胸膈,咳喘氣急,時時吐血,眩症兼發,昏倒狀席,不省人事,唇口焦乾,飮冷不止,糜粥亦廢,眞元日鑠,委頓呻痛,轉側須人,如此而尙可陳力就列乎?朝露之晞,可立而待,奄奄之狀,近侍之所親見也,臣虛辱異恩,無路承命,瞻望雲天,只自悲泣,情隘辭蹙,不知所達云矣。敢啓。傳曰,知道。以上朝報
備邊司啓曰,故大司憲金玏賜諡當否,因吏曹判書李玄逸,禮曹判書柳命賢榻前陳達,令廟堂稟處事,命下矣。竊惟金玏,嶺南名儒,學有淵源,立朝盡節,當亂效忠,至於昏朝,秉義不回,曾在孝廟朝,賜祭特贈,今我聖明,亦旣洞燭其事蹟,儻依儒臣所達,特許易名之典,則實有光於奬善旌淑,樹立風聲之道,而第其生前爵秩,不及正二品,則雖或有贈諡之時,此出於一時特恩,似難援以爲例,今姑置之,何如?答曰,特爲贈諡。
上在昌德宮。停常參·經筵。
夜五更,月暈。
刑曹參判權瑎辭職上疏。入啓。答曰,省疏具悉。卿其勿辭察職。
領議政權大運箚子。大槪,昨日承宣臨留,恩禮益隆,臣病重將死,無路承命,伏乞亟賜斥退,俾得安意,就盡事。入啓。答曰,省箚具悉卿懇。予意已竭,而卿之巽辭愈懇,是何情志之不孚,一至於斯也?愕然之極,實不知所以爲喩也?當此艱虞溢目之辰,輔相弼違之責,微卿宿德,其孰能之?予志已定,日呈十章,萬無勉副之理,卿其須體此意,安心勿辭,速出論道,以副虛佇之望。仍傳曰,遣史官傳諭。
備邊司啓曰,故大司憲贈吏曹判書金玏賜諡當否,因吏曹判書李玄逸,禮曹判書柳命賢榻前陳達,令廟堂稟處事,命下矣。竊惟金玏,嶺南名儒,學有淵源,而立朝盡節,當亂效忠,至於昏朝,秉義不回,曾在孝廟朝,賜祭特贈,今我聖明,亦旣洞燭其事迹,依儒臣所達,而特許易名之典,則實有光於奬善旌淑,樹立風聲之道,而第其生前爵秩,不及正二品,則雖或有贈諡之時,此出於一時特恩,似難援以爲例,今姑置之,何如?傳曰,特爲贈諡。
掌令尹悠期啓曰,日者,臣之奉命出東關也,素患脚部瘡瘇,猝苦於累日驅馳之餘,不能跨鞍,間或以馬轎,舁疾作行矣,還朝之後,始聞頃者臺臣,因一邊將之乘轎,請罪之餘,更申禁令云,臣不勝瞿然之至,身旣出入臺憲,有此冒犯禁令之事,臣何敢晏然於職次乎?請命遞斥臣職。答曰,勿辭。退待物論。
有政。吏批,以崔泰厚爲典籍,李在憲爲光陵參奉,林東靖爲興海郡守,張孝源爲彦陽縣監,金道遠爲軍資奉事,崔恒齊爲輔德,李允文爲正言,趙九畹爲兵曹佐郞,沈廷耉爲唐津縣監,韓宗建爲工曹佐郞,權始經爲承文著作。
上在昌德宮。停常參·經筵。
戶曹佐郞金夢瑞,木綿反庫事,江華府出去。
領議政權大運,二十一度呈辭。入啓。傳曰,安心調理。
觀象監,今月二十二日夜五更,月暈。啓。
守令之善治善賑,雖是可尙,此不過職分之所當爲,而遽施加資之典,本非愛惜嚬笑之道,況且未經準職,則雖有可賞之勞,亦不宜越序超資,而文川郡守李寅錫,因道臣褒啓,未經三品之職,至有加資之命,臣等竊以爲不然也。寅錫之居官治績,果若可褒,則或除準職,或施他賞,未爲不可,何必加之以過當之資,以啓僥倖之門乎?官方太驟,物情未允,請還收文川郡守李寅錫加資之命。引嫌而退,雖有疾病,旣已冒禁,則揆以臺例,不可仍在,請掌令尹悠期遞差。新除授司諫院正言李允文,時在京畿富平府任所,請斯速乘馹上來事,下諭。答曰,不允。處置事及下諭事,依啓。
上在昌德宮。停常參·經筵。
京畿都事鄭思孝,道內災傷覆審後,入來。
宣惠廳郞廳李玄綏,慶尙道各邑儲置米摘奸後,入來。
慶尙監司書目,醴泉郡守李杲,以未經疫之人,過於拘忌,深居不出,民不見面,已過累朔,不復請由,徑先歸家,罷黜事。
吏曹啓曰,臺諫有闕,政事,取稟。傳曰,明日爲之。
傳曰,大臣·備局堂上引見時,楸宮碑文,使戶曹判書吳始復書之,穆淸殿碑文,使知中樞府事兪夏益書之,兩碑篆文,使右尹權珪書之事,榻前下敎。
執義金兌一所啓。措語見上上曰,勿煩。
順興幼學黃廷良應旨上疏。大槪,方今大小列邑,細民之一身兩役,軍人之死後徵布,籲呼稱冤,實爲哀矜,願自今除去因循之弊,痛改遷延之政,慰安民情,以應天意事。入啓。答曰,省疏具悉。應旨進言,予用嘉之,可以議處事,令該曹稟處。
右議政閔黯所啓,吏曹本無物力,只有留曹書吏一千名,收捧其身布,以給書吏·使令之料布矣。近來留曹書吏之數,漸爲減縮,僅至七百人,而各官,又不着實收送,故卽今吏曹下吏等,不得料布,已至累朔,不堪飢餒,至欲逃散云。臣意則所謂留曹書吏,沒數移送於兵曹,使之收布,吏曹書吏·使令,依大典定額,使兵曹給布,戶曹給料,如禮曹下吏給料布之例,似涉便好矣。吏曹判書李玄逸曰,小臣,當以此意,就議於廟堂,而但念若罷留曹書吏,則或不無後弊,必須商確酌處,然後可無畢竟弊生之患矣。右參贊權愈曰,雖自戶·兵曹給其料布,而若罷留曹書吏,則不無因此而尤不成樣之弊矣。行戶曹判書吳始復曰,留曹書吏身布,各官不爲着實收送,故以致如此,今若定式,以爲拘礙解由之地,則可無未收之弊矣。吏曹判書李玄逸曰,自今以後,申飭各官,使之充定闕額,準納身布,而如其不然,拘礙解由,則庶無如此之弊矣。上曰,右相所達固好,而慮有後弊之言,亦有所見,留曹書吏,姑爲仍存,前頭各邑,收其身布之際,酌定其未收匹數,使之拘於解由,可也。右議政閔黯曰,此事,依上敎當爲擧行,而卽今吏曹下吏,方在飢餒中云,留曹身布未捧之前,自賑廳,姑先量給其錢布,何如?行禮曹判書柳命賢曰,賑廳木十餘同,以裁減代,旣送于吏曹,且有所貸錢文五百兩,而吏曹形勢,亦無還償之路云,賑廳,本爲賑恤飢民而設,凶年災減之代,尙難一一計給,而各司彫弊之處,續續移給錢布,則有同尾閭之洩,旣無支給之勢,今當以數木同移送,以救目前之急,宜當,此意敢稟。上曰,依爲之。上曰,凡宮家出閤之時,相地之宜,造給新宮,而若其未出閤之前,則例爲許給舊宮,以爲接濟所屬之地矣,前日所買磚石洞宮,多至千餘金,而非但尙未給價,間架且狹,故欲爲加買閭家,而其家亦各六七百金云,而內需司,則價無出處,自戶曹詳問其實數後,準數輸送該宮,可也。行戶曹判書吳始復所啓,上年,臣待罪吏曹,兼管常平,而吏曹,以各道留曹書吏身布,終不來納之故,書吏·使令朔布,更無責辦之路,常平廳所在錢文五百兩,不獲已貸出,以爲數朔分給之資矣,卽今吏曹,又以下吏輩料布之難繼,方有陳達變通之擧,其所貸之錢,雖過十年,實無還報之勢,與其徒存虛簿,無如蕩減之爲愈,故敢此仰達。上曰,蕩減,可也。又所啓,曾於庚午年,因年凶,兩倉所儲大米不足,而田米稍有嬴餘,故百官祿俸,堂下正三品以上,大米二石代,換給田米二石,六品以上至從三品,亦以田米一石換給矣。自今年春等,五品以上至一品,各減一石,田米換給之規,尙今仍存,而今年年事,亦不可謂豐登,則祿俸之復舊,雖不可擧論,第稅入田米,專在於海西,而以其連歲凶荒,別收米,今又減捧,舊儲旣已垂乏,新捧未免零星,則前頭繼用之難,反有加於大米,自明年春等爲始,竝以大米頒給,而訓局軍兵朔料小米換給之類,亦以大米分給,何如?上曰,依爲之。吏曹判書李玄逸所啓,近來世降俗末,人心不淑,綱常之獄,往往而起,親親之誼,弟長之道,恬不知爲何事,誠可寒心,若依古道,設行鄕約,則雖不能丕變風俗於一擧措之間,而漸以行之,俾知勸勵之方,庶幾爲化民成俗之一助,故臣於夏間,有所陳達,自上特下擧行之命,而國家多事,未遑擧行矣,方今舊歲將盡,新正不遠,若於歲首,申明條法,頒行中外,則實合於古者布法象魏之意,且選士之法,實是培養人材之道,亦無着實擧行之事,故敢此更達矣。行禮曹判書柳命賢曰,選士之法,與權愈,講定其節目,先試於嶺南事,旣承成命,而其時監司李玄紀,適遭慘慽,旋卽遞來,以致至今遷就矣,今者儒臣所達如此,從當更爲分付於本道矣。上曰,依儒臣所達,趁歲首頒行於嶺南之意,申飭於本道監司,可也。右議政閔黯所啓,日者榻前,左議政睦來善,備陳宮家折受之弊,自上更爲商議,從便稟處之命矣。昇平日久,人多地狹,今雖劃給,後必難繼,誠如前日聖敎矣,宮家旣不可無田土,而目今何得有無主之地乎?海邊則或不無可合築筒之處,或自宮家望定,或自戶曹聞見,作堰以給,似涉順便,而若自宮家料理備得者,固所勿論,至於朝家劃給之數,似當一依大典所載,結數施行,陳告之路,雖不可專廢,但內司之事,必令關由於吏曹者,意有所在,而今此陳告一款,只憑陳告人所言,啓下移帖,則吏曹,何能預知其可否,而有所從違乎?自今以後,凡有陳告者,依近例,內司官員,與地方官,眼同打量,報于戶曹,自戶曹査問本道,審其可否,或許或訪,啓稟定奪後,許屬宮家,則小可免州郡之難支,民人之呼冤,亦可無各道紛紜啓聞之弊矣。上曰,諸宮家田結劃給之數,一依先朝定奪施行,陳告事,依所達定式施行,可也。刑曹判書閔就道所啓,臣以千萬無似,濫叨本職,其於職事,無稱塞其萬一,臣不勝惶恐。臣之聽事本曹,未滿一旬,凡干文書,未及徧閱,雖未知其顚末,外方疑獄之取來京曹者,非謂本道監司及推官意見,不及於京曹官員而然也,蓋獄情,久則益難得其實狀,故取來文案者,蓋欲廣議朝廷之上,以爲審處之地也。至於奴婢相訟,就辯於隻在官,例也,如有冤屈之事,則或請移訟他官,或待監司遞歸,而更爲訟辯,自是訟者通行之規,而近來奸猾之徒,或有攀援形勢,或憚往來之勞,冒濫上言,必使外方之人,就辯於京曹,情狀可惡,且關後弊,因本曹回啓,以爲推捉始訟者,雖不可還爲退送,未及始訟之類,竝令就訟於各其隻在官,何如?上曰,旣已回啓,始訟之類,固當自本曹聽理,至於遐方小民,抱屈未伸,呼訴京司,冀欲得正者,亦不可一倂退送,而此後則外方訟事,切勿因其誣呈,而移訟京曹,可也。又所啓,司宰監庫舍新造後,灰全鰒移藏之時,用不用,區別知數之意,曾已陳達矣。數日前,纔已移藏,其時令該監數三郞廳,眼同區別,則灰大全鰒可用之數,三千六百四十貼,腐朽不可用者,一萬六千四百二十貼四串,灰中全鰒可用之數,三千七百五十一貼,腐朽不可用者,一萬二千二百五貼六串,灰小全鰒八千五百七十五貼三串,則全數腐朽矣。如此不可用之類,似不當仍爲庫藏,徒亂文書,合有變通之道,而自該監不敢擅便,下詢于戶曹判書而處之,何如?行戶曹判書吳始復曰,腐朽無所用,則不必留置,蕩減似爲宜當,而第未知一年所捧幾許,所用亦幾許,而陳腐之數,何若是多也?閔就道曰,一年所捧,近五千貼,一年應用,不過二千餘貼,以此推之,則一年之捧,可支兩年供上矣。吳始復曰,每年所捧,輒有用餘,致此陳陳腐傷,似當有參酌變通之道,下詢于大臣而處之,何如?右議政閔黯曰,供上之物,不敢自下變通減數矣。上曰,五千貼內,二千貼減除,可也。左議政睦來善曰,莫重供上,至減二千貼,太過矣。上曰,然則一千貼減捧,可也。庫藏陳腐不可用之類,亦依所達蕩減,可也。以上朝報
今日,大臣·備局堂上引見入侍時,左議政睦來善所啓,設置烽燧,爲報警,則是何等重事,而每於南山煙臺,只擧四柄,此是咸鏡·江原·京畿等道各邑烽燧,不能相準之致也。聞三道各邑,烽軍未滿,多致闕番,各樣器械,亦甚虛疎,而處處絶火云,事極寒心,行關烽軍,器械成冊,使之上送矣,京畿各邑成冊先到,考見其成冊,則烽軍戶保,果多闕額,器械則猝然充數,各邑常時全不檢飭之狀,據此可知。且聞鐵嶺·淮陽兩境烽火,有所相礙,不得次次傳准云,發遣備邊郞,別爲摘奸,且審其鐵嶺·淮陽兩境之煙臺形勢,以爲變通通火之地,何如?右議政閔黯曰,北路山勢高峻,重崗疊巒,四無人家,烽臺多在其上,烽軍元額旣少,又多闕額,使之長立,責人以所必不能之事,其勢末由,曾前發遣備郞摘奸,則少似有效,後復如此,此所謂不揣其本,而齊其末者也,終無實效,職此故矣。兵曹判書睦昌明曰,臣聞曾經北路守令者之言,則魚面烽燧及西水羅烽燧,會於北靑,故咸鏡監營,則烽火未嘗斷絶,而北靑以北,西水羅烽火,每每不準,且安邊·淮陽之間烽臺,沿海設置,故雲暗不準,若自南山驛,直達於鐵原,則可無斷絶之患云矣。上曰,甲寅以後,連送郞官摘奸,而每不能探其形勢而來,武臣中擇以慣知物情者送之,烽軍闕額之多少,及烽燧移置便否,詳探以來,可也。以上兵曹謄錄
今日備局堂上引見入侍時,訓鍊大將李義徵所啓,文殊山築城,當爲始役於明春,役糧,旣自廟堂定奪,劃給三南儲米三千石,而運致遲速,未可預料,如或未及於始役之時,則誠爲可慮,以江都米爲先貸用後,使其官直爲船運,上送于江都,以充其貸用之數,則事甚便當,故敢此仰達矣。行戶曹判書吳始復曰,三軍門劃給儲置米,若使各其官運納江都,則當許除船價外實用之數,而貸用似可矣。上曰,事勢如此,竝依爲之。以上禁營謄錄
上在昌德宮。停常參·經筵。
夜四更,月暈。
禮曹正郞李萬根,健元陵陵上曲墻外樹木斫伐事,出去。
領議政權大運,二十二度呈辭。入啓。傳曰,安心調理。
明日冬至陳賀時,開門差早。
謝恩,輔德崔恒齊。
禁府照目,內資直長李肇元矣,莫重供上之物,分沈於各處,雖有本寺之謬例,揆以事體,殊甚未安,職在該掌,摘奸時,醬甕多在他家,一任下吏之所爲,罪杖一百,贖,告身盡行追奪,私罪。啓依允。
府啓,文川郡守李寅錫還收加資之命事。措語見上答曰,勿煩。
忠州幼學李文楨上疏。大槪,敢應求言之旨,略陳蒭蕘之說,以備裁察事。入啓。答曰,省疏具悉。應旨進言之誠,予用嘉之,疏中可以議處事,令該司稟處焉。
有政。吏批,以李相勛爲掌令,金翊相爲軍器僉正,李浚爲軍資正,鄭行百爲富平府使,李枝遠爲召村察訪,金麟至爲醴川郡守,李栻爲禁府都事,鄭歧憲爲翼陵參奉,金台重爲健元陵參奉,李明恒爲軍資判官,都永夏單付成均博士。
上在昌德宮。停常參·經筵。
下直,蔚珍縣令金戢。
大殿·中殿·世子宮,政院·玉堂冬至問安。答曰,知道。
司僕寺官員,以提調意啓曰,本寺僉正,專管馬政,爲任極重,苟非年少勤幹解事之人,不能當其任,前僉正朴重圭,仕滿遞改之後,絶無可合之人,故金麟至,職在五品,而乏人如此,陞擬於僉正,受點矣。麟至,爲人明敏,留意職事,而察任未久,今日政,移拜醴泉郡守,其代之難得,如右所陳,本寺之事,殊甚可慮,司僕僉正金麟至,今姑仍任,何如?傳曰,允。
弼善朴泰恒上疏。大槪,更陳煎迫之懇,冀蒙矜察之恩,伏乞聖慈,亟遞臣職名,俾得歸省病親事。入啓。答曰,省疏具悉。爾其勿辭往省焉。
禮曹正郞李萬根,健元陵曲墻外樹木斫伐後,入來。
密城君栻啓曰,臣以大廟祭獻官,過夜將事,而第六室香案前,齋郞典設司別檢鄭重履,奉酌以獻之際,大王位前所置酌,爲其袖角所拘,以致傾覆,更爲奠酌,至敬至謹之地,非不爲小心,而事出意外,終至改酌,臣不勝惶恐待罪,而當該執事,不可無規警之道,請推考。答曰,勿待罪。事甚驚駭,齋郞鄭重履,拿推。
府啓,文川郡守李寅錫還收加資之命事。措語見上答曰,勿煩。
禁府,鄭重履拿囚。啓。
上在昌德宮。停常參·經筵。
申時,日暈左珥。
全羅左道災傷敬差官呂必容,入來。
領議政權大運,二十三度呈辭。入啓。傳曰,安心調理。
府啓,文川郡守李寅錫,還收加資之命事。措語見上答曰,勿煩。
平安監司義州府尹書目,冬至使一行,本月二十二日,渡江入去事。
忠淸監司書目,臣敢將本道民情,以應聖旨事,上疏上送事。啓。答曰,省疏具悉。所陳之事,令廟堂稟處焉。以上朝報
禁衛營啓曰,十四番別右司屬慶尙道五哨軍兵逢點實數六百三十六名。十一番海西別驍衛六十四名,已爲整齊矣。來十二月初一日,與內外三處入直馬步軍兵等,依例替代後,舊軍放送之意,敢啓。傳曰,知道。
上在昌德宮。停常參·經筵。
假注書李尙說改差,代鄭海尙。
傳曰,明日晝講爲之。
府啓,文川郡守李寅錫,還收加資之命事。措語見上答曰,勿煩。
傳曰,明朝,大提學牌招。
傳曰,史官二員待命,騎馬六匹立之。
上在昌德宮。停常參,只晝講
領議政權大運,二十四度呈辭。入啓。傳曰,安心調理。
傳曰,右承旨,持此書題,與大提學,偕往泮宮,儒生等製述以來。
傳曰,還下去差使員,留待引見。
傳曰,晝講爲之。
府啓,文川郡守李寅錫加資之命還收事,停啓。
晝講入侍。知事吳始復,特進官鄭維岳,儒臣李玄逸,承旨安如石,玉堂金世欽·金汝鍵,假注書鄭海尙,兼春秋申奎,史官李柱天,武臣李汝柱。
禁府照目,別檢鄭重履矣,大廟第六室香案前,捧酌以獻之際,大王位前所置酌,爲其袖角所拘,以致傾覆,罪杖八十,贖,奪告身,三等私罪。啓依允。
今日晝講時,兩館提學牌招,賜柑儒生製述,同參科次事,榻前定奪。
謝恩,刑曹參判權瑎。
禮曹判書柳命賢上疏。大槪,臣積損之餘,猝患外感,未及取汗,症狀苦劇,召牌之下,忍死趨詣於闕下,而卽今病勢,決無以隨參於校文之際,咫尺象魏,終不得致身,伏乞聖明,亟遞臣館閣之任,仍治臣逋慢曠職之罪事。入啓。答曰,省疏具悉。卿其安心勿辭,調理行公。
晝講時,吳始復所啓,壬申條長興大同米敗船監色沙·格等情節,多有可疑之端,本廳回啓,因判付,移刑曹推治,而九名中七人,徑斃於獄中,故頃者大臣陳達,餘存二人,移囚本邑,敗船米,使之分徵矣。今聞其中一人,又爲致斃於中路云,渠等當初情狀,雖極痛惡,未及得情之前,幾盡杖斃,且其拯米二十石零,通津縣,纔已來納,沙格等處當捧者,二百六十八石零,而餘存一名,萬萬無備納之勢,不可無變通之道,而旣不得徵捧,則其一人,亦不可一向牢囚,似當有參酌定罪之擧矣。上曰,沙·格等情狀,甚爲痛駭,故當初,有別樣究問之命矣。九人中八人,今已致斃,許多穀物,更無徵出之處,特爲蕩滌,本縣所囚一人定配,可也。特進官鄭維岳所啓,戶曹判書吳始復,以內資寺甘艮醬,必沈造於本寺,以爲進供上事,有所陳達矣。凡沈醬之規,必須開閉見陽,然後色味乃成,而本寺所謂醬庫,地旣狹隘,南邊且有高屋,置甕之處,終日弊陽,前後沈造之醬,輒爲不用之棄物,自前或分沈於閭家,或買得而苟充者,蓋以此也。莫重供上之物,每每因循,分置閭家,其在事體,極爲未安,明年則欲就其庭南隙地,築墻垣,設重門,沈造於其墻圍之內,使上直官,不離晝直,看檢開門,而本寺殘弊,最於他各司,如許些少之役,亦無以自辦,雖無前規,自戶曹量給米布,以爲造成之地,何如?上曰,本寺物力,如是殘弊,則自戶曹,量給若干米布,以爲墻垣修築之地事,提調,申飭守直官員,使之別樣看檢,可也。知事吳始復所啓,海西御史,金川郡封庫之後,本道監司沈橃,以官庫加封之意,馳啓,下于臣曹,而封庫之啓,不當啓下於戶曹,故還送政院矣。第御史旣已封庫,則監司例不得不罷黜,而今此狀啓措語,有異常規,政院之循例捧入,啓下該曹,亦涉不察,臣方入侍筵席,故敢此仰達。本道監司,似當有警責之擧矣。上曰,各邑守令,御史封庫之後,監司,例以罷黜啓聞,而今此黃海監司狀啓,未免違例,推考,可也。以上朝報
御題,王若曰,自古帝王爲治之要,不過敬畏天戒而已。董子有言曰,自非太無道之世,天必欲扶持全安之,上天之諄諄譴告,乃所以仁愛人君也。遇災而敬畏修行者,必興,遇災而恬憘自肆者,必亡,求之往牒,若合符契,而雖以成王之德,一念之差,而大雷大風,一念之善,而禾起歲熟,天人相與之際,詎不甚可畏歟?中宗桑穀之妖,高宗雊雉之異,宣王蘊隆之災,莫非驚心,而災不爲災,王成至治者,其道亦何由歟?予以否德,叨承丕丕之基,臨乎兆民之上,殆將二紀于玆矣。寅畏之心,未嘗暫弛矣。對越之誠,未嘗少懈矣,而夫何天心不享,垂象差忒,太史告異,殆無虛日,姑擧其大者而言之,則當春而蝃蝀奸日,當閉而大霧迷空,陽氣宜潛而發矣,地道宜靜而動矣。危亂之兆,疊見層生,祗自憂懼,罔知攸處,未知對越之心,而未有對越之實,自速僤怒歟,抑或朋興之民怨,上干天和,有以致之歟?何以則天心預而陰陽調,轉災爲祥,轉危爲安,迓續無疆之休歟,士大夫,博通經史,涉獵治亂,弭災保邦之策,必有所涇渭于中者,其各悉著于篇,予將親覽焉。成均館謄錄
今日晝講入侍時,知事吳始復所啓,兩西今年農事,尤甚失稔,爲其賑資,頃日引對時,左相,以三南儲米許賣事,陳達蒙允,而先以江都軍餉,換給兩西,三南儲置米,則趁明春,直爲運納於江都之意,亦爲定奪,其石數,則關西二萬石,海西一萬石,合三萬石,當爲換給,故敢此仰達。上曰,依爲之。
武臣李汝柱所啓,凡烽臺之設,乃邊警報急之意也。臣待罪碧潼·昌城·江界時,五長軍人等處,問其擧之規,則無論緩急,例擧一柄,全無區別之道,事甚無謂,而且觀煙臺所置軍器與雜物,則或多或寡,邑各有異,揆以本意,亦可寒心,以此三邑推之,則各道烽燧之虛疎,似或皆然,一依當初節目,各別申飭,何如?上曰,分付該道,申飭,可也。以上備邊司謄錄
上在昌德宮。停常參·經筵。
下直,忠淸兵使申益恬。
傳曰,□□。
傳曰,晝講,停。
傳曰,忠淸兵使申益恬,勿爲留待。
傳曰,時·原任大臣·禁府堂上·兩司長官,竝命招。
政院啓曰,時任·原任大臣·禁府堂上·兩司長官,牌招事,命下矣。諫院則大司諫金元燮,司諫李寅賓,獻納丁時潤,正言李允文,竝在外,正言金昌錫未署經,時無行公之員,何以爲之?敢稟。傳曰,司諫李寅賓,改差,卽爲政官牌招,開政差出,可也。
領議政權大運箚子。大槪,垂死病中,忽承召命,委頓牀席,不得趨進,亟罷臣職名,仍治臣罪事。入啓。答曰,省箚具悉卿懇。病未赴召,有何所傷,卿其安心勿辭,亦勿待罪。仍傳曰,遣史官傳諭。
慶尙左道災傷敬差官羅晩榮,入來。
政院啓曰,新除授司諫李浚,卽爲牌招,參鞫之意,敢啓。傳曰,知道。
政院啓曰,推鞫事,命下矣。處所何處爲之乎,敢稟。傳曰,本府爲之。
備忘記,居首生員李礥,之次進士申弼賢,生員安瑞羽·朴繗,進士姜楧,竝直赴殿試。
謝恩,忠淸都事羅晩榮,禁府都事具廷柱·李瀅,司諫李浚。
江原監司書目,通川郡守金儁相罷黜事。
禁府,推鞫問事郞廳四,朴涏·閔興道·吳尙文·金汝鍵。啓。
傳曰,推鞫姑罷。以上朝報
賓廳啓曰,上變人崔泰雄所告,金義信·金麗興·金時重·金五植·全益邦·全大興·張英·張漢益·郭有漢,李村·盧益厚·具克·李益俊·洪信貞·李斗貞·金時健·崔貴建·李自明·崔俊·李江床·李戒立·李戒韋·元斗興,卜者李壽一,譏察鄭晩益·朴彭齡等,竝依例發遣都事拿來,設鞫推問之意,敢啓。傳曰,上變書,極其虛疎,而殆近三十之人,一時拿來,必致騷擾,金義信等數人,及所謂李壽一·鄭晩益·朴彭齡等,爲先拿來,以觀獄情,而處之如何?議啓。賓廳再啓曰,殆近三十人,一時拿來,必致騷擾,誠如聖敎,而旣已竝出於上變之人口,則或拿或否,實難取舍,不但事體重大,亦不無知幾逃躱之患,虛實間竝爲拿來,設鞫推問,依聖敎,以觀獄情而處之,何如?傳曰,依啓。又啓曰,卽設推鞫之坐,假都事三十員,令該曹趁卽差出,何如?傳曰,允。
上在昌德宮。停常參·經筵。
領議政權大運,二十五度呈辭。入啓。傳曰,安心調理。
宣惠廳郞廳申厚軾,全羅道各邑儲置米摘奸後,入來。
咸鏡監司書目,咸興·洪原兩邑呈,以今月十五日雷動事。
去夜,鞫廳罪人崔泰雄·鄭晩益·朴彭齡·金義善元情。
吏曹佐郞金文夏,贈莊貞公閔馨男賜諡後,入來。
禁府,崔德巖拿囚。啓。
平安監司書目,碧潼郡守李時格,今月二十二日,遭母喪事。
去夜,鞫廳啓曰,罪人鄭晩益·朴彭齡·金義善所供如此,崔泰雄所告,似出於喪性,其餘在囚諸人,不必仍爲鞫問,待明朝登對,稟處,何如?傳曰,依啓。
吏曹啓曰,守令有闕,政事,取稟。傳曰,明日爲之。
政院啓曰,鞫廳大臣以下,來詣賓廳矣。傳曰,引見。
引見時,獻納丁時潤,今姑改差,其代,明日政差出,未署經臺諫及守令,使之卽爲署經事,及罪人金江床,勿爲拿來事,榻前下敎。
司諫李浚所啓,鄭重萬事。措語見上上曰,勿煩。前啓,蔭官之未經守令者,勿陞四品事,停啓。日記廳郞廳沈益聖書。
上在昌德宮。停常參·經筵。
大司憲柳命堅,執義金兌一,掌令李相勛,持平吳尙友啓曰,臣等,伏見賜柑入格五人竝直赴之備忘,竊以爲不可也。御題取人,雖曰別擧,頒柑試士,便是節製,居首之外,一倂賜第,有違恒規,且非重惜科選之道,請還收申弼賢以下四人直赴殿試之命。答曰,親策,旣是別擧,則賜第,宜異常規,勿爲煩論。
司諫李浚啓曰,昨日鞫廳諸臣之請對入侍也,以告者狂易,自上特減其死,臣固宜執其不可,而臣旣目覩其人,故不言而退矣。今聞物議,皆以爲,誣告反坐,三尺至嚴,無論喪性與否,以法爭之,乃臺閣之體云,臣於此,不勝瞿然也。身居言地,當論不論,何可一刻仍冒,請命遞斥臣職。答曰,勿辭。退待物論。
大司憲柳命堅啓曰,罪人泰雄所告之言,雖無實狀,而究問之時,聽其泰雄及各人供辭,則千兵萬馬之說,登屋叫呼之狀,實是狂妄喪心之人也。且無因渠言,而殞命之人,則聖明之依前日罪人震相之例,置之絶島者,實合於原情定罪,故臣於昨者入侍之時,不以不病者誣告之律,論斷矣。卽聞物議,則以入侍臺臣,不爲執法之論,重加非斥,臣安敢自以爲是,而晏然於臺席乎?請命遞斥臣職。答曰,勿辭。退待物論。已上朝報
司僕寺內乘,以提調意啓曰,近日本寺官員,頻數遞易,無久於居職事察其任者,本寺之事,殊甚可慮,且內廏多有未立之馬,使內乘李彦明,專管其事,聞見備立矣。今日政,移拜碧潼郡守,此事不可付之生手,內乘李彦明,今姑仍任,何如?傳曰,允。出吏曹公事置簿
義禁府啓曰,以黃海監司啓本刑曹粘目,文城僉使李君錫,移本府處置事,允下矣。李君錫,時在任所,依例發遣府書吏,拿來,何如?傳曰,允。出義禁府謄錄
傳曰,史官四員待命,騎馬十二匹立之,外各司內摘奸。出內下記草
有政。
上在昌德宮。停常參·經筵。
夜自一更至五更,有霧氣。
執義金兌一,掌令李相勛,持平吳尙友啓曰,誣告者反坐,在王法至嚴,而今此泰雄之狂妄喪心,已著於鞫廳究問之時,特施貸死之典,似無原情定罪之道,故臣等,亦不爲論執矣。伏聞物議,以勿論喪性與否,不以法爭之,大加非斥,諫臣與長官,相繼引避。臣等忝居言地,當論不論之責,實所難免,其何敢一刻晏然仍冒乎?請命遞斥臣等之職。答曰,勿辭,退待物論。
領議政權大運,二十六度呈辭。傳曰,安心調理。
掌令李國華啓曰,請還收申弼賢以下四人直赴殿試之命。措辭見上鞫獄事體,至嚴且重,誣告反坐之律,昭載三尺,則雖或有可恕之端,其不可有所容貸也,決矣。今者泰雄,其所引告,悉歸虛妄,則取招決案,施以當律,其在法理,斷不可已,自上特隱其狂妄喪性,至有減死之命。此雖出於好生之大度,而王法一撓,後弊難言,則豈可諉之以喪性,輕施寬貸之典乎?請還收誣告罪人崔泰雄減死之命,亟命依律處斷。
司諫李浚,以避辭見上大司憲柳命堅,以避辭見上執義金兌一,掌令李相勛,持平吳尙友,以避辭見上竝引嫌而退。誣告反坐,自是常憲,喪性與否,非所可論,而不卽爭執,見非物論,則揆以臺體,勢難仍在。請司諫李浚,大司憲柳命堅,執義金兌一,掌令李相勛,持平吳尙友,竝命遞差。
新除授司諫院獻納李禎,時在京畿仁川地,請斯速乘馹上來事,下諭。答曰,不允。處置事及下諭事,依啓。
大司諫金元燮上疏,新授職名,萬不近似,名器至重,公議甚嚴,臣雖無恥,決不可冒沒承當。況臣待罪下邑之日,重得奇疾,痰火衝逆,背脅抽痛,飮啖專廢,肌肉漸脫。臣旣懼滯務妨民,又擬入京求醫,請由道臣,擔曳登塗,而嶺底五舍之程,九日乃至,及奉恩旨,不敢更爲淹滯,作氣忍死,寸寸前詣,累日艱關,劣到城外,而長程撼頓,疾勢添劇,涔涔負席,叫苦竟日,氣息奄奄,鬼事將迫,咫尺天陛,趨造無路。玆不避煩猥之誅,乃敢仰籲於紸纊之下。伏乞聖慈,量臣才分之決不可堪,矜臣疾病之又不可强,亟許鐫免,以重名器,以尋生路。答曰,省疏具悉。爾其勿辭,調理察職。已上朝報
上在昌德宮。停常參·經筵。
自卯時至巳時,有霧氣。未時,太白見於巳地。夜一更,流星出胃星下,入南方天際,狀如鉢,尾長四五尺許,色赤。
睦林一,以吏曹言啓曰,臺諫有闕,政事,取稟。傳曰,過國忌後爲之。
李元齡啓曰,大司諫金元燮,牌招署經事,命下矣。卽聞正言李允文,來到城外云。竝卽牌招,以爲備員署經之地,何如?傳曰,允。
咸鏡監司書目,端川呈,以李立妻及金大明二人,爲怪獸囕死事。
李元齡啓曰,大司諫金元燮,牌不進,遞差禁推傳旨,今方書入,而聞其病勢甚重,牌不進之類,衆所共知實病者,自本院微稟事,曾有定式,故敢此仰稟。傳曰,然則遞差禁推傳旨,還下,推考傳旨,更爲書入。已上朝報
癸酉十二月初三日午時,上御熙政堂,大臣·備局堂上引見入侍,左議政睦來善,右議政閔黯,行戶曹判書吳始復,行禮曹判書柳命賢,知事兪夏益,工曹判書鄭維岳,左參贊尹以濟,知敦寧李義徵,兵曹判書睦昌明,刑曹判書閔就道,禮曹參判權瑎,左副承旨李元齡,掌令李國華,校理閔興道,記事官李奎年,假注書沈得良,兼春秋申奎,史官李柱天入侍。諸臣進伏訖,來善進曰,近來日候不適,聖體,若何?上曰,無事矣。來善曰,王世子亦安寧乎?上曰,平穩矣。來善曰,近來史局,只有下番,而上番則每以兼春秋替直,事體殊甚未安矣。卽今新薦纔完,而被薦人兪世重,以其父夏益,方帶知春秋之任,故嫌不得應講。相避之法,在下當遞,而史局,旣是重地,自前春秋館堂上,有變通之例,亦依前例,知春秋,姑爲改差,何如?上曰,依爲之。來善曰,東銓注擬之際,每患乏人,而四館積滯,未有甚於近日。聞槐院·成均館參下之積滯,殆至百餘人云。自前參下積滯之時,則例有變通之事。故臣等,通議於首相,則亦以爲然,敢此仰達矣。黯曰,退出之後,相議抄出啓下,似宜矣。上曰,依爲之。黯曰,日者榻前,因行禮曹判書柳命賢所達,壬戌獄冤死人故監司李德周·丁昌燾,皆蒙贈職之典矣。故洛西令秀胤,同死於壬戌獄,其冤,與李德周無異,獨漏於恩典,故敢此仰稟。上曰,秀胤冤死,與李德周無異,特爲變品贈職。命賢曰,藏氷之役,東庫則奉常寺及五部坊民,當之,西庫則司僕·平市·廣興·軍器寺等,分掌四梗,以小各司添補,收聚其物力,以完氷役,自是舊例。當初,量其各司物力殘盛,有所分排矣,卽今各司殘盛,多有與前日不同者,且緣各司提調之續續陳達,變通分排,井間漸至錯亂,盛司或有役歇者,殘司或有役重者,致有不均之弊。不可不一番釐正,均平分排,而事係變通,臣曹不敢擅便,敢此仰達矣。黯曰,禮判之言,然矣。藏氷,卽一國之巨役,量其殘盛,分定於有貢物處,而近甚錯亂,多有呼冤之端云。自該曹,計其貢物所受多寡,分等使役,則可無不均之歎矣。上曰,所達誠然。就議廟堂,均平變通,可也。黯曰,今因藏氷米變通,有所陳達矣。當初湖西大同設立時,各樣紙物,紙廛人,嫌其價少,不欲擔當,故其時堂上,捧招後,移給他人,名之曰紙契。其後知其不足,少加其價,卽今紙廛,以此執言,出於有意,且云紙地,乃是本廛物貨,不可奪給他人云。此則有不然者,祖宗朝設立貢物,優給價米,俾爲都民生理。紙廛初旣不願,則依貢物例,設立紙契,有何不可?湖西有紙契,則湖南·嶺南,又用此例。若以紙爲本廛物貨,則長興庫紙貢物,濟用監紬苧,其餘各項貢物,無非各廛中物貨也。紙契所納紙地中,移給紙廛者,今固不可還奪,第紙契有貢物之役,故致有此執言紛爭之弊。自今爲始,紙契令屬於戶曹,作一貢物,今此藏氷米,亦爲磨鍊徵納,何如?來善曰,此事詳其曲折,則當初處置,未必得宜,而紙契之人,受食累千石貢物價米,而無應役之事,右相所達,誠然矣。始復曰,貢物出役之數,量宜磨鍊,稟議廟堂,當爲擧行矣。上曰,依爲之。上曰,眞德秀道德文章,實合配食文廟,大明英宗皇帝正統年間,已擧享典,故昨下備忘,略示予意矣,大臣諸臣,以事體重大爲言。自政院,牌招時任·原任·儒臣及二品以上·三司,會議於賓廳後,稟處,可也。掌令李國華所啓,請還收申弼賢以下四人直赴殿試之命。措辭見上上曰,勿煩。已上朝報昌明曰,咸鏡南·北道烽臺摘奸官發送事,頃已定奪,而若送一人,則難於遍看,故就議大臣,差出二人。其一則元總,而其父振洙,方爲北兵使,其一則李昌肇,而其父世選,曾爲南兵使,遞來未久矣。兵使主管煙臺,則其子摘奸,不無嫌礙之端,竝改差,何如?上曰,改差,以習知北路形勢者,擇差以送,可也。黯曰,摘奸官,宜卽發送,而北路山巒高峻,煙臺例在絶頂。今當凍節,雪必塞路,峯上登陟,人力之所不至,歲後發送,何如?上曰,事勢誠然,歲後發送,宜矣。出榻敎昌明曰,卽今差出,待歲後發送乎?上曰,唯。元齡曰,近來諫院,位甚不齊,再次登對,諫院不得入侍,事甚未安,且守令之未署經者,多至七人。政當務劇之時,如是遲滯,亦涉可慮,宜有變通之道矣。上曰,頃日纔已變通,而新除之官,方在外云。黯曰,大司諫金元燮,未知病勢果何如,而似當牌招矣。上曰,纔見其疏,病勢甚重云,果是實狀否?元齡曰,今日欲請牌招,而聞其病勢極重,故止之矣。來善曰,病之輕重,未能的知,而若至危篤之境,長路何以得達乎?牌招,宜矣。上曰,牌招。出榻敎已上燼餘日記始復曰,頃於筵席,以南漢所屬三營軍兵射手中,全不操弓之類,移定砲手事,有所陳達矣。今者大臣入侍,下詢而處之,何如?上曰,頃日有所陳達,而使之待後日大臣登對時,議定矣。戶判所謂,全不操弓,降定砲手之說,似爲便好,未知大臣之意,何如?來善曰,小臣,曾於丙子,入南漢,目見守城之事,則禦敵之具,無過於鳥銃,雖有矢石,皆不如鳥銃之爲妙。今者全不操弓之類,抄定砲手,似爲得當矣。黯曰,射者,難學而難成,砲者,易學而易中。以器言之,則弓必須點火而用之,亦不如鳥銃之易藏。以禁衛營言之,曾前射手,多移而爲砲矣,今此山城不操弓之軍,定爲炮手,似爲不妨矣。始復曰,頃日山城合操後,試射手,太半不願試才,槪其不解操弓之故也。使之發矢,則矢不過數十步而止,如此而尙何望其臨急禦敵乎?姑待後日,合操束伍及牙兵,稍解操弓者外,移定砲手,鳥銃,亦自本廳,措備分給,以爲習放之地,則似爲着實矣。上曰,射手亦不可全然廢之,抄出其中全不操弓之類,降定砲手,可也。出備邊司謄錄
上在昌德宮。停常參·經筵。
自辰時至午時,日暈。
明聖王后忌辰齋戒。
領議政權大運,二十七度呈辭。傳曰,安心調理。
傳于李雲徵曰,史官一員待命,騎馬三匹立之,崇陵忌辰祭內摘奸。已上朝報
上在昌德宮。停常參·經筵。
未時,太白見於巳地。
明聖王后國忌。
李雲徵啓曰,宋儒眞德秀事,時任·原任大臣及儒臣·二品以上·三司,明朝命招,會議賓廳事,昨已啓稟蒙允矣。取考禮曹謄錄,及太學陳設圖,則蒲城伯眞德秀,曾已配食文廟,位次在於西廡第五十二。從享一款,今無更議之事,明日不爲出牌之意,敢啓。傳曰,知道。
傳曰,日寒如此,薄衣軍士,襦衣題給。
傳曰,日寒如此,宿衛軍士,空石題給。
政院啓曰,蒲城伯眞德秀,我朝文廟配享年月考啓事,命下矣。本院無可考文籍,卽爲分付于禮曹及成均館,使之詳考則以爲,流來謄錄及陳設圖中,別無年月載錄之事,此外更無可考之書云。更令弘文館,廣搜典籍,以爲考出之地,何如?傳曰,允。已上朝報
傳于李國芳曰,卒安嬪,自發引至返魂,兩時祭奠,令本道備給事,分付。出內下記草
上在昌德宮。停常參·經筵。
未時,太白見於巳地。
領議政權大運,二十八度呈辭。傳于睦林一曰,安心調理。
睦林一啓曰,卽者吏曹郞廳來言,今日爲政事,命下,而判書李玄逸,參議閔昌道,俱以身病呈辭,參判李聃命,在外不得開政云。雖未知病勢之如何,而開政命下之後,一時尋單,不爲開政,事甚未安。吏曹判書李玄逸,參議閔昌道,竝卽牌招開政,何如?傳曰,允。
又啓曰,荒歲守令之料理賑政,一日爲急,而金川郡守朴以文,御史旣已封庫,則便是已遞之官也,監司,只以加封之意陳啓,未有處置之擧。曠官已久,該曹不得出代,合有變通之道,敢此仰稟。傳曰,爲先罷黜。
獻納李禎辭職上疏。答曰,省疏具悉。爾其勿辭,上來察職。
傳于李雲徵曰,史官三員待命,騎馬九匹立之,外各司內摘奸。
正言李允文所啓,請還收遠配罪人鄭重萬減等之命。答曰,勿煩。已上朝報
李元齡,以都摠府言啓曰,都摠管鄭維岳,除標信,備邊司坐起進去之意,敢啓。傳曰,知道。
又以承文院官員,以都提調意啓曰,前權知副正字權慜·洪景濂,或拜司錄,或拜察訪矣,今皆作散,無屬處。竝令依例還仕本院,何如?傳曰,允。
又以兵曹言啓曰,新除授南兵使鄭弘佐,頃缺受點矣。因其呈狀,始爲得聞,則前任龍川府使時,以還上未準捧,越祿四等,而尙未准限云。閫帥邊任,不拘越等,而南兵使,旣兼北靑府使,有挈眷之事,則與他閫帥有異,而臣曹不能致察,矇然擬入,不勝惶恐。南兵使鄭弘佐,改差,何如?傳曰,允。
有政。吏批,判書李玄逸進,參判李聃命在外,參議閔昌道進,都承旨睦林一進。
兵批,判書睦昌明進,參判申厚命進,參議嚴緝病,參知李湜服制,左副承旨李元齡進。
兵批啓曰,南兵使鄭弘佐改差之代,今當差出,而擬望之人乏少,他道水使及守令,竝擬,何如?傳曰,允。
吏批啓曰,兩司多官,今當差出,而擬望之人乏少,承旨·外任,竝擬,何如?傳曰,允。
李元齡啓曰,事變假注書沈得良,猝得寒疾,症勢甚重,不得行公。卽爲變通,他假注書差出,使之察任,何如?傳曰,允。
以南迪明爲假注書。
李元齡,以兵曹言啓曰,傳曰,日寒如此,薄衣軍士,襦衣題給事,命下矣。發遣本曹郞廳摘奸,其中尤甚薄衣者一百缺名,別單書入。令該曹,依此數題給之意,敢啓。傳曰,知道。
吏批,以李沃爲高陽郡守,權德廣爲金川郡守,柳海爲碧潼郡守,金泰基爲長水察訪。數行缺
兵批,以李萬夏爲南兵使,李弼臣爲文城僉使,兼內乘李彦明仍任。副司果李彦明,新塘萬戶金鳴漢,閑良朴世昌,加資。數行缺
以金泰慶爲假注書。
李國芳,以吏曹言啓曰,江華留守吳始大,旣已瓜滿,其代,依近例令備局議薦,何如?傳曰,允。
又以禮曹言啓曰,來甲戌年正朝,大殿·世子宮陳賀,親臨受賀事,已爲節目磨鍊,啓下矣。王世子受百官賀時,當有陞降堂陞答拜之禮,而方在幼沖之年,勢難行禮。世子宮陳賀,則以權停例擧行,似爲便當。何以爲之?敢稟。傳曰,依爲之。
李東標,以兵曹言啓曰,前府使黃銓,咸鏡北道烽臺摘奸官,旣已啓下,而方在罷散中,時無職名,依例付軍職,何如?傳曰,允。
又以兵曹言啓曰,文臣兼宣傳官金鼎台,病重,不得行公,呈狀本曹。今姑改差,何如?傳曰,允。
李雲徵啓曰,明日經筵·常參,取稟。傳曰,停。
又啓曰,史官三員待命事,命下矣。史官不備,宣傳官一員,代送之意,敢啓。傳曰,知道。已上燼餘日記
春秋館郞廳,以監事意啓曰,近日左右史不備,事甚未安。今日被薦之,旣已應講,依舊例口傳付職,牌招察任,何如?傳曰,允。出吏曹公事置簿
上在昌德宮。停常參·經筵。
政院啓曰,近緣兩司之不齊,臺諫·都事未署經二人,守令未署經,亦至於七人之多。此時夫馬留滯,委屬可慮。新除兩司之官,所當竝請牌招,而大司諫李允修,身病危重,不能起動,衆所共知也。除實病及在外人員外,大司憲權珪,司諫金兌一,掌令崔敬中,竝卽牌招,使之署經,何如?傳曰,允。
司諫金兌一啓曰,請還收遠配罪人鄭重萬減等之命。措辭見上答曰,勿煩。
掌令李國華·崔敬中啓曰,新除授執義李浚,時在京畿坡州地,持平李翼年,時在全羅都事任所,請斯速乘馹上來事,下諭。答曰,依啓。
李雲徵,以弘文館言啓曰,因政院啓辭,蒲城伯眞德秀從享年月,令本館考出事,命下矣。我國,號爲文獻之邦,而本朝事實,則秘史外,無記錄之書,且累經兵燹,古蹟蕩失,卽今所可考信者,不過五禮儀·攷事撮要等書而已。五禮儀則成於成宗五年,攷事撮要則撰於明宗九年,而五禮儀文宣王廟圖說,及攷事撮要從享條中,眞德秀名字,俱不載錄,則德秀之從享,似非久遠之事,而故判書臣李植,攷事撮要增補修正時,亦不入錄,此外小說·雜記等書,竝皆徧考,而終無著見之處。本館則更無可據文籍,未得考出之意,敢啓。傳曰,知道。
傳于李雲徵曰,史官一員待命,騎馬三匹·卜馬二匹立之。
吏批口傳,以兪世重爲檢閱。已上朝報
睦林一啓曰,小臣,尙衣院褒貶進去,下直。傳曰,知道。
李雲徵啓曰,明日國忌齋戒,明明日正言,初十日小寒,視事,頉稟。傳曰,知道。
上在昌德宮。停常參·經筵。
仁烈王后忌辰齋戒。
領議政權大運,二十九度呈辭。傳曰,安心調理。已上朝報
上在昌德宮。停常參·經筵。
仁烈王后忌辰。
長陵忌辰祭所內摘奸。出朝報
上在昌德宮。停常參·經筵。
下直,宣沙浦僉使李河。
領議政權大運,三十度呈辭。傳于睦林一曰,安心調理。
持平呂聖擧啓曰,臣受由下鄕之後,重得寒疾,荏苒時月之間,期限已迫。陳疏祈免,旣有禁令,扶病登程,寸寸前進,淹滯多日,今始上來。違慢之罪,在所難免,何敢苟冒於臺席乎?請命遞斥臣職。
院啓,請還收遠配罪人鄭重萬減等之命。答曰,勿煩。
掌令崔敬中啓曰,持平呂聖擧,以避辭見上引嫌而退。病未上來,勢所固然,而受由過限,在法當遞,請持平呂聖擧遞差。答曰,依啓。已上朝報
傳于李元齡曰,今下弓矢,宣沙浦僉使李河處,給送。出燼餘日記
司僕寺啓曰,本寺所屬康翎縣南面罷馬場周回內田畓,及鹽盆·漁箭,王子房折受,今年爲始收稅事,自內需司移牒矣。今此康翎牧場,自是牧官留住之處,而甲子年分,因黃海監司馳啓,以巡威島海路要衝,而旣無軍卒,且無糧料,無以防守,故本場牧官,以其牧卒牧糧,使之移住於巡威島,以爲防守海路之地,而本牧所管巡威·麒麟·延坪等島,皆是放牧之地,元無耕墾收稅之事,故諸島牧子住田及牧官糧料各樣責應,全賴康翎舊場,本牧倉庫,亦在於此,春秋糶糴,其數頗多。今若失此,則牧官糧料,牧子位田,他無責出之處。牧官·牧子,旣無依賴,則許多馬牛,看護無人,所在國穀,糶糴亦難,而海路防守之計,反歸虛地,其爲可慮,非但本寺之事而已。此則似難折給於宮家,而第念在前沿海諸處,皆爲本寺所屬,或放馬牧養,或耕墾收稅,以爲內外寺馬料添養,及許多員役逐朔放料之地,以其用餘,貿銀藏置,又以爲立馬時所需矣。近年以來,或爲邊鎭之所設置,或爲宮家之所折受,土地漸縮,稅入隨減,本寺經用,極爲可慮,而當此地無餘墾,土貴如金之日,官屯之外,實無閑曠之地。若不變通,則宮家亦無設庄之路,本寺所屬中,不爲放馬,只設屯田,而形勢比康翎場,稍不緊切者,自本寺訪問各牧場,得其可合處後,啓稟,何如?臣痼疾沈綿,神思茫然,內司移文,到寺已久,而倩人起草,今始仰稟,不勝惶恐敢啓。傳曰,事勢如此,則便近他牧場,各別擇給。出司僕寺牧場色謄錄
上在昌德宮。停常參·經筵。
禮曹啓曰,今此藏氷之役,諸各司分排不均,頃以均平釐正之意,定奪於榻前矣,各司物力之殘盛,多有與前不同處。必須計量其貢物役價之多少,分等出役,務在均平,無一毫未盡之端,然後各司更不紛紜稱冤,而事係大段變通,決不可怱怱改定。且三南紙契,纔令入屬於地部,亦應藏氷之役,而未及區處云。近來日候過暖,氷役十分可慮之際,四五日寒威猝緊,伐氷之役,不容少緩。司寒祭吉日,似在望間,等待各司之改分定,遷就累日,趁不伐氷,恐致有狼狽之患。今年藏氷,則依前井間分定,自明年爲始,改定節目,事甚便好,以此擧行之意,敢啓。傳曰,知道。
司諫金兌一,正言李允文啓,請還收遠配罪人鄭重萬減等之命。措辭見上答曰,勿煩。已上朝報
李雲徵啓曰,來十五日,儒生殿講日次,取稟。傳曰,停。
又以禮曹言啓曰,政院啓曰,長陵忌辰祭內摘奸書啓單子有頉處,察之事,命下矣。取考書啓中有頉處,則神門內朱簾縇,小有蟲損處,而不至大段,陵上奉審,則大王陵上莎草,自戌方至丑方,小似稀疎,王后陵上亥·子方莎草,亦似稀疎。莫重陵寢,旣有執頉處,則雖非大段,不可不趁時修改,令該曹稟處,何如?傳曰,允事,命下矣。兩陵上莎草,則今秋本道監司奉審時,稀疎處,旣有蔓生之漸云,故待明春新芽抽出,奉審處之事,已爲定奪矣。今此有頉,與道臣奉審時無異,依前定奪,待明春更審,牒報後稟處,宜當。朱簾縇蟲損,雖不至大段,旣已傷損,則事體殊甚未安,卽爲改備之意,分付該司,何如?傳曰,允。出燼餘日記
上在昌德宮。停常參·經筵。
下直,高陽郡守李沃。
領議政權大運,三十一度呈辭。傳曰,安心調理。
藥房都提調金德遠,提調吳始復,副提調睦林一啓曰,冬序已深,寒威比嚴,伏不審聖體,若何?中宮殿氣候,亦復何如,王世子,一樣安寧乎?近以新生王子惟疾之憂,丙枕連夜不安,玉體恐或致傷。臣等不勝憂慮之至,敢來問安。答曰,知道。別無所傷。內殿氣候,無事,世子氣候,一樣安穩矣。
中殿·世子宮,藥房問安。答曰,知道。
李雲徵,以吏曹言啓曰,臺諫有闕,政事,取稟。傳曰,明明日爲之。
安如石,以宣惠廳郞,以都提調意啓曰,三南儲置米,依前日榻前定奪,分遣本廳郞廳三人,湖西十五邑,湖南十三邑,嶺南十五邑,抽栍摘奸,則或有無面及擅貸者,或有以他倉穀換點者,或有租粒相雜,米色麤劣及流來未捧者。一從辛未年行査科罪之例,所當從輕重,區別論斷,而所謂無面,徒存虛簿,而穀物則終無置處,其罪犯,有甚於擅貸。禮山縣無面之數,至於五十二石之多,當該縣監黃鎰,拿問定配。海南則前縣監金瑜擅貸者,四十石,前縣監柳尙輅,前縣監柳尙載擅貸者,各三十石,古阜前郡守都處亨擅貸者,九十石。鎭海前縣監姜暄,米擅貸者三十三石二斗,海南前縣監鄭習,三百六十六石,擅自分給。寶城郡守朴錫昌段,儲置米八十四石,興陽縣監李海準段,儲置米三十六石,則不爲積置於船所,而以邑倉之米換點,以准其元數。咸昌縣監李籜,大同儲置米一千七百五十一石,全數麤劣,其所犯,俱極可駭。金瑜等九人,竝拿問科罪。其餘十五邑,則沃溝縣監趙泰采米四百九十三石十斗,梁山郡守權聖矩二百二十六石,光陽縣監任後錫一百八十石,鴻山縣監金南一一百二十一石,林川郡守鄭行百九十八石,海美縣監柳星樞七十一石,庇仁縣監朴廉四十三石,洪州牧使申琓三十一石,德山縣監洪游敬十九石,萬頃縣令任元聖十九石,務安縣監安俊孺十六石,興德縣監柳世章十三石,亦皆米色麤劣,租粒相雜。海南縣監崔衡基,不但米七石,租粒相雜,儲置米四十五石,亦爲未捧。流來未捧者,梁山前郡守金泰昌一百二十四石十二斗,蔚山前府使鄭壽俊八十八石六斗,海美時縣監柳星樞六十七石五斗,鎭海前縣監沈瑄三十二石十二斗,前縣監金胄翼二十九石一斗,前縣監姜暄二十六石五斗,前縣監李之煥十五石二斗,而應捧之收米,初不督納於當年,仍置民間,以致年久未收,則沃溝等十五邑當該守令,梁山等四邑前後之官,不可不從重懲治,而今若一倂拿問,此時許多守令遞易之弊,不可不慮,竝姑營門決杖,限內收米未捧者,自今爲始,十石以上,解由拘礙,其麤劣之米,從速改色,流來未捧之數,盡爲收捧後,令道臣摘奸啓聞。古阜前郡守朴尙廉,進上及預下米二十三石二斗,新昌時縣監李聖漢,無面米三石,泰安時郡守裵尙珪,無面米四石十三斗,而大同事目內,價米上下,自有定限,則預先出給,旣涉違例,至於無面,雖三四石數小之穀,亦不可置而勿論,竝從重推考。米春間分給,未及還捧者,南海等十二邑,秋大同未及收捧者,星州等六邑,則依本廳郞廳摘奸文書載錄之數,趁速收捧後,亦令道臣摘奸馳啓。梁山甘同倉米,移捧邑倉者,二百二十四石,金海劃給米四十五石無面,及晉州無面米五十五石十斗,擅貸米六十八石十一斗,流來未捧米六百四十石四斗,鎭海無面米九石,永川儲置無面米六石,則反庫推問之時,各邑官吏,終始推諉,不爲現告,必須窮覈,然後可知其當該之官。令本道監司,詳査啓後,以爲科罪之地,無面以下各邑當該監色,拿致營門,刑推定罪之意,亦爲分付,何如?傳曰,允。
又以宣惠廳郞,以都提調意啓曰,嶺南儲置米摘奸郞廳李玄綏,永川·梁山·金海·晉州·鎭海等邑儲置米,及或爲收捧邑倉,或爲無面,或爲擅貸,或爲未捧,而査問時,不能摘發其當時守令姓名。南海邑吏招內,旣曰流來未捧,則所謂流來者,只謂前前守令,而亦不摘發其當該守令姓名,致有更査本道之擧,殊極非矣。推考,何如?傳曰,允。已上朝報
以全羅監司狀啓,私奴太福等十四名渰死事,傳于安如石曰,渰死人等,令本道恤典擧行。
李東標,以兵曹言啓曰,今十二月初八日,保人李忠失稱名人,自丹鳳門入來,初九日,幼學吳世煦稱名人,自宣仁門入來,差備門外擊錚,極爲駭愕。竝令攸司,囚禁治罪,丹鳳門守門將辛汝俊,宣仁門守門將金重世,常時不能禁斷雜人,以致闌入,俱難免其責,推考,何如?傳曰,允。
又啓曰,伏見慶尙監司李瑞雨疑獄推案謄書上送事啓本,則後錄,書於年號之上,有違常規,推考,何如?傳曰,允。
傳于李國芳曰,史官二員待命,騎馬六匹立之。
李東標,以義禁府言啓曰,以江原道銀溪察訪啓本刑曹粘目,咸鏡道點馬別監沈遇良,移本府處置事,允下矣。沈遇良,方待命於本府,卽爲拿囚之意,敢啓。傳曰,知道。
又啓曰,史官二員待命事,命下矣。史官不備,宣傳官一員代送之意,敢啓。傳曰,知道。已上燼餘日記
禮曹啓曰,鄕約之法,趁歲首頒布京外事,因儒臣所達,頃已承命於前席矣。取考當初擧行條件,則在六月二十日儒臣箚記中,鄕約一款,自上以令廟堂稟處爲批矣。其後大臣,陳達於榻前,以爲鄕約之法,分付京外,着實擧行事,至蒙允下。節目頒布,宜有廟堂之分付,臣曹姑無擧行之事,敢啓。傳曰,知道。出備邊司謄錄
上在昌德宮。停常參·經筵。
夜一更二更,月暈,有霧氣。四更,月暈。
大殿·中殿·世子宮,政院·玉堂·二品以上·六曹·大司憲問安。答曰,知道。
中殿·世子宮,藥房問安。答曰,知道。
藥房啓曰,卽伏聞新生王子病患,終至不救。自上驚慘,曷有其極?仍伏念累日憂惱之餘,玉體恐或致傷,區區下情,惟願勉抑至情。臣等不任憂慮之忱,敢來問安。答曰,知道。
領議政權大運箚子。病重將死,不得進參於起居之班,惶恐待罪。答曰,省箚具悉卿懇。千萬意外,遭此慘慽,悲悼難勝。有疾未參,別無所傷,卿其安心勿辭,亦勿待罪。仍傳曰,遣史官傳諭。已上朝報
李雲徵,以禮曹言啓曰,伏聞新生王子阿只氏卒逝,不勝驚慘。雖未成殤,停朝市及禮葬諸事,似當擧行,而取考仁祖朝己巳年,二歲大君阿只氏卒逝時,停朝市·禮葬等事,竝勿擧行矣。今則何以爲之?取稟。傳曰,依例爲之。
李東標,以摠戎廳言啓曰,三運壯抄軍三哨,牙兵一哨,今已上來逢點矣。壯抄軍則廣智營,牙兵則本廳,與再運軍兵,今月十五日,依前例替代,輪回入直之意,敢啓。傳曰,知道。
又以摠戎廳言啓曰,本廳三運軍兵,旣已逢點整頓矣。新舊軍兵,弘濟院敎場,今十四日私習,十五日習陣後,舊軍放送,而廣智營入直軍兵,依前例除標信出用之意,敢啓。傳曰,知道。已上燼餘日記
又以備邊司言啓曰,東銓備擬之際,每患乏人,而承文院參下,成均館參下,卽今積滯,至於百餘人之多。其中抄出,別爲陞六調用事,頃日登對時,陳稟蒙允。抄選十人,別單書入之意,敢啓。答曰,知道。出備邊司謄錄
又以義禁府言啓曰,海南前縣監金瑜·柳尙輅·柳尙載,古阜郡守都處亨,鎭海前縣監姜暄,南海前縣監鄭習,寶城郡守朴錫昌,興陽縣監李海準,咸陽縣監李籜等拿問科罪事,傳旨啓下矣。鄭習,方待命於本府,卽爲拿囚,而金瑜,旣已身死,柳尙輅·柳尙載,時在羅州地,姜暄,時在安岳,都處亨·朴錫昌·李海準·李籜等,時在各其任所。依例發遣府羅將,拿來,何如?傳曰,允。出義禁府謄錄
上在昌德宮。停常參·經筵。
藥房都提調金德遠,提調吳始復,副提調睦林一啓曰,伏不審夜來聖體,若何?伏惟聖上,以止慈之念,遭瘞夭之慽,累日憂惱之餘,鍾情悲傷,則恐不無致傷之慮。臣等終宵耿耿,敢來問安。答曰,知道。慘慽之餘,悲懷難耐,而氣候別無所傷矣。
政院·玉堂問安。答曰,知道。
領議政權大運,三十二度呈辭。傳于睦林一曰,安心調理。
敦寧府啓曰,本府郞廳今秋冬等褒貶,當爲等第,而領敦寧府事,時未差出,限內不得磨勘之意,敢啓。傳曰,知道。
睦林一,以忠勳府言啓曰,今癸酉年秋冬等褒貶,當爲磨勘,而有司堂上不齊,限內不得爲之之意,敢啓。傳曰,知道。
議政府司錄,以左右相意啓曰,本府今癸酉年秋冬等褒貶,當爲等第,而領議政臣權大運,時未出仕,限內不得爲之之意,敢啓。傳曰,知道。
李東標,以訓鍊都監言啓曰,都監郞廳及將官等,今癸酉年秋冬等褒貶,當爲等第,而都提調領議政臣權大運,方在呈告中,限內不得褒勘之意,敢啓。傳曰,知道。
睦林一,以宣惠廳郞廳,以都提調意啓曰,本廳及常平廳郞廳等今秋冬等褒貶,當爲等第,而都提調領議政臣權大運,方在呈告中,限內不得磨勘之意,敢啓。傳曰,知道。
吏曹啓曰,今癸酉年秋冬等褒貶,本曹郞廳及所屬各司官員,當爲等第,而參判臣李聃命,受由在外,參議臣閔昌道,有故,限內不得磨勘之意,敢啓。傳曰,知道。已上朝報
有政。
吏批啓曰,卽接禮曹移文,則齊陵參奉金聲大,病重,不得察任云。改差,何如?傳曰,允。
吏批,以吳尙文爲持平,李寅賓爲右通禮,朴身之爲司䆃正,吳始大爲右尹,金夏世爲禮曹正郞,鄭海尙爲禮曹佐郞,金夏銑爲栗峯察訪,呂聖擧爲平壤判官,朴良儉爲校書正字,洪萬朝爲江華留守。
兵批,以尹趾善·權說·金元燮·金邦杰·李相勛·徐宗泰·趙渭叟·金珏·權擇·李筬·張宇極·李震·李時宰·成就程·沈晢·黃銓·金夏重·李昌裕·崔禹績·高尙嵂·李意碩·朴璘·康後楚爲副護軍,李之翼·柳命堅·尹以道·吳尙友·呂聖擧爲副司直,權儹·任胤爲副司果。已上燼餘日記
上在昌德宮。停常參·經筵。
下直,安東府使李泰龜,忠淸都事羅晩榮。
禮曹參判權瑎辭職上疏。答曰,省疏具悉。卿其勿辭察職。
右副承旨李東標上疏。冒萬死敢陳血懇,冀蒙矜許。答曰,省疏具悉。疏辭令該曹稟處。
傳于睦林一曰,政事,過齋戒後爲之。已上朝報
李雲徵啓曰,藥房都提調以下,來詣請對矣。傳曰,引見。
李東標,以宗簿寺官員,以提調意啓曰,庚申年璿源錄釐正之時,正書一件,每於式年缺山例,奉安于本寺寶閣事,其時提調,榻前啓達,蒙允矣。釐正一件,旣已藏置,則其後每式年,事當依例奉安,而其時適以列聖御製開刊事,役役未遑,甲子以後三式年,闕然尙未擧行,只以草冊,私庫留置,事涉未安。今此式年修正璿源錄,及甲子以後三式年未奉安璿錄,依前定式,一時修正,竝奉安于寶閣之意,敢啓。傳曰,知道。
又以兵曹言啓曰,本曹所屬各司官員等,今癸酉年秋冬等褒貶,依例磨鍊以入,而訓鍊院·司僕寺官員與鷹牌頭褒貶,則因本院堂上及各其提調有故,限內不得磨勘之意,敢啓。傳曰,知道。
又以御營廳言啓曰,本廳今癸酉年春夏等褒貶,限內未及磨勘之意,曾已啓達矣。今秋冬等褒貶,一時磨勘之意,敢啓。傳曰,知道。已上燼餘日記
上在昌德宮。停常參·經筵。
月食齋戒。
夜一更二更,月食。
領議政權大運,三十三度呈辭。傳于睦林一曰,安心調理。
以李泰錫爲假注書。
政院啓曰,平安監司李萬元,全羅監司朴慶後,黃海監司沈橃,江原監司李玄祚,京畿水使鄭德謙,黃海兵使韓樞,忠淸水使韓公俊,今秋冬等邊將·守令褒貶,無一人居下,殊無嚴明殿最之意,慶尙右兵使禹弼漢,各鎭褒貶啓本,年號不爲踏印,難免不察之失。竝推考,何如?傳曰,允。已上朝報
傳曰,史官一員待命,月食所內摘奸。出內下記草
上在昌德宮。停常參·經筵。
下直,山陰縣監李學標,唐津縣監沈廷耉,神方仇非萬戶柳權。
安如石,以宣惠廳郞廳,以都提調意啓曰,洪州牧使申琓,以本州儲置米三十一石色品麤劣,亦在於決杖之中,而參判李鳳徵,曾任守令時,以儲置米未卽收捧事,罪當決杖,而以其職在分司之故,只令推考,則今此申琓,曾經貳卿,且帶承襲之君,事體與李鳳徵,似無異同。申琓,依前例勿杖,只推考,何如?傳曰,允。
以福平君㮒掃墳呈辭,傳于睦林一曰,給由馬,澆奠牀備給。
司諫金兌一,正言李允文啓曰,正言金昌錫,除拜已久,尙未署經。臺諫署經,備三員爲之者,自是古例,而大司諫臣李允修,病未出肅,獻納臣洪重夏,奉命在外,只有司諫臣金兌一,正言臣李允文。在前如此之時,亦有二員開坐,啓請署經之意,敢啓。傳曰,知道。
安如石啓曰,左副承旨李元齡,同姓三寸叔故宣務郞震昞妻宜人李氏身死,服制已行七日,出仕,何如?傳曰,允。
大司憲權珪,執義李浚,掌令崔敬中,持平吳尙文啓曰,外方都事檢田之時,不當以私事,侵擾列邑,而江原道都事金萬柱,以覆審,行到寧越郡,爲其親舊推奴,捉囚多人,濫施刑杖。其罔念事體,徒循私囑之狀,已極無謂,而終以此受侮於邑宰,取辱不貲,聽聞所及,莫不爲駭。請江原都事金萬柱罷職。近來朝綱解弛,京外上下官體貌,漸至凌夷,識者之寒心久矣。寧越郡守李壄,身爲守令,目見都事法外擾民之事,據理防塞,容或可也,至於招致其所帶營吏,多發無倫之言,有若數罪者然,及其辭狀於營門也,臚列其罪狀,侵侮詆辱,不遺餘力。其不顧事體,凌踏上官之罪,不可不懲,請寧越郡守李壄罷職。都事之法外推奴,守令之凌侮上官,俱極可駭,而按道之臣,只欲調劑,不卽啓聞請罪,其在事體,殊甚未安。請江原監司李玄祚推考。西部主簿沈若泓,性本嗜酒,長醉不醒,坊民出役之事,道路修治之際,專委下吏,昏不省察,可駭之擧,貽弊之端,不一而足。如此之人,決不可仍置,請西部主簿沈若泓汰去。答曰,依啓。
司諫金兌一,正言李允文啓曰,新除授獻納洪重夏,時在慶尙道東萊府,請斯速上來事,下諭。答曰,竣事後自當上來,勿爲,下諭。已上朝報
有政。吏批,判書李玄逸進,參判李聃命在外,參議閔昌道進,都承旨睦林一進。
以元絅爲內資直長,李蘊爲咸昌縣監,朴思一爲興陽縣監,林漢英爲寶城郡守,柳榮徵爲明川府使,崔橚爲富寧府使,尹憘爲信川郡守。承文副正字二單,權慜·權。洪重夏爲獻納,金澍爲忠淸監司,李國華爲慶源府使,金益堅爲古阜郡守,徐瑱爲永興府使,尹德駿爲鏡城判官,李東相爲輸城察訪,李明恒爲禮山縣監,李東標爲光州牧使,張瑱爲掌令,申厚命爲淸風府使,元絿爲漢城參軍,丁時潤爲副修撰,李濟民爲副校理,沈若虛爲德川郡守,李允修爲右承旨,嚴緝爲大司諫。
兵批,判書睦昌明,外司開坼坐起進,參判申厚命,外司開坼坐起進,參議嚴緝,外司開坼坐起進,參判李湜進,右副承旨李雲徵進。
以李禎爲副司直。已上燼餘日記
吏批啓曰,永興府使,今當差出,而本府物衆地大,不可不擇差守令中有聲績人,竝擬,何如?傳曰,允。
又啓曰,忠淸監司,今當差出,而擬望之人乏少,守令竝擬,何如?傳曰,允。
又啓曰,臺諫及玉堂闕員,今當差出,而擬望之人乏少,相避·外任,竝擬,何如?傳曰,允。
又啓曰,慶源府使,今當以文官差送,而堂上中無故可擬之人乏少,堂下侍從,竝擬,何如?傳曰,允。已上吏曹公事置簿
傳曰,今下弓矢,神方仇非萬戶柳權處,給送。出內下記草
上在昌德宮。停常參·經筵。
未時,太白見於巳地。夜四更五更,月暈回火星。
以領議政權大運,三十四度呈辭,傳于睦林一曰,安心調理。
掌令崔敬中啓曰,新除授掌令張瑱,時在慶尙道醴泉地,斯速乘馹上來事,下諭。答曰,依啓。
又啓曰,臣於昨日與同僚,行相會禮於本府,仍爲詣臺時,得見掌令張瑱新除下批,而張瑱所居之地,不能詳知,下吏探問之際,先啓已入,日勢且暮,未通議於同僚,謂追啓無傷,今朝始爲啓請矣,卽聞物議,以昨啓時不卽竝請爲非。臣之昏謬不察之失,著矣。臣何可晏然仍冒乎?請命遞斥臣職。答曰,勿辭,退待物論。
大司憲權珪,執義李浚,持平吳尙文啓曰,卽者同僚,以昨日傳啓時,掌令張瑱下諭事,不卽竝請,見非物議,至於引避。臣等亦安得晏然仍冒乎?請命遞斥臣等之職。答曰,勿辭,退待物論。已上朝報
義禁府啓曰,京畿監司狀啓刑曹粘目,黃場敬差官尹悠期,前鍾城府使李尙等,移本府處置事,允下矣。尹悠期·李尙等,方待命於本府,卽爲拿囚之意,敢啓。傳曰,知道。出義禁府謄錄
上在昌德宮。停常參·經筵。
辰時,日暈。巳時,日有重暈,暈上有兩珥,暈上有背,色內赤外靑。白氣如虹,出自兩珥,逶迤指北,長各三四尺,良久乃滅。
下直,光州牧使李東標。
忠淸監司書目,公州等九邑,今月初八日雷動。
司諫金兌一,正言李允文啓曰,前甲山府使李世璜,三載居官,唯事貪饕,政令之間,擧措駭異,詞訟之際,賄賂公行。且於捧糴之時,官用耗穀,則計其石數,代捧人蔘,境內民家,若有貂皮,則定價收聚,終不准給。及其瓜遞,滿載以歸。民間怨罵,人多傳說。其鄙瑣不法之狀,若是狼藉,不可以已遞而置而不論。請前甲山府使李世璜拿問定罪。前忠淸兵使金重器,以年少庸弁,無一可取,曾爲曩時奸兇之腹心,藉其薦拔,驟躋峻秩,及至今日,猥授戎閫。物情之駭憤,固已久矣。自赴任以來,專事貪虐,抛棄軍政,日聚營下儒生,肆然作爲論議,無所顧忌。今秋巡歷之時,不體朝家節省之意,怒其廚傳之不豐,刑杖過濫。及其行到忠州都會之地,全昧事體,擧措顚悖,驕妄之態,怪駭之狀,有不可勝言。南來之人,無不傳說。今雖遞歸,決不可置而不論,請前忠淸兵使金重器罷職不敍。掌令崔敬中,以避辭見上大司憲權珪,執義李浚,持平吳尙文,以避辭見上竝引嫌而退。傳啓之前,旣已下批,則不卽請諭,有違臺體。詣臺之後,不爲簡問,則責有所歸,在我無失。請掌令崔敬中遞差。大司憲權珪,執義李浚,持平吳尙文,出仕。答曰,不允。金重器,姑先推考,觀其緘辭而處之。處置事,依啓。
右承旨李允修上疏。病勢危惡,奄奄將絶,乞遞職名,遞差。
李國芳,以吏曹言啓曰,承旨有闕,政事,取稟。傳曰,當日爲之。
傳于李國芳曰,自前東銓長官及佐貳一員,無故行公,則大政事重,故不必待在外堂上之上來矣。吏曹褒貶等事,何至今寥寥耶?問啓。
李國芳啓曰,命下矣。問于吏曹,則參判李聃命,在外未上來,而褒貶定於今月十七日矣。其日政席,參議閔昌道,遭其同姓四寸兄前參議閔安道之喪,服制未過,尙未擧行云矣,敢啓。傳曰,知道。已上朝報
又以兵曹言啓曰,當日忠義衛李渫稱名人,自金虎門入來,差備門外擊錚,極爲駭愕。令攸司囚禁治罪。同門守門將廉公吾,常時不能禁斷雜人,以致闌入,亦難免其責,推考,何如?傳曰,允。
李元齡,以都摠府言啓曰,今日入直軍士,中日習射,請出標信。傳曰,知道。已上燼餘日記
義禁府啓曰,甲山前府使李世璜拿問定罪事,傳旨啓下矣。李世璜,以平壤中軍,方在任所,依例發遣府書吏,拿來,何如?傳曰,允。出義禁府謄錄
敦寧府啓曰,今癸酉式年,大王·王后族譜,京外單子收捧,今已畢修正,正案二冊,正書粧䌙,奉安于族譜閣,次案二冊,亦爲成置,以爲日後參考之地,敦寧應參人員成冊,移送于吏曹之意,敢啓。傳曰,知道。出吏曹公事置簿
有政。
上在昌德宮。停常參·經筵。
未時,太白見於巳地。
下直,茄乙坡僉使李諿。
領議政權大運,三十五度呈辭。傳曰,安心調理。
政院啓曰,前忠淸兵使金重器推考事,命下矣。臺諫,方以罷職不敍論啓。推考傳旨,不得捧之之意,敢啓。傳曰,知道。
院啓,請前甲山府使李世璜,拿問定罪,措辭見上新除授大司諫金邦杰,時在慶尙道安東地,請斯速乘馹上來事,下諭。答曰,依啓。已上朝報
傳曰,今下弓矢,茄乙坡知僉使李諿處,給送。出內下記草
義禁府啓曰,江西按覈御史啓本,今日坐回啓粘付之時,下吏,誤覆墨水,以致沾汚。其下吏,則已自本府,從重治罪,而莫重奏御文書,臣等不能致謹,有此傷汚之患,惶恐待罪之意,敢啓。傳曰,知道。勿得罪。出義禁府謄錄
上在昌德宮。停常參·經筵。
未時,太白見於巳地。
下直,金川郡守權德廣,通川縣監閔周昌,興海郡守林東靖,栗峯察訪金夏鈗,南虞侯李時冕。
忠淸監司金澍上疏。報瓜請病,纔到京下,千萬意外,遽叨藩臬之命,揣分度力,決難堪承,乞賜遞免。答曰,省疏具悉。卿其勿辭,速往欽哉。
正言金昌錫啓曰,昨日金重器罷職不敍之啓,推考緘答間姑停之意,簡問於同僚,仍爲詣臺姑停矣。得聞物議,以重器貪虐之罪,縱慾之狀,決不可推考而止,亦不可待其自明而處之。率爾姑停,大加非斥。臣之生疎顚錯之失,著矣。何敢一刻晏然,仍冒於臺席?昨緣日暮,今始來避,所失尤大,請命遞斥臣職。答曰,勿辭,退待物論。
吏曹參判李聃命上疏。臣行到南漢,寒疾大作,晝夜苦痛,與死爲隣,今已一旬,少無寸效,漸入危境。不得不冒昧陳疏,冀許遞職,而都目迫近。恐稽轉聞,直呈喉司,越例增惶。伏乞聖明,俯賜諒察,將臣本職,亟先遞改,俾得備員於大政,公私幸甚。答曰,省疏具悉。卿其勿辭調理,上來察職。
備忘記,頃年,以臘日進上生猪,苟充封進事,該邑守令,竝爲推考警責矣。今年進上生猪,苟充特甚,無一合於進御者,其在享上之道,豈若是其無狀乎?誠極痛駭,諸道當該守令,竝拿問從重科罪。
司諫金兌一啓曰,朝者同僚,以前兵使金重器罷職之啓,率爾姑停,見非物議,引避。臣旣書謹悉於簡問,則生疎顚錯之失,少無異同,何敢一刻晏然仍冒乎?請命遞斥臣職。答曰,勿辭,退待物論。
正言李允文啓曰,昨日前兵使金重器罷職之啓,同僚,以緘答間姑停之意,簡問於臣,臣亦書送謹悉矣。今聞物議以爲,重器負犯甚重,不可待其自明,大加非斥,此莫非臣新入臺閣,未諳體例之致。臣何敢一刻晏然仍冒乎?請命遞斥臣職。答曰,勿辭,退待物論。
上在昌德宮。停常參·經筵。
下直,務安縣監曺復卿,彦陽縣監張孝源。
領議政權大運,三十六度呈辭。答曰,前後箚單之批,悉攄虛佇之意,而只緣情志不孚,莫回卿心。巽牘幾至於四十上之多,是豈君臣間貴相知心之道乎?已不勝其慙恧,矧卿引入,殆浹三冬,新正在邇,予之思想,益切于中,以卿體國之誠,亦獨無戀結楓宸之心耶?至於廊廟機務之欲待首揆而裁處者,非一二,則尤不可一向袖手恝視也,決矣。積瘁之餘,縱有榮衛之小愆,精力尙旺,調息亦久,神明所相,庶見勿藥之喜矣。更遣近侍,諭予至意。卿其安心勿辭,速出論道,以副上下之望。仍傳曰,遣承旨傳諭。
李元齡啓曰,以進上生猪,不合進御,諸道當該守令,拿問,從重科罪事,命下,而諸道當該守令,自本院無以査出,分付司饔院,諸道陪持人等,使之捉來推問,則陪持等招內,慶尙道,則星州·英陽·豐基·安東兼任義城等四邑,而其餘三邑,不能記憶。全羅道,則潭陽·長城·任實·長水·錦山等五邑。江原道,則金城·鐵原等兩邑云云,而所謂陪持,旣非營下下人,只是各邑之吏,一時輪回上來者,分定之邑,未必詳知,其所現告,亦未知其眞的。且嶺南三邑,則終不指告。以此觀之,尤涉不實,而此外更無査問之處,卽令該曹,發關於三道監司,當該守令,使之急速啓聞後,拿問處之,何如?傳曰,允。
嚴緝啓曰,臣敬奉聖批,傳諭于議政府領議政權大運,則以爲臣年窮病篤,死期已迫,瀝血哀籲,冀蒙矜許,而微誠未格,恩兪尙靳,病裏惶憫,復添一病,不意玆者,承宣又臨,十行溫綸,辭旨勤懇,臣一倍悚蹙,無所措躬。目今病勢已不可爲,委臥牀席,日俟溘然。恩禮雖隆,奉承無路,瞻望象魏,五內崩迫,伏地涕泣,不知所達云矣。敢啓。傳曰,知道。
大司憲權珪,持平吳尙文啓曰,正言金昌錫,以避辭見上司諫金兌一,以避辭見上正言李允文,以避辭見上竝引嫌而退。初旣重發,遽爾姑停,物議非斥,在所難免。旣書謹悉,所失無異,揆以臺體,俱難仍在。請正言金昌錫,司諫金兌一,正言李允文,竝命遞差。答曰,依啓。
嚴緝啓曰,吏曹郞廳來言,臺諫有闕,政事,取稟。傳曰,過國忌及齋戒後爲之。已上朝報
李元齡,以義禁府言啓曰,前金川郡守朴以文,瑞興前縣監尹恒美,前永興府使尹就五,前明川府使辛曇,在德前萬戶金鎰等,移本府處置事,允下矣。朴以文·尹恒美,方待命於本府,卽爲拿囚,而尹就五·辛曇·金鎰等,時在各其任所,依例發遣府書吏·羅將,拿來,何如?傳曰,允。
又啓曰,忠州牧使李徵龜,公州牧使南尙熏,沃川郡守李碩徵,報恩縣監權晩等拿問科罪事,傳旨啓下矣。李徵龜·南尙熏·李碩徵·權晩等,時在各其任所,依例發遣府羅將,何如?傳曰,允。已上義禁府謄錄
又以禮曹言啓曰,卽接宗廟署牒報,則外大門部將房南邊簷下,連於外墻。去夜初更量,部將所率大門守直軍士等,炊飯於部將房簷下,而火炎發於煙桶,及於簷頭,不得已簷下及墻上蓋瓦若干處,撤毁,卽爲滅火,而部將房椽木二箇末端四寸許,延燒云。今此出火之處,雖在外大門之房,事極驚駭。取考謄錄,則癸亥年五月朔祭之日,宮闈令房出火,當該宮闈令推考,下人科罪,而別無慰安之擧矣。今此出火輕重,與癸亥年無異,相距隔遠,似無慰安之擧。當該部將,從重推考,軍士,令攸司從重科罪。撤毁處,亦令該曹,趁卽修補,何如?傳曰,允。出禮曹宗廟修改謄錄
上在昌德宮。停常參·經筵。
成宗大王忌辰齋戒。
司饔院官員,以監膳提調意啓曰,卽者忠淸道臘肉各殿進上生猪來到,而其中三口則體小,大殿所封一口則色變,而此非猝然改備之物,不得已捧入,而其在享上之道,殊無敬謹之意,所封當該守令,竝推考。本道監司洪萬朝,亦難免不謹之失,推考,何如?傳曰,依啓。當該守令,不可推考而止,一體定罪。
領議政權大運箚子。昨日承宣又臨,諭以天札,臣誠惶感,不知死所,而賤疾沈痼,無由承命,乞賜遞免,俾得安意就盡。答曰,省箚具悉卿懇。心腹之誥屢悉,而丐閑之章愈懇,辭竭意窮,無以爲喩。噫,國步多難,憂虞溢目,此時圖任,捨老成而伊誰乎?予志堅定,卿毋困我,安心勿辭,速出論道,以副日夕思想之望。仍傳曰,遣史官傳諭。已上朝報
上在昌德宮。停常參·經筵。
成宗大王忌辰。
領議政權大運,三十七度呈辭。傳于睦林一曰,安心調理。
睦林一啓曰,左副承旨李雲徵同姓七寸姪幼學弘緖,身死,服制已行四日,出仕,何如?傳曰,允。
以李尙說爲假注書。已上朝報
上在昌德宮。停常參·經筵。
傳曰,史官四員待命,騎馬十二匹立之,大祭所等處內摘奸。已上朝報
上在昌德宮。停常參·經筵。
下直,醴泉郡守姜碩臣。
領議政權大運,三十八度呈辭。傳曰,安心調理。
李雲徵啓曰,司諫院大司諫金邦杰,獻納洪重夏,新除授司諫李濟民,皆在外,今日賓廳諸臣引見時,諫院無入侍之員。新除授正言吳尙友·沈樘,竝卽牌招肅拜,以爲推移入侍之地,何如?傳曰,允。已上朝報
有政。
吏批啓曰,臺諫及春坊闕員,今當差出,而擬望之人乏少,相避·外任,竝擬何如?傳曰,允。出吏曹公事置簿
備邊司啓曰,各司奴婢逃故者,侵徵隣族之弊,不獨關西爲然,實是八路之通患。當此遇災恤民之日,諫臣之縷縷陳達,誠有意見,而頃日登對之時,旣以諸色軍布及各司奴婢久遠逃故之類,從實明査後,一倂蕩減之意,陳稟蒙允。自該曹,旣已分付各道,待其査覈文書齊到,當有蕩減之擧。關西逃故之變通,亦在其中,則曾前未收之代,不必別爲覓給。至於時存奴婢難捧之類,特以今年年事最爲凶歉,亦已減捧矣。句管木及兩營所儲,各有需用之處,有難移施於貢木之代,事多掣肘,不可輕議,而內需司奴婢久遠逃故,則前者定奪,時未及擧論,亦依各司奴婢査出之例,令諸道,一體明査啓聞後,稟旨變通,以示聖朝一視之德意,何如?答曰,允。出備邊司謄錄
癸酉十二月二十六日,上御□,大臣·備局堂上引見入侍。左議政睦來善曰,今番臘猪進上,諸道守令,不謹封進,致有論罪之命。其在臣子分義,極爲未安,而廚院,只請推忠淸監司矣。慶尙·全羅·江原三道監司,亦難免不謹檢飭之失,竝爲推考,何如?上曰,辛未年,有如此之患,故其時推考當該監司·守令,各別申飭矣。今年臘猪,尤爲體少,而監司不察,苟充封進。三道監司,亦爲一體推考,可也。右議政閔黯曰,今年臘猪進上,不謹封進,致有十數邑守令,一時拿問之擧,以守令之故,迎送之際,弊及民間,而事體所在,殊極未安。一番懲治,在所不已。第祭享生猪,御供秀魚,皆尺量捧上,而臘猪則無尺量之事。故臣在外任之時,見生猪過大,則不敢封進,恐有小大不均之患。臘猪,若依祭享生猪例,令該院酌定尺數,分付各道準尺,則勿論大小捧上。上送該院,亦尺量封進,則可無體小之患。且臘猪捉得甚難,自本道分定列邑,而一道所封,擧大數,合載於膳狀。故一邑所捧,或體小或色變,則罪及一道封進之官,殊無區別之道。自今以後,膳狀則雖如前,而各邑所封,各自懸牌,送于該院,隨其不合,請罪該邑,似或便當矣。上曰,依爲之。戶曹判書吳始復曰,三南各邑儲置米擅貸,及任意分給未捧守令,分輕重科罪事,啓稟蒙允,自禁府今方擧行。時任及已遞守令之在鄕者,各其監營,決杖啓聞事,已爲行關分付,而至於已遞守令在京者,依辛未年例,自禁府拿致決杖,何如?上曰,依爲之。閔黯曰,承文·成均參下,至於百餘人之多,積滯可慮。故頃者陳達抄出,俾陞六品,而年少輩,未易詳知,致有疎漏之患矣。蔡明胤,察訪遞來後,無所屬處。成均參下李尙說,亦不爲免新,俱無陞六之期。李震栻,再任訓導,因物議辭遞,出身十年,尙在參下,物議雖未知其如何,出身之人,不宜老於參下,問於他大臣處之,何如?睦來善曰,參下有才望者,或有陞六之時,今此數人,雖未詳其爲人之如何,而旣以文科出身,終無陞六之期,則似當有變通之道矣。上曰,三人,一體陞六,可也。右參贊權愈曰,朗原君偘,璿源錄奉安後來言,五臺山璿源錄奉安之閣,多有滲漏之處,殆至頹朽,閣內亦甚狹小,四壁皆傾圮,不可不趁時改建云。果若此言,則事甚未安。預爲料理,俟明春改建之意,令該曹分付本道,何如?上曰,依爲之。又曰,宗簿寺列聖御製板本奉安之閣,宜有額號,且宜定庫直,使之專意守護,而本寺疲殘特甚,實無推移之路。前所裁減使令二名中,一名復舊,仍定庫直,以爲守直之地,何如?戶曹判書吳始復曰,旣以使令名字,稱以庫直,加出一名,則當以單料,磨鍊上下矣。上曰,依爲之。睦來善曰,頃者,吏曹判書李玄逸,以鄕約設行事,陳達蒙允,固是化民成俗之美意,而臣聞先儒之論。或曰,救民革弊之後,鄕約可行。或曰,人心不淑,而欲行其法,則非徒難行,恐有傷於國體云。曾在宣廟朝,儒臣柳希春,亦以請行鄕約之意,陳達於筵中。故宣廟大王,收議於大臣,其時大臣,以人心不淑,勢所難行之意,獻議,則宣廟特下備忘記,依大臣議停止爲敎矣。今者李玄逸,旣有所達,而未卽擧行,更以歲翻之後,卽爲擧行之意陳請,而雖在宣廟朝,猶且未行,則人心不淑之時,尤似難行,徐議處之,何如?閔黯曰,此固良法美意,而古今異宜,難保其必行,行之不成而罷,則不如不爲之爲愈矣。行禮曹判書柳命賢曰,選士之法,亦因吏曹判書李玄逸所達,歲首先行於嶺南事,曾有成命,而節目甚多,不可率爾定行。且選士之法,實則養士,以監營會穀,計給學糧,實是難繼之道,亦未易猝然行之矣。上曰,鄕約之法固好,而宣廟朝,亦慮其難行而停止。今若行之,而或有窒礙還罷之弊,則初不如不爲。今姑停止,徐議處之。選士之法,亦爲姑停,可也。正言沈樘啓曰,新除授司諫李濟民,時在咸鏡道鏡城府,請斯速乘馹上來事,下諭。上曰,依啓。上曰,前參議閔安道,前承旨尹彬,職牒還給,前軍器直長崔孝建罷職傳旨,爻周。前權知學諭南九明,前正郞李寅燁,敍用。出榻敎已上朝報柳命賢曰,賑恤穀物,本爲凶歲賑民之資,今年畿甸·三南稍登,雖無移轉之擧,而大抵賤者貴之徵,亦不無前頭之慮,不可不趁此稍豐之歲,預備穀物,以爲不時之需,而本廳若干見存之外,旣無歲入,雖欲散出銀錢,廣備穀物,難得幹辦之人,無以措手矣。頃聞格浦前僉使盧世挺之言,則格浦本鎭,曾有靑魚斜水價租三千餘石,而麤劣荒雜,不實甚矣。斗租舂米,不過數升,欲糶則鎭民不肯,欲買則場市不售,積置庫中,極爲難處云。臣意以爲,自賑廳,移送銀錢於格浦,買得此租三千餘石,會錄於沿海各邑,從民願,待春分給,除耗改色,則不出數年,三千餘石之荒租,變爲可用之穀矣。其在格浦之道,換捧銀錢,亦有愈於積置荒租。檢營,臣亦句管處,計量彼此形勢,俱爲便好,而係是軍餉所須,自下不敢擅便,敢此仰達,以俟睿裁矣。上曰,彼此俱甚便好,依此爲之,可也。閔黯曰,頃者使臣入去時,彼中文書價次,運餉銀子三百兩齎去,而只用一百五十兩,故其餘一百五十兩,則還爲持來,置于運餉,而其時使臣,不入於啓聞中,故不得會減,分付會減,何如?上曰,依爲之。知敦寧李義徵曰,都監待變船,限滿改造,自是規例,而雖限滿之後,或有不甚傷破者,則不爲續續改造矣。卽今有朽傷不可用者四隻,依前例下送于統營及全羅水營·忠淸水營,使之趁卽改造,何如?上曰,依爲之。睦來善曰,開城留守李壽徵,以就議事,上來言,大興山城軍需銀一萬一千餘兩,留置城內,中軍管守,而募民入居甚少,各寺僧人,亦雖有之,而近來外方賊患,處處竊發,意外賊徒,欲以劫掠,則無以防禦,事甚可慮。且其銀貨給債之際,以其城內不實募民,懸保出貸,非但還捧甚難,亦不無永失之患。今後則移置厥銀於本府軍需廳,堅固莊守,勿爲給債之意,論報備局,其爲計,似或得宜,敢此仰稟。上曰,開城留守之言,不無意見,依此爲之,可也。已上備邊司謄錄
上在昌德宮。停常參·經筵。
下直,文城僉使李弼臣,碧潼郡守柳海,召村察訪李枝遠。
忠勳府啓曰,本府,一自忠翊府移屬兵曹之後,物力蕩殘,將不成衙門貌樣。且忠義査正,尙未完畢。都事李奎徵,盡心收拾,修擧廢墜,査正等事,亦且專掌矣。昨日政,移授掌樂院僉正,本府之事,誠甚可慮。今不可付之生手,一任其廢墜,以益紛紜冒屬之弊。李奎徵,今姑仍任,使之完畢査正之事,何如?傳曰。允。
吏曹啓曰,來正月初三日,都目政事爲之之意,敢啓。傳曰,知道。
全羅監司書目,益山等四邑,今月初八日雷動。
慶尙監司書目,豐基,今月初八日天動。
宜寧縣監李嵩逸應旨陳弊上疏。答曰,省疏具悉。應旨進言,殊甚切實,予用嘉尙,可不體念焉?其中可以議處事,令該曹稟處。已上朝報
義禁府啓曰,定州前牧使申命老,阿耳前僉使張宗益等,移本府處置事,允下矣。申命老,方待命於本府,卽爲拿囚,而張宗益,自任所時未上來,依例發遣府書吏,拿來,何如?傳曰,允。
又啓曰,前金川郡守朴以文,前瑞興縣監尹恒美等議處判下矣。御史封進文書啓下,以爲憑考稟處之地,何如?傳曰,允。已上義禁府謄錄
上在昌德宮。停常參·經筵。
未時,太白見於巳地。
元宗大王忌辰齋戒。
領議政權大運,三十九度呈辭。傳曰,安心調理。
吏曹啓曰,今月二十九日行章陵忌辰祭,獻官夏山都正梓,夏城都正樟,實·預差啓下矣。梓有身病,樟來到闕外,托有拘忌,日已向晩,終不受香。凡差祭之官,見名帖之後,卽爲致齋,自是規例,而實·預差,互相稱托之狀,殊極可駭,實·預差,竝從重推考。不得已以長陵正朝祭獻官預差,行烏川監烱深,改付標以入之意,敢啓。傳曰,知道。事甚可駭,竝拿推。已上朝報
義禁府啓曰,陽德前縣監安紳,德川前郡守尹商三等,移本府處置事,允下矣。安紳·尹商三,方待命於本府,卽爲拿囚之意,敢啓。傳曰,知道。
又啓曰,珍島前郡守邊是伯·李之經·鄭惟全等拿問處置事,傳旨啓下矣。李之經,旣已身死,鄭惟全,時在珍島郡任所,發遣府羅將拿來,邊是伯,方在城門外,待開門拿囚之意,敢啓。傳曰,知道。已上義禁府謄錄
上在昌德宮。停常參·經筵。
元宗大王忌辰。
大殿·中殿·世子宮,政院·玉堂·二品以上·六曹·大司憲過歲問安。答曰,知道。已上朝報郞廳康聖路校正。日記廳郞廳李萬育書。
