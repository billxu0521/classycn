上在昌慶宮。停常參·經筵。
藥房提調臣李溟,左副承旨金堉啓曰,臣等伏未審新年聖候,調攝若何,敢爲問安。答曰,一樣。藥房日記
備邊司啓曰,今番三件刷還,實出於不得已之擧,爲守令者,所當十分明査,俾無橫罹之冤,而要免一時罪罰,苟有所得,不辨虛實眞僞,抑勒充送,致令不當刷之類,多數枉陷,冤痛徹天,慘不忍聞。先運來到本司者,急於報知,灣上文書,卽爲入送。故臣等未及覈實,而各其道直送者,亦無可知之路。就後來成冊中各人等,參以聞見而査究,多有可駭之事。擧其尤甚者,則茂朱所送走回稱云韓益新,乃全州居生,新選爲役者,而失性狂奔,行乞於縣地,本縣見其無着,以鄭興信換名,劫執而送,其爲極冤之狀,本司曾已聞之矣。續接全州府尹韓興一粘報,則韓益新本不被擄,而逐年分防於各浦,應其身役。去夏因病出他,言語不明之故,致有此患云。任實所送走回稱云春男,本以衛將池學海之奴,丙子之亂,率入南漢,出城之後,資生無路,獵獺於湖南等處,而本縣稱以走回,威力捉送,使無罪者,橫罹死地云。沃川所送走回稱云丁世,被擄三日,卽爲逃還,而以叛主在囚之故,贖罪充送云。其他走回稱云尼山徐春世,禮山申希俊,非但年老,且無剃迹。大興金景立,洪州張得一,沔川宋水男·李格,禮山金永守,德山金白雲,俱以陣上逃還,被擄稱云。木川沈戒男,定山田任祿,厭避本役,稱以被擄。稷山全景還,被擄三日,卽爲逃還,而不爲査別,混同捉送。上項各邑守令等所爲,委屬可駭,分輕重,茂朱·任實·沃川等三官,先罷後推,其餘禮山·尼山·大興·洪州·沔川·德山·木川·定山·稷山九官,從重推考。以爲後日不能擧職者之戒,宜當。且兩道監司,亦不無不能檢飭之失,請竝推考,答曰,依啓。茂朱等守令,拿鞫定罪。以上備局謄錄
義禁府啓曰,近來典獄,染病大熾,故獄官不敢直宿獄內,報刑曹獄門外直宿矣。本府典獄移囚擊錚罪人李延男,病症極重,壯熱譫語,鼻中出血云,此必是典獄染病,不可仍囚,恐有傳染之弊,出置獄門外,使之差病後還囚,何如?傳曰,姑爲放送,令醫司藥物題給。以上禁府謄錄
有政。吏批,以李䅘爲持平,李禎慶爲長湍府使,朴長遠爲正言,金尙爲承旨,李時楷爲執義,李基祚爲禮曹參議,趙錫胤爲司諫,安應亨爲刑曹參判,李晢爲正言,金尙爲左承旨,金世濂爲右承旨,金堉爲左副承旨,李命雄爲右副承旨。吏批政事
上在昌慶宮。停常參·經筵。
大司憲李景奭上疏。答曰,省疏具悉卿懇。卿其勿辭,調理察職。
備邊司粘連啓目。答曰,防軍定送,以助使喚而已,似當更議處置。
又粘連啓目。答曰,依允。賓客入送事,勿施。
副摠管宋錫慶上疏。答曰,省疏具悉。卿其勿辭,調理察任。內下記草
上在昌慶宮。停常參·經筵。
春享大祭齋戒。內下日記
戶曹草記。答曰,依啓。皇帝前所納,不失云矣。
戶曹草記。答曰,柑子不久當爲上來,姑俟之,可也。內下記草
上在昌慶宮。停常參·經筵。
義禁府啓曰,忠淸監司頒赦啓聞中,本府罪人洪靌,似當蒙宥覆啓,依回啓施行,判下矣。放送之意,本道觀察使處,行移,何如?傳曰,允。以上禁府謄錄
持平郭聖龜上疏。答曰,省疏具悉。爾其勿辭,調理察職。
禮曹參判李植上疏。答曰,省疏具悉。備局有司之任,當勉副焉。內下記草
上在昌慶宮。停常參·經筵。
有政。吏批,以金慶餘爲副應敎,睦行善爲副修撰,洪錫箕爲戶曹佐郞,李晩榮爲禮曹正郞,黃㦿爲校理,李枝茂爲兵曹佐郞,黃㙉爲禁府都事,林墰爲兵曹參議,張自好爲吉州牧使,權坽爲掌令,睦長欽爲承旨,朴潢爲大司諫,洪處尹爲檢閱,李景憲爲戶曹參判,柳淰爲執義,韓德及爲沃川縣監,沈櫶爲茂朱縣監,黃渙爲任實縣監,李省身爲兵曹參議,林墰爲參知,睦長欽爲都承旨,韓德及爲沃川郡守,閔聖復爲監察。吏批政事
府啓,副令璟事。答曰,先罷後推。內下記草
上在昌慶宮。停常參·經筵。
藥房提調臣李溟,左副承旨臣金堉啓曰,昨日入侍,伏審聖候主脹·惡寒·發汗諸症彌留,久未開窓,臣等不勝區區憂慮之至。夜來玉候,調攝若何?敢此問安。答曰,與昨無異。
再啓曰,卽承與昨無異之敎,臣等與御醫崔得龍等,反覆商議,聖候前於正·二月間,有寒熱往來之症,而近來日氣極寒,閭閻間亦多感冒之人。今此聖候,慮或外感所致,必須入診詳審,然後議進對症之劑,庶無彌留之患,敢此仰稟。答曰,湯藥自前無效,勿爲議藥。以上藥房日記
備邊司啓曰,以慶尙監司具鳳瑞狀啓,本司覆啓,判付內,統營儲穀,亦爲捐許,俾無不足之患爲敎,聖上軫恤飢民之意,至矣盡矣。聽聞所及,孰不感激?第念統營儲穀,其數雖多,本營亦是巨鎭,逐朔所費,其用不貲,而每被他營之取用,非但事未妥當,亦不無後弊。今番則依聖敎,分許三千石,而待秋成,使之准數還償宜當,群議皆如是,敢啓。答曰,依啓。
備忘記,三件刷還之人,頃因龍將脅迫,未暇査處,驅而送之,其中橫罹者,尤所不忍也。今此所送,理宜明査,使我無辜,得免至冤,令平安監司,從實査處,俾無混送之怨。
引見時,上曰,交替軍入去時,運卜馬所駄,必須從簡,只載衣資,減除他物,俾無中路棄置之患事,入去軍人處,預爲行會申飭,可矣。戶曹判書李溟曰,運卜馬二百匹驅人,以何軍定送乎?上曰,下三道已發人馬,不可再徵,今番驅馬軍,令海西定送,未知如何?須與大臣處之。上曰,一馬所載,乃二十斗云,可以斗數加載。入去軍人,自義州至瀋陽,不可長路擔負而去,中路或貿食,若食馬上所載之糧,則入瀋之後,可以其處貿得之米,充數善處,可矣。李溟曰,領將等處,以廟堂之議,丁寧分付,而狀啓內,謂之未知至請回還之期,似爲未安矣。上曰,領將等千里運糧,欲知幾巡之行,不爲非矣。更爲詳量,移文知委,可也。以上備局謄錄
院啓。答曰,已諭。
府啓。答曰,下諭事,依啓。暻之罪過,旣已施罰,毋爲更論。
都承旨睦長欽上疏。答曰,省疏具悉。卿其勿辭,調理察職。內下記草
上在昌慶宮。停常參·經筵。
藥房提調臣李溟,左副承旨臣金堉啓曰,夜來聖候,調攝若何?脹候及發汗諸症,少無差減乎?彌留累日,萬機煩惱,水剌進御,亦未審如常否,臣等不勝區區煎悶之至,敢此問安。答曰,不至大段,勿爲問安。藥房日記
內醫院官員,以提調意啓曰,今此本院書員廉後伯,瀋陽當次入去矣。秋採各種藥材,當爲付送,所騎馬一匹,所載馬一匹,令該曹題給,何如?傳曰,依啓。仍傳曰,然則三分之一,使之上送。以上兵曹謄錄
上在昌慶宮。停常參·經筵。
備邊司啓曰,今日京畿御營軍六十名,已爲點閱犒饋,明當發送,每名似當各給司僕馬一匹,而當初定奪時,元軍二名·火兵一名中,竝給馬二匹,使之兼運行資,自京至義州,勿令各自騎去矣。京畿元無火兵,故就元軍六十名,竝給馬四十匹以送,俾到灣上,以其先往百匹之馬,推移騎往似當。將官一人,則勢難步往,前日兵曹禁軍處還收馬三十匹中,一匹爲先給送,待他道將官上來,一體爲之亦當。且將官旣爲騎馬,則行資所載刷馬,令兵曹限義州次次題給宜當,敢啓。傳曰,依啓。以上兵曹謄錄
右議政姜碩期初度呈辭。答曰,不允批答。
刑曹粘連啓目。答曰,叔姪與父子有間,未生乙良,分揀。
大司諫朴潢上疏。答曰,省疏具悉。卿其勿爲過慮,從速察職。內下記草
上在昌慶宮。停常參·經筵。
有政。吏批,以沈演·崔有淵爲承旨,趙啓遠爲掌令,金弘郁爲持平,姜栢年爲正言,成楚客爲持平,李植爲大司憲,沈演爲都承旨,崔有淵爲右副承旨,李命雄爲同副承旨。吏批政事
府前啓。答曰,已諭。內下記草
上在昌慶宮。停常參·經筵。
夜五更,流星出翼星下,入坤方天際,狀如鉢,尾長四五尺許,色赤。辰時巳時午時,日暈右珥。內下日記
都承旨沈演上疏。答曰,省疏具悉卿懇。卿之才器,實合此任,宜勿控辭,速出行公。
府啓,臺諫上來,下諭事。答曰,依啓。內下記草
上在昌慶宮。停常參·經筵。
巳時,日暈,暈上有冠,色內赤外靑。午未時,日暈。內下日記
備邊司啓曰,本司久無有司堂上,公事積滯,無人摠管。護軍許啓,有司堂上差下,何如?答曰,依啓。備局謄錄
上在昌慶宮。停常參·經筵。
領議政洪瑞鳳箚子。答曰,省箚具悉。頃日所遭者,亦未聞其偏受之辱,周旋之勞,予豈不知哉?卿雖有疾,臥閤論道,勿爲控辭,以副予望。
右議政姜碩期再度呈辭。答曰,不允批答。內下記草
上在昌慶宮。停常參·經筵。
都承旨沈演上疏。答曰,省疏具悉。卿其勿爲固辭,調理察職。
大司憲李植上疏。答曰,省疏具悉。卿其勿爲固辭,調理察職。內下記草
上在昌慶宮。停常參·經筵。
辰時,日暈。巳時,日暈兩珥。午時,日有交珥,暈上有冠,暈下有履,色皆內赤外靑,白虹貫暈。夜自二更至五更,月暈。內下日記
備邊司啓曰,初八日引見時,戶曹判書李溟曰,運卜馬二百匹,運糧時驅人,以何軍定送乎?上曰,下三道已發人馬,不可再徵。今番驅馬,令海西定送,未知如何。須與大臣相議處之事,傳敎矣。今此驅馬之軍,他道調發,似爲難便。依上敎,以海西束伍軍,定送宜當,此意知會,何如?答曰,姑徐。以上備局謄錄
戶曹粘連啓目,大君齎去禮單事。答曰,推得黑角,衙門久不出給云,故下送爲有在果,令本道問于講院處置。
黃海監司狀啓。答曰,卿其勿辭,調理察任事,回諭。
傳曰,判付公事,以草書入,事甚怠慢,當該承旨推考。
院啓。答曰,以其功勞,不可不酬賞,更勿煩論。
昇平府院君金瑬等八員箚子,延安定配罪人閔馨男請放事。答曰,省箚具悉。箚陳之事,當令該府施行。
兵曹判書李景曾上疏。答曰,省疏具悉。卿其勿辭,調理行公。內下記草
上在昌慶宮。停常參·經筵。
午未時,日暈。夜自二更至五更,月暈。
林慶業軍官李之龍,自義州衛至于京師,竝計十一日內入來言,庚辰十二月二十八日,林慶業及所率軍兵一千五百名內,病死者十六名,竝爲罷陣出送事,先來則彼地問其事情後,論賞回啓,加資。內下日記
右議政四度呈辭。答曰,安心調理。
院前啓。答曰,已諭。
司諫趙錫胤上疏。答曰,省疏具悉。爾其勿辭察職。
禁府粘連啓目,李大方事。答曰,以苟充入送之罪,照律施行。
又啓目,答曰,放送,令該曹察處。
又啓目,李聖勛事。答曰,除刑推,放送議處。
戶曹草記。答曰,然則除出移給,俾免乏絶之患。內下記草
上在昌慶宮。停常參·經筵。
藥房副提調臣沈演啓曰,春雪未融,日氣寒甚,伏未審聖候,調攝若何?主脹·惡寒·發汗等症,竝皆平復耶?近來久不得問安,不勝區區憂慮之至,敢此問安。答曰,頗似減歇。藥房日記
都承旨沈演啓曰,臣旣忝本職,前日兼帶備邊司堂上,法例當爲鐫改,敢啓。傳曰,依啓。
備邊司啓曰,右參贊李景奭,本司堂上差下,右尹李明漢,有司堂上差下,竝令從速察任,何如?答曰,允。
備邊司郞廳,以領議政意啓曰,緣臣賤疾一向未快,不敢容易趨衙,以至添傷,而昨日致勤聖敎,不勝惶悚之至。臣未出仕之前,如有公事,則仍令諸堂上,會于本司,往復商議回啓之意,敢啓。答曰,知道。
備邊司啓曰,穩城淸譯出身朴成南呈狀于本司曰,上年七月,入瀋陪從使喚,今番大君出來時,世子宮受由,兼爲陪行出來,而方在母喪,大祥迫在開月初旬,恐未能及期步往,願得所騎刷馬云。近來此輩,以遐遠之人,多有奔走之勞,而陪從蒙由,願得歸家闋服,情甚可矜。所騎一匹,許令給送,似或宜當,敢啓。答曰,依啓。以上備局謄錄
有政。吏批,以申濡爲副修撰,朴漪爲校理,宋致中爲司僕僉正,盧尙賢爲禮曹佐郞,蔡元蠵爲昌陵參奉,沈詻爲禮曹參判,鄭知和爲副校理,閔思亮爲校書博士,李齊衡爲奉常直長,李明漢爲漢城右尹,崔克寧爲監察,嚴鼎耉爲副校理兼春秋,沈澤相避減下,洪義源爲甑山縣令,李敏白爲天安郡守,鄭良佑爲洪川縣監,鄭翼卿爲仁川府使,金地南爲持平,沈器遠爲兼判義禁,李景奭爲右參贊,具宏爲綾城府院君,尹墀爲副提學,李泰運爲兵曹佐郞,權任中爲禮賓正,李厚培爲戶曹正郞,全益禧爲兼春秋,校書校理趙塤,奉常判官尹芝男相換,邊孝誠爲軍資正,鄭泰齊爲吏曹佐郞,申翊全爲獻納,鄭泰齊爲兼校書校理,廉友赫爲司藝,李溍爲戶曹正郞,姜文明爲刑曹佐郞。吏批政事
禮曹草記,義興鄕校事。答曰,此事似非急務,使之待秋施行。
戶曹判書李溟上疏。答曰,省疏具悉卿懇。此時此任,非卿不可,須勿控辭,調理察職。內下記草
上在昌慶宮。停常參·經筵。
夜三四更,月暈。
謝恩使軍官先來入京,問其事情。內下日記
傳曰,今啓下狀啓,速爲回啓。
以慶尙左兵使李言惕,軍器別備啓本粘目。傳曰,所謂落漏條件,乃是鳥銃自備,軍士事也。
以平安監司馬匹喂養事,狀啓粘目。傳曰,此公事,還下。
備邊司啓曰,傳曰,今啓下狀啓,速爲回啓事,傳敎矣。今日本司無故堂上,只有數員,日勢已暮,不得已臣明朝早詣本司,與諸堂上相議,回啓之意,敢啓。答曰,知道。以上備局謄錄
兵曹啓曰,以慶尙監司狀啓,精抄束伍等復戶事,傳曰,備局公事,使之詳考回啓事,傳敎矣。本曹則當初無田結復戶分付文書,故如是回啓矣。取考備局定奪啓下公事,果有自備鳥銃者,一結二年稅外給復之事,臣等昏不致察,極爲惶恐,元公事付標以入之意,敢啓。傳曰,知道。兵曹謄錄
右議政五度呈辭。答曰,安心調理。
備邊司粘連啓目。答曰,依允。水使金體鏡,熟馬一匹賜給。
傳曰,貞惠翁主,二月旬間遷葬云,造墓擔持等軍及外官題給,澆奠牀亦令備給。
傳曰,獻納申翊全避嫌,不有定規,每每違例捧入意,使予兼行承旨之任歟?
兵曹粘連啓目。答曰,不爲給料,使之往來察任,似或未妥,更爲議處。
備邊司粘連啓目。答曰,無鳥銃者,亦爲復戶。三發三中者,竝免賤役,俱非可繼之道,更議處置。
副提學尹墀上疏。答曰,省疏具悉。卿其勿辭往來。
備邊司粘連啓目。答曰,依允。載屍牛馬,亦令所經各官,次次題給。內下記草
上在昌慶宮。停常參·經筵。
夜五更,黑雲一道如氣,起自坤方,直指巽方,長十餘丈,廣尺許,良久乃滅。內下日記
備邊司啓曰,以慶尙左兵使軍器別備啓下粘目,傳曰,所謂落漏條件,乃是鳥銃自備,軍士事也事,傳敎矣。臣等昏不致察,再勤聖敎,尤不勝惶恐之至,改付標以入之意,敢啓。答曰,知道。
引見時,上曰,火兵二百名抄出事,分付于下三道,而軍士中,或渠之奴僕·族屬自願帶去者,自公家給價以送爲宜。如此者,更加募得如何?上曰,馬則江原道,亦當調發,而通融田結,買馬以送,可矣。上曰,予意欲除司僕馬百匹,運糧馬百匹前,分定運糧之馬二百匹送之,其餘六百匹,則分定四道禁軍所養之馬百餘匹云,百匹外,餘數調送。上曰,火兵則軍裝切勿持去,可也。上曰,將官奴僕,皆入於火兵五百之數,可也。兵曹判書李景曾所啓。去年義州農軍,十月當爲放送,而適値勅使之行,入戍兩月,辛苦百倍,所居官雜役蠲減事,當爲行會,以示酬勞之典,何如?上曰,依爲之。上曰,馬兵具鞍,皆以騎鞍,則難可辦得,四百匹以卜鞍送之,各道分定六百匹,則以騎鞍爲之,相半入送,可也。刑曹判書具仁垕曰,先運當以何間定限乎?上曰,近道望間定限,遠道二十日來到,分三運,鱗次上來,可也。而若嶺東,則定於後運,可也。上曰,禁軍馬二百匹外,零數三十餘匹,依其願納,抄送何如?
備邊司啓曰,各道馬匹之數,似當隨其軍數定之,而但軍則抄定於御營軍所在處,馬則從田結殘盛而定之,故其勢自至參差。各道中,軍多而馬少者,三人竝依例給刷馬一匹,而馬多而軍少者,以火兵牽送,到京城後,馬數及軍數,合計分給,事甚便當,以此行移,何如?答曰,允。
又啓曰,火兵前定三百名內,全羅道則一百八十名,忠淸道則一百二十名矣。今者加定二百名,依榻前定奪,派定於下三道,而慶尙道一百名,全羅道六十名,忠淸道四十名磨鍊,而被抄御營軍中,若有以其族屬及奉足中,願爲帶往之人,則從自願,以火兵充數,而將官所率之人,亦入於火兵元數中,竝給資裝以送,而忠淸道,則二月十五日,慶尙·全羅道,則二月二十日,京中逢點之意,竝爲下諭,何如?答曰,依啓。逢點日子,一依御營軍施行,且將官奴子,自前無給布之規,詳察處置,俾無後弊。
傳曰,三色人査覈之擧,意在多縱,令監司默會善處。
引見時,吏曹判書李顯英曰,義州府尹,今當差出,而難得可合之人,大同察訪盧協,多有才局,且知西路物情。此人可合,而職秩懸殊,未知何如。上曰,此人,畀之以大邑,試可如何?領議政洪瑞鳳曰,以爲平壤庶尹,何如?上曰,依爲之。吏判曰,前牧使李敏樹,亦有才局,曾爲瑞山時,治績頗著,以此人爲義州府尹,何如?上曰,依爲之。上曰,故監司洪命耉,臨亂死節,無愧於古人,其人有子乎?吏判曰,有洪重普者,卽小臣之女壻也。上曰,相當職除授,以示褒錄之典。兵曹判書李景曾曰,德川郡守朴泂遞差,瀋陽入送,何如?上曰,其人若合於彼中任事,則入送何妨?
備邊司啓曰,火兵五百,只持斧鎌,而軍器則勿爲持去之意,竝入於下諭中,何如?答曰,依啓。斧子從略給送,以除載運之弊。
又啓曰,以上將林慶業狀啓粘目,傳曰,此軍兵,前頭似無可爲之事,所謂休息,何事耶事,傳敎矣。林慶業所帶兩西軍兵,或正軍或諸色軍,而束伍則公私賤亦在其中,俱有各處使喚及收布與納貢之事,而擧未免身役之役,林慶業一年休息之請,必詳知西民事情而言,故臣等亦依此回啓矣,敢啓。答曰,只曰休息,似爲朦朧,明白行會,可也。
又啓曰,朴潢自前曾無干預之事,而又有招來之擧。不可遲延,使之從速入往,而龍將在灣,還送之後,瀋中更爲捉致,不無疑慮之端,行資,令該曹給送宜當,敢啓。答曰,依啓。
又啓曰,臣等今日會于闕中,而綾城府院君具宏,判尹金自點,左參贊沈器遠,戶曹判書李溟,右參贊李景奭,右尹李明漢,俱未肅拜,不得來參。莫重會議之事,不可不備員而爲之,竝命牌招肅拜,使之來參之意,敢啓。答曰,依啓。
又啓曰,以軍兵定日下諭事草記,傳曰,慶尙道差退定限事,傳敎矣。瀋中逢點,以三月二十日爲定,二月二十日,自京點送,則恰纔三十日矣。今若又退,則恐有窘迫之患,而上敎如此,以二十三日退定之意,敢啓。答曰,知道。湖南軍兵,定於十九日,可也。
又啓曰,御營軍,京畿則二月初十日,忠淸·江原道則二月十五日,全羅·慶尙道則二月二十日,京中逢點之意,下諭宜當。且嶺東遠邑,則本無抄定之軍,故江原道以中道磨鍊矣,敢啓。答曰,依啓。慶尙道定日差退。
又啓曰,軍兵所騎馬一千匹內,一百匹則司僕馬,一百匹則義州下送馬,二百匹則全羅道前定馬,其餘六百匹,則分定於下四道,而隨其殘盛,慶尙道二百十匹,全羅道前定二百匹外,加二百五匹,忠淸道一百六十五匹,江原道二十匹分定,各具騎鞍,而略備鞍枝鐙子,上送之意,行移爲當。且千匹之馬,或不無病傷有頉之患,而將官所騎,不在此限,禁軍所授馬三十匹,則留作剩數宜當,敢啓。答曰,依啓。上來軍兵處,授送之意,亦爲行會。
左副承旨金堉啓曰,今者伏見備局啓辭,則六百匹之馬,分定於下四道,本道之民,纔辦四百之馬,今又責六百匹,則是千匹皆出於此,而加之以御營千軍,火兵五百,臣竊爲下道深憂焉。前去運糧之馬,沒數先用,以運卜馬二百匹,司僕馬一百匹,林慶業馬一百匹添之,則爲八百匹。不足者只二百匹,御營軍有馬者,使各自騎來,而依例准給其價,則千軍之中,可得百餘匹,而以禁軍所授馬,充補其數,則不必加貿,而已備千匹矣。彼若深入長城之外,則我國決不可以繼餉,雖駐伊·海之間,三百匹之馬,不能運一千五百軍馬之糧料,姑因海州數月之糧,而徐議他策,未爲不可矣。臣每以根本之力竭爲憂,心有所懷,不敢不陳,實出於憂國之寸誠,不勝惶恐之至。傳曰,令備局議處。
備邊司啓曰,傳敎矣。今此六百匹,加定於下四道,事甚重大,近臣陳啓之辭,極爲詳盡,臣等亦豈不念及於此哉?但海州衛所留之穀,元數不多,而其深入長城,不復繼餉與否,旣難預料,則義州運糧之馬,似難盡爲移用。林慶業一百匹之馬,今方疲困倒損,相繼喂養,數月之前,亦難調用。榻前定奪,退出之後,反覆商量,終無辦出之策,有此分定之擧,實出於不得已也。至於御營軍有馬者,使之自騎,而准給其價事,則該曹定以七十匹,爲一馬之價,馬價亦不少矣。渠若有馬,則不無自願之理,此則依啓辭施行之意,竝爲行移,何如?答曰,知道。利其價高,以不用之馬騎去,則不無中路狼狽之患矣。以上備局謄錄
義禁府啓曰,聃齡·愛正等憑問,事係重大。且慶尙監司具鳳瑞道內定配罪人放未放啓聞回啓,李太芳照律,臣等二人,不敢獨爲,姑待判義禁沈器遠來坐時,同議爲之,而只元情,循例捧入之意,敢啓。傳曰,知道。以上禁府謄錄
右尹李漢明上疏。答曰,省疏具悉。卿之才器,實合擢用,宜勿控辭,速出行公。
工曹判書尹暉上疏。答曰,省疏具悉卿懇。卿宜勿辭,安心察職。
判尹金自點箚子。答曰,省卿上箚,予甚慮念。卿其勿爲待罪,調理察職。
備邊司粘連啓目。答曰,依允。自伊川回還馬·騾,使之善養,用於運餉。內下記草
上在昌慶宮。停常參·經筵。
備邊司啓曰,今此運糧中,馬太則曾以步軍爲定,故不爲磨鍊矣。一千匹所養之太,每一匹,一日三升磨鍊運入事,平安監司處,急急行會,何如?答曰,依啓。
又啓曰,內醫院書員朴義賢,瀋陽入去,已滿十朔,今將出來,其代廉後伯,當爲入往矣。此輩私持馬,初以一駄許送,其後減定半駄,而旣無同行之人,勢難竝卜。上年九月,內局書員尹士健入往時,因本院呈狀,自本司入啓,已許一駄以送,而勿令官給芻草,使之自備以往矣。今亦依此施行似當,敢啓。答曰,此人入去時,使之竝卜入往,可也。
戶曹啓曰,今日自備局加定馬六百匹分定時,泛以道之殘盛磨鍊矣。卽以下四道庚辰年結卜,通共打算,則每十結四十六卜五束,收布一疋,六百匹之馬,方爲均一分定,故改爲磨鍊,慶尙道馬二百十八匹,全羅道馬二百二十六匹,忠淸道〈馬〉一百四十五匹,江原道馬十一匹,以此分定之意,敢啓。答曰,知道。
備邊司啓曰,以本司草記,將官所率人,資裝題給事,傳曰,將官奴子,自前無給布之規,詳察處置,俾無後弊事,傳敎矣。常時將官奴子,則果無給布之例,而今番則旣在於火兵五百之中,似當與他火兵,一體題給,故如是入啓矣。今承聖敎,果有後弊,依前勿給乎?今番則一體分給,而後勿爲例乎?敢啓。答曰,上年舟師時,亦以不給矣。
又啓曰,以上將林慶業狀啓粘目,傳曰,上年出來軍兵優恤公事,覓入事,傳敎矣。上年八月,林慶業所率渡海軍兵,還爲出來之後,因黃海兵使狀啓,生還者限今年給復,死亡軍限明年復戶,他道軍兵,令該曹一體施行事覆啓,允下矣。元公事,往在該曹,故趁未覓得,今始取考,書啓之意,敢啓。答曰,今年軍兵恤典,似當優於此類,詳察處置,俾無輕重失宜之失事,傳敎矣。經年勞苦之人與徑先出來者,輕重懸殊,聖敎極爲允當。今番出來軍兵,限二年給復,而死亡者恤典,則似無前後輕重之別,今番死亡之軍,亦依上年例,限二年妻子給復宜當。令該曹擧行,何如?答曰,依啓。以上備局謄錄
訓鍊都監啓曰,京畿壯抄砲手,分三運入番鍊習,三運之軍,今日畢番,故來二月初九日操練時,依上年例,合操之意,分付下送,敢啓。傳曰,知道。訓局謄錄
右議政六度呈辭。答曰,安心調理。
刑曹粘連啓目。答曰,曹上續案。亦是此人所錄是喩,相考處置。
傳曰,副司果李元榮,實同知除授。內下記草
上在昌慶宮。停常參·經筵。
自辰時至午時,日暈兩珥,暈上有冠,暈下有履,色皆內赤外靑。白虹貫日。申時,日暈兩珥,暈上有冠,冠上有背,色皆內赤外靑。酉時,日暈兩珥。內下日記
備邊司啓曰,歲幣中,麻布換送綿布事,昨已入啓,允下矣。己卯年,則以麻布許捧,而到今乃有此言,竊聞彼間,綿布最是緊用之物,染作靑布,以爲穿着之資云,想必切急,而有此說也。義州所留雇馬價五十餘同,皆是兵曹所送步兵木,政合此用云,就其中二十八同,准麻布數,依其所言,使張禮忠急急領去,而軍馬調發,趁期入送事及朴潢亦爲入送之意,竝入於咨文中,付送張禮忠,先爲報知宜當。速令承文院撰出,何如?答曰,依啓。發兵事及朴潢入送事,勿入於咨文,令禮忠隨問隨答,可也。以上備局謄錄
刑曹粘連啓目,許謙益病重事。答曰,所犯似不明白,大赦亦爲已經,竝議處。
右議政姜碩期上疏。答曰,省疏具悉卿懇。目今艱虞,比前愈甚,卿雖有病,臥閤論道,勿爲固辭,以副予望。內下記草
上在昌慶宮。停常參·經筵。
夜五更,日暈左珥。內下日記
藥房都提調臣洪瑞鳳,提調臣李溟,左副承旨臣金堉啓曰,餘寒未解,和暖尙遙。伏未審此時,調攝聖候,何如?臣等不勝仰慮之至,敢此問安。答曰,寒熱往來之症,幾盡差減。藥房日記
備邊司啓曰,今此一千之馬,行步數千里之途,則馬鐵不可不備送,而鐵物他無措辦之路,訓鍊都監所吹之鐵,見在黃海道者,除出三千斤,令本道急急打造五千部,每一匹各給五部以送,而三千斤之價,令戶·兵曹一一計價,准數還償于都監宜當,敢啓。答曰,允。
又啓曰,今番勅行經過之後,義州一府,板蕩無形,有同兵火之慘。朝廷雖欲盡其收拾之方,而無可着手處,極爲可慮。前者,沈之溟下去時,因黃胤復措置失宜,官庫無儲,特給皮雜穀五百石,米二百石,俾爲補用之地,今日義州形勢,尤不可比擬於其時。臣瑞鳳目覩危迫之狀,其於救之之策,必須如救焚拯溺之爲者,非但我國公行之不能供億,脫有一差官出來,萬無一分支撑之理。管餉皮穀八百石,米二百石,別爲題給,以濟目前之急,何如?答曰,依啓。義州所在之穀,俾勿用下。
又啓曰,謝恩使狀啓中,軍馬等事,今方擧行矣。歲幣中,布木相換事,令該曹速爲改備,令張禮忠齎往爲當。三件刷還事,及林慶業定罪事,待左相入來後,議處,何如?答曰,依啓。以上備局謄錄
守禦廳草記。答曰,依啓。員數太多,遠道之人,更加汰減。
傳曰,先來禁軍洪繼海加資,軍官金汝老·崔貴賢,竝相當職除授。
刑曹粘連啓目。答曰,不書內字,又失帖文,則其矣所訝,皆涉可疑。其時放料件記及戶曹復戶案,竝只相考處置。
備邊司粘連啓目。答曰,軍馬若或深入,則此車似無用處,更議處置,以除民弊。內下記草
上在昌慶宮。停常參·經筵。
辰時,日暈兩珥,暈下有履,色內赤外靑。內下日記
右議政七度呈辭。答曰,安心調理。
傳曰,史官一員待命,騎馬三匹立之。成均館·東學,晝摘奸。內下記草
上在昌慶宮。停常參·經筵。
夜五更,黑雲一道如氣,起自巽方,直指艮方,長竟天,廣尺許,橫在月下,良久乃滅。內下日記
上在昌慶宮。停常參·經筵。
夜五更,巽方有氣如火光。內下日記
備邊司啓曰,柳琳不久當爲發行,軍中需用,例爲浩大,而此行則與他行有異,尤不可缺少。令該曹及管餉使,從優題給,何如?答曰,依啓。
又啓曰,柳琳帶去員役,今爲磨鍊,而中軍一員·營將三員·軍官十員,令柳琳自辟,而其他針藥醫,淸漢譯各一人,亦令各該司,依例定送,何如?答曰,依啓。
又啓曰,西路狀啓,各官私自拆見,事甚可駭。本司自前,累次申飭,而各官視爲尋常,愈往愈甚。今者政院,送一狀啓皮封於本司,乃平安監司鄭太和三件刷還別單書啓皮封,而尤甚扯破,改塗斜封之狀,極爲可駭。三道監司,難免不能檢飭之失,竝爲從重推考,中間拆見處,使之卽爲査出,啓聞治罪,何如?答曰,允。
又啓曰,義州屯田所出之數,問啓事,前有傳敎矣。其時卽爲行會於本道,而因勅行多事,本道今始査報。戊寅年則各穀種子一千三百五十八石,所出一萬六千四十八石零。庚辰年則種子二百三十石零,所出二千六百三十五石零。己卯年則因農軍不爲入送,只以本道潰軍一百名,爲本司使喚之故,不得種耕云,敢啓。答曰,知道。
又啓曰,柳琳所騎及中軍三營將所騎驛馬,則自有馬主,似不可以火兵充給,軍中旗鼓手及廚役啓書錢糧次知人等,當以兩西監·兵使管下之人,量宜定送,而此人等,皆是火兵五百之外,以此數計減火兵元額似當。柳琳帶行上下員役之數,軍物諸具,問于柳琳,別單書啓之意,敢啓。答曰,員役之過多,不緊之任,參酌減除,且已調發火兵,計減非便,吹手·廚子外,其餘皆以火兵中人,使之擇用。
又啓曰,柳琳入往時騎馬,及中軍以下所騎馬,行資載持馬,義州以前,則自有品馬及刷馬,而渡江以後所騎,則未及料理,容入匹數不少,不可專責於驛路,回還遲速難期,又不可以刷馬雇送,反覆思之,未得其便。柳琳所騎一匹及中軍三營將所騎合五匹,則以平安道驛馬三匹,黃海道驛馬二匹定給,而軍官以下所騎及行資載持馬,則就林慶業所持來馬騾·中,可堪得達者,量數擇出,預爲別養,臨時入把以送,而驅人則以火兵兼定似當,此意兩西觀察使處,竝以行移,何如?答曰,依啓。以上備局謄錄
傳曰,今下弓矢,穩城府使趙後說給送。
右議政八度呈辭。答曰,安心調理。
院啓。答曰,李元榮功高年老,陞品無妨,楊萬古所謂人言,似不近理,李重信有功之人,遞改不可,竝勿煩論。內下記草
上在昌慶宮。停常參·經筵。
自昧爽至辰時,有霾雨。夜五更,東方有氣如火光。
下直,義州府尹李敏樹。
咨文齎去譯官張禮忠,入瀋陽。
舟師大將林慶業引見。內下日記
院前啓。答曰,已諭。內下記草
上在昌慶宮。停常參·經筵。
夜五更,流星出大角星下,入房星上,狀如拳,尾長二三尺許,色黃。內下日記
備邊司啓曰,柳琳帶去中軍一員·營將三員自辟之意,入啓蒙允矣。中軍寧邊府使趙後亮,中營將龍川府使李坦,左營將瑞興府使鄭倜,右營將永柔縣令申檀等,願爲率去云。將此事意,行移兩道監司處,使之豫爲治行,何如?答曰,依啓。
又啓曰,林慶業率來軍兵,限二年給復事,因本司草記,允下該曹,今方擧行矣。當初林慶業狀啓中,軍官·諸將官·救療官·淸譯等,水陸辛苦,願自朝廷特施軫念云,姓名成冊,送于本司矣。其中軍官李之龍以先來,已蒙加資之命,而軍官張迢等七人,將官及旗鼓官竝十七人,皆是兩西武士,淸譯二人,北邊之人,令該曹參酌稟處,以慰其勞,而救療醫官,則他無施賞之擧,令本衙門依近例,兩南監營審藥差送,亦似宜當,敢啓。答曰,依啓。以上備局謄錄
右議政九度呈辭。答曰,安心調理。
領議政洪瑞鳳箚子。答曰,省箚具悉至懇。卿辭如此,當勉副焉。
兵曹判書李景曾箚子。答曰,省箚具悉至懇。卿辭如此,當勉副焉。
吏曹判書李顯英上疏。答曰,省疏具悉至懇。卿之固辭如此,本職當勉副焉。
院前啓。答曰,不允。李重信試可宜當,勿爲堅執。
刑曹粘連啓目。答曰,姑依回啓施行,加書之罪,令本道詳査處置。
刑曹粘連啓目。答曰,古老人招辭與朴顯男之言,似爲不同,更良察處。內下記草
上在昌慶宮。停常參·經筵。
備邊司啓曰,以柳琳帶去員役單子,傳曰,員役之數過多,不緊之任,參酌減除。且已調發火兵,計減非便,吹手·廚子外,其餘火兵中人,使之擇用事,傳敎矣。卽與柳琳相議,員役中減去者十一名,元單中付標以入,而吹手·廚子外,其餘則依聖敎,皆以火兵中人,臨時擇定之意,敢啓。答曰,知道。以上備局謄錄郞廳黃仁儉校正。日記廳郞廳趙景觀書。
上在昌慶宮。停常參·經筵。
巳午時,日暈。內下日記
備邊司啓曰,傳曰,赴西軍兵,各給木一匹,將官則似爲加給,而何以爲之耶?問啓事,傳敎矣。軍兵旣爲俵給一疋,則將官應爲加給,而回啓時,未及竝稟,致勤下問,不勝惶恐之至。將官每員,各給三疋宜當,敢啓。答曰,依啓。備局謄錄
上在昌慶宮。停常參·經筵。
備邊司郞廳,以領·左相意啓曰,年例監·兵使薦,當於正月晦間內爲之,而本府無郞廳,故不得合坐議薦之意,敢啓。答曰,知道。
備邊司啓曰,義州農軍四百名內,三百名則用於運糧,一百名則所持之馬,移給御營軍,故今無使用之處,依前留置本府,何如?答曰,依啓。
又啓曰,御營軍持去馬一千匹中,四百匹則以卜鞍備送事,前日榻前,已爲定奪矣。臣等更爲相議,則軍中卜鞍,所見埋沒,許多軍馬,旣無免調送,而因此一事,若有不備之意,則初不如整齊備送之爲愈。所謂騎鞍,不必盡備諸具,鞍枝及三巨里·於赤等物,略爲成形,而皮物辦得不易,則代以麻索綿布,至於鐙子,則依唐人例,以木鐙子造用無妨。此與卜鞍之造,功用不甚懸殊,先運軍發送日期已迫,司僕馬一百匹鞍子,依前磨鍊,令工曹收聚在京匠人,罔夜造作,而所入及料布,令戶·兵曹量數題給,何如?答曰,依啓。
又啓曰,三色刷還定數內人,則隨得隨送,餘數則査覈處置事,待左相回還後,探得事情後,處置之意,曾已覆啓矣。復與左相商議,則彼旣以隨得隨刷爲言,旣言之後,終無棄置之理,定數之外,亦不可專無所送,而各官所報之人,率多勒定稱冤之輩。以平安監司鄭太和狀啓別單安州·定州拘囚,咸鏡·江原兩道刷送各人名下所錄觀之,則無非冤枉之人,所當竝爲放釋,而若果如此,則當初本道何以混同勒送若此之多?且見咸鏡監司牒報本司之語,則本道所屬,稱以十分明査,而渠等供招,則如是稱冤,其間虛實,有難測知,兩道監司,竝爲推考。其所刷還送之人,使之更爲査覈啓聞,而令平安觀察使,就拘中分明可刷者若干名,別定差使員,自彼未催促之前,先爲入送,別具咨文,備陳各道竭力搜括,前後刷送之外,更無可得之路之意,一以示盡心擧行之意,一以爲後日應答之地,似爲宜當,敢啓。答曰,依啓。且若干名入送,似未妥當,在義州者,竝爲入送,在他邑者,明査後次次入送,如何?
政院啓曰,卽聞弼善李元鎭,遭其母喪,其代明日政差出,急急入送。且李元鎭方在瀋陽,令備邊司,撥上行會于義州府尹,使之趁卽報知宜當,敢啓。傳曰,知道。以上備局謄錄
傳曰,今下弓矢,淸城僉使金汝老,仇寧萬戶趙鐽給送。內下記草
上在昌慶宮。停常參·經筵。
藥房提調臣李溟,副提調臣沈演啓曰,春雪助寒,日氣未和,不審聖候,調攝若何?臣等不勝區區仰慮之地,敢此問安。答曰,與前無異。藥房日記
兵曹啓曰,備邊司啓辭內,林慶業率來軍兵,限二年給復事,因本司草記,允下該曹,今方擧行矣。當初林慶業狀啓中,軍官·諸將官·救療官·淸譯等,水陸辛苦,願自朝廷,特施軫念云,姓名成冊,送于本司矣。其中,軍官李之龍以先來,已蒙加資之命,而軍官張迢等七人·將官及旗·鼓官竝十七人,皆是兩西武士,淸譯二人,北邊之人,令該曹參酌稟處,以慰其勞,而救療醫官,則他無施賞之擧,令本衙一依近例,兩南監營審藥差送,亦似宜當,敢啓,傳曰,依啓事,傳敎矣。軍官李之龍以先來,已蒙加資之命,而張迢以下等七人,將官,旗·鼓官竝十七人,淸譯二人,則該曹無可據論賞之例,上裁,何如?傳曰,陞敍似當,問于大臣定奪。
備邊司啓曰,柳琳帶去員役數,因傳敎,十一名別單,減磨鍊啓下矣。左相入來後,臣等更爲商議,相考見別單,則旗麾軍物緊員役,有未及磨鍊者,亦有不可減者,而初令柳琳磨鍊,故惶恐不敢准數書啓云。此非但軍容埋沒,到彼所見,或有不備之意,其於號令之際,必不成貌樣,誠爲可慮。其中不可無者,更加磨鍊以送,恐不可已,敢此仰稟。答曰,依啓。
又啓曰,三件刷去之人,到彼告引之弊,龍將在灣時,亦已言及,渡江後告引者,勿爲聽理事,丁寧相約。臣景禛到瀋時,向化等告引之數,極其紛紜,龍將及諸衙門所會處,旣已明言其不可聽理之意,盡爲防塞,而其中若干人,則爲彼必求之人,終無可止之理。不得已行會于各人所在處,使之跟捕,査覈入送,而各人開錄,別單以啓之意,敢啓。答曰,知道。
又啓曰,林慶業定罪事,待左相入來後議處事,前日入啓蒙允矣。龍將等,雖有治罪之言,而察其語意,似無深治之色,其實則專在於警飭後人。彼中罪罰,以削職爲重律,林慶業決杖削職,而此意移文侍講院,使之報知,何如?答曰,杖削似過,削職如何?
以林慶業定罪事草記,答曰,杖削似過,只削職如何?傳敎矣。聖敎允當,只削職之意,敢啓。答曰,知道。
備邊司啓曰,前僉正朴汝訥,局出身魯得文,前僉正尹仕任,忠衛李奇俊,內禁衛林起男等,呈狀于本司,願贖還其父母妻子,而此人俱是扈從守堞之人,依近例,人馬各一,許令入送,何如?答曰,知道。以上備局謄錄
右議政姜碩期十度呈辭。答曰,安心調理。
傳曰,兵荒加仍,由予不辟。言念飢饉,慙懼交極,哀我病老,宜先隱恤,京外年八十以上及篤廢疾者,分等給米,以周于急。
弘文館箚子。答曰,省箚具悉。深用嘉尙,箚陳之辭,無非至論,予當惕念而採用焉。
院啓。答曰,長湍府使還赴事,依啓。楊萬古事,不允。內下記草
上在昌慶宮。停常參·經筵。
備邊司啓曰,以本司草記,柳琳之行,不可廢者,加磨鍊以送事,答曰,依啓事,傳敎矣。臣等更爲商議,加定數,就前別單粘付,書入之意,敢啓。答曰,知道。
又啓曰,在瀋宰臣,只有一員,弼善李元鎭,不意遭喪,陪從之官,極爲單弱。弼善之代,所當卽爲差出,故政院亦已入啓允下,而昨日政,該曹不爲擬差,殊極不當。當日內,卽令該曹口傳差出,而自前宰臣以下之官,必待箇滿,然後始爲差出,而或以親病,或因他故,頻數遞易,揆之事體,極爲未安。今後必擇無故可合之員,前期差出,豫爲治裝,及期入往,俾無遲延之弊宜當,敢啓。答曰,依啓。員數過多,今後以三人定限,便當矣。
又啓曰,柳琳之行,軍官以下所騎馬及軍需等雜物載持馬,以義州留養馬給送,而已爲別單啓下矣,義州今無留在之馬,他無措辦之處。曾於戊寅年,田結馬未收價木,送于該曹矣。宜令該曹,以此價布,每一馬准七十疋貿給,而軍官等所騎者,則亦以價木俵給。各司貿馬,永爲己馬,則必自善養,似無中路徑斃之患,事甚便當,敢稟。答曰,依啓。
又啓曰,穩城淸譯金延壽呈狀于本司曰,矣身今番舟師,跋涉辛苦,及到京城,得聞母奇,則時在病中,幾至難救之域。生前相見,欲爲入往,依他願得騎刷馬,以便往來云。依朴成男例,騎刷馬一匹給送,何如?答曰,允。
又啓曰,以本司三件刷還人事草記,傳曰,依啓。且若干名入送,似未妥當,在義州者,竝爲入送,在他邑者,明査後次次送之如何事,傳敎矣。臣等更爲參商,只以若干名入送,果似未妥。且方在義州之人,彼無不知之理,其中尤甚冤枉者外,竝爲入送宜當。但元定六百數內,已入送者,五百三十四名,未滿之數,六十六名,而時留義州者,則只五十七名,雖沒數入送,猶不滿六百之數。就義州所囚,先査其可刷者,先爲入送,而其所不足之數,則以定州·安州兩官所囚者,査出應刷人,追後入送,以滿六百之數。此則不必具咨入送,只令本道差使員,押領入去,其餘安·定兩州所囚,未及更査之人及京畿下三道刷報之人,其數亦爲不少,而稱冤者甚多。令各道監司,更爲査啓,分運入送,而咨文中,備陳竭力搜括,更無可得之意,則不違於隨得隨送之約,而其於日後無已之求,庶幾有辭,敢啓。答曰,依啓。安·定所在之人,依前批下施行。以上備局謄錄
領議政洪瑞鳳初度呈辭。答曰,不允批答。
傳曰,右相處,遣承旨敦諭。
備邊司草記。答曰,依允。義州囚人乙良,毋論數內數外,一時入送,而咨文乙良,姑徐。
備邊司粘連啓目。答曰,鄭志誠·車忠良等事,依箚子施行爲乎矣。車忠良乙良,本道放未放啓本上來後,施行。
院啓。答曰,依啓。且漁箭之役,殘縣亦有之,而年年防塞,無乃太薄乎?大君家舍,以私力修粧,別無貽弊之事,依他置之,可也。楊萬古事,已諭。
兵曹判書沈器遠箚子。答曰,省疏具悉卿懇。卿其勿辭察職。
刑曹粘連啓目。答曰,減其日數之事,尤極駭異,使之更爲査啓。內下記草
上在昌慶宮。停常參·經筵。
兵曹啓曰,初十日西下軍犒饋,依何時前例爲之乎?問于兵曹事,傳敎矣。自前赴西農軍,則自本曹點送,犒饋之事,亦爲入啓,知委擧行矣。今此西下軍,則備邊司專掌似當,自本司知委擧行之意,敢啓。傳曰,知道。
備邊司啓曰,云云事,傳敎矣。自前無論農軍·西下軍,自本司定數啓下分付後,點送。犒饋等事,兵·戶曹專掌擧行,本司則檢飭而已。今者兵曹以農軍·西下軍,歧而爲二,欲爲取舍推諉之計,直以當自本司擧行爲言,事體極爲未安。令兵·戶曹依例擧行,而自本司檢飭之意,敢啓。答曰,知道。此軍與例防者不同,犒饋時特給木疋,以慰其心,如何?
又啓曰,以本司柳琳帶去軍物等磨鍊別單,傳曰,馬兵之將,亦用如此大旗耶事,傳敎矣。凡一營軍中,必有大五方神旗五面·小五方神旗五面·高招旗五面·門旗八面,角旗八面,而今則角旗及大五方旗全減,門旗亦爲半減,只存小五方旗五面·高招旗五面·門旗四面矣。曾見淸兵行陣,亦有神旗,而且無高招·門旗則不能成陣,故不得已十分參酌書啓矣。伏承聖敎,反覆商議,而勢難更爲減去,敢此仰稟。答曰,知道。以上備局謄錄
訓鍊都監啓曰,京畿壯抄砲手三運,畢番罷送之際,今月初九日,合操之意,曾已入啓矣。同軍兵等,今日齊會點閱,則元數一千二百六十四名內,或有身病者,或有在喪者,此外雜頉者,竝六十一名,實逢點者一千二百三名,故仍爲習操之意,敢啓。傳曰,知道。訓局謄錄
右議政姜碩期箚子。答曰,省箚具悉至懇。卿以忠良輔弼,身佩安危,臥閤論道,以濟時艱,須勿固辭。
府啓。答曰,李厚源此時遞改非便,金大乾不送不可,竝勿煩論。
院啓。答曰,君上供奉,不如一縣監,良可笑也。然時習若此,依啓辭停罷。家舍事,已諭。
備局粘連啓目。答曰,馬料乙良,只給行糧,以除大弊似當,更議處置。
司憲府粘連啓目。答曰,分揀,當該官員推考。內下記草
上在昌慶宮。停常參·經筵。
備邊司啓曰,御營軍一千,火兵五百名,而馬則一千匹外,無卜馬磨鍊之事,瀋陽以前,則三人有二馬,卜物可以分載,而入瀋陽後,行師之時,則千軍各騎其馬,更無一匹餘馬,則所運合渠卜物,乃是三人之卜物也,其勢必不能堪。況自灣入瀋之時,八站人馬糧料,皆入於卜物之中,所持斧·鎌·銅鍋·衣鞋·雜種之物,亦必以此馬運去,馬力亦必不贍,而今無奈何。千匹之馬,僅僅拮据之後,又添許多運馬,內外之力俱竭,反覆思惟,未得善策。軍需題給之外,價銀別爲優給,使將臣到彼之後,或貿或雇,觀機善處,俾免千里客軍,臨急狼狽之患,似不可已,敢稟。答曰,依啓。
又啓曰,以本司犒軍事草記,答曰,知道。此軍與例防者不同,犒饋時特給木疋,以慰其心如何事,傳敎矣。依聖敎,令兵曹每名各給價布一疋,犒饋時傳諭以送宜當,敢啓。答曰,依啓。
又啓曰,柳琳發行,以今月二十日爲定矣。旣以大將爲號,而司直之銜,事體埋沒,令吏·兵曹,實職擬差,下送,何如?答曰,依啓。
政院啓曰,備邊司·平安監司狀啓,馬太磨鍊事粘目,傳曰,前啓請一日三升,似是逐日所放之數,而今此回啓,則所謂三升,分以爲二,未解其意也。承旨察啓事,傳敎矣。以備局元公事參看,則當初馬太,以三升磨鍊者,似是千匹馬到彼留駐,終始喂養者也。聖敎馬料只給行糧,以除大弊,故今此回啓,自義州到瀋,馬太三升,以行糧仍爲計給,而路間,只許日喂二升,除出一升,以爲留瀋喂養之資。此分以爲二之意,而措語之間,似欠明白,此公事還出給,何如?傳曰,依啓。
備邊司啓曰,云云事,傳敎矣。伏承聖批,以只給行糧,以除大弊爲敎。臣等竊念,若只給行糧而已,則自灣至瀋,一日三升之外,更無所給也。除弊則果多,而臣等之意,以入瀋後,全無所喂,爲彼所歉慮,欲於逐日三升之中,以二升爲行糧,以一升爲留瀋時所喂,大槪瀋陽以西,則固不暇論,而留瀋之時,則似難全無所喂,此乃只就元定三升之中,減爲一升之意,非欲全除之意,而措語不明,致勤聖敎,不勝惶恐,敢啓。答曰,知道。以上備局謄錄
訓鍊都監啓曰,初九日合操之軍,何以今日點閱耶?問啓事,傳敎矣。此軍兵等,雖有分三運上來,私習十哨,不得一處合操,必須前期上來,數次私習後,合操之際,庶可成形,故前期五日上送事行會矣。初五日點閱,仍爲私習,初六日放糧,初七日火藥分給,初八日又爲私習,以此排日矣。敢啓。傳曰,知道。留京日數,似爲過多,今後減定施行。訓局謄錄
戶曹草記。答曰,知道。今後下送之人,亦爲懸錄以啓。
領議政再度呈辭。答曰,不允批答。
都承旨沈演啓辭。答曰,令本司議處,以除民弊。
府前啓。答曰,已諭,毋煩。
吏曹判書南以雄箚子。答曰,省疏具悉卿懇。卿之才識,實合此任,宜勿控辭,速出行公。內下記草
上在昌慶宮。停常參·經筵。
藥房副提調臣沈演啓曰,補養脾胃之功,宜莫如駝酪,而近因傳敎,不爲煮入。當此聖候調攝之時,凡係上供藥餌之用,設有弊端,猶且不顧,況一器駝酪,有何所難,而遽此停廢乎?揆諸事體,亦甚未安。今後依前煮入,以備時時進御宜當,敢啓。傳曰,不允。藥房日記
兵曹粘連啓目。答曰,陞堂上兼司僕朴廷翰等乙良,加設職,參酌除授。
禮曹草記。答曰,依啓。文武皆以原居人試取,俾無濫雜之弊。
備邊司粘連啓目。答曰,此時加賦,殊甚不可,令宣惠廳,依此數上下,以除畿邑巨弊。
府啓。答曰,不允。李厚源剛明有才,荒政亦有盡心,此時遞易,似爲不可矣。內下記草
上在昌慶宮。停常參·經筵。
備邊司啓曰,傳曰,赴西軍兵,各給木一疋,將官則似爲加給,而何以爲之耶?問啓事,傳敎矣。軍兵旣已俵給一疋,則將官應爲加給,而回啓時未及竝稟,致勤下問之敎,不勝惶恐之至。將官每員,各給三疋宜當,敢啓。傳曰,依啓。兵曹謄錄
領議政三度呈辭。答曰,不允批答。
傳曰,史官一員待命,騎馬三匹立之,御營軍內摘奸。
戶曹判書李溟箚子。答曰,省疏具悉至懇。卿雖有病,精神未衰,宜勿固辭,調理察職。
府啓。答曰,不允。金大乾遞差,海稅事,使之査出,啓聞處置。內下記草
上在昌慶宮。停常參·經筵。
藥房副提調臣沈演啓曰,日間寒氣猶峭,伏未審聖候,調攝若何?臣不任區區仰慮之至,敢此問安。答曰,與前一樣。藥房日記
訓鍊都監啓曰,京畿壯抄軍,今日合操後,自敎場卽爲點放矣。敢啓。傳曰,知道。訓局謄錄
宣惠廳啓曰,江華府所儲各等收米留庫實數,發遣郞廳看檢事,曾已入啓蒙允矣。今十二日,將爲發送,依前例給馬下送,何如?傳曰,允。兵曹謄錄
吏曹判書南以雄箚子。答曰,省疏具悉至懇,予意已諭,卿勿固辭。
府啓。答曰,不允。金大乾旣已遞差,不必罷職。內下記草
上在昌慶宮。停常參·經筵。
兵曹啓曰,傳曰,赴西軍兵,各給木一疋,將官則似爲加給,而何以爲之耶?問啓事,傳敎矣。自前赴西軍兵衣資,則自本曹,各給一疋,將官則無給木之例,今承加給之敎,則今番赴西軍兵元數一千五百名,給布三十同,而將官則把摠二人·哨官十人,竝十二人,各給二疋之意,敢啓。傳曰,依備局啓辭施行。
備邊司啓曰,今日京畿御營軍六十名,已爲點閱犒饋,明當發送,每名似當各給司僕馬一匹,而當初定奪時,元軍二名·火兵一名,竝給馬二匹,使之兼運行資,自京到義州,勿令各自騎去矣。京畿元無火兵,故就元軍六十名,竝給馬四十匹以送,俾到灣上,以其先往百匹之馬,推移騎往似當。將官一人,則勢難步往,前日兵曹禁軍處還收馬三十匹中,一匹爲先給送,待他道將官上來,一體爲之亦當。且將官旣爲騎馬,則行資所載刷馬,令兵曹限義州,次次題給宜當,敢啓。答曰,依啓。
又啓曰,御營軍所騎小鞍中鐙子,欲以木鐙子造用者,蓋中朝之人,驢鞍之鐙,皆用木鐙,而堅靭便利,無異於鐵鐙,故令戶·兵曹欲效此制,俾得容易造作矣。今日取見所造木鐙,則大不如中朝之制,所見似不堪致遠。問于戶曹,則鐵鐙亦已分半造作云,今番則以其鐵鐙,爲先給送,而此後竝以鐵鐙改着爲當,敢啓。答曰,依啓。
戶曹啓曰,以備邊司御營軍一千五百名,入瀋後行師時,卜物輸運次,軍需題給之外,價銀別爲優給啓辭,答曰,依啓事,傳敎矣。今此軍兵,負羽於千里沙場,其間辛苦之態,不言可想。卜物轉運之資,所當優給以送,而目今國力蕩竭,已到十分地頭,本曹纔經灣上三勅使之行,又遭大擧。試以大段經費言之,軍兵等犒饋等,酒饌及留京時糧米粥太,畿三站,亦自京倉支放,甲帳幕百餘部,貿馬五十餘匹,具騎卜鞍馬布槽五百餘部,其他行資之外,種種雜物,不欲盡達天聽,而至於軍需所用許多銀子及細木十同,自本曹辦出,庫儲罄竭,罔知所爲,入瀋後運卜價銀,亦甚不貲。一曹之力,勢難支當,自廟堂若不善處,則未免生事,況軍兵所用之馬,則兵曹應管之事也,運卜價銀,以兵曹木題給,共濟國事之意,敢啓。答曰,依啓。
備邊司啓曰,傳敎矣。戶曹經用,誠爲蕩竭,而軍兵馬價,兵曹應辦云者,果有所見,固當依此施行。但今此雇馬之價,其數頗多,專責兵曹,亦似未安,就其馬價中,三分之二,則令兵曹措辦,三分之一,則自戶曹助辦宜當,敢啓。答曰,依啓。
傳曰,赴西軍領率將官,臨時改定,未及治裝云,以何故改定耶?軍兵等所給之木,皆爲麤劣云,何以如是乎?
備邊司啓曰,傳敎矣。頃日,水原將官朴聖民,呈狀于本司曰,矣身以水原將官,自初隨主將具仁垕,同入山城,其月十五日朝,因其時摠戎使具宏,親承聖敎,以戶曹木綿載運事,水原馬兵二百匹抄出。戶曹郞廳李滈,一時下來,還到城下,爲淸兵所迫,不得入城,還歸本府山城,終始從軍,而今者,以不爲扈從之罰,差定赴西將官,極爲冤悶云云。此事,臣等在山城時,詳其曲折,其時以戶曹木綿輸入事,定送此人,實臣等之所明知也。若以合於將官而差送,則可也,若謂之不爲扈從,而論罰定送,則事甚不當,道內各邑將官中,元不扈從者甚多,何必以因公出來者定送乎?又何必偏責於全軍入城之水原乎?日期尙遠,以他將官初不扈從者,擇定而題送矣。臨時改定云者,必指此而言也。軍兵所給之木,則昨日所給,皆是兵曹價布,木品皆好,而前日戶曹俵給之木,皆爲麤短無形云,戶曹色郞廳推考,何如?答曰,依啓。以上備局謄錄
兵曹啓曰。傳曰,云云事,傳敎矣。赴西軍兵,自將官以下,一樣以步兵價布,極擇分給。而所謂步布,皆六升四十尺,本曹所上木,無踰於此者,以此分給之意,敢啓。傳曰,知道。兵曹謄錄
傳曰,史官一員待命,騎馬三匹立之。
傳曰,右相處,遣承旨敦諭。
司僕寺草記。答曰,知道。無已則改成事目,官吏極擇差送,以除民弊。
府啓,金大乾事。答曰,罷職。
刑曹粘連啓目。答曰,依允。日數最多爲在,楊州等官守令乙良,前官竝以先罷後推。內下記草
上在昌慶宮。停常參·經筵。
訓鍊都監啓曰,瀋陽入送軍牢准立,當在三月初生,故交替十名,今月十五日發送,兩人竝卜刷馬一匹,依前例,令該曹題給,何如?傳曰,依啓。訓局謄錄
領議政四度呈辭。答曰,安心調理。
判尹金自點箚子。答曰,省箚具悉。予甚慮念,卿其勿爲固辭,調理察職。
右議政姜碩期箚子。答曰,省疏具悉至懇。予意已諭,卿其勿爲固辭,以副上下之望。
吏曹草記,瀋陽僕主差出事。答曰,不必別爲差送,使在彼官員,兼察,可也。
府啓。答曰,熙川郡守金致謹事,依啓。金敏學,功勞非細,履歷有無,不必太拘也。
刑曹粘連啓目。答曰,依允。且逃亡罪人,幾至四十,而置之尋常,不爲嚴飭,殊極非矣。監司推考。
備邊司粘連啓目。答曰,依允。乭男之罪,全家定配似過,使之依律處置。內下記草
當日政事爲之。內下日記
上在昌慶宮。停常參·經筵。
自巳時至未時,日暈。內下日記
備邊司啓曰,柳琳軍兵卜物所載刷馬雇價,令戶·兵曹措送事,啓下矣。火兵五百中,三人竝卜一駄,則當至一百六十七疋,每一疋,以銀十兩爲直,則其價雖似不足,而帥臣到彼,可以觀勢周旋。且以每駄十兩,合而計之,則至於一千六百七十兩之多,以今物力,更無加辦之勢,令戶·兵曹,依此計其分數,備送,何如?答曰,依啓。
傳曰,今此赴西將官及軍官等所給之物,似不相同,令備局詳察分付,俾無不均之歎。以上備局謄錄
傳曰,義禁府以何故,累日不爲開坐耶?問啓。
義禁府啓曰,傳敎矣。今二月初八日開坐後,初九日上弦,初十日受香,十一日風雲雷雨祭,十二日宣武祠等處祭,故不得開坐之意,敢啓。傳曰,知道。禁府謄錄
戶曹粘連啓目。答曰,遠赴軍馬,理宜優恤,人馬料太,使之一體題給。
府啓。答曰,依啓。金敏學事,已諭。內下記草
上在昌慶宮。停常參·經筵。
備邊司啓曰,云云事,傳敎矣。上年林慶業之行,軍官等資裝,常木十二疋題給。今番將官所給,亦以十二疋磨鍊,而柳琳帶行軍官,針藥醫,漢·淸譯等行資,自戶曹各綿紬一疋,木綿二疋,正布二疋,已爲啓下云。取此三種,與常木十二疋較之,則大略相同,而將官,則兵曹價布三疋,別爲題給,而軍官以下,則時無題給之擧,似爲不均,令兵曹一體給送,何如?答曰,允。
引見時,綾城府院君具宏所啓,京畿精抄砲手,已爲成才,不減都監軍,渠等以都監軍,則給三保,固無可言。至於御營軍,三年一立番者,亦爲給保,稅外復戶,而獨未蒙顧恤之恩云,似當有顧恤之典矣。上曰,待大臣皆出後,議爲,可也。宏曰,此事捧承傳,何如?上曰,依爲之。柳琳所啓,御營軍所騎之馬,遠路之行,或病或斃,則到彼闕點者必多,令平安道預備餘數似可,未知如何?上曰,已令免講募馬,此馬推移用之,如何?琳曰,備局以校生五十歲爲限,應募必不多矣。上曰,進定年限事,令備局更議。柳琳所啓,臣所帶去譯官·醫官,稱頉謀避,極爲痛憤矣。上曰,醫官,必以術學精明者帶去,可也,馬醫亦爲帶去,可也。
政院啓曰,當日引見時,綾城府院君具宏所啓,京畿精抄砲手,已爲成才,似當有顧恤之典。上曰,待大臣皆出後,議爲之。宏曰,此事捧承傳,何如?上曰,依爲之事,命下,而未結末公事,無捧承傳之規,此意,自本院分付于備局之意,敢啓。傳曰,知道。以上備局謄錄
義禁府啓曰,以擊錚拿囚罪人李延男,正月初三日因染疾病看審,入啓保放矣。今則病勢差復,還囚之意,敢啓。傳曰,知道。禁府謄錄
傳曰,今下弓矢,羅暖萬戶尹慶徵給送。
右議政十一度呈辭。答曰,安心調理。
戶曹判書李演上疏。答曰,省疏具悉至懇。予意已諭,卿勿固辭。
領議政五度呈辭。答曰,安心調理。內下記草
上在昌慶宮。停常參·經筵。
備邊司啓曰,以柳琳榻前所啓,校生年限進定事,令備局更議事,命下矣。納馬免講得不補失之意,已盡於前日回啓之中,而今日事勢,亦有所不得已者,限以五十,則應募必鮮。將臣所達,亦有意見,以四十以上定限之意,更爲行移,何如?答曰,允。備局謄錄
兵曹啓曰,訓鍊都監啓辭,別造鳥銃造作錫鐵等物,亂前措備,幸而不失,故別局打造之意,曾已榻前陳達矣。去二月十六日始役,一千五十柄各別精造,今月十五日畢役,一千柄,則留置都監,廂庫入藏,五十柄,進獻之意,敢啓。傳曰,知道。監造官論賞事,傳敎矣。監造官職姓名,令都監書啓後,稟旨論賞,何如?傳曰,允事,傳敎矣。都監時未定奪,而監造官姓名及功勞輕重,本曹未能詳知,令都監稟旨施行,何如?答曰,依啓。訓局謄錄
御營廳草記。答曰,如此凶年,似難仍給料,姑依近例施行,而已給之料,勿爲還收。
政院啓辭。答曰,不無所見,令該曹議處。內下記草
上在昌慶宮。停常參·經筵。
全羅監司書目,全州等四邑,今月初八日申時量,一時連二日地震,變異非常事。內下日記
藥房副提調臣沈演啓曰,近來宵晝之間,時候不齊,伏未審玉體調攝,若何?臣不勝區區憂慮之至,敢此問安。答曰,與前一樣。藥房日記
備邊司啓曰,將臣一行軍需等所載之馬,令戶曹買得事,已爲啓下蒙允矣。此馬無人驅去,今日現點,忠淸道火兵三十六名,除出留京,此軍等在京之日,無所食之糧,限將臣發程前,令戶曹供饋之意,敢啓。答曰,依啓。
又啓曰,捕虎咨文,承文院已爲撰出云,送于平安監司處,使之順付于瀋陽入往之人,似爲宜當,敢啓。答曰,依啓。
又啓曰,今此御營軍等上來時,一路作弊,罔有紀極。至於入京後,路人所持之物,公然掠奪,若不早爲之禁斷,則京中如此,前路可知。此軍,自以爲遠赴異域之人,且知元額之外,更無餘數,雖有犯律,無如我何,其情殊極可惡。大槪,許多軍兵,數月之內,安保其無一人有頉乎?數外豫備之軍,不可不早爲料理。體府牙兵之在關西者,其數不少,近年無調用之事,此軍數十名,令本道抄擇裝束,以備有頉之代,而今此下去軍人作弊者,從輕重繩以軍律,斷不饒貸事,柳琳及平安監司處,竝爲知會,何如?答曰,依啓。體府牙兵裝束事,不允。
兵曹啓曰,忠淸道火兵一百六十名,慕華館點閱犒饋,而將臣帶去雜色元數四十一名,充數於火兵之中,故忠淸·全羅·慶尙等三道火兵等,量其多少減送,而今日現點忠淸道火兵十三名,擇其病與殘弱者,爲先減送之意,敢啓。答曰,知道。餘數火兵中,若干名加送,以爲砲手有頉代充補之地。以上備局謄錄
傳曰,今下弓矢,柔遠僉使宋儀瑛,惠山僉使趙惟新,魚面萬戶庾得麟給送。
右議政十二度呈辭。答曰,安心調理。
大司憲李植箚子,實錄改修事。答曰,省箚具悉。箚辭當議處焉。
持平金地南避嫌啓辭。答曰,勿辭。內下記草
當日政事爲之。內下日記
上在昌慶宮。停常參·經筵。
夜二更,月暈。內下日記
備邊司啓曰,卽見開城留守金南重牒報,則先運御營軍六十名所持馬,或足蹇或不食水草,不能行步,不得已卜物,則以靑郊驛卜馬載送,而病馬五匹,則棄置本府,令本司處置云,久立之馬,本來如此,病蹇顚仆,勢所然矣。數日前高陽郡牒報中,亦有一匹病蹇棄置之語,行未數日,已爲如此,長路之行,相繼病傷,則得達者必少,元額之外,更無餘馬,而馬之病瘦如此,極爲可慮。高陽·開城府所留之馬,令本官姑爲調養,還送于司僕,而其代五匹,以司僕他馬,付送于將臣之行,使之到灣分給,前頭病故多少,不可預料,或以募馬,多般拮据,臨時補送,俾無遲滯失謹之患事,平安監司處,行移,何如?答曰,允。
又啓曰,將臣所帶軍官以下所騎,及各項載卜之馬,皆已給價,使之買得以往矣。此馬非如一路相替刷馬之比,自京城至義州,連日騎載以往,則必不能得達瀋陽,殊甚可慮。軍官中自京下去者五人所騎,及醫·譯所騎,各項載卜馬二十九匹,自京城到義州,以刷馬次次題給,使遠去之馬得以休息,無事得達,似爲宜當。三道監司處,移會,何如?答曰,允。
又啓曰,柳琳行中帶去醫·譯之輩,百般謀避,藥醫全慶震差定之後,擧家逃避,又定金正侃,亦爲逃走,國綱如此,極可痛駭。全慶震·金正侃等,令該曹多囚次知,刻日督捕,治罪以送,宜當。且嘉善譯官朴庚生呈狀曰,自辛酉年以後,每當危難急遽之際,水陸奔走,辛苦萬狀,而今又差往於此行,願得行資云,此人前後勤勞,果爲獨多,而今當衆避之中,少無厭憚之色,極爲嘉尙,令該曹行資別爲題給,本衙門高品付料,以爲激勸之地,何如?答曰,依啓。以上備局謄錄
上在昌慶宮。停常參·經筵。
備邊司啓曰,柳琳帶去醫官等逃避者,令該曹嚴加跟捕,治罪督送事,入啓,允下矣。今聞全慶震·金正侃等,擧家逃走,未能捉得云,尤極痛駭。令該曹,推問族屬,移會所在處,期於捉得後,從重科斷,而柳琳行期已迫,不得已他醫員,卽令擇定之意,敢啓。答曰,依啓。
又啓曰,柳琳今當發行,而軍中不可無稱號,以領軍大將,啓下,何如?答曰,依啓。
又啓曰,大同察訪鄭之虎,呈狀于本司曰,將臣之行已迫,所當趁其未發前,先爲馳往,而本驛人馬未及上來,私騎疲劣,勢難速往,願爲給馬云。觀其事勢,果如狀辭,令該曹給馬以送,限本驛人馬中路上來間,替給,何如?答曰,依啓。
傳曰,今番西下御營軍,有老父母,而兄弟三人竝抄云,如此則何以竝抄入送乎?問啓。以上備局謄錄
政院啓辭,掌令權坽避嫌,依啓事。答曰,此事不無舊例,勿以爲怪。
院啓。答曰,猝然出仕,排長官,其心所在,甚不美也。且大司諫金榮祖,別無所失,勿爲遞職。內下記草
上在昌慶宮。停常參·經筵。
夜一更,巽方·南方·艮方,有氣如火光。三四更,月暈。內下日記
訓鍊都監啓曰,以兵曹啓辭,傳曰,允事,傳敎矣。都監時未定奪,而監造官及功勞輕重,本曹未能詳知,令都監稟旨施行,何如?答曰,依啓事,傳敎矣。本都監施設之役,論賞之事,自都監不敢稟達,而旣有兵曹啓下公事,故今始書啓矣。把摠前縣監金益厚,哨官前正金曇,終始看役,恪謹職事,一千五百柄鳥銃,訖役於七朔之內,而擧皆精緻,金曇,則所入許多錫鐵·炭石等物,專爲次知措辦,其勞尤多。前日都監甲冑別造五百部,其時監董把摠金述,以曾經四品之人陞敍,哨官張應一,兼有甲冑鐵葉入山打造之功,有加資之命。今此鳥銃磨正打造之役,加於甲冑,其數又倍,而賞典重事,自下不敢擅便,上裁,何如?答曰,陞敍。金曇,熟馬一匹賜給。訓局謄錄
戶曹粘連啓目。答曰,依允。厥數太少,加磨鍊給之。
領議政六度呈辭。答曰,安心調理。
禮曹判書李顯英上疏。答曰,省疏具悉至懇。卿其勿爲過慮,調理察職。
黃㦿上疏。答曰,省疏具悉爾懇。爾其勿辭,安心救病。
刑曹草記,柳琳帶去醫官逃避事。答曰,知道。渠輩所犯雖重,至於繩以軍律,似或過矣。內下記草
上在昌慶宮。停常參·經筵。
傳曰,史官一員待命,騎馬三匹立之,赴西軍兵內摘奸。
傳曰,史官一員待命,騎馬三匹立之,章陵失火處內摘奸。
忠淸監司李厚源上疏。答曰,省疏具悉至懇,卿無未盡之事,勿辭察職。
兵曹草記,興陽軍一名,到恩津逃亡事。答曰,依啓。火兵不爲不足,雖無此一人,可以充數矣。內下記草
上在昌慶宮。停常參·經筵。
夜一更,艮巽方,有氣如火光。內下日記
領議政七度呈辭。答曰,安心調理。內下記草
上在昌慶宮。停常參·經筵。
備邊司粘連啓目。答曰,依允。朴貴之事,以待處置回報,似有後弊,時方囚禁,督現之意,措辭移文。
吏曹判書南以雄上疏。答曰,省疏具悉至懇。近日之事,人自爲怪,於卿何損?卿若累辭,彼必喜幸,從速行公,以杜後弊。內下記草
政事,當日爲之。內下日記
上在昌慶宮。停常參·經筵。
卯時辰時,有霧氣。內下日記
備邊司啓曰,本司堂上近多有故,而李明漢方爲臺諫,未得來參本司之坐,前有司堂上行護軍沈演,還爲啓下,卽令察任,宜當。從前本司堂上,雖爲承旨·臺諫,不爲遞改,而近來則或自辭遞,殊非舊例。今後一依前規,時在其職,時雖不來參於本司,而勿令遞改,待本職遷轉後,仍爲來仕,以祛續續煩啓之意,敢啓。答曰,依啓。
戶曹啓曰,慶尙道交替軍上來,本道資裝木,不足之數三十二同,自本曹當爲題給矣。當初各道馬價,結卜收布時,臣曹商確於廟堂,凶年飢困之際,若捧長准好木,倉卒難備,將無所措其手足,以三十三四尺常用之木收捧事,磨鍊行會,用是木而貿,仍給軍兵之資裝。頃日京畿·江原等道軍兵資裝,自本曹分給,亦以常用木中,擇而給之,及其兵曹常布各給一疋之時,以步木給之,軍兵之不識事理者,以資裝則不給好木,或有號訴戶曹,郞廳遂爲請推。今若慶尙道軍兵資裝分給之時,亦以前日請推之意援例,則非但戶曹無步兵之木,一千五百之軍,京外所當一體分給,而豈可以京給者,獨給步木,以致不均之言哉?以結卜收布一樣之木分給,俾無過不及之弊,宜當,敢啓。傳曰,以中木分給,俾無號訴之弊。以上備局謄錄
傳曰,領相處,遣承旨敦諭。
承旨啓辭,訓鍊都監鳥銃監造把摠·哨官等事。答曰,知道。近來則予亦慮其貽弊,只陞敍,而不爲加資矣。
吏曹判書南以雄上疏。答曰,省疏具悉至懇。予意已諭,勿爲固辭,從速察職。
禁府粘連啓目,宗室聃齡處女劫奸事。答曰,似當流宥,減死照律爲乎矣,是宗等乙良,放送。內下記草
上在昌慶宮。停常參·經筵。
夜一更,艮巽方,有氣如火光。內下日記
藥房提調臣李溟,右承旨臣金堉啓曰,春寒尙嚴,日氣未和,伏未審聖候調攝,若何?臣等不勝區區仰慮之至,敢此問安。答曰,時無加症。藥房日記
司僕寺官員,以提調意啓曰,瀋陽交替理馬一,牽馬陪四,養馬一,合六名,來三月當爲入送,兩人竝卜馬一匹,衣資等物,令該曹依例題給,何如?傳曰,依啓。兵曹謄錄
傳曰,史官一員待命,騎馬三匹立之。
戶曹判書李溟上疏。答曰,省疏具悉。卿其依願往見。
領議政洪瑞鳳箚子。答曰,省箚具悉至懇。卿以先朝宿德,佩國安危,其進退不可輕也。目今國事,愈往愈危,雖有疾病,臥閤論道,勿爲固辭。
右議政姜碩期箚子。答曰,省卿上箚,予甚缺然。卿雖有所患,爲國論道,勿爲固辭。內下記草
上在昌慶宮。停常參·經筵。
夜五更,有霧氣。內下日記
傳曰,皇帝女壻之喪,我國似當致賻,令廟堂量處。
備邊司啓曰,傳敎矣。聖敎允合事理,令該曹速爲磨鍊入送,宜當,敢啓。答曰,依啓。
以柳琳狀啓粘目,傳曰,逃軍田舍籍沒,其有前例耶?問啓。備局謄錄
右議政十六度呈辭。答曰,安心調理。
吏曹判書南以雄上疏。答曰,省疏具悉卿意。讒說殄行,公論未泯,安心行公,更勿固辭。
大司憲金榮祖上疏。答曰,省疏具悉。卿其勿辭,調理察職。
校理朴漪上疏。答曰,省疏具悉。爾其勿辭,調理察職。
領議政九度呈辭。答曰,安心調理。
備邊司粘連啓目。答曰,依允。許道所爲,殊甚不當,先罷後推,以振頹綱。內下記草
上在昌慶宮。停常參·經筵。
備邊司啓曰,傳曰,逃軍田舍籍沒,其有前例耶?問啓事,傳敎矣。我國軍律不嚴,從前不能得力者,職由於此。非不知籍沒之無前例,而不如是,則前頭之事,極爲可慮,故別立新規,以防後日之患矣,敢啓。答曰,知道。備局謄錄
上在昌慶宮。停常參·經筵。
夜自二更至四更,有霧氣。五更,沈霧。
忠淸監司書目,舒川呈,以今月初八日辰時量,地震,屋瓦皆動,其聲如雷,良久乃止,俄而又震,初九日晩曉又震,辰時又震,變異非常事。內下日記
右議政十七度呈辭。答曰,安心調理。內下記草
上在昌慶宮。停常參·經筵。
辰時巳時,日暈兩珥,暈上有冠,色內赤外靑。內下日記
領議政十度呈辭。答曰,安心調理。內下記草
上在昌慶宮。停常參·經筵。
辰時巳時,日暈。內下日記
傳曰,史官一員待命,騎馬三匹立之,敬陵失火處內摘奸。
右議政十八度呈辭。答曰,安心調理。內下記草
上在昌慶宮。停常參·經筵。
夜一二更,艮方·東方,有氣如火光。夜一更,流星出紫微西垣外,入乾方天際濁氣中,狀如鉢,尾長四五尺許,色赤。內下日記
備邊司啓曰,卽者曺漢英奴子,呈狀于本司,衣服·糧資輸去事,願持馬一匹,入往瀋陽云。江華居幼學宋渟,則同生妹贖還事,率奴一名,亦願入去云。情理俱係切迫,依他成給公文,許令入送,何如?答曰,依啓。
備邊司郞廳,以左議政意啓曰,臣在瀋陽,與龍將相見時,鄭譯傳言,火兵五百名,則不可不准數調送,此外如有加送之勢,則加送無妨云。臣答以旣定五百,則以本國卽今物力,何可加送乎?如是酬酌,而別無一語及於馬事矣。今見張禮忠報知本司文字,則正軍所騎之外,其餘五百名代步及行李搬運之馬,或三四百或五六百,一倂入送事,明言於臣之到彼時云。聞來極爲驚怪,姑待張禮忠入來,得其詳的事情,申繼黯入去時,以臣之私言,通辯於鄭譯,似爲宜當,而今來張禮忠告目,先爲封入之意,敢啓。答曰,知道。彼所不言,則不必爭辯。
以備邊司,平安監司馬裝事狀啓粘目,傳曰,此回啓中,似有誤字。
備邊司啓曰,傳敎矣。回啓中,勢難分定之難字,誤以雖字書塡,未及致察,不勝惶恐。當該郞廳推考,書寫,自本司治罪,元啓目改付標之意,敢啓。答曰,知道。以上備局謄錄
備邊司粘連啓目。答曰,依允。令本道,更爲明査,俾免橫罹。
兵曹粘連啓目,各官月課軍器措備事。答曰,依允。別備中最多處乙良,分殘盛,照例論賞。
備邊司粘連啓目。答曰,依允。且雇馬運糧,厥數亦多,以此木買馬,令海西出驅人,如何?更議施行。內下記草
上在昌慶宮。停常參·經筵。
夜一更至五更,乾方有氣如火光,流星出攝提星下,入心星上,狀如拳,尾〈長〉四五尺許,色白。內下日記
備邊司啓曰,卽接漢城府牒呈,則侍講院關內,設宴時使喚熟手趙唜男等,留待館中,而有病還送,其代金白·尹時金等,及三月初生入送云云,故今方知委起送云。公文成給,所騎刷馬,亦爲題給,宜當,敢啓。答曰,依啓。
政院啓曰,以備邊司逃軍粘目,傳曰,回啓中所謂軍律,何刑罰耶?承旨察啓事,傳敎矣。所謂軍律,未知的知何刑罰,捧入之時,亦疑其措語泛然矣。今承下敎,此回啓還爲出給,使之的知某刑罰,回啓之意,敢啓。傳曰,知道。
備邊司啓曰,云云事,傳敎矣。軍未出疆,人多逃亡,比至灣上,能保其全軍渡江乎?不重其律,而驅而赴諸異域之戍,則非但士卒無所顧忌,將官輩亦無畏懼之心,故昨日別爲啓辭,略陳警飭之意。且於回啓時,以逃軍,則籍沒,將官見逃多者,則査出,軍律爲請,所謂軍律,重者斬,輕者決棍,惟在主將臨時量施之意,而語不明白,致勤聖敎,極爲惶恐。元回啓中,改付標以入之意,敢啓。答曰,將官梟示,似涉冤抑,使之分輕重決棍,可也。
又啓曰,云云事,傳敎矣。一領將所帶之軍,在逃者必不至三十名之多,而欲示警動之擧,有此啓請,而今承聖敎,極爲允當,依此改付標之意,敢啓。答曰,知道。以上備局謄錄郞廳黃仁儉校正。日記廳郞廳趙景觀書。
上在昌慶宮。停常參·經筵。
夜五更,黑雲一道如氣,起自巽方,直指艮方,長十餘丈,廣尺許,漸移南方,良久乃滅。內下日記
備邊司啓曰,幼學蔡以恒奴子,呈狀于本司曰,衣服·糧資輸運事,願持馬一匹,入往瀋陽云,依例許送,何如?答曰,依啓。備局謄錄
上在昌慶宮。停常參·經筵。
夜五更,流星出牽牛第二星下,入巽方天際,狀如拳,尾長六七尺許,色赤。內下日記
藥房提調臣李溟,右承旨臣金堉啓曰,近來春氣未舒,風日失和,不審調攝中聖候,若何?臣等區區仰慮之至,敢此問安。答曰,與前一樣。藥房日記
備邊司啓曰,戶曹啓辭,今此皇帝女壻賻物啓下,已爲措辦,今當發送,而事無前規,以何樣人齎去,或有咨文與否,自本曹亦未知之,令廟堂定奪,何如?傳曰,允事,傳敎矣。昨聞張禮忠之言,則在瀋陽時,聞祖摠兵,亦以此喪,另差將官,弔賻致禮云。今此賻物,亦不可順付以送,令該曹差出齎咨文官,且令承文院,撰咨以送,宜當,敢啓。答曰,依啓。以上備局謄錄
上在昌慶宮。停常參·經筵。
夜一更,艮乾坤方,有氣如火光。內下日記
有政。吏批,以柳穎爲輔德,崔惠吉〈爲〉兼世子右副賓客,尹毅立爲左參贊,沈演爲都承旨,許啓爲漢城右尹,鄭良弼爲忠淸監司,洪茂績爲掌令,兪元道爲軍器主簿,朴遾爲修撰,李有植爲瑞興府使,金時卨爲長鬐縣監,李行遇爲應敎,金壽賢爲副提學,景大裕廣興主簿,李時榮尙衣主簿相換,辛啓榮爲順天府使,洪處亮爲正言,禹明哲引儀,白信民義盈主簿相換,朴守文爲正言。吏批政事
傳曰,備局堂上,當爲引見,俾勿早罷。
備邊司啓曰,近因諫院官員不齊,新除守令未署經者,多至七員,當此春農之時,迎候官人,累日留京,已極有弊,而守令到任後,飢民料理賑救之策,一日爲急,令該曹卽爲考例,稟旨處置,何如?答曰,允。
引見時,左議政申景禛所啓,上年失稔,平安道尤甚,加以勅行大役,民不聊生,以下三道物力,量宜添補,則可以支撥矣。上曰,平安道歲米,旣已蠲減,雇馬之價,庶幾自辦。景禛曰,監司鄭太和言,四百同木,自朝廷入送,則其餘可以自辦云矣。景禛曰,鄭太和,以僻處守令之有才局者,將欲換授直路云矣。景禛曰,黃海兵使,病勢極重,廢事已久,本道監司欲爲啓聞處置,而姑待柳琳之過去,今則不得不從速處置矣。許啓所啓,平安道試才之擧,設或爲之,七月正當農節,以八九月退行,未爲晩也。景禛曰,許啓之言,是矣。竝無發落,取稟。傳曰,知道。黃海兵使遞差。三道物力添補事,待領·右相出仕,議處。上曰,黃州土疾可畏,故兵使居正方者,蓋慮其患也,而不得已移下故鎭,致有此疾,數少將領之人,往輒病廢,誠非細慮。正方旣不可復修,而他無可徙之地耶?以上備局謄錄
領議政洪瑞鳳十一度呈辭。答曰,安心調理。
右議政姜碩期十九度呈辭。答曰,安心調理。內下記草
上在昌慶宮。停常參·經筵。
備邊司啓曰,昨日入侍時,擧行條件,至今不爲書出,問于政院,則注書以病,趁未書出云。新進怠慢之狀,殊甚可駭,而當該承旨,不爲檢飭,置之相忘,亦爲非矣,承旨·注書,竝推考,何如?答曰,依啓。備局謄錄
上在昌慶宮。停常參·經筵。
夜一二更,艮方,有氣如火光。內下日記
備邊司啓曰,齎咨官當爲發送,而此非單身騎撥之行,所帶物件頗多,不可無次知逢授之人,下吏一人,依例給送,以存體面,而淸譯一人,亦令到義州帶去,何如?答曰,依啓。
戶曹啓曰,今此興師運糧,爲莫重之擧,頃日本曹資裝木,三百十二同磨鍊時,計無所出,以兵·戶曹分半收布,勿徵結卜事,稟旨,特下啓辭甚便之敎,而其時兵曹堂上,以判書不在,推托不給,臣曹獨當而完了。其後柳琳軍需行資措辦,罔有紀極,至於倉卒貿馬五十餘匹,自本曹當之,早知如此,當爲結卜收布,而本曹,何以鑿空架虛,水涌山出也?目今備局啓辭,雇馬價一百同,西路入送,又以五十同加出,貿馬下送云,本曹不顧後慮,傾盡掃出,固不敢留難,而第聞百同之木,以兵曹一樣步木責出,此則罔知所措。兵曹只有步木,而本曹元無步木出處,從何辦得,與兵曹比而同之?當此歲幣各樣染色曝白,勿失春節之時,尙難措備,而況此意外之經營,其何能咄嗟而辦之?且此百同之木,非如方物禮單見退可虞之類,乃是運糧雇馬之價,則自前瀋路往來如織之刷馬,豈可盡以步木授受耶?諸熟諳西路之言,隨其所得,上中下木品間,給爲規例云,以此思之,本曹則中木備送,無不可矣。馬則當擇好貿送,而亦有隱憂,砲輩重載而騎去,不甚顧惜,以致病倒,而使之入量代立,則其可繼乎?整頓軍律,非臣曹之所知,而急遽買馬之責,每歸於本曹,敢此不避而冒陳,竊念廟堂馬損之弊,已爲熟察,而至於該曹難支之狀,亦所關念。請令指揮,以中木下送,何如?傳曰,依啓。
備邊司啓曰,云云事,傳敎矣。戶曹之無步木,臣等亦豈不知?當初旣以正木啓下,戶曹之所謂上木,無異於價布,而非令歲幣木移用於此也。西路雇價,木品甚好,直銀一兩,此則西路往來之臣,所共知也。二昨本司之坐,戶曹判書李溟來此稟定,欲以中木,計其正木之價,而加送云,臣以爲常木添送,其數必倍,運輸之費,亦甚有關,莫如自此擇送之爲愈。雖或推移換送,亦無不可,仍言本曹,中木以下之品,麤劣太甚,米豆之粒,或有穿漏者,前日軍兵所給之木,亦皆無形,決不可用於雇價,從容講定而去。今見啓辭,以此有若不爲定奪者然,未知其由,旣已講定之後,有何更爲指揮之事乎?砲輩重載,只騎者,各其隊伍之長,不謹檢飭之狀,誠可痛惡,而業已入往,今難施律,馬旣病倒,以運糧者移送,則豈可諉之以其軍有罪,而廢却轉向之擧乎?物力難支之弊,非不詳知,而事旣無奈,計出於不得已也。令該曹,依前定奪,急速入送之意,敢啓。答曰,依啓。以上備局謄錄
備邊司粘連啓目。答曰,依允。漁箭一事,旣罷旋設,有同兒戲哛不喩,其於事體,亦涉褻慢,施行安徐。內下日記
上在昌慶宮,停常參·經筵。
巳時申時,日暈。內下日記
備邊司啓曰,以京畿監司狀啓,漁箭事,本司覆啓粘目判下,漁箭一事,旣罷旋設,有同兒戲,其於事體,亦涉褻慢,施行安徐事,傳敎矣。臣等聚首相顧,竊有所不安於心者,不得不更爲冒瀆焉。近年以來,享供之薄略,群下之所共知也,豈獨監膳之臣外,無不以爲未安者哉?況當調攝之中,無一滋味可合進御者,閭閻下賤,若遇其親之病患,必欲致適口開胃之味,以爲滋補之計者,無所不用其極。聖上雖或過謙於自奉,而凡爲臣子之情理,享上之體面,豈容一毫少忽也哉?京外節物舊布,使命·守令之廚傳,無不隨時行用,而獨於御膳,未得薦進,事理之乖錯,亦已甚矣。今此漁箭請罷之論,亦非有他意,只以爲給價封進,則雖不設箭,亦可進供而已。詳其事勢,則自惠廳,給米而設箭,安山之田結不減矣,自惠廳雇馬而運入,弊不及於安山之民,故臣等熟思而陳請矣。慮其有弊而停之,量其便宜而設之,雖或變更,恐無小損於體面。伏願聖上,勉賜允兪,臣等情未上孚,辭不達意,伏承未安之批,臣等之罪,大矣。區區所懷,不得已惶恐,敢稟。答曰,知道。如此凶年,虛費可惜,漁箭·貿易,竝爲停罷,以此米穀,分賑飢民。以上備局謄錄
義禁府啓曰,本府書吏,在平時,則三十五人,丁卯以後減十人,丙子以後又減十四人,目今使喚現存者,只有十一人。凡干罪人拿來押去等事,連綿不絶,或罪囚捧招,出納文書,種種事務,比平時尤劇,而前後所減,多至二十四人,以此不成貌樣,衙門事體,極爲無形。曾前累爲陳達,輒被該曹防啓,因循苟簡,以至於今,事勢難便,愈往愈甚。況本府之吏,非如他司,別無資賴之地,故丙子以前,則添給皂隷米,以補元料之不足,而今則停罷不給,只以該曹所給原料,僅僅連命,不能堪支。不得已將爲加出四名,令該曹依例給料,而元料太薄,量加若干斗升,以爲保存使喚之地,而以重王府體面,宜當,敢啓。傳曰,待秋成加定,可也。禁府謄錄
領議政十二度呈辭。答曰,安心調理。
禮曹粘連啓目。答曰,觀此牒呈,則各官所爲,殊甚不當,使之從速充定,俾無難堪之弊。
府啓。答曰,吏曹堂上推考事,依啓。辛啓榮遞差。尹墀等事,情理切迫,故竝從其願,姑置之,勿爲煩論。
備邊司粘連啓目。答曰,此非藩臣之干預指揮之事,鄭太和推考。狀啓內辭緣,勿施。內下記草
上在昌慶宮。停常參·經筵。
備邊司啓曰,頃日榻前,伏承聖敎,因黃州土疾,兵使往輒病廢,誠非細慮,他可徙處移營事,傳敎矣。聖上體下軫念之意,至矣盡矣,其在臣民,不勝感激之至。第念營門移設,擧措甚重,可合之處,亦難卒定,待領·右相出仕,相議稟處,何如?答曰,依啓。備局謄錄
御營廳粘連啓目。答曰,丁卯年後入屬之人,則頉下宜當,其時定奪公事,相考施行。
傳曰,領相處,遣承旨敦諭。
府啓。答曰,已諭。辛啓榮旣已遞差,不必罷職。
右承旨申敏一上疏。答曰,省疏具悉。深用嘉尙,疏辭,當惕念而採施焉。內下記草
上在昌慶宮。停常參·經筵。
夜一更,月入東井星。內下日記
有政。吏批,以李輔臣爲嘉山郡守,柳遐爲龍川府使,南翧爲典籍,申景濂爲朔州府使,李屹爲寧邊府使,閔墡爲三和縣令,趙景禛爲定州牧使,卞三近爲漢城右尹,黃履中爲平海郡守,黃胤後爲順天府使,李丕顯爲學正,蘇東道爲學錄,李䅘爲兵曹正郞,李崍爲司藝,朴宗阜爲校理,許啓爲戶曹參判,安獻徵爲掌令,李之屛爲迎曙察訪,張應一爲禮曹佐郞,黃㦿爲輔德,金生麗爲鐵山府使。吏批政事
領議政洪瑞鳳箚子。答曰,省卿上箚,予甚缺然。卿須體予至意,勿爲控辭。
傳曰,右相處,遣承旨敦諭。
府前啓。答曰,所論過矣,勿爲堅執。
院啓,永興府使柳大華事。答曰,遞差。擇遣事,依啓。內下記草
上在昌慶宮。停常參·經筵。
自卯時至午時,日暈。夜一二更,月暈。五更,巽艮方,有氣如火光。內下日記
藥房提調臣李溟,同副承旨尹得說啓曰,春日尙寒,和氣未舒,伏未審聖候調攝,若何?臣等不勝仰慮之至,敢此問安。答曰,與前一樣。藥房日記
右議政箚子。答曰,省卿上箚。予甚喜悅。卿其調理行公,勿以趁未出仕爲慮。
傳曰,領·右相處,遣內醫看病。
府啓。答曰,尹墀·柳淰,竝罷職。
吏曹粘連啓目。答曰,貳師,自當入去,賓客,不必加出。
吏曹草記。答曰,一遞兒還設,以付庚生之料也。內下記草
上在昌慶宮。停常參·經筵。
日出時,色赤。內下日記
領議政十二度呈辭。答曰,安心調理。
府啓。答曰,旣已施罰,勿爲更煩。文蔭守令遞改事,殊未妥當,不必議定。趙景禛業已除授,試可無妨。
戶曹粘連啓目。答曰,依允。秋收後未准捧守令乙良,從重論罪。內下記草
上在昌慶宮。停常參·經筵。
自昧爽至巳時,有霧氣。自午時至申時,日暈。內下日記
藥房提調臣李溟,副提調臣沈演啓曰,近來問安,連承一樣之敎,意謂玉候調攝,與前無異,而今聞醫官之言,三日內有感寒之候,臣等不勝憂慮之至。寒熱往來,虛汗不止,似係聖候之元症,而外感所傷,未審症體之若何,必須診察脈候,然後方可議藥劑進,及時和解,卽與醫官等,入診之意,敢啓。答曰,不爲大段,勿爲入診。
再啓曰,臣等與御醫崔得龍等相議,近來日氣不調,聖候由於外感,當用人蔘羌活散,加知母·生地黃各一錢,黃芩·防風各七分,二貼,先爲和解,宜當云,此藥劑進之意,敢啓。答曰,知道。藥房日記
備邊司啓曰,頃日經幄儒臣,因災上箚,皆是格言至論,而其要皆是輔導聖德之事,惟在聖上體念克省之如何,不容區區文字覆啓之爲,而至於節目間事,則適當兩大臣在告之日,姑待出仕,相議而爲之。近有內臣陳疏,亦有格王正事之意,似當一體覆啓矣。但箚疏中,賑恤荒政一款,事係切急。今春飢民,雖未紛集於京中,而近有垂白老病之人,呈訴本司者,情甚矜惻,爲此若干人,雖不可設粥,而令該廳觀其飢病菜色者,姑先題給升米,以爲拯救之地,且勿令眞僞相雜,俾去虛費冒濫,宜當,敢啓。答曰,依啓。以上備局謄錄
刑曹粘連啓目。答曰,依允。仁男亦不無同心之罪,決杖放送。
掌隷院粘連啓目。答曰,依允。大君奴婢乙良,依前定奪,勿爲還屬。
府前啓。答曰,已諭,毋煩。
備邊司粘連啓目。答曰,依允。帖文乙良,使之磨鍊下送。
又粘連啓目。答曰,依允。且擅自代送之軍,置而不論,則似有後弊,此一款乙良,更議處置。內下記草
上在昌慶宮。停常參·經筵。
夜一二更,月暈。
藥房提調臣李溟,同副承旨臣尹得說啓曰,伏未審夜來聖候,若何,發汗寒熱之症,無所減否?昨日劑入人蔘羌活散二貼進御後,以觀其和解之勢,而臣等不勝煎慮之至,敢此問安。答曰,所患一樣,而夜間煩悶之症,益甚矣。
再啓曰,卽承夜間煩悶益甚之敎,不勝憂慮之至。臣等與御醫輩相議,則外感未和解之前,例爲寒縮,仍致煩熱。昨日劑入之藥,政爲和解之良方,而昨已進御一貼乎?今日畢進後,以觀其症候,更議宜當云,敢啓。答曰,知道。一貼昨已進服矣。藥房日記
備邊司啓曰,傳曰,江華留守,別無所爲之事,而每稱面稟上來,事甚不當,此意言于備局事,傳敎矣。本月初九日,本司開坐時,江華留守許徽來稟曰,曾在己卯年,因本府狀啓,宣惠廳收米,不入於國計,而專爲軍餉,收捧留庫云。上年本廳,還令上納,本府枚擧狀啓,自上特下別敎,而本廳終始防塞,故不得准請,累次陳啓,事體未安,前後朝廷分付,恐有異同,故欲爲親自稟定於廟堂。且上年失稔之餘,所分官穀,艱難收捧,以開春還給,百般開諭,幾盡充入,而今春本廳郞廳下去,一千石已爲載來,戶曹所儲之穀,本府不敢任意分給,而又有傍近飢民賑給之令,故亦欲面稟多少,以濟望哺之民。且腐朽船三十隻,將爲棄物,推移收補,合成二十三隻,故船數稍減,不可不稟定,而文報往復,未能詳盡,必欲面稟於廟堂,亦欲因備局登對之時,入侍啓稟,爲此上京云,而適値聖候調攝之際,遲留數日矣。臣等以爲相臣二員在告,未易定奪,在外之臣,勢難等待,故使之姑爲還下去矣,敢啓。答曰,知道。
又啓曰,左副承旨□□啓辭,凡西路時急狀啓,中路守令,例必拆見,事極不當,而今者柳琳狀啓一度,則非徒狼藉拆見,外封一處致燃,狀啓亦有火痕,極爲駭愕,當該撥將或守令,令備局摘發重究,敢啓,傳曰,允事,傳敎矣。撥封拆見之弊,日以益滋,故別造皮匣,封鎖傳送,以爲防奸之地,而百計圖見,至致火燃之痕,尤極痛駭。某撥拆開,則其次撥將,必有捧招,後考之事,如不摘發,則竝有拆開之罪,査摘不難,令三道監司,急速現出,啓聞處置,何如?答曰,允。以上備局謄錄
府前啓。答曰,措語太過,勿爲情外之言。
大司憲金榮祖上疏。答曰,省疏具悉卿懇。卿其勿爲控辭,安心調理。內下記草
上在昌慶宮。停常參·經筵。
藥房提調臣李溟,副提調臣沈演啓曰,伏未審夜間聖候,若何,煩悶之症,比昨無差減否?服藥二貼進御後,未知和解之勢,如何?臣等不勝區區憂煎之至,敢此問安。答曰,諸症稍似減歇。
再啓曰,卽者伏承諸症稍似減歇之敎,不勝喜幸之至。臣等與御醫崔得龍等相議,外感之候,漸向和解,而二貼進御,藥力頗微,餘症未盡平復,則恐有彌留之候,所進人蔘羌活散,依前加入,更加山梔仁炒七分,一貼連爲進御,宜當云,以此劑入之意,敢啓。答曰,知道。藥房日記
備邊司啓曰,定州·龍川,俱在西門直路緊要之地,而定州又是淸北大邑,故或有以文官交差彈壓之議矣。趙景禛,則該曹雖以文官擬差,而年衰性緩,且未經侍從,彈壓奔走之責,俱非可望,柳遐,則以摠府郞廳,循例遽除,而爲人遲鈍,疏闊無才,決不可付以此任,竝卽改差,宜當。且運餉句管之事,十分緊關,本道曾以李坦定送新城者,非但務得可合之官,蓋龍·義人民,慣熟淸人,不無所益,而留糧取去,亦且便近,故爲之差員矣。李坦以營將入往,其代以价川郡守李應徵差定云,應徵素有才局,策應周旋,最可責效,故曾以移除直路事,仰達於榻前矣。鄭太和方以運糧爲憂,而价川僻在淸南,遠往新城,多有種種之弊,且應徵,不但爲運糧之用,龍·鐵直路,最難得人,而不敢直爲狀啓,馳問於臣等,臣等之意,亦無少異,若以此人,仍授龍川,則事甚便益。定州,則年少有才之武臣,或曾經臺侍,有風力文官中,極擇差送,宜當,敢啓。答曰,依啓。以上備局謄錄
正言洪處亮,避嫌啓辭。答曰,爾初入言地,欲以伐異事君耶?勿辭。
領議政洪瑞鳳箚子。答曰,省疏具悉。予之所患,今已減歇,卿其安心,勿爲控辭。
府啓。答曰,尹墀·柳淰,削奪官爵。原州牧使林堜,此時遞易非便,姑先推考。內下記草
上在昌慶宮。停常參·經筵。
藥房提調臣李溟,副提調臣沈演啓曰,伏未審夜來聖候,若何?昨承諸症稍減之敎,外感之候,今則已盡和解否?昨日劑入人蔘羌活散一服,亦爲進御乎?臣等不勝煎慮之至,敢此問安。答曰,漸向差境。劑入之藥,昨已進服。
再啓曰,卽承漸向差境之敎,深爲喜幸,第感冒之候,尙有餘症,未盡平復之前,不可不進御相當之劑,必須詳知玉體症勢,然後方可議藥以進。當初所患,寒熱虛汗及煩悶之候,今則所減幾何,而夜間寢睡,水刺進御,亦如何?敢此仰稟。答曰,畏風·煩悶等症漸減,水刺連進水澆飯矣。
三啓曰,臣等卽承下敎,與御醫崔得龍等相議,則畏風·煩悶等症,雖似漸減,而和解之後,例有餘熱,加減涼膈散,加知母·生地黃·麥門冬各一錢,地骨皮·防風各七分,連進三貼,宜當云。此藥劑進之意,敢啓。答曰,知道。藥房日記
備邊司啓曰,西路運糧馬價,令戶·兵曹各出木綿五十同,貿馬下送事,入啓,允下矣。更思之,則自京貿馬下送之際,一路善養,無事齊到,有所難期,而西路之馬,多數雇貿,亦難遙度,故移文本道,問其便否,則回牒內,一路相替牽來之人,必無善爲喂養之理,而旣到本道之後,芻豆之費,亦爲不貲,雖萬分善護,三四番往來,而終無傷損,亦不可望,若以百同之木,雇得四百餘匹,則實爲有益云。依所報,以木同下送,何如?答曰,依啓。以上備局謄錄
備邊司粘連啓目,全羅左右水營合操後,試才居首者論賞事。答曰,依回啓施行爲乎矣,節兺分居首者施賞,俾無不均之嘆。
府啓。答曰,大司諫李明漢,正言朴守文出仕事,依啓。洪處亮遞差。尹墀等事及林堜事,竝不允。內下記草
上在昌慶宮。停常參·經筵。
藥房提調臣李溟,副提調臣沈演啓曰,伏未審夜來聖候,若何?昨承聖敎,畏風煩悶之症,漸似和解,而發汗之候,亦無差減否?昨日劑入加減涼膈散,已爲進御乎?臣等不勝區區煎慮之至,敢此問安。答曰,氣候不如昨日,似乎再感矣。
再啓曰,卽承氣候不如昨日,似乎再感之敎,臣等不勝驚慮之至。昨日風勢甚惡,日氣不調,發汗脫着之際,致有此再感之候耶?臣等初請入診,而旋似和解,故不敢更爲煩達矣,今則症候與前有異,必須入診,詳察脈候,然後當爲議藥以進,卽日入診之意,敢此仰稟。答曰,勿爲入診,自外議藥。
藥房都提調臣洪瑞鳳,提調臣李溟,副提調臣沈演三啓曰,凡干疾病,必須診察脈度,然後方知所患之在某經,可以議其對劑,朝者伏承勿爲入診,自外議藥之敎,臣等不勝悶鬱,而今不敢更申入診之請矣。但未知感傷之候,未盡和解,日字已多,轉成諸般之症患耶?或初雖和解,而容風乘虛而作孽耶?卽今所患之候,明白下示,與諸御醫等,相議當劑,何如?答曰,自昨日午後,畏寒益甚,頭部微痛,似是向差而還感矣。
四啓曰,卽以下敎諸症,與崔得龍諸御醫等相議,則小柴胡湯,加羌活·知母·乾葛各一錢,山梔仁炒·川芎各七分,連進二貼,以觀症候如何,更議爲當云,敢啓。答曰,知道。藥房日記
有政。吏批,以曺後益爲定州牧使,兪㯙爲承旨,曺文秀爲永興府使,權堣爲修撰,呂爾載爲兵曹正郞,朴瑍爲典籍,鄭昌胄爲承文博士,李應徵爲龍川府使,金慶餘爲宗簿正,朴遾爲執義,鄭以重爲价川郡守,李曼爲獻納,洪瑱爲司成,申濡爲正言,兪㯙爲左副承旨。吏批政事
備邊司啓曰,摠戎使,專管畿輔軍務,爲任極重,不可不與聞本司之事,而前日摠戎之臣,適以本司堂上差出,故曾不別爲啓下矣。今此申景緩,本司堂上差下,宜當。近來本司堂上,多有病故,參坐者絶少,有司堂上二員,方以承旨·臺諫,亦未來仕,而李景曾,以針灸調理之故,久未肅拜,今則所患已得差歇,卽令出仕,仍察有司之任,宜當,敢啓。答曰,知道。堂上數多,則不無稽滯之弊,姑勿差下。備局謄錄
以義州府尹,宣傳官朴敏道越江人馬別單,傳曰,私持馬草料,勿爲成給事,曾無下敎耶?兵曹謄錄
大司憲金榮祖上疏。答曰,省疏具悉卿懇。卿其勿爲固辭,安心察職。
政院·玉堂·二品以上·六曹問安。答曰,知道。內下記草
上在昌慶宮。停常參·經筵。
夜一二更,月食。
藥房都提調臣洪瑞鳳,提調臣李溟,副調提臣沈演啓曰,伏未審夜來,聖候所患畏寒頭痛等症,比昨,何如?昨日劑入小柴胡湯,已爲進御乎?臣等不任憂慮之至,敢此問安。答曰,時無加減,小柴胡湯,卽爲進服。藥房日記
備邊司啓曰,定州爲淸北巨邑,近因守宰得人,拮据收拾,頗成貌樣,輒爲瀋陽往來,責辦行資之地,此時守土之官,不可輕授,前日本司之請,以文·武中極擇者,其意有在。新牧使曺後益,雖有武才,而從前治郡,非其所長,揆以今日事勢,決難堪任,令該曹改差,其代,以曾經臺侍有才局可堪之人,極擇差送,宜當,敢啓。答曰,依啓。備局謄錄
上在昌慶宮。停常參·經筵。
藥房都提調臣洪瑞鳳,提調臣李溟,副提調臣沈演啓曰,伏未審昨日湯劑進御之後,畏寒頭痛等症,一無所減耶?臣等區區憂慮之至,敢此問安。答曰,頭痛頗似減歇。
再啓曰,卽者伏承頭痛減歇之敎,與崔得龍諸御醫等相議,則以爲頭痛減歇,乃是再感之候和解之致,而前進小柴胡湯,加入專爲和解之材料,今則略爲變通,就其前加入中,去乾葛,代生地黃一錢,去川芎,代防風七分,羌活一錢減爲七分,連進二貼爲當云。依此劑入之意,敢啓。答曰,前藥,限今日仍用,如何?
三啓曰,近日諸醫所議之藥,非出於入診察脈而後定焉。常時出汗,乃是聖候之元症,意謂和解之際,未免有過虛之患,加入兩種之材,略爲加減矣。今承下敎,仍前加入劑進一服,隨看症候如何,更容商議,宜當,敢啓。答曰,依啓。藥房日記
備邊司啓曰,戶·兵曹木各一百五十同,下送平安道,以爲雇馬之價事,曾已啓下矣。今則將以此木貿銀,作爲運價,而兵曹木百同,旣已下去,令本道貿銀,固爲便好。其餘未下送木二百同,則令該曹,自此換銀以送,以除刷馬載運之費,宜當,敢啓。答曰,依啓。備局謄錄
府啓。答曰,上來事,下諭,依啓。尹墀等事,不允。內下記草
上在昌慶宮。停常參·經筵。
藥房都提調臣洪瑞鳳,提調臣李溟,副提提調臣沈演啓曰,昨日劑入湯藥,已爲進御乎?右藥旣已連進三貼,則畏寒餘症,應有盡解之功。臣等不勝仰慮之至,敢此問安。答曰,寢睡稍勝,而惡寒之症,時未盡解矣。
再啓曰,卽者伏承下敎,議于崔得龍諸御醫,則以爲寢睡之稍勝,明是熱勢減歇之效,而惡寒之症,猶未盡除,則不可不仍用和解淸熱之劑。前進小柴胡湯,去川芎代防風七分,其餘加入則仍前,進御二服爲當云,依此劑入之意,敢啓。答曰,知道。藥房日記
備邊司啓曰,前日黃㦿上疏回啓之時,臣等亦知其非出於規避之計,而第惟本任,累經遞易,若又續續請改,則事體難便,只以其時與鄭譯作釁,不至大段,未必常常含蓄,乘機巧中,故請勿遞改仍送矣。今來備聞鄭怒至今未釋云,到彼之後,若有因事作梗之患,則公私不幸,委屬可慮。目今黃㦿之才,固是難得之講官,而若以後患爲虞,則不如改差擇遣別人之爲愈,敢此仰稟。答曰,依啓。
又啓曰,侍講院牒呈于本司曰,留館淸譯數少,前頭若有意外之擧,則分陪不足,在京淸譯中,勤幹伶俐者數人,急速擇送云。淸譯安大起·李仁國,依所報入送,而衣資依例題給,且或有遠行之事,則不可無私持奴馬,亦令各一駄帶去,宜當,敢啓。答曰,依啓。以上備局謄錄
大司憲金榮祖避嫌啓辭。答曰,勿辭。
掌令洪茂績避嫌啓辭,大司憲事。答曰,此事甚於吹毛求疵,今日世情,可謂險怪矣。勿辭。
備邊司粘連啓目,扈衛世子西行事。答曰,砲手減送,驛馬乙良,分定後,兩西似當更爲議處。內下記草
上在昌慶宮。停常參·經筵。
自巳時至申時,日暈。內下日記
藥房都提調臣洪瑞鳳,副提調臣沈演啓曰,伏未審夜來,畏寒餘症,尙未盡解耶,昨日劑入湯劑,亦已連進乎?臣等不勝區區仰慮之至,敢此問安。答曰,與昨一樣,湯藥逐日進服。藥房日記
以兵曹朴敏道等越江人馬草記,傳曰,前日定奪公事,必在於備局,使之覓入。
備邊司啓曰,傳曰,運糧馬辦得無策,空名帖送于兩西及北道,募得,如何?此意言于備局事,傳敎矣。今此運糧之難,已不可言,而自遼東至伊州之役,又失貿牛之請,臣等反覆思惟,罔知攸濟。今承聖敎,誠爲允當,帖文下送,則必有應募之人,事極多幸。嘉善以下帖三百張,及贈職通政帖一百張等,令該曹爲先成送,明立事目,正軍之外,隨其本役高下,分給募得之意,兩西·咸鏡道觀察使處,竝爲行移,何如?答曰,允。以上備局謄錄
獻納李曼上疏。答曰,省疏具悉爾意。爾其勿爲控辭,從速察職。
府啓,李明漢避嫌事。答曰,勿辭。
備邊司粘連啓目,扈衛世子西行事。答曰,無益有弊之事,拘於事體,如是回啓,事甚不當,更爲酌定爲乎矣。驛馬乙良,咸鏡道亦爲分定,俾除兩西之偏苦。
政院啓辭。答曰,知道。爾等以此爲催促耶?內下記草
上在昌慶宮。停常參·經筵。
藥房都提調臣洪瑞鳳,提調臣李溟,副提調臣沈演啓曰,伏未審卽今畏寒之症,與昨一樣,而別無漸快之效乎?臣等不勝憂慮之至,敢此問安。答曰,雖似少愈,窓戶至今未開矣。
再啓曰,卽者伏承雖似少愈,窓戶至今未開之敎,臣等不勝憂煎。玉候未寧,今過十許日,前後所進之藥,通共八貼,藥力似當奏功,而尙無痊可之期,或慮議用之劑,有所未盡於對症。必須診察脈度,然後方無未盡之患,今日入診,不可遲緩,敢此仰稟。答曰,自前此症,未見藥效,湯藥欲爲停止矣。
三啓曰,伏承自前此症,未見藥效,湯藥欲爲停止之敎,與崔得龍·柳後聖諸御醫等相議,則畏寒之症,雖曰自是聖候元患,而頭痛煩悶之症,明是外感之致,兩種之患,今旣差減,則不無藥餌之效。仍在惡寒之症,實因外感而添增,今不可委以前症,未見藥效,而遽爾停止。小柴胡湯,則已爲進御者五貼,不可連用,柴胡四物湯,加麥門冬·知母各一錢,牧丹皮·木通各七分,山梔仁炒·黃連酒炒各五分,元入柴胡減半,代地骨皮一錢,連用三貼,宜當云。以此劑入之意,敢啓。答曰,從容調理,則自當差愈,然啓辭如此,限二服劑入。藥房日記
夜一更二更,艮巽方,有氣如火光。內下日記
備邊司啓曰。傳曰,驛馬公事,極是時急事,而何至今不爲回啓耶?此意言于備局事,傳敎矣。臣等早會本司,商議回啓,構草之後,傳寫成貼之際,趁未書入,自至遲延,致勤下敎,不勝惶恐之至,敢啓。答曰,知道。備局謄錄
兵曹粘連啓目。答曰,兒馬一匹賜給,鐵箭居首亦施賞。
兵曹草記。答曰,因此事,判書至於被推,而本曹非徒不爲擧行,竝與公事而失之,事極駭愕。當該官員推考,色吏囚治。
備邊司草記,扈衛世子西行事。答曰,依允。且此行,似無大段可慮之事,只送砲手三十名。內下記草
上在昌慶宮。停常參·經筵。
日出時,色赤。酉時,有黑雲氣,自北掩日,西南行,日入時,色赤。夜三更,月出時色赤。內下日記
藥房提調臣李溟,副提調臣沈演啓曰,伏未審夜來聖候,若何?昨日劑入柴胡四物湯,已爲進御一貼,而惡寒諸症候,時無加減之勢耶?臣等不勝區區煎慮,敢此問安。答曰,漸漸向差,勿爲問安。藥房日記
有政。吏批,以金蓍國爲大司諫,呂爾載爲康津縣監,沈澤爲定州牧使,趙廷虎爲寧海府使,朴宗阜爲獻納,朴漪爲修撰,李必行爲司諫,尹絳爲舍人,李明漢爲大司憲,趙啓遠爲輔德。吏批政事
備邊司啓曰,在前瀋陽入去陪從宣傳官及禁軍·譯官等,私持馬一匹,兵曹草料題給矣。今者因朴敏道私持馬題給之事,該曹官吏被罪,故朴泂之行,不得持去云。朴泂旣爲倍道遠往,似當給送,而今後亦當有一定之式,敢稟。答曰,依啓。兵曹官吏被推,非特此事也。備局謄錄
上在昌慶宮。停常參·經筵。
備邊司啓曰,昨因平安監司狀啓,海西貿牛百頭事,本司覆啓,允下矣。今此驅去人,亦令黃海道,赴西軍次例定送,使之仍令入往之意,行移,何如?答曰,依啓。備局謄錄
吏曹判書南以雄箚子。答曰,省箚具悉卿意。彼輩爭權之態,不忍正視,可謂患失鄙夫也。渠雖千言,於卿無愧,宜勿控辭,安心察職。內下記草
上在昌慶宮。停常參·經筵。
自辰時至午時,日暈。內下日記
備邊司啓曰,兵曹啓辭,以備邊司啓辭,朴泂爲倍道遠往,草料似當給送,而今後亦當有一定之式事,傳曰,依啓事,傳敎矣。朴泂之行,出於時急,草料姑爲題給,而私持馬一款,更令備局,稟奪定式,以爲遵行之地,宜當,敢啓,傳曰,依啓事,允下矣。自前赴瀋陪從宣傳官·禁軍及軍官·譯官等,私持馬各一匹持去留置,以爲陪從騎行之用云。今後亦依此爲之,而如非久留之人,則切勿許送,宜當。此意,分付該曹,何如?答曰,依啓。以上備局謄錄
上在昌慶宮。停常參·經筵。
午未時,日暈。內下日記
藥房都提調臣洪瑞鳳,提調臣李溟,副提調臣沈演啓曰,伏未審兩三日來,調攝聖候,何如?時氣漸暖,畏寒餘症,已盡差復乎?近來水刺,亦復何如?仍進水澆飯,而尙未復常乎?臣等伏切憂慮之至,敢此問安。答曰,畏寒已差,而餘熱猶在,故仍進水澆飯矣。
再啓曰,伏承畏寒已差之敎,餘熱雖在,自當隨而就快,不勝喜幸之至。然餘熱不盡除根,則或未免彌留之患,前用柴胡四物湯,最良於淸熱,二貼仍前加入劑入之意。敢啓。答曰,幾盡差愈,勿爲劑入。藥房日記
備邊司啓曰,輔德趙啓遠,侍直李昌胤等,呈狀于本司曰,在前私馬二匹,例爲持往,而今則兵曹,以無定式公事,不爲題給,自本司處置云。取考灣上前日人馬渡江文書,則宰臣·講院·翊衛司官員,皆持私馬各二匹入往矣,令該曹依前例施行,何如?答曰,知道。堂下官,依宣傳官例施行。備局謄錄
上在昌慶宮。停常參·經筵。
夜一更,流星入氐星下天際濁氣中,狀如拳,尾長四五尺許,色赤。內下日記
有政。吏批,以申翊亮爲禮曹參議,尹珩爲兵曹正郞,李基祚爲兵曹參議,李汝澤爲承文副正字,李泂爲校書博士,李以存爲兵曹正郞,李省身爲承旨,成楚容爲持平,姜栢年爲掌令,李惕然爲掌令,南老星爲文學,金慶餘爲副應敎,李袗爲副校理,池學海爲龜城府使,崔有淵爲右承旨,李省身爲左副承旨。吏批政事
備邊司啓曰,卽見撥上傳送先文一張,則當傳朴姓人覲親受由,下去還京,自中和至京中傳送事也。受由往返,旣是私行,偃然先文於各官各站,竝與私持人馬三四,而責令支應出站,有若奉命公行者然,此是前所未有之事也。已極可駭,而敢以私文書,次次傳送於撥路,冒法貽弊之狀,尤不可不治。所謂朴姓內官査出,從重推考,何如?答曰,允。備局謄錄
政院啓曰,朝官出身囚禁傳旨,例下於刑曹,則刑曹覆啓,移義禁府,文書重復,極涉煩瀆。今此擊錚人出身文天經囚禁治罪傳旨,直捧於義禁府,此後仍以爲例,何如?敢稟。傳曰,允。禁府謄錄
戶曹啓曰,以宰臣狀啓,備局覆啓,藥用生薑一百斤,一時收合,似甚未易,然以藥用爲言,令該曹措備,急急入送事,啓下矣。生薑一百斤,已爲措備,軍官李廷尹,押領入送之意,敢啓。傳曰,知道。兵曹謄錄
兵曹粘連啓目。答曰,依允。當初故失馬乙良,徵價安徐。
大司諫金蓍國上疏。答曰,省疏具悉卿懇。卿實合此任,宜勿控辭,從速察職。內下記草
上在昌慶宮。停常參·經筵。
午未時,日暈。內下日記
備邊司啓曰,平安監司鄭太和牒報曰,新城儲糧處,輔德出來,故館所淸譯金命吉,仍爲帶來使喚矣。今則輔德,還入瀋陽,命吉隨去,而本道他無淸語之人,在京淸譯一人,願爲下送云。淸譯鄭伯鸞,依所報下送,而衣資,依例題給,何如?答曰,依啓。
又啓曰,海西一道策應之務,幾於關西,藩臬之重,視他道爲最。睦性善到任以後,甚有擧職之稱,而近緣其父病劇,致亂方寸,政務多曠,今旣遞免。新監司不可尋常差遣,令該曹,極擇有才局聲望之人,今明日內差出,趁速發送,何如?答曰,依啓。以上備局謄錄
府啓,尹墀·柳淰等事。答曰,不允。內下記草
上在昌慶宮。停常參·經筵。
卯時,日暈。內下日記
藥房都提調臣洪瑞鳳,提調臣李溟,副提調臣沈演啓曰,伏未審卽今,調攝聖候,何如?漸至平安,別無所苦乎?臣等不任仰慮之至,敢此問安。答曰,旣已差愈,勿爲問安。
再啓曰,伏承旣已差愈之敎,無任欣幸之至。上年十二月劑入中滿分消丸,今旣畢進御乎?脹候痊可,則此藥不須連進,卽與崔得龍·柳後聖諸御醫等相議,則加減八味元,加天門冬·麥門冬·天花粉各一兩半,黃柏鹽酒炒五錢,知母鹽酒炒·枸杞子各一兩,元入熟地黃減半,代生乾地黃竝薑汁浸,一劑進御爲當云,敢此仰稟。答曰,知道。丸藥,時未盡服矣。藥房日記
有政。吏批,以李厚源爲判決事,朴長遠爲兵曹佐郞,申濡爲副修撰,尹絳爲校理,李䅘爲正言,金光煜爲黃海監司,李明漢爲大司諫,李景奭爲大司憲。吏批政事
備邊司啓曰,伏聞平安監司鄭太和,以義州官屬數少之故,江邊四邑奴婢若干口,移屬義州事,馳啓,而該曹覆啓定奪,奴婢各五口移屬之意,啓下知委矣。臣等慣見義州形勢,前冬三勅久留,使喚不足,誠爲悶迫,道臣之啓請,實出於不得已也。但本道定配使喚之人,旣不移配,而大賓之疊到,不必每似去冬之時,況江界·碧潼·渭原·理山,俱係極邊之地,祖宗朝實邊之意,深有所在。此處一兩人口,亦極關重,不可徒事目前之姑息,以忽他日之計,如不得已,則本道內地官屬有裕處,抽出定給,宜當,敢啓。答曰,依啓。
又啓曰,黃海兵營,以水土之惡,久處則輒病,合爲移設事,前承榻前下敎矣。臣等近與諸臣相議,則載寧有長壽山城,而道里僻左,瑞興亦有山城,而物力至殘,難成營門貌樣。唯鳳山物力頗有饒,館廨倉庫,別無新設之弊,且正方在路傍要衝,費盡許多功力,而設築成器,則必爲他時得力之地,不可虛棄。本城之距鳳山,近於黃州,故當初設築之時,鳳山郡守改爲判官,爲兵使管下者,良以此也。兵使在鳳山,則往來修繕,極爲便好。鳳山陞爲府使,使兵使兼之,差出判官,以察本府之事,以此以彼,似爲宜當,敢啓。答曰,待秋成,依此施行。以上備局謄錄
刑曹粘連啓目。答曰,依允。行首彦國等乙良,其時出他與否,査問處置。
備邊司粘連啓目。答曰,依允。元孫立師一款,徐議處置。
府啓,尹墀·柳淰遠竄事。答曰,依啓。
備邊司粘連啓目。答曰,依允。扈從及力戰之功,不可以屯田官酬報,此則規外差定,勿爲承傳擧行。
又粘連啓目。答曰,貿牛一事,全責於關西,似未妥當,更議處置。內下記草
上在昌慶宮。停常參·經筵。
戶曹啓曰,八王處,麟坪大君贐行回禮之物,已爲磨鍊啓下。今當入送,而時無往來之便,禁軍發送,傳授於平安監司,使之朔膳去時入送,何如?傳曰,依啓。使之密送。兵曹謄錄
兵曹草記。答曰,鳥銃,依上年例爲之,片箭,勿爲磨鍊,其代,以騎芻試才。內下記草
上在昌慶宮。停常參·經筵。
夜一更二更,巽方,有氣如火光。內下日記
備邊司啓曰,頃以平安道監營屬軍五千名,各運三斗之米,輸儲于新城事,入啓行會,而屬據本道監司狀啓,精三手四千名,依監營屬例,運糧之意,啓下定奪矣。第念近來從事於飛輓者,率以新城爲言,而至於自新城抵伊州之計,則時無施措之策,蒙牛百頭之用,亦甚零星,極爲悶慮。上項營屬三手之運役,實出於不得已借助,不可累次調用。新城則距我境頗邇,而我人之常所往來之地,伊州則道里隔遠,今始新開之路,運糧尤難。姑先以營屬三手,一樣通融,人齎二斗,達于伊州,則其運多至一千二百石,庶省輪蹄之力,大有益於千里餽餉,而分爲三運入送,取新城已儲之米,納于軍前,則新城以前,卽是徒行,可以少紓其力,事甚便益。此意,更爲行會,何如?答曰,新城運米,猶以爲苦,況伊州乎?此事雖利於國家,於民似有大害矣。
又啓曰,瀋中諸王,求請於館所之事,日以益甚,銀兩應副,常患乏絶,又當西行,尤爲可慮,故令該曹商量優送之事,啓稟,而未蒙允許矣。臣等反覆參商,則軍中需用,不可缺少,故前日柳琳之行,優數給送者,意實有在。況此世子旣已隨行,而彼間若有缺望之事,則其爲難處之患,有不可勝言,而悔不可追。臣等習知瀋中情勢,而本司諸議,無不同然,惶恐申稟,依前啓請,令該曹擧行,何如?答曰,不允。以上備局謄錄
上在昌慶宮。停常參·經筵。
備邊司啓曰,以本司草記,平安道營屬精三手等,自新城,伊州運糧事,答曰,云云事,傳敎矣。臣等伏承聖敎,仰覩聖上恤民之意,出於尋常萬萬,第念異域數千里外,輸載運糧之役,實古今所無之事,而在我不能毫髮自由,焦思殫慮,不知爲計。從前所憂,只在於新城之運峙,而自遼抵伊,則意謂貿糧,雇騾駕車以輸矣。今則彼中情變,雇馬之請,終不得遂,新城以西一步之地,更無移轉之策。臣等日夜憂惶,不暇食眠,而聚首相顧,未得良籌。平安監營之屬,從前閑遊之輩,今之服役,少無偏苦,至於精三手,原來應役於兵營者,則道臣之竝請補用者,想必稱量已熟,故昨日商議稟啓矣。大槪,今此運餉,固是擧國莫大之役,而他道,則道里甚遠,調發夫馬,相繼顚斃,目今事勢物力,雖取於他道人力,不可不責於本道,當此事機急迫之時,用此應役之軍,所不可已。且雖以人齎二斗爲言,而其間有馬者,則一人可兼八九人之役,自可推移運去,甚爲便益。臣等體聖上之意,更爲思惟,伊州之於新城,遠近頓異,運糧之數,雖減一斗,其勞頗倍。當此窮年,口糧亦不可不念,各給糧二斗,俾爲行資,則渠以應役之身,又得糧資,庶可慰悅矣。反覆講究,他無善策,不得不敢此申稟。答曰,我國軍兵,本來極苦,又從以勒定重役,其何以堪之?此事決不可爲,更思他策,可也。以上備局謄錄郞廳黃仁儉校正。日記廳郞廳趙景觀書。
上在昌慶宮。停常參·經筵。
日出時,色赤。內下日記
忠勳府草記,卒功臣妻等給料事。答曰,依前例,限秋成給料。
吏曹判書南以雄上疏。答曰,省疏具悉至懇。卿其勿爲固辭,調理察職。
忠淸監司鄭良弼上疏。答曰,省疏具悉。卿其勿辭,速往欽哉。內下記草
上在昌慶宮。停常參·經筵。
自辰時至未時,日暈。內下日記
備邊司啓曰,以本司草記,馬太行會事,答曰,知道。然則何以運太耶事,傳敎矣。前日行糧太,定奪行會之後,自本司更無運太,分付之事,移問本道之意,敢啓。答曰,知道。備局謄錄
上在昌慶宮。停常參·經筵。
藥房都提調臣洪瑞鳳,提調臣李溟,左副承旨臣李省身啓曰,旱天氣候不齊,朝涼尙在,伏未審卽今,調攝聖候,何如?水刺所進,已爲復常乎?臣等區區仰慮之至,敢此問安。答曰,差愈之後,時無加減,水刺仍爲進水澆飯矣。藥房日記
備邊司啓曰,以本司草記,平安監營屬精三手運糧事,再次入啓,答曰,云云事,傳敎矣。臣等詳細講究,則所謂監營屬,只備監營使喚,俱是閑遊之人,所謂精三手,乃是正軍,兩界元無上番,而本道,則入防於安州,丁丑以後,別無入防之役,本道監·兵使,互爲收布補用之資,蓋以罷榜之初,本道,不卽啓稟處置,而因循姑息,以至今日。當此擧國莫重之役,減其收布之用,則卽是應行之實役,固無勒定疊役之冤矣。伊州之役,百爾思之,萬無可措之策,設令盡用他道之物力,而持運之任,必須專靠於本道之人力,故前後陳情,實出於此。且見本道所報別錄節目,則運糧之馬,旣已疲弊,而元數無多,就其中,減其病弱者,只擇稍健者,則一巡所運,其數幾何,而其馬之累次往返,決不可望,一有缺糧之報,則國家生事之患,迫在呼吸。其他運轉之策,更無所措,極爲渴悶。臣等辭不達意,欲於今日請對,畢陳所懷於榻前,親承聖敎,而靜攝之時,不敢仰請。柳琳之行,方且轉向伊州,運餉之擧,一日爲急,他道財力,縱欲取用,遠水何及於近火?雖有智者,未易爲計也。臣等專以此事,仰瀆天聽,而不能將順聖旨,至再至三,猶不知止者,誠恐缺軍興之責,終歸於國家,不得不冒昧强稟。答曰,啓辭如此,依爲之。
又啓曰,近來憚勞成習,自便爲尙,大官猶然,小官從而可推矣。備局提調進不進單子,曾遵宣祖朝舊例,逐日書啓,亦出於程督之意,而實是不得已者也。目今諸堂上稀進之弊,依前無改,誠可寒心。通去三月朔十日不仕堂上,竝推考,何如?答曰,允。以上備局謄錄
上在昌慶宮。停常參·經筵。
夜五更,東方有氣如火光,流星出南斗星上,入虛星下,狀如鉢,尾長五六尺許,色赤,光照地。自昧爽至卯時,有霧氣。內下日記
傳曰,柳琳軍中馬料,勿爲入送事,曾爲下敎,而今番運糧馬太,亦爲入送,未知其故也。備局不爲行會耶?
備邊司啓曰,傳敎矣。今年二月初六日,因判付本司覆啓內,馬料只給行糧,以除大弊,聖敎允當,而瀋陽以後行軍之時,則似在於草長之節,而力所未及之狀,設或可恕,至於留瀋時,全無所喂之太,則非但徑斃可惜,彼人所見,亦必以爲任他飢死,塞責無實者然。今雖不能加磨鍊,而就當初磨鍊一日三升之中,二升則爲入瀋之行糧,一升則爲留瀋所喂之資,似爲宜當事,入啓允下,卽爲行會於撥上矣,敢啓。答曰,知道。然則何以運太耶?
傳曰,今觀平安監司狀啓,則本道田結馬,似難停止,令備局急速議處。
備邊司啓曰,傳敎矣。伏見鄭太和狀啓,則事勢悶迫之狀,不可形言,而營屬三手運米,直送軍前之令,未及聽承,故田結調用之請,固出於不得已也。此時西民,亦旣勞止,又用田結,責出夫馬,誠所不忍,朝以停止之意,回啓矣。伏承聖敎,更爲參商,則彼雖以二三朔糧爲言,不必以三朔爲的,而兩朔之糧,則兩色軍之所運,冾准其數。且該曹銀布,曾已下送,必有雇貿之馬,而蒙牛及應募之馬,亦可推移補用,則不必用結。但軍餉之運,關係甚重,千里外之事,自此有難遙度,令道臣十分料理,如不得已,則量宜出結爲當。此意更爲知會,何如?答曰,允。
又啓曰,伏見鄭太和狀啓,則蒙牛驅人入送之事,一日爲急,而海西所定黃州逢點之期,在於本月十三日云。今此運餉,乃是京外同憂共濟之事,豈可獨諉於關西之役,而如是稽緩乎?令黃海道,罔夜催送,俾於望間,達于灣上,宜當。且許積渡江入瀋,而李敏樹有病,不能擔當策應,則以李烓代察,果爲便當,依狀啓施行之意,行移,何如?答曰,允。
又啓曰,曾因平安監司牒呈,新城峙糧處,淸譯鄭伯鸞入送事,啓下矣。今則新城之糧,幾盡移運,別無久留所管之事,鄭伯鸞勿爲入送之意,敢啓。答曰,依啓。
又啓曰,卽者申得淵奴子,呈狀于本司,衣服·糧資輸去事,願持馬一匹,入往瀋陽云。情理切迫,依他成給公文,許令入送,何如?答曰,允。以上謄錄
漢城府啓目。答曰,捕盜大將,從重推考。
漢城府草記。答曰,依啓。部官先罷後推。
備邊司粘連啓目,義州定配罪人仍配事。答曰,依狀啓施行,無妨,更議處置。
又粘連啓目。答曰,依允。洪大立乙良,勿爲拿問。內下記草
上在昌慶宮。停常參·經筵。
夜四更,流星出女星上,入巽方天際,狀如拳,尾長五六尺許,色白。內下日記
以咸鏡監司狀啓粘目,傳曰,董義龍等,皆以無軍役爲言,備局何以更欲査考耶?
備邊司啓曰,傳敎矣。董義龍等十六名,今此呂爾徵狀啓,雖不言軍役,而頃日鄭太和捧招別錄書啓中,有世傳軍役之語,故欲爲詳考案籍,的知虛實而處之矣。今承聖敎,更爲參商,則渠輩役爲正軍,而旣是向化之流派,則竝爲刷送,未足爲冤,就計日粘目,改付標以入之意,敢啓。答曰,知道。備局謄錄
內醫院官員,以都提調意啓曰,頃以宰臣狀啓,本院回啓,闕種諸材,盡爲計出,醫官南應琛入去時封送事,入啓蒙允矣。卽接侍講院移文,則闕種材料後錄以送,使之入送云。後錄各種,以斤兩數,依此磨鍊書啓,而載持馬一匹,亦令該曹題給之意,敢啓。傳曰,依啓。兵曹謄錄
備邊司粘連啓目,定平·咸興·安州囚向化等事。答曰,竝爲放送,似當議處。
又粘連啓目。答曰,依允。漢人中,有剃跡者乙良,使之入送。內下記草
上在昌慶宮。停常參·經筵。
自辰時至午時,日暈。內下日記
上在昌慶宮。停常參·經筵。
以備邊司平安監司狀啓粘目,傳曰,新城所在之米,一時輸運事下敎,而回啓之辭如此,未知其故也。
備邊司啓曰,傳敎矣。新城所在餘米運送事,曾因下敎,已爲行會,使之擧行矣。其米之數,纔四百餘石,蒙牛百頭及病傷之馬三百匹,漸爲差健云,且所謂自營別備及已雇之馬,亦至三十餘匹云。以此收合,足以輸運,故銀布·雇立·結卜之出馬,當爲後日專辦之用,而不可添補於此役,如是回啓,而措語未瑩,致勤下敎,不勝惶恐,改付標以入之意,敢啓。答曰,知道。以上備局謄錄
憲府粘連啓目。答曰,牒報之辭不實,則受罪似冤,今姑分揀。
又粘連啓目。答曰,依允。照律爲乎矣,左道色吏乙良,分揀。內下記草
上在昌慶宮。停常參·經筵。
未申時,日暈。內下日記
內醫院提調啓曰,王世子陪從醫官尹弘任,准朔出來代,院官員南應琛瀋陽入往,騎·卜馬各一匹,依例題給,而留館時所騎私持馬一匹,亦令依前帶去,何如?傳曰,依啓。兵曹謄錄
禮曹判書李顯英上疏。答曰,省疏具悉卿懇。卿其勿爲固辭,調理察職。
東陽尉申翊聖箚子。答曰,省疏具悉。卿其依願往來。內下記草
上在昌慶宮。停常參·經筵。
自辰時至申時,日暈。夜二更,月暈。五更,乾方有氣如火光,有霧。內下日記
藥房提調臣李溟,左副承旨臣李省身啓曰,伏未審近來,聖候調攝,若何?外感諸症和解之後,今則玉體平復如何,而水刺,尙以水澆飯進御乎?臣等區區仰慮,敢此問安。答曰,與前一樣。藥房日記
府啓,注書罷職事,下諭事。答曰,依啓。
司憲府箚子。答曰,省箚具悉。深嘉卿等憂愛之誠,箚陳之事,無非切實之論,予當惕念而採施焉。內下記草
上在昌慶宮。停常參·經筵。
夜一更,熒惑入東井星。內下日記
東陽尉申翊聖啓辭。答曰,知道。卿其安心,勿辭。
義禁府粘連啓目。答曰,旣曰改造,則其年久可知,遞職今已三年,則船之腐破,非渠罪犯,亦可知也。自府議處,勿爲遠問。內下記草
上在昌慶宮。停常參·經筵。
自巳時至午時,日暈。內下日記
以平安監司書狀,密陽軍人卞應男,義興軍人任萬齡,到通遠身死事。傳曰,令本道,恤典擧行。備局謄錄
傳曰,今下弓矢,仁遮外萬戶河承濕給送。
備忘記,順和夫人遭母喪云,令該曹前例相考,助哀。
副提學金榮祖箚子。答曰,省箚具悉卿懇。卿合此任,勿辭行公。
兵曹粘連啓目。答曰,依允。現出之數,最多處守令乙良,量宜論賞。
戶曹草記,納金人事。答曰,依啓。全州商賈推問,未妥矣。內下記草
上在昌慶宮。停常參·經筵。
藥房提調臣李溟,副提調臣沈演啓曰,臣等伏承下醫官之敎,自去月感冒之後,煩熱之候頗盛云,不勝驚慮之至。都提調領議政臣洪瑞鳳,方在妻母服制,卽爲命招,議藥,何如?答曰,症非大段,勿招,可也。
再啓曰,臣等與御醫崔得龍等相議,則聖候外感之症,雖已和解,而熱氣彌留,日字已多,淸熱之劑,速爲進御,以治餘熱,宜當。柴胡四物湯,元材柴胡減半代,地骨皮一錢,加麥門冬·知母·木通各一錢,山梔仁炒·黃連酒炒各七分,黃柏鹽酒炒五分,三貼先爲劑進,宜當。且煩熱時,牛黃膏進御,亦當云。竝爲劑進之意,敢啓。答曰,知道。藥房日記
以司憲府箚子粘目,傳曰,此回啓中,無落漏條,可疑耶?
備邊司啓曰,傳敎矣。箚中有因刷還而滯囚之語,而此則本司今方査決矣。又有諸司應捧之物,竝除於本道云者,勢難施行,而未及致察,不爲擧論,今承下敎,不勝惶恐。改付標以入之意,敢啓。答曰,知道。保放一事,似或未妥矣。備局謄錄
備邊司粘連啓目,逃還人事。答曰,名字不同,則不必保授,使之放釋。
兵曹粘連啓目,忠淸水使閔震益事。答曰,前例相考,施賞。內下記草
上在昌慶宮。停常參·經筵。
夜五更,流星出虛星上,入王良星下,狀如拳,尾長六七尺許,色白。
下直,黃海監司金光煜。內下日記
藥房提調臣李溟,副提調臣沈演啓曰,伏未審夜來,聖候煩熱之症,比前若何?昨日劑入柴胡四物湯一貼,已爲進御乎?臣等不勝煎慮之至,敢此問安。答曰,煩熱之症,時無加減,劑入之藥,自今日,欲爲進服矣。藥房日記
引見時,上曰,運糧之事,運於新城,轉輸於軍前,事不便順,自義州,直送軍前,可也。且其糧,足支九月望間,待秋節後,牛馬稍蘇,漸次運入,似當,此意行移於平安監司,宜當。戶曹判書李溟所啓,自海州運餉至伊州,道里甚遠云,其峙在之穀,輸運爲難,當以柳琳砲·騎·火兵運之。如林慶業入去時,舊例爲之則甚便,柳琳處,申飭,何如?上曰,依爲之。
備邊司啓曰,傳曰,知道。保放一事未妥矣事,傳敎矣。三件刷還中,分明不干者,已爲放釋。自瀋題名中,或有同名而橫侵者,或有不可不更査者。至於向化子女,應送之中,年歲稚弱者,必當待年,故此人等,久久囚繫,事未妥當,又不可全然放釋,各其可信人處保授,外方則亦令各官保放,待査覈後處置,宜當。依榻前定奪,仍爲保放之意,敢啓。答曰,知道。以上備局謄錄
義禁府啓曰,因憲府箚子,備局覆啓審理冤獄事,命下矣。審理一事,所係重大,依近例,議于大臣,書啓之意,敢啓。答曰,依啓。禁府謄錄
備邊司粘連啓目,運糧馬事。答曰,依允。行移未到前病斃者乙良,使之勿論。內下記草
上在昌慶宮。停常參·經筵。
藥房提調臣李溟,副提調臣沈演啓曰,玉體彌留,方在靜攝之中,昨日引對,久接臣僚,伏未審夜間,聖候寢睡,若何?煩熱引飮之症,比前,亦何如?臣等不勝煎慮之至,敢此問安。答曰,一樣。藥房日記
上在昌慶宮。停常參·經筵。
自昧爽至卯時,有霧〈氣〉。內下日記
藥房都提調臣洪瑞鳳,提調臣李溟,左副承旨臣李省身啓曰,昨者伏承熱候稍減之敎,伏未審夜來,聖候比昨,何如?仍惟前劑入湯藥,已畢進御,必須詳察症候,然後更議他藥,或仍用前劑加減材料,敢此仰稟。答曰,症候與昨無異。
再啓曰,卽者伏承與昨無異之敎,與崔得龍·□□□諸御醫等相議,則聖候熱患,雖稍似減歇,而根抵不淺,不可不仍用治熱之劑。依前加入柴胡四物湯三貼,加劑入〈之〉意,敢啓。答曰,知道。藥房日記
內醫院提調啓曰,本院醫官朴頵·鄭暄,瀋陽入去時,以不參賜米之例,請爲題給事,入啓,允下給之矣。今此折衝鄭之問,以朴頵准朔代入去,似當依前例,賜米題給。且騎卜馬及私持馬,令該曹依式例擧行,何如?傳曰,允。兵曹謄錄
吏曹草記,禁府書吏事。答曰,限加出間,量宜定送,可也。
刑曹粘連啓目。答曰,此人冤抑與否,非本官則似難的知,使之更爲詳査啓聞。
兵曹草記,別試射事。答曰,依上年例,自外爲之。內下記草
上在昌慶宮。停常參·經筵。
自巳時至未時,日暈。申時,日暈右珥。夜五更,月暈。
下直,侍直李昌胤。內下日記
藥房提調臣李溟,副提調臣沈演啓曰,伏未審夜來聖候,若何?伏想湯藥,連爲進御,熱候之差減,比昨,何如?臣等不勝仰慮之至,敢此問安。答曰,漸漸減歇。藥房日記
備邊司啓曰,云云事,傳敎矣。管餉別使革罷之後,兩道之餉,似當各屬其道監司,而合屬一處者,雖未知當初設立之本意,而諫臣因其親覩,有此云云,合有變通之方。但鄭太和,身兼餉任之故,今方專管糧事,若有分屬之擧,恐未免掣肘之患,姑待伊州運役完了後,更容議處,宜當,敢啓。答曰,依啓。備局謄錄
內醫院提調啓曰,今此鄭之問瀋陽入去時,春採各種及陳材各種,當爲依例磨鍊入送,所載馬一匹,令該曹題給,何如?傳曰,允。兵曹謄錄
院啓。答曰,依啓。內下記草
上在昌慶宮。停常參·經筵。
卯時辰時,日暈。五更,月暈。流星出虛星下,入巽方天際,狀如拳,尾長四五尺許,色白。內下日記
藥房都提調臣洪瑞鳳,提調臣李溟,左副承旨臣李省身啓曰,昨日伏承漸漸減歇之敎,夜間餘熱,猶未盡祛乎?臣等不勝仰慮之至,敢此問安。答曰,與昨一樣。藥房日記
備邊司啓曰,以本司平安監司狀啓粘目,傳曰,此回啓中,有落漏條疑矣事,傳敎矣。狀啓聞下道官馬,本道募馬·蒙牛等,海州·新城等米畢運之後,許積等領率還來,以待秋節更爲運入馬及校生募馬五十匹,以海西驅人載米,入送於許積等所在之處,仍用則海州米輸運,而令本司詳察狀啓,如有難便之事,則急急指揮,俾無失着之患云。臣等詳察鄭太和前後馳啓,則運餉料理,誠爲得宜,自此遙度,元不如當事之目擊,今此校生馬入送,亦甚便好,非有難便失着之弊,不必更爲指揮,而本道自當擧行,故回啓中,不爲擧論矣。伏承下敎,付標添入之意,敢啓。答曰,知道。以上備局謄錄
備邊司粘連啓目。答曰,如有貿米之路,則新城運糧,姑勿停罷似當,更議處置。
府啓,祈雨祭,以大臣代行事。答曰,依啓。
傳曰,史官一員待命,騎馬三匹立之。內下記草
上在昌慶宮。停常參·經筵。
卯時,白雲一道如氣,起自乾方,逶迤指東,長七八丈餘,廣尺許,良久乃滅。
下直,全州府尹洪振道。
運餉使工曹判書尹暉,平安道下去。內下日記
藥房提調臣李溟,副提調臣沈演啓曰,伏未審夜來聖候,若何,湯藥畢進御乎?玉體尙未平復,臣等欲知餘熱諸症候之勢,更爲議藥以進,敢此仰稟。答曰,夜間煩熱,似無大減,而喉乾引飮之症,頗有藥效,數三貼欲爲加進御矣。
再啓曰,卽承聖敎,臣等與御醫崔得龍等相議,聖候餘熱尙在,柴胡四物湯,本是淸熱涼血之劑,而今頗有效,加進御甚當,三貼依前劑入之意,敢啓。答曰,知道。今後勿爲問安。藥房日記
禮曹草記。答曰,凡祈禱感應,在於致誠,不在於官之高下,已磨鍊三次祭,仍爲設行,似當。內下記草
上在昌慶宮。停常參·經筵。
夜一更,流星出軫星上,入氐星下,狀如鉢,尾長五六尺許,色赤。內下日記
右議政姜碩期箚子。答曰,省卿上箚。予知所修而敬聞過矣。比來災異,無非否德所召,卿宜安心,勿爲控辭。內下記草
上在昌慶宮。停常參·經筵。
自昧爽至卯時,有霧氣。內下日記
義禁府啓曰,以尹墀遠竄到配啓本,國法已行,分揀放釋事,命下矣。同尹墀依傳敎放釋之意,本道監司處行移,何如?傳曰,依啓。禁府謄錄
兵曹粘連啓目。答曰,箚辭近理,使之施行。內下記草
上在昌慶宮。停常參·經筵。
藥房都提調臣洪瑞鳳,提調臣李溟,副提調臣沈演啓曰,伏未審兩三日來,餘熱渴候,已就平快乎?水刺所進,亦復何如?前劑入湯藥,以日計之,則伏想畢進御矣,必須詳知卽今聖候,方可議藥,臣等仰慮之至,敢此問安。答曰,熱勢頗減,湯藥欲爲停止。且進食,時未如常。
再啓曰,伏承熱勢頗減,湯藥欲爲停止之敎,柴胡四物湯劑入進御者,至於十二貼,熱勢漸減之功,豈非藥力之所致乎?湯劑苦口,姑爲停止,煩渴之時,牛黃膏頻頻進御,足治餘熱,諸醫所見相同,敢啓。答曰,知道。藥房日記
上在昌慶宮。停常參·經筵。
午未時,日暈。內下日記
備邊司啓曰,今者八路大旱之變,繼於三年凶歉之後,兩麥已枯,秧畝盡乾,陂田旱田,皆不得着種,節過芒種,四野盡赤,此誠前古未有之大變。經亂之後,公私若干藏積,連年賑發,抽補軍興,此時更無餘儲,民食之絶,國用之竭,只在目前,計無所措。饑饉死亡,人將相食之患,當不出今年之內,國家百六之厄,禍亂之作,固非一再,然未有如此旱災之甚也。臣等聚首痛泣,百爾思度,惟有感召和氣,及今幸得一霈,則根耕晩粟,猶可爲也。竊料非常之變,當以非常之政處之。自古遇大變異,必大赦天下者,非不知其中有眞罪犯可疾惡者也,而誠爲聳動更始,快釋鬱結之氣,不可草率毛擧故也。在先王朝,遇大旱之極,或有盡釋中外罪人之擧,亦有不久得雨之效,臣等區區之意,前日審理重罪,至於親決,其伸枉之恩,亦云至矣。然惟所放釋至少,亦安知其中,必無匹夫匹婦至冤極痛,足以上犯天和者乎?當此之際,自上一念惻然,渙發德音,以應非常之變,似不可已。至於中外所儲米穀,方患匱乏,若不及今大加節省,有小儲待,而卒至窮盡,則經費之繼,將責於何地乎?宜令該部,更爲商確稟啓,大小工役廩料之費,悉皆停止,內外公私所儲米穀,雖不繫於會付,盡爲計數當儲。自上重加睿念,凡宮閫內需之用,亦一體行之,但令國中有見在穀物,則終必歸於濟急延活之資,此尤不可已也。此外振作動化之擧,亦惟聖明留神惕慮,見諸行事,期以感回天怒,消弭沴氣,不勝幸甚,惶恐敢啓。答曰,依啓。所謂非常之政,似不近理,恐無益而有害矣。以上備局謄錄
全羅監司鄭世規上疏。答曰,省疏具悉卿懇。卿之忠義,予甚嘉尙,卿其勿爲謙讓,安心察職。內下記草
上在昌慶宮。停常參·經筵。
傳曰,予以否德,托乎臣民之上,明不能燭邪,智未能息亂,徒召旱霜之災,以貽民生之害,日夜戰兢,寢食不安,而今當正陽之月,復罹旱暵之災,靜省咎徵,罪實在予,痛心靦面,罔知攸濟。自今日避正殿,益加責效躬思愆,承旨其代予草敎,廣求直言,令該曹減膳·禁酒等事,另議施行。
校理李袗上疏。答曰,省疏具悉。爾其勿辭,調理察職。內下記草
上在昌慶宮。停常參·經筵。
自昧爽至辰時,有霧氣。初昏,白雲一道如氣,起自坤方,直指乾方,長十餘丈,廣尺許,漸移東方,良久乃滅。內下日記
戶曹佐郞李穆上疏。答曰,省疏具悉。深用嘉尙。所陳之辭甚當,當令該司採施焉。內下記草
上在昌慶宮。停常參·經筵。
下直,翊贊崔廷顯,交遞入瀋。內下日記
藥房都提調臣洪瑞鳳,提調臣李溟,副提調臣沈演啓曰,旱氣此極,時御所旣非正殿,伏未審調攝聖候,何如?牛黃膏連續進御,其於治熱,漸有顯效乎?敢此問安。答曰,症候與前無異,牛黃膏連續進御。藥房日記
刑曹粘連啓目,御寶僞造事。答曰,依允。捕告人乙良,依例論賞。內下記草郞廳黃仁儉校正。日記廳郞廳趙景觀書。
上在昌慶宮。停常參·經筵。
日出時色赤,日暈兩珥。午時未時,日暈。內下日記
備邊司啓曰,本司有司堂上,或以承旨,或以臺諫,不得來仕,而李景曾以有司堂上,且管三件刷還之事,而昨政除拜都摠管,將爲入直,勢難專察本司之任。自前例有摠管改差之規,李景曾摠管改差,何如?答曰,依啓。以上備局謄錄
義禁府啓曰,李鑄分揀事,判下矣。放送之意,敢啓。答曰,依啓。禁府謄錄
領敦寧趙昌遠箚子。答曰,省箚具悉卿意。卿其勿辭,安心往來。內下記草
上在昌慶宮。停常參·經筵。
備邊司啓曰,因本司草記,大加節省事,答曰,依啓事,傳敎矣。連年旱災,至今日而極焉。中外無源之儲,將不日而罄盡,則一國之人,擧皆嗷嗷,爲今之計,所當各自節損廩食,以備饘粥連命之道而已。減省之政,當以百官之料爲先,而其餘可以次第擧行。臣等與度支之臣,反覆商確,百官減料斗數,及其他可省節目,竝爲別單書啓之意,敢啓。答曰,知道。以上燼餘
備邊司草記。答曰,勿爲行會。臨亂徵用,似合權宜,未知如何?且外方軍額,旣有定數,其中逃故,各邑自當充補矣。
刑曹正郞金宗辰上疏。答曰,省疏具悉。深用嘉尙,所陳之事,當體念而採施焉。內下記草
上在昌慶宮。停常參·經筵。
自昧爽至卯時,沈霧。
金堉啓曰,大臣·備局堂上引見事,命下矣。在家原任大臣,亦爲命招乎?傳曰,數字缺後勿爲例。
上御養和堂。引見大臣·備局堂上,入侍,領府事李聖求,判府事沈悅,領議政洪瑞鳳,左議政申景禛,右議政姜碩期,綾城府院君具宏,兵判沈器遠,戶判李溟,大司憲李明漢,吏曹參判李植,副提學金榮祖,戶曹參判許啓,右承旨金堉,假注書鄭始成,事變假注書李,記事官李溍·洪處尹。
右承旨金堉,先入進曰,右相來在闕下,而老病不能入來云矣。上曰,依前例內侍扶入。上曰,旱災如此罔極,百姓何以爲生耶?予何失而四五字缺耶?洪瑞鳳曰,以目前民力觀之,則七八字缺支,況今旱災,甚於四行餘缺小臣微劣,有何所思,加以疾六七字缺未知致此之由也。近見求言聖旨四五字缺邇,而不能指摘何事也。申景禛曰,旱災之至此罔極,未知何以然也,而近來初入仕,皆是闒庸之人,自缺一字陞爲守令,斯民之困,不亦宜乎?上曰,卿言是矣。初入仕蔭官,以初見之,則似爲微末,次次陞遷,授以百里之任,國家名器,授此無形之輩,無乃不可乎?古語曰,天聽自我民聽,天視自我民視。景禛曰,武士·宣傳官·部將,自其廳將魁之後,因此擬望,例也,而近來兩班武士絶無之故,擬望之時,每患乏少,誠爲可悶。上曰,誠爲巨弊矣。閫帥之才,皆由此出,誠若卿言,此爲巨弊矣。景禛曰,近來閫帥之任,難其人,不能備數字缺水使之難得,自古而然,今則摠管亦難其人,擬望之時,或以未盡之人,苟充備員,豈不寒心乎?不特摠管數字缺將亦然矣。上曰,今年農事,何如云耶?瑞鳳曰,五穀入土,然後論其年豐歉,今年則過端午,而田野之間,尙不立苗云,聞之慘矣。且飢民至今生存者,以上年之餘穀,僅得支過,而不久將爲枯魚矣。沈悅曰,救災之道,不過自盡修省之道,感回天心而已。自前求言之旨,非止一再,而其間雖有嘉言讜論,不爲詳採,此不過文具而止耳。敬天之實,修省之外,無他語矣,伏願聖明,恐懼修省,以爲弭災之本。瑞鳳曰,自古災異,蓋由冤氣所召數字缺致三年不雨之災,前者聖上,有見於此。親五六字缺冤枉,此心可以感悟天心矣。四行餘缺上曰,缺意誠爲深遠,固當從之。予五六字缺古人曰,烹弘羊,天乃雨,苟有冤枉,則放釋三四字缺罪之人,則罪之而天雨矣。瑞鳳曰,烹弘羊天乃雨之說,古之直臣,爲一時掊克之臣而發此言也,而亦未知其言之得中也。天之道,雖蟲蛇之微,必欲生之,故臣等之言,有見於此耳。上曰,旱災之致,由予否德,不必更思他事,以近日至冤極痛之事言之,刷還之擧,何莫非感傷和氣者乎?瑞鳳曰,臣近在備局,見刷還人呈訴之狀,慘不忍見,而亦無可奈何。上曰,已往之事,積威所怯,不能自任。前頭事必須善處,彼雖不許一時贖還,連續贖還,則似可矣。瑞鳳曰,臣等當退而思之。上曰,擧賢才恤貧窮,弭災之所當先者,雖當太平之時,必得人才而後,得以保民,不得人才,何以爲國?當此亂後,甄拔人才,使無鬱抑之氣,可也。瑞鳳曰,龍泉之劍,有用之器也。當其不發之時,冤氛射斗牛之間,出而用之,則冤氛乃消,若以有用之器論之,則人才豈特龍泉一劍乎?雖廢置之人,今可起用矣。宣廟朝赦宥甚稀,故士大夫坐廢者,或十年二十年之久,臣與判府事沈悅,每言宣廟故事,其在甲申·乙酉年間,錄用久廢之人,金鎭·李銘,卽二十年阻廢之餘,因災異起用者也。金鎭,壽賢之父也。上曰,方今之人,豈有十年廢棄者乎?瑞鳳曰,自上體宣廟數字缺靡不用其極者,亦一分消災之道也。上曰,缺卿之所言,以任能爲救災之意。四行餘缺二人十四名,當初掌隷院成冊六七字缺現在,而九人則非現在之數,尹兼善,督數字缺文臣,故下吏與掌隷院吏同謀,虛名成冊送之數字缺甚多。上曰,奸吏蔑法弄奸,至於此極,須十分査覈重治,可也。上曰,淸國婚媾之事,誠爲巨弊矣,特爲停止,其意所在未可知也。彼國變詐不測,此亦不知其何計也。沈悅曰,以感激之意,致謝於彼,未知何如?上曰,是在善爲措辭而已。若曰,上國婚媾,誠爲猥濫,而女子遠行,情甚可矜,而皇帝明見萬里,特令停止,不勝感激云云,則似好矣。上曰,元年所得之金,將何以處之乎?大臣之意,如何?二字缺所得,送于瀋陽,必有喜事矣。千年寶藏,發數字缺今,似非尋常,勿爲他用,善爲措語撰文,入送,可也。瑞鳳曰,若以此爲非常之瑞而送之瀋中,則彼國必數字缺誠爲善策。李溟曰,得之土室中,其得也瑞氣滿室,其妻有所夢而得之云矣,且有文在金曰,宜春大吉。上曰,安知用此而利於國耶?且元數,幾何?溟曰,百三十兩。上曰,善爲措辭撰文,及淸國未聞之前而送之,可也。景禛曰,待其聞而送之,何如?上曰,追後送之無妨,而不如及其未聞之前而送之也。彼得此金,則旣喜其多,又爲誇張矣。瑞鳳曰,數字缺藏千年云矣。溟曰,盛金以缸,覆缸五六字缺云矣。四行餘缺後人必願納矣。姜碩期曰,司評六七字缺以納粟之人除之,以他京官除授,可也。上曰,雖納粟之人,詎無可合於司評·監察者哉?隨其缺一字器而除拜,可也。溟曰,凶年賑恤,例以麥秋爲限,而今年則飢民必無生道,連續給之,則其勢難繼矣。上曰,以米給之,則奸民必有用私之理,古事勝於今矣。當初依古例,若以粥賑之,則可矣,而以米賑給,孰不持去?瑞鳳曰,近來飢民漸多,作粥賑之,何如?碩期曰,若以粥賑之,則必有不來者矣。溟曰,自前賑恤,例待麥秋,而今年不可以麥秋而止也。堉曰,作粥與給米,當有定奪矣。上曰,本廳當爲之。洪瑞鳳以下退出。以上燼餘
備邊司啓曰,京畿監司朴牒報曰,六驛察訪連名牒呈內,御營軍西下時,刷馬卜重,不能載運,不得已俠馬二十匹加募載送,粘報宣惠廳,則不爲施行,故載馬之主,未得其價,侵責驛卒,極爲悶慮,自廟堂,分付給價云。他國入去之軍,非如我邊戍役之比,所持卜物,必無棄去之理,差員之加募刷馬,勢雖使然,限外之馬,不爲稟報,徑先載給,事甚不當。請朴推考。且已載馬價,令宣惠廳題給之意,敢啓。答曰,依啓。備局謄錄
昇平府院君金瑬上疏。答曰,省疏具悉。予甚慮念,卿其勿爲待罪,安心調理。仍傳曰,遣內醫看病。
玉堂箚子。答曰,省箚具悉。深嘉卿等愛君之誠,箚辭無非嘉言,予當惕念而採施焉。
戶曹草記,減省別單。答曰,依此施行爲乎矣,私奴納粟,似爲未安,此一款乙良,勿施。
備邊司粘連啓目。答曰,依允。軍官給料之數,亦爲量減。內下記草
上在昌慶宮。停常參·經筵。
下直,馬梁僉使李冲敏。
藥房啓曰,伏未審數日來,調攝聖候,何如?臣等區區仰慮之至,敢此問安。答曰,時未快差。
李省身,以兵曹言啓曰,當日二字缺金士誠稱名人,自弘化門入來,差備門外擊錚,極爲駭愕,令攸司囚禁治罪,同門守門將數字缺常時不能禁斷,以致闌入,亦爲非矣,請推考。傳曰,允。
府啓,以上缺王言之誕告,亦不可闕也。旱暵六七字缺今日承流宣化之臣者,不力於賑恤之政,數字缺憂勤之念,尤有切於無告之窮民,若使外方數字缺不爲之,益加感動而盡心乎?前日本府箚辭中,所謂仍布絲綸於八路,益務先及於無告者,意蓋有在,初豈以文具爲哉?爾後寥寥乎無聞焉,政院之不爲稟行,殊失其職。且兵亂時戰死者,前歲西船之物故者,今年陸軍之行役者之家,悉令該道,另致存饋之意,亦陳於箚中,而問諸戶曹,戶曹不之知,問諸備局之吏,推之於賑恤廳,問諸賑恤廳吏,亦不之知。此不過一紙行會之事,而漫不覺察,以致廢閣,亦甚非矣。請當該承旨及備局當該堂上,竝命推考。目今人心不淑,習俗甚惡,下陵上替之弊,不可不痛懲,而若使人命徑斃,則亦非細事也。訓鍊都監將官黃瀷,乃於頃日習陣之後,與諸將官輩,自數字缺舟下于麻浦,見一常漢傲褻之狀,憤而捽曳,重被詬辱,相與縛致捕盜廳,重杖卄五度之後,復呈于刑曹,刑曹旣聞其罪狀,乃加刑訊一次,因爲殞命。凌辱士夫之罪,雖曰深重,旣被捕盜之猛杖,則斯可已矣,而又必構呈於刑曹,至於殞命而後已,事極過濫。且捕盜之任,惟盜是捕治,凌辱士夫之罪,自有該曹,而徑爲決罰,亦甚非矣。黃瀷請命罷職,當該捕盜大將,亦爲推考。經亂之後,國綱解弛,俗習益偸,可駭可愕之事,有難勝言。本府以不孝不悌四五字缺陵長者,及婚制與衣服過侈者,榜諭五六字缺知有犯者,隨所聞見,輒卽以下缺答曰,依啓。黃瀷,亦爲推考。以上燼餘
備邊司粘連啓目。答曰,依允。且備船一事,有害於戶曹,施行安徐爲乎矣,別星之曾前貽弊者乙良,使之詳考啓聞。
司憲府箚子。答曰,省箚具悉。深嘉卿等愛君之誠,箚辭無非嘉言至論,予雖不敏,當惕念而採施焉。內下記草
上在昌慶宮。停常參·經筵。
夜一更,白雲一道如氣,起自坤方,直指東方,長竟天,廣尺許,良久乃滅。自辰時至未時,日暈。
傳于李省身曰,政事,明日爲之。
金堉,以都摠府言啓曰,今日入直軍士,中日習射,請出標信。
又以備邊司言啓曰,元年所得之金,入送淸國事,曾已受敎於榻前矣。令承文院撰咨文,入送于禮部,何如?傳曰,允。
李省身,以春秋館郞廳,以領監事諸堂上意啓曰,當宁癸亥以後,闕失缺記,及時撰修事,曾已啓下矣。其後本館堂上,不得備員,大臣亦赴灣上,尙未擧行,忽已周年。莫重史記,不可以時事之艱,延拖淹滯,依前判下,事目參商磨鍊,後錄以啓,令各司擧行,宜當。但其中書吏·使令一款,此時不可復舊,令該曹抽出數裕之處,限畢役間移差,似或無妨,敢啓。傳曰,依啓。
金堉,以備邊司言啓曰,都承旨沈演啓辭,頃日憲府箚子中,有仍布絲綸於八路之語,而元箚子旣已啓下備局,則自備局當有處置,而回啓中不爲擧論,故未及致察,不卽稟施矣。今者憲府,以此有推勘本院之請,臣待罪首席,不能隨事檢飭,不職之責,在所難免,極爲惶恐。箚子中所謂八路絲綸,令知製敎措辭製進乎?敢稟,傳曰,問于大臣定奪事,傳敎矣。憲府之箚,有更發倉廩,仍布絲綸,陣亡戍役之家,給復撫恤等事矣。今日國儲,非如齊人之復爲發棠,而賑救之令,已爲行會中外,至於復戶·恤典等事,屢承下敎,曾已擧行,故只以令該曹參酌施行,覆啓矣,別無措辭製進,頒敎八方之事,敢啓。傳曰,知道。
尹得說,以司僕寺官員,以提調意啓曰,本月初三日引見時,左相所啓龍將所求駿馬,所當卽爲應副,而內外寺所養之中,絶無可合之馬,不得已廣加聞見,必得健壯有步才,然後可以貿送,而都城近處好馬,所在稀少,殊甚可慮。今方嚴飭該郞,不論價直,趁卽圖貿之意,敢啓。傳曰,知道。以上燼餘
備邊司啓曰,在前各司啓目回下後,別爲謄移,移文于他司,使之擧行,而丁丑年因本司啓稟定奪,元啓目仍送他司,一司擧行後,又轉送他司,已成規例,故頃日憲府之箚,本司回啓後,其粘目卽送賑恤廳,自賑恤廳又送戶曹,今方擧行矣。昨見憲府之啓,則問于賑恤廳,則稱以不知,以廢閣行會之罪,歸於本司,而請勘堂上,蓋近年規例。法官雖不知之,而該廳之官吏,不爲明白答報,諉以若本司之淹置不傳者然,極爲可駭。請賑恤廳當該郞廳,推考,色吏,令攸司治罪。答曰,依啓。以上備局謄錄
備邊司粘連啓目。答曰,依允。鉛丸乙良,使之隨便措備。內下記草
上在昌慶宮。停常參·經筵。
巳時,日暈。
有政。吏批,判書南以雄進,參判李植進,參議李基祚進,都承旨沈演進。兵批,判書沈器遠病,參判韓亨吉病不進,參議崔有淵病不進,參知李惟聖進,右承旨金堉進。
以李行源爲正言,李景奭爲掌苑提調,朴尙哲兼引儀,洪瑱·柳景緝·李汝翊·鄭翼卿·朴安孝·柳·李慶相·姜與載·許積·李行源·宋克賢兼春秋,洪處大爲承文正字,李爲承文副正字,李德洙爲工曹參議,朴慶應爲宗簿主簿,李惟達爲宗廟令,南翧爲兵曹佐郞,朴漪爲副修撰,李䅘爲兵曹正郞,李明漢兼藝文提學,高弘建爲瀛原君,柳坡爲完陵君,李哲爲正言,以黃緝爲副司直,朴長遠·李䅘爲副司果,金鋿·鄭麟卿爲副司勇,南淑爲副司果。
以兵曹濟州牧使啓本粘目,傳于金堉曰,此公事,所謂前例者,入之。
李省身,以都摠府言啓曰,今日午時,發遣郞廳,闕內入直軍士摘奸,則內禁衛姜希望,忠翊衛韓璇,族親衛尹克成,定虜衛金天信,正兵權杻·李承吉·李澈·朴有令·李貴一等,無緣闕直,正兵孫順希·陸戒男等,軍裝有頉,極爲駭愕。內禁衛姜希望,令攸司推考治罪,忠翊衛韓璇等十名,依前例自本府,從重輕科罪,何如?傳曰,允。
又以內醫院官員,以都提調意啓曰,以金應詢納藥材,待咸鏡道審藥瓜滿,除授似當事,草記,傳曰,此人非謀避之類耶事,傳敎矣。臣等招該署久任問之,則當初救療醫官定送時,他人則厭避,而金應詢,方在外方,越次差定,因本署移文催現,卽爲入去,隨副將出來,別無謀避之事云矣,敢啓。傳曰,知道。
又以內醫院官員,以都提調意啓曰,惠民署醫員金應詢,以舟師救療醫員李浣帶去,而李浣徑還,故未蒙恩典矣。今者呈所志,願納唐材九種,依林慶業帶去醫員例,得除咸鏡道審藥云。金應詢頗解醫術,所納藥材雖不敷,而兼有從軍之勞,待咸鏡道審藥瓜滿,除授似當,所納藥材,別單書啓之意,敢啓。傳曰,依啓。
刑曹判書具仁垕箚曰,伏以,臣本武人,素昧刑法,而濫叨秋部,惶悶度日,以至于今矣。頃日訓鍊都監將官閔應騫缺瀷等八人,聯名單子中,有一常漢,以不關之事,擧親詬辱,無所不至,不忍聞不忍言,不得形諸文字云。此時人心極惡,下陵上替,無非國綱解弛之致,依法捉囚,循例刑推一次之後,因而致斃,此非特一人而已。曾於春間,本曹書吏·使令等,米穀,前市人處,受贈十餘疋之木,又從而加捧設計,詐稱官令,私自囚禁現捉,刑訊一次,而其中使令,則邂逅致死。渠等罪犯雖重,前後兩人,相繼而死,憲府陳箚之事,似指此等事而發也,臣之狂濫之失,著矣。伏願聖明,鐫削臣職。答曰,省箚具悉。箚陳之事,以諸葛亮治蜀尙嚴觀之,則此時刑罰,似不可過爲輕歇也。然罪輕者,不至於累次而殞斃,則事極矜冤,今後察爲,勿爲控辭。
李省身啓曰,以吏曹草記,傳曰,守令只薦蔭官乎?將才亦令薦擧矣,此則分付兵曹耶事,命下矣。問于吏曹,則文武出身,不爲守令薦,此每年,例也。己巳年間,因臺諫獻言,二品以上,無論文武蔭官,各薦守令可合者,其後以其體數字缺棄其薦,故依年例只請蔭官薦。以下缺以上燼餘
義禁府啓曰,本府都事房元亮,受由下鄕,仍患染病,過限不得上來云。請改差,其代以在京無故文筆有才之人,令該曹各別擇差,何如?傳曰,依啓。禁府謄錄
兵曹粘連啓目,濟州牧試才事。答曰,依允。寺奴應雲乙良,免役。內下記草
上在昌慶宮。停常參·經筵。
巳時,白雲三道如氣,起自乾方,直指東方,長各十餘丈,廣各尺餘,移時乃滅。未時,日暈。
沈演啓曰,臣則木覓山,左承旨臣金尙,漢江,右承旨臣金堉,三角山,祈雨祭獻官進去,下直。傳曰,知道。
李省身啓曰,明日祈雨祭,今早當爲受香,而雩祀獻官實·預差皆未來到,日已向晩,尙未傳香,事極駭異。該曹不能檢飭之失,大矣,請當該堂上推考,色吏囚禁治罪。傳曰,允。
兪㯙,以義禁府言啓曰,李璹分揀事,判下矣。放送之意,敢啓。傳曰,依啓。
以備邊司統制使狀啓粘目,傳于兪㯙曰,此回啓中,有落漏條款,承旨察啓。
傳于李省身曰,去月二十三日,今月初四日,祈雨祭獻官以下,書啓。
以備邊司狀啓粘目,傳曰,此回啓中,有落漏條款,承旨察啓事,傳敎矣。柳廷益狀啓,有火器容入銅鐵不足之數,至於九千餘斤,各鎭物力,辦出無路,限年除其月課,添力竝鑄等語,而回啓中,專無擧論指揮之意,使之改回啓,何如?傳曰,依啓。
李省身,以春秋館郞廳,以領·監事意啓曰,前頭方有修史之擧,春秋館堂上,必須備員相議,今者同知事全湜,老病上來不易云。請改差,其代及他闕員,後政差出,使之察任,何如?傳曰,依啓。
訓鍊都監啓曰,今因備局啓辭,都監鳥銃·弓箭及焰焇煮取事役停罷事,蒙允矣。都監軍兵所授軍裝,隨毁隨補,至於破折不用者,則新造以給,此等匠人,皆不可一日無之。且軍兵所持常時待變藥丸外,如中旬中日試才,春秋操鍊時,所數字缺通共計之,則少不下火藥三千四百八十餘斤,六七字缺此外御營軍精抄軍上番時,四行餘缺何處取用乎?若無陰雨之計,脫有七八字缺堀井有軍兵,則軍器不可不備,所費不多,所關數字缺其取考諸色匠人一朔放料之數,不至於太濫,而且匠人等,皆以年年廩料資生者也,如此凶年,失料渙散,則卒難還聚,誠非細慮。自宣廟朝癸甲年始設後,雖値大無大變之時,不廢仍存者,豈非偶然哉?國之大事,在祀與戎,卒然停罷,似爲未妥,仍存勿罷之意,惶恐敢啓。傳曰,無已則減半仍存。
傳于兪㯙曰,吏曹薦人公事,何至今不爲改磨鍊以入耶?別歲抄事,其時亦爲分付耶?
兪㯙,以吏曹言啓曰,傳敎矣。竊念守令薦擧之規,年例則以已入仕未經守令者薦擧,而或値申明擧行之時,則雖已經守令者,竝爲薦擧,亦有前規,且二字缺擬望之際,名下必懸擧主之名,則雖屢經守令之人,已往無薦者頗多,亦不可闕而不錄,時任守令外在散者,似當一體薦擧,未知何如。傳曰,問于大臣,從速定奪。
李省身,以賑恤廳言啓曰,備邊司別單內,各道納粟之人,雖有實職之命,而淹滯未擧行,故有蓄積者多不肯從,今者納千石,除堂上實職,其以下隨其穀之多少,而次次降等,卽爲除拜實職,使之行公,以開廣募之路,啓依此施行事,判下矣。前後納粟之人,隨其所納多少,皆已移文吏曹,令該曹依事目擧行,何如?傳曰,依啓。
兪㯙,以備邊司言啓曰,初三日引見時,臣等歷擧救災之故,常因及宣祖朝乙酉年間大旱之日,錄囚疏放等事,靡所不用其極,至於廢錮之類,率皆收敍,故金鎭·李銘之徒,坐廢二十餘年之久,獲蒙恩典,復通仕籍,先朝振拔淹滯,以爲消災之道者,至矣。今遭酷旱之災,所當遵倣古典施行,臣等以此陳達,伏想政院已有啓稟別敍之擧,而問諸該曹,則時無分付之事云,敢此申稟。傳曰,政院今日分付矣。
又以備邊司言啓曰,以政院啓辭,傳敎矣。柳廷益狀啓之意,誠有所見,故以依狀啓施行覆啓,除其月課,竝鑄玄黃銃之意,自在其中,而今承下敎,更爲詳審,則果爲泛然,不爲明白,昏不致察,極爲惶恐。改付標以入之意,敢啓。傳曰,知道。
又以吏曹言啓曰,別歲抄爲之事,命下矣。自前別歲抄時,永不敍用,准期不敍,災傷罷職,褒貶居中居下,例爲書啓,今則何以爲之?敢稟。傳曰,依前例爲之。
李省身,以吏曹言啓曰,以備邊司議啓數字缺石者,則除堂上實職,其以下隨其穀之多少,而四五字缺爲除拜實職,以開廣募之路事,允下七八字缺自判決事以上,非常。以下缺以上燼餘
備邊司粘連啓目。答曰,針鐵,或稍大造作,或不爲永揷,俾無此弊,似爲便好,更議處置。內下記草
上在昌慶宮。停常參·經筵。
尹得說啓曰,當日弘文館下番,無緣闕直,殊甚不當,請徑出應入之員竝推考。傳曰,允。
兪㯙,以都摠府言啓曰,今日入直軍士,中日習射,請出標信。傳曰,知道。
李省身,以吏曹言啓曰,曹啓辭,傳曰,問于大臣從速定奪事,傳敎矣。問于大臣,則領議政臣洪瑞鳳議,臣曾在宣廟朝辛丑年間,爲吏曹郞官,其時宣祖別敎,除年例守令薦擧外,特地選擇,勿容猥雜,薦擧單子後,銓官,隨其所薦多寡,人品高下,注擬守令之望,而各其名下,懸錄所薦人之姓名,以備睿覽,蓋出於聖祖愼簡守令,保擧相坐之盛擧也。至於文·武官,伊時別無薦擧之事,惟在今日遵行更張損益之如何。伏惟上裁。左議政申景禛議以爲,與領議政議同。臣姜碩期議,守令薦擧,宣祖朝已有成例,今亦依此擧行爲當。至於出身之人,曾無薦擧之事,惟在今日更張損益之如何。伏惟上裁。傳曰,未經守令者,亦令擇薦,似當。且薦擧之官,以二品以下及三司官員爲限。
兪㯙,以訓鍊都監言啓曰,都監鳥銃·弓箭等役匠人·役軍,依傳敎參商,元數中可減者減之,別單書啓,而其中焰硝,則兩處設局,逐朔煮取,常時所用火藥,極其浩大,故每患不足矣。今若一體減半,則前頭各樣該用,勢將難繼,不可不仍存煮取之意,惶恐敢啓。傳曰,知道。
傳于金堉曰,典獄摘奸,輕囚放釋。
金堉啓曰,臣承命馳往于典獄署,點視諸囚,其中輕囚,若次知之類,依傳敎卽爲放送,罪犯似重,而情有可恕者,竝錄其情罪以稟。傳曰,知道。金莫男等,令該曹議處。
傳于李省身曰,祈雨祭獻官判尹金自點,知敦寧府事申景禋,刑曹判書具仁垕,靑城君沈器遠,副司直申景珍,晉川君柳䪷,掌樂正韓缺各半熱馬一匹,典祀官兼大祝金宗振·李梓·鄭昌胄·柳秠·李溍·柳晉三·李天基,各兒馬一匹,諸執事及監察,各上弦弓一張賜給。
兪㯙,以訓鍊都監言啓曰,隆寒盛暑,例不操鍊,自今月至七月停操之意,敢啓。傳曰,知道。
以賑恤廳草記,傳于尹得說曰,戊·己兩年賑救之時,常人亦爲給米耶?承旨考啓。
以禮部移咨草記,傳于尹得說曰,付標處似爲未妥,或刪或改,可也。
尹得說,以賑恤廳言啓曰,今五月初三日引見時,以京中賑恤作粥與給米,當爲定奪之意,政院取稟,自上,本廳當爲之事,下敎矣。臣等亦慮奸民,不無濫僞之弊,而若作粥賑之,則流離丐乞,無所依接之人。朝食一器粥,暮食一器粥,匍匐往來,筋力自盡,而終不得一飽,或有致斃之患,故尤甚有菜色之人,籍其口數,十日一次聚集,老壯給米五升,兒弱給米三升,則飢民得此爲資,而除其往來之勞。其間或行乞閭家,或挑菜于野,以爲謀食之地,似蒙實惠,故往在戊寅·己卯兩年賑救之時,以此具由陳啓,皆以米分給,生活甚多。今亦依此七八字缺是二次,而開月則兩麥雖不實四行餘缺不去之多少,作粥給米與否,商議四五字缺傳曰,依啓。
以刑曹忠淸監司啓本粘目,傳于金堉曰,前官之事,回啓中何不擧論耶?
以平安監司狀啓粘目,傳于金堉曰,姜應信等分揀公事,入之。
大司諫李明漢疏曰,伏以,臣伏蒙天恩,往省父母墳域,回路得見邸報,以臣爲藝文提學,臣驚隕聳懼,措身無所。伏念館閣詞翰之任,爲一時莫重之選,自先朝老師宿儒,猶且讓而不居,況如臣矇學後進,何敢偃然當之?臣濡染家庭,倖忝科第,虛名厚誣,竊以非一,仰慙恩奬,下負先訓,尙懷戰慄,若蹈淵谷,不意斯命,又出夢寐之外,不稱之服,匪榮伊災。伏願聖明,亟收新命,以安微分。答曰,省疏具悉卿懇。卿之才學,允合此任,宜勿控辭,安心察職。以上燼餘
備邊司粘連啓目。答曰,賊船不遠,則藥力雖微,頻放有益,使之竝爲造成爲有矣。除月課添造事乙良,依回啓施行。內下記草
上在昌慶宮。停常參·經筵。
傳于尹得說曰,齎咨官擇定,從速發送事,言于備局。
金尙,以備邊司郞廳,以大臣意啓曰,司錄,卽政府僚屬,曾在祖宗朝,爲選擇之地,申用漑,以一代重望宰相之才,亦經此任,至今傳言,中世以後,用人寖輕,冗雜苟充,殊非設官之本意。司錄李慶恒,視爲汚官,不卽出仕,出仕兩三日,稱病呈旬,相臣以爲不可,則旋卽呈辭下鄕,顯有規避之跡,新進此等之習,不可不懲。請罷黜,其代勿論曾經近侍槐院外館,極擇差出,以存舊規,以矯近弊,何如?傳曰,依啓。以上燼餘
上在昌慶宮。停常參·經筵。
太宗大王忌辰。
政院問安。答曰,知道。二品以上單子問安。答曰,知道。勿爲問安。
藥房副提調臣沈演啓曰,好雨乍晴,日氣猶蒸,伏未審數日來,調攝聖候,若何?臣無任仰慮之至,敢此問安。答曰,近日,脹症益甚矣。
藥房再啓曰,伏承近日脹候益甚之敎,臣不勝驚慮憂悶之至。都提調洪瑞鳳適有故,提調臣李溟方在推勘中,不得入來。臣固不敢獨爲仰稟,而玉候如此,進藥調攝,一刻爲急,諸御醫等,皆以爲必須入診,詳知脹候,然後方可議藥云。今日入診之意,敢稟。答曰,此非數服湯藥見效之症,勿爲議藥。
以吏曹齎咨官望單子,傳于尹得說曰,曾前往來人中,擇定以送。
尹得說,以備邊司言啓曰,傳曰,齎咨官擇定,從速發送事,言于備局事,傳敎矣。齎咨官已令該曹差出,明日內發送之意,敢啓。傳曰,知道。
以禮部移咨草,傳于李省身曰,勿書地名,只稱賣於富商,似可矣。
傳于尹得說曰,全羅監司引見。
下直,楊州牧使李言惕,全羅監司鄭世規。
上御養和堂。引見全羅監司鄭世規,入侍,承旨金堉,假注書鄭始成,記事官洪處尹。世規前進曰,無狀小臣,前蒙異數,國恩未報,敗軍僨事,臣罪如山,萬死無惜,而不惟不罪,又置之職,臣常感泣,圖報無路。至於今日寵擢臣身,授以重任,驚惶縮蹙,不知所達。上曰,丙子之亂,卿能忘身赴難,爲國孤忠,予不能忘。世規唏噓俯伏,良久而言曰,三南國之根本,自前膺是任者,必擇文武備具者,如臣僨事者,何可當也?奮不顧身,是臣之志,而只恐再誤國事也。上曰,當平世,聞卿之才略過人,臨亂時,見卿之忠義特五六字缺出,則何事不可當也?本道物衆地大,近來六七字缺卿須思量爲之。世規曰,年四行餘缺民無定志,臣慮有盜賊三四字缺討捕使,忠淸道則有之,而全羅道則無矣。上曰,然則使之差出。世規曰,小臣屢典郡邑,各邑所儲,常患不敷,脫有兵興,或遭凶年,則無以爲措。必多儲元穀,一半分給還上,一半留置官家,以爲不時之用,似爲便當。上曰,卿言是矣。古有三年之蓄,而今則無一年之食,古今安有如此板蕩之國乎?卽令廟堂議處。上曰,兵亂時,予以卿爲死矣,得生幸矣。其時有可用之才耶?世規曰,他無可稱者,有崔震立者,時年七十餘,領兵來到臣營,臣聞其年老,使之落後矣,震立追後來到。臣曰,年老之人,不可赴戰,何以來耶?答曰,君父在難,使道赴戰,吾何忍獨生?欲與同死云。其後終死於敵。上曰,其子除職乎?問于該曹。世規又曰,臣當初軍敗之時,墜落崖下,自分必死,有一人見臣僵臥在地,不忍棄去,得一雌馬,載而俱出,其人卽公州新選捧足也。上曰,其時使之給賞矣。世規曰,朝廷別無施賞之事,方在軍案中矣。上曰,然則欠事,眞義士也。言于該曹,除其軍役。上謂世規曰,當初敗軍之由,可聞其詳歟?世規仍歷陳行軍之事,敗績之由。上曰,全羅道儒風甚衰,學問之道,不可不勸奬,嶺南武士乏少,當奬勸武才。世規曰,嶺南則無兩班武弁,如有兩班爲武科,則人皆賤之,擯不與會集之中。上曰,作興之道,當用其地武人,以爲勸奬之地,可也。五行缺上曰,廟堂亦有此慮,欲爲防塞矣。世規曰,戶曹收稅缺以向化船爲名,傳聞似煩,革去此號,何如?上曰,言于該曹。世規曰,文武竝用,長久之術,湖南列邑,有鎭管處,則以武弁差送,如何?上曰,本道守令中,武弁甚少,故因前監司啓請,差送若干邑,而亦非文武竝用之道,若小邑則間間以武弁除拜,可也。仍謂世規曰,其道人物强勇,得其心則爲可用之人,失其心則終爲難制,卿須善爲寬猛得中,可也。承旨以下退出。以上燼餘
以吏曹齎咨官尹大亨望單子,傳曰,曾前往來人中,擇定以送。備局謄錄
上在昌慶宮。停常參·經筵。
政院問安。答曰,知道。勿爲問安。
藥房提調臣李溟,副提調臣沈演啓曰,伏未審夜來,聖候調攝,若何?臣等與諸御醫等相議,脹候是聖體主症,近因外感彌留之餘,有復發之候,當此夏節,湯劑雖未可進,而中滿分消丸,正治熱脹之良方,連爲進御宜當云。前日劑入,已畢進御,則今當更爲劑進,不勝煎慮之至,敢此仰稟。答曰,知道。丸藥,時未盡服矣。
金堉,以刑曹言啓曰,以刑曹忠淸監司啓本粘目,傳敎矣。當初公州前後官吏,推考啓聞事啓下,行會本道矣。今此啓聞中,時任官吏,遲晩取招,故依例爲先照律,而前牧使李澥,則亦當從後啓聞,故不爲擧論矣。今承下敎,不勝惶恐,元公事改付標以入之意。敢啓。傳曰,知道。
傳于李省身曰,祈雨祭獻官全昌君柳廷亮,昌興君成夏宗,都承旨沈演,左承旨金尙,右承旨金堉,各熟馬一匹,典祀官兼大祝黃瀡·李順男·吳熽·南翧·尹安基,各兒馬一匹,諸執事及監察,各上弦弓一張賜給。
金尙啓曰,前日本院啓辭,京畿米·太分給成冊,監封上送,以爲査覈處置之地事,蒙允,分付矣。今者京畿監司狀啓中,缺成冊收取上送云。令該曹詳細査覈,覆啓處置之意,敢啓。傳曰,知道。
尹得說,以賑恤廳言啓曰,今日本廳賑濟分給當次,而有司堂上李景曾,方在呈告,判書臣李演來,見飢民紛踏進來,比前益多,擇其年少稍可自食者不給,而眼所見疲癃篤疾,將至顚仆者,成冊一千二百二十三名,以米三十六石六斗·鹽八石六斗,分等賑給之意,敢啓。傳曰,知道。
又以兵曹言啓曰,當日砲手李禮男稱名人,自金虎門入來,差備門外擊錚,極爲駭愕,令攸司囚禁治罪,同門守門將崔中立,常時不能禁斷,以致闌入,亦爲非矣。請推考。傳曰,允。
又以戶曹言啓曰,刑房承旨典獄摘奸數字缺豆只,本是京江沙工也。慶州田稅作木三十五六字缺朴愛得,自忠州同船載來致敗四行餘缺傳敎矣。當初敗船色吏朴愛得,本數字缺方爲徵納,豆只則流民無依據,只期瘦死獄中,二字缺罪則似難輕釋,而被囚已至四年,或照律或分揀,自下難爲擅便,上裁,何如?傳曰,蠢蠢之人,不必照律,分揀放釋,可也。以上燼餘
吏曹參判李植上疏。答曰,省疏具悉卿意,卿其勿辭察職。
都承旨沈演上疏。答曰,省疏具悉。卿其勿辭,調理察職。內下記草
平安監司書目,平壤呈以本月,初七日,丑時量,火矢,體如陶盆,始起於南方,聲如天動,止於北方,變異非常事。內下日記
上在昌慶宮。停常參·經筵。
藥房提調臣李溟,左副承旨臣李省啓曰,伏未審夜來,聖候,若何?自承脹症益甚之敎,不勝憂悶之至。臣等忝侍御局,聖候勿藥之喜,不可徒祝而已。令御醫入診,察視脹候,似不可緩,敢此惶恐更稟。答曰,厥症稍減,勿爲入診。
李省身,以吏曹言啓曰,初十日引見時,以全羅監司鄭世規所啓,傳敎矣。崔震立,則當初贈職,而子孫除職事,臣曹未及擧行,敢啓。傳曰,從速擧行,以慰其忠義之魂。
金堉,以備邊司言啓曰,本月初十日全羅監司鄭世規引見時,上曰,全羅道儒風甚衰,學問之道,不可不勸奬。嶺南武士乏少,當奬武才。世規曰,嶺南無兩班武弁,如有兩班爲武弁,則擯不與會集之中,朝廷作興之道,當用其地武人,以爲勸奬之地,可也。如安東大邑,所謂兩班武士,惟南恕一人,臣爲府使,以爲中軍營將,爲人亦頗良善矣。上曰,可合於字牧之任,則南恕爲先收用,以爲奬勸之地事,傳敎矣。士族業武者乏少之歎,非但嶺南爲然。至於京中,亦且絶無而僅有。殊非國家文武竝用之意,識者之歎惜久矣。士族武臣中表表可用者,令兩銓各別收用,依舊例或差三曹郞官,及三品實職,以爲激勸之方,事甚便當,敢啓。傳曰,依啓。南恕曾經守令云,守令除授,可也。
又以備邊司言啓曰,初十日引見時,全羅監司鄭世規所啓,小臣屢典郡邑,各邑元數,常患不敷,脫有兵興,或遭凶年,無以爲措,必多儲元穀,一半分給還上,一半留置官家,以爲不時之用,似爲便當。上曰,卿言是矣。令廟堂議處事,傳敎矣。古人有言,國無三年之蓄,謂之空虛云。目今各道元穀甚少,軍需荒政,皆莫能措,誠非細慮,鄭世規所陳之事,實有意見,官穀多儲,以備緩急之策,所不可已,令該曹預爲料理行會,何如?傳曰,依啓。
金堉,以右邊捕盜從事官,以大將意啓曰,刑房承旨啓辭,臣承命馳往于典獄署,閱視諸囚,則其中崔論同,捕盜廳,以作賊爲罪名而囚之,問其辭緣,則金論漢處,以鞍子一坐·木五疋·豆錫四斤,買金一兩,捕盜廳以爲,所買必多,不特一兩而已。推問之價本不多,故只買一兩,問於論漢,則可知也。論漢方在其旁,問之則果賣一兩云矣。買賣之言相符,則不必更加嚴問,問於本廳,分揀似當,敢啓。傳曰,知道事,傳敎矣。去四月二十日戶曹移文內,金賊論漢處,盜買之人金成國·朴破回·崔論同等三人,摘發捉送內,金成國·朴破回,則金一斤式還納,而崔論同只一兩納上,隱諱不出。此人則是賊中之賊,嚴囚痛訊,期於得情現出事,到關而本廳,則啓下之事,與現贓之賊,及表表無疑之賊外,今此崔論同所買之金雖重,以盜買之事論之,則似非盜賊,非該廳所可治云云事。自本曹商量處置之意,論移回送關內,知其偸取之金,不爲直告,便是盜也。本曹之意以爲,偸金之賊,而不欲窮問,則自本廳處之云。文移往復,不必相較,同金所相買賣之人金論漢·崔論同,一處推閱,則右人等所招,與承旨摘奸時納招相符,故本廳,亦不窮問之意,又爲回答,而迄無皂白,如是囚禁而已。元非盜賊之事,本廳決難推治,惟在戶曹處置之意,敢啓。傳曰,令戶曹速爲處置。
以弘文館瀋陽入送書冊單子,傳于李省身曰,大明律勿送。
金堉,以備邊司言啓曰,今月初十日引見時,全羅監司鄭世規所啓,年歲之凶荒,已連三載,安有不飢之民乎?民飢則無不爲盜,爲盜則終必難制,臣之愚意,本道左右討捕使,必預爲差出而譏察,可也。上曰,自前似已差出矣。世規曰,曾爲忠淸監司,時遭兵亂,凶年之餘,民無定志,臣慮有盜賊之患,故請出討捕使,忠淸道則有之,而全羅道則無矣。上曰,然則使之差出事,傳敎矣。全羅道討捕使,卽當差出,而本道形勢及道內守令中可合人,道臣似當詳知,故他道在前有自本道差定啓聞之例,今亦依此擧行事,行移,何如?傳曰,允。
尹得說,以戶曹言啓曰,以捕盜廳啓辭,傳曰,令戶曹速爲處置事,傳敎矣。論漢買金之人,金成國·朴破回·崔論同三人中兩人,則各納一斤,崔論同獨買一兩云。慮有奸狀,使捕盜廳推問,則與論漢一時面質云者,誠爲無據,若謂之多買,而准數納官,則論同當推其價於論漢,論漢之欲爲掩諱,甚於論同,使之面質,正如敎猱陞木,不可據此而爲證,明矣。大抵初旣牢諱,今雖嚴訊,必無直招之理,寧被欺詐,而放釋亦或一道,敢啓。傳曰,放送。
以刑曹金論漢更推公事粘目,傳于金堉曰,所謂進缺奈何處之言耶?
行大司憲李景奭,掌令柳景緝·洪茂績,持平朴守文啓曰,宮僚擇送,意非偶然,奉而周旋,導之以德,乃其職耳。尙衣正朴啓榮,前爲輔德也。貿得騾子,上年春王世子自瀋中發行時,見阻於門者,使不得牽出,則至達於王世子前,終必圖出而後已。其鄙瑣煩猥,見侮貽辱之罪,不可不懲。請命罷職不敍。答曰,推考。
尹得說,以承文院官員,以都提調意啓曰,今聞李俒齎去黃金二十四片,又有碎屑之金,不可不詳具於咨中,改付標改書之意,敢啓。傳曰,知道。當初所得之數,依元片數書塡,似可矣。
行副提學金榮祖,副校理金振,修撰權堣,副修撰鄭知和等箚曰,伏以天未悔禍,災異荐至,今歲之旱,前古所無,芒種已過,點雨不下,八路生靈,大命近止,遣臣祈禱,非不至矣。避殿修省,非不盡矣,而凄風日吹,天意逾邈,無乃皇天,已絶於殿下,而不復有眷顧者耶?天雖未絶,殿下其將自絶而不念耶?臣等自惟譾劣,天人之際,匡救之方,昧昧如也,而竊以今日之人事,求之於天意之所在,則殿下之所以體天行道者,果合於天意耶?三件人刷還,王政之不忍爲者,迫於形勢,雖無奈何,而天怒之未弭,旱魃之斯酷,安知不由於此?況於冤酷之中,又有枉陷者,不復區別,續次入送,呼痛之聲,不絶於囹圄,此時迄可數字缺內需司之設。雖曰祖宗朝故事,本非先王之美四五字缺爲逋逃之藪,士民有含怨之痛,則識者之四行餘缺內所用,亦有不得已者,雖不能革罷五六字缺年之所捧,以救目前之飢民,可也。大君出宮之後,數字缺閻作一第宅,固無不可能,而天怒方殷,擧國遑數字缺椓杙不絶於晨夜,鞭笞捶扑,狼藉於宮門,過者咨嗟,聞者太息。雖云工役之費,不出於會付內需之財,亦是國家之財,君上豈可以私備自解乎?臣等以爲,姑停蕫役,以待秋成,可也。審理之擧,盛時之霈澤也。抱怨者得以自白,含痛者可以自伸,而乃其首釋者,只贓汚一武夫耳。自前審理之際,或失其平,則人心反爲怫鬱,大霈之恩,非臣下所當請。然此古今所無之災異,必有冤氣之所召,自上豈容以無冤民自信,而不少留意於斂恤之擧哉?內三廳京三手各衙門軍官,無非侍衛之兵,但將得其人缺已贅設,耗費已久,此時減省,必無虛疎之患,邊將數字缺所以恤其妻孥,而今則盡歸於吏胥之手,革罷之擧,在所當先,凡冗食汰去,今日之急務,令有司着實擧行,無如前日之因循,可也。臣等俱以無狀,忝在近密,而比年以來,一未嘗入侍經筵,觀望玉色,每念聖躬調攝之間,衣服飮膳之如何,燕閒起居之如何,而長處內殿,罕接外臣,或於下敎之時,處事之際,辭氣有不平,擧措有未安,臣等竊悶焉。古人有言曰,主靜則悠久博厚,自强則堅實精明,操存則血氣順執而不亂,收斂則精神內固而不浮,此皆敬之方而壽之理也。伏願殿下,善養心神,凝順中和,淸便之日,靜夜之間,引對臣僚,咨訪治道,出入古今,論難興亡,使昏翳之思,湮鬱之氣,雲消霧四字缺堯天舜日,廓然淸明,則其於節攝保六七字缺而已哉?伏願殿下垂察焉。答曰。以下缺
憲府箚子,五行餘缺臣等待罪臺閣,日已久矣。曾無獻替之補,素蔑謇諤之風,嗤點之來,固知難逃,尋常靦然,顔厚如甲,今承下敎,慙懼冞切,措躬無所。臣等以言爲責,不命猶承,況導之使言,而其敢默然而已乎?臣等竊伏惟念,今玆亢旱,必有所召。雖未知某政某事之應,而聖上軫念民事,悉擧彝典,至命有司,査釋死囚,弭災之道,不爲不至,而天怒未已。聽我猶邈,抑恐區區禱祀之典,小小原宥之政,無足以應天之深譴也。頃日備局之啓,乃以先王朝遇大旱,盡釋中外之囚,深有望於殿下者,良以此也。殿下猶慮夫小人之幸,以爲無益而有害,臣等竊有所未釋者。殿下於頃日審理之際,一一淸問,似無不可,而事出忙卒,文案浩穰,自大臣或有所未及究覽,缺雖或閱過,而於其本情,有未及審察者,未能詳達四聰,此實在下者之過也。臣等竊惜焉。臣等竊聽諸輿人言,所謂覆啓應死之中,亦尙有矇昧未暴者,其他流配之人,或不無文致之類,雖不敢以塗聽之言,盡爲必然,而安知霈澤之後,猶有覆盆之遺乎?況今京外繫獄之徒,亦多宜決而未決者,間有罪重而情輕者,桁楊縲絏,歷閱寒暑,辛苦飢餒之中,豈無鬱抑之氣?伏願殿下,更加疏釋,特霈恩典,亦命中外,俾卽平決焉。刑罰之加,本非得已,雖在應死,必三覆而後,誅之,笞杖異施,亦明載於令甲,安敢任意而輕重四五字缺念其徑斃,鞫逆之杖,亦減分數,在前四五字缺濫刑之弊,至於陳啓行會四字餘缺廷尉天下之平也。刑人殺人,自有三尺六七字缺而惟嚴酷是尙哉?似聞刑部之治囚也,或數字缺訊而致斃焉。縱使厥罪深重,亦非所以體聖上斂恤之道也。內外之用刑如此,而無所禁抑,則一國之內,必多冤死之鬼,寧不寒心?況宮府一體,不宜異同,內需之鞫獄,何爲而設也?似聞橫被拷掠者,比比有之,信斯言也。其害滋甚,伏願殿下,革去弊習,申明戒禁,毋使刑章,輒肆枉濫焉。無告窮民,王政之所先恤,而死事及赴戍之家,尤不可恝視者也。本府前日之箚,亦嘗言及於此,而未聞有擧行之典,蓋已行之,而臣等未之聞歟?顚連痛毒之慘。又孰甚於三件刷還者乎?其父母妻子之留着我土者,必須另加存恤,而其中必有老弱單孑之尤甚者,如此之類,勿以他例二字缺隨其所在,明致區別,特加廩給,則亦可以少慰其心矣。伏願殿下,申飭諸道,亟令奉行焉,消災致和,縱由於側身修德,而勞來綏輯,亦在於任賢使能。目今人才,雖曰藐然,豈無可以供一代之務者乎?且棄短取長,則無非可用。用人之道,其敢求備一眚尺朽,非可永棄,在前審理之時,則例有別敍之擧,非以投閑置散,亦有感傷之事也。意者甄發幽滯,實出於戀賢而渴能也歟?然則收敍之政,在所當議,至如薦人之法,亦不可不講。若使循例薦之,必多濫吹,內自東西班實職正三品以上,外至監兵使水使二字缺無論在朝與在野出身未出身,守令將領可合數字缺各一人,各令薦拔,隨其賢否而賞罰加焉,七八字缺得人斯爲盛矣。伏願殿下四行餘缺竝委兩道,姑限事定之間,七八字缺則民知殿下,不私貨貲,與民共利之至意,數字缺力之所及,以應上之所求,而終無怨怒矣。伏願殿下,出捐此物,以收民心焉。大君家舍之役,臺臣間嘗爭之,終不得請者,殿下必以爲功役不資於民,經費不出於公,而此時此役,殊非所以恐惶修省之意也。牛車土石之輸,相屬於街路,近聞又以到防軍六百名,同時赴役,無論役之巨細,只此一事,決非今日所可爲,而曾無一人敢言此事,殿下訑訑之聲色,拒人於千里之外者,此亦可見矣。伏願殿下,惕然悔悟,姑令停輟,以爲修省之一助焉。噫,國家今日之事,如何?殿下今日之心,如何?臣等日夜思惟,未嘗不涕淚沾衣也。然而素患難行乎患難,乃群下之所望於殿下者,若或過爾愁憂,役志於外物,以爲消遣之地,則此豈君人之事,而其爲中外之缺望,宜如何也?伏聞殿下,邇年以來,燕閑之暇,旨酒之惡,有時不戒,旁側之御,亦或未遠,經年違豫之中,調攝之未克收效者,未必不由於此,而且鑿池後庭,泛以小舟,別構亭觀雕飾木功之說,傳播於外間,宮禁事祕,雖未敢知,街巷之談,頗以爲言,此不近似,而若或此事,萬一有之,則豈不大可懼哉?伏願殿下,猛省于躬,絶祛細娛,以爲敬天之實德焉。臣等目擊天災之孔慘,心感聖敎之丁寧,略擧數條,冀或小裨,而狂瞽之言,不知所裁。區區之願,亦惟在於上下之交孚,上下交孚數字缺濟,今日之驕陽亢旱,乃由天地之不交,今日之五六字缺上下之不孚矣。殿下何嘗不四行餘缺古人者乎?殿下欲聞過而直五六字缺古人者乎?寥寥乎無聞焉,否塞亦云極矣。昔數字缺促亡之道非一,而唐臣孫伏伽,以惡聞其過爲亡數字缺之帶一事,且以近事言之,如使光海,喜聞其過,寧自速其覆亡,甚矣。惡聞其過之害也,終至於滅亡而後已,今者姑舍其他,試以一事言之,殿下欲聞其過,而人不敢言者,以殿下不用其言也。不用其言,則與惡聞何異哉?是故古之忠諫於君者,莫不以務盡下情爲急,務盡下情,惟在於恢虛受之量,來衆人之善矣。臣等竊覵殿下,於聽言之際,說而不繹,從而不改者,甚多,惟其如此,故事多因循,政積疵纇,好惡取舍,擧未免乎有所僻焉。此殿下所當痛自刮磨,曾以爲務者也。殿下自靜攝以來,經筵二字缺矣。臣等之意,竊以爲勿拘常規,簡其禮貌,乃於廈殿之上,燕居之中,毋論大官·小官與內臣·外臣,數賜引對,或咨訪焉或責勵焉。凡政治之得失,民生之疾苦,或得以入告,以至匹夫匹婦之冤,無不畢達於九重,一言一話之善,悉皆翕受而敷施,則上下之間,和氣藹然,是猶天地交而萬物通,何患乎情義之未孚,而事不克集乎?感人格之道,恐不外乎此矣。噫,天人感應,捷於影響,千里之雨,由於六責,熒惑之退,因其一言,此理昭然,有不可誣,古之聖賢,言之詳矣,明君哲后,驗之多矣。人或歸之氣數之已定,而謂人力無可容者,其亦不思之,甚也。自上遇災戒懼,靡敢或念,至於昨日之數字缺止也。斥去輕纖,御布衣而坐,乃以今此災異五行餘缺臣等於今日,敢爲殿下誦之,七八字缺南漢,常勵此志,以爲祈天永命之基本焉。備局回啓曰,自上閔雨之憂,今已半歲于玆,臺閣之臣,再陳極言,節節懇迫,益發未盡之蘊,首以審理申之,蓋大霈與審理有異,大霈者,無論輕重,悉皆疏釋俾祛刑獄怨毒之謂也。審理者,服念審克,赦罪宥罪,次第辨析,使無一毫之冤也。其曰文案浩穰,未及究覽於忙率者,誠哉,是言也。刑案所錄只載當初論罪之目,其中本情冤狀,未易卽辨,輿論之蒙昧於應死,文致於流配,未解覆盆之冤者,良以此也。易曰,議獄緩死。書曰,其審克之,古聖人折獄之道。雖在平日,猶且難愼,況當遇災之酷,再三審克,實合哀敬之意,着令各該官,勿拘罪名輕重,詳覽前後文簿,原其情狀,審察論辨,懸錄名分,査勘稟啓,卽無未盡之悔。今之說者皆曰,末世紀綱廢壞,號令不行,不可不嚴刑重法以矯之,以此刑罰不中,至於外方邊地,其害尤甚,輕罪薄過,悉用棍椎,頃刻忿怒,草芥人命,私債之微,臧獲之尋,或歸於越法之刑訊,或陷於訊盜之亂杖,三尺之法,亦已壞了,誠可寒心。近日刑部,別無嚴酷,而尙一囚之徑斃,雖是偶爾之致,而今後更加明愼,務爲廷尉之平。亦令嚴飭外方,一洗酷濫之習,內外犴狴,各有規制,大小推訊,固無不可,內需之獄,不當剩設,以乖宮府一體之義。宜令革罷,死事戍役刷民家屬厚恤之政,已令該曹擧行,而別敍薦人,今方啓稟,待回下,分付該曹,兩數字缺力已竭,內需之貢,隨其多少,用紓飛輓之力,則十餘字缺舍之營,雖不費及於度支五行餘缺傳曰,天地交和而來雨,今此亢旱,豈五六字缺孚乎?調攝之中,親事自當停廢,而引接便殿,簡其禮貌,一如家人之禮,時政得失,生民疾苦,逆耳之言,二字缺之語,聞之盡言,誘之無隱,咨詢勉勵,無少介滯,翕受敷施,轉圜如流,則人和旣集,天地之和自至,伏願殿下,斷而行之。
答憲府箚曰,省箚具悉。深嘉卿等愛君之誠,箚辭無非嘉言至論,予雖不敏,當惕念而採施焉。以上燼餘
義禁府啓曰,罪人趙廷立啓目煩多,依前例浮取之意,敢啓。答曰,依啓。禁府謄錄
承文院草記。答曰,渠等買賣之時,若或斷絶,則新斷之迹,彼無不知之理,故言之矣。內下記草
慶尙監司書目,本月初四日居昌·義城等邑,呈以地震,又有霜降,屋瓦盡白,變異非常事。內下日記
上在昌慶宮。停常參·經筵。
藥房提調臣李溟,右承旨臣金堉啓曰,伏未審聖候脹症,比昨若何?臣等不勝區區煎慮之至,敢此問安。答曰,漸漸向差,勿爲問安。
傳于右承旨金堉曰,刑曹正郞缺達遠,使之來待闕下。
以禮部移咨草記,傳曰,得出後斷切與否,速爲問啓。
以上缺啓曰,傳曰,得出後斷切與否,速爲問啓事,傳敎矣。當初監司狀啓,四斤十兩上送四五字缺十四片,而其前金論漢所納一斤,及其後買者推出數字缺通計以二十四片封送,其中雖有大中小作片之體不齊,皆是本色之形,別無新斷之迹矣,敢啓。傳曰,知道。
金堉,以刑曹言啓曰,以刑曹金論漢更推公事粘目,傳曰,所謂進上,納於何處之言耶事,傳敎矣。當初金論漢,持金一片,以進上爲言,來于備局矣。今此更推時,亦以進上納供,而凡罪人捧招時,一從其所言,傳書入啓矣,敢啓。傳曰,知道。進上二字,改之,可也。
李省身,以禮曹言啓曰,以庚辰年閏正月十一日本曹啓辭,上年春初,以端午油物節扇,依前封進事,入啓。傳曰,今年減數封進事,傳敎,故各道遵依下敎二字缺矣。今觀工曹移文,今此端午各殿封進貼扇,當爲定奪移文云。端午封進油物扇子,乃是下三道土宜,故自前只定於所産各邑,數甚零星,不至於大段民力,而此等微細節物裁減封進,已至累年。其於享上之禮,虧損體面,極爲未安,今端午貼扇各樣扇子油物等件,依亂前例封進事,該曹及下三道監·兵使處,行移,何如?傳曰,姑依上年例封進事,傳敎矣。上年雖依己卯年例裁減封進,今年則當依亂前例封進,而元公事,色吏掩置,不爲開告於堂上郞廳,以致未得行會各道。使不腆享上之議,有所減損,殊甚未安,臣等不察之失亦大,極爲惶恐,其時堂上·郞廳,從重推考,色吏令攸司囚禁治罪,壬午三四字缺扇子油物等,依亂前例封進事,該曹以下缺傳曰,依啓。明年封進,使之亦依今年例擧行。
以兵曹禮立定配單子,傳于金尙曰,減死照律之人,定配於京城至近之地,殊未妥當,此意言于兵曹。
傳于金尙曰,罪人朴廷吉放釋事,已爲下敎。似當捧傳旨矣。
大司憲李景奭,掌令柳景緝·洪茂績,持平朴守文啓曰,尙衣正朴啓榮,帶宮僚極選之任,不能正身衛翼,而反懷無恥之心,入瀋之後,如綵段騾子雜物,辦買牟利,其至麤極陋之行,有耳皆聞,有口皆言,不欲掛士夫齒牙間,至於所持騾子,被禁不出,則伏請於王世子前,必得乃已,其慢尊無禮之心,辱國貽羞之罪,爲如何哉?執法之臣,所當請以重律,而只請未減之罪,推考薄譴,豈足以懲其罪?以此公議益激,請勿留難,亟命罷職不敍。答曰,旣已推考,不必罷職。
傳于金堉曰,備局大臣以下引見。
上御養和堂,引見大臣·備局堂上三司長官,入侍,左議政申景禛,綾城府院君具宏,洛興君金自默,兵曹判書沈器遠,吏曹判書南以雄,刑曹判書具仁垕,戶曹判書李演,大司憲李景奭,副提學金榮祖,大司諫李明漢,戶曹參判許啓,右承旨金堉,假注書鄭始成,記注官李溍,記事官洪處尹。上曰,今番雨澤,有益於農事云耶?申景禛曰,豈曰小補之哉?兩麥不至全失,萬穀亦爲回蘇云矣。且聞之鄕人,若趁今時付種,則雖似節晩,亦可及成云矣。上曰,豈其然也?晩晩則晩矣。景禛曰,以節序觀之,數字缺不晩矣,農人常以野棠花,占其付種之早五六字缺未落之前,付種未晩云矣,五行缺李景奭曰,今年農事,秋牟則半實,春牟則數字缺全羅道蘆嶺以上,勝於京畿,慶尙道安東以一字缺不及京畿,而洛東近處,尤甚無形云矣。然而得此好雨,擧有欣欣然更蘇之望,誠爲多幸。今上曰,皆在於天,上敎允當,而臣以爲在君上一身。上顧謂李溟曰,卿授度支之任,其憂必倍於人矣。溟曰,臣嘗憂悶,幸賴聖上修省,得此甘霔,誠極多幸。上曰,今番之雨,可謂甘霔,而只欠小耳。然雨澤之功,可謂大矣。後苑有木花田,而旱乾不出矣,雨後聞生矣。景禛曰,農家之說曰,旱乾之歲,雖不立苗,計其落種之日,故早耕者皆及成熟云矣。上謂金堉曰,今番之雨,豈非祈雨祭官致誠而然也?予甚嘉焉。金堉曰,只是聖上之德,臣等何功之有?上曰,我國之人,忽於祭祀,可謂未盡矣。國之大事,在祀與戎,此後如有慢忽不謹者,必治其罪。景禛曰,以淸國之俗言之,如有祈禱之事,則使一城之人,皆不得飮酒云。上曰,其國新創而法令着實之致也。具宏曰,以中朝言之,必擇祭官而其法且重耳。上曰,我國受誓戒時,亦有國有常刑之語,法豈不美,人自不守耳。因謂左右曰,刑官差祭,極爲不當,此則吏曹之過也。景禛曰,不但刑官,亦不可以年老之人差遣,吏判在此,請捧承傳。上曰,依爲之。且差祭之事,極爲不均,今後檢飭爲之。許啓進曰,臣曾差山陵祭,奠物甚不精潔,六七字缺合於奠獻,時時摘奸,以矯其弊,何如?五行缺沈器遠曰,騎芻分數,不如鳥銃五六字缺數加給,如何?上曰,加給似可矣。申景禛曰,目今宣傳官可合者絶無,誠爲可慮,兩班有武才而未出身者,先爲記其名姓,以爲他日收用之地,何如?此亦勸奬之道也。上曰,先記姓名,恐未合宜,兩班中有武才者抄出,以給弓馬,何如?景禛曰,上敎至當,兩班有武才者,先記其姓名,給以司僕善馬,以習驅馳,給以軍器寺弓箭,以習射法,則似可矣。上曰,必記其姓名而後,授以弓馬,可也。金堉曰,武士抄出之事,芻人等事,何以定奪乎?上曰,芻人分數加磨鍊,士族中業武者,言于兵曹,廣問,書啓。堉曰,古有擇將之法,今亦倣古制,兩班子弟,如有業武者,令朝士各薦,使鍊習武藝,時或聚而試才,或武科,或初試,或爲庭試,寬其規矩,廣取爲用,則可用者多出於此,而年少有才之人,爭相勸勵矣。上曰,此兩條與大臣相議爲之。景禛曰,兵使辭狀,政院例爲推考,非古規也。具宏曰,兵使之辭狀,或出於情勢之不得已,或出於事體之難便,而政院例爲請推,殊甚不當矣。上曰,今後政院,勿爲推考。堉曰,呈辭之官初度·再度,皆捧傳旨,極爲煩擾,此後初度·再度,勿捧傳旨,何如?上曰,一品官外,初度·再度,勿捧傳旨,左相以下退出。以下燼餘
憲府啓目。答曰,依允功減一等。許啓等乙良,棄。
刑曹粘連啓目。答曰,依允功減一等照律爲乎矣,甕津官吏乙良,覈處,分明罪人乙良,頉下施行。內下記草
忠淸監司書目,沃川·木川等官,呈以本月初五日夜,下霜最厚,變異非常事。
刑曹正郞車達遠求言上疏。便殿引對,自上下問疏內條陳之事曰,汝以微官,直書君上之愆,予甚嘉尙,豹皮一令賜給。內下日記
上在昌慶宮。停常參·經筵。
自昧爽至卯時,有霧氣。夜五更,流星出天津星下,入女星下,狀如拳,尾長四五尺許,色黃。
傳于李省身曰,政事,明日爲之。
李省身,以兵曹言啓曰,今日入直軍士,中日習射,請出標信。傳曰,知道。
又以弘文館,以大提學意啓曰,數字缺製述人員,連三等居首,則自前有陞資之例,副司二字缺獻徵,連三次居首,合有依前施賞之典,而係于恩命,敢此仰稟。傳曰,依啓。
大司憲李景奭,掌令洪茂績啓曰,尙衣正朴啓榮,本以庸鄙之人,其爲進士時,與人爭其財利,出入訟庭,少不知恥,曾在丙子之難,以海運判官在京,邊報猝至,都城奔潰之際,行其文書於京畿果川縣,稱以搬運官物,收其牛馬數十駄,載渠家私物於驪州,趁不還送,使其人馬,盡陷於敵兵,其時縣監金念祖,常常揚言於士夫間,所謂念祖,卽名宰壽賢之子也。其行身無狀,爲人唾鄙,見棄於公議者,非一日也。世間或有一種庸陋之人,潛行鄙瑣之事,不欲使人知者,乃其羞惡之一端也。啓榮是何人也?身爲輔導之官,敢行多少麤鄙之事於有識寮寀之所目覩,而無復顧忌,甚至煩溷於不敢言之地,遂其私慾而後已,人之無恥,乃如是耶?此而不罪,國家綱紀,士夫廉恥,將無所振作,以罪論律,臣等所請,亦云末減,豈但推考而止哉?請勿留難,亟允前請。答曰,依啓。
行大司諫李明漢,正言李晢·李行源箚曰,伏以國家百六之會,遇非常之災,憂民之旨,罪己之敎,相繼而下,人情所感,天意可回,焦涸之餘,一雨經日,萬品昭蘇,生意始萌,此正上體仁愛之天,感發善心之機也。操存修省之方,軫恤渙釋之典,今日在庭之臣,言之已多,聖上方且講而行之,惟望常加惕勵,益廣延納,勿歸虛套,終期實效也。臣等區區之懷,略陳於前日之箚,陳言淺見,本無可採,而餘懷耿耿,不敢終默,謹以委任大臣,感結人心,延攬人材數條獻焉,惟聖明裁察焉。竊念自古撥亂之君,必有一二同德之臣,以爲股肱心膂之寄,國安則同享其樂,國危則同受其戚,若上無二字缺之誠,下無擔當之意,軍國細大之務,不免皆歸五六字缺不但臣逸而君勞,雖以堯·舜之聖,四行餘缺竭其心力,盡其謀劃,處人之所難處,四五字缺此所謂社稷之臣也。至於論列是非之臣,四五字缺權宜,勿以大言爲務,明知不可,則苦口爭之,旣三字缺則平心改之,廟堂·臺閣,無相牽掣,可也。事幾之變,在於呼吸,施罷行否,當決於一席之上,躡足附耳之際,何常有所啓間姑停之議也?此皆無委任不擔當之致也。旣往之事,可以徵矣。惟聖明留意焉。竊念君臣,猶父子也。君之視臣,如父視子,雖罪其惡而憐愍之心,亦隨而發。臣之事君,如子事父,雖畏其威而愛慕之誠,自不能已。此實秉彝之常性,無所逃於天地之間者也。宋仁宗之於唐介也,怒唐介之面劾,文彦博,貶介爲英州別駕,旋念介或死於路,遣中使而護其行,怒之,公心也,念之,亦公心也。介雖萬萬被罪,豈敢怨尤於慈愛之天也?君臣之間,本自如此,向者車天輅,以科場代述之罪,竄配北塞,此特無依藉重罪之窮人耳。按道之臣,待之特厚,天輅怪問其由,則道臣辭朝之日,宣廟下別敎曰,天輅文才可惜,予不能屈法而貸之。然若至於窮餓,則豈不矜惻乎?天輅聞之,不覺南向痛哭,至今聞是言者,無不涕泣,頃日朴天遠賜米之擧,亦足以感激,感發人臣忠孝之心,人心興感,只在於君上一擧措之間,豈必人人而勸之,事事而懲之,然後始見其效也?惟聖明留意焉。伏聞近來筵中講定之語,揀選人才,誠今日切實之務,擧其所知,不容私僞,則遺賢罔伏,滯才可揚閫鉞之重,數字缺行間,字牧之良,多因於尉薦,意甚美矣。五行缺伏惟聖明,留意焉。答曰,省箚具悉。深嘉卿等愛君之誠,箚陳之辭,誠有所見,予當惕念而施行焉。
備局回啓,諫諍之官,誠心惓惓,遭旱而封章,遇災而進言,深可嘉尙,其中委任大臣一款,非臣等所敢稟覆,而臺閣之言事,須要切實,固結人心,延攬人才等語,皆當今急務。凡此一篇所陳,言言可採,都在聖上嘉納施措之如何,伏願聖明,留神焉。以上燼餘
領議政洪瑞鳳箚子。答曰,省箚具悉卿意,情外之說,不必介懷,卿宜安心行公。內下記草
上在昌慶宮。停常參·經筵。
有政。吏批,判書南以雄進,參判李植進,參議李基祚進,右副承旨李省身進。兵批,判書沈器遠進,參判韓亨吉進,參議崔有淵進,參知李惟聖進,左承旨金尙進。
以睦性善爲右承旨,金堉爲左副承旨,李省身爲右副承旨,崔有淵爲星州牧使,李久源爲珍山郡守,鄭知和爲吏曹佐郞,申冕·李䅘·李晢·李天基·南翧爲兼春秋,趙鈺爲禁府都事,忠淸監司鄭良弼,今加嘉善,靈巖郡守南斗柄,今加通政,前府尹沈之溟,今加通政,李浚爲春川府使,李曼爲持平,李灝爲利仁察訪,金起洙爲校書博士,權興益爲學諭,李明漢兼同知春秋,任重爲司錄,申濡爲修撰,趙錫胤爲司諫,李後奭爲禮曹佐郞,羅緯素爲原州牧使,南恕爲巨濟縣令,金始蕃爲修撰,金養誠爲鎭海縣監,金時讓兼知春秋,以辛宗述爲白翎僉使,張應一爲羽林衛將,趙磼爲加德僉使,邊忠範爲內禁衛將,黃溭爲都摠管,韓會一爲副摠管,邊岌爲武兼,愼天翊·李袗·權堣爲副司果,鄭廣敬爲上護軍,兪㯙爲護軍,李行健·閔應亨爲司果。
傳于尹得說曰,大臣·備局堂上引見。
傳于尹得說曰,當日賓廳備局坐起,最晩來詣堂上推考。
尹得說,以備邊司郞廳,以左右相意啓曰,大臣·備局堂上引見事,命下矣。領議政洪瑞鳳,有陳箚事,不爲仕進,今日榻前講定之事,最是緊重,不可無首相而爲之,命招同爲入侍之意,敢啓。傳曰,允。
又以備邊司言啓曰,平安兵使狀啓中,有鉛丸之請,而覆啓時未及致察,不勝惶恐,元啓目付標以入之意,敢啓。傳曰,知道。
傳于尹得說曰,今番徵發軍士上來時,京城以南,瀋陽入往馬匹,切勿載卜,卜物則載於刷馬事,分付。
傳于尹得說曰,自瀋陽來禁軍,七日內入來,令該曹論賞。
金堉,以吏曹言啓曰,宗簿寺移文內,本寺提調崔惠吉,以副賓客入往瀋陽,公事提調,不可久曠云。崔惠吉改差,何如?傳曰,允。
尹得說,以備邊司言啓曰,交替軍定限差退文書,承文院當爲撰出,而咨奏未及定奪,若移咨則衙門或諉以皇帝出外,不卽轉稟處置,似甚可慮,若奏文則或可得達于皇帝所在之處,而或以爲咨奏,竝爲撰送宜當云,何以爲之?敢稟。且齎去之官,亦令該曹各別擇送,何如?傳曰,依啓。奏文撰送似當。
李省身啓曰,頃因右承旨金堉所啓,凡呈辭之初度·再度,不捧傳旨事,允下矣。卽者禮曹判書李顯英針灸呈辭啓下,事體與身病呈辭稍異,何以爲之?至於掃墳·加土·病親·覲親·成婚·歸葬·沐浴呈辭,亦必有明白定奪,然後方可遵行,敢此竝稟。傳曰,如此呈辭,依例捧傳旨,可也。
以備邊司事目,傳于尹得說曰,各給一結以下文字,似爲未瑩,此外曾前文書,相考書送。
尹得說,以備邊司言啓曰,臣等榻前講出之後,與御營大將·戶兵曹堂上商議,就柳琳入往時例磨鍊,而過多者稍加裁減,砲手·火兵等,限各道六日,半程分運抄定資裝木及所騎馬,從三南結數分定,而遠官收合之際,必有未及之患。令各其監司,就營中所儲,移給該曹,以充其數,竝爲別單書入,標信宣傳官,急速發送,下諭宜當,敢啓。傳曰,允。
又以兵曹言啓曰,頃日榻前,騎芻分數加給,似可矣事,傳敎矣。鳥銃貫十五分,故邊則折半以七分計劃矣。自今以後,騎芻依鳥銃邊劃,以七分定式行用,何如?傳曰,依啓。
領議政洪瑞鳳箚曰,伏以臣死期迫矣。昏不能量事勢可否,頃在引見審理之日,猥陳奇宗獻犯圍入衛,人所難能之事,當玆審理之擧,特從原宥之例者,亦係於勸忠義激頹波之一道,非以宗獻爲無罪而貰之也。數日前竊聞假注書李投疏,斥臣以護五六字缺同時入侍之臣也。聽臣所達之辭,該曹四行餘缺緣臣老妄之見,致此錯謬,追五六字缺近因新疾彌留,未暇自列,今始仰暴區區之悃,四字缺之至。取進止。答曰,省箚具悉。卿其安心調理,勿爲待罪。仍傳曰,遣內醫看病。
上御養和堂,引見大臣·備局堂上·三司長官,左議政申景禛,右議政姜碩期,綾城府院君具宏,洛興君金自點,刑判具仁垕,吏判南以雄,戶判李溟,知中樞李景曾,大司憲李景奭,副提學金榮祖,大司諫李明漢,戶曹參判許啓,同副承旨尹得說,假注書鄭始成,記注官李溍,記事官洪處尹。
申景禛進曰,交替之擧,出於意外,而師期甚迫,資裝等事,勢所不及,差退數月事,通于彼中,以緩軍期,何如?上曰,彼雖不從,亦無所害,善爲撰文,從速入送無妨。具宏曰,交替之事,勢不獲已,當用何軍乎?上曰,事急矣。不可調發他軍,以御營軍抄送,兩南中道以上及京畿·忠淸·江原等道分定,而江原則從其收布數定送,餘軍若干,亦爲抄送。上曰,馬三百匹調送,而二百匹分定三南,馬價依資裝例爲之,一百匹禁軍馬中,擇其駑下者送之。上曰,火兵三百人,則定於黃海道,二百人則分定於兩南近邑及中道以上,可也。上曰,地有遠近,不可一時發送,差遲一二日分運送之,可也。初運則望前,二運則望間,三運則念前,京中逢點軍中器械等物,一依前例爲之。且抄軍之時赴西軍及山城扈從者類,不可調發,赴西軍雖或不得已而用之,扈從者決不可抄送矣。景禛曰,資裝木則以該司某樣木推移用之,似爲便益。上曰,然資裝木元數中四疋,則使軍人到京受去,其餘則以本道所儲某樣木,推移先給事,各道監司處,分付。景禛曰,近來列邑宣傳官出使者,非但不爲接待,所騎之馬,亦不趁時給之,故以致遲滯者有之云。今後所經各官,不爲接待,以致遲滯者,使出使者,來言于政院或兵曹,尤甚者推考,何如?上曰,今後政院問之,書啓,可也。李景曾曰,雨後兩麥,頗有可食之望,而賑恤廳若干米石·鹽石,其勢難久,賑恤之典,自六月停止,何如?上曰,與大臣相議爲之。景禛曰,各道行移,當以撥馬送之。具宏曰,莫重之事,不可以行會爲之,下諭,何如?上曰,依爲之。宣傳官擇送,可也。以上燼餘
上在昌慶宮。停常參·經筵。
巳時,日暈。
有政。吏批,判書南以雄式暇,參判李植進,參議李基祚進,右副承旨李省身進。兵批,判書沈器遠進,參判韓亨吉病,參議未差,參知李惟聖進,右承旨睦性善進。
以韓亨吉爲都承旨,李厚源爲兵曹參議,趙復陽爲兵曹佐郞,尹孝生爲司評,鄭致和兼漢學敎授,李行遇爲副應敎,朴日省爲刑曹佐郞,趙重呂爲修撰,以沈東龜爲司果,邊彦璜爲副六七字缺鎬爲副護軍。
大司諫李明漢,正言李晢啓曰,新除授司諫趙錫胤,時在忠淸道堤川地。請斯速上來事,下諭。答曰,依啓。
睦性善,以備邊司言啓曰,領兵大將可合之人,臣等退而相議,在京武將中絶無其人,唯統制使柳廷益,最合此任。故問於領相,則亦以爲可,非不知此時海帥遞易之難便,而事勢出於不得已,敢此仰稟。傳曰,依啓。
尹得說啓曰,假注書鄭始成,重得面腫,不能察任。請改差,他假注書差出。傳曰,依啓。
以李丕顯爲假注書。
以備邊司事目付標,傳于睦性善曰,妻子奉足,皆爲給之耶,此何樣語耶?問啓。
睦性善,以兵曹言啓曰,新除授統制使李廓,方以忠淸兵使,時在本營,銃制使交代,一刻爲急,除朝辭及新兵使交代,卽速赴任之意,下諭,何如?傳曰,允。
又以備邊司言啓曰,軍兵期限差退之意,具奏入送事,已爲啓下矣。臣等反覆詳議,參以物論,則軍兵等京中逢點之期,旣已定日,下諭。奏聞停當之前,軍兵必已登程,旣集之後,則彼雖聽許差退,反有狼狽之患,在我如是竭力,而初頭以不卽調送爲奏,則不無逢彼之怒,恐有生梗之患,奏聞之擧,姑爲停止,何如?傳曰,依啓。
又以備邊司言啓曰,前日軍兵等上來時,領來將官,不爲擇送,苟充上送,故軍兵之一路作弊,罔有紀極,蓋無彈壓之故也。今番則各令其道虞侯,領率以來,交付京中,俾無中路橫挐之弊,宜當,敢啓。傳曰,依啓。
又以備邊司言啓曰,以本司事目付標,傳曰,妻子奉足,皆爲給之耶,此何樣語耶,問啓事,傳敎矣。上年舟師時,因西路狀啓,赴戍軍兵家屬處奉足一名,姑爲定給,軍兵還來之日,卽爲還罷,故今春柳琳帶去軍兵之家,亦依此爲之,所謂妻子奉足一名者,乃是一軍之家,給一人以爲農軍助役之意,而非謂其妻·其子,各給一名而言也。此是近例,如是行會,則外方自當擧行,故昨夜已爲知委矣。敢啓。傳曰,知道。
睦性善,以扈衛廳言啓曰,前別將趙磼,邊將遷轉,其代以完興君李元榮,別將差出,使之入直之意,敢啓。傳曰,依啓。
尹得說,以弘文館言啓曰,新除授修撰趙重呂,時在慶尙道山陰縣,經筵入番事緊,請斯速上來事,下諭。傳曰,依啓。以上燼餘
備邊司啓曰,柳廷益移差領兵大將,當此風和時,非但統制使,不可一日暫曠,柳廷益上來,一刻爲急,今日爲政,統制使差出,星火下送,何如?答曰,依啓。
又啓曰,以本司事目,傳曰,各給一結以下,文書似爲未瑩,此則曾前文字相考書送事,傳敎矣。去夜因下敎,卽爲措辭添入行會中,已爲發送,而元單子中付標,以爲後考之意,敢啓。答曰,知道。
又啓曰,柳廷益之上來,一日爲急,而統制之任,不可不面看交代,李廓方在忠淸兵營,卽令李廓,除交代罔晝夜馳赴任所,敎書則追後下送。新兵使申景珍,亦令明日內辭朝,而景珍未赴任前,姑令虞侯察任宜當,此意發馬行會,何如?答曰,依啓。以上備局謄錄
上在昌慶宮。停常參·經筵。
下直,忠淸兵使申景珍。
睦性善,以都摠府言啓曰,今日入直軍士,中日習射,請出標信。傳曰,知道。
藥房提調臣李溟,同副承旨臣尹得說啓曰,伏未審聖候脹症若何?前承漸漸向差之敎,差復之候,比數日前,何如?臣等不勝區區仰慮之至,敢此問安。答曰,此非一朝快差之症,勿爲問安。
睦性善,以備邊司意啓曰,黃海道火兵所給資裝木七十二同,以本司所儲,當日已爲發送,使之一一從速分給之意,敢啓。傳曰,知道。
行大司諫李明漢,正言李晢·李行源啓曰,堂上宣傳官,爲武臣極選之任,而黃瀷悖惡之行,爲世所棄,居官貪虐,乃其餘事,知其家行者,羞與相對,宿衛嚴近之地。豈可使如此之人,爲之首望,以辱名器乎?請命削去仕版。懷德縣監趙松年,以先賢之裔,朝廷旣授字牧之任,則所當十分畏愼,而到任之後,恣行貪虐,多定束伍,受布還減,平和民間,勒令納米,聽訟之際,公然受賂,其他醉酗淫虐之事,不一而足,傳聞騰播,莫不駭憤,請命罷職不敍。答曰,依啓。黃瀷遞差。
傳曰,忠淸兵使引見。
以統制使李廓密符單子。傳曰,兵使時密符仍授。
尹得說,以吏曹言啓曰,臺諫有闕,政事何以爲之?取稟。
金堉啓曰,黃瀷遞差事,命下矣。臺諫方以削去仕版論啓遞差承傳,不得捧之之意,敢啓。傳曰,知道。
又啓曰,都摠府郞廳來言,闕內各處巡檢之意,敢啓。傳曰,知道。
尹得說,以賑恤廳意啓曰,行司勇朴善承,呈狀于本廳曰,本以密陽之人,得參癸卯武科,長在征戍之役,又以本道千摠,積年察任,上年除授武兼宣傳官,出入朝行,聖恩罔極,圖報無路,近仍連歲凶荒,賑數字缺曾以租稅之餘穀五百五十石,略效微誠,非敢有所希四五字缺蒙嘉善重加之命,惶恐感激,罔知所措,四行餘缺武士隨行於武兼之列,六七字缺且前後納粟之誠,如是可嘉,似當參商事目四五字缺擧,令吏兵曹相當守令·邊將中爲先擬差,以勸他人,何如?傳曰,依啓。
自昧爽至辰時,有霧氣。
敎三道統制使李廓書,王若曰,防虞備患,所以講固圉之方,仗鉞視師,所以寄專征之任。其責甚重,匪人則輕。乃眷統使一營,實管湖·嶺三路,險固則國之障蔽,形勢則夷所覬覦。節制郡縣,近數百區,積穀峙糧,務在足食,號令邊將,餘四十堡,治船習操,惟其指揮。帥得其人,邊部有所恃而可聳,御失其道,兵民無所賴而爲安。簡授常重於諸藩,威惠鮮稱於專制。簿書鞭扑,丁壯常困於誅求,魚菜鹽鹺,戰艦多弊於販估。必須忠智之兼備,可見撫御之得宜,唯卿以宰輔之世家,服忠義於庭訓。名騰虎榜,早擅弓馬之才,識通豹韜,素負干城之望。出試盤錯於外地,入佐笠轂於中軍。及當扈駕之辰,益著捍艱之績。進班宿衛,庸畀總師之權,剖符湖營,仍隆維翰之寄。玆屬海閫之有缺,博稽輿論而僉同。顧遠近輕重之懸殊,而彼此移易之何害。李愬節度,行膺大鎭之遷,王濬樓船,宜藉上流之勢。玆授卿以三道統制使,兼慶尙右道水軍節度使。卿其聞命卽服,啓行以先,克殫循國之忠,勉竭籌兵之策。結人心以爲頭目之捍,寬民力以爲保障之方。繕器械而簡戎徒,備先陰雨,黜貪汚而禁殘暴,務盡澄淸。海風方和,須防鷁首之飛渡,蠻情叵測,可戒虺毒之潛吹。利害唯審其機,便宜任卿所劃。於戲王室多難,此誠存亡之秋,人臣見危,豈無盡瘁之志?尙念中朝之歎,庶寬南顧之憂,故玆敎示,想宜知悉。
上御養和堂,引見忠淸兵使申景珍,右承旨睦孝善四行餘缺軍兵逃散,緣何事矣?禁莫逃散,亦有七八字缺公私賤許接,杖一百徒三年之法,申明嚴施,則自無逃散之患矣。上曰,軍兵之潰散,雖緣國法之不嚴,而大槪爲將者,平日則數字缺虐卒,臨亂則自有退生之心,軍兵之潰散,職此之由,苟於平日,撫恤軍卒,而臨亂無逃退之心,則唯彼軍卒,豈有潰散之理乎?申景珍曰,撫恤軍兵,固是爲將之道,而公私賤許接,杖一百徒三年之法,亦可申明爲之,唯在朝廷施爲而已。上曰,是法,雖似好矣,而其要,在得人心,以丙子年觀之,本道軍兵,一半監司領來,一半兵使領來,而監司則先有將死之心,故能爲進屯,兵使則先自恇怯,面色如土,故以致將士之潰散。大槪受任之人,不但歸責於國,凡事小心施爲,則庶乎可矣。景珍曰,受國厚恩,致爲兵使,則誰無報國之心乎?大槪將帥者,人各不同心矣。至於監司,施恩而得軍心,兵使恇怯而致軍散,誠如上敎矣。上曰,兵使善爲律己,亦且淸簡云,而至於恇怯,以致潰散,是可痛也。景珍曰,臣與其人,儕類相親,恇怯則誠有之,其淸簡律己,果如上敎矣。上曰,將帥者,堅執厥心,不自撓動,則臨急可以制敵矣。景珍曰,上敎至當。上曰,其時慶尙道兵使,初無苟生之心,而平日不爲施恩於軍,忠淸道兵使心多恇怯,俱致潰散,爲將者知此二病,則可能戰矣。睦性善曰,慶尙道軍兵,一敗塗地者,雖是平日不能施恩之致,而大槪不爲據險,以致潰亂矣。上曰,登山結陣,非曰據險乎?性善曰,所謂山者,實非險地也。景珍曰,我國兵勢,與中原懸異,萬無野戰之理,堅城固守,則庶可禦敵矣。上曰,其時本道監司所領兵,只砲手四百云。雖精兵猶難據險數字缺皆不敎戰者乎?前日務造鳥銃,以備緩急之用,十餘字缺每以不敎者戰,此必敗之道四行餘缺景珍曰,前者號牌時,我國七八字缺餘云。除其百萬,以二十萬作砲手,則何戰不克。上曰,忠淸道人心不順云,而日者聞鄭世規之言,則當危急之時,監司望山城飮泣,渠等亦從而揮涕云。以此觀之,人心之不順,似爲虛矣。景珍曰,犬馬猶可以感化,況人心乎?監司旣已施恩,故人皆感之,致如此之效矣。上曰,誠然矣。古語云,文臣不愛錢,武臣不惜死,朝臣若皆淸白,則武臣定無侵漁之患矣。上曰,本道鳥銃,前日監司,造備屢柄,以其鳥銃,使之鍊習,可矣。景珍曰,各官所儲鳥銃,其數雖多,或有破缺者,或有半穴者,俱是無用之物矣。日本國則使之私造,人自買賣,故鳥銃無不精矣。我國設此法,似好矣。性善曰,各官鳥銃之無用,勢固然矣。當初造作之時,豈有破缺半穴者哉?各官下吏輩,乘間偸換,以致無用矣。上曰,守令各於所知人處納鳥銃,故無用者果多矣。性善曰,上敎誠然矣。上曰,鳥銃之不可用者與杖無異也。顧謂景珍曰,卿旣知此,須好爲之。景珍曰,李溟爲咸鏡監司時,多造鳥銃,俱極精剛,及其後監司之到營也,率皆無用者有之,各官所儲弓矢,厥數亦多,而俱是不用之物,弊端若此,可以嚴法禁之也。此豈小臣欺妄之言?前者金自點,語臣以此弊,不勝痛心云矣。上曰,此皆守令·邊將不察之由也。守令·邊將,若善點檢,則豈有此弊乎?景珍曰,忠淸道多造鳥銃云,今若點閱,則可知其用與不用矣。上曰,點閱後啓聞。上曰,我國昧於戰道,鳥銃之爲兵器,雖壯且妙,而臨急則虛具也。戰者,必以短兵相接,可保必勝,而我國之人,先自生恇怯,每有三四字缺此而能制敵乎?景珍曰,我國兵器,非不美矣,而臨七八字缺破壞半穴者,終爲無用之物,四行餘缺性善曰,此五六字缺者臨亂無退生之心,則庶可以戰矣。上曰,我國四五字缺用致諸將之退遁,往者金復龍,提兵力戰,淸國大將數字缺死而旋爲退遁,不終厥功,予甚不美矣。上曰,纔經喪亂,寬刑典走免之軍,退生之將,謂之大霈,輒皆放釋,以玆致軍律之不嚴矣。景珍曰,自古喪師之將,時或寬赦,使之立功自效,此法亦不可不用矣。上曰,此則指後必有大得力者而言也。凡人之走生者,豈皆赦乎?兩湖變怪之事,近日尤甚云。凡軍律,申飭之事,雖在昇平之時,不可少緩。況當此時,其可忽諸?卿其懋哉?景珍曰,監·兵使,或有務造軍器者,而察此而遺彼,檢前而緩後,每致覆軍之患矣。性善曰,此弊固有之矣。鳥銃之數雖多,亦與火藥同備,然後可以爲戰,我國焰數字缺之月課火藥,今當更煮之,分付各官,亦竝煮取,誠當矣。以上燼餘
備邊司啓曰,頃因李穆上疏,各廳軍官革罷一款,本司以不可輕罷之意覆啓,則聖批以軍官給料之數,亦爲量減爲敎,故卽已,分付于扈衛廳,自開月朔當爲裁減矣。群議皆以爲此輩,多是扈從守堞內外戰功之人,或至有陞敍除職承傳者,雖未能調用,當此飢饉之歲,單料勢難裁減,而欲爲汰省員數,則窮寒之輩,或有流涕者,察其情理,誠所不忍,莫若待其遷轉,及有故作闕者,勿出交代之爲便云,敢此申稟。答曰,此輩不爲輪替,恒留受料則,其餘許多軍官奚用乎?
引見時,申景珍所啓,我國束伍軍,共十一萬名,而八道所儲鳥銃,亦備五萬云。今若抄擇五萬名,各授鳥銃,常加鍊習,守令殿最,隨其勤慢,則必有成效而可以得力矣。上曰,言于備局。以上備局謄錄
上在昌慶宮。停常參·經筵。
下直,全羅水使李一元。
金堉,以兵曹意啓曰,當日保人李承吉稱名人,自金虎門入來,差備門外擊錚,極爲駭愕,令攸司囚禁治罪,同門守門將李海一,常時不能禁斷,以致闌入,亦爲非矣。請推考。傳曰,允。
以李惟源爲事變假注書。
數字缺以都摠府意啓曰,去夜發遣郞廳,各處入直軍士摘奸,則忠贊衛朴忠男,正兵鄭得仁·鄭守官等,無緣闕直,忠翊衛李孝信·鄭松根,忠壯衛金應信等,軍裝有頉,極爲駭愕,竝依前例,自本府從輕重科罪,何如?傳曰,允。
大司諫李明漢身病呈辭。傳曰,調理出仕。
尹得說啓曰,本月十五日引見罷出之後,假注書鄭始成,面腫猝劇,擧行條件,悤率書出,卽以調病出去矣。臣深恐擧行條件,或有落漏,累日念念,反覆尋繹,則其時自上下敎入瀋次,關西留待驛馬,似當放還。右議政姜碩期對曰,臣等之意,亦欲放還。上曰,夏前似無留待之事,放還無妨,此一款應在擧行之中,而適緣注書,以病出去,臣亦今始覺得,未能劃卽分付,極爲惶恐,此意已爲分付於備局,使之擧行,而遲延曲折,冒昧敢啓。傳曰,知道。
李省身,以備邊司言啓曰,今月,十五日,引見時,自上下敎,入瀋所用關西留待驛馬,似當放送事,傳敎矣。聖敎甚爲允當,卽當知會,而擧行條件,自政院趁未書出,臣等其日,亦多有料理,分付之事,未能省察,不卽覆啓,不勝惶恐。咸鏡·黃海兩道驛馬,竝放還事,三道監司處行移之意,敢啓。傳曰,依啓。
又以春秋館郞廳,以領監事意啓曰,新除授本館知事金時讓,方在忠州地,雖不能視物,精神不衰,今當修史之擧,熟諳典故,訂定筆削之任,無出其右,該曹擬差,意非偶然,從速上來事,各別,下諭,何如?傳曰,允。
行大司諫李明漢,正言李䅘·李行源啓曰,宣傳官黃瀷,請命削去仕版。答曰,旣已遞差,不必深治。
吏曹啓目,粘連啓下,前日纂修廳修史時,郞廳謄錄官,皆兼春秋,不拘相避,今此李行源·李䅘之兼帶,亦爲修史而加設,別無褒貶管攝之事,依前例勿遞,何如?啓依允。以上燼餘
禮曹粘連啓目,禧陵參奉推考事。答曰,依允。內下記草
上在昌慶宮。停常參·經筵。
下直,羅暖萬戶權訥。
昧爽,黑雲一道如氣,起自南方,直指東方,長七八丈,廣尺許,良久乃滅。
傳于睦性善曰,今下弓矢,羅暖萬戶權訥給送。
李省身啓曰,奉敎洪處尹,自初九日卒然得病,四肢不收,三字缺建,多般救藥,僅得還蘇,而時或更發,尙未快差矣。卽者憲府城上所傳啓之後,前證又發,手足皆冷,面無血色,不能運動,臺官時在臺廳,以無史官之故,不得請,承傳色,卽使上番兼春秋代行,則兼春秋,亦不在直。臺諫所啓,以此遲延,事體極爲未安。請當該上番記事官推考。傳曰,允。
傳于李省身曰,政事,明日爲之。
行大司憲李景奭,掌令洪茂績啓曰,國家任將之道,先取其智勇,則其他小小瑕累,有不足論者,此所謂不以二卵,棄干城之將也。新除授統制使李廓,智勇無聞,而所犯非特二卵,曾爲濟州牧使時,淫刑暴斂,罔有紀極,肥己之餘,善事是務,其數目之狼藉,衆所共覩,濟州之人,至今怨罵,其時略二字缺論,而無復懲艾,擢爲閫帥,恩榮至矣,而不思報效,專肆掊克,刑杖濫酷,以朝報一兩日稽傳之故,至殺人命,其取怨於軍民,容有免哉?統制爲任,摠禦三道,財穀之儲,亦最諸營,輸鹺載米之船,浮海泊江之誚,比比有之。今日此任,須選才武廉謹之人,而遽屬於此人之手,除目一出,咸以爲駭,遐氓失望,亦可想矣。請命罷職不敍,其代極擇差送。靈光爲郡,物衆地大,素稱難治,郡守金鼎鉉除拜之初,人固議其人器之不稱,而得免臺論,特幸耳。到任之後,無一可稱,處事昏妄,賦役不均,奸吏擅弄,民怨日滋,暴怒濫刑,訟獄多枉,乃以語言薄過,捽曳訟人,髮爲之脫,從而杖之,終至殞命,人言藉藉,莫不痛駭,如此之人,不可置諸字牧之任,請命罷職不敍。答曰,依啓。李廓功勞非細,勇力過人,實合於此任,風聞遞罷,殊甚不可矣。
李省身,以內醫院言啓曰,公州居幼學崔宇量,學鍼於許任,深得其精妙數字缺里稱善云。近日因事上京,有宰臣脹證之甚,七八字缺施鍼輒效,所患良已,其於本業似非尋常。以下缺以上燼餘
上在昌慶宮。停常參·經筵。
下直,平安虞侯李東龍。
有政。吏批,判書南以雄進,參判李植病,參議李基祚進,都承旨韓亨吉進。兵批,判書沈器遠病,參判李必榮未肅拜,參議李厚源未肅拜,參知李惟聖進,右副承旨李省身進。
傳于尹得說曰,今下弓矢,平安虞侯李東龍給送。
以李行遇爲執義,李必榮爲兵曹參判,鄭泰齊爲持平,崔煜爲靈光郡守,柳穎爲尙衣正,張歸漢爲懷德縣監,姜文明爲堤川縣監,朴守文爲兵曹正郞,李之華爲奉禮,丁彦璜爲司藝,權堣爲副修撰,尹㻩爲典籍,尹絳兼春秋減下,徐景雨爲宗簿提調,姜允亨爲禮曹正郞,鄭麟卿爲注書,柳昌辰爲刑曹佐郞,權澳爲司宰主簿,林墰爲判決事,白以文爲典涓直長,以蔡裕後爲護軍,朴守文爲副司直,洪起源·崔宇量爲副司勇,李必行爲副護軍,朴大順爲副司果。
吏批啓曰,判決事極擇擬望耶事,傳敎矣。首副望則自少才望已著,末望則善治有風力,故敢擬矣。傳曰,知道。
傳于尹得說曰,昨日自瀋陽狀啓持來禁軍,趁速入來,該曹給賞。
新除授注書鄭麟卿,時在全羅道羅州地,請斯速上來事,下諭。上來間假注書李丕顯,仍令察任。傳曰,允。
尹得說,以備邊司意啓曰,柳廷益上來之事,一刻爲急,故李廓罔夜馳進,交代之意,曾已入啓,知會矣。李廓不意被論必於,中路聞奇中止,而柳廷益遲待交代之際,師期漸迫,將至生事,極涉可慮。令柳廷益除交代急速上來,而姑令虞侯,限新統制赴任間,留鎭察任之意,發遣宣傳官,下諭宜當。事機掣肘,必有狼狽之患,不得已破格變通之意,敢啓。傳曰,依啓。
以戶曹瀋陽狀啓持來禁軍單子。傳曰,六日內入來,加磨鍊題給。
行大司諫李明漢,正言李䅘·李行源啓曰,臣等以幺麽一武夫之事,論列已久,八九字缺尙靳兪音者,實未曉聖意之所在也。四行缺鄕黨之所共道也。家貲饒甚八九字缺有病,送人求藥,則不問親病之如何,先問藥價之有無,四五字缺豈容如是?曾爲西路守令時,聞其母在原州,有病初不數字缺來及京之日,聞其母病篤,已至於不可救之地,而旋卽回程,罔夜還邑,盡偸官儲,輦輸于家。聞喪之後,始乃奔赴,此則或謂之祕不發喪,而親戚之所共知也。旣不順於其父母,則其所不友於兄弟,乃其小小事,不可以友恭之道,責之於斯人,而惟務善事,越視同氣,飢寒疾苦,曾莫之恤,使其弟躬樵手汲,行乞于道,而終無斗粟之捐,以濟窮餓之水火,天理人情,至此盡矣。此則道路之所共見也。其他不婣不睦,悖理逆常,淫穢貪黷之行,狼藉人口,擢髮難數。使此人尙保視息於天壤間者,豈非國家之無法乎?向者船遊殺人等事,亦甚有駭於瞻聆,而以瀷之平生行事觀之,則此特細過耳。豈可遺大而論其小者哉?今此削版之律,不足以懲此人之罪惡,而臣等之請,旣云末減,不可以已爲遞差,而使之仍在仕籍,以汚國家名器。請勿留難,亟允前請。答曰,所論似不近理,更加詳察,勿爲煩瀆。
行大司憲李景奭,掌令洪茂績啓曰,新除授統制使李廓,請命罷職不敍,其代極擇差送。措辭見上答曰,已諭勿煩。以上燼餘
備邊司粘連啓目。答曰,今又執送,尤極矜慘,更議處置。內下記草
上在昌慶宮。停常參·經筵。
下直,歙谷縣令姜晉㫥。
行大司諫李明漢啓曰,頃日本院齊坐時,趙松年·黃瀷之論,發於席上,臣初疑其過重,而臣不欲堅執,同議而啓之矣。追後聞之,則趙松年事,毁譽相半,黃瀷固有人言,而亦未必一一皆然,論人之罪,得三四字缺參首席,豈無已甚之慮乎?且臣旣因賤疾,冒呈辭單。八九字缺今聞政院之言,臣之姓名。以下缺
正言李行源啓曰,頃日之坐,同僚以趙松年·黃瀷五六字缺之事,臣實初聞,而黃瀷云云之說,行於世久矣,故臣三四字缺矣,且臣以春秋館相避之故,陳疏退去私室,連啓簡通數字缺答送之失,臣與長官,少無異同,何敢偃然仍冒,請命遞斥臣職。答曰,勿辭。
行大司憲李景奭,掌令洪茂績啓曰,新除授持平鄭泰齊,時在江原道洪川縣,請斯速上來事,下諭。答曰,依啓。
正言李晢啓曰,趙松年居官貪虐之狀,騰播遠近,黃瀷得罪倫常之事,狼藉人口,故臣於頃日席上,果發此論,與同僚磨琢論啓矣。卽見大司諫李明漢引避之辭,以臣所論,爲過重已甚,而有毁譽相半,得中爲難等語,臣實未曉其意也。趙松年之貪淫掊斂,大小同辭,黃瀷之家行悖惡,人所共知,則毁譽相半,未必皆然之說,於何聽聞,而有此云云也?況大小論啓之事,必於長官前搆草,而連啓之時,則簡通可否,乃其例也。如有過重已甚之慮,則商確低昻,固無不可,而初無異同之後言,有若初不干涉者然,論事之體,恐不當如是也。且臣於二昨連啓之時,簡通於同僚,則皆以謹悉答送,故聯名,書啓矣。凡同僚雖在未出仕之前,拆見簡通書以謹悉,則聯名,書啓,自是規例,而今者同僚,以此引避,一以臣爲若初不相議,而獨執己見,一以臣爲若泛然聯名,而創開新規者然。此無非臣見輕之故,臣何敢自以爲是而晏然而已乎?請命遞斥臣職。答曰,勿辭。
金堉啓曰,大司諫李明漢,正言李行源·李晢再啓煩瀆,退待物論矣。傳曰,知道。
金堉,以扈衛廳意啓曰,頃仍備邊司啓辭,聖批,以軍官給料之數,亦爲量減事,傳敎矣。大將昇平府院君金瑬,平城府院君申景禛,綾城府院君具宏,及前延陽君李時白,缺屬軍官等,則各減六員,堂上洛興君金自點,八九字缺綾川君具仁垕,東城君申景禋,軍官。以下缺以上燼餘
備邊司粘連啓目,新城運糧事。答曰,依允,運糧一事,如是調用,則後運軍兵入去時載糧之馬,似無出處,更爲參酌處置。內下記草
上在昌慶宮。停常參·經筵。
掌令洪茂績啓曰,大司諫李明漢,正言李行源·李晢,竝引嫌而退,同僚發言,不諉未聞,而別立異同於其間,則相敬之意可見,而至於節節漸加,太近於已甚,則便生未安之心,有所云云。此實仁人君子之用心也。雖在受由調治之中,旣同僚議於當初,而職名尙在其身,則聯名,書啓,有何所傷?緣他職務,陳諫退在,言責在身,則答通連名,未爲不可。非目所覩,而只據風聞,一擧論人驅罪極惡,則見疑失中,理固然矣。然而諫臣論事,須容抗激,措語已甚,似不必多辨。請大司諫李明漢,正言李行源,正言李晢,竝命出仕。答曰,依啓。正言李晢遞差。
睦性善,以黃海監司狀啓回啓,傳曰,所謂相議,有傷事體,更爲回啓。
金尙,以賑恤廳意啓曰,頃日榻前,本廳分賑停止與否,與大臣相議爲之事,命下矣。臣景曾,今二十一日進去,將米三十八石零,鹽九石零,黃角十三石,分給一千二百七十五名矣。此後停賑與否,議于大臣,則以爲自前六月,則兩麥成熟,故賑恤之擧,例爲停止。今年兩麥,雖曰不實,雨澤之後,稍有可食之望,今亦當依前停止。姑觀飢民來訴,多少更爲設賑爲當云。且因憲府陳箚,自戶曹許送陳太二百石,臺臣箚請,意非偶然,此太處置,亦議于大臣,則賑擧旣停之後,不可遽爲取來。更觀前頭形勢,隨所一字缺議處云,敢啓。傳曰,依啓。
尹得說,以吏曹言啓曰,臺諫有闕,而明日國忌齋戒,明明日國忌,政事何以爲之?取稟。以上燼餘
刑曹粘連啓目。答曰,旣有罪犯,則謂之審理,實涉無據爲在果,然累經大赦,厥母之請,亦甚矜惻,節叱分揀。內下記草
上在昌慶宮。停常參·經筵。
太祖大王忌辰齋戒。
傳于睦性善曰,後運軍兵入往時,給三人竝一匹,則三百匹馬,似爲不足,令備局察處。
睦性善,以備邊司意啓曰,傳敎矣。三百匹之馬,果爲不足,而臣等未及致察,至勤下敎,不勝惶恐之至,三人竝一匹,則當至五百匹,而行期已迫。二百匹之馬,勢難措辦,前日兵曹禁軍馬一百九十九匹內,一百匹,已爲抄定,其餘九十九匹之中六十匹,更爲抄發,而本司遺儲木,及餘丁木,移送該曹,使之貿得四十之馬,務准百匹以給,則合爲四百匹,庶可成形,敢啓。傳曰,知道。禁軍之馬,盡爲出用,殊未妥當,六十匹貿送,四十匹,令太僕給之,似可矣。
又以備邊司意啓曰,以本司草記,答曰,徐弼文狀啓,未知合當,使之依本司行會施行事,傳敎矣。今此漢船防備之言,初非閑漫之事,至令館所,直送節制兩西之官者,其有所厚望於我者,蓋可知矣。不可不示以警備之形,而方便處之,故昨日請遣郞廳,及方差一官,報知衙門矣。前此監司行會,似涉泛然,彼若有不備之意,或別遣差价,則尤有所難處,莫如先爲善處之爲得,敢此申稟。答曰,若以前日行會爲不快,則只及發兵之數,無實舟師,勿爲擧論。
又以備邊司言啓曰,漢船之說,出於淸人之口,虛的雖未可知,而彼旣專差,再次來言,自我順付回答而已。似爲歇後,宜以各別,申飭防備以待之意,委送一官,送于宰臣處,使之報知衙門,而亦送本司郞廳於西路,口授便宜於監兵使,使彼聽聞,知朝廷日新檢飭之意,甚爲便益,敢啓。傳曰,依啓。差官送于宰臣一事,似未妥當矣。
又以都摠府言啓曰,今日入直軍士,當爲中日習射,而以國忌齋戒退行之意,敢啓。傳曰,知道。
又以備邊司意啓曰,傳曰,所謂相議,有傷事體,更爲回啓事,傳敎矣。徐弼文前日狀啓之意,似爲合宜,故欲令本道依此施行,如是回啓,而措語未瑩,致勤聖敎,不勝惶恐,改付標以入之意,敢啓。傳曰,徐弼文狀啓,未知合當,使之依本司行會施行。
又以備邊司意啓曰,黃海監司狀啓粘目,付標以入,而還下矣。纔因兵使狀啓,本司已爲覆啓行會,竝及於道臣處,今無更爲知會之事,故不爲回啓之意,敢啓。傳曰,知道。以上燼餘
備邊司粘連啓目。答曰,此輩旣知年久漢人分揀之擧,則到彼之後,不無難處之事,更爲商量處置。內下記草
上在昌慶宮。停常參·經筵。
太祖大王忌辰。
傳于金堉曰,瀋陽狀啓齎持來人,令該曹論賞。
金堉,以備邊司意啓曰,在外赴西中軍營將等,領兵大將自辟,而今則柳廷益,方在遠道,上來之後,使之差定,則所定將官,勢未及裝束,事甚可慮,令該曹差出,使之預爲治裝宜當,敢啓。傳曰,依啓。以上燼餘
上在昌慶宮。停常參·經筵。
卯時辰時,日暈。自未時至酉時,日暈。
藥房都提調臣洪瑞鳳,副提調臣韓亨吉啓曰,旱天宵晝,氣候不齊,伏未審調攝聖候,何如?脹患輕重,亦復,何如?臣等不任仰慮之至,敢此問安。答曰,與前一樣。
尹得說啓曰,瀋陽宰臣狀啓,昨夜二更七八字缺今日開門後,始爲入啓,政院如是遲滯耶?新門四五字缺耶?査啓事,傳敎矣。招致新門護軍軍士·宣仁門守數字缺狀啓陪持人,一處推問,則狀啓陪持人,以爲二更三更,未能二字缺云。新門護軍,以爲其時未聞更點,不知爲何更云。新門軍士,以爲狀啓來時,打四更一點,到吏曹直房,則外城門開金,已爲持去云。宣仁門守門將,以爲狀啓來到之後,卽打罷漏云。各人所言不同,大槪新門稽傳之說,亦所難免,凡狀啓入夜到院,則房直使令,傳授書吏,書吏來告臣等,例也,而今日則臣等將坐衙,下吏,始言狀啓入來,臣問如此時急狀啓,何刻到院,而始爲來言乎云,則下吏答以卽刻入來云。其緩慢之狀,亦極可惡,敢啓。傳曰,竝爲治罪。
傳于金堉曰,瀋陽質子新往者,使之定日矣。其後未有定日之事,何耶?
金堉,以備邊司言啓曰,儀賓都事盧,呈書于本司曰,生長嶺南,雖爲業儒,才智駑下,效忠無路,頃在戊辰年賑恤時納粟百石,得拜刑曹正郞,丙子亂後,國用蕩竭,朝廷有募粟之擧,以正租百石上納,則朝廷不知身之無似,至除儀賓都事,惶恐感激,措躬無地,今春荒政方急,又納一百五十石,則本道監司具鳳瑞啓聞,自上特下相當職除授之命,自惟螻蟻微物,甘與草木同腐,豈意天恩,至此罔極,不知死所,目今國事危急,不勝感聖上之恩,憂國家之急,願納戰馬二匹,正租百石,以補軍國之萬一云。此人前後所納,租石已多,而今者竝與戰馬而願納,嶺外疏遠之臣,爲國之誠,實爲可嘉,敢啓。傳曰,知道。令該曹各別論賞。
金堉,以吏曹言啓曰,瀋陽質子新往者,使之定日矣。其後未有定日之事,何耶事,傳敎矣。凡質子新往時,則例有付軍職,故兵曹當爲定限,以此意通于政院,則五六字缺政院,分付于兵曹矣。敢啓。傳曰,本曹定限,可也。
傳于金堉曰,政事,明日爲之。
金堉啓曰,兵曹郞廳來言,闕內各處,夜巡檢之意,敢啓。傳曰,知道。
夜五更,月暈。
平寧君申景瑗疏曰,伏以臣疾病沈痼之狀,前已屢陳,自上洞燭者久矣。頃日幸得少愈,感激鴻私,黽勉奉職。雖間有添重之時,而臣子分義,寧恤其私,玆更不敢言病矣。粵自四月念後,宿病復作,視前倍加,種種危症,難以遍擧,而嘔吐不能飮食爲主患。一粒纔呑,旋卽吐出,鬱火衝上,喉舌焦乾,通宵輾轉,睫未暫交,精神凋耗,形色換脫,醫窮技殫,鍼藥罔功。臣所帶摠戎使·捕盜大將,俱是重任,事務煩劇,曠廢可慮,殊極惶恐。伏願聖慈,俯察危懇,亟許遞改,以便公私,不勝幸甚。臣無任惶恐之至,謹昧死以聞。答曰,省疏具悉。卿其勿辭,調理察職。仍傳曰,遣內醫看病。
右承旨睦性善疏曰,伏以螻蟻微臣,最居人下,而一月之內,再叨恩命,惶恐感激,不知死所,一向祈免,分義不敢。且於其時,父病少減,黽勉供職,已多日矣。竊念臣父腫脹之症,沈痼五朔,少無生道,幸賴鍼治,大勢暫回,而久病纔歇。元氣大敗,食飮專廢,羸瘁到骨,恐添他症,方用憂懼。自數日內重感風寒,痰熱交作,嘔吐藥物,心神煩亂,委頓床席。若將漸盡,病勢到此,頃刻可虞。人子之情,不忍暫離病側,而顧臣所帶之職,夙夜在公。救病供劇,暫難兼行,臣誠煎悶涕泣,方寸已絶,伏願天地父母,特賜憐察,遞臣本職,俾令專意救治,得延病父垂死之命,則父子含恩,庶效殞結之報,臣不勝激切屛營之至,謹昧死以聞。答曰,給由。
下直,春川府使李後松,松禾縣監李慶彬,漆原縣監柳東發,鏡城判官黃㦿。以上燼餘
備邊司啓曰,吏曹草記,參判李植辭職上疏,令廟堂議處事,入啓,允下矣。李植控辭之言,涉於過慮,本職非所當遞,而本司堂上,似不必兼帶,姑爲減下無妨,敢啓。答曰,依啓。
又啓曰,今日巡檢使之任,非尋常差遣之比,漢船之的來,雖未可必,而萬一出來,則所關非輕,臣等遍閱宰臣,而可合之人,實未易得,仍念林慶業,雖在罷散之中,而淸國初無督過深罪之意,以此人差送,似爲便益,敢稟。答曰,似爲不可矣。以上備局謄錄
上在昌慶宮。停常參·經筵。
辰時巳時,日暈。
有政。吏批,判書南以雄進,參判李植病,參議李基祚進,都承旨韓亨吉進。兵批,判書沈器遠進,參判李必榮在外,參議李厚源進,參知李惟聖進,左副承旨金堉進。
以權澺爲掌令,宋國準爲端川郡守,柳景緝爲直講,李德洙爲大司諫,濬源殿參奉李士琚,典獄參奉沈景鼇相換,朴長遠爲正言,李袤爲正言,以李明漢爲司直。
金堉,以都摠府言啓曰,今日入直軍士,當爲中日習射,而政事相値,退行之意,敢啓。傳曰,知道。
韓亨吉,以吏批意啓曰,端川郡守黃一皓戶奴,呈狀于政廳曰,奴矣上典,去四月聞老母病重,受由下來,而老母年過七十,病勢亦重,決難離而遠去,親年七十,勿敍三百里外,載在法典,入啓處置云。黃一皓,不得赴任,改差,何如?傳曰,允。
金堉,以兵批意啓曰,南道兵使,已爲箇滿,今當差出,而關防重地,聞見孤陋,不得其可合之人,令廟堂議薦,何如?傳曰,依啓。
尹得說啓曰,今見統營下去宣傳官尹宣擧狀啓,雨中作行,元非必爲馳啓之事,而狀啓措語署名,皆違規例。且外面不着名,此雖年少新進,未諳事係之致,而旣違常規,不可不懲其失,請推考。傳曰,勿推。
傳于尹得說曰,上年入去質子日數,亦爲考啓。
吏批啓曰,頃日政,姜允亨,以都承旨韓亨吉三寸姪女夫法當相避,而臣等未能詳察,禮曹正郞擬望,至於受點,不勝惶恐待罪。傳曰,知道。勿待罪。以上燼餘
上在昌慶宮。停常參·經筵。
李省身,以吏曹言啓曰,儀賓府都事盧納粟納馬,因備局啓辭,令該曹各別論賞事,傳敎矣。以前日所納,得授本職,今又戰馬二匹·正租一百石願納,或二字缺遷或守令除授,似當,上裁,何如?傳曰,前後事四五字缺處。
金堉,以兵曹意啓曰,濟州圍籬別將,頃日政,以權克正啓下矣。退而聞之,則衰老且病,勢難越海,恐有公私狼狽之患,不得已改差之意,敢啓。傳曰,知道。
判中樞府事金時讓箚曰,伏以臣祗受本月,十九日,右副承旨李省身成貼,有旨今當修史之擧,熟諳典故,訂正筆削,無出卿右者,玆以卿爲春秋館知事,卿其從速上來者,臣承命驚惶,不知所以措躬也。臣年纔十二,遭壬辰之亂,流落鄕曲,早失父母,零丁孤若,跡渾村氓,朝廷事爲史之可傳者,無路聞知,數字缺第之後,始逐祿於庶官之末,久遠事蹟,誰肯爲臣言者,若出於文書間者,則或有得見,而臣痼病在身,今已八年,精神盡耗,昏忘日甚,親舊名字,多不能記,待問於人而得之。況日久所見文字間事,容有記憶之理乎?臣雖欲貪戀榮寵,奔走趨命,顧其中枵然驅殼而已。修史時,安用此一未死尸乎?言之至此,未覺涕淚交頤,鮮民之生,不如死之,久矣。伏望天地父母,俯察危懇,許免臣所帶職名,以全朝廷事體,以安愚分,幸甚。不勝惶恐戰灼之至。取進止。答曰,省箚具悉。予心缺然,卿其勿爲控辭,從速上來。以上燼餘
吏曹啓曰,入瀋質子,本曹定限,可也事,命下矣。遠道守令治裝,例以四十日爲限,質子則有異此,五十日爲限,何如?傳曰,依啓。備局謄錄
禁府粘連啓目。答曰,彼此同受刑訊,似未妥當,更議處置。內下記草
上在昌慶宮。停常參·經筵。
下直,襄陽府使李時楷,加德僉使趙磼,平陵察訪尹。
金堉,以備邊司意啓曰,沈演之行,當初旣以巡檢稱號,一番往來爲啓,故以巡檢使啓下矣。但彼缺令館所,欲以憚壓監兵使者差送云。巡檢使之稱,亦似三四字缺品借銜,稱以都巡察使,以示別遣嚴飭之意宜當,數字缺傳曰,巡檢之號,何以未穩耶?
李省身啓曰,奉敎洪處尹六七字缺直所,今將十數日矣,卽者戶曹判書李溟三四字缺命已下,而不得起身入侍,左右史未備,何以爲之?以兼春秋代行乎?敢稟。傳曰,依啓。相當藥物,令內局給送。
金堉,以備邊司意啓曰,行司直沈演,以兩西巡檢,不久將爲下去,而與廟堂多有講議之事,本司堂上差下,使之仕進之意,敢啓。傳曰,依啓。
又以兵曹意啓曰,別抄騎兵,今日開坐,試才分等別單,書啓,照例施賞之意,敢啓。傳曰,知道。用劍上上,亦爲給賞,可也。
金堉啓曰,伏見刑曹李禮男回啓公事,刑官執法之論,固當如是,但以禮男元情觀之,則亦或有未盡明覈者也。承介自縊之時,班婢得香,奔救不及,而隣居男女,分明目覩,會賢·長興·松峴等洞內上下人民,無不洞知云,則此大段二字缺之事也。且繼信之亂打承介,在於兩兒母相結之後,則缺傷處何以分別其彼此所爲乎?孝一,本以病人,一臂折傷,一臂不仁,着巾執匙,皆倩於人云,則兩手不用之人,豈能以一足踢之,而使之死乎?相鬪之際,必有看證者,此亦可問之事也。自古固有不能忍杖而誣服者,其情可疑,則豈可謂已爲承服而遽正其法乎?禮男元情,以議處判下,則聖上亦致疑於此,特示欽恤之意,而該曹不思詳覈,只諉於誣飾,竊恐固於執法而未盡於審克也。請令該曹,更加詳覈,罪迹無疑,然後依律處斷,未爲不可,臣待罪該房,出納之際,心有所疑,聖明之世,恐有一夫之含冤,惶恐敢啓。傳曰,依啓。
金尙啓曰,戶曹判書李溟,來詣賓廳請對云,敢啓。傳曰,引見。
上御養和堂,戶曹判書李溟引見時,四行餘缺覺知,更詳其狀啓,則許積七八字缺彼雖督運,似無迫促之意云云。此必當事之四五字缺而言之,其加運之擧,姑爲徐徐,司僕馬及貿馬三四字缺何如?上曰,後運軍若是添兵,則恐有糧路不足之患矣。李溟曰,耿仲明換糧之事,似爲便好。上曰,然矣。李溟曰,海州衛所在米二千三百石,可以此輸運而繼之矣。上曰,秋夏之節,輸用極難,待氷合運之,可也。李溟啓曰,頃仍旱災,裁減百官俸料,而太穀少有剩餘,自前聖上,每爲軫念百官俸料之薄,姑以太斗,代減米以給,何如?上曰,依爲之。上曰,初十日,似有霜氣,而觀象監官員,專不察之,至於更漏時刻,亦爲不均,提調不爲檢察乎?此後則厚其廩料,別加檢飭。上曰,幣米已減,則輸運之價,亦當減之,明年則以十結收布改磨鍊,可也。溟啓曰,釜山開市處,例送算員收稅,而自前一年所收銀,不過四百兩,而己卯年擇送一算員,則上年收納之數,一千五百兩,可以論賞,而自古有錄事,去官而爲東班職者,依其規爲之,何如?上曰,觀今年來納之數,該曹更爲,取稟施行。溟曰,馬事議於廟堂,不爲貿馬乎?上曰,貿馬不送,則司僕馬亦不送,可也。金尙啓曰,目今旱災慘酷,蠲減恤民之政,無不講究矣。國家自壬辰以後,民結所捧,色目極多,田稅之外,有三手糧別收米,又有所謂唐糧者,此則初爲接濟·椵島唐人而創始者也。或稱唐糧,或稱西糧,或稱毛糧,計結收捧,元數之外,或有加捧,運價之時,下三道則量田後似爲減省,而其餘他道,則仍存其號而捧之,愚民不知國家之本意,以爲唐人旣撤,又無西邊防守之事,而仍捧無名之米,以爲屬己,遐遠之地,品官兩班之輩,亦多歸怨,臣意則如此色目,快示蠲減。如今日幣米及運糧之擧,出於意外急征之擧,至愚而神者,亦知爲不得已之事,而必愈於苟且因循,徒爲取怨之歸也。且賑救之事,蠲除可減者,緩督不急之役,則民蒙實惠,而大愈於區區粥糜之末務也。小臣曾忝守令,每欲陳達而未果,今者遇災求言之時,忝居近密之職,非不欲有所入告,而所言之事,自臺閣儒臣,以至庶僚,幾盡言之,今適入侍,戶曹判書同入,故敢陳一得,以冀採施之萬一。上曰,此言是矣。戶判之意,何如?溟曰,國家量田,止於下三道,故色目多數減之,而西糧則仍存矣。上曰,下三道西糧,只減其數,而色目則猶存矣。他道亦似減其數矣。尙曰,臣往年爲江陵,其地不得船運,所謂西糧,作木上納,而木花不産之處,民不能備納,或以陳省納於京中,受米於其處,此所謂防納也。嶺東各官,大抵皆然。以此觀之,則唐糧之有補於國家,似不甚重,今雖除減,國用不必以此而缺乏,遠近聽聞,則必多喜悅矣。上曰,丁丑以後西糧,卽當革罷,以他名捧之,可也,而有司不察,使民有指目之事矣。事係關重,令廟堂議處。溟曰,經費所用銀貨,多出其價,無收捧之處,而自國家措用,民何知之?上曰,銀貨彼以賤物用之,我國非所産,豈不難乎?盡心措備用之,而非特民也,士大夫亦安知之?溟曰,小臣曾雖入侍,不敢煩達,疏箚亦似煩瀆,常爲泯默,臣年過七十,以癃疾之人,精神昏忘,筋力已盡,首尾四年。今則已到不能察任之地,此何等時,感激天恩,豈敢言病而將僨國事,言念罔極,惶恐冒死,敢陳所懷。上曰,卿之精神筋力,不異年少之人,所當盡心爲之。
領議政洪瑞鳳初度呈辭。答曰,不允批答,王若曰,國事已無可爲,罔知攸濟,廷臣五行缺中道而虧其業,雖疾病之深篤,尙可勉强而五字缺言之橫加,固當茹納而鎭物,有何不容已之勢,遽懷若將浼之心,自古宿德之賢,未免過情之毁,德讓三字缺短,不害社稷之臣,彦博被唐介評,益見忠厚之德,雖事迹之或異,爲國家則無他。勿以已往者爲懷,願責將來之成效。矧國計民力之已竭,而天災時變之沓臻。豈但寡人之憂莫保朝夕,抑亦大臣之慮自諳平時?於戲,人望難孤,予言不再。邦其淪喪之可待,卿豈在家不知?事堪痛哭者固多,予實爲君無樂,務存大體,亟回遐心,毋滯小嫌,式副至意,所辭宜不允。故玆敎示,想宜知悉。以上燼餘
備邊司啓曰,以本司草記,傳曰,沈演之號,何以未穩耶事,傳敎矣。群議多以爲頃日朴潢之事,因巡檢使有所云云之語,今此沈演之任,雖與其事不同,而巡檢二字,不必提報稱號云。此言不無意見,改以他號,別無所妨,故如是仰稟矣,敢啓。答曰,知道。以上備局謄錄
刑曹粘連啓目。答曰,今此査覈,失其本意,居民中孟天老有無,使之査啓。內下記草
上在昌慶宮。停常參·經筵。
辰時巳時,日暈。
下直,鎭海縣監金養誠。
尹得說啓曰,守令之職,在於七事,而當日鎭海縣監金養誠拜辭時,問七事,則只言詞訟,其餘六事,專然不知,極爲昏劣。請推考。傳曰,遞差。
正言朴長遠啓曰,前堂上宣傳官黃瀷,家行悖戾,百惡俱備,不友不悌,乃其末節,欲數其惡,髮毛足擢,得罪倫常,見棄人類,國法若行,則難免刑章,而夤緣蝨附,尙在仕籍,羞朝廷辱名器,莫此爲甚,削版之請,旣云末減,不可尋常遞差,以懲其惡。請亟命削去仕版。頃日本院請罪黃瀷之論,特因公議而發,其啓辭措語,雖或過激,僚員之旣同後異,至於引避,實出於常情之外,則是非立落,不甚難辨,而憲府處置之啓,主意矇矓,立論顚倒,使論一庶官之臺諫,反被擢沮,殊非盛世所以扶植言者之道也。其論事苟且之失,不可不懲,其日處置憲府官員,請命遞差。新除授正言李袤,時在京畿楊根地,請斯速上來事,下諭。答曰,依啓。黃瀷事及憲府官員遞差事,不允。
金堉啓曰,以司憲府宋琬等照目,傳曰,此律相當耶事,傳敎矣。問於律官,則大明律錢糧三相覺察條云,匿缺及故縱者,竝與犯人同罪,失覺察者減三等,今此宋琬元情中,卽欲論報,而信聽下人之言,停止其擧云,則雖與已缺一字倉庫,匿而不擧者有異,而謂之失覺察而已,則似不相當云。今此公事,還出給乎?敢啓。傳曰,依啓。且此人罪犯,似非不報而已也。
以備邊司平安監司狀啓粘目,傳于金堉曰,宰臣處行會措語,何如是未妥耶?問啓。
以備邊司平安監司狀啓粘目,傳于金堉曰,此非難度之事,明白行會,相議二字刪去。
金堉,以備邊司意啓曰,昨日引見時,戶曹判書李溟啓辭,大槪司僕馬及貿馬竝一百匹,勿爲入送事,答曰,卿言不無所見,令廟堂議處事,傳敎矣。臣等諦見許積馳報,則雖不加運,所運之數已多,必無因此生事國家之患,詰責必止於都事一身云。加備百匹之馬,似不必汲汲,臣等之意,亦以爲然,今此司僕馬及貿馬,姑爲停止,以灣上留在運糧一百匹,善爲喂養,後運軍入往時,資裝輸運宜當,以此意平安監司處行移,何如?傳曰,依啓。
金堉,以吏曹言啓曰,承旨及臺諫有闕,政事何以爲之?取稟。傳曰,明日爲之。
右承旨睦性善疏曰,伏以臣父病勢危篤之狀,曾已煩籲,聖明亦必洞燭矣。近來小愈之後,將攝乖宜,危兆敗症,日漸有加,氣息奄奄,若將難保。人子情理,不忍須臾離側,昨將危懇,冒瀆天聽,而不許遞職,特假恩由。臣誠惶恐,罔知攸措,第念父病,旣無朝夕差愈之望,而臣所忝喉舌重任,不可一日曠廢,伏乞聖慈,曲加矜察,亟賜遞改,俾令專意救病,則天地父母之恩,宜以何報。臣不勝祈懇泣涕之至,謹昧死以聞。踏啓字。
金堉,以觀象監意啓曰,昨日引見時,上曰,今月初十日,似有霜氣,而觀象監官員,專不察之,至於刻漏時,亦爲不均,提調不爲檢察乎?此後則另加檢飭,七八字缺所掌則觀天變察氛祲。以下缺以上燼餘
備邊司啓曰,以平安監司狀啓粘目,傳曰,宰臣處行會措語,何如是未妥耶?問啓事,傳敎矣。臣等所見,實不外此,而沿海防守形止,則朴敏道,必據監兵使之所言而傳報,故宰臣處如是移文矣。今承行會措語未妥之敎,不勝惶恐。答曰,防備一事,推諉於邊臣,使監司生㤼,此是未妥處也。
又啓曰,以平安監司狀啓粘目,傳曰,此非難度之事,明白行會,相議二字刪去事,傳敎矣。臣等昏昧,未及十分商度,回啓之時,措語未瑩,致勤下敎,不勝惶恐,元回啓,改付標以入之意,敢啓。傳曰,知道。以上備局謄錄
備邊司粘連啓目。答曰,使之或聚或放,以爲兩便之地。內下記草
上在昌慶宮。停常參·經筵。
李省身,以吏曹言啓曰,儀賓都事盧論賞事草記,傳曰,前後事目,相考,稟處事,傳敎矣。臣等取考前日事目,則四百石以上,陞嘉善之階,而其或不願堂上者,則或授堂下實職,或授守令者有之,三四字缺司受敎則納千石者,堂上實職,其以下隨其十餘字缺職云,而盧以下缺答曰,守令除授。
缺啓曰,假注書李丕顯,重患足瘡,不得察任,改差,他假注書差出,何如?答曰,依啓。
以吳熽爲假注書。
領議政洪瑞鳳再度呈辭。答曰,不允批答。
有政。吏批,判書南以雄進,參判李植進,參議李基祚病,都承旨韓亨吉進。
兵批,判書沈器遠病,參判李必榮在外,參議李厚源進,參知李惟聖病,左副承旨金堉進。
以兪省曾爲承旨,柳景緝爲執義,朴慶元爲鎭海縣監,兪㯙爲醴泉郡守,鄭泰齊爲吏曹佐郞,趙景禛爲工曹參議,李行遇爲副應敎,柳慶昌爲副修撰,李弘淵爲直講,鄭斗卿爲禮曹正郞,李天基爲持平,崔琢爲刑曹正郞,金堉爲右承旨,李省身爲左副承旨,兪省曾爲右副承旨,沈之溟爲南兵使兼北靑府使,睦性善爲護軍,李缺爲副司直,朴漪爲副司果,李䄒爲司正,許僴·南銑爲副護軍,李厚輿爲司猛。
吏批啓曰,新除授刑曹正郞朴日省,前任堤川,解由未出,而色吏誤以已出,修改文書,臣李植爲政日,至於擬望受點,極爲惶恐,朴日省改差,何如?答曰,依啓。
金尙啓曰,新除授右副承旨兪省曾,時在忠淸道丹陽地。請斯速上來事,下諭。答曰,依啓。
李省身,以吏曹言啓曰,全義居幼學南斗煜,前後納租三百石,依事目陞堂上事,已爲啓下,而今聞斗煜,年少擧業之人,雖爲國效誠,有此助納,堂上賞加,則不願冒受,依近例六品相當職除授,何如?答曰,依啓。
行大司憲李景奭,掌令權澺啓曰,六行缺律文所謂坐贓論着落均陪還官六七字缺涉深刻,又有守支錢糧一條,其所謂不得指四五字缺割違者,杖一百,此律近矣,而措語似輕,反覆商確,以二字缺三相覺察條照律以啓,罪名雖同,蓋取其注脚之差緊也。忝爲法官,不能以法斷罪,昏謬疏闊,甚矣。且緣賤疾,今始來避,請命罷斥臣等之職。答曰,勿辭。
大司諫李德洙,正言朴長遠啓曰,前堂上宣傳官黃瀷,請命削去仕版。措辭見上答曰,不允。
李省身,以弘文館意啓曰,新除授副修撰柳慶昌,時在忠淸道忠州地,經筵入番事緊,請斯速上來事,下諭。答曰,允。
掌令洪茂績啓曰,臣之論事無狀,矇矓顚倒苟且之責,叢于一身,固所甘心,惟思自退而已。不欲强顔爭辨,又有推緘誤勘之失,何敢晏然仍冒?。請命罷斥臣職。答曰,勿辭。
金堉啓曰,大司憲李景奭,掌令權澺,再啓煩瀆,退待物論矣。傳曰,知道。
又啓曰,掌令洪茂績,再啓煩瀆,退待物論矣。傳曰,知道。
李省身啓曰,領議政洪瑞鳳再度呈辭,不允批答啓下,而今已日暮,明日待開門安寶傳諭之意,敢啓。傳曰,知道。
領議政洪瑞鳳身病再度呈辭。不允批答,王若曰,倚毗方隆,旣申多誥,辭章再上,殊愧淺誠,人之爲言,吾斯未信。惟卿,蟬聯世業,鴻漸家聲,際風雲而攀龍,元功帶礪,馳才思於吐鳳。餘事文章,久持兩銓之衡,遂陟三台之輔。劉瞻,却四方之賂,畏人有知,冠準,居上相之尊,起樓無地。屬往年之重入,便輿望之攸歸,庶幾二人共貞。云胡一朝辭疾,年齡遲暮,尙希筋力之强,神鬼扶持,豈無藥物之效?惟二字缺是秉所貴,休休焉有容,雖震撼不搖,豈宜悻悻然見面,矧今日之扤捏,倍前冬憂虞。枯旱三年,民食已竭,飛霜五月,天災沓臻。遼左飛輓之勞,征謀宜審所出,海上舟師之役,計畫誰與同籌。顧政府無鞅掌之煩,而忠臣有鞠躬之義。卿不强起,事無可爲。於戲,去就,乃存亡所關,不輕而重。江湖與廊廟何異?雖退亦憂。當遲綠野之歸,少慰蒼生之望,所辭宜不允。故玆敎示,想宜知悉。知製敎嚴鼎耉製進。
金堉,以兵曹言啓曰,胡甲二百,唐甲一百,竝三百部,今已畢造矣,唐·胡甲各一部,卽爲封進,以備御覽,而且念藏置年久,或失收藏之法,則條失蠹損,鐵片繡澁,終歸於難用之物,當初打造本意,在於分給有馬禁軍,而卽今禁軍之有馬者,只十九人。雖分給有馬禁軍,餘存數字缺二百一部,古兵曹雖因打造之時,設局而六七字缺處似當移送軍器寺。以下缺以上燼餘
備邊司啓曰,沈演旣以都巡察啓下矣。下去之時,當有諭書密符,令政院,稟處,何如?答曰,依啓。備局謄錄
院前啓。答曰,不允。內下記草郞廳黃仁儉校正。日記郞廳趙景觀書。
上在昌慶宮。停常參·經筵。
政院啓曰,奉敎洪處尹,病勢甚重,累次呈疏,而本院以爲,史局重地,不宜虛曠,隨呈隨却,不敢捧入矣。今者稱以死生所關,徑自出去,極爲駭愕。請從重推考,以兼春秋入直之意,敢啓。傳曰,依啓。
吏曹啓曰,全義居幼學南斗煜,前後納租三百石,依事目陞堂上事,已爲啓下,而今聞斗煜,年少擧業之人,雖爲國效誠,有此助納,堂上賞加,則不願冒受云。依他例六品相當職除授,何如?傳曰,依啓。
政院啓曰,新除授右副承旨兪省曾,時在忠淸道丹陽地。請斯速上來事,下諭。傳曰,依啓。
大司諫李德洙啓曰,大司憲李景奭,掌令權澺·洪茂績,正言朴長遠,竝引嫌而退,罪違當律,考據不的,比律之際,輕重倒錯,參商議罪,斷無他意,而職是風憲,所重者法也。絲毫有差,勢難在職,處置曚曨之失,不須更論,而旣參誤劾,何可獨免,身爲諫官,相糾之論,在所不已,而不敢處置,勢所然也。別無可避之嫌。請大司憲李景奭,掌令權澺·洪茂績,遞差,正言朴長遠出仕。答曰,依啓。
吏曹啓曰,臺諫有闕,政事,取稟。以上朝報
司直李明漢上疏。答曰,省疏具悉卿意。諫院之啓,予亦異之,卿其勿辭,安心行公。
戶曹草記,京畿水使李英遠賻助事。答曰,知道。熟馬一匹賜給。
刑曹粘連啓目。答曰,依允。功減一等,照律色吏乙良,除贖決杖爲乎矣。成川官吏乙良,覈處。內下記草
南部呈,以水標看審,則四尺流下。內下日記
上在昌慶宮。停常參·經筵。
下直,原州牧使羅緯素。
謝恩,工曹參議趙景禛,護軍睦性善,刑曹正郞崔琢,鎭海縣監朴慶元。
京畿監司書目,仁川呈,以注書鄭麟卿病重,上去不得事。啓遞差。
傳曰,政事,當日爲之。
領議政三度呈辭。入啓。傳曰,不允批答。
正言朴長遠啓曰,黃瀷悖惡之狀,有口皆言,同隊武士,亦無異辭,而李晳之論,則臣亦以爲或失之刻也。然而諫官特遞之命,出於李明漢引避無據,洪茂績處置失當之後,則恐非盛世事也。臣之一番論啓,蓋出於相規之意而已。臣伏見李明漢之疏,其費辭自明,不遺餘力,臣不料世稱休休有容者,乃若是也。此又豈常情之所及,而尤不意聖明之亦以臣言爲異也。蓋其疏中語意,在於有罪無罪不同不異之間,而或抑或揚,不露圭崖,茲豈非今之君子處世之良規乎?顧臣疎愚,强欲分別是非於其間,臣之見異於君父,亦其宜也。且臣於昨暮就職之後,所當連啓前啓,而適緣賤疾猝劇,未免有闕啓之失,仍冒言地,臣知其決不敢矣。請命遞斥臣職。答曰,勿辭,退待物論。
執義柳景緝上疏。大槪,敢陳危懇,乞遞職名,以安愚分,以重名器事。呈政院。
大司諫李德洙啓曰,正言朴長遠,引嫌而退。頃日論洪茂績處置矇矓之時,語及李明漢旣同後異之失,故李明漢,只呈疏章,細陳其不然之狀,有所云云。其間是非,不須爭辨,而元來所論黃瀷罪狀,有耳皆聞,有口皆言,則豈可以幺麽一武夫之論,輕遞言官?但末端以闕前啓爲辭,此殊非無端闕啓之比,而闕啓見遞,已來近例。請正言朴長遠遞差。答曰,依啓。
吏曹參判李植初度呈辭。入啓。傳曰,調理出仕。
傳曰,閔光勳,似是棄官,而今爲,書啓,非棄官乎?問啓。
吏曹啓曰,臺諫有闕,政事,取稟。以上朝報
上在昌慶宮。停常參·經筵。
午時申時酉時,日暈。
下直,珍山郡守李久源。
謝恩,禮曹佐郞李泰運。
藥房啓曰,近來晴雨不齊,日氣蒸鬱,伏未審聖候,調攝若何?臣等不勝仰慮之至,敢此問安。答曰,與前無異。
應敎尹絳三度呈辭。入啓。遞差。
政院啓曰,傳敎矣。問于吏曹,則閔光勳罷黜狀啓,以獨子無兄弟,七十雙親,一時俱病,救護無人爲辭,此非稱身病重棄官之比,情理切迫,故臣等相議,不爲准期云矣。傳曰,知道。
大司憲李明漢,命招肅拜,啓曰,臣伏見昨日朴長遠引避之辭,以臣費辭自明爲非,費辭自明,臣則疲矣。於長遠,有何可怒乎?被斥者不敢辨,則斥之者亦何安乎?謂臣旣同而後異,謂臣出於常情之外,臣不得不陳疏以明,臣本無此事而已。何曾有一言半辭曲折長遠者乎?長遠之怒,可謂遽矣。長遠之啓曰,李晳之論,則臣亦以爲或失之刻云,此政臣意也。臣意如此,而言不見從,方在呈告,而名聯啓中,則臣之引避,烏可已乎?臣於引避之時,非不知備陳終始往復之實狀,而嫌於語侵同僚,只陳臣不安之意,專沒許多曲折,宜臣之遭此厄也。旣見臣疏,則怒可止矣,而猶以自明爲怒,其意亦不可知也。其所謂有罪無罪不同不異者,誠因臣之語也。然而同於有罪,異於無罪,卽臣本意也。處世之規,如是宜矣,臣欲受而不辭耳。臣之駑劣,本無比擬,立朝以來,未聞標榜及於臣身,而數日之內,或謂之仁人君子,或謂之休休有容,眞可謂倘來之毁譽也。臣竊怪之,臣竊哂之,緣臣處事昏錯,以致臺閣一番鬧撓,臣何敢抗顔冒居於風憲之首席乎?請命遞斥臣職。答曰,嘲弄之語,及於告君,故犯之計,恬然從他,其不識是非,亦可見矣。勿辭退待物論。
副提學金榮祖上疏。大槪,待罪乞解職名事。入啓。
榻前,大司諫李德洙所啓,黃瀷削去仕版事。上曰,不允。
答執義柳景緝疏曰,省疏具悉。爾其勿辭,調理察職。
京畿監司書目,楊根呈,以正言李袤病重,上去不得事。啓遞差。
大司諫李德洙啓曰,大司憲李明漢引嫌而退,人之意見,各有異同,屈意而苟同,非也,自是己見,亦非也。引避呈遞後有人言,則一番陳疏,未爲不可,宜無可避之嫌,請大司憲李明漢出仕。新除授掌令朴敦復,時在慶尙道寧海地,請斯速上來事,下諭。答曰,依啓。以上朝報
大臣·備局堂上引見時,上曰,赴瀋之軍,交替頻數,此極難堪,我國軍兵,非淸兵之比,徵發之際,賦於民而資送之物甚多,決不可支當也。以此悶迫之意,善爲措辭爲文書,通於彼中,今後勿爲數替,使已往之軍,仍爲留駐,似宜矣。左議政申景禛曰,上敎至當矣。洛興君金自點曰,然則速爲通之似可。上曰,不可急也。待後軍登程後,通之可矣。上曰,義州農軍替入事,廟堂亦爲料理乎?前日有以功勞,減其朔數之議,而減朔徑替,則驅馬之事,何以爲之?自點曰,待義州査其功勞,然後減朔,宜矣。景禛曰,驅馬之人,致斃馬匹者,不爲減朔,似可矣。上曰,宜當。上曰,今年徵發,至於三次,民事可慮,明年正月爲始調入,可矣。以上備局謄錄
禁府粘連啓目。答曰,趙男等,輕重間俱有所犯,則刑訊大立,似未妥當爲在果,議啓如此,姑依回啓施行。
備邊司粘連啓目,前忠淸兵使李廓鳥銃所造事。答曰,依允。熟馬一匹賜給。內下記草
上在昌慶宮。停常參·經筵。
謝恩,直講尹㻩。
答副提學金榮祖疏曰,省疏具悉。卿其安心,勿爲待罪。
吏曹參判李植上疏。大槪,陳情辭職事。入啓。
忠淸監司書目,堤川呈,以司諫趙錫胤病重,上去不得事。啓遞差。
答吏曹參判李植疏曰,省疏具悉卿懇。卿其勿爲過慮,調理察職。以上朝報
備邊司啓曰,以兩西都巡察使齎去事目單子,傳曰,從事官勿爲帶去如何事,傳敎矣。問于沈演,則此時西路剩官一人,亦爲有弊,聖敎允當,不爲帶去,醫員亦爲減下,宜當云。元單子付標以入之意,敢啓。答曰,知道。以上備局謄錄
上在昌慶宮。停常參·經筵。
謝恩,護軍李景奭,副應敎李行遇,執義柳景緝,持平李天基,巨濟縣令南恕。
領議政四度呈辭。入啓。傳曰,安心調理。
政院啓曰,奉敎洪處尹,因病出去,今已五日,而漸向沈劇,供職無期,上下番皆以兼春秋代察,史局重地,如是曠闕,極爲未安。令春秋館急速處置,何如?傳曰,允。以上朝報
上在昌慶宮。停常參·經筵。
謝恩,禁府都事趙鈺,學諭金震遠。
平安監司書目,都事許積,行中染病熾發事。
春秋館郞廳,以領監事諸堂上意啓曰,以政院啓辭,傳敎矣。近來以兼春秋苟充上番入直,已極不當。今則下番亦以兼官入直,史筆莫重之地,不可一日曠官。新薦史官,所當考講差出,而政府郞廳二員,皆出外,還來無期云,不得合坐云。速令該曹,稟于政府,郞廳闕員,卽爲差出,何如?傳曰,依啓。
傳曰,政事,明日爲之。
府啓,六月朔公都會課製之設,出於太平時勸奬作興之盛擧,自公家廩養,逐日課製,盡一朔乃已,而只於麥熟歲設行,亦非歲以爲常之事。今則無論豐歉,每年例設若干番課製,便爲初試,已非故規也。近來蒙養不端,士習偸薄,莫重國試,往往生變,誠爲寒心。頃日中學公都會課製時,數三儒生,因書題間爭辨之事,終至罷場,累百餘人一時散出,此乃無前之變也。不可委以童蒙輩妄作之故,而置之不論,以長其習也。京中如此,外方可知,請首倡儒生,令四館摘發重治,其日試官,不能鎭定之失,在所難免,竝從重推考。六月公都會,亦依古規,今姑革罷,外方都會,亦令一樣停罷,待豐年設行。答曰,依啓。公都會革罷事,當問于大臣處之。
吏曹參判李植箚子。大槪,更陳所懷,請遞臣職事。入啓。
司憲府照本,宋琬等矣,內資寺甘醬等無面罪,各決杖八十徒二年,告身盡行追奪,損物還官,何如?啓依允。其中日淺者乙良,從輕論罪。以上朝報
備邊司啓曰,以五月十七日引見時,忠淸兵使申景珍所啓云云事,傳敎矣,國內束伍有名,而無申景珍之言,誠得其要,而五萬石一時抄擇之際,似涉騷擾,官儲鳥銃之數,計名准給,亦恐未易,仍欲諸處軍器所留之銃,頗不精緻,徒存虛簿者,有之云。宜令兵曹,使親審鳥銃之可用者,照數錄報,然後商量分給宜當,敢啓。答曰,徐議處置。
又啓曰,頃因金尙榻前所啓云云事,傳敎矣。量田之後,三南田結稍優,故五結收布·軍收木·皂隷價米,盡皆革罷,只存西糧,而三南則各減升數,江原道則未及量田,故不減升數矣。所謂西糧,當初或稱唐糧,或稱毛糧西糧,而丁丑以後,不改他名,誠是有司不察之故也。但旣用於西糧而行之已久,今雖換他名目,旣捧其米,則終不免牽補苟且之歸,仍稱西糧,亦似無妨,敢啓。答曰,知道。以上備局謄錄
上在昌慶宮。停常參·經筵。
謝恩,掌令姜栢年,兵曹佐郞趙復陽。
工曹判書尹暉入來。
政院啓曰,新除授注書鄭麟卿,時在京畿仁川府,斯速上來事,下諭。假注書吳熽,鄭麟卿上來間,使之仍察其任,何如?傳曰,依啓。
司直柳廷益,統制使遞任上來。
平安監司書目,都事許積,本月初二日還到義州事。以上朝報
以平安監司狀啓,兵營屬江西,崔進金等身死事,傳曰,身死人等,令本道恤典擧行。
備邊司啓曰,傳敎矣。崔進金·李仁國等,死於國事,極可矜惻,進金則依聖敎,令本道恤典擧行,而仁國則本是北道之人,着令兩道,得以歸葬於故土,其妻子所在處,恤典擧行之意,行移,何如?答曰,依啓。
又啓曰,領兵大將柳廷益,今已上來,而時無實職,依柳琳例,令該曹實職除授宜當,敢啓。答曰,依啓。
又啓曰,卽者主簿朴雴,武臣兼宣傳官朴霖,部將朴雲,司果朴雯等,呈狀于本司曰,其父蘭英,於丙子年節死之後,未及旌表,故呈訴於禮曹及備局本道監司。監司狀啓,啓下禮曹,而謂已贈職,不爲旌表,當初贈爵,則非該曹循例啓請爲之,自上特加恩典,而旌表之事,尙不擧行。孤子等血泣遑遑,擬叫天閽,而見却於政院,使萬段被斫終始不屈之冤魂,不得表著,而將至泯沒。不獨子孫之冤痛,抑亦國家之欠典,將此冤狀,具由入啓,依例旌門,以慰冤死之魂云。蘭英之爲國捐生,非但死於國事而已,其節可尙,而其情可悲,宜有激勸之典,令該曹稟旨處置,何如?答曰,依啓。以上備局謄錄
刑曹粘連啓目。答曰,依允。功減一等照律,色吏乙良,除贖決杖爲乎矣。金城·蔚珍·杆城等官吏乙良,覈處。內下記草
當日,政事爲之。內下日記
上在昌慶宮。停常參·經筵。
謝恩,兼春秋柳景緝,護軍金守玄,學正李德培,奉常奉事吳熽,副奉事金震遠。
領議政五度呈辭。入啓。傳曰,安心調理。仍傳曰,遣內醫看病。
備邊司啓曰,自前本司郞廳,仕滿十五朔,則例爲陞敍,或守令除授,參下則六品遷轉矣。今者郞廳前僉正柳尙中,奔走勤仕,今已準朔,令該曹陞敍,或守令擬差事,捧承傳,何如?傳曰,依啓。
吏曹啓曰,議政府移文于臣曹曰,舍人鄭致和,與新除授舍人尹絳,同生妻娚妹夫,相避速爲處置云。鄭致和受由在外,上來遲速,未可預料,相府合坐,又爲退行未安,不拘常規,鄭致和改差,何如?傳曰,依啓。
禮曹正郞全益禧卒,柳承緖致祭後入來。以上朝報
以義禁府金南議處啓目,傳曰,所謂依律文照斷云者,欲以殺人之罪,照律之意耶?元公事還下事,傳敎矣。議啓之際,泛言律文,而措語不甚明白,致勤聖敎,極爲惶恐,所謂獄體已成云者,旣經檢屍,實因以病患致死,別無打傷處,以此比擬論斷,則當報誣告反坐之律,而其律則杖一百流三千里也。似當依此照律,敢啓。傳曰,知道。
義禁府啓曰,洪大立分揀事,判下矣。放送之意,敢啓。傳曰,依啓。
以宋琬春川府定配單子,傳曰,遠道定配。禁府謄錄
上在昌慶宮。停常參·經筵。
午時至酉時,日暈。夜一更,流星出密雲天中,入南方天際,狀如鉢,尾長四五尺許,色白,月暈。內下日記
謝恩,羽林衛將張應一。
吏曹參判李植箚子。啓下備邊司。
禁府啓目,前碧潼郡守金顯達矣,受賂之狀,雖不明白,而土兵處馬匹換買罪,決杖九十徒二年半,告身盡行追奪。啓依允。
司憲府啓目,宋琬段,移義禁府決杖定配,李益珍段,實仕未滿四十日,似難移用他律,只於同律中減其徒年,流八十貫例,以決杖一百,告身盡行追奪,損壞之物,均賠還官之律,施行何如?啓依允,功減一等。
禁府,金顯達,公州利仁驛徒二年半,宋琬,咸平縣徒二年定配。啓。
禮曹啓曰,傳敎矣。問于大臣,則左議政·右議政議,以爲公都會,乃太平時盛擧也。遠事不可論,就宣祖朝中年以來言之,則只於庚辰·乙酉兩年設行,而厥後無聞焉。因其時勢,或行或否,而非歲以爲常之事,可知矣。目今國家多事,年運且凶,不緊課試,似不必竝行於此時,況此臺諫所論,亦非偶然而發,姑令停罷,恐或無妨,伏惟上裁,昇平府院君·領議政·李領府事·完城府院君·沈判府事,病不收議,大臣之意如此,上裁施行,何如?傳曰,依啓。
黃海監司書目,雨澤事,谷山·安島等官風雹事。
工曹判書尹暉書啓。大槪,西路民瘼事。入啓。
忠淸監司書目,雨澤事。以上朝報
備邊司草記。答曰,依啓。極擇差送,俾無貽弊之害。
禁府粘連啓目,金男打殺兒事。答曰,決杖安徐,限年定配。內下記草
平安監司書目,雨澤事。朝報
上在昌慶宮。停常參·經筵。
下直,鎭海縣監朴慶元,巨濟縣令南恕。
謝恩,知義禁李景奭,舍人尹絳,司諫李行遇。
工曹判書尹暉書啓。啓下備局。
院啓,前堂上宣傳官黃瀷,家行悖戾,不友不悌,得罪倫常,見棄人類,國法若行,則難免刑章,而夤緣蝨附,尙在仕籍,羞朝廷辱名器,莫此爲甚,決不可尋常遞差而止。請亟命削去仕版。新除授正言張應一,時在慶尙道仁同地,請斯速上來事,下諭。答曰,依啓。黃瀷事,如是論執,有傷事體,更勿煩擾。
全羅監司書目,本道旱乾,一向太酷,西成無望,前頭賑救之策,令廟堂講究指揮事,濟州,呈以三邑農事,旱乾事。
獻納沈大孚,在外入來。
傳曰,薦擧單子,有未及來呈者云矣。今已畢來耶?大臣單子,亦爲來呈耶?以上朝報
備邊司啓曰,領兵大將柳廷益,發行之日已迫,多有相議講定之事,本司堂上柳琳減下,其代柳廷益差下宜當,敢啓。答曰,依啓。
又啓曰,近來訛言,傳播遠近,皆疑前運赴瀋之軍,多數戰亡,其妻子怨號,未赴者驚㤼,今番抄發之際,情形頓異前日云。以柳琳狀啓觀之,則在彼物故只七人,若令本道擧行恤典,死亡日子,詳細行會,則死者之家,得蒙愍恤之恩,而其間訛言,可以因此自熄,敢此仰稟。答曰,依啓。
傳曰,柳廷益,何日發送耶?
備邊司啓曰,傳敎矣。軍兵等,例有一路作挐之弊,故大將當爲殿後節制矣,終運軍兵,將於十八日京中逢點,仍爲犒饋,十九日發送,而柳廷益,則不可不擇日發行,故二十二日辭朝矣,敢啓。答曰,知道。
以備邊司,兩西都巡察使從事官,傳曰,監司族屬差送,事體未妥。
備邊司啓曰,傳敎矣。從事官之任使命,例爲自辟,而鄭知和,年少有才局,實爲可合,且自前此任,別無相避拘礙之規,故自望云矣。今承聖敎,極爲允當,使之改自望付標之意,敢啓。答曰,知道。以上備局謄錄
上在昌慶宮。停常參·經筵。
下直,白翎僉使辛宗述,堤川縣監姜文明,懷德縣監張歸漢。
謝恩,兵曹參判李必榮,正言成楚客,刑曹正郞柳昌辰,學諭權興益。
藥房啓曰,節屆盛暑,霖雨連綿,伏未審近來,聖候調攝若何?臣等不勝區區仰慮之至,敢此問安。答曰,與前一樣。
京畿監司書目,豐德呈,以幼學任兌妻邊氏,一乳生三女,事涉非常事。
領議政六度呈辭。入啓。傳曰,安心調理。
奉敎洪處尹辭職上疏。入啓。
以京畿監司邊氏生三女狀啓,傳曰,令該曹依前例賜物。
院啓,前堂上宣傳官黃瀷事,臣等之論,實非泛然風聞之比,而兪音尙閟,至以有傷事體爲敎,臣等竊未曉聖意之所在也。決不可尋常遞差,以懲其惡。請命削去仕版。答曰,已諭。
府啓,今此守令可合人薦擧之法,實是朝家聳動之盛擧,而非年例薦人之比也。當初大臣講定之時,至以宣廟朝辛丑年間別敎薦人,特地選擇,勿容猥雜等語,援例稟定,則其意實非偶然,而但薦擧之官,泛然以二品以上爲限,故武弁蔭官之未經實職而驟陞嘉善者,亦以二品之官,得預其中,而其所薦之人,混雜極矣。干請譏笑之說,亦多有之,若以此輩謂之被薦,而混同注擬,則名雖公薦,實爲私圖,此豈朝廷特詢愼簡之本意也?請令該曹,更爲定奪,時任則從二品實職以上及政院三司,軍職則二品至堂上以上實職已行人所薦外,其餘則勿爲擧論。今之所急,唯在於保民,而親民之職,莫如守令,守令不得其人,則孑遺之民,皆將盡矣。前後納粟之輩,爲國輸材,其志可嘉,而朝廷賞典,則固不可不愼,東班實職,堂上重資,於渠亦已多矣。或辭而不居,其意可知,而朝廷又從而曲副其願,往往有守令除授之命,分憂共理之職,豈不問賢愚,等閑苟充之任哉?假令納粟之中,實有可用之才,而未經一命,先畀百里,已非朝廷歷試愼簡之意。況起自白面,卒然堪任者幾希,遠外之民,不知國家募粟之擧,本出於爲民,而將謂國家,貴穀而賤民,則其得失輕重爲如何哉。請前後納粟之人,先試京職,觀其能否,然後守令承傳,方爲擧行。答曰,依啓。薦擧一事,旣已定規,不必更改。
答奉敎洪處尹疏曰,遞差。
修撰柳慶昌,在外入來。
慶尙監司書目,道內農事形止事,修撰趙重呂上疏捧上上送事。
春秋館郞廳,以監事諸堂上意啓曰,上下番,皆以兼春秋入直,事甚苟簡,新薦之員,今日已爲應講,明日爲政差出,使之察任,何如?傳曰,依啓。
弘文館啓曰,新錄速爲事,下敎已久,而或緣長官服制,或緣東壁數遞,到今遷延,誠極未安。後日政,以在京無故人差出東壁,速爲圈點,何如?傳曰,允。
以修撰趙重呂辭職上疏,傳曰,遞差。以上朝報
司僕寺草記。答曰,殘縣中此邑所定最多,則量減其數,似當,相考施行。
戶曹草記。答曰,知道。中軍·營將所給之物,似爲薄略,加磨鍊施行。
刑曹啓目。答曰,依允,金天世,除贖決杖,李俊乙良,刑推。內下記草
上在昌慶宮。停常參·經筵。
未酉時,日暈。夜五更,流星出五車星上,入天際坤方,長五六尺,色赤。
謝恩,司藝丁彦璜。
院啓,前堂上宣傳官黃瀷,請命削去仕版。措辭見上答曰,不允。
春秋館郞廳,以藝文提學意啓曰,領事臣洪瑞鳳呈辭,大提學臣李植辭職,時未出仕,今春夏等褒貶,限內不得爲之之意,敢啓。傳曰,知道。
刑曹啓曰,本曹屬司掌隷院·典獄署·左邊捕盜廳官員,今春夏等褒貶,當爲等第,而判決事林墰,典獄提調刑房承旨兪省曾,俱在外,未及上來,左邊捕盜大將申景瑗病重,未得通議,限內不得爲之之意,敢啓。傳曰,知道。
備邊司啓曰,吏曹參判李植,屢次陳箚,必欲解免職任,其爲慮可謂深矣。備局之兼,旣已減下,則文衡之任,姑許釋免,容或不妨,至於修史之事,受任有素,不可續續替改,且無拘礙之嫌,而亞卿之職,尤無辭避之事,臣等之意如此,敢啓。傳曰,知道。
府啓,伏承昨日聖批,以旣已定規,不必更改爲敎,臣等亦知旣定更改之爲不妥,而惟其定規之初,不能明白分別,致此紛雜,旣知其紛雜,則豈可以已定而不改哉?薦之公不公,在人不在官,聖上之持難,必以此也。但自祖宗朝歲初薦人,只令若干衙門爲之者,其意有在,非但事體當然,不如是則無以定限故也。臣等取見薦單子,則今日納物陞資,明日便卽薦人者有之,若此類旣多,則人之譏笑,烏得無乎?淆亂至此,合有釐正之擧。請勿留難,令該曹更爲稟旨定奪。答曰,已諭毋煩。
吏曹參判李植,兼帶文衡之任改差事,捧承傳。以上朝報
御營廳啓曰,本月十三日,京畿初運赴瀋御營軍逢點定日,而旣已齊到,依前例兵曹,眼同點閱後,仍爲令該曹犒饋之意,敢啓。答曰,知道。
備邊司啓曰,柳琳之行,中軍·營將等,皆以西路守令差送,故衣糧載持馬,不爲磨鍊矣。今此柳廷益之行,則中軍以下,皆自京中差出,而載卜之馬,未及磨鍊,日期已迫,不得已司僕馬十匹給送,宜當,敢啓。答曰,依啓。
又啓曰,卽見沈演箚辭,以西邊事機,與前頓異爲慮,明日欲爲辭朝,誠有所見,依此施行,而事目中未盡處,付標以入之意,敢啓。答曰,依啓。
又啓曰,巡察使旣有敎書,而都巡察使無敎書,則其於節制之體,似爲拘礙,只以巡察使以下節制之意,當日內急急撰出敎書以授,宜當,敢啓。答曰,依啓。
傳曰,西下御營軍,依前例別賞以送。
以備邊司慶尙監司狀啓粘目,傳曰,自現者勿爲治罪,曾前事目中有之乎,問啓。以上備局謄錄
戶曹草記。答曰,知道。此外別無所給之物,則前後之人,一體給之,可也。內下記草
上在昌慶宮。停常參·經筵。
巳時,日暈。
下直,丑山萬戶洪仁漢。
謝恩,貳師李景奭,同知柳廷益,檢閱李梓。
兵曹,左邊捕盜大將申景瑗身死,代黃緝落點。
傳曰,史官一員待命,騎馬三匹立之,犒軍處內摘奸。
院啓,除授獻納朴宗阜,時在忠淸道忠州地,請斯速上來事,下諭。答曰,依啓。前啓黃瀷,削去仕版事,停啓。
府前啓,守令薦擧法,更令稟定事,停啓。
京畿監司書目,道內各官,雨澤農事形止事。
忠淸監司書目,忠州呈,以判中樞金時讓箚子,捧上上送事。大槪,許免所帶職名事。
傳曰,大臣及備局堂上引見,三司長官,命招入侍。
吏曹啓曰,傳敎矣。問于大臣,則慶尙監司具鳳瑞仍任事,上敎允當,限今年仍任,宜當云,敢啓。傳曰,依啓。
筵中,今此守令薦擧,大臣皆言其亂雜難用,停罷事,捧承傳。
注書鄭麟卿,在外入來。以上朝報
內醫院官員,以提調意啓曰,昨以前劑入丸藥,作丸細小,不實於進御,且爲不均,今以作丸,差大於前,改劑以入事,入直御醫處,傳敎矣。當初李燦·柳後聖,與御醫等,議劑之時,本方如桐子大,而進御之劑,謹務精細,以菉豆大劑進,而漸至差小,不實於進御,誠如聖敎,臣等未及覺察,不勝惶恐,卽與御醫崔得龍等,反覆相議,桐子大,終是有妨於呑進,比前差大,如小豆大,改劑以入,而丸藥服法,有二錢呑下之規,今亦勿拘於丸數,每日二錢式進御,宜當云,敢啓。答曰,依允。藥房日記
備邊司啓曰,昨夕本司罷坐後,有傳敎命下,及草記批下,而公事郞廳,趁不回示,事極怠緩,當該郞廳。請汰去。答曰,允。
又啓曰,云云事,傳敎矣。三運之軍,發程已迫,宜令各道各官,如得自現者,則別定色吏,追送於軍前,若及於未渡江之前,可以免死,以此爲限,知會之意,敢啓。答曰,知道。
又啓曰,傳敎矣。自現者勿爲治罪事,前日別無事目,而今番逃軍代充者,皆是不習之卒云,欲開自現之路,俾及於今日從軍,故敢爲如是覆啓矣,敢啓。答曰,知道。定限行會。
又啓曰,都巡察使沈演,卽將下直,而行中別有帶去員役兩人,亦爲給馬之意,敢啓。答曰,依啓。
以赴瀋軍復戶事目,傳曰,此稅入復戶耶?
備邊司啓曰,傳敎矣。問于該曹,則常時御營軍給復之類,則例爲五十卜,稅外復戶,而上年舟師被抄之軍,皆已免稅給復,故今此赴瀋御營軍火兵,亦依舟師軍例,竝爲免稅復戶云矣,敢啓。答曰,更爲明白行會,使之着實擧行。
傳曰,赴西御營軍復戶,覓入。以上備局謄錄
戶曹草記。答曰,知道。勿待罪,所謂一體給之云者,柳琳員役,亦依使行例加給之意也。內下記草
上在昌慶宮。停常參·經筵。
弘文館啓曰,本館官員,今春夏等褒貶,當爲等第磨勘,而大提學未差,領事洪瑞鳳,方在呈告中,限內不得爲之之意,敢啓。傳曰,知道。
江原監司書目,道內雨澤及農事形止事。
領議政七度呈辭。入啓。傳曰,安心調理。仍傳曰,遣內醫看病。
同副承旨尹得說三度呈辭。入啓。
吏曹啓曰,本曹堂上有故,褒貶,限內不得爲之之意,敢啓。傳曰,知道。
承文院官員,以左右相意啓曰,承文院及議政府官員等,今春夏等褒貶,當爲等第,而領議政臣洪瑞鳳,方在呈告中,限內不得磨勘啓聞之意,敢啓。傳曰,知道。以上朝報
御營廳啓曰,本月十五日忠淸道及江原道再運赴瀋軍,逢點定日,而兩道軍兵,旣已齊到,依前例兵曹,眼同點閱後,仍令該曹犒饋之意,敢啓。答曰,知道。備局謄錄
戶曹草記,柳琳軍官料米一石加給事。答曰,竝爲給其家屬。內下記草
上在昌慶宮。停常參·經筵。
謝恩,應敎尹絳。
傳曰,史官一員待命,騎馬三匹立待,犒軍處內摘奸。
吏曹啓曰,承旨有闕,政事,取稟。
禮曹啓曰,公都會雖已停罷,小學考講,當爲依前試取,試官三員,令該曹差出,外方亦爲一體施行之意,行移,何如?傳曰,允。
傳曰,政事,明日爲之。
答判中樞金時讓箚曰,省箚具悉卿懇。今此修整之任,非卿博聞不可,須勿固辭,以副予望。以上朝報
御營廳啓曰,再運赴瀋御營軍,忠淸道三百名,預差三名,江原道五十名,預差一名,兵曹眼同點閱,依前例犒饋,而其中鳥銃不用者,忠淸道四十九名,江原道十六名,則以訓鍊都監鳥銃,一一換給,仍令營將金默率領,明日發送之意,敢啓。答曰,依啓。以上備局謄錄
禮曹草記。答曰,其死雖極冤痛,至於旌門,似或過矣。
戶曹草記。答曰,知道。給馬給木者,勿爲賜米,可也。內下記草
上在昌慶宮。停常參·經筵。
下直,濬源殿參奉沈景鼇。
平安監司書目,本道居下守令,勿拘常規,卽爲差送事。
政院啓曰,全羅左水使李一元,今辛巳年春夏等褒貶,不爲封進,亦不頉啓,殿最重事,如是慢忽,極爲駭愕。請推考。傳曰,允。
又啓曰,今春夏等褒貶,前統制使柳廷益,京畿統禦使李英達,忠淸水使閔震益所屬邊將,無一人居下,殊無嚴明殿最之意。請竝推考。傳曰,允。
兵曹,左邊捕盜大將,金應海落點。
修撰權堣上疏。大槪,冒萬死敢陳私情,爲親乞縣事,入啓。啓下吏曹。
弘文館啓曰,本館新錄,欲於明日會議圈點,而校理沈東龜,尙未肅謝,呈辭到館,待開門牌招肅拜,使之同參,何如?傳曰,依啓。以上朝報
備邊司啓曰,領兵大將柳廷益之行,馬匹多數入去,軍中不可無知馬之人,依柳琳時例,令司僕寺理馬一名擇定,所騎馬一匹,貿給以送,何如?答曰,依啓。備局謄錄
戶曹草記。答曰,知道。今番亦爲給馬,則勿爲賜米。
備邊司粘連啓目,漢船防備,申飭事。答曰,依允。觀勢罷兵,俾無失農之患。
禁府粘連啓目。答曰,依允。後伯乙良,姑停刑推,明覈處置。
戶曹粘連啓目。答曰,依允。荒租乙良,特爲減下,以除民弊。內下記草
當日,政事爲之。內下日記
上在昌慶宮。停常參·經筵。
夜五更,沈霧。
謝恩,南兵使沈之溟,郭山郡守洪頤性,理山郡守愼坤,吏曹佐郞沈大孚,安州判官趙安基,檢閱鄭始成,學正李湜,三登縣令韓涵,呂島萬戶金宥。
平安監司書目,宣川府使李烓,與淸南直路武臣守令相換當否,令廟堂參酌處置事。
校理沈東龜,牌招病不進,依承傳罷職事,捧承傳。
政院啓曰,同副承旨,自前例爲卽日肅拜,不敢辭免,而新除授崔有海,陳疏乞遞,本院欲遂舊規,以防後弊,不爲捧入矣。至於再三來呈,經日不出,多事之時,位甚不齊,牌招察任,何如?傳曰,依啓。
領議政八度呈辭。入啓。傳曰,安心調理。
同副承旨崔有海,牌招肅拜。以上朝報
御營廳啓曰,本月十八日,慶尙左水道及全羅道三運赴瀋御營軍,逢點定日,而兩道軍兵,旣已齊到,依前例兵曹,眼同逢點,令該曹犒饋之意,敢啓。答曰,知道。備局謄錄
吏曹褒貶,佐郞鄭知和·鄭泰齊,中。
弘文錄圈點,七點,蔡忠元·朴長遠。六點,金應祖·李必行·姜栢年·李海昌·李時萬·李禬·兪榥·李天基·鄭泰齊·南翧·尹鏶·李正英·洪處亮·李䅘·趙復陽·李以存·鄭攸·沈熙世。朝報
上在昌慶宮。停參·經筵。
自昧爽至卯時,沈霧。夜二更三更,月暈,白雲一道如氣,起自南方,逶迤指北,長五丈許,廣尺餘,橫過月上,漸移東方,良久乃滅。四五更,月暈。
謝恩,全羅兵使黃緝,寧遠郡守韓夢龍,護軍柳道元·朴愛元·奇俊獻。
下直,端川郡守宋國準。
訓鍊都監啓曰,前府使成釴,都監郞廳已爲啓下,而時無職名,依前例令該曹付軍職,冠帶常仕,何如?傳曰,允。
吏曹啓曰,今日本曹坐起時,各司官員,大典考講,則軍器寺主簿崔·申彦福,瓦署別提崔承會不通,竝汰去,何如?傳曰,允。
政院啓曰,以吏曹李更生等改差事草記,傳曰,如此守令,自吏曹處置,乃是舊規耶?承旨察啓事,傳敎矣。兩官守令,因本道監司狀啓,限今年仍任,旣有成命,則吏曹,以自己呈訴,輕請改差,似未妥當,此公事還出給之意,敢啓。傳曰,知道。當該堂上·郞廳,竝推考。
傳曰,史官一員待命,騎馬三匹立之,犒軍處內摘奸。
咸鏡監司書目,農事形止·雨澤事。
吏曹啓曰,來二十一日,都目政事爲之之意,敢啓。傳曰,知道。以上朝報
戶曹啓曰,以平安監司狀啓,備邊司,漢船,如有出來形止,淸將之來住,難保其必無,令該曹接待節目物件,料理定奪事,啓下矣。淸兵若爲漢船出來,則其行必疾,而龍將領來,則不但勅使自處而已。當此經費蕩竭,前後領兵將資送之餘,該曹事勢,罔知所措,如儐接迎慰禮單物膳等物,從略磨鍊,分定各道,使之急速措辦,以待的奇,卽爲分付,罔晝夜上送,俾無窘急生事之患,宜當,敢此仰稟。答曰,此時分定,尤極重難,自本曹竭力擔當,以紓民力。
以平安監司狀啓粘目,傳曰,宰臣不爲請推,其無過失耶?
備邊司啓曰,傳敎矣。宰臣崔惠吉之行,亦有規外下人都卜刷馬一匹,而臣等未及詳察,致勤聖敎,不勝惶恐,改付標以入之意,敢啓。答曰,知道。
御營廳啓曰,卽接忠淸赴瀋御營軍所領哨官徐應男馳報內,忠州軍崔大承,本月十五日,逢點,犒饋受賞布後,去夜持軍裝卜物,無去處逃亡云。極爲痛惡,卽令本道祕密跟捕,依軍律梟示事,爲先行移,而其代以本道預差砲手三名中,擇充,資裝及賞布,則領兵大將下去時,令該曹依前例磨鍊給送,到灣上面給之意,敢啓。答曰,依啓。
兵曹啓曰,全羅道火兵五十名,慶尙左右道火兵五十名,御營軍一時,明日與本廳眼同點閱後。令該曹依前例犒饋發送之意,敢啓。答曰,依啓。
御營廳啓曰,三運赴瀋御營軍,慶尙左道一百五十名,預差一名,右道一百五十名,預差一名,全羅道二百名,預差二名,兵曹眼同點閱,依例犒饋,而其中鳥銃不用者,全羅道軍十一名,則以訓鍊都監鳥銃,一一換給,仍令營將趙光瑗,率領明日發送之意,敢啓。傳曰,知道。
以備邊司北兵使狀啓粘目,傳曰,前日論賞公事入之。以上備局謄錄
戶曹草記。答曰,本曹如是擔當,予甚嘉悅,豹皮等物,事勢如此,則依啓辭爲之。
戶曹粘連啓目。答曰,旣有看證,則一向加刑,似或未妥,更議處置。內下記草
上在昌慶宮。停常參·經筵。
領議政九度呈辭。入啓。傳曰,安心調理。
藥房啓曰,伏未審聖候,調攝,若何?近來盛暑,宵晝之氣猶縮,閭閻之間,尙多暑風感傷之症。此時玉候,將攝平安乎?臣等不勝區區仰慮之至,敢此問安。答曰,與前無異。
政院啓曰,咸鏡南道試官,皆能文之人乎?問啓事,傳敎矣。問于吏曹,則洪處亮·柳晉三,雖非傑出能文之人,在後進中俱有才名,擬望之時,若干有文名者,或方差輪次,試官,或在閑散,或在臺閣,他無可合,僅抄此兩人云矣。傳曰,知道。
持平李曼,在外入來。
全羅監司書目,兵使李時英,不遵主將之令,慢棄軍律之罪,令廟堂處置事,及各邑雨澤事。
持平李曼啓曰,伏以臣罷官之初,歸覲父郡,前月始還寓居,而恩召之下,未詳臣所在,不免枉道費日,及其承召將發,又爲疾病之所妨,霖潦之所阻,邅廻濡滯,竟至於過限。凡官之過限者,尙不計事故之如何,而據例改差,況此風憲之任,決不可仍冒。請命遞斥臣職。答曰,勿辭,退待物論。
府啓,持平李曼,引嫌而退,枉道費日,患病阻潦,雖出於事勢之適然,而臺官過限,勢難在職。請遞差。答曰,依啓。
吏曹,接伴使,李景曾爲之以上朝報
上在昌慶宮。停常參·經筵。
知事李景曾上疏。大槪,冒死陳情事。入啓。
正言成楚客啓曰,黃瀷悖惡之行,國人所知,論以王法,難免竄殛,削版之請,只從末減,而屢日論列,聖兪終閟,上下相持,恐傷體面,相議同僚,黽勉停啓,非以黃瀷爲無罪也。爲黃瀷者,所當縮首斂惡,思所自新,而反肆陰兇,蔑有公議,敢使其子,屢度呈疏,多所發明,若將對辯,愚濫兇悖,自爲能事,縱恣無忌,固不足責,而國綱之弛廢,乃至於此也。臣久忝言地,小無補益,而使幺麽一兇人,亦不得正其罪,致有無前之事,臣之疲軟不職之罪,在所難逃。請命遞斥臣職。答曰,勿辭,退待物論。
司諫李行遇啓曰,前宣傳官,黃瀷行己無狀,國人之所共知也。傳播旣久,臺論乃發,則公議所在,斷可見矣。而其間或不無太刻之語,臣之始忝本職,略改文字,擧其槪而連啓矣。厥後停論,非以瀷無此等罪惡,身居耳目之列,旣不能進一言,以效涓埃,只將幺麽一武夫之事,逐日論執,有愧於心,臣等相議停之矣。繼聞瀷,使其子陳疏,費辭發明,極其狼藉,此實前所未有之事,臣於此不勝痛駭,而政院知其猥濫,旣已出給,則更爲提起引避,有若與渠爭辯,豈但於體面有損而已?凡在聽聞,事甚疲劣,臣姑置之矣。同僚旣以此引嫌,臣何獨晏然仍冒?請命遞斥臣職。答曰,勿辭,退待物論。以上朝報
以備邊司平安監司狀啓粘目,傳曰,新城貿糧之事,備局何不預爲行會耶?問啓。備局謄錄
備邊司粘連啓目。答曰,依允。新城貿米一事,使之急速擧行爲乎矣。新城以東運糧,亦令從便處置。內下記草
上在昌慶宮。停常參·經筵。
下直,寧遠郡守韓夢龍。
謝恩,副護軍禹天一。
知事李景曾上疏,啓下該司。
領議政十度呈辭。入啓。傳曰,安心調理。
備邊司啓目,全羅監司狀啓云云。逃軍用律,自是兵使之職,而巡察使,分付之後,只施棍罰,又不報知云。其不有主將之令,任意自用之狀,事極可駭,李時英,所當拿鞫定罪,而姑爲先罷後推,觀其緘辭而處之,逃軍,令本道査得罪犯,果是逃軍,則依軍律處斷之意,行移何如?啓依允。李時英事,漸不可長,拿鞫定罪。
大司諫李德洙啓曰,黃瀷卽一幺麽武夫也。旣有如許罪狀,而末減之請,亦未蒙兪,則此爲諫臣之恥也。至如使厥子陳疏發明,特其無識輩猥濫之事,而旣爲見退於政院,則到今提起,無亦疲劣之甚乎?臣意如此,更不欲掛諸齒牙間矣。同僚旣以此相繼引避,臣何敢晏然仍冒乎?請命遞斥臣職。答曰,勿辭,退待物論。
錦陽君朴瀰上疏。大槪,乞蒙恩由,遷葬父母事。入啓。
吏曹啓目,粘連修撰權堣上疏云云。向前權堣七十老母,流落鄕曲,遠離從仕,情所難忍,乞縣便養之計,可謂切迫,孝理之下,似當從願是白乎矣,儒臣補外,事體甚重,私情雖切,公議未允,疏內辭緣,勿施,何如?啓依願施行。
府啓,大司諫李德洙以下,竝引嫌而退,黃瀷之論,出於公共,而旣停之後,敢使其子陳疏發明,至於累度,則此特愚濫縱恣之致,不能正其罪,實非疲軟,更不欲提起,深得體面,有何可避之嫌?請正言成楚客,司諫李行遇,大司諫李德洙,竝命出仕。答曰,依啓。
以錦陽君朴瀰上疏,傳曰,給由馬·澆奠牀備給。
禁府都事趙鈺,前全羅兵使李時英拿來事,出去。
院啓,黃瀷悖惡之行,國人所知,論以王法,難免竄殛,而公論久鬱,輿憤已極,今日之發,亦已晩矣。啓辭措語,雖或過中,所論罪狀,旣非失實,則削版之請,亦從末減,國法至嚴,公議方張,則被劾之人,所當縮伏,以圖悛惡之不暇。況如瀷者,負不測之罪,有難數之惡,而不畏公議,益肆悖慢,敎子投疏,多所發明,敢與臺官,若將相辯,國綱至此,良可寒心,此而不懲,則縱恣無忌者,接跡效戾,而臺閣之風,日益頹廢,將至於言路索然,國不爲國。請命削去仕版。答曰,不孝·貪贓,俱非薄物細故,而爾等欲使其人,安而受之,不亦異乎?如是論啓,殊甚不當,更勿煩瀆。以上朝報
備邊司啓曰,云云事,傳敎矣。新城貿糧及耿仲明攝米等事,曾已分付行會。頃見許積還到義州馳報內,都事行到中路,得接使關,始知有遼東貿米之令,而旣已出來,已無可及云,則貿米之令,本道亦已知之矣。大抵,新城貿米,初非瀋陽之所許,只與淸·漢人,密約貿買,常時雖不得公然擧行,接置官庫,而至於交替軍入去之時,則稱以資送,發遣幹事之官,續續換貿,未爲不可,而都事病還,差使員趁未入往,豈以漢船待變,有所未遑而然耶?新城積穀,與柳琳時有異,雖或密貿,勢難準數,是以今番自義州專辦入送,而前欲以蒙牛助力。今以雇馬限新城添補者,蓋欲休其運馬之力也。新城以東運糧,亦令從便處置,聖敎允當,自本道給價雇馬輸送事,旣爲啓下,則計日計駄,固當算量處置,必無不足之患矣。卽令李應徵入往新城,與淸·漢人相約之處,收拾換買,亦可及於不虞之備,依此施行宜當,急急行會之意,敢啓。答曰,知道。
以北兵使狀啓,試才入格人論賞事粘目,傳曰,回啓中所謂,他道則計其五年納貢之數,俱綿布題給云,此何意耶?
備邊司啓曰,傳敎矣。伏聞六鎭·三甲,則公賤雖免役,而旋爲軍役,正軍雖得司僕之帖,而仍察軍事,故正軍公賤,竝請限年免役及給帖矣。至於他道,則未必皆然,不可輕許免役給帖,而五年免役,卽是五年免貢,故欲計其納貢木疋之數,題給施賞,而措語未瑩,致勤聖敎,極爲惶恐,就元事付標以入之意,敢啓。答曰,知道。三中者若或數多,則官備賞布,似爲不易,更議處之,可矣。
又啓曰,以本司北兵使粘目付標事草記,答曰,云云事,傳敎矣。芻人非如貫革之易,而三發三中之中,必有貫中者,然後方可論賞,則其數似必不多,且非每朔試取之事,必須兵使親閱合試,則一年不過一度,賞布之備,恐無難繼之患。況此是初頭勸奬之意,若待數年之後,才藝習熟,則三發三中者,施賞宜當,此意咸鏡監·兵使處行會,何如?答曰,知道。三發三貫中之說,不必行會。
又啓曰,北道三甲·六鎭及平安道淸北遠地江邊守令等,給馬以送事,曾已啓下矣。今者新授郭山郡守洪頤性,領兵將未到之前,當爲赴任,故卽爲督送,而淸北之邑,旣無迎候人馬,勢難趁卽馳往,令該曹給馬以送,何如?答曰,依啓。以上備局謄錄
傳曰,守令·邊將,極擇擬望,前後有功之人,各別調用事,言于吏·兵曹。
備邊司粘連啓目。答曰,依允,且此事非監·兵使所可預知,他道乙良,行會安徐。
備邊司草記。答曰,無船難入之意,自備局通諭,似當矣。內下記草
上在昌慶宮。停常參·經筵。
下直,郭山郡守洪頤性,理山郡守愼坤。
謝恩,直講李弘淵,護軍尹得說。
院啓,黃瀷請命削去仕版。措辭見上答曰,已諭毋煩。以上朝報
引見時,柳廷益所啓,今番軍兵,不能精擇,不如柳琳之軍,事甚可慮。而其軍裝中鳥銃,尤甚不好。忠淸道軍兵所持者,極爲不精,六十餘柄,今雖換給,此外不用之數,亦多。上曰,加數換給之意,言于備局。柳廷益曰,前日營將,則非但年少,皆是時任守令,自有私備之物,可以土産善爲應接淸人,今則營將皆率其奴子而來,多有未備之事,且金默,人物雖開明,年過六十,家在羅州,急急上來,李厚輿則亦是年高肥鈍矣。上曰,年老之人,何能驅馳戎馬間乎?問于備局。崔有海啓曰,營將等無所持之物,接待淸人,不無可慮,令量宜處置,何如?上曰,言于備局,令平安監司給送,可矣。柳廷益啓曰,今番軍兵,本廳題名抄送,故守令不敢任意升降,其中逃亡病重者外,盡爲督送,故前日多有功勞者,亦在其中矣。崔有海曰,有功勞者,送于死地,聖意必有矜惻,已發之軍,雖難換送,此輩妻子,別加優恤,異於他軍,何如?上曰,言于備局,但渠輩所言,不可盡信,令本廳査考,從軍案,覈其虛實,而處之。柳廷益曰,各官軍器鳥銃等,可用者甚少,不用者甚多,臨急難以應用,前日各官所在鳥銃,別爲改造,雖合三四柄爲一柄,亦可用也。上曰,此事是矣。言于備局。
備邊司啓曰,引見時,柳廷益所啓,金默人物雖開明,年過六十,家在羅州,而上來,李厚輿亦年高肥鈍矣。上曰,年老之人,何能驅馳戎馬間乎?問于備局事,傳敎矣。當初領兵將,遠在嶺外,營將等勢未及自望,故該曹差出啓下矣。卽問該曹,則以爲領兵將管下之官,非尋常差遣之比,必擇有計慮者。故金默曾有聲稱,纔經州牧,年雖六十,可堪戎馬之役,而或有云時在平安道,故差定,而李厚輿,則素有馬才,年又不多,歷典守宰,可堪此任,故差定云。兩人俱非衰耗不堪從軍之比,而該曹之擇差,似非偶然,敢啓。答曰,知道。該曹難免苟充之失,當該堂上推考。
又啓曰,柳廷益引見時,營將等無所持之物,接待淸人,不無可慮云。上曰,言于備局,令平安監司給送可矣事,傳敎矣。令鄭太和,就管餉所儲,量宜給送,宜當。御營軍抄送中,前日有功勞者,其妻子別加優恤事,上曰,言于備局,但渠等所言,不可盡信,令本廳査考,從軍案,覈其虛實,而處之事,傳敎矣。令本廳依聖敎,詳査入啓,他軍人例護恤之外,另施加等之惠,宜當。且鳥銃不精者,曾於點軍之日,一百二十柄,已爲換給,而猶有未盡之數,加一百柄,付送柳廷益之行,使之換給之意,敢啓。答曰,依啓。以上備局謄錄
上在昌慶宮。停常參·經筵。
謝恩,工曹正郞朴東緯,尙瑞直長具熽,丹陽郡守梁譔,光陽縣監姜戩,內禁衛將朴善承,僉知宋岦·文建基,開城留守睦敍欽,僉知洪應龜,同知鄭信道,學錄李惟源,禁府都事朴守素,三水郡守宋士豪,金海府使許東岦,忠州牧使南斗瞻,居昌縣監徐相民,奉敎洪處尹,兼春秋成楚客,訓鍊副正李恪,在德萬戶魚就泓,長湍府使許稷,靑山縣監李格,沃溝縣監崔山岌,兵曹正郞全益禧,平市令洪溥,軍器主簿金應洵,甘浦萬戶崔有漢,群山萬戶韓惟達,慶尙右水虞候曺後益,全羅兵虞候李慶綿,高山里僉使崔英得,延日縣監金協,義盈直長金宗泌,校理柳慶昌。
院啓,黃瀷請命削去仕版。答曰,不允。
領議政十一度呈辭。入啓。傳曰,安心調理。
延陽君李時白,在外入來。
大司憲李明漢三度呈辭。入啓。遞差。
京畿監司書目,前安山郡守李敬仁,朔寧郡守李命達,麻田郡守兪希曾,加平郡守柳稽,良才察訪金光宇,政績最著事。重林察訪權濟,能擧馬政營監役,竭心奉行事。
吏曹啓曰,臺諫有闕,政事,取稟。以上朝報
備邊司啓曰,以本司草記,黃海道驅馬軍一百名放還事,傳曰,此軍亦給資裝木耶事,傳敎矣。當初以蒙牛百頭,無驅去人,故黃海道束伍軍,以赴西次例,百名抄送,而此軍則運糧往來而已。非如南方農軍定朔久留之比,故資裝木則不爲磨鍊分給矣。旣非應爲久留之軍,則還送與否,何以爲之?敢此申稟。答曰,使之放還。
又啓曰,募馬空名帖一百十丈,曾送咸鏡道,而無應募之人,故還爲上送矣。若留置該曹,似或有意外見失之弊,卽自本司行畫爻周之意,敢啓。答曰,燒火可矣。以上備局謄錄
右承旨金堉啓曰,天慳至寶,祕藏千年,至於今日而出爲國家之用,此非人力之所爲也。雖未知其爲休徵吉兆,而當公私赤立之日,補經費而紓民力,其爲益,豈可勝言哉?元年,以蟲蠢無知之氓,視同燕石,而論漢,知其可居,廉價而取之,乘時射利,先納塞責,其巧詐欺人之狀,誠爲痛惡。然買賣之際,巧言欺瞞,而欲利於己者,此賈兒之常態,市場之人,皆論漢也。何可以此而深罪哉?此金之事,實由論漢先納而起,則雖謂之有功,可也。以巧詐之罪,縱不得蒙賞,獨不可以贖其刑乎?且此非偸取公家之物也。遠方愚民,自得而自相買賣,國家旣給價用金,而又囚其人於王獄,非但有冤抑之怨抑,恐有傷於王政之大體也。臣忝在出納之地,代察該房之事,心有所懷,不敢不達,不勝惶恐之至。傳曰,此人發覺之後,欲免厥罪,欺罔國家,啓辭中所謂先納有功等語,皆涉不察也。雖然有傷大體之說,是矣。
義禁府,金論漢加刑公事,判付內,除加刑分揀。
義禁府啓曰,金論漢除加刑分揀事,命下矣,放送之意,敢啓。傳曰,依啓。以上禁府謄錄
吏曹草記。答曰,只除實職,似爲輕歇,更議處之。內下記草
上在昌慶宮。停常參·經筵。
自昧爽至辰時,沈霧。午申時,日暈。夜五更,月犯畢星。
下直,醴泉郡守兪㯙,三登縣令韓謙,安州判官趙安基。
謝恩,禮賓主簿安忠老,奉事羅,永建萬戶朴暹,河東縣監車達遠,監察李時榮·權起源·金繁·金震賢·李景善,宗廟令金㺫,廣興主簿柳益昌,副奉事南斗明,養賢主簿金慶餘,五衛將羅允素·高弘建·許選,茂山僉使洪啓海,北部主簿鄭道允,楊口縣監尹孝生,右道水運判官朴烶,持平李行源,司僕主簿申瀅,司議朴由寬,司評尹珵,瓦署別提李祉遐,德山監李昌源,引儀兼參軍柳元履,獻納金振,尙瑞直長李益培,司饔直長郭之欽,禮曹正郞李惟達,宣陵參奉沈碩溟,尙衣別提尹世獻,禮曹正郞李後奭,刑曹參議洪憲,訓鍊僉正李洵。
京畿都事李慶相,道內各官儒生考講事,出去。
應敎尹絳三度呈辭。入啓。遞差。
院啓,黃瀷請命削去仕版。答曰,原疏不入,置之宜矣。
備邊司啓目,粘連平安監司狀啓云云。宣川府使李烓,交差文官之事,初出於爲民瘼定奪,而今者淸南直路相當守令,只有中和·肅川,皆是營將,勢難相換是白置,姑待道內相當守令有窠處,令該曹處置,何如?啓依允。以上朝報
御營廳啓曰,備邊司草記,柳廷益引見時,御營軍抄送中,前日有功勞者,其妻子別加優恤事,上曰,言于備局,但渠等所言,不可盡信,令本廳査考,從軍案,覈其虛實,而處之事,傳敎矣。令本廳依聖敎詳査入啓,他軍人例護恤之外,另施加等之惠,宜當。答曰,依啓事,傳敎矣。御營軍扈從一千六百五十四名,先運赴瀋一千名,丙子赴西三千名,而今此砲手一千交替之令,出於不意,期限急迫,在中道以上者,除射手,只以砲手抄出,非丙子赴西者,則一千砲手,決難充數,且調發時赴西軍,雖或不得已而用之,扈從者決不可抄送事,傳敎矣。據扈從者外,不計赴西而竝抄,故丙子赴西從軍有功勞者,半入於其中矣。詳査此類,別單書入,令備局量宜稟旨,另施優恤之意,敢啓。答曰,依啓。
備邊司啓曰,以本司草記,黃海道驅軍百名放還事,命下矣。其百名中二十五名,則以新城所在牛看養事留在云。不可不一體放遣,而其代則南方農軍中所驅馬致斃,應爲施罰者,二十五名除出,入送新城,以養其牛,而海西軍二十五名,竝爲放還之意,行會何如?備局謄錄
傳曰,歲幣之中,黃金極難,而昔人所藏,今忽得發,意者天矜吾民,以救塗炭也。莫重之物,不可浪費,用於歲幣,其價布限年蠲除,俾民蒙惠。內下記草
上在昌慶宮。停常參·經筵。
自辰時至未時,日暈。
謝恩,判決事林墰,長興直長金興祉,司僕判官成遠,司䆃直長尹淳,慶尙都事李以存,校理金弘郁,刑曹正郞韓必久,安山郡守卞悌元,延曙察訪李時萬,訓鍊判官琴是修,內資直長閔鐔。
持平李天基三度呈辭。入啓。遞差。
領議政十二度呈辭。入啓。傳曰,安心調理。
傳曰,政事,當日爲之。
政院啓曰,右副承旨兪省曾,去月除授,卽爲下諭,而今月幾盡,尙未上來,問於本家,則痢疾甚重,不得運身,已封疏轉送於監司處,而道路迂遠,且峽中阻水,趁未上聞云,本是血病之人,從前不能供劇,而又得痢疾,決難上來,多事之時,位不齊已久,改差,何如?傳曰,依啓。
院啓,黃瀷請命削去仕版。答曰,不允。以上朝報
備邊司啓曰,摠戎使曠任有日,而群議皆以爲延陽君李時白可合云,以此啓下之意,敢啓。答曰,依啓。
又啓曰,御營廳草記,赴西御營軍中,丙子有功勞者,別單書入,令本司稟旨,另施優恤事,答曰,依啓事,傳敎矣。當初事目中,赴西御營軍,無論元有復戶與否,竝限一年免稅,加一結給復事,定奪矣。今此前有功勞者,他無復恤之事,令該曹更加一年,稅外復戶,而種種雜役,一切勿侵,以示護恤之意,令本廳姓名開錄,所在各道行會,何如?答曰,依啓。
兵批啓曰,北兵使鄭榏瓜滿,今當差出,關防重地,不可不極擇差送,而臣等見聞孤陋,備擬之際,未得其人,令備邊司議薦,何如?答曰,依啓。
北兵使薦望,李言惕落點。以上備局謄錄
刑曹粘連啓目。答曰,依允。功減一等,色吏乙良,除贖決杖爲乎矣。牙山官吏覈處。
傳曰,月課製進,實非難事,而近來年少之輩,怠慢成習,每每稱頉,極爲非矣。今後連三次不製者,罷職事,捧承傳施行。內下記草
上在昌慶宮。停常參·經筵。
自辰時至未時,日暈。
下直,全羅兵使黃緝。
謝恩,禮曹佐郞申徽,副護軍朴琳,右副承旨李省身。
答禮曹判書李顯英疏曰,省疏具悉卿懇。卿其勿爲固辭,調理行公。
全羅兵使黃緝引見時,榻前同副承旨崔有海所啓,田野闢,最是守令爲政之本,而前日則守令不遑檢督。卽今牛疫後,豪民則有牛,小民則無牛,必給重價,然後可以借牛起耕,故田野益荒於前日。臣在吉州時,元田畓三千結,而陳處一千結,臣卽令有牛者,助耕於無牛之田畓,故有牛者雖怨之,無牛者頗以爲便,兩年起耕處,幾至八百餘結。都事覆審時,田結差錯,無處無之,今別成事目,皆以陳處時起之多少爲準。時起數少,則雖無差錯,論罪守令,時起數多,則雖有差錯,而別爲分揀,則民蒙實惠,事多着實矣。上曰,此言甚當,雖有差錯,田野多起,民蒙實惠,則可以善處,言于該曹。又所啓吉州功臣許惟禮,乃捕捉李施愛者也。子孫至今生存者,一百餘人,未蒙爵名之典,最爲冤悶,臣前日陳疏請收用,而未及採施矣。上曰,多有可用者耶?有海曰,可用者甚多,武臣許球,則人物開明有才,适亂·丁卯,皆終始從軍,丙子亦爲從軍矣。許宗胤,則家行文才俱備,精通實學,若爲初試,則必將登科矣。上曰,有功人子孫,才貌可用,言于該曹錄用。朝報
引見時,上曰,古云安不忘危,雖〈在〉太平,猶不忘陰雨之備,況今亂離乎?本道今多災變,人心亦不淳厚,監·兵使撫恤得意,使爲親上死長之人,可也。黃緝曰,撫恤軍卒,親上死長等事,曾忝兵使,已蒙上敎,臣雖無狀,敢不盡心?前爲黃海兵使時,見各官軍器置簿,則盡爲散失於兵亂,其後連有勅使之行,各官守令,只竭力於接待之事,軍務等事,少無留念矣。上曰,卿在黃海道,軍器無形,則何不收拾乎?緝曰,亂後軍兵團束,僅得成冊後,卽爲遞任上來,故未及爲之,然其時年凶,且有勅使消息,臣不得巡行列邑,而赴海軍火藥,幾至一千餘斤,各官他無所儲,則移給他官所在,故今則各官皆無餘儲矣。若欲貿得則市價極高,得之無路,臣煮取焰焇一千餘斤,而分給本州判官,以爲月課之地,八百斤重記置簿矣。安島郡守李應蓍數月所煮,亦至四百餘斤,或轉買他邑,加備他軍器,故他邑守令,亦相效爲之。監司睦性善,大張器具,欲爲優數煮取,因親病遞來,新監司到任後,亦必盡力擧行矣。上曰,今年亦爲煮取乎?問于備局。緝曰,前日營將,或以秩卑者,或以計慮不及者差送,非但臨亂不能號令於各官,或有文官爲營將,則軍務專不顧見,臨急後定送代將,此國事之顚沛者也。營將則皆以有計慮者,武臣差定,道臣與之共議軍政,則必有益於禦敵之事矣。上曰,此言甚當,言于備局。
備邊司啓曰,頃日寧海儒生,英陽縣復設陳疏,及運餉使尹暉,書啓等事,欲待領相出仕,商議回啓矣。今者黃緝榻前所啓,營將變通,事係重大,亦待領相出仕後,一時覆啓之意,敢啓。答曰,知道。以上備局謄錄
兵曹草記。答曰,依啓。鄭忠直先罷後推,巡廳下人拿鞫定罪。內下記草
上在昌慶宮。停常參·經筵。
下直,南兵使沈之溟。內下日記
藥房提調臣李溟,副提調臣韓亨吉啓曰,伏未審聖候,調攝若何?正當伏熱,蒸鬱太甚,臣等不勝區區仰慮之至,敢此問安。答曰,與前無異。藥房日記
備邊司草記。答曰,今此陳情,專爲民弊,渠輩雖蠢,安敢大怨,設或怨咨,豈可爲此千人,虐彼萬姓哉?宰臣通諭之後,彼聽之尋常,不爲動念,則必爲後悔矣。內下記草
上在昌慶宮。停常參·經筵。
夜一更,流星出河鼓星下,入箕星上,狀如拳,尾長五六尺許,色黃。內下日記
以平安監司狀啓粘目,傳曰,此人已出六品者耶?備局謄錄
備邊司粘連啓目。答曰,依允,且徵馬一事,貧寒農軍,似難辦備,量宜罰防,以便公私。內下記草
上在昌慶宮。停常參·經筵。
備邊司啓曰,傳曰,此人已出六品者耶事,傳敎矣。崔應天,已在六品,而以上年舟師軍官功勞,陞授訓鍊判官云,敢啓。答曰,知道。
以平安監司狀啓,豆錫匠入送事,傳曰,此匠人,何以不爲預定耶?
備邊司啓曰,傳敎矣。曾於柳琳之行,豆錫匠,因平安監司狀啓,移定於海西,以老病人定送。故其時雖請兵使推考,而海西若有可合匠人,則豈有苟充老病之理哉?今者臣等與柳廷益,料理行具若干員役,一依前例爲之,而平安監·兵營,亦有錫匠云。故,分付於關西,而不爲移定於海西矣,敢啓。答曰,知道。以上備局謄錄
領議政十三度呈辭。答曰,安心調理。
延陽君李時白上疏。答曰,省疏具悉卿懇。卿之愛士勇敢,允合將帥之任,宜勿控辭,調理察職。
御營廳草記。答曰,其情雖極巧詐,旣已自現,則斷以軍律,似或過重,更爲酌處。內下記草
上在昌慶宮。停常參·經筵。
卯時辰時,有霧氣。申時,日暈。內下日記
備邊司啓曰,今此齎奏之行,事甚重大。齎奏官,不可苟充差送,柳洽改差,以文官,極擇差出,與鄭譯相熟譯官一人,亦爲定送,而衙門所用盤纏,亦令該曹,量宜給送,何如?答曰,依啓。
瀋陽齎奏官,禮曹佐郞盧尙賢,啓下。以上備局謄錄
謝恩,學錄孫會宗。弘文館朝報
領議政洪瑞鳳,十四度呈辭。答曰,安心調理。
答工曹判書尹暉疏曰,省疏具悉卿懇。卿宜勿辭,調理察職。
吏曹判書南以雄上疏。答曰,卿其勿辭,調理察職。
院啓,黃海兵使徐弼文,罷職不敍事。答曰,依啓。內下記草
流星,夜一更,出北極星□入大角星下,狀如拳,尾長五六尺許,色白。啓。朝報
備邊司粘連啓目。答曰,觀兵使狀啓,則似非自爲發覺,査問于本道處置。又粘目。答曰,依允。隨往之類,亦令刑推重治。內下記草
上在昌慶宮。停常參·經筵。
夜五更,有霧氣。
備局堂上·三司長官,引見。內下日記
禮曹,益興君李應順,今日卒逝。當行停朝市。啓。
平安監司書目,理山新郡守愼坤,老朽已甚,請令該曹改差事。
司諫洪茂績上疏。大槪,亟遞臣職,以尊邦憲,以安愚分事。入啓。
禮曹啓目,粘連啓下是白有亦,各官儒生,皆屬書院,厭避鄕校。入於校籍者,只是百姓之子支,兩南之外,諸道此弊,無不皆然。識者之寒心,固已久矣。鄭良弼到任之初,目見道內駭怪之狀,欲革痼弊,以正士習。有此陳啓,其意甚好是白在果。惟只外方儒生,觀國之光,來赴京試者,本不可禁兺不喩。況今亂離之餘,士族子弟,流離討食,不定厥居爲白在等。以其名不載於校籍,而遽一定一切之法,則事甚不安。恐難施行是白在果,元居土着及流京年久過十年兩班子弟業儒者,竝令入屬鄕校。仍行額內外之規,殊涉便當。此則雖不以科擧,爲之勒制,而惟在道臣,申明檢飭,革舊圖新,以重聖廟,以振士風,此意行移,何如?啓狀啓之辭甚當,竝依狀啓施行。
禮曹節〈目〉,卒逝前參判鄭蘊弔祭,依法例擧行爲白乎矣。致賻段,依近例勿爲,何如?啓依所啓施行。以上諫院朝報
備邊司啓曰,師行阻水之由,令領兵大將,直爲狀達之意,昨日已爲啓下矣。卽者領兵大將,報于本司,且送此謄草行會,未到之前,旣已爲之,其狀達草入啓之意,敢啓。答曰,知道。
引見時,左議政所啓,西路責應之事,極爲可慮。非但軍兵之多往,赴瀋之人,亦不速往,多所留滯。自京抵義州,或至一月始到,各官深以悶矣。上曰,質子之行,尤多留滯,自京發程,已限其日抵義州,日數亦可定限,且父兄,旣是正卿,可以檢飭矣。左議政曰,然矣,而此等之行,必待朔膳偕渡,自京發程,亦以朔膳之渡江相準,則好矣。綾城府院君曰,不必質子,大小公行,亦依此爲之,似可。上曰,一樣爲之。上曰,南方農軍,代運糧事,廟堂何以爲之?右相曰,前承傳敎,與左相相議,而無善策。欲以黃海道軍兵,入送,以其取近,故不給資裝木矣。上曰,不給資裝,而又爲入送,何如?事甚埋沒,雖不多給,不可不略給矣。前者,安州防軍,亦給五匹,錦州之行非輕,不可不給。左相曰,以本道收布,給之乎?上曰,與本道相議爲之。許啓曰,運餉一事,平安監司之意,或與自京料理不同。蓋本道則專念道內之弊,而自此遙度。又未能詳盡,莫若專使道臣,擔當區畫,無令偏以道內爲念,而深思國力之所及而爲之,如有未盡處,自朝廷指授,何如?上曰,有司堂上之言,是矣,且平安監司兼管餉,專委本道,爲可。右相所啓,頃者,全羅兵使黃緝所啓,營將一款,極其難處。欲待領相出仕後議處,故時未回啓矣。上曰,其事甚難,須善思爲之。左相曰,湖南四鎭官,皆營將也。四邑,皆物衆地大,號稱難治。若皆用武臣,則必不如文官,誠爲難處矣。上曰,予意則營將旣罷之後,復設難便。其四邑中二鎭管,以武臣交差用之,何如?右相曰,二鎭官,以武臣差送事,依上敎爲之,而更定規例,或以此仍陞兵·水使,何如?上曰,營將,以兵·水使可合者差送,能擧其職,陞爲兵·水使,甚好矣。李景曾所啓,頃者,鄭太和,以私書抵于臣處,使之稟于大臣曰,鄭命守之弟明春,母死將葬,而來言,何以書銘旌云。蓋以明守,旣有官爵,故有此希望之事云,而相臣,亦不得擅便,何以爲之?上曰,依此例爲之以給。以上備局謄錄
戶曹粘連啓目。答曰,依允。溺死人乙良,令本州恤典擧行。內下記草
上在昌慶宮。停常參·經筵。
自昧爽至辰時,沈霧。未時,日暈。申時,日有交暈,暈上有冠,暈下有履,色皆內赤外靑。內下日記
海運判官李雲栽,漕船檢飭事,出去。
領議政洪瑞鳳,十五度呈辭。入啓。傳曰,安心調理。
右承旨金堉,掌令姜栢年,正言成楚客,校理嚴鼎耉,三度呈辭。入啓。遞差。
答司諫洪茂績疏曰,省疏具悉爾懇。今此特授,意在飭勵,爾其勿爲控辭,安心察職。
傳曰,史官一員待命,騎馬三匹立之,成均館內,摘奸。
吏曹判書南以雄上疏。大槪,再伸危懇,冒萬死乞遞事。入啓。
府啓,洪茂績特拜司諫之命,實出於奬勵直臣,甚盛擧也。第諫院之官,竝用文官,載在法典,自祖宗朝,雖有山林遺逸之士,未聞有曾莅此任者,誠以金石之典,不可撓也。今此格外之擧,實非遵守成憲之美意,請還收洪茂績特除之命。北兵使爲任極重,而新兵使李言惕,非但別無名稱,年紀已邁,衰敗亦甚,北門鎖鑰,決非所堪,請命遞差,其代,極擇差送。答曰,依啓。李言惕盡心國事,且有計慮。除授此任,未爲不可矣。
答吏曹判書南以雄疏曰,省疏具悉。卿其勿爲固辭,調理察職。
吏曹啓曰,承旨及臺諫有闕,政事,取稟。
戶曹啓目,年分踏驗,例於八月爲之,必於七月,差出委官書員以待之。今當頒降事目,而春間旱災太甚,晩得霈澤,各穀付種,皆已過節,傳聞所及。八道同然,以常道言之,焦涸旣甚,芒種後播穀,似無長養之理,而今年節序差晩,僅得立苗,至於田穀,則頗似茂盛。若非風霜之災,不至於凶年云,未知然否。然移秧之不及者,枯損之未蘇者,亦必有之。若比諸雨澤自初周足之歲,則豈無間也?國家陳災所給之規,災則常事,而給陳甚難,非凶歉則不許,而目前形勢,連年失稔之餘,陳荒之畝,竝入於賦役之侵,則無告之民,怨咨必多,明査詳察,俾無冒濫之弊,都在踏驗之官,而給陳之擧,似不可已,且發遣京官,事體自別,而民間騷屑,貽弊不貲。今本道都事踏驗,而或有風力之不足者,擇差以送。只於慶尙左道,分遣散差官,乃是近例云,斯二者,未知孰爲善策。自該曹不敢自斷,令廟堂竝爲講議,從長處置,何如?啓依允。啓目粘連啓下是白有亦,旱災旣甚之後?雖得晩霈,而亦或有全未得雨之處,陳荒之畝,竝入於出賦之中,則果爲冤抑。該曹之欲爲踏驗給陳,固是不可已之擧是白在果,京官發遣,貽弊不貲。令都事踏驗,已成近例,則自當依此爲之。別無講議之事,其中如或有不合之人,則令該曹極擇有風力,詳明經事之人,及期差送爲白乎旀,慶尙道段,幅員甚廣,都事一員,勢難遍察乙仍于。左道段自前敬差官,別爲發送爲白有置。今亦依此施行,何如?啓依允。以上朝報
戶曹啓曰,全羅監司黃緝引見時,同副承旨崔有海所啓,田野闢,最是守令爲政之本,而前日則守令,不遑檢督。卽今牛疫後,豪民則有牛,小民則無牛,必給重價,然後可以借牛起耕。故田野益荒於前日。臣在吉州時,元田畓三千結,而陳處一千結。臣卽令有牛者,助耕於無牛之田畓,故有牛者雖怨之,無牛者頗以爲便。兩年起耕處,幾至八百餘結,都事覆審時,田結差錯,無處無之。今別成事目,以陳處時起數之多少爲準,時起數之少,則雖無着錯,而論罪守令。時起數之多,則雖有着錯,而若爲分揀,則民蒙實惠,事多着實矣。上曰,此言甚當。雖有差錯,田野多起,民蒙實惠,則可以善處,言于該曹事,傳敎矣。田野開闢,乃是有國之急務。一邑之陳荒盡起,則實合卽墨之優賞,豈但差錯之勿論而已?第勸民起耕,守令之能事,而田結差錯,委官書員之所犯。因守令之賢,而竝免奸細輩之罪,則亦似難便,事係新規,令廟堂議處,何如?答曰,依啓。以上備局謄錄
弘文館啓曰,侍講院奴婢身貢,每年貿紙,入送瀋陽矣。今亦貿紙,將付于司書趙全素之行,所載馬,令兵曹定給,何如?傳曰,依啓。兵曹謄錄
上在昌慶宮。停常參·經筵。
藥房副提調臣韓亨吉啓曰,伏熱流金,快雨滌煩,伏未審此時,聖候調攝,若何?臣無任區區仰慮之至,敢此問安。答曰,與前無異。藥房日記
全羅監司書目,靈光呈,以前縣監李喜熊上疏上送事。啓。答曰,省疏具悉。深用嘉尙,條陳之事,無非嘉言至論,予當服膺而自勉焉。仍傳曰,此人年至八十,而向國之誠未衰,疏陳嘉謨,冀予留心,其惓惓之忠,無愧於古人也。耆老善言,禮宜崇報,其令該曹特陞堂上。
全羅監司書目,興德縣監許坵,捕得大儻四名,旣已承服。令該曹,依律處置事。
府啓,北兵使李言惕,請命遞差。其代極擇差送。頃日楊州樓院近處,大儻作賊,殺害人命,道成庵居接儒生等,偶捉一賊,以本州空官之故,縛送于捕盜廳,則爲大將者,拘於請囑,無端放釋。使王城咫尺,殺人大儻,偃息都下,其徇私縱賊之狀,極爲痛駭。當該捕盜大將,請命罷職。所縱賊人,更令捕捉窮治,得其徒黨,以正邦刑。新除授昌原府使邊忠範,爲人愚劣,人所嗤點。曾爲守令,到處不治,赴任未幾,輒皆見敗,當此民窮財盡之日。如此之人,不可復授字牧之任,以貽迎送之弊,請命遞斥,其代,各別擇送。答曰,依啓。捕盜大將推考,李言惕事,已諭。
掌令朴敦復,在外入來。諫院朝報
備邊司啓曰,以戶曹草記,筵臣啓辭,田野開闢,數多處則差錯分揀與否,令廟堂議處事,答曰,依啓事,傳敎矣。該曹所謂一邑之陳荒盡起,則實合卽墨之優賞,而結數差錯,乃是委官書員之所犯,因守令之賢,竝免奸細輩之罪,亦似難便云者,實爲宜當。開闢數多,則守令可賞。差錯有之,則下輩宜罪。此是該曹循例擧行之事,本無難處,而近來如此微細之事,必問於廟堂,事體不當,今後使之詳察爲之之意,敢啓。答曰,知道。
又啓曰,軍前運糧,放下遺在數,曾問于本道矣。卽見許積所報,成冊開錄之數,則已運之糧,可支十月初二日云,且見監司鄭太和所報,則許積期滿在於今月,且有親病,發向忠州云。許積專管運餉,盡心料理,已往措劃,俱得其宜,此時遽代生手決,難隨機善處,必不免虛疎之患,委屬可慮。前頭都事之任,則將有覆審試取等事,雖非瓜滿,勢難專察餉事。都事則瓜滿後,依例改差,而仍差管餉從事,使之終始察任,何如?答曰,允。以上備局謄錄
謝恩,豐川府使李仁立。弘文館朝報
當日,政事爲之。內下日記
上在昌慶宮。停常參·經筵。
申時,日暈,白雲一道如氣,起自暈上,直指巽方,長四五丈,廣尺許,良久乃滅。
領議政十六度呈辭。入啓。傳曰,安心調理。
京畿監司書目,驪州呈,以判中樞府事金時讓病重,上去不得事。
吏曹啓曰,以京試官望單子,傳曰,此試官望,以能文人擇擬耶?問啓事,命下矣。參判臣李植,以主文之人,備知此人等可合試官之任,未下鄕前,相議擇擬矣。傳曰,知道。
政院啓曰,今夏三朔月課,已爲啓下,則所當趁卽科次,而大提學·弘文提學,皆未差出。依前例,令藝文提學科次之意,敢啓。傳曰,知道。
備邊司啓曰,本司堂上,有故者甚多。開坐之時,未能備員。行知事金藎國,同知柳廷益,俱在外,竝姑減下。延陽君李時白,提調差下,而判決事林墰,副提調差下,使之仍察有司之任,宜當,敢啓。傳曰,依啓。
政院啓曰,捕盜大將推考事,命下矣。臺諫,方以罷職,論啓推考。承傳不得捧之之意,敢啓。傳曰,知道。
政院啓曰,禁府都事,旣受嚴命,則所當罔晝夜往來復命,而都事趙鈺,以李時英拿來事,下去累日。今以罪人病重,先爲馳啓,事極可駭,請趙鈺從重推考。傳曰,允。
禮曹判書李顯英上疏。大槪,冒萬死,更申前懇事。入啓。
判決事林墰上疏。大槪,冒萬死,陳情乞遞本職及備局之任事。入啓。
政院啓曰,同副承旨除授之日,卽爲肅拜,不敢辭退,乃是舊例也。新除授洪茂績,經行不仕,又呈辭疏,揆諸事體,不當捧入,故臣等相議出給矣。多事之時,位甚不齊,請牌招察任。傳曰,依啓。
同副承旨洪茂績,牌招肅拜。
府啓,北兵使爲任極重,新兵使李言惕,雖有微勞,而北門鎖鑰,決難堪任,請命遞差,其代極擇差送。凶歲盜賊之患,中外比比有之,京城咫尺之地,成黨作賊,殺越人命,豈非可愕之甚者乎?栖寺儒生等,適見一漢到寺,行止殊常,血點滿身,方爲怪訝之際。忽聞其夜樓院近處,作賊殺人之奇,始知其爲賊人。問其來由,則言語荒唐,且有贓物,招集村民,與僧徒,縛送于捕盜廳,則爲大將者,所當嚴治其徒黨,以絶姦宄之患,乃其職也,而曲循私囑,無緣放釋,使殺人大儻,得免刑章。偃息都下,國言藉藉,莫不駭憤,其循私縱賊之罪,豈但推考而止哉?當該捕盜大將,請勿留難,亟命罷職。答曰,觀其緘辭,而處之未晩,勿爲煩論。李言惕事,不允。
慶尙監司書目,病重辭免事。啓啓下吏曹。以上諫院朝報
右副承旨崔有海啓曰,國綱解弛,軍律不嚴,赴北之軍,相繼逃亡。此非登天溺海之比,應歸本土,父母妻子,皆爲護匿之計。監司·守令,盡心密察,必有捕得之路,而自備局,行會各道之後,監司·守令,尙無伺察設捕之報,事極痛惡,卽令備局査出,逃軍數多,趁不捉送,監·兵使各別從重推考。別立事目,逃軍捉入者,竝與守令別加重賞事,令備局急急議處,似當,敢啓。傳曰,依啓。以上備局謄錄
謝恩,副護軍崔應天,正言李天基,禁府都事李碩基,理山郡守韓恒吉,待敎李梓。
下直,安山郡守卞悌元。弘文館朝報
戶曹草記。答曰,依啓。當該捕盜大將,推考。
刑曹粘連啓目。答曰,此事似出於代立是在果,今姑分揀。內下記草
上在昌慶宮。停常參·經筵。
自昧爽至卯時,有霧氣。巳午時,日暈。內下日記
禮曹啓曰,今式年監試初試,定於八月初六日,而今年大旱之餘,晩始得雨,付種失時,禾穀趁未成熟。八月之初,勢難秋收,無以裹糧,人皆爲之悶迫,非但此也。釋奠祭,在於八月初四日,外方各邑儒生,皆赴都會設場處,則行祭無人,亦甚狼狽。衆論皆謂退行,宜當云,更爲擇日,參商退定,何如?傳曰,依啓。
統制使書目,前統制使,除交代上去時,印信兵符,虞候鄭漢驥處逢授。時稱病臥內,不爲面受,使其奴子捧入,及其輸送。又不着署,不能致察,罷黜事。
京畿監司書目,楊州牧使數遞之故,不能收拾,以作棄地。或文臣差遣,或久任勿遷事,令廟堂處置事。竹山,乃營將與摠戎使,相避有前例,令該曹處置事。
正言張應一,在外入來。
慶尙監司書目,漆谷府使尹瀁,本月初二日身死事。
判中樞金時讓辭狀,啓下吏曹。以上諫院朝報
備邊司啓曰,以右副承旨崔有海啓辭,逃軍所在處,監·兵使推考。逃軍捉得者,竝與守令論賞事,令備局急急議處事,傳曰,依啓事,傳敎矣。逃軍趁未捕捉之故,本司曾請監·兵使推考,而捕捉者論賞事,已爲啓下行會。昨日又請捕捉守令竝賞事,亦爲允下。別無更爲議處之事,依前啓下,知委各道擧行之意,敢啓。答曰,知道。以上備局謄錄
謝恩,兵曹參議金霱,掌令權澺。弘文館朝報
上在昌慶宮。停常參·經筵。
兵曹判書沈器遠,身病出仕。
黃海監司書目,都事沈世鐸,限明春仍任事。
戶曹判書李溟初度呈辭。入啓。傳曰,調理出仕。
領議政十七度呈辭。入啓。傳曰,安心調理。
禁府都事趙鈺,前兵使李時英,拿來。
江華留守書目,病重乞遞事。啓。傳曰,勿辭,調理察職事,回諭。
延陽君李時白,公州地,沐浴呈辭。入啓。給由馬。
戶曹參判許啓上疏。大槪,乞遞職名,往見病父事。入啓。答曰,省疏具悉。卿其勿辭往來,當日江華府出去。
答禮曹李顯英疏曰,省疏具悉至懇。本曹事務,不至煩緊,卿其從容調理,待差察任。
答判決事林墰疏曰,省疏具悉。爾其勿辭,調理察職。
府前啓,北兵使李言惕遞差事。捕盜大將罷職事,停啓。
大司成金蓍國上疏。大槪,狗馬之疾,日益沈痼,冒萬死懇乞遞免事。入啓。
吏曹啓目,粘連慶尙監司書狀云云。嶺南事務之煩劇,非他道之比,決非有病之人所可堪任。若至曠廢,則公私有害,似當遞改是白乎矣。自上特詢廟堂,已爲仍任之人,該曹不敢容議,上裁,何如?啓依回啓施行。
下直,開城留守睦敍欽,沃溝縣監崔山岌,靑山縣監李格,延日縣監金協。以上朝報
上在昌慶宮。停常參·經筵。
吏曹啓曰,守令多闕,政事,何以爲之?取稟。
政院啓曰,右承旨李厚源子運,身死,長殤服制,已經四日,出仕,何如?傳曰,允。
兵曹啓曰,本曹郞廳李枝茂·柳晉三,以京試官,將爲出去。本曹機務,比來尤劇,其中李枝茂,則所掌軍色,方有査正之擧,且兼訓局郞廳,許多軍木砲布,專管次知出納,不可代以他手。柳晉三所掌,亦非閑漫之比,監軍受點,及內外司上直,輪回替宿,殆無虛行,勢難曠職遠出。李枝茂·柳晉三,京試官之任,令該曹卽爲改差,使之專察該務,何如?傳曰,其中一人改差。
兵曹啓目,粘連京畿監司書狀云云。當此國家多事之際,畿內劇邑,善治守令,遽易重難是白在果,在前摠戎使之於守令,別無相避之事,而自具仁垕以後,始爲新規爲白有置,規例旣成,則事宜遵行。同竹山府使李,改差,何如?啓依允。
刑曹啓目,粘連全羅監司書狀,興德縣監許坵,亦明火大儻,捕捉已爲承服。依近例,大儻朴唜達等梟示事,上裁,何如?啓依允。盡心捕捉爲在守令乙良,照例論賞。
吏曹啓目,粘連黃海監司狀啓云云。都司·守令,瓜滿當遞,載在法典,似難撓改是白乎矣。邊鎭災傷覆審科場設行之時,難得其人,固不可拘於常規。沈世鐸,依狀啓,限明春仍任,何如?啓依允。
答大司成金蓍國疏曰,遞差。
司憲府照本,戶曹佐郞李厚培,佐郞任義伯等矣。藍染時,年例進排白鼎紬,再三催促,而不爲進排。罪各杖一百,告身盡行追奪。啓依允,功減一等。以上諫院朝報
以平安監司狀啓,傳曰,渰死人,令本道,恤典擧行。
備邊司啓曰,軍兵交替事奏文,旣已正書,今日安寶,明日發送之意,敢啓。答曰,二三日退定發送。以上備局謄錄
下直,豐川府使李仁立,居昌縣監徐相民,全羅兵虞侯李慶綿。弘文館朝報
上在昌慶宮。停常參·經筵。
吏曹判書南以雄,身病出仕。
領議政十八度呈辭。國忌,以留政院。
濟州牧使·圍籬別將等書目,七月初二日成貼,昨日亥時量,光海氣絶已久乙仍于,圍內女人等,私自斂襲事。
慶尙監司書目,大丘府使李時聃,淸道郡守李更生等,再三催促,還官無期,罷黜事。
政院啓曰,光海氣絶已久,仍爲斂襲事,濟州牧使·圍籬別將狀啓來到,而以國忌,不得入啓,何以爲之?敢稟。傳曰,禮官及中官,下去護喪,似當,令該曹速爲議處。
禮曹啓曰,傳敎矣。禮官下去護喪事,當依聖敎爲之矣。前在廢妃之喪,本曹堂上郞廳,下送治事。今依此例,施行,何如?傳曰,依啓。今日內發程,罔晝夜下去。傳曰,光海喪事,所用之物,今去禮官之行,持去事,言于該曹。
禮曹,光海氣絶。自今日十二日,至停朝市。啓。
禮曹啓曰,濟州護喪,本曹堂上·郞廳,今日內發送事,傳敎矣。判書臣顯英,有故受由。參判臣沈詻,參議臣韓漢年,俱過七十,勢難兼程下去。參議趙緯漢,遞差。令該曹年少無故人,今日內差出,急急發送,何如?傳曰,依啓。
傳曰,禮曹參議,口傳差出。
濟州點馬,白大鐽,入來。
禮曹啓曰,光海積失人心,天命歸於殿下,而殿下之篤念光海,恩禮備至,避位垂二十年,克終天年。殿下之盛德,無愧於古昔,傳之天下後世,豈不美哉?第念義重宗社,迫於臣民之請。雖有放廢之擧,其於喪禮,則視他內宗,似爲有間,自上或於內庭,一次擧臨,百官亦於各衙門,變服會哭。一次而止,則揆以情禮,似或無憾,議大臣定奪,何如?傳曰,依啓。
政院啓曰,光海得罪倫紀,自絶于天人,臣民之所共棄也。今此喪事,聖上,參以骨肉之情,衣衾棺槨足具,旣有從厚之德,無以加矣。至於百官會哭,變服一節,大義所在,豈容輕議?昔燕山之喪,工曹參議柳崇祖,妄論舊君之服,當時臺諫,極論請罪,此非前事之明鑑乎?禮曹啓辭捧入,而有議大臣定奪之語。故臣等區區之見,敢此竝達,惶恐敢啓。傳曰,知道。
右承旨李厚源上疏。大槪,陳情乞遞職名事。留政院。
吏曹,口傳政事,以蔡裕後爲禮曹參議。
傳曰,旣已棺斂云,禮官之行,今日未及治裝,則明日發程,可也。
謝恩,禮曹參議蔡裕後。
下直,金海府使許東岦。以上朝報
上在昌慶宮。停常參·經筵。
禮曹判書李顯英,身病出仕。
行司果金南重,開城留守遞任上來。
禮曹參議蔡裕後,正郞李後奭,濟州護喪事,出去。
領議政十八度呈辭。入啓。傳曰,安心調理。
吏曹參議李基祚,初度呈辭。入啓。傳曰,還出給。
同副承旨洪茂績上疏。大槪,本職辭免事。入啓。
禮曹啓曰,傳敎矣。濟州之喪,與江華有異,初喪括斂等事,想已擧行,而第念海外之事,凡具草草,其於必誠必愼之道,恐或欠缺,如不得已,改棺易斂,必待發引上來後,多官會同,廣議爲之。初喪所用,姑勿下送,發引時諸具,令該曹爲先下送。斂殯後,不可仍在圍裏,出殯於官舍淨潔處,凡干奠獻,令本官精備,依禮設行。監司亦進到海上,發引時,凡事檢飭之意,行移,何如?傳曰,允。
傳曰,光海喪柩,上來時,令各道監司,陪行,祭奠等事,亦令各別檢飭。
藥房啓曰,今此光海之喪,自上恩數備至,至下七日素膳之敎。當此溽暑炎霾之節,閭閻匹夫,所傷,亦在一時飮食之失宜。聖候違豫日久,決不可多日行素。況朞功之喪,諸侯絶,明在聖訓,停朝之後,卽復常膳,千萬幸甚。臣忝在近密,且兼內局,職在保護聖躬,惶恐敢啓。答曰,日數不多,勿爲過慮。
政院啓曰,光海得罪人倫,自絶于臣民,實宗社之廢人也。聖上終始,待以優恩,終以天年,此從前所無之盛德也。今此喪事,發遣禮官,棺槨衣衾之具,悉從厚典,無以加矣。至於擧哀行素節目,禮無所據,停朝之請,亦涉非禮,而不敢請停者,實是仰體聖上之至意也。聖上不忍骨肉私情,或變一二日常膳,則可也。七日之素,非但不合於禮。況當玉候違豫,今已經年,凡在應行之禮,亦當節損行權,當此非禮,法外之事,豈可任情直行乎?節迫溽暑,陰雨連旬,將攝之道,倍難於春和。若因此强執,致有加憂之端,則所關非細,此豈但臣民之所慮者?請快從藥房啓辭,不勝幸甚。臣等不堪區區憂悶,惶恐敢啓。傳曰,啓辭若此,當減日數。
答同副承旨洪茂績疏曰,省疏具悉爾懇。爾之讜直,實合擢用,宜勿控辭,安心察職。
答右承旨李厚源疏曰,給由。
江原監司書目,持平朴吉應病重,上去不得事。啓遞差。
禮曹啓曰,傳敎矣。議于大臣,則左議政申景禛,議以爲,旣曰自絶于天人,臣民之所共棄,則衣衾棺槨之具,亦足以盡聖上骨肉之私恩,而至於大內擧臨,百官變服會哭之節,該曹之見,所未可知,伏惟上裁。右議政姜碩期,議以爲,伏見該曹啓辭,光海之喪,視他內宗,似爲有間云者,或不無所見,但念光海,得罪倫紀,自絶于天,宗社·臣民之所共棄。而殿下,篤念親親之義,備盡恩禮,竟使得終其天年。及乎喪出之後,特遣禮官中使,護喪以來,聖上之待光海,終始無所憾矣。殿下,若非違豫之時,則以骨肉之情,自內一次擧臨,容或一道,而至於百官變服等節,大義所在,恐難輕議。燕山之喪,有已行前例,更令禮官參考擧行,似無所妨,伏惟上裁。昇平府院君,領議政,李領府事,完城府院君崔鳴吉,沈判府事,有故,不得收議。大臣之意如此,上裁施行,何如?傳曰,左相之議,似爲是矣。以上朝報
政院啓曰,兩西都巡察使沈演上來事,已爲命下矣。宣傳官,持標信密符,下送之意,敢啓。傳曰,往來有弊,此諭旨,撥上下送,可也。備局謄錄
上在昌慶宮。停常參·經筵。
夜二更,土星入羽林星。
謝恩,宗廟奉事沈□□,章陵參奉金尙重。
下直,理山郡守韓恒吉,德山縣監李昌源。
戶曹啓曰,災傷覆審,各道都事,例於八月始爲,九月內完畢,而今者試期差退,監試文科,俱在於八月之晦·九月之望,正與覆審時相値。若待過試而行,則已熟之穀,趁未收穫,民弊不貲。敬差官差出,固爲難便,無已則各道京試官,別爲差送,似或無妨,令該曹處置,何如?傳曰,依啓。
摠戎廳啓曰,本廳從事官前修撰申翊全,時無職名,令該曹付軍職,冠帶常仕,何如?傳曰,依啓。
傳曰,政事,明日爲之。
右承旨李厚源再疏。大槪,冒萬死更陳危悃,懇乞還收給暇葬子之命,亟許遞改職名事。入啓。
戶曹啓曰,以災傷事目,傳曰,承旨崔有海,啓達之事,何以不入於此事目中耶事,傳敎矣。災傷事目,至嚴且重,倉卒受敎,事係新規。或有未盡之處,則不可以永爲遵行。反覆思量,欲爲熟講,而別成事目,玆以未及於元事目之中矣。田野之開闢,在於守令之勸課,災傷之差錯,係是書吏輩之弄奸。若有開墾之處,奸細之徒,知守令之免罪,則恣行胸臆。守令亦知其自免其罪,則必不爲盡心檢察。欲得新起,反失正田之弊,有之,正如上年軍器修補,必無新造,而忘却舊件之習也,且十卜以上差錯,罷職,而次次加等論罪。載在祖宗朝金石之典,而若以新起,開其得免之路,則今年爲陳者,明年稱起,陳起互換,奸僞莫測。雖於量田之道,尙難明白摘發,而至於未及量田之道,何以覈得虛實乎?守令之勸民農業,草萊開墾,乃是爲政之大本,自有當行之賞,不必差錯而免罪。臣曹之愚意,別立事目,新起·陳荒結卜之數,過於上年者,隨其多寡,次第論賞,以爲勸勵之地。災傷法典,不欲遽改,致有難便之勢。然近臣獻策,自是美意,臣等識見淺陋,亮有執迷不悟。固知有司之職,奉行不暇,而此非循例之事,不得不更爲冒稟,惶恐敢啓。傳曰,知道。每年秋,令諸道監司,道內州縣中,新起最多之處,及尤甚陳荒處,各一二邑,査出啓聞,以爲賞罰之地,似或便當矣。
答右承旨李厚源疏曰,遞差。
院啓,昨見禮曹啓辭,其中有百官變服·會哭等語,且措語之間,多有顚錯失當處。此雖出於忙迫不察之致,而物議譁然,皆以爲非,請當該堂上,從重推考。答曰,稟處無妨,勿爲推考。
以成均館儒生摘奸單子,傳曰,此儒生等,殿講爲之。
政院啓曰,明日殿講時,命官,何大臣進參乎?傳曰,李領府事,進參。以上朝報
備邊司啓曰,以前日本司草記,齎奏官,二三日退定發送事,下敎矣。奏文日月,以明日書塡,安寶發送,何如?答曰,允。
又啓曰,卽者,內醫院移文,因本院啓辭,瀋陽入去金益鍊,所騎馬一匹,及私持馬草料,照例成給云。相考前例,則上年九月,該院書員尹士健呈狀,以其無竝卜之人,許送私馬,而一路,勿令官給芻廩,使之自備事,啓下定奪矣。今此金益鍊給馬事,依此擧行,齎奏官,一時入送,何如?答曰,允。
又啓曰,曾於榻前,以赴瀋質子,及大小公行,自京發程,抵義州日數定奪事,定奪矣。大小公行,則必以十七日內,到灣爲限。質子之行,則率其家屬入往,似當稍寬日限,以二十日爲限,而時急之行,則不在此限,以此意知委施行事。三道監司,及義州府尹處,竝爲行會,何如?答曰,依啓。
又啓曰,因全羅兵使黃緝所啓,營將變通事,頃日榻前,親承聖敎矣。退與諸僚相議,則群議,皆以爲,當初營將之設,實非偶然。丙子之亂,亦不無所益,而亂後請罷之論,非有他意。只以新經大亂,各官物力蕩盡,且無時急操鍊之事,姑罷此等剩設之官,欲除供饋之弊而已。旣罷之後,旋卽還設,涉於重難,故仍使守令兼之,蓋出於權宜之不得已也。黃緝所啓之言,非獨本道爲然,他道均有此弊,變通之擧,固不可已。營將旣不可復設,守令又不能兼察,則各道鎭官之中,只二處以武將擇送,分管左右營將之任,最爲得宜。聖意,實出於尋常萬萬,此外似無他策。第念各道,分設五營,自有統屬徵調之際,調理不紊矣。今若只設兩處,則部伍分割,觸事乖違,不但此也。設令鎭管,皆得其人,一面治民,一面治兵,其勢自不能專一。況於有事之時,守令領軍遠赴,則本邑,空虛潰裂,不能收拾。鎭撫需應,責之無人,臨亂得力,尤不可望。百爾思之,莫如復設營將之爲愈,外方有識之言,亦多如此云。臣等,非不知旋罷旋設之爲不妥,而此係莫重軍政,設有些少之弊,似不可顧,不但群議皆然,臣等亦不得別樣善處,事貴熟講,敢候聖裁。答曰,旣罷之官,無端復設,似涉未妥。其中文蔭營將,依前定奪,各使中軍,赴戰似當,更議處之。
又啓曰,傳敎矣。營將復設之未妥。誠如聖敎,而臣等之請,實出於不得已也。文蔭營將處,各使中軍赴陣,果爲便當,此則臣等,初未及思量也。自前各營,皆有中軍,而例以本邑之人,苟充差定。故檢飭屬邑,其勢不重,無以得力。今若無論京外武士,不拘職秩高下,惟才是擇,使之自辟,啓聞差下,考其勤慢,殿最責效。如有特異者,別樣擢用,以爲聳動之擧,則軍政自有所管,人才因此可得。旣是本營之自辟,必無主客之掣肘,無營將之名,而有營將之實,誠爲便益。依聖敎擧行,而臨亂赴陣,本邑空虛,最爲可悶。武臣營將處,中軍亦爲一體施行,緩急之際,使其中軍,留鎭本邑,代察本邑之事,亦似便當,敢啓。答曰,依啓。以上備局謄錄
禮曹草記。答曰,依啓。山所監役官,亦令擇定。
備邊司粘連啓目,向化事。答曰,依允。此二名,速爲入送,俾無更言之弊。
又粘連啓目。答曰,此船已還去,則沈演,不必仍留,觀勢處之。內下記草
上在昌慶宮。停常參·經筵。
司諫鄭致和三度呈辭。入啓。遞差。
藥房啓曰,流火之節,淫雨彌旬,暑濕蒸鬱,人不堪苦。況當此時,適聞海外之喪,聖心驚悼,以恩掩義,徑情過制,至於累日素膳,恐妨謹疾將攝之道。伏未審聖候若何,臣不勝區區憂慮之至,敢此問安。答曰,與前一樣。
領議政十九度呈辭。入啓。傳曰,安心調理。
院啓,今此光海之喪,雖從厚典,不過以王子君喪例,擧行而已。王子之喪,本無百官變服·會哭之禮,而該曹,欲加一等節目,於王子君,率爾請議者,甚無據也。物議譁然,極以爲非,而觀其啓辭,昏不覺察,文字顚錯,主意未定,實出於事在倉卒,忙迫不察之致,故推考之請,十分末減。昨承聖批,以稟處無妨爲敎,非徒不當稟而稟之,措語謬錯,見駭耳目,禮官之失,烏可置之?請勿留難,亟命當該堂上,從重推考。答曰,依啓。
春秋官郞廳,以監事諸堂上意啓曰,當代時政記,兵亂遺失者,四十餘冊追補事,已爲啓下。兼春秋加出事,亦已啓請,允下矣。此事莫重莫急,而文書多闕,只以聞見,撰定未易,又不可延拖引日,必須分授多官,使之刻期完畢。兼春秋十員,前日啓請後,該曹,只出五員,其餘五員,及又十員,速令該曹,加出宜當。其時史官見存者,則似當使其人修正,而堂上以上罷職者,及堂下官罪廢者,似難因此擧論。就其中堂下官,方在罷職,及作散未付職者,數三人,兼春秋啓下,以備十五員之數,而時任守令者,則依政院日記例,使之上來,修正,何如?傳曰,依啓。
府啓,臣等取見濟州牧使李時昉狀啓,則勢不得已,先備治棺諸具,與別將內官,及三邑守令等,拔開封門,及時權斂,以待回下云。入棺時,當爲開鎖以入,則獨於當初,使迷劣女人,私自斂襲,致令莫重喪禮,未免欠缺,其爲顚錯,甚矣。李時昉,請命從重推考。答曰,以狀啓觀之,似非牧使指揮矣。
巳時,日暈。夜二更至四更,有霧氣。以上朝報
備邊司粘連啓目。答曰,米·太不足,則量減人馬,未爲不可。各處應求,亦宜撙節,而不此之思,如是啓聞,在瀋之官,俱非人耶?民間怨苦,已忘之耶?事甚不當,施行安徐。內下記草
上在昌慶宮。停常參·經筵。
夜四更,有霧氣。五更,沈霧。
黃海監司書目,瓮津縣令鄭良胤,病重罷黜事。
院啓,新除授司諫尹絳,時在京畿安山地,請斯速上來事,下諭。答曰,依啓。
備忘記,殿講儒生,生員姜鎬,進士方元井等,直赴會試。李光載·鄭維地·吳燦·宋㯞·韓得良等,各給二分。韓尙玄·禹惟一·鄭千雄·李訔·沈挺豪·徐以厚,朴時等,各給一分。李廷楫·尹道全·李奎老·金嶷·高有䛃·趙益達·鄭起元·李汝弼等,各給紙四卷,筆四柄,墨三丁。
吏曹啓曰,以戶曹啓辭,傳敎矣。自前各道監試文科試所科次,不過消了旬望之久。雖値覆審之時,無弊設行矣。況値荒年,八路京試官之差送,與本道覆審差進,其弊較懸。依前例京試官,勿爲差送,便當。大臣之意,亦然,何以爲之?敢稟。傳曰,科期差退,似當,議處。
政院啓曰,新除授注書任重,時在慶尙道慈仁縣,請斯速上來事,下諭。傳曰,允。
注書任重在外,代以金震遠爲假注書。
府啓,昨承聖批,以似非牧使指揮,爲敎,臣等竊惑焉。李時昉,身爲主官,凡干圍所之事,不可不知,而況値此變禮,不能臨時善處,致有欠缺,誰任其責?請勿留難,亟命從重推考。新除授持平蔡聖龜,時在慶尙道榮川地,請斯速上來事,下諭。答曰,依啓。李時昉事,已諭。
謝恩,兼春秋校理金弘郁,修撰申濡·李泰運·金振,典籍柳俊昌,黃海兵使羅允素,歸厚別提金坰,學錄申得洪,承文正字李汝澤,禮賓奉事柳廷琦。以上朝報
刑曹粘目。答曰,功勞輕重及各軍,前例相考處置。又粘目。答曰,除贖決杖,其時都廳及工曹司僕主梗官,竝爲推考。內下記草
上在昌慶宮。停常參·經筵。
政院啓曰,軍號回下之後,卽呈省記,乃是舊規。今日闕門將閉,不呈省記,招問色吏,則答以弘文館當入之員,不卽入來之故也。近來怠慢之習,轉成痼弊,請弘文館應入之員,從重推考,以懲怠慢之習。傳曰,允。
府前啓,濟州牧使李時昉,從重推考事,停啓。
訓鍊都監啓曰,前虞候鄭檝,前察訪柳仁聲,都監郞廳,已爲啓下,而時無職名。依前例,令該曹付軍職,冠帶常仕,何如?傳曰,依啓。
戶曹啓曰,以本曹草記,以承旨啓辭,災傷事目,更爲冒稟事,傳曰,每年秋,令諸道監司,道內州縣中,新起最多之處,及尤甚陳荒處,各一二邑,査出啓聞,以爲賞罰之地,似或便當事,傳敎矣。聖敎允當,臣曹之所謂自有當行之賞,亦有此意,而未得別樣料理,今若依此施措,賞罰兼行,實合激勵之地,當爲行會各道,而自今秋爲始乎?分付申飭後,待明年擧行乎?敢稟。傳曰,知道。自今年擧行,可也。
忠淸監司書目,稷山縣監朴徹,病重棄歸,罷黜事。
右承旨睦承善上疏。大槪,父病危篤,乞遞職名,專意救療事。入啓。
領議政,二十度呈辭。入啓。傳曰,安心調理。
院啓,新除授黃海兵使羅允素,素無名稱。丙子之亂,在全羅監司李時昉陣中,聞光校戰敗之報,卽稱病重,擔載還家。其時見者,莫不痛愕,如此之人,不可授以閫帥之任,請命罷職。其代各別擇差。答曰,依啓。羅允素遞差。
副修撰鄭知和,三度呈辭。入啓。遞差。
禁府啓目,李時英議處公事。判付內,稟報追送,未爲不可,而不爲議定,妄自斷決,使有罪之人,得免苦役者。今天下,安有如此軍政哉?其前後所爲,俱極駭愕,罷職放送。
謝恩,昌原府使白大鐽,大丘府使成釴,戶曹正郞張仲仁,佐郞成夏明,司宰令正李厚載,繕工僉正柳,奉事羅袡,軍器直長金彦淡,東部主簿李澤,濟源察訪李佾,淸道郡守柳信男,都摠經歷南淑,龍媒萬戶金知男,兼春秋沈東龜·洪處亮,右承旨睦性善,甘浦萬戶崔慶信,軍器奉事田注雨,副奉事康潤男,五衛將梁應涵,承文著作洪處大,正字李,平安都事金鋿,兵曹佐郞柳晉三,兼監察,減下肅拜。以上朝報
傳曰,今下弓矢,高山里僉使崔英得給送。內下記草
上在昌慶宮。停常參·經筵。
政院啓曰,羅允素遞差事,命下矣。臺諫方以罷職,論啓,遞差承傳,不得捧之之意,敢啓。傳曰,知道。
領議政上疏。大槪,冒陳危懇,冀蒙憐察事。入啓。
院前啓,羅允素罷職事,停啓。
答右承旨睦承善疏曰,遞差。
院啓,守令解由之法,極嚴且重。詳考各樣文書,必無欠缺,然後判書許出,參議成貼。乃是流來舊例,而頃日參判許啓,受由出去之際,爲一武夫梁應涵解由之事,招該吏取印信,私自成貼於闕下,其循私蔑法之狀,極爲駭愕,且梁應涵圖囑之罪,不可不懲,請竝命罷職。答曰,竝推考。
吏曹啓曰,承旨有闕,政事,取稟。
答領議政疏曰,省疏具悉。予甚缺然,卿爲國奔走,備嘗艱險,居凍地受傷,又倍他人,予每一念至,未嘗不嘉歎而深慮也。今卿所患,出於凍傷,覽疏慙靦,尤不自安也。卿今退去,可謂有始無終,須念同休共戚之意,臥閤論道,以副上下之望事,遣史官諭之。以上朝報
備邊司啓曰,柳琳狀啓中,江原道春川軍鄭贊玉,又爲身死。依前日啓辭之意,令本道恤典擧行,似當,敢稟。答曰,依啓。
又啓曰,伏見柳廷益狀啓,軍中病棄之馬,其數甚多,軍人卜馬,留置灣上者亦多云。今番之行,事事窘乏如是,極爲可慮,而李敏樹狀啓內,旣云二十匹換給。鄭太和狀啓內,又云推移換去事,旣已知會云。以此觀之,則其留置卜物,亦必已爲運送矣。但念行期甚迫,遠路報稟之際,必有未及之患,着令本道監司,預先知會于本府。凡軍中未備之物,緊切不可已者,卽爲備給,勿致留滯之意。本道監司及義州府尹處,急急行移,何如?答曰,軍馬旣已渡去,行移無益矣。以上備局謄錄
下直,白川郡守李景閔。
謝恩,司饔直長柳東秀,典獄奉事鄭詳,兼春秋朴長遠,禧陵參奉李郊。弘文館朝報
訓鍊都監啓曰,都監將官之中,馬兵哨官,則必得年少有弓馬才之人,然後始可差除矣。今者,馬兵後哨官鄭檝,都監火藥色郞啓下,此郞廳,則雖無弓馬才之人,毋論武蔭,有聲績勤實者,則足可當之。鄭檝郞廳改差,仍察將官之任,何如?傳曰,知道。訓局謄錄
上在昌慶宮。停常參·經筵。
自昧爽至卯時,沈霧。
假注書丁彦瑗書啓,臣承命往諭于領議政處,則以爲,臣廢疾沈痼之中,伏奉溫諭,辭意懇至,感激涕泣,不知所達云矣。傳曰,知道。
政院啓曰,許啓·梁應涵推考事,命下矣。臺諫方以罷職,論啓,推考承傳,不得捧之之意,敢啓。傳曰,知道。
院啓,戶曹參判許啓,爲一武夫,成給解由,惟恐不及。使色堂上,不得預知,以此判書,至於除下算員,其循私蔑法之跡,昭著無疑。梁應涵圖囑之狀,亦極駭異,此而不治,將來私勝之習,愈往愈甚,豈可推考而止?請勿留難,竝命罷職。答曰,依啓。以上朝報
備邊司啓曰,以全羅監司亂文定配,勿揀赦前事粘目,傳曰,全羅監司,別無顚錯之事,何如是措語耶,問啓事,傳敎矣。亂文,旣是逃軍,則雖以厥弟代送,論以軍律,有難全釋,而前後狀啓之意,輕重大異,故如是回啓矣。致勤聖敎,不勝惶恐,顚錯二字,改以疎脫,付標以入之意,敢啓。答曰,知道。今此狀啓,別無全釋之意矣。
右副承旨崔有海啓曰,臣於前日入侍,旣參營將之議,今日上敎,營將不可復設,文蔭所在,則以中軍,領兵事,廟堂亦已覆啓矣。此乃國之大事,一失機宜,則所關非細,臣敢仰陳淺見焉。蓋營將,領兵操鍊,則極有裨效。臣則丙丁時,詳知實效,而當今物力,供億極難。或有貽害於民間,聖敎以爲,不可復設者,實有慮遠之道,而中軍則事勢難以得力,蓋若用本州之人,則威望不能壓衆心,臨急萬無嚴立軍法之理,而差送別人,官有所供,其弊亦重,徒有害民之端,終無着實之績矣。今於武臣中,不限堂上堂下,極擇才望之人,而鎭撫大邑,須用文蔭善治之人。隣邑小官,差送營將可合人,以爲兼領大邑之兵,民事則牒呈於小官,事體相尊,綱維相制,而領兵出陣之後,大邑文官,兼察小官,各得其宜,則雖罷營將,而自有營將之實,旣無供費,而大益兵務,莫善於此矣。但雖稱云小邑之易治,每以武將,差於一處,則民怨必重,如以楊州鎭管言之,則今番營將,則差於漣川,後番營將,則差於積城,周回設體,無所妨而有實利矣。若北路則明川爲小邑,而營將領兵,吉州爲大邑,而文武擇送,故兩不相礙,互得其便,依此行於他道,似爲得當。更令廟堂,相議善處,如何?雖私議於諸臣,或以爲可,身卑言淺,不得已仰煩聖明,不勝惶恐,敢啓。答曰,依啓。
備邊司啓曰,右副承旨崔有海啓辭,營將變通事,啓下矣。此事實爲難處,臣等反覆商確,前因上敎擇差中軍,着實句管之意,旣已覆啓矣。小邑設營,兼領大邑,則非但流來鎭管之法,一朝廢閣,凡諸施爲,似多掣肘之患,甚不妥當,中軍之若干所供,有不足爲念。臣等更加參商講究,實無他策,敢啓。答曰,知道。以上備局謄錄
下直,丹陽郡守梁謙,河東縣監車達遠,茂山僉使洪啓海,群山萬戶韓惟達。
謝恩,兼春秋李行遇·沈之漢,軍資參奉金周,兼司僕將孟元賓,訓鍊僉正李希仁。弘文館朝報
傳曰,今下弓矢,茂山僉使洪啓海給送。
工曹啓目。答曰,如是非法,則獲罪者必多,更爲參酌磨鍊。
幼學許偁上疏。答曰,省疏具悉。嘉爾爲國之誠,條陳之事,不無所見,當留念而採用焉。內下記草
上在昌慶宮。停常參·經筵。
都承旨韓亨吉,身病出仕。
訓鍊都監啓曰,前府使李立都監郞廳,已爲啓下,而時無職名,依前例,令該曹付軍職,冠帶常仕,何如?傳曰,依啓。
吏曹啓曰,科期差退似當,議處事,傳敎矣。自前各道覆審,在於九十月之間,故雖有秋科之設,曾無大段妨礙。今此文科監試,不過十數日之久,京試官下送,其弊不貲云。依前啓辭,仍爲設行,京試官勿爲差送,何如?傳曰,此回啓,何以問東答西耶事,傳敎矣。戶曹啓意,專爲踏驗,在於禾穀滿野之時,而常時踏驗,依畢於收穫之後,自前秋科之設,未聞以此退行。亦未嘗有京試官別遣之事,臣所見昏謬,不能明白回啓,致勤聖敎。臣不勝惶恐之至,科期差退一款,令禮官,稟處,何如?傳曰,依啓。
禮曹啓曰,因吏曹啓辭,傳曰,科期差退似當,議處事,傳敎矣。自前科擧,與覆審相値,都事自當觀勢兼察,而今則覆試,在於明春,初試,秋成後試取,亦未爲晩。次次退行,付標之意,敢啓。傳曰,知道。
大司成鄭廣敬,三度呈辭。遞差。
領議政,二十一度呈辭。入啓。傳曰,遣承旨敦諭。
傳曰,政事,明日爲之。以上朝報
傳曰,史官二員待命,闕內夜摘奸。內下記草
上在昌慶宮。停常參·經筵。
夜五更,流星出五車星,入南河星上,狀如拳,尾長五六尺許,色赤。內下日記
正言張應一,掌令朴敦復,三度呈辭。入啓。遞差。
領議政上疏。大槪,再陳危懇,冀蒙終始曲全之恩事。入啓。
右副承旨啓曰,都城至近之處,劫賊肆行殺人,則爲有司者,嚴禁察捕,以正邦典,乃職分之當然也。況旣有被殺者之孤子,捕告可疑之人,則雖甚稱冤,必堅囚累日,待其眞賊旣得之後,明査啓稟,以竢朝廷之明斷,可也。只據被告者自明之辭,不加一杖,輕先黜送,使莫重殺人之賊,終無跟捕之跡,此豈有司之執法者乎?況近來連凶,京人成黨,或稱送葬,或托樵牧,橫行作賊於畿邑,不知幾人,則此人之自稱埋妻者,安知無可疑之端乎?洞內人呈狀,決不可信,或畏其後患,或拘於私情,明知殺越之必然,而不敢明言者,自古有之,非今日之獨然也。國綱已解,人皆以關節,爲圖生之路,此捕監大將之不問賊情,歇後許放者,必有私意於其間。臺論請罷,未爲不可,而三度抗拒之後,特命棄之,臣恐殺人大獄,終無歸着,事體極爲未安。臣待罪該房,惶恐敢啓。傳曰,旣已作賊,則所當分執各散,何必棄財上寺,見疑於人哉?
司憲府照本,左邊捕盜大將金應海,大儻拘於私囑,無端放釋,三度抗拒,上裁。啓棄。
同副承旨洪茂績,書啓,臣承命往諭于領相處,則以爲,聖上,軫念狗馬之疾,雖慈父,蔑以過之。昨者史官,纔已復命,續見承旨敦諭以申。臣非木石,有些知覺,何可一向頑然?臣所患,倘是臟腑之病,則雖死期在卽,而猶堪暫時起作。今臣風痺,別是怪症,自髀下至足指,全無行血,有如軟菓着鹽,不能隨意移動。雖有挺刃後趕,無計避免。將此病勢,得後爲人,陳力服勤者,猶大川之無涯,不敢望也。逋慢至此,隕越無任云矣。傳曰,知道。
答領議政再疏曰,省疏具悉至懇。予意已諭。卿勿固辭,以副至望。
原平君元斗杓上疏。大槪,得見兵曹回啓李稷事,惶恐待罪事。
戶曹判書李溟上疏。大槪,病勢深重,冒死乞遞事。入啓。
謝恩,副護軍盧濈。以上朝報
當日,政事爲之。內下日記
上在昌慶宮。停常參·經筵。
獻納金振啓曰,臣與正言李袤,異姓四寸兄弟,在法當避,臣何敢晏然仍冒,請命遞斥臣職。答曰,勿辭,退待物論。
禮曹啓目,小學考講,入格儒生權載等六人,直赴監試覆試,何如?啓依允。
弘文館啓曰,新除授校理李道長,時在慶尙道柒谷地。副修撰許積,時在忠淸道忠州地,經筵入番事緊,請斯速上來事,下諭。傳曰,依啓。
政院啓曰,以義禁府興福擊錚議處公事,傳曰,此回啓是耶事,傳敎矣。趙廷立所犯贓罪,非如等閑風聞之比。米斛雜亂,偸竊文書,見捉於法府,移送于王獄,則固不待訊問,而當伏正法,至於曠年遲延,只加輕訊而度日,國綱之陵夷,人心之不服,莫過於此矣。敎誘私奴,擊錚訟冤,其爲情狀之奸巧,尤可痛惡,無少可恕,而執法之官,請以容貸,放配遠地,王法之不行,一至於此,可勝言哉?古之聖王,至其贓律,不少假貸,執守不撓,堅如金石,豈皆無好生至仁之心而然乎?此公事還出給之意,敢啓。傳曰,知道。當該堂上,竝遞差。
注書鄭麟卿書啓,臣承命往議于領議政,則以爲足部,戴一體而行動,旣不行動,無以爲人。甘伏逋慢之誅,更無可達之辭云矣。傳曰,知道。
院啓,獻納金振,引嫌而退,相避之法,在下應避。官有高下,彼當自處,此無可避之嫌。請獻納金振出仕。新除授正言李袤,時在忠淸道禮山地,請斯速上來事,下諭。答曰,依啓李袤遞差,以除往來之弊。
修撰李曼,三度呈辭。入啓。遞差。
獻納金振,就職。
答戶曹判書李溟疏曰,省疏具悉卿懇。卿其勿辭,調理察職。
京畿監司書目,砥平呈,以吏曹參判李植辭職上疏,及科擧規例,合有變通,附陳所懷事,上疏上送事。
答上護軍元斗杓疏曰,省疏具悉。李稷之事,言之不近,予已洞燭。卿其安心,勿爲待罪。
吏曹啓曰,臺諫有闕,政事,取稟。
禁府,應遞堂上,沈器遠·李景奭。
答李植疏曰,省疏具悉卿懇。所陳科制,當令廟堂議處。卿其勿辭,調理上來。以上朝報
備邊司啓曰,沿海防備諸事,都巡察使及監·兵使,旣已申飭句當。林慶業之留在西路,實爲無益,斯速上來事,都巡察使處,行移之意,敢啓。答曰,知道。
又啓曰,交河人沈松,呈狀于本司,其父士人沈之湛,丙子亂時,率老母家眷,入于江華,全家陷沒,或死節,或被擄。渠亦入瀋,爲他人所買,生還其母與同生弟,則方在瀋陽北門外,艱難措備贖價,願爲躬自入去云云。情理可矜,依他例奴馬各一朔膳,一時許送之意,平安監司處,公文成給,何如?答曰,依啓。以上備局謄錄
下直,光陽縣監姜戩,長連縣監具仁□,在德萬戶魚就泓。
謝恩,刑曹佐郞曺時逸,甕津縣監柳昌辰,部將李謹行,稷山縣監尹瀍,楊州牧使李浣,承文副正字丁彦瑗。弘文館朝報
上在昌慶宮。停常參·經筵。
禮曹佐郞李泰運,歸厚別提金坰,光海永葬處看定事,楊州地出去。
校理金弘郁上疏。大槪,臣父八十之年,病勢甚重。請於未西行之前,往見救療事。入啓。答曰,給由馬,當日瑞山地出去。
藥房啓曰,積雨初晴,新涼乍動。伏未審調攝中,聖候若何?水剌之進,亦與夏日,何如?前日劑入丸藥,連續進御乎?臣伏切區區仰慮之至,敢此問安。答曰,症候一樣,丸藥連續進服矣。
領議政,二十二度呈辭。入啓。傳曰,安心調理。
吏曹啓曰,今此釋奠祭,與社稷大祭相値,且秋夕祭,各陵·宗廟·肅寧殿·南別殿,及風雲雷雨祭,一時稠疊,應差祭官之數甚多。勢難推移塡差,常時不爲差祭之員,竝爲差祭之意,敢啓。傳曰,知道。
傳曰,大提學差出。
府啓,近來國綱解弛,兵政日頹,外方軍士,上番之時,京中牟利之輩,前期下去,請囑守令,圖出成冊。倍徵木布,而來,與奸吏輩符同,給以廉價,盡爲代立,當身之上番,絶無而僅有,爲當今痼弊,請兵曹行會各道,嚴立科條,一切禁斷,如有犯者,防納人及守令,竝繩以重律。東部主簿李澤曾在昏朝,屢參兇疏,得通仕路,人皆憤罵,及授本職,人情莫不驚駭,請命削去仕版。答曰,依啓。李澤遞差。
咸悅縣監韓文道,七月十一日,身死事。
謝恩,右承旨韓興一,掌令朴守文,副護軍睦性善,兼春秋鄭維城。以上朝報
司憲府粘連啓目。答曰,雖非無緣放送,事涉疎漏,照律施行爲乎矣。林逸男乙良,分揀。內下記草
上在昌慶宮。停常參·經筵。
下直,楊州牧使李浣。
謝恩,護軍朴敦復,兼宣傳官辛遠㕀,戶曹參判金蓍國。
大司諫李德洙,執義柳景緝,三度呈辭。入啓。遞差。
應敎鄭致和,三度呈辭。遞差。
司憲府啓本,禮曹堂上李顯英,參判沈詻等,光海喪事變服等事,推考,上裁。啓棄之。
政院啓曰,李澤遞差事,命下矣。臺諫方以削去仕版,論啓,遞差承傳不得捧之之意,敢啓。傳曰,知道。
傳曰,光海神主奉安處,令該曹,略爲修理以給。
政院啓曰,大提學差出事,命下矣。大臣無故日稟議,則右相曰,必有前大提學議薦後,大臣圈點,例也。今則前大提學在外,何以爲之?臣考前謄錄,則前大提學有故,則前前大提學,雖在大臣之位,亦有薦望之時云。右相曰,今有前前大提學李景奭,亦在應參之中,自書其名,事體未妥,必下諭前大提學李植,使之上來,然後事勢便當云。大臣之意,如此,敢啓。傳曰,依啓。
禮曹判書李顯英,初度呈辭。入啓。傳曰,調理出仕。
府啓,前主簿李澤,曾在昏朝,屢參兇疏,得通仕路,人皆憤罵,復齒衣冠之列,物情莫不驚駭,不可尋常遞差而止。請命削去仕版。答曰,已爲遞職,勿復煩論。
從事官李䅘,入來。
禮曹佐郞李泰運,歸厚別提金坰,光海永葬處看定後,入來。
慶尙監司書目,永登萬戶黃大諧,知世浦萬戶李屹,西平權管金龜男等,徵斂軍卒,罷黜事。
傳曰,政事,明日爲之。以上朝報
上在昌慶宮。停常參·經筵。
大臣·備局堂上·兩司長官,引見。內下日記
府前啓,李澤削去仕版事,停啓。
領議政,二十三度呈辭。入啓。傳曰,安心調理。
禮曹參判沈詻,初度呈辭。入啓。傳曰,調理出仕。
備邊司郞廳,以右議政意啓曰,昨日午間,政府隨行錄事,來傳政院之言曰,卽者大提學圈點事,命下大臣。事故有無,速爲探報云。臣答以無故,仍言曾聞大提學圈點時,舊例如此如此。政院合有稟奪之事,此意竝爲傳告於承旨,可也。旋卽還送矣。稍晩,吏房錄事,又自政院來到臣處,傳說承旨之言,臣隨問隨答,而吾意,則必使前大提學,斯速上來後圈點。似爲便當,爾可還報於政院,以待其處之之如何,錄事之再次往復,不過如斯而已。夕後,伏見政院啓辭,屢稱右相曰三字,已極可怪,而至於前前大提學李景奭,亦在應參之中,自書其名,事體未妥等語,初不出於臣,而政院,遽稱臣言,其意實所未曉,臣之欲令李植擬薦者,蓋爲不廢自古流例,非涉於李景奭自書其名之爲未妥,而政院,減去實狀,如是措語。臣雖無似,忝從大臣之列,豈可浪察政院話頭,有若保證者哉?事甚駭異,當該承旨請命推考,以存朝廷體面。傳曰,允。
謝恩,大司諫李明漢,兼判義禁金自點。
吏曹啓目,司僕寺正金孝建,軍資正邊孝誠,病滿三十日,大君師傅權趾,吏曹佐郞朴宗阜,除授後過限未上來,竝只改差,何如?啓依允。
吏曹啓目,粘連平安監司狀啓云云。順川郡守邢浹,捕得逃軍四名論賞事,蒙允,而無可據前例,不得已依捕捉大儻例,施行是白乎矣。係干賞典,上裁。啓加資。以上朝報
備邊司啓曰,卽者瀋陽入往侍講院書吏徐義益,呈狀于本司曰,渠以交替書吏,今將入往,過冬衣資載持次,依他例私持馬一匹草料成給云云。自前如此之類,例爲二人,竝官給刷馬一匹,而續續入送之時,則竝卜無人,給馬難便,故曾於內醫院書員入往時,許送私馬一匹,一路勿令官給芻料,使之自費事,啓下定奪矣。今此講院書吏,似當依此許送,日後,如有一人獨往之時,則令兵曹竝以此例擧行,而渡江時,切勿許給官刷馬事,義州府尹處,亦爲行會,何如?答曰,依啓。
引見時,上曰,運糧夫馬事,速爲料理,可也。所恃者,柳琳替還之馬,而想必瘦瘠,不可再運,須速善處。左議政申景禛曰,生財之道甚難,而酬應之方無窮,臣不知何以則可也。上曰,已往瘦瘠棄置之馬,今必蘇復,而柳廷益軍兵私持馬,皆爲放賣,而去云,此馬則貿得以爲運糧之用,可也。上曰,雖許積,必有廟堂料理,指揮然後,可以責成矣。我國凡事不預,時至而後爲之,似不當如是矣。已運之糧,可支十月初生。今年不足之糧,不過兩箇月,三朔所食之糧,須趁秋間而運入,可也。若至冬寒,運之亦難矣。氷合則海州之穀,自軍前當爲持去,自此所當運者,須於前冬,料理運入,歲飜之後,則柳琳之馬,亦可用矣。平監處,來月望後,運糧之意,及夫馬所入之數,速問而處之,可也。牛亦有之,若送三四百匹馬,則可以爲之矣。右承旨韓興一所啓,各道營將,以中軍爲之事,已爲停當,而有名無實矣。臣曾任全州時,爲中營將,治兵領付。雖或可爲,而及其臨陣,萬無得策效之望,以此欲得中軍,而中軍可合者,絶無,僅得其地年老一武士,以爲中軍。此亦不得已也。非特全州,各營皆然。雖或有可合之人,而名屬各衙門,不爲許送,臣意,兵·水使各衙門所屬外,聽其自辟,則庶得其人矣。上曰,此言是矣。不爲啓下,故事未着實,今後,令其道監司,自辟啓稟,施行,可也。左議政所啓,近來將領可合者,絶無其人,出一兵·水使,亦嘗窘乏矣。上曰,患不公耳,何患無人?右議政姜碩期曰,左相所陳將領之事,朝廷當有別樣處置,臣意,雖位卑之人,必須預爲養望,以備他日之用,可也。上曰,位卑中,有可用者乎?左相曰,以近日所見,郭山郡守洪頤性,其爲才局,誠不易得。右相見其爲人,亦嘗稱之。必須培養,以爲大用之地,可矣。上曰,有武才耶?刑曹判書具仁垕曰,其爲將官也,觀其射帿,亦有弓才,而不伐其能,不事干謁,此尤可當。上曰,然則擢用,可也。綾城府院君具宏所啓,黃州判官金是聲,多智能文,亦合擢用,及授本職,又有聲績矣。右相曰,領相亦知其可用,每欲拔擢,而不敢卒然大用,與臣議薦,爲黃州判官矣。上曰,誠爲可用,則雖猝然超用,未爲不可。如此之人,畀之重地以試,可也。左相所啓,霖潦之後,當有運糧之擧,臣等初意,欲以平安道各樣馬,及柳琳替還之馬,運送矣。今者柳廷益,以爲餘存之馬,皆爲瘦病不用,此馬則未知何以爲也。上曰,替還,必在九月草衰之後,此馬則必不合於載運矣。右相曰,此事必當料理矣。上曰,相議爲之。以上備局謄錄
引見時,上曰,都監軍士,皆不受甲耶?姑遲鳥銃·弓箭之役,造甲,可也。綾城君具宏曰,戶曹,以凶年經費爲言,故欲待豐年爲之矣。上曰,令都監,造作,可也。訓局謄錄
上在昌慶宮。停常參·經筵。
夜四五更,月暈。
兵曹判書沈器遠,初度呈辭。入啓。傳曰,調理出仕。
弘文館啓曰,新除授修撰朴遾,時在江原道原州地,經筵入番事緊,請斯速上來事,下諭。傳曰,允。
又啓曰,本館上番李行遇,昨政移換執義,朝已肅拜出去,上番應入二員中,副校理嚴鼎耉未肅拜,副校理柳慶昌方在重推,不敢入番。副校理嚴鼎耉牌招肅拜,仍爲入直,何如?傳曰,依啓。
判尹金自點箚子。大槪,判義禁辭免事。入啓。
副校理嚴鼎耉,牌招肅拜。
謝恩,執義李行遇。
下直,永達萬戶朴暹。以上朝報
傳曰,今下弓矢,永達萬戶朴暹給送。
備邊司粘連啓目,齎咨官入送事。答曰,仍爲入送,似當,更議處置。內下記草
觀象監,夜四五更,白雲二道如氣,起自巽方,直指艮方,長各五六丈許,廣各尺餘,橫過月下,漸移東方,良久乃滅。月入東井星。啓。朝報
上在昌慶宮。停常參·經筵。
自辰時至未時,日暈。
答判尹金自點箚曰,省箚具悉卿懇。金吾之長,非卿不可,宜勿控辭,安心察職。
領議政二十四度呈辭。入啓。傳曰,遣承旨敦諭。
禮曹啓曰,右承旨所啓,諸道年例覆審,每在各穀成熟之後,未及成熟,先爲覆審,必未詳悉,而以戶曹覆啓,退定科擧,先爲踏驗,似爲不可矣。上謂大臣曰,此言,何如?右相曰,踏驗,例在霜降之後,而今退科期,在於十月,正與踏驗相値。臣亦欲以此意啓達,而時未爲矣。承旨所奏,是也。上曰,初退科期,慮有民弊,若然則進行,可也事,傳敎矣。今此科期,三次進退,似爲狠狽,覆審相値,則亦不可不慮。欲進定於初定八月之初,則遠道行會,擧子往來,試官下去,必有窘迫之患,不得已八月念後,九月旬間,改付標之意,敢啓。傳曰,知道。
副提學金榮祖,三度呈辭。入啓。遞差。
全羅都事書目,本道巡察使,病勢漸劇,不能行公事。以上朝報
備邊司啓曰,二十三日引見時,因右承旨韓興一所啓,各營中軍,勿拘各衙門所屬,令各營自辟,報監司啓聞施行事,下敎矣。在前本司啓辭,各營中軍,苟充差定,無以得力,毋論京外武士,不拘職秩高下,惟才是擇,使之自辟。啓聞差下,考其勤慢,殿最責效,如有特異者,別樣擢用,以爲聳動之擧事,已爲啓下矣。今此中軍別擇,代行營將之任,實非偶然之擧,令兵曹,依倣營將時事目,條列啓下,知委各道,着實擧行,何如?答曰,依啓。扈衛大將軍官,亦令自辟。
備邊司啓曰,卽者曺漢英奴子,呈狀于本司,衣服糧資輸去事,願持馬一匹,入往瀋陽,情理切迫,此等人資糧,前日亦有啓稟,入送之例,依此成給公文,許令往還,何如?答曰,依啓。以上備局謄錄
下直,慶尙都事李以存,阿吾地萬戶禹贊,甘浦萬戶崔慶信,龍媒萬戶金知男。
謝恩,護軍李楷,承文副正字金三樂,刑曹佐郞崔尙崙,兼春秋申翊全·申冕。弘文館朝報
備邊司粘連啓目。答曰,依允。尤甚老病,無生計者乙良,依狀啓施行,俾免塡壑。
兵曹粘連啓目。答曰,以等狀中所謂,未及得達,趁未現身等語觀之,則其變心行事可想,勿爲分揀,以警後人。
備邊司粘連啓目。答曰,讓責之言,若或出來,則陳情之文,勢難入送是在果,群議如此,依回啓施行。內下草記
上在昌慶宮。停常參·經筵。
右副承旨崔有海書啓,臣承命往諭于領議政處,則以爲敦諭之命,稠疊至此。雖畜物之頑,寧不知感?斷無自力起動之勢,伏地嗚咽而已云矣。傳曰,知道。
司諫尹絳,在外入來。
禮曹參議書目,本月十八日,到康津縣,候風事。
前賓客李行遠,巡察使沈演,入來。
備邊司啓目,粘連李植上疏云云。五經義竝出事段,自是舊例,該曹啓下事目,亦已詳悉是白去等。更爲申明竝出,五題與書疑,參半試取,以除儒生蹈襲之弊,宜當,此則惟在該曹,檢飭科場擧行而已是白乎旀。易講不爲倍畫事段,係是大段變通,而疏中,亦有與交代相付屬之語。待大提學差出後,商議稟處,何如?啓依回啓施行爲乎矣。今後乙良,試官各別擇差,勿使不學之輩,仍循謬習。
院啓,宗廟祭享,爲國大事,雖在蕩殘之餘,應行禮數,不可缺也。臣等伏聞,宗廟祭服與祭器,經亂之後,未及改備,祭服則以黑衣代行,祭器則或以他器補用。上年春,自上旣已摘奸,特下改備之命,而該曹,稱以物力未敷,尙不擧行云。今之物力,可謂竭矣。大小興作,固宜停寢,而如是不可已者,則猶有不得免焉,論以輕重,豈有急於此者乎?已下之命,久閣不行,該曹堂上郞廳,請竝從重推考,修改之役,不必別設都監。只令廟官與該郞,量其容入,刻日完畢,無踵前日祭器都監,虛費浪用之數,多於實入之弊。答曰,依啓。
司憲府照本,氷庫別檢鄭䌖·金時忱等矣。供上氷丁,不潔淨,罪各杖八十,贖公罪。啓依允,金時忱乙良,罷職。以上朝報
備邊司啓曰,南方農軍四百名,移用於驅馬運糧之故,當初本司,稟旨行會,以各道分定驅人價二十疋,加給於農軍資裝例給之外,而以謂驅馬之役,重於農軍,計其往來勤苦,當減朔數之意,竝爲知會矣。平安監司處,驅軍往來勤慢,使之明査牒報,則驅軍等,無弊往來者,及或馬匹致斃,不謹作罪者,分秩來報,而不謹作罪之類,其數不多矣。然而當初行會時,旣以役重,減朔爲言,則所給之價,雖倍於常時農軍資送,而今依當初分付,所當減朔,俾無失信之患也。無弊往來人,則以九朔減定,不謹作罪人,則準立十朔,以爲用罰之地,似爲宜當,且海西驅軍一百五十名,本道,旣給資木十匹,雖比南軍所給之木,有減,而道里稍近,其所苦歇,似未懸絶,此則以八朔爲定,其中不謹作罪者,則一朔加立,爲當,以此意行會于平安監司,及義州府尹處,使之知委,施行,何如?答曰,依啓。
又啓曰,去六月二十六日引見時,全羅兵使黃緝所啓,前黃海監司睦性善,大張器具,欲爲優數煮取焰硝,向因親病遞來,新監司到任後,亦必盡力擧行矣。上曰,今年亦爲煮取乎?問于備局事,傳敎矣。海西焰硝煮取,曾無報知本司,故問于該道監營,則監司金光煜回牒內,前監司睦性善時,煮取焰硝四百八十斤八兩,本營留在,而夏節,則因霾雨停役,待秋成,更爲設局煮取計料云云,敢啓。答曰,知道。以上備局謄錄
下直,昌原府使白大璡,大丘府使成釴。
謝恩,京畿監司李必榮。弘文館朝報
訓鍊都監啓曰,都監軍兵所着甲冑打造事,上年秋,親承傳旨,鳥銃畢役,卽時仍爲打造計料矣。該曹,以經費蕩竭爲辭,鳥銃打造之役停罷事,至於榻前陳達,大將臣具仁垕,以爲旣完之役,不可中撤,以十月十五日,爲期畢造。故該曹,終不得請而罷,且今年亦欲設局打造,而夏間旱炎,非但軍物之役,係干經費之役,盡爲姑罷,都監鳥銃·弓箭之役,亦在其中,此等役事,不可不爲之意,都監具由入啓,不爲姑罷,諸色工匠,半減付役。以此觀之,則前頭,雖有設局打造,工匠料布,及各色容入雜物,該曹不可防塞,一一上下,然後方可成就,而其中,爲先措備者鐵炭,鐵則都監所儲,可以源源繼用,炭則無出處,不得已貿用五百部打造炭石磨鍊,則其數,四千五百石,木一疋八石支計,則價木十一同十二疋,今此價木,令該曹,爲先上下,以爲預先措備之地,何如?答曰,依啓。以上訓局謄錄
禮曹粘連啓目。答曰,今年節候,與上年不同爲在果,啓辭如此,依此施行。內下記草
上在昌慶宮。停常參·經筵。
五更,流星出軫星下,入巽方天際,狀如鉢,尾長五六尺許,色白。
領議政,二十五度呈辭。入啓。傳曰,安心調理。
兵曹啓曰,以司憲啓辭,傳敎矣。自祖宗朝,軍士代立之禁,至嚴且重,三名以上,全家徙邊,昭載法典,而自經兵火,都民蕩殘,代立爲命者,比比有之,隨現施罰,繩以重律,其流之弊,日漸濫觴,到今代立。罔有紀極,宿衛虛疎,軍政混淆,甚至京人下去,收布防立之弊,亦極滋蔓。若不依法科斷,後弊難防,故臣曹,曾已會議,方將入啓行會,嚴加申飭矣。今此憲府之啓,正中時瘼,允合臣曹之意。自今以後,代立發覺者,一依法典斷律,本曹書吏,使人代立者,不分名數多少,依元惡鄕吏條,全家徙邊,而各官,則切勿許京人下去,收布如有猶踵前習,隨現捉囚,啓聞重究,各官知接容接者,守令罷職。色吏全家徒邊,軍士多數闕番者,領來軍官營吏,從重決棍之意,各道監·兵使處,行會,何如?傳曰,依啓。
謝恩,兵曹參判鄭廣敬,學諭申命羲,同義禁卞三近,厚陵參奉南斗杓。以上朝報
政院啓曰,以兵曹外方軍士代立嚴禁事草記,傳曰,代立人,一依法典斷律云者,三名以上,全家徙邊之意耶?問于承旨事,傳敎矣。代立發覺者,一依法典斷律者,雖不明言,指軍士當身及代立者而言,三名以上,全家徙邊云者,似指色吏而言,故末端申請色吏徙邊之律矣。第以受敎視之,則兵曹色吏,則不分名數,依頑惡鄕吏條,全家徙邊云,則只請各官色吏之罪,似涉曚曨,此草記,還爲出給,兵曹書吏,竝爲添入,何如?傳曰,依啓。
兵曹啓曰,以政院啓辭,傳敎矣。三名以上,全家徙邊云者,只擧律文之大槪而言也。一依法典斷律云者,竝其律文所載,一名代立人,杖一百,二名代立人,杖一百,徒三年,三名以上代立人,全家徙邊。本曹書吏,自受其債,使人代立者,不分名數多少,依元惡鄕吏條,全家徙邊,本役,則除倍退立濟州徒三年充軍之文而言也。本曹書吏,與軍士當身及代立者,皆在一依法典斷律之中,故不爲別擧本曹書吏,而言下文所謂各官色吏,則非律文所載,故欲防京人與各官色吏,符同防立之弊。敢請別立事目,痛禁其弊,非全沒本曹書吏,只罪各官色吏之意也,而措語未瑩,致勤上敎,不勝惶恐之至,元草記中,本曹書吏一款,付標以入之意,敢啓。傳曰,知道。以上兵曹謄錄
上在昌慶宮。停常參·經筵。
卯時,有霧氣。五更,沈霧。
謝恩,司僕正鄭致和,兵曹正郞李枝茂。
正言金始蕃,三度呈辭。入啓。遞差。
禮曹啓曰,司諫院所啓,傳敎矣。太廟祭服祭需未備,實是臣民莫大之痛,邊事日棘,未遑於此,豈徒物力未敷而然也?一日粗安,亦不可不及時修改,請令戶·禮·工三曹郞廳,與本署長官,聚工曹,十分料理,務從簡便,急時繕完,俾無玩愒之弊,何如?傳曰,依啓。
備邊司啓曰,本司有司堂上李明漢,臺諫李景曾,受由,許啓罷職矣。提調沈演,今已上來,仍爲有司堂上察任之意,敢啓。傳曰,知道。
領議政上疏。大槪,瀝血三籲,冀蒙裁察事。入啓。答曰,省疏具悉至懇。予之所仰望者,在於臥閤論道,而不在於筋力之勞。願卿勿以筋力爲辭,臥而論道,以副予至望。
戶曹判書李溟上疏。大槪,病勢危重,冒萬死陳情乞遞事。入啓。
吏曹啓曰,臺諫有闕,政事,取稟。以上朝報
備邊司啓曰,管餉從事官許積啓下之後,本道屢請,催促下送,而時在湖西,尙無消息,目今運糧方急,不可少緩,斯速入往,察任之意,令該曹,更爲別樣申飭,俾無遲延之弊,何如?答曰,依啓。
又啓曰,申得淵戶奴,呈狀于本司曰,上典入往瀋陽,未有結末,至今留滯,冬夏衣及糧資,願爲載持入往云。依前例馬一匹,奴一名,許令入送,何如?答曰,依啓。以上備局謄錄
上在昌慶宮。停常參·經筵。
夜五更,沈霧。
校理柳慶昌,三度呈辭。入啓。遞差。
藥房啓曰,涼生之後,風氣不調,伏未審此時,聖候調攝,若何?水剌·寢興之節,亦未知與夏月何如耶?臣不勝區區仰慮之至,敢此問安。答曰,與前無異。
答戶曹判書李溟疏曰,省疏具悉卿懇。卿其勿辭,調理察職。
禮曹啓目,粘連全羅都事有旨祗受書狀云云。監司有故,祗受之禮,必干代行爲白良置,特命陪行,出於尋常,速爲調理進去,祭奠等事,各別檢飭爲乎矣。待發行遲速,山所始役事,已爲啓下爲有置,發引渡海日時,星火飛報之意,監司處行移,何如?啓依允。以上朝報
備邊司啓曰,錦州運糧之事,日期漸迫,極爲悶慮,關西貿易便否,問于本道監司處,時無回報,而第聞西路馬匹,價則甚騰,而率多瘦盡,雖或貿得,有難遠行云。目今千里運餉,莫急於措備健馬,以爲之用,而民結出馬,決不可每以爲例,百爾思量,未得善策。出來濟州馬,當有數百匹餘在,除出品劣無將來之馬百餘匹,募換實卜馬,則閭閻間,不無願爲者,若換得健馬百餘匹,入送關西,充用於運糧大擧,則誠非少補矣。自無民結出役之弊,而可見國家軫念之意,揆以事勢,實爲便當,令司僕寺,稟旨擧行,何如?答曰,依啓。以上備局謄錄
領議政,二十六度呈辭。入啓。答曰,安心調理。內下記草郞廳黃仁儉校正。日記廳郞廳趙景觀書。
上在昌慶宮。停常參·經筵。
夜四更,蒼氣一道,起自東方,直指南方,長七八丈,廣尺餘,移時乃滅。內下日記
備邊司啓曰,兩西都巡察使沈演,旣已上來,西路別無句管之事,都巡察之號減下,密符印信還收,似當,敢啓。答曰,允。備局謄錄
兵曹判書沈器遠箚子。答曰,省疏具悉卿懇。此時重任,不可輕遞,宜勿控辭,安心察職。內下記草
上在昌慶宮。停常參·經筵。
卯時,日暈。內下日記
備邊司啓曰,代送軍五十名,又以八月初十日,進定期限,促迫如此,誠爲可慮,但前日,分付之後,平安監·兵使狀啓,淸北附近軍兵,已爲抄整以待云。今此瀋陽狀啓,監司旣皆拆見,想必已令督發矣。使之罔夜入送,以示竭力擧行之意,宜當,以此意急速知會,何如?答曰,允。
又啓曰,盧尙賢齎去奏文中,日字改書事,已爲允下,而更思則莫重奏文,塗改未妥,令承文院速爲改書安寶,別定禁軍,齎去撥上,下送交付於盧尙賢處,何如?答曰,允。以上備局謄錄
判中樞府事沈悅箚子。答曰,省箚具悉。箚陳之事,厥弊不重。卿宜勿辭,安心往來。內下記草
上在昌慶宮。停常參·經筵。
下直,北兵使李言惕。
大臣·備局堂上引見。內下日記
引見時,左相所啓,伏見關西狀啓,請收品銀,而只令責出州官,則事勢未便矣。上曰,該曹有歲幣米運價餘在者,此物不管於該曹經費,以此貿銀,此月內入送,可也。上曰,退軍必有規避之事,必如農軍,而加朔以罰之,可也。左議政申景禛曰,臣意,替還朔數倍定,以懲其罪,如何?上曰,依爲之。上曰,柳廷益軍士,當此潦雨,衣装盡爲沈沒,不得持去云。柳琳軍替還時,其軍衣裝,換給此軍,成冊上送,則令其官,給價,可矣。景禛曰,急爲知委,何如?沈演曰,退軍五十名入去時,此意,分付以送,似當。上曰,依爲之。演曰,自前科擧時,則例有落幅爲軍士襦衣之擧,今番則別爲申飭,依其錄名數,沒數輸送,如何?上曰,廟堂檢飭爲之。申景禛所啓,平安道應賦之外,刷馬之價,多至七百餘同云,此事極爲可慮矣。上曰,自此送人時,略其數以除刷馬之弊。上曰,關西所在馬二百匹,今番司僕馬所換者,百匹合計,則三百餘匹,此馬別養,待其蘇健,連續運糧,爲可。景禛曰,伏見關西狀啓,則李亨長言內,秋成後,則彼交貿米,頗易云,某條備價,貿米如何?上曰,依爲之。景禛曰,入去之人,若有南草,則一二日之糧,猶可支辦云。上曰,隨便爲之。景禛曰,關西無馬,故雇馬之價,若此之峻。濟州留在官馬,萬餘匹云,禾多雄馬千餘匹牽來,散之國中,或留養官家,則自然公私馬,足矣。上曰,啓辭似當,而千匹之數,太多,斟酌爲之。此後歲貢數,加定,可也。
北兵使李言惕引見時,李言惕所啓,一自西邊有事之後,國家不爲顧念北方,故軍民缺望,久矣。今若自朝廷,牧場馬·弓箭·木綿·木花等物,優數輸送,別遣試才御史,以爲賞格之資,則不無振作之效矣。上曰,此言是矣,言于備局。上曰,鏡城,城之高幾許?言惕曰,金應瑞兵使時,所築或三丈,而今則盡爲頹廢,難以守城云矣。上曰,任事之人,一堞雖頹,卽爲修築,則不至於如此,而人皆越視。前日任事者,難免其責矣。言惕曰,小臣愚意,以爲某官時,某處頹壞,而某處修築,以此憑考解由,則不至於如此之甚矣。上曰,此言頗好,言于備局,而不但邊將也,守令如此,可矣。以上備局謄錄
訓鍊都監啓曰,新造旗麾祭,今月初六日子時,神武門後,依新書之法,放砲大吹打,設行之意,敢啓。傳曰,知道。訓局謄錄
上在昌慶宮。停常參·經筵。
備邊司啓曰,八月初三日,北兵使李言惕引見時,上曰,鏡城城高幾許?李言惕曰,金應海兵使時,所築或三丈,而今則盡爲頹廢,難以守城云矣。上曰,任事之人,一堞雖頹,卽爲修築,則不至於如此,而人皆越視,前日任事者,難免其責矣。言惕曰,小臣愚意,以爲某官時,某處頹壞,而某處修築,以此憑考解由,則不至於如此之,甚矣。上曰,此言頗好,言于備局,而不但邊將也。守令亦如此,可矣事,傳敎矣。城池修築,自是守令之職,因循越視,一任頹破,實爲不當,六鎭物力雖薄,自今年南軍入防,此等之役,亦可周旋,今後城堞頹破處,十堞以上,憑考解由,六鎭有城,各官各鎭,竝爲一體擧行之意,令該曹定式,知委施行,何如?答曰,依啓。三南,一體施行。
又啓曰,北兵使李言惕引見時所啓,一自西邊有事之後,國家不爲顧念北方,故軍民缺望久矣。今若自朝廷,牧場馬·弓箭·木綿·木花等物,優數輸送,別遣試才御史,以爲賞格之資,則不無振作之效矣。上曰,此言是矣,言于備局事,傳敎矣。北路之廢此擧,久矣。誠爲欠典,一番別遣御史,試才論賞,似不可已。令該曹,稟旨擧行,何如?答曰,允。
司僕寺官員,以提調意啓曰,備邊司啓辭,今來濟州馬百餘匹,西邊運餉實卜馬相換事,入啓蒙允矣。今番濟州之馬,皆無劣品。俱是壯實卜馬相換,甚爲可惜,而備局啓辭如此,箭串所放馬中,推移百匹,捉送備局,相換之意,敢啓。傳曰,百數過多,五十匹捉送。
備邊司啓曰,運糧馬辦得,爲今日莫重之擧,臣等多般講究,則丁丑年間,京畿各官,分給牛隻,經疫之後,餘存者尙有六百三十餘頭,而近來村氓,稍備私牛,視官牛,不至如前日之切急,擇其中肥健者,用之於運車,則所益必多,或以爲牛非致遠之物,以牛易馬,其勢亦似不難云。以彼以此,實爲便利,令該曹參酌取用,以補運餉,何如?傳曰,依啓。以上備局謄錄
傳曰,史官一員待命,騎馬三匹立之,社稷所內,摘奸。內下記草
上在昌慶宮。停常參·經筵。
綾城府院君具宏呈辭。答曰,給由馬澆奠牀備給。
領議政洪瑞鳳二十七度呈辭。答曰,遣承旨敦諭。
判尹金自點箚子。答曰,省疏具悉卿意。箚陳之事,厥弊不多,卿宜勿辭,安心往來。
左承旨金尙上疏。答曰,省疏具悉。爾其勿辭往來。內下記草
上在昌慶宮。停常參·經筵。
戶曹粘連啓目。答曰,依允。軍器寺當該官員,亦爲推考,以懲其托公循私之失。
刑曹草記,吏曹官員事。答曰,當該官〈員〉,先罷後推,以懲廢閣之失。
刑曹粘連啓目,張末翼事。答曰,除加刑,依前照律施行。
又粘連啓目,鄭之虎事。答曰,在任未久,分揀。
又粘連啓目,捕盜書員全成男事。答曰,姑停刑推,議處。內下記草
上在昌慶宮。停常參·經筵。
備邊司啓曰,齎奏官盧尙賢,姑令退留僻邑,更待朝廷分付,渡江之意,曾已啓下行會矣。今見其狀啓,則不待分付,徑自渡江,極爲不當,盧尙賢推考,何如?答曰,允。備局謄錄
有政。吏批,以申碩蕃爲大君師傅,朴瑍爲監察,崔克寧爲平市令,沈大孚爲吏曹佐郞,金慶恒爲谷山郡守,沈㢇爲氷庫別檢,金孝誠爲竹山府使,金始蕃爲副校理,沈爲吏曹佐郞,兪希說爲雲山郡守,洪溥爲同福縣監,李德洙爲吏曹參議,張應一爲正言,徐景雨爲大司憲,李道長爲副應敎,金榮祖爲吏曹參判,金震遠爲學錄,沈爲吏曹正郞。吏批政事
領議政二十八度呈辭。答曰,安心調理。
鑄成廳草記。答曰,知道。各別精造,俾無未盡之處。
兵曹判書沈器遠箚子。答曰,省疏具悉卿懇。予意已諭,卿其勿爲固辭。內下記草
上在昌慶宮。停常參·經筵。
夜五更,黑氣一道如氣,起自艮方,直指南方,長可十餘丈,廣尺餘,漸移艮方,良久乃滅,有霧氣。內下日記
藥房副提調臣韓亨吉啓曰,卽日秋陰開散,霽候疏涼,調攝中聖候,若何?頃者,伏承丸劑連進之敎,伏未知漸有收效耶。臣無任區區仰慮之至,敢此問安。答曰,時無顯效矣。藥房日記
訓鍊都監啓曰,都監軍兵中,或有逃亡者,都監跟尋捕捉,從輕重治罪矣。馬兵後哨軍李世白,累次逃亡,捉來治罪,仍爲從軍,七月分所持戰馬,潛自放賣,又爲逃亡,本哨官鄭檝,多般密問,開城府地隱匿,卽者捉來,此漢前後所爲,極爲痛惡,又從而戰馬潛賣,如此之類,不可以軍中決罪懲治,李世白來初九日操練時,軍中梟示,以警衆軍,何如?傳曰,依啓。訓局謄錄
院啓。答曰,依啓。李屹赴任未久,更觀政績,處置,宜矣。內下記草
上在昌慶宮。停常參·經筵。
領議政二十九度呈辭。答曰,安心調理。
右議政姜碩期初度呈辭。答曰,不允批答。
院前啓。答曰,已諭勿煩。
刑曹粘連啓目。答曰,依允,功減一等,照律爲乎矣。罪人金國等,及梁七雄·金義立乙良,覈處,色吏洪得淵,及推考前,到任未滿三朔乙良,竝只分揀。內下記草
上在昌慶宮。停常參·經筵。
自昧爽至辰時,有霧氣。內下日記
兵曹啓曰,今八月初三日,北兵使李言惕引見時所啓,一番別遣試才御史□云云事,傳敎矣。御史齎去事目規矩,發行臨時,本曹當爲依例啓稟,而必須未凍前設行,可無弊端,試才御史,令該曹趁卽擇差,從速發送,賞給馬匹·弓箭·木綿·木花等物,亦令各該司,前期料理,及期入送,何如?傳曰,允。備局謄錄
有政。吏批,以柳俊昌爲監察,朴漪爲校理,鄭致和爲應敎,金壽賢爲禮曹參判,沈詻爲靑松君。吏批政事
吏曹參判金榮祖上疏。答曰,省疏具悉卿懇。卿實合此任,宜勿控辭,從速察職。
院啓,李屹事。答曰,不允。內下記草
上在昌慶宮。停常參·經筵。
巳時未時,日暈。內下日記
備邊司粘連啓目。答曰,依允,隨往之軍乙良,除決棍,嚴刑三次,以警他人。
領議政三十度呈辭。答曰,卿之固辭至此,不獲已姑爲勉從之意,遣史官諭之。內下記草
上在昌慶宮。停常參·經筵。
自昧爽至巳時,沈霧。內下日記
備邊司啓曰,冬至節使,旣已差出,今年歲幣,令該曹,依前例,順付輸送,而許多幣物呈納之際,必須擇送解事譯官,然後庶有熟諳周旋之路,初年張禮忠,在瀋陽句管,無弊呈納,故上年,又以張禮忠,別爲定送,且差押領譯官三人,使之押物輸納。今年則西路往來貽弊,一人有關,除押物譯官一人張禮忠,竝三人差定,而勿拘常規,令該院,各別擇送,使之練習事例,似爲宜當,敢啓。答曰,依啓。
又啓曰,關西運糧方極,管餉從事官許績,本司相議發送,不可遲延,除本館入直,斯速料理下送,宜當,敢啓。答曰,允。
又啓曰,向化之妻,督索不已,各道成冊,今已畢到,就考其中,則只黃海道長淵向化崔戒一妻,崔多勿沙里妻,金應龍妻,黃旕金妻等四名,向化子枝云。令本道交付平安道,使之入送,何如?答曰,使之速爲擧行。以上備局謄錄
有政。吏批,以李敬立·李繼得爲司僕主簿,柳慶昌爲修撰,柳景緝爲司僕正,李厚源爲承旨,洪瑞鳳爲益寧府院君,李厚源爲左副承旨,李省身爲右副承旨。吏批政事
右議政再度呈辭。答曰,不允批答。
副修撰許積上疏。答曰,省疏具悉。爾其勿辭往來。
姜得琳上疏。答曰,省疏具悉。嘉爾爲國之誠,所陳之辭,當留念焉。
禮曹參判沈詻上疏。答曰,省疏具悉卿意。卿其勿爲控辭,安心察職。
兵曹粘連啓目。答曰,備局回啓,施行爲乎矣。出入之數乙良,本曹任爲句管。內下記草
上在昌慶宮。停常參·經筵。
備邊司啓曰,管餉使從事官許積,以速爲料理西下之故,除本館入直之意,再昨入啓蒙允,所當卽爲替出,而昨日以牛馬點閱事,至於不得已,闕門外點視後,還爲入直,明將辭朝,且有牛馬未盡看品之事,而尙不替直,本館之事,甚爲未便,應入之員,請推考。答曰,允。備局謄錄
訓鍊都監啓曰,大將具□□以掃墳事,當日楊州地下去,往還間,依前例,令中軍察任之意,敢啓。傳曰,依啓。訓局謄錄
兵曹草記,濟州點馬別監事。答曰,都監將官,勿爲擬差。
達城尉箚子。答曰,省箚具悉。卿宜勿辭,安心調理。內下記草
上在昌慶宮。停常參·經筵。
備邊司啓曰,本司郞廳前縣令南斗炯,奔走勤勞,已滿十五朔,依例陞敍實職除授事,捧承傳施行,何如?答曰,依啓。備局謄錄
右議政三度呈辭。答曰,不允批答。
兵曹粘連啓目。答曰,回啓之辭,俱未妥當。其中首唱者,使之論以重律,以杜頑惡之習。內下記草
上在昌慶宮。停常參·經筵。
祭器鑄成廳草記。答曰,一樣鑄作,宜矣。
刑曹粘連啓目。答曰,依允,功議各減一等,照律爲乎矣。漣川·龍仁等邑官吏乙良,覈處亂前定配爲在,徒年罪人等乙良,竝只頉下,推考前未滿三朔守令,及德浦官吏乙良,竝分揀。內下記草
上在昌慶宮。停常參·經筵。
二更,月暈。三更四更,月暈,暈上有冠,色內赤外靑。內下日記
藥房提調臣李溟,右副承旨臣李省身啓曰,近來節序早涼,宵晝之間,秋氣似深,伏未審聖候調攝,比前若何?臣等不勝仰慮之至,敢此問安。答曰,與前一樣。藥房日記
備邊司粘連啓目。答曰,依允,免役·免賤等事乙良,施行安徐。內下記草
上在昌慶宮。停常參·經筵。
自辰時至申時,日暈。五更,下霜。
下直,黃海兵使金應海。內下日記
黃海兵使金應海引見時,同副承旨洪茂績所啓,近來御營軍,以赴瀋一事,皆爲謀避,投屬新選,額外新選,其數甚多,水軍空末課之數,亦至於千百。皆爲兵營所用,將來客使之行,經費不貲,以此爲補用之地,何如?上曰,空末課事,已令査覈,而新選之事,卽是新語,言于備局。備局謄錄
右議政四度呈辭。答曰,安心調理。內下記草
上在昌慶宮。停常參·經筵。
有政。吏批,以金南重爲大司諫,洪鐩爲恭陵參奉,李景憲爲工曹參判,南斗炯爲安東判官,林爲修撰,崔東亮爲齊陵參奉,朴敦復爲掌令,沈演爲承旨,金愼厚爲慶基殿參奉,趙絅爲典翰,李行遠爲大司憲,李明漢爲副提學,沈演爲都承旨。吏批政事
刑曹粘連啓目。答曰,功減一等,兩殿牌頭掌務乙良,分揀。內下記草
上在昌慶宮。停常參·經筵。
備邊司啓曰,本司堂上,或在外,或呈辭,參坐之員甚少,而有司堂上沈演,移授都承旨,林墰受由下鄕,察任無人,副提學李明漢牌招肅拜,使之仕進,何如?答曰,依啓。
又啓曰,今月十七日,黃海兵使金應海引見時,同副承旨洪茂績所啓,頃接前兵使李時英言,近自御營軍赴瀋之後,前日應募御營軍之輩,厭憚規避,投屬於兵營新選之故,目今額外,新選之數,比前甚多,皆爲兵營收布之資,水軍空末課應爲收布者,而不爲國家之用云。若然,則當此國用蕩竭之時,或補用於客使往來之時,似爲便當。臣雖不能詳知其軍,旣聞其言矣。敢此煩稟。上曰,空末課,已令査覈,新選事,言于備局事,傳敎矣。新選之數,比前甚多,則收布補用於客使之時,果爲便當,而其額外多少有無,本司不能詳知,令該曹,査問處置,何如?答曰,依啓。以上備局謄錄
右議政五度呈辭。答曰,遣承旨敦諭。內下記草
上在昌慶宮。停常參·經筵。
三更,月入畢星。內下日記
右議政姜碩期箚子。答曰,省箚具悉。予甚缺然,卿之所患,似非朝夕危急之症,須體至意,臥閤論道,勿爲固辭。
政院啓辭。答曰,一人忿懥之言,似非公論,以此再避,殊未妥當矣。
吏曹粘連啓目,逃軍捕捉守令事。答曰,所捕不多,姑先陞敍。內下記草
上在昌慶宮。停常參·經筵。
日入時,流星出天中,入艮方天際,狀如甁,尾長七八尺許,色蒼白有聲。內下日記
兵曹粘連啓目。答曰,依允,其中江原道乙良,勿定似當,議處。內下記草
上在昌慶宮。停常參·經筵。
黃海監司狀啓,海州·載寧·黃州等邑,本月十六日,狂風大作,折木飄瓦,霜降如雪,事係變異事。內下日記
御營廳草記。答曰,量減徵召,似可矣。內下記草
上在昌慶宮。停常參·經筵。
備邊司啓曰,北道試才御史,今將發送,三甲僻遠,寒苦有甚於北道。端川雖爲內地,而所屬之堡,則殘敗無形。此三邑,亦令一體,試才御史,旣以近侍下去,守令·邊將能否,依前例,竝令廉察以來,似當,敢啓。答曰,依啓。備局謄錄
有政。吏批,以崔有海爲承旨,李梓爲奉敎,鄭致和爲司諫,孫會宗爲學正,權興益爲學錄,朴吉應爲持平,李彬爲正言,韓興一爲左承旨,李厚源爲右承旨,李省身爲左副承旨,崔有海爲右副承旨,李惕然爲掌令,申濡爲校理,河溍爲兵曹佐郞,景大裕爲靑丹察訪,蔡聖龜爲正言。吏批政事
右議政六度呈辭。答曰,安心調理。
御營廳草記。答曰,前頭之事,未可預料。遠邑軍兵,從略徵來,以存餘地,似或宜當,無功之類,詳考處置。內下記草
上在昌慶宮。停常參·經筵。
辰時,日暈兩珥。內下日記
藥房提調臣李溟,副提調臣沈演啓曰,近來秋氣向涼,伏未審調攝聖候,水刺興起之節,比前若何?臣等無任仰慮之至,敢此問安。答曰,時無加減。藥房日記
上在昌慶宮。停常參·經筵。
右議政七度呈辭。答曰,遣承旨敦諭。
禮曹草記。答曰,光海田宅·臧獲,給于厥女子。使之奉祀,內官軍士,勿爲定送,似可,議啓。內下記草
上在昌慶宮。停常參·經筵。
卯辰時,日暈。午時至申時,日暈。內下日記
備邊司啓曰,金尙憲·朴潢戶奴,呈狀于本司曰,入往瀋陽,未有結末,至今留滯,冬衣及糧資,願爲載持入往云。依前例馬各一匹,奴子各一名,許令入送,何如?答曰,依啓。
又啓曰,平安兵使狀達謄草,送于本司,故竝爲入啓之意,敢啓。答曰,知道。以上備局謄錄
司僕寺草記。答曰,諸道監司,皆言此時,驅馬難便,强而行之,恐貽民弊,自本寺,十分酌處。
禮曹判書李顯英上疏。
答曰,省疏具悉。卿其安心調理,從速上來。內下記草
上在昌慶宮。停常參·經筵。
自辰時至未時,日暈。
下直,貳師李景奭。內下日記
上在昌慶宮。停常參·經筵。
上在昌慶宮。停常參·經筵。
有政。吏批,以柳景緝爲執義,朴宗阜爲獻納,鄭昌胄爲兵曹佐郞,李必成爲尙衣主簿,許怭爲社稷參奉,李時煜爲敦寧參奉,朴檜茂爲典設別檢,金孝建爲典籍,金振爲修撰,洪義源爲典籍,尹絳爲司僕正。
上在昌慶宮。停常參·經筵。
備邊司啓曰,水原,以畿輔重地,且兼防禦使,得人爲難,而府使沈器周,受任於蕩殘之餘,悉心官事,才局有餘,凡事修擧。今以瓜滿當遞,一府軍民,皆有借寇之願,至於呈狀于本司,邑人請留之言,則事體,固不當採施,而狀中稱道,皆臣等所聞之言。當此凶年,遞此善治之人,代以生手,誠爲可慮,水原府使沈器周,仍任責成,何如?答曰,限年仍任。
又啓曰,本司,非他衙門之比,體面自別,雖在無事之時,本司堂上,曾無差祭入直之例。其意有在,至於有司堂上,則事務尤劇,勢不暇兼察他事。故摠管宿衛之重任,亦以有司堂上,入啓減下,其來已久。本司有司堂上知事李景曾,以有司堂上之故,啓遞摠管未久,而今者混抄於巡將單子,事體極爲未安,令該曹卽爲頉下,今後使之一依舊例,詳察爲之,何如?答曰,依啓。備局謄錄郞廳黃仁儉校正。日記廳郞廳趙景觀書。
上在昌慶宮。停常參·經筵。
司僕寺官員,以提調意啓曰,黃海·全羅兩道點馬,旣已停止,當初差出黃海道點馬李格,曾經本寺官員,及濟州判官,非但熟諳京外馬政,爲人勤幹,令該曹,慶尙道點馬,以此人差送,何如?傳曰,依啓。
院啓,新除授獻納朴宗阜,時在忠淸道忠州地,請斯速上來事,下諭。答曰,依啓。
禮曹啓曰,光海田宅·藏獲,給于厥女子,使之奉祀,內官·軍士,勿爲定送,似可,議啓事,傳敎矣。女子旣爲奉祀,則內官及軍士,似不必定送,依上敎施行,何如?傳曰,依啓。內人只二名,限三年給料。以上朝報
上在昌慶宮。停常參·經筵。
夜五更,流星出婁星上,入天倉星,狀如拳,尾長四五尺許,色赤。
京畿監司李必榮,光海喪柩迎候事,出去。
右議政姜碩期十度呈辭。入啓。傳曰,遣承旨敦諭。
藥房啓曰,近來秋雨連綿,日氣沈陰,伏未審調攝中,聖候,若何?臣等區區仰慮之至,敢此問安。答曰,與前無異。
禁府,前縣令鄭志成拿囚。啓。
海運判官書目,求禮田稅致敗事。
政院啓曰,明日武科庭試,初試試官命招之後,兩司及諸試官,竝皆來詣闕下,而參試官西部主簿柳洽,尙不來詣,命招持去使令,卽刻來言,柳洽適出不在,不能尋得去處云,本院使令不勤之罪,自本院治罪,而柳洽亦不無私自出入。不卽進來之失,極爲駭愕,從重推考,何如?傳曰,依啓。以上朝報
上在昌慶宮。停常參·經筵。
持平李行源三度呈辭。入啓。遞差。
禮曹參議書目,八月十八日,光海喪柩,自濟州發船。二十二日,靈巖地到泊事。
右承旨李厚源書啓,臣承命往諭于右議政,則以爲近臣三至,恩諭荐降,感激隆眷,拜祝罔措。臣喘息雖存,精魂已喪,悶迫情懇,末由盡達,伏地涕泣,惟俟溘然之期云矣。傳曰,知道。
春秋館郞廳,以監事諸堂上意啓曰,前正郞申冕,修正兼春秋,曾已啓下,而方在罷散中,修正完畢間,付軍職冠帶常仕,何如?傳曰,允。
備邊司啓曰,以本司草記水原府使沈器周仍任事,傳曰,限年仍任事,傳敎矣。臣等請仍之計,不但專爲邑民之願留。今年凶歉,無異於上年,前頭賑救之策,茫然不知爲計。沈器周到任之後,誠心奉公,多所措置,此時易以新手,不無生疏之患。明年賑救之事,尤爲可慮,故敢爲仰稟矣。限明秋新穀成熟間,仍任責成,何如?傳曰,依啓。
吏曹啓曰,臺諫有闕,政事,取稟。以上朝報
備邊司啓曰,平安兵使李顯達狀達草,直送于本司,故入啓之意,敢啓。答曰,知道。
又啓曰,前後瀋中入送丸藥,皆責於本道,餘存必少,前頭亦不無不時之需,都監·軍器寺火藥各一千斤,預爲下送於兵營,而鉛丸則都監大將別備之需,頗多云。都監鉛丸三萬箇,軍器寺鉛丸一萬箇,竝爲下送於兵營,以備緩急之用,何如?答曰,依啓。以上備局謄錄
上在昌慶宮。停常參·經筵。
忠淸道點馬金玳,出去。
武科二所差備官,以試官意啓曰,擧子六兩二矢,俱入格,則書箭官,都封兩矢,各書步數,乃是規例也。當日擧子徐應龍,兩矢俱入,拾箭官,以一矢百二步·二矢百步,分明書塡,而書箭官李震英,封矢上廳時,應龍第二矢,不爲同封,以未入格樣,曚然上矢,其不察,甚矣。李震英推考,徐應龍矢數,以入格施行之意,敢啓。傳曰,知道。李震英拿推。
禁府啓目,前縣令鄭志成元情公事。判付內,姑停刑推,議處。
禮曹啓目,粘連咸鏡監司狀啓云云。今此試才俵賞,出於慰悅之方,而不及儒生,則不無落莫之嘆。依狀啓,命題下送,製述施賞,以爲激勸之擧,似爲宜當,上裁,何如?啓前例相考施行。
傳曰,政事,明日爲之。以上朝報
上在昌慶宮。停常參·經筵。
禁府,李震英拿囚。啓。
大司憲李行遠三度呈辭。入啓。遞差。
忠淸監司書目,淸州牧使洪得一,捕捉大倘四名,梟示何如事。
全羅監司書目,礪山呈,以今月十七日,地震·霜降事。
右議政箚子。大槪,更陳悶迫情懇,冀蒙終始矜憐事。入啓。
吏曹啓目,右通禮金頀,病滿三十日,改差。啓依允。
戶曹啓目,粘連海運判官狀啓云云。求禮縣監崔東彦,亦三月載船,七月致敗,敗船形止,全然不知,且以嶺南無根着船人,載送事,本曹,已爲從重推考。觀此狀啓,以全羅道郡邑,慶尙道越境,私設庫舍,移捧田稅,此是前古所無之事,其違法縱恣之狀,極爲可駭。崔東彦爲先罷黜,其時監司,不稟朝廷,擅許無前之規,藩臣之道,不當如是,亦爲推考,何如?啓依允。
答右議政箚曰,省箚具悉至懇。卿之所患,今雖如此,亦可以臥閤論道,須勿更辭,以副如渴之望。仍傳曰,遣史官諭之。
平安監司書目,今年本道覆審姑停,而仍用上年結數何如事。龍川府使牒呈,據舊邑復設便當事。
禮曹參議書目,光海喪,改棺與否,令本道,預先稟定事。
府啓,近來國綱解弛,愈往愈甚,諸宮家冒法行私,種種難禁,至於出圖書于各官,或稱推奴,或稱徵債外方之人,任意捉致于京,法令無統,極可寒心。今後諸宮家圖書,一切禁斷,外方各官,如有圖書之弊。則守令,論報監司,監司或啓聞處置,或自本邑,各別重治事,請捧承傳施行。慶尙左水使宣若海,本以鄙細武夫,以善事權要,爲發身之資,屢經郡邑。人多怨咨,到處貪婪,少無治績,而猥典嶺府,驟陞閫帥之任,物情莫不駭異,請命罷職。同福縣監洪溥,爲人愚濫,處事可愕。曾爲本府監察時,縱咨無忌,惟意所欲,府中諸僚,恥爲同列,而至於請臺外倉之時,田稅所載,每船私捧米石,公然轉致其家,人言籍藉,莫不唾鄙。及授本職,物議駭憤。如此之人,不可一日委以字牧之任,請命罷職不敍。新除授持平李晳,時在江原道平昌郡,請斯速上來事,下諭。答曰,依啓。宣若海,曾爲北道守令時,有褒啓之事。洪溥之罪,似不近理,竝勿煩論。以上朝報
上在昌慶宮。停常參·經筵。
三更量,瀋陽狀啓入來,而世子·大君,竝爲西行事。內下日記
繕工直長金始乾,草薍監刈事,鴨島出去。
慶尙道點馬李格,出去。
忠淸監司書目,光海喪柩,本月初二日,到本道境上陪行事。
又書目,洪州呈,以典翰趙絅,老母病重,上去不得事。啓。傳曰,遞差。
假注書吳熽書啓,臣承命往諭于右議政處,則以爲,臣之前後所患,日漸沈劇,已無生活之望,區區請急,實出於情勢之悶迫,而特遣史官,又賜溫諭,感激罔措,不知所達云矣。傳曰,知道。
武科二所差備官,以試官意啓曰,入門官徐南白,錄名修栍時,擧子之名,或落字,或誤書者,至於四人,其不察不謹,甚矣。請徐南白推考。傳曰,允。
弘文館啓曰,新除授應敎李行遇,時在全羅道潭陽府,修撰柳慶昌,時在忠淸道忠州地,經筵入番事緊,請竝斯速上來事,下諭。傳曰,允。
備邊司啓曰,本司郞廳前判官金壽海,奔走勤勞,已滿十五朔,依例陞敍,實職除授事,捧承傳施行,何如?傳曰,允。
以諸宮家圖書,一切禁斷事,傳旨,傳曰,自本道各別重治一款,似未妥當,付標以入。
備邊司啓目,粘連平安監司書狀云云。移邑之擧,係是莫重之事,官屬三人外,皆以舊邑爲可,知一邑之民情,可知,依監司,分付舊邑,復設便當,此意行移,何如?啓依允。
府啓,慶尙左水使宣若海事,臣等,相議論啓矣。措辭見上伏承聖批,曾爲北道守令時,有褒啓之敎,臣等,未知所褒者何事,而若海,家在湖南,南方之人,無不備知,其無狀,已爲公議所棄,決不可以此人,畀諸閫帥重任,請亟命罷職。同福縣監洪溥事,臣等十分從實,不得不論啓矣。伏承聖批,以似不近理爲敎。臣之所論,實非風聞,十目所睹,昭不可掩,昨日之啓,略陳其槪,而鄙瑣無恥之狀,恐涉猥屑。不敢更爲煩論,而聖明亦已洞燭矣。亟命罷職不敍。今此監試初試二所試券數笥,失火燒燼之說,出於未出榜之前,國言藉藉,傳播中外,若實有是事,則雖一幅燒火,試官所當入啓處置,而掩置出榜,物議愈激,瞻聆駭異,誠極寒心。國家莫重之事,無過於科擧,苟有一毫未盡,則卽罷其榜,乃是舊例。況此試券燒火之事,曾所未有者乎?責在士子,則只拔其生事之所,雖是近例,而亦出於矯一時之弊。今失火之責,不在於士子,則豈可苟存其榜,以虧祖宗之舊典乎?請二所試官,竝命罷職,仍爲罷榜。失火下人,令攸司摘發,依律定罪。丹陽郡守梁譔,年過七十,衰耗已甚,而平生事業,惟利是牟。曾爲麻田郡守時,貪婪無厭,官庫蕩然,本郡之民,至今怨罵若讎賊,且爲太僕之官,多行麤鄙之事,不容於士夫間,久矣。峽裏疲病之氓,決不可委諸此人,請命罷職。答曰,依啓。二所之事,罷榜不可,試官姑先推考。梁譔自前別無貪鄙之事,勿爲煩論。宣若海·洪溥等事,已諭。以上朝報
上在昌慶宮。停常參·經筵。
大殿·中殿,政院·玉堂·藥房·二品以上·六曹長官問安。入啓。答曰,知道。
歸厚別提郭衛國,光海永葬事,楊州地出去。
京畿監司書目,楊州呈,以禮曹判書李顯英上疏上送事。
政院啓曰,二所試官,姑先推考事,命下矣。臺諫,方以罷職,論啓,推考承傳不得捧之之意,敢啓。傳曰,知道。
武科二所差備官,以試官意啓曰,科場之事,至嚴且重,況此庭試,雖曰初試,事體自別,而差備官等,專不用意。今日擧子徐承山,以不字,書箭之後,傳箭官訓鍊主簿洪耆復,換給呂承龍,則旣不入格,其換錄矢數,勿爲施行,且徐承山四粗不通,亦甚無謂,自試所停擧之意,敢啓。傳曰,依啓。洪耆復拿推。
禁府,洪耆復拿囚。啓。
武二所差備官,以試官意啓曰,試官韓亨吉,自昨夕,重得寒疾,兼患腹痛,扶曳還家矣。夜間添劇,不得來參,莫重國試試官,不可不備員,令該曹,速爲處置,何如?傳曰,允。
禮曹啓目,粘連禮曹參議書狀云云。光海改棺,事極重難,該曹不敢擅便,議大臣定奪,何如?啓依允。
禮曹啓目,粘連咸鏡監司書狀云云。經亂以後,文書散失,未能詳考是白在果,常時規例,則只武人試才,而無儒生試卷之時,若或別樣擧措,則有文·武人,各爲試才之時,而皆出於一時特命,上裁何如?啓今此試才,只設於北道,狀啓內辭緣,似涉未察是在果,設行當否,問于大臣處之。
政院啓曰,文科初試,只隔數日,而文監察,必三員然後,可以分入三所矣。卽者司憲府下吏來言,文臣監察三員內,一員被推當遞云。請令該曹,速爲處置。傳曰,依啓。
吏曹啓曰,文臣監察時推,代差出政事,取稟。傳曰,口傳差出
吏曹口傳政事,以金壽長爲監察
夜三更,電光,雷微動。四更,電光。五更,電光雷動。以上朝報
藥房提調臣李溟,左副承旨臣李省身啓曰,不意聞王世子西行,不勝驚憫之至,伏想聖候調攝中,何以爲懷?臣等區區仰慮,敢此問安。答曰,知道。藥房日記
備邊司啓曰,平安道試才,旣已推擇日期,而今此多事,擧國遑遑,西路形勢,異於常時,聚會擧子,節節非便。咸鏡道,雖與平安道有間,而試才之擧,亦似非時,竝姑停止,更觀前頭事機,稟旨設行,宜當,群議如此,敢啓。答曰,依啓。北道仍爲設行,無妨。
政院啓曰,兩西都巡察使沈演,明日當爲下去,諭書·密符,則當於肅拜後,依例擧行,而敎書則日子忙迫,且無改撰之事,以前敎書,使之仍爲持去之意,敢啓。傳曰,竝爲仍授以送。
又啓曰,沈演前日下去時,旣以都巡察使稱號,今亦依此啓下,何如?答曰,依啓。
戶曹啓曰,以備局啓辭,世子行次需用銀子一千兩,枝三草五百斤。明日當爲發送,別定禁軍領去,罔晝夜馳進,交付於平安監司處,使之刻日入送,何如?答曰,依啓。以上備局謄錄
上在昌慶宮。停常參·經筵。
都承旨沈演上疏。大槪,本職亟許遞免事。入啓。答曰,遞差。
禮曹啓曰,司饔提調關內,經亂以後,御供一向薄略。雖曰,物力不敷之所致,享上之意,似不當如是。本院,職掌御廚,心懷未安。其某條拮据,僅供體少生鮮,一日二三尾,常患不稱御廚。今者,元孫·翁主,日下生鮮,旣已復設,則大殿·中殿,全不進排。揆諸事體,實未知如何參商。給價進排事,移文宣惠廳,以重御供事,移文矣。經亂以後,物力雖是未敷,莫重御供,如是久廢,極爲未安。依當初詳定數,封進之意,敢啓。傳曰,待明年秋成,施行。
京畿監司書目,光海喪柩,初六日午,到所草院。替軍前向振威事。
慶尙監司書目,尙州呈,以副應敎李道長病重,上去不得事。
兵曹口傳政事,副護軍沈演。
吏曹啓曰,承旨有闕,政事,取稟。傳曰,明日爲之。以上朝報
戶曹啓曰,世子·大君之西行,出於不意,常時館所,諸具未備。急遽之間,窘迫可想,銀子·枝三,則方爲措辦發送,而行廚所供饌物,尤爲切急。若干種,雖自平安道入送云,而非西路所産之物,自京措處。明日內,追急發送,似當,別單書啓之意,敢啓。傳曰,知道。
兵曹啓曰,今因備邊司啓辭,世子陣上之行,入把人馬,分定於三道者七十匹內,旣已坐馬與騎馬,已爲入送。餘數六十五匹,分定於三道,沒數入送於世子行次事,允下矣。依當初分定數,除先入送五匹之外,六十五匹,罔晝夜入送事,黃海·平安·咸鏡等道監司處,發馬行會,何如?答曰,依啓。
備邊司啓曰,世子·大君,倉卒西行之中,窘迫之狀,不言可想,而至於驅馳戎馬之間,動靜起居,不能自任,而陪衛之人,只賓客·輔德以下若干員而已。雖或有急遽之時,無他出力衛護之人,言及於此,不勝煎悶,令該曹,毋論官之高下,極擇有勇力計慮武臣十人。罔晝夜入送,七員則陪衛世子,三員則隨行大君,至爲宜當,敢啓。答曰,無益有弊,勿爲入送。
又啓曰,申可貴,以曉解鍼術之故,館中題名入送,而可貴,本以武班,方爲哨官,以醫官入送,似爲未妥。武臣兼宣傳官稱號,入送,何如?答曰,依啓。限回還間入送。
又啓曰,申可貴,何日發送耶,問啓事,傳敎矣。申可貴,今日內,所當發送,而本以遐邦之人,旅宦京中,衣服行資,未能措備,不得已明日發送之意,敢啓。答曰,知道。
又啓曰,瀋陽館中,留在若干馬匹。今此世子行次,沒數入把,無一匹餘存者,脫有緩急之用,則殊甚可慮。可以致遠之馬十餘匹,竝其芻豆之資,令司僕寺,急急入送,何如?答曰,不允。
又啓曰,都巡察使沈演,今日內發送事,昨日入啓,允下矣。沈演,旣爲都巡察事,則是一大將,發行日子,不可不擇,令觀象監,推擇於數日之內,發行,何如?答曰,不必擇日。以上備局謄錄
義禁府啓曰,本府都事,今此東堂盡爲入場,依前例假都事八員,令該曹差出,各處察任,何如?傳曰,依啓。禁府謄錄
上在昌慶宮。停常參·經筵。
武兼申可貴,瀋陽出去。
副校理金始蕃三度呈辭。遞差。
大司憲徐景雨初度呈辭。入啓。傳曰,調理出仕。
吏曹啓目,本曹正郞沈除授後,過限未肅拜,改差。啓依允。
以副應敎李道長辭狀,傳曰,遞差。
院啓,木川縣監閔希遠,居官使酒,刑杖過濫,處事煩苛,政令顚倒。一境之民,莫不怨苦,如此之人,不可一日在官,重貽民弊,請命罷職。答曰,赴任未久,姑爲置之。以禮曹判書李顯英上疏,傳曰,只遞本職。
副護軍鄭榏,北兵使遞來。
府啓,慶尙左水使宣若海,請亟命罷職。同福縣監洪溥,請勿留難,亟命罷職不敍。措辭見上臣等,伏承聖批,以罷榜不可爲敎,臣等竊惑焉。試券燒火之說,若出於出榜之後,則猶可諉之於落榜擧子胥動之致,而當出榜之前,國言藉藉,傳播中外,及其出榜,物議愈激。豈不大可駭異哉?國家莫重者,科擧也。如有一毫未盡,則不可苟存其榜,以虧祖宗之舊典。況此燒火之事,實是前所未有者乎?掩置出榜之罪,不可尋常推考而止,二所試官,請勿留難,竝命罷職,仍爲罷榜,以重科擧之法。臣等,將丹陽郡守梁譔之事,備盡論列,而不惟不蒙允兪,反下別無貪鄙之敎,臣等,未知殿下,以梁譔,爲果無貪鄙之事耶?其年紀衰耗,不合字牧之任,已不足言,而從前貪婪麤鄙之狀,國人所共憤,峽裏疲病之邑,豈可付諸此人之手,益致凋瘵乎?請亟命罷職。答曰,不允。以上朝報
備邊司啓曰,世子坐馬三匹,及大君所騎二匹,令兩西入送事,已爲覆啓,允下矣。臣等竊念,世子陣上之行,是何等擧措,而一行人馬,乃以運糧,回馬入把,雖出於事勢之不得已,而疲困顚倒,必無成形之理,不但事體之未安而已。世子西行之時,入把人馬,分定於三道者,七十匹內,五匹則旣以坐馬與騎馬,將爲入送,而餘數六十五匹,此皆自初治裝待候之馬,卽令該曹,分付各道,沒數入送於世子行次,而回馬八十匹,則使之還送于灣上,以爲運糧之用,似當。但回馬則八十匹,而入送,驛馬則只七十匹,必有不足之患,此則就回馬中,量宜仍留之意,陪從宰臣處,行移,何如?答曰,依啓。
又啓曰,伏見柳廷益狀啓,軍中大小接應,皆在於南草,而所持三百斤,已半用下,願爲加得云,令該曹,數百斤偕送於世子行次行資入送之時,何如?答曰,依啓。
又啓曰,領兵將柳廷益,送此別紙於本司,頗有狀啓中所無之語,故敢爲入啓之意,敢啓。答曰,知道。以上備局謄錄
上在昌慶宮。停常參·經筵。
奉敎洪處尹,實錄曝曬事,慶尙道出去。
護軍沈演,西下。
禮曹參議書目,光海喪柩,本月初九日,到山所後,仍爲上去事。
藥房啓曰,伏未審聖候,若何?節屆秋冬之交,聖體益宜調攝,而近來慮有煩惱之候,臣等不勝憂悶之至,敢此問安。答曰,自前月念後,又得例患之症,今則已爲差愈矣。
再啓曰,卽承自前月念後,又得例患之症之敎,臣等忝在藥房之列,未及仰察,不勝惶恐之至,臣等與御醫等相議,聖候自前秋冬之間,有感冒之症。今雖已見勿藥之效,若未快收和解,恐或有餘症之作孽,欲知當初症候之輕重,及今差愈之勢,敢此仰稟。答曰,快收和解矣。勿爲問安。
刑曹啓目,監試初試試券,失火下人,應辦官,廣興倉書員金厚建等,元情把逆不着,刑推得情,何如?啓除刑推,覈處。
戶曹啓曰,以司憲府啓辭,傳敎矣。八道及開城府江華,竝爲移文知會,則各道各處,前後所報,海面乾魚之處,竝無之意,一樣馳啓,而其中,或有鹽盆草田收稅若干處,此則皆是折受之地云,敢啓。傳曰,知道。
政院啓曰,武科初試試官望單子,旣已捧入,而文科試官望單子,亦爲捧入矣。但念自前臺諫,以罷榜論啓,則不得設行,例也。今者憲府,方爲論列,科擧係是重事,仍爲設場,亦似未安,令該曹,仍設缺卽爲急急,稟處,何如?傳曰,允。
都承旨韓亨吉上疏。大槪,病勢沈痼,遞職針灸事。入啓。
掌令朴敦復啓曰,臣在武科試所時,同僚簡通于臣,卽監試二所試官論啓事也。臣意以爲,試券燒火之事,終不可掩,而亦非外方風聞之比,必的然無疑。故以謹悉書送,且以吾亦略聞,而連在試所,不得其的然。同僚所聞,想必不虛,固可論啓。第念此時之言,易於浮浪,更爲聞見如何之意,因答同僚之問矣。及今燒券之說,出於無根,物議譁然,皆以爲非,所聞失實,臣亦難免。又況臣昨日,病伏私邸,同僚簡通,來言連啓之意,啓草,卽可否之階,以燒券之說,旣涉孟浪,告君之辭,不可不愼爲言,而臣名亦在連啓之中,臣何敢晏然而一刻仍冒。請命遞斥臣職。答曰,勿辭,退待物論。
禁府,阿耳僉使李玉拿囚。啓。
院啓,木川縣監閔希遠,使酒濫刑,煩苛顚倒之狀,臣等知之審悉,實非泛聞,而聖批,以赴任未久爲敎,臣等竊惑焉。初頭縱恣,大失民情,則久於其職,貽害莫甚。況希遠赴任,爲日亦久,而民之怨苦,日甚一日,未及聞之則已,旣或知之,而猶且置之,則守令之無所忌憚者,將何所懲戢,請亟命罷職。答曰,數遞有弊,更爲詳察。
傳曰,史官一員待命,騎馬三匹立之。
禮曹啓曰,傳敎矣。今此監試罷榜之啓,未停之前,仍爲設場,果似未安,而八道旣已開場,則京試,徑先停止,事勢極爲狼狽,而今聞憲府之官,以試券燒火之說,涉於孟浪,引避云,若然,則莫重科擧,勢難中止,仍爲設行,何如?傳曰,允。
禮曹參議蔡裕後,正郞李後奭,別將朴霽,入來。
京畿監司李必榮,光海喪柩,迎候後,入來。
答都承旨韓亨吉疏曰,省疏具悉。卿宜勿辭。調理行公。
執義柳景緝,掌令李惕然啓曰,臺官所論,非目覩,則風聞也。今此試券燒火之說,發於未出榜之前,有口同辭,國言藉藉,此非泛然風聞之比,身居言責者,安知其必無是辭,而諉之於孟浪,終無一言以正之乎?臣等頃日構草他啓時,罷榜一事,亦與相議簡通于掌令朴敦復,則答以謹悉,故敢爲論啓矣。今聞外議,或有失實之誚,臣等未知當初所聞之果爲失實,而今日人言之實爲眞的也。昨日連啓時,又爲簡通于朴敦復,則以旣已發論,理難猝停,而告君之辭,不可不愼爲答。臣等,以其理難猝停之言,乃歸一之意,更不往復,仍爲連啓矣。朴敦復,以聯名連啓爲咎,先爲引避,試所下人,以不實供招。臣等,何可自以爲是,而晏然仍冒乎?請命罷斥臣等之職。答曰,勿辭,退待物論。以上朝報
戶曹啓曰,昨日,以備局啓辭,領兵將柳廷益處,南草數百斤,令該曹,偕送于世子行次行裝入送之時事,允下矣。南草二百斤,及時措備,行資領去禁軍付送之意,敢啓。答曰,知道。
備邊司啓曰,卽者,黃海監司,馳報于本司曰,前頭聖節使三行次,員役各樣卜刷馬外,又有歲幣禮單載持刷馬應入之數,小不下一百六十餘匹,而一時下來,則沿路各官,萬無支當之理,歲幣禮單,中分二運,間三四日下送,使先把之馬,載往還來後,又令入把,則庶無夫馬不足之患,一路民弊,亦可少紓云。本道形勢,果爲悶迫,行次卜物,則未封裹前,勢難先送,而歲幣,則別無定日封裹之事,令該曹,先爲下送,似當,敢啓。答曰,依啓。以上備局謄錄
上在昌慶宮。停常參·經筵。
卯時辰時未時申時,日暈。
禮曹啓目,粘連光海改棺之事,議于大臣,則左議政申景禛,以爲,旣曰一等禮葬,則可無一物欠缺,而全闕冠帶,似爲未安。當初禮官發引後,改棺之論,似當,伏惟上裁。昇平府院君·益寧府院君·李領府事·完城府院君·沈判府事·右議政,病不收議,大臣之意,如此,上裁施行,何如?啓依議施行。
又啓目,粘連咸鏡監司書狀云云。問于大臣,則左議政,以爲,無可據規例之事,自下不敢請行。若有別樣之事,則又出於特命而行,伏惟上裁。昇平府院君·益寧府院君·李領府事·完城府院君·沈判府事·右議政,病不收議,大臣之意如此,上裁施行,何如?啓事涉難便,竝只安徐。
刑曹啓目,粘連全羅監司書狀云云。興德縣令許坵,所捕賊人四名賞典,出於恩命,上裁,何如?啓加資。
又啓目,粘連忠淸監司書狀云云。淸州牧使捕捉大倘難卜等,諸處殺害人命,箇箇承服,依近例梟示,何如?啓依允,捕賊守令,照例論賞。
院啓,臣等之論,木川縣監閔希遠,非不詳審,而昨承聖批,以數遞有弊,更爲詳察爲敎,守令之數遞,臣等亦知其有弊,而希遠之不治。臣等已得其實狀,使酒濫刑,顚倒煩苛。乃是不治中大段條目,而其他鄙細之事,悖妄之擧,亦不可以一二數。一境之民,皆懷離散,近來大小士民,自湖西來者,萬口一談,稱道內不治,輒以希遠爲首,非一二人泛傳而泛聞也。雖欲更加詳察,此外又何可問?所謂去其太甚者,正指此弊言也。唯當及其未久,而去之不暇,何可慮暫時遞易之弊,而貽一邑無窮之害也?請勿留難,亟命罷職。掌令朴敦復,執義柳景緝,掌令李惕然,竝引嫌而退。國試罷榜,事係重大,當初答通,更欲聞見,連啓可否之際,亦有愼重之意,而所論之事,旣涉孟浪,則失實之責,理難獨免,有聞則論,雖是言責之職,而初不詳愼,率爾論啓,及有人言,不卽引咎,停論物議,殊以爲非。請掌令朴敦復,執義柳景緝,掌令李惕然,竝命遞差。答曰,依啓。閔希遠事,已諭。
吏曹啓曰,臺諫有闕,政事,取稟。
平安監司書目,渭原呈,以八月二十四日,雨雪交下,晩穀盡枯事。以上朝報
上在昌慶宮。停常參·經筵。
夜一更,月暈。卯時,有霧氣。
軍器主簿金應洵,柴場監刈事,楊根地出去。
慶尙監司書目,連道牧場馬,捉出難便之意,曾已啓聞。今因該寺覆啓,跡涉欺罔,惶恐待罪事。
院前啓,木川縣監閔希遠罷職事,停啓。以上朝報
備邊司啓曰,餘丁木,雖自兵曹捧上,而本司,照管其數,不敢浪用尺寸者,誠爲西路臨急渴悶之時,以此補用也。今雖儲置若干同,而目今多事,有倍前日,前頭要用,不可不慮,而卽見戶曹啓辭,北道試才賞格,以餘丁木下送事,入啓蒙允。己卯年,司郞廳下去之時,則西路,適無緊用之事,而本司,亦慮北民寒苦,下送此木,而今則事勢異前,所用緊歇,自別,餘丁木則各別封置,以待不時之用,試才賞格,則令戶曹,分半磨鍊,下送,何如?答曰,依啓。
又啓曰,平安兵使李顯達狀達謄草,來到本司,故入啓之意,敢啓。答曰,知道。
又啓曰,義州農軍四百名內,三百二十六名,則十月念後,六十九名,則十一月念後,皆爲准防,而其外雜頉五名,依前日榻前定奪,以黃海道束伍軍,當爲入送交替,鱗次排日,初運三百二十六名,及雜頉代五名,則十月初五日,再運六十九名,十一月初一日定限,次第發送,而初運則限十二月晦日,再運則限明年正月晦日赴役,以待湖西應赴軍相替,而資裝木,則自本道,隨其替限多寡,給送,宜當,敢啓。答曰,此軍,限五朔入送,歲翻後,與湖西農軍,合力運糧,似爲便當,更議處置。
又啓曰,云云事,傳敎矣。前頭運糧之役,極爲浩大,交替之軍,元數不多,牽運之際,猶未准於牛馬之數,臣等未得善策,方以爲慮矣。今承聖敎,實爲允合事機,無容更議,依此擧行之意,敢啓。答曰,知道。資裝一事,依前啓辭,施行。以上備局謄錄
上在昌慶宮。停常參·經筵。
修撰權堣,咸鏡道試才御史,出去。
延陽君李時白箚子。大槪,廢人通天極地之惡,固非可恕之罪,官爵不可復,冠帶不可加,而今此喪禮之厚,旣出於聖上之盛德,則豈可以改棺冠帶之請,敢發於此時乎?廢人罪惡,自絶倫紀,得罪宗社,則雖殿下,亦不得以私之,故罪廢之時,旣無其職,今其死也,亦無復職之名,而以光海君書之於銘旌者,臣未知出於何人之議也。旣以光海君書之,是復其官也。旣復其官,是無其罪也。旣無其罪,則其以反正之擧,爲如何也?至於避位二字,尤不勝痛駭,臣謹按春秋胡傳,避之爲言,遜讓之辭,而其曰避位于齊,避于邾者,文姜之於僖公,亦有母子之義,故用此遜讓之辭,使若不爲人子所逐,以全恩也。殿下之反正,如靑天白日,有何可諱之事,而謂之避位也?廢人罪惡,不啻如桀·紂,反正之擧,有光於湯·武,臣聞誅一夫紂矣,未聞有桀·紂之避位也。此說不破,則國不爲國,君不爲君,而宰相,不以爲言,臺諫,不以爲非,殿下,孤立於上,群臣,含默於下,臣之所竊憂者,不獨在於外侮也。伏願殿下,亟收改棺冠帶之命,且正禮官前後主論者之罪,以杜邪論,以正國是事。入啓。
藥房啓曰,伏未審聖候,若何?玉體久在調攝之中,節序乍涼,外寒易感,頃間所患,雖已和解,而如前日惡寒發汗諸症,今則,何如?臣等不勝區區憂慮之至,敢此問安。答曰,與前無異。
副提學李明漢初度呈辭。入啓。傳曰,調理出仕。
傳曰,大臣·備局堂上引見,三司長官中,呈辭人員,勿爲命招。
傳曰,史官二員待命,騎馬六匹立之,館試一二所內摘奸。
京畿水使書目,龍媒守城軍官牒報,延坪洋中荒唐船,作賊緣由事。
禮曹啓曰,光海喪,改棺事,命下矣。旣爲改棺,則易斂然後,方可用冠服,而小斂解結,極爲難便,只改大斂,備用冠服。且大斂衣衾,依文城郡夫人葬例,令該曹,措備以送,何如?傳曰,依啓。
又啓曰,傳曰,光海改棺,何日定爲乎?問啓事,傳敎矣。光海改棺日,以今月二十九日,定日以啓之意,敢啓。傳曰,知道。
又啓曰,光海喪,銘旌翣扇,遠路盡破,令該司,改備以送,何如?傳曰,依啓。
傳曰,光海永葬日,及改棺之日,皆遠,其前則無可合日耶?
以慶尙監司辭狀,傳曰,勿待罪事,回諭。
延陽君李時白箚子。大槪,臣於受由出外之時,略聞禮曹啓辭之無倫,而未得其詳。今見原啓,一則曰避位,一則曰變服會哭,一則曰必誠必信,一則曰積失人心。光海之見廢,其只以積失人心耶?必誠必信之言,其可用於今日,而變服會哭,其可爲於光海之喪耶?至於避位,則尤不勝痛駭。臣謹按春秋胡傳,避之爲言,遜讓之辭也。文姜之於僖公,亦有母子之義,故用此遜讓之辭,似若不爲人子所逐,以全恩也。殿下反正,如靑天白日,有何可諱之事,而謂之避位也?其緘辭又曰,出自春秋云者,亦何所據乎?此說不破,則國不爲國,君不爲君,而宰相不以爲言,臺諫不以爲非,今日國事,誠極寒心。伏願殿下,鞫問主論者,以重國是事。入啓。
榻前,左相所啓,民之蒙惠,莫如守令,而長湍府使,日日醉酒,怠棄官事,長湍之民,相謂曰,前太守,以酒見遞,而不過日飮數盃而已。此倅則一日所飮,過於數甁之多云。上曰,治民亦不善爲乎?左相曰,嗜酒如此,則治民之不善,可知矣。上曰,然則遞差,可也。以上朝報
引見時,綾城府院君具宏所啓,柳廷益所領軍兵,衣裝皆雨濕腐朽,棄置而去,過冬甚難,極可慮也。左議政申景禛曰,曰戶曹有衣六百零,似當速爲入送,而其數不足,何以爲之?上曰,卽令加備,滿一千數,數三日內,入送,可也。知事李景曾所啓,以落幅紙,造紙衣以送,亦無妨矣。左相所啓,平安道,民力已竭,更無可支之勢,必須有變通之事矣。若一離散,則難以收拾,或以他道之力,助之,則庶可矣。上曰,廟堂,須不忘而善處,可也。
兵曹啓曰,備邊司啓辭,餘丁木,雖自兵曹捧上,而本司照管其數,令兵戶兵曹,分半磨鍊下送,何如?傳曰,依啓事,傳敎矣。自前北道御史試才,非一非再,而賞格之物,多寡不同,未能一一的知,而第聞前判書爲御史試才時,賞格木二十同,持去分給云。似當依此給送,而但其時,則木同之外,他賞格物件之數,頗優。今番則木同之外,別無兼送之物云。以此見之,則二十同之木,似爲略少,加十同以三十同爲限,與戶曹分半給送之意,敢啓。答曰,依啓。以上備局謄錄
上在昌慶宮。停常參·經筵。
夜四五更,月食。
刑曹啓目,粘連判下云云。觀此各人等招辭,則司憲府書吏朴己生供招內,試官失火之言,出於意慮之外,收券數,科次入格數,落幅分給處,班班可考爲白有置。以此招辭,移文試官,急急査出,詳細回答後,處置,何如?啓依允。
又啓目,粘連啓下云云。監試二所試官,姜栢年·申翊全·南翧·朴煥等,聯名査覈回牒內,今此朴己生等,捧招導良試券元數,査出回答亦是置有亦,相考爲乎矣。兩場收券數,三千九十三丈內,入格二百六十張,計除則落幅二千八百三十三張內,兩場掛榜二十五張,備邊司一千四百張,訓鍊都監二百張,四試官例分,各二百五十張,應辦禁亂四館等處十張,內差備下人四十名九十二張,外差備下人十四名二十八張,臺諫廳例送二十五張,監察廳例送三十三張,四試官帶率下人二十丈,一一皆有置,處不差於元數,試券藏置是在,笥子,廣興倉則十三部,司䆃寺則十二部,照數而入照數而還下,則數笥燒火之說,不辨自破是齊。試官等,於當初試券,藏置一事,萬分申飭。計張作軸,塡字入笥,堅封着表,晝則置諸眼前,科次時以字次,這這出考,夜則監試官親自領去,置於所宿房中,萬無一點火,近於試券之理。況數笥燒燼,則是何等火焰,而場中,無一勺之水是去等,不入外水而能止其火乎?設有是事,則入啓處置,有何所難,而乃敢回互掩置乎?入於試所者,非試官四人而已。應辦是在,廣興倉下人三名,司䆃寺下人二名,司憲府書吏所由墨尺各一名,試官所帶下人六名,場中軍士三十二名是去等,十目所視,昭不可掩,且場外則禁亂官一員,應辦官二員,日次四館及禁府羅將五名,書吏一名,四館所書吏墻外把守軍士累十名,許多各司進排下人,耳目甚多,若一一推問,則豈有以不干自己之事,而盡爲隱諱之理乎?試官等,百爾思量,無一毫近似之事,未知,此出於何人,而構虛捏無,煽動至此也。近來人心不淑,做作虛言,無所不至。此不過當初浮薄一二士子,做出無根之說,而出榜後落榜擧子輩,故欲生事罷榜,仍爲互相唱和,轉入於臺官之□,大槪,場屋中之事,內外隔絶,未及出榜之前,非外人所可預聞,而臺諫啓辭中,有曰數笥失火之說,出於未出榜之前是如爲臥乎所,尤極可疑。場內榜前之事,未知,孰見而孰傳之也?爲臺諫者,所當先治其內外傳播之人,得其實狀,然後論啓,似當是去乙。臺諫啓辭中,有曰此非泛然風聞云云,則必有作言信傳於臺諫之人。此則摘發査出,似有其路是在果,旣非泛然風聞,則初啓中,何以曰若實有是事云云,而置之於疑信之間乎?掩置不告,是臣子何等之罪,而試官等,無一毫自歉之事,所當抵死暴白是置右良,緣由相考施行事,牒呈是白置有亦。以此辭緣觀之,則與各人等所招,無異,向前金厚建等事,當分揀,上裁,何如?啓分揀。
益寧府院君箚子。大槪,灼灸之後,痺患益甚,供職無期,內醫提調乞遞事。月食齋戒,以留政院。
去夜傳曰,政事,明日爲之。
禮曹啓曰,傳敎矣。永葬改棺之日,果似太遠,而改棺諸具,恐未及措備,如是定日矣。上敎允當,更令地官,竝爲進定之意,敢啓。傳曰,知道。
政院啓曰,今日爲政事,命下,而今日,月食齋戒,何以爲之?敢稟。傳曰,過後爲之。
大司諫金南重,司諫鄭致和啓曰,臣等,昨見延陽君李時白箚子。大槪,以禮曹啓辭,臺諫不以爲非,爲言,伏不勝瞿然之至。聖上之待光海,恩義備至,終始保全,至於喪禮,亦用從厚之典,此實三代後,所未有之事,凡在瞻聆,孰不歎服聖德?當初禮官議禮之啓,不過仰體聖上至意,有所啓稟,而措語二字之間,未免有顚錯之處。其時臺官,旣斥其非,到今追論,恐非妥當。臣等不以爲意,今被重臣詆斥,不可晏然仍冒,請命遞斥臣等之職。答曰,勿辭,退待物論。以上朝報
備邊司啓曰,以戶曹啓辭,北道試才時,賞格所用,司僕寺木花二千斤,下送事,入啓,允下矣。臣等更爲思量,則今年木花大無,太僕所儲,且爲不敷,前頭西路及赴瀋軍中,必有急時要用木花之事,不可不預爲留念,而北路則綿絮雖貴,而民俗不知去核之法,好用破綿子。若以有核木花,兩兩分給,則去核未易,少無着實之用,而徒費國儲,反欠實惠,試才賞格之物,則戶兵木三十同,牧場馬十五匹,弓子一百張,長片箭各二百部之外,本司所在箭竹二萬箇,落幅紙八百張,又爲入送,以爲施賞之資,而木花,留置本寺,以爲不時要切之用,何如?答曰,依啓。以上備局謄錄
兵曹啓曰,十三日引見時,上曰,前日引見時,以承旨韓興一所啓,京精抄軍屬交事,至今不爲定奪。其時雖已回啓,而予或忘耶?承旨出而相考以啓事,及臣所啓,束伍精抄軍,不但京畿,三南亦有之。當初則精抄,與餘丁束伍自別,而今則隨闕充補,故不無混雜之弊矣。上曰,當事目詳悉,使之試才陞降,而外方不爲着實擧行,事甚不當。問于兵曹,其時事目,詳考,外方遵行與否,詳察以啓事,傳敎矣。問于兵曹,則以爲京精抄一事,判書沈器遠,其時方在呈告中,出仕之後,亦緣有定奪大臣之事,未及回啓,束伍精抄事,其時事目,失於兵亂云,故不被兵近道所上謄錄,使之移文取來之意,敢啓。傳曰,知道。以上兵曹謄錄
上在昌慶宮。停常參·經筵。
全羅監司書目,茂朱呈,以判決事林墰上疏,上送事。
禮曹參議蔡裕後三度呈辭。入啓。遞差。
禮曹參判金壽賢初度呈辭。入啓。傳曰,調理出仕。
右參贊尹毅立箚子。大槪,方物合坐時,病重不得備員,亟遞臣職事。入啓。
正言蔡聖龜啓曰,臣得見延陽李時白箚子。大槪,極論禮官,論禮之失,而以臺諫不以爲非爲言,其間曲折,則同僚之避辭,已陳其梗槪,臣不必更瀆,至於不敢晏然,則臣亦無異,而昨因賤疾苦劇,呈單見却。今始扶曳來避,所失尤大,請命遞斥臣職。答曰,勿辭,退待物論。
大司憲徐景雨啓曰,今此光海之喪,禮官將順聖上恩意之厚,而不知以王法斷之,至請變服會哭,臣意以爲,喪可以從厚,禮不可以妄施也。古者,□□之君,雖有爲之發喪者,而此亦無於禮之禮也。禮官,不當取以爲據,況光海之自取廢放,求之前古,無可比擬,豈可以比之禪代之君者而施之也?臣於其時,以此意,言及於士夫間,深怪其不思之甚,而禮官之啓,適不行焉。其意雖厚,而於禮,則無所失也。至於避位之說,一自見於春秋,後世遂爲廢主之題目,禮官之啓,倉卒措語,徒取其古人已用之文字,而不覺其不可用於今日也。若謂其言,不出於泛然錯做,則是直以聖上反正之擧,爲不能光明正大者也,自非病風喪性之人,則安有是也?今以文字間所論,據以爲罪,則似非厚恕之意也。臣於頃日,忝叨本職,有一日之責,而愚昧所見,旣如此矣。不非之斥,臣實難免,而元箚未下,不敢引咎。諫院,旣以此爲避,今始來避,所失尤大,請命遞斥臣職。答曰,勿辭,退待物論。
忠淸監司書目,瑞山呈,以校理金弘郁病重,上去不得事。啓遞差。
弘文館啓曰,兩司多官,竝引嫌而退,本館當爲處置,而本館僚員,或在外,或入試所,副提學臣李明漢,以病呈辭,方在調理中,只有副校理臣沈,修撰臣金振,方爲入直,而臣振,曾爲臺諫時,有論啓禮官之事,嫌不得處置。莫重多官處置,臣,所見孤陋,不敢獨爲,副提學李明漢牌招,同參處置,何如?傳曰,允,副提學李明漢牌招,則病不來。
答益寧府院君箚曰,省箚具悉。內局提調,卿辭至此,當勉副焉。
備忘記,光海女子來參,而糧饌俱乏云,令該曹另爲優給。
答右參贊尹毅立箚曰,省箚具悉。卿其勿辭,調理行公。
玉堂箚子。大槪,大司諫金南重,司諫鄭致和,正言蔡聖龜,大司憲徐景雨,竝命出仕事。入啓。答曰,依啓。以上朝報
備邊司啓曰,瀋陽陪從貳師金藎國軍官吳成國子義直,呈狀于本司曰,其父成國,以貳師軍官,入往瀋陽,而本無料食,在家妻子,連命無路,日望其父出來,而今聞世子西行時,成國,以軍官陪往,他陪往軍官禁軍,則皆爲受料,而其父獨不受料,極爲冤悶云。成國,雖以當初貳師軍官,入往瀋中,頃見宰臣狀啓,成國,果爲陪衛世子行次云。此與館所他軍官無異,令該曹,依例回還間,給料,何如?答曰,依啓。
又啓,昨於榻前,以赴瀋軍運糧事,冬春間所放之數,爲先磨鍊輸運事,允下矣。臣等退而思之,平安道,物力蕩盡,結卜數少,以三萬餘結,出定刷馬。若比下三道卜定之規,則所得刷馬之數,甚爲零星,而民力未免於就困。反覆料度,本道田結,無他貢賦雜役,只出六斗米者,乃是規例。上年以灣上經冬之供饋減下,而今秋當爲應捧之米,每結六斗之中,三斗除出,則其數將至於六十餘石。以此雇馬,可得六百餘匹,姑徐民結,用此輸運,甚爲便當。其次黃海道田結,三萬九千結,稍優於平安道,而平安道,非但兩營軍兵之迭運疊役,前日已用結馬一百五十餘匹。今以此例定結馬二百匹,使之直運於軍前。至於下四道,則再次貿馬,非徒各道實馬之難得,遠路驅策,多致損傷,不如收布雇馬於平安道之便宜。每八結各捧一匹,則通計一千九十餘同。以西路雇馬,每一馬五十匹計之,則可立一千九十餘匹,都合所運之米,幾至二千石。柳琳軍兵,出來遲速,雖未可期,而以後運軍兵,一朔六十石之糧,計之,則可支三四朔之放料,而本道所留官馬三百餘匹,牛三百頭之連續輸運,不在此限,而許積,入彼周旋貿穀,亦有所補。海州衛所在,二千三百石之米,姑爲置之,而可支明春二三月之間。此後之事,誠如聖敎,觀勢處之未晩。以此分定各道,使之預爲措置,何如?答曰,依啓。且八結收布,似爲過重,以十結爲定。黃海道,亦爲收布,如何?以上備局謄錄
上在昌慶宮。停常參·經筵。
答判決事林墰疏曰,遞差。
正言蔡聖龜,大司諫金南重,司諫鄭致和,大司憲徐景雨,就職。
大司憲徐景雨啓曰,新除授執義李□□,時在全羅道潭陽府,掌令權億,時在京畿南陽地,請竝斯速上來事,下諭。答曰,依啓。
吏曹判書南以雄初度呈辭。入啓。傳曰,調理出仕。以上朝報
戶曹啓曰,頃於引見時,以綾城府院君具宏啓辭,柳廷益所領軍兵,衣裝皆雨濕腐朽,襦衣一千領入送事,傳敎矣。本曹所儲襦衣,不足之數,備邊司西北分給襦衣,充補次先下滿一千領備之,而備局之意,以守兵五百,獨未預焉,紙衣五百領,竝爲入送,宜當云。襦衣一千領,紙衣五百領裝載,禁軍別定,明日發送,交付於平安監司處,使之入送之意,敢啓。答曰,依啓。衣領踏印入送,俾無虛疏之弊。
又啓曰,傳曰,赴西軍兵處,送衣事,前已定奪矣。何日入送耶?問啓事,傳敎矣。戶曹襦衣,七百五十領,本司所捧襦衣,二百五十領,紙衣五百領,合一千五百領,方爲結裹,今日內,將爲發送之意,敢啓。答曰,知道。以上備局謄錄
上在昌慶宮。停常參·經筵。
夜一更,流星出璧星下,入婁星上,狀如拳,尾長七八尺許,色白。四更,月犯畢西第三星。
事變假注書金三樂病,代洪處大爲之。
正言蔡聖龜上疏。大槪,賤疾危劇,乞蒙恩遞事。入啓。
府前啓,監試二所罷榜事,停啓。
禮曹,光海改棺日,以今月二十一日,永葬則二十四日牒報,而此日則衣衾棺材,勢未及措備,似爲急迫,改棺,以前定二十九日爲之,永葬則以來月初四日,進定擧行事,知委,何如?啓依所啓施行。
以二所監試試官等推考傳旨,傳曰,事涉文具,勿推,可也。以上朝報
兵曹啓曰,以筵臣所啓,曹草記,京畿精抄軍兵,屬處落漏爲慮,令各其道監兵使,知其實數,一番聚會,以示團作一陣之意,而別爲成冊,藏置營中,一件則上送于備局,他日緩急,待朝廷,分付處置。常時則切勿侵擾之意,行移似爲宜當事。傳曰,此軍,屬于訓鍊都監,臨時調用,似爲宜當。更爲處置事,下敎矣。今此精抄,創設於丙子年間,而經亂以後,始爲完局。自初本曹,專掌揀選,而其鳥銃敎習之方,藥丸題給之事,則訓鍊都監,主之,雖非專屬之軍,事例旣成模樣,依聖敎,名屬都監,而其上番點閱等事,則依前例施行,似爲便當,敢啓。答曰,依啓。
又啓曰,政院啓辭,卽刻義州府尹李敏樹狀啓二度來到,而一則今月十一日成貼,一則今月十三日成貼,竝過時來傳,其間日子遲滯之狀,極爲駭愕。且於狀啓中,有內書留館宰臣狀啓一封,醫官書啓一封之語,而亦不竝傳,尤極可駭。皮匣開坼之跡,昭不可掩。請令備局査問治罪。內書狀啓等去處,急速推問,以憑處置事,知委施行,何如?答曰,依啓事,傳敎矣。卽刻義州府尹李敏樹所報,則回馬領來假哨官金德齡所供據,狀啓一度,本月十一日成貼,撥上上送,而十三日某撥中,錯謬換執,還來本府云。取考十五日啓下貳師金藎國狀啓,則果爲初二日成貼,而內書及醫官書啓,其時亦爲來到。此是李敏樹十一日狀啓,因撥上誤傳,追後上來,而內書宰臣狀啓醫官書啓,則別無更來而浮沈之事矣。李敏樹狀啓,誤傳撥將,極爲駭愕。令本道査覈,從重治罪,何如?答曰,依啓。以上備局謄錄
上在昌慶宮。停常參·經筵。
答正言蔡聖龜疏曰,給由。
左副承旨李省身三度呈辭。入啓。遞差。
傳曰,光海改棺時,長生殿棺板,一部賜給。
江原監司書目,麟蹄地震事。
持平朴吉應,在外入來。
吏曹啓曰,承旨有闕,政事,取稟。
府啓,慶尙左水使宣若海,請亟命罷職。同福縣監洪溥,請勿留難,亟命罷職不敍。丹陽郡守梁譔,請亟命罷職。措辭見上答曰,不允。以上朝報
備邊司郞廳,以大臣意啓曰,頃日盧尙賢齎來勅書,迎勅之例,不卽分付官吏推考事,政院,以本司現告矣。此狀啓,若問迎勅節次於廟堂,而啓下本司,則本司固當分付於該曹矣,今此狀啓,別無迎勅稟問之事,而只言受勅及瀋中事情,則本司當爲回啓,至於迎勅之事,則政院,旣見狀啓,而啓下後,又見而判下,此是政院循例,卽爲分付之事也。本司,何知政院不爲分付,而還送狀啓於政院乎?如是不干之事,本司竝爲擧行,則未免爲越職之歸,而將不勝其紛擾矣。政院亦有該房,所爲者何事也?微細之事,推諉如此,殊極不當,今後使之詳察爲之,如何?傳曰,依啓。當該承旨,推考。
傳判決事林墰身病陳疏,本職及兼帶備邊司堂上遞差,吏曹傳敎。以上備局謄錄
義禁府啓曰,本府都事,今此庭試,盡爲入場,依前例,假都事八員,令該曹差出,各處察任,何如?傳曰,依啓。禁府謄錄
文科初試一二所,出榜詣闕。朝報
上在昌慶宮。停常參·經筵。
禮曹佐郞申徽,光海護喪事,楊州地,出去。
右副承旨崔有海上疏。大槪,病勢,日漸危重,冒萬死陳情乞遞事。入啓。
傳曰,史官一員待命,騎馬三匹立之。
兵曹參議金霱初度呈辭。入啓。傳曰,還出給。
政院啓曰,明日武科庭試時,兩司長官進參事,兩司城上所,命招言之之意,敢啓。傳曰,知道。
謝恩,左副承旨閔應亨。
鑄成廳內摘奸。
府前啓,慶尙左水使宣若海,罷職事,停啓。
府啓,洪溥之曾爲監察分臺外倉,公然取米於各船之狀,論之已悉,而兪音尙閟,臣等,實未知聖意之所在也。其時憲官,亦聞此事,推問所帶下人,厥後不爲分臺,諸監察亦慮連累,至於面責,此非泛然風聞,而不獨此也。爲部官與市令之時,徵賂悖濫之事,不一而足,今欲一一歷陳,則言之醜也。聖上不之罪,而反使宰百里,同福之民,奚罪焉?發論多官,適皆見遞,累日停論,群言藉藉益甚,有不可遏者,請勿留難,亟命罷職不敍。梁譔之貪婪麤鄙,國人莫不痛惡,而聖上獨未之聞耶?前爲守令,皆以貪見敗,不須歷擧瀆陳,而姑以年紀衰暮言之,已逾七十,過法限,久矣。頃年,有一宰臣,爲守令,以老見遞,堂上之官,不拘年限,而聖上,猶且卽許遞改,又推其注擬之銓官,今於貪細一蔭官,兪音尙靳,物情久而愈激,請亟命罷職。答曰,竝遞差。
政院啓曰,明日應試武科所命官,何大臣進參乎?取稟。傳曰,左相進參。
答右副承旨崔有海疏曰,省疏具悉。爾其勿辭,調理察職。以上朝報
義禁府啓曰,鄭志成等議處事,判府事出仕後爲之之意,敢啓。傳曰,知道。禁府謄錄
備邊司粘連啓目。答曰,已送雜物,不爲不多,更爲觀勢入送。
戶曹草記。答曰,依上年例,仍爲權減。
祭器鑄成廳草記。答曰,祭器中未盡處,更爲磨正後,移送。內下記草
上在昌慶宮。停常參·經筵。
五更,月入東井星。
藥房啓曰,秋令已深,日氣漸涼,伏未審聖候調攝,若何?臣等不勝仰慮之至,敢此問安。答曰,與前一樣。
右議政姜碩期,身病出仕。
政院啓曰,同福縣監洪溥,丹陽郡守梁譔,竝遞差事,命下矣。臺諫,方以洪溥罷職不敍,梁譔罷職論啓,遞差承傳,不得捧入之意,敢啓。傳曰,知道。
府啓,同福縣監洪溥之罪,不可遞差而止,請勿留難,亟命罷職不敍。丹陽郡守梁譔之罪,不可遞差而止,請命罷職。冬至使書狀官郭聖龜,受由下鄕,尙不還來,方物封裹,亦未及參,已極無謂,而拜表之日,迫在明發,尙無入來先聲,雖有疾病事故,莫重之事,何敢慢忽至此?請郭聖龜拿推,書狀官,卽命改差,使及於明日使臣之行。答曰,依啓。洪溥等,旣已遞差,不必罷職。
祭器鑄成廳啓曰,臣於去八月初九日,祗奉宗廟兩殿祭器祭服造備之命,召集匠人,安排土爐,十一日爲始執役,祭服則凡二十日,而卽爲完畢,其時已爲入啓矣。祭器則鑄後磨鍊修正,爲役不易,一器之修,必經數三日,而若有瑕痕,則不得不改造,務至於至精無疵,然後乃可造訖,纔經一朔,而群工斷手,臣等亦慮該曹物力,分毫可惜,不欲浪費料布。且以庫直二人,使令一名,郞廳片時不離,凌晨就役,入暮乃罷,三殿新鑄及仍修補之器,通共三百數十餘件,容易完畢,而諸色匠人,晝夜勤苦,實爲矜憐。至於鐵物,則取考舊時謄錄,則有曰,平時祭器鑄成時,上品生銅一斤,和鑞四兩而後,其色甚好,而亂後,生銅絶乏,故貿得破鐵用之,而一斤之鐵,和鑞一兩,則其色,似不及於前云,而今則生銅一斤,和鑞三兩,破鐵一斤,和鑞一兩,而鑄成,則其色光潔,似無未盡之形,此可爲他日之軌也。目下鑞鐵最貴,慮有工匠之奸濫,和鑞鍛鑄之際,郞廳躬進爐所,目覩量入之數,而正鐵黃蜜炭木等,雖至微細之物,十分撙節,用之必得,多少用餘雜物,當爲還下,繼有社稷祭器之役,所入鐵物,不煩於該曹,而鍊後滓物,錙銖不遺,以此推移,鑄成當初,以仍修補見頉者,或有改鑄之器,以破器見頉者,亦有仍修補者。三殿祭器祭服元數目,竝爲別單,書啓矣,敢啓。傳曰,知道。官吏之盡心,工匠之勤勞,俱極可嘉,令該曹,分輕重施賞。
禁府,郭聖龜拿囚。啓。
吏曹,冬至使書狀官郭聖龜,代鄭昌胄落點。
吏曹啓曰,書狀官兼臺,下批政事,取稟。傳曰,口傳爲之。
以禁府郭聖龜囚單子,傳曰,此人放釋,書狀官還差。以上朝報
吏曹粘連啓目。答曰,依允,南斗瞻乙良,熟馬一匹賜給。
禮曹粘連啓目。答曰,依允,且狀啓之辭,甚爲輕便,皆以種子下送,以除輸運之弊。內下記草
上在昌慶宮。停常參·經筵。
夜一二更,電光。
下直,聖節兼謝恩使元斗杓,副使李景嚴,書狀郭聖龜。內下日記
庭試武科殿試差備官,以命官意啓曰,初試入格擧子朱應祿姓字,誤以宋字,榜目書啓,其時試官,難免不察之失,請推考。原榜目,以本姓朱字,改付標以入之意,敢啓。傳曰,依啓。
又啓曰,一所初試入格擧子鄭一男,不爲殿試錄名,偃然入試,至於鳥銃邊中,臣等慮有代試之弊,招問年歲,則與初試榜目,年歲差違,令攸司,査覈以處。莫重殿試,不問錄名有無,許令入試,其間情跡,實涉可疑。當該入門官,亦令攸司,從重推考之意,敢啓。傳曰,依啓。當該入門官拿推。
又啓曰,擧子前判官朴懷愼,本密陽,而初試榜目,以密陰誤書。今日殿試,又爲入格,當初榜目,以陽字改付標,其時誤書之寫,令該曹,治罪之意,敢啓。傳曰,依啓。
掌令鄭時望三度呈辭。入啓。遞差。
右副承旨崔有海上疏。大槪,臣病勢,一向危劇,決難供職,冒萬死再乞遞免事。入啓。
正言蔡聖龜啓曰,臣卽見武科試所草記,以擧子姓名誤書之故,請推其時試官也。不察之失,臣實當之,方在應推之中,決難一刻仍冒,請亟命遞斥臣職。答曰,勿辭,退待物論。
府啓,前同福縣監洪溥,請勿留難,亟命罷職不敍。答曰,已諭毋煩。前啓梁譔罷職事,停啓。
禁府,入門官張秋日拿囚。啓。
大司諫金南重啓曰,庭試武科初試二所擧子朴懷愼之本密陽,而入啓榜目,以密陰書塡,殿試入格之後,至於改付標,臣以其時監試官,不能詳察,致有誤書之弊,所失尤大,同僚,以擧子姓名誤書之故,旣爲引避,臣不敢晏然仍冒,請命遞斥臣職。答曰,勿辭,退待物論。
掌令權億,在外入來。
政院啓曰,臺諫,因前事勿避,已成近例,而掌令權億,以延陽君李時白箚中,有詆斥之語,來避,此正前日不敢捧入之意,累次通之,則以爲,自初忝在本職,爲日已多,難免不以爲非之責,與泛以前事引避者,有異,不可不入啓云。臺諫之啓,終爲退却,亦似未安,捧入乎?敢稟。傳曰,依前定奪,勿爲捧入。
吏曹啓曰,新恩政事,取稟。
院啓,正言蔡聖龜,大司諫金南重,竝引嫌而退。一字誤書,未及致察,俱非大段之失,不可以此,輕遞言官,而旣已被推,則勢難在職,請正言蔡聖龜遞差,大司諫金南重出仕。答曰,依啓。以上朝報
戶曹粘連啓目。答曰,本道上送木綿,不爲不多,銀價木,亦爲減除,以紓民力。內下記草
上在昌慶宮。停常參·經筵。
夜二三更,月暈。
去夜,傳曰,政事,明日爲之。
摠戎中軍金大乾,京畿各邑點檢事,出去。
答右副承旨崔有海疏曰,遞差。
平安監司書目,龍川府使李應徵,本月十九日,母在喪事。
政院啓曰,爲政事,命下矣。今日國忌齋戒,何以爲之?敢稟。傳曰,過後爲之。以上朝報
備邊司啓曰,以本司草記,運糧復布等事,傳曰云云事,傳敎矣。當此民窮財竭之時,一結之田,亦甚有關,聖慮所及,極爲允當。臣等,於當初磨鍊時,亦有八結過重之慮,以十結磨鍊,而計之,則所收之數,僅八百餘石,一番所運之價,不但數甚零星,田結出用之擧,非每每可爲之事,故不得已如是磨鍊矣。與其後日之不免加賦,不若今日之稍優磨鍊,敢此更稟。且黃海道,與平安道接境,道里不甚相遠,貢賦徭役之蠲減,大抵一體,而運糧之役,偏責於關西,至於監兵營之屬軍兵,皆不得免,則海西之役,比關西,可謂懸絶矣。今就海西元田結,三萬九千餘結,以一百九十五結,辦出一匹之馬,本非過重之役。且下四道千餘匹之馬,皆以價木收捧,今將一時入送,委積於灣上,不患無價,患不得馬。黃海道夫馬,若又收布以送,則前頭雇馬,辦出尤難,關西之民,亦必有偏苦之怨。此亦不可不慮,依前啓辭施行,似爲宜當,惶恐敢啓。答曰,年凶若此,而無益下之政,有加賦之令,言念民事,寢食不安也。本司之意,亦似有理,依此施行,觀勢處之。
又啓曰,柳琳持來六七百匹之馬,若不趁卽區處,則必有飢餒致斃之患。平安·黃海兩道各官,分殘盛分授,每一匹,以管餉所在太三升,粥米一升,計日題給,各別善養,以爲前頭運餉之用,而平安道,則四十二官,黃海道,則二十四官,就馬匹元數,三分之一分,出自本道,另差領將,各別檢飭,牽來交付於黃州,急急分養,俾無中路倒損之弊,而各官,不謹喂養,或有故失者,則馬匹徵於本官,當該守令,從重論罪之意,兩西監司處行移,而但念兩西各官,通計,只六十六官,而馬匹之將爲分送者,幾至六七百匹,一邑所授之馬,小不下十餘匹。各官蕩殘之餘,決無喂養蘇健之理,此時一匹之馬,誠爲可惜,而與其徒貽民弊,而終無所用,莫若初頭,善爲區處之爲愈,先令平安監司,就其元數中,尤甚玄黃,不堪再用者,則量加許賣,而只擇其將來可用者,從便分送於各官,使之着實喂養,以爲及時之用,似當,此意竝爲行會,何如?答曰,依啓。許賣一事,使之從略爲之。以上備局謄錄
傳曰,今下弓矢,富寧府使李漸給送。內下記草
上在昌慶宮。停常參·經筵。
江原監司書目,寧越呈,以持平李曼病重,上去不得事。
工曹啓曰,津船勿爲執捉事,前後啓辭,非不詳盡,聖批丁寧,而宮家勢家,不有啓下公事,今秋捉船,比年前尤甚,津頭只有破船一隻,去來儒生等,不得渡涉,聚在江上者,動經三四日,無糧之客,急於渡往,或騎破船,中流將溺者,數矣,而行李則無不沾濕,見聞所及,極爲駭愕,爲其丞者秩卑之人,雖不得禁其執去,而所當趁卽來告,以憑處置,而任他不禁,使津路,幾乎斷絶,丞哉丞哉,將焉用也?令有司,囚禁重治,今後津船推捉之人,一一來告,俾得入啓處置,宜當,敢啓。傳曰,依啓。
平安監司書目,祥原新郡守,極擇武臣差送事。以上朝報
上在昌慶宮。停常參·經筵。
夜五更,月暈,沈霧。
以持平李曼辭狀,傳曰,遞差。
平安監司書目,前理山郡守閔泰亨,率畜邑妓,挈歸京中罪狀,朝廷以處置事。
禁府啓目,前僉使李玉元情公事判付內,姑停刑推,議處。
又啓目,武科二所傳箭官洪耆俊,書箭官李震英元情公事判付內,姑停刑推,議處。
刑曹啓目,柳軾元情內,其弟輔,未及上京,其弟試券,亦爲入納,不可取信,設或同生之間,國法至嚴,何敢代納試券乎?罪犯旣著,不可輕議,上裁,何如?啓依回啓施行。
府啓,前同福縣監洪溥,請勿留難,亟命罷職不敍。國綱解弛,倖門大開,冒僞圖賞,金玉遍滿,識者寒心,莫此爲甚。頃者興德縣監許坵,以捕捉强盜,至陞堂上,臣等取考法典,則其賞之僭,益可駭矣。明廟朝受敎,節該大臣獻議曰,後續錄所謂獷悍大倘,廣聚徒衆,擇據形勢之地,推其桀黠者爲魁。或至用儀章兵器,作爲號令,唯意出沒,殘殺發告之人,無所不至,立威恐喝,使人人不敢指其所在。久經歲月,大肆凶惡,朝野所共聞知,而郡邑莫敢措手。守令設機捕,獲此倘者,給一資,其他捕强盜者,守令資窮者,遞付陞敍,資窮准職,臨時用他賞云云。今此全羅監司狀啓,雖費辭鋪張,而所捕之盜,果有毫髮彷彿於法典所謂大倘者乎?所捕只四名,而語其蹤跡,則謂之散居,謂其徒黨,則相切人交結而已非擇形勢,推桀黠,用儀章,作號令者,明矣。且其被捕,亦因被監人進告,循例,遣刑吏都將等,則實無縣監盡心設機之地,而法外希恩,張皇牒報,許坵所爲,有可惡之情,無可紀之勞,得免罪責,幸矣,豈可施之以重賞?請許坵通政加資,改正。方伯之臣,不究法典本意,遽爲馳啓,措語之間,亦多誇張,殊無執法抑私之意,該曹覆啓之時,至謂獷悍大倘,亦何據也?及其詳考之際,敢以南斗柄等,當削而不削者,引而爲例,其可謂據法明察乎?今者松都之捕獲强盜,啓請梟示,而無分寸之賞,豈不以職分而然也?援例之際,獨不及此,何也?司寇之職,不當如是,請全羅監司鄭世規,刑曹當該堂上郞廳,竝從重推考,此後更有如此事,則論以屈法循私之罪,以杜日後之弊。答曰,法文本意,誠如啓辭,該曹所謂獷悍云者,實涉不察也。雖然,趁卽追捕,使賊徒喪膽,極爲可嘉,特陞堂上,有何不可哉?且洪溥,旣已遞職,監司,別無所失,竝勿煩論,刑曹堂上郞廳事,依啓。以上朝報
上在昌慶宮。停常參·經筵。
卯時,有霧氣。辰時至申時,日暈。
謝恩,黃州判官金英望,承文著作李汝澤,正字金三樂。
注書丁彦瑗病,代假注書權興益爲之。
備邊司啓目,粘連平安監司書狀云云。前理山郡守閔泰亨在任時,率畜邑婢,不有國法之狀,已極可駭,遞來之時,公然率歸上京,縱恣無忌,尤極痛駭,令該曹,依律治罪,同官婢,卽爲刷還事,知委施行,何如?啓依允。閔泰亨乙良,拿推,以懲其蔑法之罪。
府啓,同福縣監洪溥,請勿留難,亟命罷職不敍。法文本意,與盜賊之非獷悍,聖明旣已洞燭,而改正之請,未蒙允許,臣等竊惑焉。此賊所供,只四名,結黨云,則此實狗鼠之盜,而所偸之物,至於木四同,米八石之多,此亦似張皇之語。許坵所爲,無非僥倖希賞之意,其情極爲可惡,得免罪責,亦已幸矣。況近年國綱解弛,冒僞圖賞,此路爲多,若不痛懲,則日後冒僞之弊,將無所不至,請許坵通政,改正。方伯之臣,不究法典本意,遽爲馳啓,措語之間,亦多誇張,殊無執法抑私之意。請全羅監司鄭世規,從重推考。今後更有如此事,則論以枉法循私之罪,以杜日後之弊。丹陽郡守梁譔彈論,雖以貪鄙發,而亦以年老見遞,則銓曹,所當審擇可合之人擬差,而新除授尹天衢,與梁譔,年齒恰同,以老退居鄕曲,久矣。銓曹,必以此人,代梁譔,有若相戲者然,銓曹之意,殊未可知也。請丹以下缺
上在昌慶宮。停常參·經筵。
夜一更,月暈。四更,白雲一道如氣,起自坤方,直指巽方,長十餘丈,廣尺許,良久乃滅。
江原監司書目,原州囚罪人元祜,加刑得情事。
錦陽君朴瀰上疏。大槪,再乞恩由,得完父母窀穸事。入啓。
政院啓曰,以英陵摘奸單子,參奉及守護軍等拿推事,禮曹以摘奸時,入番人等現告,故依此傳旨書入,而取考當初同陵牒報,飢民等雲集斫伐,數小山直,勢不得禁止。事在於今年四月,則似當其時守直輩,難免其責,而守護軍,則輪回入番,此人等,似非其時守直,雖或拿來,不無推諉之患,令本官,當初入番人査覈拿來,爲當,敢啓。傳曰,允。
傳曰,明朝,左·右相命招,使之卜相。以上朝報
兵曹粘連啓目。答曰,陞敍守令,除授爲幸矣。城基修築一款乙良,更待監司査啓,處置。內下記草
上在昌慶宮。停常參·經筵。
左尹韓明勗三度呈辭。入啓。兼帶竝遞差。
持平李行源三度呈辭。入啓。遞差。
左·右相命招,卜相封入。傳曰,政事,當日爲之。
大司憲徐景雨初度呈辭。入啓。傳曰,調理出仕。
兵曹參判沈演,牌招肅拜。
答錦陽君朴瀰疏曰,給由馬,澆奠床備給,且遷葬時,造墓軍,令該廳,量宜題給。
政院啓曰,昨日引對罷出之後,取見注書草冊,則言語顚錯,不成倫理矣。大槪,假注書,乃是參下淸選,而不擇苟充,至於此極,當初擧薦注書,請從重推考,他假注書差出。傳曰,依啓。
假注書李德培,代李齊衡爲之,李齊衡遷轉,代李溫爲之。
院啓,新除授同福縣監權澳,爲人汎濫,行己麤鄙,曾爲守令,亦多貪婪之事,及授本職,物情駭異,請命遞差。茂長縣監柳寅亮,沈醉度日,政委下吏,闔境怨苦,民不堪命。且新占大庄,於隣近之地,其間種種貽弊之事,不一而足,南來之人,無不言之,如此不治之甚者,不可一日在官,請命罷職。答曰,依啓。
兵曹判書沈器遠箚子。大槪,召牌臨門,痼疾沈劇,不得承命趨詣,惶恐待罪事。入啓。以上朝報
有政。吏批,以李時淵爲順陵參奉,洪處尹·李齊衡爲典籍,李時馣爲廣興主簿,金光繼爲典設別檢,鄭知和爲副修撰,黃瀡兼掌令減下,許積爲修撰,鄭致和爲副應敎,任濬爲禮賓奉事,李袤爲持平,李楘爲兼同知義禁,韓會一爲漢城左尹,李景曾爲禮曹判書,成汝櫄爲金井察訪,李聖求爲領議政,洪處大爲奉常直長,權侙今加通政,李聖求爲承文都提調。吏批政事
上在昌慶宮。停常參·經筵。
夜四更,雷微動。
府啓,新除授持平李袤,時在忠淸道禮山地,請斯速上來事,下諭。答曰,依啓。
以摠戎廳,居山察訪申翊全改差事,草記,傳曰,事甚不當,此草記,還爲出給。
宣惠廳啓曰,錦陽君朴瀰上疏,傳曰,給由馬澆奠床備給,遷葬時造墓軍,亦令該廳,量宜題給事,傳敎矣。今此造墓軍題給,出於特恩,而亂後無可據之例,煙軍五十名,限五日,赴役之價,自本廳題給,何如?傳曰,依啓。
刑曹啓目,粘連京畿監司書狀云云。宮家圖書禁斷時,寧城君冒法出送,其宮掌務稤奴等,推問後處置,何如?啓依允。
答兵曹判書沈器遠箚曰,省箚具悉。卿宜勿辭,安心調理。以上朝報
上在昌慶宮。停常參·經筵。
藥房啓曰,冬威肆嚴,雪勢正深,伏未審調攝中聖候,若何?臣等不勝仰慮之地,敢此問安。答曰,時無加減。
政院啓曰,假注書李溫,昨日差出,所當卽來察任,而今日諸承旨開坐之後,最晩入來,新進怠慢之習,不可任他,請推考。傳曰,依啓。
弘文館啓曰,新除授副應敎鄭致和,時在京畿水原地,經筵入番事緊,請斯速上來事,下諭。傳曰,依啓。
靑松君沈詻三度呈辭。入啓。只遞兼職。以上朝報
兵曹粘連啓目。答曰,依允。金知乙良,陞敍,守令除授。內下記草
上在昌慶宮。停常參·經筵。
大臣·備局堂上引見。內下日記
左副承旨李厚源上疏。大槪,病勢深重,不能供職,冒死陳情,乞遞職名事。入啓。
掌令鄭時望上疏。大槪,冒陳危懇,冀蒙恩遞,歸見病父事。入啓。答曰,給由。
禁府,英陵參奉李河岳拿囚。啓。
領議政李聖求上疏。大槪,罪戾旣重,衰病又劇,懇乞鐫免事。入啓。
咸鏡監司書目,洪原前縣監李益吉贓汚之罪,令該曹處置事。
延陽君李時白榻前所啓,大司諫金南重所啓,禮官之啓,不過措語妄發,而至於鞫問,有駭瞻聽,故前日引避,敢陳臣之愚見。今以此事,又侵臺諫,至謂玉堂處置之非,臣雖疲劣,被斥至三,請命罷斥臣職。上曰,勿辭。
答左副承旨李厚源疏曰,遞差。以上朝報
備邊司啓曰,問安使尹得說,依頃年宋國澤例,以禮曹參判借銜矣。臣等更思之,得說,上年纔以書狀官往來,今番參判假銜,似爲太遽,或不無彼人致疑之端。前日尹順之,亦以承旨,差出問安使,依此例,以承旨借銜以送,宜當,敢啓。答曰,依啓。
引見時,上曰,火兵,彼不爲緊云,正朝使去時,善爲措辭以通,似可矣。右承旨韓興一所啓,運餉事,一番輸運之後,人馬久困,必思長久之計,可也。中原用一人車,我國山川,雖與中原有異,而金堉每言其可用,運餉之際,勞逸懸殊,造車以試,未知,何如?上謂右相曰,此言,何如?碩期曰,外間亦有此言,近來無擔當國事者,如此等事,不能用,若能造作以用,則不無所益。上曰,其言似好。令其承旨,指揮造作,以試,可也。碩期曰,當定主掌之人,爲之矣。右議政所啓,運餉時,下三道三匹馬驅人,以已去,農軍,推移用之,何如?上曰,依爲之。以上備局謄錄
義禁府啓曰,本府羅將朴萬龍,以英陵參奉及守護軍拿來事,下去還來,而只拿參奉李河岳·軍人李加知金而來,京畿監司狀啓中九人,竝爲前期逃亡,不得拿來。軍人李加知金,雖非京畿監司査覈中罪犯之人,旣已拿來,囚之之意,敢啓。傳曰,勿爲囚禁。
又啓曰,英陵守僕金繼生,書員卞孝養,軍人朴承吉,自現待命,此則非監司査覈中人,拿囚乎?敢稟。傳曰,勿爲拿囚。以上禁府謄錄
御營廳啓曰,先運軍逢點實數五百名,而本月十六日操練後,東營及集春門,與訓鍊都監軍兵替入之意,敢啓。傳曰,知道。訓局謄錄
義禁府粘連啓目。答曰,依允。驪州官吏推考,以懲其疎漏之失。
刑曹粘連啓目。答曰。依允。金命同乙良,令本道監司,治罪。內下記草
上在昌慶宮。停常參·經筵。
電光·雷動。
答領議政疏曰,省疏具悉卿懇。卿忠良過人,允合匡輔之任,須速行公,以濟時艱。
吏曹啓曰,傳敎矣。司譯院雜科初試,本月十七日開場,而提調李顯英辭職在外,時無入京之期,副提調李明漢,十七日山所立石事,受由出去。不少科擧,不可進退,李顯英上來無期,改差,何如?傳曰,依啓。
吏曹啓曰,承旨有闕,政事,取稟。
大司諫金南重上疏。大槪,脅痛猝劇,乞遞職名事。入啓。答曰,遞差。
傳曰,政事,明日爲之。
答校理金始蕃疏曰,給由。
政院啓曰,臺諫前事勿避,近來規例也。卽者執義李行遇,以昨日榻前延陽君李時白所陳之事,又爲來避,以不可捧入之意,言之,則以不得不避爲答,臺諫體面,與庶官不同,何以爲之?敢稟。傳曰,依前定奪,勿爲捧入。以上朝報
備邊司啓曰,管餉使從事官許積,本以有病之人,近來爲國勤勞於遼·瀋·灣上之間,積傷所致,前症復發,而關外無醫藥之路,不能治療云,相當藥物,令醫司下送,何如?答曰,知道。令內局急速下送。
內醫院官員,以都提調·提調意啓曰,瀋陽留在書員尹士建準朔,代康繼倫今番入去,所騎馬一匹及私持馬一匹,竝爲依前例,題給施行,何如?答曰,依啓。以上備局謄錄
義禁府啓曰,自前淸差所館處,各門把守,及淸差出入時禁喧,假都事五員,假書吏六名,竝令該曹,依前例差出,何如?答曰,依啓。禁府謄錄
兵曹粘連啓目。答曰,陞敍堂上,則加資似當,問于大臣施行。內下記草
上在昌慶宮。停常參·經筵。
午未時,日暈兩珥。
江原監司書目,淮陽府使趙有道,民人等狀據,納銀仍任事。
司憲府啓本,刑曹正郞韓必久矣吏曹夜巡檢時,無緣闕直罪,笞二十贖私罪,依大典罷黜。啓功減一等。
禮曹啓曰,三名日方物之膳,是臣子享上之儀,而全然停廢,今至五年,揆諸情禮,不勝未安。且其物種,甚爲零星,未必因此而貽民之弊,來壬午年正朝爲始,依舊例封進事,預爲知委,何如?傳曰,姑徐。
吏曹啓目,粘連江原監司狀啓云云。自前淮陽府使趙有道,瓜滿之後,因民願,再次仍任,限以今年是白如乎,今又請仍,民情雖切,有違法例哛不喩,至於納銀願留,大傷國體,勢不可每每仍任,狀啓內辭緣,受理安徐,何如?啓依允。以上朝報
有政。吏批,以柳慶昌爲茂長縣監,趙錫胤爲執義,李行遇兼漢學敎授,李景曾爲司譯提調,金尙爲承旨,金光炫爲大司諫,金尙爲左承旨,金堉爲右承旨,韓興一爲左副承旨,羅茂松爲刑曹正郞,李行遠兼同知義禁,李德泂爲左參贊,沈大孚爲吏曹正郞,閔聖復爲同福縣監,洪處尹爲監察,鄭致和爲舍人。吏批政事
司憲府粘連啓目。答曰,莫重祭器,如是有痕,其不察之罪,固所難免是在果。今此監役之官,俱有悉心速完之功,以此功勞,竝爲分揀。內下記草
上在昌慶宮。停常參·經筵。
司憲府啓本,宣傳官辛遠㕀矣金虎門開門時,不爲躬往,罪杖八十贖,奪告身三等。啓功減一等。
刑曹啓目,粘連向前李益吉罪犯贓汚,移義禁府處置,何如?啓依允。
禁府,李益吉拿囚。啓。以上朝報
傳曰,潛商狀啓,速爲回啓。
備邊司啓曰,謄錄更爲相考,則滿將時,非都監,以接待所稱號,依此磨鍊之意,敢啓。答曰,知道。備局謄錄
備邊司粘連啓目。答曰,依允。靑竹乙良,二駄爲先入送,一駄則隨後入送。內下記草
上在昌慶宮。停常參·經筵。
府啓,新除授執義趙錫胤,時在忠淸道堤川地,請斯速上來事,下諭。答曰,依啓。
領議政李聖求,謝恩肅拜。以上朝報
備邊司啓曰,瀋陽入送靑大竹取來,內局所儲,以半折二十箇,作爲兩駄,今日已爲發送矣。未準一駄,當追後入送,而內局所儲,亦爲乏盡云,此亦不可不慮,二駄分定於兩南,使之及期上送,一駄則送于瀋陽,一駄則移送內局,宜當。以此意兩道監司處,撥馬行移,何如?答曰,依啓。
又啓曰,傳曰,淸國靑竹·生薑,急急入送事,已爲命下,而尙無發送之事,問啓事,傳敎矣。靑竹二駄,生薑二百斤,今日夕,已爲結裹,而領去禁軍等,冒雨馳來,衣服盡濕,不得不燎乾着去云,故明曉,待開門發送之意,敢啓。答曰,知道。
又啓曰,今此博氏之行,雖未知所幹輕重之如何,而在我接待之道,不可不從厚爲之,以示其優待之意。依己卯年滿將例,接待都監排設,堂上·郞廳,令該曹,急急差出,凡干接待之事,使之劃卽擧行,接伴使亦於今日內發送,宜當,敢啓。答曰,依啓。以上備局謄錄
兵曹粘連啓目,世子西行時納馬人事。答曰,依允。安應南等,一體施行。
又粘連啓目。答曰,依允。燒死人,令本道恤典擧行。內下記草
上在昌慶宮。停常參·經筵。
領敦寧趙昌遠,針灸出仕。
謝恩,禮賓奉事任濬。
府啓,新除授大司諫金光炫,時在忠淸道洪州地,請斯速上來事,下諭。答曰,依啓。
京畿監司書目,龍仁縣公兄文狀,以校理申濡母病危重,上去不得事。啓遞差。
平安監司書目,肅川府使柳時茂,沈惑邑婢,凡干政令,一從其言,罷黜事。
政院啓曰,生綿魚,勿爲封進事,下敎,在於上年十二月二十三日。其時卽爲知委京畿,而臣新差副提調,未諳規例,下吏亦不告課,近來四五日連次封進,極爲未安。不爲告知,下吏卽爲囚禁治罪,而京畿監司難免其責,缺以爲定限之地。傳曰,依啓。使之從略,間間封進。
校理趙重呂,在外入來。以上朝報
府啓,大司諫金光炫上來事。答曰,依啓。內下記草
上在昌慶宮。停常參·經筵。
夜一更,流星出王良星下,入危星上,狀如拳,尾長二三尺許,色赤。
戶曹判書李溟,請對引見。內下日記
京畿監司書目,驪州呈,以司諫趙壽益病重,上去不得事,啓遞差。
又書目,水原呈,以副應敎鄭致和病重,上去不得事,啓遞差。
藥房啓曰,凍雨纔收,日候沈陰,伏未審調攝中,聖候,若何?臣等不勝仰慮之至,敢爲問安。且中滿分消丸,拘於熱湯,或有停進之時,則深恐藥力不專,顯效似遲。諸御醫皆言,不必熱湯進御,代以微溫之水,亦爲無妨云,竝此仰稟。答曰,知道。症候與前一樣。
刑曹判書具仁垕上疏,大槪,病重,本職及兼帶,竝命乞遞事。入啓。
吏曹啓曰,以吏曹黃海監司啓本,瑞興府使李有植,大儻捕捉,論賞公事,傳曰,依法典論賞事,判下矣。此回啓中,何以照例爲言耶?事,傳敎矣。臣等取考刑典捕盜條,則有曰,其爲首捕强盜者,賞職,元有職者,加階云,而今此李有植,有首捕之功,三品職資窮者也。加階則例陞堂上,而近因臺閣·政院,所論嚴峻,該曹不敢援法爲例,如是論啓矣。今承聖敎,不勝惶恐,敢啓。傳曰,知道。臺諫所論,意在違法濫施也。
吏曹啓曰,臺諫有闕,政事,取稟。
兵曹,副司直崔有海,今月十八日身死,曾經臺侍。啓別致賻。
吏曹啓目,粘連啓下是白有亦,向前李有植,依近例陞敍,何如?啓依允。
以備邊司啓辭,左參贊李德泂,舍人李行遇,牌招肅拜。
答刑曹判書具仁垕疏曰,省疏具悉卿懇。卿其勿辭,調理察職。
副提學李明漢上疏,大槪,臣所忝本職,例兼修撰官,與領春秋,婚家相避,令該曹,照例處置事。入啓。朝報
傳曰,政事,明日爲之。
榻前,承旨洪茂績啓曰,臣在臺閣時,聞柳德涵,率去孽屬,劫取品官之女,其母自縊而死,請削去仕版矣,厥後詳聞則冤矣。上曰,縊死之說,亦虛傳耶?茂績曰,頃者吏曹正郞沈,亦言其風聞之失實矣。上曰,果是虛事,則被罪者極冤矣。令本道,査覈,可也。以上朝報
備邊司郞廳,以左右相意啓曰,領相出仕,今已累日,而本府位不齊,尙未行相會禮,以此備局之坐,亦不得同參,事體極爲未安。況今博氏之行,已入關西,萬分多事之際,尤不可不速行會禮。左參贊李德泂,舍人李行遇,竝牌招肅拜,卽爲合坐之意,敢啓。答曰,依啓。
禮曹啓曰,取考己卯年滿將出來時謄錄,則郊外迎·餞慰,及到館後上下馬·翌日等宴,俱以宰臣入參,後又以時任·原任大臣,相替進參事,自政院,分付排日矣。今此博氏,旣以滿將例接待,則郊外迎·餞慰及入京後上下馬·翌日等宴宰臣,令該曹,依例差出,而大臣入參與否,何以爲之乎?前例雖如此,此是一時變禮,令廟堂議處,何如?傳曰,依啓。
又啓曰,取考滿將時謄錄,則接伴之行,有御帖齎去之事,令承文院,今日內正書下送。且滿將時,則以帝命出來,事體自別,故義州則其行已過,只平壤及開城府兩處,及又於中路別遣問安官,大臣一員及承旨,出迎於碧蹄,又大臣一員,出接於郊外,而宴禮則一依勅使例爲之。今此博氏之行,意望自不下於勅使,亦依此例爲之乎?令廟堂定奪,分付,何如?傳曰,依啓。
備邊司啓曰,云云事,傳敎矣。今此博氏之行,旣不知所幹輕重之如何,在我之道,不可不從優爲之,故依滿將時例施行事,已爲啓下定奪,則別無更爲議處之事,一依前啓下擧行之意,敢啓。答曰,依啓。
又啓曰,再昨生薑·靑竹,已爲措備,而禁軍安應男等,請退發行之意,已盡於臣等之啓辭矣。其夜政院招問之時,本司郞廳申謹,矇不致察,以禁軍時方待令爲答,有若生薑未及措備,而不得發送者然,致有政院,請推該曹之擧。莫重回啓之事,如是錯對,其謾不知東西,甚矣。申謹汰去之意,敢啓。答曰,依啓。
又啓曰,接伴使尹順之,已爲啓下,而己卯年滿將接伴使鄭太和,亦以從二品假銜以送。今亦依此例擧行之意,敢啓。答曰,依啓。
又啓曰,博氏接伴使,旣已差出,文學南老星狀啓中,有譯官從略下送之語,堂上譯官一人,堂下譯官一人,淸譯一人,接伴使所帶譯官一人,竝爲下送之意,敢啓。答曰,知道。以上備局謄錄
訓鍊都監啓曰,初運京畿壯抄砲手四百十九名內,今日敎場逢點者四百一名,雜頉十八名矣。二十日放糧,二十一日爲始,依上年例,北營輪回入番之意,敢啓。傳曰,依啓。訓局謄錄
上在昌慶宮。停常參·經筵。
下直,接伴使金南重。內下日記
同義禁李行遠,左承旨金尙三度呈辭。入啓。遞差。
都承旨韓亨吉上疏,大槪,風病石淋,一時俱發,行步蹣跚,言語閉澁,淸使時趨蹌應對,決不可堪,乞賜遞免事。入啓。
吏曹啓目,粘連副提學李明漢上疏云云。法典內,承文院·弘文館,例兼春秋,而承旨及玉堂堂下,或有相避拘礙之事,則有春秋減下,而不遞本職之規是白乎矣。近例副提學,則或有因相避,竝遞本職者,副提學耳,亦竝遞本職,未曉其意是白置,依承旨例,只減春秋,本職則勿爲遞差,何如?啓依允。
同副承旨□□□啓曰,昨日登對,尹順之改差事,出於臣之率爾妄陳,實非李溟之過也,惶恐待罪。傳曰,勿待罪。
京畿都事書目,災傷尤甚差錯,南陽府使閔仁佺罷黜事。
延陽君李時白箚子。大槪,辭職事。入啓。以上朝報
有政,吏批,以郭弘祉爲典籍,李尙儉爲禁府都事,睦性善爲承旨,申濡爲吏曹佐郞,權任中爲司諫,李元禮爲肅川府使,南銑爲禮曹參議,黃瀡爲禮賓正,睦性善爲左承旨,李道長爲副應敎,鄭維城爲修撰,李後山爲兵曹佐郞,金蓍國爲兼同知義禁,朴檜茂爲黃山察訪。吏批政事
備邊司啓曰,禮曹判書李景曾,自前見重於淸人。今此博氏之來,使之接待,不無所益,接待所堂上差下,前啓下工曹判書尹暉減去,宜當,敢啓。答曰,依啓。備局謄錄
接待所啓曰,今此博氏之行,備邊司,以接待所啓下郞廳四員差出,各司監造官亦以四員差出,書吏九人,書寫二人,以各司有料布者,差定,庫直四名,使令二十一名,竝依滿將時例,差定,令戶·兵曹給料布使喚之意,敢啓。傳曰,依啓。
戶曹啓曰,本曹佐郞成夏明,以接待所郞廳啓下矣。成夏明,以貿銀歲幣等色,所掌頗緊,而同色佐郞洪錫箕,新恩受由,下鄕未還,而獨爲察任,若又移差於接待所,則所掌之事,似爲虛疎,以本曹正郞安鋌換差,何如?傳曰,依啓。
接待所啓曰,本所郞廳四員,已爲差出,方察該房之事,公事郞廳,令該曹,依例差出,何如?傳曰,允。
戶曹啓曰,博氏之行,雖以勅使自處,而其所徵索之物,比前倍增,如皮毛·鍮鐵諸具等項,無物不求,而求必疊件。鄭譯,一如之以第三使自處,該曹之物力,固不可顧,而惟以不失其歡心爲期,大匹緞衾子改造入給之外,毛衾·阿多介等物,竝爲造給之意,敢啓。傳曰,知道。以上接待所謄錄
全羅道靈光居幼學李慶雲上疏。答曰,省疏具悉。深嘉爾爲國之誠,條陳之事,當留念而採施焉。內下記草
上在昌慶宮。停常參·經筵。
右議政姜碩期箚子。大槪,冒陳情悃,冀蒙裁察事。入啓。答曰,省箚具悉卿意。卿之病勢,果難行禮,安心調理,勿爲出接。
答都承旨韓亨吉疏曰,省疏具悉。卿雖有疾,不至衰老,勿辭察職。
延陽君李時白箚子。啓下該司。
弘文館啓曰,新除授副應敎李道長,時在慶尙道柒谷地,經筵入番事緊,請斯速上來事,下諭。傳曰,依啓。
京畿監司李必榮,迎候事,境上出去。
備邊司郞廳,以領議政意啓曰,戶曹判書李溟請推事,傳曰,其時稟啓,發於承旨,非戶判所爲事,下敎。臣之錯認,不能致察之失,著矣,不勝惶恐。但大臣議差之任,承旨輩,亦且循情稟啓,則事體尤爲不當,當該承旨,請推考。傳曰,依啓。以上朝報
備邊司啓曰,近因本司堂上元數不多,且各有故,坐起來參之員,或至二三,非但事體埋沒,論議之際,未免孤陋。博氏之行,今又出來,酬應之事必多,方在引告之人,竝令出仕,有司堂上李明漢,兼帶春秋,速爲減下下批,使之察任,同中樞府事朴,備諳瀋中事情,本司堂上差下,宜當,敢啓。答曰,依啓。
又啓曰,禮曹啓辭,戶曹啓辭,今番博氏之行,依滿將例磨鍊,故七站禮單,竝爲磨鍊,纔以入啓矣。今聞平壤迎慰使差出,黃州迎接使不爲差出云,禮單已爲措備,而迎慰使不去,則彼必以黃州闕站知之,恐有初頭歉然之色,而在我無厚待之意。平壤迎慰使旣出,則黃州迎慰使,似不可不出,敢啓。傳曰,使之速爲差出事,傳敎矣。取考滿將時文書,則其時迎慰則平壤等三處,餞慰則四處磨鍊矣。其後備邊司,更以七處啓稟磨鍊,回還時禮單等物,追給於灣上。今亦依此例,措辭追給,餞慰則七處,竝爲磨鍊擧行,似或便當,而該曹不敢擅便,令廟堂,定奪施行,何如?傳曰,依啓事,傳敎矣。今此接待節目,一依滿將時爲之,則迎·餞慰一款,不須異同,依該曹啓辭施行,無妨,敢啓。答曰,依啓。以上備局謄錄
接待所啓曰,博氏之行,不日將爲入京,應用修理軍刷馬價木六同,令兵曹,爲先移送之意,敢啓。傳曰,依啓。接待所謄錄
上在昌慶宮。停常參·經筵。
慶尙監司書目,蔚山地,黃白石形體七尺,自海港中水源半把處,移坐陸地巖上,變異非常事。東萊呈,以本月十一日地震事。
都承旨韓亨吉上疏。大槪,淋痛方苦,儻往碧蹄之後,病勢轉劇,不得行禮,則生事可慮,乞賜遞免,以便公私事。入啓。答曰,遞差。
平安監司書目,博氏一行,十九日到平壤事。
司憲府啓本,贊儀李琳矣唱榜時,前四拜全然闕,唱榜罪,笞五十贖,公罪。啓罷職。
政院啓曰,都承旨有闕,當日爲政,都承旨差出後,卽爲下直,碧蹄出去矣。政官命招爲政之意,敢啓。傳曰,知道。
達城尉箚子。大槪,病勢一向沈痼,差復無期,兼帶尙方提調,乞賜遞免事。入啓。
以戶曹崔有海別致賻單子,傳曰,棺板,亦爲題給。
兵曹判書沈器遠箚子。大槪,痼疾沈綿,灸瘡濃發,前頭多事,供職無期,至於召牌臨門,末由趨詣,罪戾尤積,本職及兼帶備局堂上,竝乞遞免事。入啓。
南陽府使李楷,謝恩後,仍爲下直。以上朝報
有政。吏批,以李明漢爲承旨,鄭始成爲奉敎,孫會宗爲成均博士,李明漢兼春秋減下,李明漢爲都承旨,李楷爲南陽府使,金孝健爲司藝,金㝅爲禁府都事。吏批政事
備邊司啓曰,云云事,傳敎矣。自前淸人接見時,別無大段問答之事,今此博氏之來,未知所幹何事,而在我可慮者,是唐船一款,彼若問及久留之意,則宜以海中出沒之時,發軍防備,使不得近岸,我國之人,無由接話,其船去留情形,何以知之?彼若又以終不出擊爲言,則答以,我國兵力,斷無從事於海中之勢,況其船自來自去,何可先自下手,以開兵釁乎?大國分付,亦令不接話,不給糧,不許近岸,故依此遵行而已云云,宜當。且唐船出入之意,似不過通商牟利之計,故沿海地方防禁極嚴,而我國人心極惡,乃有冒死潛商之人,則現捉於宣川,事極痛駭,已爲梟示警衆之意,竝爲言及,則語涉質實,不無動聽之理。非但自上接見時,至於宰臣問答之際,亦以此爲辭,如何?且目今切迫之事,莫如運餉,或因言端,略及力竭難繼之意,亦似無妨。三件刷還事,則以上年龍將之來,已盡刷去,而其中幸有落漏者及追後逃來之人,則十分申飭,隨得隨送之意,言之,亦當。此外問答說話,未能逆料,不得列錄以入,敢啓。答曰,知道。此付標處,則似未妥當矣。且唐船之來,以似是偵探之意,從實答之,宜當。潛商一事,自上則勿爲言及,似爲得體矣。以上備局謄錄
備邊司草記。答曰,依啓。査功一事,使之從速爲之。內下記草
上在昌慶宮。停常參·經筵。
大臣·備局堂上·大司憲,引見。內下日記
答達城尉兵曹判書箚曰,省箚具悉。卿宜勿辭,安心調理。
以禮曹,大殿·中殿誕日習儀單子,傳曰,權停。
平安監司書目,宣川府使李烓,以鐵山元定兼官,呈病不進,罷黜事。
黃海監司書目,安岳郡守柳道三,因房妓一事,逃避不現,朝廷以處置事。
榻前,吏曹判書南以雄所啓,守令差出,例有三處窠闕,然後政事,取稟矣。宣川·安岳,皆西路緊要之地,何以爲之?上曰,勿拘常規,從速差出,可也。承旨韓興一曰,明日不可爲政,今日爲政,何如?上曰,今日爲政差出,可也。其處異於內地,極擇差出。領議政李聖求所啓,宣川不必文官,武臣交差,何如?上曰,交差,亦可矣。
忠淸監司書目,素患風病危重,鐫改職名事。
以備邊司公事,安岳郡守柳道三拿推事,捧承傳。以上朝報
有政。吏批,以李球爲郭山郡守,許洙爲安岳郡守,洪頤性爲宣川府使,睦性善兼春秋減下。以上吏批政事
引見時,上曰,近來日寒如此,錦州之軍,何以經過?頃見大將狀啓,則鹽醬亦不得食云,雖不得多數入送,許多運糧入去之駄,各付少許,可也。領議政李聖求所啓,訓鍊都監,則有提調郞廳,而御營廳則祗有大將,故文書專委於書吏,從事官,以文官差出,何如?上曰,當問於大將而爲之。聖求曰,此事,左相亦以爲然,何必問於大將乎?上曰,大臣之意如此,則相議差出。領議政所啓,目今難事,莫如運餉,而民情必有所不支,此外廣思補餉之策,何如?上曰,無善策矣。聖求曰,古者庶孽,必許通然後,得以赴科,而今則許通之路專廢。今後使庶孽輩,納穀於錦州,以助軍餉,然後始爲許通,何如?上曰,納穀許通之事,似爲無妨矣。領議政所啓,鄭太和所送文書,或送于館所,或於博氏處示之,如何?上曰,明日下馬宴時,大臣親示博氏爲當。領議政所啓,今見接伴使狀啓,則博氏詣闕,惟當所言云。明日入來時,送言于郊外曰,遠路驅馳,不無勞困,且聽受皇命,一刻爲急,而方在調攝之中,不能迎見,以直來爲請,未知,如何?上曰,何必郊外?今日以此,善爲措辭,預通于碧蹄,可也。
備邊司啓曰,接待所啓辭,己卯年勅使馬將出來時,適値冬至日,而望闕禮節次,以正朝·冬至·聖節,自上,例爲率百官望闕禮,而卽今上候方在違豫之中,勢難行禮之意,答之,則自上,雖以病未得行禮,而大君·大臣以下,率百官來會館所,勅使一時行禮云,故依其所言,擧行矣。今者博氏之行,自擬勅使,而明日入來,再明日乃是聖節,彼雖未及思之,自我發言以問,似爲宜當,令廟堂酌處,何如?傳曰,依啓事,傳敎矣。接待所啓辭,甚當,依此爲之之意,敢啓。答曰,知道。以上備局謄錄
接待所啓曰,博氏之行,留連遲速,未能預料,而本所一應該用燒木無出處,自前勅使時,値衛軍到防之朔,則例爲八九百名二日付役,而今則姑爲減數,五百名限二日付役事,令兵曹急急擧行,何如?傳曰,依啓。接待所謄錄
訓鍊都監啓曰,軍色郞廳李枝茂,今差接待所郞廳,近來本色,方爲多事,各道砲保價布,日日疊到,逐日捧上,仍爲分給,若專爲接待所,而不察本任,則非但許多軍兵冬衣之資,趁未受出,各官領納色吏,當此飢饉之日,亦有留京之弊,事甚未安。李枝茂接待所郞廳改差,何如?傳曰,不允。
引見時,綾城府院君具宏所啓,哨官申可貴,東殿西行之後,瀋陽無針醫題名啓請,故入送辭朝之時,東宮回還後,卽爲出來事,傳敎,故渠亦知此意而去,其代不爲差出矣。頃見館中狀啓,則只平壤人趙後說出送,申可貴則仍留云,可貴出來遲速,未可預料,其代哨官差出,何如?上曰,申可貴,針術之外,可用於行陣間者乎?宏曰,可貴有膽氣者,他處亦可用矣。上曰,然則姑留,其代差出,可也。訓局謄錄
上在昌慶宮。停常參·經筵。
夜五更,流星出攝提星下,入軫星上,狀如鉢,尾長五六尺,色白。
左議政申景禛,都承旨李明漢,問安承旨安獻徵,禮曹正郞李惟達,入來。
京畿監司李必榮,未及境上,拿推事,捧承傳。
以忠淸監司辭狀,傳曰,勿辭,調理察職事,回諭。
禁府都事朴守素,京畿監司李必榮拿來事,出去。
慶尙監司書目,自如察訪韓夢參,罷黜事。
監察洪處尹,前任翰林,實錄曝曬後,入來。
迎慰使尹就之·宋文徵,入來。
大殿,政院·玉堂·藥房問安。答曰,知道。
備邊司啓曰,京畿監司李必榮,旣已拿推,卽日爲政,其代差出,使之察任,宜當,敢啓。傳曰,依啓。
文學南老星,入來。
迎慰使卞三近,入來。以上朝報
有政。吏批,以李泂爲典籍,李穎達爲自如察訪,愼得義爲贊儀,韓亨吉爲京畿監司。吏批政事
備邊司啓曰,接待堂上,館伴稱號,似爲不難,而有館伴,則各項節目,次次增重,所用禮單,亦多後弊,不可不慮。令接待所,各別周旋,俾無館伴稱號之患,何如?答曰,依啓。
又啓曰,接伴使金南重,別無身犯之失,而見過於彼,必欲改易,金南重改差,其代,以李景憲差下,宜當,敢啓。答曰,依啓。
又啓曰,新除授安岳郡守許洙,方在平山地云,往來辭朝,必致多日。博氏之行,回還遲速,未可預料,使之破格,除朝辭赴任,宜當,敢啓。答曰,依啓。以上備局謄錄
接待廳啓曰,因譯官趙孝信告目,聞鄭譯言,在前勅使時,無慕華館宴禮,弘濟院,依前例,設帳幕設茶啖云,故卽者,移排幕次於弘濟院,將行茶啖,茶啖時,則大臣無接待之規,敢啓。傳曰,知道。
又啓曰,茶啖無事進排,卽爲行茶,仍行酒二盃之後,退牀分給別監之意,敢啓。傳曰,知道。
又啓曰,博氏一行,自闕內,來入館所,當行茶啖之意,敢啓。傳曰,知道。
又啓曰,卽者入給明日望闕禮儀注,則鄭譯言,禮貌則當依前日冬至望闕禮例,爲之,百官使之齊會於四更頭,且問大君來參與否,譯官等答,以麟坪大君,將爲來參云矣,敢啓。傳曰,知道。
又啓曰,下馬宴禮,凡具已爲整待矣。卽者鄭譯言,今日日勢已暮,明日退行云,敢啓。傳曰,知道。
接伴使金南重,文學南老星,聯名狀啓內,此刻鄭譯言內,自上接見事,更爲定奪,則差官以爲,入京之日,不可不趁卽往拜。或有事故,則雖暫留館所,差晩詣闕,必於其日拜謁云爲白臥乎事。據所粘連啓下是白有亦,彼旣以入京之日,不可不趁卽往拜。如是懇請,便殿接見諸事,已爲預備爲白有置,明日當爲接見之意,使之措辭言之事,行移,何如?啓依允。以上接待所謄錄
上在昌慶宮。停常參·經筵。
禁府都事朴守素,前監司李必榮拿來。
判尹金自點箚子。大槪,累朔病重,受由調治,而病勢沈痼,供仕無期,乞遞本職及兼帶,以便公私事。入啓。
京畿監司韓亨吉,到界事,出去。
備邊司啓曰,本司有司堂上三員內,禮曹判書李景曾,接待所堂上進去,都承旨李明漢,不得來仕,只有沈演,當此多事之時,勢難獨爲,本司堂上朴,使之兼察有司之仕,何如?傳曰,允。
答判尹金自點箚曰,只遞判義禁。
午時未時,日暈。以上朝報
備邊司啓曰,傳曰,朝使別監,往見備邊司,則無一員來會,怠慢極矣。問啓事,傳敎矣。去夜,因望闕禮,四更頭齊會于南別營,行禮之後,各司罷還,往來開坐之際,以致差晩,至勤下問,極爲惶恐,敢啓。答曰,知道。最晩來詣堂上,推考。
又啓曰,黃一皓去扶餘地,黃胤後在順天任所,罔晝夜上來之意,忠淸·全羅兩道監司處,發馬行移,何如?答曰,依啓。
又啓曰,接待所,百官見官禮應行之語,鄭譯自昨日提報,而臣等,以在前勅使時則有勅書,故百官迎勅行禮後,仍來館所,行見〈官〉禮,此則禮所當然,而今行則無異勅使,而旣不奉勅,見官禮一節,無可據爲之。以此前日滿將之來,亦不爲之,今不可創開之意,屢次開諭矣。卽刻鄭譯又言,此禮之行不行,於吾身,少無利害,而來此之人,皇帝近侍,如我國承旨,到彼言其不行,若以爲欠禮,則如何?屢次往復,終不聽從,令廟堂議處,何如?答曰,依啓事,傳敎矣。旣無勅書,則不當有見官禮,而彼旣再三强請,在我之道,不必以不難之事,失其歡心。依其所言,速行見官之禮,似爲宜當,敢啓。答曰,依啓。以上備局謄錄
接待所啓曰,以備邊司啓辭,百官見官禮擧行事,傳言於鄭譯,則鄭譯,通議於博氏,答曰,今日日勢已暮,明朝行見官禮後,仍爲設行下馬宴,宜當云。依此擧行之意,敢啓。傳曰,知道。
又啓曰,罷漏時,博氏等,先行禮數後,序立東庭,仍令百官行禮而罷矣,敢啓。傳曰,知道。
又啓曰,卽刻一博氏送言曰,俺等平生好鷹,無聊中欲爲玩賞,良鷹二連,明日內,須爲得見云。觀其氣色,似不可已,令該曹,急急覓給,何如?傳曰,依啓。
傳曰,今日下馬宴設行與否問啓。本所啓曰,云云事,傳敎矣。下馬宴,自早朝請行,而鄭譯稱以,博氏必行百官見官禮,然後設行云云,方爲待候之意,敢啓。傳曰,知道。
戶曹啓曰,兩博氏,房排衾還出給之曰,紅色非所取,以黑色改造,而大匹段極品造給云,且昨日禮單中物膳,全數還出作銀云。今朝承旨,持來各色紬十六匹,卽爲出送匹段換給云。如南草·實果等物,初頭徵索,汲汲如失,鄭譯,亦一依博氏接待事,恐嚇不已,該曹倉卒難辦,極爲可慮。臣等,時未見鄭譯,欲爲相見開諭,而氣色頓異於前日之意,敢啓。傳曰,知道。以上接待所謄錄
義禁府啓曰,罪人李玉,文書取考處置事,允下矣。待判義禁差出後,處置之意,敢啓。答曰,知道。禁府謄錄
上在昌慶宮。停常參·經筵。
下直,江原監司鄭廣敬,黃山察訪朴檜茂。
文學南老星上疏。大槪,乞賜恩暇,歸見老親事。入啓。答曰,給由。
藥房啓曰,冬令申威,夜雪凝寒,伏未審調攝中,聖候,若何?臣等不勝仰慮之至,敢此問安。答曰,一樣。
禁府啓目,李必榮元情云云。刑推得情,何如?啓除刑推照律。
禁府啓曰,本府都事李碩基,病勢極重,差復不易,多事之時,不可久曠,改差,其代,在京無故人差出,何如?傳曰,允。
忠淸監司書目,今月初十日地震事。
京畿監司書目,龍仁呈,以持平李袤,病重上去不得事。啓遞差。
吏曹啓曰,臺諫有闕,政事,取稟。
京畿都事李慶相,災傷覆審後,入來。以上朝報
接待所啓曰,卽刻一博氏,使淸譯申尙福,傳言於臣等曰,闕內接待時,下送之饌,不但味品甚佳,國王致款送來,故俺留置座右,常常默食,極以爲感之意,須轉聞闕下云。臣等答以,惟命,而聞尙福之言,則饌物皆留置其房中,頻頻更煮而食,使之切勿浪用云矣,敢啓。傳曰,知道。
又啓曰,卽刻鄭譯,以博氏意,言懷恩君處,有所言之事,其家下人招來云,招入之意,敢啓。傳曰,知道。
又啓曰,卽朝,接伴使·接待所堂上及百官,次第行見官禮,罷出,下馬宴差晩設行事,待候矣,敢啓。傳曰,知道。
又啓曰,懷恩君家奴來現,則出給簡書一封,使之傳給懷恩君處矣,敢啓。傳曰,知道。
又啓曰,昨夜鄭譯,以房妓二人退出,趁未改定之故發怒,捉入郞官色吏輩,多般詰責。禮曹佐郞盧尙賢,私發捕監軍官,搜括閭閻,捉得房妓可合之人,致有奔播之患。臣等,自初申飭房妓之事,不啻丁寧,而旣不預備,捕盜軍官,雖待候於館所,而何敢私自發送?至於半夜閭巷之間,執捉女人,有若捕盜賊者然乎?極爲可駭,郞廳盧尙賢,從重推考,何如?傳曰,依啓。
接待所郞廳,以領議政意啓曰,臣與工曹判書尹暉,請行下馬宴,六酌而罷,問答說話,臣當詣闕,書啓,敢啓。答曰,知道。
戶曹啓曰,今此博氏之行,如飄風驟雨,聞奇四日,便卽入京,雖欲分定外方,固不暇及,而接待諸事,束手罔措。夏間有龍將出來之先聲,略將乾魚·紙扇·刀子等物,若干分定,而亦以本曹,一依市直,給價換貿,非外方之自備也。頃因瀋中夫之之喪,問安等禮,些少所備,亦盡用下,猝遇此行,罔知所爲。此行自爲尊重,旣以勅使自處,而其所徵索,比勅使倍增,他餘之物,猶可竭力經營。至於豹皮,則各宴禮單,房排所用,通計七十餘張,而前日遺在者,纔三十餘張,僅得近日支撑,而他無出處,搜括京商,倍價刁蹬,而旣盡之後,又無繼策,矧聞此行,回還無定期,尤爲可慮。自前勅使,累次出來,該曹無收布銀價卜定,外方之共知,今因倉卒窘迫,不得不求助於外方,令各道監·兵使,隨其物力,檻穽所捉豹皮或一二張,勿爲分定各官,自營措辦,及時上送,似爲宜當。以此意,除兩西·京畿外,五道監·兵使處,行移,何如?傳曰,依啓。以上接待所謄錄
衿川居幼學李行敏上疏。答曰,省疏具悉。深嘉爾爲國之誠,所陳之事,當留念而採施焉。內下記草
上在昌慶宮。停常參·經筵。
巳時,雷動雨雹,狀如小豆。內下日記
禁府啓目,前京畿監司李必榮矣,未來到開城府,致有生怒,罪杖一百贖,公罪。啓功減一等,罷職。又啓目,英陵參奉李河岳,元情公事判付內,姑停刑推,議處。又啓目,前洪原縣監李益吉,元情公事判付內,姑停刑推,議處。又啓目,趙廷立刑問一日三次,張秋日刑問一次不服,加刑。啓依允。
正言朴長遠啓曰,臣伏蒙恩暇,歸展先墓勞動,幽明感激涕泣,當卽上來供職,以報萬一,而第緣墓間有土石之役,力弱晷短,工未易訖,以致遷延,由限之過,亦已累日。臣之牽情越法之罪,在所難免,決不可仍冒言地,請命遞斥臣職。答曰,勿辭。退待物論。以上朝報
有政。吏批,以具宏爲判義禁,朴遾爲校理,戶曹佐郞洪錫箕,工曹佐郞朴純仁相換,閔應慶爲禁府都事,朴爲司饔提調,金益禧爲持平。吏批政事
備邊司啓曰,前日登對時,獨輪車造作事,定奪矣。從禁軍尹愼之言,一依唐車,已爲製造,續因觀象監兼敎授韓世良之言,又造一車,其制比唐車似好,而容入雜物,亦頗省小。此兩車,令該曹,下送於關西,使之依樣造作,以便調用,何如?答曰,允。以上備局謄錄
接待所啓曰,卽日當行翌日宴,而鄭譯送言曰,雨勢不止,上下沾濕,不須此日行禮,明日退行,宜當云,敢啓。傳曰,知道。
備邊司啓曰,今番博氏之來,前頭詰責之端,未知,復有何事,而已發兩件,亦非細故,般役引多人,不無意外難測之患。其間輕重左右之權,都在鄭譯,必須厚待,以爲用力周旋之地,例給之外,願爲別贈,慰悅其心,似當,群議如此,敢啓。傳曰,依啓。
接待所啓曰,今日空日,故別茶啖具味數,入給之意,敢啓。傳曰,知道。自後空日,每如是啓辭。以上接待所謄錄
義禁府啓曰,云云事,傳敎矣。受敎事目中,科擧用情者,邊遠充軍,勿揀赦前,而無決杖之語,故前日鄭繼宗·李昌臣等,亦以邊遠充軍,功減一等,徒三年定配,而不爲決杖矣,敢啓。傳曰,知道。禁府膽錄
備邊司粘連啓目。答曰,依啓。捉告人等,次次替傳,殊未妥當,令該道監司,別定軍官,嚴護上送。
又粘連啓目,博氏所贈之物事。答曰,依上年例題給,似當,更爲參酌處置。內下記草
上在昌慶宮。停常參·經筵。
謝恩,戶曹佐郞朴純仁,典籍李泂,護軍韓善一。
下直,同福縣監閔聖復。
以禁府李震英等定配單子,傳曰,此罪不爲決杖耶?問啓。
以忠淸監司,秋三朔道內各官留決獄開坐啓本,傳曰,以死罪逃亡人妻子及兄弟,勿爲囚推,以敦風俗事,頃年下敎,而此啓本中,囚弟妻者,甚多,事甚不當,令該曹察處。
義禁府照本,武兼宣傳官李震英,武科二所書箭官,擧子徐應龍,六兩未入格樣,以矇然上矢罪,邊遠充軍,勿揀赦前,告身盡行追奪。啓功減一等。又照本,前訓鍊主簿洪耆俊矣傳箭官,以換給呂承龍,頗有用情罪,邊遠充軍,勿揀赦前,告身盡行追奪。啓功減一等。
政院啓曰,傳曰,私忌日,刑推公事,何以捧入乎?事,傳敎矣。臣等,矇然未及覺察,致勤聖敎,不勝惶恐之至,敢啓。傳曰,知道。今後察爲。
院啓,正言朴長遠,引嫌而退。緣有石役,趁未上來,勢所然也,由限已過,似難在職,請命遞差。答曰,依啓。
綾城府院君具宏箚子。大槪,陳情辭免判義禁事。私忌,以留政院。
吏曹啓曰,臺諫有闕,政事,取稟。以上朝報
傳曰,今來博氏,乃是近臣,令接待所,各別厚待,所求鷹連,亦令依數入給。
傳曰,博氏優待事,及所求鷹連,依數入給事,已爲下敎,而何無與否耶?事,傳敎矣。自博氏入京後,連有承旨·承傳之行,鄭譯多事,未遑與臣等相接,今日宴罷之後,約與相見,有多少說話,當爲啓辭,而臣溟,以老病,觸寒奔走,昏倒不察,日勢已暮,還家調治。臣景曾,獨爲啓辭,恐有遺漏,期於朝日共會而構草,至於優待及鷹連等事,方爲奉行,竝欲一時覆啓,而致勤聖問,不勝惶恐之至,敢啓。傳曰,知道。
接待所郞廳,以左議政意啓曰,臣與豐寧君洪靌,行翌日宴,而六酌後,淸使辭曰,主客俱不能飮酒,止此爲可云。臣等更請,又行二酌而罷,座上絶無一言,而察其辭色,似有和氣之意,敢啓。傳曰,知道。以上接待所謄錄
訓鍊都監啓曰,明日操練當次,而在前,客使留館時停行,故敢啓。傳曰,知道。訓局謄錄
上在昌慶宮。停常參·經筵。
知事金藎國,校理金始蕃,入來。
左承旨睦性善上疏。大槪,腫患危重,冒死乞遞事。私忌,以留政院。
禮曹啓目,粘連咸鏡監司書狀云云。璿源殿參奉南斗樞等,盡心影幀終始保全,守僕申守施賞之事,勿施,何如?啓依允。役事監董爲在,參奉乙良,陞敍。以上朝報
備邊司啓曰,前因平安監司狀啓,海邊防守軍,姑待博氏入京通諭後,罷兵之意,入啓,蒙允矣。卽令接待所堂上通諭之意,敢啓。答曰,知道。
接待所啓曰,以備邊司啓辭,傳曰,知道事,傳敎矣。問于鄭譯,則初以椵島各處,搜探分付,而旣無唐船之出來,各浦自有邊將,何必別爲防守乎?不須問于博氏,卽罷爲當云,鄭譯之擔當如是矣,敢啓。傳曰,知道。以上備局謄錄
接待所啓曰,今日空日,故別茶啖,具味數入給之意,敢啓。傳曰,知道。
又啓曰,以本所草記,傳曰,自前大君,無押宴之規,請宴後,空日欲爲行茶相見爲答,似可矣事,傳敎矣。卽言鄭譯,則自上違豫,不得請宴,大君行禮,則皇帝聞之,大有光彩,故朝者,敢言己見矣。規例如此,則奈何?云,敢啓。傳曰,知道。空日,使大君往見,設茶贈物。
又啓曰,凡干接待之事,特爲優厚,雖無前例之事,聽施所言,至於按席中折草,皆令換以木花,而竝依其言。鷹連則初入之鷹,經夜之後還給,其後連二次入給,而皆爲退出,方令改得之意,敢啓。傳曰,知道。
又啓曰,卽刻鷹子二連改備,無弊,入給之意,敢啓。傳曰,知道。
戶曹啓曰,以本曹博氏禮單磨鍊單子,傳曰,此禮單,以滿將時,初巡禮單物件磨鍊乎?後巡磨鍊乎?問啓事,傳敎矣。滿將時接伴使齎去禮單,比遠接使勅使時禮單頗減,而七站中,亦減三處設宴。及其入來之後,接待之規,一從勅使時例,故三站闕處,還爲磨鍊追給,而當初義州接伴使禮單,則不爲加減,仍爲受去。今此接伴使禮單,依滿將時禮單磨鍊之意,敢啓。傳曰,知道。以上接待所謄錄
上在昌慶宮。停常參·經筵。
夜五更,坤方艮方,有氣如火光。
禁府,李震英永川郡,洪耆俊全州府,徒三年定配。啓。
刑曹判書具仁垕箚子。大槪,病勢危重,本職及兼帶御營大將·備局堂上,乞遞事。入啓。
答綾城府院君具宏箚曰,省箚具悉卿懇。卿宜勿辭,從速察任。
答左承旨睦性善疏曰,遞差。
弘文館啓曰,新除授校理朴遾,時在江原道原州地,經筵入番事緊,請斯速上來事,下諭。傳曰,允。
傳曰,政事,明日爲之。以上朝報
備邊司啓曰,去二十二日判下公事,昨夕,始令使令來傳,極爲駭愕。且有所問之事,早朝發牌招其當該官,則緩緩來現,事甚怠慢,當該官,請推考。答曰,允。
又啓曰,豐德正兵金九化,呈狀于本司曰,女子禮成,丙子年被擄,己卯年逃來,而去冬刷還時,以題名還入瀋陽,父子之情罔極,價物艱難措備,欲爲入去贖還云。狀辭誠爲切迫,公文成給,許令入去,何如?答曰,依啓。以上備局謄錄
接待所啓曰,兩博氏來會鄭譯之房,謂鄭譯曰,爾今來本國,便是主人,不可不設辦待俺等云,故鄭譯,具由懇請於臣等曰,日後應捧禮單等物中,當爲計價,願得雌犢一頭。臣等措辭,以雌牛酒一盆入給,卽爲烹煮,食之,半日乃罷,而仍以牛肉二盤,送于臣等曰,不得相會,願爲領情云,敢啓。傳曰,知道。
戶曹啓曰,今此博氏之行,依滿將例接待,而入來後,竝爲磨鍊,追給禮單,故今則七站禮單,一時磨鍊以啓之意,敢啓。傳曰,知道。
又啓曰,以接待所啓辭,七八日,使大君往見,設茶贈物事,傳敎矣。取考謄錄,前日大君,勅使相見時,則贈物頗薄略,而滿將相見時,稍爲優厚,故從滿將時例,別單書啓之意,敢啓。傳曰,知道。以上接待所謄錄
司憲府啓目。答曰,依允。功減一等,照律爲乎矣。逃亡未久爲在,守令乙良,分揀。內下記草郞廳黃仁儉校正。日記廳郞廳趙景觀書。
上在昌慶宮。停常參·經筵。
有政。吏批,以姜允亨爲兵曹佐郞,李厚源爲承旨,吳熽爲學正,申命羲爲學錄,南翧爲正言,金堉爲左承旨,韓興一爲右承旨,李厚源爲左副承旨。吏批政事
接待所啓曰,卽者鄭譯送言于臣等曰,前日九王,黃海道所失馬二匹,曾雖入送,而各有其主,卽爲推去,九王則時無所得,今行不可不推去,本色馬必不得,則兩馬價銀準備,留待黃州之意,急急行會黃海道云。臣等,使李馨長多般爭執,而少無動聽,其意必欲推去,問價銀多少,則一馬之價,例是百兩云,令廟堂處置,何如?傳曰,依啓事,傳敎矣。前日九王馬價銀二百兩,令黃海道備送矣。頃接十月初五日成貼黃海監司報狀,則價銀二百兩,已爲準納於侍講院,受到付上送。又見九月二十五日成貼宰臣狀啓,則黃海道所送九王馬價銀二百兩,亦爲入來云云。此必中間未及傳致,而有此侵徵之語,此意,令接待所,詳細開諭于鄭譯,爲當,敢啓。答曰,依啓。以上備局謄錄
接待所啓曰,今日當行回禮宴,而明日則空日,大君茶禮設行,何如?傳曰,明明日爲之。
接待所郞廳,以判中樞府事沈悅意啓曰,臣與宰臣知敦寧府事申景禋,今日詣博氏所館處,回禮宴無事行禮,而別無所言,再三勸飮,則辭以,俺等本無酒量,不爲强飮,七酌而罷矣,敢啓。傳曰,知道。
戶曹啓曰,今日鄭譯送言曰,博氏求請海松子二石,生栗五石,胡桃五石,淸蜜四石,速爲措備云。此等物,非但準數難辦,運價亦重,欲爲溫辭開諭,略減其數,而如周皮靴鞋等各樣雜物,一人各四五件式求之,故竝爲造給之意,敢啓。傳曰,知道。
戶曹啓曰,黃州以西至義州五站餞慰使,以各其道僻邑守令代行事,政院已爲啓下矣。自前代行,則各站禮單,預爲磨鍊下送,今亦別定譯官,及期下送,俾無窘迫之患,何如?傳曰,依啓。以上接待所謄錄
上在昌慶宮。停常參·經筵。
夜一更,東方有氣如火光。
謝恩,持平全益禧。
下直,泰仁縣監柳德昌。
事變假注書洪處大,病親出去,代李爲之。
同知李,江原監司遞來。
院啓,臣之於君,猶子之於父,父有其憂,而子享其樂者,古今未嘗有也。況今國事多艱,玉候久愆,當此之時,人臣分義,只是體聖上丙枕之慮,忘一家一念之私,割愛忍痛,宜無不至。至於奔走盡瘁,顚仆于路,職分內事,非所當言。瀋陽質子之行,今幾年矣,而厭避之習,愈往愈甚,前後特敎之丁寧,非不切矣。朝廷策勵之擧,非不嚴矣,而前禮曹判書臣尹毅立,除授本職之數日,乃敢抗章控私,言其老病,該曹亦卽以不堪兼帶備局逐日之任,回啓許遞,臣等實未曉其意也。大宗伯之任,極一時之選,該曹注擬之際,屬望之如何,老病之輕重,必已十分愼重,而昨日擬望,今日請遞,臣等實未曉其意也。尹毅立之立朝歲月旣久,老病之來,其勢自然,而台府亞班,在家帶職,亦已久矣。四宰則居之,判書則辭之,人臣事君,豈容如是?國綱之解弛,政體之顚倒,乃至於此而不治,則將無以爲國。請命前判書尹毅立,削奪官爵,門外黜送,該曹當該堂上推考。豐德郡守趙慶起,酗酒度日,處事顚錯,決訟之際,多有人言,差役之時,輕重懸殊,至於煩瑣害民之事,不一而足,流亡相繼,怨咨盈路。如此之人,不可一日在官,請命罷職。積城縣監朴任龍,爲人愚濫,目不知書,出賦差役,專委下輩,京居奸吏之犯罪逃亡者,接置衙內,大小政令,一從其言。其他割民作弊之事,罔有紀極,畿甸至殘之邑,不可付諸此手,請命罷職。新除授正言南翧,時在忠淸道忠州牧,請斯速上來事,下諭。答曰,依啓。尹毅立罷職。
左副承旨李厚源上疏。大槪,病勢危苦,不能供職,陳情乞遞事。入啓。以上朝報
接待所啓曰,九王馬價銀二百兩,已爲入送侍講院之意,言于鄭譯,則旣已入送,當往推館中云,敢啓。傳曰,知道。
政院啓曰,今見備局草記,則九王馬價二百兩,黃海道已爲備送,九月卄五日成貼宰臣狀啓,亦云入來,而鄭譯去月初十日出來,則不爲傳給,爲至一望,其間事勢,實所難料,其後不傳,亦如前之所爲,則不無可慮。若以九月二十五日已到館所,爲之措辭,則日後必有稽傳詰責之患,只以黃海道已爲備送之意,言及事,接待所分付,何如?傳曰,依啓。
備邊司啓曰,前日瀋陽所求靑竹三駄內,二駄則以內局所儲,先爲入送矣。今者慶尙道靑竹一駄上來,以此入送瀋陽之意,敢啓。答曰,知道。以上備局謄錄
接待所啓曰,卽者博氏等言,明日當往見東關王廟,大君相見,願爲退行云,敢啓。傳曰,知道。
又啓曰,今日空日,故別茶啖具味數,依例入給之意,敢啓。傳曰,知道。
又啓曰,卽者鄭譯言,下雪如此,關王廟將不得入往,大君願爲請坐云,何以爲之?敢啓。傳曰,昨得寒疾,未能出入云,調理來見之意,措辭言之,可也。
又啓曰,大君有寒疾,未能出入,調理來見之意措辭,言于鄭譯,則一番不可不相見,後日須爲請坐云,敢啓。傳曰,知道。
又啓曰,本所軍色郞廳李枝茂,病重改差,其代,以兵曹佐郞鄭昌胄差下之意,敢啓。傳曰,知道。
又啓曰,兩博氏來到關王廟,卽行再拜禮,仍就幕次矣,敢啓。傳曰,知道。
又啓曰,卽入生豬一口,生雉五首,豬則全體燒於火上,去毛後,或炙或烹,博氏以下分食,仍入茶啖矣,敢啓。傳曰,知道。以上接待所謄錄
義禁府啓曰,朴滉·裵義吉·景仁敏·張翼等,竝除刑推分揀事,判下矣。放送之意,敢啓。傳曰,依啓。禁府謄錄
上在昌慶宮。停常參·經筵。
答左副承旨李厚源疏曰,遞差。
忠淸監司書目,病勢已至危境,不得不再陳哀懇事。啓下該曹。
藥房啓曰,冬威已嚴,雪寒且緊,伏未審聖體調攝,若何?中滿分消丸,代以微溫之水,連續進御乎?每承一樣之敎,不勝仰慮之至,敢爲問安。且因入直醫官,伏聞昨日,香薷散三貼劑入云。此非冬月可用之藥,果如臣碩期登對時下敎,自上欲爲進御乎?聖體若別有欠安之候,則患症,必須詳細書下,議進的當之劑,以收遄效,誠不可少忽。臣等憂慮尤極,竝此仰稟。答曰,脹症日甚,浮氣亦重,而因腹中不平,丸藥未得進御矣。
再啓曰,伏承脹症日甚,浮氣亦重,而腹中不平,丸藥不得進御之敎,臣等不勝憂悶之至。脹候則自前元症未知,卽今所患浮氣,在於上部耶?在於下部耶?卽令御醫入診,詳知症候如何,然後欲爲議藥,敢此先稟。答曰,面部手足,自前皆有浮氣,而近日則頗甚也。入診事,畏寒不得出入,勢難爲之矣。
三啓曰,伏承聖批,以畏寒不得出入,勢難入診爲敎,臣等尤不勝煎悶之至。卽與諸御醫崔得龍等相議,則玉候所患脹症爲主,而浮氣因脹而發,此無非脾土不調,濕熱薰蒸,不能升降之致。宜以加山梔仁炒,桑白皮各八分,木通一錢,靑皮·黃芩酒炒,黃連薑汁炒各五分,去枳實代枳殼,分消湯五六貼進御爲當云。此藥依此劑入,何如?傳曰,依啓。
吏曹啓曰,承旨有闕,政事,取稟。
禁府,柳道三拿囚。啓。
政院啓曰,尹毅立罷職事,命下矣。臺諫方以削奪官爵,門外黜送論啓,罷職承傳,不得捧入之意,敢啓。傳曰,知道。
大殿,政院·玉堂,二品以上·六曹問安。入啓。答曰,知道。
院啓,前判書尹毅立,論以削黜,亦從末減,尋常罷職,不足以懲,其謀身忘公之罪,請勿留難,亟命削奪官爵,門外黜送。答曰,罰已行矣,停論,可也。
咸鏡都事書目,災傷差錯,高原郡守金㠍罷黜事。
傳曰,政事,明日爲之。以上朝報
備邊司啓曰,伏見接待所啓辭,別將·守門將等,逃避生事之狀,極爲痛惡。國綱解弛,小有利害,便生避免之計,若此不已,無以爲國,尋常推考,不足以懲其罪,拿推,宜當,敢啓。答曰,依啓。以上備局謄錄
接待所啓曰,去夜初更,鄭譯出來館中,內南門點閱,關王廟騎往人馬平丘書者,迷劣之故,使軍牢打下,而謂以不爲猛杖,將打執杖軍牢,則軍牢紛擾中逃避,以此發怒,又捉他書者,則新東門別將,不爲趁卽入送,以致益怒。守門將·別將等,督令捉入,則皆爲逃避,只內禁衛申大雲,假都事宋光遠入去。宋光遠則謂以不干,卽爲放送,仍以不爲檢飭爲言,捉入軍色郞廳李枝茂,赤脫結縛,以足蹴之,將爲打下之際,譯官等,下庭哀乞,僅得解放。結縛郞廳,曾前所無之變,極爲驚痛,逃避軍牢及別將·守門將,令攸司各別治罪,何如?傳曰,依啓。以上接待所謄錄
上在昌慶宮。停常參·經筵。
藥房啓曰,伏未審夜來聖候,所患加減,何如?昨日劑入分消湯,已爲進御乎?臣等不任煎悶,敢此問安。答曰,症候一樣,湯藥昨已進服。
大殿,政院·玉堂問安。答曰,知道。
義禁府啓目,判下云云。前洪原縣監李益吉,罪目甚重,許多發明之言,無一處明白可據之端,毋容更議,依前啓,請刑推,何如?啓依允。又啓目,議處云云。鄭志成前後所爲,極爲痛惡者矣。事干皆已承服,獨不直招,情狀極爲奸濫,依前啓請,刑推得情。朴蔿·羅纘緖·金震相等段,旣已承服,竝只從輕重照斷,何如?啓依允。又啓目,英陵守護軍兪孝曾等,元情云云,承服不冬,竝只刑推。參奉李河岳段,常時不能禁斷,陵內樹木,多數斫伐,其尸居不職之罪,在所難免,上裁。啓依允。金大元·卞星益等段,姑停刑推議處爲乎矣,參奉乙良,此事結末間仍囚。
吏曹啓目,司錄鄭麟卿,除授後,過限未上來,學諭朴廷蓍,病滿三十日,竝只改差。啓依允。
院啓,前禮曹判書尹毅立,請勿留難,亟允前請,以答衆望。答曰,已諭。
吏曹啓目,粘連忠淸監司辭狀云云。向前鄭良弼,年富力强,雖有疾病,善爲調治,則自可平復,到界之初,聞有變通更張之擧,不聞有行世之道者,如何,而此時方伯重任,似不可容易遞改,上裁施行,何如?啓依回啓施行。
謝恩,同副承旨南銑。以上朝報
有政。吏批,以金嶰爲豐德郡守,盧爲積城縣監,閔希顔爲高原郡守,南銑爲承旨,金南重爲典牲提調,李晢爲兼持平,任潚爲學諭,閔應亨爲左副承旨,洪茂績爲右副承旨,南銑爲同副承旨。吏批政事
備邊司粘連啓目。答曰,如無捄弊之策,則依此施行爲乎矣,其中還賤一事,似未妥當,更議處置。內下記草
上在昌慶宮。停常參·經筵。
夜五更,有霧氣。
藥房啓曰,聖候所患脹症與浮氣,夜來加減,何如?前入分消湯,昨日亦爲連進乎?寢睡水剌,竝如前無減乎?臣等不勝煎悶之至,敢此仰候。答曰,時無加減,寢食亦未如前,湯藥連進矣。
慶尙左道敬差官書目,災傷差錯,蔚山府使孟世衡罷黜事。
京畿監司書目,高陽郡守洪振文,老母病重是如,不待受由,徑先下去全州,朝廷以處置事。
大殿,政院·玉堂,二品以上·六曹問安。答曰,知道。今後勿爲問安。
工曹判書尹暉上疏。大槪,病重乞遞事。入啓。
摠戎廳啓曰,本廳從事官前修撰朴漪,時無職名,令該曹,付軍職冠帶常仕,何如?傳曰,依啓。
院啓,前禮曹判書尹毅立,請勿留難,亟命削奪官爵,門外黜送。答曰,老人之事,宜從輕典,須體予意,更勿瀆擾。以上朝報
備邊司啓曰,正朝使發行日期,以今月十二日擇定矣。若十二日發行,則中間淹滯,爲日必多,淸差重疊,西路多事,恐有貽弊之患,發行日期,退定於念後,宜當,敢啓。答曰,依啓。
又啓曰,卽者領兵將柳廷益戶奴呈狀內,矣上典,養母年九十歲,獨在京家,今月初四日卒逝,斯速入啓處置云。柳廷益,旣爲在喪,不可仍在陣中,其代,速爲差出,來月旬前入送,而一邊馳通于瀋陽館中,使之告知衙門,宜當,敢啓。答曰,依啓。斂奠之物,令該曹,從優題給。
領兵大將柳廷益在喪,代,前兵使金大乾爲之。以上備局謄錄
接待所啓曰,鄭譯,以大君與博氏相見,不可廢之禮,何日來見爲言,何以爲之?敢啓。傳曰,知道。使之明日往見。
又啓曰,鄭譯,以義州人等上來之奇,逐日頻問,昨聞廟堂之意,以後建等捉來狀啓入來之言,密通於鄭譯,則鄭譯大喜曰,恐有失捕,寢食俱廢,而今後吾得生矣。散處各人,府尹善爲設機,如是盡捕,不勝感謝云。罪人輩入來,則元情後,速爲區處,不爲窮極究問,惹起事端,而趁卽回程之事,渠欲極力周旋云云。且廟堂啓辭密給事,韓譯處卽納給之,兩博氏則旣不關緊,而又有難便之勢,未易擧行之意,敢啓。傳曰,知道。觀勢量處,俾無後悔。以上接待所謄錄
上在昌慶宮。停常參·經筵。
自昧爽至巳時,沈霧。
吏曹啓目,粘連啓下是白有亦,洪振文,聞其老母之病,當此博氏在京之日,未及受由,徑先下去,則其病勢之重,蓋可知矣。還官遲速,亦不可預料,此時西站守令,似難久曠,洪振文改差,其代差出下送,何如?啓依允。
藥房啓曰,伏未審夜來,聖候,何如?浮脹等症,與昨日其無少減否?昨承寢食,亦未如前之敎,臣等不任煎慮,敢此問安。答曰,諸症稍似減歇,今後勿爲問安。
大殿,政院·玉堂問安。答曰,知道。
答工曹判書尹暉疏曰,省疏具悉卿懇。卿其勿辭,調理察職。
忠淸監司書目,洪州呈,以大司諫金光炫病重,上去不得事。
院啓,前判書尹毅立事,削黜之請,亦從輕典,不可以老人之事罷職而止,請勿留難,亟命削奪官爵,門外黜送。答曰,毋庸堅執。
以大司諫金光炫辭狀,傳曰,遞差。
謝恩,高原郡守閔希顔,積城縣監盧。
下直,南陽府使李尙馦。
禮曹啓目,粘連慶尙監司啓本云云。嶺南一道,是我國關閩,而近來士習日渝,爭一是非,群起而睢盱,至尙州數百儒生,一樣停擧,事甚駭異是白乎矣。今此道臣狀啓,只言欲革弊習者,不專指於此輩是如爲白有臥乎所,道臣本意,則似欲此後別立事目,以杜後弊,而尙州合邑停擧之人,不爲明白啓聞,許多士子中,自本曹,無由的知其姓名是白置。首倡可罪之人,令本道監司,更爲詳細指名啓聞後,處置,何如?啓依允。
禁府,金震相會寧古豐山驛徒三年,朴蔿吉州牧臨瀛驛徒二年果,羅纘緖鏡城府周村驛徒二年半定配。啓。右人等,與鄭志成同謀,敢生欺惑朝廷之計,至於大臣前,爲志成,虛張功勞,誣飾呈狀乙,朴蔿段,構草以給是如爲有旀,羅纘緖段,倩書以給哛不喩,至於僞着各人名下如是爲有旀,金震相段,志成妹夫,以志成請賞之狀乙,懇請於相知着名者五人是如爲有臥乎所,俱極痛駭。罪重震相,刑杖一百徒三年,朴蔿·羅纘緖等段,各杖九十徒二年半,以照律。入啓。判付內,依允。
吏曹啓曰,臺諫有闕,政事,取稟。以上朝報
備邊司啓曰,曾因淸勅査功事,卽爲分付于柳琳矣。今日柳琳,以其時將官散在外方之故,未能獨爲査出,諸將招集事,牒呈于本司。臣等招致柳琳,諭以速爲査出,不須招集諸將之意,則柳琳以爲,彼中不以此事爲急,姑待諸將上來擧行之意,欲自通于鄭譯云。依柳琳言,使之通諭于鄭譯,俾無催促之患,宜當,敢啓。答曰,依啓。
接待所啓曰,卽者鄭譯送言于臣等曰,洪政丞,因大赦放囚人,吾等還瀋陽,以此曲折辨明,則少無後患,不可竝入於議罪之中。臣等以,都在大臣議處,吾等不敢參論云,則再次送言曰,年老大臣,雖有所犯,當容貸,況此專無所失者乎?俺等以當事之人,論議之際,不可少緩,而此則大不然,此意亟通於廟堂云,敢啓。答曰,知道。
又啓曰,卽刻鄭譯,以博氏之言,送言于臣等曰,今番宣川郡潛商被捉處,把守將,是誰也?或守令或邊將,把守之人,急急捉來事,通於廟堂,卽爲施行云,敢啓。答曰,言于廟堂。以上備局謄錄
接待所啓曰,昨日宴罷後,臣等與鄭譯,從容相見,其言曰,今番龍將在錦州未還,梧將非但足疾未瘳,專掌夫之喪事,揀此親信兩員出送,而慮其初行生疎,使小人管攝一行,而皇帝親招小人,留闕內三日,翻譯諺書,熟察講定,分付而出送,雖無勅書,一依龍·馬奉勅出來之時,勿墜舊規事,亦聽皇帝之令矣。仍爲語及於義州事,則叛民將擧族及隣里,盡欲投去,天幸得捉,當初崔孝一不得捉捕之官,難免其罪云。臣等言,其地方官,勢未及知之意,則諺書中曲折,似難全免,而至於黃胤後,全無所犯,遠地捉來,終至罷官則冤悶云。且宣川之事,亦甚可慮,潛商者,雖有梟示之命,必不死,此行十五日過監司所駐處,雖不言出來之緣由,而察其辭色,必停刑而待之。此人若不死,可以無事爲幸,雖族屬輩,上來善爲供招,則不至蔓延,而結末如何,小人竊憂之云。臣等,以梟示,奉行上國之令,而不意至此,爲太守者,善爲譏察得捉,賞之,猶可,而因此被拿,似爲冤悶,所幸伸冤,專在汝之素知我國事情,深恃云,則聽而唯唯。臣等,又以運糧力竭,反覆陳說,火兵五百,徒費廩料,無益兵家之事,則渠亦深知其弊。今番査覈之事畢後,特命中使,與承旨接待堂上,招見小人於公廳,備陳悶迫之狀,則入去以博氏爲證,言於龍將,達于帝前,盡力擔當云云也。春農時,難爲繼糧,主客俱困之語,又及之,則前後所給之數,成冊入送,必有區處,應減幣米,亦與龍將周旋云。且言三件刷還悶迫之事,則答曰,今番,無此等提報之事,而早晩龍將出來則可慮,博氏處當語及,以見聞事情,爲入去助言之端云。且語及御營軍軍額不多,前後抄發精銳已盡,今難更調之語,則沈吟良久曰,勢若不已,則雖以某色軍,充於御營,亦何妨也?大抵渠之辭色,有若明春前罷防戍,無運糧之擧者然。至以言,遠衛所在軍門,今後勿送援兵事,爲奏聞,已細知之,援兵不來,則孤城難保云,此蓋出於彼中誇張之語,而所言如此。且臣等以,渠盡心我國,聖明特嘉之意,諭之,則多致拜祝之辭,而如前日柳琳軍千匹馬載糧入送,及替運軍退限等事,頗自爲功,至若平安道監營軍運糧之擧,彼中爲善擧措云。且以今行,出於急遽,接待諸具,無一措辦,將以豹皮絶乏,難免生事爲言,則禮單,當陳皇帝前,以小人不得下手,阿多介豹皮二張,盡力圖之,以他皮代造云,而渠之所請黑獺皮·白魚皮等雜物,多有求索,皆以一從所求,答之,終以歸期問之,則推閱之事完畢,當卽回程,別無瀋中往復稟定之事,且完畢,亦非留連淹日之事,可以速決云矣。傳曰,知道。
又啓曰,臣等曾與鄭譯,再次接話,以辭氣和平,必欲極濟獄事,俾無蔓延之意,啓達矣。蓋自操縱闔闢,欲令求免之輩,懇乞致謝,而黃·李兩臣者,俱無切近族屬,終始寥寥,及聞罪人將爲入來之奇,完畢之後,無所把握,思得上年灣上意慾之充滿,有忽忽無聊之色,反欲執持獄情,而爲辭連之態,有之,臣等竊以爲慮。今聞黃·李之家,始爲奔走,臣等當爲隨事周旋,而事機稍異於前,敢啓。傳曰,未能善處,以致如此,殊甚不當矣。
又啓曰,卽者大君來館所,與兩博氏相揖就坐之後,仍行茶禮之意,敢啓。傳曰,知道。
又啓曰,大君行茶禮後,罷出之意,敢啓。傳曰,知道。
又啓曰,家丁一人有病,願見柳達云,招見之意,敢啓。傳曰,知道。
又啓曰,卽刻鄭譯言,都承旨請來云,敢啓。傳曰,知道。
又啓曰,卽刻鄭譯言,明日兩博氏當出往碑閣,凡事整齊云。臣等以,當初果爲整待,而今番則不爲往見,事行中分明分付,故船隻凡具,皆爲罷遣,江水且爲半氷,出往難便之意,措辭言之,則鄭譯曰,博氏等,初欲不往,今夜始言,俺等以近侍出來久留,則此皇帝若問碑閣形止,則俺等無以爲答,必欲往見,勢難止之云。臣等言,明日則事勢急迫,未及周旋,明明日退往云。觀其氣色,三田渡出往,則自前例有禮單,故專爲此事,而有此擧也。明明日出往時,凡事整齊事,一邊知委京畿之意,敢啓。傳曰,知道。以上接待所謄錄
義禁府啓曰,傳曰,今此罪人及隨來一族,竝囚于禁府,雜人嚴禁事,言于禁府事,傳敎矣。問于押來都事,則各人等族屬,時未來到云,待其入來之後,囚禁之意,敢啓。傳曰,知道。禁府謄錄
備邊司草記。答曰,尹謙善,時定奪之規,乃是將來之事是去乙,今欲移用於曾前免賤,事涉不察也。若用此法,則民怨必多,此一款乙良,依前定奪施行。內下記草
上在昌慶宮。停常參·經筵。
藥房啓曰,昨承聖批,諸症稍似減歇,臣等不勝欣幸之至。伏未審夜來,聖候,何如?湯藥已進四貼,浮脹等症,其果漸有痊復之效耶?雖有勿爲問安之敎,臣等不敢退在,敢此仰候。答曰,頗似漸減。
大殿,中殿誕日,政院·玉堂,二品以上·六曹問安。答曰,知道。
禮曹啓曰,卽見觀象監,來壬午年正月內,各處應行祭磨鍊牒呈,則光海墓·文城郡夫人墓,亦在其中,當初文城郡夫人之喪,無奉祀之人,故自官家,三年之後,亦行四名日·四仲朔·忌日祭矣。自前觀象監六朔磨鍊,魯山及魯山夫人墓則有之,燕山及燕山夫人墓不在焉。此必魯山則無奉祀之人,故自官行祭,燕山則其外孫奉祀,故不爲磨鍊也。今此光海之喪,旣令其女子奉祀,且給其田宅臧獲,則文城郡夫人之家廟與墓山,自官家,似不可一向行祭,合有處置,光海三年之後,亦當一樣爲之,而當初大臣議定之事,該曹不敢擅便,議大臣定奪,何如?傳曰,依啓。
禁府,前萬戶李重吉拿囚。啓。
平安監司書目,從事官修撰許積,本職乞遞上疏,上送事。傳曰,遞差。
院啓,臣等以尹毅立事,累日論列,兪音尙閟,臣等竊惑焉。尹毅立受國厚恩,位躋宰輔,竭心圖報,宜倍他人,而不顧分義,但爲私計,事君之道,乃如是耶?頃日閔馨男配邊之請,固已得矣,二臣之老病輕重,不甚相遠,規避之罪,前後何異?削黜之請,亦未免罪同罰異之失,請勿留難,亟命削奪官爵,門外黜送。答曰,不允。
禮曹啓目,光州牧使宋國澤,全羅兵使黃緝,誕日箋文差錯,推考事。啓。竝先罷後推。以上朝報
備邊司啓曰,云云事,傳敎矣。昨見平安監司鄭太和狀啓,則捉去將官吉慶立上送云,捉去將官,乃是把守將,而守令則宣川府使也。此外更無捉來之人,以此回答,宜當,敢啓。答曰,依啓。
又啓曰,臣等再入,初以黃一皓事,反覆論說,終不動聽,小有分疏,輒折辱之,畢竟使本國,科斷以極律,繼以潛商之事,千言萬語,不能悉記,而皆歸罪於潛商徑斬之事,其間詰責詬辱之說,無所不至,夜深忙遽,不能盡達,而黃一皓及義州各人待落後者,盡爲入來,一時科罪來告之意,丁寧言說,不得已待明,與禁府·刑曹堂上,會于賓廳議啓,宜當,敢啓。答曰,知道。
又啓曰,卽刻鄭譯使李馨長傳言曰,洪相事則已知,車忠良因赦放送,當歸奏皇帝,勿爲議罪云。又問黃一皓擬律之,如何?臣等答以,崔孝一一族誅殺之事,不無可恕,而不敢容議,惟在博氏處分之意,則更令通事來言,此乃本國之逆,宜自本國定罪,而旣已現露,不可以元情,有所低昻云。臣等更無容議之地,只依鄭譯所言而回答,以聽其處斷爲計,敢啓。答曰,知道。令該曹加給銀子,以爲周旋之地。
又啓曰,臣等,與義禁府·刑曹堂上·吏·工曹判書,入行揖禮就坐,則引入洪瑞鳳·黃一皓於階上,令能解諺書人,披讀張後建書。使之聞,而拈出諺書中說話,詰問兩人後,謂臣等曰,洪相則年老之人,所當有量減之罰,而黃一皓則更無所問,諸宰出外,商議擬罪,還入言之,吾等坐此待之云。臣等,以洪則車忠良疏放之說,實是虛言,黃則有當初推殺崔孝一一族之事,以此論之,不無可恕之端云,則聽若不聞,只令從速回報云,觀此形勢,似難分疏。臣等之議,欲以兩人罪狀,實有可恕之端,而我國不敢擅便,從輕重施罰,惟在大人處分之意,回報,未知,結局,何如?不勝悶慮之至,敢啓。答曰,知道。
備邊司郞廳,以左相意啓曰,臣詣館所,問答啓辭,傳曰,啓辭極爲驚慘,不忍見也。黃一皓亦不得免耶?事,傳敎矣。明日罪人處置之中,一皓不爲分別言之矣,敢啓。答曰,終不得免,則依鄭雷卿例,爲之。
又以左相意啓曰,因博氏之招,馳來館所,則兩博氏俱入各房,鄭譯獨在西廳,臣以下諸刑官,一時招入西廳,坐定之後,義州罪人張後建推問同情人,刑訊二十四度,切不援引,則韓巨源,自博氏處出來,止之。次問潛商人金春白·安春月,則刑問施威次,只安州居李守漢人蔘三斤持去,此外之事,全然不知納招,他同謀不知,但宣川船人,到家率去云,刑問十四度後,解縛退囚。鄭譯云,李守漢捉囚安州,宣川船人則不言其名,宣川船人沒數捉囚,安州春月,還爲率去,見面指示云。臣言,若本道摘發現出,則何必諸船人,竝爲捉囚乎?云,則鄭譯曰,然矣。渠則入去,臣等罷出矣。追送譯官言,宣川船人,不可不悉爲捉囚,且諺書中所錄人,勿論是非曲直輕重,竝處置於明日館門外大路,博氏等出坐門外,親見處置云,聞來極爲慘惻矣。且言,往平安道,有査問之事,刑部堂上一人有風力者,當爲率往,此意知之云。臣問其行期,則十一日當爲發程云,敢啓。
備邊司啓曰,今番博氏之行,以勅使自居,一應接待之事,竝用勅使之例,而獨接伴使名號,非遠接使耳。彼則西還時,責捧禮單,一依遠接使,則禮單不足之物,倉卒辦出爲難,接伴使禮單,以遠接使磨鍊下送,不用則還納而已,令該曹,卽爲備送,宜當,敢啓。答曰,依啓。以上備邊司謄錄
接待所啓曰,卽刻鄭譯傳言曰,三公·六卿·洪政丞·都承旨·中使二員來待,而接待堂上,勿爲入參,右議政·兵曹判書有病,則勿爲來參,刑曹判書則不可不參,御前通事金希參,亦率來云。且曰,此以下治獄之官,三公當爲分付而待令云矣,敢啓。傳曰,知道。
又啓曰,罪人入來之意,卽刻言之,則依昨日所言,大臣以下齊會西廳,排設推問器械,罪人速爲捉入於館內待之云。以此,通於備局之意,敢啓。傳曰,知道。
又啓曰,卽刻鄭譯出坐廳上,大臣以下待候於館外,而罪人速爲捉入,件件催促,卽令義禁府,速爲捉入之意,敢啓。傳曰,知道。
又啓曰,卽者,博氏等出坐西廳,大臣以下,坐於西壁,中使坐於東壁,又招益寧府院君洪瑞鳯坐於西壁之首,捉入黃一皓,不脫冠而伏於中階之上,招禁府都事,披讀所持諺簡,使黃一皓聽之云,敢啓。傳曰,知道。
又啓曰,卽者義州罪人,捉來館所,則鄭譯·韓譯,坐於伺候廳,盡辟譯官等,先入後建推問之意,敢啓。傳曰,知道。
又啓曰,卽刻黃一皓聽諺書後,先問益寧府院君曰,叛國罪人之族屬,何所顧戀,聽其言而放釋。答曰,適値大國減歲幣米,領赦蒙宥,非俺之事,俺以首相赴灣上,寧有閭巷小民相接聽言之理乎?又曰,雖有赦,可放者放之,此賊之儻,豈可容貸出去云。又問黃一皓所犯曲折,一皓,以其時狀啓請罪等語辨明,則汝之發明,雖千萬說話,不爲採聽,令鐵鎖加首而出送,仍令大臣,出而議罪。大臣以下罷出,傳語譯官,似未詳盡,而大槪,問答如此,敢啓。傳曰,知道。
又啓曰,博氏兩人,明曉率一行之人,往見三田渡碑閣云。禮單饌物諸具,一依前例措備,而羊口·生豬·生雉,別求責去,出往接待之意,敢啓。傳曰,知道。
又啓曰,臣等智慮淺短,謀事不善,致勤聖敎,伏地惶恐之至。臣等當此大事,聞一喜言則輒啓,見一慍色則必達,亦出於愼重之意也。大抵去年灣上,渠之所欲如意輻輳,而今番則寂寥,臣等爲是慮,尋其一族而勉之,且告廟堂而有賜,極力周旋,以解彼意。今之渠言曰,推問之際,我之外貌,雖似詰責,以示傍觀,而其實好樣圖之,勿使蔓延,止於當身,勿疑云云。且黃事則有牢拒之色,而李事則順辭以答云矣,敢啓。傳曰,知道。
又啓曰,卽者鄭譯與韓譯,坐於伺候廳,義州罪人等,件件催促,俱入庭內,盡辟譯官,下人輩鎖其中門,先招後建密問,又招車忠良問之後,竝置後庭,其以下,次次問之,所問之言,密不出聲,渠之訊囚之規,如此云矣,敢啓。傳曰,知道。
又啓曰,卽者鄭譯,密問後建以下四人後,其以下六人,一時推問,李馨長暫聽之,則略問後建同謀之事,而次問汝等當死,潛商往來之事,汝等必知之,若告之,則當免死云。各人等稱以不知,則不爲窮問,卽爲入去於博氏房內云矣,敢啓。傳曰,知道。
又啓曰,鄭譯出自博氏房,坐於中大廳,招入義州下去都事,問各人一族幾名捉囚。都事答以,都事則罔夜馳往,書名各人等,卽爲拿來,不留一刻,幾名捉囚,未能的知云,則使之出去矣,敢啓。傳曰,知道。
又啓曰,卽刻李馨長出言,鄭譯問後建曰,所謂黃府尹,前府尹耶?後府尹耶?後建答曰,前府尹也。又問曰,有何事,而書於諺簡耶?答曰,吾方在重罪之中,賴黃府尹救濟,脫出得生,故有不忘之恩云,敢啓。傳曰,知道。
又啓曰,卽刻差備譯官,以鄭譯意來言,明日五更末,兩博氏以下,出往三田渡云,敢啓。傳曰,知道。
又啓曰,明日博氏等三田渡之行,以五更出去爲言,若或早發,興仁門,令該曹留門之意,敢啓。傳曰,依啓。以上接待所謄錄
義禁府啓曰,黃一皓曾無拿命,故不爲囚禁矣。今日兩博氏前詰問後,鄭譯言,捉出門外,仍爲結縛云,使人頻頻出視,故終日結縛,臨罷之時,又言罪重之人,堅囚以待云,拿囚乎?敢稟。傳曰,囚禁,可也。禁府謄錄
上在昌慶宮。停常參·經筵。
夜一二更,月暈。
謝恩,兼持平李晳。
藥房啓曰,伏未審夜來,聖候,何如?前入分消湯五貼,昨日想已畢進御,而諸症頗似漸減,則不可謂之無效也。諸御醫皆以爲,患候雖有些效,所進之藥,不可遽停。卽今某症已減,某症猶在與否,詳細書下,然後更加參商,或仍用前藥,或於前藥材料,略爲加減,或別進他藥,期於遄收顯效,宜當,敢此竝稟。答曰,別無痊減之症,前藥數三貼加劑入。
大殿,政院·玉堂問安。答曰,知道。今後勿爲問安。
禁府,黃一皓拿囚。啓。
以大司憲呈辭,傳曰,博氏回還間,呈辭單子,勿爲捧入。
禁府,前萬戶黃致中拿囚。啓。
忠淸都事書目,災傷差錯,懷仁縣監具瑩罷黜事。
傳曰,政事,明日爲之。
院啓,前判書尹毅立,請亟命削奪官爵,門外黜送。茂長縣監柳慶昌,以出入近侍之人,無大段切迫之情,而無端補外,已極未安,況自書趙全素之代,頃於政目,備望入啓之後,自上,有後日差出之敎,而旬日之內,遽以首擬之人,出換遠邑,政體顚倒,莫此爲甚。請茂長縣監柳慶昌遞差,該曹當該堂上·郞廳,竝命推考。答曰,依啓。尹毅立事,不允。以上朝報
備邊司啓曰,柳琳査功,必待諸將官上來後擧行,且令自通于鄭譯,俾無催促之患事,再昨已爲入啓蒙允矣。昨者,柳琳使其軍官,通諭于鄭譯,仍言於博氏,則博氏答以,吾行非幹査功,只欲知査與否而已,從容明査,追後入送無妨云,敢啓。答曰,知道。
又啓曰,全羅兵使黃緝罷職,其代,所當卽爲差出,而聞兵曹判書沈器遠病勢,時未快差,未易出仕云。此時閫帥,不可久曠,令該曹,速爲差出,其他衛將及邊將緊急處,亦令議于判書,從速塡差,俾無曠官之弊,似爲宜當,敢啓。答曰,依啓。
又啓曰,臣等昨於館所,再度出入,以黃一皓事,極力論辨,而少無動聽之意,至於義州各人,亦令我國科斷。臣等以爲,後建,則欲食其肉,而諺書中所謂,某某好在云者,當爲分辨云,則彼以此輩,皆是向意中國之人,故入於此書,乃是逆賊,不可分揀云云。觀其辭色,深以我國,係念中朝爲疑,忿怒之言,不一而足,今此黃一皓等,只以名在兇書,將不免死律,極爲冤痛,而在我無可救之策。若一向分疏,擬以次律,則非但無益,詬辱必及於國家,臣等不勝煎悶,罔知所出,群議皆以爲,勢將以死律回報,冀其萬一回心寬恕之端云。臣等言於回報時,以黃一皓,有誅其一族之事,黃鄕廳等稱以好在云者,非渠等身犯之罪,似當減死照律,而名在逆書,大人無分揀之語,俱不得免死之意,諭之,未知,如何?昨日臣等論辨之時,渠問上意如此耶?臣等對以,我國格例,凡有罪人,隨其所犯輕重,自下科斷後,取旨云,則博氏等以,今後必須入啓定奪,照律來告爲言。今此回諭之言,不得不以上意爲辭,敢此仰稟。答曰,事至於此,無他善策矣。
又啓曰,李馨長,以鄭譯之言,言于臣等曰,譯官趙孝信,今春齎金,入瀋之時,俺爲之周旋,還爲出送,又於東宮西行時,備納馬匹,功勞非細,意謂,已爲堂上,而猶未蒙賞典。且義州官奴奉上,乃俺族屬,切欲免賤,其妹子權管李玉連,亦願陞授萬戶云,此意,前已屢言,而臣等不敢啓達矣。今又使之來言,譯官之陞堂上,官奴之免賤,權管之陞敍,皆不至重大之事,令該掌,依願施行,以慰其所望,似爲無妨,敢啓。答曰,依啓。且不爲重大之言,誤矣。以上備局謄錄
接待所啓曰,卽刻兩博氏以下,出往三田渡,敢啓。傳曰,知道。
又啓曰,卽刻兩博氏以下,自三田渡還館之意,敢啓。傳曰,知道。
又啓曰,今日空日,故別茶啖,具味數入給之意,敢啓。傳曰,知道。
又啓曰,卽刻行中言,禁府堂上·刑曹堂上,率罪人來待館下云,敢啓。傳曰,知道。
又啓曰,義禁府·刑曹堂上,盡爲來會,而知事一員未及來到,鄭譯使之盡入,而未及到之員,隨後入參云云。且政丞一員,入來同參云云,而初無分付,故大臣不來,大臣一員,卽刻來參之意,敢啓。傳曰,知道。
又啓曰,兩博氏出坐西廳,禁府·刑曹堂上·使之坐於中門之外,捉入後建,先問諺書,同謀潛商所犯之事。後建答以,諺書死罪,潛商無所犯云,則退出墻後。又捉入潛商者之妻問,汝夫,雖有賣鹽,同儻直告無隱云。其妻,以雖死不知,對之,卽爲出置墻後。請諸堂上,入坐廳上曰,我輩傳一紙書而已,訊問照律,都在本國,非我輩所知,必爲嚴訊,雖曰諱不言,我輩當聞之而去。諸堂上,請大臣同坐推問,則博氏言,速爲處置,而各入房中矣,敢啓。傳曰,知道。
又啓曰,卽者左相來到,同參廳上,後建刑訊二十四度,一向稱冤。博氏使之止之,捉出墻後,潛商者之妻,又爲捉入,將爲刑訊云,敢啓。傳曰,知道。
又啓曰,後建打下之後,捉入潛商者之妻,打十四度,其人曰,貸得安州居李守漢人蔘三斤,宣川人船一隻騎往潛商云,則鄭譯,使之停刑,出置。李守漢·宣川船人般問時,可知其曲折云,仍令罪人等,盡爲出待,敢啓。傳曰,知道。
又啓曰,卽刻罪人等,使之下獄,敢啓。傳曰,知道。以上接待所謄錄
義禁府啓曰,潛商人金春白妻,當初典獄囚禁,今日本府罪人,一體鞫問,故移本府囚禁之意,敢啓。傳曰,知道。禁府謄錄
備邊司粘連啓目。答曰,此人所犯,與赴戰軍兵有間,前例相考,更議處置。內下記草
上在昌慶宮。停常參·經筵。
藥房啓曰,伏未審夜來,聖候,若何?昨入湯藥,亦已連進,而諸症,竝無漸減之效耶?臣等不任憂慮,敢此仰稟。答曰,苦口而已,別無顯效矣。
高陽郡守李瀤,謝恩肅拜後,仍爲下直。
院前啓,尹毅立削奪官爵,門外黜送事,停啓。
刑曹啓目,前求禮縣監崔東彦矣,田稅致敗,人物沒數渰死,掩置度日,罪杖一百,贖私罪,告身盡行追奪。啓功減一等。
政院啓曰,今日爲政未安之意,臣等欲爲仰稟,而高陽郡守差出爲急,故不敢啓達。卽承聖敎,極爲允當,兵批之政,亦爲停寢,以待後日,何如?傳曰,允。以上朝報
有政。吏批,以李瀤爲高陽郡守,金南重爲大司諫。吏批政事
備邊司郞廳,以左相意啓曰,黃一皓不得免耶?云事,回啓。答曰,終不得免,則依鄭雷卿例,爲之事,傳敎矣。令譯官輩,曲請于鄭譯,使之周旋,則鄭譯以爲,兩人所犯,輕重縣殊,不敢言于博氏云矣,敢啓。答曰,知道。
備邊司啓曰,淸譯韓昌源,通言于本司曰,瀋中失稔,生理艱窘,願得義州人馬,越江帖五張,受價補用云,不得已依其所言,成給之意,敢啓。答曰,此事,決不可開例,措辭防塞,令該曹,量給銀兩。
又啓曰,去夜鄭譯,以刑曹堂上一員同行事,言之矣。今日又使李馨長來言曰,禁府堂上一員,亦當隨行,刑曹堂上則接伴使換差而去,以除疊行之弊,無妨云。依此施行之意,敢啓。答曰,知道。以上備局謄錄
接待所啓曰,卽刻鄭譯出來,見臣等於所坐之處,致慰早暮伺候之苦,仍坐相敍問答之言,略與前日啓辭之意,相同,而更致申款稱以,皇帝送行之語曰,諺書中,所謂三公·六卿捉囚次知,皆以爲憤者,可表其彼國,初無他意,渠雖欲捉,本國似可斟酌云云。臣等以,皇帝明察,小邦所恃而感戴,雖有被誣之事,何患不伸?適汝承命出來,投降餘倘,有罪則甘伏其章,其中或有冤枉,則庶可辨明,爲幸曷已?至於領相之擧論,汝亦知其無理之語耶?答曰,其時淸國赦文出來,領相以下在灣上,入班行禮,卽釋大小罪人,有何一毫干預於此輩之囚放乎?千萬不近。重複語曰,領相有罪,則我當替受其罪云云。宣川梟示者,自有其妻子族屬之所供,若不蔓延,府使亦似免罪云云。臣等言及,聖候久在違豫之中,臣民爲憂,則答曰,皇帝臨行言之曰,國王之病,乃是風症,山城數朔,受傷必多,仍得寒疾,彌留至此,本國醫藥,久無見效,欲送我國之醫,試看症勢,而亦似有弊,止之云云。臣等以,帝恩罔極,而風土各異,非他國之醫,所可入侍云。則渠笑曰,雖來,不如一柳達,聞言故敢傳之云。且曰,柳琳査功之擧,何以爲之?臣等以,上國陞敍之命,已除摠戎使,亦是重任,而部曲軍兵之功,渠方査考云,則答曰,如平安兵使,最稱其職拜之,則彼中亦以爲喜云。從容開話,飮燒酒數杯而入去。大抵,察其辭氣,似異前日,言必稱帝命,不爲關由於博氏,而有自擔當之色矣,敢啓。傳曰,知道。
又啓曰,卽刻備邊司,以宣川潛商捕捉人三名來到之意,使之傳言鄭譯,故言之之意,敢啓。傳曰,知道。
又啓曰,卽刻鄭譯言,當處置罪人,排設帳幕於館所大門之外云,敢啓。傳曰,知道。
又啓曰,帳幕初設於館所大門之外,鄭譯出見,以爲狹窄,使之移設於紅門之外大路邊,且令三吹後出坐云,敢啓。傳曰,知道。
又啓曰,卽者鄭譯言,今日將處置罪人,三公以下百官都民,竝令聚會館外云,敢啓。傳曰,知道。
又啓曰,卽刻博氏等三吹後方爲出去依幕,且言此罪人等無異本國逆賊,以本國治逆賊,凡具待令云,敢啓。傳曰,知道。
傳曰,黃一皓事,小無可望耶?密問于接待所以啓事,傳敎矣。伏承聖旨懇惻,令譯官輩,極力周旋,至於涕泣奔走而圖之,竟無可望,今將處置云矣。
又啓曰,宣川潛商人,捕捉者三人入來之意,言之,則姑待明日云,敢啓。傳曰,知道。
又啓曰,博氏等出往帳幕,招入領議政·左議政·判義禁·吏曹判書·刑曹判書·備局有司堂上朴·沈演,坐定後,黃一皓以下十一人斬殺,而後建則陵遲處斬,手足,使之持去義州,以爲梟示云。且張後建處斬之時,以趁未整待刑具,捉入典獄官員棍打後,還入館所之意,敢啓。傳曰,知道。
又啓曰,後建等一族三十餘人,鄭譯,各人處密爲捧招,列書姓名,納於博氏處,回還時,必有推問之擧矣。卽聞各人族屬,多以養獄事,上京,仍爲收戶云。此輩若散走,後患莫測,其情理之哀矜,有不暇顧。臣等已於昨日,招刑曹郞廳,言之,卽令收合拘留,以待事機而處置,何如?傳曰,依啓。
又啓曰,卽刻郭山金鄕所稱名人乙,博氏招入般問後,使鄭譯,出去斬殺,敢啓。傳曰,知道。
又啓曰,卽刻行中,十一日離發京中事,書紙出示,敢啓。傳曰,知道。
又啓曰,博氏等十一日離發之意,已爲出示,自前有承旨請留之事,何以爲之?敢啓。傳曰,依前例爲之。
又啓曰,卽刻鄭譯言本廳軍色曰,除牌文,以先文,十一日自京離發,一路夫馬諸事,依例待候事,至義州書送云,敢啓。傳曰,知道。
又啓曰,前日博氏入京,只留三日,旋卽回還,故刷馬價,容入不過三同,而今則入京,至今十六日,兵曹移來木十分撙節,而已盡用下,前頭無以繼用,極爲悶慮,兵曹木三同,又爲移送之意,敢啓。傳曰,依啓。
又啓曰,卽刻鄭譯言,勅使有七度宴,而今若先行上馬宴,則未滿七度之數,今日宜行別宴云。臣等以十一日發行,未及知之,今日行刑,擾擾不得請別宴云,則今日雖晩,速行別宴,明日行上馬宴云。卽日行別宴之意,敢啓。傳曰,知道。
又啓曰,今日宴禮,已排於牀上之意,言之,則鄭譯云,日勢已暮,宰臣不須行禮,宴具禮單,竝爲撤入房中云,敢啓。傳曰,知道。
又啓曰,今行不顧是非,其意專在於多得,昨日招譯官,問關王廟禮單,何不入之?臣等以自前關王廟無禮單,謄錄可以考之云,則漢江船遊有禮單,若以關廟無禮單爲辭,則明日當作漢江之遊,欲除船遊之弊,關廟禮單速入云。且當初備局啓辭,勿爲館伴稱號,故自行禮時,以接待所堂上,爲言,則爭之良久。終以館伴·接待堂上俱不緊,只將禮單,依勅使時磨鍊入之云,蓋以館伴禮單最優,必欲得之,此則終無不受之理。且滿將時,碧蹄迎·餞慰使,開城府迎慰承旨,三處禮單落漏,而滿將不爲窮索,故今番一依滿將例磨鍊,而今以渠之所持謄錄抄出,無一毫遺漏之意,令該曹準備之意,敢啓。傳曰,知道。
戶曹啓曰,傳曰,淸使十一日定爲發行乎?鄭譯加給之物,至今不給耶?問啓事,傳敎矣。淸使十一日定爲發行云,出示之文,自接待所,已爲啓辭。鄭譯加給之物,再昨夜,伏承傳敎,當以千金報之之意,令李馨長等懇通,其夜已爲具由啓辭,而所欲周旋之事,牢不可破,若仍爲給之,彼必無顔而不受,轉輾昨今,斬刑擾擾,鬧無接話之便,尙未給之。臣等思之,密贈,前後滿二千之數,今之規例應給者,亦至七百兩,未爲不足,而第今行,異於常時勅行,前頭可虞之端,亦多。且以加給之命,旣下,更將五百之數,陰門別爲密賜,以致渠之益懷感激,似合機宜,方欲仰稟矣,惶恐敢啓。傳曰,知道。
又啓曰,頃因有勅使之先聲,臣曹略爲留念,有所措置,而至此景像,未曾料也。勅使謄錄,無秋毫遺漏,而謄錄之外,侵責罔有紀極,至於各色匹段之徵索,辦得無路,言旣出口,不得暫時遲緩,臣曹遑遑罔措,何可形言。若或留滯,難免生事,極爲悶慮。今此五處禮單追索者,磨練以啓之意,敢啓。傳曰,知道。以上接待所謄錄
義禁府啓曰,卽者鄭譯,招本府下吏,問春月囚禁與否。答以本府嚴囚云,則鄭譯曰,勿爲囚禁,出置閭家溫堗,使之善爲調理云,故依所言施行之意,敢啓。傳曰,知道。
又啓曰,兩博氏,門洞口,設帳幕出坐,先使百官序立於東西,大臣及六卿招入,行相揖禮後,各使就坐,使鄭譯,各人罪目,傳說於左右,罪人亦爲回示,竝置于行刑處。黃一皓爲先行刑,其餘各人則一時行刑,而後建則終末處斬。仍言,此漢尸首,傳示八方,而其頭則送于義州云,而畢行刑後,又招百官,各人罪目,依初言傳說,而罷還館所,故敢啓。
又啓曰,傳曰,罪人隨來族屬收屍間,勿爲囚禁事,言于該府事,傳敎矣。今日行刑之人,無一人族屬來到收屍者,久置路上,臣等與漢城府堂上相議,令若干部民,各人衣服取來裹屍,又裹空石,車子載送郊外,草葬立栍,以爲後日厥族等收去之地矣,敢啓。傳曰,遣人摘奸,俾無違令投壑之弊。以上禁府謄錄
上在昌慶宮。停常參·經筵。
藥房啓曰,雪後寒威極嚴,伏未審夜間,聖候,若何?昨承別無顯效之敎,臣等不勝憂慮,敢此問安。答曰,症候與昨一樣。今後勿爲問安。
左議政申景禛,都承旨李明漢,禮曹佐郞申徽,碧蹄出去。京畿都事李處相,左議政陪行事,出去,仍分付落後,入來。
下直,積城縣監盧。
京畿監司韓亨吉,境上出去。
吏曹啓曰,守令多闕,政事,取稟。以上朝報
接待所啓曰,卽刻鄭譯問義州罪人族屬上來者,捉囚與否。臣等答曰,或慮罪人等族屬,以養獄上來,方使機察,而渠之上來與否,亦未的知云。則鄭譯曰,在前李适之變,至有族屬之投入他國之事,此人等,必爲捉得下送義州,義州所在之人,則捉囚待令云,敢啓。傳曰,知道。
又啓曰,卽者李馨長,以鄭譯之意來言曰,接伴使李景憲,自前爲開城留守時,無風力之人,今此義州等處,處置之事,必不能善爲周旋,此人遞改,代以有風力可堪之人,使之兼帶禁府刑官下送,以除一路之弊云。依此施行,宜當,敢啓。答曰,依啓。以上備局謄錄
接待所啓曰,卽者鄭譯言曰,義州罪人之族屬,有上來收尸者云,上京者,在此推問,不須還爲捉去於義州云云,敢啓。傳曰,知道。
又啓曰,朝者鄭譯丁寧言,今日早行上馬宴,卽者排設宴牀,則鄭譯言,朝者請留,而一邊行宴,非待客之道云,其意似欲又爲請留,敢啓。傳曰,知道。又啓曰,鄭譯言,潛商人之妻春月,今日先爲下送,無使驅馳致斃云。令該司,卽爲發送,何如?傳曰,依啓。使之別定軍官,領送。
又啓曰,宣川潛商者捕捉人等,待候於館所近處矣。卽者鄭譯言,潛商捕捉人等,府使上來,與之一時暫問,其中捕捉人知人事者,率往平安道,參問于連人云,渠之所言如此,故敢啓。傳曰,知道。
義禁府啓曰,臣等卽見接待所啓辭,則後建一族三十餘人,鄭譯,密爲捧招,列書姓名,納於博氏前,回還時必有推問之擧矣。卽聞各人族屬,以養獄事,上京,仍爲收尸云,此輩若散走,後患莫測云云。當初本府,因備忘,各人族屬,時無到京者,待其入來後,囚禁之意,覆啓,而厥後罪人上下之際,判義禁臣具宏,密使捕盜軍官,善爲機察,如有族屬來見者,捉囚事,明白分付,而終無一人來見者,故不得捉囚。且昨日各人行刑後,終日亦無一人收尸者,不得已與漢城府堂上相議,使部官,率若干坊民,裹尸出送事,昨已陳啓矣。以接待所啓辭,觀之,則有若收尸人來到者然,容有彼獨知,而臣等不得聞知之理乎?彼此之言牴牾,故惶恐,敢啓。傳曰,族屬所在處,問于接待所,捕捉。
戶曹啓曰,頃日鄭譯相見接話時,火兵減數事,待陰問之時,中使承旨,以傳敎,公廳來見,則還去,與龍將相議,極圖之云,故自接待所,已爲啓辭矣。今日宴罷後,依渠所言施行事,令廟堂稟處,何如?傳曰,頃日都承旨進去時,博氏,以此事言及爲非云,更問于鄭譯,處之。
戶曹啓曰,鄭譯,例於密給之時,謙辭致謝,臨行受去,故前給二千之數,而亦在外矣。今以五百之數,別賜之敎,措辭給之,則感激祝手,私聞譯官之言,始有喜色云。初納五百,已有區處之地,而前後加給二千,則都封作駄,令趙孝信輸去,至義州,落後,正朝使入去時,一行渡江,以爲避煩之計,依所言施行事,敢啓。傳曰,知道。
又啓曰,今番徵索,罔有紀極,各色段錦應求之外,綿紬,換作潞洲紬十八疋,辦出極難,西路管餉所在潞洲紬,頗有餘儲,以此充給之事,管餉使處,移文之意,敢啓。傳曰,事涉未安,自京覓給。
又啓曰,以本曹草記。傳曰,頃日都承旨進去時,博氏,以此事言及爲非云,更聞于鄭譯處之事,傳敎矣。卽令李馨長,問于鄭譯,則答曰,火兵之欲減,吾之素志,故曾已告之博氏,請承旨中使,有所囑之事,其時發言,則當與龍將極圖云云。鄭譯方患腹痛云,明朝從容更問,書啓之意,敢啓。傳曰,知道。以上接待所謄錄
義禁府啓曰,傳曰,遣人摘奸,俾無違令投壑之弊事,傳敎矣。發遣郞廳摘奸,則各人屍身,已爲埋置於迎曙館越邊云,故敢啓。傳曰,知道。金以白屍身,亦令埋置耶?
又啓曰,春月押去,京畿差使員及禁軍,皆以人定後來到,故明曉發送之意,敢啓。傳曰,知道。
吏曹啓曰,昨日接伴使朴,兼刑曹參判同知義禁,啓下矣。大臣之意以爲,實職除授下送,宜當云。安應亨遞差,卽日爲政,朴,刑曹參判除授以送,似當,而同義禁李楘·金蓍國·卞三近中,何人遞差乎?敢稟。傳曰,依啓。同義禁,新除授人改差,金蓍國遞差。以上義禁府謄錄
上在昌慶宮。停常參·經筵。
去夜,吏曹口傳政事,刑曹參判安應亨,同義禁金蓍國,改差,代刑曹參判兼同知義禁朴。
兵曹啓目,成歡察訪金后夔矣,宣傳官下去時,稱以無馬,不卽替給之狀,極爲駭愕,罪杖一百,贖告身盡行追奪。啓依允。
藥房啓曰,伏未審夜來,聖候,若何?追入分消湯三貼,昨日想已畢進御矣。昨承聖批,以症候與前一樣爲敎,臣等不勝煎悶之至。卽與諸御醫相議,則以爲,卽今患症之加減,必詳細書下,然後或仍用前藥,或別進他劑,方爲議定云。崔得龍以爲,玉候所患,元症已久,似難以七八貼藥力,責其顯效,對症之劑,不可不加進,況此藥,亦有力於淸熱,依前加入,仍用五六貼,似爲宜當云,敢此仰稟。答曰,自前無湯藥之效,今姑停止,欲以丸藥調治矣。
傳曰,政事,明日爲之。
禮曹啓曰,傳敎矣。議于大臣,則領議政李聖求,左議政申景禛以爲,魯山·燕山祭祀,有奉祀,則奉祀者設行,無奉祀,則自公家供辦,事勢然也。文城郡夫人,無奉祀之人,故自公家行祭,而今則光海女子,自當奉祀,光海初喪,未定女子奉祀之前,以官備祭祀,擬議矣。今後一依燕山施行,宜當,伏惟上裁。昇平府院君·益寧府院君·完城府院君·沈判府事·右議政,病不收議,大臣之意如此,上裁施行,何如?傳曰,依啓。以上朝報
以瀋陽入往淸譯申尙福馬牌單子,傳曰,淸譯申尙福,自戰所,還來未久,而去瀋宰臣,不念人之勞苦,今又招去,朝家使人,豈容如是無情哉?其所爲殊甚不當,當該官吏推考,尙福勿爲入送。
備邊司啓曰,前府使李烓,昨日入來,今方往待於南別宮近處云,而臣等未及啓達,致勤下問於政院,極爲惶恐,敢啓。答曰,知道。
接待所郞廳,以領議政意啓曰,宴禮罷後,鄭譯來辭于臣等所在處。臣等言,李烓已爲囚禁矣。落傷病重,若久在獄中,則必爲病死,何以處之云,則鄭譯答曰,回報瀋中之間,必費多日,不須囚置,在家拘留間,參酌爲之云,敢啓。答曰,知道。
傳曰,丁丑二月至八月,各道監·兵使·御史等,守令·邊將褒奬狀啓,覓入。以上備局謄錄
接待所啓曰,卽刻中使都承旨入見兩博氏後,李烓及捕捉人三名,方爲招入之意,敢啓。傳曰,知道。
又啓曰,卽刻鄭譯言,吾身入居他國,父母墳山,無奉祀之人,只有亡弟之子十三歲兒,欲以此兒奉祀,而渠方幼弱,若無該曹立旨,則些少田土,不無被奪於外族之患,立旨願爲成給云,何以爲之?敢啓。傳曰,繼後立旨,則成給無妨。
又啓曰,兩博氏招入李烓及捕捉人三名,問李烓曰,潛商人,某月某日捉得乎?捕捉形止,一一言之云。李烓答以,捕捉月日及形止,則兩博氏相語曰,此官捕捉罪人,無可問之事。次問潛商人等。潛商人等所答,一如李烓之言,則使之竝爲出送。仍請入刑曹判書,鄭譯密語曰,宣川府使·捕捉人等決棍,而不可捉囚,今行出來之後,聞有捉囚之語云,宣川府使,令接待所,具由啓辭,囚禁以待云矣,敢啓。傳曰,知道。
又啓曰,卽問宣川潛商捕告人,何以處置云,則鄭譯答曰,此人等,必有當初領來人,逢授交付於安州云。令該曹下送,何如?傳曰,依啓。
又啓曰,卽刻行中出令曰,五更中初吹,五更末二吹,辰初三吹云,敢啓。傳曰,知道。
又啓曰,卽者鄭譯,以義州淸譯任臣正,前日馬將時,請於館伴李景稷,願得主簿·司果中職帖,意謂已施,而尙不得行云。未忘馬將之意,敢望入啓施行云,此終似煩,而渠之所言,故敢啓。傳曰,依爲之。
又啓曰,中使罷出後,鄭譯卽出,來見臣等于所坐之處,言李烓捕捉潛商曲折所答,少無差錯,而以決杖放送之人,不爲重究執言,使之拘留云。臣等以,捉魚往來者,無贓物現在,何至於報監司治罪乎?云,則曰,果非大段之事,下去安州,似當有分釋之擧云。臣等要見,死人等一族書名之置簿,則出自囊中而見之,密爲傳書,通于各官,俾無失捕云云。今番行色,出於急遽,接待諸事,多致謝意,饋酒數杯而罷去,所謂置簿,密爲傳書,給于臣等,本件則還爲持去。一件所錄人等。臣等再三言于鄭譯曰,此間不無冤抑之人,不可不分釋,若不知遠近親切,而混爲被罪,則天日在上,必有殃禍云,則渠於各人小名之上,使臣景曾打點曰,此打點之人等,將不免焉,未打點人,將爲分揀云,極爲悶慮。書名打點置簿,送于備局之意,敢啓。傳曰,知道。
接待所郞廳,以領議政意啓曰,臣以上馬宴請行事,來待館所矣。卽刻鄭譯送言曰,日勢已暮,勿爲設行,牀排撤入于房中云,敢啓。傳曰,知道。
戶曹啓曰,昨以鄭譯處,從容更問書啓之意,入啓矣。卽朝從容更問,則曰,前日以運糧勢難之語,似有未妥者,謂之初接見時,莫如致謝皇恩,不煩他辭而已,豈令悶迫之事,終不吐陳,以致阻隔之意耶?且此火兵減數之事,大段所關,非是損於彼而多益於我,聞之有理,而言之無害,勿爲致疑而傳之,則承旨罷出後,當與博氏等相議,自前外國之情,不得不達於皇帝云,而還去周旋,以小人,欲報聖恩之誠力所及處,庶期殫竭云,敢啓。傳曰,知道。
又啓曰,今日博氏之行,促爲治裝,贐行銀以下各項折銀,速令入給,卽依勅使之例,一一磨練入給,而別單書啓之意,敢啓。傳曰,知道。
又啓曰,以備邊司啓辭,接伴使,依遠接使例,擧行事,允下矣。依遠接使例,別人情加磨鍊,別單書啓之意,敢啓。傳曰,知道。
又啓曰,卽刻鄭譯言,自前勅使時,例有銀鉢里·銀匙箸,京外贈給之規,今番則苦待不來,已爲造作耶?臣等答以,非但事出急遽,初無勅使之號,故未得措備矣。觀其氣色,必欲持去,或以銀兩計數給之,或以造作追送間,處置之意,敢啓。傳曰,知道。
備邊司啓曰,黃一皓·李烓等,俱陷於意外不測之地,今明當爲入來,而此後操縱,專在於鄭·韓兩譯,不可無私相贈給之物,而兩臣者,卒然逢變,白手難辦,情實可矜。上年灣上,自上,旣有逮下恩命,今亦依曺·蔡例,令該曹題給銀子,以爲補用之地,似當,敢稟。傳曰,依啓。
戶曹啓曰,以備邊啓辭,黃一皓·李烓等,俱陷於不測之地,依曺·蔡例,令該曹題給銀子,以爲補用之地事,蒙允矣。上年曺漢英赴灣上時,特賜銀子三百兩,今亦依此數,兩臣處,各給三百兩之意,敢啓。傳曰,知道。
接待所啓曰,以大臣啓辭,答曰,知道。令該曹,加給銀子,以爲周旋之地事,傳敎矣。臣卽令李馨長·趙孝信,入言於鄭譯曰,事已至此,固知無可奈何,而若蒙捄濟,得延晷刻之命,則其平生感德,當以千金報之,使之十分措辭,善諭懇乞,則李譯輩入見盡傳,且以渠輩之意,言之曰,聖明不忍殺其無辜,知令公,盡誠於我國,別爲傳敎,使之救活全釋,固不可望,而若得白馬城,爲官奴定屬,何幸云,則曰,聖恩非不欲報,而力所不及,自初,豈不言之耶?更無容議之處云,而明曉,出三田渡,待其還來,更使盡力周旋,以冀萬一之幸,敢啓。傳曰,卿等盡心周旋,以副予望。
又啓曰,義盈庫官員,以博氏入來時,弘濟院排設次,籠燭七十柄進排,所入上下事,牒報卽爲査考,則無一柄用下之處。各司下輩,乘時偸竊之弊,不可不隨現痛治,色吏囚禁治罪,官員尸居不察,甚矣,從重推考,何如?傳曰,允。以上接待所謄錄
義禁府啓曰,本府草記,屍身埋置處,摘奸回啓。傳曰,知道。金以白屍身,亦令埋置耶?事,傳敎矣。金以白,雖追後行刑,其屍體,則義州人一時收屍,同處埋置矣,敢啓。傳曰,知道。以上禁府謄錄
全州居幼學柳具福上疏。答曰,省爾疏章,嘉爾憂國之誠,所陳之辭,當惕念焉。內下記草
上在昌慶宮。停常參·經筵。
吏曹啓曰,淸風郡守徐貞履,以義城縣令,方在任所,除朝辭赴任事,行移,何如?傳曰,允。
司憲府照本,軍器正李志宏,繕工僉正柳等矣,吏曹巡檢時,罪各笞四十,私罪,依大典罷黜。啓功減一等。
吏曹啓目,典簿洪時立病滿三十日,改差。啓依允。
桃源察訪韓誠一,刷馬無一匹立,拿推事,捧承傳。以上朝報
有政。吏批,以李大奇爲禮賓別提,金光炫爲副提學,申翊亮爲禮曹參議,洪宇亮爲茂長縣監,李溍爲義城縣令,金應胤爲蔚山府使,白信民爲儀賓都事,李恪爲光州牧使,權謹中爲懷仁縣監,徐貞履爲淸風郡守,朴宗阜爲吏曹佐郞,李景奭爲兼世子貳師,鄭之益爲成歡察訪,李天基爲直講,洪履一爲軍器僉正。吏批政事。
接待所啓曰,博氏之行,卽將離發,而京畿刷馬差使員,尙不現形,刷馬無一疋立待,極爲悶慮。臨急避免之習,不可不懲,敢啓。傳曰,依啓。
接待所郞廳,以領議政意啓曰,臣以餞宴事,來到郊外而行酒,宰臣李應明,以風病不得行禮,不得已臣與接待所堂上李景曾,入行宴禮,只行三酌,而勸酒酬酢,歡笑而罷矣。不小宰臣,苟充差定,以致破格行禮之弊,事甚不當。吏曹當該堂上郞廳,請推,何如?傳曰,知道。以上接待所謄錄
刑房承旨啓辭。答曰,依啓。竝令該曹,速爲覈決。內下記草
上在昌慶宮。停常參·經筵。
夜一更,月暈。五更,金·火星,合于氐星。
禁府,韓誠一拿囚。啓。
藥房啓曰,數日來,雪寒極嚴,伏未審聖候調攝,若何?所患諸症,漸有差減之候耶?自上厭進湯劑,雖已停止,前入丸藥,不可不連續勉進,使藥力無所間斷,以爲調治之實地,此臣等區區至願也。且諸御醫以爲,補脾胃益元氣,無過於駝酪,亦須常常進御,爲當云,宜令司僕寺,依例進排,敢此仰稟。答曰,知道。症候時無加減。
政院啓曰,近來國事罔極,大小臣僚,夙夜奔走之不暇,況本院,尤當先於各司而進。任重以年少無病之人,怠慢特甚,諸承旨開坐之後,始爲入來,極爲駭愕,請推考。傳曰,允。以上朝報
義禁府啓曰,本府書吏數少,而事務則甚多,常時使換,不成模樣,不獲已今年四月,分書吏加出事,啓稟,待秋成加出,可也事,傳敎,故本府,以當此國儲匱乏之時,勢難加出。自前,以各衙門書吏,分定使喚,旣有古例,請令吏曹,分定有料布衙門書吏五六人,輪回使喚事,又啓稟,蒙允,故吏曹,自五月至十月,有料布書吏二名,定送使喚矣。今則吏曹,以前公事,有待秋成之語,今十一月爲始,不爲定送,戶曹則頓無給料之意,前日啓辭之意,反歸虛地,依前啓下,有料布書吏,每朔三名,請令吏曹定送,何如?傳曰,依啓。以上禁府謄錄
府啓,興陽縣監南宮鏶罷職事。答曰,赴任未久,更加詳察,勿爲煩論。內下記草
上在昌慶宮。停常參·經筵。
平安監司狀啓,本月初十日,鴨綠上下流,淸川江合氷事。內下日記
義禁府啓目,鄭志成刑問一次,李益吉·兪孝曾,刑問一次不服,加刑。啓依允。又啓目,張秋日·鄭一男,刑問三次不服,加刑。啓。除刑推議處。又啓目,前安岳郡守柳道三,元情公事判付內,除刑推照律。又啓目,把守劉成益·金義仁·李大仁·文得信等,元情公事判付內,除刑推照律。又啓目,前萬戶李重吉·黃致中,元情公事判付內,姑停刑推議處。又啓目,桃源察訪韓誠一,元情公事判付內,除刑推照律。
京畿監司書目,博氏,十三日申時,到開城府事。
刑曹啓曰,傳敎矣。本曹囚人奴通元,則屬公婢銀生·四花等二名,隱匿不出,本曹移文本道捉送公事,去六月分受出於本官,八月二十五日,始爲來呈,而婢銀生等,託以中路逃亡之故,囚禁現在。李得善,則屬公婢四月隱匿不出,故囚禁督現。今伊則其上典權亨建,僞造文記,盜賣奴婢之後,逃避不現,故囚禁次知,督現其上典矣。政院啓辭如此,各人等竝爲捧招保放,使之現出,宜當。且各司罪人,則令各其司,覆啓處置,何如?傳曰,允。
備邊司郞廳,以右議政意啓曰,前禮曹郞廳,以光海祭祀收議公事,來示於臣。臣之意見,與領·左相所獻之議,無異,故聯名於其下以送矣。取見元啓目,則以臣爲病不收議。大臣收議,事體重大,爲該曹者,所當詳審書啓,而專不致察,誤錯至此,極爲駭愕,請當該郞廳推考。傳曰,允。
備邊司啓曰,蔚山爲府是在,兵營所設之處,自前文官差遣,意有所在,新除授金應胤,以其功勞,自上特爲簡授,似不敢容議,而第應胤,庶孽出身,兵營褊裨以下,皆是等第之人,侵凌擾害,勢所必至,金應允改差,以待相當窠闕受置,其代,曾經臺侍有風力之人,差送,以爲彈壓之地,何如?傳曰,允。
吏曹啓曰,傳敎矣。問于該曹,則自丁丑以後,凡百文書,上年四月十九日夜,沒數見偸。守直軍士兩人,至於移文捕盜廳,嚴刑窮問,而終不能得云,故其時文書,不得覓入之意,惶恐敢啓。傳曰,知道。
慶尙監司書目,金山呈,以持平李尙逸病重,上去不得事。以上朝報
傳曰,日氣極寒,薄衣軍士,令該曹,襦衣題給。
禮曹草記。答曰,依啓。湖南之牛,皆有凶咎,則湖西所在之牛,爲先取用。
禮曹粘連啓目。答曰,事甚未妥,勿施爲乎矣,濟州黑牛中出送事乙良,依回啓施行。內下記草
上在昌慶宮。停常參·經筵。
夜五更,有霧氣。
南兵使書目,廟坡權管李成元,神方仇非萬戶李興俊,放軍收布疋,朝廷以處置,惠山僉使趙惟新,參酌論賞,以爲激勸之地事。
藥房啓曰,伏未審數日來,湯劑旣停之後,丸藥其果連續進御乎?臣等不任憂慮,敢此問安。答曰,症候與前無異,丸藥連續進御矣。
右副承旨洪茂績啓曰,氷雪永塞,自上,軫念係累凍疲之患,特遣近臣,摘奸疎放,聖上好生勤恤之意,孰不感泣?昨日該曹啓請保放,已爲允下,而今日招問該吏,則尙不體行云,極爲駭愕。請刑曹當該官推考。傳曰,允。
傳曰,史官一員待命,騎馬三匹立之,外軍營內摘奸。以上朝報
備邊司啓曰,伏見宰臣狀啓,則兩船去處,密爲移文于平安監司處,令卽回報云,其船漂風之後,終不知去處,平安監司,必以此意,回報矣。已爲回報與否,馳問于平安監司處,宜當,敢啓。答曰,依啓。
又啓曰,伏見宰臣及平安監司狀啓,錦州運糧之擧,督責甚急云。平安道結馬五百五十匹,已爲入送,黃海道二百匹,亦已連續調往,下四道結布結馬,皆將鱗次入送,竭力擧行之意,宰臣處回移,使之報知衙門,何如?答曰,依啓。
又啓曰,領兵大將金大乾,依他例,本司堂上差下,使之來參坐起,面議機宜,且令料理治行諸具,宜當,敢啓。答曰,依啓。
又啓曰,卽者,前領議政質子洪命一戶奴先孫,呈狀于本司曰,上典,當初入往瀋陽時,婢子二名率去,而今年六月間,一婢重患浮腫,命在朝夕,艱難出送,故炊爨之役,女上典太半代行,而今則孕胎滿朔,産月在於正月,不能運身,勢不得已老婢一人,冬衣及糧資一駄,行中欲爲偕送。且領議政質子,若於歲前入去,則未解産前,冒寒作行,勢極狼狽,姑待歲後發送,使得無事解産,彼此兩便云。狀內辭緣,果爲切迫,洪命一家護來婢子一人及私騎馬一匹,依願許送,領議政質子,則歲後追報入送,似爲便當,敢稟。答曰,依啓。以上備局謄錄
兵曹啓辭,備忘記,日氣極寒,薄衣軍士,令該曹,襦衣題給事,傳敎矣。卽日分遣郞廳,一一點閱,其中薄衣者一百三十八名,別單以啓,令該曹,急速造衣,照數題給之意,敢啓。傳曰,依啓。兵曹謄錄
上在昌慶宮。停常參·經筵。
自昧爽至辰時,有霧氣。
以持平李尙逸辭狀,傳曰,遞差。
府啓,守令遞易之弊,臣等亦豈不思?第於其中,有不得不論者,如昏劣敗事,或貪暴害民者,不可顧小弊而置之也。興陽縣監南宮鏶,爲人愚濫,本不合字牧之任,到任之後,割剝窮民,罔有紀極,處事乖悖,刑杖濫酷,闔境流散,日就無形。如此之人,豈可一日仍存?非徒臣等詳聞曲折,朝著之間亦多言之,何敢泛聞而輕論乎?請勿留難,亟命罷職。答曰,已諭。
吏曹啓曰,臺諫有闕,政事,取稟。
京畿監司韓亨吉入來。以上朝報
備邊司粘連啓目。答曰,自此輸送,勢甚不易,令海西,急急入送。內下記草
上在昌慶宮。停常參·經筵。
禁府照本,桃源察訪韓誠一矣,刷馬無一匹立待,罪決杖一百,罷職不敍,告身盡行追奪,。啓功減一等。又照本,前安岳郡守柳道三矣,守令決杖,前所未有,而出於恐㤼,與下人一時逃散,亦甚可惡,罪決杖一百,罷職不敍,告身盡行追奪。啓功減一等。又照本,把守將劉成益·金義仁·李大仁·文得信等矣,人馬點檢時,督令捉入,則皆爲逃避,罪各決杖一百,罷職不敍,告身盡行追奪。啓功減一等。又啓目,張秋日·鄭一男等,各有所犯無疑,當此極寒,三朔囚禁,嚴訊三次,可懲其罪,上裁,何如?啓分揀。
黃海都事書目,災傷差錯,殷栗縣監許恪,朝廷以處置事。
藥房啓曰,再昨伏承,症候與前無異之敎,區區下情,不勝煎悶之至,未審卽辰,聖體調攝,若何?敢此問安。答曰,此非旬望間差愈之病,今後勿爲問安。
府啓,興陽縣監南宮鏶,請勿留難,亟命罷職。措辭見上答曰,不允。
正言南翧,在外入來。以上朝報
義禁府啓曰,張秋日·鄭一男等分揀事,判下矣。放送之意,敢啓。傳曰,依啓。禁府謄錄
戶曹啓曰,以兵曹公事,因備忘記,薄衣軍士,摘奸一百三十八名,造衣題給事,啓下矣。上番軍士冬月給衣,特出於軫念凍死,察其中,尤甚單薄者,每年所給若干領而已。其流之弊漸廣,今則至於一百三十領之多,雖曰木花稀貴之所致,民間所貴之木花,該曹無從而得之,不計國力,何如?每人而悅之,終年在家,奉足收布,二朔立番之軍,待之如此,負羽從軍之類,又何以加之?或云,奸人之脫衣逢點者,有之,不可謂全無其弊矣。臣曹,纔以赴西軍冬衣腐朽者數百領,艱得措備入送,此則所當殫竭之處,而至閑漫不緊之地,則秋毫可惜,豈可不辨而浪費乎?所當令該曹,更加詳擇,而不敢煩請無已,則自本曹,襦衣五十領造給,亦過於上年之數,而其餘衣薄者,自有等第,備局所在落幅紙,使之分等給之,似爲宜當。非但今年之事,亦係後弊,惶恐敢啓。傳曰,使之更爲看審,俾無見欺之弊。以上兵曹謄錄
上在昌慶宮。停常參·經筵。
夜五更,有霧氣。
府啓,興陽縣監南宮鏶,請勿留難,亟命罷職。答曰,不允。
持平全益禧上疏。大槪,病重乞遞事。入啓。以上朝報
兵曹啓曰,薄衣軍士,更爲看審事,傳敎矣。卽日分遣郞廳,更爲點閱,則衣薄軍士等,當此極寒,呼寒股戰之狀,慘不忍見,而元數一百三十八名中,十八名則所着之衣,似爲稍勝,故依傳敎,付標拔去之意,敢啓。傳曰,知道。以上兵曹謄錄
上在昌慶宮。停常參·經筵。
藥房啓曰,陽生之日,雪寒甚嚴,伏未審,聖體調攝,若何?臣等不任憂慮,敢此問安。答曰,與前無異。
大殿,中殿,政院·玉堂,二品以上·六曹·大司諫問安。答曰,知道。
府啓,興陽縣監南宮鏶,請勿留難,亟命罷職。措辭見上答曰,依啓。
兵曹啓目,粘連忠淸監司狀啓云云。當此飢歲,道臣目擊軍情,有此馳啓,變通慰悅之擧,似不可已是白乎矣,但從前,兵各營將士支供之資,他無出處,以此拮据,艱難需用是如爲白去等,今若卒然變通,則不無又出一層弊端,前項老除作紙,似難停罷是白置,以此事意,行移,何如?啓,此事極爲無理,問于大臣變通。
又啓目,粘連判下云云。問于大臣,則領議政李聖求,左議政申景禛,右議政姜碩期議,我國軍士,被侵無理之事,不一而足,合有變通之擧,而未有善策,兵·水使支供資用,一任責出於軍士,極爲未妥。但老除作紙,乃是久遠通規,今若一切停罷,則公家用度,漸至削弱,似難成形。今後只捧常木一匹,以爲定式,令八道監·兵·水營,一體施行,似爲無妨。大臣之意如此,伏惟上裁,何如?啓依議施行。
傳曰,政事,明日爲之。
答持平全益禧疏曰,遞差。
院啓,國家用人,自有常規,其間若有才行特出者,則不待銓曹,而間或有特拜之命,此雖一時之恩,而實是規外之事也。新除授淸風郡守徐貞履,曾無褒啓超敍之事,又無爲政特異之稱,而陞拜之命,出於例外,物情未快,或疑殿下,以內戚而有是命也。臣等固知聖明,必不以內戚,有所陞擢,而旣非才行,又非善治,則群疑之來,固其宜也。其爲聖德之累,豈不大哉?請還收徐貞履淸風郡守特除之命。答曰,曾無不治之名,今授此任,何傷?以上朝報
戶曹啓曰,卽接兵曹公事,以本曹啓辭,薄衣軍士一百三十八名中,十八名拔去事,傳曰,知道矣。依前啓辭,一百二十領,當日內急速造送事,通關矣。本曹無用衣之處,只以四十領,薄衣軍士分給次,豫備待之,卽爲輸送,而其餘八十領,必貿木花,去核造作,數日內勢難猝備,隨其造作,連續輸送之意,敢啓。傳曰,知道。急速造送。兵曹謄錄
訓鍊都監啓曰,京畿二運壯抄軍四百二十名內,病頉十四名,全闕一名,四百五名,今日逢點,明日放料,二十一日,與初運軍兵,交替入番之意,敢啓。傳曰,知道。訓局謄錄
上在昌慶宮。停常參·經筵。
戶曹啓目,黃海都事書狀云云。災傷尤甚差錯,殷栗縣監許恪,依事目罷黜,何如?啓依允。
院啓,新除授淸風郡守徐貞履事,設令曾無不治之名,今此特授之擧,實涉謬恩,其於聖德,詎無所傷?請還收徐貞履淸風郡守特除之命。答曰,前有陞敍之命,而該曹時未擧行,今此陞授,實非無據之事也。
左副承旨閔應亨三度呈辭。入啓。遞差。以上朝報
有政。吏批,以崔衢爲戶曹正郞,李厚源爲參知,安頊爲興陽縣監,鄭百順爲桃源察訪,張仲仁爲兼春秋,洪茂績爲左副承旨,南銑爲右副承旨,李惟聖爲同副承旨,錦林君愷胤爲司饔〈院〉提調,金壂爲殷栗縣監,沈闥爲宗親典簿,李忨爲典設別檢,申徽爲禮曹正郞,曺挺生爲軍器正,李井男爲繕工僉正,李行源爲持平,柳俊昌爲持平,張汝衎爲校書博士,李時白爲掌苑提調。吏批政事
戶曹粘連啓目。答曰,淸使入去後,三道折銀之數,相考處置。內下記草
上在昌慶宮。停常參·經筵。
海運判官李雲栽,漕運事,出去。
京畿監司書目,楊州呈,以行護軍李顯英辭職上疏,上送事。傳曰,省疏具悉卿懇。卿其勿辭,從速上來。
司憲府照本,靑松君沈詻矣前任禮曹參判時,英陵松木斫伐難禁之事,入番參奉報本曹公事中,有四隣飢饉人剝皮殆盡,入啓處置爲辭,則視之尋常,至於摘奸之後,致此拿推之患,罪杖八十贖,奪告身三等。又照本,監司朴罪狀,上裁。色吏,令其道監司推考啓聞,行移,何如?啓依允。功減一等照律。又照本,注書任重矣,以年少無病,怠慢特甚,諸承旨開坐後,始爲入來,罪笞五十贖,解見任,別敍。啓依允。
院啓,以淸風郡守徐貞履事,論列屢日,尙閟兪音,人皆謂,徐貞履以內戚,有此特授之命,其爲聖德之累,豈不大哉?徐貞履,雖有陞敍之命,旣無特異之稱,又非該曹之注擬,而陞除之命,特出於規外,則物情之致疑,固其宜也。人君用人,至公無私,其可以私恩,濫施於戚里之人哉?請勿留難,還收淸風郡守特除之命。答曰,已諭,毋煩。以上朝報
備邊司啓曰,禮曹判書臣李景曾質子,當於來月初生發送矣。第念,西路新經大役,騷屑極矣,而博氏之行,必滯安州,越去遲速,未可預料。且質子等,與朔膳,一時越江,例也,而正月朔膳,以正朝之故,當於來月望前入送,則質行未免違期,留滯於西路,則公私亦甚有弊,姑令退限發送,俾及於正月望後,二月朔膳入去時,一時越江,似爲便當,而不敢自下擅便,敢此啓稟。答曰,不允。
又啓曰,錦州大兵,彼不爲緊云,正朝使去時,善爲措辭以通,似可矣事,前已傳敎矣。正朝使發行之期已迫,所當措辭構咨以送,或令以說話,通于衙門,而彼間事情,未能料度,若以自此直請爲未穩,知事必不諧。且博氏許以歸奏帝前云,姑令正朝使,入往瀋中,詳議于宰臣,自館所,先容探知彼意,然後隨後或咨或言,以圖量減,以爲得宜,敢稟。答曰,依啓。
兵曹啓曰,曾因平安監司狀啓內,運糧馬價,自南方輸致於本道,一路刷馬之價,亦將如何?黃海一道,戶兵曹應上納之木,沒數移送事,據備邊司回啓,判付內,數雖不多,令兵曹換用,以除畿·黃兩道輸運之弊事,傳敎矣。今見黃海兵使移牒,則本道諸色軍收布,雜頉計除,實數三百八十八同零,今方收捧云。此木沒數移送平安監司處,其代,下四道運糧馬價木元數內,除出,依此數,自本曹捧用之意,敢啓。傳曰,依啓。以上備局謄錄
兵曹啓曰,薄衣軍士襦衣,自戶曹連續移送,故今日已爲畢分給之意,敢啓。傳曰,允。兵曹謄錄
備邊司粘連啓目,答曰,依允。自備甲馬者乙良,依自備鳥銃例,限年給復,似當,議處。
禁府照本。答曰,依允。朴順希等乙良,絶島定配,勿揀赦前。
刑曹粘連啓目。答曰,本道査覈公事,相考處置。
備邊司粘連啓目。答曰,依允。物故軍牢等,令該曹,恤典擧行。內下記草
上在昌慶宮。停常參·經筵。
全羅監司狀啓,羅州呈,以本月十二日午時,鸛鳥蔽天,不知其數,分作南北兩陣,進退相戰。南邊鸛鳥不勝退走,北邊鸛追逐,又爲移陣相戰爲如可,又爲分作四陣,高飛遠去云云事。內下日記
謝恩,西原萬戶南宮擢,繕工僉正李井男,持平李行源·柳俊昌,訓鍊判官吳必承,禮曹正郞申徽,典簿沈一闥,興陽縣監安頊,殷栗縣監金壂,行護軍金尙,戶曹正郞崔衢。
宗簿主簿朴慶應,璿源錄奉安事,茂朱地出去。
義禁府啓曰,政院啓辭內,以義禁府守護軍兪孝曾照律公事,傳曰,此律似輕,問于本院律官以啓事,傳敎矣。問于律官,仍考大明律,則盜園陵樹木條云,凡盜園陵內樹木者,皆杖一百徒三年,則今此守護軍等所斷之律,果爲相合,而但所謂書員者,身爲檢察之任,而掩置不告,又安知必無手自盜斫之事乎?可與守護軍等同罪,而用律差異,此照律公事,還爲出給,何如?傳曰,依啓。書員中斫伐人現告者,則罪似輕歇矣事,傳敎矣。臣等伏見政院回啓,則心有所不安者,其中書員兪孝曾·金大元·卞星益等,前後監司狀啓中,俱無身自斫伐之語,而大元·星益,則渠等元情,雖有現告之事,其常時不能禁斷之罪,三人少無異同,故前日議啓之時,竝爲請刑矣。六人現告之中,朴唜同,則當初逃躱,尙未捕捉,而五人等,旣爲遲晩照律,則大明律盜園陵樹木者杖一百徒三年,此其正律,金大元等,則不能禁斷之罪,元無正律,故以制書有違,杖一百擬律,入啓矣。政院啓辭中,書員者,身爲檢察之任,而掩置不告,又安知必無手自盜斫之事乎?可與守護軍等同罪,而用律差異云云。書員等,前後狀啓,無親自斫伐現著之事,則安可以臆料,遽加其罪目哉?臣等乃有司也,只自執法而已。何敢有所低昻於其間乎?此外無容更議,惶恐敢稟。傳曰,然則依前照律施行。
舍人,以三公意啓曰,大提學速爲差出事,曾已命下,而難於薦望,尙未擧行矣。今則前頭,有館閣褒貶,弘文錄圈點等事,不可無大提學,而前大提學李植,上來無期,勢難等待,以致主文之任,久曠至此。不得已,依宣廟朝己亥年例圈點,而遣史官,問于大臣之纔經大提學者,薦望圈點,差出爲當,請令政院,從速擧行,何如?傳曰,依啓。
江原都事書目,災傷尤甚差錯,平康縣監兪勉曾罷黜事。
慶尙監司書目,寧海公兄文狀據,執義趙錫胤病重,辭職上疏,捧上上送事。
院啓,徐貞履請勿留難,還收淸風郡守特除之命。答曰,予意已諭,勿復煩論。
注書任重,解見任代,以孫會宗爲假注書。
承文院官員,以都提調意啓曰,前權知副正字金頊·李元圭,方在罷散中,依前例,隷儀官啓下,付軍職冠帶常仕,何如?傳曰,依啓。
政院啓曰,以大臣啓辭,大提學差出事,命下矣。明日三公·政府東西壁·六卿·判尹命招,圈點之意,敢啓。傳曰,知道。以上朝報
政院啓曰,昨見義州府尹李敏樹狀啓,始知博氏去開城府,有封書出給之事,前後未聞,極用驚怪,推問備吏,則答以不知。又爲取見接待所狀啓軸,則接待使狀啓,果有之,初欲請推,而竟不果矣。蓋緣博氏發行後狀啓,皆下於接待所,故入直,例爲啓下之致,而備局則不知此等曲折,致有請推之擧。臣旣備諳,敢此竝啓。答曰,此意,言于備局。
政院啓曰,以備邊司李景曾質子,二月朔膳入去時,越江事草記,傳曰,此行,使臣入去時,則不得偕行耶?承旨察啓事,傳敎矣。凡質子治裝定限,五十日也。今此李景曾質子,若偕使臣之行,則限日未滿,若悉限日而往,則客使方在西路,與之相値,慮有供饋騷屑之弊,此廟堂之所以請爲變通〈者〉也。然臣之妄意,限盡之日,卽爲登程到彼,觀勢入去,似爲便當,敢啓。傳曰,知道。所謂五十日定限者,使之限內發程,其與守令·邊將箇滿之規,不同。以上備局謄錄
備邊司粘連啓目。答曰,此類,竝令各道,二成冊上送,以爲憑考處置之地爲乎矣,吳得生等治罪事乙良,依回啓施行。內下記草
上在昌慶宮。停常參·經筵。
答執義趙錫胤疏曰,遞差。
備邊司啓曰,傳曰,此付標衙門柴草,如是多入,奚用乎?問啓事,傳敎矣。問于各衙門,則司僕寺以爲,郊草則長湍沙牧島,本寺廢牧場,使屯民給價刈取,內外寺馬廊,前後圍排,及箭串放馬捉入,未分養之前,戶曹元立馬外,不給草料,故以此郊草養飼。柴木則仁川紫燕島牧場,給價刈取,入置內外寺,三冬雪塞之時,用於逐日馬料炊熟,炭則亦爲貿來於紫燕島,入置本寺,以爲病馬治療之用,及官中行用·長木則內外寺馬廊圍排時橫結。開春之後,則移用於霖雨時馬料炊熟,而此等郊草·柴炭·長木,年例自京畿輸用,而今年則因本道監司狀啓,自本司賃船載來云。尙衣院以爲,柴杻等木,則誕日及節日進上紫的吐紬二十五疋,大紅吐紬十疋,草綠吐紬一同,燔紅鼎紬二同,勅使時所用紫的紬一同,草綠紬一同,燔紅〈鼎〉紬一同,龍袍次匹段,各色入染時所用。炭則誕日及節日,進上箭鏃及臘藥櫃粧飾打造,勅使時各樣器皿及粧飾打造,不時措備各樣器皿及粧飾打造,各節時衣襨匹帛擣鍊時所用云。軍器別造廳以爲,蓋草郊草竝八百同,而焰硝吐木輸納車牛六首,自十月至四月喂養,匠人入接假家三十間蓋覆云矣,敢啓。傳曰,知道。尙衣院進上色紬之數太半加書,以爲鋪張之地,他司所爲,從此亦想也。
戶曹判書李溟箚子。大槪,重患寒疾,委頓牀席,召牌臨門,未得趨詣闕下,惶恐待罪事。入啓。
賓廳大臣以下啓曰,大提學圈點事,臣等承命來會賓廳,依昨日啓辭,卽遣史官,問于大臣中,纔經大提學,完城府院君崔鳴吉處,則以爲重大之事,病廢中,不敢擔當,將陳箚辭免,不爲薦望云。今日不得圈點之意,敢啓。傳曰,知道。
院前啓,請徐貞履還收淸風郡守特除之命事,停啓。
判尹金自點箚子。大槪,大病之餘,未及蘇復,而冒寒供仕,昨日添得霍亂,達夜苦痛,召牌臨門,未得趨詣闕下,惶恐待罪事。入啓。
吏曹啓曰,臺諫有闕,政事,取稟。
完城府院君崔鳴吉箚子。大槪,文衡重任,不敢例外薦望事。入啓。以上朝報
備邊司啓曰,以南兵使狀啓粘目,傳曰,此回啓中,今年之今字,似誤矣事,傳敎矣。今年垂盡,而防軍作米,只許今年,果爲不察,改付標以入之意,敢啓。答曰,知道。備局謄錄
傳曰,史官一員待命,騎馬六匹立之,各司五十四處內摘奸。內下記草
上在昌慶宮。停常參·經筵。
夜一更至五更,有霧氣。
答戶曹判書李溟,判尹金自點箚曰,省箚具悉。卿其安心調理,勿爲待罪。
藥房啓曰,伏未審數日來,聖體調攝,若何?症候漸有差減之效耶?不任憂慮,敢此仰稟。答曰,與前一樣。
完城府院君箚子,啓下備邊司。以上朝報
掌隷院粘連啓目。答曰,旣非僞造,則還賤安徐爲乎矣,軍保一事乙良,勿施。內下記草
上在昌慶宮。停常參·經筵。
下直,正朝使崔來吉。
禁府照本,英陵參奉李河岳矣,陵東北邊松木,多數斫伐,常時不能禁斷罪,決杖一百,告身盡行追奪。啓功減一等。又啓目,趙廷立刑問一百七次,李益吉·鄭志成·李玉三次,李重吉二次,竝不服加刑。啓依允。
司憲府照本,刑曹佐郞崔尙崙矣,啓請罪人保放,已爲允下,而尙不體行罪,杖六十,奪告身一等。啓依允。
正言南翧上疏。大槪,病勢日劇,冒萬死陳情乞遞事。入啓。以上朝報
備邊司啓曰,宰臣狀啓中,有靑竹四駄,歲後入送之語,全羅·慶尙道各二駄,來月旬前上納,卽爲入送,宜當。定限甚迫,不可遲延,兩道監司處,發馬知委,何如?答曰,允。
又啓曰,云云事,傳敎矣。領兵將行期,當初以來月旬間發送之意,入啓,蒙允矣。擇日則必須渠先自擇,然後自朝廷定給,故今日使人問之,則來月旬間無吉日,欲於念日辭朝云,而期限太遠,不可不依當初啓下,及旬前擇吉發行事,纔已知委矣,敢啓。答曰,知道。以上備局謄錄
傳曰,今下弓矢,城津僉使金命吉,吾乙足萬戶李德立,給送。內下記草
上在昌慶宮。停常參·經筵。
自昧爽至辰時,有霧氣。
奉敎李垶上疏。大槪,父病危重,乞遞職名,俾得專意救療事。入啓。
備邊司啓目,粘連完城府院君箚子云云,竊照大提學薦望之規,須令前大提學,爲之,而有故則前前大提學,爲之。有故則又其前大提學,爲之,故己亥年薦望時,前大提學有故,故其前大提學鼇城府院君李恒福,病遞相職在家,而遣史官,就令薦望矣。今者前大提學李植在外不來,前前大提學李景奭遠在瀋陽,勢不得不及於其前大提學是白在果,李恒福初拜大提學,卽爲辭免遞解,而及其薦望時,未聞有辭免之語。今此崔鳴吉陳箚之意,不過謙讓,而事勢適然,使之依舊例薦望,何如?啓依允。
戶曹判書李溟箚子。大槪,冒死陳情,內醫提調,爲先乞遞事。入啓。
院啓,藍浦縣各司貢物作米等所載船,曾於五月間,到安興致敗,其時本道水使,已爲狀啓,至蒙蠲減云矣。今聞其船,同載箭竹,分給於京人,臣等殊以爲怪,適然其時,本縣縣監抵京來,貢吏處牌字,則以爲,各樣米太八十餘石,備邊司箭竹一百浮,作數字缺情米六石零,載於都監船隻而致敗,水使道,已爲狀啓備邊司,箭竹一百二十浮內,六十浮,則生鮮前金敬立處留置,六十浮,則銅古介金司果家積置,而備邊司則勿爲納上,軍器寺作米,正布作米,敗船改色,太則依此數蠲減,勿爲留待云云。一船同載之物,作米則致敗,箭竹則分給各人,事甚殊常,況牌字中,所謂備邊司箭竹,勿爲納上之說,尤爲可疑,故臣等,招致本縣京主人推問,則渠言,其時貢吏李一龍等,一依本官牌字,分處箭竹而已。其他米太去處,未能的知云,其間奸濫偸竊之狀,據此可知。藍浦縣監鄭潾,請命拿鞫。蔚山府使擇差事,曾有備局啓辭,意非偶然,必擇剛明廉謹者,可謂得人,而新府使朴啓榮,性品弛緩,風力蔑如,彈壓蘇殘之責,決非此人所能堪,豈可以曾經臺侍之故,而泛然差遣乎?請朴啓榮遞差,其代各別擇差。答曰,依啓。
冬至使元斗杓·李景嚴,書狀官郭聖龜入來。以上朝報
備邊司啓曰,以戶曹金大乾軍官等交替事,草記,傳曰,軍官譯官,何以交替耶?問啓事,傳敎矣。當初柳廷益帶去軍官譯官等,皆在軍前,而金大乾,自此入去,則大將之行,不可無軍官,越江之後,亦不可無譯官,而至於柳廷益,雖曰在喪,亦是大將,萬里異域,似當有親信軍官護來之人,而其中譯官,尤不可一日無者,故不得不如是磨鍊矣,敢啓。答曰,知道。
又啓曰,瀋陽所求大果盤,纔已催促,而今又出於宰臣狀啓中,不可淹延,以致更促,罔晝夜入送之意,黃海監司處,行移,何如?答曰,允。
又啓曰,伏見宰臣狀啓紅柿一事,終始被責,一至於此,誠極渴悶。數萬箇,令該曹貿送事,曾已入啓,蒙允,而彼之所望,亦在於若干改色云,着令該曹,隨其所傷之數,今日內,急急發送,宜當,敢啓。答曰,允。以上備局謄錄
上在昌慶宮。停常參·經筵。
答戶曹判書李溟箚曰,省箚具悉卿懇,卿其勿辭察職。
答正言南翧疏曰,遞差。
答奉敎李梓疏曰,給由。以上朝報
政院啓曰,紅柿,因傳敎,令海西覓送事,及戶曹三千介,已於十七日入送事,纔因平安監司狀啓,啓達矣。更爲相考,則單抄冊中,只書其數,不言梨柿,故下吏誤認言及,以紅柿已送之意。至於啓稟,而紅柿則初不入送,臣亦昏謬不察之失,甚矣,不勝惶恐。傳曰,知道。然則只送二千介,似可矣。
政院啓曰,改給紅柿若干,因傳敎,自此輸送有弊,令海西覓送義州事,十六日卽已行會,而又於十七日,因接伴使狀啓,戶曹又送三千介矣。卽接平安監司狀啓,則皇帝高山處二千介,不可不改給,以道內各官所儲,推移充給云云。昨日戶曹一萬介,又爲加送,而此則必未及入去,一路夫馬,亦甚有弊,今此加送之數,雖或發送,使之中寢,何如?傳曰,啓辭甚當,撥上行會,使之還爲載來。
禮曹啓曰,當刻到付本曹佐郞盧尙賢私通內,今日卯時受勅來到慕華館,迎勅之擧,何以爲之?勅書出來之事,不爲分付,故本曹尙不聞知,而今始得聞,事多急遽,勢難行禮矣。自前我國守令,傳捧勅書而來,則或有直入政院之時,今此勅書,亦依前例擧行,恐或無妨,如不得已,則今日日勢已暮,今日姑留,明日行禮,亦似便當,而該曹不敢擅便,上裁,何如?傳曰,明日行禮,不爲分付,官吏推考。
戶曹啓曰,以政院啓辭,紅柿只送二千介,似可矣事,傳敎矣。撥上行會,只以二千介入送,其餘竝還載來之意,敢啓。傳曰,知道。以上備局謄錄
司僕提調啓曰,曾因兵曹啓下移文,博氏回還時,御賜馬二匹,稱以足蹇,以重林驛馬二匹換去,其代,令本寺馬代給,故頃於邊立中禾少有將來,濟州馬二匹,別爲擇出,移送本驛之意,陳啓,而其草記,政院還出給,故姑待該曹之稟處矣。卽刻續接兵曹移文,重林馬二匹,則到平山,還爲出給,京驛馬一匹,及利仁驛馬一匹,又換以去,以本寺馬二匹,換給京驛及利仁之意,入啓蒙允云云。以前日別擇濟州馬二匹,分給之意,敢啓。傳曰,以博氏不受馬給之,可也。以上兵曹謄錄
府啓,答曰,依啓。楊根郡守李守誠,拿鞫定罪。內下記草
上在昌慶宮。停常參·經筵。
備邊司啓曰,金大乾行期,初以開月旬前啓下,故使之及期發行,而軍前遠行之人,不可不擇日,開月旬前旬後,絶無吉日,只有二十六日爲吉云。此日太遠,而瀋陽許替與否,時未聞知,似當待其的報,方可前進,而亦不可無論日字吉凶,使之發程,以開月二十六日定限而待之,宜當,敢啓。答曰,依啓。以上備局謄錄
上在昌慶宮。停常參·經筵。郞廳黃仁儉校正。日記廳郞廳趙景觀書。
上在昌慶宮。停常參·經筵。
夜一更,有霧氣。
有政。吏批,判書南以雄式暇,參判金榮祖進,參議李德洙進,右副承旨南銑進。兵批,判書沈器遠進,參判沈演備局進,參議金霱進,參知李厚源缺,右承旨韓興一進。
吏批,以鄭致和爲舍人,趙壽益爲執義,朴長遠爲正言,黃益淸爲直講,李汝澤·李爲承文博士,金三樂爲承文著作,李有淐爲注書,李崍爲蔚山府使,金光熽爲平康縣令,鄭道榮爲迎曙察訪,二字缺材爲安城郡守,崔振溟爲楊根郡守,南斗傍爲藍浦縣監,朴廷蓍爲學諭,柳元履爲監察,南以雄爲掌樂提調,韓希卨爲校書副正字,李明漢爲大提學,以朱大有爲德萬洞權管,柳持敬爲五衛將,柳有春爲武兼宣傳官,黃愛男爲神方仇非萬戶,李從元爲乾者浦權管,黃天澤爲古郡山召募別將,崔昇元爲鐵串僉使,閔麒龍爲包伊浦萬戶,李顯英爲知中樞,田慶雲爲於蘭萬戶,金藎國·李稷爲護軍,南翧爲副司果,任重爲副司正,鄭弘溟·趙錫胤爲副護軍。
副修撰鄭知和疏曰,伏以臣,自去數字缺在直內,猝中風寒,冷氣撑胸,呼吸不通,食頃之間,不省人事,自是以後,精神昏憒,寒熱交戰,粒不數字缺三日,而寮寀之員,亦有身病,不得入替,臣之情數字缺矣。只以瀆擾爲懼,忍痛至今,到此地頭,不獲不已數字缺此則闕下多官之所共憐悶。伏乞天地父母,察臣危懇,臣之所帶職名,特賜遞改,以全一縷,數字缺祈懇感祝之至,謹昧死以聞。答曰,給由。
領議政李聖求箚子。箚本缺答曰,省箚具悉。箚陳之事,不無意見,予當留念焉。
韓興一,以御營廳言啓曰,先運立番軍兵,今月十六日,當爲放送,而其前例,有數字缺擧,依前若干砲手抄送,使之獵得之意,敢啓。傳曰,依啓。
金堉啓曰,醫員李春揚,往看右議政姜碩期病症,大槪以久病之人,元氣虛憊,少失將攝,必致添傷,而去月二十八日夜分後,一身寒戰,微汗之後,頭痛眩暈,一時俱發。觀此症狀,外感彌留,人蔘敗毒散,自昨煎用,觀其和解與否,更用他藥,宜當云云。傳曰,往來看病。
南銑啓曰,領議政李聖求批答,似當卽爲傳諭,而家在門外,明日待開門,傳諭之意,敢啓。傳曰,知道。以上燼餘
藥房提調李溟,右承旨金堉啓曰,歲律已暮,雪寒凝嚴,伏未審聖候調攝,若何?臣等不勝仰慮之至,敢此問安。答曰,與前一樣。藥房日記
右議政箚子。大槪,病勢猝劇,未赴召命,惶恐待罪事。入啓。答曰,省箚具悉。卿其安心調理,勿爲待罪。仍傳曰,遣內醫看病。
工曹判書尹暉上疏。大槪,身病極重,不得趨詣,惶恐待罪事。入啓。答曰,省疏具悉。卿其勿爲待罪。
判中樞金藎國,三度呈辭。入啓。遞差。
吏曹判書南以雄上疏,大槪,病不能趨詣召命,惶恐待罪事。入啓。答曰,省疏具悉。卿其勿爲待罪。
吏曹啓目,本曹正郞沈大孚,典籍郭弘址除授後,過限未上來,典籍邊麟吉病滿三十日,竝只改差。啓依允。以上朝報
備邊司粘連啓目。答曰,依允。限瀋陽入送,亦甚有弊,今番勿爲定送。內下記草
上在昌慶宮。停常參·經筵。
夜二更,乾方,有氣如火光。
以備忘,傳于南銑曰,夫完斂時,使臣中官,皆令參見,譯輩稱以所費累萬云。其意若非偶然,則加送紙地,似不可已,此意,言于該曹。以上燼餘
慶尙道點馬李恪,入來。
吏曹判書南以雄上疏。大槪,掌樂提調乞遞事。入啓。
禁府,前郡守李守緘,拿囚。啓。
傳,前牧使洪雴·金壽春·金鎭·柳碩·閔光勳,參判許啓,府使梁應涵·李時聃,參議李基祚,監司李必榮,判書李慶全,縣監洪成海·尹復元,司錄李慶桓,校理沈東龜,郡守李更生,縣令鄭良胤,別檢金時忱,學正成震翰,修撰朴漪·林,參奉李翊漢,察訪韓夢參,正郞韓必久·曺漢英,贊儀李琳,正李志宏,僉正柳,佐郞金守宗,正字李元圭·金頊,延城令忠元,渭城令孝,平昌副守萬壽,光山副令釗,彦陽副令曄,鐵山副令終胤,晉平副正年慶,晉溪副令潤慶,花山副令季胤,鶴陵監愛壽,春山監哲賢,瑞原監敬訓,中山君演,商山都正濬,益昌副守忠望,烏城監希良,海平君佶,杜陵都正希顔,司勇鄭忠直,兵使李時英,司直鄭天羽·林慶業,僉使朴元根·文景參,萬戶李和,司果申冕,忠義金英男·李霌,宣傳官權信道等敍用。前靑松君沈詻,府使魏廷喆·柳恒,順陽君安夢尹,判書閔馨男,郡守李惟泂·柳道三,縣監朴大華·崔東彦,正郞李厚培,佐郞任義伯·崔尙崙,察訪田腴·金后夔·韓誠一,別檢崔後賢,參奉申勉,正權濬,說書兪棨,水使孫泌,司果尹墀,司勇劉成益,內禁衛金義仁·李大仁·文得信,宣傳官辛遠㕀等,職牒還給事,下吏·兵曹。
答吏曹判書南以雄疏曰,省疏具悉。所陳兼任,別無可避之嫌,卿其安心,勿爲控辭。
府啓,新除授執義趙壽益,時在京畿驪州地,請斯速上來事,下諭。答曰,依啓。
校理金始蕃上疏。大槪,病勢危重,冒死乞遞職名事。入啓。
弘文館啓曰,下番見存三員,而副修撰權堣,在外未還,副修撰鄭知和病重,陳疏受由出去,修撰鄭維城呈辭到館,今已累日,而他無替直之員,修撰鄭維城牌招,使之入直,何如?傳曰,依啓。以上朝報
戶曹啓曰,傳敎矣。前送賻物中,霜華紙三百卷,白綿紙一千卷,白紙二千卷,入送彼國,治喪以紙地爲要,而此喪,極爲侈大,參見我國使臣,似有其意,今若加送,則以前送之數入送耶?使何人齎去乎?敢啓。傳曰,言于廟堂爲之事,傳敎矣。夫之完斂時,所費雜物中,紙地之用,尤爲浩大云,今若別爲加送,則瀋中必爲喜悅矣。前日賻送紙地,則兼有他物,四千三百卷之紙,不爲不多,而今者只送紙地,則似當加於前數,以霜華紙五百卷,白綿紙一千五百卷,白紙三千卷,合五千卷,磨鍊入送,而齎去之人,則更令中官,別致繾綣之意,似爲得宜,敢啓。答曰,依啓。丹木·白磻,亦爲量宜入送。以上備局謄錄
掌隷院粘連啓目。答曰,功臣處賜給奴婢査覈之事,自有定限,相考施行。內下記草
上在昌慶宮。停常參·經筵。
下直,高原郡守閔希顔,興陽縣監安頊。
金堉,以戶曹言啓曰,頃日接得京畿水使李英達缺文,則竊聞國儲蕩竭,博氏之行,久留京城,日夜數字缺木綿二十同上送,以補萬一之資云,李英達數字缺久,春間助工木三十同,輸送於江都,爲軍器措備之數字缺間,扶助木三十同,上送於本曹,以補西路軍裝之用,而數字缺送如此,似聞英達,官無私用,至於魚鹽,亦爲數字缺輒聚而上送,京畿無物力之處,其志則似爲三四字缺於誠矣。今此二十同,補用於歲幣之意,敢啓。傳曰,其意可嘉,令該司,熟馬一匹賜給。
洪茂績啓曰,啓覆,例於立春前,稟處,而玉候方在調攝之中,何以爲之?敢啓。傳曰,病勢有加無減,今年亦難爲之矣。
大提學李明漢上疏。疏本缺答曰,省疏具悉卿懇。卿有才有學,允合斯任,宜勿控辭,從速行公。
大司諫金南重,正言成楚客·朴長遠啓曰,南原府使朴安孝,以有識士夫,居官不謹,貪婪不治之狀,爲一道最。且新占大莊於近地,種種貽弊之事,罔有紀極,闔境嗷嗷,民不堪苦。如此之人,不可一日在官,請命罷職。答曰,風聞未必盡實,更加詳察,勿爲煩論。
忠淸監司鄭良弼上疏。疏本缺答曰,省疏具悉卿懇。卿其勿爲固辭,調理察職。
夜一更,流星出八穀星下,入井星上,數字缺四五尺許,色赤。以上燼餘
謝恩,五衛將柳持敬,舍人鄭致和,蔚山府使李崍,直講黃益淸,鐵串僉使崔昇元,神方仇非萬戶黃愛男,包伊萬戶閔麒龍,正言朴長遠,引儀李沖淵,承文博士李汝澤。
政院啓曰,近來呈辭,極其紛紜,院中因傳敎,一切不捧,則代以陳疏,期於必遞而後已,至以見却政院爲辭,係是臺閣陳疏,故不得已捧入之意,敢啓。傳曰,知道。
司諫權任中上疏。大槪,病重乞遞事。入啓。以上朝報
備邊司啓曰,頃者忠淸監司鄭良弼,以赴瀋逃軍,一族囚禁之類,移牒于本司,稟以査覈疏放之意,臣等以爲,係干軍律,不可輕釋,故使之仍囚督捕矣。今者鄭良弼,以因傳敎,所囚逃軍妻子同生等,卽令放送,其他一族,當初駭散,今無捕捉之路,徒有騷擾之弊事,更爲牒報矣。曾有傳敎,死罪逃亡人妻子及弟,勿爲囚禁,以敦風俗者,聖意所在,至矣盡矣,而近來紀綱解弛,軍律不肅,一有徵調,逃亡相繼,將無以爲國,風俗之敦薄,有不暇論者也。今此逃軍,放其族屬,任其偃息,則日後之弊,何以防之?着令該道,逃軍之父母妻子外,切近族屬,各別跟尋,還爲捉囚,刻期嚴督購捕,而守令之不勤擧行者,啓聞科罪之意,他道一體行移,何如?答曰,依啓。其時父母兄叔,不爲擧論矣。
又啓曰,卽者蔡以恒奴子男伊,呈狀于本司,上典冬衣,願爲載往云。且見平安監司馳報侍講院關內,龍岡侍女英伊,令通事辯難,呈狀于館所,請令其一族入去相見云。蔡以恒奴子,則自此公文成給,英伊一族,則令本道,査訪虛的,姓名懸錄,更爲牒報,一體入送,宜當,敢啓。答曰,依啓。以上備局謄錄
上在昌慶宮。停常參·經筵。
藥房都提調姜碩期,提調李溟,右副承旨南銑啓曰,伏見昨日下政院之批,以病勢有加無減爲敎,臣等不勝煎悶之至,前患浮脹二症,近復有加耶?抑別有他症添加耶?詳細書下,何如?答曰,昨日下敎,乃是比上年有加之意,非謂近日漸重也。
大司憲徐景雨,掌令權澺·鄭時望,持平柳俊昌·李行源啓曰,杜陵都正希顔,爲人悖惡無狀。頃年與隣居出身相鬧,率其子,白晝持杖,突入出身之家,亂打出身之母,盡破其家産,出身之母,年老被打,奄奄將死,希顔恐其隕命,先殺其家間老嫗,託以出身來殺,聲言發狀,以爲先發制人之計。人言藉藉,臺論繼發,轉成大獄,及其事干吐實,希顔始爲承服,其設心極爲凶巧,當伏極罪,而特以冒年入籍之故,以老減律,至於得放,物情尙切憤惋,今者猥蒙敍命,瞻聆莫不駭異,請杜陵都正希顔,削奪官職。答曰,累年被罪,罰已行矣。連歲失稔,貧必甚也。老人之事,禮宜矜恕,須體至意,勿爲更論。以上燼餘
謝恩,平康縣監金光熽。
京畿監司,新除授桃源察訪鄭百順病重,肅謝無期,令該曹處置事。
黃海監司書目,遂安郡守許檍,入瀋大盤,改備遲緩,以致生事,罷黜事。
都承旨李明漢再疏。大槪,大提學辭免事。入啓。答曰,予意已諭,卿其勿爲固辭。
院啓,守令論劾之際,聖上每念迎送之有弊,且慮風聞之失實。臣等亦常仰體聖意,凡有所論,必得十分明白,而去其太甚,固不敢容易爲之,如使臣等,隨聞輒論,則不治不廉之官,豈特朴安孝一人而止哉?昨日之啓,但擧安孝貪婪不治之槪,只請罷職而已,不欲一一條陳,以駭瞻聆也。聖批乃以風聞,未必盡實爲敎,臣等不敢不以實狀備陳焉。所謂新占大莊,卽光陽地也,且田稅作木百餘同,換以麤木,見退於該曹,再徵於民間,瀋陽入送馬二十餘匹,備局以木七十匹定價,而奪取民間好馬,或給六十疋,或給四五十疋,其餘則皆私用之。托稱銀口魚進上,境內川澤,發差嚴禁,漁民束手,不敢近川,而官差等,直入民家,奪取魚網,名之曰贖公,以致一境魚網,盡歸於光陽新莊,大張養蠶,衙舍不足,至養於公廨,又分授妓生,計斗納繭。近府十里許民家之桑,盡入於官用,聽訟則不分曲直,納賂者得伸,折獄則勿論輕重,行賄者見效,其他虐民肥己,種種煩瀆之事,及衙童之濫刑,中房之作弊,亦不可箇箇盡瀆,而南來之人,如出一口,實非泛然風聞之比,罷職之請,亦云末減,請勿留難,亟命罷職。答曰,依啓。
弘文館啓曰,下番見存只三員,而修撰權堣,在外未還,副修撰鄭知和,以病受由,修撰臣鄭維城,今方入直,而三十日鎖直之餘,病勢亦重,呻痛在廬,替直無人,明日內爲政,以在京無故人,闕員差出,卽爲牌招,使之入直,何如?答曰,依啓。以上朝報
戶曹啓曰,以備邊司啓辭,傳敎矣。丹木四百斤,白磻五百斤,磨鍊入送似當,前日賻送紙地,非四千三百卷,乃三千三百卷也。以備局啓辭,只欲加於前數之意言之,則今當送四千卷,而勿拘前數,五千卷可以備儀,則合爲準數磨鍊,事係前後謄錄之有異,敢此仰稟,令廟堂量處,何如?答曰,依啓。
備邊司啓曰,傳敎矣。昨日回啓時,戶曹啓辭,謄草中字劃不明,以致錯看,以五千卷入送之意,入啓蒙允矣。今者丹木·白磻,竝爲磨鍊,則四千卷之紙,亦爲不少,依該曹啓辭,以四千卷入送無妨,敢啓。答曰,知道。一千加送,可也。以上備局謄錄
上在昌慶宮。停常參·經筵。
以備忘,傳于韓興一曰,史官一員待命,騎馬三匹立之。
以備忘,傳于韓興一曰,興海定配罪人柳淰,放釋。
韓興一,以御營廳言啓曰,本二字缺軍兵,今月十六日,當爲替放,而依前例,兵曹眼同試才之意,敢啓。傳曰,知道。
以宗廟內摘奸單子,傳于韓興一曰,追到軍士,勿推。
李明漢啓曰,臣所忝本職,曾無兼帶文衡之時,臣旣猥膺新命,未蒙遞免,則本職似當改差。請令該曹,照例處置,臣近因私忌,兼有陳懇喉舌之地,曠仕多日,不勝惶恐,敢此來啓。傳曰,依啓。
以備忘,傳于李惟聖曰,數字缺凡疏·箚,大年號不書者,勿爲捧入。
大司憲徐景雨,掌令權澺·鄭時望,持平柳俊昌·李行源啓曰,伏承聖敎,惇宗恤貧之盛意,至矣盡矣。但希顔,以秩高宗室,率其二子,白晝持杖,打人老母,至破家産,已極悖惡,至於手殺家間老嫗,欲爲先發制人之計,凶獰情狀,無復人理。當初減律,物情尙且憤惋,及今蒙敍,瞻聆莫不驚駭,此而不治凶人,肆惡無所懲艾,人命至重,抱怨必多。請勿留難,亟命削奪官職。答曰,已諭,毋煩。
司諫權任重疏曰,伏以臣,忝叨本職,已經數月,身有重病,力疾供仕,黽勉遷延,缺今日者,國事艱虞,此豈呈病之時,上候未寧,何言臣子之疾?不得已冒萬死濫陳危懇。臣之素患,左偏數字缺暫觸風寒,證似類中,臣有此病,人孰不知?今則症勢加重,半面渾浮,左臂疼痛,不能屈伸,以此重病,決難在職,玆呈辭單,見却政院。臣雖無狀,豈飾虛說,瀆擾於靜攝之中哉?伏願聖慈,俯諒病勢,鐫改職名,俾臣生全,臣不任屛營祈懇之至,謹昧死以聞。踏啓字。
校理金始蕃疏曰,伏以臣,以痼疾之人,氣血凋喪,但存軀殼,胸脅之數字缺少觸風寒,輒致危劇,委身床褥,倩人起居,二字缺難期,決無供職之望,不得已屢呈辭單,見却政院,虛帶職銜,罪極逋慢。臣之情勢,萬分狼狽,玆敢冒瀆宸嚴,冀蒙恩遞。伏願聖慈,亟許鐫免臣職,俾無曠官之患,不勝萬幸,臣無任戰灼祈懇之至,謹昧死以聞。踏啓字。以上燼餘
藥房都提調姜碩期,提調李溟,左副承旨洪茂績啓曰,伏承聖批,有比上年,有加之敎,臣等不勝憂悶之至,未審卽辰,聖體調攝,若何?中滿分消丸,連續進御乎?玉候所患已久,而値此窮冬嚴沍,節宣之際,適宜誠難,區區下情,尤極悶慮,敢此仰候。答曰,所患之症,時無加減,丸藥連進矣。以上藥房日記
謝恩,大提學李明漢。
吏曹啓目,粘連京畿監司狀啓云云。向前桃源察訪鄭百順,親病若是其危重,則趁未肅謝,情理之所當然,而如此多事之時,勢難等待,依狀啓改差,以在京無故人差出,何如?啓依允。以上朝報
上在昌慶宮。停常參·經筵。
下直,茂長縣監洪宇亮,雲龍萬戶柳暹。
李明漢,以吏曹言啓曰,臺諫有闕,政事,取稟。傳曰,明日爲之。
韓興一,以備邊司言啓曰,頃日開城留守,移牒于本司曰,卽接侍講院關文,則本府金孝元被擄贖還後,鳳林大君房陪書吏置簿,而此人能爲淸漢之語,使喚甚切,卽爲入送事,大君丁寧分付云。所謂金孝元,私持馬一匹,今方刻日起送,越江公文,自本司成送云云。臣等,使孝元親受公文以去矣,卽者孝元來現告,行公文成給入送之意,敢啓。傳曰,知道。
大司憲徐景雨,掌令權澺·鄭時望,持平柳俊昌·李行源啓曰,杜陵都正希顔,請勿留難,亟命削奪官職。答曰,不允。
李惟聖,以春秋館官員,以領監事意啓曰,在前實錄纂修廳堂上·郞廳,無相避之規矣。大提學李明漢今方主管實錄纂修之役,而臣聖求婚姻家相避,不得兼春秋館,只以弘文館堂上,察任史局,事甚苟且,依纂修廳例,春秋館堂上啓下,宜當。傳曰,依啓。以上燼餘
答司諫權任中,校理金始蕃疏曰,遞差。
謝恩,監察柳元履。
兵曹啓目,粘連忠淸監司書狀云云。觀此狀啓內辭緣,則備陳金后夔治績冤狀爲白有在果,當初屛川驛卒,示以好馬,卽爲替把則容有是理,而至於步行五里之說,事涉不近,本驛距屛川且遠,雖或不卽替把,似非察訪之所知是白乎矣。向前金后夔,旣以奪告身科斷,其代已出,自下不敢更議,上裁,何如?啓敍用。
禁府啓目,李守緘元情公事,判付內除必推議處入啓目,判下云云。李守緘自己許多發明之言,似難取信,元情中,各項曲折,令本道監司,嚴査啓聞後處置,何如?啓依允。
吏曹啓曰,傳敎矣。都承旨兼帶大提學,考諸前例,無所可據,李明漢曾帶藝文提學,故都承旨下批時,改直提學,爲提學,此則爲其有前例也。今此藝文大提學,與提學有間,但正二品,亦有爲都承旨之時,而非兼帶文衡之人,則亦難以此,援以爲例,事係新規。臣曹不敢擅便,上裁,何如?傳曰,以都承旨兼帶大提學,似爲無妨矣。以上朝報
義禁府啓曰,罪人朴尊諸分揀事,判下矣。放送之意,敢啓。傳曰,知道。禁府謄錄
戶曹草記,柿子加送事。答曰,輸運有弊,勿爲下送。
刑曹啓目。答曰,依允。功減一等尹應信·李文希·金士貞·鄭永生·李男文·任生·鄭得只·安金等,覈處,金信龍乙良,分揀。內下記草
上在昌慶宮。停常參·經筵。
下直,懷仁縣監權謹中,成歡察訪鄭之益。
韓興一,以備邊司言啓曰,錦州火兵請減事,博氏在京時,已爲言及,正朝使崔來吉入去時,亦令探聞于彼中矣。今聞中使將入去云,自前如此陳請之事,內官傳說,頗有動聽之時。今此火兵請減事,令入去內官,懇陳本國悶迫事情,有所周旋,則不無萬一聽許之理,敢稟。傳曰,懇陳情事,似爲未妥,談話間觀勢言及,可也。
有政。吏批,判書南以雄進,參判金榮祖進,參議李德洙進,右副承旨南銑進。兵批,判書沈器遠,訓鍊都監褒貶進,參判沈演,備局進,參議金霱病,參知李厚源進,右承旨韓興一進。
吏批啓曰,前入校理望,林與佐郞朴宗阜,朴漪,與都承旨李明漢相避,而不能致察,矇然入啓,極爲惶恐。未差之員,隨闕差出,而被錄在京三四字缺避人員,竝擬,何如?傳曰,依啓。
吏批。以沈東龜爲校理,林爲修撰,李道長爲司諫,李慶全爲韓平君,佶爲海平君,申冕爲吏曹佐郞,金振聲爲淸陵君,洪處大爲檢閱,成振翰爲學正,金頊爲承文副正字,尹安基爲承文副正字,金應胤爲遂安郡守,蔡裕後爲南原府使,李楘爲大司成,金孝建爲司成,李明漢爲兼同知春秋館事,鄭麟卿爲典籍,李龜徵爲桃源察訪,金尙寏爲英陵參奉,譯官徐尙賢,今加通政,朴守素爲漢城參軍。以下缺
以備忘,傳于南銑曰,藏氷都廳鄭致和改差,以它人差出。以上燼餘
事變假注書李病,代申命羲爲之。
吏曹啓目,學錄權興益,受由過限未上來,工曹佐郞洪錫箕除授後,過限未上來,竝只改差。啓依允。
府前啓,杜陵都正希顔,削奪官職事,停啓。
禮曹,藏氷都廳朴遾,改付標。啓。
工曹正郞朴東緯,佐郞金就章,司僕僉正李敏白,判官成遠,平市令崔克寧,奉事尹鴻擧,藏氷事,出去。
修撰林,牌招肅拜。
校理朴遾,藏氷都廳以出去。以上朝報
備邊司啓曰,卽者全羅監司鄭世規,牒呈于本司,以靈光漂流人問答別紙上送,故封入之意,敢啓。答曰,知道。備局謄錄
備邊司粘連啓目,廣州牧使洪瑑事。答曰,其善治如此,則不必拘於常規,依狀啓,仍任。內下記草
上在昌慶宮。停常參·經筵。
仁烈王后忌辰齋戒。
韓興一,以備邊司言啓曰,工曹判書尹暉,行副護軍許啓,練達機務,本司堂上差下,許啓則有司堂上,朴出使代,使之察任,宜當,敢啓。傳曰,依啓。以上燼餘
謝恩,引儀兼參軍朴守素,遂安郡守金應胤,迎曙察訪鄭道榮,學正成振翰,海平君佶,南原府使蔡裕後,兼同春秋李明漢,檢閱洪處大。
以備邊司公事,廣州府尹洪瑑,限一年仍任事,捧承傳。
夜一二更,月暈。以上朝報
上在昌慶宮。停常參·經筵。
仁烈王后忌辰。
韓興一,以備邊司言啓曰,伏見接伴使·平安監司聯名狀啓,則義州府尹李敏樹,因鄭譯之言,處置事也。鄭譯一番往來,則義州府尹,亦必遞易,國門重地,可合之人,何能續續辦出乎?所當仍存,而但聞李敏樹,爲治主猛,頗失人心,身且有病,不能盡職云。依狀啓罷黜,其代,得人甚難,而管餉使從事官許積,非但有才,盡心國事,西土人情,皆以爲,此人可合義州,今以許積,陞授府尹,仍令兼帶運餉使,使之號令兩西列邑,一如從事官時擧行,則民事國事,可以兩濟,群議皆然,敢此仰稟。傳曰,允。
夜一二更,月暈。未時,日暈,暈上有冠,色內赤外靑。以上燼餘
謝恩,校理沈東龜,靑陵君金振聲,司成金孝建,護軍李時英·李必榮·鄭之羽·林慶業·李基祚·金鎭·梁應涵,承文副正字尹安基。
工曹判書尹暉上疏。大槪,老而多病,乞遞備邊司堂上事,國忌,以留政院。
禁府,前縣監鄭潾拿囚。啓。
吏曹啓曰,義州府尹下批政事,取稟。口傳差出。以上朝報
上在昌慶宮。停常參·經筵。
下直,義城縣令李溍。
藥房提調李溟,副提調李明漢啓曰,歲律已暮,臘寒凝嚴,伏未審近來,聖候調攝,若何?臣等不勝區區仰慮之至,敢此問安?答曰,與前一樣。
缺以兵曹言啓曰,當日私奴許男稱名人,自弘化門入來,差備門外擊錚,極爲駭愕。令攸司囚禁治罪,同門守門將康興祥,常時不能禁斷,以致闌入,亦爲非矣。請推考。傳曰,依啓。
李惟聖,以司僕寺官員,以提調意啓曰,各處點馬,今已盡還。査考文書,則其中江華監牧官所管二字缺場,加現馬匹,至於四百十八匹之多,雖緣經亂後,不爲驅點之致,前後監牧官,不能察任之失,在所難免,沈愊·盧希□·李文菖等,竝推考,宜當。敢啓。傳曰,依啓。
李明漢,以吏曹言啓曰,司書趙全素,以赴瀋日月計之,則限滿,在二月,其代必速爲差出治裝。然後可及三月朔膳之行,後政差出,何如?傳曰,依啓。
李明漢啓曰,小臣,尙衣院褒貶坐起進去,下直。傳曰,知道。
洪茂績啓曰,刑房承旨,例兼典獄署提調,故每年褒貶時,刑曹參議來坐本署兒房,與之同議,乃是自古流來舊規云,而申得淵缺房時,啓稟。出坐閭家,請致參議相議,自前缺意有所在,而率爾創開謬規,未知其意也。三四字缺等褒貶時,依舊例爲之之意,敢啓。傳曰,知道。
李惟聖,以承文院官員,以都提調意啓曰,本院提調,多有事故,前頭褒貶應參者甚少。許多隷習官考講之時,將不成貌樣,兵曹參判沈演,提調差下,行副護軍李基祚,副提調差下,宜當,敢啓。傳曰,依啓。
副護軍許啓疏曰,伏以臣,行身無狀,重被臺評,踧踖悶默,分甘廢棄,纔過數月,遽蒙恩敍,惶恐感激,益無所措。第念備局提調之任,本不近似,前日苟數字缺愧忝竊,不意玆者,復有除命,罪累旣積,彈墨未乾,更立朝端,有靦顔面,尙何敢廁諸數字缺趨大臣之前哉?且人非鬼責,賤疾深重,曾數字缺之交,失血無數,藥餌無效,從前左邊不仁,二字缺麻痺,種種諸症,到今漸加,年未衰老,精神昏耗,尋常公牒,亦難酬應。況臣老母以宿疾之人,不能隨父任所,入冬以後,長在床席,醫藥救療,無他弟兄,夙夜供劇,情甚悶迫,揆以公私,決難叨冒。伏願天地父母,曲垂憐察,備局之任,特賜恩遞,不勝幸甚,臣無任瞻望天日,激切屛營之至,謹昧死以聞。答曰,省疏具悉卿懇。卿宜勿辭,從速察任。以上燼餘
謝恩,吏曹佐郞申冕,羽林將趙潝。
摠戎廳啓曰,本廳從事官奇晩,雖已爲啓下,而時無職名,令該曹付軍職,冠帶常仕,何如?傳曰,依啓。
全羅監司書目,都事李禬,羅州牧使金尙宓,限救荒間,仍任事。
禁府啓目,藍浦縣監鄭潾,元情不服,刑推,何如?啓除刑推議處。
吏曹啓曰,新除授義州府尹許積,方在本道,除朝辭赴任,何如?傳曰,依啓。
應敎尹絳,舍人鄭致和,修撰鄭維城,命招治裝。以上朝報
訓鍊都監啓曰,瀋陽入送軍牢準立,當在明年正月間,故交替十名,今月十七日發送,兩人,竝卜刷馬一匹,依前例,令該曹題給,何如?傳曰,依啓。訓局謄錄
右議政姜碩期,初度呈辭。答曰,不允批答。
答工曹判書尹暉疏曰,省疏具悉卿懇。卿宜勿辭,從速察任。
掌隷院粘連啓目。答曰,凶年改案,似涉難便,徐議處置。
又粘連啓目。答曰,不可聽理,則兩邊竝爲推閱處置。內下記草
上在昌慶宮。停常參·經筵。
下直,楊根郡守崔振溟,神方仇非萬戶黃愛男。
夜四更,月犯畢星。
李惟聖,以弘文館言啓曰,本館下番,只有三員,而修撰鄭維城,御史治裝命下,副修撰鄭知和,以病呈疏,修撰臣林,方爲入直,而不意遭服制,勢難在直,他無替直之員,副校理趙重呂,姑降下番,使之替直,何如?傳曰,依啓。
韓興一,以兵曹言啓曰,當日幼學薛文道稱名人,自金虎門入來,差備門外擊錚,極爲駭愕。令攸司囚禁治罪,同門守門將崔信洽,常時不能禁斷,以致闌入,極爲非矣,請推考。傳曰,允。
韓興一,以備邊司言啓曰,新除授義州府尹許積,方在義州,而諭書·密符,自政院,令書吏齎去云。驛路凋弊,必有稽滯之慮,而且邊上多事之地,京衙門書吏下去,例多貽弊之事,令兵曹別定禁軍,騎撥下送于監司處,使之傳送,以除西路一分之弊,宜當。敢啓。傳曰,允。
李惟聖,以承文院官員,以都提調意啓曰,本院提調沈演,副提調李基祚,已爲啓下,而褒貶將迫,今明日內,口傳下批,何如?傳曰,依啓。以上燼餘
傳曰,今下弓矢,神方仇非萬戶黃愛男,給送。內下記草
上在昌慶宮。停常參·經筵。
以備忘,傳于李明漢曰,御史尹絳命招。
以御史糧饌單子,傳于韓興一曰,卜馬一匹加給。
以備忘,傳于韓興一曰,頃日瀋陽入送靑竹狀啓,回啓,入之。
韓興一,以備邊司言啓曰,以宰臣狀啓粘目,傳曰,此靑竹四駄,皆是送瀋之竹耶?問啓事,傳敎矣。前月二十日後入來狀啓中,有彼中所求靑竹四駄,及歲前入送之語,故其時本司覆啓蒙允,兩南各二駄分定,撥馬行會矣。今者四駄之竹,已爲齊到,則皆是送瀋之竹,敢啓。答曰,知道。其中二駄,似是藥房靑竹貸用之代也。以上燼餘
謝恩,五衛將李楷。
吏曹啓目,本曹佐郞朴宗阜除授後,過限未上來,依受敎,改差,何如?啓依允。
答副修撰鄭知和再疏曰,遞差。
兵曹啓曰,今日臣等,以褒貶等第,開坐于本曹,而典設司官員來言,提調李顯英在外未上來,本司褒貶,限內不得磨勘云,敢啓。傳曰,知道。
全羅都事書目,災傷尤甚差錯,扶安縣監宋克賢,罷黜事。
慶尙左道災傷敬差官嚴鼎耉,入來。以上朝報
右承旨韓興一啓曰,今番博氏,以御賜馬代,兵曹及利仁驛馬奪去,到平安道,以此兩馬,計給雌馬四匹之價,而雖或輾轉相換,其本乃御賜馬也。頃因司僕寺草記,兵曹利仁馬代則以當初博氏所給馬,使之仍給,則於本曹利仁,似無欠矣。昨見備局粘啓,則留置二馬,使之還送本道,以濟畿甸殘驛云。若然則畿驛當爲疊受,關西雌馬之價,勢將獨當,彼此事勢,似爲不當,故昨夕捧入之時,臣欲具陳稟,而係是廟堂定奪之事。且朴狀啓中,所謂平丘馬留安州之事,恐或的實,中止不果,陳達矣。卽者招平丘驛吏問之,則本驛除末叱男及已希等馬,鄭譯奪去,到瑞興還給,故末叱男馬,時方立待於京中,已希馬,亦在豐壤云。伴臣狀啓,似出於不察,而備局回啓中二馬,使之還爲出送,以濟畿甸殘驛之意,亦出於錯認伴臣狀啓之致,前後曲折如斯,敢此仰稟。傳曰,言于備局。
備邊司啓曰,傳曰,淸國入送靑竹,已自內局所儲,先爲入送,此後加送靑竹,一路刷馬有弊,所當斟酌送之,此意,察而擧行耶事,傳敎矣。前後文書相考,則前日所送三駄之外,又求四駄,故其時覆啓,分定於兩南,而今來宰臣狀啓中,又以前日所言靑竹四駄,歲前運送之意,更爲申啓爲言,則其爲加索催促之意,據此可知,今者所定靑竹,幸而及期上來,不可以一路若干刷馬之弊,惹起嗔責之端,依前回啓,四駄竝爲入送,爲當,敢啓。答曰,依啓。以上備局謄錄
吏曹粘連啓目,全羅都事李禬,羅州牧使金尙宓,仍任事。答曰,依狀啓仍任。
義禁府粘連啓目。答曰,事涉殊常,令本道明覈啓聞。內下記草
上在昌慶宮。停常參·經筵。
下直,光州牧使李恪,藍浦縣監南斗傍,鐵串僉使崔昇元,黔毛萬戶元仁吉。
傳于南銑曰,治裝御史,竝命招。
金堉,以戶曹言啓曰,以備局啓辭,生薑五十斤,瀋陽爲先入送事,啓下矣。五十斤,依侍講院狀啓,入盛木綿帒,裹以毛獐皮及厚紙,藏於細折草柳笥結裹,昨夕已付禁軍朴思明,發送之意,敢啓。傳曰,知道。
又以戶曹言啓曰,傳曰,淸國送來採蔘人等,賜襦衣事,言于該曹事,傳敎矣。襦衣當以木花去核着裏,故尙未造給,採蔘人四十五名所着,明日內造給之意,敢啓。傳曰,知道。着實造給,俾免凍傷。以上燼餘
謝恩,於蘭萬戶田慶雲。
右議政再度呈辭。入啓。傳曰,不允批答。
刑曹參判朴書目,刑官之不得兼禁府,法例,令該曹照例處置事。
忠道監司書目,洪州呈,以副提學金光炫病重,上去不得事。
全羅監司書目,去月二十七日,全州·礪山·臨陂等地震事。
黃海監司書目,海州呈,以知事鄭應聖病重,上去不得事。
以副提學金光炫辭狀,傳曰,遞差。
知事鄭應聖辭狀,啓下該曹。
吏曹啓目,英陵參奉金徽,病滿三十日,改差。啓依允。以上朝報
備邊司啓曰,博氏奪去馬匹,當初因司僕寺啓辭,已爲處置,而今者接伴使狀啓,措語不明,覆啓之際,以致錯誤,此一款,改付標以入矣。但雌馬之價,自本道題給,則兵曹·利仁兩馬,不可疊授於關西兩驛,此兩馬則次次還給本主,前日出給司僕馬二匹,亦宜還納本司,此意,兵曹·司僕寺及忠淸監司處,竝爲移文知委,爲當,敢啓。答曰,知道。今後淸使往來之時,勿爲用雌馬事,三道監司處,行文申飭。以上備局謄錄
夜三更,月入東井星。內下日記
上在昌慶宮。停常參·經筵。
韓興一,以都摠府言啓曰,今日入直軍士,中日習射,請出標信。傳曰,知道。
以備忘,傳于韓興一曰,史官一員待命,騎馬三匹立之。
前副應敎李道長,辭職上疏還下,李惟聖啓曰,前副應敎李道長辭職上疏來到,而司諫遷轉,不能察見,矇然捧入,以致還下,極爲惶恐,敢啓。傳曰,知道。
以備忘,傳于韓興一曰,先運湖營軍試才射手居首,守門將李興烈,兒馬一匹,呂明立等二,各上弦弓一張,姜應世木綿二疋,楊自新等十二,各木綿一疋。砲手居首,兼司僕申應立兒馬一匹,李日男等三,各木綿三疋,金文山等五,各木綿二疋,梁世男等九,及成戒仁等一百十,各木綿一疋。用劍居首,兼司僕金厚男,兒馬一匹,金豐守等七,各木綿二疋,李別生等八,各木綿一疋賜給。
李惟聖啓曰,以兵曹草記,書寫二人,自今以後,切勿橫侵之意,捧承傳施行事,蒙允矣。諸上司,無書寫衙門,及本院,或有楷寫文書,則該司書寫,例爲輪回書役,此卽流來舊規也。今此兵曹草記中,稱以橫侵,以微細之事,至請捧承傳,事甚未妥,況有書寫衙門,非但兵曹,獨於兵曹,不得捧承傳之意,敢啓。傳曰,知道。事雖微細,直爲防啓,有違前規矣。以上燼餘
禁府啓目,粘連京畿監司啓本云云。楊根三鄕所公兄等捧招,與李守緘元情,少無異同,差使員所送當初磨鍊成冊,則出定未出定結數之下,到未到懸頉,亦皆分明,臺諫啓辭甚重,上裁,何如?啓雖無入己之罪,不無不爲從略均定之失,罷職放送。以上朝報
上在昌慶宮。停常參·經筵。
夜四更,月暈。五更,月暈,蒼白雲二道如氣,起自西方,挾月貫暈,直指東方,長各竟天,廣各尺餘,移時乃滅。
藥房提調李溟,副提調李明漢啓曰,今冬極寒,數日來嚴冱益甚,伏未審,玉體所患脹候諸症,調攝,若何?水剌寢睡,亦比前,如何?臣等不勝區區仰慮之至。答曰,時無加減。
韓興一,以備邊司言啓曰,靈光地漂來漢人,今已上京,令該曹多定軍人,嚴禁雜人,優厚供饋,而當初本道,旣已捧招,似無更問之事,但外方譯舌,必未詳悉,令禮曹郞廳帶同解事譯官,詳細問情後處置,宜當,敢啓。傳曰,依啓。
洪茂績,以承文院都提調意啓曰,寫字官玄世逸·趙廷玹,在喪,代成才肄習李益章·李東尹,陞實官,依例付軍職,冠帶常仕,何如?傳曰,依啓。
又以司饔院都提調意啓曰,京四江漁夫等狀內,進上日下生鮮,經亂之後,宣惠廳不給價本,故所封雖少,只以若干漁夫,獨當進排,數字缺宜蠲免,且法典內漁夫奉足,定以良民與公賤,數字缺家多故,雖未能定給奉足,其率丁,似當勿侵,大典有曰,漁夫持網船者,雜役蠲免云。從前不爲出役,據此可知,今此藏氷時,漁夫等托以率丁,與凡民混同侵責,極爲冤悶,入啓處置云。況漁夫數少,雖無此輩,不至大損於氷役,請依上年啓下公事,一以除渠輩呼籲之冤,一以重御供進排之事,惶恐敢啓。傳曰,依啓。以上燼餘
校理朴遾上疏。大槪,病勢危劇,乞賜遞免事。入啓。
兵曹啓目,粘連黃海監司狀啓云云。知事鄭應聖,非但年老,病勢又如此,則不得上來,其勢固然,依狀啓,本職改差,何如?啓改差安徐,使之調理上來。
執義趙壽益,在外入來。
慶尙監司書目,漆谷呈,以副應敎李道長上疏,捧上上送事。以上朝報
備邊司啓曰,前領兵將柳廷益戶奴,呈狀于本司曰,上典不意遭喪,數千里之外,將爲奔來,所着喪服行具,當爲持往,而異域嚴寒,無事生還,有未可期,意外所用,亦欲載去,私持馬二駄,願得入往云。情理果爲切迫,許令入送無妨,敢啓。答曰,只送一匹,可也。備局謄錄
傳曰,史官一員待命,騎馬三匹立之,西氷庫內摘奸。內下記草
上在昌慶宮。停常參·經筵。
謝恩,英陵參奉金尙寏。
右議政三度呈辭,大祭齋戒,以留政院。
假注書孫會宗病,代金頊爲之。
政院啓曰,忠淸水使閔震益,慶尙左水使宣若海,今秋冬等邊將褒貶,無一人居下,殊無嚴明殿最之意,請竝推考。傳曰,依啓。
傳曰,史官一員待命,內氷庫內摘奸。
申時,日暈,暈上有背,色內赤外靑。夜自一更至五更,月暈。以上朝報
上在昌慶宮。停常參·經筵。
自巳時至未時,日暈。夜四更五更,月暈。
洪茂績,以訓鍊都監言啓曰,瀋陽交替軍牢,今十七日發送事,十一日已爲入啓矣。此軍牢等入往時,二人竝卜刷馬一匹。又二人竝私持馬一匹,從人一名,年例題給,而今者兵曹,以今春宣傳官朴敏道私持馬下問之時,軍牢等私持馬,亦爲擧論云云,不爲題給。軍牢等,非如入往旋還之類,十朔交替。又無隨後卜物持去之人,渠等入往之時,衣服與補用留資,自前親持而去,而此外內醫院下人,侍講院書吏,皆給私持馬,依前例,令兵曹題給入送,何如?傳曰,依啓。
又以都摠府言啓曰,今日入直軍士,當爲中日習射,而以臘享大祭齋戒,退行之意,敢啓。傳曰,知道。
大祭齋戒。以上燼餘
謝恩,校書博士張汝衎,西生僉使張應一。朝報
備邊司啓曰,靈光漂流人,已爲問情入啓矣,此後別無更問之事,而久留京中,亦涉難便,下送于平安監司處,以爲處置之地,宜當,敢啓。答曰,知道。觀渠文書,似未眞的,此亦似是欺誘後健之類也。備局謄錄
上在昌慶宮。停常參·經筵。
未時,日暈兩珥。
南銑,以戶曹言啓曰,世子宮,年例入送靑魚五十□,今當入送,令該曹禁軍別定入送,使之交付於平安監司處,何如?傳曰,允。
韓興一,以吏曹言啓曰,卽見禮曹移文,則忠淸監司關據,禮曹參議申翊亮病勢危重,萬無運身登程之望云,改差,何如?傳曰,允。以上燼餘
吏曹啓曰,本月十六日,各司官員牌招,大典考講時,禮賓別提尹季海不通,北部主簿鄭道允稱病不進,竝汰去,何如?傳曰,允。
右議政三度呈辭。入啓。傳曰,不允批答。
校理嚴鼎耉上疏。大槪,病勢危重,冒萬死乞遞職名事。入啓。以上朝報
上在昌慶宮。停常參·經筵。
下直,平康縣監金光熽,包伊萬戶閔麒龍。
政院啓曰,逐日省記,例於申時進呈,而今日闕門已閉之後,兵曹省記,始爲來呈,極爲非矣。當該官,請推考。傳曰,允。
都承旨李明漢,三度呈辭。入啓。傳曰,只遞本職。
吏曹啓曰,承旨有闕,政事,取稟。傳曰,明日爲之。
又啓曰,來二十五日都目政事爲之之意,敢啓。傳曰,知道。
執義趙壽益上疏。啓下吏曹。
弘文館啓曰,本館下番,只有二員,而修撰鄭維城承命出去,修撰臣林方爲入直,而身有宿病,呻痛度日,他無替直之員,未差之員,以在京無故人,明日政差出,牌招肅拜,使之入直,何如?傳曰,依啓。以上朝報
訓鍊都監啓曰,京畿三運壯抄軍四百二十一名內,雜頉十五名,四百六名,今日逢點,明日放料,二十一日,與二運軍兵,交替入番之意,敢啓。傳曰,知道。訓局謄錄
上在昌慶宮。停常參·經筵。
洪茂績啓曰,左承旨金堉,與新除授都承旨徐景雨,婚姻家相避,令該曹處置之意,敢啓。傳曰,知道。
韓興一,以備邊司言啓曰,摠戎使柳琳,今除外任,延陽君李時白,還爲差下,宜當。敢啓。傳曰,依啓。
又以備邊司言啓曰,宰臣出送咨文中,慶河昌部落賑濟事,卽也春請糧也。四百人口照數給糧,務期足用云。收聚六鎭各官儲穀,每名各給皮穀一石,則通前所給,合爲四百五十石也。待其分給,啓聞後移咨瀋中,報知,宜當。此意,咸鏡監司·北兵使等處,行移,何如?傳曰,依啓。
又以備邊司言啓曰,陪從武臣兼宣傳官朴泂戶奴,呈狀于本司曰,上典朴泂之父,今月十八日身死云。此意,宰臣處移文,而其代,令該曹速爲差出入送,何如?傳曰,依啓。
又以備邊司言啓曰,宰臣狀啓中,所謂走回人推刷事,卽爲知委于各處,使之披覓,而名錄中姓名居住,未能解見者,自此,亦無可奈何?各人査出後,無從現出之意,宰臣處回報,宜當。敢啓。傳曰,依啓。
有政。吏批,以徐景雨爲都承旨,尹暉·李明漢爲同知義禁,沈演爲大司諫,李湜爲成均博士,柳慶昌爲司書,金始蕃爲副修撰,睦性善爲禮曹參議,成振翰爲養賢庫直長,金尙爲承旨。以下缺以上燼餘
藥房提調李演,右副承旨南銑啓曰,伏未審數日來,聖候調攝,若何?臣等不勝區區仰慮之至,敢此問安。答曰,與前一樣。藥房日記
下直,遂安郡守金應胤,殷栗縣監金壂。
右議政四度呈辭。入啓。傳曰,安心調理。
大司諫金南重,三度呈辭。入啓。遞差。
平安監司書目,前縣監宣弘遠,厭避軍官罪狀,令該曹照例充軍事。
忠淸監司書目,陰城呈,以前縣監柳德涵率去孽屬,劫娶品官之女與否査覈事。
又書目,明年賑救之急,有倍於今年,都事兪榥,限賑恤間仍任,何如事。
京畿監司書目,仁川呈,以安城·振威各樣米太四百八十餘石,倉主人李唜致,兼色貢吏授去,都在水上小船,萬萬無理兺不喩,仁川査覈及安城監官色吏所供分載,上項李末叱致,爲先處置,同米太,船人等分徵,令該曹議處事。
接待使朴入來。
副修撰朴漪牌招,病不進,罷職事,捧承傳。
副修撰金始蕃牌招肅拜。以上朝報
備邊司粘連啓目。答曰,如是行會,事涉曚曨,姑令移配僻邑,俾免後患。內下記草
上在昌慶宮。停常參·經筵。
洪茂績啓曰,小臣正朝初度習儀進去,下直。傳曰,知道。以上燼餘
下直,蔚山府使李崍。
謝恩,統制使柳琳,杜陵都正希顔,護軍李景顔,花梁僉使池遇龍,奉常直長李,參奉卞時煥,養賢直長成振翰。
吏曹啓目,粘連慶尙道幼學柳陽元等,以監司具鳳瑞加留事,上疏云云,民情如此,似當依願是白乎矣,該曹每每請仍,亦涉未安。上裁,何如?啓依願施行。
都承旨徐景雨,初度呈辭。入啓。傳曰,調理出仕。以上朝報
戶曹粘連啓目。答曰,事涉失信,依狀啓施行。
吏曹粘連啓目。答曰,依允。李聖基乙良,表裏一襲賜給,以表嘉尙之意。內下記草
上在昌慶宮。停常參·經筵。
夜四更,月犯右角星。
李惟聖啓曰,右相呈辭批答,本府無郞廳,遣史官傳諭之意,敢啓。傳曰,知道。
右議政五度呈辭。入啓。傳曰,安心調理。以上燼餘
謝恩,大司憲李明漢,同知李必榮,禮曹參議睦性善,左承旨金尙,知義禁尹暉,西北萬戶蔡承姬,慶基殿參奉柳廷卨。
副提學金光炫上疏。大槪,陳情乞遞事。入啓。
大司諫沈濱上疏。大槪,亟收新命,以安愚分事。入啓。以上朝報
備邊司啓曰,以禮曹草記,漂來漢人事,答曰,此輩所爲,實涉可疑,令廟堂從速處置,勿爲推調度日事,傳敎矣。此人等,初請下送平安道者,將欲轉使入送,而竊有微意於其間,非出於推調之計也。着令平安監司,別定差員,入送瀋陽,而所持標文及捧招辭緣,令陪從宰臣,竝爲報知衙門,宜當,敢啓。答曰,依啓。
備邊司,摠戎使薦望,柳琳外任,代延陽君李時白落點。以上備局謄錄
義禁府啓曰,罪人黃致中分揀事,判下矣。放送之意,敢啓。傳曰,知道。禁府謄錄
上在昌慶宮。停常參·經筵。
成宗康靖大王忌辰齋戒。
韓興一,以備邊司言啓曰,領兵將柳琳査功成冊,今始呈納矣。一等九名,二等八十名,三等一百五名,四等三百十五名,而將官十六員,亦在四等之中,分等論賞,論賞後,似當回咨瀋中,令該曹稟旨擧行,何如?傳曰,依啓。
又以備邊司言啓曰,堂下文官中,有才局計慮者,稱以儒將,抄錄調用,以爲奬進人才之地,乃是舊例,而前日被抄之人,今無存者,當此艱虞之日,尤宜有此擧,若干人抄錄啓下,宜當,敢啓。傳曰,知道。
又以備邊司言啓曰,錦州交替軍資裝發馬等事,以前例擧行之意,已爲入啓矣,柳廷益入去時馬匹,除出禁軍馬一百匹補用矣。今番民結,出馬之難,倍於前日,而禁軍分授馬,尙有二百餘匹,喂馬草料之費,極爲浩大,而禁軍等,難於喂養,多有怨苦之言,徒爲私自使用之物,而無益於國用,只費廩料而已。此馬沒數收聚,分養於近道各官,臨時分給軍兵,一以爲急時之需,一以除民結之役,似爲得宜,群議皆然,敢啓。傳曰,不允。
又以備邊司言啓曰,曾於榻前,以錦州軍前募粟事,啓稟,蒙允矣。冀有春間罷兵之擧,姑爲等待矣。今者,乃有替兵之事,募粟之擧,勢不可已,以庶孽許通及罪人許贖,士民除職等事,別作事目啓下後,知委施行,何如?傳曰,依啓。
又以備邊司言啓曰,本司郞廳權信道公事回告之際,任便遲滯,極爲迷劣,汰去之意,敢啓。傳曰,知道。
自巳時至未時,日暈。以上燼餘
答副提學金光炫疏曰,省疏具悉。爾才學俱優,實合此任,宜勿控辭,從速察職。
答大司諫沈演疏曰,省疏具悉。卿宜勿辭察職。以上朝報
備邊司啓曰,領兵將柳廷益在喪,而未得出來,尙在軍前,其妻子無受料之事,似爲未妥,令該曹限出來間,仍爲給料,宜當。敢啓。答曰,允。
備邊司啓曰,軍人等告訴之狀,極爲痛惡,回還後,査出重究,宜當,調兵替代,在所不已,而徵發治裝,勢所未已,當於三月晦間入送矣。且火兵量減事,世子說破,雖不得請,自此更請,似爲無妨,以師期及火兵事,另具一咨入送衙門,更爲定奪,何如?答曰,依啓。火兵師期等事,咨請未妥,更議處之。
又啓曰,傳敎矣。當此大無之時,許多軍士調發裝束之際,自至遲延,柳廷益所領之軍,以急遽之故,多有未備之患,今若又有自瀋督徵之擧,則勢甚窘迫,故欲以三月晦間入送,四月望間到瀋之意,移咨預告,而火兵量減事,今雖更請,必無肯許之理,而在我之道,不可不痛陳,運糧悶迫之情,冀有萬一動聽,故以此等事,咨請之意,陳啓矣。臣等之意如此,未知何以爲之?敢此更稟。答曰,移咨等待之際,若或不許而催督,則似爲無益有害,故言之矣。本司所見,終始如此,則依爲之。
又啓曰,錦州交替軍兵,今當調發矣。御營軍未行之數,只有一千五百,而其中必有老病不實之類,不得已精抄軍,分半抄出,宜當,御營軍則令大將,依前抄出,火兵五百,亦令兵曹分定於下四道,而資裝木及馬匹,令該曹亦依前例分定,宜當。當此大無之時,結布纔已收捧,民力已竭,救死不贍,調兵徵布,事甚罔極,而無可奈何?如是敢啓。期限,則軍兵分定,書啓時,竝爲入啓之意,敢啓。答曰,依啓。以上備局謄錄
上在昌慶宮。停常參·經筵。
成宗康靖大王忌辰。
韓興一,以備邊司言啓曰,傳曰,頃日所造獨輪車,其時卽爲下送耶?問啓事,傳敎矣。輪車下送事,去十月二十七日入啓,允下,十一月初二日已爲下送矣,敢啓。傳曰,知道。以上燼餘
謝恩,都承旨徐景雨,大司諫沈演。
備邊司啓曰,近來國家連有師旅,加之以饑饉,募民納粟,在所不已。納粟人除職事承傳,前後相繼,而該曹不爲擧行,勸奬之道,不當如是,令該曹量加調用,以爲聳動之地,宜當。前頭又將有募粟之擧,故如是敢啓。傳曰,依啓。以上朝報
備邊司啓曰,昨日所啓,禁軍逢授馬收用事,未蒙允許,臣等反覆思惟,不勝悶鬱焉。此馬所食一朔之太,多至一百數十石,而草價亦將題給,以米計之,則一朔不下數百石,宣惠廳,不得已將有加賦之計,其弊如此,而虛立於禁軍之家,過數年則齒老無用,而無奴禁軍,剉草烹豆,皆自親執,故怨苦實多,假令禁軍,乘此馬馳突於戰陣,二百騎兵,有何得力之地乎?以價計之,則一匹之價,小不下七十疋之木,卽今軍兵資裝馬價之木,大略磨鍊,則幾至一千三百同,當此民窮財竭之時,馬價二百八十同,減捧於民結,則豈非大幸?今用此馬,則急時之需可以辦,民結之役可以減,禁軍之怨可以解,除其米太,賑救飢民,則許多人命可以活,豈可爲他日無期限不可必之一試,不計其他乎?設謂禁軍不可無馬,則柳廷益一行馬匹回還後,更爲分給,若或軍前馬匹,竝斃無餘,則捉出牧場之馬,依數分給,亦爲無妨。臣等量度軍民事勢,不避煩瀆。伏願聖明,更加三思,快賜一兪。答曰,意非偶然,勿爲移用。以上備局謄錄
上在昌慶宮。停常參·經筵。
都政。以趙克健爲宣沙浦僉使,吳善臣爲蛇三四字缺使,申汝豪爲永宗萬戶,林克俊爲蛇梁萬戶,柳二字缺爲全羅左水虞侯,朴武爲赤梁萬戶,南斗星爲數字缺戶,朴善承·李善義·梁廷祉爲僉知,徐健雄爲助羅萬戶,金瀅爲北虞侯,趙惟新爲南虞候,李浩然爲忠淸水虞候,尹起榮爲龜山召募將,安東良爲鉢浦萬戶,李希聖爲多大浦僉使,袁士立爲鹿島萬戶,申景虎爲仁遮外萬戶,李以男爲舒川浦萬戶,朴信壽爲薺浦萬戶,李光翼爲新門召募將,權磼爲尙州浦權管,崔貴賢爲雙靑權管,郭貴完爲雲頭里權管,全生爲室化堡權管,李二字缺爲甫老知權管,玄得信爲馬馬海權管,李順一字缺爲細川權管,丁應吉爲廣坪權管,金有馨爲大吉號里權管,羅應雨爲廟洞權管,奉義男爲牛仇里權管,朴諴爲斜下北權管,曺元爲自作仇非權管,李慶復爲甲岩權管,朴霽爲高嶺僉使,金鎭爲五衛將,李爲都摠都事,趙侃爲武兼宣傳官,李椈爲曹司衛將,裵尙道爲武兼宣傳官,康禹侃爲訓鍊主簿,缺溟爲訓鍊正,金釴爲內乘,李忠伯爲惠山僉使,缺克復爲武兼宣傳官,安澈爲兼司僕,尹兼善爲二字缺德宮假衛將,林慶業爲同知,以下十餘行缺以金震海爲監察,金就一字缺爲義城縣監,趙有道爲海州牧使,申景爲二字缺縣監,尹得說爲東萊府使,金素爲鍾城府使,洪義源爲庇仁縣監,元海一爲仁川府使,林墰爲安東府使,具陽升爲鳳山郡守,趙鈺爲軍資判官,曺時逸爲禮曹佐郞,金起溟爲良才察訪,金震遠爲學正,柳東秀爲禁府都事,梁克選爲靑松府使,朴雲一字缺爲平丘察訪,李冲淵爲工曹佐郞,李必成爲刑曹佐郞,成玧爲廣興主簿,李光翼爲司饔直長,朴守玄爲典牲主簿,李梓·金起洙爲典籍,邊翊漢爲河陽縣監,金重胤爲宗廟直長,林巑爲報恩縣監,柳萱爲戶曹佐郞,柳景緝爲江陵府使,金尙濂爲尙衣主簿,鄭元俊爲中部主簿,鄭璡爲引儀,尹衡殷爲義盈奉事,李道傳爲北部主簿,李粲漢爲掌樂主簿,李命賓爲尙衣直長,南壽星爲司圃別提,鄭鉁爲司宰直長,邊孝誠爲司藝,柳應昌爲內資奉事。
藥房提調李溟,右副承旨南銑啓曰,冬節已盡,臘寒未解,伏未審此時,聖候調攝,何如?敢此問安。答曰,與前一樣。
韓興一,以備邊司言啓曰,交替軍定數及逢點日期,竝爲磨鍊,別單書啓,以此爲先下諭,何如?傳曰,依啓。使之善爲抄出,俾無奸吏輩弄術之弊。
傳曰,凍死人,令本道恤典各別擧行。
韓興一,以兵曹言啓曰,瀋陽入往武臣兼宣傳官朴泂在喪,代以張文俊今已啓下,依前例八日給暇,使之治裝入送之意,敢啓。傳曰,知道。
徐景雨啓曰,傳曰,守令望中,有功勞人,何無一人擬望乎?問啓事,傳敎矣。問于吏批,則會寧府使,則議于大臣定奪,河陽·谷城·熊川,則監察,義禁府都事仕滿應遷人備擬,淮陽,則曾經侍從人及善治者擬望,明川,則皆扈從之人矣,敢啓。傳曰,監察·都事輩,不必盡除守令,此後以有功人擇擬。
吏批啓曰,東萊府使,今當差出,而堂上中可合之人乏少,儒將被抄人中,竝擬何如?
金尙啓曰,小臣,正朝初度望闕禮習儀進去,下直。傳曰,知道。
南銑啓曰,右議政姜碩期,六度呈辭批答,政府無郞廳,遣史官傳諭之意,敢啓。傳曰,知道。
吏批,判書南以雄進,參判金榮祖進,參議李德洙進,都承旨徐景雨進。以上燼餘
下直,全羅兵使金體乾。
謝恩,副提學金光炫,兵曹參判金南重。
右議政六度呈辭。入啓。傳曰,安心調理。
延陽君李時白上疏。大槪,病勢深重,摠戎之任,懇乞遞免事。入啓。
答副校理嚴鼎耉疏曰,遞差。
宗簿主簿朴敬應,璿源錄奉審後入來。以上朝報
上在昌慶宮。停常參·經筵。
下直,花梁僉使池遇龍。
韓興一,以都摠府言啓曰,今日入直軍士,當爲中日習射,而都目政事相値,退行之意,敢啓。傳曰,知道。
都政。吏批,以李元華爲奉常僉正,金弘郁爲副修撰,朴宗阜爲副校理,李敏思爲禁府都事,李幼洙爲軍資奉事,朴慶應爲刑曹佐郞,金克譓爲尙衣直長,金尙濂爲監察,李耆爲參禮察訪,申圾爲長興主簿,柳潝爲掌樂直長,李大奇爲宗簿主簿,權躋爲禮賓別提,韓瑋爲典獄奉事,崔衢爲奉禮,李景曾兼知經筵,權以說爲廣興奉事,盧後卨爲奉常判官,金宏爲奉常主簿,具熽爲軍器主簿,許穡爲戶曹正郞,韓正立爲禮賓別提,李明漢兼同知經筵,權稱爲直講,崔汝缺爲尙衣主簿,李涑爲西部主簿,黃德耉爲尙衣別提,李益培爲尙瑞直長,沈廷弘爲典設別檢,李尙達爲厚陵參奉,洪琉爲南別殿參奉,洪重普爲英陵參奉,李藑爲尙衣副直長,申克淳爲南別殿參奉,朴以普爲重林察訪,李昌漢爲顯陵參奉,沈景鼇爲宗廟副奉事,李守綱爲氷庫別檢,柳大朋爲昌陵參奉,南斗極爲掌苑別提,柳浩然爲內贍奉事,安翼龍爲歸厚別提,姜渭興爲濬源殿參奉,□正立爲□三字缺士精爲司饔奉事。以上燼餘
吏曹啓目,粘連執義趙壽益上疏云云。烏哺之私,乃人子之至願,趙壽益疏內所陳,果爲切迫是白在果,侍從乞養,係是恩典,非該曹所可容議,上裁,何如?啓。依願施行。以上朝報
御營廳啓曰,以備邊司草記,答曰,依啓。使之善爲抄出,俾無奸吏輩弄術之弊事,傳敎矣。本廳砲手五百名,及預差五名等,取考軍案,皆以年少者抄擇,分定各哨,所領將官,依前例,自本道擇定,率領及期上送事,各道監·兵使處,行移之意,敢啓。答曰,依啓。
又啓曰,傳曰,前日則交替軍兵等,自此擧名,別錄下送,而今則何以異於前日耶事,傳敎矣。本廳軍兵,則依前例,自本廳,抄名知委,故因備邊司草記,抄名行移事,已爲草記,將呈政院之際,今承下敎,元草記竝入之意,敢啓。答曰,知道。以上備局謄錄
上在昌慶宮。停常參·經筵。
南銑啓曰,右議政呈辭批答,本府無郞廳,遣史官傳諭之意,敢啓。傳曰,知道。
以掌隷院啓目,傳于洪茂績曰,昨日下問之事,因誤書,辭不達意,故改書以下矣。
又傳于洪茂績曰,尹兼善爲判決事時,則此類不爲査覈耶?問啓。
李惟聖,以弘文館言啓曰,新除授副校理朴宗阜,時在忠淸道忠州地,副修撰金弘郁,時在瑞山地,經筵入番事緊,請竝斯速上來事,下諭。傳曰,知道。
以禮部移咨草,傳于洪茂績曰,去阿郞二字,以燒字書塡,可也。
洪茂績,以備邊司言啓曰,傳曰,柳廷益措備糧餉,可支二朔,兩西田結馬載運,可支二朔,三南馬載運,可支三朔,海州衛所在米,可支二朔,耿將處所貿米,可支一朔,官馬載運,可支一朔,以此放料,則八月以前,似無乏絶之患,兩西所在官馬,竝爲善養,用於軍兵運卜,三南則從略分定,如何?且海西軍及農軍,則給車運糧,亦似便好,此意,言于備局事,傳敎矣。各項輸運,可支春夏之間,則兩西所在官馬,別爲善養,用於交替軍運卜,未爲不可,聖慮所及,誠爲允當,第念軍兵卜駄,三人竝定一匹,裝載頗重。苟非生力健馬,勢難致遠,兩西所在之馬,曾經一二巡載運,瘦瘠到骨,道路報斃之外,亦難一時齊驅,無已則今番下三道八結收布運糧所貿之馬三百匹,近當上來,以此二百匹,移用於運卜,則元定運卜五百匹內,所減二百匹,而其代則以兩西所在官馬充定,待其稍蘇,連續輸運,宜當,如此而三南結卜之定,差減磨鍊,則豈偶然哉?海西軍等給車運糧,亦似便好,而今番下送車制,時無使用,便否之報,卽爲行移催促,速令試其輸運之意,敢啓。傳曰,依啓。下三道運糧馬三百匹,竝爲移用,可也。且此馬預爲上來,則喂養有弊,退定期限,急急知委。
洪茂績,以備邊司言啓曰,傳曰,昨日下問軍兵運卜馬事,何以至今不爲?回啓耶事,傳敎矣。臣等,反覆卽已磨鍊停當之際,未及上達,今日早朝,已爲入啓,而今承聖敎,不勝惶恐,敢啓。傳曰,知道。
又以兵曹言啓曰,別抄軍試才,例於每月二十八九日爲之矣。今則國忌相値,試才不得爲之之意,敢啓。傳曰,知道。
以備邊司交替軍等,分定磨鍊啓目,傳于洪茂績曰,軍兵給復,限一年爲之,似當,狗皮及月吾只,無用於夏節,勿定,宜當。
右議政七度呈辭。傳曰,安心調理。
洪茂績,以備邊司言啓曰,傳曰,自前瀋中出送魚酒,則例爲咨文矣,今則有加送之物,各別措辭撰出以送事,傳敎矣。依聖敎,令承文院,撰出咨文入送之意,敢啓。傳曰,知道。以上燼餘
備邊司啓曰,卽承聖敎,運糧馬竝爲移用,狗皮·月吾只勿定等事,謹依奉行,當以下三道結卜收布,減數改磨鍊付標以入矣。第上來馬匹期限退定,有所未及,軍兵限一年給復之事,亦似未妥之意,不敢不更爲仰稟。當初下三道結卜馬三百匹,令各邑官人驅來,今月晦日京中逢點,直送平壤次,分付上來,日期已迫,止之已無及矣。此馬雖以運糧入去,必休養於西路數十日,然後可以輸運。今者入京後,卽爲發送,到平壤,令本道監司,分養以待軍兵入去,宜當。軍兵給復限一年事,則軍兵回還遲速,未得預期,曾於赴瀋軍,數次給復時,皆以罷還之後,卽爲停止,其間結卜重大之役,皆得免之,今若限一年給復,則與前日給復之規,參差不齊,前後軍兵,不無不均之歎,竝依前規施行,何如?答曰,依啓。復戶一事其然,則事目中,以依前例施行書送,可也。以上備局謄錄
上在昌慶宮。停常參·經筵。
元宗大王忌辰齋戒。
韓興一,以備邊司言啓曰,魚酒咨文責去官,令該曹極擇伶俐解事人差送,宜當,敢啓。傳曰,依啓。
又以備邊司言啓曰,尼山居前縣監朴訓,呈書于本司曰,訓,世代衣冠後裔,已行牧民之官,漆室憂勤,寧欲溘然?目今徵兵之擧,運糧之役,一年三疊,宵旰廟謨,荷擔民生,當此時,不勝獻芹之誠,玆將騎馬二匹,仰助軍需云。當此軍前運餉之時,一匹之馬誠爲有關,況此二匹騎馬,尤切於交替軍兵之用,此人爲國之誠,極爲可嘉。此馬則收捧,用於前頭軍行將官之騎,朴訓,令該曹各別施賞,以爲激勸之地,宜當,敢啓。傳曰,依啓。以上燼餘
上在昌慶宮。停常參·經筵。
元宗大王忌辰。
韓興一,以都摠府言啓曰,今日入直軍士,當爲中日習射,而以國忌退行之意,敢啓。傳曰,知道。
又以備邊司言啓曰,五六字缺火兵請減事咨文,已令承文院撰出矣。當初傳敎,旣有持難之意,而議者,多以爲無益,咨文勿爲入送,第於魚酒,回咨齎去官入去時,以交替軍,依分付調發之意,言于衙門,彼呈問其師期,則乃以我國年凶財竭,遠道調兵,事甚未易,徵發□□之□自至遲延,不得已三月間入送之意,答之,宜當。火兵則曾□內官入去時,使之言及,減與不減之間,必二字缺語,今不須更爲提報,敢啓。傳曰,依啓。
下直,於蘭萬戶田慶雲。
大殿·中殿,政院·玉堂·二品以上問安。答曰,知道。
徐景雨啓曰,右議政姜碩期,八度呈辭到院,而以國忌留院之意,敢啓。傳曰,知道。
南銑啓曰,黃海道暗行御史書啓及不法文書來呈,而以國忌留院之意,敢啓。傳曰,知道。以上燼餘郞廳黃仁儉校正。日記廳郞廳趙景觀書。
