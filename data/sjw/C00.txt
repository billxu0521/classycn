上在昌德宮卽位。
藥房三提調,四殿問安。答曰,罔極。
大行大王成服後,三提調,四殿問安。答曰,罔極。
藥房啓曰,大王大妃殿進御昨日劑入九氣湯二貼,昨今連次進御之後,胸滿礙滯,寢睡驚悸及困惱之候,尙無加減耶?臣等卽與安景昌·權·李耆善·成後龍及諸御醫等商議,則此症實由於哀疚哭泣之中,脾胃虛弱,痰因火動而然也。不可不連進補元治痰之劑,溫膽湯,加香附子一錢,進御宜當云。此藥三貼,姑先劑入,何如?答曰,依啓。
藥房啓曰,御醫鍼醫各一員,別爲直宿,何如?答曰,依爲之。藥房謄錄
備邊司啓曰,己丑年國恤初,告訃使未發之前,先送宣傳官于平安監司,使之作爲文書,傳報于鳳凰城守堡將,傳通于衙門矣。今亦依此擧行,何如?
又啓曰,江原新監司朴長遠,時未辭朝,本道國葬所用材木斫運等事,萬分緊重,已遞監司,必不然責應,朴長遠,數日內使之赴任,何如?答曰,竝允。備局謄錄
政院啓辭,頒赦依前例爲之事,達下矣。某罪以下蒙宥乎?且頒赦時,有百官加資之例,亦何以爲之?敢啓。傳曰,雜犯死罪以下竝宥,百官加資亦爲之。
上在昌德宮廬次。
藥房都提調領議政鄭太和,提調判中樞府事鄭維城,右承旨金壽恒啓曰,天陰蒸鬱,伏未審此時,聖候,何如?大王大妃殿不安節之候,進御溫膽湯之後,其有藥效否耶?經夜終日,尙未聞症候加減,臣等不勝憂悶之至,前劑入溫膽湯三貼,當盡於明日,仍進與否,亦當議定,敢此仰稟。答曰,知道。証候當言于醫女矣。
再啓曰,臣等卽以醫女所傳大王大妃卽今症候,商議于諸醫,則皆以爲,別無異前之候,前劑入溫膽湯,似是對症之劑,餘存一貼,畢進御後,詳審藥效,如何?更爲議藥,宜當云。且聞醫女之言,六脈中胃脈虛弱,不能尋按云。此則必有補益之方然後,可見其效,不可專責於藥力,臣等區區所望,惟在於勉進水刺,以補胃氣,實是今日之當先,敢此竝稟。答曰,依啓。藥房謄錄
上在昌德宮廬次。
藥房都提領議政鄭太和,提調判中樞府事鄭維城,右承旨金壽恒啓曰,天陰雨濕,日氣蒸鬱,伏未審此時,聖候,何如?大王大妃殿症候,夜來或有加減耶?臣等不勝憂悶之至,敢此問安。答曰,知道。夜間症候,頗似減歇矣。藥房謄錄
上在昌德宮廬次。
藥房都提調領議政鄭太和,提調判中樞府事鄭維城,右承旨金壽恒啓曰,伏未審夜來,聖候,何如?大王大妃殿所進溫膽湯三貼,當盡於昨日,必詳知卽今症候然後,可以議藥,敢此仰稟。答曰,知道。症候幾盡平復,而氣候似甚虛弱,以此議藥似當矣。
再啓曰,臣等伏承批答之敎,卽與諸醫商議,大王大妃殿所患症候,幾盡平復,則當此暑濕之節,仍用苦口之劑,反恐有損於胃氣,今以生脈散本方,倍入蔘,連爲進御,以代茶飮,宜當云。生脈散五貼,爲先劑入,而臣等竊念,大王大妃殿從前患疾,出於元氣虛弱,而悲哀之中,所進水刺,異於常時,若不勉進常饌,則不但快復未易,前頭之憂,尤有甚焉。臣等區區所望,惟在於自上導達此意,勸復常饌,敢此仰稟。答曰,依啓。
三啓曰,雖在閭閻平常之人,如此暑濕之節,尤難將攝,況殿下患痁累日,元氣漸敗之餘,遽曹罔極之慟,初喪哭躄,哀毁過制,群下之情,旣以爲悶。臣等竊伏聞,成服之後,粥飮之進,猶且稀少,常處於倚廬卑濕之地,此時雖未覺其受傷,一有所患,則將來之憂,曷勝言哉?伏乞上念宗社,且順慈旨,强進蔬食,不勝幸甚。臣等忝在藥房,區區煎慮,惶恐仰稟。答曰,旣已進食,卿等勿慮。
大王大妃殿,口傳啓曰,大殿初喪,哀毁凘敗已甚,而仍處於卑濕之地,粥飮之進,亦且甚稀。哀疚之中,雖未覺察其受傷,若有疾病,則前頭之憂,曷勝言哉?伏乞善爲勸諭,期於强進水刺,以盡保護之道。且大妃殿,罔極之中,方有病患居處粥飮之節,必須勉强遵宜後,可無添傷之患,自內頻數勸諭,以爲扶持之地。答曰,大殿氣力澌敗,而力勸水刺,一切不從,予亦極以爲悶然,當至誠勸勉,期於從聽。
梓宮加漆後,大王大妃殿·大妃殿·大殿·中宮殿,藥房奉慰問安。答曰,罔極。藥房謄錄
上在昌德宮廬次。
藥房都提調領議政鄭太和,提調判中樞府事鄭維城,右承旨金壽恒啓曰,大雨徹夜,日氣蒸鬱,伏未審聖候,何如?大王大妃殿症候,比昨益有平復之效乎?臣等不勝憂悶之至,敢此問安。答曰,知道。症候日漸差愈矣。藥房謄錄
上在昌德宮廬次。
藥房都提調領議政鄭太和,提調判中樞府事鄭維城,右承旨金壽恒啓曰,陰雨支離,日氣鬱熱,伏未審夜來,聖候,何如?仰惟哀毁之中,必有所受傷,而臣等問安之批,只以知道答下,臣等忝在保護之任,全昧起居之節,區區憂慮,曷有極哉?且大王大妃殿症候,雖幸日漸差愈,至於元氣虛弱,有非藥力可補,臣等再昨之請,旣已從許否乎?臣等不勝煎悶之至,敢此竝稟。答曰,再昨極力勸進,而以病差歇,成服日淺,不忍進御爲敎,不敢强進,憂遑渴悶,而予則僅得無事矣。
掌務官,詣差備,以都提調提調意啓曰,醫女旣已罷出,則別入直醫官,似當罷出,何以爲之?敢稟。答曰,別入直罷出,例直醫官擇入。
梓宮加漆後,大王大妃殿·大妃殿·大殿·中宮殿奉慰問安。答曰,罔極。以上藥房謄錄
上在昌德宮廬次。
陪祭後,藥房都提調領議政鄭太和,提調判中樞府事鄭維城,右承旨金壽恒,大王大妃殿·王大妃殿·大殿·中宮殿奉慰問安。答曰,罔極。
傳于政院曰,完南府院君李厚源家,遣內醫看病。以上藥房謄錄
殯殿都監郞廳,以都提調意啓曰,自前國恤時,本廳郞廳,稱以都廳,別工作監役官,稱以郞廳,依前例擧行之意,敢啓。傳曰,依啓。院相所啓外,梓宮今方着漆矣。在前無官員直宿之規云,而揆以事體,似不當如此,限奉任山陵間,郞廳一員輪回直宿事,分付,何如?傳曰,依啓。以上長生殿謄錄
上在昌德宮廬次。
藥房都提調領議政鄭太和,右承旨金壽恒啓曰,伏未知夜來,聖候,何如?淫雨不止,暑濕侵人,臣等憂悶之心,此時尤至,大王大妃殿症候,已盡平復乎?前劑入本方,倍人蔘生脈散,伏未審連進與否,而當初諸醫皆以爲,不拘時宜代茶飮云。此後不限貼數,連續劑入,宜當,敢此竝稟。答曰,依啓。症候已盡平復,予則僅得無事矣。
梓宮加漆後,藥房,四殿奉慰問安。答曰,罔極。藥房謄錄
院相啓曰,當初禮曹,卽位陳賀節目磨鍊時,四殿方物物膳封進事,亦在其中,而卽位後該司物膳,已命還給,外方方物物膳封進之後,不許捧納,則虛費物力,亦甚可慮,似當豫爲定奪,明白知委,依該司物膳例,只令王大妃殿·大王大妃殿兩殿封進乎?該曹未及致察,故敢稟。傳曰,依此爲之。禮曹謄錄
上在昌德宮廬次。
藥房都提調領議政鄭太和,右承旨金壽恒啓曰,伏不審夜來,聖候,何如?臣等無任區區憂慮,敢來問安。答曰,知道。藥房謄錄
上在昌德宮廬次。
藥房都提調領議政鄭太和,右承旨金壽恒啓曰,乍霽旋雨,暑濕方苦,伏未審夜來,聖候,何如?仰惟廬次狹窄,日氣如此,臣等憂悶之心,不能少弛,敢此問安。答曰,僅得無事。
梓宮加漆後,藥房,大王大妃殿奉慰問安。答曰,知道。
大妃殿·大殿·中宮殿奉慰問安。答曰,罔極。藥房謄錄
傳,執針醫官申可貴段,不量其病重手掉,擔當執針,已極可駭,而終至下針不謹,誤犯血絡,罪通天地,人思食肉,揆以王法,決不可一刻容貸是如爲昆,亟正邦刑,以洩神人之憤爲白爲,義禁府傳敎爲良如敎。
義禁府啓曰,以合啓,針醫申可貴正刑傳旨,旣下本府,而此人罪犯,神人之所共憤,旣允臺論之後,以公除前不得開坐之故,莫重正刑之事,決不可晷刻遲延,今日內結案取招,控法處斷,何如?傳曰,公除後更稟,可也。
政院啓曰,臣等竊念,公除前勿用刑殺,乃尋常雜犯之謂也。可貴,罪通天地,神人之所共憤,控法正刑,誠不可晷刻遲緩,旣允臺論之後,豈容拘於常例,以稽王法乎?依該府啓辭,施行處斷,不可已也。臣等待罪近密,區區所懷,不敢不達,敢啓。傳曰,公除前刑殺,不可矣。禁府謄錄
上在昌德宮廬次。
藥房都提調領議政鄭太和,右承旨金壽恒,大王大妃殿問安。答曰,知道。
大妃殿·大殿·中宮殿問安。答曰,罔極。以上藥房謄錄
上在昌德宮廬次。
藥房都提調領議政鄭太和,右承旨金壽恒,大王大妃殿問安。答曰,知道。
大妃殿問安。答曰,無事。
大殿,口傳問安。答曰,無事。
中宮殿問安。答曰,罔極。
梓宮加漆後,大王大妃殿奉慰問安。答曰,知道。
大妃殿·大殿·中宮殿奉慰問安。答曰,罔極。藥房謄錄
合啓,臣等請罪藥房提調之論,已過累日,而聖明每下已諭之批,天聽一向邈然,臣等不能無惑焉。臣等非不知勳舊大臣,遽擬重律之爲難,而今此罔極之痛,實是前古所未有之變,則身爲藥房首任者,有些不察,尙難免其罪,況久居課疏之地,諸醫術業之精粗,無不備諳,而不思廣集,以盡治療之方,提調請設侍藥廳,而終不回聽,可貴之執針,雖出於特命,知其方病手戰,而無一言爭之,豈可諉之於其時事勢,而不以爲罪乎?大臣雖有功勳,事係侍疾之未盡,則其不可以功掩罪也,明矣。臣等之論,實出於十分參商,此豈過中之論乎?領中樞府事元斗杓,請命中道付處。兵曹判書洪命夏,都承旨趙珩,以佐貳之官,雖不得主張,亦難免其罪,請竝命削奪官爵。後聖,當大行大王違豫之日,謂之少癤,視若尋常,及症候漸重之後,猶不動念,不思廣集諸醫,亦不論技藝之如何,而只用所視庸醫,以致治療乖方,日就危境者,非用藥之未盡者乎?其時徒事泛泛之敎,正以此也。至於初四日入診之時,旣知可貴之方病,則雖有特命執針,而身爲首醫,終不一言。徵奎,阿附後聖,論症議藥一聽其頤指,雖有所見,不爲直陳,入診之時,但自傍觀,後聖·徵奎,二而一者也。原情定罪,罪浮可貴,可貴之罪,旣盡於聖敎中,臣等不必更陳,而神人共憤,覆載難容,前功雖大,決難饒此三賊者,均有侍疾不謹之罪,豈有分付差等之別乎?請柳後聖·趙徵奎·申可貴竝命亟正邦刑,其餘入侍諸醫,俱難免各不盡心之罪,請竝命遠竄。答曰,入侍諸醫,竝令該府照律處置。
義禁府啓曰,合啓,醫官等請罪批答,入侍諸醫,竝令該府照律處置事命下,而申可貴,旣以一罪,結案正刑,不待時卽當擧行,而拘於公除前不爲開坐之例,尙不得依法處斷,則入侍諸醫等照律處置,亦當公除後次第擧行,敢啓。傳曰,允。以上禁府謄錄
上在昌德宮廬次。
藥房都提調領議政鄭太和,右承旨金壽恒,大王大妃殿問安。答曰,知道。
大妃殿問安。答曰,無事。
大殿,口傳問安。答曰,罔極。
中宮殿問安。答曰,罔極。藥房謄錄
上在昌德宮廬次。
進箋後,藥房都提調領議政鄭太和,右承旨金壽恒,大王大妃殿問安。答曰,知道。
大妃殿·大殿·中宮殿問安。答曰,罔極。
兵曹啓曰,國葬都監郞廳,以摠護使意啓曰,各房應用各樣木物斫來事,已爲發遣監造官於加平·春川等地,而其中假家等所用京山所産易辦之材,則兵曹不送到防軍,以價布木輸送都監,自都監隨便貿用矣。令兵曹今亦依此擧行,何如?傳曰,允事,傳敎矣。取考己丑年謄錄,則到防軍,不爲定送,其價木,以餘丁木二同輸送,而餘丁木則非本曹所管,令備局稟奪,輸送,何如?傳曰,允。備局謄錄
上在昌德宮廬次。
藥房都提調領議政鄭太和,右承旨金壽恒,大王大妃殿問安。答曰,知道。
大妃殿問安。答曰,罔極。
大殿,口傳問安。答曰,不至大段,而似有感冒之候矣。
中宮殿問安。答曰,罔極。
藥房啓曰,臣等伏承問安之批,始審有感冒之候,不勝驚悶之至,必須急進和解之劑,而詳知症候及日數然後,可以議藥,敢此仰稟。答曰,症候言于醫官矣。
症候再昨有惡寒之候,取汗則似爲和解矣。昨有行動之擧,而臨夕又有寒縮之候,又爲取汗則似差,而但汗後微有煩熱之候,昏困不能收拾,玉體溫煖,二便則如常,頭痛則自經痁患後,連有其候,咳嗽則兼。
再啓曰,臣等伏聞下醫官之敎,卽與諸御醫商議,則陶氏補中益氣湯,加香薷七分,升麻三分,連進三貼,宜當云。依此劑入,而臣等伏念,聖候纔經痁患,雖在常時,元氣虛弱,寒暑易感,況□處,廬次卑濕,七時哭泣,其所受傷,理勢必至,其於愼疾之道,必須比前加勉然後,藥效亦可見矣。伏願姑停哭泣之禮,起居於溫堗之中,無貽慈殿惟疾之憂,下副群臣區區之望,不勝幸甚,惶恐敢稟。答曰,不至大段,姑勿用藥。
梓宮加漆後,藥房,大王大妃殿奉慰問安。答曰,知道。
大妃殿·大殿·中宮殿奉慰問安。答曰,罔極。
三啓曰,伏承聖批,以不至大段,姑勿用藥,爲敎,臣等相顧憂遑,鬱悶罔措。凡病患,必治於始發之初,庶有藥效,雖在閭閻凡人,尙然,況於至尊,至於大段然後,始爲進藥,寧有是理?伏想聖明,必以此時進藥爲難,而此則有不然者,苟有不安節之候,其在保護之方,宜無所不用其極,有疾則藥,亦非違禮之事。伏望深加思量,亟依醫官之言,及時進藥,毋敢過時,不勝幸甚。答曰,更觀症候,用藥似當。
掌務官,以都提調意,詣差備啓曰,中宮殿進御蔘朮湯,諸醫等皆以爲,砂仁炒硏五分,加入以進,宜當云。此藥五貼,依此劑入之意,敢達。答曰,知道。藥房謄錄
殯殿都監郞廳,以都提調意啓曰,臣與提調工曹判書鄭致和,禮曹參判尹順之會同,外梓宮合木,依觀象監擇日,當日坤時畢役,仍奉入土宇,初度着漆矣。流來規例,着實三十度,而己丑年,因傳敎加漆十度,今亦似當,依己丑年例,以四十度爲限,敢啓。傳曰,知道。以上長生殿謄錄
上在昌德宮廬次。
藥房都提調領議政鄭太和,提調知中樞府事蔡裕後,右承旨金壽恒啓曰,伏不審夜來,聖候,何如?感冒之症,視昨日有加減之異乎?未寧之候,今已數日,不許進藥,群下憂悶之心,曷有極哉?臣等達宵耿耿,敢此問安,伏望以卽今症候,詳細下敎,俾得趁卽議藥以進,幸甚。答曰,症候似無加減矣。
大王大妃殿問安。答曰,知道。
大妃殿·中宮殿問安。答曰,罔極。
再啓曰,臣等伏承聖批,以症候似無加減爲敎,臣等益不勝憂悶之至,自上所患,出於內傷外感,而內傷爲主。昨日啓請陶氏補中益氣湯,實是當劑,諸醫咸以爲此藥,趁卽進御,連用三貼,宜當云。依此劑入之意,敢啓。答曰,更觀數日爲之。
三啓曰,伏承聖批,又以更觀數日爲敎,臣等相顧憂遑,不勝鬱悶之至。今日進藥,亦已晩矣,何可更待數日乎?匹夫之在初喪,苟有疾病,亦皆趁時服藥,以思終孝之道,況人君,居至尊之位,上奉宗社之重,雖處倚廬之日,起居將攝之節,自不得任情直行。今我殿下,纔經久痁,仍遭罔極之痛,哀毁過制,受傷旣多,覺有未寧之候,已過數日之後,始敎于醫官,而進藥之請,亦不允從,豈但群下之情,煎憂罔措,慈殿惟疾之憂,當復何如?症候專是內傷外感,治療之方,不可一日稽緩,決無更觀數日之事,依前啓請,加香薷七分,升麻三分,陶氏補中益氣湯三貼,卽爲劑入,連續進御,以解臣民渴悶之情,幸甚。答曰,此非以藥近口之時,而如是强請,依爲之。藥房謄錄
上在昌德宮廬次。
藥房都提調領議政鄭太和,提調知中樞府事蔡裕後,右承旨金壽恒啓曰,伏未審夜來,聖候,何如?昨日劑入陶氏補中益氣湯,已進一貼,而症候或有加減耶?臣等不勝憂悶之至,敢來問安。答曰,似有差歇之候矣。
大王大妃殿問安,口傳啓曰,大殿方在罔極之中,而又有病患,常時哭泣,已極憂慮,而今日梓宮加漆時,若又如前出臨,則必有添傷之患,伏願自內勉諭此意,姑停哭泣之節,何如?答曰,知道。當勿令出臨矣。
大妃殿問安,口傳啓曰,大殿方有未寧之候,哭泣之節,若如常時,則必有添傷之患,今日乃梓宮加漆之日也。慈殿十分勉諭,姑勿令如前哭泣,何如?臣等不勝悶慮,敢此仰達。答曰,使不得出臨矣。
中宮殿問安。答曰,罔極。
梓宮加漆後,大王大妃殿奉慰問安。答曰,知道。
大妃殿·大殿·中宮殿奉慰問安。答曰,罔極。以上藥房謄錄
長生殿郞廳,以都提調意啓曰,自前國恤時,本殿郞廳,稱以都廳,別工作監役官,稱以郞廳,依前例擧行之意,敢啓。傳曰,依啓。以上長生殿謄錄
上在昌德宮廬次。
藥房都提調領議政鄭太和,提調知中樞府事蔡裕後,右承旨金壽恒啓曰,日氣蒸鬱,暑雨甚苦,伏未審夜來,聖候調攝,何如?臣等憂悶耿耿,敢此問安。陶氏補中益氣湯,連日已進二貼矣,藥效有無,症候加減,願聞下敎,竝此仰稟。答曰,幾盡差愈矣。
再啓曰,大王大妃殿所患,出於元氣虛弱,頃於未寧之日,以勸進常饍之意,仰達矣。昨伏聞尙不進御,臣等不勝憂悶之至,臣太和,與左議政臣沈之源,同詣賓廳,以承傳色口傳,再次陳請于大王大妃殿,則已許于臣等矣。伏願自上因此更爲導達,期於卽復常饍,幸甚。恐或有如前遷延之患,敢此申啓。答曰,今進常饍,孤亦不勝幸甚矣。藥房謄錄
上在昌德宮廬次。
藥房都提調領議政鄭太和,提調知中樞府事蔡裕後,右承旨金壽恒啓曰,伏不審夜來,聖候,何如?昨日伏承幾盡差愈之敎,而臣等退而耿耿,竊有所不然於心也。殿下近日所患,專出於元氣之受傷,實非偶然感冒之比,恐非進藥二三貼,所可平復,況劑入之藥,亦未知其盡進與否乎?臣等添在藥房,症候寒溫輕重,若是其全昧,臣等之罪,固無所逃,其在聖人愼疾之道,亦不當如此,亟命醫官入診後,更爲議藥以進,幸甚。臣等不勝憂遑煎悶之至,敢此仰稟。答曰,旣已差愈,何必入診?勿爲,可也。
再啓曰,伏承聖批,以幾盡差愈,何必入診爲敎?卽今聖候,雖有小愈之幸,決不可遽停進藥,只待其自然平復,願以見存症候,一一下敎,俾得更爲議藥以進,宜當,別紙條例之下,詳細批下,何如?答曰,近因感冒,不至大段,今已和解,更勿議藥。
三啓曰,伏承聖批,以今已和解,更勿議藥爲敎,而煩熱昏困等候,猶未盡祛,必須以淸補之劑進御然後,可收平復之效。諸醫皆以爲,補中益氣湯,加麥門冬一錢,五味子七分,生黃芩五分,連進五貼,宜當云,當依此劑入矣。臣等竊瞷聖意,持難於此時進藥,而揆之以禮,亦非未安之事。伏願深思終孝之道,毋忽愼疾之方,以慰慈殿惟疾之憂,幸甚。答曰,卿言至此,依啓。
梓宮加漆後,大王大妃殿問安。答曰,知道。
大妃殿·大殿·中宮殿奉慰問安。答曰,罔極。藥房謄錄
上在昌德宮廬次。
藥房都提調領議政鄭太和,提調知中樞府事蔡裕後,右承旨金壽恒啓曰,積雨不霽,暑熱彌苦,伏未審此時,聖候,何如?仰惟倚廬卑濕,夜氣蒸鬱,未寧之中,恐有所添傷,臣等不勝憂悶之至,敢此問安。答曰,無事,藥則昨日已服矣。
大王大妃殿問安。答曰,知道。
大妃殿問安,以諺書啓曰,大殿感冒之後,雖已差愈,而元氣極爲虛弱,藥物不可不用。且見內下諺書症錄後,與諸醫官商議,則皆以爲,補中益氣湯,加麥門冬一錢,五味子七分,生黃蔘五分,五貼姑先進御,宜當云,故依此啓請劑入,而但進御與否,自外無路詳知,極爲悶望,已劑入五貼連爲進御之意,伏願勉諭大殿,何如?答曰,罔極,昨日劑入之藥,强勸,已用一貼矣。
差備,招掌務官傳曰,中殿進御芩朮湯,姑勿劑入。藥房謄錄
上在昌德宮廬次。
藥房都提調領議政鄭太和,提調知中樞府事蔡裕後,右承旨金壽恒啓曰,伏未審夜來,聖候,何如?日氣如此,臣等尤不勝憂慮之至,敢此問安。又口傳啓曰,今日加漆時,伏願勿爲出臨,何如?答曰,無事。
大王大妃殿問安,口傳啓曰,大殿所患,時未平復,而今日梓宮加漆時,又復出臨,必有添傷之患,伏願以此意勉諭,何如?答曰,知道。加漆,當勿令出臨矣。
大妃殿問安,口傳啓曰,大殿所患,時未平復,而今日梓宮加漆時,又復出臨,必有添傷之患,伏願以此意勉諭,何如?答曰,罔極,加漆時,俾勿出臨矣。
中宮殿問安。答曰,罔極。
梓宮加漆後,大王大妃殿奉慰問安。答曰,知道。
大妃殿·大殿·中宮殿奉慰問安。答曰,罔極。以上藥房謄錄郞廳元啓英校正。日記郞廳金光岳書。
上在昌德宮廬次。停常參·經筵。
寅初四刻朔祭,與朝奠兼行爲之。
親臨視膳,還入廬次。
過公除後,藥房·政院·玉堂·朝廷問安。答曰,罔極。
哭臨時,承旨·史官,廬次南庭入侍,長番內官,亦爲入侍,宗親文武百官,會哭于仁政殿前庭後問安。答曰,罔極。以上內下日記
陪祭後,都提調領議政臣鄭太和,提調知中樞府事臣蔡裕後,右承旨臣金壽恒啓曰,伏未審冒曉哭泣之後,聖候,何如?今日是二十七日公除之限,且値朔朝,仰惟聖上追慕哀慟之懷,益復,何如?臣等不勝憂悶之至,更此問安。答曰,僅得無事。以上藥房謄錄
上在昌德宮廬次。停常參·經筵。
親臨視膳哭臨。
巳初一刻梓宮加漆後,藥房·政院·玉堂問安。答曰,罔極。以上內下日記
都提調領議政臣鄭太和,提調知中樞府事臣蔡裕後,右承旨金壽恒啓曰,雨意彌盛,暑熱益苦,伏不審此時,聖候,何如?前日劑入之藥,臣等猶未知其連進與否,而諸醫皆以爲,此藥之進,不當止於五貼,更宜加進云。計其貼數,則當盡於今日,五貼加劑以入之意,敢此竝稟。答曰,知道。旣已差愈,何必用藥乎?勿爲劑入。
大王大妃殿問安。答曰,知道。
大妃殿問安。答曰,罔極。
中宮殿問安。答曰,罔極。
梓宮加漆後,都提調提調右承旨,大王大妃殿奉慰問安。答曰,知道。
大妃殿奉慰問安。答曰,罔極。
大殿奉慰問安。答曰,罔極。
中宮殿奉慰問安。答曰,罔極。以上藥房謄錄
義禁府啓曰,罪人申可貴正刑事,過公除後更稟處斷事,曾已命下矣。今日早朝,臣等開坐,結案取招,將爲正刑之意,敢啓。傳曰,知道。
政院啓曰,申可貴斬除良絞事,判下矣。臺諫方以正刑論啓,判下公事,不得分付該府之意,敢啓。傳曰,何時判下公事,至今不爲擧行耶?
又啓曰,以義禁府申可貴結案照律公事,斬除良絞事判下矣。臣等固知出於殿下仰體先王平日念切之意,有所不忍,而可貴罪通天地,不可以雜犯死罪論斷,若不明正邦刑,無以少洩神人之憤,臣等不敢直爲奉行,區區所懷,敢此陳啓。傳曰,絞不謂之國刑乎?卽爲分付該府。
政院啓曰,申可貴處絞公事,臺諫方以正刑論啓,不得分付該府事,草記,傳曰,何時判下公事,至今不爲擧行耶事,命下矣。還判付方書之際,臺諫啓辭到院矣,臺論旣發之後,則不得徑先分付,自是規例,故趁未得分付矣。今承下敎,不勝惶恐,敢啓。傳曰,知道。以上禁府謄錄
有政。吏批,以呂聖齊爲正言,洪藼爲平市奉事,睦來善爲獻納,朴烶爲成川府使,李應蓍爲承旨,李正英爲承旨,成以性爲司諫,鄭萬和爲吏曹正郞,李俊耉爲襄陽府使,宋浚吉爲大司憲,李伯麟爲典籍,韓友琦爲大同察訪,閔維重爲吏曹正郞,元植爲迎曙察訪,朗善君俁爲司饔提調,崔俊衡爲成歡察訪,鄭萬和爲應敎,安後說爲兵曹正郞,李會源爲蔚山府使,權儁爲杆城郡守,韓志遠爲南別殿參奉,李東溟爲兵曹佐郞,李行夏爲北部參奉,姜鎬爲宗簿正,洪柱世爲司藝,鄭百順爲刑曹正郞,蔡裕後爲右參贊,朴潾爲敦寧判官,尹爲監察,李轂爲工曹佐郞,朴纘先爲東部參奉,韓垽爲宣陵參奉,許積爲知義禁府事,李惟孚爲靖陵參奉,李弘淵爲兵曹參知,李永輝爲典設別檢,李廷夔爲大司諫,閔鼎重爲兵曹參議。
上在昌德宮廬次。停常參·經筵。
林友聞,看山入來。
都提調領議政臣鄭太和,副提調行都承旨臣李應蓍啓曰,伏不審夜間,聖候,何如?經月潦雨,暑濕重蒸,雖在平人,尙多疾患,而殿下哀哭之聲,常聞於外,疏食之以時進御,亦未的知,臣等日承無事之敎,而憂煎一念,猶不能小弛,敢此問安。答曰,今則僅得無事矣。
大王大妃殿問安。答曰,知道。
大妃殿問安。答曰,罔極。
中宮殿問安。答曰,罔極。
都提調副提調口傳啓曰,中宮殿進御金匱當歸丸,諸醫相議,則皆以爲,劑進,宜當云。一劑劑入事,敢稟。答曰,依爲之。以上藥房謄錄
備邊司啓曰,北京鷹連,例於九月望間入送,而京官前期下送,與本道知鷹守令,眼同試才,交付內官入送矣。京官則該曹差出,知鷹守令則令本道擇定,鷹連則令西北監兵營,豫先整齊之意,分付,何如?答曰,依啓。以上備局謄錄
以李耆善囚單子,傳曰,使之卽爲開坐,捧招以入。
以醫官朴頵等杖一百流三千里照律公事,傳曰,己丑年入侍御醫鄭柟壽等,俱被此律乎?問啓。啓曰,云云事,傳敎矣。己丑年謄錄相考,則鄭柟壽,不在論罪之中,而李馨益·朴頵則皆以合和御藥,誤不依本方,及封題差誤醫人,杖一百,臨時奏聞區處之律,竝杖一百,流三千里,今番朴頵等擬罪,亦用此律矣,敢啓。傳曰,知道。其時李馨益·朴頵,卽今之柳後聖·趙徵奎也。此輩照律,何如是太重耶?更爲議啓。以上禁府謄錄
上在昌德宮廬次。停常參·經筵。
藥房問安。答曰,僅得無事矣。
辰正梓宮加漆時,長生殿及漆工等,依例入侍,自上廬次哭臨爲之。
朝廷·政院·玉堂·藥房問安。答曰,罔極。以上內下日記
都提調領議政臣鄭太和,副提調行都承旨臣李應蓍啓曰,潦雨不止,暑熱甚苦,伏不審此時,聖候,何如?閱月積滯文書,數日來皆經覽裁,仰惟哀疚之中,恐添煩惱,臣等尤不勝憂慮之至,敢此問安。答曰,僅得無事。
大王大妃殿問安。答曰,知道。
大妃殿問安。答曰,知道。
中宮殿問安。答曰,知道。
梓宮加漆後,都提調右承旨,大王大妃殿奉慰問安。答曰,知道。
大妃殿奉慰問安。答曰,罔極。
大殿奉慰問安。答曰,罔極。
中宮殿奉慰問安。答曰,罔極。以上藥房謄錄
備邊司啓曰,江華留守徐元履,春間上來言,本府諸處所用雜木辦得之路,旣已思度料理,而所運船隻不足,願自朝廷,定給他處之船云云。臣等擬待其更報,分定船隻矣。近聞船人,持江華標文,海西京畿水邊公私之山,恣行斫伐云。行文本府査問虛實,則以半分給船人,使之某處斫來,而果爲成給行狀云。此非但與前日之言不同,旣給公文,使之斫來,則其擾害致弊,勢所必至,其爲處事,殊甚非矣。江華留守徐元履,推考,何如?答曰,允。
又啓曰,使臣之行,告訃請承襲兩款,自無周旋之事,而至於請謚一款,乃是漢人所管,或不無人情費用,故曾於己丑年,永安尉洪柱元行中,以銀千兩付送,而不用一錢,還爲持來矣。今亦不可全無所持之物,比前減其半數給送,使之不用則還爲持來,而以管餉所在給付之意,分付,何如?答曰,依己丑年例送之。以上備局謄錄
義禁府啓曰,以醫官等照律問啓草記,傳曰,其時李馨益·朴頵,卽今之柳後聖·趙徵奎也。此輩照律,何如是太重乎?更爲議啓事,命下矣。今番朴頵等擬律,只以合和御藥,誤不依本方,及封題差誤醫人杖一百之律,照律則太輕,故依本律末端臨時奏聞區處之文,臣等參酌加等,杖一百流三千里,照入矣。伏承照律太重之敎,今若差減擬罪,則以杖一百流二千里,改付標乎?敢稟。傳曰,己丑年,鄭柟壽·朴泰允等,俱無被罪之事,則到今流二千里,可乎?依本律爲之,而勿論末端臨時奏聞區處之文。以上禁府謄錄
禮曹啓曰,卽接工曹移文,五月端午各殿進上及各宮進排各樣色扇,白扇黑鞋子等物,已爲措備,初四日將爲封進之際,遭此國恤,未及封進,黑鞋子,色扇等物,不可仍爲封進,斯速定奪移文,以爲擧行之地云。殯殿則像生時封進,大王大妃殿則色扇外,依前封進,三,殿進上,只以白扇封進,各宮亦扇子進排之例,亦只以白扇進排似當,以此分付,何如?傳曰,殯殿·大王大妃殿·王大妃殿外,其餘,勿封。禮曹謄錄
傳曰,兩院相,卜相爲之。議政府謄錄
上在昌德宮廬次。停常參·經筵。
自上暫爲未寧,故不得哭臨。以上內下日記
都提調領議政臣鄭太和,右承旨臣金壽恒啓曰,雨意猶存,風勢亦亂,伏不審夜間,聖候,何如?臣等憂慮耿耿,敢此問安。答曰,無事。
大王大妃殿問安。答曰,知道。
大妃殿問安。答曰,知道。
中宮殿問安。答曰,知道。
中宮殿進上金匱當歸丸一劑,副提調監劑,掌務官臣金立誠陪進。
傳于政院曰,大司憲宋浚吉家,遣內醫看病。
大妃殿承傳色,傳于院相曰,大殿昨日戌時,有寒縮之候,金銀花和淸心元,用之矣。今日戌時,又有寒縮之候,而寒氣止歇之後,熱勢頗盛,猶視爲尋常,不爲下敎于藥房,卿與諸醫,議藥以進,可也。院相啓曰,自上不爲下敎,故臣等未及知之。今承下敎,不勝驚慮之至,卽與諸醫議藥之意,敢啓。答曰,知道。
都提調·右承旨,來會藥房。大殿,口傳啓曰,臣等雖在闕中,而自上不爲下敎,故全不聞知,卽因慈殿下敎,始審聖候,自昨有寒縮之候,不勝驚慮悶迫。必須詳知卽今症勢,可以議藥,而且在外醫官,不可不招入,閉門差遲之意,竝此仰稟。答曰,所患不至大段,而慈敎如此,症候當言于醫官矣。閉門事,知道。
傳曰,症候非他症,似是瘧疾矣。自昨夕有惡寒之候,不至大段,今夕非惡寒,極其寒戰,冷氣無處不遍,至今不收,而熱候猶有發作之漸,自昨頭部微痛,脚部亦有痛候。
提調留門以入,諸醫亦隨入,啓曰,卽者,御醫來傳下敎,症候相與商確,則似是瘧候,治療之劑,當其當發之際,不得試用,姑俟患候稍定,天明後更爲議藥以進。卽今煩熱之時,則爲先以九味淸心元一丸,調金銀花煎水,小許進御,宜當云。依此劑入之意,敢啓。
又口傳啓曰,今已夜深,提調及醫官等,不可罷出,仍爲直宿之意,敢啓。答曰,知道,不必直宿,盡爲罷出,可也。
進上九味淸心元五丸,金銀花茶三貼,都提調監封,掌務官臣金立誠陪進。
大妃殿,口傳啓曰,自上所患,諸醫等皆以爲,明是瘧疾,而治瘧之劑,則不可試用於患候方發之時,故當待天明,更議以入,而姑先以九味淸心元,調金銀花茶進御之意,啓達,仍爲封進,而恐大妃殿或未詳知,敢具此仰達。答曰,知道。以上藥房謄錄
備邊司啓曰,告訃使發行日期,只隔四五日,而雨勢不止,非但前路阻水滯留則所到之邑,受弊甚多,方物輸運,亦難免沾濕之患,與其旣發而中滯,寧差退數日,宜當,令該曹改擇日發送,而文書則旣已書寫,仍以前定十一日,盡塡,何如?答曰,允。
又啓曰,本司有司堂上三員內,兵曹判書洪命夏,方被臺論,工曹參判洪重普,以山陵都監提調,不得專察本司之任,同副承旨兪棨,身在政院,不遑兼察他司,曾在先朝,有本司文書,令兪棨專管之敎,承旨則他無故之人,所可爲之,同副承旨兪棨,遞授他職,使之專察有司之任,何如?答曰,允。以上備局謄錄
義禁府啓曰,以醫官朴頵等擬律草記,傳曰,己丑年,鄭柟壽·朴泰元等,俱無被罪之事,則到今流二千里,可乎?依本律爲之,而勿論末端,臨時奏聞區處之文事,傳敎矣。今番入侍醫官等,全不惕念,無一盡心,施鍼之際,只自傍觀,任其失着,天崩之禍,出於頃刻之內,臣民至痛,莫不齊憤,醫官等罪之輕重,豈可與己丑年醫官等,比以論之耶?臣等旣承照律太重之敎,以流二千里差減啓稟,亦出於十分參商之意也。若依下敎,本律照斷,不爲加等,則止於單杖一百而已。公共之論,旣發之後,乃其論罪,如是太輕擬律,大違國法,臣等待罪王府,執法之外,決難低昻,依前啓稟,流二千里改付標,似爲得宜,惶恐敢啓。傳曰,己丑年無被罪之事,則今之杖一百奪告身,較於前規,差等之相去,遠矣。何敢以單杖一百,矇然爲啓,敢爲煩出流二千里之言乎?事甚無謂矣。
政院啓曰,以禁府朴頵等照律付標事,傳曰,此律杖一百下,無奪〈告〉身之文乎?問于本院律官以啓事,命下矣。問于本院律官,則以爲,大明律合和御藥條云,合和御藥誤不依本方,醫人杖一百,而大典推斷條云,犯私罪,杖一百,告身盡行追奪云矣,敢啓。傳曰,有告身盡行追奪,則草記何以單杖一百,矇然至啓乎?卽問于本府以啓。
禁府啓曰,以政院問啓,傳敎云云事,命下矣。律文內合和御藥條,御藥誤不依本方罪,則只以單杖一百懸錄,而其下別無奪告身等語,大典推斷條,犯私罪,杖一百決杖,告身盡行追奪云。故當初朴頵等擬律時,亦以決杖,告身盡行追奪,照斷以入矣。昨日回啓中,只擧本律中杖一百,而大典推斷條,公私罪辨別,奪告身一款,旣入於照律元公事,故不及竝論於回啓,致勤聖敎,臣等不勝惶恐,敢啓。傳曰,知道。
又啓曰,云云事,傳敎矣。昨日本府草記,則忽卒之間,未及詳察,只擧本律,不爲竝引推斷條,屢勤聖敎,不勝惶恐,而今番入侍醫官等之罪,與己丑年醫官,大相不同。臣民之至痛,公議之齊憤,雖不欲每每煩達,申可貴,旣以一罪論斷,柳後聖·趙徵奎等,亦以減死定配下敎,則今此朴頵等,亦當次第施律,流二千里,實是當律,杖一百奪告身,決非其律,臣等忝在有司之列,執法之外,不敢低昻,惶恐敢啓。傳曰,竝徒年定配。
又啓曰,罪人申可貴,斬除良絞事判下矣。卽當擧行,而今日乃祈晴祭受香,故不得處絞,過祈晴祭後,擧行之意,敢啓。傳曰,知道。以上禁府謄錄
有政。吏批,以尹塏爲禮曹正郞,沈之治爲果川縣監,李晩榮爲司成,丁昌燾爲戶曹正郞,尹飛卿爲兵曹正郞,權儁爲刑曹正郞,李慶億爲兵曹參知,盧世珍爲瓦署別提,權坽爲杆城郡守,鄭好禮爲內贍主簿,權大運爲承旨,李行源爲蔚山府使,兪棨爲大司成,沈攸爲兵曹佐郞,尹趾美爲兵曹佐郞,安後說爲校理,金禹錫爲兵曹正郞,金壽弘爲掌樂僉正,李時術爲校理,羅萬葉爲監察,蔡忠元爲刑曹參議,金厦樑爲西原縣監。
上在昌德宮廬次。停常參·經筵。
自上未寧,故不得哭臨。以上內下日記
都提調領議政臣鄭太和,提調右參贊臣蔡裕後,右承旨臣金壽恒啓曰,伏不審曉來,聖候,何如?昨昏御醫等處下敎諸症,是瘧疾方發之時,未知夜深痛定後,症候,何如?必須詳知此時症候然後,議定當進之藥,而從外得聞傳敎,不如入侍診視,廬次狹隘,雖不得依例入診,臣等中一人,與二三御醫,卽爲入診,宜當。臣等達宵耿耿,敢來問安,竝此仰稟。答曰,症候幾盡平常,勿爲入診。
大王大妃殿問安。答曰,知道。
大妃殿問安。答曰,知道。
中宮殿問安。答曰,知道。
再啓曰,臣等卽請入診,未蒙允許,不勝鬱悶之至,謹以昨昏下敎症候及夜間寒熱之候,與諸醫詳細論難,則皆以爲,加減淸肺湯,加麥門冬一錢,香薷七分,連進三貼,宜當云。卽當依此劑入矣。近日問安之批,例有無事之敎,而雖有所患,不卽下敎,劑藥以入之後,亦未知進御與否。臣等相與憂遑悶迫,不知所處,伏望勉强進藥,期於收效,幸甚。區區憂慮之懷,敢此竝陳。答曰,知道。
都提調提調右承旨,大殿夕問安,醫官安景昌·權愉,別爲入直之意,敢啓。答曰,知道。醫官直宿事,依啓。
大妃殿,口傳啓曰,大殿寒熱之候,今日又如昨日云。臣等不勝憂煎,敢此問安,伏聞朝者劑入之藥,日晩後始爲進御云,治瘧之方,不宜如此,明日則趁早進御,而且俗方或有見效之時,亦爲兼治之意,竝此仰達。答曰,知道。當劑則明日當令早服,俗方亦爲行之矣。以上藥房謄錄
上在昌德宮廬次。停常參·經筵。
上候未寧,故不得哭臨。以上內下日記
都提調領議政臣鄭太和,提調右參贊臣蔡裕後,右承旨臣金壽恒啓曰,伏不審此時,聖候,何如?臣等俱在闕內,伏聞昨夕寒戰之後,繼以發熱,至于夜深,煎念曷有極哉?醫官入診之請,未蒙允許,臣等待罪藥房,尙不得瞻仰天顔,詳審症候,尤不勝鬱悶之至。臣太和,願令二三醫官,入侍診視後,兼有他面稟之事,今日早晩間賜對,幸甚。臣等敢此問安,竝爲仰稟。答曰,依啓。
大王大妃殿問安。口傳啓曰,自上痁候復發,實由於脾胃傷敗之致,臣等不勝憂煎,伏在政院,敢以諺書,有所陳達於大妃殿事矣。大王大妃殿,亦須諒處,十分勤諭,以爲保護之地,不勝幸甚。答曰,知道。大殿症候如此,憂悶曷諭?昨日啓達之言,亦已聞知,當觀勢處之耳。
大妃殿問安。答曰,知道。
中宮殿問安。答曰,知道。
梓宮加漆後,都提調提調右承旨,大王大妃殿奉慰問安。答曰,知道。
大妃殿奉慰問安。答曰,罔極。
大殿奉慰問安。答曰,罔極。
中宮殿奉慰問安。答曰,罔極。
入診後,都提調提調右承旨問安。啓曰,醫官等入診後,退而商議,則雖以脈候觀之,前劑入加減淸肺湯,似是當劑,明早畢進三貼,更觀症勢,議藥宜當云,敢啓。答曰,知道。
都提調提調右承旨,大殿夕問安。答曰,知道。以上藥房謄錄
傳,朴頵·崔栶·李後聃等段,以入侍醫官,所當各陳所見,而袖手傍觀,致有泛泛之敎,其罪決不可尋常處之是如爲昆,徒年定配爲只爲,義禁府傳敎爲良如敎。以上禁府謄錄
上在昌德宮廬次。停常參·經筵。
哭臨上同。以上內下日記
都提調領議政臣鄭太和,提調右參贊臣蔡裕後,右承旨臣金壽恒啓曰,伏未審此時,聖候,何如?昨夕又有寒戰發熱之候,嘔吐亦作,臣等憂悶之心,曷有極哉?此患復發,已至四度,雖在平人,氣力頓敗,況今日聖候,受傷已多乎?太和昨日入侍瞻仰,顔色深墨,氣息困乏,退而耿耿,尤切焦悶,敢此問安。答曰,僅得無事。
大王大妃殿問安。答曰,知道。
大妃殿問安。答曰,知道。
中宮殿問安。答曰,知道。
都提調·提調,右承旨李正英,大殿夕問安。答曰,知道。以上藥房謄錄
義禁府啓曰,醫官朴頵·崔栶·李後聃等徒年定配事,傳敎矣。各人等徒三年定配單子書入之意,敢啓。傳曰,知道。以上禁府謄錄
有政。吏批,以鄭知和爲知敦寧府事,閔煦爲戶曹正郞,趙聖達爲奉常僉正,黃道光爲尙衣直長,鄭晳爲禮曹正郞,金南重爲工曹判書,宋時烈爲判義禁府事,李廷楫爲蔚山府使,趙壽益爲軍器提調。
上在昌德宮廬次。停常參·經筵。
上候未寧,故視膳哭臨,不得爲之。
政院·玉堂·朝廷問安。答曰,無事。以上內下日記
都提調領議政臣鄭太和,提調右參贊臣蔡裕後,右承旨臣李正英啓曰,伏不審此時,聖候,何如?每夕寒熱之作,今已累日,連進湯藥,亦至三貼,而時無顯效,臣等不勝憂遑煎悶之至。敢此問安,謹以問症別紙書入,願蒙批下,俾得更議,幸甚。答曰,所患連日,又無差減,故今則氣候如常,而昏困煩熱矣。
別單,寒候輕重,比前何如?答曰,無加減。熱候輕重,比前何如?答曰,無加減。口唇乾燥,何如?答曰,近來有之。口味,何如?答曰,如常而惡心之症有。渴候,何如?答曰,近來有之。頭痛,何如?答曰,微痛而起居之間,少有眩候。汗氣多少,何如?答曰,昨日頗甚。大便燥滑,何如?答曰,如常。小便形色及疎數,何如?答曰,如常而色赤。寢睡,何如?答曰,煩熱不得如常。脚部之候,何如?答曰,寒熱之時則隱痛,常時則軟弱,而不至隱痛。寒熱始發之時,起自何部?答曰,背及手臂。
大王大妃殿問安。答曰,知道。
大妃殿問安。答曰,知道。
中宮殿問安。答曰,知道。
都提調·提調·右承旨再啓曰,卽以病錄各行批下之敎,與諸醫官相議,則皆以爲,柴胡知母湯,加桅子仁·一錢,黃連·薑汁炒·人蔘·竹茹各七分,三貼連爲進御,而一貼,卽刻爲先煎進,宜當云。依此劑入之意,敢啓。答曰,依啓。
梓宮加漆後,都提調·提調·右承旨,大王大妃殿奉慰問安。答曰,知道。
大妃殿奉慰問安。答曰,罔極。
大殿奉慰問安。答曰,罔極。
中宮殿奉慰問安。答曰,罔極。
傳曰,柴胡知母湯,前已進御五貼而無效,人蔘截瘧飮則似有其效矣。回啓曰,退與提調及諸醫,相議以啓。更以都提調意,回啓曰,柴胡知母湯則曾無劑入,而柴胡芎歸湯,前有劑入矣。人蔘截瘧飮則今欲劑進,而此藥似峻,慮其上候虛弱,姑先以治熱之方,柴胡知母湯劑入矣。答曰,柴胡知母湯,曾有進御矣。氣之虛弱,非但今日,自前如此,而人蔘截瘧飮,雖曰峻劑,似有其效矣。深入之瘧,不以峻劑治之,則何以收效耶?惡心之症,此非因瘧而發,自前有之,故方進橘桅竹茹湯矣。
都提調·提調·右承旨啓曰,昨今議藥時,諸醫以人蔘截瘧飮,柴胡知母湯兩藥,相與論難,而終以爲,今番聖候所患,寒少熱多,宜取淸凉之劑,以柴胡知母湯,歸一劑入矣。因下醫官之敎,更爲反覆商確,則諸醫乃言,人蔘截瘧飮本方,亦謂之宜於虛人截瘧。且是前所已試之藥,進御宜當,而但考之醫方,必先用柴胡芎歸湯,引出陽分然後,服人蔘截瘧飮,今不可越序先試,爲先以柴胡芎歸湯二服連進後,以次繼用,宜當云。依此劑入,何如?答曰,依啓。以上藥房謄錄
義禁府啓曰,申可貴處絞,祈晴祭過後擧行事,曾已頉稟矣。祈晴祭則已過,而今日乃上弦也。法文有上下弦日,勿行死刑之語,故今日不得擧行之意,敢啓。傳曰,知道。以上禁府謄錄
上在昌德宮廬次。停常參·經筵。
自上有瘧候,故避接于養志堂,不得哭臨視膳。
未時申時,日暈。酉時,日暈左珥。以上內下日記
都提調領議政臣鄭太和,提調右參贊臣蔡裕後,右承旨臣李正英啓曰,伏不審此時,聖候,何如?昨夕症候,臣等因承傳色所傳,已得聞知,而夜間寢睡,亦愈於前乎?臣等不勝憂慮之至,敢此問安。答曰,無事矣。
大王大妃殿問安。答曰,知道。
大妃殿問安。答曰,知道。
中宮殿問安。答曰,知道。以上藥房謄錄
上在昌德宮廬次。停常參·經筵。
自上仍御于養志堂。
大臣及吏曹判書宋時烈,大司憲宋浚吉,養志堂引見爲之。
巳時,始終下雨。
夜一更三更,有氣如火光。以上內下日記
都提調領議政臣鄭太和,提調右參贊臣蔡裕後,右承旨臣李正英啓曰,伏不審夜來,聖候,何如?前劑入柴胡芎歸湯,昨日已爲盡進乎?今日當進之藥,願聞下敎然後,更議劑入,臣等敢來問安,竝此仰稟。答曰,症候稍似減歇,湯藥苦口,姑爲停止。
大王大妃殿問安。答曰,知道。
大妃殿問安。答曰,知道。
中宮殿問安。答曰,知道。
再啓曰,伏承批下之敎,更與諸醫相議,則症候雖似減歇,昨夕亦不如常,今不可遽爾停藥,人蔘截瘧飮,水煎露一宿以用,乃是本方,依前定奪,此藥二貼劑入,更觀夕間聖候,或進或停,宜當云。依此卽爲劑入之意,敢啓。答曰,依啓。以上藥房謄錄
上在昌德宮廬次。停常參·經筵。以上內下日記
都提調領議政臣鄭太和,提調右參贊臣蔡裕後,右承旨臣李正英啓曰,伏不審夜來,聖候,何如?昨日引見移時,勞於久坐,調攝之中,恐有所妨,臣等不勝憂慮之至,敢來問安。答曰,無事。
大王大妃殿問安。口傳啓曰,昨日始聞慈殿,尙不進御水澆飯,臣等不勝悶迫之至。伏願勸諭,俾盡保護之道。答曰,知道。慈殿尙進粥飮,不掇哭泣,雖欲强勸,恐不聽從,是可悶也。斷當極力更勸耳。
大妃殿問安。口傳啓曰,自大妃殿大病之餘,元氣未蘇,而又遭罔極之慟,尙不進水澆飯云,臣等渴悶,豈可盡達?伏乞强進水刺,以副群下之望。答曰,知道。雖不進水刺,小無所害,不必進御,而諸卿如是陳達,當强進矣。
中宮殿問安。答曰,知道。
梓宮加漆後,都提調·提調·右承旨,大王大妃殿奉慰問安。答曰,知道。
大妃殿奉慰問安。答曰,罔極。
大殿奉慰問安。答曰,罔極。
中宮殿奉慰問安。答曰,罔極。以上藥房謄錄
備邊司啓曰,吏曹判書宋時烈,曾以例兼本司堂上啓下,而今遞本職,竝減,例矣。本司堂上,仍爲差下,使之察任,何如?答曰,允。以上備局謄錄
都摠府啓曰,因昨日榻前啓辭,本府今將移居尙衣院,請出標信。傳曰,允。以上摠府謄錄□□□□郞廳柳億基書。
上在昌德宮廬次。停常參·經筵。
自上仍御于養志堂。
藥房·政院·玉堂·朝廷問安。答曰,知道。以上內下日記
都提調領議政臣鄭太和,提調右參贊臣蔡裕後,右承旨臣李正英啓曰,伏不審夜來,聖候,何如?卽今症候,雖幸減歇,此後調攝,尤宜加勉,補益元氣之劑,不可不速爲議定以進,臣等憂悶之心,猶不自已,敢來問安,竝此仰稟。答曰,知道。姑勿議藥。
大王大妃殿問安。答曰,知道。
大妃殿問安。答曰,知道。
中宮殿問安。答曰,知道。以上藥房謄錄
備邊司郞廳,以右議政意啓曰,自前使行齎去方物白綿紙,每駄百四十卷載運,作駄頗重,故中路或有顚仆之患,今行則適當無前潦雨,途路難通,必須從輕作駄,可以無弊得達,每駄百二十卷減數作駄事,分付該曹之意,敢啓。答曰,知道。以上備局謄錄
上在昌德宮廬次。停常參·經筵。
上候未寧,故不得哭臨。以上內下日記
都提調領議政臣鄭太和,提調右參贊臣蔡裕後,右承旨臣李正英啓曰,伏不審夜來,聖候,何如?昨日伏承聖批,以姑勿議藥爲敎,臣等不敢更請,泯默而退矣。仰念前後症患,旣致元氣大傷,補劑之進,在所汲汲,一日二日,不可稽緩,臣等不勝憂悶,敢來問安,竝此申稟。答曰,症候日漸差愈,何必用藥乎?卿等勿以爲慮。
大王大妃殿問安。答曰,知道。
大妃殿問安。答曰,知道。
中宮殿問安。答曰,知道。
傳曰,安景昌·權愉,晝則待令,夜則出去。以上藥房謄錄
義禁府啓曰,本府今春夏等襃貶,當爲等第,而判府事臣宋□時未付職,故限內不得磨勘之意,敢啓。傳曰,知道。以上禁府謄錄
上在昌德宮廬次。停常參·經筵。
朔望祭則上同,而自上不得視膳哭臨。以上內下日記
都提調領議政臣鄭太和,提調右參贊臣蔡裕後,右承旨臣李正英,望奠後,大王大妃殿奉慰問安。答曰,知道。
大妃殿奉慰問安。答曰,知道。
大殿奉慰問安。答曰,知道。
中宮殿奉慰問安。答曰,知道。以上藥房謄錄
上在昌德宮廬次。停常參·經筵。
原任大臣·領相·左相·摠護使,引見爲之。以上內下日記
都提調領議政臣鄭太和,提調右參贊臣蔡裕後,副提調行都承旨臣李應蓍啓曰,雨霽累日,夜氣稍凉,伏不審聖候調攝,何如?臣等雖每承無事之敎,而元氣受傷,不自覺悟,議藥之請,亦不允許,臣等尤不勝鬱悶之至,敢來問安。答曰,今則症候,日漸稍勝矣。
大王大妃殿問安。答曰,知道。
大妃殿問安。答曰,知道。
中宮殿問安。答曰,知道。以上藥房謄錄
備邊司啓曰,因上年凶荒,各道操鍊,姑爲停罷矣。去四月間,臣等傳聞仁川官,有束伍軍聚會之擧,令摠戎廳發關問之,則同府將官等,聞有各營烽燧摘奸,暗行御史軍器點閱之奇,果爲私聚軍兵,點看軍器之事云,而府使崔後憲,身爲守令,管下將官,私聚軍卒,而慢不省察,上司査問之後,至於囚禁傳言者之次知,事極可駭。同府使崔後憲,似當重究,而此時畿甸守令,遞易爲弊,令摠戎使拿致營下決杖,當該將官等,亦令從重論罪,何如?答曰,允。
政院啓曰,賓廳坐起後,領·左相出去乎?問啓事,命下矣。問于賓廳,則領·左相時未罷出云矣,敢啓。傳曰,欲與摠護使相議之事,兩相勿爲出去事,言于賓廳。以上備局謄錄
有政。吏批,以金宇亨爲修撰,鄭始成爲蔚山府使,李慶徽爲應敎,金撝爲召村察訪,李楚老爲江華經歷,宋時默爲堤川縣監,朴永繼爲鎭海縣監,李堥爲兵曹佐郞,申洬爲西原縣監,李命耆爲求禮縣監,金景振爲泗川縣監,權斗樞爲注書,徐弘履爲戶曹正郞。
上在昌德宮廬次。停常參·經筵。以上日記
都提調領議政臣鄭太和,提調右參贊臣蔡裕後,副提調行都承旨臣李應蓍啓曰,伏不審夜來,聖候,何如?臣太和昨日入侍,仰瞻天顔,比之四五日前登對時,則顯有向安之色,而小愈之戒,正在此際,臣等憂慮之心,猶不自已。前者屢請議進補益元氣之劑,而未蒙允許,昨於榻前,儒臣請以丸藥進御,且進于慈殿,此實臣等之所嘗陳請之意也。伏望卽許議定劑進,幸甚。臣等敢來問安,竝此仰稟。答曰,請卿之固請至懇,予豈敢一向强拂乎?依啓。
大王大妃殿問安。答曰,知道。
大妃殿問安。答曰,知道。
中宮殿問安。答曰,知道。
再啓曰,臣等卽令諸御醫等商議,則四君子丸本方,甘草減半,合俗方滋補丸以進,宜當云。此非但諸醫之言,臣等亦嘗見此藥,最有補益之效,依此劑入之意,敢啓。答曰,如此雜藥,勿爲劑入。以上藥房謄錄
上在昌德宮廬次。停常參·經筵。以上日記
都提調領議政臣鄭太和,提調右參贊臣蔡裕後,副提調行都承旨臣李應蓍啓曰,伏未審夜來,聖候,何如?雨意又盛,日氣蒸鬱,調攝之中,恐有所妨,臣等不勝憂慮,敢來問安。答曰,無事。
大王大妃殿問安。答曰,知道。
大妃殿問安。答曰,知道。
中宮殿問安。答曰,知道。
梓宮加漆後,三提調,大王大妃殿,奉慰問安。答曰,知道。
大妃殿奉慰問安。答曰,罔極。
大殿奉慰問安。答曰,罔極。
中宮殿奉慰問安。答曰,罔極。以上藥房謄錄
上在昌德宮廬次。停常參·經筵。
林友聞看山入來。
領相鄭太和,摠護使沈之源,判中樞府事宋時烈,大司憲宋浚吉,禮曹判書尹絳,承旨·史官及副護軍李遠鎭,引見爲之。以上內下日記
都提調領議政臣鄭太和,提調右參贊臣蔡裕後,副提調行都承旨臣李應蓍啓曰,伏不審夜來,聖候,何如?調攝之中,猶不節抑,昨於梓宮加漆時,亦有哀哭之聲,久而不止,臣等深恐有添傷之患,憂悶之至,敢問安。答曰,無事。
大王大妃殿問安。答曰,知道。
大妃殿問安。答曰,知道。
中宮殿問安。答曰,知道。以上藥房謄錄
義禁府啓曰,咸鏡監司狀啓,刑曹粘目內,南兵使具義俊,移義禁府處置事,啓下矣。依前例府都事發遣,拿來,何如?傳曰,允。
政院啓曰,以義禁府啓辭,南兵使具義俊拿來事,命下矣。從前閫帥之有拿命者,必交代後拿來矣。今此具義俊,亦依前例交代後,拿來,何如?傳曰,允。以上禁府謄錄
上在昌德宮廬次。停常參·經筵。以上日記
都提調領議政臣鄭太和,提調右參贊臣蔡裕後,副提調行都承旨臣李應蓍啓曰,伏不審夜間,聖候,若何?昨日正當午熱,引接諸臣,至於移時,調攝之中,或有所妨,臣等區區憂慮,敢來問安。答曰,無事。
大王大妃殿問安。答曰,知道。
大妃殿問安。答曰,知道。
中宮殿問安。答曰,知道。
梓宮加漆後,三提調,大王大妃殿,奉慰問安。答曰,知道。
大妃殿奉慰問安。答曰,罔極。
大殿奉慰問安。答曰,罔極。
中宮殿奉慰問安。答曰,罔極。以上藥房謄錄
上在昌德宮廬次。停常參·經筵。
都提調領議政臣鄭太和,提調右參贊臣蔡裕後,左承旨臣姜栢年啓曰,伏不審夜間,聖候,何如?逐日聖批,每下無事之敎,臣等竊自欣幸之中,憂慮之心,亦不能少弛,敢來問安。答曰,無事。
大王大妃殿問安。答曰,知道。
大妃殿問安。答曰,知道。
中宮殿問安。答曰,知道。
傳于政院曰,判中樞府事宋時烈家,遣安景昌看病。臣安景昌書啓,判中樞宋時烈病症看審,則素患脾胃虛弱,飮食難消之症,近因暑濕,宿症添劇,朝夕所食,僅數匙飯,而兼有上熱之症,口舌爛瘡,氣力因敗,多臥少起,必須先補脾胃,兼治餘症,使之進食,宜當。六君子湯,加香薷一錢,神曲炒·麥芽炒·砂仁各七分,黃連五分,連用十餘貼之意,詮次啓達。答曰,此藥十貼,精劑以送。以上藥房謄錄
備邊司啓曰,京畿守令,名在御史書啓中者,已經覆啓,皆不坐罷,其間雖有些少査覈之事,不當以此爲嫌,以致其時曠官,分付本道監司,使之竝卽還官察任,而如有違慢者,隨卽啓聞重論,何如?答曰,允。
備邊司郞廳,以領議政意啓曰,今見刑曹所呈都囚徒,則時囚罪人,其數尙多,令該曹趁卽處決,俾無暑月滯獄之弊,宜當。其中罪人元世欽,則旣以全家定配,照律啓下,而因其家戶推刷,未及發送之間,以圖謀保放之罪,典獄官吏,蒙宥已久,世欽獨爲仍囚,而別無更問之事,令該曹依前照律,卽爲發配,何如?答曰,允。
戶曹啓曰,告訃使方物中,沾汚細苧布,今日看品封裹發送事,入啓允下矣。卽者臣等齊坐看品,則紅苧布所染,頗似色薄,所染紅花,必須沈水取汁然後,可以改染,不得已令本監,數日內急速改染,撥馬馳送,追及行中之意,敢啓。傳曰,知道。以上備局謄錄
義禁府啓曰,濟用監副奉事南熀,率市人男女,入坐殿內,看役虛實,本監當該色吏拿問覈實事,啓稟蒙允。前知禮縣監姜元禧·李後傑等倉穀無面事,慶尙監司査覈狀啓及各道頒赦後放未放啓本,啓下已久,全南道啓本放未放,今日又爲啓下,而判府事宋時烈,不爲行公,竝不得覆啓之意,敢啓。傳曰,知道。以上禁府謄錄
有政。吏批,以李時楳爲同知敦寧府事,玄禹錫爲引儀,宋胤吉爲平丘察訪,尹宣擧爲執義,李惟彦爲禁府都事,張善瀓爲掌樂僉正,李翊爲校理,李㒖爲監察,鄭時亨爲桃源察訪,鄭好禮爲海南縣監,姜鎬爲獻納,鄭知和爲刑曹參判,宋時烈爲司僕提調,洪處尹爲修撰,李惟泰爲司僕寺正,金壽弘爲平山府使,金時弼爲陽智縣監,金益廉爲掌令,李垕爲司諫,宋浚吉爲掌樂提調,權尙矩爲正言,李桓爲司僕主簿。
上在昌德宮廬次。停常參·經筵。
自上仍御于養志堂。
未正,梓宮加漆後,茶禮爲之。以上內下日記
都提調領議政臣鄭太和,提調右參贊臣蔡裕後,左副承旨臣金壽恒啓曰,伏不審此時,聖候,何如?日氣蒸鬱,夜來益甚,臣等不勝憂慮,敢來問安。答曰,無事,勿爲問安。
大王大妃殿問安。答曰,知道。
大妃殿問安。答曰,知道。
中宮殿問安。答曰,知道。
梓宮加漆後,都提調·提調·左副承旨,大王大妃殿奉慰問安。答曰,知道。
大妃殿奉慰問安。答曰,罔極。
中宮殿奉慰問安。答曰,罔極。以上藥房謄錄
上在昌德宮廬次,停常參·經筵。
自上仍御于養志堂。以上內下日記
傳于政院曰,戶曹判書許積家,遣內醫看病。
差備,招掌務官,傳曰,戶曹判書家看病醫官,安禮·崔有泰中,送之。臣崔有泰書啓,戶曹判書許積症候看審,則自再昨夜右頰唇上,忽有浮氣,頃刻之間,半邊盡浮,已施鍼炙,有加無減,左邊亦浮,頭疼兼發,胸膈煩悶,面之浮處,時時痒痛。此乃近來奔走之中,重感暑風,脾胃濕熱上攻之致,不可不急瀉胃火,故面部承漿一穴及足部解谿二穴,卽爲施鍼,更觀明日症勢,治療之意,詮次啓達云云。以上藥房謄錄
戶曹啓曰,告訃使方物沾汚紅苧布二十六疋,黃綿紬二十疋,改染,白綿紬七十七匹,白苧布三十疋,亦爲改備。臣等齊坐看品,依例封裹,譯官準授,當日撥馬發送,追及行中事,十分嚴飭之意,敢啓。傳曰,知道。以上備局謄錄
上在昌德宮廬次。停常參·經筵。
禮曹判書以下,改看山事出去。以上內下日記
都提調領議政臣鄭太和,提調右參贊臣蔡裕後,副提調行都承旨臣李應蓍啓曰,日氣苦熱,伏不審此時,聖候何如?臣等再昨,伏承聖批,有勿爲問安之敎,而經過一日,倍切憂慮之至,敢來問安。答曰,無事。
大王大妃殿問安。答曰,知道。
大妃殿問安。答曰,知道。
中宮殿問安。答曰,知道。
再啓曰,卽因承傳色所傳,伏聞右邊足部拇指間紅暈,行步之際,與常時不同云。臣等不勝驚悶,不可不趁卽入審,臣等與鍼醫入侍,察視症形,然後議定或鍼或藥,何如?答曰,症候不至大段,只醫官數人入診。
三啓曰,卽以入診醫官等所言,與鍼醫·藥醫等,齊會商確,則蒼耳莖葉燒灰,入雄黃末小許,醋調付當處,乾則易之,宜當云。依此劑入之意,敢啓。答曰,知道。
梓宮加漆後,三提調,大王大妃殿奉慰問安。答曰,知道。
大妃殿奉慰問安。答曰,罔極。
大殿奉慰問安。答曰,罔極。
中宮殿奉慰問安。答曰,罔極。以上藥房謄錄
今六月二十三日引見時,摠護使左議政沈之源所啓,山陵旣定於水原,田畓之應爲入陳之數,自當以他處田畓換給矣。水原地有空閑海澤,若築堰分給,則實副民情,而但其功役浩多,或令京畿他邑,築堰而分給移民,似當矣。上曰,依爲之。
兵曹啓曰,統制使有闕,依近例令備邊司議薦,何如?傳曰,允。備局謄錄
上在昌德宮廬次。停常參·經筵。
自上仍御于居廬廳。以上內下日記
都提調領議政臣鄭太和,提調右參贊臣蔡裕後,左副承旨臣金壽恒啓曰,伏不審此時,聖候,何如?足部貼付之藥,有效否乎?今日亦令醫官入診,宜當,昨日入診時,提調無一人同參,揆以事體,殊甚未安,臣等敢來問安,竝此仰稟。答曰,知道。提調不必入診矣。
大王大妃殿問安。答曰,知道。
大妃殿問安。答曰,知道。
中宮殿問安。答曰,知道。
再啓曰,卽聞入診醫官等所傳之言,更與諸醫會議,則以爲,足部紅暈,比昨頗減,而有搔癢之患,或是血熱消散之漸,蒼耳莖葉燒灰,仍爲貼付,而醋調以付,尤宜於止癢云。依此劑入,何如?答曰,依啓。
傳曰,蒼耳燒灰,以猪脂調和以入。
禮房承旨監封,掌務官金立誠陪進。以上藥房謄錄
山陵都監啓曰,山陵始役之後,則凡往復定奪之事,不可一刻遲延,令該曹自京中至水原,排立擺撥,以爲文書趁時傳送之地,何如?答曰,允。以上備局謄錄
上在昌德宮廬次。停常參·經筵。
自上仍御于養志堂居廬廳。
藥房·政院·玉堂·朝廷問安。答曰,知道。以上內下日記
都提調領議政臣鄭太和,提調右參贊臣蔡裕後,左副承旨臣金壽恒啓曰,伏不審夜間,聖候,何如?足部所患,比昨日有加減之異乎?卽令醫官入診,宜當。臣等不勝憂悶之至,敢來問安,竝此仰稟。答曰,依啓。
承傳色口傳曰,提調亦爲入侍,大王大妃殿問安。答曰,知道。
大妃殿問安。答曰,知道。
中宮殿問安。答曰,知道。
入診後,都提調·提調·左副承旨問安。答曰,知道。
再啓曰,臣等,退而與諸醫商議,則鄕藥集成方言,黃茋二兩剉酒浸,以猪脂五合,微火煎取三合,去滓塗之日三兩度,治甲疽爛腫,生甲指邊,赤肉努出云,以此方文見之,則似是對症之藥,此藥試用,宜當云。依此劑入之意,敢啓。答曰,依啓。
傳曰,醫官梁濟臣,使之直宿。
梓宮加漆後,都提調·提調·左副承旨,大王大妃殿奉慰問安。答曰,知道。
大妃殿奉慰問安。答曰,罔極。
大殿奉慰問安。答曰,罔極。
中宮殿奉慰問安。答曰,罔極。以上藥房謄錄
義禁府啓曰,以暗行御使書啓,刑曹粘目,慶尙道右兵使洪舜民,陜川郡守金縠,前西原縣監李晩吉等,移義禁府處置事,允下矣。洪舜民·李晩吉等,爲先拿囚,金縠則時在任所,未及上來,發遣羅將,拿來之意,敢啓。傳曰,知道。
又啓曰,以全南監司狀啓,刑曹粘目,前海南縣監安緝,移義禁府處置事,啓下矣。安緝時在任所,未及上來,發遣羅將,拿來之意,敢啓。傳曰,知道。以上禁府謄錄
上在昌德宮廬次。停常參·經筵。
上仍御于養志堂。
國忌齋戒無事。以上內下日記
都提調領議政臣鄭太和,提調右參贊臣蔡裕後,左副承旨臣金壽恒啓曰,伏不審夜來,聖候,何如?足部所患,已試昨日劑入之藥,有效否乎?臣等不勝憂慮之至,敢來問安。今日亦令醫官入診,何如?答曰,依啓。提調亦爲入侍之意,因承傳色以啓,則答曰,勿爲入侍。
大王大妃殿問安。答曰,知道。
大妃殿問安。答曰,知道。
中宮殿問安。答曰,知道。
再啓曰,卽因入診醫官等來傳,伏審左邊足部拇指,亦有患候,臣等不勝驚慮之至。仍與諸醫商議,右邊所患處,則今日亦連用昨日所塗之藥,左邊則烏梅和皮核爛搗以裹,宜當。此是鄕藥集成方,治因剪爪甲,傍成腫痛之藥云,依此劑入,宜當。蔥熨則閭閻間,或用於腫浮初發之時,而不宜於今日症候云。敢此竝稟。答曰,知道。左邊塗藥,姑爲停止。
傳于政院曰,前吏曹判書宋時烈家,遣御醫安景昌看病。以上藥房謄錄
判府事宋時烈箚子,伏以臣伏蒙聖慈,終始曲察,復許遞職,臣心安跡便,對人有辭,生死肉骨,未足相喩。噫,君臣之間,每如此,寧有不伸之屈,未燭之幽哉?此古之人君,所以致人於死,馴悍爲良者也。臣昨承聖批,又以還入爲諭,臣卽當承命,不敢俟屨,而臣素有胃病,今夏則尤甚,一時所食,未踰數匙。比又患暑痢,症甚危篤,只緣憂愧在心,未暇吟呻,昨蒙恩遞,驚喜若蘇,俄頃之間,旋復發作,輾轉沈苦,氣息綿惙,勢當仍其歇泊,更加調治,然後可以起動。又念城市郊關,所爭咫尺,在此在彼,無甚殊異,更望聖慈,更許隨便祗伏,俾尋生路,不勝幸甚。第惟所兼禁〈府〉之事,緣臣積滯新霈仁恩,未卽霑濡,殊非赦行三百里之意,而又非古昔當曙〈暑〉滌枷之心也。臣夙夜靡寧,如自負辜,殿〈下〉倘或念玆,亟賜竝遞,則公私甚便。如欲姑觀臣疾而處之,則乞令知事以下,卽行議讞,使中外諸囚,亟蒙疏決之典,不勝幸甚。取進止。答曰,覽卿箚辭初面,心甚欣幸,至於辭中之語,此雖卿意,旣云城市郊關,則何無甚殊異哉?孤猶以城內爲遠,豈肯從出丁郊關乎?末端事,姑使知事以下處決矣。卿安心調理,少竢病愈,入來城中,又爲行公,以副孤猶遠城內之意。仍傳曰,遣御醫安景昌,看病。以上禁府謄錄
上在昌德宮廬次。停常參·經筵。
梓宮加漆時刻,未時。
自上仍御于養志堂。以上內下日記
都提調領議政臣鄭太和,提調右參贊臣蔡裕後,左副承旨臣金壽恒啓曰,伏不審夜來,聖候,何如?足部左邊連日所塗之藥,有效否乎?左邊患處,視昨有加減耶?臣等憂悶耿耿,敢來問安,且醫官等亦爲入診,竝此仰稟。答曰,依啓。
大王大妃殿問安。答曰,知道。
大妃殿問安。答曰,知道。
中宮殿問安。答曰,知道。
入診後,都提調·提調·左副承旨口傳再啓曰,卽者伏聞入診醫官等之言,則患處頗爲消歇云,臣等不勝欣幸。右邊所塗之藥,則仍塗前藥,以爲收效之地,而少愈之戒,亦不可不愼,切勿移動之意,敢此更達。答曰,知道。
梓宮加漆後,都提調·提調·左副承旨,大王大妃殿奉慰問安。答曰,知道。
大妃殿奉慰問安。答曰,罔極。
大殿奉慰問安。答曰,罔極。
中宮殿奉慰問安。答曰,罔極。以上藥房謄錄
備邊司啓曰,諸道守令,因御史書啓,罷黜之代,該曹請待新判書出仕後差出,曾已蒙允,而判書遞易之間,日子旣多,各邑曠官數月,民弊甚多,不可復有所等待,漸致遲久,似當趁卽差送,令該曹後日政,極擇差出,何如?答曰,允。
又啓曰,臣等今日會坐賓廳之後,招文郞廳則皆不仕進,其怠慢自便之習,殊涉未便,文郞廳鄭晳·沈梓,竝從重推考,何如?答曰,允。以上備局謄錄
上在昌德宮廬次。停常參·經筵。
夜一更,流星出箕星下,入南方天際,狀如拳,尾長二三尺許,色赤。三更,流星出天倉星下,入巽方天際,狀如鉢,尾長三四尺許,色白,光照地。
藥房都提調領議政臣鄭太和,副提調行都承旨臣李應蓍啓曰,伏不審夜來,聖候,何如?足部患處,時未平復,而醫官不得入診,今已累日,區區下情,尤切鬱悶,請令醫官依前入診。且近日苦熱,人所不堪,而還御狹窄之所,正當此際,仰惟元氣虛弱,寒暑易感,居處失宜,必有所受傷,養志堂不過數間別舍,元非敞豁殿閣之比,小無未安之事,伏望限日氣淸凉間,移御調攝,不勝幸甚。臣等憂慮耿耿,敢此陳啓。答曰,依啓。此時居處,何可從便乎?別無受傷矣。卿等勿爲過慮。
大王大妃殿口傳問安。答曰,知道。
大妣殿口傳問安。答曰,罔極。
中宮殿口傳問安。答曰,知道。
傳曰,黃茋·猪脂,同膏劑入。以上藥房謄錄
上在昌德宮廬次。停常參·經筵。
自上足指未寧,故不得親臨朝奠。
政院·玉堂·宗班·藥房問安。答曰,罔極。
提調鄭致和看山出去,故都提調鄭太和加漆進參。以上內下日記
藥房都提調領議政臣鄭太和,左副承旨臣金壽恒啓曰,伏不審夜來,聖候,何如?足部所患,與昨有異乎?臣等不勝憂悶之至,今日亦令醫官入診似當,敢來問安,竝此仰稟。答曰,與昨一樣矣。勿爲入診。
大王大妃殿口傳問安。答曰,知道。
大妃殿口傳問安。答曰,知道。
中宮殿問安。答曰,罔極。
梓宮加漆後,都提調左副承旨,大王大妃殿奉慰問安。答曰,知道。
大妃殿奉慰問安。答曰,罔極。
大殿奉慰問安。答曰,罔極。
中宮殿奉慰問安。答曰,罔極。
傳于政院曰,吏曹判書宋浚吉家,遣御醫安景昌看病。以上藥房謄錄
上在昌德宮廬次。停常參·經筵。
夜一更,流星出句陳星下,入北斗星下,狀如拳,尾長三四尺許,色赤。以上內下日記
藥房都提調領議政臣鄭太和,左副承旨臣金壽恒啓曰,伏未審夜來,聖候,何如?足部所患,與昨無異乎?臣等敢來問安,竝稟今日入診。臣等仍竊伏念,以殿下近日氣力,雖在寒暖適中之時,猶恐傷感之易至。況今酷熱,曾所未有,閭巷凡人,尙多生病,而廬次狹窄,簷壁壅塞,決非耐暑之所,必有致傷之患,臣等憂悶之心,曷有極哉?養志之堂,不過數間小宇,且近於殯殿,小無任便之嫌。伏願俯從群下之情,兼思愼疾之道,依前啓請,限秋凉間移御,不勝幸甚,臣區區所懷,敢此陳啓。答曰,知道。此時非擇室之時,此處亦非壅塞矣。卿等勿以爲慮,亦勿入診。
大王大妃殿口傳問安。答曰,知道。
大妃殿口傳問安。答曰,罔極。
中宮殿口傳問安。答曰,罔極。以上藥房謄錄
上在昌德宮廬次。停常參·經筵。
梓宮加漆正時,未時。
自上加漆時,哭臨爲之。以上內下日記
藥房都提調領議政臣鄭太和,左副承旨臣金壽恒啓曰,伏未審夜來,聖候,何如?足部患處,不得入診,已兩日矣。今日似當入診,臣等敢來問安,竝此仰稟。答曰,症候與昨無異,勿爲入診。
大王大妃殿口傳問安。答曰,知道。
大妃殿口傳問安。答曰,知道。
中宮殿口傳問安。答曰,知道。
梓宮加漆後,三提調,大王大妃殿奉慰問安。答曰,知道。
大妃殿奉慰問安。答曰,罔極。
大殿奉慰問安。答曰,罔極。
中宮殿奉慰問安。答曰,罔極。以上藥房謄錄
上在昌德宮廬次。停常參·經筵。
夜三更,流星出奎星上,入何鼓星上,狀如鉢,尾長五六尺許,色赤。以上內下日記。
藥房都提調領議政臣鄭太和,提調行大司憲臣蔡裕後,左副承旨臣金壽恒啓曰,伏不審夜來,聖候,何如?足部所患,久未平復,臣等不勝憂慮,敢來問安。今日入診,亦爲仰稟。答曰,症候與昨無異,勿爲入診。
大王大妃殿,口傳問安。答曰,知道。
大妃殿,口傳問安。答曰,知道。以上藥房謄錄
中宮殿,口傳問安。答曰,知道。以上藥房謄錄
司饔院啓曰,司圃署供上中,大行大王殿西果,體小不合,屢次點退,終始無形,日勢已晩,其中稍優者,捧入矣。官員·色吏,竝爲拿推,而如是慢忽,極爲駭愕,當該進排人,令攸司囚禁治罪,何如?傳曰,允。以上司饔院謄錄
上在昌德宮廬次。停常參·經筵。以上內下日記
傳于政院曰,領議政家,遣內醫看病。藥房謄錄
上在昌德宮廬次。停常參·經筵。
夜三更至平明,雨下如注。
有政。吏批,以尹鑴爲工曹正郞,以閔汝老爲典籍,以趙世煥爲兵曹佐郞,盧景命爲繕工假監役,崔尙崙爲刑曹正郞,尹趾美爲典籍,睦兼善爲修撰,任濬爲大興縣監,兪㯙爲錦城縣監,李堥爲持平,成以性爲校理,李尙眞爲觀象監提調,鄭繼胄爲掌令,吳竣爲繕工提調,成玧爲果川縣監。
上在昌德宮廬次。停常參·經筵。
朝奠·朝上食·晝茶禮·夕上食,上同。以上內下日記
藥房都提調領議政臣鄭太和,副提調行都承旨臣李應蓍啓曰,夜來雨勢甚急,伏不審此時,聖候,何如?昨日苦熱,引見移時,勞於久坐,恐或添傷,臣等不勝憂慮之至,敢來問安。且醫官不得入診,今已累日,今日依前入診,何如?答曰,似無加減,勿爲入診。
大王大妃殿,問安。答曰,知道。
大妃殿,問安。答曰,知道。
中宮殿,問安。答曰,知道。以上藥房謄錄
備邊司啓曰,告訃使行中追送譯官事,昨已定奪矣。令該院擇定伶俐之人,偕義州小譯入送,一依齎咨官之例,而令戶曹方物中,紅·紫·黃染色紬苧若干匹,及白綿紙數十卷,結裹付送,作一文書,以今見使臣渡江狀啓,潦水不止,許多方物,頗有沾濕之患云。到北京計納之時,若致虧欠,則事甚未安,各色紬苧·白綿紙等物,急急入送,以爲豫備之意,措辭成貼齎去,如有彼境攔阻之患,出示文字,而使臣處,則別爲作書以送之意,敢啓。答曰,知道。
又啓曰,中江開市,例在於八月十五日,依前商賈豫爲整齊,多持物貨,及期入送,俾無埋沒之弊事,兩西監司,開城留守等處,知委施行,何如?答曰,允。
今七月十一日引見時,上曰,水原邑里,旣盡撤出耶?延陽府院君李時白曰,其處之民,若聞不用之奇,則雖已撤出,欲居田畓近處,自當還入矣。領議政鄭太和曰,今此所移處,道里甚左,事多難便,不可不還入舊居也。左承旨姜栢年曰,水原民勿爲役事之意,曾已下敎,何以爲之乎?鄭太和曰,水原,地廣民多,邑內之移徙遠村則不知,而今此山陵之役,亦甚浩煩,何可不爲區別,一切減役乎?令水原府使,親爲上來,聽朝家分付,擧行,何如?上曰,依爲之。上曰,水原今雖不用,旣入於國陵置簿,不可使之如前錯亂,其處田畓,雖令耕作,穴道近處,多種樹木,穴前侵近之田,禁其耕墾,自官家劃及他田,勿使傷害山脈,且以此後,若有傷害處,則近處居民,亦難免重罪之意,嚴明分付,可也。
啓曰,傳曰,告訃使行中追送譯官,使臣處,別爲作書云,其書草搆出啓下後付送事,分付事,傳敎矣。告訃使處方物豫備各種,因朝廷分付,委定譯官輸送之意,則已令戶曹判書許積,自戶曹成公文以送,而使臣處,則臣太和·臣之源聯名,作爲私書,如是措辭,依下敎封入,且詳細面言于譯官,使之口報於使臣之意,敢啓。答曰,知道。以上備局謄錄
戶曹啓曰,以本曹宣飯所用大海衣變通事草記,傳曰,弊多而不潔者,大海衣,各殿,亦以小海衣封進,小除民弊可也事,傳敎矣。卽當依傳敎分付各道,而但殯殿供上,則仍以大海衣封進乎?若以除弊言之,則固不敢擧論,而若以不潔言之,則似當以小海衣倍數代封,何以爲之?惶恐敢稟。傳曰,依啓。以上司饔院謄錄
上在昌德宮廬次。停常參·經筵。
罷漏時,雨下如注。以上內下日記
藥房副提調行都承旨臣李應蓍啓曰,苦雨不止,陰濕倍甚,伏不審夜間,聖候,何如?足部左邊所患之處,尙未平復耶?累日未得入診,令醫官依前入診,何如?臣區區憂慮之至,敢來問安,竝此仰稟。答曰,所患與前無異,勿爲入診。
大王大妃殿,問安。答曰,知道。
大妃殿,問安。答曰,知道。
中宮殿,問安。答曰,知道。
梓宮加漆後,三提調,大王大妃殿奉慰問安。答曰,知道。
大妃殿,奉慰問安。答曰,罔極。
大殿,奉慰問安。答曰,罔極。
中宮殿,奉慰問安。答曰,罔極。以上藥房謄錄
上在昌德宮廬次。停常參·經筵。
自上足指未寧,故不得哭臨。
有政。以上內下日記
都提調領議政臣鄭太和,提調行大司憲臣蔡裕後,副提調行都承旨臣李應蓍啓曰,秋霖乍霽,夜氣稍凉,伏不審此時,聖候,何如?足部右邊,已得平復如常,而左邊所患,比當初幾分減歇耶?臣等從外問安而退,症候加減,末由的知,醫官之不得入診,亦至浹旬,尤不勝鬱悶之至,今日依前入診,何如?答曰,此症,非一朝所差之疾,卿等勿爲逐日問安,入診亦勿爲之。
大王大妃殿,問安。答曰,知道。
大妃殿,問安。答曰,知道。
中宮殿,問安。答曰,知道。以上藥房謄錄
有政。吏批,以李伯麟爲禮曹佐郞,趙龜錫爲吏曹佐郞,鄭鑰爲掌令,尹飛卿爲持平,李晩榮爲執義,尹宣擧爲掌樂正,趙胤錫爲宗簿寺正,吳達周爲刑曹佐郞,李旭爲刑曹正郞。
上在昌德宮廬次。停常參·經筵。
望·朝奠,自上親臨,奉審爲之。
尹完,寧陵丁字閣開基事,出去。
巳時梓宮加漆時,自上親臨。以上內下日記
陪祭後,三提調,大王大妃殿,奉慰問安。答曰,知道。
大妃殿,奉慰問安。答曰,罔極。
大殿,奉慰問安。答曰,罔極。
中宮殿,奉慰問安。答曰,罔極。
梓宮加漆後,三提調,大王大妃殿,奉慰問安。答曰,知道。
大妃殿,奉慰問安。答曰,罔極。
大殿,奉慰問安。答曰,罔極。
中宮殿,奉慰問安。答曰,罔極。以上藥房謄錄
備邊司啓曰,臣等招問水原府使韓震琦,則只司倉一處撤毁,其他客舍·衙舍等公廨,依前仍存云,而本府將營新邑,斫取材木,開基運石之際,已費民力,都監堂上以下留在之時,種種接應之役,皆是他官所無之事。且都監雜物,還爲輸來,許多刷馬,本府獨當,前頭山陵諸役,若依前分定謄錄責出,則非但疊役,民怨可慮,事力有所不逮,亦不可以此之故,全免道內通同之役。令道臣參酌於斯,視常規,或減其半,或量減分數差役,以示朝廷軫恤之意,宜當,以此分付,何如?答曰,允。以上備局謄錄
上在昌德宮廬次。停常參·經筵。
義州府尹狀啓,告訃使今月初七日渡江云云。以上內下日記
政院啓曰,以禮曹江原道七月令榛·栢子宗廟及殯殿薦新單子,傳曰,薦新之物,如是味變臭惡,何可薦新於太廟乎?此單子還給事,命下矣。莫重祭享之物,味臭俱變,本道封進官,難免不謹封進之失,當該司饔院提調,亦難免不察捧入之失,請竝從重推考。傳曰,允。
禮曹啓曰,云云事,傳敎矣。近來薦新之物,各其道俱膳狀上送,則陪持人例以膳狀先呈,政院開柝膳狀,還給陪持人,使之更呈於本曹,則本曹一邊封進之意,入啓,一邊照訖,成送于奉常寺,仍爲薦新矣。今此榛·栢子,味變臭惡,全然不知,今見政院啓辭,不勝驚駭。封進官,政院旣請推考,今此薦新榛子,令本道極擇改備,更爲急速封進之意,行移申飭,何如?
本院啓曰,濟州七月朔殯殿進上烏賊魚,全數色變,考其封進日子,則乃七月初六日也。經霾致傷,勢所固然,海外封進之物,曾無點退之規,故不得已捧入之意,敢啓。傳曰,知道。已上司饔院謄錄
有政。吏批,以金壽興爲吏曹佐郞,洪仁量爲刑曹佐郞,閔周冕爲正言,柳景紹爲江華經歷,郭之欽爲司成,呂曾齊爲直講,趙世煥爲黃州判官,李柙爲兵曹正郞,李性恒爲司諫。
上在昌德宮廬次。停常參·經筵。
都提調領議政臣鄭太和,提調行大司憲臣蔡裕後,副提調行都承旨臣李應蓍啓曰,伏不審此時,聖候,何如?足部患症,一兩日內,亦無加減乎?臣等不勝憂慮之至,敢來問安。今日醫官,依前入診,何如?答曰,所患與前一樣,亦勿入診。
大王大妃殿問安。答曰,知道。
大妃殿問安。口傳啓曰,中殿有胎候,今已累月,保護之道,不可不愼,此時哭泣行素,必有所傷,臣等不勝憂慮之至。伏願慈殿,隨便勸諭,及時從權,以爲保護之地,千萬幸甚。此不可以煩諸文字,故敢此口傳以稟。答曰,知道。如是陳達,予意亦如此,而此時遽發此言,則必致驚念,有所不安,當觀勢爲之矣。
中宮殿問安。答曰,知道。以上藥房謄錄
備邊司啓曰,卽見刑曹公事,則釜山僉使李時挺,以前日倭船未見路引,徑先下陸事,推考,照律奪告身矣。李時挺所犯,元非私罪,且倭差留館接應諸事,常與東萊府使相議同參,此際遞易,事涉難便,李時挺特爲分揀,使之仍察其任,何如?答曰,允。以上備局謄錄
上在昌德宮廬次。停常參·經筵。
自上足部未寧,故朝奠·朝上食·晝茶禮·夕上食·夕奠,不得哭臨,視膳爲之。
巳初一刻,梓宮加漆爲之。以上內下日記
梓宮加漆後,都提調,副提調,大王大妃殿,奉慰問安。答曰,知道。
大妃殿,奉慰問安。答曰,罔極。
大殿,奉慰問安。答曰,罔極。
中宮殿,奉慰問安。答曰,罔極。
傳于政院曰,掌樂正尹宣擧家,遣內醫看病。
傳于政院曰,左參贊宋時烈家,遣梁濟臣看病。以上藥房謄錄
義禁府啓曰,判府事宋時烈辭職疏批,有姑使副貳疏決之敎,而事體重大,不敢率爾讞議,故臣等就議於宋時烈,商確停當議處·照律等事,今日開坐,竝爲擧行,而各道放未放啓本,則緣日勢昏暮,姑未及覆啓之意,敢啓。傳曰,知道。以上禁府謄錄
上在昌德宮廬次。停常參·經筵。
自上足部未寧,故夕奠視膳,而廬幕哭臨後,奉審爲之。以上內下日記
都提調領議政臣鄭太和,提調行大司憲臣蔡裕後,左副承旨臣金壽恒啓曰,伏不審夜間,聖候,何如?足部患處,今亦一樣乎?臣等日請醫官入診,而每下勿爲之命,尤不勝憂鬱之至,敢來問安。答曰,一樣。
大王大妃殿,口傳問安。答曰,知道。
大妃殿,口傳問安。答曰,知道。
中宮殿,口傳問安。答曰,知道。以上藥房謄錄
義禁府啓曰,各道放未放啓本,今始覆啓,而慶尙道定配罪人中,臣翊全,有不敢可否之嫌,雖與判府事宋時烈商確停當,臣積,獨爲成貼,前例所無,勢將等待宋時烈出仕,咸鏡等道伸理啓本,則已爲讞議於頒赦啓本中,故不爲覆啓之意,敢啓。傳曰,知道。
又啓曰,本府旣與他各司不同,自古典僕,不得移定他役,其意有在,奴婢之數,亦且無多,凡擧動及坐起時,不成模樣,故從前捧承傳勿許移定者,非一再,而今者本府奴子姜深,又爲差定大殿別監,殊無前後捧承傳之意,姜深,依前啓下公事,別監頉下,還屬本役,何如?傳曰,允。以上禁府謄錄
殿郞廳以都提調〈之意〉,啓曰,外梓宮前定四十度,則今日已準矣。此後當依下敎,限奉詣山陵前,不限度數加漆,而日氣比頃間,稍凉如前,連累日着漆,則恐有未及快乾之弊,姑爲連二日着漆,而休一日審察漆色如何,然後更稟以定意,敢啓。傳曰,然則今後間日着漆,可也。以上長生殿謄錄
上在昌德宮廬次。停常參·經筵。
都目大政爲之。
夜四更五更,沈霧。以上內下日記
吏曹啓曰,廣州府尹有闕,依近例令備邊司議薦,何如?傳曰,允。以上備局謄錄
有政。吏批,以吳達周爲金溝縣令,表廷俊爲漆原縣監,金盛宙爲玉果縣監,南大夏爲機張縣監,孫欽爲長鬐縣監,兪命益爲禁府都事,趙績爲校書校理,朴世堅爲江原都事,趙壽益爲大司諫,李惟彦爲狼川縣監,蔡以恒爲石城縣監,李德益爲積城縣監,朴希閔爲慶源府使,沈世鼎爲應敎,鄭麟卿爲鍾城府使,兪棨爲副提學,李溟翼爲監察,尹遇丁爲禁府都事,具益昌爲濟用奉事,金益厚爲甲山府使,崔繼雄爲司饔直長,李璞爲寧邊府使,洪處尹爲慶尙監司,李守恒爲刑曹佐郞,韓汝尹爲興陽縣監,李有昌爲北靑判官,沈若溟爲敦寧奉事,權德徽爲司宰直長,蘇山海爲南海縣令,李敏政爲禁府都事,閔晦爲監察,趙聖達爲順川郡守,南壽星爲遂安縣監,閔應亨爲活人署提調,沈梓爲兵曹正郞,鄭知和爲尙衣提調,洪重普爲惠民提調,曺挺宇爲良才察訪,李球爲兵曹佐郞,蔡裕後爲司䆃提調,具時勉爲奉常僉正,許積爲司宰監提調,南老星爲兵曹參判,趙胤錫爲修撰,朴世相爲宗簿主簿,辛喜季爲靈巖郡守,權慬爲繕工監役,具契爲繕工奉事,申瀏爲宣川府使,南一星爲掌樂主簿,鄭百順爲龍安縣監,金壽弘爲繕工僉正,尹商佑爲沙斤察訪,鄭叔周爲監察,安獻民爲輸城察訪,趙龜錫爲兼中學敎授,蔡裕後爲兼同知成均館事,申惟一爲造紙別提,朴有東爲刑曹正郞,金時稷爲禮賓寺別提,鄭德謙爲軍器主簿,成玧爲監察,金壽興爲兼東學敎授,鄭萬和爲宗簿寺正,趙從耘爲長興庫主簿,申纘爲典籍,李應蓍爲司譯提調,柳綽爲司畜別提,玄禹錫爲通禮院贊儀,梁濟臣爲司䆃主簿,林賚爲內贍主簿,羅萬葉爲戶曹佐郞,金孝純爲碧潼郡守,趙龜錫爲兼校書校理,白弘祐爲典牲主簿,柳時蕃爲奉常主簿,金慶說爲掌苑別提,洪宇遠爲直講,李時術爲校理,朴靖爲衿川縣監,李翊爲校理,申惟一爲監察,申沅爲監察,趙相遇爲引儀,蔡時欽爲尙瑞直長,宋以穎爲廣興主簿,權克休爲監察,崔有泰爲活人提調。
上在昌德宮廬次。停常參·經筵。
都目政仍爲之。
自上仍御于居廬廳,不得哭臨視膳。
巳時,始雨。以上內下日記
都提調領議政臣鄭太和,左副承旨臣金壽恒啓曰,伏不審夜來,聖候,何如?足部患處,每以一樣爲敎,而不許醫官入診,臣等憂悶之心,不能暫弛,敢來問安。答曰,今則小愈矣。卿等勿以爲慮。以上藥房謄錄
備邊司啓曰,掌隸院啓目回啓中,五百六十口之口字,以九字誤書,元啓改付標以入之意,敢啓。答曰,知道。以上備局謄錄
有政。吏批,柳之芳爲刑曹佐郞,李慶徽爲執義,鄭弘瑞爲引儀,尹商老爲東部主簿,睦志善爲內資奉事,宋挺濂爲典籍,李廷夔爲大司成,金禹錫爲持平,睦嗜善爲軍資主簿,黃俊耉爲獻納,李敬達爲章陵參奉,閔汝老爲掌令,禹惟一爲獒樹察訪,洪宇遠爲修撰,沈攸爲持平,尹趾美爲正言,閔爲恭陵參奉,李之晢爲宣陵參奉,朴惟儁爲順陵參奉,蔡時龜爲健元陵參奉,吳始壽爲兵曹正郞,朴重敷爲黃山察訪,鄭知和爲大司憲,鄭行一爲光陵參奉,李碩寬爲內侍敎官,金益炅爲典設別檢,鄭昌徵爲內侍敎官,辛暅爲童蒙敎官,金尙炫爲假引儀,李尙眞爲刑曹參判,李伯麟爲兵曹佐郞,南老星爲軍器寺提調,趙龜錫爲吏曹正郞,李祉述爲南部參奉,金萬基爲直講,羅星五爲假引儀,李䆄爲典籍,權大載爲典籍,李泰淵爲廣州府尹,李昌胄爲瓦署別提,韓汝虎爲典籍,尹鴻擧爲引儀,宋國澤爲兵曹參知,吳挺柱爲禁府都事,姜頊爲造紙別提,鄭砯爲碧潼郡守,林㙔爲禁府都事,洪處尹爲應敎。
上在昌德宮廬次。停常參·經筵。
梓宮加漆後,都提調,副提調,大王大妃殿,奉慰問安。答曰,知道。
大妃殿,口傳問安。答曰,罔極。
大殿,口傳問安。答曰,罔極。
中宮殿,口傳問安。答曰,罔極。以上藥房謄錄
上在昌德宮廬次。停常參·經筵。
上候未寧,故朝奠·夕上食視膳,不得爲之。
辰時,日有兩珥。以上內下日記
都提調領議政臣鄭太和,副提調行都承旨臣李應蓍啓曰,雨餘凉生,夜多秋氣,伏不審此時,聖候,何如?足部患症,再昨以小愈爲敎,一兩日內,益有差減之效乎?臣等區區憂慮,猶未自已,敢來問安。答曰,症候與前一樣。
大王大妃殿,口傳問安。答曰,知道。
大妃殿,口傳問安。答曰,知道。
中宮殿,口傳問安。答曰,知道。以上藥房謄錄
上在昌德宮廬次。停常參·經筵。
上候未寧,故視膳哭臨,不得爲之。
夜一更,流星出奎星下,入東方天際,狀如拳,尾長二三尺許,色赤。以上內下日記
禮曹啓曰,戊戌八月初七日本曹啓辭以爲,自上臨御以後,大妃殿外各殿朔膳,皆已停罷,至三名日方物之膳,每値年凶,因傳敎竝皆停止,自上軫念民事,蠲減御供,已至十年,凡在瞻聆,莫不感動,而其在享上之道,極爲未安。今年冬至爲始,方物物膳依例封進事,所當分付各道,而第念三南農事,今又失稔,不稟聖旨,直爲行會,有乖體聖上恤民之至意,以此啓稟,則傳曰,此何言也?此何時,敢擬方物進上之復設乎?竝令停止,勿爲擧論,爲敎。取考其時本曹啓辭之意,則戊戌年各殿三名日方物物膳,當爲復舊,而旣値年凶,不敢直爲行會,有此仰稟矣。今則又已經年,三名日方物物膳,不可一向停止,大妃殿方物物膳,當依大王大妃殿例封進,而至於兩殿方物物膳,本曹不敢直爲行會,使之封進,敢此仰稟。傳曰,大妃殿方物物膳,則一依大王大妃殿例封進,兩殿則亦依前勿爲封進。典客司謄錄
上在昌德宮廬次。停常參·經筵。
哭臨視膳上同。
梓宮加漆正時,巳時。
政院·玉堂·朝廷·二品以上·宗室問安。答曰,知道。
申時,日暈。以上內下日記
都提調領議政臣鄭太和,副提調行都承旨臣李應蓍啓曰,夜氣凉冷,伏不審聖候,何如?足部所患,今亦一樣乎?醫官久未入診,臣等尤切鬱悶,敢來問安。答曰,所患一樣,只醫官入診爲之。
大王大妃殿,問安。答曰,知道。
大妃殿,問安。答曰,知道。
中宮殿,問安。答曰,知道。
梓宮加漆後,都提調副提調,大王大妃殿,奉慰問安。答曰,知道。
大妃殿,奉慰問安。答曰,罔極。
大殿,奉慰問安。答曰,罔極。
中宮殿,奉慰問安。答曰,罔極。
再啓曰,卽因入診醫官等,伏聞有感冒之候,臣等不勝驚慮之至。雖曰和解,而尙有咳嗽等患,必須以淸熱治痰之劑進御,宜當,諸醫皆以爲,淸火化痰湯,實合於今日聖候云。此藥三貼,劑入,何如?答曰,依啓。以上藥房謄錄
備邊司啓曰,慶尙右道御史閔維重書啓,自刑曹覆啓啓下,在於六月二十五日,而再昨夕始到本司,字畫亦有漫破處,推問稽滯緣由,則淹置於禁府,以致如此云。事甚可駭,禁府當該官吏,令攸司推考,何如?答曰,允。以上備局謄錄
上在昌德宮廬次。停常參·經筵。
梓宮加漆已畢。
申時,日暈。以上內下日記
都提調領議政臣鄭太和,副提調行都承旨臣李應蓍啓曰,伏不審夜來,聖候,何如?昨日劑入淸火化痰湯,已進一貼乎?足部所患,久未平復,又有此感冒咳嗽之候,臣等憂悶之心,倍切耿耿,敢來問安。答曰,感冒則幾盡和解,而咳嗽則與昨無異。
傳曰,進御淸火化痰湯調次,竹瀝·薑汁,今後則更待傳敎以入。
二更招掌務官,傳曰,進御淸火化痰湯調次,竹瀝·薑汁入之。以上藥房謄錄
都摠府啓曰,去夜發遣郞廳,闕內各處摘奸,則軍士中軍裝執頉者十六名,自本府依前例從輕重治罪,而族親衛李·李順馝,忠贊衛金時雨,南所雇立軍士京立朱發,水原正兵裵士元,魂殿都監二房守直軍士二名等,無緣闕直,闕內干直,異於各司,不可不痛懲。凡此軍十人及色吏等,令攸司推治,各其當該衛將,從重推考,何如?傳曰,允。以上摠府謄錄
上在昌德宮廬次。停常參·經筵。
終日下雨。
藥房·玉堂·政院問安。答曰,知道。
京畿水使元䎘下直。
自巳時至未時,日暈。以上內下日記
都提調領議政臣鄭太和,副提調行都承旨臣李應蓍啓曰,伏不審夜來,聖候調攝,何如?淸火化痰湯,已進二貼,咳嗽等患,有差減之效乎?臣等不勝憂悶之至,敢來問安。答曰,與昨一樣。
大王大妃殿,問安。答曰,知道。
大妃殿,問安。答曰,知道。
中宮殿,問安。答曰,知道。
再啓曰,伏承聖批,以與昨一樣爲敎,且伏聞醫官所傳之言,已進淸火化痰湯,似無其效。今宜更議他藥,必須詳審症候,然後可以議定,卽令醫官入侍診脈後,詳議,何如?答曰,症候言于醫官矣。不必入診。
三啓曰,卽以醫官處下敎症候,與諸醫商議,則皆以爲,回春方喘症門,淸肺湯,去本方麥門冬,代地骨皮,連進三貼,宜當云。依此劑入之意,敢啓。答曰,依啓。
傳曰,猪脂·黃茋,同膏劑入。
二更,招掌務官,傳曰,進御淸肺湯調次,竹瀝入之。以上藥房謄錄
司饔院啓曰,全南道八月朔各殿進上中,大王大妃殿乾秀魚五十三尾內七尾,油膩色變,中宮殿大海衣二貼,全數色黃,至於大王大妃殿·殯殿所封乾獐各一口,全體腐傷,至有惡臭,乾中蝦各二十斗,亦皆有蟲,所見驚駭。莫重進上,如是封進,事極寒心,封進官吏,請從重推考。乾獐·中蝦之致傷,旣如此,則不可仍爲捧入,使之還下送,改封進,何如?且考見日子,則七月十五日全州封進,而今二十七日來納,中間稽滯,多至五日,物色之致傷,未必不由於此,陪持人所爲,尤極痛駭,令本道從重科罪,以警他人,何如?傳曰,允。以上司饔院謄錄
上在昌德宮廬次。停常參·經筵。
自上足部未寧,故不得視膳哭臨。
自辰時至午時,日暈。以上內下日記
都提調領議政臣鄭太和,副提調行都承旨臣李應蓍啓曰,夜氣蒸鬱,伏不審聖候調攝,何如?淸肺湯,昨已進御一貼乎?咳嗽之患,夜晝亦無輕重之異乎?寢睡·水刺,比常時,如何?臣等不勝憂悶之至,敢來問安。答曰,知道。咳嗽小無加減。
招掌務官,傳曰,進御淸肺湯調次,竹瀝五匙,薑汁三匙入之。以上藥房謄錄
司饔院啓曰,大行大王殿京畿日次進上中,生獐色變有臭,所見寒心。莫重祭享,每每如此不謹,請封進官吏,從重推考,以警後日,生獐則令本道卽爲改封,何如?傳曰,允。以上司饔院謄錄
上在昌德宮廬次。停常參·經筵。
視膳哭臨。
會寧府使李汝發下直。以上內下日記
都提調領議政臣鄭太和,副提調行都承旨臣李應蓍啓曰,伏不審夜來,聖候,何如?咳嗽之患,與昨一樣乎?卽今未寧之候,非但感冒餘症,出於積傷之候,爲日漸多,臣等憂悶之心,實倍旣往。願與藥醫等入侍診脈,親承下敎,以爲議藥時商確之地,敢來問安,竝此仰稟。答曰,症候漸至差境,勿爲入診。
大王大妃殿,問安。答曰,知道。
大妃殿,問安。答曰,知道。
中宮殿,問安。答曰,知道。
再啓曰,卽伏聞下醫官之敎,當更爲議藥,而醫官等以爲,必須詳審見症如何及脈候虛實,然後可以定藥云。醫官入診之請,敢此申啓。答曰,已言症候,不必入診。
三啓曰,卽以醫官處下敎症候,相與論難,則皆以爲,咳嗽雖似少減,喘急·胸煩等候,大槪一樣,淸肺湯只進二貼,難責快效,前劑入餘存一貼中,更加連翹七分,桔梗五分,進御後,觀夜間症勢,議藥,宜當云。依此加入劑進之意,敢啓。答曰,依啓。
傳于政院曰,領敦寧府事李景奭家,遣別提崔有泰看病。以上藥房謄錄郞廳元啓英校正。郞廳柳億基書。
上在昌德宮廬次。停常參·經筵。
自上足部未寧,故不得視膳·哭臨。朔奠行時刻,寅初一刻。
政院·玉堂·朝廷·藥房·內外宗問安。答曰,罔極。
下直,所江僉使柳遐。
朔祭後,大王大妃殿,藥房·政院·玉堂·百官奉慰問安。答曰,知道。
慈殿·大殿·中殿,藥房·政院·玉堂·百官奉慰問安。答曰,罔極。
吏曹啓曰,臺諫及守令有闕,政事取稟。傳曰,明日爲之。
藥房啓曰,伏不審此時,聖候,何如?日氣益鬱,膈煩·自汗等候,恐有所添,臣等不勝憂悶之至,敢來問安。且昨以觀夜間症勢,議藥之意,敢稟,願聞下敎,竝此仰稟。答曰,症候,朝言于醫官矣。
再啓曰,卽以下醫官之敎,相與商議,則諸醫皆以爲,加減凉膈散,加天門冬一錢,地骨皮·麻黃各七分,連進二貼,宜當云。依此劑入之意,敢啓。答曰,知道。
掌令閔汝老,校理李翊上疏,還給。
領議政鄭□□,禮曹判書尹絳,觀象監提調李尙眞,工曹參議金應祖,章陵改莎事出去。
政院啓曰,姜錪·趙汝水推考事,命下矣。臺諫方以罷職,論啓,推考傳旨,不得捧之之意,敢啓。傳曰,知道。
傳曰,憲府啓辭中末端事,其所以然,問于該曹以啓。
合啓,臣等以柳後聖等事,合司論列,已至四朔,而天聽邈然,非不知上下相持,事體未安,而後聖等,有必誅之罪,而尙逭刑章,群情益鬱,公議益峻,臣等之請,豈容但已?昨蒙聖批,以爾等之請,終不可得爲敎,臣等竊惑焉。後聖,身爲首醫,惟思自衒,排擯異己,不使他人,各盡所見,德奎之阿附同惡,實由於此,及至大行大王違豫之時,少無驚動之心,泛泛度日,終致罔極之變,可貴執針,雖曰特敎,爲首醫者,知其不可,則其可傍觀而終不力爭乎?其意蓋幸而收效,則功專於己,或至不幸,則罪歸於人,其心所在,死有餘罪。可貴以執鍼之醫,已伏邦刑,則後聖等,萬無獨生之理,而尙今容息於覆載之間,豈非失刑之甚乎?請柳後聖·趙徵奎亟正邦刑,以洩神人之憤。
府啓,宮家設庄之弊,言之已久,近日安岳等地,新設宮庄,强占民田,數邑之民,怨苦騰聞。頃者査覈之擧,實非偶然,本道査官,所當明覈歸正,使民無怨,以體朝家美意,而臣等伏見査覈啓本,則査官顚倒無狀,恣意抑勒,方有受害之冤,而反加蒙利缺上下之野,而請分無功之田,至曰此爲順民益下,約與不約,非所當論焉。縱臾宮家·欺謾朝廷之狀,誠可駭愕,豈可推考而止哉?請査官安岳郡守姜錪,信川郡守趙汝秀罷職。頃日滿浦僉使李竚,旣呈肅拜單子之後,稱病不來,而政院不能致察,至於入啓其單子,李竚則已過累日,終不首實,無謂,甚矣。請當該承旨推考,滿浦僉使李竚,亦爲推考。答合啓曰,已諭予意,亟停勿煩。
答府曰,依啓。姜錪·趙汝秀,觀其緘辭而處之,未晩矣。
府前啓,公賤身死者,缺
左參贊宋時烈缺更冒萬死,所兼禁府缺公私事。入啓。
戶曹判書許積上疏。大槪,病勢一向沈苦,差復無期,更申危迫之懇,本職及兼帶,竝乞遞改,以便公私事。入啓。答戶曹判書疏曰,省疏具悉。卿疏至懇,兼金吾之任,今姑勉副焉。卿其安心調治。
答左參贊宋時烈疏曰,卿懇。卿愛服盡誠而已。缺有所失,卿其安心調治。以上朝報
上在昌德宮廬次。停常參·經筵。
下直,吾叉浦萬戶梁應澳,鐵串僉使李拔呂,缺衿川縣監朴靖。
謝恩,掌缺。
光陵參奉鄭行一。
大殿,政院·玉堂問安。答曰,知道。
副提調行都承旨臣李應蓍啓曰,急雨曉來,微凉乍動,伏不審聖候調攝,何如?加減凉膈散進御之後,喘急·胸煩·自汗等候,漸爲減歇乎?臣不勝區區憂慮之至,敢來問安。答曰,似不無收效矣。
大王大妃殿·慈殿·中殿,藥房問安。答曰,知道。
吏曹參議趙復陽辭職上疏,入啓。答曰,省疏具悉。爾其勿辭,從速察職。
刑曹啓曰,以司憲府啓辭,傳敎矣。無後身死奴婢·田宅給已之官主,載在法典,娶他婢有子女三行缺家舍·田畓·奴婢等,依法典給已官主之文,施行一款,而公賤之娶他婢而身死者,雖有子女,謂同無後,其田宅·奴婢,屬之於本寺事,則不在於事目中,敢啓。傳曰,知道。
禮曹啓曰,禮曹草記卽入事,命下矣,何無黑白耶事,傳敎矣。發靷時自上親行節目,卽當磨鍊以入,而此是近代所未行之禮,直以五禮儀所載,謄書以入,則似未詳盡,日子尙遠,節目加減,欲與大臣講定後書入,未及擧行之意,敢啓。傳曰,知道。
假注書朴純病,改差,代元振澤。
謝恩,司諫睦。
政院啓曰,缺五行。
禮曹啓曰,今年□侵之害,近年所無,缺,當此西成之節,淫雨又復如注。今見水缺,則潦水甚多,曉來所漲,已過六尺之高,屯雲四密,小無開霽之望,前頭穡事,必多損傷之患。此時祈晴之擧,不可小緩,四門禜祭,不卜日,來初四日爲始,三日而止設行事,知委擧行,何如?傳曰,允。
執義李慶徽啓曰,乙未推刷之後,外方在奴之娶私賤而身死者,雖有子女,論以無後,沒其財産,大異於法典屬公之意,而有妨於一視同仁之政,民之失業呼冤,在處皆然,其於訴理,不勝紛紜,此誠今日民弊之大,而不可不變通者也。且聞其時事目,別有申嚴之條,昨於論啓之際,以此措語,不覺其謬矣。伏見該院回啓,則以爲此款元不在於事目之中,然則爲此者,旣非祖宗之法,又無朝家之令,不知何所據而乃爾哉?無乃京司務爲刻薄,外官徒事奉行,致令害及於民而怨歸於□歟?□法,尤可痛革嚴禁,而不可一日因循者也。臣旣泛引事目,率爾論啓,告君之辭,盡歸無實,則其謬妄之罪,益著矣,何敢一刻缺
答曰,勿辭,退待物論。
合啓,頭缺。
院啓,尹善道拿問之請,臣之意只在於存事體而重紀綱也。夫人臣之不爲赴君命者,欲達所懷,則有陳疏之規,身有病患,則有呈狀之例,而代奴呈病,兼陳所懷,臣未之聞也。今此尹善道所□可怪可愕之事,不一其端,當其因山未定缺八行,請參知尹善道拿問定罪。非堂上官未經準職者,不得陞堂上,乃流來法例也。今者萬頃縣令金汝亮加資之命,遞出於規外,曾在先朝,雖有準職除授之敎,時未經準職,則加資重典,其不可輕施也,明矣。伏承聖批,與洪聖龜不同,爲敎,臣竊惑焉。金汝亮,雖以善治,有前後御史襃啓,而其未經準職,則與洪聖龜本無異同,若施以當施之典,則未爲不可,而至於加資,則有違於法典,此臣之所以論執不已者也。請萬頃縣令金汝亮加資,亟命改正。
掌令閔汝老上疏。大槪,稽時詣肅,罪戾已極,而略陳所見,僭越亦大,請命鐫削臣職,以安微分事。入啓。
左參贊宋時烈上疏。大槪,疾病漸痼,無望供仕,本職及兼帶,亟賜鐫遞,以尋生路事。入啓。
答合啓曰,不允。
答院曰,爾等之請至此,尹善道先罷後推,金汝亮事,依啓。以上朝報
上在昌德宮廬次。停常參·經筵。
大殿,政院·玉堂問安。答曰,知道。
藥房啓曰,苦雨淋漓,夜氣陰濕,伏未審聖候調攝,何如?加減凉膈散,伏想昨日,當盡進御,令醫官診察脈候,然後當更議藥,令醫官入診,何如?臣等無任區區憂慮之至,敢來問安,竝此仰稟。答曰,症候言于醫官矣。勿爲入察。
藥房再啓曰,臣卽聞醫官之敎,與諸醫商議,則皆以爲,人蔘平肺散三貼,劑用,爲當云。依此劑入之意,敢啓。答曰,知道。
政院啓曰,尹善道先罷後推之事,命下矣。臺諫方以拿問定罪爲啓,罷推承傳,不得捧之之意,敢啓。傳曰,知道。
黃海監司洪處亮,廣州府尹遞來。
領議政,禮曹判書尹絳,觀象監提調李尙眞,工曹參議金應祖,禮曹正郞尹塏,繕工直長閔光爀,章陵改莎草後入來。
合啓,臣以柳後聖等事,合辭論列,已至四朔,天聽邈然,非不知上下相持,事體未安,而後聖等,罪在必誅,尙逭刑章,群情益鬱,公議益激,臣之請,豈容但己?昨承聖批,臣意切惑焉。後聖,身爲首醫,惟思自衒,排擯異己,不使他人,各盡所見,徵奎阿附同惡,實由於此,及至大行大王違豫之時,小無驚動之心,泛泛度日,終致罔極之變,可貴執針,雖曰特敎,爲首醫者,知而不知,其可傍觀而終不力爭乎?其意蓋幸而收效,則功專於己,或至不幸,則罪歸於人,其心所在,死有餘罪。況可貴,以執針之醫,已伏邦刑,則後聖等,理無獨生,而尙今容息於覆載之間,豈非失刑之大乎?請柳後聖·趙徵奎,亟正邦刑,以洩神人之憤。答〈曰〉,不允。
院前啓,尹善道事,停啓。
大司憲鄭致和啓曰,安溪副正守天,以査覈之官,民怨所在,報不以實,事甚可駭,本府旣以罷職論列,臣不同參於達啓時矣。卽伏見掌令閔汝老疏,則以姜錪·趙汝秀等削奪官爵請罪,臣之勘律失當,著矣。不可晏然仍冒,請遞臣職。答曰,勿辭,退待物論。
答左參贊宋時烈疏曰,省疏具悉卿懇。卿之所患,深庸慮焉,又何添傷耶?不任其驚。所辭之職,非急之任,雖帶而調理,萬無不安之理,雖臥而治之,此時此任,非卿則不可,此所以恃於卿者也。卿其安心調理。仍傳曰,遣御醫梁濟臣,時時看病。
答掌令閔汝老疏曰,省疏具悉。憂君愛國之誠,深用嘉尙,爾其勿辭,從速察職。
下直,廣州府尹李泰淵,順川郡守趙聖達。
謝恩,護軍趙壽益,缺吳達周。
自如察訪柳爾之,差使員還下去。
左參贊宋時烈上疏。大槪,更冒鈇鉞,罄竭衷悃,乞遞本職及兼帶事。入啓。以上朝報
傳曰,判義禁差病間,使知事以下,面議于判府事,疏決之意,分付。以上禁府謄錄
上在□□宮〈廬次〉。停常參·經筵。
自上感冒及足部未寧,故不得視膳哭臨。
自辰時至申時,日暈。
答左參贊宋時烈疏曰,省疏具悉卿懇。噫,卿何不諒貴相知心之義乎?疏決獄事,如許積則可得,捨卿則難矣,此所以未從卿辭也。卿雖疾病,汙不至於淮陽,以予揆之,臥而治之,小無不可,平允決獄,專望於卿,須體至意,安心調理,將使副貳之官,面議而裁決焉。
備忘記,頃以憲府啓辭,到今更思,則安岳郡守姜錪等所爲,殊甚無謂,姜錪·趙汝秀,竝先罷後推,以懲日後之弊。
山陵都監提調兵曹判書鄭致和書目,本職,不可在外仍帶,亟許遞改事。啓。答曰,卿其勿辭,往來看役事,回諭。
燕岐縣監李□晉,差使員還下去。
黃海都事洪柱三,送香後還下去。
下直,統制使金逷,石城縣監蔡以恒,仁遮外萬戶崔希閔,江華經歷柳景協。
謝恩,禮曹佐郞李墅,刑曹佐郞李翼老,兵曹佐郞權大載,承文著作李夏,順陵參奉朴維鐫。
大殿,政院·玉〈堂〉問安。答曰,知道。
藥房啓曰,伏不審此時,聖候,何如?去夜召醫劑藥之際,臣等未及進參,難免不職之罪,毋任惶恐之至。頃於缺初,醫官等一番入侍,其後屢請入診,缺允許矣。脈度沈浮,熱候虛實,而只憑中間口傳之言,議定當進之藥,不但事體不然,其在愼重之道,亦不當如此,臣等與藥醫,依例入侍診察。臣等不勝煎憂,敢此陳戒啓。答曰,症候似無小減。且卿等小無不安之事,勿爲惶恐,入診姑勿爲之。
再啓曰,伏承聖批,以症候似無小減爲敎,而猶不許醫官入診,臣等不勝鬱悶之至。昨日以前症候,似是感冒後例患,次第進御從前經驗之藥,亦可以收效,而至於夜間聖候,與前頗異,趁今診脈·服藥,不可小緩,依前啓請,卽許入診,何如?答曰,只使醫官入診。
吏曹啓曰,萬頃縣監金汝亮加資事,因臺諫啓辭,已許改正矣。準職除授事,則旣有先朝成命,而未及擧行,今番御史襃啓,則加資改正之後,合有他賞典,何以爲之?敢稟。傳曰,先朝受敎準職承傳,卽爲擧行,而今則熟馬一匹面給。
又啓曰,臣等聞黃士誠智慮才局,實非尋常可用之比,亦有已試之功勞云,故欲爲超用,擬於昌原府使之望,已蒙天點矣。今聞外議,以士誠未及經東班定職,而遽授府使爲言,昌原府使黃士誠,改差,何如?傳曰,允。
傳曰,判義禁差病間,使知事以下,面議于判府事,疏決之意,分付。
掌令閔汝老啓曰,臣以樸愚賤末之臣,曾在鄕曲,每聞宮家設庄之弊,常懷憤惋,直欲一擊鼓登聞而上達,久矣。不意今者,幸忝臺官,適因安信官庄之事,妄陳瞽說,言多僭越,而且不識臺閣事體,至以勘罪之事,論列於疏中,非但物議之喧騰,而長官又以此引避,臣不可一刻仍冒,請命鐫削臣職,以治愚陋顚妄之罪。答曰,勿辭,退待物論。
入診後,藥房問安。答曰,知道。
藥房三啓曰,卽聞入診醫官所傳之言,仍與之商議,則皆以爲,卽今聖候所患胸膈煩鬱·呼吸頻數等症,已於夜間,以淸火化痰湯一貼,覺有其效,思量他藥,無踰於此,今日夕後,更進一貼,以觀明日症候,宜當云。依此爲之,何如?傳曰,依啓。
合啓,柳後聖連啓。答曰,不允。
吏曹啓曰,守令有闕,政事取稟。
掌令鄭鑰,在外入來。
持平金禹錫啓曰,臣於近者本府數件之事,或首發或隨參矣,伏見同僚及長官前後引避之事,臣不勝瞿然之至。所當引咎自劾之不暇,而慘遭同居同氣之戚,私情痛迫,念未遑恤,纔見就木之後,今始來避,所失尤大。請命遞斥臣職。答曰,勿辭,退待物論。
掌令鄭鑰啓曰,無狀小臣,曾在先朝,猥蒙洪造,欲效涓埃,以報恩私,而千萬夢寐之外,奄遭天崩之慟,攀號莫逮,五內崩折,不圖嗣服之初,復自下邑,擢置臺閣,臣是何人,前後寵眷,乃至於此?惟當竭力奔走,以死爲期,而第臣三年病鄕,重得水土之疾,形骸換脫,氣息如縷,痰喘極盛,呼吸短促,腰下盡浮,不能據按,或乘馬轎,僅僅作行,此出於病勢之沈痼,非以無病而故爲是自便之計也,而身爲法官,未免冒犯,何敢一刻晏然於臺臣之列乎?本以無似,猥叨匪據,而負犯如此,尤難强顔,不得不瀆撓於嚴廬之下,臣之罪戾,至此尤大。請命遞斥臣職。答曰,勿辭,退待物論。以上朝報
上在昌德宮廬次。停常參·經筵。
不得視膳·哭臨。
禮山縣監李恢,差使員還下去。
謝恩,獻納金□,正言李□,護軍成錢,遂安縣監林大樴,禁府都事李益培。
大殿,政院·玉堂問安。答曰,知道。
藥房啓曰,伏不審夜來,聖候,何如?風日不好,恐有妨於調攝,臣等尤不勝憂悶之至。淸火化痰湯,昨日夕後,又進一貼,則今日所進藥,當更議定,願聞卽今症候,敢來問安,竝此仰稟。答曰,知道。症候言于醫官矣。
大王大妃殿·大妃殿·中殿,藥房問安。答曰,知道。
京畿監司書目,修撰洪宇遠上疏上送事,啓。答曰,遞差。
傳曰,政事,明日爲之。
禮曹啓曰,來庚子式年文武科初試,九月十九日啓下,而仍國恤不得設行,自九月二十日,今年十二月晦日至,館試圓點,準三百點者,加三十點,鄕·漢城試,準一百五十點者,加十五點事,竝爲知委擧行,何如?傳曰,允。
又啓曰,卽者伏見忠洪監司李袗八月令薦新早紅柹子膳狀,則只爲封進於太廟,而不封於殯殿,未知其由,欲令本道追封,則節序已晩,實爲未安,不得已以太廟封進紅柹元數三百五十二箇,而三百二箇則薦新於太廟,五十箇則薦新於殯殿事,令奉常寺官員分進,宜當。本曹曾前五月初四日,依禮文,朝夕奠·上食儀薦新之物,殯殿奉進事,入達後,京外移文知委矣。本道大同之後,進上物種,雖自大同廳封進,而至於早紅柹子,則本道例爲封進,況且封進於太廟,則不可闕封於殯殿,本道之事,殊涉不察,監司李袗,推考,何如?傳曰,知道。事極駭愕,先罷後推。
司僕寺官員,以提調意啓曰,今年濟州凶島馬二百二十餘匹,今明當爲來到本寺矣。此則不合於國用,當依前例,按據兒馬賜給承傳冊分給,而自萬曆辛丑至于今,有承傳而未受馬者,至於三千有數百之多,若無定式之事,則將不勝其紛紜。一從承傳年月先後,以此分給,毋或參錯於其間,宜當。此則自本寺擧行,而但在前不量事理之人,旣受之後,觀其馬品,如不稱意,則還爲點退,侵辱官吏,君賜之物,何敢如是?日後有此弊,則別爲抄啓嚴治之意,豫爲知委,何如?傳曰,允。
藥房再啓曰,以醫官處下敎症候,詳細論難,則皆以爲,聖候,宜用平順之劑,知母茯苓湯,三貼進御,而杏仁煎加蘇子,時時一二匙合化以下爲當云。竝依此劑入之意,敢啓。答曰,知道。
左議政上疏。大槪,乞罷臣職,以重名器事。入啓。
謝恩,知事蔡裕後。
藥房啓曰,臣等待罪藥房,非不知聖候之可慮,而尙不敢有所陳情者,深恐益傷殿下之心,咨且至今,臣等後時之罪,在所難免。玆者聖體所患,出於積傷之後,冒氣虛弱,痰火上升,乃是主症,昨聞醫官入診之言,尤不勝煎憂悶迫之至。古之聖人,其於居喪之節,靡所不用其極,而至於有痰則有權,雖在凡人尙然,況人君之平日居養,萬萬有不同乎?惟其如此,故我朝列聖,亦嘗勉抑至情,以從權道,其在理病之方,不得不爾,質之禮文而無疑,考之國朝而皆可法,今日聖候,徒責藥物之效。伏願聖明,上念宗社之重,慈殿之憂,俯察群臣遑遑渴悶之狀,限平復間姑從權道,不勝幸甚。臣等忝在保護之地,敢此陳啓。
大王大妃殿,藥房口傳啓曰,自上今番未寧之候,出於氣力損傷之餘,以藥物責效,未易。且慈殿亦有平日所患,而執禮過制,日漸澌毁,兩殿趁卽從權,然後庶可扶持,而自下雖有陳請,亦無可爲之事,朝廷之所恃者,惟大王大妃殿,至誠開諭,以從權制,不勝幸甚。臣等忝在藥房,尤切悶迫之至,敢此陳達。答曰,大殿如是日久未寧,內間亦極悶慮,欲爲勸諭,而決無聽從之理,憂遑度日矣。當以至誠勸之。
大妃殿,藥房口傳啓曰,臣等非不知自上常時氣候,亦難累日行素,而尙今不爲陳請者,幸無大段病患,故臣等不忍發口,敢請從權矣。卽今自上氣力,漸不如前,方在未寧之中,而論其症候,則乃脾胃受傷,中氣虛弱,以致痰火俱盛,昨入診醫官,論察脈候,擧皆憂慮,雖用藥物,實難收效,從權之外,更無他方。朝臣今將合辭陳請,臣等待罪藥房,不顧獲戾於上,敢先陳請慈殿,豈待臣等之言,以思保護之道也?惟當至誠勸諭,趁卽從權,可以扶持聖躬。且慈殿雖無下敎之事,而臣等竊惟過執禮制,澌敗日甚,慈殿平安,然後上慮卽安,慈殿先從權道,然後庶有自上回聽之望。伏願俯察群下之情,俾無宗社之憂。答曰,主上所患如此,悶慮方極,啓辭亦如此,當爲勸諭耳。未亡人,小無元氣澌敗受病之事,如此不忍聞之說,何以爲之耶?及至今日,得聞此言,頑命之未絶,尤爲罔極,如欲使之無病而存,則更勿爲如此之言。
禮曹判書尹絳,判尹李□,右尹柳赫然上疏。大槪,重被臺臣之論斥,不敢晏然,乞遞臣等職名,以謝公議事。入啓。答曰,省疏具悉。是予不察之故,非卿等所失,勿辭察職。
答藥房啓辭曰,是何言耶,是何言耶?孤惡夫末世禮俗之壞,習以爲常,幸或有微小之痰,則必以壞俗,禮文爲質,文未壞之禮,豈容如是哉?雖以病者言之,調病之道,以安心爲本,凡他之事,皆是末節,卽今心腸,如在烈火之中,痰火上升,氣息如絶,卿等不揣其本而齊其末也。如是之事,卿雖懇懇,徒傷孤之哀腸,小無益於病裏,若或未曉孤意,如此之言再至,則寧死而無聞也。
答左議政疏曰,省疏具悉。是予不學之故,於卿小無不安之事,卿其安心勿慮。
知事鄭世規辭職上疏。入啓。而下該曹。
合啓,臣等以柳後聖事,連啓云云。答〈曰〉,不允。
院啓,今日臣民之遑遑悶泣,聚首憂慮者,莫不以玉候違豫,久未復常,思所以保護調養之道,而逐日議藥,顯效未見,累朔彌留,毁傷漸加,若或不趁此時,汲汲善處,以至榮衛日爍,氣血俱耗,則不但先王在天之靈,有所震驚,其於兩殿奉慰之道,豈宜重貽其憂乎?夫聖人制禮之意,旣深且密,經有用薑桂之文,又有比不孝之訓,匹夫居喪之制,尙且如此敎誡,何況帝王之孝,與匹夫有異?且有祖宗付畀之大,下有臣民係托之重,雖欲自輕其身,有不得私者,雖欲徒詢至情,有不得自由。是以古之聖帝明王,未聞有以毁滅傷生,爲嗣受之孝者,惟我列聖,亦莫不勉抑從權,以盡支保之方,蓋大孝不可不盡其終,疾病不可不愼其始也。今我殿下,春秋不富,血氣未充,大病之餘,奄遭巨創,哀疚之中,患候又劇,月變時移,自不覺其漸入於澌毁之境,豈可以循例藥物之力,有望於遄喜之效?伏願聖明,上念宗社之重,兩殿之憂,下體群臣之憂遑悶鬱之情,亟從藥房之請。竝引嫌而退,爲民除弊,所論旣是,則事目有無之間,不必以措語小過爲嫌,列邑守令罷推之論,別無擬律之失,同僚疏中,雖有加罷之事,□而待其齊會,商確更議,未爲不可,疏中所陳,旣有所見,則略違體例,不必引咎,此時乘轎,雖緣身病,更有冒犯,勢難在職。請執義李慶麟,大司憲鄭知和,掌令閔汝老,持平金禹錫出仕,掌令鄭鑰遞差。尹善道拿問之請,雖蒙罷推之命,旣是重發之論,則不待同僚之出,徑先擅停,殊甚不當,司諫睦,請命遞差。尹善道,以風水之術,旣受同豫看山之命,則山陵未定之前,臣子分義,固不當任意下鄕。至於健元陵內再定之日,又有直往看審之命,而偃然退坐,不有起動,乃敢以奴名呈狀,語及山事,其驕蹇無嚴之狀,誠極痛駭。此人臣情理之所不忍爲,分義之所不敢爲,拿問之請,實出於公共之論,古人所謂,見無禮於君,如鷹鸇之逐烏雀者,正指此也。夫慢忽君命而不治其罪,下不敬上而不伏其辜,則將何以尊國體而主紀綱乎?此決不可罷推而止,請僉知尹善道拿問定罪。
答合啓曰,不允。
答院啓曰,爾等之言,是何說也?無乃以予爲氣力將無以保耶?病勢爲將至於十分地頭乎?若知之如此,則爾等所察,誤也。無爲妄言。尹善道,爾等雖欲更請拿問,事勢不如此,亟停勿煩,處置事及睦事,依啓。以上朝報
司饔院啓曰,殯殿晝茶禮饌品中細麪,曾於暑月,取其淸冷,用五味子水矣。今則秋氣已高,似是冷淡,隨節變通,代以湯醬,雖合事宜,而代用之意,自下不敢分付各司,惶恐敢啓。傳曰,知道。以上司饔院謄錄
上在昌德宮廬次。停常參·經筵。
上候未寧,不得視膳哭臨。
藥房·朝廷·二品以上·三司及宋時烈,以從權事庭請。
夜三更,乾方有氣如火光,啓。
金城縣令尹最殷,差使員還下去。
下直,機張縣監南道夏,□□萬戶金世榮,鉢浦萬戶李受恒,□山萬戶盧用載,越松萬戶柳濠。
謝恩,章陵參奉李叔達,司贍主簿李瑞,副應敎沈世鼎。
百官·政院·玉堂問安。答曰,知道。
大王大妃殿·慈殿·大殿·中殿,二品以上·六曹問安。答曰,知道。
藥房啓曰,伏不審夜來,聖候,何如?咳喘頗鬱等症,尙無減歇之勢乎?臣等憂悶耿耿,敢來問安。答曰,一樣。
左參贊宋時烈箚子。大槪,敢渴微誠,冀蒙垂察事。入啓。
大司憲鄭知和,執義李慶徽,持平金禹錫就職,掌令閔汝老牌不進。
答知事鄭世規疏曰,省疏具悉。卿辭至此,本職當勉副焉。
戶曹判書許積上疏。大槪,病勢一向危苦,供職無望,更冒萬死,冀蒙恩遞,以便公私事。
玉堂箚子。大槪,請亟從權制,以保聖躬事。入啓。
執義李慶徽啓曰,頃者海西監司査官等論啓時,勘擬其律,實出臣手,昨見掌令閔汝老之疏,論啓峻截,深得法官之體,臣之擬律失當之失,著矣。何敢仍冒?嚴廬靜攝之中,日事瀆擾,臣罪尤大,請令遞斥臣職。答曰,勿辭,退待物論。
都憲鄭知和,持平金禹錫啓曰,同僚以海西査官擬律失當事,引嫌退待,而臣等旣與之同,何敢處置?請命遞斥臣等之職。答曰,勿辭,退待物論。
藥房再啓,卽者醫官所傳,以夜間症候,與之相議,則諸醫皆以爲,必須詳審卽今症候,比再昨如何,然後仍進前藥,或更議他藥云。且鄭後啓,未曾入診,今始來詣,與前日入侍諸醫,竝令入診,何如?答曰,卽今所以寒心者,前日諸醫輩,輕發無識愚濫之言,旣有紛紜之擧,此欲治重病,反致其害,入診無益於病者,有添愚濫之醫籍口之事,今後切勿入診。二品以上啓曰,臣等仰惟殿下,須於夏初,上食之症,未及復常,遽遭大戚,哭擗哀毁,旣過常制,而一日萬機,又有以焦損神氣,暗中受傷,固已不淺。近日以來,聖候不寧,未有一日之安,或冒咳嗽,諸症日益有加,此實眞元耗渴·胃氣虛弱之致,臣等憂遑悶迫,曷有其極?帝王之孝,自與匹夫不同,上以安宗社,下以保臣民,乃可以爲孝之至也。況殿下上奉大王大妃兩殿,則其可自輕,而徒區區於末節,不思所以慰悅之道乎?卽今聖候,決非藥物可得收效,伏願聖明,深念兩殿惟疾之憂,俯察臣民煎悶之情,亟許從權之請,不勝幸甚。答曰,孤罪嬰一身,幼年遭此罔極之痛,比諸他人,哀懷倍切,頑命未絶,猶以爲愧,豈因一時之感冒,而諸卿之請,出於今日乎?不如死而無聞也。卿等幸勿再瀆。
答玉堂箚曰,孤懷已諭于朝廷矣。
答戶曹判書疏曰,省疏具悉。卿其勿辭,調理察職。
藥房再啓曰,臣等伏承再啓批下之敎,無任惶感之至。今日群下之所陳論者,豈待醫官之言乎?居常憂悶之中,又値聖候失寧,今已多日,夜晝異症,藥無顯效,此廷臣之所共煎迫,而因臣等入診之請,遽有移怒嚴峻之敎,臣等雖惶悚,今若畏縮而不敢復請,以致診候稽遲,議藥過時,則臣等之罪,固不可言,其在愼疾之道,不宜如此。伏願聖明,須加思量,依前啓請,亟許鄭後啓等入診後議藥,不勝幸甚。答曰,卿等勿慮焉。朝廷之請止,然後孤當調攝。
二品以上,大王大妃殿,口傳啓曰,主上頃日大病之餘,遽遭罔極之變,哭擗哀毁,過於禮節,常常憂慮之至矣。近間聖候未寧,殆無一日之安,此實出元氣虛弱,脾胃積傷之致,臣等不勝憂慮煎悶之懷。今以從權之請,敢爲仰達,而哀疚之中,必不欲勉回至意,自內若不勸勉,則卽今患候,似難以微細藥物,易以收效。伏願自內善爲勸勉,趁卽從權,以慰宗社臣民之望。答曰,主上如是連日未寧,不勝憂悶矣。豈可徒守禮法,而不思保躬之道乎?從權之請,決不可無,自內當至誠勸勉,而朝廷亦至誠懇請,可也。大妃殿,口傳啓曰,主上纔經重病,遽遭大戚,哀毁哭擗,過於禮制,臣等憂慮之至,未嘗不弛矣。近來玉候不寧,連日未復,皆由於脾胃積傷,元氣未實之致,臣等煎悶之懷,曷有其極?若不趁卽從權,以爲保護之地,則實難以藥物之力,望其速效。臣等今方啓請從權,而區區誠意,亦不能感動天聽。伏願自內,勉以從權,上以安宗社之意,下以慰臣民之望,不勝幸甚。答曰,主上患候如是,憂悶罔涯,而執喪過制,如此之言,決無聽從之理,故不忍爲言矣。啓辭如此,勸勉爲計矣。
二品以上再啓〈曰〉,臣等不勝區區煎迫之至,敢以擧國之請,仰籲於嚴廬之下,而聖批邈然,至下臣子不忍聞之敎,臣等聚首涕泣,事無所出。殿下自罹巨創,倏爾四朔,臣等焦憂一念,恒在於保護聖躬,而恐有傷於哀疚罔極之懷,咨且〈趑趄〉至今,不敢發口,臣等之罪,固已大矣。今者上而祖宗之所付托,下而臣民所仰戴者,顧何如哉?殿下之身,非殿下之所可自輕,而帝王之孝,與匹夫萬萬不同者,不可徑情而直行也,明矣。況殿下,纔經重患,奄遭大戚,深墨之容,哭泣之哀,實有臣子所不敢仰視者,其榮衛之受傷於不覩不聞之中,何可量也?今此種種諸症,皆出於胃氣積敗之餘,此豈一時感冒所發,而決非尋常藥力所可收效,則滋補之道,只在於飮食之節,有疾則行權,自有聖訓,參以禮文,旣無可疑,而我朝列聖,亦不無勉從至情,以從權制,此豈孝思有嫌而然也?今殿下,若不念宗社之重,亟從群下之請,而潛銷暗爍,元氣漸苶,危兆敗症,日加月增,則中外遑遑之情,縱不足恤,先大王在天之靈,其震驚於冥冥之中者,當復如何,而亦何以上慰慈聖惟疾之憂也?伏乞聖慈,快賜兪音,俯從權制。答曰,卿等之言,雖出於至誠,何不戚我心而止之乎?若使孤服藥靜調,以尋愈路,亟停勿再,卿等不諒此意,徒有固啓,寧死不從,若病勢極重,食飮未下,卿等之請,雖不至於此,何敢不從也?已暴孤情,無再焉。
三啓曰,臣等伏承聖批,辭旨嚴峻,一向牢拒,臣等聚首憫泣,罔知攸措。夫先王制禮,靡不用極於孝子盡誠之道,而有疾則必有□□之□焉,匹夫尙然,況帝王之孝,異於匹夫乎?自古帝王曁我祖宗,莫不勉抑至誠,俯循群情者,誠以宗社之付畀,臣民之仰賴,所重有在,不敢自輕也。今殿下上奉兩殿,自急惟疾之憂,則所重有加,尤不敢自輕也,明矣。殿下違豫之候,始自初夏之患痁,則巨創之前,已有病根,而哭擗哀毁之所添傷,今且四朔,元氣之萎弱,實由脾胃之極敗,則決非尋常藥力所可收效,此臣等所以憂遑煎迫,冒死瀆籲而不知止者也。伏願殿下,亟垂察納,俯而就之,以慰兩殿之慈念,且爲宗社之大計,千萬幸甚。答曰,已諭孤意,卿等之請,終不可得,每見卿等之辭,心肝如裂,氣息塡塞,病者調病,安心爲貴,動氣爲末,今者此請,孟子所謂不揣其本而齊其末也。斷無允從之理。
藥房四啓曰,臣等伏奉聖批,惶惑渴悶,罔知攸措。諸臣竭誠之言,反致聖意之不平,有此別敎藥房,啓辭之從速,豈係於廷請之停仍乎?治病之道,必得不失其時,藥效亦可收也。旣知夜間症候之不齊,而臣等不得議藥而退,斷無是理,更願聖明,更加思量,亟許入診後議藥,不勝幸甚。臣等區區煎迫之狀,不敢自已,冒死仰稟。答曰,已諭孤意,卿等勿以爲憂。
合啓,夫世有不可泯沒之理,根本於人心,萬口猶一談者,公議是也。是以古人有言曰,公議有天道也。此理之在人,信可畏也。爲國者畏公議,如畏天道,則人心悅而天理順焉,其不可不俯循人心,亟從公議也,明矣。今此柳後聖之罪,上自公卿,下至走卒,皆曰可殺,則此豈非人心所同之理所在歟?況可貴,以一時執針之醫,旣服邦刑,則況其以年久侍藥之首醫,明有可死之罪,而尙獨容息於覆載之間者,抑何理哉?況其徵奎之可殺,不必更陳,而徒事泛泛四字,足爲兩醫之斷案,孰不知殿下以後聖等之罪,或有不必殺之疑歟?抑以爲人心不必循耶,公議猶可採歟?臣等亦豈不知上下相持,事體未安,而人心不可違也,公議亦可畏也。此所以合辭論列,閱月而不知止者也。殿下雖欲不循人心,强拂公議,有不可得,請柳後聖·趙徵奎等,亟正邦刑,以洩神人之憤。
院啓,臣等於昨夕,伏見下藥房·政院之批,奉讀未半,涕隕欲裂,益不勝憂遑悶鬱之至。夫古聖制禮,垂誡後世,一則曰毁不危身,一則曰身有疾則飮酒食肉,一則曰不勝喪,比於不孝,此皆著在經文,戒人過哀傷生之慮,至深切矣。斯豈末世禮俗之壞,而有是說者哉?矧惟帝王之孝,本與匹夫有異,上承祖宗之統,下係臣民之托,而平居奉養之道,又與凡庶不同,若或徒拘飮食居處之小節,終不思大孝之本,在於繼述,只循一時不忍之至情,獨不念在天之靈,而有所驚動,則竊恐非大聖人居喪盡禮·至孝無愆之道也。又況兩殿春秋不富,氣質淸弱,雖在平日,少或失攝,則外感易入,微恙輒發,纔經毒癨,旋卽侍疾,日夜焦煎,寢饍失節,及遭巨創,痛切哀過,號擗之際,重熱□身,啜飮之中,誠孝忘病,殿下以此氣力,爲必可支保耶?一日二日,四朔已踰,哭泣蔬食,暗傷榮衛於不知不覺之中,藥物連進,未見症候之平復,而竊聞諸醫之言,則殿下元症,專由於脾虛胃弱之致,徒以循例藥餌之力,必無補益收效之望,殿下何不趁此時深思,而及有此不至十分地頭之敎歟?誠若如此,則將未免爲莫追之悔,伏願殿下,且念宗社之重·兩殿之憂,下念群臣聚首遑遑之狀,亟從藥房之請。尹善道拿問之請,實出於公共之論,殿下以事勢不可如此爲敎,臣等亦豈不知聖意所在,而第念善道,旣受同豫看山之命,所當竭忠盡誠,以爲一分報先王生死肉骨之恩,而乃於山陵未定之前,任意下鄕,旣非善道之所可忍爲。及至健元陵內再審之行,又有直往看審之命,而偃然退坐,不肯起動,敢以奴名呈狀,記及山事,亦豈臣子分義之所可敢爲哉?驕蹇無禮之狀,慢〈忽〉君命之罪,斷不可饒貸,請前僉知尹善道拿問定罪。受賄薦人,乃人臣亂政之大罪也。頃者訓鍊院副正李后光,與其同儕私語之際,言及得官蹊逕,則以輸載行賂,自占好爵,公然說道。厥后慶尙右兵營虞候閔坪,與后光,因嫌相閧,遍告其說於諸處,搢紳之間,無不傳播,此豈但朝廷之羞辱而已乎?請李后光·閔坪亟命拿推,覈得實狀,以爲受賂朝臣摘發科罪之地。答曰,不近之說,勿爲再煩。尹善道事,爾等旣知予意所在,何爲固執乎?亟停勿煩。閔揀等事,依啓。答合啓曰,不允。朝報
上在昌德宮廬次。停常參·經筵。
上候未寧,不得視膳哭臨。
藥房·朝廷·二品以上·三司,及從權事,庭請爲之。
朝廷勿爲問安。
幽谷察訪金始鼎,康翎縣監崔濟,差使員還下去。
下直,忠洪兵虞侯南夢賚,全南兵虞侯洪處量,長鬐縣監鄭欽。
謝恩,中部主簿李世榮,掌苑別提李推箕,內需寺別提朴大有。
完南府院君李□箚子。大槪,當此玉候未寧,大小臣僚,擧皆憂遑罔極之日,病未得致身於問安之列,惶恐待罪,仍陳勉抑至情,以盡謹疾全孝之方事。入啓。
答左參贊宋時烈箚曰,省箚具悉。卿辭出於肺肝,令人不覺感激而痛泣,然卿只聞傳言,未詳孤之病根輕重,故今略言其槪,感冒後咳嗽,本是一症,咳嗽易有痰,不可相離之疾,此症以一二貼藥,數三日內,不可卒治,理勢之固然也。所傳之言,必是孟浪之說也,而卿亦出此罔極之言,哀傷之所難堪,專望於卿之意安在哉?卿其哀憐孤懷,幸勿更言。
大殿,政院·玉堂問安。答曰,知道。
藥房啓曰,伏不審夜間,聖候,何如?咳喘煩鬱等患,與昨日益苦乎?臣等昨以入診議藥,再三陳達,而終不得請而退,此實臣等誠意淺薄,不能上格之致,慚悚憂煎,達宵耿耿,敢來問安。答曰,症候比前頗減矣。
大王大妃殿·慈殿·中殿,藥房問安。答曰,知道。
大殿,二品以上·六曹問安。答曰,症候與前漸減,勿爲問安。
二品以上啓曰,臣等伏承昨日聖批,以安心爲本,動氣爲末,爲敎,此是平人調病之謂也。臣等奉讀聖批,尤不勝悶迫之至。殿下自罹巨創,已至四朔,率禮罔愆,哀毁踰式,聖候違豫,亦已多日,咳嗽喘急等患,皆因胃土受傷,虛火上升之致,不翅一時感冒之餘症也。若置之尋常,潛消暗爍,以至于聖敎所謂病勢甚重,食飮未下之域,則雖有良醫神劑,亦無以爲計,豈不大可懼哉?竊念毁瘠爲病,君子不爲,有疾行權,聖訓孔昭,況殿下所患根抵之深,決非區區藥力所可收效,卽今滋補之道,惟在飮食之節而已。在廷諸臣,血誠籲呼,期於獲命而後止者,豈不知傷殿下之至情哉?祖宗付畀之重,在於殿下之一身,則今日之事,宜莫急於保護聖躬,而其於傷殿下之情,則自有所不暇顧也,以義有輕重故也。伏願殿下,體聖人垂戒之意,遵祖宗已行之例,勉賜一兪,以答輿情。答曰,病勢漸差,卿等雖欲獲命而後已。予之期於不從,何?今者此請,決不可得,勿煩。
掌令閔汝老啓曰,以癃病之人,素患胸腹之痛,小或失攝,則發作無常,日昨召牌臨門,而臣宿症方作,末由起身,不得趨命,臣雖蠢然無識,豈不知不俟屨之義哉?只緣狗馬病甚,以至於臣之罪戾,萬殞無惜。請亟命鐫削臣職。答曰,勿辭,退待物論。
二品以上再啓曰,禮曰,視不明,聽不聰,行不正,君子病之,故有疾則飮酒食肉。又曰,毁瘠爲病,君子不爲也。夫人子終天之痛,悲哀慘毒之情,苟有窮極而然,若任其哀,不爲裁節,則生病,必矣,生病之後,不有所變通,則傷生,必矣。此聖人所以著在禮經,而反覆垂訓者也。夫豈不孝非禮之事,聖人言之哉?殿下自遭大割,哀毁之過制,處身之苦惡,今過三朔如一焉。此閭閻匹夫所不能堪,以至尊行之,雖其誠孝之至,神明扶持,奈其養與凡人萬萬不侔何?積毁成疾,理所必至,今聖體之未寧,已有日矣,而無非眞元銷鑠,脾胃極敗之發,此豈尋常藥物所可解者乎?到今用權,亦已晩矣。若至深劇,悔之何追,而殿下非惟不從臣等之言,昨因此事,竝與藥房入診之請而拒之,今有漸差之敎,此尤臣等之惶惑,不知所出也。殿下前日違豫之時,先王之憂念如何?未及平復,奄遭荼毒,症患今又如此,伏想在天之靈,焦煎於冥冥之中,惟疾之憂,當復何極?殿下雖緣至情,不暇他慮,獨不以父母之心爲心乎?言之及此,不覺涕淚之交流也。臣等雖極辭陋,不足以感動天意,而其言則實出肝血。伏願殿下,小垂睿察,深思禮經之意,勉從權禮,以保聖躬,不勝幸甚。答曰,卿等之請不止,豈使予勸爲諱疾忌醫也哉?勿煩。
二品以上三啓曰,臣等伏奉聖批,至以勸爲諱疾忌醫爲敎,臣等之惑滋甚焉。煎憂渴悶之情,復加一節,不得不冒死更瀆,惟聖明垂恕焉。今日在廷臣僚,非不知聖孝出天,不欲聞臣等之請,而臣等亦且遑遑汲汲,疾呼不已者,誠以宗社臣民之憂,將有所不可勝言者矣。殿下纔經疾患,奄遭大戚,哀毁過制,積傷已久,猶不思愼攝聖躬,以終聖上之孝,而一向徑情直行,有若匹夫一節之行,殿下縱欲自輕,其於祖宗艱大之投何,其於兩殿惟疾之憂何?臣等雖甚無識,亦不敢以非禮之言,告殿下也。伏願聖明,深加思量,從群下之請,不勝幸甚。答曰,勿煩。
合啓,請柳後聖·趙徵奎亟正邦刑事。答曰,不允。
院啓,今日群下之血請泣籲者,實出於憂遑煎悶之誠,而聖孝過禮,至情莫抑,不惟不從,反下不忍聞之敎,竊恐聖明,猶有所不能深思者也。夫殿下一身,宗社所係,百神所主,兩殿所托,萬姓所依,豈可徑情直行,乃敢自輕哉?況於患候彌留,已經累朔之後,始申此請者,尙恨其咨且遲延,以至今日也。擧朝齊聲,遑遑汲汲之請,惡可已乎?幸蒙兩殿,當爲勸諭之敎,伏未知殿下,其何忍不從兩殿勸勉之至意,而重貽惟疾之憂,未免爲大孝之玷歟?古昔聖人,明有制禮之意,我國列聖,亦多勉從之時,而兩殿勸諭之命,已降於兩日之前。伏願聖明,俯察禮意,仰法列聖,上承慈敎,亟從權制,以副擧國臣民之望。請前僉知尹善道拿問定罪。違豫日久,群情悶迫,今日此請,尙恨不早,則此豈醫官等輕發愚濫之言致然哉?聖心激惱,辭意不平,至有醫官等勿令入診之敎,此豈平日所望於聖明者哉?藥房血請,尙不許從,大臣惶蹙,不知所爲,上下阻隔,豈宜如是?況其患候彌留之日,診察議藥,一刻爲急,請亟從藥房諸醫等入診之請。竝引嫌而退,當初論啓,別無擬律之失,同參其論,不敢處置,勢所固然,身病雖重,不赴其召牌,則難免其失。請執義李慶徽,大司憲郭知和,持平金禹錫出仕,掌令閔汝老遞差。答曰,予意已決,勿爲狂妄怪說。爾等欲刼予而入診乎?尹善道事不允。處置事,依啓。
答合啓曰,不允。以上朝報
上在昌德宮廬次。停常參·經筵。
上候未寧,不得視膳哭臨。
藥房·政院·玉堂問安。答曰,知道。
朝廷率百官,從權庭請,三啓爲之。
謝恩,大司諫尹□,司諫李□,正言鄭□,掌令尹就卿,□□許恪,安岳郡守權纗,護軍李晚榮,典籍李惟明。
答完南府院君箚曰,省箚具悉。予病幾已差愈,願勿爲情外之言,卿其安心勿待罪。
吏曹啓曰,臺諫有闕,政事,取稟。
大殿,政院·玉堂問安。答曰,知道。
藥房啓曰,伏不審夜來,聖候,何如?昨伏承比前頗減之敎,咳喘煩鬱等患,竝有向愈之效乎?前劑入知母茯苓湯三貼,想已盡矣。今當議藥,此時症候,願聞下敎,臣等憂遑前悶,敢來問安,竝此仰稟。答曰,卿等不欲使予得尋差境,故爲爭執,何爲出議藥之說乎?
去夜,政院啓曰,臣等伏見答諫院之批,辭旨極嚴,至以狂妄怪說,欲刼予入診等語,爲敎,臣等奉讀未半,不勝驚悚之至。臺諫之言,設有過中之失,其在聖上優容之道,不當以如此等語斥之,況今臺臣所爭,實擧國臣民至情之所發也,有何一毫狂妄之事?諸臣入診之論,亦出於憂遑煎迫之誠,則又何有一毫欲刼之意乎?嚴峻之批,遽下於意慮之外,有乖於大實和平之度,此非臣等所望於聖明者也。殿下執喪過制玉候違豫,今至累日,固非尋常藥力所可收效,則滋補之道,一刻爲急,大小臣僚,罔不奔走呼籲,而殿下不徒不允其請,竝與藥房入診之啓而不從,其在殿下愼疾之道,豈可如是乎?臺臣瀝血之請,可見憂愛之誠,而殿下斥之以情外之敎,有非臣子所可忍聞者,殿下之待臺臣,何如是太薄乎?辭氣之發,固不可以不愼,伏願殿下,更下舒究,還收已下之嚴旨,務得和平之歸,不勝幸甚。臣等忝在近密之地,旣有區區所懷,惶恐敢啓。傳曰,因予之實情,非太薄也。出於彼者情外之說,反於彼者,豈無情外之說乎?然出於彼者眞是情外之說,予之此言,實非情外之說,爾等又何出此言耶?
禁府,李后光·閔坪拿囚,啓。
大司憲鄭知和,執義李慶徽,持平金禹錫就職。
玉堂箚子。大槪,亟從權制,以副群下之請事。入啓。
政院啓曰,臣等伏讀前後聖敎,悉出於哀痛懇切之情,至誠惻怛之意,臣等聚會莊誦,一字一涕,欲將順而退,則恐後悔莫追,欲節損□□,則又恐重疚聖懷,徊徨悶鬱,誠不知所以爲計,然臣等之請,烏可已乎?惟聖明平氣察之。蓋居喪之禮,未葬而食粥,旣葬而疏食水飮,朞而食菜果,禮之常也,有疾則飮酒食肉,不以死傷,亦禮之變也,膠常而不知變,則孝子順孫□□無意,甚矣。聖人之訓,載在禮經,昭如日星,夫人之所共知,而以殿下聖質之美,聖學之明,反有所不察,此臣等之所未解也。然豈難解哉?特其以爲至情所蔽耳。孔子之言曰,過猶不及,大易之言曰,一□必中□君子哀而安於食稻衣錦,固爲不肖之□而過哀而傷生滅性,亦賢者之過而不中,不足以爲孝,不可以爲訓,匹夫猶然,況在於帝王,有萬萬不同者乎?使殿下庶幾無疾,起居飮食,不愆乎平常,而臣等遽以權制爲請,則臣等之罪,固合萬死。今殿下之心腑熱矣,脾元敗矣,肺氣傷矣。病雖未形於外,明於醫者,已望之而驚矣。矧今種種諸症,疊見層發,爲日已久,而醫官入診,猶且靳許,不知殿下之膠守一節,罔念宗社之重,慈殿之憂,何至於是耶?且臣等伏聞慈殿,持毁太過,人所不堪,將有必至之憂,臣等尤不勝驚遑悶迫之至。夫以慈殿常年沈痼之疾,殿下血氣未壯之年,遭此巨創,理在難保,固宜實相勸勉,互加調護,以爲宗社臣民之計。臣等前日請進丸劑於兩殿,豫扶脾氣者,實是深遠之慮,而未蒙允許,倘夫臣等之請,得行於前日,則今日殿下所傷,何至於是,而慈殿日後之患,豈可不深憂渴慮,思所以保護之乎?伏乞殿下,先從權制,克終大孝,且以至誠懇勉於慈殿,必期感回,以爲扶補眞元,俾無後虞之地,宗社幸甚,臣民幸甚。答百官曰,世間甚事,豈無差等乎?慈殿尙未進乾飯,憂惶煎悶之懷,曷有其極?孤當極力呼籲矣,卿等亦至誠請之。予病幾盡差愈,卿等不信而固爭,此予之誠信未孚故也,雖或差病,何顔面更對朝臣?卿等雖率百官,累日爭執,此請決不可得,若不止,是使予不能擧顔對群臣也。
獻納金□,正言李□啓曰,臣等於昨夕,伏承欲刼予入診之敎,臣等驚惶悚慄,不覺流汗沾背,而尤不勝遑遑悶迫之至。擧朝同籲,出於血忱,而孝思踰節,天聽愈邈,此無非臣等誠意淺薄之致,漸歎憂泣,欲死無生。況此聖候議藥,一刻爲急之時,不許入診,已經六日,臣等如焚如灼之慮,益復,如何?臣等此請,萬不獲已,豈敢爲狂怪情外之說,妄瀆宸嚴,亦豈有爲人臣子而欲刼君父之理哉?臣等以萬萬無狀,旣不能以誠意格天,反不免有此嚴旨之降,臣罪萬死萬死,請命遞斥臣等之職。答曰,勿辭,退待物論。
合司啓曰,先王制禮,其爲天下後世慮,靡所不極者,至於居喪,有疾,則權以處變,以合於經,蓋不如此,則孝子之心,必將徑情直行,終至於減性而後已,故乃有戒於不慈不孝之比,其所致意,可謂深且密矣。況帝王之孝,與匹夫有異,上有宗社之托,下有臣民之係,雖欲自輕其身,有不得恤,我祖宗列聖,通喪盡孝之事,莫不俯而就之,抑情行權,此誠禮有可稽,事在當法者也。今我殿下,以言其春秋,則纔過沖年,氣血未充,以言其疾病,則微恙常多,及遭大戚,哀毁過禮,眞元內鑠,傷敗已極,以致數月之間,未有一日之寧,而迄未見湯劑之責效者,豈非脾胃大損,藥力不能行故也?而殿下猶且視爲尋常,有若時偶感者然,擧朝之遑遑悶迫,出於此,臣等之請,固已晩矣。廷臣累日呼籲,一向牢拒,殿下雖蔽於至情,有所不忍,獨不念上貽慈殿之憂,而大行王陟降之靈,亦有所震驚於冥冥之中乎?深思保護之道,勉抑罔極之情,克從權制,以盡聖孝。答曰,勿煩。
藥房再啓曰,臣等伏奉聖批嚴截,至以不欲得尋差境,故爲爭執,爲敎,臣奉讀未了,流汗沾背,不知置身之所。更進聖上不欲聞之言,以致煩瀆,固罪也,甘受此敎,不復仰陳,亦罪也,臣等寧盡肝肺之血,以俟鈇鉞之誅。擧朝臣民,以聖躬保護之節,相與憂悶者,今過三朔,至于今日,患候彌留,實非一時感冒之餘症,一日二日,漸失調保之機,則後悔莫及,有不可勝言者。廷臣之請,出於至誠,而未回聖意,反激天怒,遽以如彼嚴敎,切責臣等,使不得復言,無非臣等不能見信於君父之致,慚悚之至,直欲無生。卽今聖候果有差減之效,則或引接臥內,詳降論諭,以通上下之情,諸症一樣,前藥無效,則亦宜及時更議,以盡愼疾之道,而輾轉至此,竝與議藥而廢之,臣等不敢退去,伏地俟命。答曰,予豈發怒於卿等也?是罔極之懷,出於肺肝也。卿等勿爲引咎,入診事,已諭。
三啓曰,入診聖候,然後更議當進之藥,是今日臣等之至望,而前後聖批,一向不許,臣等姑不敢復煩强請,至於議藥,則不爲過時,願以卽今見症,明白下敎,俾得商確議定,何如?答曰,卿等之請至懇,症候當言于醫官矣。
四啓,卽以醫官處下敎,與鄭後啓以下諸醫相議,蔘朮調中湯,瀉熱保氣,止咳喘,利脾胃,此藥正合於今日聖候,材料錢輕,味淡如茶,日再進御,而元方中姑去黃茋,加貝母四分,宜當云。依此二貼劑入之意,敢啓。傳曰,知道。
合啓,夫世有不爲滅性之理,根本於人心,萬口猶一談者,公議是也。是以古人有言曰,公議卽天道也,此理之在人,信不可〈不〉畏也。爲理者,畏公議如畏天道,則人心悅焉,天理明焉,其不可不俯循人心,亟從公議,明矣。今此柳後聖等之罪,上自公卿,下至走卒,皆曰可殺,則此豈非人心所同,天理所在歟?況可貴,以一時執針之醫,卽服邦刑,則況其多年侍藥之首醫,明有可死之罪,而尙獨容息於覆載之間者,抑何理哉?況其徵奎之可殺,今不必更陳,而徒事泛泛四字,只爲兩醫之斷案□□,不知殿下,以後聖之罪,或有不必殺之意歟?抑以聖心不必□□歟?公議猶可採歟?臣等亦豈不知上下相持,事體未安,而人心不可違也,公議亦可畏也。此可以合辭論列,閱月而不知止者也。殿下雖欲不殺人心,强拂公議,有不可得,請柳後聖·趙徵奎,亟正邦刑,以雪神人之憤。答曰,不允。
府啓,公私賤無後身死者,田宅奴婢,歸之本寺本主者,乃國家金石之典也。乙未推刷之後,公賤之娶私婢而身死者,雖有子女,理同無後,其田宅奴婢,悉取而屬之本寺,此事旣非法典,又非事目,而京司不覺其法,未免刻薄,外官徒知奉行,致有抑勒。以此數年之間,無稅之田漸廣,失所之民漸多,其弊將不可勝言,待公賤身死者屬公之法,一依大典施行。
院啓,違豫日久,大小遑遑,入診議藥,一刻爲急,而提調輩,不得一瞻顔色,診察脈候,已至累日,大聖人愼疾之道,豈容如是?誠非所望於聖朝者也。藥房血請,尙不允從,上下阻隔,豈有如今日者哉?臣等伏見玉堂之批,一向牢拒,天聽邈然,尤不勝煎悶焉。況一日之間,症候之變轉如何,而淹緩至此,使內局諸臣,心驚口呿,尙今無措手之地,其於及時保護之道,寧可小忽?此非獨臣等之言,群情莫不爲悶,請亟從藥房入診之請。竝引嫌而退,當此擧國遑遑,百僚齊籲之日,身爲諫官,有懷必達,自是職耳。況入診議藥,一刻難淹,而已經數日,藥房之請,尙未允許,則憂愛所發,斷無他意,而嚴批之下,實出情外,廓開言路之初,竝加摧折,不其太薄乎?瞻聆所及,莫不駭悚,臣亦於大聖人包容之度,竊不勝慨然焉。隨事進言,別無所失,請獻納崔□,正言李□竝命出仕。答曰,勿煩,出仕事。依啓。
前啓,尹善道事,停啓。
答合啓曰,不允。
答府曰,頃日該院回啓,無如是之事云。
大王大妃殿,百官口傳啓曰,近日上候違豫,久未復常,此皆脾胃積傷,眞元未實之致,臣等憂遑煎迫之情,曷有容極?主上上奉宗社與兩殿,下將一國之臣民,則一身不諒至重且大,而孝思罔極之中,不忍勉抑至情。臣等從權之請,今至三日,而尙靳聽許,若不趁此時勉加調護,一日二日,根抵深固,則前頭之憂,爲如何哉?臣等不勝煎悶之至,更與百僚,盈庭申請,而誠意淺薄,未能回天,伏願自內更加,勸勉從制,以爲保護之地,則宗社幸甚,臣民幸甚。答曰,朝廷雖不如是,予亦豈可徒視乎?勸諭雖至,不忍聽從,堅執不許,當觀勢更爲至誠勸膳矣。
大妃殿,百官口傳啓曰,主上上奉宗社兩殿,下臨一國之臣民,而近日未寧之候,久未得常,皆由於脾胃積敗,元氣未實之致,故臣等三日籲呼,懇請從權,而誠意淺薄,未能感回天意,□□憂遑悶迫之懷,曷有其極?伏願自內更加勸勉,以從權制,不勝幸甚。主上孝思罔極,哀疚之中,固不敢强抑至情,而獨不念三百年宗社之重,兩大妃惟疾之憂乎?若不至誠懇勸,趁卽行權,以爲保護之地,則前頭之慮,有不可勝言。臣等憂慮罔極,更爲申啓。答曰,自內亦憂悶懇勸,而小無聽從之意,當更爲勸諭,期於回聽矣。
玉堂箚子。大槪,再申前請,亟從權制,以副群下之望事。入啓。答曰,勿煩。
禁府,閔堜自現囚,啓。
百官再啓,亟從權制事。答曰,豈無差等者,非卿等之所言也。慈殿尙未進乾飯,今者卿等,以從權發說,故以進乾飯爲言之差等也。予之疾病,日漸差愈,待之旬日,盡差矣。卿等更勿爲情外之說。
三啓,亟從權制,以爲臣民之望事。答曰,須體予罔極之情,更勿煩瀆。
合司再啓,臣等引先王制禮之意,據列聖已行之事,瀝血論列,而誠未格天,未蒙允兪,臣等憂遑悶迫,不知所以爲計也。夫殿下一身,所托甚重,上有先王之付畀,中有兩殿之保護,下有臣民之仰戴,其不可自私自輕也,明矣。以殿下之聖明,豈不念及於此?百僚齊籲,三司合辭,廷爭踰日,一向牢拒,何殿下欲守匹夫之小節,而不思帝王之大孝也哉?殿下之心,必曰今我病未至於深苦,權不可遽從,何忍爲此?此實殿下之未及深思,而擧朝之遑遑疾呼,必欲獲命後已者也。凡疾病之作,始之不愼,終歸必可憂,況殿下哀毁過制之餘,失寧之候,彌留至此,若不趁此之時,汲汲於補養之方,則幾何而不至於日益沈痼哉?臣等之請,決不可但已,請俯循群情,亟從權制,以終聖孝。答曰,勿煩。
獻納金□,正言李□就職後啓曰,尹善道拿推之論,固不可一向堅執,待同僚齊會,相議停論,誠合體例,而今日新出之僚,乘臣等數刻退待之時,汲汲停啓,猶恐不及,是何故也?凡臺閣發論·停論之規,必待僚議歸一,然後或論或停,蓋所以重其事也。況善道無禮不敬之罪,爲人臣子者,孰不痛嫉其惡?而其不憚不忌,且不聽下吏所告之舊規,有若爲善道立幟者然。嗚呼,世道何至此乎?此不但臣等之見輕受侮而已也。臣等當此百僚廷籲之日,遭此異常之事,未免瀆擾於哀疚罔極之中,臣罪尤大。請命遞斥臣職。答曰,勿辭,退待物論。
大司諫尹□啓曰,凡臺閣之體,意見相左,則不能苟同,實論事之常規也。臣於尹善道之事,每以逾月相持,太涉支離,爲未安,又況前啓,辭意嚴峻,無禮不敬,怙終賊刑,滿紙費辭,無非人臣極罪,而王法所難容,外論亦多言,其措語之過重者矣,今日入來,非不知遲待在家之僚,與之商確,而合辭諸啓,鱗次以傳,日晷有限,勢不相及,故不得已停之矣。今者獻納金□,正言李□,以此引避而退,以不憚不忌,有若立幟等語,直加攻斥。噫,臣雖極疲軟,豈受下吏之指揮,而下吏亦豈敢使臣終屈己見,必遵舊規乎?事未前聞也。合則爲,不合則已,自是常事,何豫於世道,而張皇至此乎?無非臣見輕之致,而橫生一鬧於此時,臣罪尤大,何敢强顔仍冒乎?請命遞斥臣職。答曰,勿辭,退待物論。
司諫李□啓曰,今日齊會,則大司諫尹□,以尹善道停啓事,發言,臣亦以爲,此事相持已久,不可一向堅執,姑依停論矣。卽見獻納金正言李引嫌之辭,臣何敢自是而晏然乎?況此哀疚罔極之日,又有百僚庭籲之擧,豈是言官瀆撓之時乎?同僚旣已引避,則臣決難苟冒,請命遞斥臣職。答曰,勿辭,退待物論。
正言鄭□啓曰,尹善道拿問之論,閱月相持,當此百僚合司庭籲之日,不宜以此一向堅執,今日齊會,長官發言欲停,臣意亦然,相議停之矣。卽見獻納金益商,正言李東溟等避辭,至以汲汲停啓,猶恐不及,不憚不忌,有若立幟等語,費辭攻斥,臣實未曉其意也。只緣同僚退待,未及面議,蓋出於事勢之適然,有何乘時取停之意乎?此莫非臣平日見輕之致,未免瀆撓於哀疚未寧之中,臣罪尤大,請命遞臣職。答曰,勿辭,退待物論。
大妃殿,口傳再啓曰,主上連日未寧,皆因脾胃傷敗之致,故臣等以從權之請,四度陳達,則聖批以慈殿尙不進乾飯爲敎,臣等益不勝煎悶之至。竊念情雖無窮,而國事爲重,慈殿安寧,然後主上亦得安寧,豈可徑情直行,必至於毁瘠成病而後已也?遭此大戚,今已四朔,而慈殿執制太過,尙不進乾飯,則主上憂煎之懷,豈有其極?而上候累日未寧,脾胃積敗,而猶不從權制,則慈殿憂慮之心,亦復如何也?宗社之重,固不可不念,而先王在天之靈,震驚於冥冥之中矣。伏願慈殿,强抑至情,先進乾飯,勉加保護,且以至誠敦勸于主上,趁卽從權,不勝幸甚。答曰,未亡人,非欲爲不食乾飯,雖不如是陳達,自然當食矣。權制事,非不力勸,而以所患漸差爲言,堅執不從,當更加力勸,期於聽從。
大妃殿,口傳三啓曰,臣等伏承批辭,備悉下敎之意,而第尙不乾飯之事,臣等在外,全不聞知,今日始承上敎,尤不勝煎悶之至。慈殿必須先進乾飯,以盡保護之方,然後主上庶可小停哀疚之懷,以思調保之道。伏願勉加寬抑,進御乾飯,以副群下區區之望,不勝幸甚。答曰,雖不如是勸之,豈不食之乎?
政院啓曰,合司之啓,玉堂之箚啓日久,而日勢將暮,尙不批下,臣等竊有所未也。兩司多官,全數來詣,事體之重,與合啓,尤有別焉。在聖上待三司之道,恐不當如是,敢此仰稟。傳曰,今昏缺昏開弊□,則爾等之言,野矣。何缺承旨敢出無前啓辭,如是之煩瀆乎?
政院又啓曰,臣等伏承聖批,極其嚴峻,以無前啓辭爲敎,臣等不勝驚悚震慄之至。合司之啓,異於常時,論執之規,曾在先朝,亦有一日,亦有二日累啓之時,而未嘗不隨卽發落,乃所以重其事體也。今此三司之啓,久不批下,事極未安,故臣等忝在近密之地,不得不稟矣,遽承嚴批,不勝惶恐待罪。傳曰,勿待罪。以下缺朝報
上在昌德宮廬次。停常參·經筵。
自上未寧,故不得視膳哭臨。
領相鄭太和率百官,及慶平君率諸宗,從權事,庭請爲之。
領相鄭太和,左相沈之源,延陽府院君李時白,吏判宋浚吉等請對,故引見于居廬廳,權制事啓辭,而不得蒙允。內下日記
都提調領議政臣鄭太和,提調知中樞府事臣蔡裕後,副提調行都承旨臣李應蓍啓曰,伏不審夜來,聖候,何如?蔘朮調中湯劑入之後,已進一貼,症候如昨無異乎?前日足部之患,伏想幾盡平復,而亦切憂慮之至,敢來問安。答曰,知道。時無顯效,而足部已盡平常矣。
大王大妃殿,口傳問安。答曰,知道。
大妃殿,口傳問安。答曰,知道。
中宮殿。口傳問安。答曰,知道。以上藥房謄錄
上在昌德宮廬次。停常參·經筵。
上候未寧,故午時祭物,不得親臨。
領相鄭太和率百官,及慶平君率諸宗,從權事,庭請二爲之。
合啓,三度從權事。不允。以上內下日記
都提調領議政臣鄭太和,提調知中樞府事臣蔡裕後,副提調行都承旨臣李應蓍啓曰,伏不審夜間,聖候,何如?咳嗽等患,比昨日一樣乎?臣等不勝憂悶之至,敢來問安。答曰,咳嗽寢睡,與昨頗穩。以上藥房謄錄
上在昌德宮廬次。停常參·經筵。
上候未寧,不得哭臨。
藥房都提調鄭太和,率醫官安景昌等,居廬廳入診爲之。已上內下日記
都提調領議政臣鄭太和,提調知中樞府事臣蔡裕後,副提調行都承旨臣李應蓍啓曰,伏不審夜來,聖候,何如?蔘朮調中湯已進幾貼,而有效否乎?卽今諸症,比之於臣太和入侍時,加減,何如?願與醫官鄭後啓等,入診詳審,然後更爲議藥,臣等區區憂悶之至,敢此仰稟。答曰,知道。湯藥連爲進服矣。
入診。正時隨時入侍,都提調·副提調,醫官臣安景昌·臣梁濟臣。再啓曰,臣等退而與諸醫詳細論難,則前用蔘朮湯,所去元方黃茋,還爲仍存,前加入貝母外,加知母四分,升麻二分,蓮肉五枚同煎,連日再進御後,更觀症候,宜當。依此先劑四貼以入,而醫官等皆言,必須一日再進,可以收效,蓮子粥,當時連續進御,亦當云,敢此竝啓。答曰,依啓。
進上加貝母干汁炒·知母各四分,升麻二分,蓮肉五枚,蔘朮調中湯四貼。蓮子末七錢式五貼,提調監劑,掌務官臣辛器碩陪進。
大王大妃殿,問安。答曰,知道。
大妃殿,問安。答曰,知道。
中宮殿,問安。答曰,知道。以上藥房謄錄
備邊司啓曰,三南及江原·咸鏡道,月課軍器·軍糧,因上年凶荒,限今年秋成停止事,今春啓下行會矣。秋成之後,則自當還爲擧行,自十一月以後,依前措備之意,行文知會,而江原·咸鏡兩道,農事尤甚失稔云,限明年秋成,仍爲停止,宜當,以此分付,何如?答曰,允。以上備邊司謄錄,此條當在下十九日,疊書
備邊司啓目,兵曹啓辭,各道諸色軍兵虛位充定,今則以五年一次爲限,故戊子年則二千一百四十八名充定,癸巳年則一千四百三十四名充定矣。上年是應行之年,而因三南飢荒,姑令停止,今年則所當依例擧行,應定名數,令廟堂定奪分付,何如?傳曰,允事,命下矣。各道諸色軍兵虛位,五年一次定數,漸次充補之擧,亦出於軫念外方搜得閑丁之弊,比之於每式年擧行,則猶未免爲姑息之政,而上年又因三南飢荒,姑令停止爲白有如乎,今不可仍爲停廢,姑依癸巳年減定之數,充定宜當,以此分付,何如?啓依允。備局謄錄
上在昌德宮廬次。停常參·經筵。
政院·玉堂·藥房問安。答曰,與前一樣。
領相鄭太和率百官,從權事,庭請,三啓。不得蒙允。以上內下日記
都提調領議政臣鄭太和,提調知中樞府事臣蔡裕後,副提調行都承旨臣李應蓍啓曰,伏不審夜來,聖候與昨,何如?一日二日,久未平復,臣等待罪保護之地,倍切憂悶之至,敢來問安。答曰,症候與昨一樣,而寢睡頗穩矣。
大王大妃殿,口傳啓曰,臣等曾以勸進常饍之意,仰稟於大殿,以今進常饍爲敎,臣等相與欣幸,不復爲慮。近來竊聞外間之言,以爲尙不進復常饍,臣等不勝憂悶之至。大王大妃殿進御常饍,然後大殿權制之請,可以聽從,伏願先進常饍,而勸諭大殿,以爲保護之地,千萬幸甚。答曰,近日則實御常饍矣。
傳于政院曰,左議政家,遣內醫看病。以上藥房謄錄
上在昌德宮廬次。停常參·經筵。
上候未寧,故不得視膳哭臨。
藥房·政院·玉堂問安。答曰,與前一樣。以上內下日記
都提調領議政臣鄭太和,提調知中樞府事臣蔡裕後,副提調行都承旨臣李應蓍啓曰,伏不審夜來,聖候,何如?咳嗽等症,比昨何如,而數日來,無他症候乎?前劑入蔘朮調中湯四貼,再進御則當盡於昨日,願聞下敎,然後更爲議藥,敢此仰稟。答曰,知道。咳嗽與昨日無異,而別無他症候矣。
大王大妃殿,問安。答曰,知道。
大妃殿,問安。答曰,知道。
中宮殿,問安。答曰,知道。
藥房再啓曰,再昨蔘朮調中湯四貼劑入時,仍諸醫之言,啓請日再進御矣。卽伏審只進二貼,別無數日來異前之候,醫官等皆以爲,餘存二貼畢進御後,更觀症候如何,議藥,宜當云。依前啓,今日再進,何如?答曰,依啓。以上藥房謄錄
上在昌德宮廬次。停常參·經筵。
上候未寧,故視膳哭臨,不得爲之。
政事爲之。
夜五更,月暈,啓。以上內下日記
都提調領議政臣鄭太和,提調知中樞府事臣蔡裕後,副提調都承旨臣李應蓍啓曰,夜氣寒冷,伏不審聖候調攝,何如?症候如昨無異乎?蔘朮調中湯餘存二貼,已盡進御,則今當議藥,而必詳知數日內脈度如何,然後可以議定當劑,臣等請與醫官入侍診察,敢此仰稟。答曰,知道。
入診後,三提調問安。答曰,知道。
再啓曰,蔘朮調中湯仍爲進御之意,已於入診時陳達矣。退而與諸醫相議,則前劑入餘存一貼,卽爲畢進,而前加入中,去升麻,代以黃芩四分,自今夕連進四貼,必一日再進,可以速收藥效云。今當依此劑入,一日再進之請,更加體念,何如?答曰,依啓。以上藥房謄錄
上在昌德宮廬次。停常參·經筵。
上未寧,故視膳哭臨,不得爲之。
藥房·政院·玉堂問安。答曰,知道。
朝廷率百官及宗室,從權事,庭請,四啓。不得蒙允。以上內下日記
都提調領議政臣鄭太和,提調知中樞府事臣蔡裕後,副提調行都承旨臣李應蓍啓曰,伏不審夜來,聖候,何如?喘急咳嗽等患,與昨無異乎?寢睡漸至安穩否乎?湯藥昨日果進兩貼乎?臣等憂悶之至,敢來問安。答曰,與昨無異矣。
傳曰,今後雖非親行朔望祭,皆用沈束香。以上藥房謄錄
上在昌德宮廬次。停常參·經筵。
上候未寧,故視膳哭臨,不得爲之。
問安上同。以上內下日記
都提調領議政臣鄭太和,提調知中樞府事臣蔡裕後,副提調行都承旨臣李應蓍啓曰,伏不審夜來,聖候,何如?再昨劑入之藥,以日進兩貼計之,則今朝當盡,依前入診,詳知脈候,然後議藥,宜當。臣等敢來問安,竝此仰稟。答曰,自進蔘朮調中湯以後,或開窓視外而無異焉。入診姑勿爲之。
大王大妃殿,問安。答曰,知道。
王大妃殿,問安。答曰,知道。
中宮殿,問安。答曰,知道。
〈再〉啓曰,臣等伏承聖批,以開窓視外無異焉爲敎,所進蔘朮調中湯,似不無其效,臣等誠以爲幸,而此外諸症,加減,如何?必須詳知,然後可以議藥,願聞下敎,敢此申稟。答曰,諸症言于醫官矣。
三啓曰,卽以下醫官之敎,與之相議,則諸醫皆以爲,蔘朮調中湯,是淸補之劑,連爲進御,宜當,而曾以日再進御爲請,故劑藥錢分,從醫林摠要最輕之方矣,一日再進,恐有妨於水刺之進,依東醫寶鑑方文,劑進爲可云。加入貝母·知母,依前加三分,黃芩代以片芩,而更加一分,三貼劑入之意,敢啓。以上藥房謄錄
上在昌德宮廬次。停常參·經筵。
上候未寧,故五時祭奠,俱不得親臨視膳。已上內下日記
都提調領議政臣鄭太和,提調知中樞府事臣蔡裕後,副提調行都承旨臣李應蓍啓曰,伏不審夜間,聖候調攝,何如?咳嗽等患,無異於昨日乎?臣等雖承漸愈之敎,區區憂悶之心,猶未少弛,敢來問安。答曰,無異矣。
大妃殿,問安。口傳啓曰,昨日入侍時,親承聖批,以因慈殿嚴敎,已從卿等之請,爲敎,而益增傷痛,在廷議臣,孰不感泣?自此保護聖躬,可以平復,而第未知昨夕各制,亦進常膳乎?自內更加着實勸勉,不勝幸甚。且中殿氣候,異於常時,保護之道,不可少緩,故昨日引見時,臣等陳達此意,則以當稟于慈殿爲敎,從便保護之道,仰恃慈殿,今日此請,豈但爲中殿玉體而已乎?進速行權,千萬幸甚,惶恐敢啓。答曰,主上連勸,故進御矣。內殿從權事,內意亦然,而主上不從權制之前,決毋聽從之理,故不爲勸之矣。啓辭如此,當勸之矣。以上藥房謄錄
上在昌德宮廬次。停常參·經筵。
無事。
夜一更,電光。
午時,灑雨。以上內下日記
都提調領議政臣鄭太和,提調知中樞府事臣蔡裕後,副提調行都承旨臣李應蓍啓曰,伏不審夜來,聖候調攝,何如?咳嗽等患,每有一樣之敎,恐是藥未對症,且醫官入診,宜當。臣等區區憂慮,敢來問安。答曰,知道。
大王大妃殿,問安。答曰,知道。
王大妃殿,問安。答曰,知道。
中宮殿,問安。答曰,知道。
入診後,三提調問安。答曰,知道。
再啓曰,入診醫官等,以咳嗽之患,由於肺胃之火,不可仍以補藥爲主,二母寧嗽湯二貼進御,以觀症候,宜當云。諸醫之意亦然,依此劑入,何如?答曰,依啓。以上藥房謄錄
義禁府啓曰,以司憲府啓辭,內乘李后光·尹昌亨拿問事,命下矣。李后光,則因他事已爲被囚,故尹昌亨,依傳旨拿囚之意,敢啓。傳曰,知道。以上禁府謄錄
上在昌德宮廬次。停常參·經筵。
無事。
上候未寧,故不得視膳哭臨。
卯時,有霧。辰時,有霧。
巳時申時,日暈。以上內下日記
都提調領議政臣鄭太和,提調知中樞府事臣蔡裕後,副提調行都承旨臣李應蓍啓曰,伏不審夜間,聖候調攝,何如?二母寧嗽湯,昨日進一貼乎?症候比前有異乎?臣等不勝憂慮,問安。答曰,一樣,湯藥先以進服矣。以上藥房謄錄
備邊司啓曰,三南·江原·咸鏡道月課軍器·軍糧,因上年凶荒,限今年秋成停止事,今春啓下行會矣。秋成之後,則自當還爲擧行,自十月以後,依前措備之意,行文知會,而江原·咸鏡兩道農事,尤甚失稔云,限明年秋成,仍爲停止,宜當,以此分付,何如?答曰,允。備局謄錄
上在昌德宮廬次。停常參·經筵。
上候未寧,故居廬廳入診爲之,而入侍則只承旨提調李應蓍,史官一員,醫官安景昌·梁濟臣·金重伯,時刻則巳初一刻。以上內下日記
都提調領議政臣鄭太和,提調知中樞府事臣蔡裕後,副提調行都承旨臣李應蓍啓曰,伏不審夜間,聖候,何如?二母寧嗽湯,昨日又進一貼,而症候與前無異乎?今日臣等,請與醫官入侍診脈,親承下敎,敢此仰稟。答曰,症候與前一樣,入診姑勿爲之。
再啓曰,臣等伏承聖批,以症候與前一樣,入診姑勿爲之,爲敎,而醫官等,得聞下敎,以爲數日來症候,似有加減之異,必須入診詳審,然後可以議藥云,敢此更稟。答曰,依啓。
三啓曰,入診醫官等,退而與諸醫相議,以爲脈候比再昨頗有力,咳嗽小無差減之勢,淸火化痰湯二貼,卽爲連日進御,更觀症候,宜當云,依劑入,何如?答曰,依啓。
大王大妃殿,問安。答曰,知道。
王大妃殿,問安。答曰,知道。
中宮殿,問安。答曰,知道。
入診後,三提調問安。答曰,知道。
進上淸火化痰湯二貼,提調監劑,掌務官辛器碩陪進。鮒魚十尾內入,牛肚一部,黃鷄三首內入,鮒魚四尾內入。
臣梁濟臣書啓,左參贊宋時烈症勢,腹痛下泄之症,比前頗減,而乍寒乍熱,循環不已,夜未接目云。神凝散十餘貼,多用補虛益氣之方,宜當云云。答曰,此藥材送之。以上藥房謄錄
政院啓曰,傳曰,判義禁出仕,已過數日,而何無本府坐起之事乎?本院問啓事,命下矣。問于禁府,則判義禁李時昉,十八日肅謝之後,以知事蔡裕後以致日晩,不得開坐,而十九日宗廟修改告祭齋戒,二十日行祭正日,二十一日宣陵國忌齋戒,二十二日則正日,故皆不得開坐,而二十三日,亦是下弦,雖不得刑推,將爲開坐云矣,敢啓。傳曰,知道。
又啓曰,月令醫員鄭垓手分內,罪人丁繼榮,自今月十五日,重得傷寒,熱勢極盛,加以嘔吐,食飮專廢,症涉可疑云,使之多般救療矣。今又手分曰,觀其病勢,則一向危重,果涉可疑云,自前有啓稟之例,敢啓。傳曰,姑爲保放。以上義禁府謄錄
上在昌德宮廬次。停常參·經筵。
國忌齋戒無事。
辰時至未時,日暈。
夜四更,月暈。以上內下日記
都提調領議政臣鄭太和,提調知中樞府事臣蔡裕後,副提調行都承旨臣李應蓍啓曰,伏不審夜間,聖候,何如?淸火化痰湯,昨日進御一貼,而咳嗽有加無減乎?臣等不勝憂悶之至,敢來問安。答曰,與昨無異。以上藥房謄錄
備邊司郞廳,以領議政意啓曰,今日賓廳會坐,本司堂上不進之員,甚多,除公故外,竝推考,稍存事體,何如?答曰,允。以上備邊司謄錄
禮曹啓曰,古例則外梓宮奉詣山陵時,載以輪車,市民引車,而己丑年則不用此規,直以市民擔持,則行到十餘里,不能支持,以致狼狽,調發近處民丁,替擔得達矣。今番亦將依己丑年例,擔持陸往,十里內則以市民擔持,而十里外則以京畿軍人,豫爲分運,整待交替事,令兵曹前期分付擧行,俾無臨時窘迫之患,何如?傳曰,允。以上長生殿謄錄
平市提調禮曹判書尹□〈啓曰〉,臣待罪平市署,旣有愚見,不敢不陳達矣。竊聞外梓宮,載於輪車,使市民引車而行,果是前規,而及至己丑年,始以擔持軍陪往,則擔持與引車,爲役不同,自有應役之軍,而我國凡事,不計易難便否,而每循前例,故其時調用市民,而市民之數不足,又調發坊民百餘名,合力擔持,行不數里,軍多顚蹶,執捉行路,以補闕軍,本署書員,罔知所爲,自替其軍,亦未免顚仆而幾死云,其狼狽窘急之狀,不待倘說而可知矣。仍念市民,一生閑遊,未經擔負之勞,一朝驅策以不可堪之役,則其不能支撑,勢所然也。市民之弊,不可暇論,而今若狼狽於中道,則不但未安而已。大小轝·腰轝擔持之軍,皆用坊民,則己丑年外梓宮,始以擔持陪進之際,當用坊民而不爲變通,仍成謬規,至今爲難處之弊,臣以爲,其時當事之臣,不深留意而致之也。若使坊民其數不足,則仍用市民,似不可已,而以今五部民戶計之,則坊軍少不下一萬數千餘名,除出四五百名,以爲外梓宮擔持,而各處容入之數,竝爲磨鍊,則必有落漏者,過半矣。以此坊民一體調用,則實爲合宜,而自無畿民·市民互相稱冤之事,令國葬都監商量便否,專用坊民,磨鍊擧行,何如?傳曰,全減市民,似未妥當,十里之役,不可闕也。
禮曹判書尹□〈啓曰〉,伏以臣於昨日,猥將外梓宮擔持事,妄陳愚見,而陳啓之事,不能達意,聖批乃以全減市民,似未妥當,十里之役,不可闕也,爲敎。長生殿與國葬都監,不知十里外之當用何軍,難於磨鍊擧行,臣於此,難以瀆擾爲懼,而不得不更陳曲折。竊念市民,自歸於坊民之役,其不得漏落而應役,則一也。且引車之役,不爲不多,外梓宮陪進山陵時,雜物當載於數車,國葬都監亦有輸運之物,而竹鞍馬·竹散馬,皆是引車之役,今此市民,不分名目,通融磨鍊,以市民之類引車,而以坊民中壯健者,抄出爲擔軍,則外梓宮陪進之際,必無中路顚蹶之弊。臣之冒陳,非爲市民之地,恐有如前狼狽之患,旣將便否事勢,熟議於當事諸宰,僉意皆以爲然,故今又仰瀆聖聽,不勝惶恐。取進止。答曰,省箚具悉。然則依卿箚辭,施行。以上國葬謄錄
上在昌德宮廬次。停常參·經筵。
上候未寧,故都提調以下率醫官,入診居廬廳。
藥房問安。答曰,咳嗽一樣,寢睡則少無加減。
政院·玉堂問安。答曰,知道。
申時,日暈。酉時,日暈兩珥。以上內下日記
都提調領議政臣鄭太和,提調知中樞府事臣蔡裕後,左副承旨臣金壽恒啓曰,伏不審夜來,聖候,何如?咳嗽之患,尙無差減之勢,則寢睡必不得穩,臣等不勝憂悶之至,敢來問安。再昨劑入淸火化痰湯二貼,旣已盡進與否,及卽今症候,如何?願聞下敎,竝此仰稟。答曰,咳嗽一樣,寢睡自數日來,小無加減,淸火化痰湯,旣已盡服矣。
大王大妃殿,問安。答曰,知道。
王大妃殿,問安。答曰,知道。
中宮殿,問安。答曰,知道。
再啓曰,伏承聖批,伏審淸火化痰湯,劑入二貼,旣已盡進,而咳嗽一樣,寢睡小無加減,臣等不勝憂煎之至。必須詳知卽今脈候,可以議藥,請令醫官入診,而臣太和,不得瞻望天顔,今已累日,願得入侍,敢此仰稟。答曰,依啓。
入診後,三提調問安。答曰,知道。
三啓曰,入診醫官等,退而與諸醫商確,則皆以爲,淸火化痰湯,雖曰進御,不可以一二貼收效,此藥似合於今日聖候,更爲加進二貼,以觀症候,而潤肺丸,亦以竹瀝,時時化下,宜當云。竝爲依此劑入,何如?答曰,依啓。以上藥房謄錄
備邊司啓曰,本司武郞廳,仕滿十五朔,則例爲陞敍或守令除授,參下則六品遷轉矣。今者郞廳宣傳官李世選,奔走勤仕,以準朔數,依例六品遷轉事,捧承傳施行,何如?答曰,允。
又啓曰,忠洪兵使柳汝,稟報于本司,大槪,巡歷列邑軍器軍兵點試等事,卒哭後擧行,則歲前一二朔之內,勢未及畢巡,五營軍兵等,各其都會官,聚會操鍊,而軍器點閱,軍兵試才,則各營將,一時分巡所管之邑,擧行如何云云。所報辭緣,事勢誠然,使之依此爲之,而三南一體分付,何如?答曰,允。以上備邊司謄錄
上在昌德宮廬次。停常參·經筵。
上候未寧,故五時祭奠,不得哭臨。以上內下日記
都提調領議政臣鄭太和,提調知中樞府事臣蔡裕後,副提調行都承旨臣李應蓍啓曰,伏不審夜來,聖候,何如?咳嗽等患,與昨無異乎?劑入湯藥丸藥,竝爲進御乎?臣等憂悶耿耿,敢來問安。答曰,咳嗽寢睡,比昨頗安。以上藥房謄錄
禮曹啓曰,正朝·冬至及誕日各殿封進阿多介,當初分定於各道,而冬至名日大妃殿所封阿多介,則恒定於江原道,此則仍爲封進於大王大妃殿,又以王大妃殿阿多介一體封進事,啓下移文,而第念本道,物力凋殘,嶺東列邑,尤甚凶荒,雖些少之役,而以此民力,似難辦出。所當分定於兩南中一處,而慶尙監營,則旣以正朝阿多介,依大王大妃殿例封進事,行會。江原道阿多介一坐,則當爲移定於全南道,大臣之意亦然,自今年冬至封進,永爲恒式事,全南監司處,移文知委,何如?傳曰,允。以上禮曹謄錄
上在昌德宮廬次。停常參·經筵。
上候未寧,故朝夕奠祭物,不得親臨。以上內下日記
都提調領議政臣鄭太和,提調知中樞府事臣蔡裕後,副提調行都承旨臣李應蓍啓曰,寒雨又作,伏不審聖候調攝,何如?夜間咳嗽寢睡,別無加減乎?再昨湯藥丸藥,竝爲劑入,而竹瀝則連有入之之敎,干汁則時無下敎,伏想只進丸藥,不進湯藥。一兩日來,症候脈度,或有所異,則前入湯藥,不當仍進,今日依前入診後,議定,何如?答曰,知道。咳嗽寢睡,與昨無異。
大王大妃殿,問安。答曰,知道。
大妃殿,問安。答曰,知道。
中宮殿,問安。答曰,知道。
入侍,都提調·副提調,醫官臣安景昌·臣梁濟臣·臣鄭維岳。啓曰,臣等退而與諸醫商確,則各言所見,安景昌以下諸御醫皆以爲,仍用淸火化痰湯宜當,權愉,則人蔘淸肺湯爲當云,成後龍,寧肺湯爲當云。鄭維岳以爲,成後龍所言寧肺湯元材,去阿膠珠·川芎·當歸·熟地黃·五味子等五種,加片芩·乾葛·貝母·薑汁炒各一錢,知母七分,枳角夫炒五分以進,似合於今日症候云。更令諸醫與之論難,則皆言此藥材料加減,果有造化,且是淸補之劑,試宜進御云。三貼爲先劑入,何如?答曰,依啓。以上藥房謄錄
司饔院啓曰,忠淸道九月朔殯殿節進上生鰒生缸看審,則色似鹽鰒,故餘數一箇,使捧上各色掌知味,則乃是鹽也。當該封進官,難免矇然不察之失,推考,何如?傳曰,允。以上司饔院謄錄
上在昌德宮廬次。停常參·經筵。
自上未寧,故五時祭奠,不得視膳哭臨。以上內下日記
都提調領議政臣鄭太和,提調知中樞府事臣蔡裕後,副提調行都承旨臣李應蓍啓曰,雨霽之後,夜氣寒冷,伏不審聖候調攝,何如?咳嗽寢睡,與昨無異乎?寧肺湯已進一貼乎?臣憂悶耿耿,敢來問安。答曰,症候與昨無異,湯藥已進一貼矣。以上藥房謄錄
上在昌德宮廬次。停常參·經筵。
自上未寧,故不得視膳哭臨。
藥房·政院·玉堂問安。答曰,知道。以上內下日記
提調知中樞府事臣蔡裕後,左副承旨臣金壽恒啓曰,一二日來秋寒斗緊,伏不審夜間,聖候調攝,何如?咳嗽與寢睡,比前無異乎?寧肺湯昨日又爲進御,而或有其效否乎?臣等不勝憂悶之至,敢來問安。答曰,症候一樣,而時無小效矣。
大王大妃殿,問安。答曰,知道。
王大妃殿,問安。答曰,知道。
中宮殿,問安。答曰,知道。
都提調·副提調再啓曰,今日朝問安,臣太和,適以病不得進參矣。伏聞聖批,症候一樣,時無小效爲敎,臣不勝憂悶之至。再昨劑入寧肺湯,旣進一貼,則臣等已得聞命,昨日連進與否,時無下敎,必須詳知,然後有所更議,敢此申稟。答曰,知道。湯藥亦進一貼,而無效矣。
三啓曰,卽以批下之敎,與醫官等商議所進之藥,時無其效,而症候別無異前之事,今不當更爲議藥,加減材料,又一貼今日畢進後,明朝入診,詳審議定,宜〈當〉云。鄭維岳以爲,凡氣分之藥,不可犯夜進御,宜於午前,如不得已則雖至午後,夕間猶勝於昏夜云,敢此竝啓。答曰,依啓。以上藥房謄錄
上在昌德宮廬次。停常參·經筵。
自上未寧,故不得視膳哭臨。以上內下日記
都提調領議政臣鄭太和,提調知中樞府事臣蔡裕後,副提調行都承旨臣李應蓍啓曰,伏不審夜間,聖候調攝,何如?咳嗽寢睡,比昨無異乎?臣等不勝憂悶之至,敢來問安。今日入診事,昨已蒙允,依前入診之意,敢啓。答曰,知道。
再啓曰,臣等退而與諸醫商確,則皆以爲,六君子湯,加貝母干製,片芩干炒各一錢,桑白皮七分,地骨皮·靑皮各五分,連爲進御,宜當云。此藥三貼,爲先劑入,更觀症候,何如?答曰,依啓。以上藥房謄錄
內醫院都提調以下啓曰,上候違豫,已過一月,諸醫議藥,尙無顯效,臣等忝在藥房,憂遑煎悶,實倍他人,區區下情,靡所不至。伏聞合啓,柳後聖·趙徵奎事,昨已停啓,今將發送配所,減死定配,罪人固不可稽留,而臣等竊念,此兩醫,平日慣知聖候,非如他醫之比,議藥之際,或有問及之事,聖候平復間,姑令留待闕下,不無便益,而事體至重,臣等不敢擅請,以臣等所陳之意,下詢于諸大臣以處,何如?答曰,公議重發之後,因一時予病,稽留不送,於心不安矣。卿等思焉。
再啓。答曰,卿等之意至此,依啓。
傳曰,柳後聖,義州定配。
啓曰,柳後聖義州定配事,傳敎矣。元單子中,改付標以入之意,敢啓。傳曰,知道。以上禁府謄錄
上在昌德宮廬次。停常參·經筵。
自上未寧,故不得親臨視膳哭臨。
夜自一更至三更,電光。四更,霧氣。以上內下日記
都提調領議政臣鄭太和,提調知中樞府事臣蔡裕後,副提調行都承旨臣李應蓍啓曰,伏不審夜間,聖候調攝何如?咳嗽寢睡,與昨無異乎?六君子湯一貼,已爲進御乎?臣等不勝憂悶之至,敢來問安。答曰,症候時無加減,而湯劑進服矣。
大王大妃殿,問安。答曰,知道。
王大妃殿,問安。答曰,知道。
中宮殿,問安。答曰,知道。
再啓曰,上候違豫,已過一月,諸醫議藥,尙無顯效,臣等忝在藥房,憂遑煎悶,實倍他人,區區下情,靡所不至。伏聞合啓,柳後聖·趙徵奎等事,昨已停啓,今將發送配所,減死定配罪人,固不可稽留,而臣等竊念,此兩醫,平日慣知聖候,非如他醫之比,議藥之際,或有問及之事,聖候平復間,姑令留待闕外,不無便益,而事體至重,臣等不敢擅請,以臣等所陳之意,下詢于諸大臣以處,何如?答曰,公議重發之後,因一時予病,稽留不送,於心不安矣。卿等思處焉。
三啓曰,伏奉聖批,欽仰聖意,不勝感歎之至。兩醫之罪名,甚重,公議所在,固不當暫時稽留,而旣減其死,苟於聖候議藥,小有所益,則發配遲速,輕重有別,故臣等待罪藥房,其於保護之方,靡所不用其極,陳爲陳啓,而亦不敢直請,重公議也,爲事體也。試命詢問可否于諸大臣,宜當,敢此申啓。答曰,卿等之意至此,依啓。以上藥房謄錄
傳曰,左參贊及吏曹判書處,亦爲議啓。
義禁府啓曰,以柳後聖等事,議大臣草記,傳曰,左參贊及吏曹判書處,亦爲議啓事,命下矣。問于左參贊宋時烈,則以爲,疾病危苦,不能獻議,病若小愈,則欲自陳疏云。吏曹判書宋浚吉議,聖候彌久未復常,今日宗社臣民,切急之憂,豈有大於此者?當此之際,苟有一毫所益,宜無所不用其極,餘外曲折,皆當爲第二件事矣。柳後聖等,姑令留待於城外,以備問議,恐是千萬權宜不得已之擧,推在睿裁。兩臣之意如此,敢啓。傳曰,依議施行。義禁府謄錄
上在昌德宮廬次。停常參·經筵。
自上未寧,故視膳哭臨,不得爲之。以上內下日記
都提調領議政臣鄭太和,提調知中樞府事臣蔡裕後,副提調行都承旨臣李應蓍啓曰,伏不審夜間,聖候調攝,何如?咳嗽寢睡,與昨無異乎?湯藥,昨日又進一貼乎?臣等不勝憂悶之至,敢來問安。答曰,知道。症候,時無加減矣。以上藥房謄錄
義禁府啓曰,柳後聖·趙徵奎等,大臣收議,限聖候平復間,姑令留待闕下爲辭,吏曹判書宋浚吉,則以姑令留待城外獻議,而傳曰,依議施行事,命下矣。柳後聖等留待之地,闕下與城外,以何處指一分付乎?敢此仰稟。傳曰,依諸大臣議施行。以上義禁府謄錄
上在昌德宮廬次。停常參·經筵。
藥房·政院·玉堂問安。答曰,知道。
問安後,藥房都提調以下入診。
夜二更三更,電光。以上內下日記
都提調領議政臣鄭太和,提調知中樞府事臣蔡裕後,副提調行都承旨臣李應蓍啓曰,伏不審夜間,聖候調攝,何如?六君子湯三貼,昨已盡進,而症候,加減無之乎?臣等不勝憂悶,敢來問安,今日依前入診,何如?答曰,知道。
大王大妃殿,問安。答曰,知道。
王大妃殿,問安。答曰,知道。
中宮殿,問安。答曰,知道。以上藥房謄錄郞廳元啓英校正。郞廳柳億基書。
上在昌德宮廬次。停常參·經筵。
藥房·政院·玉堂,問安爲之。
巳時,雷動電光,雨雹狀如榛子大。
夜一更二更,電光。五更,流星,星下,入坤方天際,狀如拳,尾長三四尺許,色赤。以上內下日記
朔奠後,都提調領議政臣鄭太和,提調知中樞府事臣蔡裕後,副提調行都承旨臣李應蓍〈問安〉。
大王大妃殿,奉慰問安。答曰,知道。
王大妃殿,奉慰問安。答曰,罔極。
大殿,奉慰問安。答曰,罔極。
中宮殿,奉慰問安。答曰,罔極。
三提調啓曰,伏不審夜間,聖候調攝,何如?昨日劑入千緡導痰湯,已進一貼,而咳嗽或有加減乎?臣等憂悶耿耿,敢來問安。且醫官相議以爲,壽世保元治痰壅方所載,梨汁·生薑汁·薄荷汁·蜜等四種,和勻重湯煮,進御多少任下,宜當云。此藥劑入之意,敢啓。答曰,知道,湯藥進服之後,寢睡無異,而咳嗽則似爲小減矣。藥房謄錄
上在昌德宮廬次。停常參·經筵。
自上未寧,故不得視膳哭臨。以上內下日記
都提調領議政臣鄭太和,提調知中樞府事臣蔡裕後,左副承旨臣金壽恒啓曰,伏不審夜間,聖候調攝,何如?湯藥連爲進御,而咳嗽寢睡,與前無異乎?臣等不勝憂悶之至,敢來問安。答曰,湯藥連爲進服,而寢睡則稍安,咳嗽與昨無異矣。以上藥房謄錄
上在昌德宮廬次。停常參·經筵。
自上未寧,故不得視膳哭臨。
藥房·政院·玉堂問安後,都提調鄭太和,提調蔡裕後,副提調李應蓍,史官一員及醫官梁濟臣·成後龍·金尙星等,入診爲之。
夜一更,電光,流星出北極星下,入坤方天際,狀如拳,尾長三四尺許,色赤,流星出敗苽上,入南方天際,狀如拳,尾長三四尺許,色赤。二更,電光。以上內下日記
藥房都提調領議政臣鄭太和,提調知中樞府事臣蔡裕後,副提調行都承旨臣李應蓍啓曰,伏不審夜間,聖候調攝,何如?咳嗽寢睡,比昨日或有加減耶?千緡導痰湯三貼,已盡進御,則入診後,當爲議藥,臣等敢來問安,竝此仰稟。答曰,依啓。
大王大妃殿,問安。答曰,知道。
王大妃殿,問安。答曰,知道。
中宮殿,問安。答曰,知道。
三提調再啓曰,入診罷出之後,醫官等,以卽今症候脈度,相與商議,則皆以爲,補中益氣湯,加瓜蔞仁蛤粉炒七分,生知母·天門冬·麥門冬·五味子·黃芩酒炒各五分,黃栢酒炒四分,姑先連進五貼,宜當云。依此劑入之意,敢啓。答曰,知道。以上藥房謄錄
備邊司啓曰,瀋陽年例入送祭用生梨·栢子·淸蜜,自該曹分付兩西,已令措備,銀杏亦自該曹下送,依前例以義州地方邊將,定差使員領送之意,分付該道,何如?答曰,允。以上備邊司謄錄
上在昌德宮廬次。停常參·經筵。
自上未寧,故不得視膳哭臨。
政院·玉堂問安。答曰,知道。
夜三更,流星出婁星下,入南方天際,狀如鉢,尾長二三尺許,赤色。以上內下日記
都提調領議政臣鄭太和,提調知中樞府事臣蔡裕後,左副承旨臣金壽恒啓曰,伏不審夜間,聖候調攝,何如?補中益氣湯一貼,昨已進御乎?咳嗽寢睡,時無加減乎?臣等不勝憂悶之至,敢來問安。答曰,症候與昨無異,而寢睡頗穩矣。以上藥房謄錄
上在昌德宮廬次。停常參·經筵。
自上咳嗽未寧,故視膳哭臨,不爲親臨。
領·左相及湖南山郡大同句管堂上李時昉,引見爲之。
自辰時至申時,日暈。以上內下日記
都提調領議政臣鄭太和,提調知中樞府事臣蔡裕後,副提調行都承旨臣李應蓍啓曰,日氣漸寒,伏不審,聖候調攝,何如?湯藥連爲進御,而諸症別無加減,寢睡亦與昨一樣乎?臣等不勝憂悶,敢來問安。答曰,症候與昨無異矣。
大王大妃殿,問安。答曰,知道。
王大妃殿,問安。答曰,知道。
中宮殿,問安。答曰,知道。以上藥房謄錄
義禁府啓曰,李后光·尹昌亨等照律粘目,竝只贖事,命下矣。判府之敎如此,徒杖旣贖,故尹昌亨卽爲放送,而李后光則方在刑推之中,不得放送之意,敢啓。傳曰,知道。徒則收贖,告身分揀,決杖放送。以上義禁府謄錄
上在昌德宮廬次。停常參·經筵。
無事。
午時視膳哭臨,上候未寧,故不得親臨。
忠洪淸監司吳挺垣下直。
巳時午時,日暈,上有冠,色內外赤靑。
夜五更,電光。以上內下日記
提調知中樞府事臣蔡裕後,副提調行都承旨臣李應蓍啓曰,比來秋寒漸緊,伏不審夜間,聖候調攝,何如?湯藥連爲進御,而咳嗽寢睡,與昨無異乎?臣等不勝憂悶之至,敢來問安。答曰,症候與昨無異矣。以上藥房謄錄
備邊司,判義禁李□待罪啓辭,官吏濫刑,杖一百,徒三年,致死,杖一百,永不敍用,乃是大典濫刑條律文,而臣於昨日登對時,誤以大明律啓達,擧行條件中,大明律三字,以大典改付標,宜當。奏事之際,昏謬誤達之罪,在所難免,不勝惶恐,伏地待罪。傳曰,知道。勿待罪。以上義禁府謄錄
上在昌德宮廬次。停常參·經筵。
自上未寧,故不得視膳哭臨。
酉時,雨下。
夜一更,雷動電光。二三更,電光。以上內下日記
都提調領議政臣鄭太和,提調知中樞府事臣蔡裕後,副提調行都承旨臣李應蓍啓曰,伏不審夜間,聖候調攝,何如?咳嗽等患,尙無差減,而寢睡亦一樣乎?補中益氣湯,已進四貼,雖未覺其顯效,或有漸勝之勢乎?臣等不勝憂悶之至,敢來問安。答曰,知道。咳嗽等症,雖無顯效,似不無漸勝之勢矣。
大王大妃殿,問安。答曰,知道。
王大妃殿,問安。答曰,知道。
中宮殿,問安。答曰,知道。以上藥房謄錄
榻前所啓,臣待罪金吾,今適入侍有稟之事,大典濫刑條,濫刑官吏,杖一百,徒三年,濫刑殺人者,則杖一百,永不敍用,是殺人者,其罪反輕,似當有定奪立規之擧矣。領議政鄭曰,法文所謂永不敍用云者,乃是禁錮終身之意,故重於徒配,而今也則不然,因殺人被永不敍用之律者,例於敍用時,書啓蒙敍,輕重倒施,李□之言,是也。上曰,濫刑殺人者,不可不痛懲,今後以此罪被此律者,勿爲書入於敍用之時,可也。以上義禁府謄錄
上在昌德宮廬次。停常參·經筵。
自上未寧,故不得視膳哭臨。
政院·玉堂·藥房,問安爲之。
都提調鄭太和,副提調蔡裕後,提調兼都承旨李應蓍,及醫官安景昌·梁濟臣·成後龍等,入診爲之。以上內下日記
都提調領議政臣鄭太和,提調知中樞府事臣蔡裕後,副提調行都承旨臣李應蓍啓曰,急雨之後,寒氣曉緊,伏不審聖候調攝,何如?補中益氣湯五貼,以日計之,昨日當盡進御,今日依前入診後,議藥,何如?答曰,依啓。
榻前,三提調啓曰,山査煎,合上候云,劑入乎?答曰,依啓。
再啓曰,臣等入診後,與諸醫相議,則前進補中益氣湯元材劑法,曾用正傳方錢數,今宜以回春方劑進,而前加入中,亦爲加減,以神麯炒·山査肉·麥門冬各七分,知母·五味子·黃芩酒炒·麥芽炒各五分,黃栢酒炒三分加入,連進五貼,爲當云。依此劑入之意,敢啓。答曰,依啓。以上藥房謄錄
上在昌德宮廬次。停常參·經筵。
視事哭臨,上同。
政院·玉堂·藥房,問安爲之。以上內下日記
都提調領議政臣鄭太和,提調知中樞府事臣蔡裕後,副提調行都承旨臣李應蓍啓曰,伏不審夜間,聖候調攝,若何?昨日劑入補中益氣湯,已進一貼,而請症一樣乎?臣等憂悶未弛,敢來問安。答曰,與昨無異。
大王大妃殿,問安。答曰,知道。
王大妃殿,問安。答曰,知道。
中宮殿,問安。答曰,知道。以上藥房謄錄
上在昌德宮廬次。停常參·經筵。
自上未寧,故視膳哭臨,上同。
政院·玉堂,問安爲之。
領議政鄭太和,吏曹判書宋浚吉,承旨李殷相,史官一員等,入診爲之,以上內下日記。
都提調領議政鄭太和,提調知中樞府事臣蔡裕後,副提調行都承旨臣李應蓍啓曰,伏未審夜間,聖候調攝,何如?咳嗽等症,今日亦與昨日一樣乎?臣等每承無異之敎,不勝憂悶之至,敢來問安。答曰,與昨無異。以上藥房謄錄
上在昌德宮廬次。停常參·經筵。
自上未寧,故不得視膳哭臨。
藥房·政院·玉堂,問安爲之。
夜五更,電光。
辰時,日有兩珥。自巳至未時,日暈。以上內下日記
都提調領議政臣鄭太和,副提調行都承旨臣李應蓍啓曰,霜厚如霰,寒氣倍緊,伏不審夜間,聖候,何如?昨日引見移時,靜攝之中,或不無勞傷,臣等憂慮之至,敢來問安。答曰,與昨無異。
大王大妃殿,問安。答曰,知道。
王大妃殿,問安。答曰,知道。
中宮殿,問安。答曰,知道。以上藥房謄錄
上在昌德宮廬次。停常參·經筵。
自上未寧,故不得視膳哭臨。
藥房·政院·玉堂,問安爲之。
卯辰時,雷動。以上內下日記
都提調領議政臣鄭太和,副提調行都承旨臣李應蓍啓曰,伏不審夜間,聖候調攝,何如?諸症,今日亦與昨日無異乎?臣等不勝憂悶之至,敢來問安。答曰,時無加減。以上藥房謄錄
上在昌德宮廬次。停常參·經筵。
自上未寧,故不得視膳哭臨。
政院·玉堂·藥房,問安爲之。
夜一更,雷動。以上內下日記
都提調領議政臣鄭太和,副提調行都承旨臣李應蓍啓曰,天寒漸緊,伏不審夜間,聖候調攝,何如?前劑入補中益氣湯,伏想昨已盡進,今日當入診議藥,臣等敢來問安。答曰,依啓。自數日內,咳嗽寢睡,頗安矣。
大王大妃殿,問安。答曰,知道。
王大妃殿,問安。答曰,知道。
中殿,問安。答曰,知道。
入診後,三提調問安。答曰,知道。
再啓曰,卽今入診醫官等,退而與之相議,則補中益氣湯,仍爲進御,而前加入材料中,略爲加減,今以半夏干汁炒·白伏令各一錢,山査肉·神麯炒·麥芽麪炒各七分,麥門冬·五味子各五分,黃栢酒炒三分加入,連進五貼,宜當云。依此劑入之意,敢啓。答曰,依啓。以上藥房謄錄
備邊司啓曰,卽接東萊府使李萬雄馳報,其大槪,則曾因戶曹行關,都監所用朱紅,求貿於倭館,而館中無貯,使譯官言於館守,通于島中,則自島中飛通深處,朱紅十九斤出來,而館守等言,島中之意以爲,交隣之間,換貿殊無誠意,願爲進上云云。開諭相爭,今始定奪,以稅銀三百九兩零,計給其價云。當初戶曹,雖令貿易,不當以朝廷求得之意,言於館守,以致轉報於深處,終有欲爲進上之言,難免其處事顚倒之失。李萬雄及當該譯官,竝推考,以爲懲後之地,何如?答曰,允。以上備邊司謄錄
上在昌德宮廬次。停常參·經筵。
自上未寧,故不得視膳哭臨。
政院·玉堂·藥房,問安爲之。
昧爽,灑雪。以上內下日記
提調行大司憲臣蔡裕後,左副承旨臣金壽恒啓曰,卽今雨後,日氣甚寒,伏未審夜間,聖候調攝,何如?昨日劑入補中益氣湯,已爲進御,而咳嗽與寢睡,比前無異乎?臣等不勝憂悶,敢來問安。答曰,症候與少愈之後無異。以上藥房謄錄
備邊司啓曰,臣等聞咸鏡一道,飢荒甚於他道,而北道事勢,尤極切急,不但以救荒爲慮。慶源·會寧兩處開市,將無以接應,至於許多人馬供饋之需,亦難責出於飢餓將死之民,臣等相與爲憂,而不知所以善處之策。卽見咸鏡監司趙啓遠馳啓,邊民咸願奏聞北京,姑爲停市,其情亦慽矣。奏聞則雖不可輕易爲之,枚擧趙啓遠狀啓辭緣,撰出咨文,別定解事譯官,稱以齎咨官,送于衙門,陳此實狀,以冀其轉奏施行,似合事宜,令承文院劃卽撰咨文,婉曲措語,亦令司譯院,擇定可合譯官,何如?答曰,允。
工曹啓曰,本曹所薦各色匠人·戶保竝五千三百四十名內,本曹收布,除其雜頉,則應捧之數,甚爲零星,而闕內進排及各衙門,諸上司日用大小雜物造成工役價,皆責於本曹,故一年所備之布,例不下百餘同,而外方束伍軍身役減除之時,匠人之數,亦隨而減縮,匠人給價之際,常患不足矣。今者自備邊司·三醫司,生徒及錄事·書吏等,額外受帖,圖免身役者,査出之後,本曹匠人二百六十八名,亦以數外,將爲移定於餘丁。本曹匠人,雖曰數外,旣爲置簿匠人案,年年收布,用於公家,則與三醫司等中間落漏,固免身役者,有異,而束伍二百七十名,不得收布,今又失此二百六十餘名,則前頭應用之數,將有難繼之患,誠爲可慮。所謂數外二百六十八名,今姑仍存,以爲收布補用之地,此後則無得加定,俾無過濫之弊,何如?傳曰,允。以上備邊司謄錄
上在昌德宮廬次。停常參·經筵。
自上未寧,故不得視膳哭臨。
政院·玉堂·藥房·朝廷問安。答曰,罔極。
自午時至未時,下雪。以上內下日記
望奠後,都提調領議政臣鄭太和,提調行大司憲臣蔡裕後,副提調行都承旨臣李應蓍。
大王大妃殿,奉慰問安。答曰,知道。
王大妃殿,奉慰問安。答曰,罔極。
大殿,奉慰問安。答曰,罔極。
中宮殿,奉慰問安。答曰,罔極。
都提調·提調左副承旨金壽恒啓曰,寒威猝發,有似凉冬,伏不審夜來,聖候,何如?此時調攝之道,尤宜謹愼,臣等不勝憂慮之至,敢來問安。答曰,寢睡與昨少穩矣。以上藥房謄錄
備邊司啓曰,因咸鏡監司趙啓遠狀啓,寧古塔,慶源·會寧兩處開市,姑爲停止事,撰出咨文,將送譯官矣。臣等相會更議,則皆以爲,北路事勢,雖甚切迫,告訃使行,時未回還,勅使亦未出來,而先爲我國除弊之事,如是移咨,非但事涉難便,萬一不得見施,則尤有所損,不如姑勿移咨。令該曹別樣講究開市接應之策,分付本道,以爲邊民保存之地,而俾無意外生梗之端,宜當。今日之事,務在萬全,群意皆然,敢啓。答曰,依啓。
又曹啓曰,備邊司啓辭,因咸鏡監司趙啓遠狀啓,寧古塔,慶源·會寧兩處開市,姑爲停止事,撰出咨文,將送譯官矣。臣等相會更議,則皆以爲,北路事勢,雖甚切迫,告訃使行,時未回還,勅使亦未出來,而先爲我國除弊之事,如是移咨,非但事涉難便,萬一不得見施,則尤有所損,不如姑勿移咨。令該曹別樣講究開市接應之策,分付本道,以爲邊民保存之地,而俾無意外生梗之端,宜當。今日之事,務在萬全,群議皆然,敢啓。答曰,依啓事,傳敎矣。開市時發賣之物,乃是牛隻·鹽石·犂鐛·釜鼎等若干種,而此則雖欲自本曹覓送,遠莫之致,至於接待雜物,亦難自此輸送。反覆思量,終無善策,無已則或減除本道應納於本曹之物,或自本曹下送木同,以爲轉換策應之地,各邑下人之糧資,則各自本官,以元穀會減題給,似爲便當,而遠地之事,有難遙度。令本道監司,參酌彼此事勢,詳細料理,從速啓聞後稟處,何如?傳曰,允。以上備邊司謄錄
上在昌德宮廬次。停常參·經筵。
自上未寧,故不得視膳哭臨。
政院·玉堂·藥房問安爲之。以上內下日記
都提調領議領臣鄭太和,提調行大司憲臣蔡裕後,左副承旨臣金壽恒啓曰,冬節未屆,雪寒已嚴,伏不審聖候調攝,何如?咳嗽寢睡,無異於昨日,而水刺之進,亦近間乎?臣等區區憂慮,敢來問安。答曰,與昨無異矣。
都提調·提調·左副承旨,大王大妃殿,問安。答曰,知道。
王大妃殿,問安。答曰,知道。
中宮殿,問安。答曰,知道。以上藥房謄錄
備邊司啓曰,義州府尹閔熙上送禮部咨文,今將依例謄出,知會于咸鏡道矣。請停開市之咨,竊恐有害無益,故臣等昨已啓請還寢,而其所接應之需,不可如前全責於本道,已令該曹講究分付,自當料理擧行。第道里遙遠,一番文移之間,費了多日,勿以循例文書,致稽往復,作急通議,速爲措處,俾免窘迫之意,戶曹及本道,更加申飭,宜當。且回咨亦令承文院撰出,順付前頭節使之行,何如?答曰,允。以上備邊司謄錄
義禁府啓曰,本府罪人丁繼榮,以可疑之病,啓稟保放矣。今則病勢差歇云,還囚之意,敢啓。傳曰,知道。以上義禁府謄錄
上在昌德宮廬次。停常參·經筵。
自上暫有未寧之候,故不得視膳,自上仍御于居廬廳。
自巳時至申時,大雨如注。
未申時,雷動。以上內下日記
提調行大司憲臣蔡裕後,副提調行都承旨李應蓍啓曰,伏不審夜間,聖候調攝,何如?前日劑入之藥,連爲進御,而諸症比前一樣乎?臣等每承無異之敎,不勝憂悶,敢來問安。答曰,症候比前,則近來幾盡差減矣。
再啓曰,臣等伏見禮曹草記批答,有備定諸具時,不可不參之敎,臣等聚首相顧,驚憂煎悶,不知所言。仰惟聖候積傷之餘,重患咳嗽喘急之症,至於嘔吐頻數,雖當不寒之日,猶不能長時開戶,況此初寒切緊之時,遽以少有差減之勢,而出就哭泣乎?添傷之患,勢所必至,加於少愈,古訓攸戒,豈我聖上,不能言及於此乎?特爲至痛所發,有此徑情直行之敎,臣等竊不勝其悶迫焉。伏願聖上,深加思量,亟寢出就哭泣之命。答曰,予亦恐添傷之患,昨日出戶移時,而無惡風惡寒之症。今日又無所傷之事,若病勢無減,則予何敢有意於參祭乎?思之深矣。卿等勿爲過慮。
三啓曰,臣等伏承聖批,有勿爲過慮之敎,臣不勝悶迫之至。聖候所患,實出於積傷之餘,而初頭則蓋挾外感咳嗽之症,遇寒輒劇,人所同然,豈可以暫時向差境,而遽爾出外行禮乎?出戶移時,與來就哭泣行禮之間,遲速懸殊,添傷之患,必至之勢也。今若冒寒出次,未免病加之候,則日後至情所發,不得不已之禮,亦恐或不得終副聖心,豈但貽慈殿惟疾之憂而已哉?臣等煎憂之極,敢此更稟,伏願亟寢出就哭泣之命。答曰,已諭勿憂。
四啓曰,臣等再瀆天聽,未蒙允許,乃以已諭勿憂爲敎,臣等益不勝悶鬱焉。聖候違豫,今已兩朔,上下遑憂,罔知攸爲。今者賴天之靈,少向差減之境,欣幸之中,憂慮交切,不意遽降出臨之命。此實出於至情所發,冒寒添傷之患,理所必至,況近日寒威,無異窮冬,豈宜徑情直行,忘病加之戒,而招必至之患哉?聖上一身,爲宗社神人之主,其可自輕如是乎?踰月調攝之功,恐未免一簣之虧矣。伏願聖上,更加思量,亟寢出就哭泣之命。答曰,不至添傷,何必過慮。以上藥房謄錄
上在昌德宮廬次。停常參·經筵。
午時,祭奠上同。
自昧爽至辰時,有霧氣。
夜一更,有霧氣,流星出天囷星下,入坤方天際,狀如拳,尾長三四尺許,色赤。三更,流星出天廁星下,入巽方天際,狀如拳,尾長三四尺許,色蒼白。五更,月暈。以上內下日記
都提調領議政臣鄭太和,提調行大司憲臣蔡裕後,副提調行都承旨臣李應蓍啓曰,伏不審夜間,聖候調攝,何如?日氣不適,衣襨脫着,窓戶開閉之際,恐有添傷,臣等憂慮,敢來問安。前劑入補中益氣湯,昨日當盡進御,今依前入診後,議藥,何如?答曰,別無議藥之事,姑勿入診,湯藥加劑入。
大王大妃殿,問安。答曰,知道。
王大妃殿,問安。答曰,知道。
中宮殿,問安。答曰,知道。以上藥房謄錄
備邊司啓曰,江原監司朴長遠,嶺東九邑各穀留庫數及應行賦役色目開錄啓本,啓下本司矣。都事朴世堅,畢巡審後,當有分等啓聞之擧,待其啓聞,區別等第,稟處,何如?答曰,依啓。以上備邊司謄錄
上在昌德宮廬次。停常參·經筵。
夜一更,有霧氣。流星出婁星流下,入東方天際,狀如甁,尾長四五尺許,色赤。
政事爲之。以上內下日記
都提調領議政臣鄭太和,提調行大司憲臣蔡裕後,副提調行都承旨臣李應蓍啓曰,伏未審夜來,聖候調攝,何如?昨日劑入湯藥,連爲進御乎?臣等區區憂悶,敢來問安。答曰,知道。湯藥連進矣。以上藥房謄錄
上在昌德宮廬次。停常參·經筵。
午時,祭奠上同。以上內下日記
都提調領議政臣鄭太和,提調行大司憲臣蔡裕後,左副承旨臣金壽恒啓曰,伏不審夜間,聖候調攝,何如?一兩日內,益有加勝之效乎?臣等憂慮未弛,敢來問安。答曰,知道。症勢,有減而無加矣。
大王大妃殿,問安。答曰,知道。
王大妃殿,問安。答曰,知道。
中宮殿,問安。答曰,知道。以上藥房謄錄
備邊司啓曰,各衙門諸班額外冒薦之類,査出,則除兩界外,六道所居應汰者,都合三千七百餘名,以其名錄移送兵曹,使之姑薦餘丁,依例收布,宜當。頃者司饔院啓請,仍存額外匠人,有難聽施,而此則旣有曾前定奪文書,故不入於汰定之中矣。工曹又欲採用此例,至於入啓蒙允,而此則有不然者,工曹所薦元額,明在法典,旣知其數外,仍許冒薦,事無所據。雖以束伍布數多爲辭,此類非終身免役,名除束伍之後,則自當還應本曹,公用之不至窘乏,本司之所已知也。工曹啓辭,勿施,何如?答曰,允。以上備邊司謄錄
義禁府啓曰,李后光·閔堜等,今日坐,當爲照律,而議律之際,非但僚員不備,未有的當之律,論議不一,不得照律之意,敢啓。傳曰,知道。以上義禁府謄錄
上在昌德宮廬次。停常參·經筵。
夜二更,流星出參星下,入巽方天際,狀如鉢,尾長五六尺許,色赤。以上內下日記
都提調領議政臣鄭太和,提調行大司憲臣蔡裕後,副提調行都承旨臣李應蓍啓曰,伏不審夜間,聖候調攝,何如?咳嗽寢睡,與昨一樣乎?臣等區區憂慮,敢來問安。答曰,寢睡與昨一樣。以上藥房謄錄
備邊司啓曰,襄陽·杆城兩邑飢民賑救米一千石,今日發遣本曹郞廳於江倉,與江原道差使員眼同,分載於左水站·工曹·京畿等船二十八隻,而本曹則大米無多,而小米頗有餘。賑救之用,大小米無異,故元數一千石內,大米四百石,小米六百石,載送之意,敢啓。傳曰,知道。以上備邊司謄錄,疊書
判府事李□箚子,伏以臺臣論李后光·閔堜等罪,以受賂朝官,摘發科罪爲啓。此一款,乃其刑推問目,而及其面質之時,閔堜,先發后光納賂得官之端,而受賂之人,未得聞知云者,似爲隱情。后光則初以閔堜厥疾之言,發於其口,含憾搆誣爲言,而終曰,一番往見則誠然云者,乃是遁辭,故兩人之竝請刑推,蓋由於此矣。未及輸情,特下除刑照律之命,凡供招中,雖有自明之語,□其照律,則必以當初傳旨擬律,自是流來不易之定式。以其罪目,遍考律文,未得當律,而若以此律言之,大典奔競條,有曰吏·兵曹諸將堂上,吏·兵房承旨,司憲府·司諫院·判決事之家,非同姓八寸,異姓妻親六寸,婚姻家,隣里人而出入者杖一百,流三千里云。后光以鄕曲武夫,本非內三廳出身,而年未三十,直授武班極選之職,不可謂全無奔競之事。大明律對制上書詐不以實條,凡對制及奏事上書,詐不以實者,杖一百,徒三年云。閔堜之不盡吐實,似爲近之。今於二人之罪,以此兩律,欲爲照入,則僚議持難,至欲啓稟。臣以爲,尹湋之事,係是殺獄,事體重,不得不啓稟,而至於此罪,不過流配而已。以此微細之事,豈至於啓稟乎?反覆論難,終未歸一,不得照律而罷,臣以無似,忝居首席,言不見信於同僚,不勝靦然之至。大抵虛實之間,納賂得官之言,發於臺論,至達天聽,則淸朝,士夫之羞辱,未有甚於此者。深惡而痛斥,實是人情之所同然,施以迸諸之典,使無恥誕妄之徒,有所懲艾,是臣本意,僚議之如是逕庭,誠所未料也。緣臣昏謬之見,不能卒變,王府議讞,將未免稽滯之歸。玆敢冒陳所懷,以備財幸,不勝惶恐。取進止。答曰,省箚具悉卿懇。箚辭實合此人之罪,依此照律,可也。何必辭之乎?勿辭察職。以上義禁府謄錄
上在昌德宮廬次。停常參·經筵。內下日記。
都提調領議政臣鄭太和,提調行大司憲臣蔡裕後,副提調行都承旨臣李應蓍啓曰,伏不審夜間,聖候調攝,何如?昨日伏承一樣之敎,今日亦無異乎?臣等憂慮未弛,敢來問安。答曰,症候幾盡差愈矣。勿爲逐日問安。
大王大妃殿,問安。答曰,知道。
王大妃殿,問安。答曰,知道。
中宮殿,問安。答曰,知道。以上藥房謄錄
戶曹啓曰,襄陽·杆城兩邑飢民賑救米一千石,今日發遣本曹郞廳於江倉,與江原道差使員眼同,分載於左水站·工曹·京畿等船二十八隻,而本曹則大米無多,而小米頗有餘。賑救之用,大小米無異,故元數一千石內,大米四百石,小米六百石,載送之意,敢啓。傳曰,知道。以上備邊司謄錄
義禁府同知事申□上疏,伏以臣伏見判義禁李□箚本,臣不勝驚愕之至。李后光之納賂得官,非但渠之負犯極重,受賂除官,實是士夫大罪,傳播之言,至騰白簡,至有拿問之擧,則蓋將究得后光罪狀。且正賣官貪汚之風,其在按獄之體,惟當明覈得情,以科其罪而已。未及取服,徑先擬律,有難援,而旣以特敎,將定律名,則以傳旨擬律,固爲流來定式,而傳旨中問目,乃是納賂,非奔競也。臣於再昨之坐,招問律官,則法文內,有納賂之律,而長官欲擬奔競之比律,其意似亦以未取就服之故,而第臣之意,如不照律,則旣有正律,不當降擬以比律。若以未及取服而有所降擬,則奔競比律,亦非就服之實。今旣以未及就服,不得擬以正律,降之比律,亦未免苟且,而士夫賣官之罪,將無以覈出,置之於非無非有晻昧之中,則無寧具由啓稟,以爲嚴覈之地。故臣與知事臣許□,同辭請稟,而長官終始不許,只以不得照律之意,爲啓矣。不料今者,張皇辭說,有若以臣等反爲后光之地者,有曰,淸朝羞辱,未有甚於此者,深惡痛斥,人情之所同然。又曰,以此微細之事,豈至於啓稟?夫旣曰,淸朝羞辱,人所同惡,則臣之欲爲啓稟,正在於此,而以其時請稟之擧,今乃曰微細而不足稟云者,則前後遣辭,一低一仰,臣竊未曉其意也。大抵同席之間,苟有所見,則從容商確,務得至當,乃是事理之當然,公場之體例,而一言不合,遽加攻斥,此無非臣駑劣無狀,不能見信於同席之致。伏願聖明,俯諒微懇,遞臣本職兼帶,以安愚分,不勝幸甚。臣無任屛營隕越之至,謹昧死以聞。答曰,省疏具悉。此不過欲爲詳盡之致,勿辭察職。
知事許□上疏,伏以頃日禁府之坐,判府事李□欲擬李后光以奔競之律,閔堜以詐不以實之律,同知事申□力言其不可,相與論難不已。蓋以納賂之罪,不止於奔競而已,捨當律而用比律,旣涉苟且,賣官士夫,亦不可不覈出之意也。臣曾於賓廳之會,與諸宰談及此事,以爲后光不可不嚴刑覈實,臣之意見,本來如此,而申□之意,亦與臣符,故兩僚論難之際,臣以申□之言爲是,竝及賓廳之言曰,此兩人,不當徑先照律於未取服之前,而但閔堜於吾,强近妻族,僚議歸一之後,則雖不可格外引嫌,自我斷定,事理未妥。李□曰,此則然矣。若請加刑,無乃已甚,仍與申□,各執所見,不相下,竟以不得照律之意,爲啓矣。卽伏見李□箚本,立意遣辭,大逕庭於當日席上之言,有若欲擬重律,而爲僚議所沮者然,臣於此,竊有所疑訝焉。當日渠之必欲窮覈者,卽深痛斥之意也。微細之事,不必啓請者,卽李□欲爲比律之言也。今者不分彼此,竝作己意,上下之語,自相矛盾,此又臣之所未曉也。至於李后光,直授武班極選之職,不可謂全無奔競之語,臣尤不勝驚愕之至。李后光,臣曾不識其面目,而往參西銓之日,每於備局,熟問其可用,一者擬除都摠都事,而因其怠慢,卽汰去者也。奔競與否,自有擧國之公論,臣不欲縷縷多辨,重貽淸朝之羞辱,而首席之言,果有深意而發,則臣何敢自以爲旣是,而抗顔於同席乎?伏乞聖慈,亟鐫臣職兼帶,以安微分,以謝人言,千萬幸甚。臣無任屛營之至,謹昧死以聞。答曰,省疏具悉。此不過欲爲詳盡之致。且除職,必是偶然聞見而然也,何必乃爾。勿辭速出,以結賑救之事。以上義禁府謄錄
上在昌德宮廬次。停常參·經筵。
無事。
自上未寧,故入診爲之。入侍,提調領議政鄭太和,大司憲蔡裕後,承旨金壽恒,史官一員,醫官安景昌·權瑜·成後龍。
摠護使左相沈之源,甕家造作,故出去下直。以上內下日記
都提調領議政臣鄭太和,提調行大司憲臣蔡裕後,副提調行都承旨臣李應蓍啓曰,伏不審夜間,聖候調攝,何如?前劑湯藥五貼,當盡昨日,臣等不得仰瞻天顔,亦已浹旬,今日依前入診後,議藥,何如?答曰,依啓。
再啓曰,臣等退而與諸醫相議,則以爲補中益氣湯,仍前加入,更加枳實麩炒一錢,連爲進御,宜當云。此藥五貼劑入之意,敢啓。答曰,知道。以上藥房謄錄
備邊司啓曰,江原都事朴世堅,嶺東九邑飢荒等第啓聞,今已啓下,所當依前定奪,以蠲役節目磨鍊稟定,而戶曹判書許積,適有故不得仕進,民役議蠲之事,度支之長,當爲照管料理,今日坐起,未及回啓之意,敢啓。答曰,病不至大段,則明日牌招,卽爲回啓,可也。以上備邊司謄錄
入診時,領議政鄭太和所啓,外梓宮,限奉詣山陵前,連爲著漆事,前已定奪矣。奉詣日期漸近,其前累日停漆,以待其堅凝後,奉移似當。不限度數,使之加漆乎?或定其度數,前期停漆乎?上曰,奉詣山陵日期,在何間乎?鄭曰,今月二十七日矣。上曰,以七十度爲限,可也。以上國葬謄錄
上在昌德宮廬次。停常參·經筵。
無事。
自上仍御居廬廳。
巳午時,日暈。以上內下日記
政院啓曰,戶曹判書許積命招,病不進矣。傳曰,更爲命招。以上備邊司謄錄
判義禁□□箚子,伏以臣於李后光等照律一事,妄陳昏謬之見,而同僚不諒臣之本意,相繼投疏,紛紜不已。臣不敢自以爲是,而晏然於心,玆敢略陳梗槪,更瀆天聽,不勝惶恐之至。凡按獄之體,罪在極律,則必須結案取招後斷罪,而其他受刑罪人,未及輸情,若有照律之命,則自前直爲照律而已,別無啓稟之事。今此后光等之罪,直以刑推問目照斷,則此是莫重之律,受賂之人,不得現出之前,徑論納賂之律,似未穩當。臣之反覆參商,欲用比律,蓋出於不得已之擧,其時席上,若有嚴覈得實,且擬納賂之物,發言爭執者,則以臣素所痛疾之言,其何敢捨其堂上正論,而降擬末減之律乎?當其擬律之際,知事許□則只曰,此事當爲啓稟後處之。同知事申□則曰,若不啓稟,直爲照律,吾不可着署云。臣旣不得獨爲照律,則其間曲折,不可不明白啓達,故備將后光等前後罪案,方爲起草之際,及至后光納賂一款,席上之議,不欲擧論,故不敢强拂僚意,搆草未半,割去紙本,只以數行文字,啓達不得照律之意而罷。此則其時執筆郞官尙在,惡可誣也?還家之後,更爲思量,則臣雖無似,冒占議讞之任,旣有所懷,終難含默,復檢前藁,搆箚以上,若使同僚,果持此第一件嚴正之論,則乃於啓辭中,獨不欲捉報納賂一款者,抑何意也?臣徒知事君勿欺之義,不忍爲任俗俯仰之態,一觸忌諱,衆謗叢至。申□疏中所爲張皇辭說,一低一仰等語,反爲臣今日之罪案,費辭攻斥,不造許中,臣之情勢,終未免狼狽之歸,臣擧何顔,更入金吾,冒參讞議之列乎?召牌之下,不敢退在,趨詣闕下,而廉隅所係,進退維谷,冒死哀籲。伏願聖明,亟命遞臣金吾之任,兼治臣妄稟擬律之罪,以重名器,以安愚分,不勝幸甚。答曰,省箚具悉卿懇。論議之際,各有持難之常也,而如是紛紜,予未知其故也。卿以宿老之才,又何如是乎?先有速爲回啓之事,卿其勿辭,卽爲議啓,俾無遲滯之患。
同知事申□上疏,伏以臣,卽伏承牌招之命,來詣闕外,而判府事臣李□呈箚引嫌,臣雖未知其箚辭之如何,而揆之事理,不可强顔行公,以表一端廉隅。伏願聖明,亟遞臣職,以便公私,不勝幸甚。無任兢惶戰灼之至,謹昧死以聞。答曰,省疏具悉。卿其勿辭察職。
判義禁李□箚子,伏以臣,情勢狼狽,不敢冒恥行公之狀,已悉於前後之箚中,而伏承聖批,開釋慰勉,不啻丁寧。且以北道偏配人移配之遲滯,特軫聖念,其在微臣分義,區區廉隅,有不可顧,所當仰體聖意,卽爲開坐回啓,而知事臣許□以病不出,同知事臣申□自闕下退去,莫重罪人移配之事,臣不可獨爲議啓。緣臣妄陳一箚,致此紛紜之擧,臣之罪戾,尤所難逭,席藁退伏,恭俟鈇鉞。取進止。答曰,省箚具悉。卿其勿待罪。
知事許□上疏,伏以臣於再昨,猝然中寒,渾身戰掉,精神怳惚,達夜呻痛,口不絶聲,冷汗如瀉,眞元大損,眩症重發,不能起坐,委頓枕席,成一僵屍,而昨日疏中,語不及此者,誠以臣之難冒之勢,彼爲重而此爲輕也。悶迫之悃,未蒙察納,召牌之下,一日至三,臣之狗馬之疾,適在於投疏祈免之際,無乃聖鑑,猶有所不盡燭其實狀,而以爲偶然也耶?臣雖無狀,亦有心腸,如使臣有一毫自力之勢,則何敢不念分義之至嚴,不體宵旰之深慮,自陷於違忤君命,泛觀國事之罪哉?顧臣病狀,如右所陳,末由運動於房闥之外,臣誠震悚,罔知所以措躬也。仍念關東賑救之事,一日爲急,不可少緩,而臣疾不幸如此,如欲待臣差愈,與廟堂末議,則是無異於枯魚之肆,在臣私義,亦有終不敢晏然者。伏乞聖慈,先治臣逋慢之罪,仍將臣本職及兼帶,亟賜鐫免,以重國事,以礪微臣廉恥之節,千萬幸甚。答曰,省疏具悉。卿其勿辭察職。
傳曰,今已日暮,明日會坐回啓之意,分付于禁府。
備忘記,旣有命招回啓之敎,已到闕門,而投疏卽出,勿辭察職之意安在?事極駭愕。同義禁申□從重推考。以上義禁府謄錄
上在昌德宮廬次。停常參·經筵。
政事爲之。內下日記
都提調領議政臣鄭太和,提調行大司憲臣蔡裕後,副提調行都承旨臣李應蓍啓曰,伏不審此時,聖候調攝,何如?諸症比之再昨,別無所異乎?臣等一日退在,尤切鬱慮,敢來問安。答曰,別無所患矣。
大王大妃殿,問安。答曰,知道。
王大妃殿,問安。答曰,知道。
中宮殿,問安。答曰,知道。以上藥房謄錄
備邊司郞廳,以領·左相意啓曰,北道定配罪人移配他道之命,出於特軫其飢餓,或帖於死亡,凡在瞻聆,孰不感激?所當卽爲奉行,以布聖上好生之德,而禁府堂上,因同席論議之參差,互相投疏,至於累次命招,終不出仕。病之輕重,雖不可知,揆以事體,殊甚未安。知義禁許積,同知義禁申翊全,竝爲遞推。其代當日爲政差出,牌招肅拜,使之急速察任,何如?答曰,允。
又啓曰,成般換米之請,實出於島中形勢,十分切急,亦知我國米價之多少,臣等初許二百同木,每匹換十斗者,非謂直以此可以停當,欲觀其所爲,而更議矣。續接邊臣之報,彼倭大慾所生,期於必售而後已。一年將盡,相持未決,旣不得不示斥絶之意,則有不可一向牢拒,渠之所陳數件中,惟前日所許而還減者,到今許之,似有所據。以此復限五年,恐或宜當,別單抄錄以啓,仰備睿覽,而此事關係重大,在家諸大臣處,竝爲詢問以定何如?答曰,允。以上備邊司謄錄
義禁府啓曰,北道定配罪人移配之命,出於特軫其飢餓,或阽於死亡,凡在瞻聆,孰不感激?所當卽爲奉行,以布聖上好生之德,而禁府堂上,因同席論議之參差,互相投疏,至於累次命招,終不出仕。病之輕重,雖不可知,揆以事體,殊甚不當。知義禁許□,同義禁申□,竝爲遞推。其代,當日爲政差出,牌招肅拜,使之急速察任,何如?傳曰,允。
又啓曰,臣等方爲開坐于本府,而同知事臣李□,臣南□。今日政,除授察職,因爲牌招肅拜之間,日已昏暮,許多罪人,必須參酌本罪輕重,道里遠近,移配各邑,然後可無未盡之事,而列錄書啓之際,詳議勘定,必致夜深,勢將待明朝正書以入。且咸鏡道,通稱北道,而以其道所稱言之,則吉州以北,謂之北道,端川以南,謂之南道,三甲亦是南道。勿論南北,一道罪人,竝爲移配乎?安置罪人則雖不擧論,至於遠竄人中逆賊緣坐之類,非爲奴定屬者,亦爲移配乎?竝此仰稟。傳曰,依啓。逆賊緣坐,竝勿論。以上義禁府謄錄
上在昌德宮廬次。停常參·經筵。
終日下雨。內下日記
上在昌德宮廬次。停常參·經筵。內下日記。
都提調領議政臣鄭太和,提調行大司憲臣蔡裕後,左副承旨臣姜栢年啓曰,伏不審卽今,聖候調攝,何如?前劑入湯藥,無間斷連爲進御乎?臣等區區憂慮,敢來問安。答曰,知道。湯藥連爲進服矣。
大王大妃殿,問安。答曰,知道。
王大妃殿,問安。答曰,知道。
中宮殿,問安。答曰,知道。以上藥房謄錄
上在昌德宮廬次。
下直,益山郡守金壽仁,天城萬戶許稑。
藥房,大王大妃殿,問安。答曰,知道。大妃殿,問安。答曰,知道。
藥房都提調臣鄭太和,提調臣蔡裕後,左副承旨金壽恒啓曰,日氣寒暖不適,伏未審此時,聖候調攝,何如?臣等不任憂慮之至,敢來問安。答曰,與前無異矣。
姜栢年,以漢城府言啓曰,缺數行齊,一員則留司,一員則當以頓遞,使從事官,檢飭諸事,而判官李命聃,曾差殯殿都監郞廳,各處分掌之際,常患不足,而兼參軍尹鴻擧,又以迎接都監郞廳啓下,本府之事,將不成模樣。兼參軍尹鴻擧迎接都監郞廳改差,使之專察本府之任,何如?傳曰,允。
傳于金壽恒曰,明日宗親府別進香,乃宗室私情自辦祭物也。祭文,不當以他人製之,宗室中製進,可也。
李殷相,以備邊司言啓曰,畿民之役,偏重則山陵,而今者客行先却,已到各邑,將有出站之擧,山陵都監堂上以下支供,不可仍責,則京畿他無善策。令該司,收送散料,饌價,亦令磨鍊題給,宜當。曾在己丑,亦有如此之例,敢啓。傳曰,依啓。
李應蓍,以吏曹言啓曰,遠接使館伴,正二品以上無故可合之人,只有右參贊吳浚,年老雖不堪驅馳遠路,館伴則在京察任,且無奔走之事,故議于大臣,差出啓下矣。今者吳浚陳疏蒙遞,其代,卽當差出,而三都監提調之外,無他職秩,相當無故之員,更議于大臣,不得已以都監提調中,一員差出,改付標以入之意,敢啓。傳曰,知道。
洪葳,以山陵都監郞廳,以摠護使意啓曰,山陵·魂奠·國葬三都監,各所工匠,赴役累朔,勞苦莫甚,而例下料布之外,未有一番施賞之擧,事例埋沒。餘丁木貳同,特爲捐出,分等題給,以示朝家軫恤之意,何如?傳曰,允。
洪葳,以國葬都監郞廳,以摠護使意啓曰,頃日都監提調缺數行故,以掘去門下礴石之意,入啓允下矣。取考在外謄錄,則發引初度習儀時,必豫爲出入於門外,可無臨時狼狽之事。且日氣漸寒,土凍可慮。令各該司,須軫初度習儀前,掘去礴石,平治門路,何如?傳曰,允。
行大司憲蔡裕後,持平李堥啓曰,掌令鄭樸,以兼掌令鄭榏,卽臣同生兄也。在法當避,不可仍冒,引嫌而退,兼臺相避,已成規例,請掌令鄭樸遞差。
夜三更,流星出北極星下,入艮方之際,狀如拳,尾長三四尺許,色赤。五更,流星出軫星上,入東方之〈天〉際,狀如拳,尾長三四尺,色白。以上燼餘
上在昌德宮廬次。
藥房都提調臣鄭太和,提調臣蔡裕後,左副承旨臣金壽恒啓曰,伏未審夜間,聖候調攝,何如?前劑入湯藥,當盡於昨日,醫官不得入診,今已浹旬。今日依前入診後,議藥,何如?答曰,依啓。
領議政鄭太和口傳啓曰,頃於備局公事,有面稟之之敎者數件事,而昨日缺數行命招,而此外應參之員,領相言于政院,命招可也。回啓曰,大同事,則宣惠廳堂上李時昉,戶曹判書許積,似當與聞,而此兩人,皆不出仕。若命招,而如前不來,則反有所損,李時昉則旣陳其所見,亦不必更問。有司堂上兪棨,使之來參,何如?答曰,依爲之。
傳于金壽恒曰,左相命招。
上御養志堂,藥房入診,入侍,都提調鄭太和,提調蔡裕後,左副承旨金壽恒,記事官權斗樞,記注官韓明遠,記事官鄭重徽,醫官權愉·梁渭臣·成後龍。
入診後,藥房問安。都提調口傳啓曰,議藥則引見罷後當爲矣。答曰,知道。
李正英啓曰,左議政沈之源,副提學兪棨,命招來詣。
傳于金壽恒曰,前贊善權諰,上來已久,因病未得相見矣。今日命招。
傳于金壽恒曰,因病已久,未得相見,今日欲爲相見,入來如何之意,吏判處,遣史官傳諭。
傳于金壽恒曰,卿有疾病,予亦有病,久不相見,想懷不已于中。今日欲爲相見,觀其病勢,入來如何之意,左參贊處,遣史官傳諭。
金壽恒啓曰,卽遣史官,以下敎之意,傳諭于吏曹判書宋浚吉,則以爲至遣史官下諭,不勝惶感,雖病,卽當趁詣云矣,敢啓。
金壽恒啓曰,卽遣史官,以下敎之意,傳諭于左參贊宋時烈,則以爲臣之所患,別無疼痛處,而只是寒熱往來。寒戰之時,則如瘧疾始發者然,熱作,則手足如火,此症循環無間,已過三朔,少無減歇之候。今則長委枕席,不能起動,故朔望殷奠缺數行此無計承命,伏地竢罪云矣,敢啓。傳曰,今朝相見事傳諭,而因病未果,何疾病之苦至此哉?憂慮萬焉,而思想之懷殊切,不知所諭,卿其安心善攝,亦勿竢罪。
金壽恒啓曰,昨以臺諫有闕,政事已爲取稟矣。順安縣令旣已罷黜,而本道監司狀啓,以其代催送爲請,勅行不遠,此時西路守令,不可不軫卽差遣。政事何以爲之?敢稟。傳曰,明日爲之。
上御養志堂引見,領議政鄭太和,左議政沈之源,吏曹判書宋浚吉,副提學兪棨,行副護軍權諰,同副承旨洪葳,假注書金,記注官韓明遠,記事官鄭重徽入侍。領議政鄭太和曰,入診之時,每伏閤外,故不知上候之輕重矣。今日瞻望天顔,則似有感冒鼻塞之候,無乃與常時居處有異而然耶?上曰,近來有時開窗觸寒,有此感冒,而不至大段矣。左議政沈之源曰,頃承下敎,意謂漸向平復矣。今聞又如此,臣等憂悶,不可盡達矣。鄭太和曰,感冒鼻塞,則又有熱候乎?上曰,今日日暖,爐燻似有熱候矣。沈之源曰,近來水刺何如?上曰,與前一樣矣。沈之源曰,開金井時,小臣進去見之,土色甚好,誠爲多幸矣。上曰,金井未開之前,極爲慮矣。今聞土品如此,罔極之中,極爲幸矣。鄭太和曰,湖南大同及倭人換米事,多有面稟處置之事,何以爲之乎?上曰,換米事,以二百同許之乎。鄭太和曰,上六二同。缺數行上曰,一同作米之數幾何?鄭太和曰,四十二石十斗矣。雖許五百同,米賤之時,則民不爲苦,米貴之時,則民必苦之。臣意姑許四百同,每一疋,計以十一斗,以觀橘成般之所爲,何如?沈之源曰,每一疋,以十二斗許之,亦或可矣。副提學兪棨曰,渠之大欲所在,期於必售,經年相持,終不可不許,日後必有貽辱之事矣。上曰,雖給五百同,斗數則必以前定言之,可也。鄭太和曰,洪葳新自嶺南來,必知其間事情,使之陳達,可也。洪葳曰,彼之事情,臣何敢盡知之乎?大槪以木換米,渠之大慾存焉。設有民弊,終始拒絶難矣。渠云二百同萬許之後,則其餘木品,雖不好,許捧云者,此非實狀。初則姑爲操縱,知我國木品之難改,而有此言也。渠之狡詐叵測,日後安保其更無異言乎?槪以嶺南形勢言之,五百同,盡以米給之,則民力果難支矣。以三百同許之,則我國亦無大害,海邑則自前木花稀貴,民戶所出防納公木,每以米換貿於東萊場市,故倭人盡知之矣。上曰,東萊場市,每一疋直米二十斗云,然乎?鄭太和曰,木一疋直米一石云矣。又曰,三百同十二斗之規,先朝曾已許之,渠雖得之,必不爲德矣。洪葳曰,渠之奸狡,固不足信。三百同十二斗,先朝曾已許之,渠之所望,專在於此矣。兪棨曰,我國亦頻年凶荒,若値凶歲,決難給米之意,使東萊府使,豫言之,可也。缺數行日後萬無不爲希望之理矣。以國體言之,與遠人,低昻米價,有若買賣,似不妥當,然出自民力,不可過許矣。上曰,姑許三百同,試探其意,可也,而且以五斗爲限乎?洪葳曰,五年之後,彼必更請,姑限五年,以觀其勢,亦可矣。鄭太和曰,聞其地有築全州米,而今則不來,故如是急之矣。洪葳曰,馬島土瘠,不宜耕農,若非我國,資生亦難矣。且我國所給之米,不爲盡入於馬島云。木則加定同數,米亦加定斗數,渠之所大望也。渠雖以生光言之,然渠之所望,實在加得矣。鄭太和曰,湖南大同之事,何以爲之?監司金始振狀啓,則欲自明秋爲之,李時昉則欲自明春爲之,時昉是當事之人,故其言如此,必有意見,而以監司狀啓見之,則其言似合事宜。左相及兪棨之意,皆以監司之言,爲是矣。沈之源曰,明春則似有拘礙之事,待明秋爲之,似爲便好矣。上曰,吏判之意何如?宋浚吉曰,此事,臣素不諳練,臣在湖西,而大同利病,猶未詳知,況湖南則稍遠,此法之行與不行,尤未知其便否。然以監司狀啓觀之,此人自前明敏解事,必有所見,自明秋爲之,似爲便當矣。上曰,依金始振狀啓,待明秋定行,可也。沈之源曰,節目則必須豫爲講定,可無無臨時窒礙之患,令本廳,豫爲講定,宜矣。上曰,始振所言拘礙之事,更爲變通乎?鄭太和曰,拘礙之事,隨事而出,不一而足矣。宋浚吉曰,窒礙之處,善爲變通,可矣。缺數行試十二斗矣。宋浚吉曰,先朝聖慮,固無間然,而忠洪道旣定十斗,湖南獨以十三斗爲之,則民必駭然失望矣。上曰,金始振狀啓中,言斗數則雖以十斗爲之,可以優用,湖南則十三斗之數,姑勿擧論云矣。鄭太和曰,山郡則十斗,且不願十三斗,則民必怨之矣。兪棨曰,臣亦嘗寓湖南,其道徭役,海邑差輕,山郡倍重矣。上曰,一疋價米,定爲幾斗乎?兪棨曰,全南道以七斗爲限,豐年則其數不足,民以爲苦矣。鄭太和曰,湖西則一疋五斗矣。宋浚吉曰,湖南大同或設行,以監司狀啓,十分參商爲之,可矣。設使常時徭役,雖倍於今日,湖西旣行十斗,湖南獨行十三斗,則必有民怨矣。鄭太和曰,京畿宣惠廳,卽今之大同也。京畿則每一結出十六斗,湖西則十斗,湖南則十三斗,其數不同矣。上曰,京畿宣惠廳,自何時始爲之乎?鄭太和曰,曾在光海朝,故相臣李元翼設爲之矣。初則民情甚便,其後法久弊生,民冤甚多矣。上曰,何以如此耶?鄭太和曰,十六斗之外,詔使山陵之役,不與焉。種種弊端,民怨極矣。且京畿徭役之重如彼,而猶且支吾者,以久不量田,或有漏卜而然也。先朝之欲爲量田,蓋以此也,而量田之後,若不變通徭役之出,每如前日,則於國有利,而民必怨苦矣。上曰,量田何時可爲?鄭太和曰,先朝癸巳年,已爲詳定,而連値凶年未果矣。量田之擧,民弊甚多,凶年則決難爲之矣。上曰,雖爲量田,人不知算數,必難爲之云矣。鄭太和曰,勅行將到,該曹與都監,策應之事,不可少緩,而戶曹判書許積,以李后光之事,累次陳疏,而聞其身病,亦缺數行判義禁李時昉,則似難爲之。此等捧招,與照律有異,判義禁雖不參坐,他堂上亦可爲之,使之速爲覈問,何如?上曰,以此分付于該郞,可也。沈之源曰,小臣曾有欲爲啓稟之事而未果矣。潰散僧軍之輩,不可不施重律,雖梟示可也。順安僧有甘,則雖云首唱,而得聞刑曹判書李浣之言,則有甘極爲孱弊,似非首唱云矣。旣非首唱,則置之死律,似爲過重,而暑月赴役,寒節已迫,難免凍死之患,亦甚矜惻,何以爲之乎?上曰,然則減死定配,可也。鄭太和曰,領敦寧李景奭,以北路賑救事陳箚,而臣聞當此冬月,東北海風濤甚惡,麻尙所載,不過十石。嶺南倉穀,北道輸運,其勢必難。且以市井商賣之輩,句管其事,則尤似不便矣。且其箚子末端之意,以爲西邊罪人,亦爲移配云者,其意以爲罪名雖重,其中情輕者,欲爲分釋矣。上曰,北道定配罪人中,禁府罪人則少,而刑曹則多矣。鄭太和曰,流三千里以下,本道監司例爲自斷,此類皆入徒流案,故刑曹罪人,多於禁府矣。北道定配罪人,方今移配他道,而自本道定配者,亦爲一樣移配他道,則事未妥當。令本道監司,自其道內,參酌量移,何如?上曰,以此分付于本道監司,可也。沈之源曰,自上方患感冒,前頭日寒漸緊,山陵擧動,似難爲之矣。上曰,欲參朔奠時,或出外試之,有此添傷,因山日期,尙有數旬,其前若善將攝,庶可平愈矣。沈之源曰,小臣之意,則陵幸今姑停止,姑待明春和暖,似爲便當,此在外輿情之所望也。鄭太和曰,小臣當自藥房陳達矣,憂悶。缺數行幸也,陵幸若不爲之,則卿等之請,何必勉從,亦何必極意愼攝乎?且服藥之後,無惡風之症,近來或當午出外,或開窗觸寒,似無添傷。山陵不再,至痛所在,似難制抑矣。上謂權諰曰,護軍上來已久,而因予病,久未相見矣。諰曰,今幸入侍,仰聽玉音,則尙未差復矣。憂悶何可盡喩?宋浚吉曰,小臣久冒不似,尋常惶悶,每年冬節,常患疾恙,不得出入,累次陳乞,久不允兪,極爲惶悶矣。上曰,卿之所患,予豈不知乎?只以冡宰之任,不可數遞故也。前者該曹回啓之言,甚爲便當,卿以爲事體荒唐,今若依此爲之,則亦一事體,有何不可,每以不似之言,今若遞改,則何處更求他人乎?浚吉曰,病勢切迫,乞賜遞改。上曰,領相之意何如?鄭太和曰,臣意以爲吏判陳乞,似爲未妥矣。沈之源曰,如此吏判,豈易得乎?上曰,如是苦辭,一向不允,予亦不知所處矣。須爲善攝,從速察職,是所望也。浚吉曰,非分之職,決難承當矣。上曰,卿言過矣。浚吉曰,玉候未寧之中,不敢更爲煩達矣。乃罷出。
藥房再啓曰,以入診時,聖候令諸醫與之相議,則淸熱導痰湯三貼,加蘇葉五分進御,而感冒之氣快祛,則去蘇葉,加進宜當云。依其言三貼劑入之意,敢啓。答曰,知道。
李殷相,以都摠府言啓曰,副摠管呂爾載,戶曹坐起進去晝仕,請出標信。傳曰,知道。
行大司諫鄭知和,司諫沈世鼎,獻納姜鎬,正言尹趾美·朴增輝啓曰,禁府李后光等擬律時席上說話,自非目見之人,則其間彼此是非,難以臆斷,第各陳其時曲折,一番露章,聖批丁寧,則唯當務歸寅協,卽出察任,而漢城判尹李時昉,戶曹判書許積,左尹申翊全,互相投疏,爭辨不已。非但朝廷之上,有傷事體,且不念及,則曠廢職務,致令京兆·金吾,事多積滯。至於戶曹及迎接都監,則勅使牌文之來,已過累日,尙未有會同料理之事,殊無先公後私之意。請判尹李時昉,戶曹判書許積,左尹申翊全,竝命從重推考。答曰,旣已推考,今姑勿推。
夜一更,流星出河鼓星下,入西方〈天〉際,狀如甁,尾長四五尺許,色赤,光照地,坤方,有氣如火光。
判尹李時昉箚曰,伏以臣昨於戶曹判書許積上疏批下之後,始得謄見其疏辭,不勝錯愕怪訝之至。緣臣當初妄陳一箚,展轉至此,朝家事體,傷損莫甚,臣誠羞愧,若無所缺五六字斥,至於如此,不得不更陳其時曲折,缺五六字啓稟之後,次及李后光等事。許積曰,此事亦當啓稟,臣意以爲,尹湋缺三字從當啓稟,而后光等事,殊甚可惡。未取服之囚,不可斷以死律,唯當以次律之最重者照之,此則不當啓稟。不從其言,直欲以此律奔競條照之,則許積又缺四字啓稟。申翊全乃曰,若不啓稟,則吾亦不可着名云,臣乃以不得照律之意,搆啓草,而槪論后光問目,乃是受賂人摘發事云云,則申翊全曰,文勢何如是支蔓。許積曰,不必如彼爲辭云,臣乃割去所搆,從其言,只以數行文字啓達,而更爲思量,則忝居金吾首席,一后光照律,以論議不一,不得爲之,揆以事體,有所不安於心,敢以一箚,仰陳淺見,終始曲折,只是如斯而已。大槪其時許積·申翊全,只言后光事,亦當啓稟,而此外實不明白開陳,啓稟主意之當如何。臣則但聞此亦當稟之語,出於尹湋,請以減等之後,而臣之主意,則在於直當照律。故不暇詳問,其所欲啓稟之意,許積缺數行,至於同僚之以此律爲苟,且當用本律之語,則臣亦未以爲然也。何者?本律,乃是贓法死罪,不當直用死律於未取服之人,則流三千里,乃是減死極重之律。同僚初亦豈以此律爲輕,而乃有加重之意乎?設使同僚有加重之意,果如其後所言,當日席上,全無以此論難之言,或低或昻之間,臣何以逆知其意,見之所在乎?其中當請嚴刑之語,則實是正論,而此言始見於其後疏中,此則深嘆其時不聞此令,而臣之所見,亦不及此者也。申翊全則若不啓稟,吾亦不署之外,絶無他論辨之言,彼此之說,何從而減削乎?臣於后光,不啻秦越,雖謂之從輕,不過就事而求當,雖謂之從重,亦是嫉惡之當情。其在臣身,小無所嫌,有何絲毫偏依之心於其間哉?假令不可加刑之言,出於臣口,旣執照律之論,則加刑與否,非所可論,必以此爲大段執言之地,臣實未知其故也。且構出啓辭之時,同僚之所欲提起納賂等語者,雖以其疏辭觀之,旣曰支蔓如彼,又曰各陳所見,無乃大鬧云者,與前日臣疏中所言,不甚相遠,臣不必多辨也。臣於此事,得當痛嫉之言,備局諸臣及他相知之人所共聞也。第受賂之人,未得現出之前,徑用納賂之律,決非斷獄之體,故不得不比用奔競之律,而略論后光情罪之近似而已,有何他意於其間,而許積之目此爲嫌,曾所未料也。噫,公場所見,雖有異同,所爭者公,過事之後,唯當相對一笑,何可過生疑訝,勒作千萬情外之言,費辭自明,一至於此哉?臣平生守拙,與人所當相較,亦所不爲,況與許積,素相親好,而小無纖芥,非但他人知之,許積亦當自知,今忽以此疑缺三行明乎?叨此議讞之任,進一擬律之箚,元非異事,而睢盱沓至,怒謗叢集,終爲紳間一大羞恥事,決不可一刻冒居,以辱淸朝。伏乞聖明,特加憐察,將臣所帶職名,竝賜鐫削,仍治臣罪,以謝人言,不勝幸甚。答曰,省疏具悉卿懇。卿其安心,勿辭察職。以上燼餘
上在昌德宮廬次。
有政。
吏批,判書宋浚吉進,參判李一相進,參議趙復陽病,都承旨李應蓍進,以尹飛卿爲掌令,李雲根爲平昌郡守,李翼老爲順安縣令,李溟翼爲義城縣令,睦嗜善爲朔寧縣監,柳慶昌爲造紙提調,閔汝老爲司成,李惟馨爲內贍主簿,許珽爲刑曹佐郞,吳挺柱爲刑曹佐郞,以下缺。
兵批,判書鄭致和山陵進去,參判南老星外司坐起進,參議宋國澤病,參知李弘淵進,右副承旨李殷相進,以鄭樸爲副護軍,李箕徵爲副司果。
李正英,以司僕寺官員,以提調意啓曰,以原任大臣箚子,備邊司覆啓司僕寺木花,從優除出,輸送該曹,去核入送北道事,允下矣。本寺木花,今秋已移送者六千斤,而又以一萬斤,送于該曹之意,敢啓。傳曰,知道。
行大司諫鄭知和,司諫沈世鼎,獻納姜鎬,正言尹趾美·朴增輝啓曰,臣等伏承昨日聖批,以旣已推,今姑勿推爲敎,前日許積·申翊全被推之事,與臣等今日所論自別,在前同席之間,僚議相左,則各陣所見而爭執,雖或有之,安有席上說話,擧以爲證,而彼此各異,互相爭辨,有若聚詔,如今日者乎?朝家事體,不宜如是,且以國事言之,則時急職務,曠廢已久,殊無先公後私之意,請漢城判尹李時昉,戶曹判書許積,左尹申翊全,竝命從重推考。答曰,一事累罰,不亦過乎?勿推。
李殷相,以都摠府言啓曰,副摠管呂爾載,戶曹坐起進去晝仕,請出標信。傳曰,知道。
自卯時至巳時,有霧氣。夜三更,電光。四更,雷微動。以上燼餘
上在昌德宮廬次。
大王大妃殿·大妃殿·中殿,藥房問安。答曰,知道。
藥房都提調臣鄭太和,提調臣蔡裕後,副提調臣李應蓍啓曰,夜來風亂,伏未審聖候調攝,何如?再昨劑入淸熱導痰湯,已進幾貼,而感冒之候,猶未快祛乎?臣等憂悶之至,敢來問安。答曰,感冒旣已差愈矣。
傳于金壽恒曰,領·左相,禮判,竝命招。缺三行
傳曰,史官二員入侍。
上御廬次引見,領議政鄭太和,左議政沈之源,遠接使洪命夏,禮曹判書尹絳,右承旨李正英,假注書金,記事官鄭重徽入侍。領議政鄭太和曰,風日不好,上候,與再昨入侍時,何如?上曰,今則漸向差愈矣。鄭太和曰,淸熱導痰湯,連爲進御乎?上曰,連進矣。上曰,左參贊陳箚之意,何如?禮曹判書尹絳曰,告訃使狀啓中,有肅憲二字費力周旋之語,宋時烈之陳箚,蓋以此也。己丑年淸國所賜二字之諡,旣不用於仁祖廟,故時烈之意,今番所賜之諡,亦不用之,欲自本朝,代用二字矣。上曰,左參贊之意,則列聖皆用十字之諡,而仁祖諡號,則只用八字,似爲埋沒,彼中所定之諡,固不可用,而欲自我國,加用二字,爲十字之諡矣。鄭太和曰,小臣之意,與此異矣。彼諡雖不可用,仁廟旣用八字之諡,獨於大行大王,自本朝加用二字,則非但事極苟且,無乃有未安者乎?左議政沈之源曰,臣意亦與領相無異矣。尹絳曰,仁祖時,旣不用二字,不用則猶之可也,自我改用,事不便當矣。上曰,右相何時入來乎?鄭太和曰,計程來月旬間當到,而得見抵臣等私書,則欲於發靷前,入來云矣。上命出宋時烈箚子,以示諸臣,覽訖。鄭太和曰,缺數行賓天之後,請諡之擧,蓋出於不得已也。其時雖請諡,而實不用之,只以八字爲諡。今於大行大王,亦依前不用猶可也。至以八字爲埋沒,必欲自我改用,則似未安矣。沈之源曰,仁祖時請諡而不用,當時有遠慮之人,亦有憂之者矣。我國祕事,彼人無不知之,極可慮矣。今者請諡,不用而已可也,自我改用,尤似不便矣。鄭太和曰,先王盛德洪烈,豈以二字用不用,而有所增損乎?右承旨李正英曰,宋浚吉之意,與時烈異矣。昨者臣聞李一相之言,浚吉與一相,聞時烈陳箚,貽書止之,而其箚已入,故不及云矣。鄭太和曰,今者肅憲二字,如太祖稱康獻,宣祖稱昭敬之例也。至於稱其祖,稱其宗,乃天子之事,非我國當行之禮也。往宣廟朝,丁應泰搆誣我國,謂以稱祖稱宗,事多僭擬爲言。其時事將不測,故相臣李廷龜撰奏文,而其奏文中,以承訛襲謬,無知妄作爲辭,中朝寬赦,卒以無事矣。丁丑·戊寅年間,旣不用大明年號,又不用淸人年號,至於祭享祝詞,只書某年某月矣。泮儒上疏,請用大明年號,自上其疏留中不下,下敎於政院曰,旣爲臣事,不用年號,事未妥當。其後我國文書,皆用淸人年號,其時之人,皆以爲仁祖慮患之道,至矣。沈之源曰,宋時烈箚中之言極是,而今旣稱臣於彼,每事不能違越,亦且奈何?若以八字爲埋沒,私加二字,則事涉苟且,豈以二字有無,而輕重於聖德哉?鄭太和曰,仁廟時所請諡號,乃莊穆二字,而當時不用,故年久漸忘,其後私問于永安尉,始得知之。今承文院識之以爲缺數行直無耕食處云。甲戌年量田時,田案所付之處,使之勿禁,似可矣。又曰,彼人接待之事,如燕享等事,以中朝天使時例言之,皆當從吉爲之,而己丑年鄭命壽出來,自以爲爲我國多有周旋,以素服爲之矣。今者遠接使洪命夏出去義州相見時,譯官輩處,相議周旋則似好,而如或不然,則必有窘急之患,令洪命夏,趁卽馳啓,可矣。尹絳曰,勅使弔後,相見時服色,依己丑謄錄磨鍊,將以素服爲之矣。聞相位之言,以爲素服不宜,入都後百官服色,當用黑團領烏角帶云矣。鄭太和曰,迎勅時,以吉服爲之,私見時,以無文黑團領烏角帶爲之,可矣。遠接使事目,則私見,用素服,公會,用無文黑團領,可矣。尹絳曰,問禮官處事目,令承文院,改撰可矣。沈之源曰,迎勅後,以服色非便,不得私見之意,令遠接使,豫爲周旋,可矣。鄭太和曰,勅行,不久越江,而戶曹判書許積病重,會同之坐,尙不爲之,策應凡事,極爲可慮。自前判書有故,則參判有代察之時,戶曹參判呂爾載,使之姑爲代察,何如?上曰,依爲之。沈之源曰,金南重爲館伴,今將入來,而兵曹判書鄭致和,亦以本曹祿都目及他事務,將爲入京,山陵則洪重普獨察,凡事極爲可慮,金南重館伴改差,使之專察都監之任,禮曹判書尹絳,亦是都監提調,而在京察任,可以兼察,以尹絳差館伴,使之兼察,何如?上曰,依爲之。沈之源曰,今番勅行,出於自上卽位之初,在我之道,接應凡事,不可不優於前日,而近來西路人心懈弛,勅行接待,多不致念,惟以行賂爲事,所供飮食,日漸麤薄,己丑年生梗,蓋以此也。今者,亦不無生梗之慮,器數饌品,則不可加減,而各別精缺數行淸人雖生梗,待之不甚難矣,漢人於禮節間多致察,其意蓋欲生梗於我國,要悅於淸人,待之極難矣。今番接待凡事,各別嚴明申飾,可矣。又曰,金海府使李敏發,爲全南水使,將爲赴任矣。昨見慶尙都事李厚先狀啓,則李敏發,以災傷罷黜,近來武弁乏人,每以守令備擬,當此多事之時,守令遞易,亦甚有弊。前水使李重信,以瓜滿遞任,時在水營,待其交代之去,使之仍爲察任,過勅行後,他水使差送,何如?上曰,依爲之。尹絳曰,節目等事,臣出外,與大臣相議,改付標以入矣。洪命夏曰,小臣身有罔赦之罪,又蒙收敍之命,今日仰瞻天顔,悲痛罔極,感激無地,不知所達矣。上曰,今日之事,豈可專責於卿乎?命夏曰,勅行,卒哭後入來,則甚便,而外方留連有弊,發引後,使之入京,何如?鄭太和曰,彼若欲卒哭前入來,則不必强爭矣。沈之源曰,己丑年,以不善待之,故事事生梗,近來人心不淳,浮議亦多云,極爲慮矣。上曰,所謂浮議者何耶?沈之源曰,兩西訛言盛行,至有不可聞於彼國之語,極爲可駭矣。上曰,極爲驚駭矣。鄭太和曰,自前涉煩文書,不入於彼手,則雖生梗,易解,此後申飭政院,凡涉煩文書,絶勿煩播,可矣。沈之源曰,自前誌文印出,士夫皆欲寶玩,今則惟御覽一件外,絶勿印出,雖都監之官,使不得見矣。上曰,進上件,亦不印出,可也。鄭太和曰,洪命夏,以遠接使,今方出去,而備局多有通報之事,洪命夏備局堂上差下,使之察任,何如?缺四字洪命夏曰,臣負重罪,雖蒙敍命缺。上曰,勿辭察職。上謂李正英曰,此後祕密疏章,封裹以入,可矣。乃罷出。
洪葳啓曰,本院在出納之地,文書浩多,事務煩劇,書吏二十三人,各有分掌,卽任使之際,猶患不足,頃於春間裁減之時,書吏三人,亦在減下之中矣。卽今陵幸已迫,客使將到,前頭多事之比,非如平日之比,減下書吏三名,還爲加出,何如?傳曰,允。
李正英啓曰,以刑曹北道罪人移配啓目,傳曰,此罪人中,無自本道定配之人乎?問于本曹以啓事,命下矣。問于刑曹,則以爲罪人等,自本曹定配人,則以刑曹定配懸錄,自備邊司定配人,則以備邊司定配懸錄,而其中徒年定配罪人元應祿·吳時天·盧希遠·趙泰祿等四名,雖不書本道定配,觀其罪目,且考原情,則皆本道人。似是自本道定配,故各人各錄處,付籤以入云矣,敢啓。傳曰,知道。
李殷相,以兵曹言啓曰,當日幼學宋俊傑稱名人,自丹鳳門入來,差備門外擊錚,極爲駭愕,令攸司,囚禁治罪。同門守門將延潤,常時不能禁斷,以致闌入,亦爲非矣。請推考。傳曰,允。
行大司諫鄭知和,司諫沈世鼎,獻納姜鎬,正言尹趾美·朴增輝啓曰,臣等伏承聖批,以一事累罰爲敎,臣等竊以爲不然。前日許積·申翊全,以北道罪人移配事,不卽奉行之故,雖已遞推,而李時昉,則不在其中,且以被推之後言之,紛紜之事,轉輾益甚。雖有先發應辨之異,其爲損傷事體則均,臣等相規之意,實在於此,不可諉之一事,而置而勿論,推考之請,亦出於參酌從輕,豈料聖明之留難,至於此也?申翊全則雖無更爲爭辨之疏,其不卽行公,曠廢職務則一也,俱無先公後私之意,請漢城判尹李時昉,戶曹判書許積,左尹申翊全,竝命從重推考。轝士軍調發,只據戶籍,有丁之戶,各出一名,元非有難了之事,而爲部官者,矇然不察,一任下輩所爲,故書員輩,與漢城府戶籍色吏符同,富民之圖免者,受賂拔去,貧戶之無丁者,偏被侵督,或有逃移者,或有雇立者,至於無士夫洞內,其弊益多。五部之中,西部尤甚,請西部當該官汰去,色吏等囚推。且令漢城府,嚴飭各部,俾無此弊。答曰,依啓。
刑曹判書李浣疏曰,伏以無狀小臣,福過災生,身病猝劇,醫療百方,未獲一效。臣之情勢,十分悶迫,不得不仰籲天閽,臣誠惶恐,死罪死罪。臣六七日前,重得傷寒,求汗不汗,便成寒熱之症,寒束於外,則重衾厚衣,不覺其燠,熱於內,則遍身發斑,如癡如狂,心魂迷塞,視聽不明,頭如裂破,目不交睫,痰壅胸膈,米飮輒吐,岑岑僵臥,差途靡期。緣臣賤疾,刑獄重務,曠廢已久,用是憂懼,又添一病。伏願天地父母,諒臣病勢,憐臣情事,臣之本職及兼帶訓局備局提調之任,亟許遞免,以便公私,千萬幸甚。答曰,省疏具悉。卿其勿辭,調理察職。
兵曹判書鄭致和疏曰,伏以臣,伏見判義禁李時昉箚中辭意,臣不勝瞿然之至。李后光之除拜,若謂之不無奔競之事,則前後薦用之人,豈有異同也?李后光之爲都摠經歷內乘,在臣曾忝本職之日,除拜極選,皆出於臣,則受其奔競,循私用人之罪,臣實當之,而臣往在陵所,未卽自列,以致戶曹判書許積獨爲引嫌,臣尤慙悚,不知置身之所。伏乞聖明,爲先亟罷臣職,仍治臣罪,以正國法,以謝人言,千萬幸甚。答曰,省疏具悉卿懇。卿辭太過哉,后光若伏用賂之狀,卿之不安,理或當然,於今有何不安之理乎?安心勿辭察職。以上燼餘
上在昌德宮廬次。
藥房都提調臣鄭太和,提調臣蔡裕後,副提調臣李應蓍啓曰,日氣寒峭,伏未審夜來,聖候調攝,何如?前劑入淸熱導痰湯三貼,昨已盡進乎,今日當更議藥,依前入診,何如?答曰,依啓。上御廬次,藥房入診。傳曰,史官入侍。入侍,都提調鄭太和,提調蔡裕後,副提調李應蓍,醫官臣權愉·臣梁濟臣·臣成後龍。入診後,藥房問安。答曰,知道。
藥房再啓曰,臣等,退而與諸醫相議,則皆以爲前進淸熱導痰湯,元材黃連·薑汁炒·黃芩酒炒·枳實五分內,減二分去,加入蘇葉,連進三貼宜當云,依此劑入之意,敢啓。答曰,知道。
傳曰,史官三員待命,騎馬九匹立之。
金壽恒,以禮曹言啓曰,卽接通禮院所報,則己丑年國恤發引時,各處許多差備,以本院官員十八員,勢難兼察,故罷散中知禮貌人員,付軍職,冠帶常仕矣。今亦依己丑年例,以前御中,前判官黃一夔,前主簿申起門,前別提鄭惟玄,前引儀鄭以禮等四員,付軍職,冠帶常仕,使無臨時窘迫之弊云。非但己丑年例如此,各處許多差備,勢難兼察,果如本院所報,黃一夔等四人,令該曹,付軍職,冠帶常仕,何如?傳曰,允。
金壽恒,以禮曹言啓曰,己丑年前例相考,則勅使入京後,接見時茶禮及各宴,竝爲停罷,下馬宴則排設,而只行茶禮,仁政殿受勅後接見時,只設茶禮諸具,而不爲行禮,今亦依己丑年施行。且各宴排設與否,似當竝依前例爲之,而待彼之道,自前無一定之規,觀勢善處之意,分付迎接都監,何如?傳曰,允。
李殷相,以兵曹言啓曰,國葬都監啓辭,都監提調郞廳等,進往東大門,尺量門之廣狹高下,比準於大轝,則門高不足,幾至五寸,故以掘去門下甎石之意,入啓蒙允矣。前謄錄,則初度習儀,止於門內,而今此大轝,比前體大,恐有阻礙之患,必須豫爲出入於門外,可無臨時狼狽之事。且日氣漸寒,土凍可慮,令各該司,須趁初度習儀,掘去甎石,平治門路,何如?傳曰,允事傳敎矣。缺二行申飭各該司,擧行,何如?傳曰,允。
李殷相,以兵曹言啓曰,陪往大將,必須極擇差出,而無故可合之人絶乏,不得已以禁軍別將,備擬之意,敢啓。傳曰,知道。
洪葳,以迎接都監言啓曰,臣等會同於南別宮,謄錄相考,不足郞廳,當以六員加出,而己丑年勅使時,不設儺禮之故,減省次知郞廳一員矣。今亦依此,姑以五員差出,而儺禮不設與否,必先探知彼意,然後可無窘急之患,勅行越江卽時,探問馳啓之意,遠接使處,分付,何如?傳曰,允。
洪葳,以迎接都監言啓曰,郞廳前縣監李泰培,時無職名,依前例付軍職,冠帶常仕,何如?傳曰,允。
大行大王發靷時陪往大將,一望。
李元缺一字·鄭傅賢·金是聲。
夜三更,流星出王良星下,入乾方天際,狀如拳,尾長三四尺許,色赤。
布衣臣尹鑴疏曰,伏以無狀小臣,叨冒非分,仰畏公議,俯迫私情,瀝血累章,肝腑已刳,而聖上缺一字覆尙靳兪允,臣誠有淚盈眶,無地處躬。竊伏惟念,牛馬走臣,百無肖似,而欺天誣世,自速顚隮,推躬環顧,竊自悼懼。伏況今者,因山日迫,百吏奔走,乃臣所據,職在司憲,緣臣曠廢,蓋可憂怕,反覆思量,不知攸處,抑臣所料,與其虛帶職名,橫當賢路,而坐叨天寵,無寧走出國門,自爲私計,而歸伏邦憲,輒以今日束裝出郊,循彼原野,庶幾得早遂此反蔂之微情,逋慢違越,罪當誅死,恐怖悲惶,只俟斧鉞,仰惟聖明,哀憐矜察,念公器之不可久曠,諒下臣之不敢苟冒,亟加罷免,以安私分,仍治臣罪,以爲違命之戒,不勝幸甚。答曰,省疏具悉。已悉予意於前後疏批矣。勿辭察職。
副校理南九萬疏曰,伏以缺二行經日閱月,症勢轉劇,委頓床席,鬼事將迫,而頃因本館僚員不齊,牌招之命,至於三降,臣承命驚隕,罔知攸措,誠不敢自惜躬命,以爲調治計也,而第所患賤疾,痛勢方苦,氣自奄奄,若將垂絶,故忍死强飮,旋又顚仆,手足漸有掉戰,精神漸至昏錯,欲扶曳趨命,終不可得矣。玆以瀝血封章,席藁俟罪,而見阻政院,無路上達,徊惶怵迫,氷炭交懷,殆將喪性而發狂矣。矧今日月流邁,因山漸迫,大小臣庶,莫不奔走供事,以伸其終天之痛,臣雖無狀,亦有人心,若其病勢,萬有一分可以自力者,當此之時,其何敢以病爲辭,退伏私室,益積罪戾,干冒鈇鉞,一至此哉?臣之死轉危楚,乞聽不得之狀,有不敢覼縷於天聽。伏願聖明,俯垂矜察,亟賜遞改臣職名,千萬幸甚。踏啓字下以上燼餘
上在昌德宮廬次。
李正英,以御營廳言啓曰,本廳六番中部屬全南左道前司五哨,右道左司五哨,合十哨軍兵,及各差備京畿軍八十四名,來十一月二十五日京中逢點。十二月初一日,與五番軍兵,當爲替代立番,各道監兵使處,依前知會調送之意,敢啓。傳曰,知道。
洪葳,以兵曹言啓曰,缺二行改差,其代,以在京無故人,後政差出,何如?傳曰,允。
洪葳,以司僕寺官員,以提調意啓曰,今此國葬發靷及陵所親行擧動時,人馬入把,全是本寺之事,而正洪處尹,殯殿都監都廳,僉正柳頲,國葬都監郞廳,主簿趙禧錫,山陵都監郞廳,皆除本司之仕,而判官韓翼文,又差迎接都監郞廳,無故之員,只有主簿李善基。整頓許多人馬,分把各差備,決非一員所可兼察,方帶三都監之任者,有不敢請改,韓翼文,則新差迎接都監郞廳,別無首末詳知遞易難便之事,韓翼文,迎接都監郞廳改差,卽爲使之專察本職,何如?傳曰,允。
洪葳,以義禁府言啓曰,近日判義禁府事李時昉,連在陳疏中,又被臺論,久未行公,濟州罪人放未放公事,全南道査覈狀啓,及領敦寧府事李景奭箚子,旣已啓下。且各人等照律公事及閔堣刑推窮覈之擧,俱係重大,揆以事例,臣等不敢獨爲擧行,待判義禁出仕後,竝爲回啓擧行之意,敢啓。傳曰,允。
夜二更三更,電光。四更五更,雷動電光。以上燼餘
上在昌德宮廬次。
有政。
大王大妃殿·大妃殿·中殿,藥房問安。答曰,知道。
藥房都提調臣鄭太和,提調臣蔡裕後,副提調臣李應蓍啓曰,去夜風雨異常,繼以雷電,伏未審聖候調攝,何如?再昨劑入湯藥,連爲進御乎?臣等區區憂慮,敢來問安。答曰,知道。去夜雷電,出於深藏之後,達宵憂遑,不知所以爲諭,湯藥,連爲進御矣。
領議政鄭太和口傳啓曰,伏聞挽章今已缺三字都監,而其中或有不能解之文字,則不可不詳知然後用之,俾無未安之事。令政院,更加詳密,當改者改之,何如?答曰,言于政院,依爲之。鄭斗卿所製,至今人痛哭,遺詔闕尙書,似道崩天之痛,而文字出於何處乎?回啓曰,臣等亦以此句爲未解也。似是天崩之變,出於急遽,未及有遺命之意,而文字來處,則臣等未能知之,亦令政院,詳加察處爲當矣。傳于李應蓍曰,文字出處,問于製進之人。
金壽恒,以吏曹言啓曰,大臣處置政事,何以爲之?且來初十日,冬等祿政事爲之之意,敢啓。傳曰,知道。今日爲之。
政院啓曰,臣等伏見近日災異疊見,雨雹害樹,星躔失次,耳聞而目見者,無非可駭而可畏。乃於閉藏之月,大雷電而雨,嗚呼,此何景像耶?變不虛生,必有所召,不知何等禍機,伏於冥冥,而天之示警之至此也?殿下方在亮諳之中,孝思盡乎禮制,政令合乎人心,而猶且如此,此必皇天仁愛我殿下,先事而戒,未過而誨,欲使殿下,大驚動於初服,以爲終始至哉之地也。伏願殿下,益加惕厲,懋敬厥德,以答天意焉。至如消弭之策,亦必有在,而臣等見識不逮,不能有所開陳,仰裨萬一,臣等只用惶愧。惟願殿下,引接大臣以及儒賢,講求而施行,務存着關,勿循文具焉。臣等待罪近密,不勝憂愛,區區所懷,敢此仰達。答曰,因孤不德,災異疊出,憂懼之餘,觀此啓辭,實是格言,孤深嘉歎,可不惕念焉。引接大臣等事,當依啓辭施行。
吏批,判書宋浚吉進,參判李一相病,參議趙復陽病,行都承旨李應蓍進,原平府院君元斗杓,以金宇亨爲副校理,黃道宏爲兵曹佐郞,李海賓爲洪原縣監,李在中爲西部主簿,朴廷蓍爲兼良才察訪,待敎單宋昌·譯官方孝敏·譯官李芬以上嘉善。
兵批,判書鄭致和進,參判南老星進,參議宋國澤病,參知李弘淵病,右副承旨李殷相進,領中樞府事元斗杓,以劉忔爲武兼,鄭之虎爲僉知,李世選爲兼內乘,柳淰·金是聲爲副摠管,訓鍊參軍單金勳,奉事單金克立,權知參軍單黃得秋,副司果曺忼·徐正履·南夢賚,護軍朴世城·安應昌·趙珩,副司直南九萬。
金壽恒啓曰,因領相啓辭,挽章中當改之語,雖已啓下,令政院,更加詳察以改事,命下矣。啓下挽章中,司藝李時省所製,篇篇荒雜,無一可觀,群議皆以爲不可苟充仍用云。此挽章,雖已啓下,減去勿用,令該曹,以他人改付標,何如?且戶曹參判呂爾載製進挽章中,亦有未妥之語,故使之改入,而其餘挽章中可改之處,亦當更加詳察以改矣。未入啓之前,所當還給以改,而紛擾之中,未及就察,今始煩稟,不勝惶恐,敢啓。傳曰,知道。勿爲惶恐。
金壽恒啓曰,鄭斗卿製進挽章,至今人痛哭,遺詔闕尙書之句文字出處,問于製進之人事,命下矣。問于鄭斗卿,則以爲漢時人君遺詔,尙書必錄之,魏其侯竇嬰,景帝時更遺詔曰,事有不便,以便宜論上,及灌夫被罪,嬰欲救之,使昆弟子,上疏救灌夫案,尙書則無大行遺詔,田蚡劾嬰矯遺詔,以此獲罪,今之言闕尙書者,別無他意。天崩急遽,遺詔不下,故尙書不得錄,臣民罔極之中,尤益罔極云。其意雖曰如此,而引諭之語,似涉未妥,使之改入,何如?傳曰,此回啓殊甚。缺十三字
李殷相,以兵曹言啓曰,先來軍官黃應都·李衡鎭,譯官李芬·方孝敏等,竝加資事命下,而黃應都·李衡鎭等,皆未經準職,何以爲之?敢稟。傳曰,自前如此之人,雖未準職,有陞堂上之規乎?考啓。
以備忘記,傳于李應蓍曰,前原平府院君元斗杓,前都承旨趙珩,竝敍用。今番先來軍官,似當有賞職酬勞之典,軍官黃應都·李衡鎭,譯官李芬·方孝敏等,竝加資。
傳于金壽恒曰,戶曹判書許積處,遣御醫看病。
洪葳,以迎接都監言啓曰,司僕寺判官韓翼文,因本寺啓辭,都監郞廳改差事允下,而又接忠勳府大臣移文,則發靷時路祭奠物,都事具鋈次知熟設,斯速改差云。本府郞廳,只有都事一員,勢難兼察都監之任,郞廳具鋈,亦爲改差,其代,當以有實職者塡差,而勤幹之人,竝入於三都監,不得已以前郡守徐正履,前縣監南夢賚差下,使之察任,何如?傳曰,允。
洪葳,以迎接都監言啓曰,都監郞廳前郡守徐正履,前縣監南夢賚,依前例,口傳付軍職,冠帶常仕,何如?傳曰,允。
李正英,以兵曹言啓曰,在前陵幸時,留都軍兵,以京畿八營軍兵,輪回受點調用矣。今此大行大王發靷時,大駕陪往,則亦當有徵兵留都之擧,依前例京畿八營,豫爲書啓受點,臨時標信下送調發,何如?傳曰,允。
判尹李時昉疏曰,伏以臣,年迫桑楡,筋力已盡,福過災生,疾病嬰身,其不堪强策衰朽,報效涓埃,非但自知甚明,抑亦同朝之所知,而遭此天崩罔極之日,不敢以病爲辭,黽勉供職,以至于今,而左邊偏虛之症,最是臣風漸之可畏,入冬以後,轉向缺一行厚,爵名猶存,京兆事務之劇,金吾議獄之緊急,緣臣一人而曠廢,撫躬危懼,罪戾日重,此臣之所以冒死哀籲,而不自知止者也。伏惟聖明,曲加憐察,將臣所帶職名,竝賜鐫免,不勝幸甚,臣不勝兢惶悶蹙之至。答曰,省疏具悉卿懇。此何時而卿之言病至此哉?勿辭速出察職。以上燼餘
上在昌德宮廬次。
下直,朔寧縣監睦嗜善。
藥房都提調鄭太和,副提調李應蓍啓曰,雪寒頗緊,伏未審夜來,聖候調攝,何如?前劑入淸熱導痰湯三貼,當盡於昨日,今將更爲議藥,依前入診,何如?答曰,依啓。
上御廬次,藥房入診。傳于李應蓍曰,史官只一員入侍。藥房都提調鄭太和,副提調李應蓍,記事官宋昌,醫官權愉·梁濟臣·成後龍入診。
入診後,藥房問安。答曰,知道。
入診時,上曰,義禁府久不開坐,判義禁命招,卽爲開坐,可也。
藥房再啓曰,臣等與諸醫相議,則補中益氣湯,加麥門冬各一錢,五味子·砂仁炒硏各五分,黃栢酒炒三分,連進宜當云,此藥五貼,爲先劑入之意,敢啓。答曰,知道。
傳于李殷相曰,山陵看役事,內官出去,騎馬二匹·卜馬一匹,依前例立之。
李殷相,以兵曹言啓曰,先來軍官黃應都·李衡鎭,譯官李芬·方孝敏等,竝加資事命下,而黃應都·李衡鎭等,皆未經準職,何以爲之?敢稟。傳曰,自前如此之人,雖未準職,有陞堂上之規乎?考啓事傳敎矣。取考前例,則先來軍官表偀·具仁墅·尹徵顯·金汝俊等,皆未經準職,而因一時特命,陞堂上矣,敢啓。傳曰,然則依例,陞堂上。
金壽恒啓曰,發靷時,承旨二員,例爲進去,而自初度習儀隨參,仍爲陪往矣。明日是初度習儀,何承旨進去乎?敢稟。傳曰,左右承旨進去。
李殷相,以義禁府言啓曰,今日入診時,傳曰,義禁府久未開坐,判義禁命招,卽爲開坐可也事,傳敎矣。聖敎如此,所當卽爲開坐,而判府事李時昉,陳此辭職批下之後,日勢已暮,同知事南老星,入直兵曹,非但僚員不齊,許多議啓之際,必爲犯夜,待明朝,將爲開坐之意,敢啓。傳曰,知道。
李殷相,以刑曹言啓曰,本曹啓下公事,已至累度,其中循例之事,臣不得已姑爲擧行,而稍涉緊重之事,則判書李浣,方在陳疏調理中,參判李尙眞,受由在外,臣有難擅便,待判書出仕後,同議回啓之意,敢啓。傳曰,知道。
李殷相啓曰,缺七字書入之際,不能詳察,致有落字,臣不勝惶恐之至,其公事付標以入之意,敢啓。傳曰,知道。
領議政鄭太和,左議政沈之源等箚曰,伏以近來災異之現,愈往愈甚,無非可懼之象,而至于昨夜風雨雷電之作,尤極驚慘。仰惟聖明臨御未久,一號一令,動合人心,何嘗有召災之失,而天之示警,乃至於斯,其故安在?此誠不難知也。臣等俱以無似,待罪相臣之列,絲毫無補,尸素有譏,上不能贊襄新化,下不能厭服衆望,憒憒隨行,尙不知退,妨賢路而誤國事,臣等之罪,固已多矣。古之遇災策免大臣,其意豈徒然哉?伏乞聖命鐫免臣等之職,改卜賢德,以答天譴,以安私分,不勝幸甚。取進止。答曰,省箚具悉。噫,此皆孤之才德,不合天心也。何由於卿等而有哉?卿等安心勿辭,益懋厥德,以輔不敏孤過失。
漢城府判尹李時昉箚曰,伏以臣,病勢情事,俱不敢强顔朝端,而當此因山日迫,朝野遑遑之時,旣承聖批之丁寧,揆諸分義,理難退伏,所當力疾强起,扶曳隨行,而第念金吾之職,實非等閑,長官尤難,苟非其人,其於玷辱名器,所關非細。臣本無似,承乏苟充,臣惟自愧,人謂斯何?試以近日之事言之,因一妄作,負謗已厚,自訟不暇,敢議人罪乎?召牌之下,不得不趨詣闕下,而以臣今日情勢,決不可更入金吾,冒參議讞之列。伏乞聖明,曲加憐察,亟賜遞免,擇人改授,使朝廷不失器使之義,而微臣得免妄冒之罪,不勝幸甚。取進止。答曰,省箚具悉。卿以年老宿才,何不慮國事之孔艱而過嫌若是哉?勿辭從速議啓,無使罪囚遲滯焉。
左參贊宋時烈箚曰,伏以臣之本職及兼帶,屢乞鐫免,終不得允許,嚴廬之下,不敢復瀆,而惟是缺一行擧動之日,不可曠廢。又不可代攝,而臣之疾病,萬無自力之望,伏乞亟賜遞改,以便公私,不勝幸甚。取進止。答曰,省箚具悉卿懇。摠管非必盡參於陪從之列,有何遞職哉?勿辭善攝。以上燼餘
上在昌德宮廬次。
右承旨臣李正英啓曰,臣承命馳進典獄署,點檢在囚罪人,則啓覆罪人七名,啓下罪人七名,竝十四名計除,各衙門所囚五十七名內,本院因內醫院官員,請罪漢城府戶籍書員吳起龍次知有禮,中部戶籍書員正妻玉今等,司憲府因南部牒呈,其上典丙男,其洞內尊位隔墻家,高聲詬辱,逃避不現事,次知開環,刑曹因典獄署牒呈,所囚本署守直軍士長水居尹唜上,則以越獄罪人業伊處往來使喚事被囚,而刑房書員,旣以此事,方爲受刑,書吏使令,亦爲分輕重施罰,則迷劣遐方軍士,似無知情用奸之事,故以上四人,則體聖上欽恤之盛意,卽爲放送。宣惠廳所囚市人張唜立次知亂香,歲幣不納事也,營繕書員洪承大次知有惠,橋梁所用雜物偸食,謀避不現事也,所犯不至重大,故姑今保放,以待該衙門處置。其中以戶曹關所囚梁義信,則本曹負債銀子,已爲準數備納受尺,而以其同務黃大吉逃走不現之故,仍囚云,所謂黃大吉之女孝悌者,旣以其父次知囚禁,則黃大吉之現身與否,似不在於梁義信之囚不囚,而其間或不無曲折,故不得處分,令該司,從速査處。其他在囚者,亦令各衙門,從速處決,俾無隆寒滯獄之弊,何如?答曰,依啓。從速處決事,嚴明申飭。
金壽恒,以國葬都監言啓曰,發靷時班次,慮有錯誤之弊,作爲圖式,以備睿覽,前例如此,故今亦作圖以進之意,敢啓。傳曰,知道。
金壽恒,以戶曹言啓曰,以承旨典獄摘奸啓辭,本曹負債銀子不納人梁義信,已爲準數備納,而以同務黃大吉逃走之故,仍囚。大吉之女孝悌,旣以其父次知囚繫,則大吉之現身與否,似不在於義信之囚不囚,其間或不無曲折,令該曹査處事命下矣。丁酉九月黃大吉·梁義信等,同受本曹木綿缺二字,銀子四百二十五兩六錢,而梁義信缺一行云者,指此先納之數而言也。渠是當初同受之人,而大吉逃走不現,則未納之數,義信所當準數畢納,不可輕易放釋,令該曹,未準之銀,義信及大吉處,從速督納後,放送,何如?傳曰,允。
以掌隸院來庚子式年推刷事,因傳于李正英曰,此事因多有疏漏處,問于該院以啓。
傳于金壽恒曰,右副承旨李殷相,是新堂上,耳掩似未及措備,日寒如此,今下貂皮·紗帽·耳掩賜給。
李殷相,以扈衛廳言啓曰,扈衛大將原平府院君元斗杓罷散時,其軍官因傳敎,姑爲移屬於臣太和矣。今則元斗杓旣已復職,其廳軍官還送之意,敢啓。傳曰,知道。
李殷相,以御營廳言啓曰,本廳軍色郞廳許珽,迎接都監郞廳啓下,本廳郞廳,則曾無都監郞廳差出之規。且本廳事務,極爲煩劇,而本職,又是刑曹佐郞,則勢難三處兼察,都監郞廳,令都監改差,何如?傳曰,允。
大司憲蔡裕後疏曰,伏以小臣,未效螻蟻之蓐,强延犬馬之齡,泯忍到此,何以爲心?惟當奔走彈竭,以盡涓埃之報,而第臣痼疾之餘,添得寒疾,症勢甚重。且臣遠行漸迫,將攝未易,昨日問安之列,亦不得進參,臣之情勢病勢,極爲憫迫,臣之本職及內局提調,先乞遞免,以便公私,無任懇迫之至。答曰,省疏具悉卿懇。卿其勿辭,調理察職。
戶曹判書許積疏曰,伏以臣,尫羸善病,自昔然矣。不幸素患之症,猝重於見困同席之際,不知之人,初疑因此引疾,而到今問者,目見危惙之狀,莫不憂其不起而悶憐之,人鬼之間,只一髮耳。如使臣有萬分一自力之勢,則當此因山漸迫,擧國哀遑之日,豈敢一向屛伏缺一行罔念國事之急哉?僚友缺四字臣本無意於相較,向者一疏,雖出於勢不獲已,臣實愧懼之不暇,又何敢以此芥滯於胸,必欲終至遞免而後已哉?只以抱病尸官,爲病中一病,不避濫猥,累煩呼籲,臣之罪戾,不啻稠疊,而聖批,輒以安心勿辭爲諭,繼之以遣醫看病,救之以千金珍劑,生死肉骨,未足以喩其恩,臣誠感殞,無地措躬,痿不忘起,到此益切,而顧臣狗馬之疾,不是偶感之證,根於暑雨之時,作於凉生之後,累發累止,至於今日而極矣。自逢初秋,已患寒縮,雖在溫和之日,若臥霜雪之中,及至前月念後,寒縮益甚,殆不可堪。多服峻劑,取汗過度,縮寒雖減,中氣太虛,手足戰掉,不能自定。腹中空虛,語言不屬,終日不食,達夜無眠,奄奄氣息,日就澌盡,復起爲人,固不可志。設令枯荑朽株,得蒙雨露之沾濡,少延晷刻之殘喘,陳力就列,決不可期於時日之間耳。螻蟻之命,有不足恤,而都監習儀,迫在明日,旣在提調之列,獨不得隨參,則臣子分義,掃地盡矣。此臣所以日夜拊心,繼以泣血,欲蒙遞免,無誤大事者也。至於地部之事,亦異平日,必須前期料理,可以策應不窘,而臣方僵仆,而爲曠廢僨敗之患,勢所必至,患至而後罪,臣亦無救於事矣。其敢曰同僚旣已代勞,而晏然於心乎?此尤臣之惶悶者也。玆敢更罄肝肺,觸冒鈇鉞,伏乞聖慈,諒臣悶迫之悃,將臣本職及兼帶都監提調,亟賜鐫免,以便公私,不勝幸甚。答曰,省疏具悉辭意。地部之任,不可頻數遞易,卿其安心,勿辭調理察職。仍傳曰,遣御醫安景昌,往來看病。
領敦寧府事李景奭,伏以臣,曾見咸鏡監司趙啓遠馳啓,極陳北路饑荒之狀,請移他道之粟,心甚急之,徑陳拙策,言未盡意。蓋己丑失稔,不至於向年之甚,而猶有嶺東船運之擧,意謂移粟之請,必非得已,果爲之,則似當豫講,而欲償嶺穀者,爲南民地也。今見其追啓,則北邊儲粟,自可以賑飢云,臣之妄計,歸於過慮,深以爲幸,而自訟其率爾也,不勝惶恐。且臣有所大懼於心者,又未能自已,敢此冒瀆焉。秋雷繼作,冬亦不止,前夜震電,又何甚也?臣竊稽易之震曰,震,亨。傳曰,震爲動,爲恐懼,爲有主,震而奮發,動而震,懼而修,有主而保大,皆可以致亨,故震則有亨。又曰,震來虩虩,笑言啞啞。傳曰,虩虩,顧慮不安之貌,處震如是,則能保其安裕,故笑言啞啞。又曰震驚百里,不喪匕鬯。傳曰,人無不懼而自失,惟宗廟祭祀,執匕鬯者,則不致於以失,盡其誠敬之心,則雖雷震之威,不能使之懼而失守,故臨大震懼,能安而不自懼,惟誠敬而已。本義曰,不喪匕鬯,以長子言也。彖曰,震來虩虩,恐致福也,笑言啞啞,後有則也。本義曰,恐致福,恐懼以致福也,則法也。彖之終曰,出可以守宗廟社稷,以爲祭主也。傳曰,謂其誠敬,能不喪匕鬯,長子如是而後,可以守世祀承國家也。本義曰,出,謂繼世而主祭也。象曰,洊雷震,君子以,恐懼修省。上六曰,震索索,視矍矍,征凶,震不于其躬,于其隣,旡咎,婚媾有言。傳曰,索索,消索不存之狀,矍矍,不安定貌,隣者,近於身者也。能震懼於未及身之前,則不至於極矣,故得無咎。聖人於震終,示人知懼能改之義,爲勸深矣。婚媾,所親也,謂同動者有言云,居震之上,始爲衆動之首,今乃畏隣戒而不敢進,與諸處震者異矣,故婚媾有言矣。本義釋索索矍矍之象曰,以是而行,其凶必矣。能及其震未及其身之時,恐懼修省,則可以旡咎,而亦不能免於婚媾之有言,戒占者,當如是也。震之垂戒也,其亦深切著明矣。夫災變之生,孰非可懼,而大雷電於秋與冬之月,轟轟燁燁,不寧不令,若是其洊,仍其爲可懼,又就甚焉。聖明新嗣,如初日之臨照,有何疵類之可議,而天之戒懼之也,殷勤不已,愈往愈深,其敢不爲之益加驚動,而大有所修省乎?驚動無他,敬而已矣。修省無他,誠而已矣。一敬,足以敵千邪,一誠,足以退百僞,于以正心,邪不得以干矣。于以應事,僞不得以容矣。以聖上濬哲文明之資,於此焉,愼思之,篤行之,繼而無倦,則譬猶孝子起敬,嚴父回怒,休和之福,可期致於兢業之中矣。然而聖人無所不愼,而賢弟子謹識其動靜,表出而記之曰,子所愼齋戰疾,齋與疾,不可竝言,而特示其愼之之道,一也。天意難測,而以大易之義,推而言之,則其所以戒告殷勤者,似亦有以啓聖心而愼乎疾也。伏願殿下,反覆乎震卦之恐懼,深思乎上六之旡咎,必以心先王之心,缺五字之憂,永奉宗廟社稷,迓景命於無疆,爲盡缺二字頃步之行,存少愈之戒,一動靜間,罔敢自輕,則是亦敬天畏天,致亨致福之大道也。時事之可言者,難以一二,而若論其急務,保民爲先。孔子不曰節用而愛人乎?輕徭薄賦,亦孟子之訓,苟能行此,則民安得不保,國安得不治?伏願殿下,聖賢之言,爲必可行,行之今日,則邦本固,而天步安矣。至於弊政,亦不可悉數,而姑言其最,則紀綱不立,公道宜恢,風俗日偸,敎化宜明,刑訟不平,庶獄宜愼,侈汰漸甚,儉德宜昭,凡此數者,特其梗槪,而亦不可不及此時而加之意也。且白骨徵布,黃口充丁,言之慘矣,禁之久矣,而官吏不謹奉行,朝廷亦無以救正,大行大王深用惻念,特令廟堂,別爲裁處,而未及完了。言及於此,益增摧隕,未知卽今何以處之?雖非可繼之道,當凶年,免一歲徵責,爲惠亦大矣。外方諸營布木之儲,雖不能充足,若損內各司所儲而添補,則蔑不濟矣。自上命備局,講求而速行,則於先朝,無失信之事,在今日,有善繼之美,不亦宜乎?且海西,疲於酬應,與關西略同,朝廷軫念,自前有加五斗之捧,時或量減,屬玆歲敝,又當站役,可無顧恤之事乎?臣迷妄未能詳記,而己丑之冬,似減其二斗,今者黃海監司請減,而朝廷不許,爲經用之不贍也。以臣淺見,雖減其一斗二斗,似不至於匱乏,今年此時,卽己丑之冬,行先朝已行之政,恐不可已也。臣昏耗甚矣,而愚衷所激,輒復妄達。且緣寫手未遇,以致晩暮,今始投呈,尤不任戰汗之至。取進止。答曰,省卿箚辭,無非戒誨之至言,可不體念而服膺焉?餘他等事,當令廟堂議處矣。啓下備邊司。備邊司啓目粘連啓下是白有亦,軍丁物故,兒弱徵布之弊,大行大王深欲變通,已令各道査報,而往復之間,自至遲延,外方文書,今始齊到,臣等方加査準,當爲啓稟。缺八字海西五斗收米,道臣曾有請減之缺一行未相議防啓爲白有如乎,大臣如是陳箚,雖減其一二斗,似不至於匱乏是如爲白昆,令該曹,依箚子參酌減捧宜當,以此分付,何如?啓依允。戶曹啓目粘連啓下爲白有亦,兩西各邑水災之餘,又被雹災,蠲除民役,不容少緩,而今此五斗之米,乃是恒貢之價,當初折定,亦甚輕歇兺不喩,該曹經費,多有不足之憂,廟堂於道臣請減之啓,蓋出於此是白如乎,大臣爲慮海西歲敝民困,依己丑冬已行之政,雖減其一二斗,似不至於匱乏是如爲白有旀,右議政榻前所啓,兩西之民,今方饑餓,不可無別樣顧恤之擧,收米似當有量減之事。尤甚被災處,則全減之,次處則半減事,自備局覆啓允下爲白有在果,取考前日文書,則非己丑冬,庚寅二月分,因大臣啓辭,海西每結,各減五斗爲白有在果,本曹經用,雖甚切急,大臣請減,意非偶然。饑民蠲役,荒政所先,被災尤甚官,則每結各減二斗,之次官,則每結各減一斗,以示朝家軫恤之意宜當,兩道監司處,以此知委,何如?啓依允。
吏曹參議趙復陽疏曰,伏以臣,積傷餘喘,素多疾病,慘經喪禍,心死形存,雖黽勉自力,隨行供職,蓋無不病之日矣。前月猝値凜寒,感冒尤重,背寒失音之症,彌留呻痛,將及月餘,當山陵迫近百僚奔遑之日,不敢以賤疾,有所煩瀆,服藥調治,冀幸少愈,而轉輾添感,自至增劇。今則食飮頓廢,元氣消敗,寒熱竝作,頭腹俱痛,症根旣甚,藥餌無效,委頓枕席,已至十餘日矣。如臣庸陋,叨忝匪據,致使身無所患,夙夜在公,猶有癏曠之疚,況疾勢至此,無路供仕,天官佐貳,豈是虛帶養病之地哉?疾痛之中,尤積惶悶,玆不得不冒死,呼籲於哀疚之聽。伏願聖上,俯垂憐察,缺二行臣伏見近日災咎之稠疊,已可憂懼,昨來雷震之作,則正當閉藏之月,轟轟燁燁,殆甚於盛夏,其爲驚愕,可勝言哉?不知何等禍機,伏於冥冥之中,而天之示警,乃至於此也。伏惟殿下,新服景命,方居大慽,哀毁之過,自盡禮制,政令之間,動合人心,人心胥悅,天意可知,有何闕失,可召災沴?意者仁愛之天,欲使殿下,大警動于心,而益懋其道,以至成乎厥德也。殿下其可不震惕自省,奮發大志,以答上天之深戒,以永祖宗之丕緖乎?殿下雖亮陰罔極之中,然其心志之所存,則必有定向,而異時功烈之崇卑,都在於今日立志之高下,臣不敢知聖志之所居,其果以古昔者聖賢之志爲志否也。夫天下之事業,以立志爲先,必志之在先,而事從其後,以我殿下聰明睿智首出之資,今於立志之初,誠能奮然以聖賢自期,則豈有不能至聖賢地位者乎?今之言者,或有以一二儒臣,將有歸意爲慮者,臣則以爲不然也。若見聖志決然,以聖賢之志爲志,則彼將竭心畢慮,以圖協輔之不暇,而巖穴深藏之士,亦將幡然而起,皆思精白而進矣。臣生逢聖作,不勝堯·舜吾君之望,而猶恐聖志,或不以第一等地位事業自居也。適見天戒之非常,愚衷自激,夜不能寐,略陳一得之瞽言,伏願聖明,不以人廢言,留神猛省焉。且臣竊見今年農事,初則有似豐登之望,而水潦風雷,節節爲害,終爲大不實之歸,秋冬市價,無異春夏飢饉之時,民間皆言旱穀之大無,則倍甚於前年,而水田缺二行前頭民事,誠極憂慮,而其中畿甸之民,方隨力於山陵大役,又當客使之策應,此則諸道之所無也。當此失稔之時,根本之地,理固宜優,而其力役之重於他道,又不啻累倍,蠲其貢賦,以稍慰其心,而少寬其力,宜在諸道先,經費雖屈,亦不可計也。至於田穀,乃是全失,而竊聞兩倉田稅之太,頗有餘裕,雖有所減,可以支用,畿甸春秋大同及稅太,竝宜量減,以施一分之惠,在所不可已也。伏望聖明,特垂軫念,亟命有司,適議施行,實爲幸甚。臣無任悶迫祈懇,激切瞻望之至。答曰,省疏具悉。爾之所陳之言,實是愛予之至誠,可不體念焉?末端事,尤爲緊切,卽令議處矣。勿辭調理察職。以上燼餘
上在昌德宮廬次。
藥房,大王大妃殿·大妃殿·中殿,問安。答曰,知道。
藥房都提調臣鄭太和,副提調臣李應蓍啓曰,雨雪相仍,日氣不調,伏未審夜來,聖候何如?再昨劑入補中益氣湯,連爲進御乎?臣等區區憂慮,敢來問安。答曰,知道。湯藥連爲進服矣。
李殷相,以掌隸院言啓曰,缺二行漏處,問于該院以啓事,傳敎矣。式年推刷事目,非一時撰出之比,取考各式年已行事目,或加或減而爲之,比諸乙未大推刷事目,則其爲詳略,大相不同,式年推刷事目,與大推刷事目,自別故也。至於未盡條例,則追後啓下伏料矣。傳敎內疎漏處,臣本昏謬,未及省察,前日式年事目,反覆參考,而似無異同,惶恐敢啓。傳曰,知道。然則其事目還入。
洪葳,以吏曹言啓曰,當初挽章製進官抄啓時,右議政鄭維城,依例啓下,而還朝遲速,未可豫料,其代,以他員改付標矣,今則入京不遠,大臣之未參製進,事體未安,別單書入之意,敢啓。傳曰,知道。
洪葳,以漢城府言啓曰,頃者南道監役官牒報,內外所掌山松木,本月初一日雨雪交下之際,或半折,或顚仆者甚多,而至於折枝者,不可勝數云。卽爲發遣本府郞廳,南山內外詳細摘奸,內則自倉洞,至南小門洞,外則自雨水臺,至往十里,松木中小竝,或拔根或中折者,多至一千三百五株,而他山則別無所報,故亦令監役,摘奸馳報矣。東道則東大門外近處,中小松竝六條,西道則鞍峴近處,小松九株,亦爲風落云。在前雖有大雪,松木之壓折,未有如今日者,非但事甚驚駭,空棄亦爲可惜,取其中可合材木者,用之於本府官廨改造之處,其餘則訓局·摠戎廳焰焇煑取及軍務衙門工作處分給,使之取用,何如?傳曰,允。
以掌隸院庚子式年事目,傳于李殷相缺二行。
洪葳,以敬慕殿參奉,以入番宗室意啓曰,殯殿次知中使尹完,次知傳敎內,魂殿·山陵三年內,以何色淸蜜進用乎事,傳敎矣。己丑年魂殿·山陵餠果,例用黃蜜,而水正果淸蜜追淸,則擇其黃淸中,品好者進用矣,敢啓。傳曰,知道。黃淸,色濁味酸,不合祭用,以白淸封進事,分付。
原平府院君元斗杓疏曰,伏以臣,侍藥內局,竟遭窮天罔極之痛,而臣則冥頑無狀,不卽滅死,臺彈重發,擬律至嚴,而臣則叨冒寵榮,偃息江郊,仰感天地之大,所以曲遂於微臣者,雖使父兄而處臣,其僥倖,曾不若此。第臣痛裂之懷,至此益無自慰,崩迫之情,居常如無所容。只願一縷遄化,少紓此心,近又節序易遷,五月之期奄臨,臣隣之痛,彌切於此時,而負累賤臣,尙復何如?中夜嗚號,寢席有涕,不意恩敍特降,盡湔罪穢,許令沐浴於新化,臣驚遑之至,亦有識知,豈不欲仰體天意之所存,奔走承命之不暇,而顧其負罪至重,殺身莫重,物論纔定,彈墨猶在,則何敢唐突朝端,辱聖明之煎拂,重愚臣之罪過乎?臣情到此,尤增狼狽,撫躬隕泣,不知所言。伏乞聖慈,天地父母,俯諒迫逐之懇,亟回成命,以安愚分,以謝公議,不勝幸甚。答曰,省卿疏辭,不覺痛泣而塡塞,此豈卿之罪也?雖不敢違公議,而實無罪於卿矣。卿其安心,勿辭速出行公,以副孤意。以上燼餘
上在昌德宮廬次。
下直,宣沙浦僉使車以乘。
敬慕殿參奉,以入番宗室意啓曰,昨日本殿啓辭內,殯殿次知中使尹完次知傳敎內,魂殿·山陵三年內,以何色淸蜜進用乎,傳敎矣。己丑年魂殿·山陵餠果,例用黃淸,而水正果淸蜜追淸,則擇其黃淸中品好者,進用矣,敢啓。傳曰,知道。黃淸色濁味酸,不合祭用,以白淸封進事,分付事,命下矣。缺一行用事,分付該曹乎?惶恐敢稟。傳曰,追淸正果,淸極擇用之,其餘餠果,雖用黃淸,可矣。
李殷相,以掌隸院言啓曰,以掌隸院庚子式年事目,傳曰,疑其未盡還入考之,則與內上謄錄,多有相左之處,更問以啓事,傳敎矣。式年推刷事目,非時撰出,而加減已行科條,入啓之意,昨日草記,已爲陳達矣。傳敎中內上謄錄,伏未知何年推刷謄錄,而今此事目,則丁酉式年推刷事目啓下之後,備邊司以爲纔經乙未大擧,又行式年推刷,則騷屑之患,殊涉可慮,特爲權停,待庚子式年擧行事,蒙允停止,而其時自上,亦有措語未瑩,故屢次下問矣。事目中,勿爲如是泛然缺一字加措語,明白添入可也事爲敎,故本院,添入數三條件啓下,則此外似無未盡之事,而聖敎如此,惶恐敢啓。傳曰,未盡條件,詳察添入,可也。
李殷相,以陪往大將言啓曰,前郡守魚尙佶,前府使李洺立,時無職名,令該曹,口傳付軍職,冠帶常仕,何如?傳曰,允。
備忘記,傳于右副曰,今下弓矢,宣沙浦僉使車以乘給送。
洪葳,以迎接都監言啓曰,以御營廳啓辭,郞廳許珽改差事,允下矣。其代,以刑曹正郞李旭差下,使之察任,而可以幹事之人,多入於三都監,艱難塡差,旋卽遞改,今後切勿許遞,以存事體,何如?傳曰,允。
李應蓍啓曰,小臣,與左承旨姜栢年,右承旨李正英缺十字傳曰,知道。
李殷相啓曰,缺八字今日賓廳坐起日次,而大臣以下習儀進去,不得開坐之意,敢啓。傳曰,知道。
弘文館副提學兪棨,校理任翰伯,副校理李時術,修撰安後說,副修撰金萬基等,伏以天人一理,上下無間,喘息呼吸,有感必通,故古之人,有遇災而亡,亦有遇災而昌者。蓋天之示警,必有其故,疾威之加,而仁愛存焉。承天之命,而爲之宗子者,苟能遇災警懼,側身修省,則天心克回,而國以昌焉,厥或傲忽,天戒謂不足畏,則禍孼遂成,國乃亡焉,考之前史,龜鑑昭彰,嗚呼,可不懼哉?今殿下遭罹,惸惸在疚,宗社之危,不啻綴旒,擧國臣民,憂懼遑遑,而只恃聖德罔愆,與天同德,庶幾聿迓天休,新我邦命,而不幸淫澇極備,風雹交災,民務國計,誠可哀痛,而乃者雷震兩變,改發於藏陰之月,霰雪紛糅,而震雷轟燁,陰陽愆錯,氣象乖戾,旬日之內,洊至疊發,此與詩人所歎,不寧不令,春秋所書,雨雪震雷者,變怪之狀,千載略同,臣等不勝驚懼,心寒體懍,未知何等禍機,伏在冥冥,而天之警動,一至此哉?聖德如日方升,新政未有闕失,致此之故,不敢妄指,而災咎之應,誠難傅會也。雖然,仁愛之天,若是諄諄,則比類而求之,亦或有可言者矣。臣等竊考震之爲卦,著於大易,其德爲動,而其究爲躁爲驚,憂眚災之象,故考諸往志,非時之雷,多爲驚動之戒,聖人見重震之象,而繫辭不過曰恐懼修省,嗚呼,盡之矣。夫天下之吉凶悔吝,生乎動,苟不度勢量力,率意輕動,則旣無缺二行耳提,則臣等竊意天之所以憂愛殿下者深矣。目今因山旣迫,劍舃將閟,凡在含生之類,莫不奔號擗踊,矧在殿下大孝至慟之情,夫焉有紀極哉?一臨玄宮,永訣終天,禮之盡而誠之至矣,夫誰敢有言也?只是聖候違豫,已浹四朔,雖云小愈,元症尙劇,危厲種種,不一其端,當此凌沍之節,必欲自致筋力之誠,則必至之憂,難及之悔,萬萬有不能盡言者,此非但臣等之憂也,實是擧國臣民之所共焦心煎慮者也。人心若此,寰內淘動,祖宗陟降之靈,上天眷顧之心,所以震驚切迫者,宜如何哉?一告之不足,再告之不已者,蓋未必不在於此也。殿下纍然一身,上承祖宗,下臨臣民,容可自輕,而嘗試於必危之地耶?伏願聖明,亟召大臣禮官,議停山陵之幸,以上應天心,下副輿望,不勝幸甚。夫人主之心,亦一天也。古之人,以景星慶雲,烈風雷雨而驗之,一念善惡之間者,誠非空言也。方今聖慮,專於致危,方寸之間,萬念不入,而猶未免躬親庶政,酬酢事務,其所以動心思,發於行事者,一日二日,其幾千萬,雖復上聖之資,動合規矩,而省治之方,尤當謹嚴也。夫人心活物,危動難安,一念不誠,或起懈怎之漸,一事不敬,或萌放肆之端,一點之慾,或熾於烈火,一分之私,或障於天日,毫氂斧柯,涓滴江河,始於眇忽,終於彰大,此皆人不及見,而天獨先知者也。人主於此,可不深懼猛省,以求所以含天心而逭天孼者哉?至於天民之困於窮餓,天物之殄於奢侈,天心不豫,恒必於斯,殿下亦宜體天之仁,敬天之怒,益講蠲賑之策,以活赤子,痛革怙終之習,以淸濁俗。凡所以慰悅天心者,如孝子之事親,則疾威歸於仁愛,災咎轉爲祥慶矣。古語有之,妖孼人君之明鑑缺二行行,妖孼不勝善政,惡夢不勝善行故也。誠願聖明,謹動以善保其身,寡欲以善治其心,用善人行善政,終以克享天心,保乂無疆,宗社幸甚,臣民幸甚。答曰,省箚具悉。因孤才德之不合,皇天之疾威,至此其極,憂懼之餘,未知所爲。覽爾等之箚辭,無非憂愛,而戒誨之藥石,可不佩服而體念焉?然而今日罔極之痛,只在於隨駕,今若不爲陪從,終身之痛,何可量乎?然則此恨何解,此痛何除?痛恨未除,氣息難保,在後之添傷,未暇言矣,爾等,須哀矜而深思焉。以上燼餘
上在昌德宮廬次。
藥房都提調臣鄭太和,副提調臣李應蓍啓曰,伏未審此時,聖候調攝何如?日氣寒暖不適,閭巷凡人,亦多傷感,臣等區區憂慮,敢來問安。臣等仍伏念發靷漸近,又値望日,仰惟聖意,必欲出參哭禮,而症候雖入差境,元氣尙未完復,冒曉勞動,添傷之患,在所必致,臣等煎悶之心,到此益至,竝玆仰陳。答曰,知道。若過此日,更望何日?分崩之腸,到此益裂,罔極之外,夫復何言?卿等須體此意,勿爲過慮。
藥房,大王大妃殿·大妃殿·中殿,問安。答曰,知道。
李應蓍,以忠勳府言啓曰,本府有司堂上原平府院君元斗杓,旣已復職,仍前察任之意,敢啓。傳曰,知道。
李應蓍,以忠翊府言啓曰,本府有司堂上原平府院君元斗杓,已爲復職,仍前察任之意,敢啓。傳曰,知道。
李殷相,以摠戎廳言啓曰,本廳所屬壯抄軍,十月十五日爲始,分三運上番,準一朔替代之意,前已啓下矣。初運甲兵今已上來,逢點實數三百二十七名,分作三番,依前例與廣智營入直,訓鍊都監軍兵明日替代之意,敢啓。傳曰,知道。
李正英,以刑曹郞廳,以領·左相意啓曰,刑曹所管北道定配罪人中,全家及流三千里充軍等罪人,則不論於移配之意,該曹旣已稟定,其他定移者,亦爲抄啓云。此外別無更議之事,而取考文書,則流三千里中,咸興定配灣上軍官金秋直啓書,營吏金乃泓等,以丁酉年謝恩使行中,焰焇現捉之故,論罪定配,而其時事係彼中,雖用重律,原其情犯,容有可議,令該曹,移配似當。全家定配中,三水茄乙坡知定配文川假使金麗漢罪名,以高原郡守子弟凌辱,至於歐打,刑問三次後,自本道,全家定配云,觀其罪名,則不當至於全家定配。未知其由,令本道,明査曲折,啓聞處置,而凡係本道之人,定配於本道之類,則不可移送他道,參商罪犯輕重,土地善惡,折移於本道之內,勿移他道宜當,令該曹,依此擧行,本道監司處,亦爲行會,何如?答曰,依啓。
李正英,以義禁府言啓曰,缺二行禁喧二員,挾輦二員,駕導二員,駕後二員,當直一員,留司一員,當以十四員分差,而以本府都事十員,不得分兼,假都事四員及假書吏六人,趁三度習儀前,令吏曹,豫爲差出,俾無臨時窘迫之患,何如?傳曰,允。
金壽恒,以禮曹言啓曰,卽接寧陵參奉所報,則陵所三年內,依己丑年例,連用藥果,所用淸蜜,不足甚多。移文戶曹,相議定奪,俾無臨時窘迫之患云。取考長陵守陵官李澥狀啓,則其時因下敎,山陵則果爲連用藥果,所用淸蜜,加數磨鍊,今亦依此擧行之意,分付戶曹,何如?傳曰,允。
金壽恒,以禮曹言啓曰,己丑年冊封及弔祭勅使回還後,謝恩只以一起方物,磨鍊以送,而其後皇勅中曰,兼乏謝獻之儀等語,今亦仍用前規,則或不無誚責之弊,令廟堂,議焉,何如?傳曰,允。
金壽恒,以禮曹言啓曰,昨日發靷初度習儀時,大轝至興仁門,門內門外,皆以長短橫杠,替易弛擔之際,時刻頗遲,殿下亦當降輦,入小次。且發靷時,承旨·史官,則衰服,兵曹·都摠府,則麻布戎服,侍衛於大轝,而返虞時,當以吉服陪從,元事目中,竝以此付標以入之意,敢啓。傳曰,知道。
洪葳,以義禁府郞廳,以領·左相意啓曰,禁府所管北道定配罪人中,除勿爲擧論者外,各其名下,移配與減等量移,別單開錄,以竢上裁,而關西今年農事,亦未免凶荒,今此移配之類,不必入送西邊,參酌罪犯輕重,分送於南方沿邊宜當。令該府,依此擧行,何如?答曰,依啓。
掌令尹飛卿,持平李堥啓曰,諸宮家各衙門柴場漁箭,或稱立案,或稱折受,規外濫占缺二行,使其廣占橫侵之弊,猶夫前日,可勝痛哉。京畿交河縣地寅平尉宮柴場,稱以折受,籠絡甚大,無論士夫墳山,公然刈取,莫敢誰何。先朝革罷之敎,不啻丁寧,而畿邑不遠之地,尙且如此,事極寒心。爲其守令者,所當從實査覈,以爲奉行國法之地,而交河縣監安廷煜,掩置不報,致有濫雜之弊,殊甚可駭,請寅平尉柴場革罷,交河縣監安廷煜罷職。臣等,伏見禮曹傳關,發靷習儀及返虞習儀時,靈駕,天駕,導駕節次,當部漢城府·禮曹·戶曹·司憲府·兵曹·義禁府,竝皆進參事,分明磨鍊,而昨日習儀時,兵曹·義禁府,無緣不參。請兵曹當該堂上,義禁府當該都事,竝命推考。答曰,觀此啓辭,宮家之事,殊甚痛愕,卽當嚴禁,而第念若或明有折受之敎,累年刈取之餘,士夫入葬於後,其曲在彼矣,令攸司,明覈後處之。推考事,依啓。
傳于金壽恒曰,送藥久矣,必有難繼之患。左參贊處,遣主簿梁濟臣看病,書藥以啓。
戶曹判書臣許積疏曰,伏以臣,當此哀疚之中,未免疾痛之呼,勢難出於不獲,罪難容於萬殞。聖度涵弘,不惟不錄其濫越,而愛欲其生,恩遇此至,臣非木石,寧不感結於心腑?第臣所患,根柢深痼,煩悶寒縮,內外交攻,腹痛泄瀉,一時兼發,元氣已苶,危症百出,二旬僵臥,日就凘盡,比如枯損之株,雖蒙雨露之澤,而索然無復有一分生意者,屈指數日,溝壑且迫,尙何有陳力就列之望哉?念臣竊寵兩朝,報蔑絲毫,天地難欺,鬼神宜譴。適於此時,備員都監,思欲少,須臾毋死,隨陪廞衛,克襄大事者,實是缺二字之至願,而不幸病乃奪志缺三行聖慈天地父母,曲加憐察,竝許鐫免,以便公私,不勝幸甚。答曰,省疏具悉。缺二字卿其勿辭,更加調理察職。
行司憲府大司憲蔡裕後疏曰,伏以臣雖無狀,粗識分義,如非大段悶迫,安敢仰瀆於此時乎?臣之病勢,必須善加將攝,可作遠行,而行期漸迫,尙未差減,兩度問安及昨日習儀,皆未得進參,憂遑焦煎,罔知所爲。伏乞聖慈,俯察微誠,將臣本職及兼帶內局提調,先許遞免,以便公私事,無任懇祈切祝之至。答曰,省疏具悉。卿其勿辭,更加調理察職。
行大護軍趙珩疏曰,伏以臣,缺三字喘自分廢逐,退伏先壠之下,而跡阻哭。缺十餘行以上燼餘
上在昌德宮廬次。
傳于李正英曰,時囚徒所載宮奴忠逸者,以士夫墓山至近之地,斫伐作弊云者,無乃寅平慰家奴子乎?問于本曹以啓。
姜栢年,以戶曹言啓曰,傳曰,憲府啓辭中所謂諸宮家柴場,明有受敎,而應在革罷之中云者,何時受敎耶?詳問于戶判以啓事,傳敎矣。本曹所在前後文案,詳細相考,則往在丁丑年,因廟堂事目,諸宮家漁箭·鹽盆,有査覈錄啓裁減事,而柴場,則不在裁減之中。又於庚寅年,因臺諫所啓,諸宮家各衙門,士大夫鹽盆·漁箭·柴場査覈裁減時,壽進宮屬坡州柴場一庫,許令減去,而其餘諸宮家柴場,則有依舊仍存之敎矣。今年四月二十日司憲府啓辭,請令各道査出諸宮家各衙門漁箭海稅,及宮家柴草場啓聞革罷,則答曰,依啓。柴場·漁箭等處,直爲革罷,似未妥當,竝皆査覈啓聞後,察其規外濫雜者,革罷可也事批下,故自本曹,枚擧行會各道,使之査啓,而査覈啓聞,時未來到,待其査啓,方可稟處。此外無他柴場革罷之受敎矣敢啓。傳曰,憲府啓辭中,今此淑徽公主交河柴場處,無戶曹文案云。亦爲詳細査啓。
李正英,以義禁府言啓曰,尹湋更爲移配於遠道事,命下矣。尹湋定配元單子中,改付標以入之意,敢啓。傳曰,知道。
李正英,以義禁府言啓曰,本府郞廳,以領·左相意啓辭,禁府所管北道定配罪人中,除勿爲擧論者外,各其名下,移配與減等量移別單開錄,以俟上裁,而關西今年農事,亦未免凶荒,今此移配之類,不必入送西邊,參酌罪犯輕重,分送於南方沿邊宜當,令該府依此擧行,何如?傳曰,依啓事,命下矣。北道定配罪人移配之類,啓下元單子中,移配之處,各其名下,書塡付標以入之意,敢啓。傳曰,知道。
金壽恒,以戶曹言啓曰,以本曹柴場事問啓草記,傳曰,知道。憲府啓辭中,今此淑徽公主交河柴場處,無戶曹文券云。亦何細査啓事缺二行反貼關□□月到本曹,自本曹,枚擧移文本道矣,敢啓。傳曰,知道。
執義李惟泰疏曰,伏以日月易邁,因山奄迫,臣民號慕,痛刻若新。臣素有宿病,近來添重,勢不能起動,而臣子情義,不敢退在私室,力疾登途,寸寸前進,及至廣州地,病勢甚劇,嘔吐泄瀉,寒戰苦痛,殆不省人事,瞻望王城,不敢復進,臣之狼狽極矣。臣居常閉門,最忌寒暑,一年之內,三作此行,顚仆之患,理所必至,無足怪者。惟是臣之啓章,未蒙鐫許,虛帶職名,已踰三月,不但臣私心不安,其於國體,豈容如是?伏乞亟遞臣職,以便公私,無任臣懇之至。答曰,省覽疏辭,聞爾登途,不勝欣幸,而疾病如是,憂幸相半,須勿生他意,從速入來,以專登途之美意,以副至望。以上燼餘
上在昌德宮廬次。
藥房都提調臣鄭太和,副提調臣李應蓍啓曰,伏未審此時,聖候調攝何如?臣等近日憂悶之心,益切耿耿,敢來問安。答曰,僅得無事矣。
大王大妃殿·大妃殿·中殿,藥房問安。答曰,知道。
李正英,以備邊司言啓曰,西北民刷推之擧,緣年歲凶荒,限今秋停止事,曾於缺二行爲停刷,以待明年秋成之意,知悉諸道,俾無騷擾之弊,何如?傳曰,允。
李正英啓曰,傳曰,時囚徒所載宮奴忠逸者,以士夫墓山至近之地,斫伐作弊云者,無乃寅平尉家奴子乎?問于本曹以啓事命下矣。卽問于刑曹,刑曹則只有囚徒,未知忠逸之爲某尉家奴子,故招問憲府書吏,則乃是寅平尉家奴子云矣,敢啓。傳曰,知道。因憲府啓辭觀之,此漢似無不刈斫於所謂李持平墓山,無乃有橫濫之弊於此山乎?捧招以入事,分付該曹。
金壽恒,以魂殿都監郞廳,以摠護使意啓曰,魂殿修理之役,旣已完畢,各樣祭器等物,亦已分授於各差備矣。依前例,自今日,殿參奉直宿之意,敢啓。傳曰,知道。
金壽恒,以禮曹言啓曰,發靷三度習儀後,仍行返虞習儀,節目已爲啓下矣。己丑年返虞習儀,至弘化門而止。今番,則群議皆以爲虞主奉安於靈座節次,不可不豫爲習儀,若行禮於正殿,則多人出入之際,竊恐地衣等物傷汚之弊,宜於明政殿庭,別設幄次,而殿下幕次,亦隨地之宜排設等事,分付於各該司,使魂殿都監,檢飭擧行。且弘化門等處,令兵曹開閉等事,依例分付,何如?傳曰,允。
金壽恒,以司饔院官員,以提調意啓曰,今十五日引見時,領議政鄭太和所啓,司饔院日次所用秀魚,自前例定尺數,當初宣惠廳,以米四斗,定價磨鍊,而到今魚産極貴,滿尺者絶無,不獲已分定各邑,使之責出矣,近聞多有民弊云,今若不拘尺數,只定斤數,秀魚不必盈尺,又以斤數爲準,捧進宜當矣。右副承旨缺二行領相所言,似爲便當矣。上曰,依領相所啓定行之事,分付司饔院,而大妃殿所供,則欲爲稟達而處之矣事,命下矣。日次秀魚,今若不拘尺數,只以斤數爲準,則必先定斤數多少然後,方可奉行,一日所用,當以幾斤爲準乎?必須詳定斤數,而此則非本院所可擅便,令該曹,急急定奪。且日次秀魚,旣以斤數折定,則日下秀魚,亦當一體施行,此亦何以爲之乎?殯殿祭用,亦以斤數捧入,則亦令該曹,竝爲定奪,而秀魚斤兩,必相不同,若一尾不足,而二尾有餘,則折半捧用乎?亦令該曹詳定,以爲奉行之地,何如?傳曰,允。
掌令尹飛卿,持平李堥啓曰,頃日本府開坐時,前持平李敏敍家奴呈狀,其家墳山,在於交河縣地,隣居常漢鄭之男,憑籍寅平尉家,作弊閭里,凌辱兩班。今九月間,率同宮道掌奴忠逸來言,縣西烏道城·龍祖等浦邊山麓,皆是同宮立案柴場,墓山至近地及案山斫伐柴木,略無顧忌,使禁止,則宮奴咆哮詬辱,多般恐脅,以此緣由,呈狀本官,本官以爲事係宮家,本官不敢處置呈法司云云。臣等據其呈狀,宮奴忠逸則捉囚,鄭之男則令本官治罪事,行關于本道監司處,及見本道監司回關,則之男招辭有曰,自乙未年爲始刈柴,而李持平家案山近處,初不入於折受中,故不爲刈取矣,今年爲始,宮奴忠逸,持圖書下來,李持平墳山案山,混稱立案,刈取柴木云云。臣等以爲柴場漁箭之弊,罔有紀極,或指無邊大洋,或包曠闊山野,從某至某,某宮家某衙門之立案,折受,使其漁採者不得入,蒭蕘者不得往,實是民間之弊,識者之寒心,而先王朝,臺臣論啓,諸宮家折受立案規外濫者,有査覈革罷之敎。今此寅平尉家柴場,自有南北界限,而踰越廣占,士夫墳山,亦未免橫侵之患,則此實規外濫雜之類,當在革罷之中,而本官旣知其士夫墳山,不入於宮家折受之中,則所當査覈禁斷,而乃以事係宮家,推諉法司,誠極駭異。臣等以此相議論啓,而或慮有該曹文案,再三招問色吏,使之詳細取考,則色吏丁寧來告曰,寅平慰家交河縣柴場,本曹無折受文書云,臣等啓辭中,乃以未聞有戶部文案等語陳達矣。卽伏見該曹査覈草記,臣等不勝驚悚之至,此雖下吏誤傳之致,難免失實之歸,何敢晏然仍冒?請命遞斥臣等之職。答曰,勿辭。
行大司憲蔡裕後啓曰,臣頃於開坐時,有以寅平尉宮奴斫伐墓山之木呈訴者,卽囚其宮奴,又其一人,則令本道囚推矣。其後臣再疏乞遞之際,本府所發之論,雖未及得參,而臣實先主此事之人也。論啓後翌日,掌令尹飛卿來見臣,仍言啓辭之意,臣答以呈疏中,雖未折見簡通,而界限之太廣,果極未安。且若無兩曹文書,則論啓誠當云云而罷。然則臣之所見,與諸僚,少無異同,諸僚旣以此引避,臣亦難免失實之責,請命遞斥臣職。答曰,勿辭。
正言尹趾美啓曰,憲府多官,全數引避,本院當爲處置,而大司憲蔡裕後,卽臣之同姓三寸叔母夫也。法當相避,不敢處置,請命遞斥臣職。答曰,勿辭。
洪葳啓曰,掌令尹飛卿,持平李堥,再啓煩瀆,退待物論矣。傳曰,知道。又啓曰,大司憲蔡裕後,再啓煩瀆,退待物論矣。傳曰,知道。又啓曰,正言尹趾美,再啓煩瀆,退待物論矣。傳曰,知道。
夜一更,流星出參星下,入東方天際,狀如鉢,長二三尺許,色赤。以上燼餘
上在昌德宮廬次。
大司諫鄭知和,司諫沈世鼎,獻納姜鎬,正言朴增輝啓曰,掌令尹飛卿,持平李堥,以次日本府開坐時,前持平李敏敍家奴呈狀,其家墳山,在於交河縣地,隣居常漢鄭之男,憑籍寅平尉家,作弊閭里,凌辱兩班。今九月間,率同宮導掌奴忠逸來言,縣西烏道城·龍祖等浦邊山麓,皆是同宮立案柴場,墓山至近之地,及案山斫伐柴木,略無顧忌,使禁止,則宮奴咆哮詬辱,多般恐脅,以此緣由,呈狀本官,本官以爲,事係宮家,不敢處置,呈法司云云。臣等據其呈狀,宮奴忠逸則捉囚,鄭之男則令本宮治罪事,行關于本道監司處,及見本道監司回關,則之男招辭有曰,自乙未年爲始刈柴,而李持平家案山近處,初不入於折受中,故不爲刈取矣,今年爲始,宮奴忠逸持圖書下來,李持平墳山案山,混稱立案,刈取柴木云云。臣等以爲,柴場·漁箭之弊,罔有紀極,或指無邊大洋,或包曠闊山野,從某至某,某宮家某衙門之立案折受,使其漁採者不得入,蒭蕘者不得往,實是民間之巨弊,識者之寒心,而先王朝,仍臺臣論啓,諸宮家折受立案規外濫雜者,有査覈革罷之敎。今此寅平尉柴場,自有南北界限之際,而踰越廣占,士夫墳山,亦未免橫侵之患,則此實規外濫雜之類,當在革罷之中,而本官旣知其士夫墳山,不入於宮家折受之中,則所當査覈禁斷,而乃以事係宮家,推諉法司,誠極駭異。臣等以此相議論啓,而或慮有該曹文案,再三招問色吏,使之詳細取考,則色吏丁寧來告曰,寅平尉家交河縣柴場,本曹無折受文書云。臣等啓辭中,乃以未聞有戶部文案等語,陳達矣。卽伏見該曹査覈草記,臣等不勝驚悚之至,此雖下吏誤傳之致,難免失實之歸,何敢晏然仍冒?行大司憲蔡裕後,以臣頃於開坐時,有以寅平尉宮奴斫伐墓山之木呈訴者,卽囚其宮奴,又其一人,則令本道囚推矣。其後臣再疏乞遞之際,本府所發之論,雖未及得參,而臣實先主此事之人也。論啓後翌日,掌令尹飛卿來見臣,仍言啓辭之意,臣答以呈疏中,雖未拆見簡通,而界限之太廣,果極未安,且若無兩曹文書,則論啓誠當云云而罷。然則臣之所見,與諸僚,少無異同,諸僚旣以此引避,臣亦〈難〉免失實之責。正言尹趾美,以憲府多官,全數引避,本院當爲處置,而大司憲蔡裕後,卽臣之同姓三寸叔母夫也,法當相避,不敢處置,竝引嫌而退。宮家折受柴場,雖在年前,及至今年,侵及士夫墳山,呈狀之後,査問本道,據其所答,從實論啓,誠爲得體,至於該曹立案,卽欲招問該吏,旣是詳愼之意,該吏誤對,曾所不意,不可以措語間少事,輕遞言官。旣不參於論啓,則雖有私室酬酢,尤不可以此引嫌相避。不敢處置,勢所固然。請掌令尹飛卿,持平李堥,大司憲蔡裕後,正言尹趾美,竝命出仕。
洪葳,以禮曹言啓曰,司饔院,以領議政所啓覆啓,以爲日次秀魚,今若不拘尺數,只以斤數爲準,則必須詳定斤數,令該曹,急急定奪。且日下秀魚,亦當一體施行,殯殿祭用,亦以斤數捧入,則秀魚斤數,必相不同,若一尾不足,二尾有餘,則折半捧用與否,竝令該曹詳定,以爲奉行之地,何如?傳曰,允事傳敎矣。盈尺之魚,固難得之,本院自前,以大中小參半許捧,不無除弊之意,而生鮮廛人及京營主人,猶且稱冤,欲減尺數,渠等至願,而大臣請定斤數封進事,稟定,臣等會同相議,從其準尺於稱量,則其重四斤,以此定其斤數,勿拘大小,許捧宜當,日下所捧之魚,亦當一體施行,至於殯殿祭用之魚,亦當依供上例施行。缺二行
李殷相,以國葬都監郞廳,以摠護使意啓曰,誌石畢刻後,前期七日,例爲倍進陵矣,今二十一日都監堂上都廳及本房郞廳監造官,陪進之意,敢啓。傳曰,知道。
李正英啓曰,大司憲蔡裕後,掌令尹飛卿,持平李堥,避嫌退待,執義李惟泰,掌令許穆,持平尹鑴在外,今日以監察茶時之意,敢啓。傳曰,知道。
姜栢年啓曰,小臣與右承旨李正英,左副承旨金壽恒,發靷三度習儀進去,下直。傳曰,知道。
夜二更,月入東井星。五更,沈霧。以上燼餘
上在昌德宮廬次。
大王大妃殿·大妃殿·中殿,藥房問安。答曰,知道。
藥房都提調臣鄭太和,提調臣蔡裕後,左副承旨臣金壽恒啓曰,伏未審此時,聖候調攝,何如?前劑入補中益氣湯,近日亦逐日連進,不爲間斷乎?臣等不任憂慮之至,敢來問安。答曰,知道。湯藥連爲進服矣。
傳于李殷相曰,缺十字騎馬二匹,卜馬一匹缺七字。
洪葳,以都摠府言啓,副摠管呂爾載戶曹進後,迎接都監坐起,仍爲進去晝仕,請出標信。傳曰,知道。
李殷相,以兵曹言啓曰,本月十三日仍書房色司鑰手本,光範門派定軍士闕直之故,本曹色吏及衛將所書員等,自該曹,今方囚治,聞來極爲驚駭。闕直軍士六名,自本曹捉來,査問四名,則已爲從重決棍,而其中光範門守直延安姜義信代,則京居良人白士立,崇範門守直延安正高大明代,則內贍寺奴彦化稱名人,私自代立,現發直招,情狀可駭,決不可循例處置,令攸司,依法科罪,何如?傳曰,允。
洪葳,以都摠府言啓曰,本府書吏八人,使令十名,乃是前定之數,而今年春書吏·使令各二名,限秋成裁減,堂上十員·郞廳八員,常時使喚之苟簡,固不敢論,而至於擧動時十八員多員,不但跟隨不足,郞廳則箇箇等物,各自持行,不成衙門模樣,而前頭陵幸已迫,勅行亦且不遠,所減書吏二〈名〉,使令二名,依前還定,使喚,何如?傳曰,今年尤不豐於上年,勿爲還定。
洪葳,以禮曹郞廳,以領議政意啓曰,臣頃日登對時,慮及京畿日次生鮮,難得準尺之弊,仍以外方各邑官廳所捧,稱量斤數之言陳達,非直請依此施行,而聖明軫念民弊,以減其寸數,與量其斤數,孰便孰難之意,下詢於諸臣,終以稱量斤數定奪,而臣退而思之,深恐有損於事體,終難永久遵行矣。今見該院啓辭,一尾不足,而二尾有餘,則折半捧用乎云云,臣推此,益知其難便也。且只定斤數,不論大小,則必將以狀如川魚者,合計其斤數,豈非未安之甚乎?今始詳聞,則司饔院監捧之時,不得其大,則以中倍數捧進,中亦不得,則以小三倍捧進,已有規例,其務爲除弊,無以加矣。第因監捧之際,以御供爲重,如非不得已,則中小代捧,或不輕許,以致京營及市人渴悶稱冤云。今後或大或中或小,隨其來納,準定式常數捧入,俾無中間貽弊,無事而稱量,新規,勿爲施行宜當。此事始由於臣所發言,故敢啓。傳曰,雖云小事,令纔下而卽止,似涉未妥。姑觀行之數月,爲之如何而改之,未晩矣。
洪葳,以迎接都監言啓曰,弔祭時祭物物目器數,一依己丑年謄錄,別單書入,而祭物熟設宴享色,當爲專掌典祀官,則以奉常寺官員,依前例,使之眼同察任。且別單末端牛羊猪,在己丑年勅書中,今亦依此豫備之意,敢啓。傳曰,知道。
昧爽至巳時,沈霧。夜一更,有霧氣。以上燼餘
上在昌德宮廬次。
藥房都提調臣鄭太和,提調臣蔡裕後,左副承旨金壽恒啓曰,冬日連陰,寒暖不適,伏未審聖候調攝何如?前劑入補中益氣湯五貼,當進於昨日,今日依前入診後,更爲議藥,何如?答曰,知道。勿爲入診,湯藥亦勿劑入。
藥房啓曰,中宮殿所進湯藥五貼,已盡於昨日,而膈滯之候,無減歇之效,達生散前加入枳殼·砂仁各五分外,更加山査肉七分,又進五貼宜當云,依此劑入之意,敢啓。答曰,依啓。
備邊司啓曰,續見東萊府使李萬雄馳啓,差倭橘成般等,擅出館外,來此釜山,不卽還歸云。狡倭所爲,誠極痛駭,而據理開諭,使渠悔服然後,徐議從長處置之道,方合事宜。至於移玉馬島之擧,不可如是輕易,李萬雄此計,雖出於不勝慨惋,恐未之深思也,爲先卽從撥上,星火分付,勿令送差島中,更觀彼倭情形,連續馳啓,更稟以處,何如?。傳曰,允。
李殷相,以兵曹言啓曰,在前陵幸時,則交龍旗捧持馬,例爲調習矣。今亦依此,出郊外,捧持調習之意,敢啓。傳曰,知道。
金壽恒啓曰,小臣議政府上謚習儀進去,下直。
李殷相,以兵曹言啓曰,今此大駕山陵擧動敎兵時,各差備缺一字把本曹驛馬及京畿驛馬之添補於本曹,與司僕寺之數,依例別單書入之意,敢啓。傳曰,知道。
李殷相,以議政府舍人,以領議政意啓曰,臣今日,以宗廟請謚及殯殿上謚等習儀,進詣議政府,則殯殿上謚時應行諸執事官,不爲來待,不得已以禮貌官代行,事甚可駭。欲聞其所以,而吏曹該吏,亦不卽現,事過之後,始得推詰,則對以意謂今日只行宗廟請諡之禮,故以致如此云云。古例則雖如此,祭官諸執事,吏曹郞官躬親進來,整齊以入,而舊規漸至頹廢,若不警責,後來之官,必視今爲當然。色吏,令攸司,囚禁治罪,當該郞廳,推考,何如?傳曰,允。
李殷相,以兵曹言啓曰,今以擧動時,侍衛禁軍服色,以白笠·白天益磨鍊啓下矣。禁軍異於缺二行改付標以入,而擧動臨迫,純色白戰笠,勢難一時猝辦,雖非純白,淡色者,亦令隨得着之宜當,以此分付,何如?傳曰,知道。猝然變服,而日子不遠,不可無顧恤之典,自本曹,除出價布以給,可也。
夜一更,流星出天溷星下,入巽方天際,狀如掌,尾長三四尺許,色赤。四更,流星出天船星上,入奎星下,狀如鉢,尾長五六尺許,色赤,光照地。
兵曹參議宋國澤疏曰,伏以臣之喘痰疝症,平生痼疾,每値寒節,則不敢開戶者有年矣。況今年紀衰老,新經草土,榮衛俱虛,氣息如縷,自分永廢於鄕曲,而當以臣民巷哭之日,一命尙存,不敢退伏私室,冒死入城,意外忝叨本職,不敢言病,黽勉供仕矣。頃日往參習儀,暫時奔蹌,痰火上塞,呼吸不通,疝症兼發,不省人事,軀殼雖存,筋力已盡,以此病勢,萬無供職之望,故冒陳疏章,見阻政院,情勢悶迫,而不敢一向冒瀆,三度習儀,又强疾往參,痰喘疝症,一時竝作,狼狽顚仆,有駭視聽,此非臣之飾讓,實衆目之所共覩也。前頭陵幸及客使時,決無隨行侍衛之理。伏乞聖明,察臣疾勢,遞臣職名,以便公私,千萬幸甚。答曰,省疏具悉。爾其勿辭,調理察職。
李應蓍啓曰,右議政請對。傳曰,引見。上御廬次,告訃使引見。告訃使右議政鄭維城,左承旨姜栢年,記事官權斗樞·宋昌入侍。傳曰,翰·注各一員入侍。鄭維城曰,臣經過累朔,於異域歸來,不得仰瞻天顔而退,則私心缺然,有不可言,故敢爲請對矣。上曰,卿其無病往來耶?維城曰,臣蒙恩無事往返,而渡江以後,得見朝報,自上有未寧之候,憂煎之心,豈可盡達也?上曰,予之所患,今幾差愈矣。維城曰,發靷不遠,而上候如此未快,若有陪從之擧,則必致添傷,誠爲悶慮矣。上曰,病已差愈,何以不往?維城曰,近間日暖雖如此,而其時,則冬至迫近,日寒必倍矣。上曰,彼中事情,卿其聞知耶?維城曰,前日別單中,想已睿覽矣。上曰,曾已見之矣。維城曰,通報得來之事,誠爲多幸矣。上曰,無乃彼人,欲爲誇張而作此冊,非其眞耶?維城曰,此乃彼中禁物,僅得買來,寧有虛張造冊之理乎?彼之政令,實多善爲之事矣。上曰,然矣。維城曰,今日所進明季遺史,乃南京人所述史記,而譯官張炫,僅得買來矣。上曰,此乃記李自成之時事耶?維城曰,隆武洪光時史記,而其時之君,荒淫無道,土木之役大興,君子退而小人進,此其亡國之機也。姜栢年曰,此乃人君所可鑑戒者也。上曰,如此冊得來者,前有論賞之擧乎?維城曰,渠乃至誠買得,故曾有自該曹米布題給之事矣。上曰,然矣。維城曰,今見此史,崇禎無失德矣。上曰,自天啓,有失德之事而亡乎?維城曰,然矣。栢年曰,譯官論賞事,出於擧行條件乎?上曰,不必出之。維城曰,臣自入我境,以沿路目見言之,則兩西凶歉尤甚,大水之餘,雹災連仍,民方飢餓,皆無固志,不可無別樣顧恤之擧。田稅,則雖不可變通,而收米,則會錄管餉作木上來之物也。似當有量減之擧,尤甚被災處專減,而之次處則半減,以示朝家恤隱之意,宜當矣。上曰,兩西被災處蠲役之擧,不可暫緩,令廟堂,急速稟處。維城曰,得見彼中通報,則發政施令,皆是恤民之擧,關外關內人民,少無思漢之心,人心之向背可畏如此也。上曰,彼之出遊垓子,狎近女人之事,誠是乎?維城曰,以乃傳說之言,未能詳知,而雖云日遊垓子,得見通報,則亦無一日廢棄公事之時矣。缺二行下直云,而使之習儀,臣等答以身被衰服,不欲缺一字之之意,則彼人等曰,一遵明廷之制,不可不爲云矣。臣等當初入去之時,北京洶洶,人心驚撓,聞其由,則曰鄭芝龍之子,率舟師三十萬,剽掠江淮而來,及其勝捷之後,廷臣以統一請賀而不許,此亦難事也。維城曰,黃州人扶曳判官之事,極爲驚駭,聞其曲折,則自官家,當定石鐵載運船一隻,而官吏,因判官到任之初,乘其紛擾,潛出六隻帖文,欲爲受賂減役之地,事乃發覺,判官所當報使刑推,而只杖二十矣。因疾致斃,當判官出站之時,渠之族屬,扶曳判官於馬上,此是大變矣,方有本道査覈之擧,故判官以是不安矣。上曰,初欲知判官濫刑與否,令本道査覈矣。旣已査啓,首唱者杜白梟示,杜白死,則判官無罪,何有不安也?維城曰,西路人心,極惡如此,而宣川又有田禮祿者,素爲豪强作拏者也。府使遞歸之時,亦有侵辱之事,本道監司今方囚推云,而如此者,若不隨現痛治,則將無以懲後矣。上曰,令本道,各別嚴治。栢年曰,臣曾爲鐘城府使,詳知北道之事,其處之人,無以爲衣,作土室而居之。今以北道飢荒,有定配罪人移配之擧,實是慰悅之事,而第禁府罪人,初移關西,以關西飢荒亦然,移配三南,刑曹罪人,則仍爲移配關西,事甚不均矣。上曰,然矣。栢年曰,刑曹公事入啓已久,而時未判下矣。維城曰,譯官張炫,以勅使差備,落留西路矣。上候如是未寧,不得郊迎之意,豫爲言之,宜當矣。上曰,此事缺二行不往。栢年曰,今朝藥房批答,有勿爲進藥之敎,群情,深以爲悶矣。維城曰,發靷時陪從,我朝列聖,皆未能行之矣。上曰,若無陪從之時,則何以有儀注也?維城曰,以乃五禮儀之文,而列聖時,曾無陪從之時矣。上曰,列聖時曾無路近山陵也。維城曰,穆陵至近,而其時亦無陪從之事矣。上曰,病旣差愈,若不陪從,情理如何?栢年曰,自外皆知聖上必不得陪從,而至於郊外擧動,亦不可爲之也。維城曰,若有添傷,則其悶如何?上曰,卿過慮予病也。今則曉起參祭,亦無所傷,今番不得陪往,則終身之痛也。維城曰,祖宗朝亦皆不得爲之矣。上曰,祖宗朝必有陪往之時矣。上曰,聞淸人今番南侵時,只留蒙古兵三千,而北京更無他兵,此言然否?維城曰,當其大擧南征時,只留蒙古兵數千云,而北京人民,極爲繁盛,此皆軍兵也。發遣蒙古南征時,作弊行路,禾穀損傷,彼乃遣官賚銀二十萬兩,分給被害農民,彼之恤民如此也。永曆皇帝,則不知去處,而通報有曰,國姓死於亂軍中,國姓云者,疑其朱氏之爲王者也。鄭芝龍之子,以其父被捉於淸國之故,改其姓名,爲郭信,率船師三十萬而來矣。及其全師陷沒之時,脫身逃走,不知生死云矣。維城曰,更願聖上停止發靷時陪從,以慰臣民區區之望,此後豈無陵行之時乎?上曰,若於今番,不得陪從,則後雖有陵幸之時,不過拜哭而還而已矣。何以豫知發靷時日寒之必倍也?維城曰,缺一行寒日寒暖循環,可知其時必爲日暖也。日欲爲强疾冒曉參祭,問安兩慈殿往來之際,少無所傷也。栢年曰,卽見全南監司狀啓,山城修築,僧軍逃散之事也,極爲驚駭矣。上曰,其狀啓纔已入來,而未及見之矣。上謂鄭維城曰,兩西亦有尤甚失農處乎?賑救之事,江原道,亦且分三等而爲之矣。彼境農事如何?維城曰,兩西有尤甚被災處矣,彼境則五月雨後,六月不雨,亦無陰日,農事極豐矣。上曰,一天之下,我國獨被水災,何其如此也?維城曰,李一善自言爲提督云,而初不信之,及見禮部官案,則果爲提督,一路接待之事,不可以大通官爲之矣。此人之爲惡尤甚,凡事欲爲通言,則皆欲受賂,今番若持去一千兩銀子,則豈特盡用也?雖用四五千兩,亦且不足矣。謚號事,欲使通官,傳言于禮部,以爲不可犯於我國先朝徽號,何不如己丑年,而來問使臣而爲之也?彼以爲若以自求之字爲之,則自爲可也,何必來請云?勢將無可奈何矣。有通官尹堅者,自言與議謚官相切云,多給賂物,初以肅憲爲定矣。及臣等還來之時,尹堅還給賂物曰,議謚漢官以肅字有礙於本國謚號,故不得爲之,不可空受賂物,終不受去。臣意者漢官,旣知尹堅之受賂,慮臣等以渠爲受賂,陽若改定謚號,而使尹堅,不得受賂也。乃罷出。以上燼餘
上在昌德宮廬次。
有政。
李應蓍啓曰,今見黃海監司姜瑜狀啓,則瑞興府使李復吉,旣已病重罷黜矣。臺諫有闕,該曹固當稟政,而此時站官,一刻爲急,今日內開政,卽爲差出,何如?傳曰,允。
吏批,判書宋浚吉進,參判李一相進,參議趙復陽進,都承旨李應蓍進,以金萬基爲持平,學正單金是榮,司業單尹元擧,以李球爲海運判官,白大璡爲明川府使,黃士誠爲高原郡守,李箕男爲瑞興府使,韓復一爲礪山郡守,洪錫爲松羅察訪,鄭榏爲右通禮,左通禮單鄭尙玄,李溫爲槐山郡守。
兵批,判書鄭致和山陵出去,參判南老星進,參議宋國澤病,參知李弘淵進,右副承旨李殷相進,軍官黃應耉·李衡鎭,今加折衝,副護軍李璞·李衡鎭,副司直尹鐫。
李應蓍啓曰,左通禮李後奭,頃日呈狀于本曹曰,宿患痰喘,比來益甚,勢難行公,入啓處置云,而大禮臨迫,不可輕易遞易,使之調理察任矣。今聞其病勢實爲危重,擧動當前,難可等待其差後,左通禮李後奭改差,何如?傳曰,允。
金壽恒,以司饔完官員,以監繕提調意啓曰,今此御供生鮮尺量變通,寔出於爲民除弊,大臣陳達,意非偶然,酌定之初,如不得詳盡,則雖有變通之名,而必無蒙惠之效。只顧目前之弊,而不爲慮後之計,則莫重御供之事,終歸未安之地。臣素以譾劣,忝冒視繕之任,座在同僚之右,而適當都提調未出之時,有此變通之擧,百爾思惟,莫適其可,不得已與同僚相議啓請,令該曹,定其斤數矣。大槪鮮魚尺量之規,平時則一尺二寸爲準,而曾在癸亥年,減其一寸,逮其後減價之時,又減一寸,卽今所捧尾內細鱗上可用處,一尺爲準,謂此爲大鮮,而此而不得,則以中鮮二尾準八寸,又不得中鮮,則以小鮮三尾準六寸。水漲半氷,不能捉魚之時,而小鮮又不得,則以雜魚代捧,已成近例矣。臣曾自先朝,過蒙恩寵,再入廚院,通前後十有四年,每當視繕之時,十分小心,而鮮魚尺量之際,若任其所納而捧之,則缺二行不過一二尾,而猶此稱冤,則終至變通,勢固然矣。本院只掌捧入,但當奉行而已,故今日監繕時,殯殿京畿日次及生鮮前日下生鮮,一依該曹定式稱量,日次則其體如前,而減數至於二尾,日下則數雖如前,而體樣大異於前,旣減其體,又減其數,揆以事體,亦甚未安,梓宮在殯,今不過數日也,祭用之物,比御供,猶且有別,限發靷前,姑從前前例,尺量捧入,似合事宜。朝家已定之事,臣不當更爲陳稟,而臣伏見大臣改啓之批,則後必有復舊之日,以臣今日之啓,不過先後而已,故惶恐敢稟。且前日尺量之時,則體大之魚,實非近江之所捉,而亦所難得者,故雖所捉日久,以致落鱗者,體若過尺,則惜其大而有時捧入矣。今之所捧,旣不得擇大,又不能擇新,則莫重御供,反不如私家之擇用,爲今日本院之計,只在極擇新鮮,以盡享上之義,而若不豫爲知會,而徑先點退,必有難便事勢,此一款,捧承傳施行,何如?傳曰,依啓。稱量事,不可輕改矣。
李殷相,以都摠府言啓曰,副摠管呂爾載,迎接都監坐起後,戶曹坐起仍爲進去晝仕,請出標信。傳曰,知道。
李殷相,以訓鍊都監言啓曰,前府使李璞,都監千摠已爲啓下,而方在罷散中,時無職名,依例付軍職,冠帶常仕,何如?傳曰,允。
金壽恒,以國葬都監言啓曰,內下大行大王行狀草,及誌文草圖二件,竝爲內入之意,敢啓。傳曰,知道。
李殷相,以備邊司言啓曰,關西農事被災之狀,大臣旣已目覩而陳達,蠲役顧恤之擧,不可不趁卽另施,依所啓缺二行矣。亦速定奪行會,俾知朝廷軫念之意宜當,以此竝爲分付該曹,何如?傳曰,允。
賓廳,大臣·原任大臣啓曰,夫情所當爲者,禮也。事有所難便,則情有時而不伸。五禮儀,先王之禮也,而至於衣冠之藏也,列聖莫之從行,以我大行大王之大孝,亦莫之陪行,非不欲盡情也,而事有所難便故也。今殿下必欲陪行者,發乎罔極之至情,在群下,豈不欲將順,而上自朝紳耉遺讀禮有識之人,皆以爲決不可行,決不可不爭,下至委巷愚夫愚婦之類,莫不危之,此無他,恐玉體之必傷也。事勢之難便,猶不得伸情,況必傷之可懼者乎?試以事理言之,聖躬於積傷之中,久病之餘,甫入差境,眞元尙未完復,於斯時也,須於一動,在所必謹,咫尺行禮,猶恐或傷,況陵所雖曰不遠三十里而遙,節屆仲冬,日氣嚴寒,風雪晴雨之難期,山野草次之經宿,冒犯晨夜,悲哀哭泣,連日撼頓,則少愈未完之際,添加之患,理所必至,言念及此,誠不勝煎悶,殿下縱自輕,其忍忽先王之憂,而忘宗社之托乎?不但大小群情,皆爲之憂懼,惟天之戒告而警動之也,不啻諄諄,其敢不惕然而改圖乎?畏天之威,于時保之,亶在於斯,帝王盡孝之道,不在陪行,先王已行之禮,斯可爲法,克戒直情,毋或徑行,自返虞以至卒哭,庶幾無疾,行祭以禮,則於情於禮,可無所憾矣。于以上奉宗社及兩慈殿,下撫臣民,永迓無彊之休,以實爲帝王之大孝,孝孰加於此乎?伏願聖明,亟加深思,勉循輿情,不勝幸甚答曰,嗚呼,是何言耶?病旣差愈,缺二行人子所敢論也,故不敢言也。
賓廳再啓曰,聖批辭旨嚴截,臣等相顧遑遑,不知所出。殿下卽今症候,比之頃間,不可謂之不入差愈,而數月彌留,纔見藥效,爲日未久,餘症猶存,元氣未復,當此之時,庭戶之間,尙慮有添傷之患,若於啓殯之日,連夜哀哭,因冒曉寒,終日經宵,翌夕陪還,祭禮連仍,內積傷毁,外感風寒,則病加之憂,理必所至。臣等明知有必至之憂,而不爲之,及今力爭,則臣等之罪,固不可言,日後之悔,其可追乎。昔我列聖,皆莫之行,耳目之所不逮,雖不敢更陳,而以大行大王之大孝,始欲陪行,中欲追詣,終焉勉抑至情,以副群下之請,此實出於深惟事勢,不自徑行,豈但爲疾病之可憂也?今日事勢之難便,有倍於前,而疾病之可憂,又非當時之比也。苟非萬分悶迫,臣等亦有人心,何敢不思將順,而一向煩瀆,不知止哉?伏願聖明,細加思度,亟降停行之命,俯答一國臣民之望,不勝幸甚。答曰,已諭矣。
洪葳,以兵曹言啓曰,以本曹草記禁軍服色定奪事,傳曰,知道。猝然變服,而日子不遠,不可無顧恤之典。自本曹,除出價布以給可也事,傳敎矣。禁軍元數內,各差備定送者及雜頉計除,應爲侍衛者七百三十六人,每二人竝價布一疋,都合七同十八疋題給之意,敢啓。傳曰,知道。
行大司憲蔡裕後,行大司諫鄭知和,司諫沈世鼎,掌令尹飛卿,持平李堥,獻納姜鎬,正言尹趾美·朴增輝啓曰,山陵從行之時,實出於聖上罔極之至情,缺二行尤甚,雖當不至凉冷之時,亦不得暫時開戶缺二字彌留,久未差復,幸賴天地陰隲廟社默佑,而至於減歇之境,然而聖上患候,非出於朝夕所傷,加以近來哀疚愈切,傷損益多,至痛之中,雖不覺前日症候之姑未發作,而臣等區區之慮,實不勝其凜凜也。冬律愈嚴彌酷,其可冒寒觸夜,連日行禮,而能保其無事乎?此必無之理,必至之勢也。且念自祖宗朝,遭大慽之時,亦多不能從幸,此豈徒然哉?請深惟廟社之重,仰體惟疾之憂,亟寢山陵從幸之命。答曰,已諭于大臣矣。
洪葳,以備邊司言啓曰,昨見東萊府使李萬雄馳啓,將欲移書島中云云。臣等猶以爲訝,不可輕易之意,入啓行會矣。卽又李萬雄狀本啓下,臣等看詳其辭,則至有整頓舟師,把截歸路,調發陸軍,不意掩襲之語,事甚驚駭,其所意見,實爲如此,則殊未曉也。其中未必然,而外爲此言,亦甚非矣。姑先從重推考,更觀以事結末後處置,而監司洪處厚狀啓中,所謂亦勿區區開諭,任他不顧,視之尋常云者,亦涉大緩。以違越約條,擅到釜館,累日不還,其曲在彼之意,據理開諭,速令還館,而近日譯官輩,徒思臨事規避,或有故犯遞來之計,其情可惡。今番之事,俱難免罪,而事未停當之前,不可徑施其罰,觀其畢竟所爲,斷不饒貸,論以重律宜當,以此嚴飭,何如?傳曰,允。
洪葳,以兵曹言啓曰,缺二行守門將任時俊,常時不能禁斷,以致闌入,亦爲非矣,請推考,何如?傳曰,允。
洪葳,以兵曹言啓曰,在前陵幸時,則前後槍劍軍,椎牌軍士,月刀朱杖,差備及儀仗竝到郊外落後,還宮時侍衛矣。今此擧動,則與常時陵幸有異,竝令仍爲侍衛乎?敢稟。傳曰,依例爲之。
司憲府執義臣李惟泰疏曰,伏以臣,顚仆郊畿,冒死陳疏,聖批優假,不許遞職,臣之悶迫,於是爲甚。臣承命病滯,官限已過,在法當遞,兼且因山已迫,封陵一節,係臣職事,而臣之疾病,萬無自力之望。伏乞早賜遞改,俾無公私狼狽之虞,則臣謹當安意調治,廞衛之日,忍死前進,敢從諸臣之後,少伸臣子窮天之痛矣。臣不勝區區祈懇之至。答曰,省疏具悉爾懇。從容調治,則可以察職,遞職而後已乎?勿辭上來,以副如渴之望。
戶曹判書許積疏曰,伏以臣,一疾支離,長暇已滿,尙延殘喘,實荷聖恩。曹務曠廢,已不可言,都監習儀,一未進參,惶悚局蹐,無地容措,而因山之期,猶隔旬日,危惡之症,稍減一分,强起察任,是臣本情,故乞免之章,不敢繼瀆矣。不幸姪子,遽爾夭折,摧腸驚骨,宿症頓加,嘔吐不止,水漿不敢近口,腹痛苦劇,晝夜不得交睫。寒縮外薄,鬱熱內攻,氣息澌憊,莫保朝夕,精神昏昧,如在泉下,以此塡壑,可立而待,以此陳力,若登天然。向來遲回,到今難追,臣之罪戾,前後稠疊,引領宸極,惟有涕淚。伏乞聖慈,哀憐加惠,將臣本職兼帶,竝賜鐫免,無使國事,至於重誤,且令微臣,瞑目待盡,不勝幸甚。答曰,省疏具悉卿懇。卿其安心,勿辭調理察職。以上燼餘
上在昌德宮廬次。
大王大妃殿·大妃殿·中殿,藥房問安。答曰,知道。
藥房都提調臣鄭太和,提調臣蔡裕後,副提調臣李應蓍啓曰,日氣寒緊,伏未審聖候調攝何如?再昨伏承聖批,以湯藥亦勿劑入爲敎,臣等益不勝憂悶之至。伏想聖意,必以此時進藥爲難,而連用補劑,纔見其效,遽而停止,則不但前功歸虛,元氣未復,受傷尤易。補中益氣湯,依前劑入,仍爲進御,在不可已,臣等區區所懷,敢此仰陳。答曰,知道,湯藥勿爲劑入。
領敦寧府事臣李景奭,議政府領議政臣鄭太和,延陽府院君臣李時白,領中樞府事臣元斗杓,右議政臣鄭維城,永安尉臣洪柱元,判尹臣李時昉,禮曹判書臣尹絳,知中樞府事李元老,刑曹判書李浣,吏曹判書宋浚吉,行副司果宋岦,晉川郡柳䪷,淸興君金得聲,陽原君許選,知中樞府事李迪,綾豐君具仁墍,行副護軍李昕,豐安君趙潝,玉平君張弼漢,平林君李元敬,行副司猛李埛,吏曹參判李一相,同知申壕,行副司直鄭傅賢,右尹柳赫然,行上護軍柳慶昌,戶曹參議李有謙,工曹參議金應祖,兵曹參知李弘淵,刑曹參議任義伯,禮曺參議臣曺漢英等啓曰,臣等伏讀聖批,由乎至情,發於至痛,惻怛懇迫,一字一涕,臣等雖無狀,亦各有父母,誠不忍復有所言,以疚殿下之懷,雖然,事不可一槪言也。蓋帝王之孝,惟在於奉天心順人情,以承宗社,以續景命而已,初不在於曲禮小節之間也。夫以我殿下卓冠百王之孝,行近古所未行之禮,其誰曰不可?惟其聖躬未健,體氣本虛,積傷之極,久病之餘,雖纔少愈,尙未蘇復,庭戶跬步之間,猶恐其或有添傷。況今冬令已申,玄威漸沍,靈辰永遷,哭擗通宵,遠涉郊原,終日始還,則雖三靈協扶,百神交佑,而其感傷之患,缺二行猶欲强試之,不思後悔之必至。嗚呼,其危缺二字天災時變,式日斯生,群情憂懼,氣象愁鬱,上自朝紳,下至婦孺,咸願殿下,屈情而勉思,毋犯輕動之戒,以盡愼疾之道,人心所同,天意可見。古人之言曰,吉凶悔吝,生於動,吉一而已,可無愼歟?又曰,子能以父母之心爲心,則孝矣。臣等未知我先王在天之靈,若兩慈殿憂疾之心,果欲使殿下,作此行也耶?抑否乎?伏願殿下,反覆深思,亟循輿情答曰,已諭于昨日矣。
傳于大臣曰,前者勅使出來之時,例送中使於中路矣,今亦依前送之,未知如何,彼若先爲發言而後追送,則事甚窘迫,何以爲之耶?回啓曰,自上曾無相接之時,雖與先朝別遣中使之意有異,而當此新服之初,事異常時,待彼之道,雖或過厚,亦無所害,今亦依例送之,似爲便當矣。
行大司憲蔡裕後,行大司諫鄭知和,司諫沈世鼎,掌令尹飛卿,持平李堥,獻納姜鎬,正言尹趾美·朴增輝來啓曰,臣等伏見昨日答大臣之批,竊不勝煎憫之至,聖孝天至,靡所不極。今當大行卽遠之日,必欲一詣山陵,永訣終天,此禮之盡,誠之至也。群下固當感動之,不暇止之,敢强拂聖上罔極之情乎?誠以玉體四朔調攝之餘,眞元未盡完復,今若從幸,冒寒經夜,則必至之憂,不待言知耳。殿下試自量度,病根果已盡祛,氣力亦已完復乎?臣等決知其不然,雖在寒事未甚之時,深居靜攝,猶有惡寒咳嗽之症,發作無缺二行亦尙有添傷之慮,豈可將順聖明之缺二字行嘗試於必危之地,而不爲血請力爭哉?雖然,此則只爲聖明一身而言耳。臣等又有區區過慮,廞衛已啓之後,慈殿號擗之痛,當復如何?如有不時之病患,則於斯時也,侍藥扶護之方,其可使內人獨當乎?此誠聖孝之不可不豫慮處也。請更加深思,亟寢山陵從幸之命。答曰,已諭矣。
行大司諫鄭知和,司諫沈世鼎,獻納姜鎬,正言尹趾美·朴增輝啓曰,戶曹佐郞羅萬葉,今番轝士軍調發時,敢生厭憚之心,捉囚洞內下人於公廳,至於決杖,又有苟且圖免之事,其爲無識甚矣,羅萬葉請命罷職。通禮院贊儀玄禹錫,昏不察任,前後習儀之時,多有失禮顚倒之事,玄禹錫請命汰去。答曰,依啓。
李殷相,以都摠府言啓曰,副摠管呂爾載,節使進獻看品事,戶曹坐起進去晝仕,請出標信。傳曰,知道。
洪葳,以司饔院官員,以提調意啓曰,慶尙道殯殿薦新靑魚膳狀中,以敬慕殿書塡,此出於未及詳察之致,仍爲捧入之意,敢啓。傳曰,知道。
賓廳二品以上再啓曰,臣等敢將憂遑憫迫之忱,連日呼籲,庶幾回天,而始下嚴截之批,繼以已諭爲敎,落落牢拒,臣等焦慮之極,尤不知所出。今此陵所從幸,無論五禮儀所錄之如何,揆以情禮,固宜將順之不暇,而第惟聖候之愆衛,實非尋常感冒之比。積傷之餘,累日彌留,幸賴宗社之默佑,雖曰少愈之境,餘症尙存,元氣未復,咫尺之地,暫時勞動,猶有病力之患,況冒曉動駕,終日經宵,則觸犯風寒,感頓添傷,理所必至,而伏想殿下,蔽於至情,有未暇乎自量耳。臣等若不力爭於今日,則他日之悔,亦無及矣,言念及此,益切危懼也。仍竊伏念聖慈未寧之候,積有年所,自罹巨創,傷毁已極,矧當啓殯之日,不能裁制於哭擗之節,則此時保護之責,惟在於殿下,尤不可徑情直行,遠離左右也。伏願殿下,深加思量,勉抑至情,以副群下之望。答曰,不允。
賓廳二品以上三啓曰,臣等瀝盡肝肺之血,日再陳請,而聖意不回,每以已諭不允爲批,臣憂遑渴憫之情,到以益切,不知所以爲辭也。臣等雖極無狀,豈不知殿下所欲行者,自是情理之當然,禮文之攸宜,而帝王之孝,異於士庶,勢所難便,情有時而未伸,遠代之事,不暇爲證,先王朝已行之例,不但臣等之所覩記,卽殿下之所親知也。殿下雖無疾病,猶當勉抑至情,以法先王,矧乎積傷之中,久病之餘,必欲行先王之所不行者,殿下縱自輕,其於宗廟社稷何?其於兩慈殿何?臣等旣知有必至之憂,而不爲之及今固爭,則臣等不忠之罪,將何如耶?此臣等之所以强煩天聽,至再至三,而不知止者也。臣等不得請,則不敢退。伏願聖明,更加深思,亟賜兪音,以副臣民之望。答曰,毋煩。
合司再啓曰,臣等不任煎憫之至,瀝血籲呼,而聖兪尙閟,臣等之憂遑,至此而益甚矣。臣等非不欲將順聖意,以光聖孝,而顧今事勢,有不得不論執者,殿下亦安得不諒思而熟慮之乎?必親詣陵所,少伸罔極之痛,實出於聖上之至情,而此則聖孝之小節也。調護聖躬,以安宗社在天之靈,以慰慈殿惟疾之憂,實乃帝王之大孝也。殿下其將致盡於小,而不思其大者乎?人之疾病,少愈之後,調攝尤難,良以眞元未完,受傷甚易故也。殿下試反而思之,今日聖候,更可謂完復如常乎?以此聖候,欲嘗試於必至之憂,此群下之所以焦煎崩迫,必以得請爲期者也。請更加三思,以循群情。答曰,毋煩。
合司三啓曰,臣等誠意淺薄,不能感動天聽,聖意靳固,一向揮却,臣等益復煎憫焉。今若聖候已盡完復,萬無一分可慮之勢,則以情以禮,固宜將順之不暇,而豈敢强拂聖上之至情,籲呼至此哉?伏念聖意,必以爲症勢差減,氣力稍完,可往來無傷,臣等竊以爲不然。卽今冬令已嚴,日氣漸寒,達曉郊次,經宿陵所,則添傷之患,理所必至,少愈之戒,其可忽乎?殿下上有宗社之托,中有慈殿之奉,下有臣民之依,殿下蔽於至情,縱欲自輕,獨不念一身付畀之重乎?臣等之論,不得請則不止,請勉抑至情,亟賜一兪。答曰,不允。
傳于金壽恒曰,勅使處,中路問安中使,當爲下去,御帖名帖及禮單單子,依前例磨鍊爲之。
迎接都監啓曰,軍色郞廳兵曹佐郞李球,昨日政,移差海運判官,其代,以本曹佐郞慶㝡差定,使之察任,何如?傳曰,允。
弘文館副提學臣兪棨,缺二行等須將山陵從幸危厲難試之意,仰籲聖明,而未蒙允兪,臣等不勝憂憫之至,而尙記聖明,反覆思量,必有所以處分者,日夜顒望,不敢更言,而昨見下大臣之批,臣等聚首遑遑,危厲益切。嗚呼,因山日迫,廞衛已戒,聖孝罔極,擗踊如初,必欲躬臨羡道,永訣玄宮,誠之至也,禮之盡也。凡爲臣子者,孰不欲仰承聖意,將順其美也?竊念喪有四制,權處其一,禮緣人情,時有屈壓,而況帝王之喪,與凡庶不同,以纍然一身,上承天地祖宗,下臨兆庶臣民,其責任之重,有如此者,故雖遭罹連喪,情理難抑,而猶爲己私,不敢自伸,一動靜之間,而實有不能自由者,又安可率意徑行,以自蹈危敗之地乎?今殿下必謂吾病不至深重,山陵信宿往返,尙可自力而嘗試焉爾。夫嘗試,危道也,小事猶且不可,矧此是何等大擧措,所關係如何,而以積月違豫之餘,犯凌沍晨之氣,冒必至之危,而貽莫及之悔乎?臣等固知殿下至痛在心,不暇他念,而目今上自朝臣,下至閭巷小民,莫不奔走驚遑,皆言陵幸之必不可,此可見人心之所同,而上天諄諄之警,蓋未必不由於此也。夫豈擧國之人,皆是非孝矣,親導君上以非禮,而仁愛之天,虛示無故之威怒哉?殿下於此,亦可以深思矣。伏願聖明,仰體天地祖宗之心,下察臣民公共之情,以保全聖躬,大業萬世,爲先爲重。以癉勞筋力,盡哀一時,爲後爲輕,勉從廷臣之請,亟停陵幸之命,臣等不勝焦煎危懼之至。答曰,毋煩。
弘文館再箚,伏以缺二行愼疾之道,必有臣等之所未及見,憂臣等缺二字未及憂,而乃欲强拂群請,徑情直行,何也?天之示警,旣有非常之災,聖候未復,方在調攝之中,而猶忽克謹之道,又乖少愈之道,豈非危懼之甚乎?仰惟孝思無窮,至痛難抑,以爲卽今氣力,猶可自致,而臣等伏聞入侍諸臣之言,玉色深墨,天聽猶重,此必病根未祛,眞元未復故也。況此嚴沍之節,仍曉動駕,信宿乃返,則添傷之患,理所必至,此臣等之所以焦煎之慮,再三呼籲,而不知止者也。伏願聖明,更加深思,亟寢山陵從幸之命。答曰,已諭毋煩。以上燼餘
上在昌德宮廬次。
行大司憲蔡裕後,行大司諫鄭知和,司諫沈世鼎,掌令尹飛卿,持平李堥,獻納姜鎬,正言尹趾美·朴增輝來啓曰,臣等昨日,連承聖敎,每以二字之批,爲牢拒之地,臣等尤不勝憫鬱焉。臣等雖無狀,旣知今番從幸之擧,出於聖上之至情,感德之中,豈不欲將順而已?第念聖上患候,積傷之餘,寒氣外乘,猶恐成疾,咳嗽之症,累月彌留,今僅得向差境,誠極多幸,而加於少愈之戒,在今尤不可不愼。況近來寒氣,日以益緊,雖在凡人無疾耐受寒苦者,亦多感傷,或致危苦者有之,今我聖上不寒之時,亦不能開戶,乃今冒觸風寒,犯夜行禮,而其無前患後發之理乎?仍念帝王大孝,於其節文,必酌其輕重,豈可徑情直行,以招必至之患,忽廟社之重,而貽兩殿之憂哉?請更加思量,勉抑至情,亟寢山陵從幸之命。答曰,已諭于再昨矣。
李殷相,以扈衛廳言,啓曰,頃年陵行時,禁軍元數不多,故本廳軍官等別將,領率分左右侍衛,厥後陵幸時,禁軍視前增加,留都大臣,無帶率軍兵,故本廳軍官,沒數留屬矣。今番擧動時,該曹未能覺察,只據當初事目,以侍衛啓下,依前留都,何如?傳曰,允。
李正英,以刑曹言,啓曰,咸鏡南北道定配罪人移配啓目,旣已啓下,今當知會本道,而頃因大臣啓辭,本道之人,定配於本道之類,則勿爲移送他道,參商罪犯輕重,土地善惡,推移於本道之意,入啓定奪矣。今以罪人中,本道人,則依大臣啓辭,令本道監司,推移改配於道內,何如?傳曰,允。
洪葳,以都摠府言,啓曰,前頭發靷時,本府堂上一員大轝陪從,一員守宮,四員大駕陪從,寶劍其餘四員,當爲侍衛,而副摠管臣傅·臣是聲,以別將禁軍領去,臣爾載,以戶曹參判,判書都監進參之故,當爲導駕侍衛,將不成模樣,闕員所當趁期差出,而兵曹判書出往山陵,不得開政缺一行何如?傳曰,允。
領敦寧府事臣李景奭,議政府領議政臣鄭太和,領中樞府事臣元斗杓,右議政臣鄭維城,判中樞府事臣□絅,行漢城府判尹臣李時昉,知中樞府事李元老,刑曹判書臣李浣,行副司果宋岦,晉川君柳䪷,淸興君金得聲,戶曹參判呂爾載,行訓鍊院都正金應海,同知中樞府事李迪,陽原君許選,綾豐君具仁墍,豐安君趙潝,玉川君張弼漢,平林君李元敬,同知中樞府事臣申壕,行副司直金是聲,漢城府右尹柳赫然,同知中樞府事臣柳淰,戶曹參判臣南老星,戶曹參議臣李有謙,工曹參議臣金應祖,兵曹參知臣李弘淵,刑曹參議臣任義伯,吏曹參議趙復陽等啓曰,人君之德,莫大於孝,而致孝之道,與凡人不同,故聖人稱武王·周公之達孝,只擧其繼志述事,而不及於孝子之疏節,誠以人主之孝,其重有在,徒思自盡於一時之情,而不體祖宗之志,以致萬有一悔,貽憂於在天之靈,則非所以爲孝矣。今我聖上初喪過毁,病根已痼,雖入差愈,猶戒添加。況今聖候,未有顯然平復之效,調攝之方,不容一毫少忽,而當此寒沍之節,冒夜從幸,經宿往返於數十里之地,則必至之憂,有不可言,念及於此,凜然寒心,豈殿下爲至情所蔽,而不自覺耶?大行大王高世之孝,初欲隨行,而終抑至情者,深惟宗社付托之重,而不敢自輕,此所以爲帝王之大孝,非今日殿下之所當法者乎?更願殿下,察輕重之有在,毋徑情直行,深體先王之志,亟從臣等之請,不勝幸甚。答曰,已諭于再昨矣。
弘文館副提學臣兪棨,應敎臣睦兼善,副校理臣金宇亨,修撰臣姜後說等啓曰,伏以臨不測之地,見必至之危者,臣不可以不爭於君,子不可以不爭於父,爲人臣子者,徒思順從君父之志,而不能渴誠盡力,以救其危,則其爲人臣子之道,果如何哉?今玆從幸之擧,有萬分之危,而無一可諉者,滿庭之臣,瀝血奔走,連日不止,其義誠急,其情誠慽,而山陵經宿之地,連日擗踊之痛,而有不至頓毁暴敗者哉?脫致聖候彌痼,以貽宗社無窮之憂,則當此之時,雖悔不用群臣之言,亦何所及哉?今日廷臣,皆思碎首闕庭,不得請則終不敢退,伏願聖明,强抑至情,亟停從幸之命,以副宗祀臣民之望。答曰,已諭于再昨矣。
賓廳二品以上再啓曰,伏承聖批,又以已諭于再昨爲敎,臣等尤不勝憫鬱之至,臣等雖無狀,苟非萬分煎迫,何敢爲此固爭之計,以重傷哀疚之心哉?顧念情雖無窮,事有難强於少愈,病之大戒,聖候之違豫,今幾月矣。向者彌留之時,群下焦熬之心,至今思之,不覺悸慄,雖賴皇天默佑,少入瘳境,而眞元未完,餘症尙多,今若勞動玉體,觸冒嚴寒,撼頓跋履於一舍之外,以至經夜,則其必至之憂,何可量哉?今夫閭閻之人,欲行數千里之地者,必其身氣平常,乃可往返,蓋其旣有所備,則勞熱之添加,風氣之易感,以至增重,勢所必然,故雖以匹夫之微,猶有所畏愼而不敢行,況人主,以承宗社臨兆庶之身,其可自輕,徑情直行,而莫之顧乎?惟我仁祖大王曁我先王至性大孝,卓冠百王,豈非所謂人倫之至,而穆陵·章陵之遷葬,仁穆·仁獻王后之喪,仁祖大王,皆不得親往。我先王,於長陵發靷之日,初擬陪往,終因廷臣之請而止,卽殿下之所親聞見也。此可見帝王之孝,與凡人逈然不同也。然若聖躬强健,無有所患,往返山陵,可保無害,則前代之行與不行,有不必論,若其有所未寧,則雖前代皆行之,亦不行也。今當積傷未差之時,欲行列聖所未行之事,以犯必危之患,此臣等之憂懼,不知所出,日日籲呼,不得請則不敢止者,而近日上天之示警,有若人事之相戒,又何不爲之恐懼乎?伏願殿下,深念宗社之重,帝王之孝,勉抑罔極之情,俯從群下之請。答曰,毋煩。
合司再啓曰,臣等連日籲呼而不知止者,誠以事係宗社,安敢避瀆擾之罪,而不爲之盡言乎?聖上曩者所患,旣出於積伏之餘,寒氣爲發疾之萌,痰嗽仍以添重,藥物調治,凡幾日月,而幸得今日之差減乎?若復犯夜冒寒,經宿行禮,則眞元未復之中,寒氣之外襲,必至之勢也。人之受寒,或有作痛數日,發汗而愈者,聖候則感冒雖非大段,而痰嗽輒作,彌月不止,思之至此,豈不凜凜?且念此擧,自祖宗朝,多未能行,大行大王,亦以廷臣之力爭,終莫之能行,此實深惟廟社之重,不得徑情直行而然也。請更加深思,亟寢山陵從幸之命。答曰,毋煩。
弘文館副提學臣兪棨,應敎臣睦兼善,副校理臣金宇亨,修撰臣姜後說等缺三行强拂群情,聽之邈然者,特至痛所在不缺二字故耳。殿下試自量其氣力,以爲如何耶?積傷之餘,眞元未蘇,少愈之戒,政在此時,山陵道路,雖曰至近,而往返之期,猶費兩日,卽今寒威,雖不甚酷,而嚴冬之節,氣候自別,若冒曉動駕,經宿乃還,加以哭擗之中,哀毁過節,則必至之憂,有難言者,後雖有悔,亦何及焉?諄諄天誡,恐非偶然,而況近來閭閻之間,多不乾淨,此尤不可忽焉者也。先王平日之爲殿下戒愼者,其不在此耶?今若犯忌而動,率意而行,則先王陟降之靈,亦必震驚,殿下於此,寧不惕然而深思之乎?臣等區區煎迫之盧,實在於不敢言之間矣。至於宗社所係之重,慈殿惟疾之憂,殿下必不待臣等之言而知之,臣等不敢煩陳焉。嗚呼,事有輕重,禮有經權,姑待玉候服復,徐趁春和之時,迺行展拜之禮,固不悖於聖孝,亦有合於古制,伏願聖明,深加諒察,亟寢陵幸之命,以副群下之望。答曰,不允。
六承旨來詣閤門外,請對之意,敢啓。傳曰,日勢已晩,所懷書啓事傳敎矣。回啓曰,今此山陵從幸之擧,大小群情,莫不遑遑憂憫,大臣三司,連日力爭,未蒙允兪,臣等忝在近密,益切區區煎迫之忱,而非循例文字所可備陳,玆敢請對矣,以日勢已晩爲敎,臣等尤不勝悶鬱焉。臣等非不欲早朝請對,而日氣寒冽,恐有妨於調攝,遲待至此矣。卽今日勢,亦不至於大晩,倘蒙暫賜引對,猶可面陳所懷,惶恐更稟。傳曰,知道。每因啓辭,頻數氣上,不可引接矣。
賓廳二品以上三啓曰,臣等瀝血陳請,已至三日,而誠意淺薄,尙未能感回天意,此臣等之罪也。自古帝王遭大慽,例不能自盡常制,豈皆誠孝不足而然哉?臣等不暇遠引列聖事,殿下自料稟賦之厚,孰如先王,而今日殿下春秋之鼎盛,氣血之充實,亦先王己丑之歲何如也?又況長陵因山之日,日氣未寒,不至於目今之深冬,而先王猶且俯循群情,卒以奉宗社慈殿而無自輕之患,其爲孝,孰大於此乎?殿下不自寬抑,必欲行先王所未行之事,竊恐聖明,蔽於至情,有不能深思而然也。伏願聖明,更加反覆思惟,勉副臣民之望,不勝幸甚。答曰,不允。
合司三啓曰,臣等苦口力爭,非不知愈傷於哀疚之懷,而到此地頭,他有所不暇顧也。聖上一身,爲廟社神人之主,雖在氣候平常之時,猶不可自輕,況積月喘嗽之餘,僅入差愈之境,今乃觸冒嚴寒,以至經夜於一舍之外,前症之復發,安保其必無也?聖明痛寒〈疾〉之後,或不思前日之危苦耶?臣等若不極言,以貽後日之悔,則雖死,亦不足塞責,請勉抑至情,亟寢山陵從幸之命,以謝群下之望。答曰,不允。以上燼餘
上在昌德宮廬次。
有政。吏批,判書宋浚吉〈?〉,參判李一相進,參議趙復陽病,行都承旨李應蓍進,以金萬基爲副修撰,睦來善爲持平,李䎘爲兵曹佐郞,柳之芳爲戶曹佐郞,金嚮爲龍潭縣令,黃一夔爲贊儀,兼持平權尙矩,伊川縣監睦林奇,今加通政。
兵批,判書鄭致和山陵出去,參判南老星缺數丈。
都提調領議政臣鄭太和,提調右參贊臣吳竣,副提調行都承旨臣趙珩啓曰,日氣陰寒,伏未審夜來,聖候何如?中宮殿氣候,平復如常乎?臣等不勝憂慮之至,敢來問安。答曰,知道。內殿症候,今幾差復云矣。以上藥房謄錄
備邊司啓曰,三昨得見東萊府使李萬雄本月十六日成貼狀啓,則語多妄動,事甚可該,故臣等姑先請推矣。卽又見十八日成貼狀啓,猶以便宜從事,相幾弛張爲辭,雖出於憤慨之意,何其太無慮事之智乎?成般擅至釜山,仍留屢日,先犯約條,其曲在渠,而今若自我有所輕擧,則不但爲彼他日執言之地,前頭之事,尤極難處,決不可徑起釁端。李萬雄今宜與釜山僉使,同會一處,使人責之曰,爾旣違越約條,突出館外,至于釜城,久留不歸,爾之所爲,殊可痛惡,而我不欲與爾相較,姑觀爾覺悟愧伏與否,而一日二日,尙不知悔爾之所望,寧有因此而得遂之理乎云云。使之動聽還館後馳啓,切勿爲顚錯生梗之擧宜當,以此意,從撥上監司處,竝爲知會,何如?傳曰,允。以上備局謄錄
迎接都監啓曰,卽見遠接使上送路程記,則來月初八日,勅使當爲入京云。以此施行之意,遠接使處回移,各該司亦爲知委擧行,何如?傳曰,允。迎接都監謄錄
上在昌德宮。停常參·經筵。
政院啓曰,卽遠之日已迫,冗雜公事,出入未安,依己丑年例,自今日勿入之意,敢啓。傳曰,知道。
迎接都監啓曰,觀此遠接使及平安監司聯名狀啓,則大通官金山達,差備譯官朴斗峻,身病極重,不能運動云。其代,令該院,急急差出,撥馬馳送,何如?傳曰,允。以上備局謄錄
迎接都監啓曰,卽接遠接使狀啓,今番則勅使入京之前,先以祭需銀子三百兩,出給上送矣,依例移送戶曹,咨文則送于承文院,何如?傳曰,允。
又啓曰,觀此遠接使及平安監司聯名狀啓,則大通官金山達,差備譯官朴斗峻,身病極重,不能運動云,其代,令該院差出,撥馬馳送,何如?傳曰,允。
禮曹啓曰,今見遠接使狀啓,見官禮服色,與迎勅時少變之意,反覆開諭,而終不聽從,旣於灣上見官時,依其言行禮,則不必强爭,但彼人之意,以自上郊迎時服色,亦有爭執之端云,而己丑年有已行之例,且是禮文所載,定奪之際,不患無辭,令遠接使,竝爲措辭,據理開諭,速爲停當馳啓,且冊封頒勅後,卽行弔祭云者,亦出於操縱之意。若以上候未寧,非但迎勅行祭勢難竝行,頒勅是莫大莫重之盛禮,而弔祭,卽行於一日之內,吉凶相雜,有違禮文本意,以此開諭宜當,以初九日初十兩日下諭,何如?傳曰,允。以上迎接都監謄錄
上在昌德宮。停常參·經筵。
殯殿,上謚冊寶爲之,而時刻,則卯正四刻。謚寶奉安時,入侍領相鄭太和,讀謚官睦來善,讀寶官南九萬。上謚,別奠爲之。
自昧爽,至巳時,沈霧。未時雷微動,雨雹狀如小豆。以上內下日記
上謚殯殿告由奠後,都提調副提調,大王大妃殿,奉慰問安。答曰,罔極。王大妃殿,奉慰問安。答曰,罔極。大殿,奉慰問安。答曰,罔極。中宮殿,奉尉問安。答曰,罔極。
掌務官,以都提調意,二十八日,二十九日殯殿駞酪粥進上與否微稟,則傳曰,二十八日雖早,殯殿進上,二十九日陵所進上,可也。以上藥房謄錄
義禁府啓曰,今此發靷擧動時,假都事四員,曾已啓請差出矣。大駕,自路祭所還宮時,駕導都事不足,假都事二員及書吏二人,令吏曹,又爲差出,何如?傳曰,允。以上禁府謄錄
上在昌德宮。停常參·經筵。
自上親臨朝奠,兼行啓殯殿奠,故承旨·史官入侍。廬幕撤毁,故百官奉慰問安。答曰,罔極。
巳時,啓攢宮奠,故承旨·史官入侍。
申時祖奠,故承旨·史官入侍。
昧爽星沒後,流星出東方,狀如掌,尾長四五尺。以上內下日記
啓殯奠罷後,都提調·副提調,大王大妃殿奉慰問安。答曰,罔極。王大妃殿奉慰問安。答曰,罔極。大殿奉慰問安。答曰,罔極。中宮殿奉慰問安。答曰,罔極。
都提調口傳啓曰,藥房提調一員留待之意稟,則因傳于政院曰,都承旨勿爲隨駕。啓攢塗奠後,都提調·副提調,大王大妃殿奉慰問安。答曰,罔極。王大妃殿奉慰問安。答曰,罔極。大殿奉慰問安。答曰,罔極。中宮殿奉慰問安。答曰,罔極。
祖奠後,三提調口傳,大王大妃殿奉慰問安。答曰,罔極。王大妃殿奉慰問安。答曰,罔極。大殿奉慰問安。答曰,罔極。中宮殿奉慰問安。答曰,罔極。別入直,提調行大司憲臣蔡裕後,醫官臣權愉,提調·副提調,閉門後口傳啓曰,臣等伏聞,自上出就哭位,終日哭泣,今至犯夜,尙在幕次,其爲傷損,寧有極乎?臣等不勝煎悶之至,請亟暫還廬次。答曰,卿等雖如是陳達,而決不可還入矣。
再啓曰,聖上尙在幕次,雖緣罔極之至情,伏念聖上前日所患,初出於惡寒,今者犯夜觸寒,哭泣不止,其受傷必多,而摧痛之中,自不覺耳。日後之憂,難以盡言,不勝悶迫,惶恐申啓。答曰,予疾旣已差愈,必無受傷之理,今者大禮一過之後,不可復追,卿等勿爲過慮,且無得請之理矣。
三啓曰,臣等今承聖批,尤不勝悶迫之至,聖上前患感冒之觸,重得痰嗽,幸以少愈,而眞元未復,且自山陵日近以來,哭泣過度,中氣極虛,外寒易乘,今至夜深,豈不大有所傷損乎?臣等煎悶之情,至此益切,伏願勉抑至情,暫還廬次。答曰,不允。
四啓曰,伏承不允之批,不勝驚憂悶迫之至,近者論執之時,亦以此二字,爲牢拒之地,今復然矣。帝王之孝,必酌量其輕重,宗社之憂,在聖上一身,且慈殿,在咫尺,憂悶之情,曷有其極?聖上曾不少顧,犯夜觸寒,如是之久,群下憂遑,寧有其極乎?伏願勉抑至情,暫還廬次。答曰,四更當爲擧動,非達夜矣,予病已盡差愈,雖如是三日,無所傷矣。
三提調,開門後口傳,大王大妃殿奉慰問安。答曰,罔極。王大妃殿奉慰問安。答曰,罔極。大殿奉慰問安。答曰,罔極。中宮殿奉慰問安。答曰,罔極。以上藥房謄錄
備邊司啓曰,摠戎使具仁墍,以勳府堂上,當爲陪從之故,所管入番軍兵,令中軍代領之意,馳啓矣。勳府堂上,自有他員,具仁墍勿爲陪往山陵,留在察任宜當,以此分付,何如?答曰,允。以上備局謄錄
上在昌德宮。停常參·經筵。
丑時,朝上食後遣奠,讀哀冊官李時術。
發靷正時,四更五點,其時慈殿氣塞,故罷漏後,梓宮運發,故自上出幕次立哭。
梓宮,陞大轝後,大駕,詣普祭院路祭所擧動,靈轝進發時,前後四拜哭。
巳時還宮。
夜一更,流星出北極星上,入織女星上,狀如拳,尾長三四尺許,色白。
自二更至五更,雨雪交下。以上內下日記
都提調領議政臣鄭太和,提調行大司憲臣蔡裕後,副提調行都承旨臣李應蓍,王大妃殿問安。答曰,罔極。大殿問安。答曰,罔極。入幕次後,都提調領議政臣鄭太和,副提調行都承旨臣李應蓍問安。答曰,罔極。
還宮敎是後,都提調·副提調,庭中大殿問安。答曰,罔極。大王大妃殿問安。答曰,罔極。王大妃殿問安。答曰,罔極。中宮殿問安。答曰,罔極。
提調行大司憲臣蔡裕後,副提調行都承旨臣李應蓍,夕時,庭中口傳啓曰,卽今聖候何如?曉頭慈殿,久有窒塞之候,旣降之後,夕間更無此候耶?米飮能爲進御乎?答曰,罔極。慈殿更無升降之候,而米飮,時時小進矣。以上藥房謄錄
上在昌德宮。停常參·經筵。
返虞擧動時刻,則三嚴午正一刻。
普祭院虞主祗迎四拜後,還宮于齋室,虞主前問安。哭後初虞祭親臨。內下日記
提調行大司憲臣蔡裕後,副提調行都承旨臣李應蓍口傳啓曰,伏未審此時,聖侯何如?慈殿氣侯,今則何如?日勢頗早,故不敢以文字啓稟矣。答曰,僅得無事,慈殿氣降之後一樣,而頭部微痛。
下玄宮望哭後,提調·副提調,大王大妃殿,奉慰問安。答曰,罔極。王大妃殿奉慰問安。答曰,罔極。大殿奉慰問安。答曰,罔極。中宮殿奉慰問安。答曰,罔極。
再啓曰,卽以醫女來傳之言,與諸醫相議,則皆以爲慈殿頭痛惡寒之候,出於感冒,不可不及時和解,升麻葛根湯,加羌活·荊芥各七分,細辛三分,連進二貼,以觀症勢宜當云。依此劑入,何如?答曰,此藥勿爲劑入,人蔘敗毒散,何如?更議以啓。
三啓曰,今承下敎,卽與諸醫相議,則皆以爲傷寒頭痛,或用人蔘敗毒散,或用升麻葛根湯,而敗毒散,則雖入人蔘,似是重劑,葛根湯,則元材只是四種,此爲輕劑,自外未能詳知感候輕重,以連進二貼,以觀症勢仰達矣。今則諸醫以爲,近來中氣大虛之餘,不可遽用重劑,仍用葛根湯爲當云,何以爲之?敢稟。答曰,依啓。
入幕次後,副提調行都承旨臣李應蓍問安。答曰,知道。
大駕還宮後,藥房問安。答曰,知道。
祭罷後,三提調,大王大妃殿奉慰問安。答曰,罔極。王大妃殿奉慰問安。答曰,罔極。大殿奉慰問安。答曰,罔極。中宮殿奉慰問安。答曰,罔極。以上藥房謄錄
迎接都監啓曰,今見遠接使及平安監司聯名狀啓,則安州判官安縝,廳設屛風小索,致令奉勅·差使員屈身俯入,似非大怒事,而勅使至以慢忽不敬爲言,遠接使以爲,循例薄罰,必不快於其心,乃請朝廷處置,其意見可知也。安縝之善治可惜,而亦卽拿推施罰,以示軫念優待之意,似無不可。且一路接待等事,依狀啓辭緣,黃海·京畿兩道監司處,各別申勅,俾無生梗之弊,而遠接使,亦爲行移,何如?傳曰,允。以上迎接都監謄錄
上在昌德宮。停常參·經筵。
自上,三更四點初虞祭擧動,親行爲之。
百官奉慰問安。答曰,罔極。以上內下日記
再虞祭後,都提調領議政臣鄭太和,副提調行都承旨臣李應蓍,大王大妃殿奉慰問安。答曰,罔極。王大妃殿奉慰問安。答曰,罔極。大殿奉慰問安。答曰,罔極。中宮殿奉慰問安。答曰,罔極。
都提調領議政臣鄭太和,提調行大司憲臣蔡裕後,副提調行都承旨臣李應蓍啓曰,昨日大風,急出郊外,仍冒極寒,連行祭禮,伏想聖候,必有添傷之患,臣等憂慮煎悶,不任耿耿之至。慈殿頭痛惡寒之候,夜亦一樣乎?劑入升麻葛根湯,已進一貼否乎?臣等亦切憂悶,敢此問安。答曰,湯藥已進一貼,少有差減之候,予則無事矣。
再啓曰,日氣寒嚴如此,近日聖候,雖燠室閉戶,猶恐有傷感之患,昨日冒風郊迎,去夜觸寒行禮,群下憂悶之情,倍於頃間,臣等護陪咫尺,伏問咳嗽頻作,前症未盡快復,於此亦可知矣。初虞·再虞,旣已躬行,而此後祭禮,必欲一一親參,則此豈廷臣請停陵行意也?伏願聖明,深加思量,明日朔祭,爲先許令攝行,其後虞祭,竝命攝行,而至于卒哭,更觀聖候而親行,不勝幸甚。臣等待罪藥房,區區所懷,敢此陳啓。答曰,啓辭至此,雖無疾病,朔祭當攝行,而虞祭,皆不可攝行,臨時或有所傷,則當觀勢處之。以上藥房謄錄
備邊司啓曰,差倭橘成般,擅出館外,來在釜山,事甚可該,東萊府使李萬雄不能趁時開諭之責,固已難免,而徒以妄動之言,虛張馳啓而已。尙使成般,不爲還館,朝廷不可無別樣處置之擧,早欲請罪,而姑觀其畢竟如何矣。今見東萊府使李萬雄,本月二十成貼狀啓,則成般乃曰,俺等出此久滯之意,必已狀啓,待朝廷回下云云。朝廷旣知此事,而猶視尋常,非但有害事理,後弊亦不可不慮,府使李萬雄及譯學訓導別差等,竝爲先拿問,在所不已,其代,令該曹·該院,速爲差出,急令赴任,交代後拿來,而譯官金謹行,以別遣首譯,少無擔當盡力之狀,前後所爲,誠極可惡。所當一時拿問,而事未結局,更觀前頭自效然後,處之未晩,令道臣,嚴勅分付,使之備將府使及訓導別差等,不能開諭禁斷之罪,朝廷將爲拿推,爾等所望之事,今無得請之路,島中聞之,爾等亦豈無罪等語,善爲責諭,俾速還入館所宜當,以此行會于慶尙監司,何如?答曰,依啓。以上備局謄錄
迎接都監啓曰,雜物色郞廳朴由東,前日政,除授外任,其代,以內贍寺主簿李惟馨差下,使之察任,何如?傳曰,允。
又啓曰,弔祭之物熟設處,己丑謄錄相考,則捉得南別宮近處閭閻家爲之,非但事體未安,亦必有挾陋之弊,仍念舊兵曹,去魂殿不遠,使之修掃,祭物熟設,何如?傳曰,允。以上迎接都監謄錄郞廳元啓英校正。郞廳金永燮書。
上在昌德宮。停常參·經筵。
宋浚吉請對,引見爲之。以上日記
去夜傳曰,政事,明日爲之。
半行缺慶州府尹蔡忠元,江陵府使金雲長,藥安郡守金數字缺。
大王大妃殿,政院·玉堂·二品以上六曹問安。答曰,知道。
慈殿·大殿·中殿,政院·二品以上六曹·玉堂問安。答曰,罔極。
都提調領議政臣鄭太和,副提調行都承旨臣李應蓍啓曰,日氣極寒,伏未審聖候何如?慈殿症候,比昨益有差減之效乎?升麻葛根湯二貼,已盡進御乎?詳知卽今氣候然後,當更議藥,臣等區區憂慮,敢來問安,竝此仰稟。且昨日伏承聖批,以虞祭皆不可攝行爲敎,臣等亦豈不知禮固當然?只以寒威比甚,閭閻凡人,亦多致病,若於此時,冒寒行禮,則傷感之患,理所必至,稍俟寒候少解之日,躬行祭禮,而來曉之祭,則許令攝行,以盡愼疾之道,不勝幸甚,臣於無任煎悶之至,復此仰陳。答曰,知道。今日許令攝行,亦已過矣,復望明日乎?慈殿症候,幾盡差減矣。
再啓曰,卽以下答之敎,與諸醫相議,則皆以爲慈殿氣候,幾盡差減,外感今已和解,不宜更進湯劑,姑爲停藥,以觀此後氣候似當云,不爲議藥之意,敢啓。答曰,依啓。
政院啓曰,昨日返虞擧動,纔過祗送之禮,宗親·文武百官,左右馳突,或馳過神輦,或迫近輦後,紛擾中事,有難一一査治,而左右廳都監·監察,不能察飭,以致如此,挾輦都事,亦不能禁止,事極駭愕,請竝從重推考。傳曰,允。
又啓曰,昨日返虞擧動,纔出陵所,有人犯馬於神輦前,而禁府都事,不卽呵禁,極爲駭愕,當該挾輦都事,請從重推考。傳曰,拿推。
禮曹啓曰,傳敎矣。問于大臣,則領敦寧府事李□□以爲伏覩聖敎,皇皇罔極之中,有所不忍,而繼降申敎,尤不勝摧咽之至。第非禮之禮,君子不爲,古人事亡,多有如事存者,如朝夕哭,有象生時之晨昏,而此則有其意而無其辭,若爲問安,則似當有致辭之事,果爾則異乎哭而無辭。蓋致在之不可,禮旣言之,臣固不知禮,而無前禮之禮,不敢拙撰,以對上裁。領議政鄭太和以爲,魂殿問安,古禮國制,皆無可據,以臣愚見,未知其允當也。且念宗廟親祀之時,車駕詣宗廟,則先行謁廟之禮,今於親詣齋殿之日,行事時刻未至之間,先爲展謁哭臨,似或無妨,不審聖意所在,亦如此否乎?伏惟上裁。左議政沈之源以爲,問安於魂殿之敎,雖出於如有在之至情,而古禮國制,俱無可據,臣之愚意,未知其可也,伏惟上裁。領中樞府事元□□以爲,今此下詢魂殿問安之擧,雖出於聖上事亡如事存之至意,旣無禮家明文,且我朝列聖所未行之事,如臣淺識,何敢輕議,伏惟上裁。右議政鄭□□以爲,古禮,雖有小祥前朝夕哭之節,而不載於五禮儀,故我朝列聖,旣不得至小祥行此禮,而況此魂殿問安之擧,古禮國制,俱無可據之文。聖心哀慕罔極,雖出於如事存,無廢定省之意,而禮文所無之事,恐不可徑情創行,伏惟上裁。左參贊宋時烈以爲,家禮,初喪有朝夕哭,五禮儀,亦有之,但家禮,則至小祥乃止。五禮儀,則不言其止於何時,而但於卒哭條有自是朝夕之間,哀到不哭之文,然據禮,則此正指初喪哭無時之哭而言,非指謂朝夕哭之哭,則所謂朝夕哭,雖以五禮儀言之,亦未見其必止於葬後也。然則雖非行祭之日,小祥之前,自當依葬前行之如儀,而但不言問安之名似宜。蓋旣曰問安,則似若有唱喏萬福之節,雖曰事亡如事存,然禮旣無文,且有之死而致在之嫌,而臣之愚意,當今禮官,更考五禮儀,俾盡情文,似合事宜,伏惟上裁。吏曹判書宋浚吉以爲,禮有朝夕哭,至小祥乃止之文,而竊詳五禮儀,葬後則朝夕奠與朝夕哭俱止,其意似非偶然。然朝夕哭,則禮固有據,而至於行祭時,先爲問安,則質之古禮,考之時制,俱無所稽,蓋梓宮詣山陵之後,遣承旨問安之擧,列聖朝已行之,猶非五禮儀所載,況於魂殿,其事體又別,恐不可任情以行,惟在睿裁。延陽府院君李時白,完南府院君李□□病不收議。大臣及儒臣之意如此,上裁。傳曰,依領相·左參贊議施行。
禁府都事拿推現告宋道興。
政院啓曰,明日虞祭,勿爲親行事,藥房旣已陳啓,未蒙允兪,臣等竊不勝悶鬱焉。玉候違豫,已經累朔,元氣未完,而連日哭擗於郊外,兩次行祭於冷庭,哀慟之中,不自覺其受傷,而臣於忝侍咫尺之地,伏聞咳嗽頻作,喘急比甚,諸症之未祛,據此可知。今雖深處燠室,倍加調攝,積傷之餘,復常未易,況自數日以來,寒威倍酷,若復犯夜出位,哭泣行禮,則添傷之患,勢所必至,其爲慈殿惟疾之憂,當復如何?伏乞亟從藥房之請,明日虞祭,許其攝行,不勝幸甚。臣等無任區區憂慮之至,敢此仰達。答曰,勿煩。
戶曹參議宋國澤上疏。大槪,臣之痰喘疝症,日漸沈痼,扶曳入直,呻痛度日,陪祭侍衛,俱未會參,伏乞聖明,先治臣不職之罪,鐫削臣職事。入啓。
政院再啓,伏承聖批,以勿煩爲敎,臣等,尤不勝悶迫之至,伏想孝思罔極,必行自盡其誠禮,而第念返虞之後,再次行禮,旣伸如在之誠,有疾攝行,亦是禮文之所載,則當以嚴寒之節,何其不恤添傷,任情躬行,以貽慈殿之憂乎?今若冒寒出位,以致前症之復作,則前頭卒哭大祭,雖欲躬盡其誠,亦不可得也。殿下何不念及於此耶?以下缺以上朝報
都提調領議政臣鄭太和,副提調行都承旨臣李應蓍啓曰,日氣極寒,伏未審聖候何如?慈殿症候,比昨益有差減之效乎?升麻葛根湯二貼,已盡進御乎?詳知卽今氣候,然後當更議藥,臣等區區憂慮,敢來問安,竝此仰稟。且昨日伏承聖批,以虞祭皆不可攝行爲敎,臣等亦豈不知禮固當然?只以寒威比甚,閭閻凡人,亦多致病,若於此時,冒寒行禮,則傷感之患,理所必至,稍俟寒候少解之日,躬行祭祀,而來曉之祭,則許令攝行,以盡愼疾之道,不勝幸甚。臣等無任憂悶之至,復此仰陳。答曰,知道。今日許令攝行,亦已過矣,復望明日乎?慈殿症候,幾盡差減矣。疊書大王大妃殿問安。答曰,知道。王大妃殿問安。答曰,知道。中宮殿問安。答曰,知道。
再啓曰,卽以下答之敎,與諸醫相議,則皆以爲慈殿症候,幾盡差減,外感今已和解,不宜更進湯劑,姑爲停藥,以觀此後氣候似當云,不爲議藥之意,敢啓。疊書答曰,依啓。以上藥房謄錄
備邊司啓曰,五年一次虛位充定之擧,上年當次,以飢荒之故,許令停止,而今年之秋,不料農事,又値失稔,該曹具由啓稟,本司覆啓請行矣。近日續接諸道之報,皆以凶歲擾民爲慮,今日之政,安集是先,還爲停寢,待明年擧行宜當,以此意,分付該曹,何如?答曰,允。以上備局謄錄
禮曹啓曰,己丑年魂殿致祭時,差出獻官及諸執事,以爲豫備云,今亦依此施行之意,分付吏曹,何如?傳曰,允。
又啓曰,己丑年前例相考,則吊祭後,自上親臨南別宮,請行下馬宴,而不爲設宴,只行茶禮,今亦令司饔院,豫備茶禮諸具以待之意,分付何如?傳曰,允。
又啓曰,今見遠接使洪命夏狀啓辭緣,則上勅與諸勅使,考覽儀註,以爲凡干儀註中,弔祭一款,則有先弔後祭之文,故己丑年儀註,依禮文磨鍊,今番亦用此式矣。己丑李一善,亦曾出來,目見其時先祭後弔之事,而有此儀註,前後不同之言,此則實非大段事,一任其言,改之宜當。己丑年頒勅時,則冊封勅使及弔祭勅使,皆自慕華館,直詣仁政殿行禮,其時節目,在於謄錄中,故頃日問禮官齎去儀註中,依此磨鍊,而第念吉凶禮竝行,非但有違禮文,亦有難便事勢,旣以此意,論移於遠接使。今見狀啓,則時未停當,弔祭勅使,若自慕華館,直詣南別宮,待弔祭日行禮,則實爲便當,而勅使必欲一從前例,則勢難强爭,惟在遠接使觀勢善處而已。賻儀燒火一款,考諸己丑謄錄,曾無是事,而勅使之意,若以燒火,爲當行之事,則任其所爲似當。勅使又曰,祭文未燒火之前,勅使以祭文傳授,則國王親捧乎云云,祭文傳授,應在於致弔之前,於禮不當親捧矣。近侍捧之之意,言于勅使似當。且捧祭文·讀祭文·捧贐儀等官,令該曹,依狀啓,以侍從各別擇差,亦爲書塡於儀註中,儀註則付標以入,而問禮官,速爲差出,儀註正書,卽爲發送宜當,此意遠接使處下諭,何如?傳曰,依啓。迎勅時服色,急速定奪馳啓之意,亦爲一體分付。以上迎接都監謄錄
上在昌德宮廬次。
下直,義城縣令李溟翼。
缺四字三虞後,大王大妃殿,政院·二品以上單子,藥房口傳問安。答曰,知道。
大妃殿·大殿·中殿,政院·二品以上單子,藥房口傳問安。答曰,罔極。
缺十餘字啓曰,更遣史官鄭缺二行氣上年當次,以飢缺二十餘字不料農事。又値失缺二十餘字啓請行矣。近日續接諸道之報,皆以缺十餘字慮,今日之政,安集是先,還爲停寢,待缺七八字當以此意,分付該曹,何如?傳曰,允。
李缺五六字啓曰,假注書金,自十餘日,重得缺七八字遞易難便,姑令調理察任矣。數日內缺十餘字不能運身,當此多事之時,不可不缺七八字金遞差,他假注書差出,何如?傳曰,允。
假注書落點李世華。
金壽恒啓缺五六字接見時酬酢說話,自前豫先撰定書缺五六字睿裁矣。今番則與常時不同,故一依己丑年例書入,而此外如有酬應之說,則不可不豫爲講定矣,備局商度定奪,何如?傳曰,依啓。
又啓曰,勅使時假注書,依前例,以事變假注書,兼察之意,敢啓。傳曰,知道。
又啓曰,今此勅使入京後應行之事,依前例爲之之意,敢啓。傳曰,知道。
李應蓍,以司饔院官員,以提調意,啓曰,伏見禮曹啓辭,則今此勅使時,只茶禮諸具,令本院豫備以待云。本院應行之事,一依己丑年接見茶禮時例,進止官一番習儀,不可不爲,勅使入京日,臨時南別宮設行之意,敢啓。傳曰,知道。
洪葳,以備邊司言,啓曰,東萊府使鄭泰齊赴任後,前府使李萬雄,當爲拿來,鄭泰齊之行,不可稽緩,令該曹,催促一二日內發送,何如?答曰,允。
又以兵曹言,啓曰,缺七八字等以其缺五字仍番之故,自缺六七字得交替其缺十餘字所受官馬,亦缺十餘字院相分付,自本曹,啓稟變通之事缺五字前例,將則仍番,禁軍則使之輪回替直,何如?傳曰,允。
完南府院君李厚源箚曰,伏以日月易邁,因山奄迫,號慕罔極之情,大小攸同,邇遐罔間,不惟缺三字群工駿奔恐後,至於外方前御儒士之卑末者,亦皆踊足哀痛,不以千里爲遠,而臣獨沈痼日甚,已作廢人,牢閉深室,寸步莫運,旣不能陪從於山陵。又不能遐參於留都百官奉辭之列,而亦不可偃臥私室,乃敢自同散班,前期出往郊外,匍匐道左,哭送靈駕,及乎返虞而後,始乃還家,所以如此者,爲其臥於車中,四面蔽遮,以防風寒外襲,其觸寒受風,不過片時哭拜之間,而猶且寒戰無比,氣渴喘急,幾於卽就隕滅,今方委頓枕席,一任危惙,四肢百體,無處不痛,一日之內,寒戰數回,眩氣又重,焦渴轉甚,一縷衰喘,奄奄欲絶,臣之氣力,苟不至此,則何敢不爲陪從。又不隨班,而揆之以迹,則人理都無,分義亦缺,不得不具箚,自列席藁待誅,重念臣之衰劣痼廢,至於此極,旣已絶迹於前後哭班,此後大小公會,寧有自力之望,不仕帶職,徒費廩粟,於義何居?亦關廉隅,伏乞聖明,亟治臣罪,以爲人臣逋慢自罪者之戒,仍許鐫遞臣職名,俾臣專意調息,以畢餘生,則其於待舊臣厲廉恥,兩盡其道,公私幸甚,臣無任惶愧震怖之至。取進止。答曰,省箚具悉卿懇。卿其安心勿辭,調理從容,亦勿待罪。仍傳曰,遣內醫看病。
右副承旨李殷相疏曰,伏以臣,有痛迫情事,不可不仰籲於哀疚之中,臣罪萬死。丙子之亂,臣家被禍最酷,臣常含痛窮天,不敢自同於平人,自從筮仕以來,若値彼人之來,則輒上疏章,屛伏度日。今者郊外迎接見之時,本院之任,必須備員,而以臣情勢,決難得參於班列,臣之蹤缺五字越江之報也。缺五字依例陳懇,而缺六字隔數日將有缺六七字哭送之禮,而徑先缺一字解從班,臣子情理,有所不敢,故缺三字以至于今矣。今則大事纔完,三虞奄過,攀號擗痛,更無逮及,而客使入京之日漸迫,若不豫爲變通,則有臨時窘迫之患,伏願聖慈,天地父母,俯察危衷,亟遞臣本職,以便公私,不勝幸甚。臣無任祈懇屛營之至,謹昧死以聞。踏啓字下
夜五更,流星出北方密雲中,入艮方天際,狀如甁,尾長二三尺許,色黃,光照地。以上燼餘
上在昌德宮。
藥房,大王大妃殿問安。答曰,知道。
大妃殿問安。答曰,罔極。中殿問安。答曰,罔極。
藥房都提調鄭太和,副提調李應蓍啓曰,伏未審夜來,聖候何如?連冒風寒,哭泣行禮,必有添傷之患,群下莫不憂慮,臣等煎慮之心,倍切耿耿,且慈殿症候,已爲差愈乎?或有餘證未祛,則不可不議藥以進,臣等敢來問安。答曰,慈候症候,幾盡差愈矣。予則僅得無事。
藥房啓曰,卽仍下醫官之敎,慈殿所進當藥,與醫官等相議,則皆以卽今雖無見證之道,而逍遙散,自前連進已效之劑,今以便香附一錢,加以入之而進,先用五貼,更觀症候,加減材料宜當云。依此劑入,何如?答曰,依啓。
姜栢年啓曰,今日政院,吏批則都承旨進去,而兵批,則該房未差。右承旨李正英出使,廳中只有臣栢年及左副承旨金壽恒·同副承旨洪葳,何承旨進去乎?敢稟。傳曰,左承旨進去。
有政。吏批,判書宋浚吉病,參判李一相進,參議趙復陽病,行都承旨李應蓍進。
吏批啓曰,判書宋浚吉,參議趙復陽,俱以病不來,小臣獨政未安,何以爲之?敢稟。傳曰,仍爲之。
以吳挺緯爲承旨,權諰爲兵曹參議,宋國藎爲義禁府都事。
兵批,判書鄭致和山陵出去,參判南老星進,參議權諰未差,參知李弘淵査對進,左承旨姜栢年進。以李殷相·宋國澤爲副護軍。
李正英啓曰,備邊司郞廳來言曰,今日賓廳坐起日次,而領議政差祭,左右相拜表進去,不得開坐之意,敢啓。傳曰,知道。以上燼餘
上在昌德宮。
四虞祭時,傳于金壽恒曰,權退小次,執禮,不可呼唱,予欲觀勢爲之。
四虞後,政院,大王大妃殿單子問安。答曰,知道。大妃殿單子問安。答曰,罔極。大殿單子問安。答曰,罔極。中殿單子問安。答曰,罔極。
藥房,大王大妃殿問安。答曰,知道。大妃殿問安。答曰,罔極。大殿問安。答曰,罔極。中殿問安。答曰,罔極。
二品以上,大王大妃殿單子問安。答曰,知道。大妃殿單子問安。答曰,罔極。大殿單子問安。答曰,罔極。中殿單子問安。答曰,罔極。
金壽恒啓曰,今日親祭時,大祝李程,讀祝之際,低微斷續,幾不成音,殊甚未安,請推考。且獻幣時,臣當進受以奠,而臣於進瓚之後,出自東夾戶,還由西夾戶以入,周旋之間,未免差遲,以致自上久捧幣篚,臣不勝惶恐之至。傳曰,依啓。勿爲惶恐。
又啓曰,親祭時,贊禮所持笏記,自禮曹書送例也,而今日親祭笏記,禮曹終不書送,以致贊禮之未免失禮。該曹所爲,殊甚可駭,當該郞廳推考,色吏,令攸司,囚禁治罪,何如?傳曰,允。
姜栢年啓曰,臣與左承旨金壽恒,迎勅初二度習儀進去。下直。傳曰,知道。
吳挺緯,以都摠府言,啓曰,三寺造果廳,旣已罷出,堂上郞廳,自今日還入本府,請出標信。傳曰,知道。
吳挺緯,以義禁府言,啓曰,卽見本府月令醫官尹昶手本,則囚人金縠,自十月二十日,重得傷寒,專廢食飮,熱氣極盛,痰塞胸臍,有時氣絶,不省人事,症勢十分危劇云。自前罪人病勢,如是危劇,則有啓稟之例,故,敢啓。傳曰,差病間保放。
金壽恒,以內醫院言,啓曰,今日午時,中宮殿産室排設之意,敢啓。傳曰,知道。
洪葳,以內醫院言,啓曰,中殿産室,已爲排設,提調一員及醫官等,自今日,直宿之意,敢啓。傳曰,知道。
吳挺緯,以義禁府言,啓曰,自前勅使,以留館時,各門把守及勅使出入之時,亦有禁斷之事,本府新除授都事一員,在外不來,假都事六,而缺二字六人依前例,豫爲差出,俾無臨時窘迫之患,何如?啓。
傳于洪葳曰,今此吏曹,發靷時,在外前御官上來人員書契單子,此書契中,學業學行表著之人,問于左參贊及吏判處,抄啓。
洪葳,以吏曹言,啓曰,請謚宗廟及上謚殯殿時,諸執事仍行,乃是五禮儀所載,而讀謚官睦兼善,欲一行而一免,屢招該吏言之,旣不得遂意,則捉囚該吏次知,此實無前駭異之擧,亦不無後弊,不可以事過而置之,睦兼善從重推考,以懲其妄作之失,何如?傳曰,允。
掌令尹飛卿·許穆,持平睦來善·李堥啓曰,邊臣狀啓,事情有異,則事變注書,例爲簡通於兩司,而近日東萊府使前後啓本,一不簡通,使臺臣,不得豫知邊情,極爲寒心。當該事變注書,請命從重推考。答曰,依啓。
洪葳,以禮曹言,啓曰,去月大風雪,各陵松木,多有傷折之處,本曹移文於京畿監司,使之輸運,以補新陵燒木之用,而係是陵寢樹木,敢此仰稟。傳曰,依啓。
吳挺緯,以備邊司言,啓曰,前頭郊外擧動之時,不可無本兵之長,釜山僉使,亦當及時差出下送。兵曹判書鄭致和,方在陵寢,而未及完畢,畢役〈之間〉,他堂上以之監董,鄭致和先爲入來之意,敢啓。傳曰,允。
吳挺緯,以備邊司言,啓曰,在前勅使迎接之時,三公來候門內,而不爲入侍矣。今番則自上,在彼初見,臣等不能退去,與政院,一體入侍事,何如?傳曰,依啓。
洪葳,以禮曹言,啓曰,勅使到弘濟院,當爲迎慰宴,迎慰使,則不當差送,而別遣承旨問慰宜當,臣等之意,亦如此,敢稟。答曰,知道。
吳挺緯,以備邊司言,啓曰,政院啓勅使接見時酬酢說話,自前豫前撰定,書入睿裁矣。今番時,與常時不同,故一依己丑年例書入,而此外如有酬應之說,則不可不豫爲講定,令備局,商度定奪,何如?傳曰,依啓事傳敎矣。勅使接見時問答說話,依政院條例書啓施行宜當,上來勅使中,西副使者,自稱昔日瀋陽,長獲謁於先王云云。相接之時,彼若言及於此,則自上答之曰,大人不忘昔日之事,如是言及,寡人之心,尤不勝悲感云云似當,敢啓。傳曰,知道。此外未盡之處,更爲商量以啓。
洪葳,以禮曹言,啓曰,自前勅使在館時,若値節日,則自上間或有闕中,率百官,行望闕禮,勅使,則率都監官員,行禮於館所之時矣。今月初九日冬至節日,令都監,豫爲定奪,依此例擧行,而闕中親行一款,則依前例,自政院,臨時定奪擧行,何如?傳曰,允。
洪葳,以禮曹言,啓曰,自前勅使出來之時,中路遇節日,則別遣京官,持禮單問慰,到處設宴矣。今此勅行,初八日入京,初九日冬至節日,待禮單·茶啖等事,令都監,分定各該司,依前擧行,何如?傳曰,允。
右參贊吳竣疏曰,伏以臣,狗馬之齒,今已七十二,則近來老敗益甚,雖在閑漫職事,尙不能自力,每致顚仆之狀,同朝之人,所共憐悶,不意今者,差內局提調之任,臣竊怪訝,莫曉其由。臣於四五年前,三憑是任,伊時衰敗之甚,未有如今日,而適入經席之時,敢据實狀,冒據老耄,難任內局之由,則特荷先王憐老曲察之仁,旋卽遞改,尙今含感,無語先淚,況今衰朽之疾,不如前,而不圖今日,復有是命,臣誠悶縮,罔知攸爲。況以臣綿綿危惙之氣,雖欲竭盡死力供職,而年近八十之人,其勢末由,玆敢喋喋,瀆擾於此時,臣之萬分悶迫不得已之致。夫不容人力者,年之衰朽,年至耆耄,而死期已迫,則無復可爲之事,缺三四字明天鑑孔昭,伏乞天地父母,特憐螻蟻微命,以臣內局提調之任,劃卽遞改,俾得須臾無死,不勝幸甚,臣無任戰灼祈懇之至,謹昧死以聞。答曰,省疏具悉。卿其安心,勿辭察職。
刑曹參判李尙眞疏曰,伏以臣之老母,頃患左痿之症,彌留澌惙之狀,固嘗再蒙哀憐於孝理之下者也。旣許其歸視,又不罪久滯,臣誠惶感交極,去留之際,彌增罔措,幸獲大勢一分之減,暇有所重,割情遠離,而卽今因山才過,虞禮未畢,聖上如疑之孝,群下抱弓之痛,穹壤罔極,此非臣子所可言私之時,故黽默趨班,只自煎迫。今聞鄕報,前患之外,別症種種,虛煩日甚,寢食俱廢,元氣益敗,精神亦昏,此已危劇難治之勢,而信後累日,又未知其加減之如何,臣方寸焦熬,莫知攸處,至情所在,終不自禦,敢復冒昧哀籲,而臣之本職,旣是劇地,而兼管之任,亦各有務,決不可遙自虛席,再致曠滯,乞免之辭,實非外讓,仍竊自念,臣初受恩由於梓宮在殯之日,而仍經二朔於遠外,旣不得盡情於缺數字陪哭相紼之詞,所欲以摹繪萬一之至懇,盈數終闕製進,又不得少洩其哀腔,況缺數字虞而卒哭情禮所伸,當此時,遽欲辭歸,所不可忍,而乃敢仰瀆於哀疚之中,凡此缺二字臣義掃地,人理都盡,臣之負先王洪恩異渥,至此極矣。前後罪犯,實合萬殞,伏願聖慈,特垂曲諒,先將臣本職及兼帶缺數字承文院觀象監事,提調之任,亟賜鐫罷,以時歸救,而無憾母子情理,且治臣罪,以礪缺二字則公私幸甚,臣無任兢惶祈懇之至,謹昧死以聞。答曰,省疏具悉卿懇。卿其安心勿辭,又復看護母病。
副護軍權諰疏曰,伏以臣,盜名欺世,上誤天聽,受恩三朝,不世寵遇,無路報效,粉骨糜身,實所至願,奚所憚乎好爵之縻,自蹈違慢之辜哉?誠以臣之不肖無行,不敢苟居高位,汚辱朝廷,故,猥蒙殊寵異數,叢萃于不貲之身,中夜感德,撫躬自悼,而不敢不退者也。徒切華封之祝,每願須臾無死,佇見先王大業之成就,孰謂奄遭天崩之痛,而鼎湖喬山,攀號莫及,惟有哭班盡哀,庶幾少展臣子至痛萬一之情也,而臣數月闕下,病伏私室,不能夙夜陪祭未參,卒哭之期,只隔數日,自知惶慚,恭俟嚴譴,不謂遽蒙寵拔逾分,臣不勝隕越措躬之無地。臣自少多病,素行無檢,方當聖孝神化之下,環顧平生,忸怩靦恧,惟是退伏隴畝,省愆補尤,庶免罪戾以死,冀答聖恩之萬一,臣之分行,夏官淸選,亞貳重任,豈臣疵淺所敢玷辱乎?伏乞聖明垂察,特收成命,俾安微分,不勝幸甚,臣無任隕越僭猥,惶恐屛營之至,謹昧死以聞。答曰,省疏具悉至懇。疾病之來,人所難免,有何深辭之理乎?勿辭從容調理察職。
修撰金萬基疏曰,伏以臣於前月二十四日,冒陳情勢之痛迫,所冀缺二字伏蒙聖慈,俯垂愍憐,特垂允許,此實聖明體下之至仁,臣誠感泣,惟思靡所逮及,纔解憲職,旋叨本館,臣尤不勝窘迫,罔知攸措。且江都之慘,莫如臣家,臣至痛在心,情理不忍,每値彼人之來,不得隨參班行,而缺數字從之列,非如閑漫職任,有以方便自免,必欲豫先解職,可得屛迹其時,臣之乞解憲職,良以此也,而今臣本職,其於擧動之時,例當陪從,與憲職無別,則臣之不得在本職,亦何異於憲職乎?臣之狼狽極矣。殿下旣已諒臣之情勢矜戚之至,臣不敢一二歷陳,而卽當因山纔畢,哀慕彌新,而今臣亦豈不知瀆擾之爲罪哉?祗是臣情理萬分崩迫,形勢萬分窘蹙,不得不仰籲於天地父母之前,伏乞聖明,終始反覆,更加念恕,亟遞臣職名,千萬幸甚。臣無任祈懇哀籲之至,謹昧死以聞。踏啓字。以上燼餘
上在昌德宮。
藥房都提調鄭太和,提調吳竣,副提調李應蓍啓曰,伏未審夜來,聖候何如?四虞祭禮,親自連行,觸冒風寒,勞動哭泣,添傷之患,理所必至,咳喘痰盛之候,比之頃間,似有所加,群下憂憫之情,曷有極哉?前頭續有延勅待客之禮,其在愼疾之道,不可不十分思量,趁今善攝,明日虞祭,許令攝行,不勝幸甚。臣等忝在藥房,無任煎慮之至,惶恐敢啓。答曰,知道,今無變症,而有何攝行之道乎?卿等,勿爲過慮。
藥房再啓曰,中宮殿所進達生散停止,月初更議他藥事,曾已定奪矣。卽者醫官等,以佛手散,加益母草二錢,連進五貼宜當云,依此劑入之意,敢啓。答曰,知道。
大王大妃殿問安。答曰,知道。大妃殿問安。答曰,罔極。中殿問安。答曰,罔極。
領議政口傳啓曰,勅使入京之日,郊迎之事,頃緣上候未寧,不得開戶,故令遠接使,頻頻言及於一善輩,豫爲慣聞於彼人之耳矣。卽見儐臣馳啓則云,此意言及於一善,而一善以爲,雖不郊迎,迎勅闕內,似爲無妨,欲爲周旋,而以上使爲難云。渠意,則欲以此爲要功之地,想必極力周旋,而上候,今則少愈於前,若非萬分不得已,則此是前頭相接,不可不□郊迎,自上可以出郊,則不必如是區區煩請。此意臣欲回報於遠接使處,而不可不上達然後爲之,故敢稟。答曰,苟且周旋,而彼或終不許之,則反有所損,勿爲煩請之意,通于遠接使,可也。
政院啓曰,已往虞祭,親自行事者,凡四度矣。凌晨勞動,冒寒哭泣之際,暗中哀傷之患,理所必至,況今雪後嚴凝之氣,又覺一倍,前頭且有迎勅待客之事,一番傷損,完復未易,雖悔莫及矣,可不懼哉?可不愼歟?明日虞祭,依藥房啓辭,許令攝行,不勝幸甚,臣等區區憂慮之極,敢此仰稟。答曰,謂之連參,而豈有所無傷停止之理乎?
備忘記,各宴宰臣·問安宰臣望單子,皆用首望。
傳于李應蓍曰,以吏曹今十一月初六日五虞祭官·獻官望缺數字寧平尉鄭齊賢,亞·終獻官中塡缺五六字
吳挺緯啓曰,釜山僉使李時挺拿來之意到院,而東萊府使,旣以備局草記,交替後拿來事蒙允,則李時挺,亦爲一體交替後拿來之意,分付何如?傳曰,允。
金壽恒,以禮曹言,啓曰,今番勅使,其於節目間事,苛察太甚,難於應對,禮文及謄錄,雖有可據,而如或不合於彼意,則不必爭執,觀勢依副之意,前後移文中,再三度論說矣。先祭後弔一款,金半亨齎去議註中,改磨鍊以送,不必以此深慮,而弔祭勅使還奉祭文·賻物,詣南別宮卜日行禮一款,不載于己丑謄錄中,亦無可考文書,不可以臆度磨鍊者,其勢固然,惟在遠接使觀其意向,善對而已。一向疑貳,種種生梗,則其意所在,勢難遙度,依遠接使狀啓,令承文院,成送空貼三件,別定禁軍,罔夜馳送宜當。弔祭日曾以初九日初十日中定奪事,下諭矣,己丑年勅使,十月初六日頒勅,初九日始行弔祭,今亦行祭於十一月十二日之間,則事在卒哭之後,實爲便當,若有動聽之勢,則令遠接使,開誘停當後,馳啓之意,竝爲下諭,何如?傳曰,允。
金壽恒,以延接都監言,啓曰,都監郞廳內贍主簿李有馨有頉,代以漢城府判官李命聃差下,察任何如?傳曰,允。
金壽恒啓曰,勅使時各宴宰臣及問安宰臣,皆用首望事命下矣。問安宰臣擬望中,首望刑曹參判李尙眞,才已陳疏下鄕,故以副望漢城府左尹申翊全,用之之意,敢啓。傳曰,允。以上燼餘
上在昌德宮。
五虞祭後,政院單子,大王大妃殿問安。答曰,知道。大妃殿問安。答曰,罔極。大殿問安。答曰,罔極。中殿問安。答曰,罔極。
藥房,大王大妃殿問安。答曰,知道。大妃殿問安。答曰,罔極。大殿問安。答曰,罔極。中殿問安。答曰,罔極。
二品以上單子,大王大妃殿問安。答曰,知道。大妃殿問安。答曰,罔極。大殿問安。答曰,罔極。中殿問安。答曰,罔極。
李應蓍啓曰,今日親祭時,贊禮同知柳淰,旣入別省,而趁不入齋,以致臨時付標,未免顚倒之患,該曹亦不能豫先整齊,以致如此,俱極可駭,請柳淰及吏曹當該郞廳推考。且親祭贊禮,禮判應行,判書有故,則參判代行,自是禮儀所載,而近日每以他員塡差,致有推諉苟簡之患,揆以事體,亦甚未安,令該曹,今後一依禮文擧行,何如?傳曰,允。
金壽恒啓曰,小臣南別宮茶禮習儀進去,下直。傳曰,知道。
傳于李應蓍曰,政事,明日爲之。
姜栢年,以常平廳言,啓曰,丁酉夏初,筵臣備陳咸鏡道穀多罔堪糶糴之弊,本廳所管三分耗穀,令本廳處置事啓下,故臣等卽於其時,以六鎭·三甲外,其他各邑,則從市直換布元數,除給駄價,使之輸納本廳,一以補站上之用,一以保民間糶糴之弊,入啓蒙允。行會本道列邑,依此奉行,而定平府會計合書中,穀物在處,以換布上送懸錄,布則不來,事涉可駭。行文本道,査問曲折,則咸鏡道監司趙啓遠牒呈內,常平廳三分耗穀,丙申條米太皮雜穀竝二千五百四十八石三斗五升零價,從市直五升布十三同十三疋,前府使李興祿時,京居人李後謙捧授後陳省,則前府使李性恒,今二月成給,丁酉條米太皮雜穀竝七百十二石二斗零價,今春亦從市直五升布七同二疋。前府使李性恒時,京中苧前洞居金景信處逢授,閏三月陳省成給後,竝未受缺三四字後謙,則方被囚於咸興府,金景信,則囚于京中本廳,嚴治督捧云云。當初缺五六字貿布上送者,兼欲民間得以換穀,救飢缺五六字朝廷之意,私在京中,牟利之人,優意穀數及市直,使委歸於防納之輩,定平前府使李興祿·前府使李性恒等所爲,俱極可駭,不可不隨現懲治,竝拿問定罪。金景信,則缺四五字雖已納布,防納之罪,自有其律,令攸司囚禁,考律處置。李後謙,其身則雖已被囚於咸興,而許多穀價之布,徵出未易,令本道監司,刑推督捧,一邊令攸司,其妻子在京者,亦爲囚禁出徵,何如?傳曰,允。
傳于洪葳曰,左參贊,以病未卽書啓,失時爲慮,吏曹回啓,爲先書入事,分付。
姜栢年,以宣惠廳言,啓曰,今十一月初一日引見時,吏曹判書宋浚吉所啓,曾聞李時昉之言,則湖南大同米十三斗,猶有贏餘,當此凶歲,不爲不足,而忠洪道大同,亦然云矣。上曰,速爲擧行事,言于臣時昉事,命下矣。全南已行大同,沿海二十七官田結,姑就丁酉戊戌兩年實結中,參酌磨鍊,則每結應捧十三斗內,減其二斗,雖或以十一斗出米,京外應用之外,餘米猶至一萬數千餘石,以此爲一年科外之用,似無不足之患,而至於忠洪一道,則每結十斗收米,年年減捧之後,餘米幾盡,若又減其一斗,則似或不足於用度。第念今年,爲其凶歉,江原·京畿·湖南三道大同收米,將有量減之擧,湖西一道,獨不得均蒙惠澤,則似爲欠典,而今年收租案,尙不上送,己亥新結之盈縮,有難逆料,不敢徑先議減,更待兩湖收租實結文書上來後,裁減之數,磨鍊稟處,何如?傳曰,依啓。後日登對時,更稟處之。
李應蓍,以吏曹言,啓曰,以本曹今此發靷時,在外前御官上來人員書契單子。傳曰,此書契中,學業學問表著之人,問于左參贊及吏曹判書,抄啓事下諭矣。問于左參贊,則以爲病勢深痼,不能奉行聖敎,卽將上疏陳情云。當待其上疏批答然後,議啓之意,敢啓。傳曰,知道。
洪葳,以備邊司言,啓曰,以政院勅使接見時說話啓本司覆啓草記。答曰,知道。此外未盡之處,更爲商量以啓事,命下矣。循例問答,則政院旣已磨鍊書啓曰,此外彼所發端之語,不能豫度。且今番,則非但與彼初接,自上方在哀疚之中,不必先致人事場閑漫說話,惟當隨問隨答,隨時或有緊重之事,則臣等入侍左右,亦可以隨機稟達,敢啓。傳曰,允。
李應蓍,以禮曹言,啓曰,目今接見勅使,若在卒哭之後,則殿下服色,當以素翼善冠,白袍布裹烏犀帶磨鍊,而雖在於卒哭之前,待客之際,不當仍御衰服,弔祭之日,或有相接之擧,則服色實爲難便,故旣以弔祭禮,不可不定行於卒哭後之意,啓稟下諭於遠接使,待其定奪馳啓後,當爲磨鍊儀注矣。茶禮時勅使前執事官,則當爲吉服,而御前執事官,卒哭後,則自有白帽白衣之服色,而徑先權着,於禮無據,而勅使之意,亦未可知,寧以烏紗帽,白衣烏角帶權着,實不得已,令都監,以此知委,何如?傳曰,允。
金壽恒啓曰,迎勅後頒敎書,例爲前期製進矣。明日待開門,大提學李一相命招,製進之意,敢啓。傳曰,知道。
左參贊宋時烈疏曰,伏以臣,伏承聖批,反覆旨意懇惻,臣感激兢惶,益無容措。臣義當趁卽奉行,而缺三四字不能自力,且聞會葬諸人,旋卽下去,留在不多,殿下試欲留之,則不可淹延,以失事機,而臣之病愈,決不可等待,而遴選之任,自有該曹,他人尤不可越俎也。且臣前疏所陳,非苟爲引嫌而已,臣實有罪負,以干公議,雖蒙聖慈慰諭益覆,而國言未已,傷桃者,宜戒於李,懲羹者,必吹其虀,古人於其近似之中,猶能類推而亟反,矧乎今日之事,正是前日取敗之擧,如是而又敢擬着,是傷桃而不戒於李,懲羹而復啜其羹,臣雖至遇,不忍爲此也。伏乞聖明,曲諒微情,亟收成命,使此盛美之擧,專委該曹,疾速了當,俾無後時無及之歎,不勝幸甚。且臣蒙久未相見之敎,臣尤不勝感泣之至,臣老病殘喘,孤處旅寓,終夜不寐,憂慮萬端,恐不得復侍淸閑之燕矣。今者聖敎及此,瞻憂懇切,第有悲歎而已。臣虛帶職名,爲日已久,日夕惶仄,如負重累,伏乞聖明,終許鐫免,俾安微分,則雖死之日,猶生之年也。臣無任區區懇迫祈望之至,謹昧死以聞。答曰,省疏具悉卿懇。學行抄啓,非卿則難矣。使卿聞見抄啓者,意非偶然,非必引嫌如是之深,而何諉之以得罪公議爲言耶?此事之是非公議,不言而明矣。豈思復有今日之言乎?諒此至意,俟病少間,從便書啓,俾無過時之歎,惟在於卿,卿無再辭,且不得相見久矣,觀病入來,小伸遺懷。
副護軍權諰疏曰,伏以臣之爲人,自知甚庸,卽玆淸選重任,決非人望,而臣猶不耐優恩責寵之私,非不欲捐廉恥排物議也。第臣本孱稟,宿疾之人,近病沈劇,萎薾憊頓,不能冒昧,祗諭新命,缺四五字萬分切迫,不得不再籲閶闔,伏願聖明,亟收成命,俾安微分,不勝幸甚。臣無任祈懇屛營之至,謹昧死以聞。答曰,省疏具悉。以護軍之才,每引辭思退,此豈予之所望?勿辭察職,以副予意。
吏曹判書宋浚吉箚曰,伏以臣,謹按家禮,葬前有朝夕奠,葬後罷朝夕奠,猶朝夕哭,至練後,止朝夕哭,節目分明,而五禮儀,則葬後朝夕哭朝夕奠,皆無停罷之文,又無仍行之事。臣之妄意,葬後朝夕奠,必無仍行之理,其罷無疑,而五禮禮節,多與家禮不同,則朝夕哭,想必竝與之停,故頃日獻議時,有所云云矣。昨者偶考五禮儀,魂殿朝夕上食儀中間小註,有練後止朝夕哭之文,始知五禮儀之意,實與家禮無異,而特疏漏未詳備耳。臣於小時,粗習家禮,而及今昏妄殆盡,況於五禮儀,實是曾所未窺之書,隨事或有所閱,而未嘗通考首尾,猥當詢問,倉卒臆對,其所錯誤,理固宜然,臣誠慚悚,若無所容。雖然,以殿下積病筋力,何能晨夕往哭於魂殿,以盡聖孝之無窮,益致聖躬之損傷乎?其勢誠有切難者,惟願殿下,察知禮文本意如是,而臣之昏妄顚錯,無所補裨,而反有所誤如許也而已,臣無任俟罪之至。取進止。答曰,省箚具悉。箚辭,出於至情,慮孤疾病,不覺感泣,可不體念焉?卿其安心。
執義李惟泰疏曰,伏以臣,在鄕承召,病未能赴,在法應遞,自當跧伏,而只以因山日迫,缺一字老,裂裳裹足,奔走恐後,以赴哭班,缺數字臣受恩罔極,未嘗效涓埃之報,如失此時,崩天之痛,無時可洩,故扶曳病軀,匍匐上來,則職缺一字在封陵事迫,再辭不獲,遂至冒赴喬山,事訖之後,盡哀而退,臣之情事,庶幾畢矣。卽今蟄伏城外,病日益苦,死生淹速,只當靖俟,而惟是不似之職,猶未鐫改,揆以公私,大段不安,伏乞聖明,亟遞臣職,以安微分,千萬幸甚,臣無任悲懇屛營之至,謹昧死以聞。答曰,省疏具悉爾懇。固辭至此,所辭之職,當勉副矣,勿生歸計,以補不逮。以上燼餘
上在昌德宮。
夜一更,流星出五車星上,入艮方天際,狀如拳,尾長二三尺許,色黃。
大王大妃殿誕日。
藥房都提調鄭太和,提調吳竣,副提調金壽恒啓曰,雪後日氣凝寒,伏未審聖候何如?五虞祭禮,連次親行,哀痛哭泣之中,恐有添傷之患,臣等無任煎慮,敢來問安。答曰,僅得無事。大妃殿問安。答曰,知道。中殿問安。答曰,無事。
大王大妃殿誕日,政院單子問安。答曰,知道。大妃殿問安。答曰,知道。大殿問安。答曰,知道。中殿問安。答曰,罔極。
大王大妃殿誕日,二品以上單子問安。答曰,知道。大殿問安。答曰,知道。
領議政鄭太和口傳啓曰,日氣倍寒,且有明日郊外迎勅之擧,不可不豫先愼攝,以行大禮,明日虞祭,許令大臣攝行何如?答曰,初意,則必欲終始親參於虞祭矣。卿等之固請至此,明日虞祭,當依卿等之言,姑停親行矣。
有政。吏批,判書宋浚吉病,參判李一相頒敎文撰進,參議趙復陽進,左承旨姜栢年進。兵批,判書鄭致和進,參判南老星進,參議李弘淵習儀進,參知權諰上疏,右副承旨吳挺緯進。
吏批啓曰,判書宋浚吉病不來,參判李一相,以頒敎文撰進事,承召未得進參,小臣獨政未安,何以爲之?敢稟。傳曰,只出緊任。
姜栢年啓曰,今日政廳,兵批則右副承旨吳挺緯進去,而吏批,則都承旨李應蓍弘濟院出去,左副承旨金壽恒習儀進去,右承旨李正英出使,廳中只有臣栢年及同副承旨洪葳,何承旨進去乎?敢稟。傳曰,左承旨進去。
兵批啓曰,釜山僉使,不可不極擇差送,而在京無故之人絶小,本道營將及未赴任守令中可合人,竝擬何如?傳曰,允。
吏批,以趙珩爲禮曹參判,李晩榮爲執義,趙壽益爲大司憲,李東溟爲兵曹正郞,李齊運爲鏡城判官,李馨植爲監察,李之馧爲定州牧使,李時術爲宣川府使,李善基爲沔川郡守,柳仁壽爲監察,李壽仁爲副修撰,尹宗之爲淳昌郡守,朴愰爲靈山縣監。
兵批,以鄭漢驥爲釜山僉使,柳永佑爲惠山僉使,柳璾爲武兼,李碩老爲武兼,趙承伯爲豐山萬戶,李應吉爲許沙僉使,朴深有爲慶德宮假衛將,姜俊爲豆毛浦萬戶,姜裕後·尹順之·李惟泰爲副護軍,金萬基爲副司果,權尙規爲副司直,朴新胄爲副司勇。
吏曹郞廳,以三公意,啓曰,親祭時贊禮,禮曹判書有故,則參判代行,五禮儀所載,而判書尹絳,方爲館伴,入京之後,則尤難齋宿行禮,參判尹順之,家有妻喪,不可參豫祀事,參判尹順之遞差,其代,以無故人,今政差出察任,何如?傳曰,允。
吳挺緯,以兵曹言,啓曰,明日擧動時,隨駕禁軍等服色,出宮時,則以白笠·白天益磨鍊啓下矣。禁軍與朝士有異,則侍衛到郊外之後,變服節次,其勢難便,依訓鍊都監將官例,出還宮時,竝令權着吉服宜當,以此分付,何如?傳曰,允。
吳挺緯,以兵曹言,啓曰,來初八日迎勅擧動時,各差備官都監所定軍合七百六十名內,各處派定軍士除出之外,不足之數,亦且二百九十二名,不得已京下番軍士,依前調用,別單書啓之意,敢啓。傳曰,知道。
吳挺緯,以兵曹言,啓曰,正郞權尙矩,以冬至使書狀官出去,不可等待其回還,權尙矩改差,其代,以在京無故人,今政差出,何如?傳曰,允。
洪葳,以吏曹言,啓曰,左參贊,以病未卽書啓,失時可慮,吏判回啓,爲先書入事分付矣。臣浚吉所見孤陋,獨當書啓,有所不能,與參判李一相·參議趙復陽同會,相議抄啓之意,敢稟。傳曰,知道。
吳挺緯,以備邊司言,啓曰,行護軍閔應亨上疏,啓下本司,而事係軍政變通,不可容易議定,客行過後,從容覆啓之意,敢啓。答曰,知道。
吏批啓曰,新除授沔川郡守李憫戶奴,呈狀于政廳曰,上典老父,今年七十九歲,親年七十,勿敍三百里外,乃是法典,李憫改差,何如。傳曰,允。
以吏曹草記,傳于洪葳曰,本曹抄啓之人,後政,雖作闕,竝皆付職事,分付該曹。
吳挺緯,以兵曹言,啓曰,大丘營將鄭漢驥,除授釜山僉使,而本鎭策應甚緊,除朝辭,勿爲交代,斯速赴任之意,本道監司及兵使處,行移何如?傳曰,允。
金壽恒啓曰,小臣迎勅三度習儀進去,下直。傳曰,知道。
又啓曰,明日擧動時,守宮假承旨,以前假承旨李沈·假注書金是榮,仍察之意,敢啓。傳曰,知道。
又啓曰,小臣賜祭習儀進去,下直。傳曰,知道。
傳于吳挺緯曰,日氣極寒,今日弘濟院傳語收之事,分付。
金壽恒,以禮曹言,啓曰,頒勅翌日致祭事,卽爲停當,而初九日,卽冬至節日,行祭與望闕禮相値,事有難便,欲以此意,言及於勅使,差退一日,以行祭禮,而彼人若曰,事勢如此,則祭禮,當行於頒勅之日云爾,則更有難處之患,勅使入京到館後,令都監,從容定奪,何如?傳曰,允。
金壽恒,以禮曹言,啓曰,前日節目磨鍊時,祭物賻物,當自南別宮,進詣魂殿,故今日習儀,以具儀物,百官前導磨鍊矣。今則祭文賻物,當自闕內,直詣魂殿,只以行禮節次,習儀於議政府宜當,使諸執事,會于議政府爲之之意,分付,何如?傳曰,知道。
金壽恒,以禮曹言,啓曰,勅使操缺三字在於弔祭一款,而不爲明言,每以儀注不缺一字爲頉矣。今見遠接使洪命夏狀啓,則只行祭禮,弔禮則不必別行云,此實有違於禮文矣,亦與己丑前例不同,曾不料今番,則有祭而無弔也。且迎勅之日,以其祭文賻物,仍置於仁政殿,至行祭日,使本國,奉詣魂殿云者,揆以事勢,別無所妨,彼人之意,亦必牢定,只當依此施行,儀注更爲磨鍊,令承政院繕寫,別定禁軍,急急馳送之意,下諭於遠接使處,其他儀物等事,竝依狀啓內辭緣,令都監,檢飭各該司擧行,何如?傳曰,允。
以禁漏時刻單子,傳于洪葳曰,迎勅時刻太早,差退事分付。
金壽恒,以禮曹言,啓曰,祭文賻物,留置於仁政殿內,則遲速間,不可無守直官員,職秩相當二員,令該曹差出,不離守直,彩轝·床卓·函袱諸具,必擇其鮮明之物,豫爲排設事,令都監,檢飭擧行,何如?傳曰,允。
金壽恒,以禮曹言,啓曰,卽見遠接使狀啓,祭文賻物,自仁政殿,進詣魂殿時,以擧動時奉行樣磨鍊何如云。此計似出於過慮,而洪命夏之意見如此,擧動時,自內奉行,亦似無妨。且外議以爲,讀祝後,當有殿下及百官哭盡哀之禮,而以此添書似當,大臣以爲百官陪祭於外庭勅使未見之處,似爲埋沒,使之陪祭於魂殿內庭,似當云。儀注中,竝爲付標以入之意,敢啓。傳曰,知道。
迎接都監啓曰,郞廳李時術,今日政,移授外任,其代,以應敎鄭萬和差下,速令察任,何如?傳曰,允。
洪葳,以吏曹言,啓曰,前校理李壽缺四字之臣恬退守志,爲世所稱,司業尹宣擧·尹文擧,皆有實職,故雖不書於原單前銜之類,曾於榻前,備盡陳達。前佐郞申碩蕃·崔徽之,曾在先朝,直出六品,前咨議李翔·宋基厚,曾已選授講職,前洗馬金萬榮,亦首擬於咨議望云。申碩蕃·李翔尤爲表著,此外亦不無才望可稱之人,而不敢容易啓達,且原單子中,落漏若干人,追書於末之意,惶恐竝啓。傳曰,知道。
領議政鄭太和口傳啓曰,臣到弘濟院,旣不行見官禮,卽爲告歸於勅使,則至日暮,不許退歸,日沒時,始令差備譯官來問曰,皇帝賜祭賜賻,國王當謝乎?不當謝乎?臣答以是何問也?皇恩豈有不謝之理乎?勅使出送禮曹磨鍊賻祭儀注貼冊題目,書以己丑謄錄者示臣曰,此中有謝恩之禮乎?臣詳細看過,未見拜禮節目,答以此必該曹,只據己丑謄錄,其時有遺漏之事與否,今不須論辨,而勅使所言,似合情禮,歸告國王,當以拜禮一節,添入磨鍊云云,則勅使頗有欣喜之色曰,此是本國之事,本國任意爲之云云,令該曹,以前後四拜磨鍊宜當。且勅使傳言,明日開讀冊封後,致祭物件,留置於仁政殿,俺等退歸館所,初九日國王,奉其物件,先詣祭所以待宜當云云。且勅使以爲,頒勅卽日,國王接見例也。譯官張炫輩,極言十一日卒哭後相接便當之意,而李一善,不爲入告於勅使,而渠自防塞,槪察其情狀,此事槪欲周旋,以爲要功之計,而明日接見一款,今則爭執,雖未知畢竟之如何,彼若固執,則臣之愚意,仍以迎勅服色,卽爲接見,而缺三字物件方留仁政殿內,以壓尊不得交缺三字言及於彼,而平坐相接似當矣。且勅使賻物件疋數摠十五,而藍色二疋白色十三疋,只白色二疋燒火,其餘則勿燒事,自北京定奪而來云云,敢啓。答曰,拜謝一節,依啓辭,令該曹節目磨鍊,卽日接見事,彼若必欲爲之,則仍以迎勅服色,平坐相接似當,亦令該曹磨鍊節目,只白色一疋燒火事,知道。
吳挺緯啓曰,觀此遠接使狀啓,接見之禮,尙未停當矣。第以此一款,不但爲一善大加操縱之地,勅使亦以不卽接見,大爲欠典,或依大臣啓辭,以平坐接見之意,先自我通諭於勅使,或以遠接使狀啓內設辭之意擧行,於此兩款中,必須指一分付,該曹可無臨時窘急顚倒之患矣。且今番節目,彼此相持,該曹亦莫知其所從,故敢啓。答曰,承旨之言,是矣。該曹回啓之際,必又遲滯,史官卽爲留門,出送于大臣處聞啓,而賜馬一款,亦爲問于大臣以啓。以上燼餘
上在昌德宮。
六虞後,政院·二品以上單子。大王大妃殿問安。答曰,知道。大妃殿·大殿·中殿問安。答曰,罔極。
藥房,大王大妃殿問安。答曰,知道。大妃殿問安。答曰,罔極。大殿口傳啓曰,日氣凝寒如此,又有郊外擧動,臣等不勝憂慮,敢來問安。答曰,僅得無事而罔極。中殿問安。答曰,罔極。
政院啓曰,以禮曹啓辭,明日冬至節日,而政院臨時稟處事,啓下矣。自前雖缺三字入京之日,每以權停例,爲之矣。明日望闕禮,亦有前例,而令百官行禮事,分付,何如?傳曰,允。
政院啓曰,以勅使接見一事,留門,遣史官,議于大臣事命下矣。卽遣史官,問議于大臣,則領議政鄭太和以爲,卽日接見事,依臣昨日陳啓,以迎勅服色,平坐接見宜當,而一善,處於兩間,令喜令怒,都在其言,渠旣爲要功之計,以今日不爲接見爲言,今若不用其言,卽爲接見,則渠必無聊,反爲生怒,寧一從其所言,爲便當也?祭物傳致後,自上又行四拜禮云者,元有前後四拜,先四拜後,自上親受祭文賻物,卽行後四拜,此外更無又四拜之禮,此則令遠接使,豫爲言說宜當,至於傳馬一節,未知其當於階上階下,而勅使必欲親傳,則自上亦當親受,己丑年例規有無,今不暇論,伏惟上裁。左議政沈之源,右議政鄭維城以爲,卒哭前接見,實爲未安,而彼以卽日接見固請,則以迎勅服色,平坐接見,未爲不可,而李一善,旣已周旋停止,以爲要功之計,今若不用其言,則渠必無聊,不無因此生怒之患,一依其言而行之似當,至於賜馬,勅使必欲親接,則自上不可不親受,伏惟上裁。傳曰,依儀施行。
金壽恒,以禮曹言,啓曰,自前勅使出來,宣勅稀罕,己丑年頒勅時,亦未有開讀之擧,故儀註中,不爲磨鍊矣。今見領議政與勅使問答說話,則有明日開讀冊封後之語,此言旣出於彼口,必不停止。且接見平坐等事,亦依大臣啓辭磨鍊,而旣爲接見,則似或有行茶之禮,竝爲豫備以待,作一節目,以備睿覽。且祭禮儀註,則依啓辭之意,添入四拜節目,別作一貼,令承文院官員,馳送於勅使未發弘濟之前,而此意,遠接使處,下諭,何如?傳曰,允。
金壽恒,以禮曹言,啓曰,卽見遠接使狀啓,則祭文賻物儀註,日已夕矣,尙未下來,無非該曹不信臣聞啓之言,如是泛看,臣雖無狀,何敢一毫欺罔朝廷乎云,臣看來不勝驚懼,去夜二更量,本曹下吏,以洪命夏祭禮定奪狀啓來示,卽考己丑年謄錄,略爲加減出草,使之待開門卽呈矣。今日曉頭,臣以問安詣闕,闕門未開,問其儀註呈不呈,則下吏以爲,旣以門隙呈納。辰巳之間,遠接使狀啓入來,又有節目添入之語,臣方在禮曹直房,仍爲付標以入後,乃往議政府習儀,實非臣不信泛看之致,日已夕矣,尙不傳送,則承文院寫字官,不卽傳寫,致有稽滯之弊,令攸司囚治,以爲懲礪之地,何如?傳曰,允。
金壽恒,以延接都監言,啓曰,卽者勅使之差備譯官,傳言于臣等曰,仁政殿行禮時祭文賻物,將置於何處乎?臣等答以當以所盛彩轝,置於東階上云,則勅使又曰,此則然矣,但皇帝所賜之物,俺等,不可不親傳國王,詣仁政殿內,受勅後,祭文賻物,亦依受勅禮,親傳云云矣,敢啓。傳曰,知道。
金壽恒,以迎勅都監言,啓曰,自上仁政殿行禮後,勅使直爲還館,勿設茶禮事,昨已停當,故遠接使洪命夏,纔已先到慕華館矣。卽者李一善,且言茶禮,不可不設行云,故還爲馳送張炫·徐孝男於弘濟院,使之開誘之意,敢啓。傳曰,允。
金壽恒,以迎接都監言,啓曰,前後勅使,仁政殿接見茶禮時,本無禮單,而但己丑年缺數字贈給之事,故禮單雜物,已爲措備以待缺三字己丑年例施行乎?敢稟。傳曰,今則缺二字行矣。
李正英啓曰,內乘來言,捲簾取稟。傳曰,捲三面。
大駕,詣慕華館,後幕次後,政院·藥房問安。答曰,知道。
還宮後,政院·藥房問安。答曰,知道。
傳于金壽恒曰,山呼時呼聲,勿爲低微,高聲呼唱事分付,贊禮所導,亦高聲爲之。
領議政鄭太和口傳啓曰,接見之禮,今當行之而若改服,則事不便當,仍服色,卽爲接見事,敢啓。答曰,仍服色接見,則斯速爲之,可也。
迎勅接見後,政院·藥房·二品以上問安。答曰,知道。
領議政鄭太和口傳啓曰,明日,乃七虞日也。自上雖欲親行,而今日出迎郊外,非但氣力之有所不逮,亦不能致齋,明日虞祭,許令攝行何如?答曰,知道。欲行明日之祭,今日祭,旣已攝行,明日則不可不親行矣。
金壽恒啓曰,仁政門外,遣史官問安。答以遣史官下問,不勝感激云矣,敢啓。傳曰,知道。
洪葳啓曰,小臣館所問安進去,下直。傳曰,知道。
又啓曰,小臣館所問安進去,則答以卽遣近臣下問,不勝感激云云矣,敢啓。傳曰,知道。
金壽恒啓曰,今日爲始,事變假注書入省記之意,敢啓。傳曰,允。
金壽恒啓曰,今日仁政殿迎勅時,勅使行步席及殿內所舖褥席,皆以破件排設,所見殊甚埋沒,迎接都監當該郞廳,請推考。傳曰,允。
吳挺緯啓曰,今日仁政殿迎勅時,左右贊禮,啓請俯伏興之際,導引出入之時,多有顚倒失禮之事,禮貌官唱引顚錯,以致如此,左右贊禮及禮貌官,請竝推考。傳曰,允。
傳于金壽恒曰,頒赦百官,加爲之。
金壽恒,以迎勅都監言,啓曰,勅使卽刻來到館所之意,敢啓。傳曰,知道。
金壽恒,以迎勅都監言,啓曰,各色郞廳各一員,今日爲始,直宿之意,敢啓。傳曰,知道。
金壽恒,以迎勅都監言,啓曰,明日館所望闕禮,行不行,問於大通官,則答以早朝,以弔祭進去,望闕禮,則不行云矣,敢啓。傳曰,知道。
金壽恒,以迎接都監言,啓曰,卽者勅使出給賻物盛來皮箱四部,使之移送戶曹矣,敢啓。傳曰,知道。
金壽恒,以迎接都監言,啓曰,勅使明日弔祭進去時,初吹寅時,再吹卯時,三吹平明,出軍令矣,敢啓。傳曰,知道。
金壽恒,以迎接都監言,啓曰,冬至禮單,明日當爲入給,而自前別禮單,則別遣中使而傳給矣,今則何以爲之?敢稟。傳曰,依例爲之。
金壽恒,以迎接都監言,啓曰,大通官兩人,欲於明日,得見金尙誠,此是御醫,何以爲之?敢稟。傳曰,使之招見,可也。
金壽恒,以禮曹言,啓曰,今日京畿所封冬至物膳看品,則素膳中,黃角尤甚無形,而此非畿甸所産,勢難及期改備,不得已仍爲封進,當該差使員,初不擇捧,殊無敬謹之意,差使員安城郡守洪處濬請推考。傳曰,允。
金壽恒,以禮曹言,啓曰,今冬至各道方物看品,則濟州牧使所貢方物,未及來到。雖是海外,未及期限,殊無敬謹封進之意,牧使李禬請推考。傳曰,允。
又以吏曹言,啓曰,新除授定州牧使李起浡,家在全南道全州地,卽今站上之役方急,勢難及期上來,改差,何如?傳曰,允。
金壽恒,以迎接都監言,啓曰,見官禮,使差備譯官,依例問於勅使,則勅使,答以當行於初十日云矣,敢啓。傳曰,知道。
金壽恒,以迎接都監言,啓曰,弔祭饌品物目,依己丑年例,書於別單,使大通官,入示於諸勅使,則西正使以下,則以爲唯在本國設行,俺等何敢干豫云云,而東正使,則移時詳覽後,指單子末端牛一隻,羊二口,猪二口,而問於衙譯金大獻曰,衙門文書中,牛羊幾口乎?大獻答曰,牛一隻,羊八口也。東正使曰知悉。仍爲出給單子矣,敢啓。傳曰,知道。
以迎接都監弔祭饌品物目草記,傳于金壽恒曰,觀此草記,上使擧論衙門文書,似有後語,急急更爲探問以啓事,分付。
金壽恒,以迎接都監言,啓曰,卽刻勅使分付曰,明日魂殿進去時,只以小旗十六,羅將·軍牢前導,其餘大旗幟,吹打等物,竝令減去矣,敢啓。傳曰,知道。以上燼餘
上在昌德宮。
夜一更二更,有霧氣。
七虞後,政院,大王大妃殿問安。答曰,知道。
大妃殿·大殿·中殿問安。答曰,罔極。
藥房·二品以上,大王大妃殿問安。答曰,知道。大妃殿·大殿·中殿問安。答曰,罔極。
冬至,政院·二品以上,大王大妃殿單子問安。答曰,知道。大妃殿·大殿·中殿單子問安。答曰,罔極。
弔祭後,政院·藥房·二品以上,大殿問安。答曰,罔極。
藥房都提調鄭太和口傳啓曰,纔已循例問安,而昨日冒寒郊迎,終日接見,今日又爲冒夜親祭,伏未審聖候何如?不勝憂慮,敢此更爲問安。答曰,僅得無事矣。
金壽恒,以迎接都監言啓曰,以都監弔祭饌品物目草記,傳曰,觀此草記,上使擧論衙門文書,似有後語,急急更爲探問以啓事,分付事傳敎事,令勅使差備譯官張炫,卽往衙譯金大獻所接之處,托以他事相見,仍問祭物單子入呈時,上勅指單子末端所書牛羊而言曰,衙門文書中,牛羊幾何耶云,上使有何意耶?大獻曰,本國單子中牛羊,與衙門牛羊之數不同,故言語之間,泛然及之。張炫曰,上使之意,若以爲不備其數,則依衙門文書之中數,加備牛羊,無妨耶云,則大獻曰,本國祭式如此,則何必加數措備?張炫曰,因此一款,無乃有後言耶?大獻曰,必無是理,勿爲慮云矣,敢啓。傳曰,知道。
金壽恒,以迎接都監言,啓曰,勅使,卽刻離發館所矣,敢啓。傳曰,知道。
金壽恒,以迎接都監言,啓曰,勅使弔祭時家丁,將竝入殿內,臣等以殿內狹窄,事且難便之意,措辭於大通官,則通官等答曰,事勢如此,則家丁,當令勿入殿內,立哭於殿戶外矣,敢啓。傳曰,知道。
金壽恒,以迎接都監言,啓曰,勅使卽刻還入館所矣,敢啓。傳曰,知道。
金壽恒啓曰,宰臣李,館所問安進去,下直。傳曰,知道。
又啓曰,宰臣副護軍李,館所問安,則答以遣重臣問安,不勝感激,不知所云矣,敢啓。傳曰,知道。
又啓曰,勅使出仁政門時,遣史官問安,則答以遣近侍官下問,不勝感激云矣。傳曰,知道。
又啓曰,小臣館所問安進去,下直。傳曰,知道。
又啓曰,小臣館所問安,則答以遣近臣下問,不勝感激云矣。傳曰,知道。
金壽恒啓曰,去夜有分付之事,招承文院官員入直,則元無入直云。闕內入直省記之官,無緣闕直,事極可駭,請承文院當該官員推考。傳曰,允。
金壽恒啓曰,承旨奉命出去,則大臣以下,無不隱避,而今日,臣以館所問安進去之時,副護軍金是聲·鄭傅賢,橫馬路邊,屢呵不避,其不識事體甚矣,請竝推考。傳曰,允。
金壽恒啓曰,今日勅使詣魂殿時,不爲連續傳語,館所離發之報纔傳,而勅使已到闕門,致有臨時窘迫之患,都監當該郞廳,難免不能檢飭之失,請推考。傳曰,允。
金壽恒,以迎接都監言,啓曰,勅使還館之時,路上分付言,行祭時禮貌官,使之來待於館所。臣等到館所後,使差備譯官,問其由於大通官,則行祭時前後四拜,乃是祭禮,皇帝前無拜謝之禮。且入詣魂殿時,不由正路,由東簷引入,俱涉失禮,故勅使將欲問於該官云,待禮貌官來到,臣等相議指授應對之辭,入送爲計之意,敢啓。傳曰,知道。
金壽恒啓曰,頒赦百官加爲之事,命下矣,大提學命招,敎文添入之意,敢啓。傳曰,知道。
姜栢年啓曰,頒赦百官,加爲之事,命下矣,某罪以下蒙缺一字乎?敢稟。傳曰,雜犯死罪以下,赦宥。
金壽恒,以迎接都監言,啓曰,差備譯官傳言曰,當登棚上,速爲結棚缺四字言擧行之意,敢啓。傳曰,知道。
金壽恒,以迎接都監言,啓曰,節日茶啖,依例排入,例給別羊牛,亦爲入給之意,敢啓。傳曰,知道。
金壽恒,以迎接都監言,啓曰,勅使,使差備軍中不緊者放送事,定奪於大通官,房守軍姑放八十一名,永放五十九名,各樣順贊定甲等,永放者一百五十名矣,敢啓。傳曰,知道。
金壽恒,以迎接都監言,啓曰,見官禮早晩,更問於勅使,則當行於明日平明云,敢啓。傳曰,知道。
金壽恒,以迎接都監言,啓曰,禮貌官來到之後,李一善有生怒之事,故待其怒息,始爲入送,則一善,山達等問曰,行祭後,何無皇帝前拜謝之禮也?禮貌官答以前後四拜,卽是謝皇帝之禮也。一善等曰,然則行祭時,何無拜禮耶?答以勅使以皇帝命,行祭之時,小邦君臣,不敢行常時祭祀,只行拜謝哭泣之禮云,則一善等曰,此意不早言於俺等,故勅使問前後四拜之由於俺等之時,俺等,不能對,故欲知曲折而招問矣。且問引勅使由東簷,不由正路之由,答以祭物重排設於當中,東簷便爲正路云,則別無更問之事,而使之退去,不爲入言於勅使,此不過一善輩,私自招問者矣,敢啓。傳曰,知道。
金壽恒,以迎接都監言,啓曰,卽者諸勅使,俱到結棚處,西正使以下,率家丁登棚上,東正使,設交倚,坐於棚下矣,敢啓。傳曰,知道。
金壽恒,以迎接都監言,啓曰,李一善,使張炫,言于臣等曰,上年俺以差官出來時,禮單,追付於使臣之行,凡物之品劣,無與爲比,細蔘若干,俺今持來,以爲出示後處置之計,其時色吏處査出,今番則禮單等物,十分精備,俾無缺二字之患云云。且曰,俺以提督出來,與大通官缺三字待等事,何可與大通官,比而同之?其所詰責之言,不啻縷縷,其意所在,雖不專在於饌品等節,一善則不欲自同於大通官,而金山達,則必欲以等輩自處,其間接待節節難便之意,敢啓。傳曰,各別深思善處,不至生事之地,可也。
金壽恒,以迎接都監言,啓曰,冬至應給禮單,勅使終始固辭不受,似有其間曲折,故使差備譯官,微探於李一善,則一善以爲,勅使歷指物目而言曰,如此等之物,受亦何用云云而不受云。此言之必出於勅使與否,雖不可知,一善,亦以渠則無禮單之故,顯有不滿之意云矣,敢啓。傳曰,今番別單,依何例磨鍊乎?卽卽回啓。
金壽恒,以迎接都監言,啓曰,東正使招致李一善·金山達於其房,相議後,使張炫,送言於臣等曰,俺自北京出來時,日氣稍煖,故只着羊皮袴而來矣。回程之時,則正當嚴寒,勢所難堪,願得貂皮袴一部,以爲禦寒之資,須勿防塞,俺本不爲苟且之事,而此則軀命所關,故不得不煩請,而俺當秘之,不令他勅使知之,勿慮後弊云云。從前鄭命壽·韓巨遠·李一善等,則雖有貂皮索去之時,勅使則曾無此例,而今者懇請至此,何以爲之?敢稟。傳曰,此路今不可創開,懇請至此,依其言密給,似或一道矣。
備邊司啓曰,義州人朴大根·朴興祖等,曾以旗鼓官往來時,有濫騎之事,其時京畿監司,狀啓請罪,定配于白翎矣。今已經年,足懲其罪,義州是邊上重地,一民有關,當此頒赦之日,令該曹,特爲放還本土,亦或一道,而自下不敢擅便,請上裁,何如?傳曰,依啓。
金壽恒,以迎接都監言,啓曰,都監冬至禮單,勅使不受辭緣草記,傳曰,今番別單,依何例磨鍊乎?卽卽回啓事傳敎矣。己卯年冬至,適與勅使相値,其後勅使,過正朝於館所者非一二,而冬至正朝禮單,無異同,故今番禮單,一依前例磨鍊矣,敢啓。傳曰,知道。
李正英,以義禁府言,啓曰,釜山僉使李時挺,自政院啓辭,交代後拿來事,命下矣。新差僉使鄭漢驥,以大丘營將,除朝辭赴任事,兵曹又爲啓請蒙允,自大丘至東萊,道里不遠,交代之間,不至曠日,本府書吏,依前例,卽爲發送拿來,何如?傳曰,允。
金壽恒,以禮曹言,啓曰,今日頒敎時,百官服色,依己丑年例,黑團領磨鍊啓下矣。群議皆以爲嗣位之日頒敎時,以衰服,旣已行禮,今日頒敎之際,亦以衰服行禮爲當云。故原單中,改付標以入之意,敢啓。傳曰,知道。
金壽恒,以吏曹言,啓曰,自前頒敎後,例有別歲抄,今番則何以爲之?敢稟。傳曰,依例爲之。
李正英啓曰,都承旨有闕,而明日,則以卒哭齋戒,不得開政,再明卒哭大祭親行時,不可無都承旨,今日爲政,差出,何如?傳曰,依啓。
有政。
李正英啓曰,今日爲政事,命下矣。臣正英與左副承旨臣金壽恒入直,而金壽恒,與吏批有相避,臣則當進於兵批,而吏批,則何以爲之?敢稟。傳曰,右承旨進去。
吏曹判書宋浚吉進,參判李一相進,參議趙復陽進,右承旨李正英進。
兵批,判書鄭致和進,參判南老星進,參議李弘淵進,參知權諰病,右承旨李正英進。
吏曹啓曰,以本曹草記,傳曰,此草記抄啓之人,後政雖作闕,竝皆付軍職事,分付該曹事,傳敎矣。參上,則方有窠闕,卽爲擬望,而參下,則積仕之人作闕,事甚重難,姑爲送西,付軍職,隨闕註擬,何如?傳曰,依啓。
金壽恒啓曰,政事命下之後,吏·兵批政官,循例啓請命招,而兵曹參知權諰,方在陳疏中,批答未下之前,混同牌招,而爲不進矣,不察之失,臣實難免,極爲惶恐,而此與常時牌不進之意有異,推考傳旨不爲捧入之意,敢啓。傳曰,知道。
吏批,以趙珩爲都承旨,姜裕後爲定州牧使,申碩蕃爲司僕主簿,崔徽之爲活人別提,李惟泰爲掌樂正,尹宣擧爲尙衣正,宋斗文爲刑曹正郞。
兵批,以李應蓍·李爲副護軍,李翔·宋基厚爲副司正,金萬榮爲副司勇。
掌令許穆啓曰,陪祭時百官跟隨一人外,雜人勿許闌入事,旣有聖敎,該曹掌禁嚴飭,固其職也。前日三虞大祭時,本府跟隨吏一人,見捉於外門,終被決棍,法府事體,與他司不同,雖胥吏之賤,必移文本府,然後治罪,自是古事。臣以爲其事雖微,墜落體面,所係非細,囚禁該吏,欲待卒哭後推閱處之者,非爲缺三字有所私護也。今聞物議,以臣爲非,臣黨愚疏謬,隨事見輕如此,何敢晏然?請命遞斥臣職。答曰,勿辭。
掌令尹飛卿,持平李堥啓曰,頃於三虞祭日,掌令許穆,捉囚兵曹結束吏時,臣等同在一處,豫知其事矣。今者許穆,以有物議,至於引避,臣等旣已豫知,則何敢晏然處置乎?請命遞斥臣職。答曰,勿辭。
大司憲趙壽益,執義李晩榮,持平睦來善啓曰,掌令許穆,以陪祭時百官跟隨吏一人外,雜人勿許闌入事,旣有聖敎矣,該曹掌禁嚴飭,固其職也。前日三虞大祭時,本府跟隨吏一人,見捉於外門,終被決棍,法府事體,與他司不同,必移文本府,然後治罪,自是古事,臣以爲其事雖微,墜落體面,所係非細,囚其該吏,今聞物議,以臣爲非,何敢晏然?掌令尹飛卿·持平李堥,以掌令許穆,捉囚兵曹結束吏時,臣等豫知其事,何敢晏然處置?請命遞斥臣職,竝引嫌而退。跟隨之法,旣有定數,且帶一吏,元非濫率,而不爲移文,徑先決棍,則捉囚該吏,欲存古例,誠爲得體,有何所失,豫知其事,尤無可避之嫌,請掌令許穆·尹飛卿·持平李堥,竝命出仕。答曰,依啓。
李正英啓曰,掌令許穆,再啓煩瀆,退待物議矣。傳曰,知道。
又啓曰,掌令尹飛卿·持平李堥,再啓煩瀆,退待物議矣。傳曰,知道。
又啓曰,臺諫出仕事,命下矣。今已日暮,明日待開門,命招之意,敢啓。傳曰,知道。以上燼餘
上在昌德宮。
夜一更,流星出畢星下,入巽方天際,狀如鉢,尾長三四尺許,色赤。自三更至五更,沈霧。
吳挺緯啓曰,掌令許穆,牌招不進矣。傳曰,知道。
金壽恒啓曰,宰臣柳慶昌,館所問安進去,下直。傳曰,知道。
又啓曰,宰臣柳慶昌,館所問安,則答曰,遣宰臣下問,不勝感激,不知所達云矣。傳曰,知道。
金壽恒,以迎接都監言,啓曰,都監都廳姜裕後,移授定州牧使,其代,以議政府舍人李慶徽差下,使之卽爲察任,何如?傳曰,允。
金壽恒,以迎接都監言,啓曰,卽者臣等,率都監郞廳,行見官禮後,大臣以下百官,次第行禮,罷出之意,敢啓。傳曰,知道。
金壽恒,以迎接都監言,啓曰,李一善欲見李夢善之同生弟,使之招來,依前例,許令入見乎?傳曰,依例許見。
金壽恒,以迎接都監言,啓曰,今日空日,別茶啖依例排進之意,敢啓。傳曰,知道。
金壽恒,以迎接都監言,啓曰,下馬宴,以宰臣代行,磨鍊啓下矣。今日已行見官禮,下馬宴,請行於明日乎?敢啓。傳曰,請於明明日,而以親行之意,言之可也。
金壽恒,以迎接都監言,啓曰,前頭若有親臨接見之禮,則依己丑前例,自上,當御素翼善冠·白袍·布裹烏犀帶,御前執事官白帽·白衣·布裹角帶·白皮靴,勅使前執事官,則無紋黑團領,去胸背烏角帶爲之之事,豫爲知委擧行,何如?傳曰,允。
金壽恒,以禮曹言,啓曰,本曹啓辭,國恤初,以三殿卒哭後易服事,磨鍊以啓,而分付於尙衣院,使之豫備矣。明日行祭後,自上易服於齋殿,則其時三殿,亦當自內易服於崇文堂之意,取啓。傳曰,若以自內改服,則何無改服儀註事乎?傳敎矣。在前各殿改服時,未有啓稟之例,而係是喪禮重事,故始敢陳達,而儀註,則本不載於禮文,故不得磨鍊矣。今承聖敎,更爲酌量,則卒哭祭畢後,始乃易服,只當望哭而已,似無儀註磨鍊之事,敢啓。傳曰,知道。
李正英,以備邊司郞廳,以三公意,啓曰,勅使闕內接待事,政院檢飭例也,而仁政殿行禮之日,多有失禮之事,昨日敬慕殿弔祭時,殿庭舖陳等事,亦未整齊,以致臨時窘迫顚倒,不爲致察之失,在所難免,當該承旨推考,此後凡事,使之惕念擧行,何如?傳曰,允。
金壽恒啓曰,下馬宴,請於明明日,而以親行事言之事,命下矣。自上此時親臨宴禮,極知未安,而考見己丑日記,則亦以下馬宴親行事言之,故臣等姑不仰稟,而直爲分付都監矣。今聞大臣之意,以爲纔過卒哭大祭後,不可親行宴禮。且一路迎慰宴,竝令勿設,而今此下馬宴,雖不親臨,不患無辭,以宰臣請行爲當云。其在待彼之道一番親臨館所,似不可已,而至於親行宴禮,則果涉未妥,以此更爲分付都監,何如?傳曰,依啓。
李正英,以備邊司言,啓曰,宣川府使例兼淸北防禦使之後,未嘗以文官差送,蓋爲西海防戍之事,淸國常有申飭故也。頃日李性恒之爲宣川府使,雖出於文武交差之意,而本道兵使,旣是文官,又以文官,爲防禦使,已涉未安。今者李性恒之代,又以堂下文臣,啓請擬差,有若遂爲文官陞堂上階梯者然,其在政體,殊甚不當,新府使李時術改差,其代,武臣中,極擇差出宜當。且安州·鏡城判官,必以曾經臺侍者差送,曾有先朝定奪,而該曹不爲奉行,苟充擬望,新判官黃道宏·李齊運等,俱無名稱,未有履歷,該曹當該堂上郞廳推考,以曾經臺侍有才望之人,各別擇送,何如?傳曰,允。
金壽恒,以吏曹言,啓曰,從前別歲抄時,永不敍用人員,例爲書入,而曾仍筵臣啓稟,永不敍用中,濫刑殺人者,不可不痛懲,今復以此罪彼此律者,勿入於書啓中事,特爲下敎,故不爲書入之意,敢啓。傳曰,知道。
金壽恒,以吏曹言,啓曰,別歲抄,依例爲之事,命下矣。準期不敍災傷罷黜居中居下人員,依例竝爲書入乎?何以爲之?敢稟。傳曰,依啓爲之。
姜栢年啓曰,都承旨趙珩辭職上疏到院,以齋戒,不得捧入,而明日大祭時,不可無都承旨,昨日旣已啓請差出,似當牌招肅拜,俾及陪祭,而本院曾無啓請牌招長官之規,何以爲之?敢稟。傳曰,卽爲牌招。
金壽恒啓曰,副提學兪棨,校理成以性·修撰趙胤錫,來詣請對矣,敢啓。傳曰,引見。
引見時傳曰,史官一員入侍,待敎宋昌入侍。引見時副提學兪棨所啓,護軍尹文擧,特蒙繼粟之命,觀瞻莫不聳動,甚盛擧也。自以科目出身,欲以常調自處,猝承異數,惶恐不敢當,終不得承受云。文擧自有軍職,雖病不得行公,以常祿給之似當矣。上曰,初出於優待之意,旣付護軍,以常祿給之爲當矣。右副承旨吳挺緯曰,常祿,則有科限,此則不計科限題給乎?上曰,依爲之。
上御廬次,玉堂官員引見。副提學兪棨,右副承旨吳挺緯,校理成以性,修撰趙胤錫,記事官權斗樞·鄭重徽·宋昌入侍。兪棨曰,卒哭在明,請對於淸齋之日,極爲惶恐,而事恐有未及者,故欲爲陳達矣。上曰,所欲言者,何事耶?棨曰,卒哭已過之後,則保導之人,不可不留,而昨見吏曹判書宋浚吉之疏批,雖未知聖意之如何,而此人已定父母墳遷葬,倘蒙一許,則雖在明日,欲爲發程云。此人之欲爲遷葬已久,事有異於初喪,此時歸去,則再致實難,設使還來,多費日月,閭巷之人,亦知此人決不可送也。在廷之臣,時無請留之言,年近六十之人,哭擗於喪次,則其缺四字殿下何不至誠開諭,使停此行也?此人若退,則宋時烈,亦欲以父母墳焚黃事下去,初開筵席,無此二人,臣恐保導之無其人也,雖爲遷葬,待明春爲之,亦何妨也?上曰,見其疏辭,深欲留之,書不盡言,以面諭爲答也。棨曰,此人之歸,聖上決不可許之,明日卒哭已過之後,倘爲請對辭歸,得蒙一言許歸,則卽當下去,雖欲請留,恐不可及也。當此淸齋之日,敢爲請對,陳達此事。趙胤錫曰,當此新政之初,如此之人,決不可許歸也。棨曰,宋浚吉,以父母墳初爲上下墳,非其禮也,今欲改葬爲雙墳,實無時急之事也。臣等不達此言,而發程,在於急遽,則實無奈何,請對陳達,在所不得已者也。吳挺緯曰,自上以推己及人之心,雖不忍不許其歸葬,而當此新服之日,在外之人,亦欲致之,而猶恐其不能盡來,旣來之人,若許退歸,則他人必爲解體矣。上曰,致齋日請對,不必引見,以玉堂多官入來,而且曾聞吏判將有退去之意,故疑有此言而引見也。棨曰,如此寒沍之時,素多疾病之人,若經此事,則致傷必矣。挺緯曰,山陵已過,臣民情事,更無所情,而區區所望者,只是聖躬安寧,君臣上下,一心共濟,日三開筵,引接儒臣,如家人父子,可也。伏願聖上,留置此人,挽回世道,自上以實情待之,以誠意留之,豈不感動乎?棨曰,聞有面諭之敎,未知自上以何敎乎?敢爲請對,陳達此言,兩人,雖欲退去,而缺二字徊徨涕泣之事也。大臣亦欲請留,而若其發程之後,則恐有紛紜之事也。且尹文擧,以病廢之人,有所別樣惶恐不安者,自以爲科目中出身,欲以常條處身,而自上,待之以賢士,留之以異數,旣付軍職,又授月俸,以此不安,歸意尤切,許以常祿爲當矣。上曰,然則職在護軍,以常祿題給,可也。挺緯曰,不計等第,以常祿題給乎?上曰,依爲之。上謂吳挺緯曰,明日卒哭,吏判當爲入來,及其未罷出之前,使之留待事,言之。乃罷出。以上燼餘
上在昌德宮。
自昧爽,至未時,有沈霧。
下直,東萊府使鄭泰齊。
卒哭後,政院·二品以上,大王大妃殿單子問安。答曰,知道。大妃殿·大殿·中殿單子問安。答曰,罔極。
藥房,大王大妃殿問安。答曰,知道。大妃殿,大殿,中殿問安。答曰,罔極。
藥房都提調臣鄭太和,提調臣吳竣,副提調臣趙珩啓曰,近日玉候勞動,殆無虛日,區區下情,曷勝憂悶?至于今日,卒哭已過,仰惟聖懷,益復罔極,而沈霧四塞,冒夜行禮,必有添傷之患,臣等無任煎慮之至,敢來問安。答曰,僅得無事。
藥房啓曰,中宮殿劑入佛手散,以日計之,伏想已盡進御,而醫官等以爲,今姑停藥宜當云,不爲加劑入之意,敢啓。答曰,知道。
以備忘記,傳于趙珩曰,時任大臣未及出去之員及戶判,竝令留待。
又以備忘記,傳于趙珩曰,左參贊來入,則使留待。
金壽恒,以弘文館言,啓曰,卒哭已過,卽當開筵,進講書冊,問于領事,入啓定奪,何如?傳曰,允。
金壽恒啓曰,三公及左參贊宋時烈,吏曹判書宋浚吉,戶曹判書許積來詣矣。傳曰,引見。
以備忘記,傳于金壽恒曰,東萊府使鄭泰齊,亦爲引見,而大臣引見,臨罷時,入侍。
李正英啓曰,事變假注書李夏,六朔察任之餘,重得傷寒,已至十餘日,尙未發汗,方臥直廬,不能運動,今日卒哭陪祭,亦未得進參,當此客行在館之日,事變注書例爲兼察,而病勢如此,決難供仕。李夏改差,他假注書差出,何如?傳曰,允。
事變假注書朴純。
姜栢年啓曰,今日政廳,兵批,則右承旨李正英,以該房進去,而吏批,則都承旨趙珩陳疏,代房左副承旨金壽恒,與政官,有相避,廳中有臣栢年及右副承旨吳挺緯,同副承旨洪葳,何承旨進去乎?敢稟。傳曰,右副承旨進去。
吏批啓曰,前宣川府使李時術,旣已改差,所授加資,還收之意,敢啓。傳曰,知道。
吏批,判書宋浚吉病,參判李一相進,參議趙復陽進,右副承旨吳挺緯進。
吏批,以李伯麟爲黃海都事,李之馧爲鏡城判官,洪命夏兼知經筵,金萬基爲副校理,洪重普爲禮曹參判,黃道昌爲宣川府使,李東溟爲安州判官,申碩蕃爲工曹正郞,前宣川府使李時術,通政,今降通訓還收事,啓下。
吳挺緯,以義禁府言,啓曰,東萊府使李萬雄,譯學訓導崔裕立,別差韓時說,竝爲先拿問事,啓下,而政院,以交代後拿來事,入啓蒙允矣。新府使旣已辭朝,依例發遣府書吏,趁卽拿來,何如?傳曰,知道。
洪葳,以弘文館言,啓曰,經筵進講之書,問于領事,則以爲朝晝講,則依前日,以講院定奪論語進講,而夕講,則通鑑畢講,似當云,敢啓。傳曰,知道。
洪葳,以山陵都監言,啓曰,都監儀軌事目,別單書入之意,敢啓。傳曰,知道。
吳挺緯,以備邊司言,啓曰,勅使回還之後,當有謝恩之擧,使臣差出,方物措備,文書撰出事,分付各該司,使之擧行,何如?傳曰,允。
掌令許穆啓曰,臣夏秋死病之餘,元氣消喪,雖黽勉就列,實無一日全安,昨者眩氣猝劇,昏仆悶亂,召牌之下,不得趨命,臣罪萬死,臣黨愚,不能與人俯仰,招尤取譏,理所固然,前日引嫌處置之後,物議愈激,臣之事勢,固極狼狽,旣負應罷之罪反,亦不足言也。臣達夜煩瞀,待得差間,今始扶曳來避,臣之罪戾,至此益大,請命斥罷臣職。答曰,勿辭。
掌令尹飛卿,持平李堥啓曰,卽者掌令許穆,不赴召牌之故,引避而處置之後,物議愈激爲辭,則臣之不能處置之嫌,更加一節,請命遞斥臣等之職。答曰,勿辭。
洪葳,以禮曹言,啓曰,通禮牒呈內,本院書員,只有二名,擧動稠疊之時,則東西奔走,常違不及,今番闕內山陵路祭,晝停所等處,不得定送,以致生事,書員一名,給價加定云。本院書員,雖曰賤役,而爲任緊任,書員一名,頗解禮貌,而年紀衰老,勢難久任,非但二名數小,亦當加定一名,以爲傳習之地,令兵曹,給價使喚,何如?傳曰,旣已二名,到今使喚,則如此之年,雖不可省費,不可加定。
金壽恒,以迎接都監言,啓曰,今日別入雌牛,依其言,入給之意,敢啓。傳曰,知道。
金壽恒,以迎接都監言,啓曰,卽刻差備譯官來言,西正使,曾有左臂落傷之處,招致金尙誠,受鍼四穴三度,亦患眼疾,經絡受鍼云,敢啓。傳曰,知道。
金壽恒,以迎接都監言,啓曰,今日空日,別茶啖,依例排入之意,敢啓。傳曰,知道。
洪葳,以迎接都監言,啓曰,以茶禮請行可也事,傳敎矣。勅使今已入宿,勢將明早言之,而以何日設茶禮,爲請乎?敢稟。傳曰,請行於十三日,可也。
洪葳,以迎接都監言,啓曰,以明日下馬宴親臨之意,言于大通官,使之通於諸勅使,則通官等曰,勅使出來時,皇帝丁寧戒飭曰,本國新遭大喪,上下哀遑,百姓之勞弊,亦不可不慮,京外宴禮,一切勿受云云。諸勅使,親聽皇帝分付,故凡干宴禮,切勿設行之意,已言於渡江之初缺三字今不可言於勅使,必欲親臨,則以茶禮缺三字矣。譯官等,又以不聞勅使之言,只以通官所言,以告於都監,事欠詳悉爲言,則通官等,答以宴禮,則決不可發言云云矣,何以爲之?敢稟。傳曰,然則措辭,以茶禮請行,可也。
洪葳,以迎接都監言,啓曰,朝者李一善,與金山達,同坐其房,招致堂上譯官李馨白於前,使次通官四人及館內差備譯官張炫十數人,列坐證參。一善乃詰問馨白曰,俺之妻娚姜夢泰,運餉商賈金承男·金貴男·趙興朴等,今春隨謝恩使,入北京,買賣失利,俺謂夢泰等曰,汝輩,去冬至使行得利而歸,不自知足,旋復入來,慾心如此,天宜降殃,今番失利,理所當然云云。此不過一時閑說戱談,而聞汝自北京回來之後,構虛揑無,揚言于人曰,李通官言夢泰輩用心如此,其罪可斬,使趙東立,傳告使臣,而東立受賂,中間終不傳告云云。凡人之生殺,雖皇帝,必以文書詳悉而處之,我是何人,乃敢擅斷本國人死命乎?我是淸國通官,爾是本國譯官,而彼此間言之無實,乃至於此,則豈不關重於兩國乎?汝之爲此,無端陷我,竝及東立,何也?吾輩之斥逐鄭命壽,乃爲本國除弊,而汝爲此擧,正欲爲鄭命壽報讎之地耶?汝存則吾亡,吾存則汝亡,決不可兩存,詰責良久,姑令退出以待,使張炫等,以此曲折,送言於臣等,臣等答以聞來不勝驚駭,當卽啓達請罪云,則一善答曰,報知都監之後,則非俺等所知云矣,敢啓。傳曰,問議于大臣以啓。
金壽恒,以迎接都監言,啓曰,卽者大通官,問於差備譯官曰,今謝恩使,以何官差出乎?譯官等答曰,勅使入京缺四字時未差出,而謝恩使,則例以大臣差遣云,則通官等曰,本國雖重大臣,上國則最重國戚,今此謝恩使,似當以王子駙馬,勅使,欲知其姓名以去,故問之云云矣,敢啓。傳曰,此路決不可開,據理防塞,以觀其意。
都承旨趙珩疏曰,伏以臣,本以無似,曾忝喉舌之長,尸素備員,愧乏出納之益,而加以罪大惡極,遽有今日,蚤夜思惟,雖未溘然,而焦熬于中,寸腸已爍,不圖玆者,又此謬恩,及到罪戾之身,惶感隕越,罔知所以自處,臣纔經罪廢,旋有新命,矧惟本任,又兼內局,出入侍藥之列,足躡其地,將進趑趄環顧驚惕,撫躬罔措,臣之情勢狼狽,已不足言,而揆諸事體,亦何敢晏然抗顔,復居密邇之班乎?臣昨以不敢冒據之意,陳情乞解,而大祭齋戒,不得捧入,仍有牌召之命,其在分義,不敢偃然不進,黽勉肅謝,入參陪祭之列,臣之情事,益復慽矣,追省愆罪,自知難贖,決不可以已出而仍冒此地,伏願聖慈,俯燭崩迫之怨,亟收已成之命,以存國體,以安賤分,不勝幸甚,無任震灼戰慄之至,謹昧死以聞。答曰,省疏具悉卿懇。卿其勿辭察職。
慶尙道觀察使洪處厚疏曰,伏以臣,賦性疏劣,識見庸淺,尋常職務,自知難堪,日承乏使,待罪嶺臬,適値倭差,脫巢橫挐,而威不能制難,智不能應猝,任其狡獪,放肆無忌,倐閃進退,若無人處,睢盱坐視,愧蹙怔忡,終無以施一謀發一策,少阻其見陵取侮之患,當此幺麽一蠻奴,暫爲起鬧,猶尙如此,若事有大於此,則其能免僨敗之誅乎?況臣彈壓無才,號令靡暢,致令邊倅,奉職不謹,初欠檢飭,又失開諭,至欲妄動,貽憂朝廷,臣之罪戾,至此尤大,惶恐震越,席藁俟罪,伏乞聖明,先治臣罪,以爲庸陋不職者之戒,不勝幸甚。臣無任兢惕戰灼之至,謹昧死以聞。答曰,省疏具悉。非卿之所爲,安心勿辭察職,亦勿待罪。
吏曹判書宋浚吉疏曰,伏以臣之私懇,萬分緊迫,瀝血陳籲,庶蒙恩遞,而不料天心勤懇,實渥偏至,愍臣殘悴,慮臣傷生,特賜面諭,累數百言,丁寧懇惻,可泣神鬼,此實千古以來君臣間,所未聞者,臣仰感聖旨,俯迫私衷,神精惝怳,誠不知所以爲計。臣之母墳傾圮,已數歲,每於解凍之時潦至之節,方寸錯撓,憂遑若狂,只緣術家所拘,不得趁卽遷改,數年以來,耿耿遲待者,惟有今歲,若失此期,四五歲間,更難逢吉,臣誠朝暮人,其能得伸情事於未死之前乎?卽今寒威不酷,鄕路已南,憑籍寵靈,奉體聖眷,從容下去,節宣襄事,何至損傷軀命,得孤聖上矜軫之仁乎?葬具已辦,期日隔旬,情勢悶迫,不得不退伏闕外,更此號控,伏惟父母,曲賜諒察,遞臣本職,許臣數月之暇,則庶可以畢此情願,不惟臣母子感泣於幽明,而聖王孝理體下之道當然也。臣無任切迫懇禱之至,謹昧死以聞。答曰,省疏具悉。當此酷寒之節,決不可送卿於受傷之地,已悉面諭矣。卿其諒此至意,量卿氣力,且恕孤子不得陪從山陵之事,孤亦有心腸,豈不許卿之今日之事乎?卿若深思,不至此矣。勿辭以副至望。
上御夜對廳引見。領議政鄭太和,左議政沈之源,右議政鄭維城,左參贊宋時烈,戶曹判書許積,吏曹判書宋浚吉,同副承旨洪葳,假注書李世華,記事官鄭重徽·宋昌入侍。鄭太和曰,近日日氣不調,連有勞動之擧,聖候若何?上曰,氣候則別無所患矣。鄭太和曰,頃者鼻塞之證,今則何如?上曰,此證亦似稍歇矣。鄭維城曰,近來冬霧,連日陰曀,時氣之失節,極可慮也。上曰,近日冬霧,是非常之變,非徒一時傷人,將來之事,未知如何也。鄭太和曰,客使方留,李一善操縱其間,詭詐萬端,東正使亦是漢人,怪戾莫甚,必欲生事,主管接待之人,必須十分善待,可無生梗之患矣。昨日下馬宴親臨事,已有聖敎,而以己丑年例考之,無親臨設宴之擧矣。上曰,昨遣承旨,言及親行事,則勅使曰,勿爲之云云矣。許積曰,臣當往館所,言及親行事,而探知勅使之意以啓矣。上曰,予之必欲往見者,前行之事,今若不爲,則彼必生怒,故欲往見之耳。沈之源曰,上勅,本以苛察之人,事事生梗,而西路站上接待之事,亦甚埋沒云矣。鄭維城曰,此則安州下人,欲爲生事於其官,故爲如是云矣。許積曰,勅使入我境之後,雖無大段執言之事,持待間生梗之弊,則無處不然云矣。鄭太和曰,臣曾爲平安監司時,親見接待之事,其時則極其豐厚,今則半不如前云,誠可駭矣。沈之源曰,日者迎勅時,行步席舖陳等物,極其疲弊,不及於歷路郡邑之器具,此亦彼之未備處也。鄭太和曰,勅使齎來之物,皆極華麗,而殿內床排等物,亦甚朴略,至於幣帛祭文燒火之時,以一柄炬子燒之,何足以示其尊敬之意哉?沈之源曰,弔祭之日,勅使入殿,而以不由正門事,退去詰問,頗有不自足之意,尊重祭物,不可由入正門事,豫爲言及於彼,則彼不疑訝矣。上曰,自我善待,則彼之執言,固不足關,而我已不善待,則彼之生怒,固其宜矣,甚可慮也。鄭維城曰,冬至日禮單,亦甚薄略,以此亦有不滿之色矣。沈之源曰,迎勅時無禮段,勅亦不滿云矣。鄭太和曰,此非勅使之言,李一善操弄其間,有此言云矣。鄭維城曰,李一善,今以提督來,而我國,則以大通官待之,頗缺渠之所望矣。許積曰,李一善旣以提督而來,當爲厚待,而金山達忌之,故不能特別善待矣。上曰,接對供饋,亦其餘事,着實所給之物,彼必希望不少矣。鄭維城曰,將來所給之物,從厚以給,解其怒可矣。許積曰,曾在先朝,勅使還去時,有別贈禮單,一勅各給四百兩銀子,又有都給禮單,又有加給禮單,己丑年所給之銀,二千餘兩矣。今者李一善,以鄭命壽之代而來,所給之銀,不可不稱此爲之,前者鄭維城,爲戶判時,一千五百兩,給于李一善,今者所給,亦不可減於前日,而第頃年鄭命壽之來,給二千兩,李一善,旣以鄭命壽之代自處,則一千五百兩,恐未充其慾矣。下詢于大臣,如何?鄭太和曰,其時雖以二千兩,給于鄭命壽,此是潛給,一善亦不知,一千五百兩極矣,豈可加於此乎?上曰,以一千五百兩掾示爲當。許積曰,己丑勅使,各給四百兩銀子,今亦依此給之乎?上曰,此規不可減省矣。上曰,金山達亦可給耶?鄭維城曰,金山達,亦不可不給也。上曰,別贈之物,潛給於李一善等乎?鄭太和曰,己丑鄭命壽之來,亦潛給之,今者一善處所給之銀,亦當依此爲之,勿使他輩知之,可矣。鄭維城曰,前日勅使之還,以銀器及銀粧刀賜給以送,彼極感幸矣。上曰,粧刀,今亦造來以置耶?許積曰,己丑年,則無銀器造給之事,只以粧刀給之,所謂銀器造給者,丁酉焰焇時事也。其時銀器等物,多造以給,而勅使不受矣。今者粧刀,則方今尙衣院造來以置,而銀器,則何必造給?鄭太和曰,己丑年,旣不造給銀器,則今不必造給矣。上曰,依爲之。鄭太和曰,東萊府使鄭泰齊,今方下直矣。臣等謂泰齊曰,到任之後,先責其違越條約畢竟之事,則倭人,雖以四百同索之,三百同,當觀勢以給事,言之矣。上曰,予亦當招見言之。上命宋浚吉進前曰,當此嚴冬,冒寒下去,則必有觸傷之患,旣傷之後,則雖欲上來,其勢未易,今番,則決不可行,卿意如何?鄭維城曰,遷葬,雖是重事,奔走之餘,氣力已憊,且當此嗣服之初,在外之人,亦當拔彙,況如吏判者,豈可遽然退歸乎?宋浚吉曰,聖敎至此,不知所達矣。小臣私情,聖明之素所燭也。亡母墳塋,至有頹圮之患,遷厝一事,經營久矣。前後數年,皆不可用,只待今年,以卜新隴,故十月初,當欲下往,而因山未過之前,臣子分義,決不可爲私退去,故淹延時月,以至於此耳。今則國家大禮,旣已過行,欲得數月之暇,以伸情願,此誠不可失其時也。若來年後年皆可用,則早晩何關,如是催歸哉?上曰,來年雖不吉,三四年經營,則豈無可用之時乎?當此嚴寒,決不可往。鄭維城曰,吏判許歸,則參贊亦從此而逝矣。鄭太和曰,私情雖切迫,上敎如此,吏判,豈可決然退去乎?宋浚吉曰,小臣進退,非關國家安危,廁迹淸朝,所爲之事,不過經筵出入而已。卽今兪棨·宋時烈皆在洛下,亦足以補導聖德,臣之進退,有何絲毫之所損益乎?上曰,非以吏判未及參贊,參贊不及吏判,予意則必欲二人共貞,終始無怠,故至誠留之耳。宋浚吉曰,卜日已迫,不可遲延,曾在先朝,左議政缺二字翼,以遷葬乞歸,則自上特下允許,使得及期而往,大臣尙如此,況如小臣之流,無用者哉。上曰,初頭請歸之時,非不欲許,而更思之,此時發行,傷寒必矣。頃日陳疏時,答以登對更議者,此也。卿何不諒予意,至於此也?宋浚吉曰,地家術家之言,雖不可信,來年則皆不可爲之,故必欲趁今歲爲之。洪葳曰,上敎如此,吏判雖或下往,萬無仍留不還之理,而第遷葬擧措,無異於初喪,身在草土,不避風雪,則疾病之來,理所必至,決不可許之。宋浚吉曰,聖敎一向堅執,終靳允許,是臣爲親之孝誠淺薄,未足以感天故也。洪葳曰,吏判私情,雖甚切迫,事有輕重,時有可否,當此嗣服之初,殿下之所倚毗者,不啻若泰山,則烏可一日退去,以負聖主哉?固當抑情損禮,先公後私,可矣。宋浚吉曰,遷厝一事,經營久矣,而若此遷延,終不得行,則不惟私情之痛迫無窮,亦何顔於對人乎?上曰,頃者山陵陪從事,予已牢定,而迫於卿等之請,遂不得遂,卿何不思,必欲退去乎?且先王時,卿之乞歸,非止一再,而亦不許之者,蓋不忍相捨也。予之待卿,豈有間於先王乎?宋浚吉曰,曾在先朝,初不許歸,玉堂陳達於榻前,故仍有允許之命,卽日拜辭,休暇下去,殿下亦遵先王異典,使臣得遂其情願。禮記曰,君子不奪人之喪,方今孝理之下,豈奪人之喪乎?上曰,此與先王朝許歸之時不同,當此窮寒,豈可許歸,使卿重傷乎?宋浚吉曰,殿下特念小臣賤疾,如是堅執,臣非木石,寧不感激?數日之後,則日漸凝沍,難以遠行,欲趁卽今稍和之時下往矣。上曰,卿之曾前入番時,畏寒不得出入,予已慣知,況此嚴沍,何以行役耶?沈之源曰,上敎如此,私情雖切迫,豈可告歸乎?洪葳曰,吏判情勢,自上旣已洞燭,朝廷亦無不知,而事有不可者,當此嗣服之初,遽然退歸,則其在四方聽聞,孰不落莫乎?鄭維城曰,曾在山野,去就在心,而今則許身聖明,聖敎況且如此,進退去就,何可自任乎?上曰,此亦不須言,惟以傷寒爲慮,自前視之,雖在房內少失愼攝,亦未免寒疾之侵,況此三四日,冒寒行役,仍行大事,則感冒之患,豈其細憂?宋浚吉曰,臣之所叨,此何等重任,帶去鄕庄,以辱聖朝名器哉?惟望先遞職名,以安微分焉。上曰,此職先遞,則是使卿不許而自往,何可如是?宋浚吉曰,初服經筵,莫重盛擧,瞻望天表,少攄淺見,豈非臣之至願哉?私情如此,不得少留,下去之後,亦豈無戀闕北望之誠哉?今者左參贊,僅得少差,經席出入,亦可自力矣。上曰,吏判此去之後,雖欲趁卽上來,得病之後,不復可必也。此理至明,予豈先知而許之?洪葳曰,勅使所給禮單,不可形諸文字,以缺三字入於擧行條件,使都監,參酌磨鍊以啓,何如?上曰,依爲之。許積曰,今日終夕不在於館所,則彼意難知,小臣先當退歸以接矣。上曰,先往見之。鄭太和曰,黃海監司姜瑜,以便服,來見遠接使,道臣之不識事體甚矣。遠接使亦安而受之,不爲檢飭,請姜瑜·洪命夏推考。上曰,依爲之。鄭太和曰,宣川今方窠闕,而此地,乃西路出站之地,新倅不可不斯速差送矣。上曰,然則今日爲政差出。鄭維城曰,閔應亨以年八十,已加嘉義,而此非陞品,今於百官加時,若又親受,則其於優老之道,似爲得矣。上曰,閔應亨百官加時,使之親受。宋浚吉曰,閔應亨爲國之誠,可謂至矣。陳疏進言之事,雖未知節節可用,實出於血誠,而未嘗造次忘國家事也。鄭太和曰,閔應亨憂國忘家之誠切矣。至於登對之時,未嘗不涕泣進言,先王亦嘉其忠悃,故暫差順天府,卽拜大司諫而來矣。鄭太和曰,東萊府使留待事,朝已命下矣。卽爲招見,如何?上曰,遣史官招來。宋時烈曰,小臣久病之中,不能成音,未得陳達所懷,而第虛帶職名,久糜廩粟,臣實惶慚焉,朝廷名器,非養病之人所可久叨,懇乞遞免焉。上曰,朝廷之上,有病在職者何限,而卿何有未妥之意乎?鄭太和曰,外議頗多說兩宋,皆有退歸之意,故臣於日者,親往見之,詳言其不可去之意矣。沈之源曰,今若下去,則不但臣義之不可,事體亦不便當矣。宋浚吉曰,小臣情勢,與參贊不同,勢不可不往耳。曾在先朝,先正臣李滉,退去於山陵之前,小臣以此證之,斯亦猥矣,而情勢,則有何異乎?上曰,東萊府使進前。泰齊進前曰,小臣久在罪廢之中,特蒙天地日生之恩,叨此重任,臣誠惶恐悶蹙,恐負曠世之盛典也。上曰,凡事不可弛緩,亦不可急迫,便宜爲之可矣。鄭泰齊曰,小臣豫度倭人情狀,所欲都在於米矣。上曰,此不可全然防塞,而但初頭相接之語,則責之以違越約條,所求之物,從便善處,可矣。宋浚吉曰,當初許之,則不至如此矣。鄭泰齊曰,向者開誘還入,蓋非長慮,今雖還入,後日復出之弊,安可謂必無也?鄭太和曰,小臣曾爲本道監司時,見接倭之事,則甚爲薄略,且卽今公貿木,半未及戶曹地字木云,彼之生怒宜矣。沈之源曰,小臣亦於甲戌年間,爲榮川倅,其時貿木,不至如此矣。鄭維城曰,接倭之事,掌倭下人燕饗供饋之際,至以惡草具俱充以饋云矣。臣之前任東萊時,供倭之物,別作一庫而儲置,以備不時之需矣。未知其尙有其規否,而或云守令,除出私用云,事甚可駭矣。洪葳曰,臣亦任東萊時,曾經是事,其規尙存,而至於倭供之物,守令之除出私用者,傳之誤也,寧有是事?臣之曾前接倭時,申飭下人十分厚待,彼無生梗之端矣。槪視倭情,出館之時,持重爲事,凝然不動,則彼自還入矣。缺三字常以倭患爲懼者,不能持重,易爲騷動故也。泰齊曰,向者之事,渠之所大欲者,米也。此乃難可保無弊,當初換米之諾,豫先防塞,則可無此患矣。且臣竊聞之,燕饗之物,每以乾物給之云。此未知創於何時,而燕饗,辦需以給,故彼無點退之事,乾物則種種點退,難以支應,此路不可不防塞矣。鄭維城曰,病鄕之邑,曾以除挈家定奪,而三登,亦存其中矣。頃日臣自西來時,得聞民情,則三登本非病鄕,而混入於其中,以迎送頻數爲悶云。今後則依古挈眷之規,以六年爲限矣。上曰,依爲之。鄭太和曰,淸北之邑,亦多除挈眷處,爲其守令者,以其數遞之故,無久任責職之意,此亦可慮,如定州等邑,頗爲充實,使之挈眷,亦無不可,令本道監司,詢問啓後,使之依他挈眷,似當矣。上曰,依爲之。宋浚吉更進曰,卽者聖敎,累次動諭,臣不勝惶感悶迫之至,今若不爲更達,趁日下去,則孤負聖明曲成之德,更乞諒臣情勢,特許遞歸矣。上曰,予意已諭矣。更無所言,而冒寒發程,傷感必矣。予之以是爲慮深矣。吏判之切迫,不待復言,而但吏判氣力,決不可此時下往矣。洪葳曰,臣之分義雖嚴,古人,比之父子,疾病之憂慮,乃天倫至情,吏判何可不此之思乎?上曰,吏判當初乞歸之時,旣已牢拒,今不可撓改矣。洪葳曰,自上若或許歸,則甚非美事也。遷葬,雖有拘忌擇吉之事,後日尙在,從便行禮,亦何妨也?宋時烈曰,小臣所帶,非逐日供劇之職,而凡朝廷之會,切不得隨參,寤寐惶悚,措躬無地,而復仍留京邸,則似或可矣,而於分亦安。上曰,此甚閑漫之職,而猶且遞免,則人謂之何哉?予欲使卿,安意養病,故只授此職矣。宋時烈曰,吏判旣進私情,小臣亦從而縷縷,極知惶恐不敢,而追贈之後,則國法,例有焚黃之擧,臣亦欲少暇,以行此禮也。洪葳曰,卽者左參贊所陳,與吏判所陳,稍有緩急,而冒病不可往返,則其勢一般矣。或春秋間,待其溫和之時,下往行禮,尙未晩也。臣曾見古人文集,焚黃之後,未卽行禮者,亦有之矣。鄭泰齊曰,公貿木斥麤點退事,旣承聖敎,而更爲分付道臣,俾以稍好者輸送何如?上曰,當令方伯,考察擇送矣。洪葳曰,此事啓聞之後,送之可也。泰齊曰,已捧之木,猝然有退之,則轉輸之弊,亦甚可慮,故大臣亦已陳達矣。未知何以爲之。上曰,已捧者,則不可退矣。洪葳曰,今年木花大無,猝然改備好品事,督於民間,則民不支當矣。上曰,復古,雖不可一朝爲之,年年改色,漸至於復古之地則可矣。鄭泰齊曰,木花雖至賤,此木,則決不可復古以給矣。槪米木相換之時,我國商賈等,多言木品之麤,故倭人,因此而作言云矣。此餘事,臣到任目見後,從當一一馳啓焉。上曰,依爲之。遂罷出。以上燼餘
上在昌德宮。停常參·經筵。
李正英啓曰,昨日爲政,百官加資,吏·兵批當爲一時下批,而吏批開政之後,兵曹以無送西,不得開政之意來言,臣亦不能覺察,循例啓達矣。趁未下批,事甚無據,該曹當該堂上·郞廳,請竝推考。臣亦難免不察之失,惶恐待罪。傳曰,依啓,勿待罪。
政院啓曰,臣伏見禮曹常膳封進啓辭之批,以予則仍病從請缺二字所患勿封爲敎,臣等不勝悶慮之至。殿下旣罹大慽,執禮太過,哀毁成疾,累月違豫之候,專在於脾胃之積傷,雖仍廷臣之固請,勉從權封,而曾未幾何,旋進素膳,發引以後,添傷尤多,諸症尙未盡祛,玉色日益深墨,群下憂遑之情,有不可勝言。若復不諒氣力,仍行蔬水之節,則前頭必至之憂,雖悔莫及,而當初從權之意,亦安在哉?況卒哭後從權,自是我朝列聖之所通行,雖以大行大王出天之孝,亦不得不俯循群情,殿下何可不遵先王之制,欲蹈匹夫之行,以犯傷生之戒乎?伏願勉抑深思,快從該曹之請,宗社幸甚,臣等忝在近密,倍切煎悶,區區所懷,惶恐敢啓。傳曰,從權之時,則皆以疾止復故,載於禮文,今姑從之,而疾止復故,有何不可爲言,今何變說乎?事欠誠實,予甚歎慨,勿爲煩言。
趙珩,以司饔院官員,以提調之意,啓曰,頃日榻前,相臣陳達秀魚尺量變通之時,大妃殿所供,則欲爲稟達後處之矣。爲敎之時,無啓稟定奪之事,大王大妃殿日下生鮮,則今日爲始,當爲捧入,而尺量在稱量,本院不敢任意擧行,以何規捧入乎?惶恐敢稟。傳曰,依前捧入,可也。
金壽恒啓曰,進講之書,旣已定奪,視事卽當取稟,而客使在館之時,則例爲頉稟,姑不取稟之意,敢啓。傳曰,知道。
大司憲趙壽益,執義李晩榮,持平睦來善啓曰,日者處置同僚也,臣等之意,以爲所帶一下吏,元非法外濫率,而混被捉去,至於決棍,則囚禁該吏,蓋出於欲存體例,小無所失,故臣等相議請出矣。及見掌令許穆再避之辭,則處置缺二字物議愈激云,乖當之失,在所難免,何敢缺三字見更爲是非於其間乎?請命遞斥臣等之職。答曰,勿辭。
金壽恒,以禮曹言,啓曰,卒哭已過,大殿·中殿常膳封進事,令司饔院,擧行,何如?傳曰,依啓。予則仍病從請,而今無所患,勿封可也。
行大司諫鄭致和,司諫沈世鼎,獻納姜鎬,正言朴增輝·尹趾美啓曰,掌令許穆,大司憲趙壽益,執義李晩榮,持平睦來善,竝引嫌而退,闕內跟隨,隨品定數,如有濫率,則該曹之檢飭,乃其職耳。況無論上司下人,有犯決棍,亦有事目,則從人被杖,固當引咎之不暇,乃反捉囚掌禁之吏,實出於未諳體例,且未赴召命,尤不可仍在其職矣。失體之失,旣曰豫知,則難免同歸,憲官所帶,果是一吏,則該吏何敢禁之,該郞亦何至於決棍乎?歸罪該吏,自壞法例,而處置請出,措語苟且,掌令計穆,持平尹飛卿·李堥,大司憲趙壽益,執義李晩榮,持平睦來善,請竝命遞差。答曰,依啓。
金壽恒啓曰,邊地守令,雖許直狀啓,不敢待罪,自是體例,而濟州牧使李禬,以進上柑子代封事狀啓中,乃敢偃然待罪,有違事體,請推考。傳曰,允。
金壽恒啓曰,宰臣同知宋文徵,館所問安進去,下直。傳曰,知道。
又啓曰,同知宋文徵,館所問安,則答以遣宰臣下問,不勝感激,不知攸達云矣。傳曰,知道。
吳挺緯啓曰,大司憲趙壽益,執義李晩榮,持平睦來善,再啓煩瀆,退待物論矣。傳曰,知道。
趙珩啓曰,此上言缺一字三十三張,請啓字爻周之意,敢啓。傳曰,知道。
金壽恒,以迎接都監言,啓曰,都監缺三字廳兵曹佐郞李伯麟,移授外任,其代,以兵曹正郞閔光熽差下,使之察任,何如?傳曰,允。
金壽恒,以迎接都監言,啓曰,以都監譯官李馨白請罪事草記,傳曰,問于大臣以啓事,傳敎矣。議于大臣,則領議政鄭太和,左議政沈之源,右議政鄭維城,皆以爲李馨白之事,彼旣發說,不可置而不論,令攸司考其當律,參酌定罪似當,伏惟上裁。大臣之議如此,敢啓。傳曰,依議施行。
金壽恒,以迎接都監言,啓曰,宴享色,雖兼管茶禮等事,其所屬內資·內贍兩司,則專掌宴亨,而旣不設宴,則留待有弊,故使差備譯官張炫,以其意,私問於李一善,則一善以爲果爲有弊,勿爲等待云,故內資·內贍,卽令撤罷之意,敢啓。傳曰,知道。
金壽恒,以迎接都監言,啓曰,東正使,使大通官,言於譯官,書入從前勅使時藥燒酒取方文,詳見其各種藥性後,仍令速煮二劑,所入材料,當令兩醫司進排,而醫司所無之唐材,則依前例,令內局,量宜覓給,煮取之人,亦令內局定送,何如?傳曰,允。
金壽恒,以迎接都監言,啓曰,以明日別茶禮入給事草記,傳曰,主人之道,不可尋常措辭,再請可也事,傳敎矣。使差備譯官,以下敎之意措辭,言于大通官,更通于諸勅使,則答以主上必欲親臨,至於再請與再臨,何異待客厚意?誠極感幸,而主上出入,難便事勢,如前所達,願勿親臨,而床排入給,則俺等當安心受食云,敢啓。傳曰,知道。
金壽恒,以迎接都監言,啓曰,今日茶啖,依例排入之意,敢啓。傳曰,知道。
金壽恒,以迎接都監言,啓曰,今番勅使,不設宴享,御帖奉還政院之意,敢啓。傳曰,知道。
金壽恒,以迎接都監言,啓曰,卽刻三勅,又以眼疾,招入金尙誠,經絡受鍼,敢啓。傳曰,知道。
副護軍尹文擧疏曰,伏以臣欺天罪大,揆分情切,披丹仰籲,庶蒙仁察,而天眷不替,溫旨仍加,殊榮異渥,愈往愈隆,奉讀惶悚,悸不自定,旋又伏蒙天地父母,曲加垂察,還收食物之命,俾得優遊自在,臣感懼交中,惝慌難雙,纔承恩許,固不敢復有陳懇,而前日乞退之情,尙閟一兪,在臣私義,有不敢終冒,玆敢瀝血,更暴危悃,重犯嚴威,臣罪萬死。臣竊惟念,凡人,莫不有本分之所不堪,毫髮難强,器滿則溢,車重則折,理所必至,終歸顚隮,是以下之事上也,守此而無失,上之使下也,持此而不濫,然後上無誤施,下免大戾,古昔上下,胥重此義,當辭許歸,當退許退,此區區守分之臣,所以自畢於天威之下也。如臣本以凡流,猥廁朝廷,顧嘗備員法從,受知民社,東西惟命,不敢有違,雖其無補於涓埃,亦得少效於職分也。不幸大疾纏縛,風火爲祟,半體不遂,遂成廢疾,床席委命,視日偸生,而草露風燭,謹愼朝暮,以是跧伏下土,自絶明時,初非隱倫,又非恬退,只是早仕樂進,中病自廢而已。本不敢以進退自潔,效嚬昔人臣之本分,旣不能陳力就列,以供王事,則惟當退死田廬,畢命爲期,至此以後,皆非本分內事,況今恩眷隆重,缺二字越常例,此豈如臣本分所敢承受乎?缺六七字族少長京師,廢疾缺數字家何缺數字而冒缺數字固辭至此也。今若遲延京輦,淹延時月,以不敢當之命,爲若可當,以百無取之身,爲若可取,而靦然冒居,自謂當然,則縱不愧人,其不畏天乎?伏惟聖明垂意微臣者,豈不以塵露螢爝,裨補高明,而身雖已廢,言或有取也。顧臣曾在先朝,過被殊遇,其欲願忠圖報,豈有量哉?而第臣無狀,素無知識,及此危疾,精神耗喪,昏昏若九泉下人,尋常人事,亦不得省識,其敢望論議可否,有所裨補於新化之萬一哉?今臣留與不留,無異於九牛之一毛,而觀瞻所駭,祗辱朝廷,則留得一日,復益一日之罪,此臣所以感恩雖重,而不敢終拜,陳乞難煩,而不得自已,必欲終守本分,冒死請退者也。至於過科後受祿,亦是分外,辭前獲後,所爭無幾,匪據之愧,於此益極,微臣至懼,惟在於踰分,而聖明異數,每出於分外,仰慙俯慄,無地措躬,臣雖悖昏,豈不知前後寵渥,與天無涯?亦知臣子常義,承命爲恭,而違慢之誅,責止一身,冒受之罪,上累淸朝,臣寧甘心大譴,決不能棄恥忘廉?乃於本分之外,猥承殊渥,伏乞天地父母,曲諒危迫之懇,收臣新降恩寵,仍許罷遣,得以歸死田里,則積戾小逭於微臣,恩數不濫於公朝,其於本分,亦得以少獲自盡矣。臣無任廻惶危迫泣血之至,謹昧死以聞。答曰,省疏具悉。予意甚懇,而固辭至此,不知爲喩,須體至意,勿生歸計,在京調病,不亦可乎?勿辭。仍傳曰,遣內醫看病。
知敦寧洪命夏疏曰,伏以臣,身負缺七八字懍懍餘喘,與死爲隣,獲被天地曲成之典,特下恩敍,差以儐接之任,瀝血控辭,未蒙允許,其於辭朝之日,仰瞻天顔,親承玉音,兢惶感泣,不知死所。臣積傷之餘喘,賤疾雖劇,不敢憚勞,奔走道路,唯以顚仆爲期,第念接應之際,未免辱國之罪,千萬夢寐之外,經筵之任,又及微臣,悶蹙驚竦之至,竊伏惟君德成就,在於經筵,必須經術出衆之人,方可當之,而況聖學高明,新御經席,出入啓沃,責又重大,豈如臣魯莽蔑裂者,所可冒據,以汚名器,以辱朝廷哉?卽今儒賢,布列明朝,先世不世之恩遇,義當圖報聖明,以盡其所學,而皆懷退歸之心,豈拘於時勢而然耶?抑難進易退而然耶?聖明益推誠意,終始禮遇,置諸左右,專責輔導之任,如臣不似者,亟賜遞改,以安微分,公私之幸也。且臣曾於今年春夏間,冒忝本兵之任,素無識鑑,誤用武臣,如李后光之輩,循例陞遷,而諫臣,以行賂論啓,至請鞠覈,頃者戶曹判書臣許積,兵曹判書臣鄭致和,皆以此事,相繼陳疏待罪,而臣適奉命在外,未及與兩臣一時自列,至於今日,何可諉以事在旣往,而默默乎哉?當初臺論之發,有意存焉。臣若多辨,反損國體,毋寧速被誤用之罰,以謝人言之爲得也。伏乞聖明,俯諒危懇,亟治臣罪,不勝幸甚。臣無任祈懇戰灼之至,謹昧死以聞。答曰,省疏具悉。旣往微細之事,何必更起於今日乎?勿辭從速察職。
司正李翔疏曰,伏以臣,前承召旨之日,露章乞免,誠未極天,溫諭繼降,臣當奔赴之不暇,而狗馬賤疾,與日俱保缺五六字因山忽迫,扶曳殘骸,僅到京輦,趨於哭班,少伸臣子罔極之痛,仍滯私第,欲爲旬月之計,而只爲烏鳥私情,不能遽離,誠不自意,特軫聖慮,至下題給食物之命,天恩浹髓,感涕自零,雖粉身碎首,亦不足以爲報,然此乃優禮賢者之儀,豈合混施於如臣不才不德萬不近似之人也?夫非賢而膺待賢之禮,名實之分,誤戾至此,榮幸固多,羞縮尤甚,臣雖無狀,亦不能忘廉喪恥,受以爲利,以重傷明主之惠,而來四方之譏議也,則不得不自列於嚴廬之下,瀆擾之罪,有不暇顧也。且臣以至愚極陋之資,前後叨冒,無非欺罔,而得爲人臣,負此罪過,誠無顔面自立於人世,故血誠冀免,無所不至,而終不得免焉,則區區愚意,以爲不享其利,庶幾小謝公議之萬一,故頃者從班之日,亦未嘗請俸,況此特異之恩,又非當仕常祿之比,臣何敢苟然而受之乎?抑以爲君之於民,有周之之道,臣亦無可辭,然臣之滯京,異於諸人,子在父室,自是常理,菽水爲歡,實不至於飢餒,則錫賚之寵,豈宜獨先於窮閻屋之民哉?伏乞殿下,察臣言實出於誠意,亟收周急之命,上謹公朝垂恤之典,下全匹夫辭受之節,不勝幸甚。臣無任激切屛營之至,謹昧死以聞。答曰,省疏具悉。何仍薄物,過辭至此乎?予深愧赧,不知所喩,勿辭安意領受,留在京裏,以補不逮,毋負至意。以上燼餘
上在昌德宮。停常參·經筵。
夜一更二更,沈霧。
下直,明川府使白大璡。
藥房都提調臣鄭太和,提調臣趙珩啓曰,伏未審夜來,聖候何如?臣等區區憂慮,敢來問安。且臣等伏見禮曹及政院啓辭批答之敎,臣等不勝驚悶之至。從前卒哭之後,例進常膳,故意謂該司,自當擧行,經過一兩日,亦不爲陳請矣。豈料聖明,尙堅執不卽允乎?過卒哭後常膳,乃是列聖通行之事,殿下初無疾病,榮衛不愆,猶不可仍爲行素,況殿下患候,彌留累月,纔得少愈,而病根未祛,餘症猶存,發靷以後,更添傷感,而特未及自覺,必待疾作如頃間,然後方許該曹之請,則可憂之端,難追之悔,不啻前日之比而已。言念及此,不覺氣塞,殿下一身,不宜自輕,此後導達慈殿,惟在於殿下身先勉行,伏願聖明,深加思量,亟從禮官之言,不勝幸甚。殿下雖以疾止復故爲敎,臣等明知症候,無任煎迫之至,敢此陳啓。答曰,知道。卿等亦以復故爲言,今何改說乎?須勿煩論,以安予心。大王大妃殿問安。答曰,知道。大妃殿問安。答曰,知道。中殿問安。答曰,無事。
李正英,以訓鍊都監言,啓曰,都監千摠四員內,前部千摠成釴,除授外任之後,絶無可合之人,尙今未得差出其代矣。再昨政右部千摠黃道昌,又爲移授宣川府使,卽今見存者,只有左部千摠鄭檝,中部千摠李璞,而兼管四部軍兵,非但事甚難便,莫重侍衛將官,亦不可曠闕,黃道昌宣川府使改差,使之仍察千摠之任,何如?傳曰,允。
李正英,以備邊司言,啓曰,本司武郞廳,仕滿十五朔,則例爲陞敍,或守令除授,參下則六品遷轉矣。今者郞廳宣傳官李鏶,奔走勤仕,已準朔數,依例六品遷轉事,捧承傳施行,何如?傳曰,允。
李正英,以備邊司言,啓曰,明川新府使白大璡,年紀衰老,身有宿病,前爲訓鍊正,猶不得供仕,呈狀遞職,而及授明川府使,自謂此是邊地,强爲赴任之計,今日辭朝,而其形容者,無不危之。設令得達任所,必不能擧職,邊邑迎送之弊,亦不可不慮,明川府使白大璡遞差,其代,令該曹,擇差以送,何如?答曰,允。
姜栢年,以宣惠廳言,啓曰,本廳堂上一員未差矣,以知敦寧府事洪命夏,差下察任,何如?傳曰,允。
李正英,以兵曹言,啓曰,武臣及禁軍等朔試射,卒哭前,則竝皆停廢矣,來朔爲始,依例擧行之意,敢啓。傳曰,知道。
李正英,以兵曹言,啓曰,禁軍及別軍職等,自十月,至明年三月,六朔馬草價,依例磨鍊,則禁軍所持竝官私馬九百三匹,別軍職馬八匹,每馬各給三匹,通計應給木五十四同三十三疋矣。一半則順贊木,一半則餘丁木,依前題給,何如?傳曰,允。
金壽恒啓曰,吏曹以臺諫有闕,纔已稟政,而宣川府使,又爲遞改,勅使發還,當在不多日內,差出赴任,一刻爲急,政事何以爲之?敢稟。傳曰,當日爲之。
吳挺緯啓曰,大司憲·執義,掌令二員,持平二員未差,今日以監察,爲茶時之意,敢啓。傳曰,知道。
李正英啓曰,小臣館所問安進去,下直。傳曰,知道。
吳挺緯,以吏曹言,啓曰,臺諫有闕,政事何以爲之?取稟。
李正英啓曰,小臣館所問安,則答以遣近臣下問,不勝感激之至,不知所達云矣,敢啓。傳曰,知道。
姜栢年啓曰,小臣請留事,館所進去,下直。傳曰,知道。
有政。吏批,判書宋浚吉病,參判李一相進,參議趙復陽進,行都承旨趙珩進。
兵批,判書鄭致和進,參判南老星禮曹坐起進,參議李弘淵進,參知權諰病不來,右副承旨李正英進。
吏批,以尹絳爲大司憲,鄭萬和爲執義,鄭繼胄·鄭樸爲掌令,丁昌壽爲兵曹正郞,洪柱三·閔周冕爲持平,崔錫祐爲兵曹佐郞,李時楳爲工曹參判,尹起商爲宣川府使,尹弼殷爲司僕主簿,權信道爲明川府使,李衡鎭爲昌城府使,洪命夏爲禮曹判書,李時術爲應敎。
兵批,〈以〉蔡裕後爲知事,李堣爲僉知,李迪爲五衛將,缺一字晩爲訓鍊副正,閔應亨·趙壽益·黃道昌·許穆·尹飛卿·李晩榮爲副護軍,李堥·睦來善爲司直。
李正英啓曰,三公請對矣。傳曰,引見。
以安州判官差出,吏曹堂上推考爻周。
傳于吳挺緯曰,宣川·鏡城等邑差出堂上郞廳,竝爲勿推。
以禁府金是鳴等定配單子,傳于吳挺緯曰,移配北道之時,又不可送於此處,似甚疏略,問于該府以啓。
金壽恒,以迎接都監言,啓曰,卽刻大通官等,使差備譯官張炫等,送言于都監曰,勅使言,俺等旣定大事,不可久留,十七日當爲發行,此意分付一路,豫爲申飭云,敢啓。傳曰,依例目,都監請留,可也。
金壽恒,以迎接都監言,啓曰,今日別入雌牛,依其言入給之意,敢啓。傳曰,知道。
金壽恒,以迎接都監言,啓曰,今日旣不親臨,則設行別茶禮,似爲無據,而昨日勅使,以床排入給房中,則安心受食爲言,故茶禮饌品,一依親臨時例設排,午間當爲入給,而自都監無端入給,似薄誠款,別遣中使,措辭言於勅使曰,予意必欲親臨,而勅使固辭至再,一向强請,亦涉未安,故旣不相見,心甚缺然,茲以替送內臣,使之監入床排云云而入給,則似或無妨,敢此仰稟。傳曰,知道。
上御齋殿,引見領議政鄭太和,左議政沈之源,右議政鄭維城,右承旨李正英,假注書李世華,記事官鄭重徽·宋昌入侍。鄭太和曰,以迎接都監啓辭,使臣差出事,言于廟堂,更稟處之事,傳敎矣。勅使,必以王子駙馬,差送謝恩使事,西路縷縷言之,何以爲之?自前觀之,如此之言,出於口,則終必見施而後已也。上曰,駙馬年歲未壯,未滿二十,何以差送缺二字中有可合之人耶?鄭太和曰,宗室中,有可合之人,曾前靈豐君,雖已奉使缺二字臣之意,則宗室差送,元不爲洽當矣。今謂勅使曰,駙馬年歲未壯,曾未經事,不可差送使臣,我國則以大臣爲重,當以大臣差送云,而彼若必欲以駙馬差送,終始堅執,則以駙馬中稍壯之人,差送,可矣。曾在前日,彼人亦累言必以大君,差送使臣而未缺二字不爲入送,而以仁興君差送矣。上曰,予見都監草記末端之辭,駙馬必缺三字不泛言矣。鄭太和曰,缺二字事如不可往缺三字中可合人差送亦當。上曰,以宗室差送,宗室中缺七八字則奈何?鄭太和曰,以宗室缺三四字差,缺三四字沈之源曰,必不滿以近戚缺二字差送,駙馬中稍壯者,缺一字彼言必欲以駙馬哉?上曰,此路一開,則後日之弊,何可言也?以是爲難耳。鄭太和曰,使臣之名,彼人必欲知去,今當講定通示,故吏曹郞官,方爲待候於外矣。鄭維城曰,臣於頃間,奉使彼國,而彼國接待云云,極其埋沒,至於房舍廢壞,不堪經夜,使臣,雖以遮帳,菫菫經夜,一行人馬,未免露處,一行具不蔽風雨,必須言於彼人,有變通之事,然後使臣,可得無弊往返矣。沈之源曰,彼國之接對我國使臣,漸至埋沒,不可無變通之擧矣。上曰,若以宗室,差送使臣,則誰可合者?鄭太和曰,當以帶犀者,差送矣。沈之源曰,嶺陽君曾已奉使,不辱君命,靈豐君,亦善奉命耳。上曰,靈豐君加資何級耶?鄭太和曰,資憲矣。上曰,館所往見之禮,亦不可廢,卿等之意如何?沈之源曰,不可廢之。鄭太和曰,彼以服色難便爲意,勅使時,自上以吉服接見,上使漢人,曾知其事,故有是言,必以白色,爲非便矣。鄭維城曰,擧動之意,不爲先通,直往見之,似無妨矣。沈之源曰,缺三字自上再度往見,而今則尙未一者親臨,似不便當矣。上曰,上勅何如人耶?鄭太和曰,雖詳明者,甚不良順,多詐慝之態矣。沈之源曰,臣等之意,則以爲嗣服之初,初見上國使臣,必須十分厚待,可無後患矣。鄭維城曰,觀其辭氣,多有不滿之色,此其爲慮也。且臣曾往其國,初入館門外,則彼以白缺二字調發事,極言於臣矣。鄭太和曰,頃年亦缺三字發舟師,以三千軍,移入山東之事,缺三字水營缺一字候及我國人命,多至渰死者,一船漂到大明缺二字明差人護送于我國矣。上曰,其時以詔書來耶,以文書來耶?鄭太和曰,以文書來,而我國答送之後,其事漏泄於彼國,故小臣捉入鳳凰城,僅得無事而還矣。且壬午年間,故臣金尙憲,亦以斥和一事,捉入彼國,而彼國之執言恐喝,無所不至,故其時我國大小人員,奔走震慄,極其厚對,及至鄭命壽廢棄之後,彼此晏然,別無了端,故西路接對之事,漸至埋沒矣。上曰,若此不已,則終必有大了端,何其不思之甚也?且彼國之聞見,我國事情,甚爲巧密,亦可慮也。鄭太和曰,前者金山達,見閔熙曰,此國無缺一字擧措,則可無事云云,而閔熙,惶劫不能對云,甚可惜也。上曰,此言何不知而對之也?上曰,金山達爲人何如?鄭太和曰,此則非若李一善之濫猾矣。鄭維城曰,韓普龍,曾爲大將,今則退老不出,故此輩得志操縱矣。上曰,鄭命壽,以何事廢置也?鄭太和曰,鄭命壽禍出於自中,大略則缺三字我國彼國之事,蒙罪廢置云矣。鄭維城曰,鄭命壽之作挐我國,漸至於難支之地,故缺三字通於彼國,仍以施罪,而今者,鄭命壽之子,又得任於皇帝前,將有得志用事之漸云矣。上曰,李馨白,李馨長之同生耶?鄭維城曰,馨白馨長,雖若同生,而實則他人也。沈之源曰,李馨白之爲人,極其愚悖,故有此了端矣。鄭太和曰,必從重罰,可解彼始怒,而若歇治,則彼必不快矣。且李一善之妻娚,亦在路中,其名姜蒙熾,今則改云,姜缺二字而以姜主簿稱號,尋常往來於彼國,以我國之事,無微不通矣。鄭維城曰,臣之前往北京時,姜蒙熾,亦請追往,而臣不許之矣。沈之源曰,姜蒙熾前日得罪於我國,捉囚施罪,李一善聞而怒嚇我國人,不止一再矣。鄭太和曰,館所擧動,尙未定奪,何以爲之?上曰,明日館所接見之意,令都監言之,服色,依己丑年例,以白袍擧動之意,亦爲言及,微探其意。鄭太和曰,郊外擧動,亦不可廢,此亦豫先定奪,分付可矣。且明日接見時,有禮單似當,知委該曹,豫備以待矣。使臣差出事,中使往返事定奪,令該曹速差以通亦當。上曰,依爲之。鄭太和曰,臣伏見禮曹啓辭及政院批答,從權之請,尙不允許,殿下以爲,今則疾止耶?上曰,時無大段疾痛,何有從權之事?僉曰,此缺一字敎也。鄭太和曰,非徒玉候尙未平復,慈殿所患,亦在可慮中,自上當先從權,以勸慈殿,而況卒哭後從權,自是國朝通行之例也。從容陳達,時不爲允從,必率百官庭請,事紛擾而後,方可乎?鄭維城曰,臣等缺四五字專爲此事也。殿下何不思缺七八字。鄭太和曰,不徒臣等之憂慮未弛也,抑且中外人,莫不悶慮焉。卒哭後,例是從權之時,則以何時,爲期限也?今日非不知啓稟,而今此面達,以承快許,故敢此入來矣。沈之源曰,帝王處身,自與匹夫有異,今日之請,盡爲殿下一身也。宗社臣民,所係甚重矣。上曰,卒哭纔經,今日則決不可從,後當許之矣。鄭太和曰,雖蒙允許,今日則不可云,以何時爲期也?鄭維城曰,慈殿從權,都在於自上先之,殿下雖欲不從,其如慈殿何?上曰,慈殿從權,實不易矣。曾於己丑年,亦於小祥前行素,今雖十分勤請,豈可容易許之?予意則不爲煩進矣。交和飮食之間,似或有補矣。鄭太和曰,此何足以補養元氣哉?上曰,乾飯之請,今日始許,將來或有允許從權之勢,而何可必也?鄭太和曰,自上今日則不從之敎,臣實未信也。今日不許,則何時可許也?沈之源曰,臣願聞快許後,可以退去。鄭太和曰,臣等未蒙允從,則決不爲退去,願承快許,使該曹擧行。左議政沈之源曰,近日天災時變,罔有紀極,國事可謂汲汲矣。殿下憂悶之缺二字如何?殿下一身,庶幾康寧無事缺二字,卒哭後從權之道,從可次第爲之,缺四五字臣等之請雖勤,尙未承缺四五字焉。鄭維城曰,上敎旣以今日則不可,自明日,進常膳矣。上曰,卿等之固請至此,有明日爲始矣。沈之源曰,玉音尙爾重濁,咳嗽之證,豈謂差愈矣?鄭太和曰,今日探知勅使之意後,定奪使臣,而宗室駙馬,皆不可差送,大臣可矣。小臣亦參在大臣之列,亦安缺二字往哉?沈之源曰,小臣方爲訓鍊都監提調,而千摠黃道昌,爲宣川府使矣。成釴之代,亦未塡差,而黃道昌又除此職,卽中軍千摠,切無可合之人,故道昌,旣請改差,還授本任矣。日後則中軍千摠將官,勿爲遷動事,捧承傳施行,何如?都監之事,臣所主管,故敢達。上曰,依爲之。鄭太和曰,扈衛廳之設,初因癸亥反正之後,危疑之際,以勳臣爲大將,各率軍兵,入直扈衛矣。因而至今不罷,雖非勳臣,亦爲兼帶,故臣等方忝是任,而詳知其由,少無所益於國家,外議皆亦以爲當罷。且軍官,以閑雜無用之輩,多數充定,一年頒料,通計三千餘石,其於省費之道,革罷宜當。上曰,大將所率,幾許耶?沈之源曰,大將所率軍官,各二百人,或在外方,或在京城,交相遞番,而不習弓馬,緩急無用,徒費國儲,革罷甚當矣。領議政鄭太和曰,此輩革罷,則當降定軍役云,故渠等以是爲悶,若自然罷遣,彼亦不怨矣。鄭維城曰,扈衛軍官革罷之議,自前有之,流來不罷久矣。今者領·左相,旣在其任,詳知其有害無益,有此陳啓也。卽當允從,而自先朝設立之事,必以猝罷,有所持難,問于他大臣,處置,何如?右承旨李正英曰,領·左相所啓之事,無發落,何以爲之?上曰,問于他大臣,處之可也。遂罷出。以上燼餘
上在昌德宮。停常參·經筵。
夜一更,有霧氣。
藥房都提調臣鄭太和,提調臣吳竣,副提調臣趙珩啓曰,卽因醫女來傳,伏聞內殿有冒感未寧之候,臣等不勝憂悶之至。與諸御醫相議,則以爲卽今內殿症候,與凡人傷寒有異,不可專用發散之劑,安胎飮元材中,白朮減半,去熟地黃,代乾地黃,倍紫蘇葉,加香付子便炒一錢,連進三貼宜當云,依此劑入之意,敢啓。答曰,知道。
中殿問安。答曰,無事。
政院,大殿問安。答曰,知道。中殿問安。答曰,無事。
李正英,以都摠府言啓曰,副摠管呂爾載,戶曹坐起進去晝仕,請出標信。傳曰,知道。
趙珩啓曰,親祭時贊禮,禮曹判書有故,則參判代行,而參判洪重普,與判書相避,不得行公,新判書洪命夏牌招肅拜,使之察任,何如?傳曰,依啓。
李正英,以摠戎廳言啓曰,本廳所屬再屬缺二字軍,今已上來,逢點實數三百二十名分缺三字與初運軍兵,明日替代之意,敢啓。傳曰,知道。
趙珩,以禮曹言啓曰,自祖宗朝,國恤卒哭之後,各殿朔膳物膳,依常時例封進,乃是流來舊規,故臣曹,以此行會各道矣。卽接司饔院文移,則統制使所封生靑魚,頃已捧入各殿,而王大妃殿,尙未復常膳,不能循例捧入,速爲定奪云。近考己丑年,則亦以常膳捧入,依此捧入,何如?傳曰,慈殿及各殿,依例捧入。
趙珩,以禮曹言啓曰,魂殿俗節及朔望親亨儀註,曾已磨鍊入啓矣。今則卒哭已過,旣以白袍·素翼善冠進御,則當以白袍·素翼善冠,詣齋殿,以衰服行祭,祭畢後,復以白袍·素翼善冠還宮,而且初獻禮後,自上入小次,行亞獻·終獻後復位,如虞祭時節目,恐似便當,此兩款,前入議註還下,改付標以入,何如?傳曰,允。
執義鄭萬和啓曰,大司憲尹絳,卽臣之姊夫也。法當在下應避,請遞斥臣職。答曰,勿辭。
吳挺緯啓曰,統制使金逷禮等靑魚進上膳狀月日,以今月十二日書塡,而十二日,卽再昨日也。二日之內,萬無得達之理,其爲不謹致察,甚矣,請推考。傳曰,允。
行大司諫鄭知和啓曰,鄭萬和,卽臣之從弟也。本院當爲置處,而臣不敢可否,請命遞斥臣職。答曰,勿辭。
洪葳啓曰,宰臣綾山君僖,館所問安進去,下直。傳曰,知道。
又啓曰,宰臣綾山君僖,館所問安,則答以遣宰臣下問,不勝感激云矣。傳曰,知道。
吳挺緯啓曰,大司憲尹絳,掌令鄭繼胄·鄭樸,持平洪柱三·閔周冕未肅拜,執義鄭萬和,避嫌退待,今日以監察爲茶時之意,敢啓。傳曰,知道。
又啓曰,執義鄭萬和,再啓煩瀆,退待物論矣。傳曰,知道。
又啓曰,大司諫鄭知和,再啓煩瀆,退待物論矣。傳曰,知道。
正言尹趾美啓曰,執義鄭萬和,卽臣之外舅也。本院當爲處置,而法當相避,不敢可否,請命遞斥臣職。答曰,勿辭。
吳挺緯啓曰,正言尹趾美,再啓煩瀆,退待物論矣。傳曰,知道。
司諫沈世鼎,獻納姜鎬,正言朴增輝啓曰,執義鄭萬和,大司諫鄭知和,正言尹趾美,竝引嫌而退。法旣相避,在下應遞,嫌不可否,勢所固然,請執義鄭萬和遞差,大司諫鄭知和,正言尹趾美出仕。答曰,依啓。
洪葳,以吏曹言啓曰,臺諫有闕,政事何以爲之?取稟。
趙珩啓曰,卽者勅使回還牌文,以十九日書塡到院,出送之意,敢啓。傳曰,知道。
趙珩,以迎接都監郞廳,以領議政言啓曰,臣卽刻來詣館所,使差備譯官,傳言于勅使,以請留之意,則諸勅往復相議之後,回答曰,俺等,初欲於十七日發行,自上爲停今日親臨而請留,故不敢不更留一日,今又委遣大臣,如是懇請,當更加一日留在,十九日則定爲登道,此後須勿復發請留之言云,敢啓。傳曰,知道。
趙珩,以迎接都監言啓曰,今日別茶啖,依例排入之意,敢啓。傳曰,知道。
金壽恒,以迎接都監言啓曰,勅使今十九日發程事牌文,卽者出送矣,敢啓。傳曰,知道。
金壽恒,以迎接都監言啓曰,卽刻勅使出送路程記,以十九日止宿弘濟院,以發程第二十七日,抵義州磨鍊矣,敢啓。傳曰,知道。以上燼餘
上在昌德宮。停常參·經筵。
夜一更,有霧氣。自二更至五更,月暈。
望祭後,政院,大王大妃殿問安。答曰,知道。大妃殿·大殿·中殿問安。答曰,罔極。
二品以上,大王大妃殿單子問安。答曰,知道。大妃殿·大殿·中殿單子問安。答曰,罔極。
政院,大殿問安。答曰,知道。中殿問安。答曰,無事。
藥房都提調臣鄭太和,副提調臣趙珩啓曰,伏未審冒夜行禮,聖候何如?臣等區區憂慮,敢此問安。且中宮殿解娩平安,臣等不勝喜幸之至。加紅花桃仁芎歸湯,是産後例用之藥,故已劑一貼,今將煎入,而此後氣候,必須詳知然後,可以加減藥料,亦缺二字稟,今日爲始,提調三員,依前例竝爲直宿之意,敢啓。傳曰,知道。氣候僅得無事。
大王大妃殿問安。答曰,知道。大妃殿問安。答曰,罔極。
二品以上,大王大妃殿問安。答曰,知道。大妃殿·大殿單子問安。答曰,知道。
傳于領議政曰,駙馬,皆年少而未經大事,不可猝送於大國,靈豐君湜,世子冊封時,旣以謝恩使入去矣,今亦依此差送,如何?卽日議啓。
傳于藥房都提調曰,日寒如此,卿等不可久坐冷地,勿以未安,退在藥房。
藥房啓曰,因醫女來傳,伏聞中宮殿腹痛之候,比曉頭頗歇,而猶似不安,醫官等以爲,此是惡血留滯而然也,芎歸湯,加紅花·桃仁·五靈脂各一錢,先進一貼,更觀症候,宜當云。依此劑入之意,敢啓。傳曰,知道。
藥房啓曰,卽者醫女來傳,中宮殿腹痛之候,尙不止歇云,臣等不勝憂悶之至。與醫女等相議,則以爲中宮殿症候,産後例患,當元氣未及完實之時,不可徒以破血塊爲意,而輕用峻劑,宜用芎歸湯,加玄胡索·桃仁各一錢,桂心·沒藥各七分煎進,而此藥煎水,調失笑散以進,姑以三貼,連進甚當,亦依此劑煎以入之意,敢啓。傳曰,知道。
大妃殿,藥房都提調臣鄭太和口傳啓曰,今此中外想望之際,中宮殿誕生公主,臣民之缺然,有不可言,而閭閻間産婦,或有以男女之輕重,致傷心慮,仍成疾病者,侍側宮人,今若以缺望之意,有所煩說,則不無仍此致傷之患。伏願嚴飭侍側之人,毋露缺然之色,每陳寬譬之言,以爲保護之地,不勝幸甚。答曰,啓辭知道。豈無缺然之心哉?恐有如此之患,故每爲寬慰矣。
洪葳啓曰,小臣館所問安進去,下直。傳曰,知道。
又啓曰,小臣館所問安,則答以遣近臣下問,不勝感激,不知所達云矣,敢啓。傳曰,知道。
金壽恒啓曰,右議政箚子到院,而以國忌留院之意,敢啓。傳曰,知道。
以備忘記,傳于洪葳曰,長生殿豫差棺板一部,送于內需司事,言于該曹。
金壽恒,以禮曹言啓曰,副護軍宋國澤,去夜卒逝,取考五禮儀,則王妃外祖父之喪,有擧哀節目,而中殿,方在産後調攝之中,擧哀節目,勢難擧行,議註姑不磨鍊以入之意,敢啓。傳曰,知道。
領議政鄭太和,左議政沈之源,右議政鄭維城啓曰,臣等以夜下備忘記,相與商確,則彼之必欲使駙馬謝恩□□謂爲本國致誠之言,蓋以當代至親爲重也。靈豐君湜,曾前雖以使臣往返,其親屬遠近,地望輕重,彼無不知,還朝被罰,削其資級之事,亦必已聞。今若不用其言,而以此人充送,則應有不滿之意,今雖不至於示怒,而後因此而執言生梗,難保其必無。臣等之意,則今番駙馬缺一字終不可已,唯在聖明深缺三字亟賜缺三字幸甚。不然,則直以大臣差送缺六七字皆以未妥,敢啓。答曰,然則今番駙馬之行,似不可已,以駙馬差送,可矣。送言于館所之時,措辭言之之意,豫先分付于都監。
以洪得箕爲謝恩使,鄭知和爲副使,李時術爲書狀官。
今月十三日引見時,領議政鄭太和所啓,扈衛廳之設,初因癸亥反正之後,危疑之際,以勳臣爲大將,各率軍官,入直扈衛矣。因以到今不罷,雖非勳臣,亦爲兼帶,故臣等方忝是任,而詳知其事,少無所益於國家,外議亦皆以爲當罷,且軍官,以閑雜無用之輩,多數充定,一年頒料,通計三千餘石,其於省費之道,革罷宜當。左議政沈之源曰,大將所率軍官各二百人,或在外方,或在京城,交相替番,而不習弓馬,緩急無用,徒費國儲,革罷甚當矣。領議政鄭太和曰,此輩革罷,則當降軍役云,故渠等,以是爲悶,若自然罷遣,彼亦不怨矣。右議政鄭維城曰,扈衛軍官革罷之議,自前有之,而流來不罷久矣。今者領·左相,旣在其任,詳和其有害無益,有此陳啓也。卽當允從,而自先朝設立之事,必以猝罷,有所持難,問于他大臣,處置何如?右承旨李正英曰,領·左相所啓之事,無發落,何以爲之?上曰,問于他大臣處之,可也事,傳敎矣。問于大臣,則領敦寧府事李景奭議,以爲扈衛軍官當罷事,言之久矣。聞之慣矣,而在前猶未卽罷者,不無疏虞之慮,宜有暮夜之備也。今者大臣爲大將,習知其無益,三公同辭請罷,則此實公共之論,亦與昔者之不在其任,而徒議革罷者,異矣。卽今禁旅之增數,又非前日之所有,則雖無此輩,不患禁衛之單寡,且凶年餓歲,必汰冗官,則去其浮費,以爲賑飢之資,似爲便益。如或以此輩之飢爲慮,則冗官何獨不念,而必汰之推之,曾不之饒乎?淺見如此,伏惟上裁。延陽府院君李時白議,以爲反正之初,危疑未定,扈衛之說,蓋出於此,而及其□文之後,似不必仍存,故曾在先朝,有革罷之議,其時,臣亦陳箚請罷,則以寧有惜一時之經費,罷久遠之扈衛爲批。臣於今日,不敢輕議,伏惟上裁。領中樞府事元斗杓議,以爲扈衛□□今至三十七年,別無得力之事,徒費許多之廩,其宜革罷,誠如大臣所陳,臣豈異同?伏惟上裁。完南府院君李厚源議,以爲臣於病中精神昏憒,其於小事利害,亦不能知,況可以權大事乎?然諸大臣獻議,皆以爲當罷,則臣亦有何別見乎?伏惟上裁。大臣之議如此,上裁何如?答曰,到今不可猝然變通,今姑勿爲擧論,後日從容徐議,可也。
金壽恒,以迎接都監言啓曰,都監郞廳鄭萬和,臺諫遞差之後,時無職名,令該曹,口傳付軍職,以爲察。以下缺
以上缺娚也。臣當相避,決難仍冒,請命遞斥臣職。答曰,勿辭。
吳挺緯啓曰,大司憲尹絳,再啓煩瀆,退待物論矣。傳曰,知道。
金壽恒,以迎接都監言啓曰,今日別茶啖,依例排入之意,敢啓。傳曰,知道。
金壽恒,以迎接都監言啓曰,今日別入雌牛,依其言入給之意,敢啓。傳曰,知道。
金壽恒,以迎接都監言啓曰,今日勅使雜物結裹所入空石,趁今尙不進排,推問色吏,則官員亦無來待事云。當該兩倉該官,竝推考,何如?傳曰,允。
金壽恒,以迎接都監言啓曰,自上必欲親臨之意,臣等使張炫乘便,懇言於大通官矣。今日李一善辭氣頗擾,張炫措辭言之,則一善·山達等曰,此非吾輩擅自防塞之事,當與汝輩進往勅使,上勅使房,共爲開陳云。仍率張炫等進詣上使房,備陳自上必欲一番親臨之意,則上使頗有欣然之色曰,自上接待之至意,已領悉矣,不勝感激,而再明當於郊外拜見,何必於明日親臨?須以勿爲擧動之意,啓達云。大通官等,仍與張炫等歷進二使·三使·四使房,所陳一如上使處所言,則三勅使,以懇請親臨,俱有喜色,其所答,亦如上使所答矣,敢啓。傳曰,勅使在館,今過十日,一不往見,只見郊外,主人之情禮,不當如此,往見館所,所以尊皇帝之命也。豈以再明相見郊外,有所持難乎?以此等語,措辭更言,探其氣色,可也。
金壽恒,以迎接都監言啓曰,自上必欲親臨館所之意,使張炫·徐孝男等,懇請於李一善,則一善等,初甚持難,張炫等,據理開諭,十分懇迫,則一善,始有回聽,而渠適病臥,使金山達通於勅使,諸勅使皆以爲,自有郊外相見之日,不必來臨於館所,拒之甚固。張炫等,更請於李一善,與金山達偕往諸使房,萬端開諭,則東西副使以爲,自上待客之意,若是勤懇,敢不唯命云云,而東西正使,猶此固執。張炫等,與金山達,同辭懇請,至曰,勅使終始不許,則自上將有直臨幕次云云,則東西正使,再三往復之後,乃曰,自上懇請,至於此極,安得不許來臨云云。且一善謂張炫曰,此處多有治行之事,早臨則幸矣,欲知嚴時刻云云,敢啓。傳曰,知道。
金壽恒,以迎接都監言啓曰,勅使若許自上親臨,則服色必須趁卽探問講定之意,臣積,親聽大臣之言矣。今者親臨事,往復論難之際,大通官輩,以自上服色難便爲言,張炫曰,服色自有己丑年例,有何難便?山達曰,己丑年用何服色?張炫曰,卽是白袍也。山達唯唯,不以爲不可今若更爲提起講定,則東西使,必生怪論,何以爲之?惶恐敢啓。傳曰,山達旣云唯唯,則服色何難乎?然卽爲往問大臣以啓。
金壽恒,以迎接都監言啓曰,自上親臨館所時,當依己丑年例,以白袍來臨之意,雖已言於金山達,未及問於李一善,不無臨時執言之弊,故張炫·徐孝男等,言於李一善曰,明日擧動時,當用白袍云,則一善曰,勅使接待時,似當用黑袍,白袍恐不可也。張炫等曰,自有己丑前例,己丑年亦以白袍接見,勅使今何可變前例?一善曰,所謂白袍,卽白色冠帶耶?張炫等曰,然。一善曰,然則從前例無妨云云。雖未定奪於勅使,此則惟在一善等據例言說之如何,今若問於勅使,則東西正使,不無疑惑作梗之患,故不令問於勅使之意,敢啓。傳曰,知道。
金壽恒,以禮曹言啓曰,迎接都監啓辭,勅使若許自上親臨,則服色必須趁卽探問講定之意,臣積,親聽大臣之言矣。今者親臨事,往復論難之際,大通官輩,以自上服色難便爲言,張炫曰,自有己丑前例,有何難便?山達曰,己丑,用何服色?張炫曰,卽是白袍也。山達曰,唯唯,不以爲不可,今若更爲提起講定,則東正使,必生怪論,何以爲之?惶恐敢稟。傳曰,山達旣云唯唯,則服色何難乎?然卽爲往問大臣以啓事,傳敎矣,問于大臣,則領議政鄭太和曰,今欲先探知者,恐彼或有別意,今以大通官之答唯唯觀之,似無主見定論,依己丑年例,擧動服色,用白袍宜當。彼雖有問,自可據例答之,不患無辭,今不必更爲提起採問,伏惟上裁。左議政沈之源以爲,若依己丑年例,以白袍相見,則固善矣。彼或有別意而爭之,則其可以服色爲拘而不見乎?今日待客之道,要不失其歡心而已,伏惟上裁。右議政鄭維城以爲,頃者勅使有服色難便之言,以此意見之,則其意似不在於白袍相接也。臨時若或不問前例,別生意見,則旣爲親臨之後,豈可拘於疑此而不爲相接乎?伏惟上裁。大臣之議〈如此〉,上裁,何如?傳曰,依議施行。
京畿陽城居幼學李言訥疏曰,伏以臣,草野之臣也。少不勉學,老無知識,爲人所賤,自分愚陋,不過爲鄕曲中運動之物,而其於朝廷之事,有同聾瞽,百不知一,而竊伏聞殿下,以上聖之資,嗣無疆之業,攀號罔極之中,惕念爲君之難,勵政求治,念玆在玆,崇儒重道之誠,溢於人之耳目云,庶幾乎倡明後學,興起斯文,而唐虞三代之風,在今可覩矣。臣雖衰老,須臾無死,賴見太平之治,而臣常伏念,造士之道,雖在於德敎,而使是士有所觀感而後,士皆有向道之心,作人之方,雖在於道化,而使是人有所慕效而後,人皆有向善之志,則何必舍此當行之本道,而規規於事爲之末哉?近年以來,內而京都,有祭酒之敎導焉,外而州縣,有提督之奬勸焉,其所以培養人才之道,固可謂至矣,而乃反士不成就,俗漸澆漓者,實由於觀感之無地,則可爲崇斯儒爲後學之表準,尊先賢爲治化之急則乎?爲治之本,誠不外是,而愚衷所激,思欲一言而退,伏惟殿下留神焉。臣之愚陋淺議,雖非智足以知賢者,惟其區區好善惡惡之心,出於秉彝之天,而其於先正臣文成公李珥,文簡公成渾之事,竊從長老嘗聞,臣玆敢爲殿下,略陳其所聞也。臣竊聞李珥,天資極高,生而異常,五歲,其母病劇,一家奔遑,而潛禱于家廟,其叔母見而憐之,抱而歸焉。七歲,知隣居陳復昌奸,必爲異日之患,而作文以著之。九歲,慕古人行義之高,或爲圖,或列書姓名於壁,以寓景慕之意。十二歲,其父病重,刺臂出血,泣禱于先祠,請以身代,厥疾乃瘳。及其長也,慈母棄世,廬墓三年,不脫衰絰,哀毁踰禮,躬執祀事,雖洗滌烹飪之勞,不任僮僕。奉伯兄寡嫂于家,撫養其子女,無異己出,與兄弟諸姪,聚于一堂,連枕而宿。每晨,正衣冠拜祠堂,朔望參奠,務盡誠敬,卒以爲常。庶母性悍嗜飮,如事親母,出入告面,晨必煖酒,躬自持進,或有不豫色,則柔辭起敬,解而後已,常時祿俸,亦不自專,故庶母卒乃感化。事其仲兄,愛敬俱至,如事嚴父,其誠孝愛敬之心,出於天性然也。其於義理,洞見大原,不待師承,暗合道妙,學問工程,一本於濂·洛淵源,至於六經之奧義,百家之異說,無不硏窮。居官必以古賢哲自期,引君必以唐虞·三代爲期,待人則開心無隱,處事則坦夷合義,出類拔萃,忠厚愷悌,望之如祥雲瑞日。故皇明使臣黃洪憲·王敬民,以皇子誕生頒詔事出來時,李珥爲遠接使,兩天使見珥之文章,極口稱贊,見珥之容儀,益加恭謹,每以栗谷先生稱之,是其不賢而有如是乎?成渾則其父守琛,少受學於趙光祖之門,隱居求道,徵辟不就,世服其高名,渾生長於處士之家,聞見習熟,皆是淸潔無事,恬淡寡慾,自其家風也。其在兒時,父有疾病,侍疾不離,割股和藥,年未十歲,誠孝著聞,早棄擧業,專意古人之學,杜門山野,沈潛義理,自少至老,身心動靜,一循繩墨,居家,內外之別,長幼之序,奉先之禮,皆有定制,一以古人爲法。與李珥自少爲道義交,相與講磨切磋,以至成德,其識見之高邁,資稟之超絶,雖若不及於李珥,而至於操守之密,踐履之篤,則李珥嘗自謂不及也。造朝進言,無非聖賢之嘉言,缺一字當世之切務,而趙憲之至行卓節,亦可謂百世缺三字年輩於渾,不甚相遠,而平生仰事之缺四字以此可見德行之高,而有以服人人也。此其不賢而有如是乎?吾東方,幸被中國文明之化,文學之士,自古有之,然麗代以前,士之所務者,只是詞章之業而已。至本朝五賢,始能以聖賢之學爲事,五賢之後,能傳聖賢之學者,惟此二臣爲然,而譬如靑天白日,馨德垂後,到今愈著,有耳皆聞,有性皆知,而遺風所及,人自景仰,則非徒後學之可師可法也。其亦忠君愛國之誠,修己治人之德,實符於尊崇之典,故從祀文廟之議,粤自仁祖大王朝始,而缺二字之徒,或有所捐斥而疪毁,言人之所不忍言,務四字於無過之中,而遽阻已發之公議焉。此廷臣之所以慷慨,士林之所以鬱悒者也。夫人之心術,昏愚自足,其智詆毁聖賢,從古以然,聖莫如孔子而叔孫毁之,賢莫如孟子而尹士譏之,則其可以是而疑夫子天縱之聖,疑孟子傳道之賢乎?至於宋朝,道學光明,莫如程子,而一時黨人,每常詆毁焉,聖學之高明,亦莫如朱子,而當時小人,斥之以僞學,不可以此而爲程·朱子大賢之累也。以孔·孟·程·朱之聖賢,猶未免詆毁,則況我東方人物澆薄,珥·渾之被毁,何足信哉?若使珥·渾,處於孔門,則雖不及於顔·曾,而夫子必當稱其賢,而許其學矣。昔宣廟有敎曰,以予爲珥·渾之黨,以此觀之,則宣廟之所以知其賢而許之意,溢於言表也,明矣。今我殿下,進念宣廟已許之旨,俯從愚臣尊賢之請,則至於異日士林悅之,國史記之曰,珥·渾尊崇之禮,自殿下矣,豈不休哉?伏願殿下,當懷后克艱之念,奮發大有爲之志,下珥·渾從祀之敎,致配享文廟之美,則凡有血氣者,觀感有在,士習因此之歸正,人才由是而作興矣。殿下誠能已沒之賢,旣有以尊崇,則見存之賢,觀感慕效,而亦必有啓沃之誠矣。方今時弊,可爲長太息者,擢髮難數,而臣之愚意以爲,救弊之本,莫先於尊賢重道,故惟以尊賢重道之義,仰陳於天日之下,殿下以爲何如也?古之聖帝明王,尊賢臣重斯道,而終致亂亡者,臣未之聞也,伏願殿下留念焉。殿下今若以臣言之爲不可信,而有疑於珥·渾之從祀,則請問諸朝野,朝野如曰不可,臣自伏欺罔之罪而不辭也。伏願殿下,勿以人廢言。臣不勝兢惶隕越之至,謹昧死以聞。答曰,省疏具悉。此今日不可輕議之事矣。以上燼餘
上在昌德宮。停常參·經筵。
藥房都提調臣鄭太和,提調臣吳竣,副提調臣趙珩啓曰,伏未審夜來,聖候何如?醫女來言,中宮殿氣候,一樣無事,而醫官等以爲,芎歸湯仍前加入,今日亦爲連進,宜當云,依此煎入之意,敢啓。答曰,知道。大王大妃殿·大妃殿問安。答曰,知道。
金壽恒啓曰,宰臣綾豐君具仁墍,館所問安進去,下直。傳曰,知道。
又啓曰,綾豐君具仁墍,館所問安,則答曰,遣宰臣下問,不勝感激,不知所達云矣。傳曰,知道。
吳挺緯啓曰,中外死囚,例於立春前三被啓覆,而今番啓覆罪人,京囚七人,外方十四人,通京外至於此多,各其推案,依例分付,該曹豫先修正以待,臨時更稟擧行,何如?傳曰,允。
姜栢年,以宣惠廳言啓曰,大王大妃殿朔膳,諸道皆已封進,而湖西則凡係進供之物,必以價米磨鍊以入矣。王大妃殿朔膳,亦當以價米磨鍊,故別單書入,自今年六月爲始,擧行之意,敢啓。傳曰,知道。
掌令鄭繼胄·鄭樸,持平洪柱三啓曰,司諫沈世鼎,正言尹趾美·朴增輝,獻納姜鎬,大司諫鄭知和,大司憲尹絳,竝引嫌而退,旣有所聞,據實論劾,深得論事之體,意見相符,循例答簡,殊無可避之嫌,初雖詳審,終乃歸一,意在愼重,元非立異而相避,引嫌勢固然,則俱無可遞之事。請司諫沈世鼎,獻納姜鎬,正言尹趾美·朴增輝,大司諫鄭知和,大司憲尹絳,竝命出仕,新除授執義李壽仁,時在全南道康津地,請斯速乘馹上來事,下諭。答曰,依啓。
司諫沈世鼎,獻納姜鎬,正言朴增輝·尹趾美啓曰,原州牧使金慶恒,素性濫猾,曾宰西邑,亦以貪贓見敗,及赴本任,專事肥己,闔境嗷嗷,如在水火,本州所謂常平倉,乃前官別儲用餘,以補民役者也。其後漸次添益,雜穀幾至八百石,慶恒船載興元倉會錄米,輸送本家,乃以常平倉之穀三百石作米,代錄於興元倉元簿,又出常木,分給峽民,每一疋勒捧白淸一斗五升,民不堪命,至於逃移。黃腸木之禁法至嚴,而公然斫伐八十餘條,斲作棺板,發民丁運於水邊,聯筏流下京江。如此貪虐縱慾之輩,不可不懲,以警其餘,請金慶恒拿鞫定罪。答曰,依啓。
金壽恒啓曰,今日館所親臨時服色,議于大臣,則領議政以爲,依己丑年例,擧動服色,用白袍宜當,彼雖有問,自可據例答之云云。左議政·右議政以爲,彼或有別意而爭之,則其可以服色爲拘而不見乎?頃者勅使,有服色難便之語,其意似不在於白袍相接也云云矣。聖批以依議施行爲敎,領相與左右相議,似不無異同,依何議擧行乎?如有臨時意外之事,則不可不豫爲定奪,敢此仰稟。傳曰,依領相議施行,可也。
金壽恒,以迎接都監言啓曰,卽刻東正使招問張炫曰,主上以何服色來臨耶?張炫答以依例用白袍云,則勅使但曰,知悉。張炫,私問於其家丁中親密於勅者曰,服色自有前例,勅使緣何問之耶?家丁曰,自上若用白袍,則勅使欲着白色狼皮衣,故問之云云,敢啓。傳曰,知道。
金壽恒,以迎接都監言啓曰,卽刻東正使,又爲招問張炫曰,主上服色,則已聞之矣,俺等當用何色?張炫曰,主上服色,依前例用白袍,而勅使服色,小的何敢指揮?勅使曰,唯唯。槪觀其辭色,渠輩欲爲平服之意云矣,敢啓。傳曰,知道。
李正英啓曰,內乘來言,捲簾取稟。傳曰,捲三面。
上入南別宮入幕次後,政院·藥房問安。答曰,知道。
領議政口傳啓曰,今番勅使至西路,多有生梗之事,自上以官員不能恪謹,以致如此爲言,似當。且今番別贈,諸勅竝不受,在我待客之道,似當懇請,如其不受,請爲分缺三字目爲言,似當矣。答曰,當依啓辭爲之。
傳于領議政曰,三公竝爲入侍似煩,領相獨爲入侍於接見之時,可也。
還宮後,政院·藥房問安。答曰,知道。
吳挺緯啓曰,凡狀啓及啓本,必有紙末餘地,可以踏啓字書判付,而近來外方專不致察,判付之際,每甚苟簡。今見慶尙監司洪處厚啓本,尤無餘地,極爲非矣,請推考。傳曰,允。
趙珩啓曰,明日弘濟院,小臣當爲進去,而産室廳提調,不得進去,以左承旨進去之意,敢啓。傳曰,知道。
洪葳,以迎接都監言啓曰,勅使以初吹平明,二吹辰時,三吹巳初,出軍令矣,敢啓。傳曰,知道。
洪葳,以迎接都監言啓曰,今日別茶啖,依例排入之意,敢啓。傳曰,知道。
洪葳,以迎接都監言啓曰,今此謝恩使勿入察院,出宿閭家事,依聖敎,使張炫·徐孝男措辭,言於大通官,則答以使臣之行,必入察院,乃是皇帝分付,勅使亦不敢擅便,而上敎如此,俺等入去之時,當以許宿閭家之意,言於鳳凰城等處,衙譯使之方便善處云,敢啓。傳曰,知道。
洪葳,以迎接都監言啓曰,吏曹下人,持李後潛·李後昉等判官·主簿帖文以來,入給於李一善,則一善大喜,招致吏曹書吏·使令等於其房,饋之酒食,出其所得白紬,書吏則給二匹,使令則給一匹,而金山達,則以金千鎰不卽除授之故,大有無聊之色,欲知其故,答以已言於兵曹,而適無窠闕,當待闕卽除云,則山達言,必欲及聞除授之奇於俺等未越江之前云云,敢啓。傳曰,知道。以上燼餘
上在昌德宮。停常參·經筵。
下直,沔川郡守李善基,槐山郡守李溫。
藥房都提調臣鄭太和,提調臣吳竣,副提調臣趙珩啓曰,伏未審夜來,聖候何如?昨日今日,連有擧動,臣等不任憂慮之至,敢此問安。答曰,無事。
大王大妃殿·大妃殿問安。答曰,知道。
藥房啓曰,醫女來言,中宮殿氣候,一樣無事,而醫官等以爲,芎歸湯仍前加入,今日亦爲連進宜當云,依此煎入之意,敢啓。答曰,依啓。
金壽恒啓曰,小臣館所問安進去,下直。傳曰,知道。
又啓曰,小臣館所問安,則答以遣近臣下問,不勝感激,不知所達云矣,敢啓。傳曰,知道。
李正英啓曰,內乘來言,捲簾取稟。傳曰,捲三面。
上幸慕華館,入幕次後,政院·藥房問安。答曰,知道。
金壽恒啓曰,迎恩門,遣史官問安,則答以卽遣史官下問,不勝感激,不知所達云矣。傳曰,知道。
還宮後,政院·藥房·二品以上問安。答曰,知道。
金壽恒啓曰,勅使出去,自今日,事變注書減省記之意,敢啓。傳曰,知道。
洪葳,以禮曹言啓曰,今年春初,差倭平智友出來時,齎來禮單中,前島主義成臨終所送銀子,多至二千一百五十兩,故臣命夏,忝在本曹,啓稟于榻前,回謝禮單,參酌磨鍊下送矣。今聞差倭平智友,潛歸本島,因病致斃云者,已過屢朔,許多回謝禮單,尙無處置之擧,恐不無彼中執言之端,令廟堂速爲稟處,何如?,傳曰,允。
吳挺緯,以司僕寺官員,以都提調之意啓曰,黃海監司枚擧白翎僉使所執啓聞兵曹覆啓公事,昨昏始到本曹,考其判付日字,則九月二十九日也。中間淹置,至於此久,當該色吏,令本曹査出治罪,何如?傳曰,允。
左議政沈之源初度呈辭。傳曰,不允批答。以上燼餘
上在昌德宮。停常參·經筵。
自巳時至申時,日暈。
下直,龍潭縣令金嚮。
大殿,政院問安。答曰,知道。
藥房都提調臣鄭太和,提調臣吳竣,副提調臣趙珩啓曰,伏未審夜間,聖候何如?近來日氣不調,而連有擧動,昨於郊外,又冒陰寒,恐有傷感之患,臣等不勝憂慮之至,敢此問安。且醫女來言,中宮殿,自昨紅粟之發,有似汗毒,手足掌煩熱,去夜寢睡不安云。卽與醫官等相議以爲,凉血地黃湯,加五靈脂·蒲黃炒各一錢,紅花酒拌七分,連進二貼,宜當云,劑煎以入,何如?答曰,依啓。大王大妃殿·大妃殿問安。答曰,知道。
趙珩啓曰,明日常參·經筵,取稟。傳曰,停。
以備忘記,傳于洪葳曰,前參議宋國澤喪柩下去時護喪事,令兩道監司處,下諭。
以備忘記,傳于洪葳曰,三都監摠護使以下,告訃使一行,書啓。
洪葳啓曰,工曹參議金應祖加土呈辭,不書日月,乃是例規然耶,還出給事,命下矣。凡呈辭蘄請之事,雖各不同,而至於月日,則皆當書之。今此金應祖呈辭,早朝來呈之時,臣等方在問安之列,忽遽中未及覺察,致勤聖敎,不勝惶恐之至。傳曰,知道。
洪葳,以禮曹言啓曰,今此弔慰差倭禮單,一依前例磨鍊,已爲啓下矣。今見東萊府使狀啓,則員役各數中,正官則無而伴從一人,比前有加,原單子中,伴從一人,正官則減去,改付標以入之意,敢啓。傳曰,知道。
以備忘記,傳于李正英曰,觀此時囚徒,則鄭夢賢,十一月二十二日所囚罪人也。今十一月初九日,是頒赦日也,此漢罪名,不過爐炭不進排也。今番之赦,何不放送耶?卽爲問啓。
李正英,以訓鍊都監言啓曰,都監所屬各道各邑設屯處,乃逆家屬公田畓,元結內陳頉甚多,不可不一番釐正。故嚴明申飭,使之査報其陳起,則本官句管處分,初雖混雜,終乃實起,陳頉無多,而別將次知處分,則虛僞莫甚,陳頉太半,故更令本官査報,或遣郞廳摘奸,則別將以起爲陳,隱僞爲眞,虛結甚多,其中尤甚者,旣已捉來,重棍汰去。槪當初募民耕墾之際,不可無主管者,故差出別將,則不無所益,而到今年久之後,曾無所執,實結反爲陳頉,而新超之處,亦不盡報,以致田結多縮,稅入甚少,故有此査覈之擧,則別將輩,猶踵前習,不以實報,非但其情狀痛駭。且各屯別將及所屬下人等,一年給料之數,多至六百餘石,而別將或有率其妻子而往者,其所種種貽弊屯民之事,不一而足,以此以彼,決難仍存。其中巨濟,則自前以召募別將,兼察延安,則今方募民,開墾此兩處,姑爲仍存,此外各屯別將,盡爲革罷,依管餉例,使各其官次知,收稅上納,而各官不爲着實顧護,如或有屯民流散,田結減縮之弊,則各其守令,入啓處置,監色等,從重科罪,何如?傳曰,允。
吏曹判書宋浚吉疏曰,伏以臣,瀝血陳籲,蘄蒙憐察,而微誠未格,恩兪不下,前後聖批,溫淳懇惻,夐越尋常,不知臣何以得此於聖明,俯仰踧踖,置身無所。臣雖不侫,亦有人心,其在今日,安忍不念國事,不體聖意,只占便身之圖哉?萬萬無此理,顧其中誠有不獲已事,而十數日來,百病添劇,眼疾面瘡諸患,又是初發之症,委蟄呻吟,生意索然,以此情勢,豈望陳力就列,有裨於國,無敗於身哉?且臣遷厝之計,實是私家莫重之擧,而旣以病未歸,則仍蹲銓地,强所不能,臣雖無恥,人謂斯何?臣於數日前,伏覩政目,該堂,以尹文擧擬於實職,而恩點不加,臣有以見大聖人陶裁庶物,俾各得所,務誠而不務文之盛意也。先儒之說曰,視群臣猶吾四體,本無左右輕重之別,疾痛苛癢,不容二視,臣之昵侍耿光,亦旣有年,其病狀情勢,靡所不燭,則缺三字處文擧者,處臣乎?且前頭殿最·都目等事,皆將缺二字以行,而臣之病勢如許,實無供仕之望,其狼狽悶迫,到此尤至。惟聖慈,上念國事,下諒私懇,亟遞臣職,以授可堪之人,公私幸甚。臣不勝切迫祈懇之至,謹昧死以聞。答曰,省疏具悉卿懇。卿之進退,何必與人同之哉?須體予悶迫之懷,勿辭調理。
行大司諫鄭知和疏曰,伏以臣犬馬之誠,未蓐螻蟻,新化之初,偏荷聖眷,忝竊踰涯,稱塞無階,美罵之外,過災荐至,臣自月初,始患足疾,行步不良,調治無暇,黽勉隨行。又於再蹉跌顚仆於下堂之際,初不覺其受傷之重,昨朝扶曳趨命,仍忝陪從之列,自此之後,左脚疼痛,莫能運用,終不得致身於今日郊外隨駕之班,臣之逋慢之罪,到此極矣。顧臣所傷,旬月之內,差復無望,決不可虛帶曠職,益增罪戾,臣之情勢,益復悶迫,不得不冒死仰籲。伏乞聖慈,俯諒至懇,亟許遞改臣職名,以便調治,公私幸甚。臣不勝祈懇屛營之至,謹昧死以聞。答曰,省疏具悉。卿其勿辭,調理察職。
副校理金宇亨疏曰,伏以臣,素以孱病之人,曾在十年前,所騎驚逸,落於數丈橋下,右脇重傷,凝血滿腹,每當冬節,疼痛幾死者數矣,而伊時言病,分義不敢,呻痛供仕,堇過時月。頃於問禮之行,晨夜驅馳,冒觸寒沍,前患復發,艱難支吾,還到高陽,昏仆氣塞,寒癨兼發,上吐下泄,達霄叫呶,精神萎苶,從急復命,扶曳跨馬,而乍行乍止,不敢疾馳,其時復命之遲緩,良以此也。雖因病勢之猝急,其時惶悶煎迫,有不可勝言者,加以寒暖不適,脫着失宜,或冒咳喘,窮朝至夕,夜亦不止,形神雖存,魄已奪矣。竊伏念,玉堂非養病之場,論思非汗漫之任,以此缺二字一日冒居。伏乞天地父母,俯察病勢之如是危急,亟許遞改,仍治非時言病之罪,不勝幸甚。臣無任祈懇戰灼之至,謹昧死以聞。答曰,省疏具悉。爾其勿辭察職。
副司直閔應亨疏曰,伏以老而不死,再遭遺弓之慟,是知樗櫟之壽,不但無益而已也。不意千萬夢寐之外,叨濫陞秩之恩,臣誠惶感,無地措躬。優老之典,雖是聖朝所常行,臣於兩年前,旣以年滿八十,猥蒙恩資,豈容今日,再煩寵章,厚招不稱之誚,以喪守株之分乎?爵賞者,人主礪世之具也,殿下新摠萬機,尤當愛惜名器,必使俊良登崇,以責報效,是今日急先之務也。如臣衰朽,朝夕就木,退伏私室,虛紆寵秩,雖或聖朝,不棄舊物之恩,無復陳力就列之望,臣之福過災生,有不足言,而其在聖德,不亦有累於輕施恩典乎?伏乞聖慈,俯諒危懇,亟收成命,以安微分,不勝幸甚。臣無任祈懇屛營之至,謹昧死以聞。答曰,省疏具悉卿懇。此是予之優老而然也,豈可謂之常規,而拘於爵秩乎?勿辭。
上在昌德宮。停常參·經筵。
大王大妃殿·大殿,政院問安。答曰,知道。
藥房都提調臣鄭太和,提調臣吳竣,副提調臣趙珩啓曰,寒威稍緊,伏未審聖候何如?臣等區區憂慮,敢來問安。且醫女來言,中宮殿所患,汗毒則猶存,而熱候頗歇,夜來寢睡亦安云。醫官等以爲,加入凉血地黃湯,昨日則再進,而今日則只進一貼,更觀症勢宜當云,依此爲之之意,敢啓。答曰,知道。大王大妃殿·大妃殿·中宮殿問安。答曰,知道。
大王大妃殿·大妃殿·大殿·中殿,二品以上單子問安。答曰,知道。
趙珩啓曰,講冊未定奪,視事頉稟。傳曰,知道。
李正英啓曰,卽見慶尙右兵使閔應騫,以道內三鎭秋操離營出巡事狀啓,則今月十一日成貼,而今月十三日成貼,因備局停操關文,自居昌還營狀啓,昨先入來,以日計之,則俱極稽滯,而先後倒傳,亦甚可駭。兵使閔應騫,請推考,三道撥路中,尤甚稽傳之處,令備局査覈治罪,因加嚴飭,俾無撥路稽傳之弊,何如?
李正英啓曰,傳曰,觀此時囚徒,則鄭夢賢,十月二十二日所囚罪人也,今十一月初九日,是頒赦日也。此漢罪名,不過爐炭不進排之故也,今番之赦,何不放送耶?卽爲問啓事,命下矣。問于刑曹,則以爲,鄭夢賢次知,自工曹捉囚,而經赦不放之由,本曹不能詳知云。今已夜深,昨朝招問曲折於工曹以啓之意,敢啓。傳曰,此非工曹所知也。
李正英啓曰,副摠管呂爾載,戶曹坐起進去晝仕,請出標信。傳曰,知道。
洪葳,以內醫院官員,以都提調意啓曰,今日乃中宮殿解娩後第七日,産室撤罷,入直提調及醫官下人等,竝爲罷出之意,敢啓。傳曰,知道。
吳挺緯,以備邊司言啓曰,禮曹啓曰,今年春初,差倭平智友出來時,齎來禮單中,島主義成臨死所送銀子,多至二千一百五十兩,故臣命夏,時忝本曹,啓稟于榻前,回謝禮單,參酌磨鍊下送矣。今聞差倭平智友,潛歸本島,因病致斃云者,已過累朔,而許多回謝禮單,尙無處置之擧,恐不無彼中執言之端,令廟堂速爲稟處,何如?答曰,允事,命下矣。差倭平智友,以移館事,出來之時,呈納前島主所獻銀子,朝廷以回謝禮單下送,而終始固辭不受,潛歸本島,今已病死云。其所幹移館之言,未及結末,此後必有代智友而來者,其時方可更爲開諭給送,而今以弔死接待首譯洪喜男,數日內當爲下去,先朝所賜禮單,渠雖不願受去,朝廷今無還收之理,終不可辭拒之意,言說於留館倭及弔使等處,俾彼慣知其不敢不受,仍探其氣色,宜當,以此分付以送,何如?傳曰,允。
洪葳,以弘文館言啓曰,以副提學兪棨上疏,進講冊子,更議于領事及諸儒臣處,急速停當事,允下矣。問于領事,則以爲,頃者弘文館員,以進講冊子,來問於臣,臣於學問工程,實眛其次第,而只以前日講院,以論語定奪,講讀之冊,似不必到今而有異,故敢以是爲對矣。經幄長官,如是陳疏,意非偶然,詢問于左參贊宋時烈,吏曹判書宋浚吉等處,議定爲當云。左參贊宋時烈以爲,臣方在病蟄呈告中,凡于論議,似不敢參涉,而該館强令獻議,此雖與當初議定有異,儒臣陳請,必有所見,惟在上裁。吏曹判書宋浚吉以爲,臣之愚意,實如副提學兪棨疏辭,欲陳達而未及,惟在自上參酌而定之耳。領事及儒臣之意如此,敢啓。傳曰,然則中庸缺二字,可也。
□以兵曹言啓曰,本曹啓下上言六張內,五張則已爲回啓,而其中淸道居徐順生稱名人,則終不現身,故未得回啓之意,敢啓。傳曰,知道。
正言尹趾美·朴增輝啓曰,凡擧動時道路掃除之事,部官先期監董,乃其職耳。去十九日郊外擧動時,新門外城底輦路至近之地,多有汚穢之物,而略不掃除,所見可駭。當部官吏怠慢不職之罪,不可不痛懲,請當該部官,先罷後推,色吏,囚禁治罪。答曰,依啓。
掌令鄭繼胄·鄭樸,持平洪柱三·閔周冕啓曰,刑曹正郞李回寶,爲人怪誕,行己處心,多有可駭不忍言之事,見棄於一鄕者,久矣。及爲北路守令,亦有貪濫不治之稱,如此之人,不可畀以詞訟之任,請刑曹正郞李回寶,罷職不敍。答曰,依啓。
吳挺緯啓曰,朝者,招致工曹正郞,問鄭夢賢仍囚曲折,則頒赦時疏決與否,非本曹所知云。仍招刑曹郞廳,使之速爲詳覈以來矣。卽伏見刑曹草記,兩曹如是推諉,從前規例,未知其如何,而常時囚放,雖在各衙門,至於頒赦時,察其罪名輕重疏放者,乃刑部之職耳。豈可一任各衙門所爲,專不致察乎?刑曹亦難免不察之失,且侍女炭不爲進排,非與於鑄來廳,而直爲囚禁,非郞廳所可擅爲者,堂上亦有其失,刑曹·工曹當該堂上,請竝推考。傳曰,允。
洪葳,以戶曹言啓曰,廣興倉所報內,以副護軍尹文擧給祿事,今十五日,專爲請臺,且通本家,而不爲受去云。卽令倉官,更通本家,別爲請臺上下之意論題,而卽見倉官更報,則二十日,又爲請臺,而亦不爲受去云。今此尹文擧給祿之敎,實出於特恩,而終不受去,敢啓。傳曰,使之輸送,可也。
洪葳,以戶曹言啓曰,本曹正郞丁昌燾,以其身病,累次呈狀,而此時遞事有弊,調理察任事,題送矣。今過累旬,尙不出仕,多事之地,不可久曠,正郞丁昌燾改差,以無故勤幹人,令該曹各別擇差,何如?傳曰,允。
吳挺緯啓曰,刑曹草記,批答以知道,本曹所爲,殊甚未詳爲敎矣。工曹郞廳推考傳旨,不爲捧入,鄭夢賢次知,卽爲放送乎?傳曰,知道。
吳挺緯,以刑曹言啓曰,政院啓辭內,傳曰,觀此時囚徒,則鄭夢賢,十月二十二日所囚罪人也,今十一月初九日,是頒赦日也。此漢罪名,不過爐炭不進排故也,今番之赦,何不放送耶?卽爲聞啓事,命下矣。問于刑曹,則以爲,鄭夢賢次知,自工曹捉囚,而經赦不放之由,本曹不能詳知云。今已夜深,明朝推問曲折於工曹以啓之意,敢啓。傳曰,此非工曹所知事也,傳敎矣。本曹囚推罪人及各衙門移關罪囚,則頒赦時,自本曹査考,罪目輕重,分秩書啓蒙赦,而至於直囚衙門所囚罪人,則其囚其放,皆自本衙門直爲擧行,其名雖載於囚徒末端,本曹則專不干豫,頒赦時,亦依此例,各衙門移關罪囚,則與本曹罪囚,一體別單蒙宥,而直囚衙門所囚,則亦自本衙門依前疏放矣。惟獨工曹鑄來廳所囚罪人鄭夢賢次知,自工曹經赦不放,致勤聖敎,臣等亦難免不能致察之失,極爲惶恐。考見囚徒缺二字乃各殿尙宮侍炭不進排之罪,缺三字祭器鑄來廳,不爲移關,本曹直爲囚禁,如此滯獄,事極不當。工曹當該郞廳推考,鄭夢賢次知,放送,何如?傳曰,知道。本曹所爲,殊甚未詳矣。
右議政鄭維城身病初度呈辭,不允批答,王若曰,皇天降玆大喪,危懼罔知攸濟,輔相任其丕責,進退奚可以輕?此何等時?毋若是恝。惟卿風儀外朗,操守內堅,有宋璟之淸介而禮法有加,同李膺之模楷而學術彌遂。憂民惻怛,必推至誠深仁,處事雍容,未見疾言遽色。出臨藩閫則財賦了辦,入持銓衡則簡別精當。惟其中外之咸宜,是以眷遇之期篤。當先朝輔相之日,已屬輿望之歸,逮藐孤在疚之初,首膺使軺之選。除授之政差晩,只綠事勢之固然,倚毗之誠至深,豈有先後之嫌也?神明所勞,纔喜萬里之言歸,股肱惟人,佇得三公之協贊。何圖注意之際,遽上引疾之章。水潦風霜之所侵,縱或愆於榮衛,精神筋力之尙旺,自可安於調治。無乃別有所未安,抑予切不勝其戚。國家至於今日,事有同涉水而無津,存亡係於大臣,義不容接迹而求退。自有凉德,雖不足以有爲,追念先王,獨無意於圖報。天災時變之沓至,孰肯胥匡以休?旰食宵衣之徒勤,莫知光濟之道。勉爾心膂之助,悉此肝腸之要。於戲,諸葛亮之鞠躬,予所望也,蔡征虜之憂國,卿豈忘諸?益懋二人之共貞,庶幾一心而同德。所辭宜不允,故玆敎示,想宜知悉。司僕寺正洪處尹製進。
領敦寧府事李奭箚曰,伏以人臣未退之前,惟奔趨就列職耳,臣有脚疾,蹣跚勃宰,行步由足,而尙得隨行者,雖病可强也。今者自數日來,左手兩指,疔瘇忽重,晝夜呻痛,宜若無關於步履,而半身不能收拾,末由起動,朝夕問安時,未免偃然退伏,分義掃地,瞻望象魏,不勝惶恐之至。取進止。答曰,省箚具悉。卿其安心調理,勿爲惶恐。仍傳曰,遣內醫看病。
副修撰吳始壽疏曰,伏以臣,痼疾成瘁,積有年所,平居氣力,不及凡人之萬一,而銜命出塞,得免顚死於道路者,實天地父母,曲加憐念,貺以藥物之恩也。臣是何人,得此異數?至今思惟,夢魂亦驚,感涕盈襟,不知死所。臣於灣上準事之後,必欲歸趁啓殯之前,以日繼夜,兼程疾驅,而馹騎凋弊,氷路險惡,累度顚蹶,重傷臂脚,輿疾僅還,廞銜已戒,追到山陵,得伸至情,攀號長痛,惟有血淚。返虞之時,脇痛猝劇,未參侍從之列,僅隨百僚之後,還家委頓,作一僵屍,落傷諸處,刺痛牽引,右邊手足,專不收拾,寸步不能,自致食飮亦且須人,加以寒疾乘虛,火痰塡胸,渾身戰掉,肢節如解,浹旬落席,點汗不下,症出積傷,根柢已深,喘息淹淹,眞元漸憊,欲起還仆,無路自力。郊外擧動,不能陪從,虞祭·卒哭,亦不得隨參,螻蟻微命,雖不足恤,而分義掃地,人理都喪,痛結終天,不如無生,瞻望殿陛,只自悲泣,臣之情事,其亦慼矣,臣之罪戾,亦有重焉。當聖懷罔極之日,露章請懇,實出於萬不得已,而見阻政院,未達天聽,虛帶職名,朝暮待盡,狼狽之狀,危迫之懇,日加一節,不得不冒萬死大聲疾呼於哀痛之中。伏乞聖慈,俯諒危掇之狀,亟下鐫遞之命,俾延須臾之喘,不勝幸甚。臣無任祈懇屛營之至,謹昧死以聞。答曰,省疏具悉。爾其勿辭,調理察職。以上燼餘
上在昌德宮。停常參·經筵。
夜一更二更,有霧氣。辰時,黑氣如霧,起自坤方,漸遍乾方。巳時,乃減。
下直,溫陽郡守朴由東。
藥房都提調臣鄭太和,副提調臣趙珩啓曰,天氣寒嚴,伏未審聖候何如?中宮殿所患汗毒,夜來已向消歇乎?詳知卽今症候,然後當更議藥,臣等區區憂慮,敢來問安,竝此仰稟。答曰,內殿症候,言于醫女矣。
藥房再啓曰,卽因醫女來傳,中宮殿熱候止歇,寢睡安寧,汗毒亦向消減,醫女等以爲,凉血地黃湯,今不可仍用,須以産後滋補之劑,連爲進服,四物湯元材,白芍藥酒炒,去熟地黃,代乾地黃酒洗,加蒲黃炒一錢,劑進十貼宜當云。此藥五貼,爲先劑入之意,敢啓。答曰,知道。
中殿問安。答曰,知道。
洪葳啓曰,明日常參·經筵,取稟。傳曰,只晝講爲之。
洪葳,以吏曹言啓曰,守令有闕,政事何以爲之?取稟。傳曰,明日爲之。
李正英啓曰,副摠管呂爾載,戶曹坐起進去,請出標信。傳曰,知道。
傳于李正英曰,寒威甚嚴,衛士及各處守直軍,令該曹空石分給。
傳于洪葳曰,長生殿都提調以下員役,亦爲書啓。
以殯殿都監襲斂時入參人員書啓單子,傳于洪葳曰,多有落漏之人〈員〉矣。
洪葳啓曰,曾在先王朝,抄出武臣堂上以上人員,開筵之日,每令一人輪回以侍矣,今亦依例入侍乎?此乃特命而非古事,何以爲之?敢稟。傳曰,依例入侍,可也。
洪葳啓曰,明日晝講事,命下矣。講官之應爲入侍者,問于弘文館,則知事蔡裕後赴京,洪命夏奉使在外,尹絳呈辭受由,同知事趙壽益以母病下鄕,李一相呈辭受由,一員未差云。初開筵席之日,以筵臣未滿之故,又爲頉稟,事體未安,方在呈告人員,明朝竝牌招入侍,在外人,亦令吏曹稟旨處置,竝與未差之員,後政差出,以爲輪回入侍之地,何如?傳曰,允。
洪葳啓曰,明日晝講爲之事,命下矣。曾在先朝,開筵之日儒賢一員,輪回入侍,以備顧問,此實美意盛擧,今亦依前擧行之意,敢啓。傳曰,知道。
洪葳啓曰,曾在先朝,開筵之日,專經文臣等,先一日單子書入,以俟落點,使之各執所專之經入侍,或爲講讀,或陳文義,己有成命矣。一員輪回入侍奏事,亦有定式,今亦依此分缺三字啓。傳曰,知道。
李正英,以兵曹言啓曰,去夜各處守直軍士摘奸,則敦化門軍士白川正朴仁達,代立私奴貴善,麻田正金福龍,代立私奴諷沙里,延安正趙承壁,代立私奴起直,扈衛廳軍士公州正李業,代立私奴龍伊,尙瑞院軍士延安正金廷屹,代立私奴承俊,內酒房軍士海州正林大善,代立私奴守鐵等現捉,竝令攸司,依法定罪,何如?傳曰,允。
洪葳,以漢城府言啓曰,去十九日擧動時,新門外城底路,汚穢之物,不爲掃除,該部官吏,因臺論旣被其罪,臣等待罪京兆,不能檢飭之失,在所難免,不勝惶恐之至。是日之事,臣等亦所目見,故部官,自本府卽爲招詰責,色吏則從重決杖,路人居人,方爲囚禁推治矣。近來國綱解弛,部官號令,不得行於豪勢坊民,誠極寒心。輦路修治,是何等重事,而汚穢之物尤甚不掃數三處,乃是士夫家前之路也。部官,累次申飭而不從其令云,此則不可囚治家僮而止,其家長,亦令攸司從重推考,以爲日後警飭之地,何如?傳曰,允。
洪葳啓曰,以漢城府草記,新門外輦路,尤甚不掃數三處,士夫家長,從重推考事,允下矣。草記中所謂數三處士夫家云,殊甚朦朧,故分付於漢城府,使之指名現出,則卽者以故兵使金大乾,故僉正宋熙祚,幼學趙玉亨,南兵使金體乾,前府使沈等,方爲現告,而其中金大乾·宋熙祚·趙玉亨等,皆是身死之人,以不可推考。金體乾則時在遠道任所,家前道路,不爲掃除,亦非其罪,此四家則事知奴子,令攸司囚禁重治,以爲得宜,只前府使沈,推考傳旨捧入之意,敢啓。傳曰,知道。
吳挺緯,以兵曹言啓曰,寒威甚嚴,各處守直軍士及衛士,令該曹空石分給事,傳敎矣。缺三字入直衛士,則先爲分給,而各處派定軍士等,過六七日後,卽爲替番下去,新番軍士逢點後,卽爲分給,何如?傳曰,知道。日氣如是甚嚴,則七八日,何可待之?
副護軍尹文擧疏曰,伏以臣,瑣瑣庸末,過蒙僭越之隆眷,中情愧慄,不敢自安於非分之恩,冒死籲陳,其於負罪無狀,廢疾垂死之實,情狀畢露,毫髮無隱,而聖明槪以自道之辭,無所取衷,溫綸有加而無替,恩數一施而不返,臣受恩愈重,感懷愈深,涕泣遑遑,如窮人無所歸。然臣自是係籍常調,其於科外之賜,有所惶恐,陳乞至再,而亦何敢有傲然自肆,終拒不受之理哉?只緣俟命之際,不得遽爾請受,而該曹不諒,遂有以聞輸送之敎,臣驚惶感激,益增隕越,直欲攢地而不可得也。臣以幺麽一鬼事,而虛辱王朝之盛典,臣之濫猥,有不暇言,而由是朝廷之體貌益輕,四方之觀聽愈駭,則臣之罪戾如山,而死有餘辜。伏乞聖明,亟治臣違命之罪,仍賜放歸鄕里,以安微分,不勝幸甚。臣無任兢惶戰灼泣血祈懇之至,謹昧死以聞。答曰,省疏具悉爾懇。此是尋常之事,何必深辭至此哉?須體予意,勿爲爾辭,安心領受,宜遵前旨,在京調病,毋事乞歸。
大司諫鄭致和疏曰,伏以臣,猥將狗馬之疾,仰瀆宸嚴,罪合萬隕,調理察職之命,出於千萬意外,臣誠惶感,若無所容。臣之所患,初因足指有病,轉致左脚落傷,屈伸之際,痛不可堪,床席之間,杖而後起,如此而可能陳力就列乎?行步如人,難以旬月爲期,勉强起動,亦無自力之望,而顧臣所忝之職,且與凡官有異,虛席曠日,益增罪戾,臣之情勢之悶迫,至此而極矣。徊徨泯默,漸至淹延,不得不冒死更籲於天地父母之前。伏乞聖明,察臣病狀,諒臣至懇,亟許遞改臣職名,以便調治,公私幸甚。臣無任祈懇屛營之至,謹昧死以聞。答曰,省疏具悉。卿其勿辭,調理察職。
左議政沈之源再度呈辭,不允批答,王若曰,悉敷腎腸,冀回遐志。力辭鼎軸,驟覩來章。卿其未思,予用申誥。藐予小子,値玆否艱。皇天不延,誠未格於代某,大業未半,責卽重於圖功。皇皇如有求,痛劍舃之永閟,慄慄若不保,恐堂搆之或虧。況今俯察而仰觀,無非驚心而慘目。道殣相望,連逢大無之年,震雷不寧,正當純陰之月。夙宵焦念,若何以答仁愛之帝心,恫癏在躬,無以求孑遺之民命。顧玆憂虞之共濟,恒懷德業之夙彰。罔不在初生,必資匡救之益,俾輔爾後嗣,素膺委寄之隆。聚會精神,翕受謨猷,寔相臣之職任,整頓朝綱,釐革弊政,乃當今之急先。先君思以勗寡人,是所望也,沖子嗣無遺壽耉,敢不勉焉。庶幾協心而致理,乃欲奉身而乞休。榮衛或愆,一疾雖緣於盡瘁,精力尙健,再辭實出於過謙。惟卿匪懈之忠,此非言病之日。惟卿有容之量,矧無可去之嫌。丁寧勉留,豈前意之未曉,神明善護,佇昔疾之自瘳。毋爲遜避之計,益懋贊襄之忱。於戲。試觀今日綴旒之機,岌岌其殆,豈宜當朝斡樞之彦,望望然歸。須體至望,克綏厥職。所辭宜不允,故玆敎示,想宜知悉。副校理金萬基製進以上燼餘
上在昌德宮。停常參,只晝講。
夜一更二更,有霧氣。三更,有霧氣。巽方,有氣如火光。四更,巽方,有氣如火光。
趙珩啓曰,明日常參·經筵,取稟。傳曰,只晝講爲之。
以備忘記,傳于政院曰,今下內司木綿二十同,使之補用於兒弱收布事,言于該曹。
趙珩啓曰,今日晝講時,入侍經筵官牌招事,允下矣。待開門卽爲出牌,則大司憲尹絳,以病不得進,吏曹參判李一相,來在門外,方欲陳疏云。初開筵席之日,以經筵官之有故,不得開講,事涉落莫,此雖在呈告中,病之輕重,未得詳知,昨請牌召矣。事勢如此,卽爲開政,闕員差出,牌招肅拜,使之入參何如?傳曰,事涉苟且,今日晝講停。
吳挺緯啓曰,傳曰,儒賢中何人入來耶事,命下矣。招問玉堂吏,則吏曹判書宋浚吉入來云矣。傳曰,然則晝講仍爲之。
趙珩啓曰,朝者經筵官牌招時,本院吏今回來言內,吏曹參判李一相,以病勢難入侍,來詣門外陳疏云,猶爲未信,招吏曹書吏申問,則其答亦然,故以此意啓稟矣。卽者李一相,出仕肅拜後,卽爲入侍,來到闕內,始得聞本院啓辭及批答,極爲驚愕云。此是中間下使誤傳之致,本院使令,吏曹書吏,竝爲推問何如?傳曰,允。
趙珩啓曰,觀象監,爲測候之設也。今曉有月暈,而不爲書啓,此何故也?問啓事,命下矣。卽招去夜測候官問之,則以爲,凡有月暈,雖未盡圍境,必紅·靑·白三色皆備,然後以月暈書啓矣。今曉則微雲聚散,不爲成暈,故不得書啓云矣,敢啓。傳曰,非此月暈而已。凡測候之際,多有略略事,推考,以懲後日。
傳于趙珩曰,靑籤用於大祥後,而今則卒哭用之,有何謄錄之可據而然耶?何爲此妄發之事耶?
李正英啓曰,領議政鄭太和,送言於本院曰,曾以兵曹參知權諰上疏中所陳,兒弱減布之事,有榻前面稟之敎矣。參知權諰,卽今入直云,與兵曹判書鄭致和,參知權諰,副提學兪棨,欲爲入侍矣,敢啓。傳曰,引見。
持平洪柱三啓曰,臣曾忝海西佐幕之任,今秋覆審,臣實奉行,而一依事目,各邑災異,從其所報,而踏驗啓聞矣。伏見參知權諰疏本,有曰,外方奉命覆審之際,未聞其能體聖上至仁之心,凡所被災之處,未蒙給陳給災之恩,使赤子啼飢呼冤。又曰,臣家公州,鄕隣之間,被災之酷者,亦多有之,遠想八方,可以類推,臣卽奉命覆審之一也。凡敬差之任,只是奉行事目而已,至於事目之外,有所變通,則非其自擅之事,故臣於踏驗啓聞之時,若擧一道混同凶歉之狀,陳列末端,以俟朝廷處分矣。今此儒臣疏論,誠出恤民蠲役,而有所峻斥於覆審之臣,則臣何敢晏然仍冒言地乎?請命遞斥臣職。答曰,勿辭。
吳挺緯啓曰,持平洪柱三,再啓煩瀆,退待物論矣。傳曰,知道。
洪葳,以山陵儀軌都監言啓曰,當初山陵役軍磨鍊時,以煙軍三千名啓下,分定各道,而兵·戶曹所儲米布,爲先取用之後,以煙軍價還償之意,入啓定奪矣。役軍雇立價實入都數打算,則兵曹步木三百七十三同四十五疋零,戶曹米五千二十石零,當以煙軍價米布還償,而江原道嶺東九郡一百七名,因本道狀啓,竝爲減除,故還償不足木十七同零,而此則雖未得準償,今不可加定於他道,依當初所定之數,中道則每一名價布九疋,遠道則每一名價布十疋,沿海則以價布作米一石,收捧直納於兵·戶曹之意,各道監司處,行移知悉,何如?傳曰,允。
右議政鄭維城三度呈辭,不允批答,王若曰,予意已悉於前,旣敷心腹而誕告,卿辭又至於此,實愧誠意之未孚。豈容再辭,要殫一節。惟卿器稱鼎鼐,望重搢紳。如玉之美,若金之精,乃其素誠。好賢之誠,憂國之悃,實出中心。故先朝已詢僉諧,而寡眛首置台座。專對萬里,益著今日之忠勤,坐鎭百僚,佇裨新服之治理。誰謂求退之計,遽出仰成之辰。以小子不足爲歉,顧大義欲可去者。騑騑原濕,豈無榮衛之傷,斷斷血誠,必有神明之護。自可臥閤而論道,何必辭位而處閑。雖在草野之隱淪,猶思共濟,矧乎朝廷之宰輔,詎圖自便。無執素履之撝謙,小答蒼生之厚望。於戲。當艱虞之日,予豈捨卿?若或顚隮而念,卿無棄我。諒此至意,亟斷來章。所辭宜不允,故玆敎示,想宜知悉。大司成李廷夔製進
右承旨姜栢年疏曰,伏以臣,狗馬賤疾,十分危重,冒昧呈單,冀蒙恩遞,而加由之命,出於千萬意外,臣誠惶仄隕越,罔知攸措。格外恩由,榮感無地,惟當不計生死,奔走奉職,而顧念臣病敗已極,筋力漸憊,頹臥床席,末由起動,不得不更披肝腸,仰瀆宸嚴,至罪萬死。臣積年痼疾,形骸尫羸,氣血焦枯,藥餌扶持,僅延殘喘,而猶不齒平人,久矣。濫蒙兩朝誤恩,自十四年來,忝冒喉司,非止一再,而絲毫未補,天命已遠,莫效蓐儀之誠,永抱窮天之痛,區區分義,只在於今日盡職而已。況聖明嗣服之初,復叨此任,咫尺前席,密邇威顔,榮幸無比,聖恩如天,須臾毋死,瞻依日月之光,實臣至願,扶曳供仕,已至六朔,而不敢言病,而只顚仆爲期者,此也。不幸衰年宿病之餘,添得外感內傷之症,關鬲痞塞,飮啖專廢,四肢癱患,專未收拾,精神昏錯,幾不省人事,火動痰塞,則呼吸不通,喘喘然垂絶者,數矣。欲起還仆,運動無計,瞻望象魏,只自隕涕而已。臣之病勢,苟不至若是深重,則何敢累瀆天聽,自干鈇銊之誅哉?伏乞聖慈,俯察危悃,亟賜鐫遞,俾延螻蟻之命,無任幸甚。臣不勝瞻天祈懇之至,謹昧死以聞。答曰,省疏具悉。爾其勿辭,調理察職。
大司憲尹絳疏曰,伏以臣,本蔑寸長,猥躋宰班,絲毫無補,只冀陳力,而年來衰疾,頓覺倍甚。自遭大慽,不敢辭退,憂惶奔走,自分顚仆,精力衰盡,胃氣虛敗,種種諸症,勢所必作,晝雖强起,夜每呻痛。數日以來,疾火大熾,無時而數眩,不勞而常喘,甚至胸膈壅鬱,頭痛如破,日以益加,眠食專廢。犬馬之齒,已近七旬,疾病之根,其來數紀,以今元氣症勢料之,則決無復起爲人之望矣。不意召牌遽降於此際,當此嗣服之初,始開講筵,尤當不俟駕趨詣,而賤疾如許,無計起動,自陷於逋慢之誅,至有晝講停止之命,臣之罪戾,至此益重,驚惶震越,罔知攸措。伏乞聖明,亟命治臣之罪,將臣本職及兼帶知經筵事·平市署掌樂院提調,竝許鐫改,公私幸甚。臣無任悚懼屛營之至,謹昧死以聞。答曰,省疏具悉卿懇。卿其安心勿辭,調理察職。
校理任翰伯疏曰,伏以臣,自數年以來,重得痰濕之病,添以水土所傷,漸致積敗,仍成脹痞,脚部常有浮氣,問於醫則以爲難治。前月念後,慘遭同氣之戚,處冷哭泣,宿症加重,二夜之間,浮腫大發,兩脚則其大幾腰,面部則口眼莫辨,渾身無處不痛,頑痰塞胸,呼吸不通,症勢之危,已到十分地頭。以此前後親祭及擧動,一不得與諸僚隨參於陪從之列,人臣分義,到此掃地,惶懼悲痛,寧欲速化而無知矣。顧職名非尋常庶官之比,決不可以奄奄垂絶之身虛帶,故冒昧萬死敢暴危懇,而見阻政院,亦已多日,臣之悶迫情勢,有死而已。臣自病重以後,二十餘日,而所患浮氣,日漸添劇,氣迫如縷,朝夕將盡,此實同朝之所共知也。若非病著面目,萬分危急,則臣非木石,亦有知覺,何敢言病於不敢言之地,控辭於不敢辭之日,自犯不忠之罪,以速罔赦之誅乎?伏乞天地父母,諒臣危迫情勢,亟許鐫罷臣職,以延須臾之命,仍治臣罪,以爲人臣之戒,不勝幸甚。臣無任崩迫祈懇之至,謹昧死以聞。踏啓字下。
上御夜對廳晝講。領議政鄭太和,吏曹判書宋浚吉,兵曹判書鄭致和,同知事李一相,特進官洪重普,侍讀官兪棨,參贊官吳挺緯,參知權諰,掌令鄭繼胄,檢討官趙胤錫,武臣堂上金是聲,假注書李世華,記事官魚尙儁·宋昌入侍。兪棨進講中庸何爲而作,至升高之一助云,一遍訖,上亦受而讀之。鄭太和曰,小臣曾以史官,入侍經席于仁祖大王朝,上問于鄭經世曰,朱熹之名,讀之耶否乎?經世答以不必讀之,故自上亦不讀之矣。宋浚吉曰,先王朝,小臣亦入侍經筵,而朱熹之名,亦不讀之,蓋先賢於□□,亦是賓師之人,故不讀其名矣。兪棨曰,自是之後,講官雖進講於上前,先賢之名,亦不讀乎?上曰,依爲之。兪棨曰,何爲而作者,推明子思憂道缺二字言之,本使天下後世,皆知此道之當行也。上古缺四字立極之極,卽商書所謂皇極,而表準之名也。宋浚吉曰,上古則此道甚明,人莫不知,亦莫不行,子思之時,異端竝起,此道漸衰,故作此書,以詔後學。所謂神者,非聖上又有一神人也,聖之極功,至妙而神矣,蓋中庸,多以道統二字,丁寧反覆,使人知此道之必有統,故道統之意,首尾相應矣。堯之授舜則曰,允執厥中,舜之授禹,又曰,惟精惟一,允執厥中。夫允者,誠實之謂也。允之一字,最有深意,而又益以精一之言者,極擇人心·道心之分,而敎以允執厥中之妙,此千古聖賢相傳之心法也。堯之授舜,只有四字,舜之授禹,又加八字,由是而至後世,有心經二卷,皆從此理上推演矣。鄭太和曰,形氣之私,卽人心也,性命之正,卽道心也,而本性則一也。宋浚吉曰,所謂人心·道心二端者,人之有口必欲食,有耳必欲聞,至於四肢之欲其安佚,卽是人心也。孟子所謂四端,卽是道心也。雖堯·舜·桀·紂,未嘗無人心·道心矣。兪棨曰,知覺者,或出於形氣,或原於性命而然矣。宋浚吉曰,日用行事之間,人心蓋有其理矣。人之所欲,只以飢食寒衣則足矣,而必欲食異味衣美服,此人心之害也。所謂微者,或以精微言之,或以微細言之,一微字有多義。吳挺緯曰,兪棨胸膈,猝然窒塞,症甚危劇,欲先退去矣。上曰,先出調治。趙胤錫曰,小臣亦陳達淺見,而吏判方今陳達,何敢容喙於其間哉?宋浚吉曰,佛氏之學,抛棄人間萬事,疪身於高峯絶頂,此則易矣。至於吾儒則不然,以道心爲主,而人心聽命焉,先儒所謂中理中節,卽爲天理,無理無欲,卽爲人欲。朱子早歲,以人心爲人欲,晩而缺二字然後,人心不謂人欲,若以人欲言之,則缺六字危字矣。上曰,所謂治者,抑人心而擴充道心之謂耶?宋浚吉曰,人心若不能制,則道心日消矣。所謂精者,不使二心混雜於其中,而察之必精,如辨白黑,所謂一者,二心旣辨之後,常守道心,不使間斷,論語所謂智及之仁能守之者,文字雖異,義則不過惟精惟一矣。至如大學之格物致知,卽惟精也。中庸下文,博學審問,亦惟精也,明辨篤行,卽惟一也。凡人讀書,一日輟工,則其害甚多,況道學之妙乎?孜孜不怠,勉勉力行,必如此文,所謂人心聽命於道心,然後動靜云爲,自無過不及之差,而精一執中之敎,於斯得矣。上曰,位者,堯·舜之位耶?皐陶·伊·傅之位耶?宋浚吉曰,使孔子得堯·舜之位,則可以行堯·舜之道,得皐陶·伊·傅之位,則可以行皐陶·伊·傅之道,而天地氣數,至此變塞,故孔子終不得位以行其道。然堯·舜之澤,及於一時,孔子之德,傳於萬古,見而知之,聞而知之之說,殿下亦記之乎?上曰,此在孟子第七卷末端矣。宋浚吉曰,然矣。蓋子思之時,異端紛然雜出,故作此書以詔後世,而提挈綱維,開示蘊奧,至朱子而大闡,父師者,父兄師友也,更互者,參考之謂也,演易者,演習之謂也。鄭太和曰,詔後之學者,此詔者,誥字之義也。宋浚吉曰,擇善屬於精,固執屬於一,而所謂如合符契者,如今之兵符之合也。孟子所謂,誠者,天之道,思誠者,人之道,皆本於此矣。鄭太和曰,孟子道性善,亦此之意也。宋浚吉曰,楊氏·墨氏,雖或易知其非正,而至於世衰,雖以先儒道學之高明,亦未嘗無疑於其間,而以朱子·明道·橫渠,亦始焉從事,終乃覺悟無疑。權諰曰,彌近理而大亂眞,此形容老·佛之至言也。上曰,似是之非,是所謂近理耶?宋浚吉曰,然矣。此書雖是子思子開來之言,然微程夫子,則何以因其語而得其心,以闡其義哉?權諰曰,小註亦有不及爲書之說矣。宋浚吉曰,石氏,卽子重而朱子之友也。其所記錄,皆出於程子門人之所發明,而猶未盡釋其義,故引發朱子作序之義,此書中多門人,皆是程子門人也。所記者,程子之言也,所自爲說者,門人之言也。沈潛反覆之義,最宜詳玩,讀書之間,必有此沈潛反覆,自得之妙,可見其功效矣。名以輯略者,有中庸輯略之冊,又有中庸或問之冊,皆朱子顯微闡幽之義,而支分節解者,支者,四肢之謂也,節者,骨節之謂也。詳略相仍者,上下首尾,一皆相應,無有差錯之謂也,所謂詳略相仍,及夫諸說之同異得失,詳悉於或問中矣。不敢妄議者,朱子之謙辭,而實有不容辭其責者矣。吳挺緯曰,儒臣入於筵席,猝然扶病而出,令醫官往見救療,給送藥物何如?上曰,遣史官分付。權諰曰,形氣之欲,易發難制,故至父子兄弟之間,亦有悖理拂義者,所謂人心惟危者,此也。精者,一善一惡,未嘗不辨別於心上,必使人心不危,道心不微而後,可以允執厥中矣。無少間斷之工,匹夫亦不可忽,況於人君乎?無少間斷之工,莫切於敬之一字,論語所謂,造次必於是,顚沛必於是者,此也。蓋人之視聽言思,皆是人心,而至於欲則着於一邊,程子之言,蓋欲制之於未然之前,而不使萌蘖於方寸間也。彌近理而大亂眞者,聖人每以克己復禮,爲第一缺三字氏之道,必欲淡然無欲,虛無寂滅,廢棄仁義五常,如儒者之痛絶形氣之欲,故終歸於異端,而無人倫之道,此是彌近理而大亂眞,佛氏所謂羅漢如吾儒,所謂克己也。上曰,先知異端之爲異端,則必不入矣,而不知之故,不覺其浸漸矣。權諰曰,上言至當矣。鄭太和曰,我國無崇佛之事,至於大明,則家家戶戶,皆有佛像,日事祈禱,棄其業次,若是而國家豈不至危亡哉?宋浚吉曰,我國中古,則崇佛之事,甚爲紛紜,卽今則別無崇佛之事,而世道之汚下,反不如中古崇佛之時,可勝歎哉?宋浚吉曰,臣之自前陳達於先王者,每以千古道統,爲第一義,而今日之所仰望於殿下,亦不過於此,惟願殿下,勿以臣爲忽,且以立志二字,念念服膺焉。此志堅定而後,道統可繼矣。權諰曰,吏判立志之說,此實極功也。人君之所自欺者,堯·舜而已,而所以至於堯·舜之道,不越乎立志,此志不立,則少康之治,亦難致之,況可以躬行導率,挽回世道哉?閭巷間,常稱先王,夙夜憂勤,至治可期,而天崩之痛,出於意外,我東之無祿,甚矣。今者殿下,卽祚未久,令德彰聞,閭巷間皆稱殿下有遠大之志,而太平可致,此實聖繼神承,千載美事也。若或少弛,此志不克有終,則甚非宗社臣民之福也。宋浚吉曰,卽今天災時變,式月斯生,一國臣民,無不憂懼,而所恃者,殿下嗣服之初,憂勤惕慮,厲精圖治,雖古之聖帝明王,蔑以加矣。殿下必須毋失此心,始終如一,可以長享太平矣。鄭太和進曰,例當嚴冬之時,則經筵例爲停止,頻頻缺二字殿,講論道義,卽今聖候未寧之餘,連有勞動之擧,不可逐日開筵,致傷聖躬也。宋浚吉曰,如臣之輩,儒者亦不敢當,況儒下賢字,是何等重名,而謬加於如臣者,臣實自顧惶慚,不知所達矣。鄭太和曰,求之今世,儒賢之稱,捨吏判謂何?上曰,領相之言然矣。宋浚吉曰,銓衡之職,爲任甚重,而臣之虛帶尸素,久矣。分義之未安,情勢之悶迫,累度陳懇,而每下懇敎,不許鐫遞,臣誠悶縮,殊未知聖意之所在也。雖無職名,筵席出入,自可承當,必須遞免本職而後,臣得以安意留在,有時入參於筵席之末矣。上曰,吏判之固辭至此,領相之意如何?鄭太和曰,吏判爲任,非若刑·戶曹之劇務,且近來大臣以下,呈辭紛紜,殊甚未妥,如吏判者,決不可許遞矣。上曰,予意亦如此矣。宋浚吉曰,前日疏批,以體予悶迫之懷爲敎,臣實惶懼,尤不知所達矣。上曰,左右相今方呈辭,吏判亦從辭免,則方今國事,誰與共濟?宋浚吉曰,小臣曾定亡母遷厝,不得下往,尙今仍在此職,四方聞聽者,必皆曰貪榮戀寵,知進忘退,臣之情事,豈不誠迫哉?李一相進曰,臣入番都監,仍得面腫,呻吟之中,得聞開筵,不能退伏,扶病入來矣。入來後始見其政院啓辭,不勝惶恐之至,乞遞本職兼帶,以治逋慢之罪。上曰,安心勿辭察職。吳挺緯曰,朝者李一相,聞本院啓辭之奇,不勝驚越,顚倒入來,其間之事實,是下人訛傳之致,李一相則實不然矣。上曰,非備局堂上者,盡爲退去。鄭繼胄·趙胤錫·金是聲先出。鄭太和曰,兒弱物故收布蠲減事,曾有先朝定奪,而兪棨專管査覈,文移往復之際,遲延至今,以致權諰又爲陳疏矣。應減之數,都合一萬九千餘名,其收布自外方用下者,則以監·兵·水營所儲,推移用之,而京上納之布,則常平倉貿穀銀布中,銀子五千兩,移送戶曹,其價木綿計送,兵曹使之充用,似當。上曰,依此爲之。鄭致和曰,軍兵兒弱物故番布減除事,廟堂旣已定奪,來當番爲始勿捧事,將爲行會知悉,而近來軍士派定處,日漸有加,若減兒弱物故之布,不爲減省軍士所定之數,則此非可繼之道,事甚難處。雖不得大段變通,略示減省,庶有可支之勢,軍士可減處,參酌減省,別單書入,以備睿覽,而此外如有加定處,雖一名軍士,必經啓下,然後定送何如?上曰,依爲之。鄭致和曰,當此嗣服之初,宜有慰悅人心之擧,本曹所管各道諸色軍兵,逃故雜頉流來未收價布,其數甚多,而兩西則戊午渡遼未還,丁卯·丙子戰亡被虜被殺等雜頉,亦未蒙分揀,豈非大欠典耶?此弊流來已久矣,虛存名目,不論有無,或懲於隣里,或懲於監色,弊凋日甚,民怨日興,自上詢問大臣,盡得其情,然後以爲變通之地何如?鄭太和曰,己未·丁卯·丙子戰亡被虜被殺者,其數甚多,而名目猶存,至於侵懲隣里,剝割監色,國家恤民之意,安在?如此之類,盡爲蕩滌,可矣。宋浚吉曰,臣曹亦多別敍用者,而此人多以此等事,拘於解由,不得擬望矣。鄭致和曰,闕額未充缺三字在,故一經其邑守令,終身廢錮矣。宋浚吉曰,海州牧使金鋿,亦以此事,拘於解由,不得擬望,而初不知其故,問其所以然,則以己未年渡遼軍士,不得擬望矣。鄭太和曰,非獨海州,他邑亦然,新化之初,不可不變通矣。鄭致和曰,大槪侵懲隣里之弊,諸道同然,戊戌條以上各樣未收,竝計蕩滌,前頭充定闕額事,另加申飾,而許多軍額,勢難一時充定,參酌郡邑殘盛,每年定其名數,使之漸次充定何如?上曰,依爲之。權諰曰,先王朝,亦有此等蕩滌之擧云,故民間皆以爲嘉尙爾未果,至今仍存,生民落莫者,多矣。上曰,其數一萬八千名耶?鄭致和曰,一萬九千名,小數合而計之,則所捧之木,八百餘同,而兵曹一年減捧四百同矣。權諰曰,八路民生,閑遊者絶少,己未年到遼者甚多,而不論有無,督懲價布於守令,守令不得已侵虐一族切隣,故自願爲軍者,比比有之,蓋出於不得已者,且各邑有密封之事,而素所憎嫌者,互相潛訴,故悶其被侵,涕泣而自願軍額,不然則侵懲之患,無處無之,豈料聖明之下,民之怨苦,一至於此哉?其在聖上爲民父母之道,他條變通之事,雖不一其端,此則尤不可不先軫念也。鄭致和曰,爲國之道,必先知民數而後,事有端緖,五家統之法復設,宜當矣。權諰曰,子産之使民有伍,如今五家統之法也。此法最切於經國之道,今不可不復矣。鄭太和曰,民數不可不知,今春有五家統申飭定奪之議,而未及擧行矣。明年乃戶籍之年,而漢城府例爲次知爲之,使之申明着實擧行何如?上曰,詳定節目後啓稟,使京外各別擧行。鄭致和曰,外間傳言,曾前闕內,多有變異,而終遭天崩之痛,近間孼猶未盡祛,可怪之事,傳播閭巷,物議皆以爲仍御此闕,實不便當,必須避御于他所云。臣旣聞此語,夙夜憂煎,欲一陳達於聖明,久矣。趁速移御事,須於今日內,下詢諸大臣,商議以定何如?上曰,此時何以出避乎?鄭太和曰,徒守正道,仍御于災異之所,似甚不可,宜有權變之道矣。上曰,予意則棄此臨御之所,猝然出避,似非鎭定之道矣。鄭太和曰,移御一事,外間之傳播言說,久矣。諸臣卽皆入侍,自上下詢,使之各陳所懷。宋浚吉曰,內間之事,雖未詳知,自上必有斟酌善處之事,而蓋聞祖宗朝臨御慶福也。此闕有若離宮,有時移御,不爲常御之所矣。且聞慶福宮,則水石不及此闕,自祖宗朝常以移御他闕,爲重難云,而此亦不可,況今災異之說,傳播己久,豈可仍御而不體群情之憂懷哉?上曰,水石雖美,豈可以此愛而不離乎?宋浚吉曰,外間之說,雖未可盡信,上有兩慈殿,自上亦必有斟酌之事,而諸臣之意,則必欲趁速移御矣。上曰,國恤以後,胥動浮言,卽今天災時變,慘目驚心者,多矣,而宮中則別無大段變異,卿等之所聞於外間者何事耶?須詳言無諱。鄭太和曰,後苑樹木,有雷震之變,至於缺三字髮有時剪斷,信乎?上曰,然矣。李一相曰,雖無災,國恤之後,群下之心,皆不自安,必欲移御,殿下之心,亦豈自安哉?今日聞之,曾前所聞者,皆不虛傳,則豈非大異耶?小臣曾於外處,以移御一事,累度勤言於大臣,必欲其陳稟定奪,非以術士之言爲信也。耳目所覩聞,甚是大異,移御之事,烏可已乎?上曰,魂殿在外,此闕以是爲難耳。鄭太和曰,自古魂殿,不必陪於一闕內,而朔望之祭,往來親臨,亦無不可,以聖上至孝,離遠移避,固所爲難,而事有不得已者,則不可無權變矣。李一相曰,殿下上奉兩慈殿,且宗社臣民之仰望,只是殿下一身,雖無群下之請,殿下亦可自愛,而況今災異之作,蓋是曾所未聞,則殿下何不自諒,以體群下之憂惶悶迫哉?洪重普曰,此事有一言可定者,殿下一身,則移御與否,亦可自由,而上有兩慈殿,非殿下之所可自由,則今日之請,不可不從矣。上曰,不聞此言之時,心嘗晏然矣,今聞卿等之言,不無慮矣。鄭太和曰,前者,仁祖大王出避于梨峴宮,壬辰,先王移于慶德宮,隨時移御,匪今斯今者,移御之所,如無可合處,則佐義洞兩駙馬家,頗甚廣敞,隔截內外,以爲權移之所,亦可矣。宋浚吉曰,空闕尙在,何必移于私家哉?此則不可。權諰曰,宮禁閭巷,貴賤雖殊,人情何異?以私家言之,災異之間,婦人例多疑慮之心,今者闕內變怪如此,則兩慈殿疑慮之意,不可謂無,而制而鎭之未可,必須移御而後,可以慰釋兩慈殿之疑矣。上曰,予則無出避之事,先奉兩慈殿移他所,則仍留何如?權諰曰,此則事勢必不成矣。鄭太和曰,群情,發引之前,亦有此論,而事甚急遽,未及陳達矣。吳挺緯曰,此論之出已久,而尙未陳稟定奪,外間多有鬱悶者矣。宋浚吉曰,慈殿出避,殿下仍留,甚不可,避於閭閻家,亦不可,此論旣不可抑,則修理空闕,四殿同移,於理當矣。上謂宋浚吉曰,左參贊病患,近日則何如?宋浚吉曰,臣亦以賤疾,蟄伏度日,久廢參尋,未能詳知,而槪聞之,則尙未差復云矣。吳挺緯曰,移御一事,尙無發落,更議于外大臣以定耶?上曰,稟知于兩慈殿後,更遣史臣,問議于諸大臣,爲可。宋浚吉曰,知事洪命夏,雖奉使在外,不久當還,蔡裕後今方赴京,歸期尙遠,當此連日開筵之時,當有變通之擧矣。上曰,然則蔡裕後改差。鄭太和曰,同知事趙壽益母,年七十五歲云,旣以母病下鄕,則似難卽還矣。上曰,亦爲改差。宋浚吉曰,前頭召對經筵時,人員無故者甚少,每有苟簡之弊,且儒臣輪回入侍事,今日命下云,無故則同參,可矣,何必一人輪回?上曰,無故之時,儒賢皆爲入侍,雖或有故,一人則不可不參矣。吳挺緯曰,啓覆擧行事依例缺三字矣。罪人至於二十餘名之多,文書極其缺二字前頭臘月中初九日,臘享大祭齋戒及望祭齋戒計除,則立春之前,空日無多。且罪人或有遠在於和順·義城者,行會行刑之際,似難及期,而啓覆固是重事,今方入侍,詢問定奪何如?鄭太和曰,其間若有故,則京罪人雖及行刑,遠方罪人,勢未及爲之,曾在先朝,亦不得比年爲之,己丑年,亦有如此事缺二字不得爲矣。上曰,然則勿爲之。吳挺緯曰,凡公事,靑籤用於大祥後,而今番則用於卒哭後,有何謄錄之可據耶?何以爲此妄發之擧耶事,傳敎矣。此實本院不能致察之失,故卽當待罪回啓,而開筵臨迫,未及爲之。槪此無可據謄錄,而吏·兵曹官案,用靑籤,故公事中,亦以靑籤用之矣。今後凡公事,當以白籤用之乎?上曰,旣覺其非,何用再誤?依爲之。吳挺緯曰,開筵之日,儒賢無故之員,當爲無遺進參,而昨該房啓達之時,誤以一人輪回入侍之意,取稟,此亦不能致察之致,不勝惶恐。今後開筵之日,無故之員,竝爲依前入侍事,分付何如?上曰,依爲之。雖或有故,一人則必爲入侍事,分付,可也。吳挺緯曰,宋浚吉,以掌樂正李惟泰搆一疏,欲呈於先朝,而未及云,其疏於前頭戶籍時,亦可參用之意,陳達,而未有發落,故取稟矣。且後日開筵時,似當依他儒賢例入侍,何以爲之?上曰,明日筵席,使之入侍,其疏亦令持來,可矣。吳挺緯曰,凡公事之可出朝報者,本院缺三字司奇別書吏,出於朝報矣。朝者內缺四字十同,下於該曹,使之補用於兒弱收布,傳敎矣,而下臣等不勝欽仰感激,卽爲分付於兩司奇別書吏,俾出朝報矣。入侍諸臣,無一人聞知,極爲可駭,兩司書吏,本院亦不得直爲治罪,令攸司囚禁治罪,以懲後日何如?上曰,依爲之。遂罷出。以上燼餘
上在昌德宮。停常參,只晝講。
藥房都提調臣鄭太和,提調臣吳竣,副提調臣趙珩啓曰,日氣陰寒,伏未審夜來,聖候何如?中宮殿氣候,今已平復如常乎?臣等不勝憂慮之至,敢來問安。答曰,知道。內殿症候,今幾差復云矣。
大王大妃殿·大妃殿問安。答曰,知道。中殿問安。答曰,無事。
洪葳啓曰,明日常參·〈經筵〉,取稟。傳曰,只晝講爲之。
洪葳啓曰,傳曰,前日大君之行,譯官幾人往之,而今番之行,幾人往乎?問啓事,命下矣。卽爲招問掌務譯官,則大君行時,淸譯竝九人定送,此外從外物多少,亦有別啓請,加定一二人之時,謝恩使行,例以淸譯竝八人定送。故今番行,亦依此例,八人定送云,敢啓。傳曰,知道。八人外,一二人,使臣自辟例,加定送。
謝恩正使益平尉洪得箕啓曰,從前使臣之行,淸譯一人,例自備局差送,而近來譯官,累度往來,無不善淸語,不必以淸譯爲名者,別爲率去。淸譯,代以譯官中伶俐可合使喚一人,帶行何如?傳曰,依啓。
傳于李正英曰,廣州麟坪大君山所曳石時,來朔到坊軍士,沒數定送,而限畢役間,舊番軍士給糧仍番事,言于該曹。
李正英,以都摠府言啓曰,副摠管鄭傅賢,以武臣堂上,除標信,晝講入侍之意,敢啓。傳曰,知道。
有政。
吏批,判書宋浚吉晝講入侍,參判李一相進,參議趙復陽進,行都承旨趙珩進。
兵批,判書鄭致和,參判南老星,參議李弘淵病,參知權諰進,右承旨李正英進。
吏批,以鄭致和爲兼知經筵,洪重普爲兼同知經筵,刑曹參判,李翊爲校理,洪柱三爲副修理,洪柱世爲榮川郡守,都愼與爲刑曹正郞,徐必成爲戶曹正郞,元樀爲成均館博士,李起浡爲長城府使,韓爲龜城府使,李元楨爲司藝,閔光熽爲持平,南九萬爲直講,李敏政爲戶曹佐郞,李應蓍爲右尹,李峻岳爲原州牧使,金南重爲兼同知義禁府事,許積爲兼同知經筵。
兵批,缺三字李尙眞爲副護軍,睦兼善爲副司直,韓侃爲副司果,任翰伯爲副司直。
洪葳,以戶曹言啓曰,副護軍尹文擧祿俸,依傳敎,令倉官輸送之意,卽爲分付矣。卽見本倉所報,則所給祿米太,請臺輸送之際,自本家送人受去云,敢啓。傳曰,知道。
洪葳,以宗簿寺官員,以都提調意,啓曰,先王諡號,本廳及各山,依前例趁卽修正何如?傳曰,允。
洪葳,以弘文館言啓曰,本館婢終禮·婢後榮等名呈所志內,曾前逆家奴婢隱漏者,壯弱竝二十二,以陳告事,而其奴婢根脚虛實,各其所居處移文,則隱漏的實,故一一小名成冊來到矣。本館奴婢,元數不多,而經亂以後,死亡殆盡,若干現存使役者,不無偏苦之冤,衙門體面,亦不成形。陳告現出奴婢等,爲先錄案本館後,陳告者,依事目論賞事,令該院覆啓處置之意,移文何如?傳曰,允。
李正英啓曰,今日晝講時,因李時昉所啓,各道冬操設行與否,承旨詳察以啓事,命下矣。卽今兵曹標出各道狀啓考見,則只有忠洪兵使柳汝今十一月初一日成貼狀啓,而道內各鎭秋操推擇定日事也。無已爲設行之端,至於冬操,則定日與設行,各道皆無馳啓之事,敢啓。傳曰,知道。
掌令鄭樸啓曰,慶尙監司洪處厚,身爲方伯,邊境重事,一任守令之所爲。頃者東萊府使李萬雄前後狀啓,極其顚妄,而不但不爲指揮,善爲周旋,又從而同辭馳啓,其爲緩缺二字甚。東萊府使,旣有拿問之命,則爲道臣者,不可獨免其罪。且凡臺閣事體,旣論其事,則首發隨參,元無異同,而頃日前前掌令金益廉·黃儁耉,以因山擇日事,請推禮官之後,迭往其家,費辭發明,互相推諉,欲掩其首發之罪,其習不美,殊極可惡。傳播搢紳,莫不爲駭,不可無相規之道。故臣於昨,以此兩款,竝爲論啓之意,發簡,則洪處厚事,皆已歸一,至於金益廉等事,同僚或書謹悉,而掌令鄭繼胄,必欲分別其輕重,再三往復,終始持難,臣實未曉也。當初請推之論,雖出於一人,旣已相議論啓,則曾無首發隨參之異同,而一則出於己而曰反出於彼,一則諉於彼而曰無與於己,其中首發,雖在一人,而推諉之習,同歸不美,臺閣事體豈容如是?差小之論,殊涉苟且,故朝又送簡,更爲商確,而猶執前見,終不回聽,至使歸一之論,亦未免經宿,此無非臣言不見信之致,何敢靦然仍冒?請命遞斥臣職。答曰,勿辭。
吳挺緯啓曰,掌令鄭樸,再啓煩瀆,退待物論矣。傳曰,知道。
持平閔周冕啓曰,掌令鄭樸,一致簡於同僚,欲論兩款事,其一,卽前掌令金益廉·黃儁耉等請罷之論也。此事傳播於搢紳間者,久矣。隨其左右,人各異言,或甲是而乙非,或乙是而甲非,或曰兩人皆非,一是一非,終莫定其眞的之論,臣亦不一聞,而竊嘗爲世道慨歎焉。然念首發而推諉於同僚者,與怒其推諉而不能無缺三字所失,輕重雖殊,而要之是均有所失也。缺二字該曹於臺閣塡闕之際,不爲擧論此兩人者,蓋亦不韙其習,而示以施罰之意也。今若論劾則別無措語,而一體相規,未爲不安,如此薄罰,不宜異同於其間,此臣所以獨有持難之意,而終書謹悉者也。今在發論,同僚旣以論議不一引避,而且以經宿爲言,臣之不敢晏然與同僚無異,臣於兩款事,往復商確,至於再三,仍致經宿之失,亦所難免,請命遞斥臣職。答曰,勿辭。
吳挺緯啓曰,閔周冕再啓煩瀆,退待物論矣。傳曰,知道。
掌令鄭繼胄啓曰,昨日同僚,以金益廉·黃儁耉等事,及慶尙監司洪處厚拿問事兩款發簡,而其中金益廉·黃儁耉之事,與臣所聞,大相不同。頃者金益廉·黃儁耉之爲掌令也,國葬擇日請推之論,益廉首發,而儁耉則以爲不可,相持良久,始得傳啓,而益廉出來,反以請推之論,推諉於儁耉,其時同席之人,莫不驚駭,同朝士夫,如見肺肝,而云云者,固已久矣。及至公論大行,則益廉敢生發明之計,乃於稠人廣坐之中,與儁耉相値,斥以其時發論之罪,而儁耉別無辨詰自明之辭,同坐聽者皆是儁耉而非益廉,此說之傳,亦已藉藉,其間是非,明若觀火,而同僚必欲竝擧論罪,其意所在,實未可曉,儁耉遞職已久之後,適見其時禮曹堂上,若以不避其迹之嫌,而往見爲非,則分輕重論啓,亦或一道,故臣以推諉之事,雖非出於己,而到處發明之事,與彼一樣,則信如所視,而一則出於己而推諉於人,多般費辭,到處缺三字則非己所發,而又無費辭發明之事,是非之端懸隔,則何可比而同之?臺閣所論,務從公論,是非如此,則公論亦自有歸,決不可一體論啓之意答送,則同僚又以一體論啓不可,則差等論之,亦未不可,而罷職之外,更無差降之律爲辭,謂無差降之律,而不分輕重,混同論罰,則不但是非之顚倒,其在公議如何哉?臣意如此,故答以一體論之,旣云不可,而又無差降之律,則舍其輕而論其重,未知如何,雖爲自明之言,亦不可與出於己,而推諉同僚者,同其罪罰,況無費辭發明之事,則何必論啓云爾,則今朝同僚,又以差等論罰,亦涉苟且爲辭,而臣之所見,何可中變也?相持商確,本欲是非之不謬,而起此閙端,臣實惜之,大槪請推,元非大段之事,少無利害於其身,而猶且推諉於同僚,則況於利害之際,其心何所不至?益廉推諉之說,固非一二處所言,而至於稠中面斥儁耉,以爲實其事之地,其情態可惡之狀,孰不洞知而駭憤哉?今日益廉之論,出於公議之所共,而儁耉則其在士夫之間,旣不爲推諉之說,面對益廉,亦無發明之事,而且日久之後,往見禮曹堂上,勒定推諉之罪,竝與益廉而同論者,寧有是理哉?臣於兩人,少無彼此,實出於公是非,而未免僚議之矛盾,何敢自以爲是,而一刻仍冒?請命遞斥臣職。答曰,勿辭。
吳挺緯啓曰,掌令鄭繼胄,再啓煩瀆,退待物論矣。傳曰,知道。
以今月二十四日晝講擧行條例,傳于李正英曰,多有未盡處,察改事。
李正英啓曰,以今月二十四日晝講時擧行條例。傳曰,多有未盡處,察改事,命下矣。李時昉所奏之事,多有斗斛之數,實難詳悉,故退出之後,問議于李時昉,其所陳啓之事,一一記書。雖或有枝梧之省略處,似無疏漏之事,其他則臣所啓也,而下敎如此,不勝惶恐而已。今已夜深,待明朝,更爲問議于李時昉以啓乎?傳曰,依啓。
左議政沈之源三度呈辭,不允批答,王若曰,再批勉留,悶左右之如失,三章乞退,愧誠意之未孚。固宜深思,玆用多誥。念小子獲戾於上帝,而今日降割于我家。慕切羹墻,痛喬山之已閉,憂深堂搆,撫大寶而靡安。嗚呼此誠何時,危懼若隕深谷。尙賴匡救之力,庶濟多艱,苟無老成之人,誰與共理。矧卿以兩朝際會之盛,於予有東宮輔導之功。故自纘承之初,倚毗益篤,凡所設施之際,大小悉咨。麾不去招不來,豈但朝野之望,川作舟金作礪,實叶股肱之良。何意仰成之辰,乃有丐閑之請?機務實煩於調護,想勞悴之旣多,榮衛縱愆其微疴,恃精力之猶健。況大臣去就之重,非若小官,追先王知遇之深,庶輔寡德。顧今災異之孔慘,政宜上下之交修。缺三字示警疊臻,若爲消弭,右台之告休相缺三字經綸,亟斷來章,以副至意。於戲,義同休戚,敢曰在我不知,身佩安危,何忍棄予若浼。所辭宜不允,故玆敎示,想宜知悉。弘文館應敎李時術製進
弘文館副提學兪棨疏曰,伏以狗馬之臣,素有痼疾,陳力就列,揆分望絶,猥被國家罔極之恩,惶恐隕越,不敢言病,奄遭天崩之痛,益無生存之念。推以盡悴顚仆爲限,而職忝近密,適當講筵之初,開區區賤忱,徒以瞻望淸光,小伸芹曝,爲至榮極幸,而不自料精力殫竭,大病已生,危惡之症,猝發於登對之日,疝冷逆上,舊風挾動,心腹隔塞,手足戰掉,不能少待講畢,徑先退出,咫尺威顔,法筵方開,是何等嚴肅之地,而儀貌顚倒,罪合萬死,不意聖慈,曲垂矜恤,命賜藥物,問其死生,臣誠感激,涕淚沾膺,益恐非義之恩,更促垂死之命也。臣之病狀,一至於此,而所帶職任,俱非閑漫,不可一日曠廢,伏望天地父母,俯賜諒察,特遞臣本職及備邊司副提調,承文院副提調之任,仍治臣臨講徑出,瀆亂朝儀之罪,不勝幸甚。臣無任崩迫戰灼之至,謹昧死以聞。答曰,省疏具悉。爾其勿辭,調理察職。
弘文館校理成以性疏曰,伏以臣,家禍連仍,數年以來,七遭同氣孫侄之喪,子女三人,亦相繼殞沒,慘切痛悼之中,頑喘猶存,遽聞賓天之音,蒼黃上來,奔走於哭班之後矣。去九月一子又死,千里聞訃,心腸潰亂,無人看顧,尙未掩土,而因山之前,不敢下去,晨夕供務,日夜含痛而已。今則成事已缺二字行亦還,敢冒萬死,仰呼於天地父母之前。伏乞聖慈,特垂憐恤之仁,遞臣職名,俾得歸窆,不勝幸甚。臣無任痛迫祈懇之至,謹昧死以聞。踏啓字下。
上御夜對廳晝講。特進官李時昉,吏曹判書宋浚吉,同知事李一相,參贊官李正英,侍讀官李時術,檢討官趙胤錫,正言尹趾美,武臣堂上鄭傅賢假注書李世華,記事官魚尙儁·宋昌入侍。李時術曰,小臣重患寒疾,失音已久,不能侍讀,使下番進講何如?上曰,依爲之。宋浚吉曰,第二章第三章,同義,不可分而二之,今日先講第一章,第二章三章,則明日合講何如?上曰,然則一二三章,今日合講,可也。趙胤錫曰,三章時未傅吐,何以爲之?李一相曰,務精不務多,今日則先講第一章,昨日所講之文,如有未盡處,更爲論講,可矣。上曰,然則,依爲之。李時術曰,吏判方今入來,而本館官員,則只進音釋,文義則吏判獨爲對之,可矣。上曰,諸員皆入之意,欲其各陳聞見,何必吏判獨當爲之?宋浚吉曰,昨日所講之文,極其浩繁,未知其已領會乎?上曰,昨日所講,雖未多讀,然凡書讀之愈多,則其義漸未曉矣。宋浚吉曰,凡讀書之時,初若曉然,多讀則未詳,此謂好消息也。且昨日人心道心之說,未盡陳達,今又粗陳焉。凡人之氣,有淸濁粹駁,故人之本性皆善,而不能無賢愚之異,其氣之所使然也。人心屬於氣,道心屬於理,人心之說,昨以飮食衣服陳達,而不特此也。喜怒哀樂凡男女事物,皆本於人心,以四端七情言之,則四端屬於道心,七情屬於人心,四端者,七情中之事也。孟子論四端而判言之者,蓋剔出七情中之最善者言之,七情,人心道心之摠名也。七情之發,誤入而不得其中,此儒家之大患也。中者,李滉·奇大升,多有七情四端之論,而李滉則四端七情,欲分而二之,近者李珥·成渾,講明此義,有明白著述之書,自上不可不覽也。凡書中奧義,怳然有得其要領者,然後下之所達,方可釋然解悟矣。趙胤錫曰,不獨此也。凡讀書時,或有未盡處,則留心詢問,可也。宋浚吉曰,道統之說,上自伏羲,傳于諸聖,而至宋朝,朱子·兩程,皆得傳受,蓋其淵源一脈,所從來遠矣。言訖,趙胤錫,進講中者不偏不倚,至道之大原出於天,亦此意也。一遍訖,上亦受而讀之。趙胤錫曰,不偏不倚者,謂無過不及,已發之中,此釋中庸至義也。宋浚吉曰,中有二義,不偏不倚,心之未發也,無過不及,心之已發也。此不偏不倚之中,涵養於心,然後發於事者,無不得其中矣。先儒多以不偏不倚,無過不及之中,分其已發未發,各有二歧,而朱子合而言之矣。李時術曰,不偏不倚之中,包無過不及之中矣。李一相曰,有體用之異,其義則一也。上曰,存於心者,不能不偏不倚,則蔽於外而得其中者,未之有也。李時術曰,旣不得不偏不倚,則豈無過不及之差哉?宋浚吉曰,所謂中庸云者,非中外有一庸也。中者自是庸,庸者自是中,以人事言之,則飮食衣服,所謂庸也。以人倫言之,則父子君臣所謂庸也,而合而言之,此是中也。且釋氏之離群絶俗,無父子君臣之義者,非所謂中庸之道也。趙胤錫曰,朱子云,由其平常,故可常,而亦可易,蓋釋平常之義也。此孔門傳授心法,而中散末合,其理無窮矣。宋浚吉曰,道之生,久矣。異端竝起,故子思恐其差也。筆之於書,以授孟子,孟子七篇中,道之淵源,皆出於中庸,始言一理,中散爲萬事,亦可驗於孟氏書矣。蓋中庸大體,自體而用,自用而體,終歸於無聲無臭,此所謂退藏於密者也。上曰,密字之義,何義也?宋浚吉曰,極其要約之謂也。蓋中庸以誠爲主,理一而分殊,論語之一而貫之,皆本於此,而至近易見者譬之,如貫錢焉。錢雖千萬介,以一線貫之矣,此理詳盡於西銘。楊龜山嘗讀西銘曰,此中庸之至理也。且夫性字之義,從心從生,命與性一也。譬之則命者,朝廷之差除也,性命者,如吏部察吏部之事,兵部察兵部之事之類也。性與命者,程子之言,朱子取而論之,常用玩味,蓋本性無不善,故此言爲至理之妙矣。天地之間,理與氣,元不相離,形者,氣也,用者,理也,有物有則之言,至矣。夫物者,氣也,則者,理也。理譬則人也,氣譬則事也,人之行,未嘗不乘事而行矣。我國先正臣鄭汝昌,以氣以成形,理亦賦焉之語爲疑,李珥發而明之,以開來學。李時術所達,蓋本於此矣。上曰,萬物化生,主於氣,而非氣之使於理耶?宋浚吉曰,聖敎至當矣。人物之生,各得其所賦,仁義屬於陽,義智屬於陰,而陽德健,陰德順矣。健順五常,各有其得,而摠言物者,凡物皆得一端之理,故虎豹之父子有親,蜂蟻之君臣有義,雎鳩之夫婦有別,以草木言之,先儒之論,草木亦得仁之一端者,爲草木斫之則死,滋之則生,生氣者,所謂仁也。上曰,五行之中,信者,屬於何?宋浚吉曰,信者,皆屬於五行中矣。夫道者,路也,父子之仁,君臣之義,所謂其性之自然也。至於物也,牛耕而馬騎,犬吠而鷄鳴,亦其性之自然也。論語謂老者安之,少者懷之,朋友信之。先儒釋之曰,老者之所以安,少者之所以懷,朋友之所以信,皆有其道矣,此言信矣。李一相曰,草木之性,亦如是,理與道一,而用之則異矣。趙胤錫曰,品節者,人之所當行者,品節而行之謂也。宋浚吉曰,古人有其親死者,終身衰絰。又有其親,朝死暮歌者,此所謂過不及也。是以聖人制作三年之喪,所謂品節之也。聖人敎人,非上下中外高遠難行之事矣,因人物之所當爲,而使之由之,此敎人之法也。董子所謂道之大原出於天,蓋本於此矣。李一相曰,所講之書,不在貪多,須要識得至妙,吏判所達之言,潛心體念,可矣。上曰,擇其七情中之善者,爲四端耶?宋浚吉曰,七情皆有四端,聖學輯要中,此論甚詳明矣。自上詳覽默會則可識其端矣。且夫發於人心,皆適於義,則終歸於道心,先儒所謂自人心便是道心,自道心放出,便是人心,此言甚好矣。聖上之所當省察於日用行事,動靜云爲之間,時少忽者,缺一字若此得身處多矣。趙胤錫曰,缺一字一端而詳問,則大有裨益於聖學矣。上曰,以訓意見之,品節之義,似修治之義,事物當行之理,與修治而行之耶?宋浚吉曰,父則斬衰,母則齊衰,至於期功緦麻之類,皆所謂品節也。國之尊賢育材,各當其用,亦品節之義也。佛家所謂發大願,將家所謂建大策,吾儒立志之義也。此志先立,然後施於學問,而學問益明,施於政治,而政治益修,誠願殿下,以立志二字,一念不懈焉。李一相曰,宋浚吉所達,最爲切實,而進講中庸之第一工夫也。上曰,彌六合之義,何意耶?宋浚吉曰,彌亘之謂也,道之至妙初無形,而及其大也,彌滿於六合矣。遂掩卷。李時昉進曰,兩湖大同量減事,登對時更稟事,傳敎矣。全南沿海大同上年餘米,頗有餘儲,猶可量減,且忠洪道大同,亦不可不減,而但丁酉戊戌兩年,多數減捧,餘儲無多,當觀今年由結之盈縮,有所量度爲之。上曰,前年所減幾許耶?李時昉曰,前後通一道所減,或二斗或三斗,而上年則沿海被災九邑,減五斗,尤甚七邑,減七斗,忠洪一道,二萬四千石許矣。上曰,今年亦不可不減矣。李時昉曰,今年田穀尤甚缺二字新化之初,不可無變通減捧之道矣。宋浚吉曰,卽今形勢誠可悶矣。去年則國有餘儲,故減捧雖多,而國用亦繼,今年則失稔有甚於前,而國儲忙然,雖欲盡力爲之,無措手之地矣。然而其不可及處,則當各別講究爲之可矣。李時昉曰,丁酉·戊戌兩年則國儲頗多,故多數減捧,而至於今年則以前年免減之故,各處用度不足,自京量減用度而後,可及於外方民間矣。臣之所管者,江原·京畿·忠洪·全南四道大同,而工原道則元結不過七千結,而收米堇至七千餘石,今年通嶺西·嶺東前後所減者,一千一百餘石,京畿春等收米及全南大同,亦有量減之擧,而至於忠洪道,則旣無餘儲,不敢豫定量減之數,此甚可慮。宋浚吉曰,前年不至甚凶,而尙且減之,況今年乎?李時昉曰,三南·京畿,比他道稍强,而田穀則全棄矣。宋浚吉曰,田結失稔之中,木花尤甚無形,且民田未給災處頗多,故生民以是爲悶矣。上曰,災傷覆審今已爲之,何無給災處也?李時昉曰,田則一年所種食,或黍或粟或豆太不一耕種,故自前不給災,而今若量減賦役,則亦可以慰悅民心矣。大同量減事,全南道則旣已行之,忠洪道則量減與否,尙未定奪,其所減之數,姑先書啓以入乎?上曰,可減之數,量計啓稟似當矣。前年旣已減之,今年亦不可不減,各其物目之下,某物雖不捧,可以繼用,某物則捧之,可以繼用之意,詳細開錄以啓,可也。李時昉曰,前年則本道應納大妃殿各殿進上物膳,校書館冊紙,軍器寺貢物歲幣上木次木正布,月課軍器春秋軍兵操鍊時犒饋之物,亦爲權減,故其數甚多矣。宋浚吉曰,前年以八路凶荒之故,自上累下優恤之典,況今嗣服之初,民皆翹首以望至澤而歲歲凶歉,又未若此時之甚者,凡所便民之事,不可無別樣變通之擧矣。上曰,所減之數,詳細啓稟於榻前,而領議政及句管堂上,同參稟定,可也。李時昉曰,自前若値凶歲,則各道月課軍器,例爲停止,而今年則江原·咸鏡等道,旣以減停,他道則仍存,且軍兵合操,以原數有犒饋之米,而上年亦爲停止,今年三南冬操,雖已行之,明春則正當飢饉,依上年例,停操似當矣。上曰,今年冬操已行與否,政院詳考以啓。李時昉曰,今年田穀失稔之中,豆太尤甚無形,至於種太,無路辦得,明春所納太,亦何從出乎?民間以是極以爲悶矣。李一相曰,田穀之失稔,畿田尤甚,至於種太之事,極可慮也。李時昉曰,此必有變通之道,而後民可得以支保,若用畫一之法,使之依例備納,則民無措手足矣。上曰,此亦大同稟定時,同爲變通,令該曹稟處。宋浚吉曰,小臣待罪銓衡,今幾日月,意見昏滯,才識魯下,雖未能甄拔人才,以爲一時之用,凡開政府,逐日趨參,是實職分之所當然,而缺三字尙未差愈,閉戶縮伏,晨朝不能出頭,故至於今日之政,亦未進參,惟是經筵一事,莫重大擧,故僅得扶病入參,不勝惶恐,若此而長帶職名,以重瘝曠之誚,則不惟臣之分義,有所未安,其在國家,亦何有絲毫之所益乎?亟遞此職,置之閑地,使得出入於筵席則幸矣。上曰,吏判缺二字病故,則不得參坐政廳,例也。非獨今日,何未安之有?唯當調保氣力,以爲永肩之地。尹趾美曰,勅使時,自宣惠廳例給站米於畿甸各邑,其數頗優,萬無不足之患,一尾魚一首鷄,固不當責出民間,而各邑守令中,或不體朝廷之意,站上所用之物,竝皆懲責於飢民者,比比有之,果如所言,則此不過以其站米,爲肥己之資,而有此橫斂之事,極可寒心,不可無痛懲之擧,請令京畿監司一一査問後,如有現發,則論以重罪,以爲懲後之地。上曰,令本道嚴査處之。李時昉曰,站上所用之米,主管分給各官,而其中守令,有工有拙,或有以此裕用者,或有不足者,蓋是見欺於官吏之致,而至此者多矣。上曰,勅使宣聲,到卽給之耶?李時昉曰,然矣。上曰,國家定給之意非偶然,而或爲肥己之資,或爲見欺於官吏,橫懲於民,事極駭矣。李正英曰,朝者麟坪大君山所曳石時,到防軍定給事,命下矣。本院欲爲啓辭,而開筵迫臨,故臣入侍以達矣。自上奉承先王友愛之意,經紀其家事,有此給軍之事,此是聖德之事,若無大段之弊,豈敢有此所達?第念到防軍,例於此月二十五日,兵曹逢點,開月初一日立番,其間日字,不過四日,而一日程使役,則遠地立番之軍,不亦怨乎?且下番軍仍番,而至於給糧,則渠等亦以爲感,而當此苦寒,兩朔立番之餘,非但歸思日催,曾見軍士下番時,皆作鬼形,何忍復爲使役?李一相曰,自前到防軍,例用於京中修理,而亦云不可外處,則元無赴役之事,況今渡江赴役,尤甚不可也。宋浚吉曰,至於到防軍事,臣亦於先朝,有所陳達,而雖城中使役,非不得已,而況渡江赴役,決不可爲,非但此事,日後切勿開路,可矣。李正英曰,纔經山陵之役,自上必以定給畿軍爲難,有此下敎,而到防軍則決不可役,如不得已則以近處煙家軍,隨便定送,似或無妨。上曰,浮石軍定給事,先王有意未果矣。今不可不給到防軍事勢如此,則令京畿監司役軍容入數,問于本家,以近處煙家軍定給。趙胤錫曰,夕講則以通鑑稟定,而舊件改粧以入,殊甚未安,何以爲之?上曰,舊件通鑑,改粧以入。李正英曰,掌樂正李惟泰,初則以不得尋知所在處,不能請來入侍之意,敢啓矣。卽者下使來言,以病不進云矣。臨罷,上命李正英曰,李惟泰,差病後使之持疏入侍,可矣。遂罷出。以上燼餘
上在昌德宮。停常參,只晝講。
夜一更二更,有霧氣。
趙珩啓曰,明日常參·經筵,取稟。傳曰,停。
吳挺緯啓曰,掌令鄭樸·鄭繼胄,持平閔周冕,避嫌退待,持平閔光熽,未肅拜,大司憲尹絳,呈辭受由,執義李壽仁,在外,今日以監察茶時之意,敢啓。傳曰,知道。
正言尹趾美啓曰,昨者憲府多官,以金益廉·黃儁耉等,竝皆引避,臣有不敢處置之嫌,略陳當初曲折,而掌令鄭樸避辭缺二字其家,費辭發明,互相推諉云者,蓋指臣父缺三字益廉則果爲抵書於臣弟,實主其論云云,而元無發明推諉之言,且無來見臣父之事。儁耉則來見臣父,而亦無自辦之語,其間實狀,不過如斯,而事由臣家,故臣之避辭中,不敢不從實陳達矣。卽者掌令鄭樸,持平閔周冕,以此竝避,臣何敢晏然?請命遞斥臣職。答曰,勿辭。
洪葳啓曰,正言尹趾美,再啓煩瀆,退待物論矣。傳曰,知道。
持平閔周冕啓曰,金益廉·黃儁耉,互相推諉發明之說,傳播於縉紳間,久而未已,公論所在,蓋不可置也。臣旣惡其不美之習,而適見同僚發簡之論,意見相符,欲一糾劾矣。卽見正言尹趾美再避之辭,與臣所聞,有相左者,臣切訝焉。益廉之面攻儁耉,儁耉之往見禮官,俱有冒嫌之失,則物議之非斥,烏得免乎?同僚旣已引避,臣亦不敢晏然,請命遞斥臣職。答曰,勿辭。
吳挺緯啓曰,持平閔周冕,再啓煩瀆,退待物論矣。傳曰,知道。
掌令鄭樸啓曰,金益廉·黃儁耉,互相推諉發明之說,傳播縉紳,不勝其藉藉,故臣之欲論者,實出於公議之所在也。伏見正言尹趾美引避之辭,拈出臣避辭中措語,初出於中間傳說之誤,信斯言也,士夫間如彼相傳之語,皆可謂出於誤耶?稠人廣坐之中云云之說,又何從而出耶?雖以不美避辭見之,儁耉之往見禮官,信不虛矣,迭往其家云者,蓋出於此耶?臣竊訝焉。臣新入言地,旣有所聞,不能不慨然於不美之習,欲一相糾,妄有所論,趾美避辭,如是相左,臣何敢自以爲是,晏然仍冒?請命遞斥臣職。答曰,勿辭。
吳挺緯啓曰,掌令鄭樸,再啓煩瀆,退待物論矣。傳曰,知道。
正言朴增輝啓曰,掌令鄭樸,持平閔周冕,掌令鄭繼胄,正言趾美,竝引嫌而退,始旣同辭,終乃推諉,則不美之習,欲爲相糾者,深得臺閣之體,初雖持難,後書謹悉,則何害於愼重之意?分別輕重,亦自有見,商確往復,元非立異,旣有所嫌,不敢處置,勢所固然。請掌令鄭樸·持平閔周冕·掌令鄭繼胄·正言趾美,竝命出仕。答曰,依啓。
正言尹趾美啓曰,憲府多官,擧皆引避,本院當爲處置,而其所論中金益廉·黃儁耉等事,初有干涉於臣家,不得不略陳曲折,向者以因山擇日之事,憲府請推禮官,其時臣父臣絳,方任宗伯之長,而適有身病,不得隨參於擇日之會,故被推,自有當該堂上,其後臣父,以看山事,累日在外,間或入來,旋卽出去,一日金益廉,抵書于臣之同生弟,略及論啓曲折,蓋益廉,卽臣父之七寸姪也。錯認臣父,當其推考,而以一家之親,實主其論爲未安,別無推諉於黃儁耉之語云,而此時臣在畿庄,臣父亦在外任,未見其書也。看山旣畢,臣父在家之日,儁耉適到臣父家,一二說話間,雖及禮官請推事,而全無自辨之語,今此臺臣避辭中,迭往其家,費辭發明,互相推諉云者,初出於中間傳說之誤也。臣父亦曾聞之,尋常慨歎矣。大槪,無論是非,其事初出於臣家,而輾轉至此,則臣於此論,實有所嫌,決不可處置,請命遞斥臣職。答曰,勿辭。
吳挺緯啓曰,正言尹趾美,再啓煩瀆,退待物論矣。傳曰,知道。
傳于洪葳曰,田結給災與凡公事,雖啓下,後日戶判面稟後,更爲回諭事,分付該曹。
洪葳,以戶曹言啓曰,判書臣許積,自九月以來,病勢深重,不得察任,前後啓下公事,待判書出仕後回諭之意,入啓允下後,國葬臨時,始爲出仕,而都監事急,仍有迎接都監策應之事,本曹諸事,無暇兼察,而舊疾添重,今又呈告,許多啓下公事,久未覆啓,事勢如此,而積滯可慮,不得已時急公事,就議于判書處,爲先覆啓以入之意,敢啓。傳曰,知道。
李正英,以兵曹言啓曰,當日私奴鍾金稱名人,自宣仁門入來,差備門外擊錚,極爲駭愕,令攸司囚禁治罪。同門守門將任時俊,常時不能禁斷,以致闌入,亦爲非矣。請推考。傳曰,允。
洪葳,以弘文館言啓曰,新除授校理李翊,時在全南道扶安地,經筵入番事緊,請斯速乘馹上來事下諭何如。傳曰,允。
傳于洪葳曰,今日經筵停。
洪葳,以敬慕殿忠義,以入番宗室意,啓曰,本殿參奉具文洙罷職,參奉韓後相,今方入直,而近日重得傷寒,扶病察任矣。自夜間病勢尤重,依己丑年例,本殿忠義一員,使之姑爲代察,而非但事甚苟簡,祭享重地,不可久曠。罷職參奉代,令吏曹斯速差出,使之察任何如?傳曰,允。
李正英,以備邊司言啓曰,咸鏡監司趙啓遠狀啓所陳移邑移堡之事,事係重大,必須會議商確,然後可以定奪,而左右相方在呈中,待其出仕,覆啓之意,敢啓。傳曰,知道。
傳于李正英曰,麟坪大君山所曳石時,以京畿近處煙家軍,定送事京畿監司處,直爲下諭。
右議政四度呈辭。傳曰,安心調理。以上燼餘
上在昌德宮。停常參·經筵。
夜一更三更,有霧氣。五更,白雲一度如牽,起自坤方,直指東方,長竟天,廣尺餘,漸進艮方,良久乃滅。
下直,延日縣監吉瑞。
藥房都提調臣鄭太和,提調臣趙珩啓曰,日氣陰寒,伏未審夜來,聖候何如?昨有停筵之命,或有未寧之候乎?臣等無任憂悶之至。且中宮殿氣候,今已快復耶?伏慮未弛,敢來問安。答曰,有髮際之候,而不至大段,勿以爲慮,內殿症候,別無所患矣。大妃殿問安。答曰,知道。中殿問安。答曰,幾至差愈。
政院·二品以上問安。答曰,勿爲問安。
藥房再啓曰,伏承批答之敎,伏審有髮際之候,臣等不勝驚慮之至。雖不至大段,不可以微小而忽之,卽爲入診後,議定鍼藥宜當。補中益氣湯,今日是劑入日次,而此時此藥,恐未合當,更爲觀勢劑入何如?答曰,依啓。不至大段,勿爲入診。
吳挺緯啓曰,明日常參·經筵,取稟。傳曰,停。
領議政藥房問安時,以承傳色口傳啓曰,三昨筵中諸臣,陳達時御所連有災異,不可不移御之意,則自上特稟之於慈殿後,詢問于諸大臣,而今過多日,尙無傳敎矣,臣等不勝煎鬱,敢此申稟。答曰,爲予一身,雖有大於此者,固當不動,而奉侍兩慈殿,予不能自由,遣史官問議于諸大臣而右參贊處,亦爲一樣問議。
右議政鄭維城四度呈辭。傳曰,安心調理。
吳挺緯啓曰,大司憲尹絳,呈辭受由,執義李壽仁,在外,掌令鄭繼胄·鄭樸·持平閔周冕,避嫌退待,持平閔光熽未肅拜,今日以監察爲茶時之意,敢啓。傳曰,知道。
吳挺緯,以司僕寺官員,以提調意,啓曰,本寺各掌中判官之任,日取爲緊重,而判官韓翼文,身病已久,累次呈狀,若待其三旬限滿,則廢棄職事,誠爲可慮。判官韓翼文遞差,其代,後政差出,而不得其人,則所關非輕,令該曹十分擇差,何如?傳曰,允。
掌令鄭繼胄啓曰,臺閣論人之道,必詳必審,且循一時之公議,然後可免失實之責矣。金益廉·黃儁耉之事,是非懸殊,公議已定,而掌令鄭樸·持平閔周冕等,不辨是非,不有公議,竝擧論劾,物議譁然,況閔周冕前避之辭,旣曰出於己而推諉於人,與怒其推諉而不能無辨者,輕重雖殊云爾,則其間是非,非不知之,始離終同,旣涉苟且,而昨日見再避之辭,缺三字異辭,語不成說,臺閣之事,豈容如是乎?臣之同僚之避,旣因前事,則臣不可獨爲晏然,亦何敢處置乎?請命遞斥臣職。答曰,勿辭。
吳挺緯啓曰,掌令鄭繼胄,再啓煩瀆,退待物論矣。傳曰,知道。
正言朴增輝啓曰,臣於病伏呈告中,憲府多官,擧皆引避,本院僚席一空,不得不冒出處置,而槪見正言尹趾美避辭,與憲府諸官之言,多有不同。臣於此,不能無疑訝之心,而凡處置之規,只缺五字有所立落,不可以贅語添入,故敢以臆見,循例處置矣。今者憲府多官,又爲引避,臣處置乖當之失著矣。不可晏然仍冒,請命遞斥臣職。答曰,勿辭。
吳挺緯啓曰,正言朴增輝,再啓煩瀆,退待物論矣。傳曰,知道。
洪葳,以弘文館言啓曰,兩司竝爲引避,本館當爲處置,而在外同僚,以病或有不進者,或有呈辭者,而所患不至大段云。應敎李時術,副〈?〉宇亨·修撰安後說,卽刻牌招,同議處置何如?傳曰,允。
以義城居柳得民·安應緝及寶城居崔致回,慶州居缺四字義男上言,傳于吳挺緯曰,此上言各道三度之極邊處也。裹糧上來,見阻違格,情事可矜,違格勿施。
以居昌居幼學金景信妻韓召史上言,傳于吳挺緯曰,女人未解文字,違格之處,似難知之,違格勿施。
備忘記,右議政鄭維城子弟中一人,六品職除授,奴婢七口,田三十結。副使同知柳淰,加資,奴婢五口,田二十結。書狀官鄭榏,加資,奴婢四口,田十結賜給。堂上譯官張炫,加資,奴婢中一口,田三結賜給,別有周旋之事,缺三字爲除授。朴由炁,加資,奴婢一口,田三結賜給,缺二字通事,李承謙·尹孝金·押物通事金時良·淸譯金興益,竝加資。軍官折衝尹垓,前縣令任湜,前司果具楨·金復立·金振翼·梁興善,各熟馬一匹。寫字官朴惟謙,醫員尹浻吉,各兒馬一匹賜給。
吳挺緯啓曰,以臺諫有闕,旣已稟政,而二十九日國忌,二十八日齋戒日,只有明日,承旨有闕,廳中位不當,政事何以爲之?敢稟。傳曰,明日爲政,承旨差出。
吳挺緯,以兵曹言啓曰,各處派定軍士等處,空石畢分給之意,敢啓。傳曰,知道。
吳挺緯,以禮曹言啓曰,曾前三名日方物停罷之時,濟州則結弓獐皮二十張,織毛馬粧一部,竝爲依例封進矣。今番則只封弓袋筒箇,而獐皮馬粧,不爲封進。大槪本州方物,與他道監兵營有異,此等三種之外,無他封進物種,弓袋筒箇,則雖在外物椒減之所當依處敎,他道一體封進,至於獐皮馬粧,則應在權減不缺二字中,而在前亦爲依例封進,未知其缺二字此不封之意,必由於行會停罷之故,而自前封進之物,則今闕封進,亦欠事例,使之追後封進何如?傳曰,依例爲之。以上燼餘
上在昌德宮。停常參·經筵。
卯時,有霧氣。辰時,有霧氣,日暈右珥,暈上有背,色內赤外靑。申時,日暈。
藥房都提調臣鄭太和,提調臣吳竣,副提調臣趙珩啓曰,伏未審夜來,聖候何如?髮際所患,今亦一樣乎?中宮殿氣候,已得如常乎?臣等憂慮耿耿,敢來問安。答曰,知道。內殿症候,旣已平復云矣。
中殿問安。答曰,無事。
藥房再啓曰,因入診醫女之言,伏審慈殿症候,卽與諸醫官相議,則人蔘羌活散,加紫蘇葉·荊芥穗·乾葛各一錢,先進二貼,更觀氣候宜當云。且自上所患右額上小疹,乃是上熱之致,宜用疏散之劑,連翹敗毒散三貼進御,而大黃膏,塗付當處亦當云。竝爲依此劑入,何如?大妃殿問安。答曰,知道。
政院,大妃殿·大殿問安。答曰,知道。
二品以上,大妃殿·大殿問安。答曰,知道。
吳挺緯啓曰,二十九日國忌,二十八日齋戒,來十二月初一日朔祭,此三日視事,頉稟。且初一日輪對爲之,而以朔祭亦爲頉稟。傳曰,知道。
左議政沈之源五度呈辭。答曰,安心調理。
李正英,以備邊司言啓曰,膺連領去譯官洪舜乾上送手本,及禮部文書謄本,竝爲封入,以備睿覽之意,敢啓。傳曰,知道。
有政。
吏批,以李殷相爲承旨,李之馧爲掌令,李敏迪爲吏曹正郞,丁昌燾爲兵曹正郞,睦來善爲校理,金萬均爲副修撰,金益烈爲司僕判官,鄭昌徵爲司饔主簿,李光載爲楊州牧使,李旰爲機張縣監,李壽仁爲典翰,吳尙爲鏡城判官,鄭瀁爲金溝縣令,睦兼善爲副應敎,李垕爲執義,李敏章爲禁府都事,韓晉明爲敬慕殿參奉,許堉爲西部參奉,金以鏡右通禮,李延年爲獻納,李日廣爲軍資主簿,右通禮鄭榏,今加通政,宋昌爲奉敎。
兵批,判書鄭致和未肅拜,參判南老星病,參議李弘淵病,參知權諰進,右承旨李正英進。
兵批,以嚴鼎耉·趙必達·李壽昌·金以鏡·鄭韺·李惕然·李畛·尹善道·李益達缺四字李璞·李後吉·金汝溫·李敏發·吳世彦·缺二字得·趙澤·權侙·黃應都·朴眞元·李忠伯·奇俊獻·申緝·盧濈·朴宗寧·徐尙卨·南斗柄·南龍翼·朴浻·鄭好信·鄭倜·鄭繼胄爲副護軍,洪葳·成以性·姜鎬爲副司直,吳始壽爲副司果,同知柳淰,今加嘉義,告訃使加資事,承傳。
吳挺緯,以禮曹言啓曰,卽接健元陵·顯陵·穆陵參奉所報,則新陵禁伐境界,尙未分定,當有分守之擧,舊穆陵未遷陵之時,四陵境界,已有分守之限,新陵卽舊穆陵近處,則依前四分看守乎?速爲處置,使之各其境,專委看護,礪無推諉之弊云。新陵分守禁伐之事,當有一定界,缺二字不可只憑陵官所報,泛然分定,發送本曹郞廳,四陵參奉眼同,諒其步數,均齊分授後,書啓之意,敢啓。傳曰,知道。
吳挺緯,以吏曹言啓曰,來十二月初一日,行宗廟·寧陵·敬慕殿朔祭。初九日,行社稷·宗廟·南別殿·寧陵缺三字臘享大祭長陵忌辰祭,一時稠疊,各司官員,除公頉老病人,萬無推移塡差之路。不得已依前例,常時不爲差祭之員及武臣兼宣傳官,通融塡差,獻官塡差之員,亦爲絶乏,刑曹禁府堂上,竝爲塡差之意,敢啓。傳曰,知道。
持平閔周冕啓曰,臣於昨日,伏見掌令鄭繼胄引避之辭攻斥臣身,不遺餘力,臣竊駭嘆,未曉其意也。臣之前後避辭中論兩人,尙有含默不盡言者,蓋以同朝之義,雖有相規之擧,不當遽加以迫之辭也。今者酷被同僚之詆劾,不得不冒死自列,而兼以彼此所聞及涇渭於中者,敢復略陳焉。禮曹堂上推考之論,初出於金益廉,而又加從重之律,造成峻論者,黃儁耉之言也。推諉於儁耉者,未必不以此執言,而至有面斥於稠中之事,則其心所在,誠極可駭,而爲儁耉者,但當羞與相較,杜門齚舌,則庶幾有古之君子逡巡退讓之風,而推諉之責,自有所歸,所謂紛紜之說,不旬月亦可以消磨矣。儁耉不此之思,乃反怒其推諉,欲自辨明,往見禮官,不避嫌疑,私書往復,示人爲證,搢紳之間,所語喧騰,加以親與之人,各相訾謷,右益廉者攻儁耉,右儁耉者攻益廉,轉輾乖隔,積成缺二字久而彌激,相規之擧,在所不已,而兩罪之論,烏可無也?夫謂是非懸殊者,一人偏有所失,一人全無所失之謂也。若謂益廉之所失,有甚於儁耉則可也。安得謂之是非懸殊乎?臺閣之論,主意旣同,則措語之差異,殊非所嫌,引避之辭,激而不以峻者有之,連啓之論,增減緊歇者有之,而未嘗以前後異辭,勒加罪案於缺四字鄭繼胄者也。臣以無似,參居言地,欲陳臺閤偸薄之習,而先自取侮,重致同僚之攻斥,決不可抗顔苟冒,以辱名器,而因此一事,再避不已,至於三瀆,臣誠慚懼,伏俟重罪。請命亟遞臣職,仍治臣罪。答曰,勿辭。
掌令鄭樸啓曰,凡臺閤論議,意見不同,則不得不引避,以俟公議,例也,而前掌令鄭繼胄,必欲自是己見,至以不分是非,不有公議等語,顯加攻斥,其亦異矣。金益廉·黃儁耉推諉之說,孰不聞之,而强爲區別苟且之論,有若爲儁耉立幟者然,臺閣事體,豈容如是?儁耉之往見,已有冒嫌之恥,若益廉之私書訟冤,以爲自明之地,益廉之抵書,固爲可駭,儁耉之簡示,亦豈非不美乎?其所以互相推諉之狀,於此益可見矣。至於此言,尹趾美不避其事,本由於其家之嫌,而爲多費辭分疏,至再不已,兩人之事,一如趾美之言,則今日公共之論,皆可誣耶?臣竊不自量,率意妄論,轉輾起閙,至於三避,瀆擾之罪,有不可逭,而旣被鄭繼胄之詆斥,同僚又以此引避,臣何敢晏然仍冒?請命遞斥臣職。答曰,勿辭。
吳挺緯啓曰,持平閔周冕·掌令鄭樸,再啓煩瀆,退待物論矣。傳曰,知道。
又啓曰,大司憲尹絳呈辭受由,執義李垕·持平閔光熽未肅拜,掌令鄭樸·持平閔周冕,避嫌退待,掌令李之馧在外,今日茶時,以監察爲之之意,敢啓。傳曰,知道。以上燼餘
上在昌德宮。停常參·經筵。
仁聖王后忌辰齋戒。
大妃殿·大殿,政院問安。答曰,知道。
藥房都提調臣鄭太和,提調臣吳竣,副提調臣趙珩啓曰,伏未審夜來,慈殿症候,比昨何如?人蔘羌活散,已進一貼,有和解之效乎?自上所患髮際小疹,今亦一樣乎?湯藥塗藥,竝皆進用乎?臣等不勝憂悶之至,敢來問安。答曰,慈殿症候,詳言于醫官矣。予之所患一樣,而頭部微疼之候差減矣。大王大妃殿·大妃殿問安。答曰,知道。中殿問安。答曰,無事。
二品以上,大妃殿問安。答曰,知道。大殿問安。答曰,知道。勿爲問安。
吳挺緯啓曰,大司憲尹絳,陳疏受由,執義李垕·持平閔光熽未肅拜,掌令鄭樸·持平閔周冕,竝皆引嫌退待,掌令李之馧在外,今日以監察爲茶時之意,敢啓。傳曰,知道。
又啓曰,右議政五度呈辭到院,而以國忌齋戒,留院之意,敢啓。傳曰,入之。
又啓曰,延陽府院君,以移御事,陳箚到院,而以國忌齋戒,留院之意,敢啓。傳曰,入之。
趙珩啓曰,右參贊宋時烈上疏批答,依傳敎當爲傳諭,而無他可傳之人,遣史官傳諭之意,敢啓。傳曰,知道。
金壽恒,以弘文館言啓曰,兩司多官,今又引避,本館當爲處置,而所見孤陋,在外同僚,前日牌招不進之員外,新除授副應敎睦兼善,校理睦來善,副修撰金萬均·洪柱三,明日待開門,竝爲牌招肅拜,使之同參處置何如?傳曰,允。
正言尹趾美啓曰,臣適忝諫職於此時,一避再避,至於三避,每隨憲官,同進同退,有若實有干涉者然,此臣之不幸也甚矣。鄭繼胄初避中有曰,金益廉於稠人廣坐之中,與儁耉相値,斥以其時發論之非。鄭樸初避中亦曰,儁耉且發益廉之私書,出示於人,以爲自明之地。以此觀之,則多人之費辭爭辨,不在於臣父之家,卽爲可知矣。鄭樸初若以此爲辭,而終有引避之事,則臣且當以禮官請推,嫌不得論置,循例引避而已。臣雖愚昧,豈敢贅一語於其間哉?竊見缺四字與鄭繼胄冒避缺三字獨曰,迭往其家,缺四字發明互相推諉,缺四字卽指臣父家之言也。其所云云,大非實狀,臣之欲明其不然者,理勢固然,則臣之非爲益廉·儁耉之地,亦可見矣。再避時,臣若明辨其曲折,則鄭樸論人之語,自歸失實之地,而憲府論議中,旣曰公論所在,則臣不欲改破其說者,蓋有所失,而閔周冕·鄭樸等,又以營救分疏,未免勒加譏斥,吁亦異矣。大槪,竊觀鄭樸前後避辭,則初未詳益廉·儁耉之爭辨,在於何處,而其意則必以爲旣有云云之說,則其發明之擧,應在於禮官之家,乃以迭往其家,費辭發明等語,張皇論列,而及見鄭繼胄與臣避辭之後,始覺其前言之非,其再避之語,則乃以迭往其家,費辭發明,一句之說,分而二之,拈出迭往二字,將爲符合於黃儁耉來見臣父之事,其言之苟且,不亦甚乎?鄭樸三避中,亦曰益廉抵書,儁耉出示,互相推諉云,則當初論時,何不以此爲辭,而白地侵及於臣父之家,其心所在,誠未可曉也。閔周冕則初避之辭有曰,甲者是乙之辭,有若眩亂是非,而今此三避,則怒於鄭繼胄,前後異辭之斥,又以營救之說,竝斥臣身,實非士大夫平正之論也。臣旣被多人醜詆,不可抗顔仍冒,請命遞斥臣職。答曰,勿辭。
李正英啓曰,正言尹趾美,再啓煩瀆,退待物論矣。傳曰,知道。
正言朴增輝啓曰,昨日掌令鄭樸,持平閔周冕,以見斥於同僚,先避退待,卽者正言尹趾美,又以被詆於鄭樸·閔周冕等,相繼引避,臣當處置,而第於此事,亦有不敢是非之嫌,而此實當初臣三缺七字兄也。缺九字愼審請出矣。缺十七字斥閔周冕,尹趾美而請出也。以旣有所嫌不敢言者爲辭矣。鄭樸則初不避其嫌,費辭分疏,斥趾美,兩人見斥,皆出於臣處置之餘,則及至今日。決不可更有所可否於其間,而因一相規之事,轉輾起閙,日事引避,瀆擾之罪,亦所難免,何敢晏然仍冒?請命遞斥臣職。答曰,勿辭。
李殷相啓曰,正言朴增輝,再啓煩瀆,退待物論矣。傳曰,知道。以上燼餘
上在昌德宮。停常參·經筵。
都提調領議政臣鄭太和,提調右參贊臣吳竣,副提調行都承旨臣趙珩啓曰,伏未審夜來,慈殿症候,比昨何如?人蔘羌活散,又進一貼乎?自上所患,漸有消減之效乎?臣等不勝憂悶之至,敢來問安。臣等伏念,髮際小疹,雖不至大段,大有妨於梳洗,明日朔祭,決不可親行,使之攝行宜當,令政院以此分付何如?答曰,慈殿症候,已言于醫官矣。予之所患,今已快差,無攝行之事,卿等勿以爲慮。王大妃殿問安。答曰,知道。
再啓曰,醫官等,以慈殿卽今症候,相與詳細論難,則小柴胡湯,合升麻葛根湯,加川芎·羌活·地骨皮各七分,連進三貼宜當云。依此劑入之意,敢啓。答曰,知道。
傳曰,大王大妃殿有感之候,聚會醫官。
副提調啓曰,伏聞大王大妃殿,有感冒之候,卽下醫官等聚會之敎,臣不勝驚慮之至,必須詳知症候而後,方可議藥,令醫女趁速入診何如?答曰,依啓。大王大妃殿問安。答曰,所患不至大段,勿爲入診。
再啓曰,今下症錄,與大王大妃殿勿令入診事,醫女處下敎之意,似無參差,故卽與諸御醫等詳議,則今此症候,雖不至大段,而蓋是感冒之候,和解之劑,不可遲緩,參蘇飮二貼,進御宜當云。依此劑入之意,敢啓。答曰,依啓。以上藥房都監謄錄
備邊司啓曰,卽接咸鏡監兵使馳啓,開市淸人先來者已到,而說稱淸人元數六百五十三名,馬一千二百二十匹,槖駝二匹,牛二十首出來云。人馬之多,未嘗有如此之時,以今凶歲,誠難接應,極爲可慮。趙啓遠狀啓末端所陳,欲使勅行飫聞而歸者,果有意見,枚擧知會于伴臣,令解事譯官,與大通官輩接話之際,言及今番人馬數多,今年北路凶荒,難於支供,喂馬穀草,亦無出處,本道諸官,坐待生事,罔知所爲之意,頻頻慣聞於彼耳。似或宜當,卽爲從撥上行文,何如?答曰,允。
義禁府啓曰,領議政所啓,今以慈殿症錄別定禁軍,從撥上馳送于柳後聖處矣。趙徵奎配在龍川,與柳後聖配所不遠,而徵奎年方强健,可以疾馳上來,令徵奎急往柳後聖處,以證錄詳細相議定藥,仍爲騎撥上來,似爲宜當。事係莫重莫急,不可拘於常規,而定配之人,必有傳敎,然後方可上京,故敢稟。答曰,依此爲之事,命下矣。卽以此意,撥上行會于平安監司處,使之星火擧行之意,敢啓。傳曰,知道。以上備局謄錄郞廳元啓英校正。郞廳金永燮書。
上在昌德宮。停常參·經筵。
延陽府院君李時白,領相鄭太和,原平府院君元斗杓請對,移御事完定。
大王大妃殿,暫有感冒之候,故自上問安。
王大妃殿,暫有未寧之候,故醫官鄭後啓,二更量,留門招來,待令于差備門。
政院·玉堂·藥房問安。以上內下日記
敬慕殿朔祭罷後,都提調副提調,大王大妃殿奉慰問安。答曰,罔極。王大妃殿奉慰問安。答曰,罔極。大殿奉慰問安。答曰,罔極。中宮殿奉慰問安。答曰,罔極。
都提調領議政臣鄭太和,右參贊臣吳竣,副提調行都承旨臣趙珩啓曰,伏未審夜來,慈殿症候與昨何如?昨日劑入湯藥,已進一貼,而有和解之漸乎?大王大妃殿感冒之候,雖不至大段,必須趁爲發表,參蘇飮煎進否乎?兩慈殿未寧,適在一時,聖心憂悶,當復如何,而當此極寒,不顧小愈之戒,勞動玉體,冒夜行禮,豈無所傷乎?臣等不勝煎慮之至,敢此問安。答曰,兩慈殿症候,已言于醫官,予則僅得無事。大王大妃殿問安。答曰,知道。王大妃殿問安。答曰,知道。中宮殿問安。答曰,知道。
傳曰,以慈殿病患,醫官鄭後啓招來,留門入。慈殿進御生脈散二貼。以上藥房謄錄
有政。吏批,以李敏徵爲兵曹佐郞,李䆄爲禮曹正郞,南九萬爲校理,柳慶昌爲潭陽府使,李元鎭爲洪州牧使。
引見時,領議政鄭太和啓曰,前日自上軫念北路罪人,特命移配,甚是盛擧,而但其中無衣者,則方作土室,以爲過冬之計,當此嚴沍,若令移配,則反以凍死爲慮云。未移配類,則經冬於配所後,移配似當矣。上曰,當初之移配,慮其生理之難也。事勢如此,從自願爲之之意,分付于禁府刑曹,可也。
又啓曰,傳敎矣。本府所管罪人,去十月望,因傳敎移配南方事,已爲發遣書吏羅將,捉其押來,而傳敎之意如此,其中欲爲經冬後出來移配者,則從自願爲之,而趁卽啓聞之意,咸鏡監司處,移文知委,何如?傳曰,允。
領議政鄭所啓,慈殿症候,已令趙徵奎,問議柳後聖以來矣。前日自上未寧時,難以仍留不送,爲未安,而今則爲慈殿招來,小無未安之事,柳後聖年老,雖不如徵奎之疾馳,急速上來之意,分付禁府及平安監司處,何如?上曰,使之給馬,急急上來。
又啓曰,傳敎矣。卽以此意,撥上移文于平安監司處,使之急速擧行之意,敢啓。傳曰,知道。以上禁府謄錄
上在昌德宮。停常參·經筵。
夜一更二更,東方,有氣如火光。
政院,大王大妃殿問安。答曰,知道。今則安寧,勿爲問安。大妃殿·大殿問安。答曰,知道。
藥房都提調臣鄭太和,提調臣吳竣,副提調臣趙珩啓曰,伏未審此時,慈殿症候何如?夜間有留門招醫之命,而臣等未及聞知,不得與醫官一時來待,不勝驚悚之至,大王大妃殿感冒之候,時未和解乎?自上右邊眉骨作疼之患,今朝亦有之乎?臣等憂悶耿耿,敢來問安。答曰,知道。兩慈殿症候,言于醫官,予之所患,時未作痛矣。
藥房再啓曰,卽因下醫官之敎,以慈殿證候,相與論難,則諸醫皆以爲,取汗浹洽,不可更用發散之劑,凝神散三貼,連進宜當云。依此劑入,而大王大妃殿氣候,參蘇飮二貼煎進之後,幾盡安寧,姑以停藥以觀云,諸醫之意如此,敢啓。答曰,依啓。
大王大妃殿問安。答曰,今已安寧,勿爲問安。大妃殿·中殿問安。答曰,知道。
李殷相啓曰,修理所堂上戶曹判書許積,兵曹判書鄭致和,工曹判書金南重,皆在陳疏呈告中,修理之事,一刻爲急,竝牌招使之察任,何如?傳曰,允。
李正英,以訓鍊都監言啓曰,前正言朴承健,都監郞廳,已爲啓下,而方在罷散中,時無職名,依例付軍職,冠帶常仕,何如?傳曰,允。
金壽恒,以內醫院官員,以都提調意,啓曰,慶德宮內本院,棟宇傾頹,牆壁破壞,不可入接。如欲修改,則非但工役頗多,方此嚴冬,土役尤難。侍講院翊衛司,今方空閑,姑於此處移接,待春暖,修補舊院何如?傳曰,允。
金壽恒,以禮曹言啓曰,慶德宮移御事,定奪啓下矣。四殿移御吉日時,令日官速爲推擇,而魂殿奉移,當在啓祥堂行閣造成之後,奉移吉日,與四殿移御,同日推擇乎?敢此仰稟。傳曰,一時推擇,可也。
有政。吏批,判書宋浚吉進,參判李一相進,參議趙復陽進,行都承旨趙珩進。
兵批,判書鄭致和病,參判南老星·參議李弘淵病,參知權諰進,右承旨李正英進。
吏批啓曰,兩司多闕,今番差出,而擬望之人乏少,外任竝擬何如?傳曰,允。
吏批,以金壽興爲吏曹正郞,南一星爲鎭川縣監,韓明遠爲庶尹,李袤爲司諫,成後卨爲掌令,李堥爲正言,呂聖齊爲持平,折衝郭起遠通政,今加嘉善,前副正洪廷立,今加通政,嶺林副正俙,靈昌正格,以李元鎭爲洪州牧使,柳慶昌爲潭陽府使,李敏徵爲兵曹佐郞,卞榥·柳之芳·金錫祐爲兼春秋,李䆄爲禮曹正郞,南九萬爲校理。
兵批,以沈世鼎·鄭樸·洪廷立爲副護軍,閔周冕·睦來善爲副司直,尹趾美·朴增輝·朴承健爲副司果。
李正英啓曰,憲府以李敏敍山所事,交河縣監罷職論啓,本道査覈間姑停矣,待査啓宜卽處置,俾無畿邑曠廢之弊,而其事査覈結末,今已久矣。尙無一言撥以體例,未安,速令憲府處置,何如?傳曰,允。
大司憲尹絳啓曰,臣衰朽已極,胃氣積敗,自在館所之日,素患頑痰,乘虛用事,一日二日,火熱漸熾,頭疼如破,咳喘兼劇,昏倒呻痛,無計起動,召命之下,旣不得趨詣,逋慢甚矣。朔望之祭,亦不得隨參,分義缺矣。以此以彼,決難仍冒,而賤疾如許,今始來避,臣罪尤大,請命遞斥臣職。答曰,勿辭。
吳挺緯啓曰,大司憲尹絳,再啓煩瀆,退待物論矣。傳曰,知道。
又啓曰,大司憲尹絳避嫌,執義李垕,持平閔光熽未肅拜。缺二行餘
吳挺緯,以禮曹言啓曰,黃海道載寧居崔纘曾,上疏啓下之後,限內不爲現身,不得回啓之意,敢啓。傳曰,知道。
政院啓曰,卽遣史官宋昌,傳諭聖批於左議政沈之源處,則以爲,臣犬馬之齒,已迫七十,精神昏耗,朝聞夕忘,且不能行步,有同跛躄之人,加以賤疾,出於積傷之餘,飮食日減,委頓床席,種種諸症,雖不敢仰陳於宸嚴之下,而以臣病勢,決無供職之望,瀝血籲呼,實出於萬不獲已,而誠未格天,未蒙察納,至遣史官,諭以聖旨,惶恐感激,不知所達云矣,敢啓。傳曰,知道。
李正英,以義禁府言啓曰,本月初一日引見時,領議政所啓。前日自上軫念北路罪人,特命移配,甚是盛擧,而但其中無衣者,則方作土室,以爲過冬之計。當此嚴沍,若令移配,則反以凍死爲慮云,未移配類,則經冬於配所後,移配似當矣。上曰,當初之移配,慮其生理之難也。事勢如此,則從自願爲之之意,分付于禁府刑曹可也事,傳敎矣。本府所管罪人,去十月望間,因傳敎,以移配南方事,已爲發送書吏·羅將,想已押來,而傳敎之意如此,其中欲爲經冬後出來者,則從自願之,而趁卽啓聞之意,咸鏡監司處,移文知委,何如?傳曰,允。
金壽恒,以慶德宮修理所言啓曰,今此修理時應行節目磨鍊,別單書入之意,敢啓。傳曰,知道。
金壽恒,以慶德宮修理所言啓曰,缺二字次知內官,來到慶德宮修理處缺六字新造及破壞修補之處,不爲不多,缺四字郞廳四員,勢未及周旋,監造官二員差出,而一體董役,何如?傳曰,允。
弘文館副校理臣金萬基,修撰臣趙胤錫等箚曰,伏以大司憲尹絳,引嫌而退,疾病之來,人所難免,不參朔祭,其勢固然,而未赴召命,似難在職。請大司憲尹絳遞差。取進止。答曰,依啓。
館學儒生尹抗等疏曰,伏以文成公李珥,文簡公成渾,從祀聖廟之請,非臣等之言,實近世宗儒名賢定之論,而一國多士公共之言也。二賢臣道學德行之純粹,炳若日星,昭在國人耳目,擧世宗仰,愈久愈深,牛栗之稱,有若宋代之尊洛閩,則今玆從祀之論,實百世以俟聖人而不惑者也。臣等陳籲至再,佇聞兪音,而伏承聖批,乃以先朝所不許之事,至今似不可率爾處之爲敎,臣等悏然失圖,竊不能無惑焉。夫天下之事,觀其是非當否,不可以先後論之也。若其事爲是而當於理,則卽當擧而行之,自古先君所未及行者,嗣君繼而行之者,何限舜之踐祚,卽擧元凱十六相,此堯之所未及擧也。國之制禮作樂,皆成王之時,此文·武之所未及制作也。向使舜以堯之所未擧而莫之擧,成王以文·武之所未制作而莫之制作,則是舜無用賢之功,而周無制作之美,缺六字我先王之不許二臣從祀之請,亦有說焉。臣等請得以陳之,顧此從祀之論,已發於仁祖乙亥之歲,當時議者,固已恨其太晩,而不幸醜正之言,出於媢嫉之徒,仁祖大王,始若有不能無疑者然,其後因諸臣陳達,洞然覺悟,而旋丁禍亂,有所未遑,我先王卽祚之初,中外諸生,入復陳請,其時又有若干異議,而先王亦以重大而持難矣。及至末年,深知二臣道德之實,稱道尊尙之敎,非止一再,嘗以標進栗谷集論心學圖之文,下敎筵臣,而其論理之說,遍加睿覽,栗谷卽李珥別號也。不名而以號,實出於尊禮之至,而尤慨歎於成渾受誣之事,累發於筵席,登筵之臣,無不仰聆玉音,則先王盛意,槪可見矣。申請之擧未及,賓天之馭已迫,重爲多士之所痛恨,而意者,天意其亦有待也。恭惟殿下,以聰明首出之資,初服景命,崇儒重道之誠,度越前古,拭目佇見新化,擧兩朝未及行之典,以興起士心,扶接道脈,斯誠今日急先之務,而尤足以有光於先朝也。又何可以先王之一時不卽允從,有疑於此乎?若於此時,反有所違疑,則斯文盛美之擧,其將何日可見,而其爲國家之欠闕,多士之失望,爲如何哉?臣等,請更陳聖賢之可貴而後,及從祀之不可以已者也。古人有言曰,聖人不世出,賢人不時出,由堯·舜·禹·湯·文·武·周公,以至孔子缺三字五百有餘歲,其間聖君賢臣,非不多也,而惟孔子,以生知之聖,祖述憲章,集群聖之大成,爲萬世之正統,孔·孟之後,歷千數百年而得程·朱焉。其間賢士君子,亦非不多也,而能尋究遺經,尋得聖人之旨,一以聖人可法缺二行自前朝,文學則亦可謂盛矣。惟義理之學未明,至本朝而始大盛,前有五賢臣,後有此兩賢臣,可見天啓文明之運,亦如宋,而東方數千年來,只有此數人,則斯豈非所謂至可貴者乎?二臣道德,臣等前後之疏,固已陳矣。竊惟李珥,天稟之高,充養之純,行善之敏勇,識見之明透,宜得河南紫陽之正脈,實近代儒者所未有也。幸會宣廟千載之遇,慨然以堯·舜君民爲己任,其時筵臣出而相語曰,不圖今日,乃見都兪之盛也。及其沒也,士民隷臺,莫不塡咽號哭,發靷之日,傾都出送炬火,連亘數十里,豈非古所謂生榮死哀者耶?成渾,方嚴莊重,眞積力行,一生讀聖賢之書,而以聖賢爲準則,粹然爲成德君子,持守之確,踐履之篤,李珥亦嘗畏之,少與李珥,結爲道義之交,相與麗澤講論,同任斯道之責,正如南軒·東萊之與考亭,竝世同道,一時學者,洽然歸之,宣廟眷待之隆,亦夐絶今古,卒以盜言,恩禮未終,志士之恨,於是乎極矣。二臣之道,雖不得大行於一時,流風餘韻之所以扶植斯世者,其效大著於喪亂中興之際,昏朝斁倫之時,有不可誣,而至于今日,道脈尙存,儒風未泯者,皆其功也。若是乎賢者之爲國家之元氣也。然則斯二臣者,眞可謂百世之師表,而之德之功,必可爲百世祀者,章章明矣。噫。儒學重則吾道重,儒學輕則吾道亦輕,斯文之盛衰,世道之汚隆,實係於斯,則臣等今日之請,雖欲已得乎?昔,宋理皇帝,自卽位之初,講論經學,尊尙儒賢,於周張兩程子,未嘗呼其名,每以濂溪·橫渠·明道·伊川稱之,於朱夫子,尤致崇敬。淳祐元年,詔以朱·張兩程子與朱子,從祀孔子缺一行皇帝在位四十餘年之間,端平之治缺七字雖其執德不能,蔽於權奸,終未免爲委缺一字之歸,而儒敎興行,士氣丕振,賴以維持一世,而至今稱之不衰,新安胡氏之論,表章理學,使濂·洛考亭之道,大明於天下,傳之後世,廟號曰理,固其宜也。由是言之,尊尙儒先,表章正學之功,豈不大哉?伏願殿下,勿以臣等愚陋而廢之,勿以事體重大而難之,深察先正道德之實,旣合於俎豆之享,而崇報之典,矜式之道,不容少緩,亟賜允許,速擧盛禮,以重斯文,以扶世道,實吾東方萬年之幸也。臣等無任區區激切祈懇之至,謹昧死以聞。以上燼餘
上在昌德宮。停常參·經筵。
夜一更,月暈,東方,有霧氣如火光。
政院,大妃殿問安。答曰,知道。旣已差愈,勿爲問安。大殿問安。答曰,知道。
藥房都提調臣鄭太和,提調臣吳竣,副提調臣鄭太和啓曰,伏未審夜來,慈殿症候何如?凝神散,已進一貼乎?大王大妃殿氣候,比昨日益向平復乎?自上所患右邊眉骨疼痛之候,若不快止,則當議藥以進,臣等區區憂慮,敢來問安。答曰,兩慈殿症候,及予之所患,竝言于醫官矣。
大王大妃殿·大妃殿·中殿問安。答曰,知道。
藥房再啓曰,卽以醫官等所傳症候,與之相議,則以爲,大王大妃殿症候,今日亦平安,仍爲停藥,而慈殿所進凝神散,已進一貼,餘二貼,連爲加進宜當,自上所患眉稜骨疼之候,考之方書,淸上蠲痛湯,最是對證之劑,加半夏·山査·枳實各一錢,天麻五分,連進三貼宜當云。依此劑入,而諸醫言,此時亦以白雪糕,劑進於慈殿云。亦爲劑入何如?答曰,知道。
藥房啓曰,中宮殿所進四物湯十貼,當盡於昨日矣。與諸醫官相議,則皆以爲,今則氣候平安,不當每進苦口湯劑,姑宜停藥云,敢啓。答曰,知道。
吳挺緯啓曰,世龍妻所置之處,卽慶德宮當直也。似不當仍置於闕門外至近之地,令禁府稟定可歸處,速爲歸置事,分付何如?傳曰,允。
右議政七度呈辭。答曰,國事孔艱,憂虞溢目,此豈大臣丐閑之時乎?卿以先朝老成之臣,何不念及此,而一向固辭至此哉?安心調理,以副予望之意,遣史官傳諭。
傳于姜栢年曰,供上紙五十卷,下戶曹,使之補用於修理所。
政院啓曰,卽遣史官假注書朴純,傳諭聖批于右議政鄭維城,則以爲,臣衰朽癃疾,行役傷敗之餘,宿病新症,一時重發,呈單請急,實出於萬不獲已,而前後恩批,丁寧懇惻,臣非木石,寧不感惕?如臣無狀,新化之初,濫廁鼎席之列,缺三字萬萬不似,雖無疾病,固當宜卽奉缺五字況今狗馬之疾,沈綿委頓,缺五字無供職之望,若有一分自力之勢,則當聖缺一字疚違豫,國事艱虞之日,何敢一向退伏,以速逋慢之誅哉?惶恐蹙迫,不知所達云矣,敢啓。傳曰,知道。
姜栢年,以慶德宮修理所言啓曰,今此修理役事時,取其工匠役軍出入之便近,武德·開陽兩門,使守宮內官及衛將次知,開閉之意,敢啓。傳曰,知道。
李正英,以兵曹言啓曰,今此謝恩使一行入把驛馬,必欲前期分定,可無未及之患。依前例忠洪道七匹,全南道八匹,咸鏡道各四匹,分定下三道,則今月二十五日,京中逢點。江原·咸鏡兩道,則同月三十日,直送安州逢點之意,各道監司處,行會何如?傳曰,允。
金壽恒,以吏曹言啓曰,前月二十七日,忠洪監司吳挺垣,因永春士民等請留縣監朴崇古,有因啓聞,啓下本曹,臣等卽爲回啓,付諸下吏,使之正書入啓,而今日始覺其不卽擧行,尙今淹滯,下吏所爲,極可痛駭,卽爲囚禁治罪,而臣等亦難免矇然不察之失,不勝惶恐。傳曰,允。
執義李垕,持平閔光熽啓曰,凡臺席之間,旣主其論,而退有後言,推諉於人,乃欲取媚於家而怨歸他人,則此實反覆之態,豈士夫之所忍爲者哉?頃日金益廉爲掌令也,以山陵擇吉,有違五月之制,請推禮曹堂上,而其時參論者,旣非一人,則其論之發自益廉,斷不可誣,而益廉則抵書於禮曹判書尹絳之子弟,諉以黃儁耉之發論而已反隨參云。缺一行餘益廉抵書推諉之言,傳播於縉紳間,缺五字益廉,又於一名士家衆坐之中,面當儁耉,以爲當初請推禮官之論,專發於儁耉,欲以實其前日之所言,人之無恥,何至於此也?其時有一名宰,大言益廉之憸奸,而不可無糾劾之擧云爾,則益廉一日三作書,令儁耉,爲渠而發明於其所謂名宰者,其意猶欲儁耉之自當,而已無與焉者也。其用意宛轉,終始回邪之態,令人不欲聞,而亦不忍說也。此事播人耳目,非暗昧難知之事,前司直金益廉,請命削去仕版,至於黃儁耉,則當初雖無對人發明之事,而終乃往見尹絳,言及當初請推曲折,未免瓜田李下之嫌,而且發人私書,亦非士夫之美風,物議之來,烏得免乎?行司直黃儁耉,請命罷職。新除授掌令李之馧,時在江原道江陵,掌令成後卨,時在忠洪道洪州牧任所,竝請斯速乘馹上來事下諭。答曰,依啓。
吳挺緯,以備邊司郞廳,以領議政意啓曰,吏曹判書宋浚吉箚子,箚辭卽令大臣議啓矣事,命下矣。自從二品,可陞正二品者,臣不敢獨爲議定,待左右相出仕,當爲會議以啓,而如朴長遠·尹文擧,則曾在先朝,已經抄啓,未及陞秩,依箚辭,隨其相當窠闕,擬望宜當,敢啓。傳曰,知道。
吳挺緯,以修理所言啓曰,今此修理時,軍匠之出入者甚多,凡干雜物,必有偸竊之弊,興化·武德·開陽三門,令捕盜廳,定送捕盜軍,各別守直,以防偸竊之弊,何如?傳曰,允。
吳挺緯,以禮曹言啓曰,今月二十二日魂殿奉移時,合有告動駕祭,自上似當親臨之後,仍爲隨駕,同日啓祥堂奉安後行祭,亦當親臨,祭式則當依魂殿朔望祭設行,以此儀註磨鍊,何如?傳曰,允。
吳挺緯,以備邊司言啓曰,禮曹啓曰,因備邊司啓辭,弔祭·冊封兩報謝恩方物,則旣已磨鍊啓下,而兩報謝恩之外,又有賜勅書,亦當有謝恩之擧,不可不豫爲講定,而臣曹不敢擅便,更令廟堂定奪,何如?傳曰,允事,傳敎矣。今番勅使之來,弔祭·冊封兩款,而降勅賜物,自是冊封中事,謝恩措語,當及此意而已。不當以降勅賜物,若有謝恩方物,依前定奪,方物文書,竝以兩報磨鍊宜當,以此分付何如?傳曰,允。
吳挺緯啓曰,左議政處,遣承旨傳諭事,命下矣。今已日暮,明日待開門傳諭乎?何以爲之?敢稟。傳曰,卽爲傳諭。
吳挺緯啓曰,臣承命往諭于左議政沈之源處,則以爲,臣年衰病劇,沈綿床席,食飮日益減,精神日益耗,差復難期,供職無路,陳情乞免。冀蒙聖明之憐察,而誠未格天,尙靳恩許,至有遣近侍敦諭之擧,撫躬罔措,不知所達云矣,敢啓。傳曰,知道。
傳于吳挺緯曰,政事,明日爲之。
左議政沈之源箚曰,伏以臣,衰老之年,賤疾沈綿,委身床席,決無供職之望。瀝血籲天,冀蒙察納,而天鑑不諒,反下溫批,至於遣史官傳諭,此實曠世異數,臣非木石,寧不感激?第臣稟賦素弱,盛壯之時,猶不能缺三字今日,精神昏耗,無異八九十之人,缺一行餘臣之連章乞遞,實出於自量之審耳。豈敢爲自便計也?伏願聖明,曲垂憐察,亟遞臣本職及兼帶,俾延垂死之命,不勝幸甚。取進〈止〉。答曰,遣承旨敦諭。
館學儒生尹抗等疏曰,伏以臣等,以兩賢從祀文廟之請,守闕累日,章凡三上,而微誠未格,聖兪尙靳,一則諉之以重大,不可輕議。一則諉之以先朝所未擧行,終乃直斥其瀆擾,而使之退,竊覵聖意,似若有未釋然於臣等之言者,臣等竊深愧懼,不敢避瀆擾之誅,而更申其說焉。夫從祀之擧,事體莫重,其不可輕議,誠有如聖敎者,雖然,凡事重大而難於輕議者,蓋慮人言之未公,而吾見之不明也。苟其言者至公,見得分明,則議愈重而愈當先定,事愈大而愈當先行,詎宜曰彼議大事也,重事也。今不可輕議直行,而一向退託之爲尙哉?兩賢道德學問,卓然爲一代儒宗,可以望表百世之實,前疏已盡陳達,此非臣等之言也。實擧世之公論,數十年來,先輩長者所已定之論也。以殿下日月之明,宜其洞照夬斷,而乃反持難至今,臣等之所大惑也。夫事已行於前而能繼於後者,是謂善述,未皇於前而能發於後者,是謂光前,善述固美,而光前尤難,若曰,前聖未創而後聖不當述,則是道窮於一聖,而天下無復有可爲之事矣,豈理也哉?臣等,有以知殿下之聖明,必不拘泥於此,而意者或有所蔀蔽於近世一種邪說也。臣等請有以明之,聖賢之道,與邪說自不相容,其同異之分,愛憎之積,不得不慍于群小者,玆亦理勢之必然也。古之大聖大賢,如孔·孟·顔·曾,尙不免一時之謗毁,至於宋之程·朱,尤爲時俗所憎嫉,僞學黨錮之禁,歷前世而未已,及乎世數愈遠,然後是非乃定。且以本朝所已從祀賢者言之,則擧不免身罹酷禍,而道學尊顯,擧世宗仰,如李滉者,尙被賊臣醜詆於俎豆旣享之後,噫嘻。尙忍言哉?惟此兩臣,不幸生於黨論之後,其忠公守正之議,所以積忤流俗,酷中朋讒者,其源甚深而其流甚長,今之爲一種醜正之說者,不過傳襲誣誤,膠守謬見之爲名目形勢,纏縳驅使者耳。若以此等之呶呶,謂之論議之未定,而有疑於褒崇之典,則是叔孫·臧倉之說,可廢孔·孟,而紹聖觀元間群小之論,亦錮程·朱也。天下寧有是理哉?嗚呼,事有必可行之時,有不可失者。今玆崇德報功之典,實係世道升降,風俗之汚隆,士習之邪正,人心之淑慝,事之重大,無過於此者,其當行而不當寢,必無可疑者矣。乃若今時則缺二行闡明道學,培植元氣,作新斯文,振缺二字世之本,則其所以立敎成化,必有萬萬於尋常者,此尤臣等所仰望於聖明者,而唯恐盛時之或蹉也。嗚呼,飮其流者,不可不浚其源,食其實者,不可不漑其根,今殿下,崇儒重道,卓絶今古,日御經席,講明聖學者,無非此道,而至於道之所在,當世所仰者,旣或知之而不能褒崇,臣等竊恐殿下之好道,或欠誠實,而其於浚源漑根之方,蓋未及思也。古先哲王,於道德學問之士,雖不能生竝一時,以致其用,而亦莫不追加顯奬,咸秩祀典者,豈亦且爲一人之榮耀,一世之美觀哉?誠知道之可尊,而不得不尊其人耳。漢文帝,尙恨不得與頗牧同時,以殿下嚮道藹藹之誠,不能夬擧二臣崇報之典,臣等竊惜之,伏願聖明,博詢朝議,斷自宸衷,亟擧盛典,增光道學,斯文幸甚,吾道幸甚。臣等無任激切祈懇之至,謹昧死以聞。
左參贊宋時烈疏曰,伏以臣,年齡衰邁,疾病支離,自量形骸,餘日無多。夫壯而仕老而歸,恒物之大情,況臣呻痛之餘,朝夕難恃,一朝旅瑣,朝露溘然,則臣生誤晩節,死爲覊鬼,九地之下,目宜難瞑。伏望聖慈,曲加哀憐,特許歸死,則不但微臣私幸無窮,其在聖朝處臣之道,恩禮俱盡,更乞聖明諒察焉。臣無任激切祈懇之至,謹昧死以聞。答曰,省卿疏辭。何故發此凄然之言,以亂孤之方寸乎?且聞卿不過數日,當出去云,聞來驚心焉。卿何邁邁若是之迫乎?卿不恤孤之顚頓則已矣,其可忘先王之殊遇乎?言念及此,不覺痛泣交頤,不得相見,已迫數旬,思想鬱抑之懷,可勝言哉?日氣不至嚴沍,明朝入來,其幸曷諭,卿其安心勿辭焉。
應敎李時術,副校理姓名缺,修撰趙胤錫,副修撰金萬均等箚曰,伏以國之賢士,猶人之元氣也。人必聚元氣於丹臺而後,可以起衰旺而蘇沈痼,國必聚賢士於朝廷而後,可以救削弱而恢治理,醫國醫病,理則一也。伏惟聖明,踐祚伊始,而憂虞溢目,國勢綴旒,此誠天人向背之機,危急存亡之秋也,正得敷求俊乂,咸萃于朝,干以樹國脈,繁繫衆望,講磨治道,共濟時艱,而矧當講帷日闢,聖學時敏之日,方資啓沃之益,以收薰陶之功,則其去留進退,所係尤重,不可不盡誠勉留,以繫白駒之歸也。左參贊宋時烈,受先朝罔極之恩,被殿下不世之遇,豈不欲鞠躬盡瘁,畢命圖報?而唯是疾病彌留,不堪供務,情勢難安,遽思退休,聞其歸期,在於數日之內,士林缺望。缺四字,臣等竊不勝爲國家之深慮焉。賢士之在朝者,雖靡奔走之任,有司之守,其隱然爲國家之元氣,一代之矜式,而利益之及於當世者大矣。古人之以賢士之進退,點國家之興衰者,良以此也。此聖明之所當加諸意者,而竊恐殿下未料其歸之若是遽也。殿下答以先王委寄之隆,不可不報,時事艱危之極,不可恝然之意,丁寧勉諭,悉敷腎腸,則時烈亦豈忍便永訣,而不回其遐思乎?且伏聞掌樂正李惟泰·尙衣正尹宣擧,俱有退歸之計,而其行亦將不遠云。當聖明嗣服之初,賢士之在野者,亦必得招致,旣來于朝者,豈可任其歸哉?今者未致連茹之美,缺二行餘聖明雖欲挽止,亦有所不及也。臣等待罪帷幄,旣聞儒賢之將歸,適値停筵之日,未卽面陳。玆以文字仰進,而不盡區區之懷,伏願聖明,垂察而留念焉,不勝幸甚。取進止。答曰,省箚具悉。若非爾等之言,何以知之?愛予之至誠,深用感歎,其可少忽焉。
獻納李延年疏曰,伏以無似小臣,賦性癡闇,而至蒙先朝濫恩,猥廁從班,前後之心竊,固已大過涯分,至奉使無狀,自速罪戾,則臣實缺九字又蒙先朝寬典,旋加恩宥,繼復爵秩,臣雖頑鈍,豈無警惕自效之志乎?以下缺答曰,省疏具悉。爾其勿辭,調理察職。以上燼餘
上在昌德宮。停常參·經筵。
政院,大妃殿·大殿問安。答曰,知道。
藥房都提調臣鄭太和,提調臣吳竣,副提調臣趙珩曰,伏未審此時,慈殿症候何如?因入直醫官所傳,伏聞夜間熱勢頗盛,臣等不勝驚憫之至。此出於感寒,或由於舊證,有不可知,請令醫女卽爲入診。且自上所患,昨日亦有之乎?淸上蠲痛湯一貼,旣已進御乎?臣等憂慮耿耿,敢來問安,竝此仰稟。答曰,依啓。予之所患,言于醫官矣。大王大妃殿問安。答曰,旣已平復,勿爲問安。大妃殿·中殿問安。答曰,知道。
藥房再啓曰,卽者醫女入診而退,以慈殿脈候,來傳於醫官等,相與商議,則以爲,加減凉膈散,加防風五分,進二貼後,更觀症候宜當云。依此劑入之意,敢啓。答曰,知道。
傳于吳挺緯曰,左參贊宋時烈,肅拜後當爲引見,使之留待。
傳于吳挺緯曰,左參贊宋時烈引見。
引見時,史官一員入侍。
引見時,右副承旨吳挺緯所啓,昨日玉堂之箚,有請留儒賢之語,宋時烈則旣已引見,而李惟泰·尹宣擧等,亦當有傳諭勸留之擧矣。上曰,明日當爲引見,政院豫爲分付,使之卽來,可也。
以戶曹謝恩使衣資等物單子,傳于姜栢年曰,麟坪大君·靈豐君前列覓入。
吳挺緯,以工曹言啓曰,本曹郞廳六員內,正郞申碭蕃,在外未上來,正郞魚尙儁,以兼春秋入直,佐郞尹遇丁,以修理所郞廳,不離役所,佐郞申命圭,以身病累次呈旬。無故者,只有正郞金弘錫·佐郞洪處深,而前頭藏氷時,郞廳二員,當爲出去,正郞魚尙儁,兼春秋改差,使之專察本曹之任何如?傳曰,允。
以戶曹今此謝恩正·副使書狀官及一行員役等賜米衣資盤纏等物磨鍊單子,傳于吳挺緯曰,以大君與靈豐之間,參酌磨鍊以啓,此單子竝還入。
以引見時擧行條件,傳于吳挺緯曰,缺五字政院知悉爲之,缺九字右議政鄭維城箚子。傳曰,遣承旨敦諭。
李正英啓曰,臣承命往諭于右議政鄭維城,則以爲,臣猥將危懇,屢煩天聽,瀆擾之罪,自知難逭,譴責不加,溫批反下,至於近侍臨門,十行綸音,寵諭丁寧,不啻如耳提面命,奉讀未了,感淚自零。臣是何人,濫蒙異數,至於此極?臣以悸懼,撫躬罔措,所患賤疾,一向沈綿,委頓難以自力,差復無期,惶恐怵迫,罔知所達云矣,敢啓。傳曰,知道。
吳挺緯,以修理所言啓曰,今此修理日字,萬分急迫,而一所工役,尤爲浩大,郞廳二員,勢未及周旋,造紙署別提姜頊,郞廳加差下,以爲董役之地,何如?傳曰,允。
吳挺緯,以義禁府言啓曰,以政院啓辭,世龍妻移置事,命下矣。當初移置時,無可合之家,故不得已本府當直家接置矣。時御所闕門外當直家,則淺露狹窄,似爲不合,故闕門外各司直房,盡爲看審,則惟吏曹直房,稍有牆垣,而家舍間數頗多,庶可容接,移置於此處似當,以臣等不敢擅定,敢此仰稟。傳曰,依啓。
吳挺緯,以戶曹言啓曰,今此修理時,凡干策應,無非出於本曹者,至於各殿塗褙鋪陳排設之事,皆以本曹郞廳,分掌看審。郞廳六員,猶患不足,而佐郞柳之芳,以兼春秋啓下,方爲入直,本曹之事,極爲悶慮,柳之芳兼春秋,以他無故之員,卽令改付標,俾察本曹之任,何如?傳曰,允。
館學儒生尹抗等疏曰,伏以臣等,昨者伏奉聖批,乃復以已諭勿煩爲敎,四疏徒上,而一諭猶靳,不特聖敎之至此,因知塵瀆之爲罪,然而臣等今日之請尊祀儒先者,非特尊其人而已,實重其道也。非特重其道而已,實爲國運之隆替,世道之升降,臣等亦安忍徒避冒煩之誅,而不更進一言,以明儒先之必可以崇報,以負我國家,而爲吾道之羞乎?臣等請就前後之聖敎,反復而開陳焉。嗚呼,自唐以諸儒,祀夫子廟庭,後之繼而祀者,必於夫子之道,有發明衛翼之功而後與焉。有德可崇而祀,有功可報而祀,祀固若此其重且大也。然而天下事,亦有重者矣,以其尤重者而較其重,則重者反輕,天下之事,亦有大者矣,以其尤大者而較其大,則大者反小,夫二臣之道德,爲百世之所重,則祀典之重,有不得而專矣。二臣之功烈,尤大於吾東,則祀典之大,有不足以言矣。嗚呼,雖有功於一經,爲敎於一時,若杜豫之癖春秋,胡瑗之興湖學,猶必躋之於俎豆之列,況於二臣道德之大乎?雖論出於一夫,言發於造次,如芻蕘之微賤,脫輅之輕遽,猶必採之於容受之朝,而況於擧一國之輿論,而歷數十年之久者乎?享祀雖宜重其典,而儒先亦宜重其道,祀典雖未可以輕議,而輿言亦未可以輕阻,夫以殿下之明聖,豈不有思乎此哉?至以先朝之所未及擧,有所遲疑,則此尤有不然者矣。臣等亦豈必援据他人,請復以二臣事明之?夫贈二臣以巍秩,錫二臣以美諡,乃宣廟未施之恩,而仁祖大王,曾不以是而持難,賜書院之額號,遣禮官而予祭,乃仁祖未行之典,而大行大王亦不因此而有靳,今日臣等之此請,實蘄殿下之有以光前,夫豈不義而望之於殿下乎?昔漢高初定天下,卽過魯祀孔子,其重道崇儒之意,可謂卓冠千古,而表章六經,至武帝而始倡,天下學校,皆師先聖,自明帝而乃行,後之論者,稱二帝之能有功於吾道,而未嘗以擧先王之所未擧,爲二帝之誚焉。雖先聖後賢道德之高下有殊,先君後王繼述之軌則可徵。假令後世,書于史冊曰,仁祖大王,撥亂反正,卽尊李珥·成渾之道,孝宗大王之初服景命,首賜李珥·成渾之院,而今上嗣位,復進李珥·成渾之祀於文廟,豈非所以遹追先徵,而爲百代之美觀者乎?嗚呼,孔·孟南面於身後,崇報之美始極,程·朱配食於聖廟,尊奬之盛斯著,非謂聖賢之功德,必待此而乃彰,其後學之景慕,必若是而後快,夫以二賢臣之道孔·孟之道,學程·朱之學,精詣深造之業,繼往開來之功,足以度越乎吾東方諸儒,而尙未擧從享之禮,則縱不足爲二臣道德之輕重,獨不爲斯文之大恨,聖朝之闕典乎?倘或聖明,猶有所未察於二臣之事,試於淸燕之暇,一取其所論著而觀覽,想聖明亦必洞然而有悟,怡然而有契,缺二字想見其爲人,而有不同時之恨矣。臣等辭意短拙,旣不足以狀二臣之懿德,誠懇淺薄,又不足以格九重之淸聽,徒懷壹鬱,訖可休矣,而誠以從享者,今日所必擧之典,今日者,殿下不可失之時,殿下其尊道耶?其不尊道耶?將由今日而卜焉,今日斯文,其將喪耶?其將興耶?亦將有斯典而決焉。臣等玆復不避煩瀆之嫌,冒瀝危懇,以冀聖明之垂省。伏願殿下,亟以臣等之言,博詢廷議,夬降明旨,特奉盛典,以充斯文,吾道幸甚,國家幸甚。臣等不勝激切祈懇之至,謹昧死以聞。以上燼餘
上在昌德宮。停常參·經筵。
夜三更,流星出北河星上,入五車星下,狀如甁,尾長五六尺許,色赤光照地。
政院,大妃殿問安。答曰,知道。勿爲問安。大殿問安。答曰,知道。
藥房都提調臣鄭太和,提調臣吳竣,副提調臣趙珩啓曰,伏未審此時,慈殿氣候何如?加減凉膈散二貼,旣已連進,則詳知卽今症候,當更議藥矣。聖候所患,昨日亦如再昨,不爲復作耶?臣等不勝憂悶之至,敢來問安,竝此仰稟。答曰,慈殿症候,言于醫女矣。予之所患,昨日不爲復作,今日頗有疼痛之勢矣。
大妃殿問安。答曰,知道。藥房再啓曰,以醫女來傳之言,與諸醫相議,則以爲慈殿症候,夜間進藥之後,寢睡安穩,加減凉膈散,不爲無效,此藥又劑二貼以進,而去夜加入材料中,去白芷,代地骨皮七分宜當云。依此劑入,而聖候所患,今日復有疼痛之勢,仰想侍疾憂惱,觸冒寒氣之致,前劑入淸上蠲痛湯三貼,卽爲連進宜當云,敢啓。答曰,依啓。
左議政八度呈辭。傳曰,安心調理。
有政。
吏批,判書宋浚吉進,參判李一相服制,參議趙復陽病,行都承旨趙珩進。
兵批,判書鄭致和,修理所進,參判南老星,隷儀進。參議李弘淵病,參知權諰進,右承旨李正英進。
吏批,以南九萬爲吏曹正郞,尹絳爲知敦寧,趙䃏爲學正,洪命夏爲造紙提調,金世熙爲典籍,吳斗寅·沈榥爲直講,尹文擧爲大司憲,朴長遠爲禮曹參判。
吏批啓曰,堂上可陞嘉善者,先朝已有抄啓之人,隨其相當窠闕擬望事,大臣旣已定奪矣。時在外任之人,竝擬何如?傳曰,允。
兵批,以趙壽益爲副護軍,吳廷彦爲副司果。
金壽恒啓曰,掌樂正李惟泰來待矣。傳曰,吏曹判書宋浚吉,亦爲留待。
傳于金壽恒曰,吏曹判書宋浚吉,掌樂正李惟泰引見。
引見時,史官一員入侍。
引見時,上曰,掌樂正,每以離親遠來爲悶,故夏間筵中,曾有其弟爲守令者,換授畿邑之議,而何至今不爲擧行耶?宋浚吉曰,其時果有此議,而其間不無難便之勢,外議或以爲,其長兄惟澤,方爲內資直長,而仕滿亦在不遠,若陞出六品,仍除近邑守令,使之將母而來,則李惟泰,可以安意留在矣,而臣皇恐不敢仰稟矣。聖敎至此,臣之不職之罪,固所難免,而聖慮所及,可謂至矣。上曰,李惟澤,陞出六品,除拜近邑,事甚便當,依此爲之。宋浚吉又所啓,曾在先朝,以堂上可合陞擢者,令大臣抄啓人中,二人旣已陞品,而尹文擧·朴長遠兩人,未及陞擢,故今日政,差授嘉善之職矣。但念江原道九邑,飢荒特甚,賑政方急,或有料理之事,而付諸生手,則亦甚可慮。外議或以爲,監司異於守令,遞司之弊,不至大段,或以爲,仍授加資而勿遞其任,宜當云。以此兩款,問議于大臣處之,如何?上曰,依爲之。又所啓,開筵之時,則備局堂上中兼帶經筵之員,或有入侍之時矣。近緣日寒,雖未開筵,大臣及備局堂上,不可不頻數引接矣。上曰,再昨賓廳坐起時,亦欲引見,而適因慈候未寧,不得引見矣。明日來會賓廳事,分付可也。
金壽恒,以戶曹言啓曰,以本曹今此謝恩正副使書狀,及一行員役奴僕等,衣資盤纏等物磨鍊單子,傳曰,以大君與靈豐君之間,參酌磨鍊以啓,此單子竝還入事,傳敎矣。依傳敎參酌改磨鍊,元單子中付標以入。大君及靈豐君入往時單子,竝爲還入之意,敢啓。傳曰,此非盤纏一事而已。凡一行員役奴等,一依兩間,改磨鍊以入。
金壽恒,以長生殿郞廳,以都提調意啓曰,因慶德宮修理所移文,敬慕殿修粧所用板子二十葉,輸送之意,敢啓。傳曰,知道。
弘文館副提學兪棨,應敎李時術,校理金萬基,副修撰金萬均等箚曰,伏以道出乎天而弘於人,人之所存,道之所明也,人之所重,道之所尊也。粤昔庠序學校缺三字先聖先師之祀肇焉。百王相承,典禮彌繁,凡有道學經術,可以羽翼斯道者,靡不用一代之公論,爲百世之宗望,而俎豆之享,代各有人,此實有國之徽典,斯文之盛擧也。可以培植國脈,振作士氣,立敎化正風俗,其所以關係,至重且大,宜急而不可緩,宜先而不可後,其亦章章明矣。國朝比隆成周,大闡文明之化,吾道旣東,儒賢輩出,而其能卓然以道學自任,爲一世所共推仰者,有若文敬公金宏弼,文獻公鄭汝昌,文正公趙光祖,文元公李彦迪,文純公李滉,數十百年之間,相繼而作,雖身危於當年,道行於來世,士論同聲,愈久而愈激,終以配祀聖廟,斯誠三代以後希有之盛事,而爲國家之光如何哉?繼五賢而出,或親承旨訣,或私淑遺風,缺五字厥有文成公李珥·文簡公成渾,兩賢臣道德功烈,焯焯在人耳目者,章甫之缺五字固知不敢瀆言,而缺二字平日所聞於父兄師友者,爲殿下申白焉。李珥有上世之賢,中行之德,足目俱到,體用咸備,故其發於言論,見於著述者,超詣精明,馳釋灑脫,以言其立朝之節,則常以致君堯·舜,經濟斯世,爲己任,格君之誠,救民之志,眷眷於章奏之間者,如靑天白日,萬目咸覩,推此言之,雖謂之三代人物,可也。成渾,襲訓家庭,淵源有自,敦厚莊重,篤學力行,作止語默,一遵繩墨,出處行儀,動法聖賢,操守之嚴,不愧幽獨,孝悌之行,可通神明,德器成就,表裏如一,擧世宗德,不啻如泰山北斗。若此者,豈非古所謂百世師耶?惟此兩臣,道同志合,講明正學,表率後進,以振五賢之道於斬伐銷鑠之餘,使爲士者,知從事學問,崇重禮義。雖世入長夜,衣冠禽獸,而尙賴風聲義烈,一脈不死,使國家重恢,人類不盡沒滅,或至于今日休者,伊誰之功也?由此觀之,二臣之道德功烈,實光於五賢,而從祀文廟之請,誠萬世不易之公論也。聖祖神考,日月之明,非不洞燭於此,而鄭重而未及擧行者,蓋亦有待於重光之日,而因時開物,抑後聖光前之通義也。靑袍之士,守闕籲號者,歷三朝數十餘年,而其論益盛,人人自奮,咸以此爲初服第一擧措,此可見人心之難誣,正議之終伸,而殿下彌日持難,不賜允兪,臣等實未知聖意之所存也。豈聖明踐祚日淺,未遑深察,便委姑息缺五字抑以向來一種邪說缺七字光之照,或未昭晳而然耶?殿下尊儒重道,卓冠千古,而乃於儒林之宗仰所在,猶靳崇奬,不如褒顯,不殆於古人所謂知其用而忘其本者乎?凡事之微細者,猶不可置而不辨,況此是何等論議,何等擧措,而出入缺二字遷延等待,以孤多士之顒望,鬱擧世之公議,使莫重尊賢之典,寢稽乎時,臣等竊惑焉。臣等待罪帷幄,旣有區區之懷,不敢不上聞。伏願聖明,亟下儒生疏本,延問諸大臣及儒賢之士,斷以宸鑑,速擧盛典,使道學益以闡明,士林爲之增氣,斯文幸甚,吾道幸甚。取進止。答曰,省箚具悉。兩賢事實,館儒備盡,爾等又爲陳箚,以予爲未知兩賢之事迹而爲之乎?先朝持難之事,以爾等一尺之紙,數句之語,豈感予心乎?以上燼餘
上在昌德宮。停常參·經筵。
辰時,日暈兩珥,暈上有背,色內赤外靑。巳時午時,日暈,未時,日暈,暈上有冠,色內赤外靑。
夜五更,流星出北斗星上,入南河星下,狀如拳,尾長三四尺許,色白。
下直,淳昌郡守尹宗之,德山縣監黃奉祖,豐山萬戶趙承伯。
政院,大妃殿·大殿問安。答曰,知道。
藥房都提調臣鄭太和,提調臣吳竣,副提調臣趙珩啓曰,伏未審夜來,慈殿證候,何如?加減凉膈散,昨日又進一貼乎?聖候所患眉骨疼痛之勢,今亦一樣乎?淸上蠲痛湯一貼,已爲進御乎?臣等不勝憂悶之至,敢來問安。答曰,慈殿症候,言于醫女,而藥則二貼,旣已進御,予之所患,與昨無異矣。
大王大妃殿·大妃殿·中殿問安。答曰,知道。
問安時,領議政鄭太和,以承傳色口傳啓曰,今日賓廳來會事,傳敎矣。臣等方當齊會,而戶曹判書許積,方今進去于修理所,不得來參。將來民役蠲減事,戶判當爲主管,料理定奪,不可不入參,趁卽進來事,分付何如?答曰,依啓。兵判亦爲招來,他堂上可以入參者,竝令來會。
藥房再啓曰,卽因醫女來傳,以慈殿卽今證候,與諸醫官等商議,則以爲,逍遙散元材,白朮減半,加入山桅炒一錢,牧丹皮·地骨皮·知母各七分,藁本·蔓荊子各五分,連進三貼宜當云,依此劑入之意,敢啓。答曰,知道。
李正英,以守禦廳言啓曰,前兵使閔震益,本廳中軍,已爲啓下,而方在罷散中,時無職名,令該曹依例付軍職,冠帶常仕,何如?傳曰,允。
傳于李正英曰,大臣·備局堂上,引見。
李正英啓曰,大臣·備局堂上引見事,命下矣。大司憲尹文擧,方爲陳疏,以次官入侍之意,敢啓。傳曰,知道。
李正英啓曰,同副承旨李殷相,同生弟故權知承文院副正字李弘相妻姜氏身死,服制限成服,出仕,何如?傳曰,允。
金壽恒,以戶曹言啓曰,以本曹謝恩使衣資盤纏加給草記,傳曰,此非盤纏一事而已,凡一行員役奴僕等,一依兩間改磨鍊事,傳敎矣,員役輩赴燕之行,大利所在,碎首爭之者也。大君之行,雖有若干衣資加磨鍊之事,靈豐君員役衣資,則比之他行,別無加磨鍊之物,今亦似不必加給,而取考前例,則大君之行,陪奴奴子竝七名,靈豐君則奴子四名,今此益平尉陪奴奴子,當定幾名乎?此則非本曹所敢定數,惶恐敢稟。傳曰,陪奴二名,奴子四名定送,而員役加給事,更待發落處之。
金壽恒,以內醫官員,以都提調意啓曰,本院月令劑藥官,仕滿六朔,則例爲入啓,令本衙門,或高品付祿,或差審藥,以酬其勞矣。今者典醫監醫官奇廷晢·南斗源,惠民署醫官李贇雄等,勿論晴雨,逐日勤仕,今已十二朔,令本衙門照例施賞,以爲激勸之地,何如?傳曰,允。
金壽恒,以禮曹言啓曰,今月二十二日自上奉魂殿移御時,殿下服色,當爲磨鍊,而事無前例,禮無可據。但以五禮儀,卒哭後,凡干喪事,着衰服而又觀之,則今此魂殿奉移之擧,雖與祭祀有間,亦不可謂非喪事,殿下似當以衰服隨駕,百官亦當從上服色,而或以爲旣是道路,又非祭祀,仍用視事之服,亦似便當云。且大王大妃殿,方在期服中,所御之輦及各項儀物,似當以白色磨鍊,而或以爲,旣非三年喪,則繼用白色,有非世俗常行之禮云。缺四字非該曹所敢臆斷,議于大臣及儒臣定奪,何如?傳曰,允。
左參贊宋時烈疏曰,伏以臣,迫於情勢,冒死乞歸。伏蒙聖慈,面諭丁寧,事及先朝,臣不敢仰視天顔,臣亦摧咽,不能成聲,區區所懷,未能萬一而退,祗伏孤館,益切哀殞。第念聖敎所以諭臣者,極其懇惻,可泣鬼神,臣非木石,豈不知感?然而終不敢仰承者,必有甚不得已者,臣久欲陳列,而在臣蓋有所不忍言者,於殿下孝思罔極之中,亦有所不忍聞者,故隱默腐心,只恨其不卽死滅,以謝率土之心矣。蓋臣少讀禮書,愚不知變,鄕里禮訟,每以固滯見誚矣。臣嘗見程子曰,人有死而復生者,故禮三日而斂,然趙簡子,十日猶蘇,未三日而斂,皆有殺之之理,臣每讀至此,未嘗不凜然竦然,以爲此爲人臣子者,所必當知者也。然禮有分限,二日小斂,三日大斂,此士大夫事也。至於人君,則三日而小斂,五日而大斂,夫限促者,雖不可寬,限寬者,決不可促,以傷臣子庶幾之情矣。臣之素心,缺四字,五月初五日,中使以內旨傳諭,以爲時氣缺二字恐有慮外之虞,欲以今日小斂,臣謹封以禮旣不然,且雖有慮外之虞,梓宮寬闊,必無所憂矣。初六日事將終畢,臣又以爲,禮書小斂條,有未結以絞,未掩其面,蓋孝子猶俟其復生,欲時見其面之文,斯禮也,臣子之所不忍違者也。故臣又違諸臣之意而固執,以爲當如禮書矣。纔出哭班,大臣以下,竟以內旨有所疑慮,而旋卽變通焉,蓋臣亦非不知有所疑慮,而猶欲如禮者,臣嘗見禮經,君喪用衣,至於一百二十八稱之多,臣以此謂人君棺槨,則必甚寬闊,而不知我朝梓宮,卽有尺度也。不幸事異初意,承事諸臣,相顧錯愕,諸大臣以下,俱入奉審,翌朝原任大臣以下,又入更審,則非由人事而然者,十分明白矣。終至於舊梓宮,旣不得用,而新梓宮又至合木,此前古所未有之變也。朝野喧騰,皆以歸咎於臣,以臣爲執拗誤事,夫惟我先王至仁盛德,百世不忘,爲臣子者,旣不能百其身以贖,又不能滅命以褥蟻,而其所以致誠信於終事者,乃出於意慮之外,臣雖滅族沈宗,何足以慰人心而謝人言哉?臣思之至此,不覺失聲而痛哭,誠不欲擧顔於天日之下也。且臣於山陵卜定之日,衆議以水原爲千載一遇之地,而乃敢倡爲異論,竟至遷就,臣雖未知地理之如何,而揆以人情,求諸神道,則今玆所卜,可謂盡善盡美,而人言未已,愈往愈深。夫以我先王聖德神功,覆冒區宇,深仁厚澤,淪浹膚肌,厭世之後,億兆哀慕,願得吉土,以奉衣冠之藏者,曷有其極,而臣以無稽之言,亂已定之謀,違臣子必誠之道,致今日不韙之名,臣之罪戾,於是爲大矣。且臣頃於聖候違豫之日,中外遑遑,靡所不用其極,而乃敢獨違群議,以爲大醫員罪當死,決不可使之議藥矣。缺十三字聖體康寧,此實宗社臣民之慶也。論者以臣爲不急君父之疾,此雖不能舒究臣心之致,然跡其所爲,則人言之至,烏得免乎?臣負此三大罪,得免於有司之誅,已是僥倖,況望帶職養病,偃息輦下,以蔑公議與王法哉?臣於因山之後,卽欲露章自劾,若蒙聖慈哀赦,則旋歸田里,杜門待盡,而微衷眷眷,不忍便訣。且慮此等說話,不宜進於諒陰,以益聖朝哀疚之端,故次且囁嚅,以至今日矣。今則時月荏苒,歲序將窮,更不可因循,以冀終逭,故敢冒萬死,略陳其一二,而猶有所不敢盡者。噫,臣之情事,其亦戚矣。伏乞聖明,俯賜財察,若以爲其罪雖大,而其心可恕,似不至於重究,則姑遞臣職,許其歸田,以安微分,實天地父母始終生成之恩也。臣無任懇迫激切之至,謹昧死以聞。答曰,省覽疏辭。未及其半,胸腸如裂,心懷鼎沸,語意無窮,而不得備盡,請以其槪之易曉者諭也。父母之喪,無欠於斂襲之際,欲得美地,爲衣冠之葬者,人人之心,孤雖不敏,豈不如做出誣妄之人乎?合木事,若有未盡,予豈爲卿而缺二字未盡之事,到今不發哉?此事誠無所未盡,予之罔極痛迫之懷,猶以爲少敍,豈有如是之理哉?此其易曉一也。水原不合於國陵云者,非卿一人,今用陵岡,不下於彼,雖妄論浮議,四面而至,不入於耳,可也,此其易曉二也。且第三事,於予心尤有未安焉。此事勿論人言,予當直斥,其易曉三也。易曉者如是,而卿若有缺二字持難於心,則似欠於知心二字之意,且卿以此二事欲歸,而予若許之,人皆謂予何如之人乎?到此地頭,尤不敢許之之事,卿必想知,望卿察事勢之不然也。亟回歸意,孤之幸甚,何可盡記?卿其體此至意,勿辭焉。
副護軍尹文擧疏曰,伏以臣之篤疾垂死,已在累疏之實,殿下旣已昭釋之矣。頃日疏批,伏承聖諭,臣仰戴日月之明,無所不照。雖未蒙卽許歸田,庶幾天地之大,處物各得其所,而廢疾者得以安其本分矣。不意玆者超擢之命,出於千萬夢寐之外,風憲之長,又作庶僚之比,臣聞命震掉,莫知所由。假使臣形不敝而病不痼,不可以狗矢盛玉椀,況此積久風病,半體全廢,其敢望陳力就列,以效犬馬之報乎?臣之醜敗無狀,不可玷辱淸朝之狀,已悉於前後疏章,今不敢更瀆,而只此死如棄如,不復齒擬於生人之類,則聖明之所洞燭,國人之所共知。伏乞天地父母,終始哀憐,亟命還收新授爵秩,仍缺一字,退歸鄕居,使將死殘骸,得保餘齡,以沒於地,千萬幸甚。臣無任兢惶隕越泣血祈懇之至,謹昧死以聞。答曰,省疏具悉。今日拜卿此任,意非偶然,卿其安心勿辭,調理察職。
右議政鄭維城箚曰,伏以臣之病勢沈綿,不堪供職之狀,備悉於前後陳章,庶幾察納,冀蒙恩許,而誠意未孚,天聽愈邈,至有再遣近侍,溫批勤懇,奬諭過隆,臣是何人,獲此曠世異數?微衷所激,只自感泣。揆諸分義,固不敢一向退伏,而顧臣所患,出於積敗,病根旣深,彌月沈痼,精力耗盡,形神換脫。種種諸症,乘時重發,旬朔調治,決無供仕之望,虛帶重任,遲回度日,悚惕不安,如坐針氈,惶悶蹙迫,罔知攸處,不得不更陳危懇。伏乞聖明,曲諒情勢,亟許遞免,俾延危喘,不勝幸甚。臣於病伏中,且有區區所懷,敢此略陳。臣伏聞左參贊臣宋時烈,歸意己決,近將出城云。以今日聖上禮遇之隆,倚毗之重觀之,則雖有萬分切迫之事,必不敢輕決去就,而不意今者,猝發歸計,必有所由然矣。自先朝徵辟寵擢,如置膝上,不離左右,意非偶然,而到今嗣服之初,不安於朝,遽決長往之計,則非但聖朝之欠事,亦多聽聞之疑惑,其在時烈之道,亦何忍不念先王知遇之恩,孤負聖上眷注之意,若是其望望然歸哉?況且旅邸病伏之餘,正當嚴沍,冒寒登途,則傷敗必至,亦豈自保之道乎?若以姑待春和,從容去留之意,特加誠意勉諭,則時烈其何敢强咈聖旨,終始邁邁,不回遐心乎?惟願聖明留神焉。取進止。答曰,省箚具悉。已悉予意於前後之批,何用多誥?卿其勿辭調理,速出論道,以副如渴之望。左參贊勉留之意,非爲小異,而但誠意未孚,時無回思之意,不勝愧赧。今又致誠,更爲勉留焉,且不任感歎卿之愛予之至意。
上御夜對廳。大臣·備局堂上,引見。領議政鄭太和,判尹李時昉,戶曹判書許積,兵曹判書鄭致和,刑曹參判洪重晉,右尹柳赫然,大司諫鄭知和,副提學兪棨,左承旨李正英,報義李垕,假注書李世華·朴純,記事官卞榥·宋昌入侍。鄭太和曰,慈殿未寧之候,已多日,而尙未快復,憂悶之懷,何可盡達?雖因醫女來傳,聞其梗槪,而言未詳盡,自上所見何如?上曰,不可以一槪言之,最悶者,困惱太甚,長在枕席,今則雖不如前日之委頓,前症有時發作,此由於當初不能發表而然耶?鄭太和曰,當初醫官等皆以爲,發表太過,則反有困惱之患矣。且自上眉稜骨痛之候,今則何如?劑入淸上蠲痛湯,尙未進御乎?上曰,時未服矣。鄭太和曰,禮曹參判朴長遠,旣入先朝抄啓中,故陞授嘉善之職。以政體言之,則旣已超擢遷拜,使之上來,新監司,卽爲差送,可矣。兪棨曰,臣意則以爲,卽今江原道九邑,飢荒特甚,賑政方急,不可付之生手,且璽書增秩,古有其事,加資則仍授,監司則勿遞,可矣。鄭太和曰,臣之所言,不過政體,而內重外輕之意也。本道救荒之事,最爲緊重,取其重而爲之,亦可矣。上曰,今則反用外重內輕之事,加資則仍授,監司則勿遞,可也。鄭太和曰,前者李時昉入侍時,民役減省事,有開錄以達之敎矣。今方開錄以來,此是前年所減之數,而今年或有可減者,或有不可減者,自上親監以後定奪,可矣。李時昉曰,前日登對時,諸道民役蠲減事,旣已啓達矣。今又開錄以來,此是上年所減之數,而今年則或有可減者,或有不可減者,從當觀勢磨鍊。且末端所書濟用監·長興庫·校書館所納蠲減之物,今年亦依上年例,減之可矣。鄭太和曰,京畿則比忠洪道,加捧六斗,而今年則京畿失稔太甚,且以山陵諸役,財力殫竭,監司將欲啓聞,變通減捧來年春等收米,而山陵敬慕殿進排物饍價,一年通計,幾入五千石矣。差減其山陵敬慕殿物膳,而自國家備供,則缺五字自前亦有是事矣。臣使李時昉,問京中可能貿納者,則自願者頗多。江都所置宣惠廳收米,量宜取來,給諸願受者,來年正月爲始,使之貿用,則可矣。李時昉曰,江都米三千石,爲先取來,用於山陵敬慕殿物膳之價,似可矣。上曰,依爲之。李時昉曰,軍器寺貢物,亦當量減,而若減之,則各道通計三千餘石,而事多難便,仍存何如?鄭太和曰,前年雖已蠲減,而役價則自戶曹計給三分之一,猶且稱怨。凡於勅使時所用百物,皆自本寺辦出,此則不可減矣。鄭致和曰,不獨勅使時所用,朔試射諸具及科場所用,進排無人,不成模樣矣。上曰,事勢若然,則勿減可也。鄭太和曰,上年各項裁減之事,今當依倣爲之,扈衛軍官料米,元定六斗外,加給四斗。上年,以限秋咸減省定奪,故自今十月,還給十斗矣。今則何以爲之?許積曰,自癸亥設立之後,只給六斗,而頃年本廳大將啓請,加給四斗,此則元非舊規矣。兪棨曰,扈衛廳軍官革罷事,大臣曾已陳達,而自上持難,當罷之議,自前有之,宜速許罷。上曰,先朝亦不許罷,今不可輕易革罷,軍官則仍存,料米則依前年例,減給,可也。李時昉曰,今此民役蠲減時,月課軍器,何以爲之乎?鄭太和曰,軍器若爲減之,則春秋操鍊時,藥丸等物,勢難持用,缺二字弓矢鳥銃,則雖可以前日所存者,累度仍用,而藥丸,則不可無辦出之路矣。鄭致和曰,若減軍器月課,則營將操鍊等事,勢將停罷,而至如藥丸,則決不可減除矣。上曰,鳥銃弓矢,竝令蠲減,藥丸則使之依前措備。鄭太和曰,明春操鍊停行事,豫爲分付於各道,秋等操鍊,則待明秋觀歲豐凶,更稟處之,爲當矣。上曰,依爲之。鄭致和曰,兒弱逃故收布蠲減事,曾已定奪矣。兒弱數及其曾所收價布之數,相參磨鍊。統營及監營·兵營所儲之木,均一分定,以充其數,似可矣。鄭太和曰,各營所儲木數,已令一一報知,而必不沒數以聞於朝廷,折半分定,以充兒弱收布之數何如?上曰,依此爲之,而句管堂上,次知擧行。鄭太和曰,前者日本所送硫黃,曾未結末,所不得取用矣。今則旣已停當,使之輸運,分給於京中各營及山城·江華等處,何如?柳赫然曰,若令船運,則可得便好,而恐有沈沒消融之患,使之陸運爲當。鄭太和曰,水運甚便,由洛東船運至嶺底,踰嶺至忠州,則自忠州亦可載船以來,待其上來,知其實數,單子書入啓稟,分給何如?上曰,依爲之。鄭太和曰,內醫提調吳竣,方爲修理所堂上,而吳竣以年老之人,決無兼察兩任之勢,且聞都監堂上之言,缺八字吳竣都監堂上改差,使之一察內醫提調之任何如?上曰,依爲之。許積曰,前者黃海道事目外,給災狀啓來到,而面稟後定奪事,命下矣。川飜浦落處,則旣已給災,其餘未得收穫之處亦多,而時未給災云云。該曹雖不敢擅便爲之,自上若特命減其賦役,則是實新服之盛擧也。上曰,雖無給罪之規,尤甚失稔處,給災可也。李時昉曰,兩湖藥材進上中,麝香則各官例爲求貿於京中,此亦依牛黃·熊膽例,自宣惠廳給價貿納,何如?上曰,依爲之。兪棨曰,田穀則一年耕食非一種,故不許給災,而上年則水災無前,田穀尤甚失稔,民間以稅太備納,爲深慮云。或以米代納,或減捧其數,則民之蒙惠,大矣。鄭太和曰,臣亦欲陳達變通,已與諸臣相議矣。卽今戶曹餘存之太,只有二萬石,故戶判則慮其不足於用度,以減爲難,而今年田穀之失稔,近古所無。兪棨所達,只爲生民之困悴,欲其以米代太,以紓民力矣。許積曰,趙復陽,亦以京畿稅太事陳疏,而兪棨所達,則非獨京畿,蓋欲通八道同爲變通,而其間又有變通之事,若以一斗米,代一斗太,則民不知其爲惠,必須斟酌,有所增減而後,可以慰悅民心矣。上曰,然則稅太,參酌代捧,而太若一斗,則米以升數計捧,可也。許積曰,各道還上,分其稍實豐凶之邑,或全數捧納,或減三分之一,缺三字太則從民願,以他穀代捧事,分付何如?上曰,依爲之。鄭知和曰,司諫李袤,時在潭陽府任所,請斯速乘馹上來事,下諭。上曰,依啓。鄭知和又曰,左參贊,旣有退歸之志,頃日引見之後,出而涕泣,有去國傷懷之色。且以鄕谷士大夫甚無器具,遠路行具,只是匹馬單臺矣。此行終不得挽,則後世所聞見,或不無誠意未盡之言,更爲開諭,使得仍留,何如?上曰,左參贊,必欲下往,予雖勉留勤懇,終未得回心,不知所爲也。兪棨曰,初無必往之意,一朝便決歸計,莫知其所以然也。李垕曰,小臣之意,則自上益加誠意勉留,則庶可回心矣。鄭知和曰,臣聞之,今方治行,數日內當欲往云矣。鄭知和又曰,多士之累日陳章,實出於尊賢重道之誠,而亦恨崇報之典,久而未擧也。今者新服之日,庶見先朝所未行之盛典,聯章叫閽,非止一再,而不惟天聽愈邈。昨日玉堂箚批,殊欠和平之意,儒臣皆以爲缺然,大哉王言,不當如是矣。上曰,多士之陳疏,至於七八度,而予終不許,則玉堂之陳箚,猶或可矣,四疏之餘,汲汲然陳箚,故予以是答之耳。兪棨曰,此非臣等之私意,公議如此,故不敢不陳所懷耳。自前視之,雖無儒士陳疏之事,玉堂亦先陳箚,昨日之事,何以汲汲爲敎也?李垕曰,聖明愼重之意,群下孰不知之,而自敎發落至嚴,不勝惶悚焉。鄭知和曰,缺三字自北路來,慣知北路物情,本道貢蔘缺三字貢獻之用,而非若常事,恒用之蔘,必以體大極品者捧之,故一斤之價,定以細布四十疋,一年所捧,竝百餘同矣。數年以來,凶荒特甚,貢蔘一斤價,以三十疋減定,則北民可蒙惠矣。許積曰,初非四十疋,乃一同而減之又減,今爲四十疋,而戶曹所用之布,則專恃於此,不可又減,而今年北路凶荒尤甚,不可不減,雖不可爲恒式,今年則減捧似當矣。上曰,參酌減之,可也。柳赫然曰,移御後軍士入直之處,當缺二字定奪,武德門外營,則訓鍊都監軍士,當爲入直。宮城外西邊,有舊基址材木,則自本廳措備,或士宇或假家,當爲造成,而蓋覆之物,無路辦出,令繕工覓給蓋覆之物,以爲過冬之地,待明春令繕工造給,何如?上曰,依爲之。兪棨曰,臣等本以多病之人,前日登筵,猝然氣塞,徑先退出失儀之罪,固所難逭,而至於下給藥物,得以回蘇,聖眷至此,只增感泣而已。第於昨日陳箚之時,自上以汲汲爲敎,頗有嚴旨,臣誠惶恐,無地自容也。臣等所陳,蓋是一國公共之論,而亦有多士之連日叫閽,未蒙允許,士氣之摧沮,亦非細故,故忝在近察,不敢不告矣,豈料聖敎之至此哉?上曰,非以陳箚爲非也。有何害乎?兪棨曰,掌樂正李惟泰,旣蒙恩許,故今方退歸云。若此輕易許之,缺三字留在者矣。上曰,諭其仍留,非許其往也。當更爲勉留焉。罷出。以上燼餘
上在昌德宮。停常參·經筵。
夜一更二更,有霧氣。三更,流星出軒轅星,入三台星下,狀如拳,尾長四五尺許,色赤。五更,流星出底星,入巽方天際,狀如拳,尾長三四尺許,色白。
政院,大妃殿問安。答曰,知道。大殿問安。答曰,知道。
藥房都提調臣鄭太和,提調臣吳誜,副提調臣趙珩啓曰,伏未審夜來,慈殿氣候,何如?昨日劑入逍遙散,已進一貼乎?聖候所患,昨今亦有作疼之時乎?臣等不勝憂悶之至,敢來問安。答曰,慈殿症候與昨無異,而逍遙散一貼,旣已進御矣。予之所患,別無加減矣。大妃殿問安。答曰,知道。
金壽恒,以內醫院官員,以都提調意啓曰,本院一年貿來砂糖元數三十斤,而連有用下之事,卽今見存,只十五兩,不可缺二字優豫備,砂糖十斤,令該曹爲先貿得移送,何如?傳曰,允。
李正英,以御營廳言啓曰,本廳七番中部屬全南右道中,右司十哨軍兵及各差備,黃海道軍六十二名,來庚子正月二十五日,京中逢點,二月初一日,與六番軍兵,當爲替代立番,各道監·兵使處,依前知會調送之意,敢啓。傳曰,知道。
執義李垕,持平閔光熽啓曰,江都留守徐元履,到任以來,其所設施,動輒失宜。試以上年木柵一事言之,則分給價米於民間,使之貿納眞長木。初定其大小長短之制,而旣爲措備之後,以爲體小不可用,盡爲退却不捧,更以體大者改備,旣爲改備之後,又爲退却不捧,還徵本色之米,受米之民,旣已遠貿眞木於峽中,反爲江岑之棄物,而凶荒飢饉之餘,所食之物,無路辦出,斥賣牛馬而償之,不念民弊,處事顚倒之狀,據此可知。其他一島之中,怨咨朋興,莫重保障之地,人心離散,則日後得力,何可望乎?請江都留守徐元履罷職。內官之與外朝,不相干涉,缺一行餘招致工曹書吏,妄用策紙,叱辱工曹堂上,無所不至。有若上官檢缺三字事極可駭。如此橫恣之習,不可不懲。內官尹完,請命罷職。答曰,還捧米事,不無曲折,詳査後處之。內官事,更加詳問處之,可也。
金壽恒,以戶曹言啓曰,以本曹盤纏草記,傳曰,陪奴二名,奴子四名定送,而員役加給事,更待發落處之事,傳敎矣。陪奴奴子,則依此數衣資加磨鍊,元單子中付標以入,而員役加給事,則姑待發落之意,敢啓。傳曰,知道。
尹宣擧疏曰,伏以日月有時,大葬奄過,至痛之極,小大同懷,而如臣受恩未報,有情莫伸者,不過送迎都門,一慟終天而已,則鮮民之生,不如死之久矣。仍念臣身,自絶于天,有命不拜,有職不供,出入都市,嗤點滿路,對人恧縮,無地容措。似此心迹,亟宜歸葬,而祗緣私故,留滯西畿,不意此際,朝家命錄四方來會之人,而除拜之政,竝及於臣,臣聞來不覺驚訝。夫以臣之情狀,悖乖已甚,所授司業之職,旣不敢就列,則復移尙方,不亦虛乎?此則有司之臣,不以誠信處物,上以誤明廷之擧錯,下以重臣子之罪過,臣誠惶惑,益無以自處也。昨自郊外,復入城中,擬將具疏自陳,請伏前後逋慢之刑,而適因昆弟危疾,未免遷延數日,卽聞儒臣獻箚,致有聖敎之勤,遂令疵賤之物,備數於晉接之列,尤增震悸,罔知所出。臣於夏末奔哭之日,洊蒙異渥,召使至前,而不缺二字命陳章而退,區區私悃,已慁聖德,臣何敢缺一行餘臣以故家之子,本是洛中之人,親屬在京,丘墓在畿,聚族脩事,淹滯至今,則不待朝家命之而後留也。惟其匪分之職,非常之數,決然知其不可冒當,故廻避逃遁,恁地作怪,則今玆請留之擧,適所以速其走也。況夫儒賢之進退有無,關係於國家重輕者,紆以寵眷,勉其遁思,固是聖世之美事也。若臣匹夫無狀,徑情妄行,無益於數,有害於義,去來多少,不啻鳧鴈,而敗常亂俗,實關綱紀,則付諸執法,論以當律,嚴加屛斥,不令接迹於世,可也。何遽優之以禮貌,申之以縶維,以羞當世之士,以滋國人之惑乎?臣之迷昧,自量如斯,故終始陳乞,有不得已,非敢矯飾,以謾天日,此實擧世公論之所同也。伏願聖明,曲賜鑑諒,先收恩旨,繼議常刑,以肅頹綱,以安微分,千萬幸甚。臣於疾病旅之中,不得躬詣闕下,倩呈疏章,干犯邦憲,無任瞻天感激戰灼兢惶之至,謹昧死以聞。答曰,省疏具悉爾懇。何用過辭,每至此哉?雖未得卽見,留在城中,其幸曷諭?須體予誠,勿生歸計,以副至望。以上燼餘
上在昌德宮。停常參·經筵。
夜一更二更,有霧氣。五更,有霧氣。
仁聖王后國忌齋戒。
政院,大殿問安。答曰,知道。
藥房都提調臣鄭太和,提調臣吳竣,副提調臣趙珩啓曰,伏未審夜來,慈殿氣候何如?逍遙散昨日亦進一貼乎?聖候所患,尙未快除乎?臣等不勝憂悶之至,敢此問安。答曰,慈殿症候,比昨無異,而逍遙散一貼,亦已進御矣。予之所患,亦無加減矣。大王大妃殿·大妃殿·中殿問安。答曰,知道。
以柳後聖所進症錄二張,下于藥房曰,自上所患,可以施灸,則日氣雖寒,閉戶不爲出入,猶可爲之耶?問于醫官以啓。
藥房再啓曰,卽以承傳色口傳下敎,與諸藥醫鍼醫等相議,則皆以爲,日氣正屬隆寒,雖深處溫室,此時受灸,甚爲不可,欲待春暖,深有意見。柳後聖等,將於不多日內入京,更加詳議,以定宜當。且慈殿症錄中,他藥則皆已過時,而逍遙散是卽今方進之藥,前加入中,去藁本·蔓荊子,又加貝母·薑汁炒七分,黃蓮酒炒五分,元材白朮,仍前減半,連進三貼宜當云。卽當依此劑入,前劑入餘存一貼,則勿爲煎進,何如?答曰,依啓。藁本·蔓荊子,似不可去之。
藥房啓曰,近日聖候所患,猶未平復,而慈殿未寧,爲日已多,侍疾憂慮,必有所添傷,群下煎悶之情,曷有極哉。日氣寒嚴,又復如此,臘日祭祀,決不可親行,今番則特命攝行,不勝幸甚。臣等待罪藥房,區區所懷,惶恐敢啓。答曰,朔望之奠,猶不可闕,況大祭乎?
藥房三啓曰,伏承聖批,藁本·蔓荊子,似不可去之事,命下矣。更與諸醫相議,則皆以爲,此兩材,主治感寒頭部之痛,而卽今慈殿頭痛之候,因膈間熱氣上升而發,爲此而旣用貝母·黃蓮等材,則蔓藁兩種,似不稱於方患之症,故請爲減去矣,在前熱升頭痛之時,亦用此兩材,則今亦仍存無妨云,敢啓。答曰,依啓。
金壽恒啓曰,右議政八度呈辭到院,而國忌齋戒,留院之意,敢啓。傳曰,入之。
金壽恒,以觀象監官員,以領事提調意啓曰,慶德宮移御吉日,今十二月二十二日啓下矣。自前宮闕移御時,令經師讀禳邪經,連三日使之祓除,依舊規擧行,何如?傳曰,允。
右議政八度呈辭。傳曰,安心調理。
政院啓曰,臣等伏見答藥房啓辭之批,以予之所患無加減爲敎,臣等不勝憂悶之至。自上眉稜作疼之候,彌留已久,尙未復常,而又緣慈候違豫,侍藥憂煎之中,聖躬之致傷,固已多矣。明日大祭,若復强疾親行,則當此極寒,冒夜出臨,其爲添傷,必有倍焉。有病攝行,自是禮文所載,而愼疾之戒,亦不可不念。伏願勉抑至情,亟從藥房之請,明日大祭,許令攝行,不勝幸甚。臣等無任區區之慮,敢此仰陳。傳曰,朔望之奠,猶不可闕,況大祭乎?
政院又啓曰,臣等以明日大祭攝行事,仰達,藥房亦依此陳達,而俱未蒙允兪,臣等尤不勝悶鬱焉。卽今寒威極嚴,日氣不佳,自上雖無未寧之候,若冒夜觸寒,哭泣行禮,則必致添傷之患。況患候彌留,尙未差減,何可不體慈殿惟疾之憂,不念聖人愼疾之戒,徑情直行,缺三字至之悔乎?常時則親行大小之缺三字是情禮之當然,而有疾則攝行,亦載禮文,何可以大祭而强疾親行乎?伏願更加思量,亟許攝行之請,千萬幸甚。臣等區區憂慮之極,惶恐敢稟。答曰,已諭毋煩。
李殷相,以修理所言啓曰,今此修理時,長庚乾正板子,多有用處,而他無不見得之路,不得已長生殿退板二十立,啓稟取用,而猶且不足加十立,又爲取用,何如?傳曰,允。
李正英,以兵曹言啓曰,前日別雲劍受點人中,具仁墍有故,李曼·李挺漢等,差祭,無故之人,只有綾峯君偁·金應海·李迪等三人,不得已改磨鍊以入之意,敢啓。傳曰,知道。前單子還入。
金壽恒,以禮曹言啓曰,本曹啓辭,今月二十二曰,自上奉魂殿移御時,殿下服色及隨駕百官服色,大王大妃殿輿輦儀物,議于大臣及儒臣定奪,何如?傳曰,允事,傳敎矣。議于大臣及儒臣,則領敦寧府事李景奭,延陽府院君李時白以爲,臣病患之餘,昏耗益甚,況於變禮,難容輕議,而第敬慕殿移奉之時,旣有吉祭,移奉之後,且有奉安祭禮,則視事之服,恐非可議。至於大王大妃所御輿輦儀物之色,乃自上命備而奉行者也。純用白色,亦恐未安,諸儒臣必詳達,上裁何如?領議政鄭太和以爲,凡干敬慕殿行禮,必以衰服,則今此奉移之時,隨駕服色,似無異同,謂之道路而仍用視事之服,恐未合當。且大王大妃,方在期服中,而三年之喪,稍當有別,輿輦儀物,以玄色磨鍊似當,而此是依倣世俗常行之禮,未有可據之文,惟在博詢而處之,伏惟上裁。領中樞府事元斗杓以爲,敬慕殿行祭,旣用衰服,則今此奉移之時,似無異同。大王大妃殿所御輿輦儀物,純用黑色,旣無明證,純用白色,亦似未安。愚臣淺見,不敢臆斷,詢問儒臣,考據典禮,俾無未盡之歎,似當,伏惟上裁。完南府院君李厚源以爲,敬慕殿移奉之時,自上服色,仍用衰服,似無所擅,而大王大妃殿輿輦儀物,則旣從朞年之制,純用白色,亦恐未達,伏惟上裁。左參贊宋時烈以爲,移御時殿下及百官,旣陪魂輿,則其服色,恐當與自山陵返虞時無異矣。大王大妃殿,內持衰麻,而外用玄色,似甚無謂。蓋五服之人,喪次主素,而他處主玄,後世之末失也。然常人壓屈處常多,故程子以爲,不禁冒哀守常,至於人君,則有不然,故春秋之義,人君不言,蓋雖下邑,自與宮內無異,故國中無非自伸之地,而以示臣者無外之意。今大王大妃,持先王之服,而未免有變改之地,則恐違於春秋之義,伏惟上裁。吏曹判書宋浚吉以爲,諸大臣及左參贊宋時烈獻議已詳,無容更論,而但臣之妄意,大王大妃之於先王,實兼母子君臣之議,初旣以期服爲定,則平日服色與議物,果皆純用白色耶?五禮儀期服中服色,必有所磨鍊,而祖宗朝亦必有所定奪,惟在禮官考據而處之,伏惟上裁。左議政沈之源,右議政鄭維城,病不收議。大臣及儒臣之意如此,上裁何如?傳曰,依議施行。
李正英,以備邊司言啓曰,再昨榻前定奪條件,別單開錄,以備睿覽之意,敢啓。傳曰,知道。以上燼餘
上在昌德宮。停常參·經筵。
自昧爽至巳時,沈霧。
仁烈王后忌辰。
臘享大祭後,政院·藥房,大王大妃殿問安。答曰,知道。大妃殿·大殿·中殿問安。答曰,罔極。
二品以上單子,大王大妃殿問安。答曰,知道。大妃殿·大殿·中殿問安。答曰,罔極。
趙珩啓曰,李弘相妻姜氏者,何許人也?諸承旨缺四字事,命下矣。李弘相妻,卽姜碩期之女也。弘相生時,無離異之事,故服制單子,循例入之矣,敢啓。傳曰,逆家子女,有不爲離異者乎?
藥房都提調臣鄭太和,提調臣吳竣,副提調臣趙珩啓曰,伏未審夜來,慈殿氣候,何如?昨日劑入逍遙散,已進一貼乎?聖候所患,猶未快安,而觸冒曉寒,躬行祭禮,或有所傷感乎?臣等不勝憂慮之至,敢來問安。答曰,慈殿症候,言于醫官,予則僅得無事。大妃殿問安。答曰,知道。
金壽恒啓曰,左議政十度呈辭到院,而以國忌留院之意,敢啓。傳曰,入之。
左議政沈之源十度呈辭。傳曰,安心調理。
吳挺緯,以義禁府言啓曰,世龍妻,移置之所,旣不得於公廨與閭家,則絶無可合之處,不得已時御闕門外各司直房,盡爲看審,則吏曹直房,頗有障蔽,而且是新造之家,似無大段修補之事,故以此家啓稟定奪矣。昨日次知中使,以房舍狹窄,使之改定於他處,而古兵曹及御營舊營,則闊大難便,而忠勳府·議政府·司饔院直房,則或坐起逼側,或素無牆垣,修補之際,必費時日。當此凍寒,此亦可慮。其中禮曹直房,比他稍優,而中門外,亦且有井,若捨吏曹直房,則此似可合,而自下不敢擅定,何以爲之?敢啓。傳曰,更待發落後定之。以上燼餘
上在昌德宮。停常參·經筵。
大殿,政院問安。答曰,知道。勿爲問安。
藥房都提調臣鄭太和,提調臣吳竣,副提調臣趙珩啓曰,伏未審夜來,慈殿氣候何如?逍遙散,昨日亦爲連進乎?聖候所患,至今有更發之時乎?臣等區區憂慮,敢來問安。答曰,慈殿氣候,比昨稍安,逍遙散亦爲連進,予之所患,數日來,時無發作矣。
大王大妃殿·大殿·中殿問安。答曰,知道。
藥房再啓曰,伏承聖批,伏審慈殿氣候,比昨稍安,聖候所患,數日來亦不發作,臣等不任喜幸之至。因醫女所傳,伏聞卽今慈殿,有汗氣常洽,此與當初和解之時不同,若或有妨於元氣,則似當更爲議藥,醫女之言,恐未詳盡,敢此仰稟。答曰,慈殿症候,詳言于醫官矣。
藥房三啓曰,卽以醫官所傳下敎,與諸醫相議,則慈殿症患,今則顯有熱降之候,所進逍遙散前加入中,去藁本·蔓荊子·牧丹皮,更加麻黃根一錢,浮小麥,乾薑炒黑各五分,劑進三貼宜當云。依此劑入之意,敢啓。答曰,知道。
右議政鄭維城九度呈辭。傳曰,安心調理。
李正英,以兵曹言啓曰,別雲劍李曼·具仁墍等有頉,而忠勳府不爲趁卽移文,故改磨鍊書入之際,未免顚倒,不勝惶恐。且今番受點人中,申翊全差祭,尹順之未肅拜,原昌君玖,無緣不進,終不得備員,事體殊甚未安。原昌君玖,推考何如?傳曰,允。
金壽恒,以禮曹言啓曰,移御時,自上服色及大王大妃殿輿輦儀物純用墨色與否,大臣及儒臣收議草記,傳曰,依議施行事判下矣。諸大臣之意,槪以純用白色爲未安,領中樞府事元斗杓及吏曹判書宋浚吉,或玄或白,俱無歸一之語,左參贊宋時烈,斷以玄色爲非禮,而以依議施行爲敎,依何議施行乎?敢此仰稟。傳曰,依左參贊議施行。
傳于金壽恒曰,産室廳都提調以下書啓。
傳于金壽恒曰,今番看山時,往來士大夫及相地官等,竝書啓。
姜栢年,以宣惠廳言啓曰,本廳所管京畿等四道大同收米中,江原道則隨其被災輕重,已爲分折量減矣。備局又以湖南收米減二斗,京畿·湖西亦各減一斗,別單啓下,故今方行會各道,而湖西則被災尤甚,扶餘·石城兩邑,依本道監司狀啓,更減一斗之意,敢啓。傳曰,知道。
備忘記,長生殿都提調領議政鄭太和,熟馬一匹,提調工曹參判尹順之,各兒馬一匹,兵曹判書鄭致和,都廳禮曹佐郞崔錫祐,正郞趙聖達,各上弦弓一張。禮曹正郞鄭晳,不粧弓一張賜給。禮曹正郞韓明遠,都廳工曹正郞魚尙儁,郞廳繕工監監役官權慬,各加一資。資窮者,上弦弓一張賜給。殯殿次知內官尹完·林友聞,各熟馬一匹。强義忠·崔大立,各半熟馬一匹。後差備內官全以性,熟馬一匹。上諡冊寶時尙傳高禮男,襲差備內官崔大立·金悌立·陸厚立·全瀷,魂魄差備金以章,虞主差備金應順,各兒馬一匹賜給。襲斂時入參人益平尉洪得箕,靑平尉沈益顯,寅平尉鄭齊賢,掌樂僉正張善瀓,司果鄭善興,各熟馬一匹。兵曹佐郞呂聖齊,幼學韓斗相,各半熟馬一匹賜給。今此三都監賞格,一人雖兼數事,毋以缺三字一二日仕進者竝勿論,員役缺三字令該曹分等,米布磨鍊題給。山陵都監摠護使左議政沈之源,鞍具馬一匹賜給。提調兵曹判書鄭致和,工曹判書金南重,益興君洪重普,都廳修撰趙胤錫,錦城縣監李晩榮,玄宮封閉官執義李惟泰,竝加資。贈玉采玄宮監封領議政鄭太和,拭梓宮覆土右議政鄭維城,各熟馬一匹。返虞時,侍衛左承旨姜栢年,右承旨李正英,陪往大將李元老,京畿監司吳挺一,各半熟馬一匹。大轝侍衛史官權斗樞·鄭重徽,郞廳兵曹佐郞崔錫祐,副司果吳希胤,兵曹佐郞閔光熽,監造官司宰監參奉尹叔擧,各兒馬一匹賜給。穆陵參奉李最晩,繕工監役李榏,直長尹敏道,別檢盧世珍,竝六品遷轉。已出六品者,陞敍。都差使員楊州牧使南龍翼,排設差使員振威縣令宋搏,假家差使員積城縣監李德益,抱川縣監尹緱,從事官副司直李詔立·魚尙佶,各兒馬一匹賜給。郞廳禮曹佐郞崔浣,造紙署別提姜頊,工曹佐郞申命圭,司評韓時重,竝陞敍,已准職者,半熟馬一匹賜給。司僕寺主簿趙禧錫,多有功勞,特爲四品職除授。監造官司饔院直長崔繼雄,尙衣院直長宋之濂,禮賓寺奉事李鼎基,廣興倉奉事禹昌績,典牲署奉事李處恒,社稷署參奉李暹,竝六品遷轉,已出六品者,陞敍。郞廳成均館典籍羅萬葉,上弦弓一張。兵曹佐郞呂聖齊,不粧弓一張賜給。缺三字洪以博·金克晩,令本衙門高品付祿。領率衛將訓鍊奉事朴漢鳴,內禁衛李希晟,還授除授。內禁衛金宗連·洪得龍·趙天立·金振秋·李起漢,羽林衛李時遠,兼司僕趙忠善·崔時峻,相當職除授。國葬都監行狀文製述官領敦寧府事李景奭請諡宗廟,上諡殯殿時,奉冊寶領議政鄭太和,各鞍具馬一匹賜給。誌文製述官吏曹判書宋時烈,書寫官吏曹判書宋浚吉,諡冊文製述官行副護軍趙絅,書寫官右參贊宋浚吉,哀冊文製述官吏曹參判李一相,書寫官左尹申翊全,諡寶篆文書寫官右承旨金壽恒,虞主題主官右參贊吳竣,提調戶曹判書許積,禮曹判書尹絳,都廳行司直鄭萬和,竝加資。拭梓宮官右議政鄭維城,兵曹參知趙壽益,舁梓宮官都摠經歷李晩·蔡時鎭,各熟馬一匹賜給。都廳副護軍成以性,讀冊官副應敎睦兼善,讀寶官副司直南九萬,讀哀冊官副校理李時術,半熟馬一匹賜給。郵遞使判尹李時昉都廳司成李時術,郞廳戶曹正郞丁昌燾·金壽弘,監造官承文著作柳俔,濟用參奉尹以濟,禮賓參奉朴濟遠,監役權德徽,具幣奉事安廷煥,別檢鄭元徵,誌石所監造官奉常奉事李德耉,參奉元樀,魂魄虞主執事大祝,校理金宇亨,副司直金益廉缺一字主大祝副司果李柙,大轝擔陪軍領率衛將鄭世衡·鄭孝志·金盡信·劉成吉·尹大任·金俊琬·申渼·尹相殷·宋孝祥,各兒馬一匹賜給。郞廳司僕僉正柳頲,直講金迬,司儀柳浩然,刑曹正郞李會源,竝陞敍。已准職者,半熟馬一匹賜給。監造官東氷庫別檢李重輝,司䆃直長朴敏行,司饔參奉黃道平,司贍奉事李鳴夏,竝六品遷轉,已出六品者,陞敍。郞廳戶曹正郞尹惟謹,刑曹正郞韓友鍮,監造官典設別檢閔蓍重,西氷庫別檢兪棨,奉常僉正具時勉,直長卞榥,各上弦弓一張賜給。郞廳長興庫主簿洪處靖,戶曹正郞任濬,各不粧弓一張賜給。銘旌差備官李進善·崔欽,各加一資,資窮則兒馬一匹,從事官金以鏡及其餘內外諸執事等,各加一資,資窮者代加。殯殿都監提調判尹李時昉,大司憲尹絳,吏曹參判李一相,銘旌書寫官參知李正英,代奠官檜原君倫,初喪時都承旨趙珩李應蓍,都廳司僕正洪處尹,舍人李慶徽,竝加資。榟宮上字書寫官右參贊吳竣,熟馬一匹。捧諡冊寶官禮房承旨金壽恒,郞廳刑曹正郞權儁,戶曹正郞徐弘履,各半熟馬一匹賜給。漢城判官李命聃,司饔主簿黃奉祖,竝陞敍,已准職者,半熟馬一匹賜給。兵曹正郞權尙矩,兒馬一匹賜給。監造官司饔奉事曺隆阜,掌樂直長李奎嶺,四山監役趙持綱,監役睦履善,竝六品遷轉,已出六品者,陞敍。郞廳敦寧判官鄭缺名戶曹正郞任濬,刑曹正郞李會源·鄭棐·蔡正後,各不粧弓一張賜給。
姜栢年啓曰,賞格加資下批政事,吏曹郞官來言,而以傳旨未及啓下之故,不卽稟達矣。都承旨臣趙珩,右承旨臣李正英,左副承旨臣金壽恒,以加資未下批,出去。同副承旨臣李殷相,呈辭到院。廳中只有臣栢年及右副承旨臣吳挺緯,方爲入直,而事甚苟簡。明日爲政,加資下批後,李正英·金壽恒牌招察任,何如?傳曰,允。
以左參贊宋時烈上疏,傳于吳挺緯曰,此批答,遣史官傳諭。
執義李垕,持平閔光熽前啓,江都留守徐元履罷職事,內官尹完罷職事。新啓,數日前觀象監近處,有賊人乘夜突入,殺害男女二人,輦轂之下,有此驚駭之變,捕盜廳常時夜禁不嚴,無賴之徒,犯夜恣行,以致如此。請左右捕盜大將,從重推考,當該從事官罷職。令本廳別加譏察,期於跟捕賊人。答曰,依啓。徐元履事,不允。
奉敎宋昌啓曰,臣承命馳往往十里,傳諭聖批于左參贊宋時烈,則以爲,小臣前後疏章,備陳所懷,而其不敢盡者,終有所不敢盡焉,私心隕塞,計無所出,終至於不得陛辭,徑出都門,臣之罪戾,固不可贖,而乃若臣之情勢,則實有可愍而可哀者。臣之妄作之罪,至於如此,而聖明不以爲罪,反下溫批,至遣史官,諭缺一行餘第以臣萬不得已,而旣犯徑出缺三字被刑章,而似無還入之理矣。臣前日缺二字人言,俄又觸大臣,不敢自安,再出城外,其時聖明,再下召命,臣竝皆還入矣。今日事勢,則與前頓異,故終不敢奉命,臣罪至此,而益無所加矣。臣少讀古人書,粗識事君之義,今玆擧措,實是悖經違禮,孤恩負德之甚者,而猶不敢避,臣之蹤迹,可謂蹙矣。臣越瞻寧陵,松栢蒼茫,回望象魏,天日杳邈,怨苦之慕,只自抆血,臣之情事,惟有鬼神知之矣云矣,敢啓。傳于吳挺緯曰,今聞史官之言,行色已備,少無留在之意,寄言史官,辭意悲痛云。聞來不覺失聲,而方寸驚憒,不能自定。卿雖有必去之意,一許相見之後,行亦無不可,何謂之蹤迹之蹙蹙,而若是之遷邁乎?於心缺然,有不可言,而中心思想之懷,到此益切。卿若不許,此心何慰,此懷何喩?予寧一往而見之,豈忍予卿之間,未見而相別之理哉?遣承旨更悉孤意,諒此孤懷,毋使我心未伸也。
掌樂正李惟泰疏曰,伏以臣,再登召對,情狀盡露,以殿下之明聖,豈不知庸陋無用之實乎?然而聖眷彌隆,不欲終棄,臣未知殿下嗣服之初,必欲羅致四方之士,而姑此優假愚臣,以爲聳動之資耶?抑以臣或有所可取,而且欲留之,以備使令之末耶?至於陞敍臣兄,以宰畿縣之命,此何等非常之擧,而爲臣創始,以傷國體,以招人譏乎?臣有老母,不可遠離者,只臣一家之私情也。臣區區前後陳達者,不過自知其無才無藝,無用於時,而乞辭之際,有所云云耳。設使小臣有才有學,進退有所關係,而公義爲重,私情爲輕,則雖有老母,臣無不仕之義矣,豈可以臣省覲之便,爲此無前可駭可異之擧乎?人人聞之者,必將曰,某之求退,是媒進也,某之稱道老母,是希望此事也,拍掌而笑之,反唇而哂之,朝廷以輕,名器以辱,雖有願之於殿下者,亦反走之矣。微臣賤陋,固不足恤,殿下嗣服之初,欲以聳動之擧者,適足以爲笑囮,則臣雖萬被誅戮,無所贖其罪矣。如此則雖使臣兄,爲宰於畿甸,以奉老母,無以着足於輦轂下,則殿下雖欲留臣以備使令之末,不可得矣。伏願殿下,亟收此命,則臣或可少留,仰答聖意,而不然,臣無以謝人言,而終不敢留仕矣,伏惟殿下矜察焉。臣無任激切祈懇之至,謹昧死以聞。答曰,省疏具悉。予意已悉於面諭之時,不必更言,而拜兄邑宰,實出於爲爾,而苟非其人,豈有此擧乎?聞惟澤可用而然也。於爾別無可辭之理,何取笑囮?諒此至意,勿爲再辭。
副護軍尹文擧疏曰,伏以臣以無狀,猥荷大造超絶之寵,至此而天地高厚矣,人莫不爲之感泣,況臣區區犬馬之心哉?第臣獲戾于天,已在六極之一,雖欲效忠,而其道無由,此臣之所以悼情疾懷,竊悲其命,而日夜祈死者也。所持者,日月之明,悉燭幽隱,父母之恩,哀矜不成,冀蒙終始之惠,俾遂顚連之分,而伏承聖批,猶以調理察職爲敎,意非偶然之旨,不翅丁寧,臣尤增憂愧悼慄,罔知所以爲解也。仍竊伏念,臣之醜敗,聖明非不知,臣之篤疾,聖明非不察之,而尙且未免□然疑於斯者,豈不以備擬之失其倫,而不刋於通籍之故耶,臣之所患,非如尋常隱伏之疾,乃是半體全廢,居然一言尸耳。萬目所覩,其可掩乎?任銓注者,皆非不相見之人,則其所入告,必將無隱,而出而爲政,若出二人,殊可異也。人之常情,所以待人者,難於斥去,嫌於顯棄,節次推排,任其自處,此雖同朝尙厚之風,而實非維新之政,懋實之道也。況此風憲重地,缺三字職事,而可使爲養病之方耶?臣之所以上誣朝廷,下竊名器者,無非自取,死有餘辜,而情實莫白,恩數愈隆,臣上瞻靡極,下跼無地,不得不疾呼於天地父母之前也。伏乞聖慈諒螻蟻微情,非出於飾讓,痿躄痼疾,無望於調理,亟命還收新授爵秩,仍許還歸鄕里,以重詔德之器,以全垂死之命,不勝幸甚。臣不勝兢惶隕越泣血祈懇之至,謹昧死以聞。答曰,省疏具悉。已諭予意矣,須體至意,勿爲固辭,速出行公,以振頹綱,毋負公議。
左參贊宋時烈疏曰,伏以臣,疾病之外,又有負犯,冒死陳達矣。伏蒙聖批,慰諭撫存,極其諄懇,臣奉讀以還,不勝感泣。第臣蹤跡,終有所未安者,出伏城外,以俟明命。伏乞聖慈,諒臣情勢,臣本職及兼帶,亟賜鐫遞,仍許歸死,不勝幸甚。臣不得更辭天顔,區區方寸,不翅亂矣。臣無任瞻天望聖激切屛營之至,謹昧死以聞。答曰,省覽疏辭。留疏出城,不許留意於心,驚遑其可量乎?雖不得留卿之出城,豈忍不許相見而開懷乎?願卿一許相見,卿毋却之,倚而望之。
京畿道坡州儒生崔碩後等疏曰,伏以道之大原出於天,而人得所賦之理,以爲德,則道德固人所自有也。只是道德,無形色聲臭之可尋,故就其人修身行事之上而論之,其道尊德備,集群聖而爲大成者。自生民以來,未有如夫子者,故歷代帝王,莫不崇報而尊祀之,道德之次於夫子者,爲顔·曾·思·孟,故繼有配享之典,而孔門弟子七十餘人,咸與從祀之列,此豈皆當時創業之主所設行者哉?缺九字道德之可食於祀典,而兼採公共之論許之者也,缺四字以行先朝之所未行,譏之者也。試以宋朝程·朱之事言之,宋寧宗慶元中,大學諸生請行從祀之典,太常少卿徐僑,禮部尙書李埴等,繼以爲請,而未及施行,至理宗淳祐元年,始下詔曰,千載絶學,始有指歸,每觀論著,啓沃良多,列諸從祀,以示崇奬之意,理宗不以先朝之所未行爲嫌,後世亦不以理宗爲非,而秉史筆者從而贊曰,儒先重則吾道重,理宗之褒儒先,其審諸此歟?又曰,天札一頒,吾道增氣,使萬世而下,皆知道德之尊也。不識殿下,其以理宗爲不是歟?程·朱之時,僞學之禁酷矣,排之者日益衆,至於宋之末而猶未息焉。當淳祐之時,亦豈無一種邪說,謀所以擠陷者哉?理宗乃奮然行之,使吾道復明於世,而後世得知道德之可尊尙者,理宗實有力焉。玆非殿下之所宜法者歟?頃者館學諸生,以先正臣文成公李珥·文簡公成渾從祀之請,瀝血呼籲,恭俟成命,而兪音尙閟,反下落莫之敎,王言一播,遐邇失望,殿下果以爲二賢不合於從祀歟?夫二賢之道德事業,非惟館學儒生,已備陳于冕旒之下也。以緝熙光明之聖學,想亦洞燭於可食祀典也。固不待瞽說之形容而知之也。今不必更爲所云云也。第念先朝之不從多士之請者,非以二賢爲不合也,蓋以愼重之意,而未卽遽許之也。先王非不知可合,而特以愼重之意,有待於今日,則此誠殿下繼述遺旨,而持擧盛典之秋也。理宗,行寧宗不行之典,缺三字後世之議,則以聖學之高明,擧先王未及擧之典,有何不可哉?第未知殿下之所持難者,以爲旣行之後,慮有邪說橫生歟?以夫子之大聖,尙遭魋·虎陳蔡之厄。宋朝諸賢,亦被僞學之禁,以我朝言之,從祀諸賢,多有不幸於一時,而旋得伸於後,亦可見聖祖之無所嫌也。自古異論之屬,未嘗不以吾道爲非,執此而論之曰,是非未定云。則旣往諸聖賢,終無配享之時矣,唯在人君,扶陽而抑陰,崇正而斥邪,闢之廓如也。設令有一種怪鬼輩,螮蝀於白日之下,尤當扶植公論,快示崇奬,使一代士習,知所趨向,知所尊尙,不宜曠久持難,以孤多士之望也。抑未知殿下,以二賢之道德,爲不合於祀典,而持難至此歟。嗚呼,吾道之厄於斯世者,久矣。自孟子沒,異端亂眞,邪說肆行,世道之爲昏夜者數千年,尙賴諸賢,蔚興於大宋,吾道晦以復明,士氣沮而復振。嗚呼幸矣。道旣東矣,右文之治,不讓於隆古,實我祖宗興化之效,而有若五賢者相繼而作,泝濂洛關閩之淵源而闡明之,使斯道大明於世,其道德事業,宜乎從食於廟庭也。至如二賢,挺生一時,直接程·朱之宗派,實得五賢之遺緖,誠正之學,修治之道,涵養力踐之工夫,足爲百代之儒宗,而其論四端七情理氣等說,互相論著,發前賢所未發之微旨,大有功於吾道者,若是其較然,則其繼五賢而從享者,舍二賢其誰哉?二賢之學問道德,已徹於冕旒之下矣。其人雖亡,其書尙存,請取二賢之所著文集,試加睿覽,則庶明臣等之不誣,而二賢之合於從祀者,章章然矣。臣等竊念,近來之樹節義者何人,明道學者何人,先王之所倚毗者何人,殿下之所尊寵者何人也?伏而數之,皆二賢之所薰陶缺二字蛾述者也。不然則是亦相傳相受而私淑者也。殿下方虛心注意,委任責成,將以陶鑄一世,丕振文治,信道可謂篤矣,崇儒亦可謂至矣。而獨於二賢焉忽之,無乃殿下外示好賢之名,而內無重道之實歟,不然,是何理宗之所能行,而殿下獨不之行歟?此臣等所以仰屋長嘆,而不勝慨然于懷也。尋常景仰,想見其平生,心悅誠服,直與七十子之服孔子一般,故敢將菲薄之誠,冒進肝膈之說。伏願聖明,試將臣等之疏,下于廟堂,博詢廷議,深察二賢道德之實,俯諒一國公共之論,特賜允兪,講行祀典,則斯文幸甚,國家幸甚。臣等無任激切屛營之至,謹昧死以聞。答曰,省疏具悉。已諭于館儒矣,爾等退修學業。以上燼餘
上在昌德宮。停常參·經筵。
辰時,有霧氣。巳時,日有兩珥。初昏,有暗靡之氣,來自艮方,遍滿城中,其氣若煙非煙,若霧非霧,而且有臐臭漸進坤方。二更末乃散。四更,雷微動。
藥房都提調臣鄭太和,副提調臣趙珩啓曰,伏未審夜來,慈殿氣候,何如?昨日改加入逍遙散,已進一貼乎?聖候所患,今已快愈乎?臣等憂慮未弛,敢來問安。答曰,慈殿症候,言于醫女,而予則與昨無異矣。
大妃殿問安。答曰,知道。
姜栢年啓曰,今日爲政事,命下矣。都承旨趙珩,右承旨李正英,左副承旨金壽恒,加資未下批。同副承旨李殷相,呈辭到院,廳中只有臣栢年及右副承旨吳挺緯,吏·兵批政廳,何承旨進去乎?敢稟。傳曰,左承旨兼進。
左議政沈之源十一度呈辭。傳曰,安心調理。
吳挺緯,以司僕寺官員,以提調意啓曰,本寺官員五員內,正洪處尹,今有加資之命,判官金益烈,主簿尹弼殷,今日出往氷庫。主簿趙禧錫,以子甲一成昏事,受由下鄕。只有僉正柳頲,而亦有江華牧場摘奸之事,他無推移替直之員。主簿趙禧錫改差,其代,今日政廳,以在京無故之人差入,而本寺之正,例兼內乘,前頭當於兩處入直,亦爲今政差出宜當。仍念司僕正,每以出入三司之人擬差,故頻數遞易,席不暇煖,爲其任者,視本寺如傳舍,未有着實察任之效。今番則別爲擇差,俾無如前數遞之弊,何如?傳曰,允。
吳挺緯,以備邊司言啓曰,領敦寧府事李景奭箚子啓下本司,所當卽爲回啓,而非但左右相皆在呈告中,本寺諸臣亦皆有故。今日臣太和只與臣兪棨來詣,不得備員開坐,從容相議,或以文字回啓,或登對稟定,吏曹參議趙復陽上疏,亦爲一時議處之意,敢啓。傳曰,知道。
吳挺緯啓曰,臣伏承手札,傳諭於左參贊宋時烈,則奉讀御札,感泣聖上至意勉諭缺五字猶有決歸之意,聖上令兩道監司,給馬護送者,亦出於優禮儒賢之盛擧也。然竊念宋時烈不忍便決,三宿出晝,則亦有一向邁邁,不念我聖上知遇之恩,而貽聖朝之缺然,聽聞之疑惑也哉?益加誠意,期以一對之意,更遣史官傳諭於所到處,實合其宜,待罪近密,敢此仰稟。備忘記。亦敢封還。傳曰,一往見之,雖不得率爾,啓辭之意甚當。承旨更往,以必欲相見之意,措辭口傳敦諭,期於回心。
姜栢年啓曰,來十五日,儒生殿講日次,而上前開拆相値,頉稟。傳曰,十六日退行。
李殷相啓曰,江華留守徐元履推考事,命下矣。臺諫方以罷職論啓,推考傳旨,不得捧入之意,敢啓。傳曰,知道。
傳于姜相年曰,張炫無受敎之事乎?
姜栢年啓曰,傳曰,張炫無受敎之事,傳敎矣。兵批規例,若非長官開政,則送西之外,實職則不得除拜,故未及擧行矣。傳曰,規例雖然,而旣有傳敎,則雖無長官,所當擧令矣。
有政。
吏批啓曰,判書宋浚吉,參判李一相,皆以加資未下批,不來,小臣獨政未安,何以爲之?敢稟。傳曰,只出緊任。
吏批,判尹李時昉崇政,今加崇祿。左參贊宋時烈崇政,今加崇祿。右參贊吳竣正憲,今加崇政。戶曹判書許積正憲,今加崇政。檜原君倫崇憲,今加崇德,代奠官知敦寧尹絳正憲,今加崇政。兵曹判書鄭致和,工曹判書金南重,吏曹判書宋浚吉資憲,今加正憲。參判李一相嘉善,今加嘉義。左尹李應著,刑曹參判洪重夏,都承旨趙珩嘉善,今加嘉義。右承旨李正英,左副承旨金壽恒通政,今加嘉善。舍人李慶徽,宗簿正鄭萬和,司僕正洪處尹,修撰趙胤錫,錦城縣監李晩榮,掌樂正李惟泰通訓,今加通政。以沈世鼎爲校理,吳始壽爲修撰,沈榥爲司僕正,行左承旨李正英,行右承旨金壽恒,左副承旨姜栢年,以鄭昌徵爲司僕主簿,江原監司朴長遠仍任事,承傳。
備忘記,掌樂正李惟泰,特爲陞堂上。
兵批,行副護軍申翊全,今加嘉義。以閔震益·黃慶徽·鄭萬和·洪處尹·趙胤錫·張炫·朴有炁,李承謙·金時良·尹孝重·金興益·李泰雲,爲副護軍。副護軍趙絅今加崇政。以金宇亨·李翊爲副司直。安後說爲副司果。李惟泰爲副護軍。張炫爲知事。
姜栢年啓曰,同副承旨李殷相呈辭,連日到院,似聞其病勢,不至大段,故不爲捧入矣。卽者右副承旨吳挺緯,承命出去,廳中位不齊,李殷相,卽爲牌招察任,何如?傳曰,允。
姜栢年,以禮曹言啓曰,直接平市署所報,今此藏氷時,本署以主梗官亦在抄啓中,而本署非他各司之比,只有令及奉事兩官而已。慶德宮修理塗褙縫造等軍,各前市民,多數分定,本署奉事,逐日領率,各處赴役看檢,而畢役之期尙遠,莫重闕內修理,許多市民,不可以下人領率赴役,依前例主梗官頉下云。當初本署兩官,皆以無故,擧案來監,故依例抄啓矣。今見所報,事勢誠然,自本署,官員有故,則或有只一員出去之時,奉事洪□名卽使之仍董修理之役,何如?傳曰,允。
執義李垕,持平閔周冕前啓,江都留守徐元履罷職事。答曰,姑先推考。
吳挺緯啓曰,臣追及左參贊宋時烈於廣州府,以聖批中一往見之,雖不得率爾,而豈可終無面對敍別之便乎?今歸意已決,旣出城矣。縱不能强迫而挽留,再遣承旨,悉諭予意者,只望卿暫時入來,使予面敍無窮之懷,卿何必邁邁棄予如遺之意,措辭,則宋時烈以爲,臣朝者因承旨之歸,付奏所懷,而覆盆之下,天日未照,至於再遣承旨,追及於莾蒼之地,懇諭以還入,蓋緣臣事殿下,未能如父母,猶有隱懷,故聖明猶以臣爲有可入之義也,是又臣之罪也。今臣理窮情谻,試敢略陳焉。臣行身無狀,人不以人理相對,忍以臣子不忍聞之說,加之臣身,臣非不欲卽自死滅,以明臣之不然,而亦不忍效匹夫之諒,以傷聖明至仁之心。故雖復隱忍苟生,以至今日,亦何面目,復入天門,更對天顔乎?人臣被不忍聞之言,而猶且恬然不以爲意者,是足爲此事者也。今玆聖敎有曰,復來相見,則更不挽留云云。殿下之爲臣者,可謂曲盡而無餘矣,雖慈父撫其子,何以加此?然而臣終不敢承命者,誠如所陳矣。臣今番遠離,回望涕泣,更無所達云矣,敢啓。
李正英,以都摠府言啓曰,本府,乃是宿衛重地,而前頭移御時,魂殿·大王大妃殿·大妃殿·中宮殿,各有侍衛之員,大殿陪從寶命四員計除,則堂上十員內,餘存六員,當爲各殿侍衛,而一員未差,一員下鄕。副摠管臣鄭溥賢,臣金是聲缺三字領率禁軍,他無推移之員,副摠管臣李尙眞,前後在鄕,已至累朔,上來遲速,未可豫料,不可無變通之道。令兵曹稟處,未差之員,亦爲趁卽差出,以重宿衛,何如?傳曰,允。
承政院左承旨李正英疏曰,伏以臣,本以不材,百無一能,至於篆家,尤昧門戶,而書寫之任,承乏謬膺,急遽之際,嚴不敢辭,循例改書,不至誤事,免罪亦幸。何功可賞,而加資之命,濫及此身,臣實惶愧,無地自容。蔑功受賞,非福伊災,臣何敢視以爲例,晏然承當乎?適因僚員不齊,至有牌招之擧,不敢俟駕,趨詣闕下,而分外誤恩,決難承命。伏乞聖明,亟收新授加資,以安微分,不勝幸甚。臣無任激切祈懇之至,謹昧死以聞。答曰,省疏具悉。已有規例,何用辭爲。勿辭,從速察任。
承政院右承旨金壽恒疏曰,伏以臣,伏見昨日備忘記,以臣寫篆諡寶之勞,特命加資者,臣聞命驚惶,罔知所措。今此三都監諸臣,各有監董奔走之勞,懋賞之典,式循故常,而至於臣之混被,實是僭猥之甚者,臣缺三字篆法之人,猝當莫重之役,陳情蘄免,反歸例讓,不以爲更辭,亦得依樣寫進而已,其爲玷辱儀章,固已多矣。有何一分可酬之勞,敢與諸臣均蒙恩數也?況二品之秩,國體所重,而古所謂命德之器,豈可徒拘於常典,不問其才具,輕施濫授,致令名器日紊乎?抑臣又有區區悶迫之懇,君父之前,安敢不盡其衷曲也?臣本百無肖似,早年幸竊科第,藉席世廕,遍敭華貫,古人所謂三不幸,臣蹈其二,尋常兢畏,若臨淵谷,今乃猝然致身於亞卿之列,此豈臣夢寐之所嘗及哉?臣年纔踰三十,仕未滿十年,歷數近世,超陞之驟,未有如臣者,夫害盈惡滿,天道之常,雖使才德地望,萬倍於臣者當之,亦宜有招損之戒,況臣菲才眇福,頓躋冥升,其能免災害之至乎?天地生物之仁,必期於成遂,父母愛子之心,惟存於全安。臣履盛不止,終至于顚覆,則亦豈仁天慈母之心哉?臣自承恩命,寢食不寧,危迫之極,直欲循墻而不可得也。適値僚席不齊,遽有牌招之命,分義所在,不得不趨詣闕下,而反覆思惟,決難承當。伏乞聖慈,俯諒臣之至懇,匪出於文飾,亟收新授加資,以安微分,以重名器,公私萬幸。臣無任懇祈切祝之至,謹昧死以聞。答曰,省疏具悉。已有規例,何用辭爲?勿辭,從速察任。
掌樂正李惟泰疏曰,伏以臣之情事,已陳於榻前,更申於疏中,危辭苦語非不至,而兪音不下,批旨彌隆,臣竊悶焉。臣雖冥頑,豈不知聖意之所在哉?然此非常之擧,加之不肖之身,而徒爲人笑,羞辱淸時,則臣何敢坐受誤恩,以忘廉恥乎?且臣頃者封陵之日,人謂此有賞典,臣以此爲嫌,死不敢當,旋聞法令,資職未準者,不在此例,臣心安焉?而且以爲先王大葬,終無一事而歸,則犬馬之誠,有所缺然。故黽勉缺三字,今者大不如始料,加資之命,因此賞典,而特下於意外,臣驚惶罔措,不知所諭,早知如此,則當時事勢雖迫,臣終不敢當矣。事過之後,雖病甚,便卽下去矣。今乃遲留,至今有若希望此事者然,臣之愧恥,百洗難盡。自此以後,殆無以擧顔於人臣,千慮百思,只有退歸鄕里,以謝人言而已。伏乞聖明,俯察臣之情懇,亟收臣兄作宰及臣加資之命,以尊國體,以安微分。臣瞻天望聖,不勝激切戀慕之至,謹昧死以聞。答曰,省疏具悉。已諭予意矣,今不須再言,而爾必諒之,何用辭爲?且加資之事,本是流來之古規,又何爲言?勿辭安意,以副至意。以上燼餘
上在昌德宮。停常參·經筵。
夜三更,巽方·坤方,乾方,有氣如火光。四更,坤方,有氣如火光。
藥房都提調臣鄭太和,右承旨臣金壽恒啓曰,伏未審夜間,慈殿氣候,何如?湯藥昨日,亦爲連進乎?且今則聖候別無所患乎?日氣如是不調,臣等無任憂慮,敢來問安。答曰,慈殿症候,與昨無異,而予之所患,亦無加減,勿爲問安。
藥房再啓曰,卽以內下諺錄,慈殿咳嗽等症候,與諸醫商議,則以爲,感冒雖已和解,而臍間有痰火之致,所進逍遙散前加入中,去麻黃根·浮小麥·乾薑,更加桑白皮蜜水炒·瓜蔞仁·紫菀葺各七分,五味子五分,進三貼宜當云。依此劑入,何如?答曰,知道。大王大妃殿·大妃殿·中殿問安。答曰,知道。
傳于吳挺緯曰,此批答,左參贊宋時烈處,遣史官傳諭。
備忘記,卿歸意已決,終不可强迫挽留,日氣溫暖,病勢差減,不忘登對之時,還鄕調病,待差從容上來之約,是去之日,猶來之日也。臨紙餘懷,不忍盡記,卿其諒察焉。
以備忘記,傳于政院曰,誠信未孚,不能挽留,予心缺然,無以爲諭。下去之時,不可無馬,令兩道監司,給馬護送之意,卽爲嚴明分付。
右議政鄭維城十度呈辭。傳曰,安心調理。
李正英,以都摠府言啓曰,副摠管呂爾載,修理所進去,仍爲戶曹坐起晝仕,請出標信。傳曰,知道。
李殷相,以兵曹言啓曰,本曹襃貶,明日當爲磨勘,不可不備員,而參議臣李弘淵入直,參知臣權諰身病呈辭受由,假參知差出贊直,參議臣李弘淵,使之出來,同參何如?傳曰,允。
金壽恒,以禮曹言啓曰,凡二品以上致祭時,祭物及排設進排,各司官員竝爲缺數字行祭時差執事,例也,而昨日本曹郞廳缺數字益中,致祭事,進往本家,則禮賓參奉一員外,其餘各司官員,全不進來,應行執事,無以推移分差,故終日等待,不得行祭,受去香及祭文,還爲權安於本曹大廳云。此是前所未有之事,各司所爲,殊極寒心。其中緣公故頉報者外,兵曹·典設司·長興庫·義盈庫·平市署官員,無緣不進,竝推考,致祭則改擇日擧行,何如?傳曰,允。
府前啓,江都留守徐元履罷職事。答曰,不允。
傳于金壽恒曰,今下貂皮,王子三員各二領,大臣·原任大臣七員各二領,駙馬七員各二領,六卿·判尹各二領,勅使時承旨六員各二領,承傳色四員各二領,長番內官十一員各一領賜給。
奉敎鄭重徽啓曰,臣馳往廣州府,傳諭聖批于左參贊宋時烈,則以爲,臣又伏承殿下,復遣史官,傳下手札,許臣南歸,聖恩至此,不翅如天之大,如海之深,臣感泣自零,愈不知所言。第復以旣歸還來爲敎,竊恐臣之情勢,愈有所未盡上徹者,益切惶惑。當初若蒙聖明,卽許退歸,使之泯然無跡,則日往月來,疾孽消磨,庶幾有再入之勢,故竝於前日之疏,三以三事乞歸矣。今則情跡全露,以展難縮,只合素襪祗伏,以待枯死,是亦殿下始終生成之恩也。臣不勝銜恩感德之至云矣,敢啓。傳曰,知道。
上御齋殿引見,左承旨李正英,右承旨金壽恒,右副承旨吳挺緯,同副承旨李殷相,假注書李世華,記事官洪仁量·鄭重徽入侍。吳挺緯曰,臣於昨日承命,追往于左參贊行處,則其行已到廣州矣。一依聖敎,措辭敦諭,則涕泣失聲曰,情勢悶蹙,不得入拜天顔云云,書啓之外,亦縷縷陳言於臣矣。且臣見其書啓措語,不勝驚怪,問其不忍聞之說,從何出也?自上覽此書啓,則聖意之驚惑,不言可想,而復命之後,倘有下問之事,不可不詳知曲折以答云爾,則初不肯言,只自涕泣而已。至於再三勤請而後,乃曰,自上眷遇之義,吾豈不知?若得罪於君父,決此歸計,則是吾之無狀而已,而至以春秋缺二字漢法不道之事,爲人詆斥,冤痛如何?旣聞此言,不敢不達,敢此請對矣。李正英曰,臣等雖無所聞,昨見書啓措語,不勝怪訝焉。是言必有所以然而。曉者出送史官時,只有傳諭之擧,此言則無探問之事,不可不更爲詳問矣。李殷相曰,所謂不忍聞之說,自上若不詳察處之,則彼必以爲,自上已知其端緖,而猶且如是對之,豈是誠意交孚之道哉?前者疏中,亦有引而不發之意,而未能叨其端而問之,極可欠也。吳挺緯曰,與臣言者,只此一語,而無分明詳說之事,未知出於何人,而聞於何處也。金壽恒曰,時烈以此爲至冤之事,而終未暴白而去,則不幸,甚矣。雖在凡夫,抱冤莫伸,固非美事,而況此人乎?李殷相曰,彼旣以此爲至冤極痛之事,問于大臣,必得其情實,然後處之,可矣。上曰,雨勢如此,猶此發行耶?李殷相曰,彼旣不以人類自處,雨勢雖如此,必不停行矣。吳挺緯曰,臣問李泰淵,則自此當宿三十里程道云,今日必宿慶安地近處矣。金壽恒曰,自上若曰,卿雖下往,君臣之間,無隱諱之事,必須盡言而後,予意釋然,則彼不終始隱默矣。李殷相曰,昨日送行之人,多言其必復入對,下去而只自涕泣,終無一言而去云矣。吳挺緯曰,臣承命馳去入宿處,則衾枕等物,極其齟齬,寒苦可想矣。且問行糧何以辦備,則缺二字繼,後日當備給矣,而其行旣不可挽,宜有辦給行具之事矣。李殷相曰,李惟泰亦於今日下往云,時未知在於何處,而此亦不可置而不問矣。金壽恒曰,先王朝權諰下去時,發送禮曹郞官以諭,今亦不可不依此爲之。上曰,卽遣禮曹郞官,往諭其必欲相見之意。遂罷出。
戶曹判書許積疏曰,伏以未死之臣,忍到今日,因山事完,至痛塡胸,命之頑矣,尙何言哉?乃於茲者,反蒙陞秩,臣撫躬驚痛,不覺哭失聲而淚交血也。夫數月看役,是竢仕職掌,了當大事而免欠缺,實郞僚監董之力,臣不過閱文書課工役而已,初豈一毫可記之勞?縱曰,此出於隨例之賞典,殿下於明習國事之日,當先考德而命官,不當因循乎舊套。況臣疾病纏身,廢坐居多,有曠務之罪,無董役之效,豈敢與終始勤勞者等?明王所重,惟在爵賞,不分輕重,混施恩命,豈不爲嚬笑之累哉?臣若冒受,寧不顔厚?仍念微臣,百無一取,猥蒙三朝之寵擢,躐躋九卿之崇秩,居常懍懍,懼無稱塞之才,如欲重其缺二字之職,則臣之班資,宜在損而不宜益也。梁鵜軒鶴,自古有刺,名器之輕,在今可戒,豈但臣福過災生之爲大可畏也?茲冒萬死,仰籲宸嚴,伏乞聖慈天地父母,俯賜諒察,亟回成命,以安微分,以重爵賞,公私萬幸。臣無任惶懼祈懇之至,謹昧死以聞。答曰,省疏具悉。已有規例,何用辭爲?勿辭,從速察職。
吏曹參判李一相疏曰,伏以無狀小臣,最居人下,而踐歷踰分,涓埃蔑效,恒懷愧懼,若隕淵谷,奄遭天崩之痛,忝受都監之任,蒼黃號擗之中,承乏隨參,而到今思之,悚汗如瀉。日月荏苒,今歲將窮,臣民追慕之悲,愈久愈新,不意加資之命,亦及於臣身,愴感冞增,涕淚先零,惶蹙之極,益無所容。當擧國哀遑之際,奔走職事,自是臣身分義之當然,何敢以此爲榮身之具,有若有應賞者然哉?伏乞聖慈,亟收新授加資之命,以安微分,不勝幸甚。臣無任祈懇屛營之至,謹昧死以聞。答曰,省疏具悉。已有規例,何用辭爲?勿辭,從速察職。
都承旨趙珩曰,伏以臣,猥叨喉舌之長,顧乏絲毫之補,愧懼冞深,食息靡安。今茲陞資之命,荐及於無似之身,臣曾負難貰之重累,小無可記之微勞,而聖明旣恕而收敍之,又從而賞加之,臣是何人,遽蒙濫恩,奚至於此?臣竊惟爵賞王者命德之器,上不可以虛授,下不可以冒受,其於授受之際,不可苟也,明矣。臣雖貪恩戀榮,亦何敢偃然承當,以取人嗤點也乎?揣分省躬,決難濫廁於賞功之列,伏願聖慈,俯諒危懇,亟還成命,以安微分,不勝幸甚。臣無任祈懇戰灼之至,謹昧死以聞。答曰,省疏具悉。已有規例,何用辭爲?勿辭,從速察職。
工曹判書金南重疏曰,伏以臣以無似,猥忝山陵都監提調之任,監董陵役,自是職分內事,有何可酬之勞,而夢寐之外,至蒙加資之命?臣誠驚悚,置身無所。臣白首衰朽之餘,涓埃未效,虛受爵賞之濫,涯分已極,惟懼福過之災。伏願聖慈,曲諒危懇,亟收成命,以安愚分,不勝幸甚。臣無任兢惶屛營之至,謹昧死以聞。答曰,省疏具悉卿懇。已有規例,何用辭爲?勿辭,從速察職。
兵曹判書鄭致和疏,伏以不意今者,三都監論賞加資之命,亦及於臣身,臣誠驚惶震越,罔知所措。臣以山陵都監提調,數月監董,自是職分內事,有何可記之勞乎?況臣本職事務甚繁,有出入看役之敎,故往來兼察,仕日比他僚最少,賞加恩典,尤不敢晏然承當。伏乞聖明俯諒危懇,還收成命,以安微分,千萬幸甚。臣無任伏地祈懇之至,謹昧死以聞。答曰,省疏具悉。已有規例,何用辭爲?勿辭,從速察職。以上燼餘
上在昌德宮。停常參·經筵。
藥房都提調臣鄭太和,右承旨臣金壽恒啓曰,伏未審夜來,慈殿氣候,何如?昨日逍遙散,改加入劑入之後,已進一貼乎?聖候今亦一樣無所患乎?伏承勿爲問安之敎,而非時之雨,連日不霽,寒暖乖常,有妨調攝,臣等憂慮之至,不能晏然退去,敢來問安。答曰,慈殿症候,與昨無異,湯藥亦爲連進,予則僅得無事矣。大妃殿問安。答曰,知道。
趙珩啓曰,左承旨臣李正英,左副承旨臣姜栢年,右副承旨臣吳挺緯,俱以病不來,廳中位不齊,未有如今日之甚。卽聞其病,不至大段,竝牌招,使之察任,何如?傳曰,允。
以鄭䌖爲兵曹假參知,柳時成爲左邊捕盜從事官。
左議政十二度呈辭。傳曰,安心調理。
傳于李殷相曰,大臣·備局堂上引見。
李殷相,以吏曹言啓曰,臺諫有闕,政事何以爲之?敢稟。傳曰,過齋戒後爲之。
李正英,以備邊司言啓曰,卽見鷹連領去中使齎回禮部咨文,其大旨,今後必選懸扯超群,籠過一二年好大鷹進來,蓋以過之三四年久陣之鷹,爲不好,而若謂懸扯,似是空中擊捉之意也。枚擧此意,豫爲行會于兩西及咸鏡監·兵使等處,使之依此求得,俾無到彼被責之患,令承文院撰出回咨,順付前頭使臣之行,何如?傳曰,允。
金壽恒,以內醫院官員,以都提調意啓曰,益平尉洪得箕,隨往藥醫梁濟臣,騎·卜馬各一匹,奴子一名,鍼醫安禮,騎·卜馬各一匹,奴子一名,得藥書員廉悌益所騎馬一匹,藥材載持馬一匹,及賜米·衣資等物,竝令該曹,依前例題給何如?傳曰,允。
李殷相,以承文院官員,以都提調意啓曰,本院提調見存無故之人不多,褒貶時漢語·吏文分所考講,亦不得備員,提調趙壽益·李尙眞,以親病在外,還朝遲速,有不可知,今姑減下,以禮曹判書洪命夏,漢城府左尹李應蓍差下,且副提調金壽恒,今陞嘉善,仍以提調改啓下,何如?傳曰,允。
李殷相,以禮曹言啓曰,本曹判書洪命夏,伴送使西下,參判·參議各等襃貶,限內不得磨勘之意,敢啓。傳曰,知道。
金壽恒啓曰,昨遣禮曹佐郞鄭叔周於副護軍李惟泰所到處,使之傳諭聖旨矣。卽者鄭叔周還來以爲,昨夕追見李惟泰於靖陵下路次,諭以聖旨,則惟泰伏地流涕曰,頃日榻前,備陳臣之情勢,聖上矜察,許以一二番入侍之後退歸,故奉承聖敎,遲徊度日,而臣兄作宰之命,無前異常,駭人耳目,露章陳乞,未蒙反汗,意外加資之命,又下於法例之外,驚惶罔措,不知所爲。山陵之後,未卽下歸,彷徨郊外,迹涉希望,臣之愧恥,百洗難盡,千思萬慮,只有退歸,以謝人言而已。呈疏出城,不待批下,臣罪萬死,蓋以曾前以臣之故,至遣史官,橫加異數,益駭聽聞,有傷國體,此有甚於微臣逃逋之罪,故臣寧受其罪,不欲貽羞辱於聖明矣。不意史官追至,傳諭聖旨,辭意懇惻,逈出尋常,臣非木石,寧不知感惕?臣之情勢,實如頃日榻前所達,今承聖旨,還入修門,更瞻天顔而後退,則聖上之勤敎,庶幾少答矣,微臣之分義,庶幾少安矣。但未有臣兄作宰,及臣違例加資等還收之命,而靦然冒入,則道路觀者,謂臣何如?其所以退,乃所以媒進也,其所以辭,乃所以固寵也。廉恥所在,不敢承命,臣之蹤迹,狼狽極矣。臣之罪戾,至此益大,可謂進退難爲,寧欲鑽地以入,而不得也。伏乞聖明,亟鐫前後成命,俾臣得安田里。改過修業,或有小進,而聖上戀垢,不欲終棄,則臣豈無事殿下之日乎?惶恐感激,伏地流涕而已云矣,敢啓。傳曰,何必邁邁不回,若是哉?予心缺然,於此益切。無爲撝謙之辭,只體予意,卽爲入來事,遣郞官,措辭開諭。
以備忘記,傳于吳挺緯曰,史官二員待命,騎馬六匹立之。
吳挺緯啓曰,史官二員待命事,命下矣。史官不足,以宣傳官一員代送之意,敢啓。傳曰,知道。
上御夜對廳,大臣·備局堂上引見。領議政鄭太和,戶曹判書許積,兵曹判書鄭致和,右尹柳赫然,右副承旨吳挺緯,大司諫鄭知和,執義李垕,應敎李時術,假注書李世華·朴純,史官鄭重徽·宋昌入侍。鄭太和曰,日氣甚不和,慈殿症候,若何?昨因諺錄,與諸醫相議劑藥以入矣,進御之候,未知別無顯效否?水刺多少,今則何如?上曰,藥效則時未顯知,而水刺別無所減矣。鄭太和曰,自上眉稜骨疼痛之症,今已差減,而近日日氣不調,寒暖不適,別無所患乎?上曰,別無所患矣。鄭太和曰,近來或霧或雨,無開霽之日,此亦變異之大者矣。上曰,災異如此,則可得消弭耶?鄭太和曰,政席之間,少無疪累,而災異如此,臣等之意,則必大臣不得其人之致矣。上曰,豈其然哉?誠予涼德之故也。鄭太和曰,領敦寧府事李景奭箚陳條件,或登對時稟定事,曾已入啓,故今日入來時,令戶曹判書許積,抄出條件持來矣。其一,則慶尙道嶺底十一邑稅太,留置本道,其代,以太倉太充用事也。如是爲之,則實爲惠民之政,而該曹事勢,必有甚難矣。許積曰,十一邑稅太,若專不運來,則前頭繼用無策,卽今雖有餘太三萬餘石,今年諸道稅太,亦將以米,代色減捧,此後事勢,尤爲難繼,而大臣如是陳箚,嶺南十一邑失稔,甚於他邑。且有越嶺陸運之苦,一結應收太四斗內,特減一斗,何如?上曰,依此爲之,似好矣。許積曰,作木之邑,量減其數,以江都所儲之木取用事,亦在領府事箚子中,而此則江都之物,有難繼續取用,而今年木花不實,常時作木,則米一石,木三疋半,今年,則每一石,雖減半疋,同數亦多,其代,臣曹當爲拮据充用矣。上曰,依爲之。許積曰,領敦寧之意,欲以京倉所在之太,分給京畿,以資耕種,而今年應入之太,旣許代捧,又以京倉所儲,盡給畿民,則將何以繼用乎?明春觀勢,量宜分給,以資耕種,似當。上曰,依爲之。鄭太和曰,頃日榻前,稟定各役蠲減時,歲幣次木則不捧,缺二三字自戶曹措備事,已爲定奪,而上木則力缺二字逮不得竝蠲矣。領敦寧之意,欲依今年例,竝爲蠲減,而未知該曹之力,可能辦此否乎?許積曰,次幣木價米,湖南沿海大同邑,及海西各邑所捧之米,則當自宣惠廳移送戶曹,以此推移充補,則上幣木,或可周旋,特依大臣陳箚之意,使外方小民,知新化恤民之至意,似當矣。上曰,依爲之。鄭太和曰,湖南山郡大同事,吏曹參議趙復陽上疏,則請自明春設行,領敦寧則有難之之意矣。此事,自明秋行之之意,旣已定奪知委,恐不可又爲更改矣。上曰,然則依前定奪,自明秋爲之。鄭太和曰,領敦寧箚子中,減太僕馬,出太僕銀貨,歸之賑救經費一款,臣方兼司僕提調,本司果有若干所儲銀布,朝廷若有出用之處,則可以移送矣。上曰,太僕馬所減之數,若至數十匹,則勢有所不可,只減若干匹,則歸於文具,事貴務實,何必爲文具乎?銀布則依所啓,臨用移送,可矣。鄭太和曰,領敦寧箚子末端,鍊兵歲抄等盡許停徹一款,頃日登對時,幾盡定奪,而只藥丸措備,蓋出於事勢之不得已也。上曰,然矣。許積曰,吏曹參議趙復陽上疏中,稅太代捧米一斗事,如是爲之,則所縮甚多,臣曹事勢,亦甚切迫。卽今市直米太相適,而以太一石,代米十斗,亦是缺三字以此定式分付,何如?上曰,依爲之。鄭太和曰,趙復陽則欲全減京畿稅太,而諸道稅太,旣許代納,畿民亦無稅太難辦之患,而但今年畿民之役,比他道最重,依嶺底十一邑例,每一結,應納四斗,特減一斗,如何?上曰,然則好矣。鄭太和曰,改貢案事,亦在趙復陽疏中,而此亦先朝之所持難者也。先王下敎于宋時烈,使之私自磨鍊事,若可行則啓知,不然則置之不爲啓,後有所難便而然也。上曰,然則置之。鄭太和曰,其疏末端,尹元擧·申碩蕃別樣召致事,自上宜加體念。上曰,何以則可致也?太和曰,近日自上禮待賢士,無以加矣,而然更盡誠意以召之,則幸甚。上謂鄭太和曰,宋三宰事,旣與承旨,反覆論辨,而皆未知曲折,卿等或得聞知耶?鄭太和曰,臣未見其書啓,其中措語,何事也?上曰,其中大略,人或以三宰事,殿下無全一之心等語耳。鄭太和曰,臣若親聽時烈之言,則必已速達,何待下問?臣於此言,實是今日初聞。上曰,其書啓中,非獨一人言之云,卿豈不得聞歟?鄭太和曰,頃者因人粗聞其槪,而臣實未曉,及其治行將發之時,向人略說,而不言某人之爲此言云矣。許積曰,下去之日,親往見之,略言疏中三件事,而仍下涕泣,更不詳盡顚末矣。上曰,必有嫉猜三宰者,鑄出此言,使不得保存,誠可痛駭。鄭知和曰,以不忍聞之說,加於時烈者,必有其人,若知其出處,則當以重律治之矣。上曰,雖欲問於三宰,必不言之,何可知之?鄭太和曰,問於他人,則他人不知,問於時烈,則時烈不言,尋其言根,固不易矣,上敎極當。許積曰,作言之人,査出嚴治,則豈不決哉?鄭太和曰,時烈以此爲至冤之事,不可無辨白之擧,而得實甚難,未知何以則可也。上曰,暴白而後,可以更來,若不暴白,則雖數十年之久,必無更來之意矣。吳挺緯曰,必得暴白而後,可以慰釋其心,而聖上待賢之道,得矣。鄭知和曰,此非道路間泛然聽聞,必有着實言之者矣。吳挺緯曰,傳言於時烈者,必不以無根之言,熒惑其聽,應有所自出矣。上曰,自古奸慝嫉賢輩,例爲如此之言,使不得立於朝端,今日之事,豈無所以然乎?李時術曰,詰問言根,期於必知,非徒不言,其在事體,亦不便當,奸邪造言之事,極可痛駭,而何由得知哉?鄭太和曰,臣於頃間,往見時烈,則無如此急遽下往之意,但曰,若有畿庄可信處,則或往或來,以爲休息之所,甚便云矣。一朝猝有此擧者,蓋由於此等流言矣。上曰,書啓中,亦有此言矣。李時術曰,前者三件事陳疏時,歸意已發於言外,缺四字急遽下往矣。上曰,承旨初往傳諭時曰,臣之情事,死而後明云云,其意蓋有所由然矣。許積曰,時烈下去時,言於臣曰,此身若生存,則來年五月,庶得上來,而生死何可必也云矣。鄭致和曰,臣亦往見,去國傷懷之意,溢於言表,其情誠可戚矣。致有此擧者,人心世道,可勝嘆哉?吳挺緯曰,聖明在上,奸人廁迹,有此嫉賢行兇之事,則安知日後之事,又有甚於此哉?上曰,日後之事,甚可慮也。吳挺緯曰,旣已決去,未得挽留,當復有慰諭解釋之擧矣。臣待罪近密,不敢不達。上曰,雖有慰諭之擧,若不痛懲言根,則何足以解釋其心,而後日之弊,亦何防也?李垕曰,勢雖然矣,缺四字亦不便當,更爲明白下諭,可矣。李時術曰,因此一言,至誠下諭,雖不言某也言之,某也傳之,或不無可聞之事矣。上曰,如此之人,若不痛懲,則賢路自此杜絶矣,誰肯願立於朝?當國勢汲汲之時,草野之人,亦當延訪之不暇,而在朝之人,至有此事,豈其細憂哉?鄭致和曰,非但此事日後之弊,從此滋蔓,國事甚慮也。上曰,吏判或知之耶?鄭太和曰,何以知之?李時術曰,時烈聞此言之後,尙不言及於其子云,吏判得聞與否,雖未可知,所謂耳可聞而不忍言者,則必無語及他人之理矣。吳挺緯曰,臣亦聞之,時烈聞此言缺五字向人擧顔,何可發說於口外云,吏判何得聞知哉?上曰,此事尙然,其他從可知矣。立於同朝,如是行兇弄奸者有之,有何可觀之事?鄭太和曰,國勢之至此,蓋由於不能同心同德,可勝嘆哉?上曰,李惟泰傳諭回啓,何不來耶?吳挺緯曰,卽者,臣自外入來,得見書啓於閤門外矣。上曰,其言謂何?吳挺緯曰,以加資及其兄除拜畿邑事,不敢承當,決然下去矣。鄭太和曰,吏判初不言加資之事,但示其入來便當之意,故缺一字俛入來矣,及見加資,驚惶出去矣。吳挺緯曰,陞堂上,蓋是特命格外,故有所未安而去矣。上曰,何以則可也?鄭太和曰,苟是資人,則雖無功勞,亦有陞資之事,況惟泰陞資,自是應受者乎?鄭致和曰,以三宰之事見之,誰肯願立於朝?惟泰之必欲下去,亦由於此矣。鄭致和又曰,因都摠府啓辭,本府闕員,今當差出,而副摠管李尙眞,亦以母病下去,還來遲速,未可豫期。李尙眞改差,其代,後政差出,何如?上曰,依爲之。鄭致和又曰,軍士兒弱·物故減布之代,以常平廳賣租銀五千兩,相換戶曹所儲價布補用事,大臣頃於榻前,定奪矣。本曹卽今現存之木,可以推移用下,常平廳銀子,不必移送戶曹換木,以本銀取來,留上本曹,前頭如有不得已緊用之事,則以封不動之木出用,似爲便當矣。上曰,依爲之。李垕曰,臣等將江都留守徐元履不治誤事之狀,備盡論列,而兪音尙閟,臣等竊惑焉。臣等固知殿下,以徑罷重地任事之臣爲持難,而臣等所聞,若非眞的,則豈敢瀆擾至此哉?江都乃是國家莫重之地,元履身爲重任,雖欲盡心國事,處事之際,不知緊歇,自到任以來,其所設施,動輒失宜,不得不略擧其槪焉。若以眞長木事言之,則當初分給米石於民間,定其大小長短之制,民皆急於救飢,願受其米,艱難貿於峽中,來納之時,托以爲體少,倍捧所定之數,或至二三倍而捧之,不備其數者,以米責捧,或盡退其木,還捧其米,此非失信招怨之大者耶?且以築城事言之,則所費之米,極爲浩多,而莫重之事,委諸軍官之手,所築齟齬無形,將未免崩頹之患,見者皆以爲笑,聞者皆以爲駭,徒取島民之怨苦,未有一事之着實,何望得力於緩急乎?其不治誤事之狀,傳播京外,殿下必不盡燭,而持難至此也。臣等此論,實爲國家慮,豈但推考而止哉?請江都留守徐元履罷職。上曰,已諭毋煩。鄭太和曰,元履之瓜滿,蓋不遠,而到任之後,多有民怨,外間云云,久矣。以眞長木一事,或給價米於民間,或伐士夫墳山之木,而事不推實,故曾已推考矣。至於還捧米事,蓋出備局分付,非元履之所作爲也。許積曰,全南道稅太事,平日例以一石米,代太一石,今亦依前爲之,可矣。上曰,依爲之。吳挺緯曰,左參贊事,缺四字其行漸遠,合有更爲慰諭之事,本院缺二字亦如此,玉堂又以此陳箚,若此而止,則非所以解釋其意,而甚是聖朝之欠事也。上曰,時住廣州耶?吳挺緯曰,必已前去遠道矣。上曰,承旨見洪以龍上疏耶?疏中多言用人之事,而此則循例之言也。至於嶺南全不書啓等語,此何語也?吳挺緯曰,此則渠不知而言也。臣亦見其書啓,嶺南諸處,相雜於其中矣。方外之不識時務,高談大言者,間或有之,此人所陳之事,何足取實哉?遂罷出。
司諫院正言李堥疏曰,伏以臣,惟我先王,以不世出之聖,奮大有爲之志,其宏謨偉烈,經略未半,中途賓天,如喪至痛,不翅若堯世臣民而已也。逮我聖上嗣服,萬物咸覩,凡在遠近,莫不延頭擧踵,觀德聽風,皆以繼先王之志,述先王之事,望於殿下,則殿下之所以謹始自新,以副億兆之蘄向者,爲如何耶?臣伏覩殿下,聰明睿智之資,溫恭孝慈之德,卓冠千古,卓越百王,殿下誠東方之聖主。今日亦殿下之初服,國家治亂之機,社稷安危之兆,皆決於今日,故罔不在初。書有其訓,臣竊附古人訓誡之義,請以國家之大本,今日之急務,嘗試條陳,以裨新化之萬一,伏願殿下少垂察焉。蓋國家之大本者何?殿下之一心,是已,今日之急務者何?勤講學接賢士,是已。臣伏望天下之事,其本在於一人,而一人之身,其主在於一心,故人主之心正,則天下之事,無一不出於正,人主之心不正,則天下之事,無一得由於正,表端則影直,源濁則流汙,此必然之理也。是以易曰,正其本,萬事理,朱子曰,吾之心正,天地之心亦正。推是以觀天下之事,莫不於一箇心上做得,則殿下之一心,豈非國家之大本乎?雖然,本心之體至微,衆欲之攻至繁,瞬息之頃,或升而天飛,毫忽之間,或降而淵淪,焦火凝氷,雜于方寸,天理之公,卒無以勝夫人欲之私。此堯·舜·禹相傳心法,所以有危微精一十六言,以爲萬歲聖學之淵源也。粵我仁祖大王授受之訓,同符堯·舜,以敬守道心四字,告戒於先大王,我殿下,亦有得於授受之訓也。其所謂精一者,正當於天理人欲分界處理會,必精以察之,一以守之,常使道心爲主,人心聽命,則視明聽聰,能執其中,四面八方,亭亭當當,自無過不及之差矣。此臣所謂國家之大本,惟在殿下一心而已,惟聖明之留意焉。臣竊念人心之正,不能自正,必資講學之功,然後知所用力之方,故古昔聖王,必先格物致知,窮到極處,使其義理所存,纖細畢照,精微之處,縷折無遺,則吾心之本體,正大光明,其於應事接物之際,事之是非,人之邪正,莫敢逃隱於衡平鑑明之下,而苟或不先格致之功,則內外顚倒,本末謬戾,終無以立天德而達王道矣。大學論工夫次第,格致居誠正前頭者,亦此意也。此臣所謂今日之急務,而正心,必以講學爲要者也。臣竊念講學之道,必親賢臣遠小人,明義理之歸,閑邪私之念,然後學可以進,心可以正,故古昔聖王,左右前後,罔非正人,而其所以縱臾維持者,亦無非正事,故此心常正,無有邪氣于其間。左右之人,如或不正,則其所以投間抵隙者,亦無非不正事,故偏黨反側,割裂挾小,萬事之弊,皆由此者,可不懼哉?是以賈誼有言曰,習與正人居,不能無正,猶生長於齊,不能不言齊也,習與不正人居,不能無不正,猶生長於楚,不能不言楚也。諸葛武候有言曰,親賢臣遠小人,先漢之所以興隆,親小人遠賢臣,後漢之所以傾頹。程子進言於朝,人主一日之間,接賢士大夫之時多,親宦官宮妾之時小,則可以涵養氣質,薰陶德性。朱子勸勉其君曰,蓬生麻中,不扶而直,沙在泥中,不染而黑。此皆切至之言也。竊念殿下,春秋已盛,正宜及時講學,頻接儒臣,而政院以隆寒循例頉稟,雖不得逐日開筵,而不時召對,頻數引接,溫顔簡禮,虛己察言,使之討論經義,講求治理,亦令大臣時時入侍,問以民間疾苦,政事得失,孜孜不怠,念念在茲,則不但聖學日進,抑有補於治國之道矣。然而學問之道,泛博多術,聖賢之言,參錯難究,殿下特令儒賢之臣,相與講定聖學功程次序,捃摭嘉言,紬繹要旨,錄爲冊子,常賜乙覽,則其於修己治人之方,檢防熟複之功,庶可裨益,而亦於調攝玉體,不爲無助矣。伏願聖明,下詢儒賢而講定焉。自今林下碩德之士,旣已咸萃於京輦,則朝家議禮之事,固宜擧皆詢問,而兵曹參知臣權諰,掌樂正臣李惟泰,尙衣正臣尹宣擧,俱以讀書之人,負一代之令望,而議禮之事,一不詢問,國家待賢之道,恐不當如是。此後如有議禮之擧,伏願殿下,一體詢問而獻議焉。嗚呼,輔導君德,莫及於今日。左參贊臣宋時烈,意外遐擧,行色浩然,聖敎懇惻,傳諭聯翩,而莫肯回頭,先朝寵任之賢,竟至於長往,同朝之歎惜,士林之觖望,有不暇論,而伏想殿下,當作如何懷耶。古人曰,一君子退,衆君子退,詩人携手之憂兆,已見矣。夫何聖明卽位之初,爻象之不佳,至於此矣?臣中夜不寐,仰屋竊歎,莫知厥由之所在也。伏願殿下,無替誠意於已退之臣,益加禮遇於在京之賢,勿許退休,以致連茹,則實國家無疆之休矣。此臣所謂今日之急務,而講學必以接賢士爲先者也。今茲數者,皆本於殿下之一心,而此心常正,大本旣立,則所操者約而所及者博,可以嚴宮禁,而無邪媚狎昵之事矣,可以振紀綱而無委靡頹惰之習矣,可以布列賢俊而遺珠之歎,絶矣,可以寅協朝廷而傾軋之風,正矣。以之愛養民力,則民力紓矣,以之收拾軍情,則軍情悅矣。故古之聖帝明王,壹是皆以正心爲本,此非臣杜撰之語,實聖賢之訓也。惟聖明之留意焉。臣自去月晦間,重得阿堵之病,眵眥赤澁,兩脆浮大,晝夜疼痛,差復未易,旬月之間,決無供職之望,露章祈免,見阻政院,臣之情勢,惶蹙狼狽,罔知所措。伏乞聖慈,特垂矜察,亟遞臣職名,以安微分,不勝幸甚。臣無任激切祈懇之至,謹昧死以聞。答曰,省疏具悉爾懇。所陳之言,無非極言至論,予當服膺焉。爾其勿辭,調理察職。
知敦寧府事尹絳疏曰,伏以臣本空疎,百無一取,徒以立朝之久,屢蒙濫恩,猥躋宰列,尋常畏懼,只俟福過之災,不意今者,又下加資之命,驚惶感激,不知所處。設以臣謂有一時奔走之微勞,而此實職分內事,爵秩之賞,不幾於濫施乎?況臣逐年冥升,遽至崇班,揆以涯分,尤不敢承當。伏乞聖明,亟收新命,以重爵賞,以安微衷,千萬幸甚。臣不勝屛營祈懇之至,謹昧死以聞。答曰,省疏具悉。旣有古規,何用辭爲?勿辭,從速察職。
漢城判尹李時昉疏曰,伏以滓穢微臣,濫荷先朝不世之恩,致身卿列,位躋崇班,分外恩光,徒速罪戾,小心慄慄,恒懼福過之災,而不意今者,增秩寵光,又及於千萬夢寐之外,天道惡盈,人情惡泰,撫躬危悚,若臨淵谷,益不知置身之所也。顧念臣尸素竊廩,餘三十年,老而不死,値此天崩罔極之痛,一時奔遑,自是職分當然,有何分毫可紀之勞,而誤恩之荐加,一至於此哉?伏乞聖明,特加諒察,亟收新命,以安愚分,以重名器,公私幸甚。臣不勝兢惶悶蹙之至,謹昧死以聞。答曰,省疏具悉。旣有古規,何用辭爲?勿辭從速察職。
吏曹判書宋浚吉疏曰,伏以子之於父,臣之於君,其義一也。子當父喪,分之所爲,力之可及,皆所自致者,而人以是稱孝,則子之心所不忍聞也。矧惟人臣,授仕分職,各供其事,以是而謂之勞謂之功,有所酬報之典,則其臣之心,果能安乎,其敢當乎?臣本拙陋,未敢與論於寫家名書之列,而頃承兩件書寫之命,辭不獲已,黽勉奉塞,其得逭壞誤之責,亦云幸矣。缺五字,至有酬報之典,臣於是誠有戚戚不忍之心矣。名器不重,民志不定,實爲當今之痼弊,識者之寒心,久矣。臣本草野賤品,初無才德可稱,而去年進一秩,前年進一秩,數年之間,超躐卿班,已是無前可駭之事,而今以罔功,又進一階,則名器之不重,姑不暇言,而福過之災,鬼瞰之禍,又豈不可畏之甚耶?抑臣聞之,古人之言曰,君子不同其進而同其退,臣於宋時烈·李惟泰,實有師友之義,今時烈等旣已決退,臣若同其進而不同其退,則率以古義,其果何居?縱人不言,獨不愧於心乎?噫,方今國事,可謂汲汲乎殆哉,外而南北强隣,策應多端,未成一夕之安寢,內而八路飢殍,盜賊群起,天災物怪,式日斯生,人心滉漾,靡所底届,所謂十碁九卵,未足以喩其危,驚濤敗楫,未足以喩其急者,正今日之謂也。人事無一可恃,而所恃者,惟聖人首出,仁聲播聞,一此不懈,庶享天心,皇天無親,惟德是輔,必有保佑斡旋於冥冥之中,或不至於喪亡缺五字,又何可幾耶?思之至此,直欲痛哭。臣於此際,猥承眷遇,身當重任,其欲竭忠殫誠,以裨萬一,此情豈有窮已,而其如疾病之沈痼,材力之綿薄何?臣於是,尤不堪痛泣而憂慨也。最是天時正寒,大政漸迫,以臣孱瘁,實無堪任之路。仰惟聖明,已燭其情勢,懇乞亟收新授加資之命,仍許遞改本職,俾臣得有轉身安分之地,實天地父母,始終生成之德也。臣不勝慚惶震迫之至,謹昧死以聞。答曰,省疏具悉卿懇。卿疏末端之言,實是今日之事,言念及此,不知所處。所辭之職,予欲不迫,卿何不諒至此?加資事,自有古例應行之典,何用辭爲?卿其安心勿辭,從速察職。
領敦寧府事李景奭疏曰,伏以臣,卽覩本府吏,自政院奉傳賜給貂皮貳領,臣不勝驚悚感激。臣曾在己丑冬,猥蒙先朝賜與此物,項戴鴻私,十一年于茲。今又獲被殊渥,正與前符,龍光溢目,鮫淚先零,且感且悲,神魂未定,大恩壓己,寒威退舍,銘肝鏤肺。惟思隕首,異數稠疊,省躬踰分,榮反爲懼,跼影靡寧,瞻天望雲,無任銜感次骨惶惕祇慄之至,謹昧死以聞。答曰,省疏具悉。卿其安心勿辭。
坡州儒生崔碩後等疏曰,伏以無德不顯者,尊尙之道也。無功不享者,崇報之義也。德無所尊,功無所報,則其何以勸一世而開太平之治乎?是以古昔盛時,有德而皆得其顯,有功而皆與其享,歷代祀典,斑斑可考。臣等爲李珥·成渾從祀之請,非敢有一毫阿好之意也。誠以其德足以師表一世,其功足以廟食一代,大學之疏,備矣,儒臣之諭,盡矣,擧國公議,大可見矣。況臣幸生君子之邦,倍蒙薰陶之益,遺風餘韻,至今猶有存焉,心悅誠服,實同七十子之服孔子。今日盛典之未擧,非但爲一國斯文之所缺望,缺九字。嗚呼,我東義理之學,莫盛於五賢,而斬伐銷鑠之餘,猶未大著矣,幸而斯二賢者繼出,奮發僞學有禁之日,或隱居求志而樂堯·舜之道,或出當世道而抱君民之志,其道德之懿,義理之精,足以紹前賢而啓後學,則斯誠山河間氣,三代上人物,誠無愧於孟子豪傑之稱者也。不幸天不假年,而業未究窮,仍之以讒搆罔極,際會未終,邦國有殄瘁之歎,士林失宗仰之所,所以增志士千古之悲者也。然而游其門而慕其風者,尊經義而抑邪說,貴王道而賤覇功,臨大利害,決取舍於熊魚,壁立卓爾,倫紀得復明於淪斁,世道終不至於長夜者,是誰之功?式至于今,士知趨向,儒學方興,蔚然爲邦國之光者,寧可不知其所自耶?向非吾兩賢之倡明,則何能至此?斯賢之道之德之功,其可忘乎?如其不忘,尊尙之俎豆之,又何可已也?嗚呼,此論之發,垂一世而屬三朝矣,歲月非不多也,論列非不盡也,而至於聖祖神考之不許者,非以此論爲不韙,不過出於愼重之也。如使曆數延長,則安知放勛之所未暇者,追述於重華之代耶?嗚呼痛矣。帝王之孝,莫大於繼述,國家之治,必先於尊尙,如論繼述之善,孰如尙德之是務?若明尊賢之實,惟在從享之速許也。章甫群起,陳籲相繼,公共之論,其可遏乎?而況崇爵贈諡之典,已在於聖祖改玉之年,神考卽祚之初,則尊二賢之道,斯已彰著。我殿下遵先朝之美規,繼遺意於今日,則卽我神考述聖祖之盛德也,不亦爲帝王之大孝,治化之先務乎?伏願殿下,深博祖述憲章之道,俯諒公共呼籲誠,亟賜兪音,用招祀典,則斯文幸甚,國家幸甚。臣無任激切屛營之至,謹昧死以聞。答曰,省疏具悉。已諭矣,無事瀆擾,退修學業。以上燼餘
上在昌德宮。停常參·經筵。
夜一更至三更,月暈。
趙珩啓曰,右議政十一度呈辭到院,而齋戒留院之意,敢啓。傳曰,入之。
金壽恒,以都摠府言啓曰,副摠管呂爾載,戶曹褒貶坐起進去晝仕,請出標信。傳曰,知道。
趙珩啓曰,假注書李世華,察任已至四十餘日之久,而自四五日前,重得寒疾,多事之地,不敢臥痛,而觀其病勢,似不可强使行公,遞差,他假注書差出。且注書權斗樞,以身病累月呈單,其病患輕重,雖不可知,今則本院累次催促,終不入來,殊甚未便。請推考,使之卽爲察任,何如?傳曰,允。
答右議政十一度呈辭曰,安心調理。
趙珩,以議政府言啓曰,左右相皆在呈告中,西壁亦不備員,本府今秋冬等褒貶,限內不得磨勘啓聞之意,敢啓。傳曰,知道。
假注書落點,李慶果。
李正英,以摠戒廳言啓曰,本廳所屬壯抄三運軍兵,今已上來,逢點實數三百二十三名,依前分作三番,與再運軍兵,明日替代之意,敢啓。傳曰,知道。
趙珩啓曰,政事過齋戒後爲之事,命下矣,明日乃上前開坼也。自前是日,則百司廢坐,如非緊急,不爲開政矣,何以爲之?敢稟。傳曰,十七日爲之。
李正英,以訓鍊都監言啓曰,都監郞廳及將官等,今秋冬等勤慢,當爲等第,而都提調臣沈之源,方在呈告中,限內不得磨勘之意,敢啓。傳曰,知道。
吳挺緯啓曰,以外各司內摘奸單子有頉處,察推事,命下矣。訓局郞廳及書吏,俱爲闕直,招致當該吏,使之現告,則訓局郞廳四員內,上直當次之日,各於本府入直。故軍色郞廳,宿於新營,火藥色郞廳,宿於本府,鳥銃色郞廳,宿於本府,糧餉色郞廳,宿於本府者,例也。昨日軍色郞廳,直宿於新營,而擲奸執頉於鳥銃色,似涉冤悶,何以爲之?傳曰,勿推。誤執頉摘奸中使,推考。又啓曰,訓局郞廳,勿推,誤執頉摘奸中使,旣已推考,史官亦難免其失,當該史官,請推考。傳曰,允。
金壽恒,以吏曹言啓曰,判書臣宋浚吉,加資辭免陳疏後,未及出仕本曹及所屬各司,今秋冬等褒貶等第,限內不得爲之之意,敢啓。傳曰,知道。
吳挺緯,以刑曹言啓曰,本曹判書,病未行公,今己亥秋冬等褒貶,限內不得爲之之意,敢啓。傳曰,知道。
崇政大夫議政府左參贊兼成均館祭酒臣宋時烈,誠惶誠恐,頓首謹百拜上言于主上殿下。伏以臣,爲臣無狀,嘖有煩言,去國蒼皇,未敢陞辭,伏蒙聖明,猶示慈覆之恩,三遣近侍,諭使還入,至下往見之敎,此豈臣子所敢聞者哉?臣狼顧喘汗,愈不敢少留,天門已遙,悲慕徒深,區區寸赤,聖明或能諒察也。臣罪戾旣大,職名猶存,至於別職如太僕提調,尤不是閑冗。伏乞將臣本職及兼帶,亟賜鐫改,毋使天工少曠,則公私幸甚。且臣曾受寧陵誌文之命,畏忌窘束,不能贊揚盛美之萬一,眞所謂廢明聖德不載者也。心常痛恨,如負深罪,今聞賞典,亦及於臣,臣誠慙赧,莫知所處。伏乞聖慈,竝命改正,以安微分焉,臣不勝激切祈懇之至,謹昧死以聞。答曰,省疏具悉卿懇。終不爲挽留卿行,深夜靜思,不安寤寐,終夜吁嗟,不甘食飮,情事如此,寧不如逃遁世事。不知如此奸巧之徒,陰懷蠱國之狀,然此是凶人之所爲,卿何有掛意之理乎?卿其深思改意,終不棄我,是孤至願也。所辭之職,卿辭至此,太僕之任,當勉副卿意矣。加資事,自古應行之典規,何用辭爲?卿其安心勿辭。以上燼餘
上在昌德宮。停常參·經筵。
望祭後,政院,大王大妃殿問安。答曰,知道。大妃殿問安。答曰,罔極。大殿問安。答曰,罔極。中殿問安。答曰,罔極。二品以上,大王大妃殿問安。答曰,罔極。大殿問安。答曰,知道。大妃殿問安。答曰,罔極。中殿問安。答曰,罔極。
藥房,大王大妃殿問安。答曰,知道。大妃殿問安。答曰,罔極。
下直,錦城縣監李晩榮,昌城府使李衡鎭。
藥房口傳啓曰,夜間慈殿,有未寧之候,不勝驚慮之至。此時症候,未知何如,敢來仰稟。答曰,症候則已詳言于醫官矣。此時則熱候似爲稍降矣。
政院,大妃殿問安。答曰,知道。大殿問安。答曰,知道。二品以上,大妃殿問安。答曰,知道。勿爲問安。大殿問安。答曰,知道。藥房,大妃殿問安。答曰,知道。
藥房都提調臣吳竣,副提調臣趙珩啓曰,夜間伏聞慈殿,有未寧之候,不勝驚慮。養血淸火湯,想已進御之後,症候加減,與去夜何如?雨後寒凜,玉體勞動,冒曉行祭,恐致添傷之患,區區煎慮,敢來問安,竝此仰稟。答曰,慈殿症後,熱降之後一樣,湯藥則時未進服,予則堇得無事。
傳曰,今下弓矢,昌城府使李衡鎭處,給送。
傳于金壽恒曰,都提調領議政鄭太和,提調右參贊吳竣,各熟馬一匹,副提調都承旨趙珩,前副提調左尹李應蓍,御醫安景昌·梁缺,各半熟馬一匹,內醫朴生榮,掌務臣金藎誠,各兒馬一匹,奏時官金孝生·趙孝善,各上弦弓一張賜給,令本衙門高品付祿,醫女及下人等,令該曹米布磨鍊題給。又傳曰,府使李元鎭,前監察李苾,前察訪潘好義,前別提李幼弼,參奉李最晩,兼敎授奇重胤,副司勇朴世煜,敎授洪汝博,各半熟馬一匹,前參判李尙眞,前參議尹善道,楊州牧使李光載,副司果尹興耕,訓導金克晩,各兒馬一匹。副提學兪棨,副司果成後龍,進士愼景尹,訓導李景祺,學生金兌厚·洪汝溟,各上弦弓一張賜給。
金壽恒啓曰,卽者禮曹佐郞鄭叔周還來以爲,今日早晩,追及副護軍李惟泰於果川路次,傳諭聖旨,則惟泰伏地流涕曰,昨伏承禮官傳諭聖敎,臣不勝伏地感涕。猥將情理事勢,費辭仰達,庶幾天鑑照燭,曲察微忱,卽許退遣,少安賤分矣,禮官再次追到,復傳聖諭,懇惻丁寧,不啻慈父之詔孺子,臣益復驚惶感激,無地措躬。區區犬馬之誠,已悉於前啓中,不敢輒更煩瀆,而只是廉恥一節,士夫大業,誠有死不敢冒受者,此臣所以徊徨道路,顧瞻流涕,而終不敢復入闕門者也。臣非高蹈尙志之人,葵藿寸心,死不敢灰,只有天日之下臨云矣,敢啓。傳曰,知道。
以左議政十三度呈辭,傳曰,遣承旨敦諭。
吳挺緯,以兵曹言啓曰,本曹所屬司僕寺今秋冬等褒貶,提調有故,限內不得磨勘之意,敢啓。傳曰,知道。
姜栢年,以戶曹言啓曰,本曹所屬各司中,軍資監都提調左議政沈之源,方在呈告中,司䆃寺提調知中樞府事蔡裕後,奉使出疆,平市署提調知敦寧府事尹絳,有故,今秋冬等褒貶,限內不得磨勘之意,敢啓。傳曰,知道。
李殷相,以工曹言啓曰,曹屬繕工監·典涓司官員等,去戊戌年春夏等秋冬等褒貶,及尙衣院·繕工監·典涓司官員等,今己亥年春夏等褒貶,因其時本司提調有故,不得磨勘矣。今己亥秋冬等褒貶,一時磨勘以入,而造紙署·瓦署官員等,今己亥秋冬等褒貶,又因本署提調有故,限內亦不得磨勘之意,敢啓。傳曰,知道。
金壽恒啓曰,明日儒生殿講時,命官何大臣進去乎?敢稟。傳曰,領敦寧府事進去。
執義李垕,持平閔光熽啓曰,江都留守徐元履不治誤事之狀,臣等已盡論列,而殿下尙靳兪音,臣等非不知聖意之所在,而累日爭執,猶不知止者,蓋以保障之地,得人和爲上,其餘設施等事,乃其末也。設或其所設施,俱得其宜,苟有民怨,則決不可仍置重任,況今元履凡所作爲,事事失當,莫不拂民之情而招民之怨,豈可諉以重地,而使之一日在官乎?古人以損其戶口,爲保障之先務,其不以勞民動衆爲能,而急於得民之意,可見矣。再昨榻前,大臣亦以元履所爲,果有民怨爲達,臣等豈非眞的之事,而煩瀆至此哉?決不可尋常推考而止,請江都留守徐元履罷職。果川縣監柳行昌,爲人庸暗,受制下吏,收捧官糴之際,高重太甚,當此畿甸飢荒之日,民以一石納官者,至費二十餘斗。至於今春江都移轉米,則名以賑恤,元無費耗,而及其還糴,濫徵耗米,其數甚多,而終無去處,民怨騰播,無人不聞。其見欺吏胥,尸居不職之狀,不可不懲,請果川縣監柳行昌罷職。答曰,不允。柳行昌事,依啓。
姜栢年啓曰,臣承命往諭于議政府左議政沈之源,則以爲,愚陋小臣無一善狀,偏蒙國恩,濫叨匪據,才識蔑如,雖不足以效涓埃之報,所患賤疾,苟不至於深痼,則何敢果煩天聽,自速瀆擾之罪乎?臣年齡旣衰,百疾交侵,食飮日減,精神日耗,委身床席,決無自力之望,冒死籲呼,冀蒙俯察,而天鑑不諒,尙靳恩許,至遣近侍,再三溫諭丁寧,曠世異數,臣何敢當?撫躬罔措,但有衰淚,顧臣病勢,如右所陳,差復無期,伏地惶恐,不知所達云矣,敢啓。傳曰,知道。
李殷相,以弘文館言啓曰,本館下番,只有二人,而修撰吳始壽,未肅拜,副修撰金萬均,方在直所,以母病陳疏,有救護之敎,將爲出去,無替直之員。修撰吳始壽,卽刻牌招肅拜,使之入直,後日政,闕員急爲差出何如?傳曰,允。
吳挺緯,以義禁府言啓曰,以咸鏡監司狀啓刑曹粘連,輸城察訪李昌炫,移義禁府處置事,允下矣。依前例發遣府羅將,拿來何如?傳曰,允。
李殷相,以忠勳府言啓曰,全南道前監司徐必遠在任時,本道所在各衙門折受田畓收稅之際,差人下送,多有弊端,令各定該邑監官·色吏,收捧上納之意,至於啓聞,故本府乃以今秋爲始,令地方官別定鄕所色吏,收捧上納事,依啓聞覆缺數字移文矣。厥後徐必遠,再度枚報本府曰,依前委差下送云,而啓下之事,不可更改,故依前啓下施行事,又爲回移矣。今又時任監司金始振,因本官所報,粘連本府,而其中說話,亦徐必遠委差下送之意也。徐必遠之前後勿送委差云者,與當初啓聞,非但若是相左,金始振之請送委差,亦可知也。請送請停,皆出本縣官吏操縱之地,殊甚不當,本府大小所需,皆籍於此處收稅,而今若歲翻,無以收拾,極爲可慮。務安縣官吏,從重推考,本府收稅次知之人,依前下送何如?傳曰,允。
李殷相,以戶曹言啓曰,今十二月初六日引見時,大司諫鄭知和所啓,臣新自北路來,慣知北路物情,本道貢蔘,始於昔日貢獻之用,而非若常時恒用之蔘,必以體大極品者,捧之故,一斤之價,定以細布四十匹,一年所捧缺百餘同,缺三四字年以來,凶荒特甚,貢蔘一斤之價布,十匹減定,則北民可以蒙惠矣。戶曹判書許積曰,初非四十匹,乃一同而減之又減,今爲四十匹,而戶曹所用之布,則專恃於此,不可又減,而今年北路,凶荒尤甚,不可不減,雖不可爲恒式,今年則減捧,似當矣。上曰,參酌減之可也事,傳敎矣。其日榻前,今年則人蔘每斤價布,各減五疋事,定奪,而擧行條件中,泛以減捧抄出,依榻前定奪,減捧五匹之意,知委本道,何如?傳曰,允。
議政府領議政鄭太和箚曰,伏以臣,右手中指瓜甲之傍,微有傷處,因盥洗而有發毒之漸者,已過累日矣。自再昨之夕,猝然浮起,痛如刃刺,肩臂牽痛,不能運動,末由致身於今日陪祭之列,已極惶恐。擬待天明,上章自列,卽伏聞去夜,慈殿氣候未寧,至有時急劑藥之擧,而臣身帶藥房之任,病伏私室,不得進參,驚悚震越,不知置身之所。醫言臣之所患,今方作濃,濃盡然後乃可鍼破云,設令臣病終幸差復,未卜其當費幾日,此時內局提調,不可曠日虛帶。伏乞聖明,俯察臣病重實狀,爲先鐫削,以便公私,千萬幸甚,無任祈懇之至。取進止。答曰,省箚具悉卿懇。卿其安心,勿辭調理,益加善攝。仍傳曰,遣御醫看病。
弘文館副修撰金萬均疏曰,伏以臣以無似,濫叨邇列,惟思奔走供職,以爲補效之地,而今臣情勢,有萬分切迫,若不號籲於咫尺之下,則是自阻於體下之仁,而貽損於孝理之化也。臣之母病,非一朝猝發之症,積傷於草土之中,脾胃大敗,食飮專廢,元氣憊惙,委頓床席,多般藥餌,加減無常。自月初添得感冒,症勢尤苦,而臣未及陳情,適値僚員不齊,黽勉入直,今已屢日,病久情懷,易生悲感,每於人回,寄書欲見,人子情理,當復如何?臣於夏間,亦曾猥陳私懇,得蒙出往救護之命,微臣殞結之感,未足圖報,而卽者情事之悶迫,有倍於前日,不得不仰首哀籲。伏願聖明,曲賜憐察遞臣職名,俾得缺二字看護,不勝幸甚。謹昧死以聞。答曰,省疏具悉。爾缺三字救護母病。
執義李垕疏曰,伏以臣,昨於榻前,始聞左參贊宋時烈封進書啓中梗槪,雖未得其詳,而聞來不覺心骨俱寒。臣略陳更爲明白下敎慰諭之意,而語言拙澁,未得盡懷,退而歸家,終霄耿耿,不勝慷慨之至。豈料聖明初服,萬物咸覩之日,有何樣含沙鬼蜮之輩,潛形吹毒,以逞媢嫉之心耶?難進易退,自是君子行身之道,故有此不悅之徒,做出無根不測之言,以爲驅逐儒賢之計,其心其計,可謂巧且慘矣。昔人有言曾參之殺人於其母者,至於再至於三,則其母不能無疑,終至於投杼而走,今有奸慝之人,煽動浮言,故使流入於時烈之耳,時烈今日聞此言,明日聞此言,則豈敢不爲之驚動,以決退遁之計乎?此理勢之必至也。臣聞燕昭王時,或有讒樂毅於昭王者,昭王乃置酒大會,引讒者而斬之,此非千古之快事耶?今則異於此,有一流言出於無根,起於無形,何能鉤其實而得其人乎?必欲鉤得其根抵,則其害反有甚焉,而時烈有疑之心,則惟在聖明之明白洞釋之也。臣聞漢之馮異,治關中三歲,人有上章言,威權至重,百姓歸心,光武以章示異,異惶懼上書陳謝,詔報之曰,將軍之於國家,義爲君臣,恩猶父子,何嫌何疑,而有懼意?光武之於馮異,實有上章譖毁之事,而如是開釋,終無上下疑阻之心,況此無根不測之語,何不明白說破,以釋時烈之疑懼乎?伏願殿下,急遣史官於中路,以手敎慰諭開示,則時烈之心,亦必自安,而前日之疑懼,必將雲消而氷釋矣。安知其浩然之志,反爲翻然之思也耶?往在宣廟卽位之初,先正臣李滉,進言於筵中曰,自古人君,初政淸明,正人見用,君有過則諫之,有失則言之,人主必生厭苦之心,然後奸人乘隙而逢迎之。臣於昨日榻前所達,日後之□甚可懼之意,實出於此,此豈非殿下嗣位之初,所當惕念處耶?臣不勝私憂妄慮之至,謹昧死以聞。答曰,省疏具悉。爾之〈疏〉辭,出於愛君之至誠,予用嘉尙。已遣史官,從容量處焉。
坡州幼學崔碩後等疏曰,伏以昔有治田者二人,悶天不雨,竝具薄羞,禱雨于天,旣禱而天不雨,一人曰,吾以至誠禱而天不應也,遂止焉,而一人則曰,天雖不應,益致其誠,則庶有所獲也,再禱而天幸雨,則曰,我能格天也,皆非也。蚩蚩農夫之微誠,安能格天心乎?一禱而止者,固非也,再禱而得雨者,適値雨,雨之時也,安敢自謂之誠格乎?今臣等之呼籲,殆與禱雨者類也。臣等以先正臣李珥·成渾從祀之請,瀝血爲辭,冒瀆宸嚴,而誠未上格,尙閟兪音,臣等徊徨泯默,一言旋退,則是猶禱雨者之前一人也。淺薄之誠,雖不足以回天,而一脈公論,終不可抑,故敢將肝膈未展之蘊,申告于四聰之下。今雖幸承允許之敎,是實聖學光明,深察二賢之道德,缺數字從公論,遍及於今日也,亦安敢自謂至誠之仰格,而自招禱雨者後人之譏乎?區區瞽說,略陳於前疏,今不必更有所覼縷,而抑有一說焉。夫處事之道,無他焉。惟在從公論,而所謂公論者,是是之得其正也。旣知是公論而必可行者,則雖一二人之言,猶可以快從而不疑也,況中外章甫,大小縉紳公共之論乎?殿下雖以臣等之言,出於草野,而不足取信,方今在廷之臣,負一世之重望,而爲殿下所尊信者,豈皆負殿下者哉?其必有以公共之論,仰陳於天聽者,非一二,而猶且持難,則臣等竊恐公論未易伸,而殿下崇儒重道之盛德,或有窺其淺深者也。臣等愚陋,不敢知聖意之所在,無乃以橫議之或梗,而有所持難歟?夫蘭生於谷,而必有荊棘缺三字,然遇荊棘,而香愈烈焉。缺二字人無採其香而曰,姑待荊棘之自除,缺二字吾將徐採之云爾,則夫誰曰能愛香哉?嗚呼,醴酒不設,而申生去之,夫醴,薄味也,固不足輕重於待賢之道,而然見其不設而去之者,蓋見機而作也。今殿下好賢之誠,度越千古,禮羅丘園,群賢盈朝,虛心接下,陶一世之至治,孰不曰殿下之重道也?如此而惟此二賢之祀典,尙靳允兪,崇儒名實,似不相副,落莫之敎,不翅醴酒之不設,則竊恐景賢修德之士,擧將有所不安於朝,望望然而退也。臣等仰沾菁莪之化,粗識尊賢之道,敢將多士之公論,冒陳卑薄之微誠,而不知止焉。伏願聖明,亟許從享之典,特示崇奬之禮,天幸雨於再禱之時,則豈但臣等士林之幸而已哉?斯文幸甚,國家幸甚。臣等無任激切屛營之至,謹昧死以聞。答曰,省疏具悉。勿爲瀆擾,退修學業。
慶尙監司洪處厚疏曰,伏以臣,奉職無狀,臺論重發,通議歸一,罪名已成,臣誠惶縮,日竢嚴譴,不敢察任,虛帶職名,乃於舊罪之上,更加一層,慚兢隕越,處身無地。臣竊惟念,監司爲職,素稱重任,承疏布化,摩撫一路,彈壓列邑,黜陟臧否,至如軍民之利病,習俗之美惡,排患折難,抑强扶弱,區畫設施之責,無不關焉。故苟非其人,鮮不僨事,身若有累,其可承當?臣本庸下,少無能似,猥叨匪據,遽速罪戾,臺臣論劾,實所甘心,安有被參之身,晏然仍冒之理乎?疵類已著,罪案顯加,而朝廷處分,尙此留時,臣之進退,實爲狼狽。情勢至此,罔省攸措,不得不冒萬死仰籲於天地父母之慈。伏乞聖明,察臣危迫之懇,亟下鐫削之命,以安微分,以重名器,千萬幸甚。臣無任戰灼之至,謹昧死以聞。答曰,省疏具悉。卿缺數字勿辭察職。
吳挺緯啓曰,京畿水使元䎘,忠洪水使尹之墉,今己亥秋冬等褒貶等第,無一人居下者,殊無嚴明殿最之意。忠洪兵使柳汝,今己亥秋冬等褒眨啓本,不爲前期封進,今日始爲到院,亦難免怠緩之失,請竝推考。傳曰,允。又啓曰,江原道觀察使朴長遠,今己亥秋冬等邊將等第,無一人居下者,殊無嚴明之意。且全南監司李枝馨,今己亥秋冬等褒貶啓本,限內無緣不爲封進,事甚無據,請竝推考。傳曰,允。又啓曰,違格上言四十八張,請啓字爻周,善玉已爲蒙放,金龍瑞身死,此上言二張,亦爲啓字爻周之意,敢啓。傳曰,知道。以上燼餘
上在昌德宮。停常參·經筵。
大妃殿,本院問安。答曰,知道。勿爲問安。大殿問安。答曰,知道。大妃殿,藥房問安。答曰,知道。
自卯時至申時,日暈兩珥。
藥房提調臣吳竣,副提調臣趙珩啓曰,夜來伏未審慈殿症候,比昨日得無所減乎?養血淸火湯,昨已進御乎?進御之後,時無顯效乎?二貼已盡,則今日當與諸醫,更議他藥,或仍進前藥,必詳知下敎,然後方可議藥。日氣甚寒,侍疾之中,聖候亦復何如?臣等不勝煎憂,敢來問安,竝此仰稟。答曰,慈殿症候,已言于醫官,湯藥亦爲已盡進御矣。予則僅得無事。
藥房再啓曰,卽刻醫官,以下敎之意,來傳慈殿症候,胸膈跳動,咳嗽猶未止云,諸醫皆以爲此症,都出於熱候未盡祛之致,前用養血淸火湯,更進三貼,以觀症候,而此後則一日只用一貼,勿爲再進,宜當云。此藥三貼劑入之意,敢啓。答曰,知道。
以左議政十二度呈辭,傳曰,遣承旨敦諭。
吳挺緯,以都摠府言啓曰,副摠管臣金是聲,家有痘患,宿衛近察之地,不敢出入,而前頭移御,擧動不遠,侍衛之際,將不成模樣,令兵曹從速稟處,其代,明日政,竝與闕員,一時差出,何如?傳曰,允。
金壽恒,以禮曹言啓曰,幼學金缺衡等,爲先正臣李恒書院請額陳疏,啓下禮曹,而判書臣洪命夏,數日內當爲入來,同議回啓之意,敢啓。傳曰,知道。
執義李垕,持平閔光熽啓曰,江都留守徐元履不治誤事之狀,臣等已盡論列,而殿下尙靳兪音,臣等亦豈不知聖意之所在,而累日爭執,猶不知止者,蓋以保障之地,得人和爲上,其餘設施等事,乃其末也。設或其所設施,俱得其宜,苟有民怨,則決不可仍置重地,況今元履凡所作爲,事事失當,莫不拂民之情,而招民之怨,豈可諉以重地,而使之一日在官乎?古人以損其戶數,爲保障之先防,其不以勞民動衆爲能,而急於得民之意,亦可見矣。頃日榻前,大臣亦以元履所爲,果有民怨爲對,臣等豈敢以非眞的之事,而煩瀆至此哉?決不可尋常推考而止,請江都留守徐元履罷職。答曰,觀其緘辭而處之。缺十字啓曰,今此慶德宮缺一行餘卽今凍寒,假家造作,亦甚未易,內醫院,以其舊院頹廢之故,姑爲移設於侍講院翊衛司事,旣已啓下。又將別設藥房於舊藥房,內醫院及藥房,不必各設三處,內醫院則仍設於侍講院,藥房則移設於翊衛司,賓廳則排設於舊藥房,似爲便當,依此排設,何如?傳曰,允。
傳于金壽恒曰,殿講儒生居首進士曺憲卿,生員鞠旻,進士李養年,各給二分,之次幼學宋最·鄭攸厚,各給一分,之次幼學李稢,生員全孝承,各紙四卷,筆四柄,墨三笏賜給。
姜栢年,以修理所言啓曰,武德門外,故持平南重晦家,逼近於敬慕殿,勢難仍在其處,香廳及獻官廳,亦無排設處,故圍排其家外面,使外人不得相通。武德門內,穿破牆垣,別作中門,以爲自闕內通行之。香廳·獻官廳,竝設於其家事,曾已稟定,而當此嚴寒,其家無可移之處,昌德吏曹直房·待漏廳,同在一處,其家願爲移接於此,使之依願施行,俾無失所之弊,何如?傳曰,允。
金壽恒啓曰,臣承命往諭于議政府右議政鄭維城,以爲臣之籲呼請急,非爲就閑自便之計,痼疾沈綿,末由陳力,累度呈單,出於萬不獲已。當國事艱虞之日,虛帶重任,抱病退伏,已浹旬月,未蒙恩遞,遑遑罔措,如坐鍼氈。何敢一日自安於心乎?不意今者,又遣近侍,特諭聖旨,丁寧懇惻,有若慈父之視子,分外異數,逈出尋常,臣雖愚頑,寧不感惕?微衷所激,有淚如瀉,揆諸分義,卽當强疾就列,而委頓床席,難以自力,惶懼蹙迫,罔知所達云矣,敢啓。傳曰,知道。
夜一更,有暗亂之氣,來自坤方,遍滿城中,若煙非煙,若霧非霧。二更末,漸進東方,良久乃散。二更流星出弧星下,入巽方天際,狀如拳,尾長二三尺許,色白。
坡州幼學崔碩後疏曰,伏以臣等,瀝血陳辭,將至再三,而天聽益邈,終靳一兪,良由微誠淺薄,不能上格于天也。是實臣等之罪,尙誰尤哉?第念聖批,以無事瀆擾爲敎,瀆擾之罪,實所甘心,然事有不合於理,則一亦不可以煩達矣。至於必可陳之事,則安敢避瀆擾之嫌,泯默而已哉?且聖批以退修學業爲敎,臣等生長二賢桑梓之鄕,粗識尊賢之道,而區區之誠,終不能上格,鬱悒摧沮,俛首還鄕,則將何所鼓舞振作,興起於學業上乎?嗚呼,臣等身雖至賤,所存者誠,一國公共之論,不得見伸於嗣服之初,則非但爲士林之缺望,竊恐有累於好賢之聖德。故徊徨不去者,蓋亦有日,今則辭已竭矣,勢且窮矣。不得不悶鬱而退,相顧咨差,慚靦而已。今其下去也,鄕黨父老,加額而迎曰,其能得允許耶,將何辭以爲復歟?言念及此,臣等之情,其心慼矣。雖然士氣一脈,幸而不泯,則公共之論,終必難抑,庶幾之望,是臣等日夜祈懇者也。臣等無任激切屛營之至,謹昧死以聞。答曰,省疏具悉。已諭矣。
左議政沈之源箚曰,伏以臣,以狗馬賤疾,冒死籲天,已至於十三,煩瀆之罪,萬死猶輕,而譴責不加,恩數荐降,至於近侍再遣,諭以聖旨,此誠曠世之盛事,臣誠驚惶感泣,不知死所。臣之所費,已悉於前後辭章,宜蒙天地父母之憐察,而天聽漠然,有若以臣爲托疾丐閑者然,此無非臣誠意淺薄之致,臣悶蹙益甚,氷炭交集。臣雖無狀,憂國愛君之誠,不後於恒人,報先王而忠殿下,乃臣之志願,當此艱虞之日,何敢爲自便計也?不加强者筋力,而沈痼之疾病,供職無路,不得不更籲於宸嚴之下。伏乞聖慈,俯察衷赤,亟遞臣本職及兼帶,俾延垂死之命,不勝幸甚。取進止。答曰,省箚具悉卿懇。卿何固辭至此哉?卿試觀今日之國,則何謂之無事缺一行餘,若涉川而無涯,卿若不出,予將疇依?卿其體此至意,速出論道,以副如渴之望。以上燼餘
上在昌德宮。停常參·經筵。
自卯時至午時,月暈兩珥。
大王大妃殿,藥房問安。答曰,知道。大妃殿問安。答曰,知道。中殿問安。答曰,知道。
藥房都提調臣吳竣,副提調臣趙珩啓曰,夜間伏未審慈殿所患,比昨何如?養血淸火湯,連次進御之後,時無一分奏效乎?且念聖候日夜侍疾之中,必欠節宣之道,臣等不勝憂悶之至,敢來問安,竝此仰稟。答曰,知道。慈殿症候,與昨無異矣。
李正英,以都摠府言啓曰,副摠管鄭傅賢,以禁軍逢點事,慕華館進去晝仕,請出標信。傳曰,知道。
趙珩啓曰,卽者吏曹郞廳來言,今日爲政事,命下,而判書宋浚吉,加資未肅拜,昨又陳疏辭職,參判李一相,參議趙復陽,呈辭,三堂上皆〈有〉故,不得開政云。判書則疏批未下,參判·參議,卽爲牌招開政,何如?且聞銓官之不安,蓋由於頃日洪姓人疏中指斥之語云,若以此等猥雜之言,銓官輒皆辭免,則國體虧損,後弊之無窮,況今大政迫頭,事極可慮?自上卽下其疏,明白批諭,使銓官趁卽察職,恐合事宜,區區愚見,竝此仰稟。答曰,以龍之上疏,實涉狂妄而無實,故留中矣。銓官有何因此引避之事,亦何有不安之理乎?如是不安,萬無其理,參判以下,竝命招開政。
以兵曹衛將所粘目,傳于金壽恒曰,各處扶持軍派定之數,似爲太濫。今番則姑爲量減定送。
傳于金壽恒曰,史官二員待命,騎馬六匹立之。
金壽恒,以吏曹言啓曰,今望日敬慕殿親祭時,執禮李垕,送言於本曹差祭該郞曰,纔已陳疏,未及批下,卽須改差云,該郞以爲,親祭執事,與他處有異,故陳之疏,與辭職不同,不爲許改。李垕以該吏不卽傳告,請改之語,於該郞爲言,至於捉囚,此與以差祭發怒,稍似有間,而本曹祭享吏,因差祭之事,被囚於他司,曾所未有聞者,皆以爲駭。李垕方在憲職,雖不得直爲請推,後弊不可不慮,此後如有如此之弊,則勿論諸上司,從重施罰,以厚事體,何如?傳曰,允。
有政。吏批,判書宋浚吉未肅拜,參判李一相進,參議趙復陽進,都承旨趙珩進。兵批,判書鄭致和進,參判南老星進,參議李弘淵病,參知權諰呈辭,左承旨李正英進。以金以鏡爲左通禮,金玉鉉爲右通禮,李應蓍爲禮曹參判,李惟泰爲司饔主簿,趙從耘爲掌樂主簿,李翊爲校理,沈儒行爲副修撰,吳斗寅爲獻納,李延年爲直講,趙䃏爲成均館博士,李益培爲果川縣監,金南重爲大司憲,金光瑨爲輸城察訪,李景奭爲內醫都提調,洪命夏·李應蓍·金壽恒爲承文提調,吳命說爲奉常參奉,趙有恒爲知中樞,李益達爲宣傳官,李曼·洪命夏·李元老,竝爲副摠管,張信立爲訓鍊習讀,尹文擧爲副護軍,睦兼善爲副司直。
金壽恒,以兵曹言啓曰,以都摠府啓辭,副摠管金是聲,家有痘患,宿衛近察之地,不敢出入,而前頭移御,擧動不遠,侍衛之際,將不成模樣,令兵曹從速稟處,何如?傳曰,允事,傳敎矣。副摠管金是聲改差,其代,今日政差出,何如?傳曰,允。
執義李垕啓曰,臣差望祭執事,以疏批不下之前,參祭未安之意,送言於祭享色吏處,使渠告于郞廳,隨便變通,而該吏趁不告於郞廳,日沒之後,始言不可變通之故,臣驚惶顚倒,僅入闕門以致窘迫之患,該吏怠緩之習,不可不懲,故使之捉囚,旋卽放釋矣。卽聞吏曹,以此將爲請推,構成啓草而還止云。臣身爲法官,欲治該曹一頑吏,而反未免該曹之請推,臣豈可諉以不爲入啓,而靦然苟冒乎?請命遞斥臣職。答曰,勿辭。
吳挺緯啓曰,執義李垕,再啓煩瀆,退待物論云矣,敢啓。傳曰,知道。
持平閔光熽啓曰,執義李垕,引嫌而退,欲治該吏,未爲不可,而身爲法官,旣有請推之議,勢難在職。執義李垕,請命遞差。答曰,依啓。
注書權斗樞啓曰,臣於去十五日夜,追及左參贊宋時烈於竹山邑內閭家,傳諭疏批,則宋時烈以爲,不敢泛然附達,復自陳疏,仍爲下去矣,敢啓。答曰,知道。
吳挺緯,以春秋館郞廳,以領事諸堂上意言啓曰,本館所藏實錄,當爲奉移於慶德宮春秋館,而令自館推擇吉日,則今月二十一日爲吉云。移安之後,不可無官員直宿之擧,兼春秋一員,別定以送,入直何如?傳曰,允。
吳挺緯,以宣惠廳言啓曰,今十二月初六日,大臣·備局堂上引見時,領議政鄭太和所啓,京畿則大同收米,比忠洪道加捧六斗,而今年京畿失稔太甚,且以山陵諸役,財力殫竭,將欲啓聞變通,減捧來年春等收米,而山陵·敬慕殿進排物膳價,幾至五千石矣。山陵·敬慕殿物膳之價,若自國家備供,民之蒙惠實大,自前亦有是事矣。臣使李時昉,訪問京中可能貿納者,則自願者頗多云,江都所置宣惠廳收米,量宜取來,給諸願受者,來年正月爲始,使之留用則可矣。李時昉曰,江都收米三千石,爲先取來,用於山陵·敬慕殿物膳之價,似可矣。上曰,依爲之事,命下矣。山陵·敬慕殿進排物膳,除其各官已進排之數,前頭應封進實數,各其物種,酌定價米,山陵則願受人處,給價直令進排,敬慕殿,則各該司主人處,給價進排事,明年正月爲始,將爲擧行,故別單子書啓,以備睿覽,而分付京畿監司處,使之勿捧於民結之意,敢啓。傳曰,知道。
李正英,以兵曹言啓曰,以衛將所粘目,傳曰,各處負持軍派定之數,似爲太濫,今番則姑爲量減定送事,傳敎矣。依聖敎,各處所定負持軍,減數磨鍊,元啓目中,付標以入,坊民則不爲調用之意,敢啓。傳曰,知道。
傳于吳挺緯曰,史官二員待命,騎馬六匹立之。
吳挺緯啓曰,史官二員待命事,命下矣。史官不備,以宣傳官一員,代送之意,敢啓。傳曰,知道。又以吏曹言啓曰,臺諫有闕,政事何以爲之?取稟。
今十七日夜一更,黑雲一道如氣,起自坤方,指艮方,長竟天,廣尺許,良久乃滅。有暗亂之氣,若煙非煙,若霧非霧,來自坤方,遍滿城中,三更初,乃散。五更,月暈。
延陽府院君李時白箚曰,伏以昊天不弔,降害于東,哀我蒼生,亦將疇依?承祖宗丕基,係天人蘄向,其不在於殿下之一身乎?恭惟我殿下,春秋未盛,新御寶圖,而生民休戚,治亂得失,稽諸往牒,旣皆瞭然於心目矣。猶慮夫制世御俗之要,修己揆事之本,容有所未盡講者,以至誠待士,爲今日急先之務,是實性之於天,而宗社之福也。恨不得與伊·呂·周·召者,而置之於吾君左右也。然才不借於異代,而一世人才,自足了一世事,則如宋時烈輩,顧非其人歟?守志林下,博覽經史,處窮自娛,不求聞達,當今之人,孰與儔?芝蘭在谷,香不可掩,自先王卽祚之初,必欲致而共國,推誠十年,懃懇不已,魚水之會,千載一時,一入朝端,期以盡瘁,心惟國耳,不知其他。備顧問則動引經訓,論是非則必准繩墨,貪□者斂迹,謟鄙者革面,仕路之□,庶可致矣,廉恥之風,庶可振矣,奔競之途,庶可塞矣,任事之臣,庶可盡職矣,生民之業,庶可阜厚矣,若是而主威不立,國勢不固,臣未之聞也。臣民無祿,奄遭大戚,攀號莫及,慟結終天,時烈之忠殿下而報先王之心,豈尋常比也,而況殿下纘緖述志,端本善始者,乃在於求多聞而建極,學古聖而有獲,非若漢·唐以下之誇名以爲高,粉飾以爲治者乎?臨御以來,曾未一歲,朝野拭目,想望太平,則矧於時烈之心,將何如矣?不幸流言橫加於此時,至使儒臣不安其位,而竟致君上坐失良佐,言念及此,自不覺氣短而心死也。嗚呼,讒人罔極,古今同然,以言其小,則曾參有殺人之讒,以言其大,則周公有不利之讒,讒之者,罪也,被讒者,何累焉?殿下之於時烈,旣相知心,時烈豈不諒殿下,不投曾母之杼,不待風雷之警哉?特以事君不專之言,旣加於其身,則人臣分義,不可晏然也。陳情去國,行色蒼皇,其在聖朝缺五字,此後之道,惟在於殿下。伏願殿下,缺四字益誠其意,應事接物之際,必循其理,幽獨得肆之地,必敬其心,廓然儼然,至公至正,而使奸細之態,罔逃於聖鑑之明,狡獪之術,自絶於白日之下,如是而連降懇惻之敎,以示必致之誠信,則時烈進退,與當初未出之時有異,豈不念先王不世之恩遇,而忍孤我聖明如渴之誠乎?孟子曰,至誠而不動者,未之有也。時烈來不來,係殿下誠不誠如何耳。若致時烈,而用之不貳,任之其專,聖學益進,聖德益聞,則況賢於時烈而願立於朝者乎?孑然老臣,年至八十,就木已迫,餘日幾何?幸逢堯·舜之主,若得少須臾無死,獲見稀世之盛擧,則歸侍先王於地下,亦將有辭矣。惟殿下之財處焉。取進止。答曰,省箚具悉卿懇。卿之愛我致誠,令人感動,可謂至矣。予雖不敏,何不刻骨致誠,期於改圖上來而後已乎?卿之爲意感之言也。
吏曹判書宋浚吉疏曰,伏以臣,瀝血陳懇,蘄收回新資,遞改本職,少安微分,而聖批溫諄,不准所請,臣誠惶感,置身無所。惟當忘恥忍死,奔走供職,直以顚仆爲期,而晩聞數日前,有人投匭,指斥本曹銓選之失,原疏未下,雖未詳其語意之如何,而臣心悚慄,若無所容。臣本無才無德,兀然一孱夫,而猥當重任,一歲將終,臨淵集木,懍惕危厲,其欲善於其職,以無負聖明知遇之恩者,豈有窮已,而其如智識之不逮,材分之難强何?一有動作,疵病百出,日往月來,罪釁漸積,臣之前後陳控於榻前,申複於章疏者,實是自知之明也。當此侍藥憂遑之日,臣豈欲更有煩溷,以疚聖心,而誠出於萬不獲已也。懇乞聖慈,曲賜諒恕,將臣本職及新授資級,一倂鐫改,俾臣得以從容轉身,免於□,不但微臣一身之私缺三字。臣無任慚惶震灼激切祈懇之至,謹昧死以聞。答曰,省疏具悉卿懇。噫,奸言流行,使左參贊終決歸意,危疑之國事,將無以振肅,言念及此,不覺失聲而氣塞,豈意卿亦以如此狂妄之辭,不諒予意,遽生掛念之意哉?速出行公,使狂妄之輩,以致落莫。於卿處身輔國之道,可謂盡矣。
左議政沈之源箚曰,伏以臣,瀝血封章,冀蒙察納,而天聽未回,反下溫批,臣誠惶悚煎迫,不知置身之所。臣以至愚極陋,偏蒙國恩,雖磨頂放踵,不足以報其萬一,臣之精神筋力,如有一分可堪供職之勢,則當此國事扤揑之時,何敢引疾丐閑,以圖自便也哉?臣稟賦素弱,衰敗已甚,食飮日減,眞元日耗,肌膚日漸消削,行步日漸艱澁,若不解任調治,則將無以少延垂死之命,而近日以來,鼻瘡雖似向差,尙未完合,加以左臂,忽然浮氣,痛勢漸劇,不能運用,無異半身不收之人,百爾思量,決無就列之望,不得不冒死更瀆於天地父母之下。伏乞聖明,曲垂憐察,亟遞臣本職及兼帶,以便公私,不勝幸甚。取進止。答曰,省箚具悉卿懇。已竭予意於前後之批,而卿何不諒至此哉?速出論道,以副上下之望。
副修撰李壽仁疏曰,伏以滓穢微臣,稟質虛弱,中年以後,痼病纏身,左足痞痛,右脚麻痿之症,愈久愈篤,扶杖跛曳,僅移跬步,而當此天崩之變,大小臣僚,奔走號哭之日,不敢退縮田里,忍死僵載,扶舁寸進,瞻哭於闕門之外,而病身㤼於寒威,勢難久留京邸,僅僅擔載還歸之餘,舊疾轉苦,新症添劇,沈綿床席,强起還仆,杜門屛息,若不保朝夕,而千萬夢寐之外,今月初一日,猥蒙召旨,除臣弘文館副修撰,斯速乘馹上來,祗受恩命,罔知攸措。念臣此疾,非一時之微恙,病根深痼,積有年歲,鍼藥無效,以此病勢,實難强扶起發,席藁私室,不勝憂悶之至。伏乞聖慈,俯諒哀懇,亟收新命,以安微分,千萬幸甚。臣不勝瞻天隕越之至,謹昧死以聞。答曰,省疏具悉。爾其勿辭,從容察理上來。
領議政鄭太和箚曰,伏以臣,伏蒙聖恩,御醫看病,至賜藥物,臣感激涕泣之外,不知所達。臣之所患手指之腫,連日鍼破,多出濃血之後,痛勢稍歇,而毐氣猶盛,肩臂牽痛,設令幸而終不至於危境,旬望之間,未有供仕之望。藥房提調,雖在無事之日,亦不可一日曠任,矧今慈殿氣候未寧,而問安議藥,只委於副貳之官,臣之病裏惶悶,心火益煎之狀,有不敢盡陳,而其在事體,亦甚有損。伏乞聖明,俯垂察量,亟命遞臣所帶內醫院都提調,俾得安意治病,公私幸甚。臣於此時,他無報效之路,筋力所及,缺九字今罹劇疔,末由自力,不冒宸嚴,辜負罕切竦蹙。取進止。答曰,省箚具悉,卿辭內局提調之任,當勉副卿意,益加善攝。
右議政鄭維城箚曰,伏以臣,年迫致仕,身嬰痼疾,尋常職務,自知難堪,台席重地,決不可一日冒居。臣之前後,籲呼請急,迫於情勢不得不己也,聖鑑不諒,恩許久靳,惶悶狼狽,罔知攸處。當此艱虞孔棘之日,虛帶重任,抱病縮伏,已至旬月,逋慢之罪,到此極矣。席藁私室,恭竢譴罰,聖度如天,曲加矜赦,反下溫旨,至遣近侍,十行綸音,字字懃懇,策勵諄切,寵諭過隆,以臣微分,曠世異數,何敢承當?臣非木石,亦具心腸,丁寧恩旨之下,寧不惕然動心,一向退伏,以爲自便之圖乎?念臣狗馬之病,若有一分陳力之勢,則豈敢不顧分義,一力控辭,屢瀆宸嚴至此哉?力疾强起,試出戶庭,則氣息短促,精神昏憒,以此精力,何能供職,以責其效乎?缺十字,臣之情事,其亦戚矣。伏乞聖慈,特垂矜憐,臣之職名,亟許遞免,以便公私。取進止。答曰,省箚具悉卿懇。已竭予意於前後之批,而予何不諒至此哉?速出論道,以副上下之望。以上燼餘
上在昌德宮。停常參·經筵。
卯時至未時,日暈兩珥。申時,日暈兩珥。
下直,明川府使權信道。
大妃殿,藥房問安。答曰,知道。
藥房提調臣吳竣,副提調臣趙珩啓曰,夜來伏未審慈殿氣候,何如?養血淸火湯二貼,昨日亦爲連進乎?症候時無漸次差減之勢耶?聖上侍疾已久,玉候亦復如何?臣等不勝憂悶之至,敢來問安,竝此仰稟。答曰,知道。慈殿症候,進藥之後,雖無顯效,不無其效矣。
姜栢年,以戶曹言啓曰,謝恩使一行員役衣資,因中使口傳下敎,□加磨鍊,元單子中,付標以入之意,敢啓。傳曰,知道。
李殷相,以義禁府言啓曰,前頭移御時,本府都事十員,諸處分差,猶患不足,而一員有窠。且今番擧動,異於常時,必備十二員後,可以分差,都事闕員,後政,以在京無故人差出,假都事二員,亦令該曹依例差出,何如?傳曰,允。
大司諫鄭知和,正言鄭晳啓曰,史官有故,則兼春秋代行其事,入侍近察,載筆記注,其爲任莫重,在前以曾經臺侍之人差下,其意有在。近來此任,專不擇人,未免冗雜苟充,而其中洪仁量,尤甚不合,爲先改差,自今以後,各別擇差,以重其任。交河縣監安廷煜,居官處事,無一可觀,衙眷甚多,貽弊日滋,頃於山陵及勅使站上時,役民不均,怨讟盈路,至於一日之闕役,多至六七日,飢寒之民,或有離散者,畿內稍完之邑,將無以收拾。請交河縣監安廷煜罷職。結城縣監柳榰,濫刑□人,多至二名,其罪犯,令本道明査啓聞,處置査覈之際,不可仍置其官。請結城縣監柳榰,爲先罷職。答曰,依啓。
持平閔光熽·呂聖齊啓曰,城中道路廣狹,自有定限,乃是祖宗之制也。近聞社稷洞御路,舍其舊路,創出新路,多毁宮家,見者莫不駭異而言之。臣等招問其洞內行首有司,則答以果有舊路,而仍部官分付,改出他路云。雖未詳其間曲折,而舍前日已定之御道,遷就曲徑,撤毁人家,必有其間所以然者,傳播之說,不勝其紛紜。且將來魂殿擧動之時,不由正路,其於事體,何如也?請當該部官拿問處置,漢城府亦難免不能檢飭之失,請當該堂上·郞廳從重推考,令該部復開前日之路。答曰,依啓。
夜一更,月暈兩珥。自二更至四更,月暈。五更,月暈有霧氣。
左議政十八度呈辭。入啓。傳曰,安心調理。
領敦寧府事李景奭箚曰,伏以臣於昨暮,伏聞授臣內局都提調,臣聞命以來,不勝驚惶。方當慈候不寧進藥之時,義不敢不卽就列,而臣之不可冒者有三焉。臣素昧醫方,莫重之任,虛受苟充,不能爲有無於其間,特一土木之偶人耳,決不可冒者,一也。心以慮事,而老益迷暗,耳聞目見,旋卽遺忘,憒憒昏昏,無以酬應,如是而添據首席,可乎?足以步趨,而脚本不良,跛躄蹣跚,須人扶擁,盡氣强作,退輒頹塌,日夜辛苦,左手兩指,疔患纔歇,而中指爪根,又復浮痛,觸寒便加,有更發之勢,縱暫黽勉,必且曠職,非敢圖便,有違自量,決不可冒者,二也。得叨閑局,自是危蹤,爲世所諱,心常凜凜,臣雖駑劣,豈爲身謀?恐貽國憂,戒在於此,行幸之際,例爲問安,如値客來,進退維谷,決不可冒者,三也。惟此三者,雖缺數字憂,實關公議,知其決不可而泯默苟冒,亦其不可,言不敢長,略陳其槪。伏願聖明,諒臣危衷,亟遞內局之任,以幸公私。臣無任惶虞之至。取進止。答曰,省箚具悉卿懇。卿其安心,勿辭察職。
大司憲金南重疏曰,伏以螻蟻微臣,無一善狀,濫蒙兩朝洪造,三十餘年,忝冒臺閣,曾蔑絲毫之補,徒積尸素之譏。及今新化之初,風憲之長,爲任尤重,滿朝才賢,豈無其人?而如臣老病,復叨新命,臣誠震越,怳若夢寐。伏念性質疲懦,素乏風力,雖在盛壯之時,不合言責之地,況今衰朽特甚,精神昏憒,朝政得失,漠不與聞,物議是非,有同聾瞽,其於糾劾官邪,振肅頹綱,決非愚劣所可堪任,言非虛讓,實出衷曲。伏願聖明,諒臣危悃,亟遞臣職,回授可堪之人,以重名器,不勝幸甚。謹昧死以聞。答曰,省疏具悉。卿其勿辭察職。
左參贊宋時烈疏曰,伏以臣,離京六日,才到竹山地,不但臣病軀疲苶,難堪趁程亦行,中心愴然缺然,不忍於疾行也。古語有之,梁鴻適越,登岳悲嘯,李老去周,至關長歎,矧臣情懷,視二子爲何如哉?噫,自古人臣被謗者何限,而未有若臣之慘者也。殿下不惟矜而赦之,而禮遇之隆,愈往愈甚,復遣近侍,追宣聖批,滿紙辭意,勤勤懇懇,一字一句,無非可以泣鬼而感神者,區區賤臣,益無以爲心也。第惟臣之職名,猶未盡遞,是則聖明不忍於一竝收回,欲以是少存體面也。惟是崇班峻爵,甚乖罪戾之蹤,峩冠長組,不着於樵牧之社,而國家命德之器,又不可久抛荒野之中。伏乞聖明,盡行鐫改,以素履還歸,則臣謹當沐浴恩榮,悼訟愆尤,以畢聖明保存之鴻私也。臣無任戰灼祈懇之至,謹昧死以聞。答曰,省疏具悉。卿無必遞之理,何用固辭至此哉?卿其安心勿辭,從容改圖,毋忘孤。缺三字燼餘
上在昌德宮。停常參·經筵。
藥房提調臣吳竣,副提調臣趙珩啓曰,夜來伏未審慈殿氣候,何如?昨承聖批,雖無顯效,不無其效之敎,臣等不勝喜幸之至。養血淸火湯前後所進,已至八貼,此乃淸熱之劑,熱勢稍減,則似不當連用此藥。必知卽今症候,然後可議他藥,或仍前藥,恭俟下敎。且聖候夜間,亦復何如?臣等無任區區憂慮,敢來問安,竝此仰稟。答曰,知道。令醫女入診,觀其症勢後議藥也。
藥房再啓曰,醫女入診後來言,慈殿脈候,比前似蘇,熱勢頗減云。卽與柳後聖等諸醫,反覆商議,則皆言此際不可更用他藥,依前養血淸火湯,仍爲進御,而此後當用七貼,宜當云。今日五貼,爲先劑入,一日再進,似爲太過,諸醫之意,皆如此,敢此仰稟。答曰,依啓。
大妃殿,藥房問安。答曰,知道。
以京畿監司,以前宣川府使李性恒拿來時,病重遲滯事狀啓,傳于李正英曰,使之保放,待差拿來。
以開城留守李行進辭狀,傳于李殷相曰,卿其勿辭察職事,回諭。
李殷相,以兵曹言啓曰,謝恩使益平尉洪得箕,品馬外,加給馬二匹事,下吏以承傳色口傳來言,不敢不爲擧行,敢此仰稟。傳曰,缺卄六匹給之。
大司諫鄭知和,正言鄭晳啓曰,從二品以上新除授,謝恩在於翌日,則政曹郞官缺批,固例也。至於醫譯實職,乃是別班,不以待宰臣之禮待之,亦古規也。頃日譯官張炫知事肅拜時,該郞傳批,致有臚唱拜跪,渠之偃然承當,雖極猥濫,而此無非該郞失禮之致,請兵曹當該郞廳罷職,以杜後弊。答曰,姑先從重推考。
李殷相啓曰,兵曹當該郞廳,姑先從重推考事,命下矣。臺諫方以罷職論啓,推考傳旨,不得捧之之意,敢啓。傳曰,知道。
慶平君玏啓曰,本府婢人·侍女擇入,代差請告,允許准批,伊時判決事金汝鈺,凌蔑上司,淪喪理義,迺敢外方,塞責苟充,防拒委塡,道臣若報,豈可周對?世道傾衰,人心淺歹。請令該各司,典僕依數備給,惶縮危悶,敢來啓。答曰,依啓。
傳于金壽恒曰,政事爲之。
有政。
吏批,判書宋浚吉進,參判李一相病,參議趙復陽進,行都承旨趙珩進。
兵批,判書鄭致和,修理所進,參判南老星,將官朔試射進,參議李弘淵進,參知未差,行左承旨李正英。
吏批啓曰,新除授洪州牧使李元鎭戶奴,呈狀于政廳曰,上典本以風痺痼疾之人,不得從仕,前患左手麻木,足部不仁,腰脊疼痛等症,近又添劇,委頓床席,不能運動,無計赴任云。同洪州牧使李元鎭,改差,何如?傳曰,允。
吏批,以成以性爲執義,以趙從耘爲交河縣監,以李延年爲副應敎,以申纘爲結城縣監,以洪命夏爲知義禁,以閔應亨爲工曹判書,以洪命夏爲司僕提調,以李惟馨爲禁府都事,以魚震翼爲內資直長,以金壽興爲兼校書校理。兼春秋許珽·柳俊昌·趙龜錫,以金宇亨爲洪州牧使。以左尹望單子,傳曰,參知權諰除授。左尹單,權諰,以李慶徵爲兵曹參知,左尹柳赫然,右尹權諰,以尹絳爲判敦寧,以鄭載厚爲禁府都事。
兵批,副護軍李垕,副司果柳時成,副司勇朱德基,昌德宮假衛將三,閔泰亨·朴深·金義立。
傳于金壽恒曰,吏曹判書宋浚吉留待。
傳于金壽恒曰,吏曹判書宋浚吉引見。
上御廬次,引見,吏曹判書宋浚吉,左副承旨姜栢年,記事官權斗樞·鄭重徵·宋昌入侍。延陽府院君李時白,御營大將柳赫然,追後入侍。上謂宋浚吉曰,近日有故,久不相見矣。今聞卿來參政事,故欲爲相見,使之留待。宋浚吉曰,臣以賤疾,久未肅謝,只見朝報,每以聖上病患爲憂,聖候,今則如何?上曰,予之所患,幾至差愈。浚吉曰,慈殿症候,亦復如何?上曰,慈候時未平復,深以爲悶。浚吉曰,慈殿病患如此,而尙不進御常膳,中外憂慮之心,何以盡達?上曰,慈殿,使予口不敢出常膳之字,以是尤爲切悶。浚吉曰,若不復膳,藥力恐不能行矣。自上必爲渴悶陳請,而未蒙聽從矣。上曰,左參贊終爲退歸,非但予之私心缺然,有不可言,聞有凶慘之言,此後之事,誠可懼也。浚吉曰,末世之浮議如此也。上曰,此非浮議,乃凶慘之言,若使在朝之臣,亦遭如此之言,日後之事,尤可慮也。姜栢年曰,不可無懲一礪百之擧,而言根出處,末由推問矣。上謂宋浚吉曰,卿聞左參贊之□?浚吉曰,臣相居僻遠,不得頻接,聞其決歸而往見,則只以今番書啓之意,言之矣。臣謂宋時烈曰,如此之言,聽而不聞,可也,何以爲動聽?上曰,見其書啓,率多悲感之意也。浚吉曰,屋下無根無形之言,不可掛諸齒牙,況可君父前乎?時烈亦知其不可以上聞也,有問,故敢爲不諱矣。上曰,近日天災時變,無日無之,朝廷亦不寧靜,寡昧之所恃而爲國者,左參贊也。一朝以浮言妄說,有此決歸,不知此後,將何爲國也?浚吉曰,臣亦豈不知聖上憂慮如此也?自上未有失德,而災異不已,未知有何禍機,伏於冥冥中也。然中外人心之有所恃而期待者,聖明在上,政事命令之間,未有失德也。伏願聖上,更加惕念,以修實德。古亦有有其象而無其應之言矣。上曰,戒懼之極,罔知所爲。浚吉曰,卽今上候,雖未平復,時時召對,儒臣以講弭缺策。內侍以書啓粉板進前。上謂姜栢年曰,延陽府院君請對矣。史官出外,引入延陽府院君李時白進前。上曰,卿何以入來耶?李時白曰,先王以臣爲御營廳都提調,今以本廳之事,有所陳達,敢爲請對矣。臣且以宋時烈退歸之事,不勝驚駭,頃爲陳箚矣。若使此人,遭如此之言,則他何足道?上曰,景象不祥也。時白曰,臣因病伏,不相見,久矣。猝聞決歸,追至水口門,去已遠矣,不得相遇。上曰,災異沓臻,此人又因凶言而退去,罔知所爲也。時白曰,此人荷先王十年勤召而來,擔當國務,處事剛直,在廷之臣,無出其右,由是而遭此意外之言,不意決歸,必使此人還來,然後可以爲國,亦可以伸雪缺二字矣。上曰,雖欲召還,恐不可得也。時白曰,流言之無形罔測,三尺童子,亦可知也,而但世道寒心矣。上曰,豈特寒心而已?將來之事,誠可慮也。浚吉曰,聖敎至當,自上洞燭如此,更無可憂矣。挽回世道,只在於君化之流行也。栢年曰,自上思所以修省之道,每爲惕念,無少間斷。浚吉曰,古語云,一日敬則有一日之效,一月敬則有一月之效,此謂無少間斷之功也。時白曰,湯之六責,甚切矣。栢年曰,洪以男之疏,似係言論,故不得不捧入矣。其疏尙今不下,外議或以此有疑也。浚吉曰,古亦有誹謗之木,人何能每事盡善也?然若以此人之言,臣有不安,亦似疲弊,而言及銓曹之事,故敢有陳疏之擧矣。今番發靷時,外方士夫來會之人,令本曹有抄啓之命矣,今者此人之疏,以嶺南人落漏,侵及銓曹,本曹所爲,若使中外有所洽然,則豈有人言如此?此皆臣久居此任之致。宋時烈之事,乃是前車之覆,臣之退去時,使之陞辭而歸,此其幸甚之事也。時白曰,浚吉又爲退去,則國事何以爲之也?栢年曰,儒臣在朝,有虎豹在山之勢,豈可退歸也?洪以男呈疏時,自本院招問,則答以與嶺南人相議爲之云矣。上曰,渠旣曰嶺南人相議爲之云,而其疏云不用嶺南人,可乎?時白曰,此乃聽人指揮,而爲之之事也。其罪可惡,而若或深治,則恐有妨於言路也。上曰,如此之人,使不得住在京中,何如?栢年曰,聞其所言,則本以北道之人,納馬爲堂上者也。家在北道,依法刷還,使不得往來,似當矣。浚吉曰,抄啓中宋基厚,有除職之命,而時無相當闕,參下積仕之人,不可作闕,故送西付軍職矣。宋基厚則旣已下去,李翔時在京中,以司正入侍經筵,宜當矣。栢年曰,此人等曾經諮議之人,參下無可合之職,陞出六品,除授相當職,爲當矣。上曰,六品相當職,除授。時白曰,臣聞八路之飢饉同然,雖令各官賑救,而官無所儲,何以盡救飢民?賑政之策,莫如減去徭役也。且有兒弱之類,許減徵布之擧,國家用道,先爲省減,然後可減其徵布之數,豈可年年不爲收捧也?三年一歲抄,故守令不得年壯者,乃以兒弱苟充其數。臣意則若經一式年而至六年,然後始爲歲抄,則庶免兒弱充苟之患矣。上曰,聞兵曹堂上之言,則省減用道,則雖減徵布,庶免難繼之患云矣。此乃今方議定,而時未結末之事也。浚吉曰,聞其歲抄,大邑一百名,中邑五十名,小邑二十名爲定數,而皆以年十五歲以上,准數充定實難,不可無變通之擧矣。上曰,言于備邊司。浚吉曰,卽今公私蕩竭,而又有賊患,淸州居前縣監朴廷玁,遭明火賊被殺云,事極驚駭矣。上曰,極爲寒心,言于監·兵使,密密跟捕。時白曰,此因飢寒而相聚爲盜矣。上曰,自前歲飢,然後賊患尤甚,散則爲民,聚則爲盜也。時白曰,去癸亥·甲午年間歲飢,有人相食之變矣。今聞北道人之言,則定平·咸興·淮陽之間,亦有行路中殺害人命之事云矣。浚吉曰,古者張角·葛縈之徒,亦因凶年而相聚爲盜,近者朝報中書出所謂暗亂之氣云者,亦是變異矣。栢年曰,優待老人及護恤流離孤獨,乃王政之所當先,而先王朝,有已行之規,至於忠孝節義人,及淸白吏子孫戰亡人子枝,亦於歲時,有食物題給之敎,老至八十九十九歲百歲之人,則有衣資·饌物各別題給之事矣。依先朝故事,京外一體施行,爲當矣。上曰,依爲之,而老人則年八十以上,竝爲食物題給。浚吉曰,湖西·湖南,已行大同之處,則次幣木不爲蠲減云,若然則恐或有不均失信之歎矣。上曰,其間似不無曲折,令李時昉·許積,速爲請對面稟,可也。時白曰,務悅民心之擧,誠難矣。浚吉曰,感動民心,不在大事。頃者自上出給內需木二十同,使之補用,人皆聳動,又有遠道人上言,雖有違格,勿爲拔去之敎,中外民情,擧皆感頌。以此觀之,則感動之擧,不在大事也。時白曰,癸亥以後,只有乙丑年之豐登,而缺四字歲凶荒,親耕之擧,雖在昏朝爲之,而缺禮記所載之事,今若量減其節目,而爲缺近侍,傳諭八方,則非但慰悅民心,亦可有感天之效矣。詢問于大臣禮官而爲之,宜當矣。浚吉曰,親耕節目甚多,故大臣有此省減煩文之語,而三年內爲此擧,未知其如何也。栢年曰,臣聞親耕時,服靑衣以迎春云矣。時白曰,先朝有御營軍收合二萬後更稟之敎矣。卽今改作隊,旣備二萬,必得哨官一百二十人後,可使將領,而非但得其人實難,且無給料之路,擇禁軍中可合者,食其料而兼察哨官之任,似爲便當矣。大將柳赫然,作陣圖,持圖來待矣。上曰,史官出外招來。柳赫然入侍,以陣圖簇軸,進前曰,此騎馬者,皆哨官也。哨官將百人,百夫之長缺三字。上謂李時白曰,後日卿與兵曹判書來,同議定奪。赫然曰,一時盡爲禁軍缺七字隨所聞,得人差下,爲當矣。浚吉曰,輦轂之下,恒留軍兵太多,禁軍雖不可裁減,而若或有故減去者,則不必差出其代矣。赫然曰,御營軍其役最歇,而且有奉足,徵木收米,故人多樂赴,而先王以我國軍兵,不可無窮,許以收合二萬而止,我國道路狹窄,山川險阻,二萬軍亦非小也。上曰,炮手有幾名耶?赫然曰,幾至一萬七千矣。上曰,千摠將幾人乎?赫然曰,將三千矣,本廳初無馬兵,先王令黃海道軍兵,自願立馬,中馬給保四人,上馬給保五人,而亦以六百爲限矣,今爲四百矣。上曰,今姑勿爲加定,切勿放心。時白曰,軍兵者,用於死地,不可不盡心懷保矣。赫然曰,各道中有領來把摠,而居昌縣監,亦爲把摠矣。居昌革罷之後,他無把摠可合處,以草溪郡缺五字。浚吉曰,若如是關重,軍兵則缺四字何難也?頃者居昌人上言曰,居昌罪人,本以淸州胎生人,故旣革淸州爲西原,而以又革居昌爲冤云。故其回啓,令兩道監司査處事,蒙允矣。若係軍兵,則議于大臣,仍存無妨矣。上曰,姑待其査覈上來後處之,爲當也。時白曰,御營廳中軍趙必達,遭子婦喪,以不得參於褒貶之故,居中矣。臣誤意其如各司官員居中,而今聞堂上官居中,例爲遞職云,掌兵之官,頻數遞易,誠爲可慮矣。上曰,仍授其任。時白曰,御營別將朴泂,益平尉洪得箕,以赴燕軍官啓下,曾有麟坪大君率去訓鍊千摠之事,故今有此擧,而掌兵之官,不可遞易矣。上曰,不過四五日缺十字,今姑許送,此後切勿爲例,可也。時白曰,本廳二萬軍兵,鳥銃·刀劍·弓弩可造時,監董之人,不可無激勸之道矣。上曰,使大將書入其姓名。赫然曰,本廳無鐵物出處,海西爐冶所兩處,自先朝定奪,移屬本廳矣。今者長淵爐冶所二處及匠人數三名,塞責移送,殊未着實,此兩處匠人·助役等小名啓下,沒數移屬,且匠人輩耕食之地,依管餉例,亦爲移屬本廳,以爲匠人輩保存之地,何如?上曰,依爲之。罷出時,上謂柳赫然曰,陣圖留置,可也。乃罷出。領敦寧府事李景奭箚曰,伏以臣,昨陳危悃,未蒙允許,終宵憂懼,以達于曙者,非爲臣私,非爲臣病。當此罔極之時,慈候不安,時時添重,源委非淺,草木之滋,未足以補虛,常膳之請,過時而不敢,大小群情,莫不悶慮。缺十五字日候不調,陰凝之氣,晨夜尙緊,自上侍疾之中,輒躬哀臨,不許攝行,內積憂哀,外觸風寒,此必傷之道,言念及此,如履薄氷,宗社之憂,孰大於此?如臣老而昏耄,不曉醫學,未能有裨,誠意淺薄,無以格天,徒爾牽痾强趨,循常起居,傴僂蒲伏,爲一行尸,無何僵仆,末由自力,則無益於公私,適歸於癏曠,此臣之所甚憂懼者也。至於前箚末所陳,決不可者,不敢更煩,而蹤迹之狼狽,思慮之却顧,又烏得不肅?不虞之患,叵測之事,不可謂之必有,亦不可謂之必無,遠慮近憂,在所當審,此事亦豈專爲私也?申瀆宸嚴,誠非得已。伏願聖明,俯察忱悃,內局之任,亟賜鐫免,俾全進退之義,兼遂公私之幸,不勝大願。取進止。答曰,省箚具悉卿懇。卿何辭之至此哉?爲提調任,豈皆盡爲醫術而後爲之乎?勿辭,從速察職,以副予意。
右議政鄭維城箚曰,伏以臣,伏見前後聖旨,丁寧懇惻,加以策勵峻切。臣雖冥頑,旣非木石,亦有心腸,寧不感惕,而臣之賤疾,若有一分自力之勢,則累度恩諭之下,何敢不顧分義,一向退伏,自速逋慢之誅乎?臣旣無寸長,可以補效,惟思奔走服勞,以爲報答殊恩之地,未嘗有無病自便之計,而今臣狗馬之疾,發於積傷,日漸沈痼,藥餌調治,有加無減,終不見效,據此重病,虛帶職名,縮伏私室,已至旬月,惶悶煎迫,罔知攸措。力疾强起,試於戶庭之內,欲爲出仕之計,則跬步之間,氣息喘促,心神昏亂,動輒顚仆,若將垂盡,以此病勢,其何以陳力供仕乎?移御擧動已迫,籌司廢坐亦久,當此艱虞孔棘之日,鼎席俱空,國事憂惶怵迫,直欲鑽地以入,而不可得也。情勢所迫,不得不冒死籲呼於天地父母之下,伏乞聖慈曲加矜憐,臣之職名,亟許遞免,以便公私,千萬幸甚。取進止。答曰,省箚具悉卿懇。已悉予意矣,何用多誥?速出論道,以副至望。
行副護軍趙壽益疏曰,伏以臣,猥將老母疾病之狀,人子悶迫之情,冒死哀籲於孝理之下,幸蒙聖明憐察,不以爲罪,許遞本職,俾得看護母病,臣誠感激銘鏤,不知死所。第臣曾前兼帶等任,未有處置,晏然仍帶,臣日夜兢惶,不敢頃刻自安,卽當連章,以祈鐫免,而惟煩是懼,遲徊至今。仍念老母臨年嬰疾,沈綿枕席,氣息如縷,延延僅存,此豈年少人所患,計日待差之比哉?臣之情勢,已無遠離從仕之望,屈指下鄕之日,倏已兩朔于茲矣。缺八字一向因循冒據,曠廢天工,缺六字一日增一日,曠職之罪,此臣之所以一味惶蹙,不得不再籲於宸聰者也。缺六字凡朝臣之有七十歲以上親者,一子歸養,八十歲以上親者,二子歸養,九十歲以上親者,諸子歸養,其在祖宗朝,以此著爲令甲者,實出於孝理之至意,豈偶然哉?今臣老母,年垂九十,應在歸養之中,而況疾病垂死,朝夕難保,則遵依國典,許以歸養,豈不有光於殿下老老之新政乎?伏願聖慈天地父母,俯察至懇,遞臣職名,兼帶同知成均及承文院宗簿寺提調,竝賜鐫改,使之安分退處,老母未死之前,得以將護頤養,永無遺憾,不勝幸甚。臣無任瞻天祈懇之至,謹昧死以聞。答曰,省箚具悉。卿其勿辭,安意救護母病。
忠洪道燕岐居幼學成宸烱等疏曰,伏以皇天弗弔,降割于邦,凡茲血氣之屬,咸喪其怙恃,兆黎之心,無所仰戴,而陟降之靈,失其憑依。今殿下,以繼述之聖,膺至大之投,而滕廬深墨,仁孝之聞,洋溢於遐邇,則臣等雖微賤草野,猶願少須臾無死,拭目觀日隆之化矣。臣聞天下之事,有若至緩,而重在於崇德尊賢,而尊賢之實,固在於錫號揭廟,榮及泉壤,則其有關於世道人心,而所以砥礪勸勉之者,爲如何哉?此誠聖王之昭典,而亦殿下所以繼述之端也。竊惟故儒臣贈吏曹判書韓忠,稟氣剛正,夙聞道誼,與先正臣趙光祖·金淨等,一時同心,而己卯名賢中表著者,缺三字宗系之誣辨於上國也,職帶書狀,□立抗章,爭論禮部,辭甚剴切,則中朝大夫,非但感其誠意之激切,而見其文章之原於性理,咸嘖嘖稱歎,莫不願一識其面,故玉河關外,車馬駢闐,而以謂此人,求諸中國,亦不易得,苟非積中發外之效,則一接俄頃之間,焉能景慕之至此哉?夫其居家孝友之行,立朝忠義之節,固不能一一陳達於紸纊之下,而當憸壬譸張之時,竟未免機穽之陷,則士林慘痛之深,尙今如昨者也。噫,道之所存,師之所存,則鄕先生歿而可祭於社者,其不在斯人歟?若眇眇之行,硜硜之節,敢有議於祀典者也。燕岐一鄕,卽韓忠丘墓所存,故臣等缺三行餘往在先王新服之初,深谷·坡山·紫雲三書院,一時竝賜懸額,而至於末年,湖西·兩南,亦揭美號,則其風勵一世之士,豈淺尠乎?而顧以韓忠之賢,獨遺於旌褒之典者,正緣建請遲緩之致。此無非臣等之罪,而夏初通文齋會,將欲詣闕陳籲,而遽遭賓天罔極之痛,思之至此,不覺腸摧膽裂,泣盡而繼之以血也。嗚呼,臣等以額請於先朝者,請之於殿下,其情誠可悲矣。殿下以未行於先朝者,行之於今日,則固不爲繼述之美乎?夫以今國家多士之秋,而値殿下嗣服之初,刑政兵民,庶績倥傯,而臣等顧乃口談道德節義,以請書院之號,則缺二字如臣等所謂若緩而若輕者也。然而褒及於遠方,卑微者思奮,旋逮於死,則蠢息者勉修,況此內之士習,偸薄而靡苶,外之民心,澆詐而騖咈,刑政之紊,兵民之壞,何莫不由於道德之不行,而節義之不褒歟?此臣等所謂反重而反急者也。朱夫子曰,方今憂不在兵食,而在士習紀綱,斯言信矣。伏願殿下,俯垂睿鑑,亟賜嘉名,以示崇賢重道之意,且以爲儒宮矜式之所,則不獨區區章甫之幸,其於敦本興化之政,亦豈小補也哉?臣等無任惶恐祈懇之至,謹昧死以聞。啓下禮曹,禮曹啓目粘連,啓下是白有亦,觀此燕岐儒生成震烱等疏辭,則故臣贈參判韓忠,稟氣剛正,夙聞道誼,與先正臣趙光祖·金淨等,正色立朝,孝友忠直表著缺二行餘上項韓忠,學術深淺,雖未知如何,旣是己卯名臣,則所謂鄕先生歿,而可祭於祠者,固在斯人,而至於書院賜額之擧,事係過重,似難輕許,上裁何如?啓依回啓施行爲良如敎。
全南道井邑居幼學柳再新疏曰,伏以臣,竊伏草野,而志切哭漢,心丹憂魯,每欲披竭愚衷,仰徹九重,而千里孤蹤,叫閤無路,書成復毁者,蓋有日矣,而大行大王勵精求治,恐懼修省,旁求直言,不以寒賤而忽之,不以蒭蕘而棄之。於是臣鼓舞而起,編疏數條,欲獻鄙語,裹足千里,而臣民無祿,大業未集,天崩之痛,遽出萬萬慮外,天地罔極,不暇出慟哭成聲焉。臣以草野寒蹤,頃於國葬缺三字下之後,分當退去,而猥以先朝時所懷,不忍含默而齎歸,於今日,敢發狂言,以瀆天聰,不錄其罪而垂察焉。今夫殿下,以天賦仁孝之聖,敬承繼述之丕責,過哀盡戚,不暇顧自愛自保之道,曩日玉體,重得靡寧,朝野憂遑,罔知所爲矣。幸蒙神明默佑,旋得小愈之慶,臣愚心誠歡忭,祗切華封之祝,而竊聞殿下移御慶德宮,已決已定然乎?然則已定大事,似不可不行,而惟彼慶德宮,乃昏朝時始築一宮也。至若景福宮,不惟太祖大王創開福地也,龍勢之大幹,主脈之宗穴,無非天作之正局也。雖彼慶德之基,其於王都明堂之內,何處不吉,而比諸於景福宮缺二行餘殿下已葬先王於太祖之陵,而復太祖之丕基,遵先王之道德,而致先王之太平,永垂於無窮,則豈特殿下之福也?抑臣民之福也。誠如是,則愚臣犬馬之誠,有何慷慨於其間哉?第恐殿下,以天地父母生物之心,必以爲山陵大役之後,歲且大無,迎送勅行,需應多方,而擧國生靈,方入飢困之日,予不忍擧經營之役,則以閭閻間曾所目擊事,請喩焉。今有人焉,其爲主者,常待其奴,先恩後威,不得吉地,而疾病死喪,年年不離,至於一朝得占正基,自求營緝,其爲奴者,晝墁夜綯,各盡心力,不久事畢,祝其主家享福,此無他,奴主相愛,而事得其正故也。今我國勢,暗合此事,何也?惟我殿下,以仁孝治民,如保赤子,御宇數月,政通人和,雖深山窮谷,缺三字歎其闕內之疾病,而亦莫不祝其殿下之壽萬歲。執此觀之,則復建景福,雖小用民力,庶民攻之,不日成之,則此所謂庶幾無疾病者也,而民萬無苦厭之理也。若不然則臣已畫一策焉,擇於斯二者,何如?今夫各司奴婢貢木及內需司所捧之布,未詳厥數之多少,而以臆度之,移用於經營,則雖不以民結,其未準之責,必不多矣。設或有未準之物,兩西管餉所屬陳陳相朽之穀,逐年還上,民不堪苦,料此未準之數,推用營建,則民苦小弛,國事當遂,而又有未準之患,則司僕寺·御營廳·訓鍊都監三處米布,其數太多,軍需雖重,計其所用之外,除出若干,補其不足,缺九字此可謂萬全長久之術也。缺九字四境之內,凡有血氣者,孰不望也?移御慶德宮,乃是姑息之計也。伏願殿下,量其大小,權其輕重,快示睿斷,以從民望焉。若夫爲人君者,欲求致治之道,莫若謹護先陵,敬身體,納諫爭,愼刑獄,均民役,擇將帥,鍊軍政而已。蓋我國先陵,太祖大王至孝宗大王,諸先王萬世之安宅也。臣以爲,革罷齋郞之規,特令有識宗室,限年相遞,定式守護,則非但除其俸祿,有補國用,若茲誠敬,有加於凡官,臣之所謂謹護先陵者,此也。丹書曰,敬勝怠者吉,怠勝敬者凶,修身齊家之道,本於敬之一字,治國平天下之道,亦本於敬之一字,大哉,敬之道也。是以聖主明君,自强不息,疇咨乎細氈之上,啓處於廣厦之下者,無一念之非敬,無一毫之或忽也。今夫殿下,修身治道,可謂至矣,敬身之道,亦可謂至矣。然而缺二字聖狂所係,孜孜爲敬,惟日不足,夙夜惟寅,乃有終始焉。臣之所謂敬身體者,此也。古者堯鼓納諫,舜木求箴,以堯·舜之聖,尙求諫箴而資焉,則時君世立,其可忽哉?從諫如流,盛代之所以興隆也,拒諫自用,衰世之所以傾頹者,殿下納諫之明,求箴之誠,可謂不下於堯·舜矣。然而大凡有言咈乎殿下之心,求諸道而爲之,有言遜乎殿下之志,求諸道而思之,採正議而用之,察謟言而斥之,以明取舍之幾,則言路益開,而忠諫者多矣,殿下得聞其過,而社稷安矣,臣之所謂納諫爭者,此也。目今天變層出,冬霧四塞,此非小變,是必有所召,而召災異者,莫不刑獄之濫煩,而冤氣之尤積也。一夫含冤,霜飛五月,匹婦抱枉,旱至三年,則災異之所召,果不在於刑獄之不得缺十字雖不可赦,其中或有冤枉之甚,而有罪無罪,囹圄常塞,則豈怪夫冤氣之上徹,而災異之層出者也?書曰,與其殺一不辜,寧失不經,伏願殿下,常軫聖慮,益愼刑獄,於當死者,則尤加悶焉。雖犯三覆之類,方在謫之輩,別有所愼,如漢宣帝齋居決事,則死者無含冤之痛,而又命士師,明訊其輕重之罪,無使牢獄久滯,則冤氣自消,災異可弛也。臣之所謂愼刑獄者,此也。至於大同之法,無州縣大小之殊,而一以結卜,則井田以還,可謂便民均役之良法也。蓋有大小州縣之殊者,小縣之繇役,三倍於大州,小縣之民,偏受其苦,甚矣。是以縣邑殘民,列顔翹足,若望大旱之雲霓者,久矣。嗚呼,殿下之赤子,自無大小州縣之殊,而便若缺三字,此聖明嗣服之下,豈無促設之擧,而從其至願哉?故相臣金堉,嘗建此議,故當其始卒之日,湖西之民,不期而聚哭之,如喪私親,退卽立碑,以表沒世不忘,大同之法,便宜於民者,從此可見矣。臣願殿下益加三思,不棄金堉之議,無大小州縣,促行大同之法,則出役均一,無彼此偏苦之殊也,臣所謂均民役者,此也。噫,大同之法也,上無損於國用,下有便於民結也。夫如是故,殿下已爲乾斷,朝廷亦爲行會,而久未行焉,不亦痛乎?中間防塞之言曰,去年則待來年,今年則待明年,待明年每於年年,又所云如此,則終無一行,未可知也。此湖南縣邑之民,尤加痛者也。伏願殿下,更加惕念,缺六字民得其至願也。缺二行餘蒼黃之日,莫知所措,而不爲誤社稷者幾希矣。今之擇將才者,可謂多門矣,於文則識弓劍而得薦,於武則知文字而亦豫,滿目靑紫之中,頗多豫選之人,則今之將才,可謂多矣。然而一人敵之才,記姓名之文,不可遽謂之將才也,而況不借於世襲之勢,則皆出於門閥之中矣。臣獨以爲不然,夫智謀有餘,膽力具備者,何必獨出於在廷之列,而不在於草野之間哉?蕭·曹出於書佐,韓信起於屠釣,關·張拔於卒伍,岳·穆奮於行陣,則雄才大略,豈獨出門閥,而不在於栖栖之間哉?臣以爲擇才於宰列之外,別開聚進之門於草野,豫得干城,以備不虞,則夫豈有漢文帝獨不得之憂哉?臣之所謂擇將帥者,此也。孟子曰,天時不如地理云,則軍政之所可爲者城池也。然我國家城池,無用者多有,姑以目見論之,則潭陽之金城,長城之笠巖,雖有形勢之險阻,內甚隘水且無源,脫有固守之擧,則自盡之患,不在於旬日之間矣。且水原之禿城無益,有甚於二城,其內不可容千人,居民常有無水之患,若有被圍之擧,則飮何以得生?況此府而兵若有事變,則當爲赴敵勤王者也,只積粟米於城內,以齎盜糧者也,非徒無益,有害甚焉。破此三城,以敍民力之虛殫,而潭陽之北,淳昌之西,有一天作之險,其名曰復興,其內廣闊,川澤淊淊,阻四面而圍固,若築一城,則一夫當關,萬夫莫開,可活一道人民之命也。臣以爲,別遣有將才之臣,審其可否,缺三行餘營將巡到之日而已,常無敎養之策,且弓劍朽鈍,有同兒戱,若有一朝刁斗之驚,則將何以禦侮哉?八路之中,惟水原最得訓鍊之要道,而亦不害於農作,此朝廷之所熟知也。臣願下其法於諸道,推此行之,則軍政修,而士可精銳矣。臣之所謂鍊軍政者,此也。嗚呼,臣以草野愚蒙,地卑言輕,妄論時政,自知難逃僭越之罪,而所陳無非今日之急務,而必爲議者所笑,然不勝傾葵之寸忱,仰于天聽。不勝惶恐屛營之至,謹昧死以聞。答曰,省疏具悉。爾之進言之誠,予用嘉尙。所陳之事,當令該曹議處焉。啓下禮曹。
禮曹啓目,粘連啓下是白有亦,觀此疏辭,則重創諸宮,以復祖宗之丕基,革罷齋郞,以宗室守護各陵云者,或不無意見是白在果,當此民窮財竭之年,土木之役,不可輕議。齋郞變通之擧,事係重大,亦難施行,疏內辭緣,今姑置之爲白乎矣。他餘事段,令各該司稟處,何如?啓依允。
備邊司啓目,粘連啓下是白有亦,將才之乏,未有甚〈於〉今日,而勢力被薦,誠有如疏內所陳者,着令該曹,試講試才,擇其實合將領者,次第調用爲白齊,山城之設,蓋爲緩急之備,從容修築,意非偶然。金城·笠巖·禿城,以保障設備,匪今斯今,一朝遷毁,實未容易兺不喩,復興山城當築與否,尤難以一人之見,有若取實。第令本道監·兵使,巡歷時,相度啓聞,以爲議處之地爲白齊。束伍之法,擧一國而水原,偏甚是白去等。缺二行餘
宣惠廳啓目,粘連啓下是白有亦,缺八字待今秋一體施行事,旣已定奪,而柳再新,未及知朝廷本意,有此陳疏爲白是置,疏內辭緣,置之,何如?啓依允。以上燼餘
上在昌德宮。停常參·經筵。
下直,原州牧使李峻岳。
藥房都提調李景奭,提調吳竣,副提調趙珩啓曰,伏未審夜來,慈殿攝候,復何如?近來日候,寒煖失常,脫着食飮之際,感傷最易,閭巷之人亦多致疾,臣等不任憂慮,敢來問安。答曰,慈殿症候,與昨無異,湯藥連進。
藥房啓曰,今此移御時,敬慕殿連有祭禮,夜氣□□之時,自上連日親行,則恐必致傷,群情聞先告事由,則攝行似當,敢此仰稟。答曰,時無疾病,何可攝行乎?卿等勿以爲慮。
掌令李之馧啓曰,臣以天地間一蠧,偏受國恩,自草萊立於榮途,顧無絲毫報效,只自招尤速累。曾爲三陟府使時,御史以營私虐民書啓,且有奴婢相辨事,訟官以非理橫奪斷案,此二者,鄕里不通,而臣受而爲過,默不求伸,杜門內省,四年於此矣。不意嗣服之初,特下恩敍,首除禮曹正郞,臣遠伏東海一曲,全不聞知,竟闕謝恩,臣罪萬死。又除鏡城判官,臣積傷之餘,扶曳登程,旋聞咸鏡監司,以臣先祖被謫仍家之地,啓遞其任,繼而有此臺命,臣病滯中路,路逢有旨,驚惶罔措,力病上來,拜伏闕庭缺三行餘。答曰,勿辭。
李正英,以都摠府言啓曰,副摠管柳缺以文臣朔試射試官,訓鍊院進去晝仕,請出標信。傳曰,知道。
左議政十五度呈辭。入啓。答曰,安心調理。
姜栢年啓曰,宣惠廳堂上李時昉·許積請對,而今日齋戒,何以爲之?傳曰,過齋戒後更稟。
李正英,以兵曹言啓曰,謝恩使一行入把驛馬,依前例磨鍊啓下,已爲知委各道矣。員役中加帶率驛官一員,內醫院藥醫·鍼醫各〈一〉員,書員一員所騎馬,及正使洪得箕加給馬一匹,竝騎馬五匹,又爲分定於三南及江原·咸鏡等道,以初面驛驛馬,及期起送之意,行移何如?傳曰,允。
李殷相,以修理所言啓曰,今此慶德宮魂殿,及大內各處修理之役,已爲完畢之意,敢啓。傳曰,知道。
李正英,以兵曹言啓曰,慶德宮衛將缺三字昌德宮衛將守直事,已爲啓下矣。內司僕,仍在□宮舊所,則常時出入,當由於宣仁門,而一衛將,勢難通兩宮守直,建陽門封閉,使不得通行,前衛將三員外,衛將一員加差出,昌慶·昌德兩宮各二員,相替入直,俾無虛疎之弊,何如?傳曰,允。
李正英,以兵曹言啓曰,明日實錄奉移時,時御所及慶德宮兩闕正門,開閉之意,敢啓。傳曰,允。
李正英,以司僕寺官員,以提調意言啓曰,慶德宮內司僕馬廊排設之處,自前地勢狹窄,而今於久廢之餘,又値嚴冬,凡干修治之役,不能隨意容力。許多馬匹,竝皆移來,則實有難便之勢,其中豫備行用之馬十數匹,使之輪回來待於慶德宮,而其餘則姑爲仍養於昌慶宮舊廐,似爲便當。第念內乘二員,竝與本寺正例,兼而爲三員,缺一行半姑爲內乘一員,別爲加出缺十二字均一替於兩處缺十二字實難擅便,敢此仰稟,伏候上裁。傳曰,依此爲之。
本院啓曰,洪以龍上疏捧入之後,不知爲何樣人,從而訪問,則以龍本以北道人物,居在京中,納馬堂上云,故臣等招致本院,使之試讀他人之疏,僅解文字,而不成句讀,決非能自製疏者。臣等詰問,則渠始自服曰,果與同志人呂孝孟相議爲之,而其疏中書啓一款,乃是返虞後事也。渠以發靷日,得聞於東大門外爲言,呂孝孟,曾已身故,而渠敢推諉於已死人,其詐僞情狀,節節敗露,且其爲人,奸慝無比。以此觀之,則聽人指嗾,誣妄投疏之狀,明白無疑,如此之輩,若不痛懲,則將無以杜日後無窮之弊,合有令攸司嚴覈處置之擧。臣等旣已目見,敢此仰稟。傳曰,已露聽人指嗾誣妄之事,令攸司囚禁,嚴査處之,可也。
吳挺緯啓曰,掌令李之馧啓煩瀆,退待物論。傳曰,知道。以上燼餘
上在昌德宮。停常參·經筵。
告祭後,政院,大王大妃殿問安。答曰,知道。大妃殿·大殿·中殿問安。答曰,罔極。
藥房,大王大妃殿問安。答曰,知道。大妃殿·大殿·中殿問安。答曰,罔極。
二品以上,大王大妃殿單子問安。答曰,知道。大妃殿·大殿·中殿,單子問安。答曰,罔極。
藥房都提調李景奭,副提調趙珩啓曰,伏未審夜來,慈殿症候,若何?連爲進藥,而顯效之無,猶夫前耶?聖候亦復何如?冒夜行禮,哀臨勞動之際,恐或有脫着之致傷,臣等不勝憂慮,敢來問安。答曰,慈殿症候,言于醫官。予則僅得無事。
大妃殿問安。答曰,知道。
備忘記,傳于李正英曰,今下弓矢,惠山僉使柳永祐給送。
以移御時儀註,傳于金壽恒曰,若自內直陪魂輦以出,則雖無哭禮,猶之可也,就祗迎位,望見魂輦之過而不哭,則情禮未安,予之哭一款,添入於儀注,可也。
金壽恒,以禮曹言啓曰,二十二日,當行告動駕祭,而今此祭禮,與常時非但有異,且進發正時,卜以辰時,則丑時行祭,似爲太早,以寅時設行,何如?傳曰,依啓。
趙珩啓曰,假注書李慶果,缺十二字臥痛廳中,缺一行餘李慶果改差,他假注書差出,使之察任,何如。傳曰,允。
假注書望,金錫之·吳命說·李達意。
以頒賜單子,傳于金壽恒曰,行都承旨趙珩,亦爲賜給。
移御擧動時,守宮假承旨望,邊復一·李沈·梁有仁。
移御時,各殿陪從假注書二望,元樀·金振元·郭世翼·吳命說·金是榮·元振澤。
以別雲劍等望單子,傳于吳挺緯曰,今此擧動,與朔望時無異,以前差備仍用。
持平閔光熽·呂聖齊啓曰,掌令李之馧,以臣以天地間一蠧,偏受國恩,自草萊立於榮途,顧無絲毫報效,只自招尤速累。曾爲三陟府使時,御史以營私虐民書啓,且有奴婢相辨事,訟官以非理橫奪斷案,此二者,鄕里不通,而臣受而爲過,默不求伸,杜門內省,四年於此矣。不意嗣服之初,特下恩敍,有此臺命,臣病滯中路,路逢有旨,驚惶罔措,力疾上來,拜伏闕庭,感淚自零,臣之自劾,不暇及他事。伏以營私虐民者,安敢論列人是非?非理橫奪者,安敢復齒於朝列乎?新命所加,不敢不顚倒肅謝,而名器至重,決不可諱惡仍冒,引嫌而退。已往之事,不必到今提起,別無可避之嫌,掌令李之馧,請命出仕。答曰,依啓。
姜栢年,以漢城府言啓曰,武德門外修開御路時,部官不爲來稟本府,直因修理所分付而始役,其路之或新或舊,未及其〈盡〉知,昨日臣等,俱詣看審,則所謂舊路久廢之餘,川渠衝破,傾側成坎處甚多,缺三行餘造橋治道之意,敢啓。傳曰,知道。
李正英,以兵曹言啓曰,禁軍左別將金是聲,自去夜猝患霍亂,不知人事,明日擧動,將不得侍衛,卽刻以戶奴名呈狀,速爲入啓處置云。金是聲所患如此,則明日擧動,勢難進參,令右別將鄭傅賢,姑爲兼察,何如?傳曰,允。
金壽恒啓曰,本院日記,自今日移送於慶德宮,而許多日記,置之空處,不無虛疎之患。今日令注書一員,先往入直,何如?傳曰,依啓。
金壽恒,以禮曹言啓曰,明日魂殿移御時,各差備官及差備人,令吏·兵曹,豫爲檢飭以待,儀仗·轝輦,則亦令各該司,整齊以待,俾無臨時失禮之患,而旣有分付之後,如有未盡之事,則臣曹亦爲檢飭似當,以此意分付各該司,何如?傳曰,允。
金壽恒,以禮曹言啓曰,今來弔慰差倭回禮禮單,當爲磨鍊,而取考己丑年謄錄,弔慰差倭出來時,缺一行餘終不受去,今此差倭,亦不無不爲齎去之理,無別幅書契,亦爲撰出之意,分付該院,何如?傳曰,允。
趙珩啓曰,今此魂殿奉移時,承旨兩員,當爲陪從,何承旨進去乎?且大王大妃殿·大妃殿·中宮殿移御時,承旨各一員陪從,而大駕進詣魂殿,奉安行祭後,卽當還來,隨駕而往,何承旨進去乎?竝此仰稟。傳曰,魂殿奉移時,左承旨·左副承旨,大王大妃殿,右副承旨,大妃殿,右承旨,中宮殿,同副承旨,依此進去,可也。
李正英,以都摠府言啓曰,以別雲劍等望單子,傳曰,今此擧動,與朔望無異,以前差備仍用事,命下矣。寶劍四員中,副摠管鄭傅賢以禁軍別將,今此擧動時,禁軍領去缺四行。傳曰,知道。
金壽恒,以禮曹言啓曰,以移御時儀注,傳曰,若自內直陪魂輦以出,則雖無哭禮,猶之可也。就祗迎位,望見魂輦之過而不哭,則情禮未安,予之哭一款,添入於儀註可也事,傳敎矣。魂殿移御出宮時,自上就祗迎位望哭之敎,實出於聖孝之曲盡情禮,而第念喪禮有降殺之節,卒哭以後,與返虞時不同。今此魂輦擧動,雖倣返虞節目靡鍊,而自上祗迎時望哭一款,臣未知可合於禮意,而且有所難便者,一依儀注,磨鍊施行,何如?傳曰,今日此擧,出於無前之事,豈諉之過卒哭無哭,而有所持難者哉?勿拘常規,添入,可也。
金壽恒啓曰,明日自上祗迎魂輦時哭一款,依聖敎添入儀注矣。第念自上哭迎,而百官則不哭,殊涉未安,若百官竝哭,則又與返虞時禮節無異,亦甚難便,係是變禮,不可不熟講定奪,令禮官更議稟處何如?傳曰,允。
掌令李之馧啓曰,臣之所負罪累,畧陳於昨日避辭中,退伏私室,方俟罷斥,處置之請出,曾是不意,已往之事,不必到今提起云者,乃微瑕薄過之謂,豈謂臣所負哉?若以臣所負爲冤枉,則猶或可恕,直以爲事在已往,今不必提起,則是乃隱惡,臣何敢以旣往爲幸免之地乎?召牌之下,不敢晏然退處,而廉恥所關,決不可强顔出仕,請命罷斥臣職。答曰,勿辭。
吳挺緯啓曰,掌令李之馧,再啓煩瀆,退待物論。傳曰,知道。
金壽恒,以禮曹言啓曰,政院啓辭,明日自上祗迎魂輦時哭一款,依聖敎添入儀注矣。第念自上哭迎,而百官則不哭,殊涉未安。若百官竝哭,則又與返虞時禮節無異,亦甚難便,係是變禮,不可不熟講定奪,令禮官更議稟處何如?傳曰,允事,傳敎矣。魂殿移御出宮時,自上祗迎位哭臨一節,雖出於聖孝至情,而臣等實未知果合於禮文本意,且有難便之勢,故依儀注施行之意,啓稟而未蒙允許,不得已添入於儀注中矣。今見政院啓辭,則自上哭臨,而百官不哭,似涉未安,若百官竝哭,則殊無返虞節目差變之意,臣曹啓辭中,所謂難便云者,正指此節也。聖人制禮,自初喪至卒哭,漸有降殺之節,似不當徑情直行,臣等孤陋之見,與初無異,莫重變禮,不敢擅斷,詢問大臣及儒臣定奪,何如?傳曰,依啓。右尹處,亦爲一體問啓。
李正英,以兵曹言啓曰,以明日移御時,別雲劍等各差備望單子,傳曰,今此擧動,與朔望時無異,前差備仍用事,命下矣,別雲劍及雲劍·偃月刀等差備,則依聖敎,與朔望時差備仍用,而其餘差備,則望單子改書以入。且前落點別雲劍中,柳赫然則當以御營大將,領兵侍衛,申翊全則贊禮啓下,尹順之則有故未肅拜,竝爲付標以入之意,敢啓。傳曰,知道。
持平閔光熽·呂聖齊啓曰,前事勿避,已有言規,掌令李之馧避辭中云云,乃是旣往之事,況今新化之初,擢置臺閣,意非偶然,何提起前事,有若實有罪犯者然哉?故臣等據例請出矣。之馧今以隱惡幸免等語,至於費辭再避,實是意外,臣等何敢晏然更爲處置乎?請命遞斥臣等之職。答曰,勿辭。
吳挺緯啓曰,持平閔光熽·呂聖齊,再啓煩瀆,退待物論。傳曰,知道。以上燼餘
上移御慶德宮。
告動駕祭後,政院,大王大妃殿問安。答曰,知道。大妃殿問安。答曰,罔極。大殿·中殿問安。答曰,罔極。
告動駕祭後,藥房,大王大妃殿問安。答曰,知道。大妃殿·大殿·中殿,問安。答曰,罔極。
二品以上,大王大妃殿單子問安。答曰,知道。大妃殿·大殿·中殿,單子問安。答曰,罔極。
大駕入齋殿後,政院問安。答曰,罔極。
奉安祭後,政院,大殿問安。答曰,罔極。
移御慶德宮後,政院,大殿問安。答曰,罔極。
上入齋殿後,藥房,大殿問安。答曰,罔極。
魂殿奉安祭後,藥房,大殿問安。答曰,罔極。
移御後,藥房都提調李景奭,提調吳竣,副提調趙珩啓曰,雨雪之餘,風色陡凜,伏未審移御後,慈殿氣候,與昨,何如?自上連日行禮,冒夜觸寒,哭臨頻仍,聖候所傷亦多,臣等不勝憂慮,敢此問安。答曰,慈殿症候,與朝一樣,予亦無事。大王大妃殿問安。答曰,無事。大妃殿·中殿問安。答曰,知道。
移御後,政院,大王大妃殿·大妃殿·中殿問安。答曰,知道。
移御後,二品以上,大王大妃殿單子問安。答曰,無事。大妃殿單子問安。答曰,知道。大殿單子問安。答曰,罔極。中殿單子問安。答曰,知道。
金壽恒,以禮曹言啓曰,自上祗迎時,百官從上哭一款,缺二行百官之不哭,事甚未安,雖未知諸大臣之意如何,而吏曹判書宋浚吉之意,則亦以爲然,依此擧行,何如?傳曰,依啓。
金壽恒,以禮曹言啓曰,移御時,自上行奉安祭後,仍爲還入大內事,旣已磨鍊於節目中矣。今聞原任大臣之言,自上行祭後,還出武德門,由興化正門入內,似合禮意云,何以爲之?敢稟。傳曰,依啓。
金壽恒,以禮曹言啓曰,魂殿移御時刻已迫,而神轝諸具,各該司尙未整齊,臣曹雖十分檢飭,無意趁卽擧行,殊甚可駭。濟用監·尙衣院·繕工監當該官員,從重推考,色吏令攸司推治,何如?傳曰,依啓。繕工官吏,竝拿推。
金壽恒,以禮曹言啓曰,移御時,百官從上哭,當否收議,尙未來到,諸大臣·儒臣家往復之際,雖決遲滯,移御時刻已迫,迄未定奪,事甚可慮。本曹收議當該郞廳,姑先推考,何如?傳曰,允。
金壽恒,以禮曹言啓曰,神轝所用圓環,尙未整待,以致時刻將退,殊甚未安。戶曹官吏,終不來現,姑先從重推考,何如?傳曰,允。
又以內醫院官員,以都提調·提調意啓曰,本院奉事李柱漢,昨於進御藥監劑時,自酒房乘醉而來,當此之時,號呶之狀,已極可駭,悖慢之言,無所不至,聞者莫不痛惡。如此之人,不可齒諸醫官之列,汰去,何如?傳曰,允。
行大司憲金南重啓曰,掌令李之馧,以臣之所負罪累,略陳於昨日避辭中,退伏私室,方俟罷斥,處置之請出,曾是不意,已往之事,不必到今提起云者,及微瑕薄過之謂,豈謂臣所負哉?若以臣所負爲冤枉,則猶或可恕,直以爲事在已往,今不必提起,則是乃隱惡,臣何敢以旣往爲幸免之地乎?缺一行持平閔光熽·呂聖齊,以前事勿避,已有言規,掌令李之馧避辭中云云,乃是旣往之事,況今新化之初,擢置臺閣,意非偶然,何必提起前事,有若實有負犯者然哉?故臣等據例請出矣。之馧今以隱惡倖免等語,至於費辭再避,實是意外,臣等何敢晏然更爲處置乎?竝引嫌而退,一事不得再避,旣有定規,而淸齋之日,瀆擾至再,有違臺例,以前事勿避,據例請出,處置得宜,別無可避〈之〉嫌。請掌令李之馧遞差,持平閔光熽·呂聖齊竝命出仕。新除授執義成以性,時在慶尙道榮川地,請斯速乘馹上來事,下諭。答曰,依啓。
李正英啓曰,今日罷祭後,武德門內乘輦時,通禮不卽啓請,至使假通禮代行,極爲非矣。左通禮金以鏡,請推考。傳曰,允。
吳挺緯啓曰,兵曹郞廳來言,闕內各處入直軍士巡檢之意,敢啓。傳曰,知道。
李正英啓曰,魂殿移御時,儀物諸具整齊之事,該曹不能豫爲檢飭,致有臨時窘迫之患,極爲非矣。禮曹當該堂上·郞廳,請竝推考。傳曰,允。
金壽恒啓曰,移御時,百官從哭當否,諸大臣·儒臣處收議事,命下之後,累度催促,而時刻已迫,尙不來呈,稽緩之失,殊極可駭,禮曹當該郞廳推考。傳曰,允。
又啓曰,魂殿移御時,儀物諸具分付整齊事,累度發牌招之,而戶曹郞廳,終不來現,色吏亦無形影,殊極可駭。當該官員,請推考,色吏,令攸司囚禁治罪。傳曰,依啓。
完南府院君李厚源,伏以臣之疾病之沈痼,氣力之澌乏,日以益甚,蟄處深室,不見天日,缺五行餘且臣之待罪繕工監有年矣。卽聞以彩轝圓環,自都監還下者,不卽進排之故,當該官吏,有拿推之命。査問其間曲折,則都監畢後,圓環則初無還下之事,事出之後,本監書員劉繼宗,與戶曹判〈書〉別房庫直金仁等,搜覓於都監一房庫直劉亡龍之家,則藏在其櫃子中云。其圓環現捉庫直之家,則此雖非本監無處置,不卽進排之致,官吏旣已就理,臣亦何敢晏然而已乎?惶恐之中,又添此事,尤不知所以容措,伏地待罪。取進止。答曰,省箚具悉卿懇。此非卿之所失,安心勿待罪。
左議政沈之源,伏以臣所患,一向沈綿,委頓床席,無計供職,今此移御擧動時,大小臣僚,無不奔走進參隨駕之列,而臣獨以賤疾,退伏私室之罪戾,到此益深,氷炭交集,措躬無地。伏乞聖明,亟罷臣職,以治臣罪,臣不勝惶恐之至,伏地待罪。取進止。答曰,省箚具悉卿懇。卿其安心勿辭,從容調理,亦勿待罪。仍傳曰,遣御醫看病。以上燼餘
上在慶德宮。停常參·經筵。
政院,大王大妃殿問安。答曰,無事。大妃殿·大殿·中殿問安。答曰,知道。
藥房,大王大妃殿問安。答曰,無事。大妃殿·中殿問安。答曰,知道。
二品以上,大王大妃殿單子問安。答曰,無事。大妃殿·大殿·中殿,單子問安。答曰,知道。
藥房都提調李景奭,提調吳竣,副提調趙珩啓曰,寒威屭贔,伏未審夜來,慈殿症候,若何?與昨日無加減否?聖候亦復何如?臣等不任耿耿之憂,敢來問安。答曰,慈殿症候,與昨無異,予亦無事。
金壽恒,以吏曹言啓曰,臺諫有闕,政事,取稟。
吳挺緯啓曰,大司憲金南重,持平呂聖齊式暇,執義成以性,掌令成後卨在外,持平閔光熽服制,掌令一員未差,今日以監察茶時之意,敢啓。傳曰,知道。
金壽恒啓曰,左議政箚子及症候書啓到院,而以齋戒,留院之意,敢啓。傳曰,入之。
金壽恒啓曰,立春日帖子及正朝迎祥詩,例令文官製進矣。國恤三年內,此等事竝皆停廢,故不爲製進之意,敢啓。傳曰,知道。
吳挺緯啓曰,卽者繕工監直長閔光爀,來言於本院曰,渠是圓環當色,昨日現告時,誤以一缺同僚現告,至於拿囚,而新遭一家喪事,今始聞之,而來現告云。圓環初不逢授於繕工監之狀,缺十一字閔光爀旣以當色自首,何以爲之?敢稟。傳曰,閔光爀自首云,只推考。前囚蔡□復,卽爲放釋。
李正英,以備邊司言啓曰,因連缺三字江原缺四字月課軍器,限明年秋成缺二字曾已定奪,而獨平安道,旣無本邑狀啓請減之擧,故不在行會之中,而西路飢荒,與兩道無異,亦爲一體停止之意,分付,何如。傳曰,允。
又以備邊司言啓曰,今十二月十九日引見時,吏曹判書宋浚吉所啓,閑良歲抄,大邑一百名,中邑五十名,小邑二十名爲定數,而皆以年十五歲以上,准數充定,實難,不可無變通之擧矣。上曰,言于備邊司事,命下矣。許多闕額,若不如是定數補充,則終無完籍之日,而筵臣所啓如是,後日登對時,從容面稟定奪之意,敢啓。傳曰,知道。
吳挺緯啓曰,伏見原任大臣箚辭,神輦所用圓環,初不還下於繕工監,昨日事出之後,始爲搜得於都監庫直劉亡龍家櫃子中云。不卽還下,逢授於繕工監,至私藏厥家,以致時時危急顚倒之患,至今思之,不勝痛惋。庫直劉亡龍,令攸司囚禁嚴治,何如?傳曰,允。
備忘記,傳于李正英曰,日氣甚寒,薄衣軍士,令該曹襦衣題給。
左議政沈之源十六度呈辭。傳曰,安心調理。以上燼餘
上在慶德宮。停常參·經筵。
成宗大王忌辰。
藥房,大王大妃殿·大妃殿·中殿問安。答曰,知道。
藥房都提調李景奭,副提調趙珩啓曰,伏未審夜來,慈殿氣候,若何?聖候亦復何如?且慈殿所進養血淸火湯,曾以十五貼爲限,昨者劑入二貼連進,則當盡於今日,厥數已備矣。須令醫女,更爲入診,詳敎卽今症候,然後方可議其仍用與或改,臣等竊甚憂慮,敢復稟啓。答曰,知道。慈殿入診事,依啓。
慈殿入診後,藥房問安。答曰,知道。
藥房再啓曰,醫女傳言,慈殿症候,去夜三更後,熱候上升,熱候欲發時,有寒縮之候,方熱之時,口中乾燥,眼睫微異常時,金銀花茶,和牛黃末進御,熱候還止,乍有汗氣云,而其所傳說,大槪如斯,似欠仔細,必須詳悉,庶可憑議當劑,敢以別紙條錄以啓,伏俟聖敎,各條之下,書下何如?答曰,依啓。
藥房三啓曰,卽以諺書下敎之意,一一書出,與柳後聖·鄭復啓及諸醫官等相議,則皆以爲,症候火熱爲主,故前後進藥,皆以淸凉之劑治標矣。其本源則實由於脾胃虛弱,中氣損傷而發,扶元補虛,有難專恃於藥力云。使之姑議,卽今所進之藥,則藥名雖有不同,大抵皆以和解發表爲主,故加黃蓮酒炒·梔子炒·連翹各七分,人蔘敗毒散一貼,姑先進御,更觀症候,而或止或加,宜當云。依此劑入何如?答曰,依啓。
李殷相啓曰,錦□君䐩,入直於敬慕殿,而以摠府堂上,書塡於省記,至於入啓,末可極驚駭。兵曹難免不察之失,當該堂上郞廳,請竝推考,色吏令攸司囚禁治罪。臣亦矇然捧入,不勝惶恐。摠府堂上應入之員,別省記以入之意,敢啓。傳曰,知道。
備忘記,傳于吳挺緯曰,史官二員待命,騎馬六匹立之。
吳挺緯啓曰,史官二員待命事,命下矣。史官不備,以宣傳官一員代送之意,敢啓。傳曰,知道。
吳挺緯,以兵曹言啓曰,傳曰,日氣甚寒,薄衣軍士,令該曹襦衣題給事,傳敎矣。闕內及外各司處,遣郞廳摘奸,尤甚薄衣軍士一百十名,別單書入,所着襦衣,令該曹速爲題給,何如?傳曰,允。以上燼餘
上在慶德宮。停常參·經筵。
政院,大妃殿單子問安。答曰,知道。大殿口傳問安。答曰,知道。
二品以上,大妃殿單子問安。答曰,知道。大殿單子問安。答曰,知道。
藥房都提調李景奭,副提調趙珩啓曰,寒嚴轉苦,伏未審夜來,慈殿症候,與昨何如?劑入人蔘敗毒散一貼,昨已進御,而後發表耶?如未也,今日當爲加進矣。聖候,亦未知何如?臣等不勝區區憂慮,敢來問安。答曰,知道。慈殿症候,言于醫官。
藥房再啓曰,臣等,伏聞醫官及醫女等所傳之言,慈殿昨進人蔘敗毒散一貼後,微汗遍出,一服便汗,亦不多出,爲幸實甚。更與柳後聖等諸醫商議,則皆以爲,旣已發表,不可仍進前藥,亦不可遽議他藥,姑觀症候之如何而議藥,允爲宜當。且不合每用湯藥,宜進淸熱治痰丸,以爲久御之地,雖用湯散之時,兼進丸藥,甚當云。丸藥材料,鳩集劑進,何如?答曰,依啓。必須十分用力,極爲精劑,可也。
李正英,以備邊司言啓曰,世龍妻入接之處,初以興化門義禁府當直,修理以給,而地勢狹窄,故毁撤本司牆垣,添給坐地,造作八間,以爲內官守直之所矣。世龍妻缺六字,本司亦爲移設於此,而諸堂上開坐之缺三字難容,新造廊舍,將爲還入本司,而今者缺五字空代所造之家,本圃供上廳定給事,至缺六字揆諸事體,輕重懸殊。且內農圃供上廳,則旣有曾前所設之處,不必移設於本司之地,新造八間廊舍,則仍屬本司,以爲本司及當直分設之地,何如?傳曰,允。
又以兵曹言啓曰,今番本曹啓下上言二十四張內,二十一張則已爲回啓,而其餘尹繼立等三人,則終不現身,故不得回啓之意,敢啓。傳曰,知道。
李殷相啓曰,宣惠廳堂上,過齋戒後更稟事,命下矣。今日是誕日,明日是都目政,何以爲之?敢稟。傳曰,過都目後來待,可也。
左議政沈之源十七度呈辭。答曰,卿之固辭至此,本職今姑勉副之意,遣史官傳諭。
右參贊吳竣,伏以臣,年旣深矣。精爽耗敗,循常供職,尙難支堪,況此內局之務,視他萬緊當初除授是任也,已具一疏,据實缺三字伏承溫批,未蒙恩遞,徒切惶悶。缺六字慈殿氣候未寧,長詣內局,監審進御之藥,自念分義所在,不敢言病,忍死顚仆,日日隨行,已至兩朔之久矣。今則筋力澌盡,更無餘地,且患寒疾,頭腦如破,食物專廢,夜未交睫,呻吟之聲,不絶於口,種種他症,如期而至,以臣老甚病重之勢,斷無自力供劇之望。當此藥房逐日問安之時,若非萬分不能支堪,則何敢再容煩瀆至於此乎?伏乞天地父母,俯憐濱危微命,將臣內局提調之任,爲先遞改,俾得須臾無死,不勝幸甚。臣無任惶縮祈懇之至,謹昧死以聞。答曰,省疏具悉卿懇。卿辭至此,內局之任,當勉副矣。卿其勿辭察職。
刑曹判書李浣,伏以臣,重患胸腹痛,呈告請缺未蒙恩遞,臣之情勢,十分悶迫,卽欲陳疏乞解,以便調治,而適會擧動臨迫,侍衛事緊,不敢言病,缺三行餘朝夕莫保者,然臣以六十之年,雖無疾痛,餘日無多,況罹痼疾,已浹兩旬,醫藥無效,升降無常,一向沈重,以此身病,決無供職之望。伏乞聖慈,俯察微臣病勢之深重,特軫刑獄軍務曠廢之憂,臣之本職及兼帶訓局,亟許遞免,以便公私,不勝幸甚。臣無任瞻天仰聖懇祈戰灼之至,謹昧死以聞。答曰,省疏具悉卿懇。卿其安心勿辭,調理察職。仍傳曰,遣內醫看病。
李殷相,以宗親府郞廳,以有司堂上意啓曰,京各司漁箭,幾盡置役,本府尊居上司,獨無怪歎,京畿富平乭串之浦·加鱗浦·破羅島,通津黔丹浦·索氏浦漁箭處,今當空閑,依他折受,結箭何如?傳曰,允。
李正英,以兵曹言啓曰,今十二月二十日騎兵金唜金稱名人,自敦化門入來,騎兵李京立稱名人,自丹鳳門入來,差備門外擊錚,極〈爲〉駭愕。守直軍,令攸司囚禁治罪,敦化門守門將鄭奬,丹鳳門守門將延潤等,常時不能禁斷雜人,以致闌入,亦爲非矣,請推考。傳曰,允。
備忘記,傳于吳挺緯曰,典獄摘奸,輕囚放釋。
黃海道生員吳復延等〈疏曰〉,伏以近者,太學儒生,申擧先正兩賢臣從祀文廟之請,繼以儒臣進箚,坡州儒士累章疏籲,而天聽邈然,尙未允許。臣等竊念二賢臣之爲大賢,殿下業已知之矣,然且有所持難者,特以重其事也。從祀文廟,誠是莫重莫大之典,固宜聖明之愼重於此也。然徒重其事,而一向持難,不擧斯文應行之典,使崇報表章之道,有所不盡,則茲豈非欠闕之大者乎?二賢臣道學德行之實,前後章箚,旣已悉陳,固不容臣等之更贅一二,而臣等缺三行餘近代儒者所未有也。立言著書,明白洞快,多發先儒之所未發,而妙契程·朱之旨,今其文集與擊蒙要訣·聖學輯要等書,大行于世,亦可以槪見其所學矣。幸會宣廟風雲之盛,慨然以堯·舜君民爲己任,天不假年,齎志以歿,斯乃千古之恨也。至於文簡公臣成渾,方嚴壯重,固守力行,一生沈潛於義理之書,而持心制行,動以聖賢爲法,尊嚴師道,開牖後學,一時學者,翕然依歸,古所謂成德之君子,而天民之先覺者也。自少與李珥,會文輔仁,同任斯道之責,而踐履篤實,則李珥自以爲不及,宣廟禮遇之隆,亦千載一時,而終被盜言,未究厥施,斯又志士之長痛也。噫,以兩臣之道德學問,雖在聖門,不當在七十子之後,況生於數千載之下,絶學之後,頹俗之中,奮發樹立,倡明此學,使聖賢之道,缺五字其有功於聖門,爲如何哉?然則二臣非特東方之大儒,實乃天下之大儒,非特一世之宗師,實乃百世之宗師,其功其德,宜在醊食之列者,實百世以俟聖人,而不惑者也。夫人之善,有大小高下之殊,故孟子之言善士,亦有一鄕一國天下之別,其善止於一鄕,而如所謂鄕賢,歿可祭於社者,則何可擬議於文廟之祀乎?不合祀而祀焉,則其僭莫甚,其神靈亦不得自安於幽明,其所以祀之,非所以導之也,亦且得罪於天下後世矣。若其善,蓋於一國,高於天下,繼前賢之道統,而爲百代之師表,則其宜祀於文廟,必矣。如是而不得豫於從祀,則其爲國家之欠典,士林之失望,可勝言哉?臣等雖極愚陋,亦豈不知從祀之爲莫重莫大乎?夫惟知其爲莫大莫重,故敢爲二臣,請此盛典,此非臣等之言也,實是前輩已定之論,而擧世公共論缺三行餘千載難遇之大機也。若復持疑遷就,淹過歲月,則不知何時,可見盛美之事耶?此臣等之所大懼者也。臣等居在先賢舊居之地,薰沐遺澤,景仰流風,心悅誠服,有倍他方,今於此論,實不勝感發于心,茲敢同聲裹足,上叫天閽。伏願殿下,勿以芻蕘而忽之,亟許兩賢臣文廟之祀,吾道幸甚,國家幸甚。臣等不勝激切祈懇之至,謹昧死以聞。答曰,省疏具悉。已諭于館儒矣,爾等退修學業。
備忘記,傳于李殷相曰,史官二員待命,騎馬六匹立之。
李正英啓曰,以摘奸單子察推事,命下矣。官員,依例推考捧承傳,而至於儒生,在前別無推考之例,敢啓。傳曰,知道。
行大司諫鄭知和,獻納吳斗寅,正言鄭晳啓曰,堂上宣傳官李益達,曾以全南右水使,當水操時,不能相時善處,致有近千軍卒,同時渰死,其時事慘不忍言,當初得免軍律,亦云幸矣。至今沿海軍情,莫不痛惋,而恩敍遽下,旋授本職,物議皆以爲駭,堂上宣傳官李益達,請命罷職。答曰,只遞其任,可也。
金壽恒,以吏曹言啓曰,臣等今日開坐,依大典,考講各司應講之官,其中義禁府都事李惟馨,稱病不進,典獄署主簿柳承培,大典不通,繕工監監役兪棐,醉酒失儀,竝汰去,何如?傳曰,允。
又以禮曹言啓曰,自上嗣服之初,軫念民事,蠲減御供,至於各殿三名日方物物膳封進,兩大妃殿外,亦令勿爲封進事,旣已行會各道,凡在瞻聆,孰不感動?第惟來庚子二月初四日,乃殿下初度誕日,非如冬至·正朝尋常節日之比,其在享上之道,不可不封進,以此分付何如?傳曰,歲飢民困,豈有如此之年,封進之理乎?依例勿封,以安予心。
吳挺緯啓曰,臣承命馳進典獄署,點檢在囚罪人,則缺四字罪人七名,啓下罪人六名,刑曹罪人二十四名,缺六字各司罪人十二名內,梁義信,已納渠應納之數,而以同務黃大吉不納罪也,古溫伊,以其娚作弊外方罪也,典獄使令妻生伊,保授罪人見失罪也,奴已生,與宰相家奴,乘酒相鬪,已受重刑,婢愁求里·儀男等,犯肉罪也,姑令保放,以待該衙門處置。統營進上監官崔致敬,鎭撫朴海雲,京主人金應立,封餘靑魚二冬音,不爲納上罪也,婢玉丹,以渠上典孽族長興居者,盜賣次知罪也,重獄直玉男,接主人婢香伊,保授罪人見失,使令妻囚禁,旣涉冤枉,則接主人,囚禁累日,尤爲冤枉。金應龜妻玉伊,其夫吏曹書寫謀避罪也,洪一男正妻,別工作未及進排罪也,奴己仁,身居遠地,妻不卽現罪也,出身尹震英,次知奴良金,厥主衿得奴婢,不卽出給罪也,私奴尙立,以雜石買賣卞覈事也,而良金·尙立,囚禁已久,黃州主人金成天,次知奴儀善,黃州等缺五字罪也,而囚禁亦久,李金·劉廷運·金連善缺三字泛以犯罪爲罪目,罪不分明,故仰體聖上欽恤之敎,卽爲放送。其餘囚人,各有所犯輕重,令各該司速爲處決,俾無滯獄之患。傳曰,知道。令各衙門速爲處決,俾無滯獄之意,申明分付。
金壽恒啓曰,小臣承文院褒貶,進去下直。傳曰,知道。
李殷相,以吏曹言啓曰,大臣置處政事,何以爲之?敢稟。傳曰,明日爲之。
李正英啓曰,李益達只遞其任事,命下矣。臺諫方以罷職論啓,遞差承傳,不得捧之之意,敢啓。傳曰,知道。
左副承旨姜栢年,缺一行餘病勢沈綿,前後冒呈疏單,實出於萬不獲已,而濫蒙格外加由,繼承調理察職之敎,兢惶感泣,報效無地,一息苟存,不敢更有煩瀆,扶將病骸,呻痛隨行,而冀或賴天之靈,支持度日,庶竭狗馬區區之悃矣。自數日以來,舊病轉劇,新症添發,渾身戰掉,四肢厥冷,頭顱疼痛,關膈否塞,視聽眩瞀,精神怳惚,如在煙霧中,幾不省人事。昨自直廬,僅僅扶出,委頓床席,欲起還仆,此乃積傷所發,非一二日可瘳之症,不得不冒死仰籲於天地父地母之前,臣罪萬死,臣罪萬死。仍竊仰惟,新化淸明,上下同德,都兪之美,千載一時,遠近拭目,癃躄皆踊,臣於此際,得忝法從之末,密邇前席,仰瞻淸光,缺二行臣之所患,苟有一毫運動之勢,則何敢屢瀆宸嚴,自干斧鉞之誅哉?伏乞聖慈,俯察危懇,亟賜恩遞,俾延螻螘須臾之命,無任幸甚。臣不勝瞻天祈懇之至,謹昧死以聞。踏啓字。
奉敎宋昌,伏以臣母,方在淸安縣臣父任所,素患胸痛,殆無寧日,而頃於冬初,慘遭大戚,摧隕哭泣之餘,舊症添劇,食飮漸損,元氣漸敗。臣每得鄕信,輒先驚悸,疑懼之心,靡所不至,乞暇歸救,一日爲急,而適當因山之戒期,旋値客使之在館,臣子分義,不敢言私,內自焦煎,以迄于今,臣之向來佪徨悶泣之狀,固已傍人之所共目覩而矜愍者也。卽刻鄕便急至,報以母病,自本月十缺三字危重,頑痰用事,胸膈刺痛,兼患感冒,缺十二字委頓床席,藥餌無效,一日二日,有加無減,渾家奔遑,朝夕難保,缺二行餘今臣離親一年,又聞病劇,情事萬分罔極。若復畏懼囁嚅,不卽告急,則臣行愈滯,母病愈篤,思之至此,不覺氣塞。臣雖至微極陋,尙有一端知覺,豈不念職事之爲重,煩猥之爲罪?惟其勢有緩急,而至情所迫,他不暇顧,故乃敢疾聲呼籲於孝理之下。伏乞天地父母,俯賜諒察,亟命遞臣職名,俾得及時登程,歸救母病,則生死肉骨,莫非聖恩,而如見一分減歇,則臣不敢暫時遲留,以爲就便之計也。臣自聞此報,心腸欲裂,蒼黃構草,猥陳衷曲,而情迫意蹙,言不知裁,臣無任涕泣惶悶之至,謹昧死以聞。答曰,省疏具悉。爾其勿辭往來。以上燼餘
上在慶德宮。停常參·經筵。
大政。
藥房都提調李景奭,行右承旨金壽恒啓曰,伏未審夜來,慈殿症候,若何?昨夕人蔘敗毒散,已劑之一貼先入,而一貼加劑追入,先入者已爲進御而發表乎?近入之貼進御與否,及昨今症候,必復詳悉,然後可議其仍進前藥,或用他藥矣。栗烈如此,自上連日勞動之餘,久在侍疾之中,聖候之何如?亦未能知,臣等不勝憂悶,敢來問安,竝此仰稟。答曰,人蔘敗毒散一貼,進御之後,頗有汗氣,症候與昨無異,予亦無所患。
藥房,大王大妃殿·大妃殿·中殿問安。答曰,知道。
藥房再啓,伏承下敎,竊以爲幸。慈殿昨夕已進人蔘敗毒散一貼之後,頗有汗氣症候,與昨無異,卽與柳後聖等諸醫,更爲相議,則人蔘敗毒散,不可又進,姑觀今日爲當云,敢啓。答曰,知道。
李正英,以御營廳言啓曰,今十二月十九日請對時,都提調延陽府院君臣李時白所啓,本廳軍器打造監官等,令大將書啓事蒙允矣。前萬戶本廳哨官權順謙,環刀一千八柄打造,前萬戶朴爾濠,弓弩一百二十張,黑角弓二百張,交子弓三百張,監造之意,敢啓。傳曰,依例相考稟處。
吳挺緯,以御營廳言啓曰,今十二月十九日請對時,大將臣柳赫然所啓。本廳無鐵物出處,海西爐冶所兩處,自先朝定奪,移屬本廳矣。今者長淵爐冶所二處及匠人數三名,塞責移送,殊非着實,此兩處匠人助力等小名,啓下沒數移屬,且匠人輩耕食之地,依管餉例,亦爲移屬本廳,以爲匠人輩保存之地,何如?上曰,依爲之事,傳敎矣。長淵所在館餉冶所二處,匠人助力等小名,別單書入之意,敢啓。傳曰,知道。
備忘記,以忠洪道正朝方物進上單子,傳于李殷相曰,旣云大王大妃殿,則又謂慈懿大王大妃殿,何耶?
吏批,判書宋浚吉進,參判李一相進,參議趙復陽進,行都承旨趙珩進。
吏批啓曰,今都目政,各歧仕滿應遷者,相避及未准朔監察,義禁府都事,各司久任時推人員,竝擬何如?傳曰,允。
又啓曰,江界府使今當差出,而擬望之人乏少,堂下中曾經侍從及守令,竝擬,何如?傳曰,允。
又啓曰,玉堂闕員,今當差出,而擬望之人乏少,相避時推人員,竝擬何如?傳曰,允。
以李厚先爲掌令,趙胤錫爲承旨,李爲江界府使,李齊杜爲內贍主簿,姜頊爲江西縣令,成玧爲康翎縣監,李敏政爲衿川縣監,朴增輝爲長城府使,申崇耉爲善山府使,李日三爲陰城縣監,權克休爲幽谷察訪,鄭承命爲豐川府使,朴武夏爲軍器參奉,柳之芳爲茂長縣監,李惟澤爲漣川縣監,張歸漢爲定山縣監,任翰伯爲校理,趙績爲銀溪察訪,權大載爲全南都事,李䎘爲通津縣監,李爲宜寧縣監,魚尙儁爲文川郡守,尹絳爲內醫提調,洪柱天爲掌樂主簿,李惟新爲宗簿直長,吳挺緯爲左副承旨,李殷相爲右副承旨,趙胤錫爲同副承旨。永原副守元吉,安山副令得吉,在喪終制,金壽弘爲麻田郡守,蔡時鎭爲伊川縣監,李奎鎭爲文化縣令,李日廣爲延豐縣監,鄭繼胄〈爲〉忠州牧使,洪鐩爲安東府使,崔商崙爲珍山郡守,具時勉爲中和府使,沈緖爲雲山郡守,尹益元爲工曹正郞,金賢稷爲長興主簿,李興稷爲司贍直長,柳頲爲慶尙都事,李暹爲義盈奉事,張歸漢爲定山縣監,李藕爲泰川縣監,尹遇丁爲咸悅縣監,金士珍爲長水縣監,閔光爀爲掌苑別提,閔煦爲繕工僉正,兪楘爲義盈直長,姜時儆爲籍典,許穆爲尙衣正,許厚爲掌樂正,金厦樑爲靈光郡守,宋挺謙爲唐津縣監,李馣爲順川郡守,李之馧爲宗簿正,李鼎基爲內贍直長,李繶爲司圃別提,鄭昌徵爲工曹佐郞,吳挺柱爲戶曹佐郞,李之翼爲禮曹正郞,姜汝床爲戶曹佐郞,洪命夏爲兼春秋,崔自海爲監察,安汝恒爲監察,姜碩老爲繕工直長,尹鴻擧爲軍資判官,成凞胄爲活人別提,權說爲濟用直長,尹敏道爲禁府都事,李䆄爲奉常僉正,金碩望爲監察,申謹爲理山郡守,李慣爲戶曹正郞,李曾賢爲禮賓別提,許珽爲刑曹正郞,李奎齡爲典獄主簿,李惟泰爲工曹參議,白弘祐爲戶曹佐郞,金世鼎爲承文正字,花山副正渷,河陽令材,帶恩監昌胤,已上初授職,李後漢爲長湍府使。
吏批啓曰,新除授江界府使李,時無加資之命,何以爲之?敢稟。傳曰,依近例加資。
江界府使李,今加通政。
兵批,判書鄭致和進,參判南老星進,參議李弘淵進,參知李慶徽進,行左承旨李正英。
兵批啓曰,全南右水使,今當差出,而可擬之人乏少,守令竝擬,何如?傳曰,允。
又啓曰,禁軍中未經都試者,內三廳初入仕,勿爲擬差事,曾有先朝定奪,而今年秋都試,則因國恤停廢,與常時未經都試有異,禁軍中可合內三廳者,雖未經都試,口傳從仕,已過六朔之人,竝爲擬望,何如?傳曰,允。
沈之源爲領中樞,元斗杓爲判中樞,南斗柄爲同知,朴世城爲五衛將,李敏發爲五衛將,朴惟建爲忠壯衛將,南弘纘爲昌慶宮假衛將,李世選爲都摠歷,成台耉爲文兼,金震聲爲甘浦萬戶,李東顯爲全南右水使,朴世城爲曹司衛將,崔亨運爲都摠經歷,吳善一爲薺浦萬戶,崔泰峻爲訓鍊主簿,許煒爲訓鍊判官,李迎謙爲訓鍊主簿。
傳曰,麟山僉使朴起星除授。
崔備爲全南左虞候,柳檉爲安興僉使,白光祖爲彌串僉使,金千鎰〈爲〉魚游渭僉使,金德逸爲月串僉使,河宬爲玉浦萬戶,李鏶爲都摠都事,尹鑌爲訓鍊主簿,裵又亮爲美錢僉使,鄭后亮爲宣傳官,林爲都摠都事,黃悅爲別害僉使,黃元立爲加背梁萬戶,朴俊邦爲吾乙足萬戶,林又信爲登山串萬戶,金信健爲神方仇非萬戶,崔悌雲爲訓戎僉使,李晩裕爲宣傳官,金禹鼎爲阿吾地萬戶,金仁男爲仇寧萬戶,崔克相爲武兼,朴厚來爲武兼,禹濟萬爲宣傳官,李百熙爲宣傳官,金以成爲宣傳官,閔邦胄爲部將,任命世爲部將,任之翰爲部將,姜栢年爲護軍,李元鎭爲護軍,李時挺爲護軍,李慶綿爲護軍,宋文徵爲護軍,韓休爲護軍,朴始漢爲護軍,金俊琬爲護軍,金應祖爲護軍,成台耉爲副司直,趙相彬爲西北萬戶。
行大司諫鄭知和,獻納吳斗寅,正言鄭晳啓曰,前堂上宣傳官李益達,曾以全南右水使,當水操時,不能相時善處,致有近千軍卒同時渰死,其時之事,慘不忍言。當初得免軍律,亦云幸矣,至今沿海軍情,莫不痛惋,恩敍之下,物議猶以爲未安,此而置之,將無懲礪後人,豈可只遞其任而已哉?前堂上宣傳官李益達,請命罷職。答曰,不允。
李殷相啓曰,以忠洪道正朝方物進上單子,傳曰,旣云大王大妃殿,則又稱慈懿大王大妃殿何耶事,傳敎矣。缺六字單子中,誤以大王大妃殿書之,殊涉缺三字忠洪監司吳挺垣推考單子,啓下缺四字當爲捧入於王大妃殿,誤書缺三字以入之意,敢啓。傳曰,知道。
李殷相啓曰,臣正朝望闕禮初度習議進去,下直。傳曰,知道。
吳挺緯,以義禁府言,啓曰,臣等今日開坐於本府,而判府事臣李時昉,病未來參,故罪人陳孝益照律公事及諸道放未放啓本,盧世挺等上言,不同回啓之意,敢啓。傳曰,知道。
又以戶曹言,啓曰,以承旨典獄摘奸,本曹所囚負債人梁義信,姑令保放,以待該衙門處決事啓辭。傳曰,知道。令各衙門速爲處決,俾無滯獄之意,申明分付事,命下矣。梁義信與黃大吉聯名呈狀,受出本曹木綿十同,而今至三年,無意備納價銀,移文刑曹,使之捉囚懲捧,則義信就囚,大吉逃走,故捉囚缺二字則兩人雖有所備納,未收亦至一百六十餘兩,缺六字督懲者也。梁義信,今若放釋,則必爲逃走,許多銀兩,將無以懲捧,義信,令刑曹仍爲囚禁督懲,何如?傳曰,允。
金壽恒啓曰,以晉川君柳䪷上疏,禮曹回啓粘目判付內,情理可矜,今姑破格,特爲依願施行事,命下矣。父子之親,人之大倫,旣繼其後,卽同己出,若使續續移改,大倫無時可定。是故,繼後還罷之擧,本不載於法文,而立後條所謂兩家父同命立之云者,皆所以重人倫而慮後弊也。祖宗朝立法之意,可謂深且遠矣。今此柳頲之請罷繼後,不但有違法例,至以柳䪷所不許之子,擅定立後,上煩天聽,其爲□越,殊極可駭。該曹之據法防塞,誠是不易之論,而今姑破格特施之敎,金石之典,一有所撓,則日後之弊,缺四字況事係父子之倫,所關非細,尤非一時所可破格特施者也。一依該曹覆啓,施行似當,臣忝在該房,故不可以不稟。傳曰,只矜其情而許之矣。缺四字故,依啓。
又以奉常寺官員,以都提調意,啓曰,國之大事在祀,而本寺專掌缺七字陵祭享熟手分送之時,典僕不足,每事窘乏,至於搜括典僕之奴子,勒令塡差,不但事甚苟且,早晩生事可慮。蓋緣本寺奴子,經亂死亡者多,至於斜付,揆諸法例,斷非祭享重地,奴子之所可爲者,而不有舊規,移屬者比比有之,昏朝時納基納石之類,亦多免賤,以此見存之數,比〈常〉時未備十分之一。曾於辛卯年,以此辭緣入啓,五部私熟手抄錄案付,使喚事捧承傳,而自五部抄送者,有名無實,幾半不才,祭享熟設之際,例多生疎,而徒爲使喚,且無料布,故各自厭苦,臨時逃避,雖爲移關治罪,而少無懲戢,祭享重地,苟簡莫甚。且或與勅使時相値,則又未免見奪於都監,種種弊端,不一而足。每欲入啓變通之缺二字國恤祭享稠疊,有倍前日,缺六字熟手若干名,及殯殿造果時,三司使喚缺二字中善手者,通計三十名,改爲案付,以爲使喚之地,而無料食私熟手,若與本寺奴子,一體長立於祭享之事,則亦必有稱冤之弊。自今以後,各其洞內,一應雜役,一依本寺奴子例,令漢城府及五部,勿爲侵責。且諸都監各上司,亦毋推捉使喚,以重祭享事,捧承傳施行,何如?傳曰,允。
右議政鄭維城□度呈辭。傳曰,給由馬澆奠床備給。
兵曹參□□□□啓曰,伏以臣,宿症轉劇,不得供職,再三呈辭,缺八字恩暇,臣誠感激,所不敢復言病也,而臣之病勢悶迫,不得不籲號於天地父母之前,庶幾日月照臨,洞燭實狀,得蒙恩遞,數月謝絶,專意調息,病幸可甦,則數年無死,以見聖世之至治,允升干大猷,誠微臣之至幸也。不意濫膺新命,遽叨陞秩,臣惶惕震悸,措躬無地。臣竊念,雖以平生淸操,一世重望之人,被此寵擢,難免物議,臣是何人,而敢辱新命乎?臣雖欲無耻,寧不畏公論乎?不獨疾病,不得供仕而已。伏乞聖明,留神垂察,特收成命,俾安微分,以養廉恥,不勝幸甚。臣無任震悸祈懇,惶恐屛營之至,謹昧死以聞。答曰,省疏具悉卿懇。卿之才行,允合擢用,以卿授任,小無不可,豈有物議之來哉?勿辭,從速察職。
禮曹參判李應蓍啓曰,伏以臣,叨蒙謬恩,以榮爲懼,不避僭越之誅,缺六字屛伏私室,冀收成命,伏見該曹回啓批答,則以旣有特命,不必改正,仍授爲敎,此實異數之中,尤爲異數,臣誠感激惶愧,罔知所以自處也。臣之忝授喉司,在於公除後翌日,實非初喪時都承旨,聖明之所洞燭,而臣亦備陳於前疏,仍授之命,豈非夢寐之所不期也,臣猶自愧,物議云何?凡士夫立身,廉隅爲大,苟無廉隅,何以事君,貪恩冒寵,徼倖非分?臣雖無狀,臣實恥之。臣若不顧前規之有無,徒知渥恩之爲榮,晏然忝竊,全喪廉隅,則臣之所以自檢其身者,雖不足道,而聖明亦安用如此無恥者爲哉?君無虛授,臣無虛受,古人之所深戒也。當此新服之初,豈可上而虛授,下而虛受,以貽缺四字以爲名器之累乎?伏願天地父母,特察微衷,缺四字亟收加資之命,俾臣得免嗤卑,以安微分,則臣不勝千萬幸甚。臣無任激切祈懇之至,謹昧死以聞。答曰,省疏具悉卿懇。特命仍授,意有所在,卿其安心勿辭,從速察職。
大司成李廷夔疏曰,伏以臣,母年今七十缺四字今在廣州地,身縻職名,離違數月缺八九字卽聞重感風寒,廢食苦痛,鄕村無醫藥缺三字人子之情,不宜一刻遲留,卽當循例請由,馳往救護,而臣所帶職,固非閑漫,前頭課製考講,亦多事務,往來遲速,不可豫料。伏乞聖明,許遞臣職,俾得安意救護,不勝幸甚。臣無任屛營祈懇之至,謹昩死以聞。答曰,省疏具悉。爾其勿辭往來。
慶尙道觀察使洪處厚疏曰,伏以臣,猥將危懇,仰籲宸嚴,惶恐縮屛,恭竢譴罰,聖度包容,特下溫批,臣雖至愚,豈不知感激洪賜?誓死圖報,第以臣之疎劣,遇事必敗之狀,聖明之所洞燭,朝臣之所共知,而臺臣彈評,固已重矣。臣旣被論,强然乃冒,則觸處苟且,對人慙赦,誠極悶蹙,不知所以自處也。缺二行囚擊不屈,拷椋不服者,亦多有之,綱常之變,倫紀之罪,郡過所報,殆無虛日,抑又不幸,頻年大饑,民戶流移,莫有底止,加以他道移饋之粟,倭人換給之米,方將徵責於濱死之餘氓,浚盡膏血搥骨之不暇,尙堪論闔道賑荒之資乎?凡此數端,無非懍然而寒心者也。當此際也,雖使望實俱優,身無疪累者當之,其於調誤易俗,酬應撫摩之道,或有所不逮,矧如臣百無一能,身被參駁者乎?臺論一加身上,則便是踐踏中棄物,更何顔面,晏然臨職,有若擔當是務者然哉?伏願聖明,俯諒前後至懇,亟命鐫遞臣職,以便公私,千萬幸甚。臣不勝屛營戰灼之至,謹昧死以聞。答曰,省疏具悉。缺四字何用辭爲?卿疏所謂不勝驚駭,卿其益竭缺六七字恃於卿矣。勿以爲難,期於變易,毋負至意。
江原道觀察使朴長遠疏曰,伏以臣,濫受缺九字進退先據,而因山未完,君父缺九字至今,方封殿最之啓,缺五六字以臣本乏幹事之才,謬膺藩臬之重,況缺四五字本路尤甚,數郡饑民,陷于水火,臣顧瞻茫然,觸事憒憒,坐致一路生靈,塡壑無日,兼切私情,喜懼日深,方寸悶亂,無路報效,自知罪在瘝曠,特譴責未及加耳。將此情實,控乞遞改,私計已定,耿耿于中,千萬夢寐之外,忽蒙遷擢之恩,繼又仍授新資,勿遞本任,臣傳聞驚惑,疑信相錯,實不敢知此擧何名,宵晝窮思,寒熱交戰,旣而略聞銓官箚中,擧臣職名,至煩詢謀,以降誤恩,臣始仰審聖明,追述前事,及於未死之臣,臣思之至此,不覺聲淚之出臆也。竊惟臣之賦命奇釁,早失嚴訓,性又戇拙,長而無聞,區區祿仕,只資親養,而遭遇兩朝,屢叨缺四字過福招災,固不足恤,其於用人顚謬,其缺一行兩朝卽晢之明,下爲一時譏議之資,臣以榮爲懼,內自焦煎,循墻莫避,鑽地無由,臣何敢飭辭虛讓,以速欺罔之誅哉?夫爵命之施,本非一塗,以德以才,以勞以老,雖有等品,不外於此,而其或無實以得之,則於國家爲先政,於其身爲不祥,人鬼交怒,釁孽來竝,小官尙然,況亞卿之列乎?以臣揆之,無分寸可記之事,而今茲增秩,實爲無名,伏惟聖明,愛惜名器,審愼擧措,將臣新授加資,亟許還收,以盡朝家予奪之公,以全匹夫辭受之義,不勝幸甚。臣方辭避新榮,仰瀝微悃,不宜復贅他詞,而抑有危迫之情,鬱紆難抑者,茲敢畢露於缺三字之下,臣罪萬死,臣罪萬死。臣母宿病積傷,於缺六字危於江都慘禍之餘,輾轉增益。又迫缺八九字肢節,氣息如縷,僅以支綴,少矢調護,缺八字又喪一妹,毋所倚侍,臣外無人,如此而以臣寵祿,遊仕四方,重貽倚閭之思,自阻缺六字可以少忍須臾者乎?臣自離母缺五字,心焉如擣,夢寐亦驚,公務弛廢,缺五字進無可效,留亦何補?事君事親,日有長短,古人之言,已極悲切,而臣之情事,又加一層,如蒙聖慈,曲察蟻悃,竝許遞改本職,俾之早得一日,歸救母病,則公私事體,俱得其當,糜粉之效,臣當自勉,情隘辭涸,不知所裁,臣無任瞻仰戰灼涕泣祈懇之至,謹昧以聞。答曰,省疏具悉卿懇,今此擢用,實非偶然之意,何用辭爲?且私情雖切,此時賑救方急,方伯之任,不可容易遞改,卿其勿辭,容心救民,毋負至意。
黃海道生員吳復延等疏曰,伏以臣等,昨以兩賢臣從享文廟事,瀝血封章,裹足叫閽,仰塵九重之聽,冀蒙一兪之音,乃者伏奉聖批,以已諭于館儒缺二行餘臣等以爲惟其大也,不可以不亟施於兩臣。惟其重也,不可以不夬擧於今日。嗚呼,人莫不知德之可敬,而敬之不至,孰謂能敬?人莫不知功之可報,而報之或歉,孰謂能報?是故,德之大者,其敬之也亦大,功之重者,其報之也亦重,隨其功德之所至,必復尊奬之得當,夫兩臣者,天下之大賢,而從享者,天下之盛典,以天下之大賢,受天下之盛典,報與功稱,禮將人協,斯豈非所以聿殫表章崇報之方,而爲吾道之光者乎?且臣等聞,爲治之要,莫切於譏輕重,審大小,苟重者,皆不可以輕擧,則亦安能每取輕者而擧之,苟大者,皆不可以易行,則亦安能每以小者而行之?是故,事愈重,愈宜先擧,議愈大,兪缺二字講,若擧其重,夫豈有重於尊道尙德之典乎?若稱缺四字大於右文興化之政乎?而況轉移風化,正屬於今缺六七字於斯禮,則臣等之所以連章籲號缺六七字爲尊二臣之賢,重二臣之道而已哉?缺三行餘聽,則殿下之所以爲重典而愼之者,蓋亦至矣。而獨不念儒先可尙,終不可以不尊,國言未已,終不可以不從乎?臣等於此,又竊伏惟念,夫以殿下之明聖,豈不有思乎此?抑必更有所疑難於聖衷者,則豈非以茲禮也?兩朝之所未及許,而有不可以遽從者乎?然而臣等又以爲,先朝之不許,非以兩臣爲不稱於斯典,而特不輕擧,以示斯典之至重,非不知斯典之實合於兩臣,而特不卽允,以令公論而日彰。夫事太遽,則必傷於易,易則不重,先朝之所以遲遲於斯典之擧者,實以益重二臣之道也,論太銳則必傷於激,激則不中,先朝之所以默觀乎興言之定者,實以益顯二臣之德也。缺二行人之論者,亦旣至矣。旣彰而猶莫之從,則得無抑鬱缺二字不伸之歎乎?此正殿下之所以遹追先徵,增光前烈,上以崇報儒先,而見尊尙之實,下以慰答多士,而盡作新之道之日也。伏願聖明,勿以疎賤而廢其言,亟下臣等之章,廣詢朝議,夬降明旨,俾縟儀得擧,斯文增重,不勝幸甚。臣等無任激切祈懇之至,謹昧死以聞。答曰,省疏具悉。更勿瀆擾,退修學業。
江華留守徐元履疏曰,伏以無狀小臣,猥忝重任,初不能量己進退,又不能隨事弛張,坐速官謗,玷辱淸朝寵擢之命,臣罪萬殞無惜。仍念臣不書不劍,性且懦拙,白首垂死之日,寧有一念汲汲缺四字乎。一自到任之後,本府形勢,多有可慮之事,缺四五字來之意,亦且感動人心,臣不敢恝然於心,缺五六字眞木之用,古之制也。所關極其重大,旣爲缺四字還懲其價,豈臣本意也哉?當初京江船人,缺三四字集境內,而聞本府急於眞木,缺八九字卽爲定數給價於京船,缺三四字本府船人及興利人自願者三人,亦爲一體缺四字後考文簿,民間分給之說,何所據而至煩天聽乎?甚可怪也。眞木體樣甚大,已慮其措備之難,及其來納,果皆短小無形,幾盡見退,冬月已迫,勢未及改備,而洛中以此眞木措備之事,口語紛紜,當事之臣,何敢自任己見乎?還納價米之擧,蓋出於此,安知此事,又爲臣罪目也?世事良可慨歎。所謂築城者,史庫牆垣之役也。史庫在於府內閭舍不遠之地,恐有意外之患,曾以此事,略陳於榻前,厥後因該曹分付,移設於境內鼎足山,而山在鎭江場內,每年有馬場放火之擧,不可無牆垣,卽於山上古城基址,略爲築城,而慮有民弊,役軍皆給雇價,三朔赴役,僅築其半,隊缺三字不能身自監役,果爲定送軍官矣。旣曰牆垣缺四字與否,非所可論,而累不築城,必須歸重缺二字何以外面所見論之地,役事時所用四百餘石米,以管所換米充數,則本府物力所換幾何?今此二事,雖無勞動民人之事,而無前之役,率爾竝擧,人情之不平,勢或然矣。誤事之罪,臣實甘心,朝廷亦豈無懲勵之道乎?臣受任二年,未有一事可記,拂民誤事之罪,狼藉於白簡,何以復齒於維新之朝,亦何以復臨於怨苦之民乎?應罷而不罷,又不免淹留帶職,則臣之狼狽,雖不足言,而其於天地間萬類得所之義,何哉?臣不敢等待推緘,冒昧陳情者,此也。本府之事,非不欲避人耳目,而今者露章,亦可有臣情勢之不得不爾也。伏乞聖慈特加矜察,缺三字鐫削職名,以正臣罪,以謝人言,不勝幸甚。臣無任悶蹙祈懇之至,謹昧死以聞。答曰,省疏具悉卿懇。其間曲折,予缺六字意非偶然,卿其安心勿辭,勿爲人言所動,缺三字察職。以上燼餘
上在慶德宮。停常參·經筵。
大政。
藥房都提調李景奭,提調尹絳,行右承旨金壽恒啓曰,伏未審夜來,慈殿症候,若何?聖候亦復,何如?慈殿汗氣止否及昨今起居詳知,然後可與醫官等,議定所進之藥,臣等不任憂慮,敢來問安,竝此仰稟。答曰,知道。慈殿症候,與昨無異,而自昨夕微有熱候矣。
藥房再啓曰,伏承下敎,慈殿症候,與昨無異,而自昨夕微有熱候,臣等卽與柳後聖等諸醫官商議,則汗後有微熱,加天門冬一錢,浮小麥五分,加減涼膈散三貼,進用宜當,而亦復觀勢,進御三貼之前,如得奏效,三貼不必盡用云。二貼姑先劑入之意,敢啓。答曰,知道。養血淸火湯停止後,似有煩熱之候,無乃不服此藥之致耶?更爲商議以啓。
藥房三啓曰,伏承下敎,卽又商議於諸醫官等,則以爲,汗解之後,胸膈煩悶,則用加減涼膈散,例也,亦可以收汗氣云。今聞下敎之意,此藥似爲當劑,且明日議藥時,亦以養血淸火湯用否相議,而群意皆慮其徑遽,故不敢以此聞也。姑進加減涼膈散二貼後,更爲議定,何如?答曰,知道。
趙珩啓曰,兵批政廳,兵房承旨,當爲進去,而左副承旨吳挺緯,換爲兵房缺未下批之故,不得進去,何以爲之?敢稟。傳曰,兵房承旨,仍爲進去。
李殷相,以都摠府言,啓曰,副摠管呂爾載,戶曹坐起,進去晝仕,請出標信。傳曰,知道。
黃海監司姜瑜辭職上疏,傳于趙胤錫曰,勿辭察職事,回諭。
監司金汝鈺,被斥於宗親府,狀啓,傳于趙胤錫曰,勿辭察職事,回諭。
左副承旨吳挺緯,□州地掃墳呈辭,傳于趙胤錫曰,給由馬。
吳挺緯,以備邊司言啓曰,新除授長湍府使南斗柄,卽忠臣南以興之子也。其於接待淸人,有所難便,不可爲直路守令,令該曹卽爲改差,以他無故之人,擇送,何如?傳曰,允。
又以左邊捕盜廳言啓曰,承旨典獄署摘奸書啓,各司罪人中,興點等,仰體聖上欽恤之敎,卽爲放送,其餘囚人,各有所犯輕重,令各該司速爲處決,俾無滯獄之患事。傳曰,知道。令各衙門速爲處決,俾無滯獄之意,申明分付事,傳敎矣。本廳所囚賊女所偸物件,多有未及現出之物,趁卽推尋之意,敢啓。傳曰,知道。
吏批,判書宋浚吉進,參判李一相進,參議趙復陽進,都承旨趙珩進。
吏批啓曰,長湍府使,今當差出,而擬望之人乏少,禁軍將中瓜期將滿之人,竝擬,何如?傳曰,允。
又啓曰,宗簿寺直長,例兼宗學之任,從前必以生進擇差,而今此大政時,以仕滿次第,不可移易之故,直長李惟新,非生進而擬差矣。積仕之人,不可遞改,本品中,以生進人相換,何如?傳曰,允。
又啓曰,宗親府典籤洪茂業,旣已仕滿,當於本品中相換,而本職係是應減之官,減下後,不出其代之意,敢啓。傳曰,允。
又啓曰,右通禮金玉鉉,呈狀于政廳曰,九十歲老父,猝得重病,氣息奄奄,莫保朝夕,以此情勢,萬無供職之望,斯速處置云。金玉鉉改差,何如?傳曰,允。
又啓曰,崇義殿守王昆鳥今斗八十歲,己經實職四品,缺四字何如。傳曰,允。
吳挺緯啓曰,注書權斗樞,新除授注書鄭載海,與春秋館堂上,俱有相避,不得行公,假注書金錫之,使之仍爲察任,他假注書一人加出,使之察任,何如?傳曰,允。
假注書望。
趙缺名□□□□□·郭世翼。
吏批啓曰,頃日敬慕殿參奉差出時,以姓名韓晉明者,擬望受點矣。今此其家世有累,不合於魂殿齋郞之任云。韓晉明汰去,何如。傳曰,允。
以劉瑗爲造紙別提,李後老爲長興庫直長,蔡時欽爲司饔主簿,韓明遠爲工曹正郞,睦兼善爲副修撰,禹敬錫爲校書校理,李之翼爲兵曹正郞,崔浣爲兵曹佐郞,李惟明爲禮曹正郞,權道經爲南部主簿,朴由淵爲工曹正郞,鄭載海爲注書,李海寬爲掌樂直長,李鏶爲刑曹佐郞,黃道宏爲咸鏡都事,許珽爲兼春秋,姜汝㦿爲兼春秋,呂榮徵爲典籍,四館去官睦履善爲繕工監役,呂榮徵爲監察,河呈道爲光州敎授,鄭瀷爲西原敎授,李之屛爲驪州敎授,鄭庥爲公州敎授,吳始壽爲忠洪道京試官,金萬基爲全羅道京試官,李垕爲平安道京試官,趙龜錫爲咸鏡道京試官,鄭元徵爲司贍主簿,都愼與爲禮曹正郞,李希英爲尙瑞直長,安後說爲慶尙道京試官,成以性爲副校理,權格爲正言,蔡正後爲軍資主簿,李時省爲右通禮,李克明爲引儀,卞榥爲兵曹佐郞,韓景信·崔世憲,今加嘉善,金承男·金㤲·康郁,今加通政,李延年爲執義,朴齊遠爲濟用奉事,李榓爲尙瑞副直長,朴尙賢爲引儀,金始鳴爲司圃別提,李奎齡爲兼參軍,尹弼殷爲刑曹正郞,宋之濂爲典牲主簿,柳浩然爲金浦郡守,姜汝㦿爲禮曹佐郞,崔繼雄爲司僕主簿,沈之涵爲繕工假監役,李後漢爲長湍府使,李堥爲刑曹佐郞,李厚蒔爲氷庫別檢,金大先爲歸厚別提,韓聖輔爲氷庫別檢,許纘爲瓦署別提,趙龜錫爲檢詳,韓得良爲奉常主簿,朴泰徵爲敦寧參奉,趙威鳳爲典設別檢,南九萬爲直講,權惕爲社稷參奉,徐晉履爲義禁府都事,成琢爲禮賓參奉,尹世衡爲顯陵參奉,權諿爲高山察訪,南天澤爲魚川察訪,韓時重爲司議,李重輝爲尙衣直長,宋斗文爲直講,李德耉爲監察,李順男爲典籍,李光迪爲禮曹佐郞,尹趾美爲戶曹佐郞,許珽爲兼春秋,姜汝㦿爲兼春秋,李爲繕工副奉事,禹濟博爲典獄主簿,李端相爲副應敎,趙龜錫爲舍人,盧景命爲繕工監役,李鼎基爲司僕主簿,李之馧爲兼春秋,慶㝡爲兼春秋,李稕爲司饔直長,李繶爲司評,權順元爲繕工監役,李時顯爲司饔參奉,金自鍵爲氷庫別提,李夏爲注書,李鳴夏爲內贍直長,李會源爲直講,尹抃爲宗廟奉事,崔山峻爲司圃別提。宗簿直長李惟新,司贍直長李興稷相換,李元龜爲厚陵參奉,韓汝海爲禧陵參奉,朱震楨爲典籍,李克誠爲典籍,金弘一爲典籍,洪璡爲司贍奉事,李守恒爲典籍,崔碩英爲昌陵參奉,宋奎禎〈爲〉司宰參奉,金楦爲慶安察訪。
兵批,判書鄭致和進,參判南老星進,參議李弘淵進,參知李慶徽進,行左承旨李正英進。
以李晩榮爲訓鍊判官,朴東益爲武兼,朴晟爲宣傳官,洪汝濟爲部將,邊寯爲部將,黃應欽爲守門將,李汝欽爲馬島萬戶,河永溫爲金河島萬戶,金應祺爲防垣萬戶,金宗連爲楸坡萬戶,陳景龍爲豐德浦召募別將,宋國亨爲金烏山城召募別將,曺無敵爲都摠經歷,任之翰爲部將,吳大仁爲自作仇非權管,金吉爲雙靑權管,李大吉爲吾村權管,吳承漢爲甲巖權管,洪汝源爲吾老梁權管,柳德賢爲斜下北權管,尹垓爲忠壯衛將,金元瑞爲訓鍊僉正,金世鳴爲部將,禹汝度爲宣傳官,邊允祚爲守門將,丁尙後爲武兼,李錫祚爲武兼,李墀爲都摠都事,申守過爲部將,李萬雄爲副護軍,金應祖爲副護軍,李堥爲副司果,申景轅爲副護軍。
韓相爲右邊捕盜從事官。
吳挺緯啓曰,諫院,以課官張炫肅拜時,兵曹郞官,誤爲傳批之失,論啓請罷,姑先推考事命下,而二十二日移御後,臨昏來傳停啓之言云,而紛擾之中,缺四字該使又不記課,推考傳旨。缺八字傳曰,知道。
備忘記,傳于李正英曰,禮曹判書洪命夏,明朝命招。
趙胤錫,以禮曹言啓曰,來庚子式年諸科初試覆試之日,旣已啓下,而但初試覆試之間,以當初擇日觀之,則未滿一朔,遠道士子初試參榜者,勢難及期上來,諸科覆試,次次差退,令日官更爲擇日,原啓目中,改付標以入之意,敢啓。傳曰,知道。
吳挺緯,以刑曹言啓曰,本曹應行公事,臣等相議擧行,而至於稍涉緊重之事,有難擅斷,待判書出仕後,覆啓定奪之意,敢啓。傳曰,知道。
金壽恒,以吏曹言啓曰,來正月初一日,行宗廟以下各陵殿正朝祭十七處,初九日,行魂殿宗廟敬慕殿,寧陵春享大祭,缺二字初一日四更頭,相値獻官以下許多祭官,除公頉缺四字無推移塡差之路,不得已依前例,禁府刑曹堂上,宗室堂上,內三廳衛將武臣兼宣傳官,常時以爲差祭之員,竝爲通融塡差之意,敢啓。傳曰,知道。
注書鄭載海疏曰,伏以臣,庸陋缺四字肖似,而今茲新命,實出分外,臣誠惶感,不知所措也。注書之職,例兼春秋館記事官,而臣之伯父,方爲本館領事,其在常規,不可仍帶,伏乞聖明,亟許遞臣職名,不勝幸甚。無任屛營祈懇之至,謹昧死以聞。啓下吏曹。
粘目,鄭載海,與領事有相避是如,陳疏乞遞是白置,事當依法遞改,鄭載海改差,何如?啓依允。
注書權斗樞疏曰,伏以注書之職,兼帶春秋館記事官,故曾前注書之與春秋館堂上,有相避者,例爲遞改矣。新除授知春秋館事洪命夏,卽臣之妻同姓三寸叔母夫也。法有相避,在下當遞,伏願聖明,亟許遞改臣職名,不勝幸甚。臣無任惶悚戰灼之至,謹昧死以聞。啓下吏曹。
粘目,權斗樞,以與知春秋館事洪命夏,妻同姓三寸叔母夫,法有相避,在下當遞是如,陳疏乞遞是白置,相避之法,在下當遞,權斗樞改差,何如?啓依允。
禮曹參判李應蓍疏曰,伏以臣,慙懼罔措,瀝血哀籲,非止一再,而不徒未蒙矜諒,至以特命仍授,意有所在爲敎,臣缺三字踧踖隕越,若無所容。凡國家施賞之典,必遵古規,乃所以重名器也。今臣新授之資,實是分不當得者,不當得而得之,不當施而施之,則僭賞之名,虛受之誚,烏得免乎?臣之受人嗤點,固不足恤而古規之漸壞,名器之漸輕,豈非聖朝之所可戒者也?四方之聞臣新被恩典者,必將曰某也,無勞而陞秩,冒居而不讓,僭賞甚矣,虛受極矣。莫不誹議朝政,笑罵臣身,此臣之所以冒死瀆擾,終不能自止者也。臣之一向力請,實出於片片赤心,而聖明視爲游辭飾讓,久不垂察,此豈聖人推誠體下之道哉?伏乞天地父母,俯諒危懇,亟收賞加之命,使臣得安鷦鷯之分,俾免狼狽之患,則臣不勝千萬幸甚。臣無任惶恐屛營祈懇之至,謹昧死以聞。答曰,省疏具悉卿懇。卿其勿辭,從速察職。
右議政鄭維城疏曰,伏以臣,近緣朝家多事,身係劇務,不敢乞暇歸省先墓,今已久矣。燕京之行,適當臥痛罔極之日,亦不得省掃,人子情理,不堪追遠感慕之懷,冒昧呈單,濫蒙恩暇,已極惶感。至於給馬奠床備給之命,出於常格外,曠世異數,賁及泉途,榮極幽明,只自感泣。第念客行纔還,畿過事多,若於此時,緣臣私事,致有一分貽弊之端,則臣心悚慄,揆分何安?伏乞聖明,諒此情勢,特令還收恩命,以安微分,不勝幸甚。取進止。答曰,省疏具悉卿懇。自有古規,何用辭爲?安心勿辭焉。
左承旨吳挺緯疏曰,伏以臣,猥冒危迫之懇,仰瀆宸嚴之下,雖出於人子感時之至情,僭越之誅,自知難宦,不圖天地父母仁覆之盛德,許以恩暇,聖上體下之仁,藹然於斯,臣誠惶越,不至攸措。至於給馬之命,實出格外,臣是何人,有此異數,驚遑踧踖,感愴交頤,缺六字兄弟三人,受恩三朝,過蒙寵遇。噫,缺六字洪造,母子兄弟,尋常感攢,缺四字新服之初,猥被恩私,又至於此,不稱之服,匪榮而災,環顧臣身,決難承當,不得不瀝血更籲於聖明,臣罪到此,益無所逃矣。伏乞聖明,還收給馬之命,以重事體,以安微分,不勝幸甚,謹昧死以聞。答曰,省疏具悉。爾其勿辭歸掃。
兵曹參知權諰疏曰,伏以爵命,人君之大柄,書曰,敷奏以言,明試以功,車服以庸,故未有明試之功,見成之德,君不可以濫授,臣不可以冒受也。臣受恩三朝,猥蒙寵奬,十年于茲,臣感奮激昻,恒自勉勵,期必毋負聖主之過知也,而陋質未化,至今猶初,臣誠自知,臣不過斗筲之才耳。有何已試之功,可見之缺三字崇秩之新命哉?缺一行餘不得不再陳微懇,瀆籲天門,伏乞殿下,特將成命,俾安微分,以養廉恥,以重名器,不勝幸甚。臣無任祈懇惶恐屛營之至,謹昧死以聞。答曰,省疏具悉卿懇。予意已諭,何用多誥?安心勿辭,從速察職,以副至望。
大司憲金南重疏曰,伏以臣,不得省墓,今至累年,私情所迫,冒昧呈單,旣蒙恩暇,又叨給馬之命,臣誠惶感,有淚自零,第伏念當此畿驛凋瘵之日,纔經客使,休息未久,私行乘馹,心甚不安,雖是一日之程,豈無其弊?伏乞聖明,諒臣不敢當之懇,還收成命,以安微分,不勝幸甚。臣無任兢惶隕越之至,謹昧死以聞。答曰,省疏具悉卿懇。卿其安心勿辭,歸掃。
禮曹參議李慶億疏曰,伏以頃者,司僕寺僉正柳頲,以其所後子命傳,有狂易之疾,全昧人道,後嗣缺二字請改以從兄柳䪷子命雄立後事,呈上言,啓下本曹,而回啓文字,生於臣手,臣之妄意以爲,國家所以許人繼後者,乃爲續後嗣,以承體禮也,而旣有廢疾,嗣續難望,則雖謂之無子,可也,旣謂之無子,而徒持一切之法,絶其改繼之路,以廢人之嗣,揆諸法意,恐或不然。且其前事未遠,旣有可據,故引例稟裁,果蒙施行矣。及見晉川君柳䪷疏辭,則其所謂未曾許諾,徑達天聽,及命傳未病前,娶婦生女等曲折,都是當初柳頲上言中所不擧論者,臣固已不勝驚訝焉。繼而本曹回啓,反案請寢,政院封駮,辭甚峻截,臣於此,益不勝瞿然之至,緣臣見識昏謬,未察典例,致有今日反汗之擧,臣之罪戾,至此而無所逃矣。伏乞聖明,亟賜鐫罷臣職,以正臣罪,不勝幸甚。臣無任震懼隕越之至,謹昧死以聞。答曰,省疏具悉。爾其勿辭察職。
黃海道生員吳復延等疏曰,伏以缺一行餘文廟事,敢申宿昔尊慕之誠,以冀國家崇報之典,而微忱徒切,天聽愈邈,乃復以更勿瀆擾爲敎,夫殿下之於斯典,以爲至重,而每示疑難之意,而臣等以其禮之至重也。猶欲亟施於二臣,以明尙德而重道,殿下之於斯典,以爲先朝之所未許,而每有謙愼之旨,而臣等以其先朝之所未許也,尤欲夬擧於今日,以明繼志而光前,臣等非不知言有所枘鑿,事有所拂難,而有以傷聖明恢廓之聽。然而儒術之顯晦,實關國家隆替,師道興廢,足占士氣之盛衰,則臣等今日之此請,蓋亦有不可得以已者,夫豈徒喜爲虛聒,而以自取瀆擾缺三字嗚呼,斯二臣之歿,今或已七十有餘年,或已六十有餘年,其所以立乎本朝,施之當日者,雖已時移事遷,無復遺存,而若其邃識明見,力踐躬行,精詣深造之業,繼往缺三字功,則尙有遺書,足以考信,凡其所論著講說,缺三字比之於本朝五臣,蓋無所不及焉,而缺五字上而校之於有宋洛閩諸子,蓋實與之缺四字有間發其所未發,而益明其歸趣者矣。雖其偏邦之國,末學後生,皆得有所質,以爲明爲之龜燭,得有所據,以爲造道之階級,其功尤偉,其效尤烈,則此又非臣等之臆說,一人之私見,實先輩之所已論,而國中之所共稱者也。嗚呼,若求東方之眞儒,舍此兩臣而其誰?欲奬儒先之功德,不擧從享而奚以?然而叩閽連章,徒爲塵瀆之歸,踰旬閱朔,終成遷就之資,縟儀靡行,士氣空沮,則今日之儒術,若可以復明,而唯將日晦而已,今日之師道,若可以復立,而唯將日廢而已。言之至此,不覺慨涕之無從也。且殿下每諭臣等以退修學業,臣等亦豈不知修業之爲可也?然而斯典之擧,不擧實係缺二行餘臣等竊恐尊賢之義不明,報祀之典終闕,則國中之士,皆將蠢蠢而行,貿貿其趨,倀倀然失其所依歸,而徒事於紙上之糟粕者,亦奚益於進修哉?臣等或居儒先所居之鄕,或隣儒先講道之所,其俛仰餘風,景想遺烈,蓋亦久矣。茲於新化之初,佇看殷禮之擧,竊不勝區區慕賢之心,不遠千里而至,乞伸一言而歸,伏乞聖明,亟賜收省,夬降兪音,以快輿心,臣等不勝瞻天仰聖懇祈切祝之至,謹昧死以聞。答曰,勿煩。
禮曹判書洪命夏箚曰,伏以日者,儐接之命,至出於起廢,臣於是持重患眩麻,如在舟車中,而感激洪私,不敢憚勞,輿疾逆返,証勢轉劇,復命之後,適値移御之擧,義缺三字黽勉奔走。昨以諸司殿最磨勘,終日坐衙,觸寒添傷,扶曳歸家,殆不省事,委頓床席,達夜呻痛,以此所患,非但決難供職,至於宿衛重地,伏不可久曠。伏乞聖慈,俯諒微懇,特憐危喘,將臣本職及兼帶,亟賜遞免,以便公私,不勝幸甚,且念臣於奉命去來之際,耳目所及,欲陳民事,多矣。賤疾如此,登對未易,取將數件事,仰煩天聽,惟聖明垂察焉。兩西饑荒,今年尤甚,而山郡則全無所穫,客行經過,民力已盡,以平安一道言之,江邊七邑民卒,方在絶火中,關北流民,湊聚於陽孟之間,主客俱困,生理頓絶,至有傳留其稚兒於主家缺二行一體波及,亟令本道,行會列邑,錄其名數,啓于朝,除出餉耗,計口白給,俾無顚連之患,不容少緩也。海西之民,百役叢集,比關西不啻倍蓰,元田稅收米之外,又有五斗之稅,此則他道所無之役也。關西則旣蒙減賦澤,而海西則一樣饑荒,獨無寬舒之政,此特朝家未及聞知而然也。五斗之稅,從民願蠲減,則國家經費難繼,依前督捧,則飢民決難支保,臣之愚意,以本道沿海沿江管餉及監營會付之米,計其各邑應納之數,令各邑趁春和,船運于京倉,而待秋成,徵其五斗之稅,以克其貸用之數,則國無稅縮之患,民有受惠之喜,於公於私,實爲兩便。至於稅豆,亦當依此變通,而度支事勢,臣民弊有不可殫記,而此其最急者,茲敢略陳梗槪,以竢裁擇。臣又以兩西人心觀之,則缺二字不淑,日甚一日,將不可收拾,而自聞嗣服之初,軫念民事,凡所施爲,動合人心,無不感悅,而大有望於聖朝仁民之政,一此不懈,則其於固本之道,庶幾可爲,而第臣之所憂者,尤有大於此者,夫何旬月之間,變怪稠疊,浮議扇動,氣象之不佳,一至於此哉。左參贊宋時烈,受先朝不世之遇,其所欲報之於殿下者,不但其心可質神明,朝野之屬望切矣,不幸流言,出於何處,而蒼皇去國,聖明至誠勸留,終不回心,不惟聖心之缺然,中外聽聞之駭惑,當復如何哉?時烈退去也,臣未及還朝,雖未知流言之如何,而近頗得其僞說,則時烈聞不測之言,流入宮中,驚遑決退云。流言之果入與否,惟聖明知之,萬無此事,而中間做出,互相揚播,則此固兇人,驅逐儒賢,搆禍縉紳,而至於聖明,亦受誣也。言念及此,不覺心骨俱寒。噫,聖明之待時烈,誠禮備盡,夐出前古,而時烈遽爲流言,缺二行辨虛實,益篤誠禮,期於召還,則可以阻折兇謀,鎭靜朝著,惟聖明深加意焉。今此流言,係國存亡,不避僭越,妄陳所懷,臣無任惶恐戰灼之至。取進止。答曰,省疏具悉。西路民事,卿若不言,予何以知之?當令該曹議處,而末端之事,不勝驚駭,當面議焉。卿其安心勿辭,從速察職。以上燼餘
上在昌德宮。停常參·經筵。
藥房都提調李景奭,提調尹絳,右承旨金壽恒啓曰,伏未審夜來,慈殿症候,與昨何如?昨進加減涼膈散後,煩悶微熱之候有減否?詳悉然後,方可更議前藥之仍進,或用他藥矣。向承無所患之敎,而宅憂侍疾之中,連有大政酬應之勞,當此寒苦,不瑕有傷,臣等無任憂慮,敢來問安,竝此仰稟。答曰,知道。慈殿症候,言于醫官。
藥房,大王大妃殿·大妃殿·中殿問安。答曰,知道。
藥房再啓曰,得聞醫女傳說之言,卽又伏聞醫官等所傳之下敎,慈殿熱候,昨日再發,再進牛黃止歇之後,夕進加減涼膈散,夜間及朝來,別無煩悶之候云。與柳後聖等諸醫官商議,則以爲,涼膈散之先用,乃爲外感也。熱時用牛黃而見歇,則似是本來熱候,凉膈散不可加進,養血淸火湯三貼,姑先進御宜當云。依此劑入,何如?且潤下丸,有申敎云,此亦詳問,則丸藥方當劑進,便是治痰之良方,他丸藥不宜疊進云,敢啓。答曰,依啓。
吳挺緯,以都摠府言,啓曰,副摠管呂爾載,戶曹坐起,進去晝仕,請出標信。傳曰,知道。
吳挺緯啓曰,新除授注書李夏,與春秋館堂上有相避,不得行公,假注書差出,使之察任,何如?傳曰,允。
假注書望。
郭世翼·金·權讓。
備忘記,傳于趙胤錫曰,領相命招。
又傳于趙胤錫曰,戶曹判書許積,漢城判尹李時昉,一體命招。
趙胤錫啓曰,右議政來詣請對矣。傳曰,引見。
又啓曰,領議政·判尹李時昉,戶曹判書許積,禮曹判書洪命夏,命招來詣矣。傳曰,引見。
持平閔光熽,呂聖齊啓曰,臣等卽見西部參奉許堉元情,則費辭修飾,無所不至,其所發明之言,雖不足相較,臣等所聞,亦非泛然風聞之比,安敢受其攻斥而默然而已乎?今番新出之路,若曰宣廟朝擧動時正路,則在前魂殿奉安時及椒井擧動時,何以不由此正路乎?若曰不可奉神輦於川邊,則前日兩度擧動時,亦何以由此路乎?一洞之人,皆言其創出新路之不可,渠何敢托以久遠之事,反以爲正路乎?毋論士夫與常漢家,侵占御路則自當毁撤。許稑家之毁不毁,非所當論,而執此爲言,以爲自明之地,可謂欲掩而反露也。且道路修治,自有該部,則中使不當指揮於其間,雖有云云,尤不當曲從其言缺二行遞斥臣等之職。答曰,勿辭。
趙胤〈錫〉啓曰,工曹判書閔應亨,來詣請對矣。傳曰,引見。
備忘記,傳于吳挺緯曰,中使,乃至微內官也,朝家不必禮也,若謂之中使,是奉君命而行也。頃者工曹參判李時楳,雖欲蔑視內官,其於奉君命亦然乎,旣不得避,則中使雖妄施笞罰,蔑君命之典,亦在於時楳,而罷職中使,以懲內官橫習,可也,而不治蔑君命之人,何哉?近來待其論蔑君命者,已過旬日,而尙無彈劾之擧,是何公於內官,而不公於朝官乎?工曹參判李時楳,蔑視君命,指嗾臺諫之罪,不可不治,先罷後推,以警無識者及不公之習。
政院啓曰,臣等伏見備忘記,以工曹參判李時楳,不避中使之故,有先罷後推之命,而至以蔑視君命,指嗾臺官爲敎,李時楳果有不避中使之事,則誠有所失,而若謂之蔑視君命,則恐非其本情也。至於臺官之論罷內官,初出於矯其橫恣之習,豈有聽其指嗾,而爲時楳之地哉?今此聖敎,近於抑勒,殊非優容臺閣之道,大聖人辭氣之間,恐有欠於和平,當此新化之日,樞機之發,尤不可以不愼也。臣等忝在近密,旣有區區所懷,敢此仰達。傳曰,然則臺諫雖有不公之事,任其所爲而不言乎?欲治蔑視君父之罪,則爾等依臺諫而救護蔑君者之罪,謂君抑勒,何也?
政院啓曰,傳曰,今此啓辭,先出意者,何承旨耶?卽卽回啓事,命下矣。臣等四人,同在廳中,合辭相議,構草以啓,初無先出意者矣,敢啓。傳曰,噫。何不誠至此哉?必有先言而後,四人同議,何不直對乎?誠歎也。
政院啓曰,卽伏承聖批,以依臺諫而救護蔑君者之罪,謂君抑勒何也爲敎,臣等不勝驚惶震慄之至,李時楳之不避中使,誠有所失。臣等豈敢依藉臺諫,以爲營救之地哉?只以指嗾臺諫之敎,有欠於優容缺四字故益所懷不得不達,而缺一行餘是喉舌,隨事稟達,固其任也,而廳坐之時,同議搆草,則豈有先後之別乎?殿下遽降情外之敎,至有詰問之擧,無非臣等不能見信於君父之致,將何顔面,忝居咫尺之列乎?無任惶恐慙靦之至,伏地待罪。傳曰,無非見輕於卿等而然也。何必待罪乎?勿待罪。
行右承旨金壽恒,右副承旨李殷相疏曰,伏以臣等,俱以無似,待罪近密,尸素度日,觸事憒憒,臣等之罪,固已自知,及其區區一念,則只欲納君父於無過之地,而妄陳一說,遽承情外之敎,惶悚之極,不敢晏然,伏地隕越,恭俟譴罰而已。伏見聖批嚴峻,又加一節,至以見輕,卿等爲敎,臣等相顧震慄,直欲鑽地以入而不可得也。爲人臣輕君父,是何等大罪,而當此新化之日,不自覺其身陷不測之地,臣等負此罪名,何敢一刻抗顔於咫尺之列乎?伏乞聖慈,亟命鐫削臣等之職,仍治臣等之罪,以爲人臣之戒,不勝幸甚。臣等無任戰灼竢罪之至,謹昧死以聞。答曰,省疏具悉,卿等勿失,勿辭,從速察職,亦勿待罪。
左副承旨吳挺緯,同副承旨趙胤錫疏曰,伏以臣等,俱以無似,忝叨近密,欲效有懷必達之忠,而辭不達意,誠未格天,嚴旨之下,加於一節,臣等聚首驚惶,罔知攸措。臣子之輕君父,是何等大罪,而承此不忍聞之敎,直欲鑽地以入而不可得也。惟當與同僚,偕出闕門之外,以竢斧鉞之誅,而喉舌重地,不敢盡曠,縮伏直所,益增惶悚。伏乞聖明,亟削臣等之職,仍治臣等之罪,臣等無任戰灼竢罪之至,謹昧死以聞。答曰,省疏具悉。爾等無失,勿辭,從速察職,亦勿待罪。
益平尉洪得箕疏曰,伏以頃日左贊宋時烈之出去也,同朝之人,所共缺然,而及聞宋時烈前啓之言,莫不驚駭。意以爲不吉之人,中間造此說,缺二行其言藉藉,闕內人,以此傳於宋時烈,亦以此投疏出去云,臣不勝錯愕,直欲自刎而死也。自古儒賢之不得自安於朝廷者何限,未有如今日流言之罔極,臣不必有所陳辨,有同自明者然,而浮薄之輩,互相傳說,至於宋時烈,終不能解惑,則臣不亦困且痛哉?設使臣有一毫入告之言,則此非外人之所可知,惟獨殿下知之,而其言藉藉於闕內,則出入宮禁之人,孰不聞之乎?臣自幼稚時,偏荷先王不世之恩,朝夕入侍於左右,而雖尋常之言,事涉朝家,則不敢發於前,殿下之所嘗知者,今反以讒賢得名於世,豈獨臣何面於天地之間?抑亦殿下之羞也。使罔極之言,忍加於臣身,無非臣平日行己無狀之致,爲今之計,莫如斂迹滅影,枯死於郊關之外,以謝人言。伏乞天地父母,察臣危迫之懇,諒臣悶蹙之情,亟罷臣職名,俾不得更齒於朝班,公私幸甚。無任震慴〈?〉罪之至,謹昧以聞。答曰,省疏具悉。噫。世俗浮薄,奸人做出罔極之凶言,左參贊至於以此而決歸,予之心事,不能剖見,此間鬱悶,何足量哉?直欲逃世事而不知也。卿何又爲流言所動,有此陳疏之擧乎?指卿言此者,亦奸人,欲推諉於卿之計,卿雖不安,何至於投疏,有若爭辨者然乎?安心勿辭,入來察職。
上御興政堂。引見入侍,領議政鄭太和,右議政鄭維城,判尹李時昉,戶曹判書許積,禮曹判書洪命夏,工曹判書閔應亨,同副承旨趙胤錫,假注書金錫之,兼春秋許珽,記事官鄭重徽。領議政鄭太和所啓,移御之後,慈殿症候,何如,而連日侍藥之餘,聖候亦復,何如?上曰,予則別無大段所傷,而慈殿頃有感冒之候矣,今則稍似減歇矣。右議政鄭維城所啓,慈殿從權之請,廷臣不敢仰達,而自上善爲開陳,期於回聽,何如?領議政鄭太和曰,非但群下之情如此,聖上憂慮之誠,當復何如?且歲改之後,庶有回聽之望,請自內某條變通幸甚。丸藥今方進御乎?上謂禮曹判書洪命夏曰,見卿箚辭,不勝驚駭。至以駙馬爲執言之地,尤極痛駭矣。洪命夏曰,臣往來西路之日,缺二行以爲流言之行於外矣。今聞流言入於宮中,故宋時烈聞此言,而顚倒出去云,不勝驚怪矣。上曰,若使流言入於內,而予以此明言于時烈,則流言之不信,彼必釋然於此矣。鄭太和曰,聖敎至當矣。上曰,若果有以此言言於予,則可知其言根之出處,而無處可問,奈何?洪命夏曰,若究言根之出處,則似非聖世之美事矣。鄭維城曰,自上明降聖旨,使承旨代言,措語之間,極其懇到,以示特異之典,則流言自不得行矣。鄭太和曰,此則惟在聖上處置之如何耳,非群下之有所云云矣。鄭維城曰,今此流言之做出,實非國家之小變矣。上曰,若入於宮中而云爾,則猶或然矣,曾是慮外,而有此浮浪之說,甚可怪也。鄭太和曰,豈意今日,有此所不可道之人變乎?上曰,此言必非微賤者之做出,指以駙馬入讒於內,缺二字某樣兇人,推諉虛無,欲掩其言端,而反做此言矣。鄭太和曰,今此浮言,於聖上受誣,亦多矣。更加敦諭,期致上來至當矣。判尹李時昉曰,領相之言,極可矣。上曰,前日宋三宰引見時,初無決去之意,數日之內,遽爾出去,必有所以,心甚缺然。今若下諭,而其肯上來,則幸何可言乎?領議政鄭太和所啓,京試官趙龜錫之咸鏡道,金萬基之全南道,吳始壽之忠洪道,自求差往之說,傳播已久,及見政目,一如人言,揆以政體,不當如此,請竝改差。上曰,依爲之。又所啓,一年歲幣所用黃金一百兩,貿得於北京,而近年彼中,以此爲禁物,此非本國之産,終有難繼之患,黃金許貿咨文撰出,付諸前頭使行,使之觀勢圖之,何如?傳曰,依爲之。又所啓,咸鏡北道開市完畢後,缺二行餘第念不探彼中事情,徑呈此咨,或有生梗之端,循例畢市,咨文及措辭咨文,竝爲持去,到彼之後,使臣觀勢周旋,方合事宜,以此意該院及使臣處,竝爲分付,何如?上曰,依爲之。又所啓,自先朝,以國族爲使臣入送之時,例以禮物付送於把將等處,彼雖不受,在我之道,今難遽廢,因譯官輩聞之,頃者李一善之來,亦言把將及禮部戶部兩尙書處當送云云。今此益平尉之行,何以爲之?上曰,令該曹考例備送。又所啓,都目大政,惟以遷轉爲務,凡差除邊倅,不暇顧其私情,而今聞新除授理山郡守申謹,父母之年,俱垂八十,而在於嶺南仁同云。理山非武夫厭避之地,此則孝履之下,合有變通矣。上曰,改差,可也。右議政鄭維城所啓,當此新化之日,宜以廉潔之行,以勵朝臣,而新除授潭陽府使柳慶昌,雖未知其有過人之才,一生以淸謹自持,此亦可取處也。所當有優異之典,而纔自安邊遞來,年老之人,又除外任,雖因先朝更除外任之敎,而此則未爲解由之前,欲爲調用之意也,似當有變通之擧矣。上曰,然則換授近邑守令,可也。判尹李時昉所啓,敬慕殿祭肉生獐,自明年正月爲始,湖西一年所封,乃是十二口,而遠路上納,多費日數,未免求貿於京中,其價刀蹬,一口之價,多至木綿七八十疋,依京畿菜納進上例,自本廳給價封進,以除遠道封進之弊,何如?領議政鄭太和曰,此是祭享所供之納,缺四字令應封之官,上送價木,以爲自本廳給價缺二行餘今年歲前,當爲頒布,而曾於領議政鄭太和榻前所啓,有五家統詳定節目後啓稟之敎,故至今不得擧行矣。臣取考戶籍事目,則依大典及先朝受敎磨鍊節目,極其詳悉,今若申明事目,着實擧行,則五家統之規,亦在其中,何以爲之?鄭太和曰,五家作統事,曾已定奪,而厥後因朴俊一請行號牌之上疏,仍議五家統之事,則備局諸臣,皆以爲當此凶歲,不但號牌之難行,五家作統,亦難擧行云。故其回啓中,亦及五家統難行之意矣。試問於入侍諸臣,何如?上曰,諸卿之意,如何?判尹李時昉·戶曹判書許積·禮曹判書洪命夏·工曹判書閔應亨等曰,今年凶荒,諸道同然,居民流散,不定厥居,五家作統,實非其時,明年則只行式年戶籍,五家統,稍待年豐,勿拘式年擧行,宜當矣。上曰,然則戶籍事目,依前磨鍊,五家作統一事,姑勿擧行,可也。戶曹判書許積所啓,前日自備局移送咸鏡監司蠲役狀啓,緣臣病未行公,久不回啓矣。今與大臣入侍,以本道各項貢物物種逐條稟定,何如?上曰,依爲之。許積曰,濟用監貢蔘價則頃已量減矣。司宰監大口魚,奉常寺中脯,卽今所存之數,堇支一年之用,此則勢難又減矣。鄭太和曰,祭享御供元數不足之物,則雖欲減之,其勢不可得也。上曰,然則勢難減矣。許積曰,惠民署典醫監兩醫司所納通計,麝香二十六部,鹿角三封,芎藭二十八斤,此則何以爲之?鄭太和曰,外司貢物,非係御供諸上司,雖一年不得用此等藥材,有何不可?特爲限一年權減,似當矣。上曰,依爲之。許積曰,掌苑署生梨,何以爲之?鄭太和曰,缺二行餘該署亦極爲悶云。生梨,只明年四月,供上於敬慕殿,今若許令限三月用之,而四月一朔,代以他果,則應減生梨,其數亦多矣。上曰,依爲之。許積曰,尙衣院貢物,亦有可減者矣。鄭太和曰,其中紅花五十五斤,雉羽三百介,則限一年權減宜當,獤皮四十八領,鼠皮五十六領,以尙衣院貢木貿用,責於本道,而其中羊毛四十三斤六兩,土豹皮二領,本道所産,京裏難貿,亦非價重之物,仍令上納,似當矣。上曰,依爲之。許積曰,繕工監納三甲所一百三十二艮,衣條所一百三十二艮,衣熟麻五十斤,工曹連條黃毛五十五條,則臣當自本曹辦備以用,限今年權減宜當。上曰,依爲之。許積曰,典牲署所納羊十三口,而本署付遺在,尙有一百餘口,此則何以爲之?上曰,遺儲旣多,則亦限一年權減。許積曰,端川稅貢銀,各年未收,多至四千七百餘兩,此是年例應納之物,似難議減,而朝廷今方軫恤飢民,或可變通乎?上曰,量減幾許,則可乎?鄭太和曰,減除一千兩,何如?上曰,依爲之。許積又所啓,禮曹判書洪命夏箚子中,咸鏡道流民之丐乞於平安道者,以管餉耗米,計口白給,俾免餓死之患云者,誠爲切實。依箚辭擧行事,分付平安監司,何如?上曰,依爲之。又所啓,洪命夏箚辭中,海西五斗米,督徵於飢民,則民不支堪,請以本道沿海沿江所在管餉巡營米,爲先上納於戶曹,五斗收米,則待明秋收捧,以充其代云。海西收米五斗,缺三字旣已蠲減,尤甚失稔之邑,更減一斗。缺二行上曰,依爲之。又所啓,各道次歲幣,則曾於榻前,已爲蠲減,而繼因大臣陳箚,上歲幣蠲減時,戶曹經用,有所不逮,而湖西及湖南沿海行大同之過,則雖有一二斗減捧之擧,餘米亦多,故請以其米,移用於上歲幣之價矣。頃者吏曹判書宋浚吉,以兩湖獨未蒙蠲減次歲幣,陳達於榻前,故臣與李時昉相議,則旣減次歲幣,而仍爲移用,次歲幣米於上歲幣之價,果涉不當,臣未免誤爲陳達。次歲幣則各道竝爲蠲減,上歲幣則湖西及湖南沿海行大同之過,自宣惠廳推移備納,嶺南及湖南山郡上歲幣,自本曹某條拮据措備,何如?上曰,依爲之。禮曹判書洪命夏所啓,咸鏡道飢民,流離於關西山郡,而本道亦甚凶荒,主客俱困,生理頓絶,至有傳留其稚兒於主家,事甚憐惻,故敢陳於箚子中矣。今此流民,不可不錄其名數,今本道啓聞後,除出餉耗,計口白給,待秋成還爲刷送於本鄕,而各邑若不一一錄其名數,着實賑救,則不無久居入作,流民渾雜之弊,令本道十分申飭列邑,惕念擧行之意,分付,何如?上曰,依爲之。又所啓,各道郡邑之所以成樣者,以其官屬之多也。臣往來西路時見之,則近來守令遞歸時,官吏及奴婢年未滿者,盡爲老除,至於官奴婢,任自免役,以爲要譽之地,故兩西郡邑凋弊,將不可收拾,極可寒心。自今以後,官屬之年未滿者,絶勿老除,官奴婢亦勿許免役事,分付,何如?上曰,依爲之,而已前年未滿老除者及不當免役而缺二行餘朝家以侍從之臣差遣,意非偶然,而前後察訪,未嘗留在本驛,一經制行,則輒受由上來,久不還驛,且如嶺南遠地之人,受由往來之際,人馬之弊,有不可言,似當有變通之道矣。鄭太和曰,先朝,鏡城判官,有受由往來之弊,故使不得離其任所矣。上曰,然則魚川察訪,依鏡城判官例,勿許給由。又所啓,西路饑饉特甚,至如平壤監司留駐之處,而日暮之後,則城外至近之地,亦有攘奪之患,事甚可慮。黃海道則自鳳山捕賊之後,時無火賊,而明春則難保其必不更發矣。臣聞本道監兵使之言,則鳳山郡守柳潝,捕得大倘取服者,至於九名之多,而以其一名見失之故,不得蒙賞,殊無朝家勸奬之意,所謂所失之魁一名,蓋有所以,本非本官之責,而從前守令捕賊者,數雖不多,亦且蒙嘗,而柳潝則旣捕八賊,獨無賞典,事涉不均,亦無以勸日後云矣。鄭太和曰,該曹雖以見失一名,不請論賞,其在勸懲之道,似不當無論賞之擧矣。上曰,令該曹更考前例,稟處。工曹判書閔應亨所啓,臣以先朝舊臣,樗櫟之壽,尙延于今,十年之內,再遭大戚,曾未溘然之痛,常切于中,而臣伏聞初服之政,動合繼述規模,臣將見拭目之化,反以不死,爲幸矣。一望見天表,犬馬之誠,不能自抑,狃爲請對入來矣。旣已入來缺三字所仰屋之憂,請爲陳達焉。今年飢饉之災,前古所無者也。蓋飢饉之患,出於兵火之後者,亂離之缺五字作農之致也。此則末世偸有之變缺二行餘自生,必有其由,臣請先陳致災之由,而繼以捄之之策,丙子之亂,六道瘡殘,孑遺之民,蕩無恒産,而彼中入送客使供億,出於科外,則此疊徵貢物也。然則貢案之內,當減其科外之數,而非但不減,貢物價日漸刁蹬,民安得不困乎?天人怨怒,積漸而致此災也。非但此也,都監恒食之軍,其數過多,國中民力,盡歸軍食,此亦致災之由也。蓋都監軍士,當初所定三千之外,其餘加額之數,致於六千,故戶曹一年經費,只十二萬石,而歸於軍餉者,至於八萬石矣。古者三年耕餘,一年之食,九年耕餘,三年之食,是以堯·湯之時,雖遇水旱之災,而國無捐瘠之民者,以其有畜積也。今軍餉之外,戶曹所用只四萬,而給災則亦不備數萬石,以何畜積,可以賑救乎?然則賑救之策,不可以他救,各司貢物之不緊者,竝宜裁減,而如供上紙,則尤有民弊,特許勿封,以除外方一分無弊宜當。且月課軍器,盡爲減之,而御供秀魚,旣缺二字半,則乾秀魚寸尺,亦爲裁減,他餘不緊貢物計減,則其價米之餘,不爲不多矣。恒食軍則物故本老弱,除勿出其代,而去年加抄七百名,盡爲還送本道,則恒食者頗多,其食亦可爲賑救之資,而此減去之軍,則以御營軍代定,則軍政亦少無疎漏之事矣。若因循此缺二字爲裁省賑救,不得其方,則明年飢饉,難保其必無,而國勢益至虞危矣。古語云,事不師古而能治其國者,未之有也。孟子曰,國必自伐而後人伐之,今此恒食軍,自古所無之事,而國之自伐,無大於此者矣。上曰,兩慈殿供上紙,則雖不加減,予之所用供上紙,令該曹量減,可也。又所啓,湖南大同,已有先朝成命,去秋缺三字至今未行,事甚未妥,此事詢問大臣及缺二行餘監司亦欲行於明秋矣。閔應亨曰,經國用之道,不外於內修外攘,而年飢不得保民,則內修闕,何如也?外方束伍,不得操鍊,則外攘亦廢矣。內外修攘,俱爲弛廢,何以爲國乎?外攘中舟師尤緊,而臣竊聞舟師軍政,頹廢已久,而統制使金逷,年近七十,且多疾病云,舟師少無所恃,可以知矣。臣前疏中所達李禬,淸謙字民,且多才智,若速移差統制之任,使之責勵,則南邊禦侮,必能修擧,外攘不至專廢矣。去春御史發送時,使之兼察舟師,而御史徑還之後,至今不爲更送,邊事之變者,必有非常之擧,然後可以轉危爲安,因亂爲治矣。昔周成王,遇大風之災,執書以泣,終致大猷之治,宣王,遇雲漢之災,側身修行,亦致中興之業,今殿下所遇之災,不啻大風雲漢,則飭身正事,當如何而可致中興也。今臣所陳達數三條事,皆是緊切,而殿下只減供上紙,則殊無採用之實矣。上曰,他餘所陳之事,予已悉聞,亦當徐徐斟酌減除矣。又所啓,近來邊事,雖無可憂之顯著,而天變式月斯生,罔有其極。水災,是陰冷之聚,兵火之象也。癸亥有大水之災而甲子變生,己亥亦有大水而丙子亂至,則今年水災,不但爲凶荒,而意外之憂,亦不可不慮。且魯成公元年,有無氷之災。傳曰,寒極而無氷者,常燠也,此政事舒緩,紀綱縱弛之象也。洪範曰,日蒙恒風若,當此涸陰沍寒之時,晝霧閉塞,彌月不已,則今日政治,不無弛緩,蒙昧可以知矣,亦非小憂矣。鄭維城曰,頃日大風,南山松栢,盡爲摧折,此亦變之事也。閔應亨曰,臣竊考天文書曰,政失於此,則缺二行餘漢文帝遇水旱之災,則必問於群臣缺三字災之策,宋之太宗·眞宗,皆遇旱蝗之災,亦問群臣缺二字應天以實,則此非今日龜鑑乎?殿下凡其遇災,必知其咎,益盡修省,則轉危爲安,誠不如是矣。且自古興治之君,莫不崇儉,衰亂之主,無不尙侈,而論語曰,節用而重民,然則必崇儉然後可爲節用,節用然後可謂重民,而崇儉之主,唐宋以後,僅有而無幾,故先儒稱宋仁宗之儉德曰,四十一年終始如一,此又今日之可監者也。臣得近耿光,瞻望天顔,至願已畢,死無餘恨,而臣素有聾症,今年八十有餘,衰朽已極,不能供仕,身退朝班者,亦已八年,今不可虛帶職名,伏乞遞職退去矣。上曰,此乃閑官,非劇務之地,何難仕爲?閔應亨曰,遞臣職而用臣言,何如?上曰,老臣之在朝廷,亦云幸矣。勿遞職而用其言,不亦可乎?安心勿辭察職。領議政鄭太和所啓,水原防禦使韓震琦狀啓二道,啓下備局矣。臣未及入侍之前,與諸堂上相議,則速伍軍蠲役收米減捧等事,在前亦有此言,而二南給復蠲役之擧,議者猶以爲難便,不可又施於他道,此則今缺二字之,而鳥銃下送事,則軍器所儲,皆是別造者,箇箇精好,數亦不多,訓鍊都監時存之數,倍於該守,以都監鳥銃,準其所請,下送似當,臣與提調李浣,以此通議矣。且軍器寺,有丁丑年間收拾破鳥銃,自備局移來者九十餘柄,此則送于都監,使之修粧以用,何如?上曰,依爲之。判尹李時昉所啓,南漢之事,缺五字狀啓中,自前每於登對時啓稟。缺二行餘以上燼餘
上在昌德宮。停常參·經筵。
藥房都提調領敦寧府事臣李景奭,提調判敦寧府事臣尹絳,副提調行都承旨臣趙珩啓曰,伏未審夜來,慈殿症候,與昨,何如?劑入養血淸火湯,已進一貼乎?昨者引接移時,聖候亦未知,如何?憂慮未已,敢來問安。答曰,知道。慈殿進藥之後,熱候稍減矣。王大妃〈殿〉問安。答曰,知道。
再啓曰,今此淸熱治痰患進御,一日爲急,故半劑先爲劑入,半劑亦當從後劑入之意,敢啓。答曰,依啓。以上藥房謄錄
都摠府啓曰,今日缺二字軍士當此中日習射,而國忌相値,不得爲之之意,敢啓。傳曰,知道。以上摠府謄錄
備邊司啓曰,卽見今月二十二日成貼,東萊府使鄭泰齊狀啓,則枚擧洪喜男與橘倭問答說話以啓,而請令廟堂,更加商量,從速指揮矣。鄭泰齊辭朝時,旣知朝廷之意,不必更稟,今者彼以五百同爲請,我以三百同爭執,參酌其間,以四百同停當,則依前分付,速爲講定,俾無倭人久留之弊宜當,以此意卽爲行會,何如?答曰,允。
今十二月二十八日引見時,領議政鄭太和所啓,咸鏡北道開市完畢後,當爲移咨之事,此咨文末端,備陳北路民力難支之狀,出來商胡人馬,請定常數,俾無漸至增加之弊宜當。第念不探彼中事情,徑定此咨,或有生梗之端,循例畢市咨文及措辭咨文,竝爲持去,到彼之後,使臣觀勢周旋,方合事宜,以此意該院及使臣處,竝爲分付,何如?上曰,依爲之。戶曹判書許積所啓,禮曹判書洪命夏箚子中,咸鏡道流民之丐乞於平安道者,以管餉耗米,計口白給,俾免餓死之患云者,誠爲切實,依箚辭擧行事,分付平安監司,何如?上曰,依爲之。又所啓,洪命夏箚辭中,海西五斗米,督徵於飢民,則民不支堪,請以本道沿海沿江所在管餉巡營之米,于先上納於戶曹,五斗收米,則待明秋收捧,以充其代云。海西收米五斗內一斗,則旣已蠲減,尤甚失稔之邑,更減一斗,而蠲減之外應納之米,似當依箚辭施行,以救凶歲飢民目前之急矣。上曰,依爲之。禮曹判書洪命夏所啓,咸鏡道飢民,流離於關西山郡,而本道亦甚凶荒,主客俱困,生理頓絶,至有傳留其稚兒於主家,事甚慘惻,故敢陳於箚子中矣。今此流民,不可不錄其名數,令本道啓聞後,除出餉耗,計口白給,待秋成還爲刷送於本鄕,而各邑若不一一錄其名數,着實賑救,則不無久居入作,流民混雜之弊,令本道十分申飭列邑,惕念擧行之意,分付,何如?上曰,依爲之。以上備局謄錄疊書
