上在慶熙宮。停常參·經筵。
藥房都提調臣徐志修,提調臣南泰會,副提調臣李景祜啓曰,歲律載新,伏未審夜間,聖體調攝若何,痰愼,何如?寢睡·水刺之節,亦何如?昨伏承明日入侍之命,而今日日寒如此,此時診候,不容少緩,臣等率諸御醫,動駕前,暫許入診,詳察聖候爲宜,臣等不任區區憂慮,敢來問安,竝此仰稟。無批答中宮殿·惠嬪宮,藥房口傳問安。答曰,知道。
大殿·中宮殿·惠嬪宮·世孫宮·嬪宮,政院,單子問安。答曰,知道。
大殿·中宮殿,朝廷二品以上·六曹堂上,單子問安。答曰,知道。
以承傳色口傳下敎曰,□□□只以□□入之副□置之。
又下敎曰,百官三軍毛具。
又下敎初五日正□朝參朝□當循例爲之,而何其寥寥也?申飭該曹。
姜必履啓曰,大司憲趙榮進呈辭,執義呂善應在外,掌令鄭鎭純,持平朴師崙,傳旨未下,掌令一員,持平一員未差,今日以監察茶時之意,敢啓。傳曰,知道。
以備忘記,傳于金龜柱曰,君依於民,民依於食,農者國之本,自元年今已幾十載,每年歲首,下勸農之敎,東壇親耕,已三次,徒爲文具,心常自恧,雖然,望八暮年,一心在民,悠悠此心,可質蒼蒼,勸課之政,着實擧行,俾有實效,宣諭之敎,纖悉,予何架疊?懋哉懋哉事,下諭于八道道臣·兩都留守。
大駕詣太廟入齋室後,王世孫,遣宮官問安。答曰,知道。政院·藥房,口傳問安。答曰,知道展拜後,藥房·政院,口傳問安。答曰,知道。
傳于姜必履曰,諸司預備。
大駕詣昌德宮,入眞殿後,政院·藥房,口傳問安。答曰,知道。
大駕詣毓祥宮後,政院·藥房·玉堂,口傳問安。答曰,知道。展拜後政院·玉堂藥房,口傳問安。答曰,知道。
傳于姜必履曰,諸司預備。
大駕還宮後,政院·玉堂·藥房,口傳問安。答曰,知道。
吏曹口傳政事,前同敦寧朴師漢,年八十,侍從臣前大司諫朴盛源父,前都正黃運河年八十,侍從臣前司諫黃幹父,以上今加嘉義,行副護軍金相玄今加嘉善,侍從臣金煊父,通德郞李必運年七十,侍從臣前正言李恒祚父,通德郞尹東述年七十,侍從臣故正言尹光暹父,通德郞洪得濟年七十,侍從臣前掌令洪相直父,以上今超通政加資事承傳。
吏曹口傳政事,以李瑞彪爲贊儀。
丁亥正月初一日辰時,上詣太廟擧動入侍時,行都承旨李景祜,左承旨金龜柱,右承旨朴師崙,左副承旨姜必履,右副承旨尹冕東,同副承旨沈勗之,記事官南胄寬,假注書任希簡,記事官李思祚·洪思簡,以此隨駕。上具翼善冠·袞龍袍,乘輿出資政門月臺,降輿乘輦。藥房都提調徐志修,提調南泰會進前曰,聖體若何?上曰,一樣矣。進湯劑訖。上命捲三面簾,由崇政門,詣太廟門外,降輦乘輿,入齋室,具冕服詣殿內,行禮奉審,仍詣永寧殿,行禮奉審,還詣齋室時,上命承旨書之曰,莫重歲初展謁,昨未行而今行,則凡諸儀節宜備,而親行展謁,掌議替行,四十年初見,事之寒心,莫此爲甚,當該禮官,從重推考,該房承旨,旣聞之後,一贊儀,其何惜也而不稟,有此苟且之擧,當該承旨遞差,贊儀汰去。出傳敎又命書之曰,動駕,承旨不可不備,副司直金相翊除授,牌招察任,房順房。出傳敎贊儀,口傳擧行事。出駕前下敎永寧殿廟見位版,夏前備待事。出駕前下敎又命承旨書之曰,歲初展謁,昨未行焉,而雖過其歲,此心未弛,況今年加一歲,氣益耗,雖命定日,其豈必也?此心憧憧,僅已行焉,門外瞻望,寔是料表,本署官員,各弦弓一張賜給,守僕,令該曹米布題給。出傳敎
上還入齋室,具翼善冠·袞龍袍,乘輿出廟門外,乘輦,詣昌德宮,至進善門外,降輦乘輿時,上曰,今日行步,差勝於前矣。志修曰,臣等不勝慶忭矣。上曰,動駕時,侍臣各一人何也?景祜曰,諸玉堂,以具庠疏中語,皆撕捱云矣。上命承旨書之曰,諸儒臣,以具庠事撕捱,故莫知本事,與左相事有異下問,今聞撕捱,過矣,若此撕捱,前後儒臣,前後承旨,其皆撕捱乎?莫重動駕,侍臣班列,不可不備,只推,一體牌招察任,此後若是撕捱者,毋論時任曾任承旨儒臣,申飭勿令復此。出傳敎上入眞殿,少頃,復由進善門,降輿乘輦時,志修·泰會進前曰,聖候若何?上曰,一樣矣。進湯劑訖。仍詣毓祥宮,至宮門外,降輦乘輿,入齋室行禮,少頃,上乘輿出宮門,降輿乘輦。進湯劑訖。上命承旨,使宣傳官,持標信往興仁門·敦義門留門,仍還大內,諸臣,遂以次退出。
上在慶熙宮。停常參·經筵。
藥房都提調臣徐志修,提調臣南泰會,副提調臣李景祜啓曰,元朝命駕,展禮於太廟·璿源殿·毓祥宮,聖孝克伸,群情胥悅,當寒勞動,侵夜還宮,伏未審夜間,聖體調攝,若何,痰候何如?寢睡·水刺之節,亦何如?臣等依下敎,率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今年此禮,寔是料表,氣則差勝矣,中宮殿·惠嬪宮,藥房口傳問安。答曰,知道。
以承傳色口傳下敎曰,今番挾輦軍,歲首矣,過三日後,令本軍門,依鍊戎臺例,鳥銃試取後,貫三中人書入。
李景祜啓曰,左承旨金相翊,右承旨金龜柱,今日不爲仕進,竝卽牌招,何如?傳曰,允。
洪樂純,以都摠府言啓曰,今日入直內三廳武兼,禁軍及軍兵等,當爲中日習射,而停朝市相値,不得爲之之意,敢啓。傳曰,知道。
以備忘記,傳于金相翊曰,鄭尙淳·任㻐·洪樂純·兪彦民·李得培,承旨除授,房順房,都承旨爲三院副提調,徐有良校理,具庠修撰,洪景顔副修撰除授,牌招察任。
李得培啓曰,春帖子製述人中,時無職名人員,令該曹,口傳付軍職,何如?傳曰,允。
又啓曰,春帖子製述人,旣已抄啓,藝文提學徐命膺,明日待開門牌招,以爲出韻科次之地,何如?傳曰,允。
傳于李得培曰,奉朝賀金尙魯致祭,欲以六日爲之矣,明日承旨,旣已進去致祭,明日午後,仍爲擧行。
金相翊啓曰,奉朝賀金尙魯成服,遣近侍致弔事,禮曹單子,啓下矣,何承旨進去乎?敢稟。傳曰,以同副承旨進去。
又以禮曹言啓曰,每年親耕,歲首以稟事,曾已命下矣,來二月十七日,先農祭親行及親耕等節,何以爲之?敢稟。傳曰,攝行。
洪樂純,以兵曹言啓曰,今正月初五日,乃崇政門百官朝參日次,而祈穀祭齋戒相値,在前如此之時,有退行之例,而法典內,當月十一日·二十一日·二十五日,皆是應行之日,此三日中,以何日定行乎?敢稟。傳曰,二十一日擧行。
丁亥正月初二日巳時,上御集慶堂。藥房入診入侍時,都提調徐志修,提調南泰會,副提調李景祜,記事官南胄寬·李思祚·洪相簡,醫官方泰輿·許礈·李以楷·李泰遠·慶絢·鄭允說·柳光翼,以次進伏訖。志修曰,夜間聖體調攝,若何,寢睡,何如?上曰,一樣矣。泰輿等,診脈候曰,左右三部調均,滑體亦如前矣。上曰,金奉朝賀今又死矣,予心如何?志修曰,雖致仕,邦國大事,庶可相議矣,今遽失之,可惜矣。上曰,多爲國事,爲人實矣。上命承旨,書親製祭文。上曰,其果調劑乎?志修曰,然矣。上曰,然故見辱矣,申益彬,論以濁亂朝廷,而予以其年少,不爲深責矣。志修曰,久居相職,自多人言矣。上命承旨書之曰,頃聞用心,豈意歲律已暮?此報遽聞,非其時而心動,卽與故宋左相·李領相一也。噫,昆季三人事予,而二則拜相,今無其一,予心何諭?凡諸等事,一依金判府事例擧行,月廩限三年仍給,雖在致潔之中,憶其子金致讓,以卽境下敎,日候朝則甚寒,晩後少勝,予則雖知少勝,其思致讓,孝子此日之心,何能知乎?思之及此,不覺愴然,於予可謂渺然,待闋服,卽爲實職調用,以示予今日之意,祭文製下,初六日,遣承旨致祭。出傳敎上命承旨書之曰,飭已行,其時事勢,非承宣過,前判書南泰齊,前承旨權噵,竝敍用。出傳敎上曰,近來無此等事,而前領議政尹東度,及今左議政韓翼謩所遭,猶不如昔人之所遭矣。志修曰,其所遭人言,亦不輕矣,臣每欲以崔益男事仰達,而旣論臣之四寸,故嫌不敢言之,更思則臣旣居此職,豈可以嫌而不言乎?益男前疏中所論四人,皆君子·邊人矣,一疏中搏擊四人,臣未知其可,而後世公議,亦豈不顧乎?殿下,欲明示是非,不可無處分矣。上曰,卿之四寸事,卽李溵事耶,果孟浪耶?志修曰,略有苗脈矣,益男,只與宋載經爭辨,可也,而更爲訐揚前事,誠極非矣。上曰,果非矣,益男前疏,年少事而今番則尤非矣。志修曰,左相臣李,嘗以韓翼謩之門無雜賓爲達,翼謩,豈有氣勢之卵育?而宋載經處地爲人,亦非受人指嗾之人矣。上曰,予則以韓翼謩之處義,終不如徐命膺,知之矣,志修曰,私家事,自有曲折,臣等雖知其冤甚,而煩不敢仰達矣。上曰,予燥則不能耐,而忍到于今,問卿而處之矣,益男果非矣。上命承旨書之曰,其章未徹,左相納召,莫知本事之若何,今日乃聞,頃者之章,其雖過矣,年少臺臣宜不抑,況近者耳目寥寥之時,爲後昆其不深非,今者之章,雖不登徹,而若見焉,其意不美。子曰,擧直錯枉,能使枉者直,巨室二字,頃年一臺章,予已下敎,今何用此?此正恕己則昏者也,渠亦學習於其文而爲此乎?非徒此也,此習不悛,奚特大官,因一被斥,其用此習,決非士夫風習也。修撰崔益男,特施刊版之典,以示錯枉之意。出傳敎志修曰,以命召事,有仰達矣,日昨左相,將出城時,納命召,則政院,以不待命不出城,而納命召退却,蓋不以相職自居,則雖在家而納命召,未爲不可,雖使大臣有所失,政院不可任自退却,況左相,無所失而政院不爲稟達,命召體重,而政院乃使錄事持歸,行於道路,事體殊極未安,當該承旨,罷職,何如?上曰,依爲之。出擧條上命承旨書之曰,料表納召,莫知本事之輕重,今聞領相所奏,業已處分,卿何足介意,因此有謂卿者,崔益男事,其雖駭也,卿初登筵席,勉予以爲沖子容諫,其言尙猶在耳,卿旣請此,其過撕捱,處分奚止於此?若此沖子,雖不侍坐,朝紙當見,卿若思此,不待敦勉,而卿自幡然,命召,其令史官傳授,卿須體小子之此意,顧今日之國事,安心卽爲造朝事,遣史官傳諭于左相,仍授命召。出傳敎上曰,當該承旨罷職。出榻敎上曰,藥房提調,持湯劑更爲入侍。出榻敎提調持湯劑進伏,上進湯劑。上命承旨書之曰,今聞領相所奏,大段做錯,當該承旨,旣已處分,今聞諸承旨皆與聞云,雖與該房有異,勢難强任,其時在院諸承旨,一倂解見任。出傳敎上曰,昨日院隷,呼玉堂承牌,殆同座目,同在一處,則似然而各處在人,何能同出處乎,志修曰,出處,當獨自爲之,隨衆爲之,似庸劣矣。上曰,大臣旣有言儒臣,似必撕捱。志修曰,故相臣黃喜,使諸儒臣,皆承牌入闕,而今臣之言,將使撕捱,則臣誠失言矣。上曰,廉隅不可不一伸矣。上命承旨書之曰,其雖過矣,欲爲泯默,大臣之意,正若予意,若此之後,諸臣必也撕捱,一番伸廉隅,在所不已,時任諸儒,一倂解見任。出傳敎上命承旨書之曰,金奉朝賀家,遣右副承旨致祭。出傳敎上命退,諸臣遂退出。
上在慶熙宮。停常參·經筵。
藥房都提調臣徐志修,提調臣南泰會,副提調臣鄭尙淳啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
李得培啓曰,大司憲趙榮進呈辭,執義呂善應在外,掌令郭鎭純,持平朴師崙,傳旨未下,掌令一員,持平一員未差,今日以監察茶時之意,敢啓。傳曰,知道。
以承傳色口傳下敎曰,差晩欲爲之,建功湯·松節茶,先入之。
傳于金相翊曰,箋文差使員,皆令今日內下送,而亦令入侍。
以備忘記,傳于金相翊曰,兪彦民,雖本事業已諒矣,承宣撕捱,其涉過矣,任㻐,其時已有下敎,其君申飭者,焉敢若此?一體只推,更爲牌招。
又以備忘記,傳于金相翊曰,承旨有闕,代參議元義孫除授,牌招察任,房順房。
傳于任㻐曰,崇政殿月臺新舊番,當爲犒饋,侍衛,以入直擧行,該房承旨及都承旨,以時服入侍。
傳于鄭尙淳曰,藥房入侍。
任㻐啓曰,卽者議政府錄事來言,左議政韓翼謩,恩諭之下,不勝惶恐,他不暇顧,今方還歸私次云,係是大臣去就,敢啓。傳曰,知道。
兵曹口傳政事,副司果鄭聖昌·金載順·金漢耆·尹師國·李得一·李致中·任希敎·沈觀之·柳知養·李永中。
任㻐,以侍講院言啓曰,本院說書尹正烈,連日入直矣,以其親病,陳疏徑出,下番闕直,事甚未安,兼司書金漢耆,卽爲牌招入直,何如?傳曰,允。
又以侍講院言啓曰,兼司書金漢耆,牌不進,說書兼說書俱未差,下番闕直,事甚未安,今日政新除授司書,待下批仍卽牌招入直之地,何如?傳曰,允。
金相翊,以吏曹言啓曰,本曹佐郞李命彬呈狀內,身病甚重,勢難察任,掌樂正任一源呈狀內,親病甚重,勢難察任云,竝依例改差,何如?傳曰,允。
又以吏曹言啓曰,參議年八十者,每於歲初,抄啓加資事,載在法典矣,曾經承旨參議年八十人,別單書入之意,敢啓。傳曰,知道。
有政。吏批,行判書尹汲病,參判徐命膺進,參議洪樂仁病,左承旨金相翊進,吏批啓曰,判書尹汲,參議洪樂仁,俱以病不來,小臣獨政未安,何以爲之?敢稟。傳曰,仍爲之。又啓曰,副提學今當差出,而擬望之人乏少,承旨竝擬,何如?傳曰,允。又啓曰,鍾城府使,今當差出,而當品中可擬之人乏少,堂下曾經侍從三品中,竝擬,何如?傳曰,允。以宋鍈爲掌令,李秀逸爲獻納,李仁默爲持平,鄭厚謙爲修撰,閔弘烈爲校理,金尙集爲副校理,李在簡爲副應敎,鄭尙淳爲副提學,李世演爲司書,鄭昌聖爲兼弼善,申尙權爲吏曹正郞,李思祚爲注書,李昌誼爲判敦寧,申晦爲禮曹判書,鄭弘淳爲工曹判書,金始煐爲判尹,鄭汝稷爲右尹,李昌壽爲弘文提學,宋文載爲戶曹參議,沈履之爲禮曹參議,尹蓍東爲兵曹參議,洪述海爲參知,尹東昇爲刑曹參議,李普觀爲司僕正,高裕爲掌樂正,申一淸爲相禮,吳德一爲典籍,李章祜爲北部都事,鄭存中爲司僕判官,申晦爲社稷提調,洪名漢爲司譯提調,李聖模爲成川府使,柳思欽爲鍾城府使,安兼濟爲靈巖郡守,李普溫爲高山察訪,車亨道爲桃源察訪,姜彝福爲待敎。
以桃源察訪望單子,傳于金相翊曰,親政時已爲下敎,何可如是?更爲備擬以入。
吏批啓曰,新除授鍾城府使柳思欽,時無加資之命,何以爲之?敢稟。傳曰,加資。
兵批,判書李思觀病,參判成天柱入直進,參議參知未差,左承旨金相翊進,以李彦熙·李在簡爲副護軍,南泰齊·沈瑴·沈履之·柳噵·柳脩·朴師海·洪樂命·李萬恢·金敎材·閔弘烈·李澤遂·林鼎遠爲副司直,金致說爲副司果,尹正烈爲副司正,李德輔爲同知。
任㻐,以禮曹言啓曰,卽接惠陵別檢所報,則本陵正朝祭享時,謁者未及進參,故贊者兼察云,莫重祭享,執事不備,事極驚駭,不參謁者,令吏曹現告,以爲勘處之地,何如?傳曰,允。
李得培,以吏曹言啓曰,宗廟春享大祭亞獻官,以戶曹判書趙雲逵,刑曹判書沈鏽,實預差啓下矣,身病俱重,萬無將事之勢云,不得已以茂林君塘,改付標以入之意,敢啓。傳曰,知道。
又以備邊司言啓曰,會寧開市,旣已完畢,令承文院,撰出回咨,別定禁軍騎撥下送于義州府,使之傳送鳳凰城將處,以爲轉送北京之地,何如?傳曰,允。
又以漢城府言啓曰,知事朴致和,每年正朝,歲饌題給事,別單修啓矣。今年歲膳,則昨冬因傳敎,先爲輸送,故原啓目中,不爲擧論之意,敢啓。傳曰,知道。
洪樂純啓曰,卽者說書尹正烈,以其親病,陳疏徑出,原疏纔已捧入,所當直捧禁推傳旨,而此與無端徑出有異,推考警責,何如?傳曰,允。
以承傳色口傳下敎曰,曾已申飭,而可以循私捧章,歲初宜飭,當該捧納承旨遞差,其代參議金霔除授,牌招察任,房順房。
又下敎,都承旨,代前承旨尹得雨除授,牌招察任,三院副提調例兼。
說書尹正烈疏曰,伏以臣於直中,卽接家信,臣之老母,素患關格之症,重添寒感之疾,中焦痞塞,連夜叫痛,多試藥餌,少無差效,危症層加,急報踵至,臣無他兄弟,惟臣一身,看護無人,心神飛越,按住不得,玆敢冒陳短章,徑出禁門。伏乞聖慈,天地父母,特遞臣所帶之職,仍治臣擅離之罪,以便救護,以安私分,千萬幸甚。踏啓字
刑曹參議洪樂命疏曰,伏以臣父,年近七耋,衰病益甚,昨冬以來,宛轉床笫,寧日恒少,近因日氣陰冱,越添寒感,食飮頓減,痰眩頻作,連試藥餌,姑無見效,臣方左右扶護,夙宵憂遑,實無一時離捨之勢,第念新舊歲起居之禮,事體至重,日前出肅,只爲進參候班,以伸區區微忱,而見帶秋曹之任,係是詞訟劇地,以此情理,奔走供職,萬無其路,則決不宜一日虛縻,以貽瘝曠之弊。伏乞聖慈,俯垂矜察,亟許鐫改,俾得安意救護,以伸至情,千萬幸甚。踏啓字吏曹判書尹汲疏曰,伏以臣年至宜退之身,叨已試蔑效之職,區區情跡,實難冒沒而,辭章見格,飭敎屢勤,仰感恩造,俯怵義分,他不暇計,黽勉承膺,終至於參行大政,臣本鑑識不明,銓注之出,無以愜物情而副聖簡,反顧惶隕,如負大何,長單之入,擬蒙準許之命,三度加由,恩出格外,一倍悶隘,靡所容措,銓官都政,例稱瓜熟,況臣蹤地不待瓜而在所當遞者乎?念臣入銓,自始至今,幾十數遭矣,植弱根孤,動輒得咎,畢竟罷遞,每患拶逼,未嘗有雍容辭遜無事脫灑之日,有時追惟,竊自悼歎,臣由是懲懼,方將積誠陳懇,冀蒙體下之恩,疏未及上,臺啓遽發,以靈巖郡守黃幹除差事,大加非斥,至曰,不少難愼,臣於此,不勝萬萬悚蹙之至,黃幹之蔭路被罪,已過十餘年,間膺特簡,畀以海西弊邑,而多有治績,今在外擬,未知其不可,而臺議之峻嚴如此,莫非臣冒叨匪據,不能厭服之致,在臣當遞之義,得一加料,臣顧爲臺臣而謝厚餉也。抑又一事難安,在今番殿最,寶城郡守金處坤,以三年窠守令,再考居中,開坼之坐,固當依例稟罷,而矇未擧行,至令當罷之人,尙據職次,此亦臣之罪也。以此以彼,其不可晏然仍冒也決矣,玆敢略入文字,竝請處分。伏乞聖慈,俯賜矜諒,亟褫臣銓衡之任,仍治臣不察之罪,以謝人言,以存公格,千萬幸甚。答曰,省卿之章,此何撕捱者,勿辭,從速行公,寶城郡守代,後日政擧行。
丁亥正月初三日未時,上御集慶堂。藥房入診入侍時,都提調徐志修,提調南泰會,副提調鄭尙淳,記事官南胄寬·李思祚·洪相簡,醫官方泰輿·許礈·李以楷·李泰遠·慶絢·金季良·吳道炯·金孝儉·鄭允說·柳光冀,以次進伏訖。志修曰,夜間聖體調攝,若何,寢睡,何如?上曰,一樣矣。上進湯劑後,泰輿等,診脈候曰,左右三部調均,滑體亦如前矣。上曰,右相似已來到矣。尙淳曰,以日子計之則似然矣。上命承旨,書新歲興懷文。上命注書持入古甲子,胄寬,出來知入。上命注書,催促差使員入侍,胄寬出來,召入錦山郡守徐有慶,桃源察訪金宗潤進伏,上問職姓名後,問有慶曰,汝果畢捧還上乎?有慶曰,新還則已畢捧矣。上曰,勉爲之而先退,有慶退出。上問宗潤職姓名及馬匹數,上曰,復戶有買賣乎?宗潤曰,旣有朝禁,不敢爲矣。上曰,無一乎?予有繡衣,若發覺,汝當重罪矣。宗潤曰,各驛吏卒,皆曰,無之云矣。上曰,所對迷據矣。上命承旨書之曰,桃源察訪金宗潤,下問之際,所對其涉矇矓,汰去,其代今日政擧行。出傳敎上命承旨書之曰,今當歲初,陪箋察訪,其卽下去,欲爲下敎而未果,故今朝共命入侍,高山察訪權以綱,莫知去處,其慢可知,一體汰去,今日政擧行。出傳敎上命承旨書之曰,暮年此心,惟在軍民,明日入直軍犒饋,豈命中宮?當爲親臨,時刻隨時,待下敎只入正時,侍衛,只入直擧行,承旨只都承旨·該房承旨入侍,犒饋饌,予當親受,其若不謹,當該薛里,其當從重科治,當該飯監,當令騎曹決棍,以此預爲申飭。出傳敎上命承旨書之曰,政事當日爲之。出傳敎上命退,諸臣遂退出。
上在慶熙宮。停常參·經筵。
李得培啓曰,憲府連日監察茶時,事甚未安,除在外傳旨未下外,大司憲趙榮進,卽爲牌招,何如?傳曰,允。
又啓曰,大司憲趙榮進牌不進,執義呂善應,掌令宋鍈,持平李仁默在外,掌令郭鎭純,持平朴師崙,傳旨未下,今日〈以〉監察茶時之意,敢啓。傳曰,知道。
藥房都提調臣徐志修,提調臣南泰會,同副承旨臣金霔啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
以承傳色口傳下敎曰,建功湯,帳殿入之,今日當殿座,松節茶一次加入。
以同副承旨元義孫牌不進罷職傳旨,傳于金霔曰,許遞。
備忘記,承旨有闕代,趙榮順除授,牌招察任,房順房。
傳于任㻐曰,都承旨·該房承旨及戶房承旨,同爲入侍。
又傳曰,承旨煖帽,侍衛軍兵毛具。
兵曹口傳政事,知事單洪重孝。
親臨入直軍兵犒饋罷後,政院·玉堂·藥房,口傳問安。答曰,知道。
以承傳色口傳下敎曰,明日祈年齋日相値,御營廳試取,再明日爲之事,分付御營廳,勿出朝報。
尹得雨啓曰,卽者吏曹郞廳來言,今日爲政事命下,而判書尹汲,參判徐命膺,參議洪樂仁,俱以病不來,不得開政云。判書·參判·參議,竝卽牌招,何如?傳曰,允。
又啓曰,吏曹判書尹汲,參判徐命膺,參議洪樂仁,牌不進,推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書·參判,更卽牌招開政,何如?傳曰,允。
有政。吏批,判書尹汲牌不進,參判徐命膺進,參議洪樂仁傳旨未下,同副承旨金霔進。吏批啓曰,判書尹汲牌不進,參議洪樂仁罷職傳旨未下,小臣獨政未安,何以爲之?敢稟。傳曰,仍爲之。吏批啓曰,前領議政尹東度,前左議政金致仁,前右議政金陽澤,敍用事,命下矣。當爲置處,而本曹無相當窠,依例送西之意,敢啓。傳曰,知道。以金載順爲應敎,金漢耆爲校理,李得一爲副修撰,鄭存謙爲右尹,尹東度爲宗廟都提調,徐志修爲社稷都提調,金陽澤爲司僕都提調,徐志修爲司譯都提調,金致仁爲訓鍊都監都提調,韓翼謩爲御營都提調,金陽澤爲軍資都提調,金相喆爲司饔都提調,金陽澤爲軍器都提調,鶴城君楡爲司饔提調,李昌誼爲掌樂提調,李景祜爲掌苑提調,柳雲翼爲吏曹佐郞,林榟爲典牲主簿,李光台爲寶城郡守,許㵓爲孝章墓守衛官,檢閱單李思祚,嘉義尹鳳五今加資憲,年八十曾經承旨參議。
兵批,判書李思觀病,參判成天柱入直進,參議洪良漢,參知尹蓍東未肅拜,同副承旨金霔進。兵批啓曰,前領議政尹東度,前左議政金致仁,前右議政金陽澤,敍用送西矣。當爲隨品置處,而判中樞一窠,輔國判書李益炡,今方見帶,姑爲遞降,從座目尹東度領中樞下批,金致仁判中樞下批,金陽澤加設判中樞下批,而知中樞時無見窠,依例作闕,李益炡下批之意,敢啓。傳曰,知道。領府事單尹東度,判府事二單,金致仁·金陽澤,知事李益炡,副司直趙台命·金龜柱·尹冕東·沈勗之·元義孫·鄭象仁,副司果金魯淳·徐浩修,副護軍柳重臨,副司直李昌壽·洪樂純,知事單李昌壽。
注書李思祚遷轉,代以吳鼎源爲假注書。
洪敬熙偕來,代以崔鈺爲事變假注書。
趙榮順,以弘文館言啓曰,本館下番闕直,事甚未安,新除授副校理金尙集,卽爲牌招,姑降入直。副應敎李在簡,時在忠淸道公州地,副校理閔弘烈,時在江原道原州地,修撰鄭厚謙,時在黃海道白川地,經筵入番事緊,請竝斯速乘馹上來事,下諭。傳曰,依啓。
又以侍講院言啓曰,本院新除授司書李世演,時在京畿龍仁地,書筵入番事緊,斯速乘馹上來事,下諭。傳曰,允。
又以侍講院言啓曰,本院新除授司書李世演在外,兼司書金漢耆牌不進,說書·兼說書俱未差。下番他無推移之員,不得已以上番,姑降入直之意,敢啓。傳曰,知道。
任㻐,以兵曹言啓曰,去冬三朔,能麽兒考講時,武臣兼宣傳官徐命記,講二次不通,魚錫圭講一次不通,陣一次不通,歸厚署別提康壽海,造紙署別提全弘逸,引儀崔鎭華·朴泰興,武臣宣傳官元啓弘,部將玄一園等,講一次不通,一次病不進,中樞府經歷邊鎭城,都摠府都事柳鎭琡等,二次病不進。殊無勸課之意,竝推考警責,何如?傳曰,允。
金霔啓曰,明日次對,兩司當爲進參,除在外傳旨未下外,大司憲趙榮進,待開門牌招,以爲進參之地,何如?傳曰,允。
左議政韓翼謩疏曰,伏以三陽回泰,寶算添籌,廟宮展禮,聖體萬康,下誠慶祝,倍百恒品。念臣以毁辱之餘,而偏荷拂拭之恩,持孤畸之蹤,而冒居崇高之秩,不稱之實,有口皆言,過分之災,在理不僭,早晩顚沛,裹足以俟,果然懷璧之罪,橫挑色市之怒,儒臣之疏出,而臣之醜惡,十手難掩矣。今其疏歷擧三臣,而疑怒臣者,殆倍之,此又何故焉?臣於年前被論之初,略陳對辨之疏,伏況聖聰,亦或記有之矣。臣旣受以爲罪,則今不敢輒事瀆陳,而其曰,遭被臺言,經歲引入,美官鉅任,彯纓結綬者,在臣身又實際語也,臣亦自愧,人其謂何?獨其巨室唆嗾,卵養修隙等語,雖未知其專指臣身,而誠有所萬萬危怖者。臣自素門冷族,厚受恩造,無一寸長,可以補報國家者,則惟以自守謹拙,不涉機關,爲四十年藉手之地,此實聖主之俯燭,同朝之所共諒。今於白首遲暮之年,猝然人以此等題目擬之,誠如其言,此乃巨奸大慝,凶家害國者事耳。雖當之而湛宗科,其見其過,逬出郊外,恭俟大何。不自意,史官儼臨,傳宣聖諭,辭旨勤懇,有逾尋常,至擧臣前席之奏語,曲賜曉譬,臣雙手奉讀,自不覺汗淚之交逬。到此地頭,區區廉愧,有不暇自恤,卽其時歸伏私次,而臣果以優容言者之意,仰陳於前日矣。今儒臣之緣臣獲罪,實非臣所望於聖朝者,臣方以忱誠莫孚,前言未效爲愧,則尤豈敢以處分輕重,作爲撕捱之端?獨念古人,以士大夫官職出處,點世道之汚隆,在庶官猶然,況大官乎?今臣所遭,雖曰攙論,有甚彈劾,而乍出旋入,因仍盤礴,則貪寵利捐廉義,將添臣一案,臣雖汚下,豈忍爲此?卽當獻發,擧切欣慶之忱,臣獨縮蟄憂畏,旣闕起居之儀,又阻陪扈之班,誠禮都虧,亦何人哉?玆敢披瀝肝膈,仰瀆崇嚴。伏乞聖慈,天地父母,俯諒臣危懇,亟褫臣濫秩,以安私分,以幸國事,千萬幸甚。答曰,省卿之章,此何若此者,此何若此者?本事業已知矣,其言之可駭,業亦諭,何足介意,何足介意?卿須體君臣之大義,顧小子之此意,安心勿辭,其卽視事,用副慇懃之望。
右議政金尙喆疏曰,伏以歲籥載新,寶算彌高,慶溢宗社,歡均朝野,臣瞻望宸極,益不勝攢手之祝。仍伏念臣,向上縣道之章,瀝陳肝血之懇,蓋高之天,庶幾聽卑,一物之微,宜在曲遂,而及奉聖批,不惟未準所請,藹然敷心之敎,追念臣父臣叔,辭旨懇惻,慰諭鄭重,九原有知,必將感泣,況在臣心,尤何爲懷?臣雙擎奉讀,自不覺方寸益激,聲淚俱發。噫,臣之無狀,偏被我殿下特達之知,頂踵毛髮,莫非造化,義雖君臣,恩則父子,天地同德,湯火何辭?平素願忠之誠,非不耿然如丹,而庸愚譾劣,無所肖似,憂國如家之義,當官盡職之道,無以遵家庭切至之訓,報蔑塵露,孤負君親,生將爲不忠之人,死將爲不孝之鬼,每一點檢,拊心自悼。區區所祈祝者,惟在於投閒置散,隨分自效,而今乃置三事之列,强之以決不可强,臣竊爲聖明惜此擧措也。噫,具瞻之地,百責所萃,周官之命三公,尙矣難及。降而後世,猶有救時之才,足了一代之事,而顧今舊德宿望,不患無人,則以臣之百無一能,其可擬議於此時此職哉?噫,聖上所以拔擢之至此,眷顧之至此,而臣不能量己度勢,惟欲感激趨承,終至僨國事辱聖簡而後已,則臣雖百死,何以贖其罪,亦何以歸見臣父叔於地下哉?連承恩敎,慄慄憂懼,永夜繞壁,百慮交中,跼高蹐厚,實不知置身之所。至若中批除職,在庶官猶宜難愼,況且輔相之重乎?公議之發,殆若箚着臣身,益覺私心之恧蹙,而臣方自處之不暇,何敢爲張皇引義之計哉?咫尺城闉,觚稜入望,而莫效反面之誠,竟闕納符之禮,臣尤惶恐死罪。伏乞聖明,亟許收回誤恩,以幸國事,仍命重勘臣辜犯,以警具僚,千萬不勝幸甚。手書答曰,省卿再懇。前諭初批悉諭,今復何諭?第暮年攸倚,惟在輔相,卿之此懇,其豈不量,而攸重者國事,卿之入城,夙夜企望。其雖視昏,憶昔先卿,特爲手書,令在直承旨宣諭,若昔諭卿叔者,暮年諭卿,予心一倍。卿須體小子之慇懃,顧今日之國事,卽日入城,用副此意。
丁亥正月初四日辰時,上御崇政殿。親臨犒饋入侍時,行都承旨尹得雨,左承旨金相翊,左副承旨任㻐,記事官南胄寬·李思祚,記事官安廷玹·洪相簡,以次進伏訖。上具翼善冠·袞龍袍,御月臺,命都提調徐志修,提調南泰會,進前,志修·泰會,以次進伏。上御湯劑。志修曰,夜間,聖體調攝,若何?診候,何以爲之乎?上曰,其止診候,氣則一樣矣。上命都監禁衛營新番舊番軍,分排立于東西庭,命宣傳官持入犒饋白餠·牛炙。進前親覽後,上曰,酒代肉羹,亦好矣。上曰,摠管洪重孝,年幾何?重孝曰,今年六十矣。志修曰,臣在保護之重任,豈敢辭免?疾病侵尋,實難供職矣。上曰,頃日練戎臺雪夜,卿甚勞矣。欲休之輔,可不許副焉。上曰,領相頃者之氣,供職此任,寔是料表,一國元輔,豈可夙夜望焉?內局之任,特爲許副,其代,左相除授。上曰,噫,人間七十古來稀,六十豈少?視昏,莫知何人,而偶見若摠管洪重孝,問之,果其人,問年,卽六十。噫,頃年儒臣,年至于此,是豈攸料?知中樞,特爲作窠單付,其令殿庭謝恩。上曰,歲已翻,且其先皆誰?況金奉朝賀,四十年與我調劑之相臣,豈無與歲滌舊之義乎?前領議政尹東度,前左議政金致仁,前右議政金陽澤竝敍用。上曰,大臣置處政事,當日爲之。上曰,犒軍孟浪,業已知矣,而莫重親臨犒饋,擧措寒心,此後水刺間,皆以充軍擧行。上曰,職則職,功則功,昨年贊儀,追憶昔年而行,豈比再昨無故作散可矜?奚特本院?前贊儀林梓,諸司相當窠,其令卽爲調用。上曰,噫,今逢此歲,豈予攸料?特臨月臺,犒饋入直將士。追憶昔年御詩,一倍此心,慰武士而爲此,彼靑衿愛育者,圓點儒生人日製,初七日當行於景賢堂,以此分付,試官當臨時,下敎矣。諸臣以次退出。
上在慶熙宮。停常參·經筵。
夜一更二更,有霧氣。
藥房提調南泰會,副提調尹得雨啓曰,昨日親臨犒饋,當寒勞動,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,氣則一樣矣。
中宮殿·惠嬪宮,藥房口傳問安。答曰,知道。
任㻐,以都摠府言啓曰,今日入直內三廳武兼禁軍及軍兵等,當爲中日習射,而祈穀祭齋戒相値,不得爲之之意,敢啓。傳曰,知道。
李得培啓曰,大司憲趙榮進牌不進,執義呂善應,掌令宋鍈,持平李仁默在外,掌令郭鎭純,持平朴師崙傳旨未下,今日以監察茶時之意,敢啓。傳曰,知道。
任㻐啓曰,假注書吳鼎源時無職名,令該曹依例付軍職,冠帶常仕,何如?傳曰,允。
金霔啓曰,臣敬奉手書,馳往傳諭于敦義門外議政府右議政金尙喆所住處,則以爲臣之所被新命,有萬分難冒之義,無一分可强之勢。再煩血籲,顒俟處分,而忱誠未格,兪音尙靳,近侍儼臨,傳宣批旨。靜攝之中,特降手書,追念先故,恩言去益鄭重,此豈蟣蝨之賤,所敢承當?字字感泣,尤不勝震懍罔措。區區去就,雖無可論,寵諭之下,不敢仍處城外,今方還歸私次,謹當收拾神精,更入文字,仰請鈇鉞之誅云矣。傳曰,知道。
金霔啓曰,卽者議政府錄事來言,右議政金尙喆,恩批之下,不敢仍處城外,今方還歸私次云矣,敢啓。傳曰,知道。
傳于趙榮順曰,內局入侍,次對同爲入侍。
以承傳色口傳下敎曰,明日報春,再明殿座相値,御營廳試才,以初八日擧行。勿出朝報,招致敎鍊官,分付。
又以下敎曰,都提調入來後,入侍。
又以下敎曰,同副承旨,持此傳諭,仍爲偕來。
又以下敎曰,往門外,進排官,摘奸後來奏。
兵曹口傳政事,知事李山斗。
趙榮順,以弘文館言啓曰,本館下番,連日闕直,事甚未安,新除授副修撰李得一,卽爲牌招入直,何如?傳曰,允。
李得培,以刑曹言啓曰,囹圄輕囚,卽爲放送事,命下矣。輕囚罪人二名,放送之意,敢啓。傳曰,知道。
左議政韓翼謩疏曰,伏以昨者史官,臨宣聖批,備盡昭釋,辭旨勤懇,更命偕來,恩禮渥優,如臣無似,何敢當此?感激惶隕,罔知所出,敢以申控哀懇,仰請處分之意,有所附奏。此際忽伏奉藥院新命,臣於此,一倍窮蹙,措躬無地。噫,臣子一分自效之道,惟在保護之地,晨入暮出,稍可以殫竭誠力,嘗藥秤水,若可以稱塞職分,則臣固當趨承之不暇,寧有一毫逡巡之意?第臣所遭人言,非比尋常,可驚之目,可怖之言,不一以足。臣不敢每每瀆陳,只就其平易說去者言之,有曰,相繼登庸,其於國事世道何哉?斥之也深,慮之也長,臣則恬然冒進不已,正所謂不識人間羞恥事者,臣身固不足恤,其貽辱淸朝,爲如何哉?倘蒙聖明曲垂矜憐,鐫臣相秩,假以樞銜,俾得以安意效力於保護之地,則以公以私,幸孰大焉?鎭日瀆擾,極知惶恐,情迫於中,辭不知裁。伏惟天地父母,察臣衷懇,允臣所請,區區之望也。答曰,省卿之章。旣諭其懇,一何過也?自古若卿者是幾人?君相知遇,此何足道?一章猶過,況再乎?卿造朝而後,當爲次對,卿體此意,安心卽爲入侍。
左副賓客南有容疏曰,伏以陽德方昭,邦命維新,聖體康寧,日强一日,東宮邸下,定省之暇,睿學日就,文義孔彰,洽於聽聞,宗社萬年之休,億兆蹈舞,而如臣衰朽,亦自幸須臾無死,得見無疆之慶也。臣竊有區區祈懇,而所懇者,卽禮之常經,國之舊典,聖上之所當許於諸臣者也,玆敢瀝血控籲,冀蒙照察焉。臣本以庸魯之姿,何嘗有志當世,而只緣親老家貧,應擧從官,謬通朝籍,過蒙恩造,濫躋卿班,榮及父母,此豈臣所能自致?盡其半生所蒙,莫非天地成育之仁也。夫關柝之賤,猶思效職,蛇雀之微,尙懷酬恩,臣雖不肖,豈不思隨分報答之圖,而才乏經務,智昧需世,屢被器使,動輒僨躓。加之近年以來,積困沈疴,經年閱時,作一支離,有官則徒增尸素之愧,有召則常犯違逋之科,義分都虧,合被重誅,而伏蒙聖明至仁體下,矜察其衰病實狀,而猶以簪履舊物,未忍終棄,寵以隆秩,優以閒局,俾便調息之地,臣之息偃床笫,保有形骸者,亦莫非天地覆燾之恩也。每竊伏念受恩如彼,孤恩如此,雖聖朝寬大,輒加包容,在臣私義,何敢以幸免譴何爲常,而施施自安而已乎?古之人臣,愚不勝任則退,病不堪事則退,臣之宜退,固已久矣。第以立朝以來,無寸勞自效,而遽陳乞休之請,誠有悚恧不敢者,虛縻朝銜,徒竊廩食,荏苒至今日,而樗櫟之年,洽滿七十矣。夫七十而致事,聖人之明訓,臣子之大防,假使臣薄有才能,無他疾恙,及今當止之年,猶當以禮而退之,況乃隻雁去來,不足多少於聖朝,而病駑之齒,正及稅鞅之期者乎?伏惟我殿下,風勵一世,養以廉節,曲察群情,有願必遂,倘蒙容光之照,俯燭肝膈之悃,及此餘生,特賜殘骸,使得自附經義,粗伸私分,則在聖上,爲終始之惠,在微臣,爲桑楡之收,而造化生成之澤,非臣糜粉所可報其萬一矣。衷情所迫,煩瀆至此,臣尤死罪。伏乞聖慈,恕其僭猥,而卽降兪音,千萬幸甚。答曰,省疏具悉。休致雖貴,濫則非貴,故此等處故奉朝賀朴弼琦,奉朝賀元景夏外,靳持意在,初入耆府,歲首陳懇,其心可嘉。頃年托沖子,與奉朝賀朴聖源一也,不忍一許一否,一請卽允。雖然,卿本家貧,薄略月廩,爲卿悶焉,時或顧助,予自量焉。卿須朱門謝恩,便處其年焉。
丁亥正月初五日辰時,上御集慶堂。藥房入診入侍時,都提調韓翼謩,提調南泰會,副提調尹得雨,記事官南胄寬·李思祚·洪相簡,醫官方泰輿·許礈·李以楷·玄處明·金孝儉·許溫,以次進伏訖。翼謩曰,夜間,聖體調攝,若何,寢睡,何如?上曰,一樣矣。上進湯劑後,泰輿等,診脈候曰,左右三部調均,滑體亦如前矣。上曰,藥房提調,持湯劑更爲入侍。出榻敎提調持湯劑進伏,上進湯劑訖。上曰,內局退去,以次退出。
丁亥正月初五日巳時,上御集慶堂。大臣·備局堂上,引見入侍時,領議政徐志修,左議政韓翼謩,判敦寧李昌誼,行司直李益輔,禮曹判書申晦,工曹判書鄭弘淳,左尹鄭汝稷,行副護軍李潤成,刑曹參判徐命臣,戶曹參判金時默,江華留守李溵,工曹參判趙曮,校理徐有良,左副承旨任㻐,假注書吳鼎源,事變假注書崔鈺,記事官李思祚·洪相簡,以次進伏訖。志修曰,聖體調攝,何如?上曰,一樣矣。志修曰,正朝勸農傳敎,辭意藹然,爲民至意,擧皆欽仰,而勸農節目間,有自下擧行之事,不奪農時爲急務。東作漸近,凡係用民力之事,一切停止之意,申飭諸道,至於堤堰申飭,亦爲要道。前冬多雪,春旱可慮,趁此時修築,多貯雪水,宜不可緩。前頭當自備局,發遣郞廳,抽栍摘奸,而爲先分付諸道,使之各別修築,貯水,何如?上曰,依爲之。出擧條志修曰,還上半分半留之法,意有在,自前旣屢飭,而久則易於解弛。前年稍豐,嗣歲可慮,如此之時,貯穀之道,尤不可不留意。半留之法,更加嚴飭,何如?上曰,依爲之。出擧條翼謩曰,臣之情勢,豈敢冒出,而任之以保護,諭之以造朝,冒沒入來,而豈有如此廉隅乎?惟乞特遞相職,任以保護,俾得效力,幸甚。上曰,宋載經,豈有受嗾之理乎?雖三尺童子,決知其不可,不足責矣,予豈欺心乎?翼謩曰,臺臣之言,誠愧恧,何敢深責,而巨室卵養等語,是豈臣一分冒昧之道乎?上曰,謂之以數三巨室指嗾,豈成說乎?雖問之入侍諸宰,亦必以爲不足責矣。若以此撕捱,徒損國體矣。翼謩曰,臣以優容言官仰達,而若不入城,則言官有加罪之慮,故冒昧入來,而惟乞特解相職。上曰,此非撕捱者矣。志修曰,左相處義,善矣。上曰,右相入來乎?志修曰,昨承批入城矣。上曰,南有容年幾何?志修曰,今七十,而纔入耆社矣。上曰,然故陳乞休之章矣。命書批答。上曰,奉朝賀,受三品祿乎?志修曰,大臣則受三品祿,而正卿以下,不能如此矣。此人曾經文衡,而今許休致,在朝廷悵然,而聖心有在矣。上曰,然矣。志修曰,泰九二曰,不遐遺,李山斗居嶺南,自上特除工參,昨年推恩陞資憲,當入耆社,而本家不能知,官敎尙不持去,有違不遐遺之義矣。上曰,然矣,知事又當作窠矣。上曰,今聞大臣所奏,前參判李山斗,尙今在焉,而昨年壽職,尙在銓曹云,此豈不遐遺之意乎?且聞今則不知何在,而處身於山寺云。噫,不識何狀之人,今當暮年,其宜招致,況曾經二品宰臣者乎?何聞之晩也?不覺歉然。知中樞作窠,特除與昨年官敎,令吏吏卽爲下送,亦令本道歲饌外,加給肉帛,此亦鄒聖非肉不飽,非帛不煖之意。予雖誠淺,此等之人,一欲見之意,自幼有焉。令本官兼爲存問,其能致京。噫,昔年以年過百歲者,同知謝恩後,便殿賜對,在於御製,曾已仰覩,況官至宰列者,而亦八十入耆社之人乎?若來,予當召見之意,令道臣一體致諭。出傳敎志修曰,前承旨柳脩敍用,而刊名侍從之命,自在矣。上曰,前承旨柳脩,旣已敍用,尙在刊名之中云,一時下敎,其豈深意?其敎勿施。出傳敎志修曰,鄭存謙,以備堂,連爲懸頉,尙不行公,申飭,何如?上曰,一時下敎,何敢撕捱?特令申飭行公。出擧條上曰,吏判吏議,何以爲之?志修曰,竝連違召命矣。上曰,吏曹判書尹汲,三度加由,辭疏承批之後,一向違牌,其涉太過,從重推考,牌招察任。參議洪樂仁,一過都政,尙不行公,分義事體,萬萬過矣,亦爲從重推考,一體牌招察任。出傳敎命讀沁都薦人狀啓。上曰,今覽江華留守狀本,特敎之下,其心可尙,頃者邊將調用之命勿施,其令該曹相當窠稟處調用。出傳敎上曰,今聞大臣所奏,參判徐命膺,以都憲未徹之疏,撕捱不參云,故問其措語,則其涉過矣。旣不請勘律,則以此撕捱,極涉太過,未徹之疏,何敢若此?其令申飭行公。出傳敎上曰,今番奉朝賀朴聖源敎書製述,其雖比初生新,劃下一句,其不襯着,其令付標。出傳敎上曰,奉朝賀南有容,旣許休致,批旨中旣聞家貧,況歲首乎?令該曹元歲饌外,加給事,分付。出傳敎翼謩曰,臣不知事例,經納命召,政院之還送固不怪,而承旨或罷或免,臣誠惶愧矣。上曰,初意,予則不然,而以敬大臣之意處分。今聞左相所奏,果若予意,當該承旨敍用。出傳敎上曰,新陽將回,其將與歲俱新,且春享在近,囹圄輕囚,卽爲放送,十五日前各司禁牌,其令小民便休。出傳敎上曰,曾已下敎,而逐日入侍,只一中官入侍,其勢誠難。次對異於他入侍,則大臣入侍?承傳色中官,何敢不侍?此亦紀綱攸在,事之可駭,莫此爲甚,應侍不侍當該承傳色中官罷職。出傳敎上曰,李山斗,知中樞口傳擧行。出傳敎諸臣以次退出。
上在慶熙宮。停常參·經筵。
未時申時,日暈。
藥房都提調韓翼謩,提調南泰會,副提調尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
李得培啓曰,憲府連日監察茶時,事甚未安,除在外傳旨未下外,大司憲趙榮進,卽爲牌招,何如?傳曰,允。
李得培啓曰,大司憲趙榮進牌不進,執義呂善應,掌令宋鍈,持平李仁默在外,掌令郭鎭純,持平朴師崙,傳旨未下,今日以監察茶時之意,敢啓。傳曰,知道。
金霔啓曰,判尹金始煐,禮曹參議沈履之,刑曹參議尹東昇,兵曹參議洪良漢,除拜後過三日,不爲出肅,依定式,竝推考警責,仍卽牌招察任,何如?傳曰,允。
以承傳色口傳下敎曰,明日當殿座,今日松節茶,兩次入之。
又以下敎曰,建功湯入之,其早退休焉。
金霔啓曰,吏曹判書尹汲,特敎申飭之下,昨違召命,尙不行公,事甚未安,卽爲牌招察任,何如?傳曰,允。
傳于金霔曰,左相鄭弘淳,徐命膺·尹東昇·洪樂仁·鄭昌順·金普淳爲試官,左承旨爲試所承旨。
金霔啓曰,試官金普淳在外事,微稟。傳曰,副修撰李得一爲之。
傳于金霔曰,明日殿座時,只試官試所承旨入侍,侍衛,以入直擧行。
又傳于曰,圓點儒生中,在京人書入。
金霔啓曰,以校理金尙集,修撰具庠,副修撰洪景顔·李得一,兼司書金漢耆等,牌不進罷職傳旨。傳曰,下敎之下,豈敢若此?竝只推,更爲牌招。
傳于金霔曰,頃者解見任,儒臣,過伸廉隅,今番新除授儒臣牌去來,申飭,使之卽爲謝恩。
又傳于曰,試官尹東昇,代尹冕東爲之。
又傳于曰,薦俎官付標,何以申時入之,而肄儀尙不擧行云,過行與否,斯速知入。
金霔,以以吏曹言啓曰,溫陵獻官李惟秀,預差兪漢蕭,俱以稱病,終不受香,事甚未安,本曹請推之外,他無可施之罰,何以爲之?敢稟。
又以吏曹言啓曰,溫陵獻官柳健,稱病終不受香,事甚未安,本曹請推之外,他無可施之罰,何以爲之?敢稟。
又以吏曹言啓曰,永寧殿春享大祭薦俎官敦寧府都正李翼元,兵曹參議金霔,實預差啓下矣。移拜承旨,實差李翼元,今日肄儀時,謂有身病,累度催促,終不入來,事之寒心,莫此爲甚。臣曹請推之外,他無可施之罰,而不得以刑曹參議尹東昇,改付標以入之意,敢啓。
以備忘記,傳于金霔曰,獻官謀免,莫甚於近日,欲爲下敎而動駕相値,其將從容處分,肄儀今行,曾所未聞,晩後付標,已涉駭然,尹東昇其雖試官,何敢稱頉乎?若不嚴懲,事體,若何?李惟秀·兪漢蕭·柳健,亟施刊版之典,李翼元·尹東昇,事體尤涉寒心,李翼元三陟府,尹東昇海美縣,施以投畀之典。
金霔,以宗簿寺官員,以初獻官意啓曰,永寧殿春享大祭肄儀,當爲今日設行,而薦俎官終不進參,不得爲之之意,惶恐,敢啓。休紙啓下。
奉朝賀朴聖源敎書,王若曰,功存迪沖,才命進秩,章徹引老,特許投閒,懇實由中,禮故體下。惟卿,質直可貴,問學本優,皓首窮經,素非溫飽之志,墨綬典邑,夙著淸苦之名。頃爲敎導文孫,遂令委任講院,諭善之職甚重,殫素學於講劘,責成之望不輕,炳丹忱於終始。顧貳極德業之已就,驗多年輔迪之有勞,特命班躋貂金,庸施酬功之典,豈意戒存鍾漏?忽陳丐閒之章,一朝辭榮,詎無戀君之思,七旬告老,亦出讀禮之心。沖子賴輔翊之功,非欲遽捨,古人重恬退之節,亦難終違。玆行降麻之音,特允懸車之請。於戲,疏廣美事,豈徒受鎰金之榮?甘盤故情,應有繞銅樓之夢。故玆敎示,想宜知悉。知製敎兼春秋館編修官李鎭恒製進
丁亥正月初六日巳時,上御集慶堂。藥房入診入侍時,都提調韓翼謩,提調南泰會,副提調尹得雨,記事官南胄寬·李思祚·洪相簡,醫官方泰輿·許礈·李以楷·金孝儉·許溫·李翊臣,以次進伏訖。翼謩曰,夜間,聖體調攝,若何?寢睡,何如?上曰,一樣矣。上進湯劑後,泰輿等,診脈候曰,左右三部調均,滑體亦如前矣。上曰,頭部新生黑髮矣,諸臣可仰瞻矣。諸臣遂仰瞻。上曰,注書出去,知入古甲子,可也。胄寬,出來知入。上命承旨,書御製報春紀懷文。上命退,諸臣遂退出。
上在慶熙宮。停常參·經筵。
藥房都提調韓翼謩,提調南泰會,副提調尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
李得培啓曰,大司憲趙榮進呈辭,執義呂善應,掌令宋鍈,持平李仁默在外,掌令郭鎭純,持平朴師崙,傳旨未下,今日以監察茶時之意,敢啓。傳曰,知道。
尹得雨啓曰,吏曹判書尹汲,特敎申飭之下,連日違召,尙不行公,事甚未安,卽爲牌招察任,何如?傳曰,允。
又以啓曰,右尹鄭存謙,除拜後過三日不爲出肅,依定式推考警責,仍卽牌招,何如?傳曰,允。
以承傳色口傳下敎曰,都提調入侍時,只建功湯持入。
金霔啓曰,禮曹判書申晦,持親蠶儀注,依下敎來待矣。傳曰,入侍。
江原監司狀啓,江陵府大和面居驛吏申有太女次梅等,渰死·嚂死·燒死事,傳于金霔曰,令本道恤典擧行。
趙榮順,以弘文館言啓曰,新除授應敎金載順,時在京畿高陽地,經筵入番事緊,請斯速乘馹上來事,下諭。傳曰,依啓。
任㻐,以義禁府言啓曰,李翼元三陟府,尹東昇海美縣,施以投畀之典事,命下矣。以備忘記辭意,具罪目依例發遣府書吏,押送于各其配所之意,敢啓。傳曰,知道。
丁亥正月初七日辰時,上御景賢堂。親臨圓點儒生人日製入侍時,試官左議政韓翼謩,工曹判書鄭弘淳,行副司直南泰會,吏曹參議洪樂仁,行副司直尹冕東,校理鄭昌順,副修撰李得一,左承旨金相翊,記事官南胄寬,假注書吳鼎源,記事官李思祚·洪相簡,以次進伏訖。上曰,藝文提學代,南泰會爲之。出傳敎上命承旨讀儒生擧案。諸試官,以次進伏。上命諸試官退去下,試官進前。書科題訖。上曰,此題誠萬萬意外,而難於草龍珠帳矣。上曰,昨年下敎,而翰林圈點,一年不能疊行云,故置之。今則歲已新,依前下敎擧行事,分付藝文館。出傳敎翼謩曰,諸試官中,奏對之際,有竝發勦說者,筵體不嚴,推考,何如?上曰,依爲之。出擧條上曰,同副承旨入侍。出傳敎同副承旨金霔進伏。上曰,何榜登科乎?相翊曰,丙辰榜矣。命霔書之曰,冬雪非特麰麥有益,貯水之功不少。曾因相臣所奏已諭,而以備不虞之道,勺水宜惜,奚待備郞摘奸?先遣宣傳官,畿甸防築中,爲先抽栍摘奸以來。豈特此處當鱗次無時摘奸?令備局以此一體,申飭諸道。出傳敎上曰,今冬多雪,尙不消矣。命入直宣傳官入侍。上曰,何處防築爲大乎?霔曰,廣州龜川矣。上曰,龜川多貯雪水乎?摘奸以來。上曰,親耕命攝,今更思,望八豈料與沖子欲行其禮?已勸耕農,而令該曹擧行,沖子行九推之禮?大臣行十一推之禮,宗班儀賓與冢宰同,而國舅與司馬·度支·都憲,薇垣長,畿伯,今番特爲一體助耕事,分付儀曹,以示予望八爲民之意事,分付。夜祭晝耕,依禮文,前一日詣農壇,沖子亞獻禮,依例擧行。出傳敎上曰,親耕親蠶,卽一時擧行者,況望八親耕,宜遵禮文,今番親蠶一節,亦依禮文擧行。出傳敎上曰,禮判,持親蠶儀注入侍。出傳敎上曰,都承旨,持親蠶儀注入侍。出傳敎都承旨尹得雨進伏。上命得雨,讀五禮儀親蠶條訖。上命左副承旨及儒臣上番,考大明會典親蠶條入侍。上又命得雨,書人日御製訖。上番徐有良,持會典進伏。左副承旨任㻐,禮判申晦同爲進伏。上曰,今日下敎,見之乎?晦曰,俄見傳敎,而甚盛擧矣。上命有良,讀會典親蠶條。上曰,古有南蠶室·西蠶室,今則無之,而士夫家婦人,亦不養蠶矣。今爲世孫,欲行親蠶耕貴矣,而如此然後,士夫婦人,亦爲養蠶矣。上曰,自內執事三獻,內殿·惠嬪·嬪宮爲之,禮儀使·執禮·執尊·大祝·祝史·齋郞,以內命婦外命婦爲之。出傳敎上曰,親蠶時,勿用妓樂,只用行禮時管絃奏樂。出傳敎上曰,蠶壇在門外乎?在西苑乎?有良曰,在西苑矣。上曰,于今望八,其何爲乎?與沖子親耕,令內殿親蠶,求諸史牒,予無愧焉。七十四歲,何敢復讓?特命與沖子親耕,命內殿親蠶,此豈國牒所有,於此予不辭焉?故有命,今予親耕,不過諸臣之比前差加,卽按禮擧行者,而其於親蠶,三朝已有古例,皇朝,亦有此禮,寔遵古例,亦何敢辭?況此於予至願。今日下敎,可謂陟降指導矣。五禮儀所無者,今當義起下敎,以此擧行。出傳敎書傳敎時,至我朝無前。申晦曰,成宗朝行之,而中·宣兩廟,亦行之矣。上曰,載在何冊乎?晦曰,在春官志矣。上曰,貴矣,予脫所着帽矣。命晦讀春官志所載處,至頒赦受賀。上曰,此則予亦不辭矣。命書儀節訖。晦曰,皇朝,設壇行之矣。上曰,設壇非難,爲之可也,而命婦當自內充定,親蠶祭文,亦當製下矣。上曰,親耕,過國忌後爲之,以二月二十日擧行,而祭則以本日攝行。出傳敎上命親蠶祝文,自香室奉入,命任㻐讀祝文訖。上命書御製祝文四句,試券合考訖,命坼封。上曰,生員柳德申,直赴殿試,之次進士盧以漸,生員任希默,各給二分。出傳敎摘奸宣傳官,入奏形止。上曰,只問雪水多少,豈問修補乎?上曰,當該承傳色,庸劣莫甚,令內寺府嚴處。出傳敎上曰,禮判,持親蠶儀注,更爲入侍。出榻敎申晦進伏。命讀儀注訖。上曰,直赴生員柳德申,其令明日來待。出傳敎命賜諸試官及承史御饌曰,此乃世孫所供,啖之,宜矣。啖訖,諸臣以次退出。
上在慶熙宮。停常參·經筵。
下直,龍媒僉使金萬根。
藥房都提調韓翼謩,提調南泰會,副提調尹得雨啓曰,昨日親臨試射,侵夜酬應,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
任㻐,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
任㻐啓曰,憲府連日監察茶時,事甚未安,除在外傳旨未下外,大司憲趙榮進,牌招,何如?傳曰,允。
又以啓曰,大司憲趙榮進牌不進,執義呂善應,掌令宋鍈,持平李仁默在外,掌令郭鎭純,持平朴師崙傳旨未下,今日以監察茶時之意,敢啓。傳曰,知道。
尹得雨啓曰,吏曹判書尹汲,特敎申飭之下,連日違召,尙不行公,事甚未安,卽爲牌招察任,何如?傳曰,允。
金樂熙爲假注書。
趙榮順,以吏曹言啓曰,宗廟永寧殿春享大祭大祝,皆以侍從塡差,而時無職名人員,令該曹口傳付軍職,何如?傳曰,允。
任㻐,以御營廳言啓曰,本廳隨駕挾輦軍,依傳敎賞試才後,鳥銃貫一中·邊二中一名,木綿五疋,邊三中一名,木綿四疋,貫一中·邊一中二名,邊二中三名,各木綿三疋,貫一中二名,各木綿二疋,邊一中二十一名,各木綿一疋,以本廳所儲,依例施賞之意,敢啓。傳曰,知道。
丁亥正月初八日辰時,上御集慶堂。藥房入診入侍時,都提調韓翼謩,提調南泰會,副提調尹得雨,記事官南胄寬·李思祚·洪相簡,醫官方泰輿·許礈·金孝儉·鄭允說·許溫·李翊臣,以此進伏訖。翼謩曰,夜間,聖體調攝,若何,寢睡,何如?上曰,一樣矣。上進湯劑後,泰輿等,診脈候曰,左右三部調均,滑體亦如前矣。上曰,柳德申,何如人?翼謩曰,故右尹鳳徵之孫矣。上曰,有批點乎?翼謩〈曰〉,有二句矣。上曰,金霔,何如人?金相翊,以爲不知世德,而廣州人云矣。得雨曰,以吏治名矣。翼謩曰,吏治則有名,而多莅邑矣。上曰,然乎?得雨曰,莅梁山,十考十上,以善治加資,爲富寧鍾城,亦滿瓜矣。上曰,莫非命矣。李聖檍,予認以爲兩處首望,不落點矣。上曰,直赴儒生柳德申入侍。出榻敎上曰,注書出去,召入柳德申,可也。胄寬出來,召入柳德申進伏。上曰,士子,雖大臣亦敬之,予豈臥而見之乎?予起坐矣。上曰,汝何如人?德申曰,臣父刑曹佐郞臣夏曾,臣祖右尹臣鳳徵矣。上曰,居京乎?德申曰,自京纔遷廣州矣。上命誦試券初項句。上曰,眞形容予矣。翼謩曰,此句批點矣。得雨曰,初項句,極好矣。上曰,曾見指南乎?翼謩曰,見之云矣。上曰,見之故如是作文矣。翼謩曰,爲人,純實矣。得雨曰,若用人日親製序文之語,則尤好而不能矣。上曰,人日作序,予亦忘之矣。上曰,年幾何?德申曰,四十四矣。上曰,年亦多矣,爲人純實,望八得人矣。上命退出,德申先退。上曰,藥房提調,持湯劑更爲入侍。出榻敎提調,持湯劑進伏,上進湯劑訖。上曰,注書出去,持入小學指南。胄寬,出來持入。上命得雨,讀小學指南序文。上曰,昨年人日製此序文,今年人日,出此御題,誠不偶然矣。得雨曰,果不偶然,而臣等,亦認以殿下,思昨年人日而出此題矣。上曰,人必認以如此,而予實偶然出題矣。上命得雨,讀校正諸臣名。翼謩曰,有親耕親蠶之命,親耕則已多行,而親蠶則實是曠古之盛禮,不勝欽仰,而其時日氣不調,則可悶矣。上曰,親蠶儀節,當考實錄而爲之矣。上命承旨書之曰,幾百年古事,望八欲行,更思之,儀文宜備。令春秋館堂郞,三朝實錄,其令沁都,卽爲考來。出傳敎翼謩曰,有翰圈卽爲擧行之命,而待敎洪彦喆,時在春川地,以親病,陳疏蒙遞,故不能卽行云矣。上曰,依例付職,可也。得雨曰,當待後日政擧行乎?上曰,依爲之。出傳敎上命退去,諸臣遂退出。
上在慶熙宮。停常參·經筵。
藥房都提調臣韓翼謩,提調臣南泰會,副提調臣尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
李得培啓曰,大司憲趙榮進呈辭,執義呂善應,掌令宋鍈,持平李仁默在外,掌令郭鎭純,持平朴師崙,傳旨未下,今日以監察茶時之意,敢啓。傳曰,知道。
以承傳色口傳下敎曰,限今朔,松節茶一日二次,以五合入之。又下敎曰,掌樂院執事典樂,持親蠶前例來待。又下敎曰,承旨傳諭,因與偕來。何知便殿企待之意?又下敎曰,在外進排官,有如此之事,故親行時,已下敎,而工曹佐郞韓後述外,皆不待令,竝令該府處之。又下敎曰,誠極駭然。修井官·典牲署官員,已盡擧行,勿爲擧論,其外竝汰去傳旨捧入。
傳于趙榮順曰,儒臣,持五禮儀親蠶儀注,藥房入診,同爲入侍。
傳于尹得雨曰,大臣命召傳授後,入侍。
傳于金霔曰,右相入侍,左副承旨入侍。
兵曹口傳政事,副司果單李重海·李亨元。
尹得雨啓曰,吏曹判書尹汲,特敎申飭之下,連違召命,不爲行公,事體未安,卽爲牌招察任,何如?傳曰,允。
金霔啓曰,吏曹判書尹汲,參判徐命膺,牌不進推考傳旨,今方捧入,而判書因特敎出牌矣。參判一體更卽牌招,開政,何如?傳曰,允。
傳于金霔曰,吏判撕捱太過,更爲牌招開政,開陽門仍留,吏判承牌後下鑰,牌去來勿爲呼望。
有政。吏批,判書尹汲進,參判徐命膺牌不進,參議洪樂仁差祭,同副承旨金霔進。以吏批言啓曰,成均館學正康文祥,受由過限未上來,依例罷職,何如?傳曰,允。又以吏批言啓曰,本曹佐郞安聖彬呈狀內,身病猝重,勢難察任云,依例改差,何如?傳曰,允。以沈頤之爲說書,洪趾海爲刑曹參議,南泰齊爲歸厚提調,鄭文周爲豐基郡守,待敎洪彦喆·李東郁單付,承文副正字金樂熙單付。兵批,判書李思觀·參判成天柱病,參議洪良漢病,參知尹蓍東入直進,同副承旨金霔進。奉朝賀南有容,金尙翼單付,同知單尹德周,僉知朴敦行,副護軍李達海,副司直姜必履,副司果李明中,副司正吳鼎源單付。
李得培啓曰,明日次對,兩司當爲進參,除在外傳旨未下外,大司憲趙榮進,待開門牌招,以爲入侍之地,何如?傳曰,允。
傳于金霔曰,入直注書待令,騎馬三匹立之。
右議政金尙喆疏曰,伏以臣自承不敢當之命,衷情震薄,冒死申籲,菲誠拙語,雖不足以孚格宸聽,惟恃閔覆之天,曲垂矜諒,鞶帶之褫,攢手以俟。千萬不自意,近侍臨宣,手書一幅,百有餘字,寶墨璀璨,念舊之敎,愈往愈摯,恩數曠絶,有非眇末賤臣所敢承當者,臣雙擎九頓,且驚且感,自不覺淸血之交逬也。噫,臣之不肖,無所取材,而受恩罔極,致位至此,內外揚歷,雖極踰分,凡係有司之職,宣力之地,一未嘗矯情飾讓,有除輒膺,竊自附於奔奏之義。伏想天鑑,亦或俯燭,矧今聖眷冞隆,恩諭荐降,人臣分義,何敢頑然無動,甘自陷於慢命之科哉?誠以論道之任·調元之責,治道汚隆之所關係,古來名碩之士,尙且逡巡而退讓,況如臣者,語其情則至狷隘也,以其才則至疎迂也,以臣身而擬是任,決非其人。寒門滿盈之懼,弱力擔負之憂,猶屬臣一己事,縱未暇自恤,聖上所以擢置臣是職者,非欲榮其身,將以責其職,而以臣之空空蔑蔑,百不猶人,不自量度,冒據匪據,備員充位,無所猷爲,終自歸於貽中書之羞,招四方之譏,則其於公器何,國事何哉?非不知瀆擾之爲萬萬惶悚,而反復揣究,承膺無路,一日虛縻,窮隘轉甚,玆敢更入文字,仰首鳴號。伏乞聖慈,天地父母,念重任之不宜暫曠,察臣言之亶出衷曲,亟命收還臣所被職秩,以幸公私,千萬不勝幸甚。答曰,省卿之懇。手書之批,悉諭予意,冀卿造朝,只緣誠淺,已準三章,豈曰情志之相孚?卿讓雖懇,予意益篤。今者拜相,一惟先卿之忠實,一惟卿叔之眷注,一章二章,企望者造朝。卿須體君臣之大義,顧小子之此意,安心勿復過讓,卽卽造朝,用副日夕慇懃之望。
副司直金尙翼疏曰,伏以三陽布和,百靈奏吉,聖候益康,展禮載伸,岡陵之祝,朝野同情。仍竊伏念大夫之七十致仕,禮也,而古之人,或有年至而不得去者,蓋其德望才猷,爲朝廷所倚重,則上之人不肯捨也,王事靡盬,義同休戚,則下之人不敢退也。至如無才無德,倖會榮祿,留無所益,去無所關,而又當國家之閒暇,非臣子不敢退之時,則隨例按年而去,可也。若昔之歐陽脩,尙矣無論,而及我聖朝,尤重此典,年至者旣去,未至者或退,凡有陳懇,輒蒙矜許,如臣者卑微則螻蟻也,去留則鳧雁也。況今大閑之年,洽是當去之人,其何敢徒懷嚴畏,不一祈暴於體物之天乎?念臣世受國恩,與天無極,父子兄弟,踵致崇顯,滿盈之懼,常如集木。臣又姿性憃愚,百不猶人,而獲逢盛際,濫叨卿列,涓埃未報,涯分已溢,重以蒲柳之質早衰,多病,痰火頓盛,又爲枵落之一大層級,心神內爍,形骸外脫,癃殘聵眊之狀,聖鑑固已俯燭,而命塗奇薄,身世窮獨,一切世念,索然灰冷,久矣。當其强仕之時,已有止足之戒,每誦年不待暮,有疾便休之語,未嘗不戚然興歎,企而慕之,而自顧常調下品,不敢妄擬古人,遲徊泯默,迄至于今。今則年已至矣,病益深矣,陳力就列,無復望矣,援例乞身,此其時矣,進有違禮之譏矣,退無近名之嫌矣,雖其職在冗散,無事可致,而平生至願,亶在於此。臣之立朝事殿下,今已四十三年矣,老牛力盡,黔驢技竭,而餘年無幾,隔死如紙,遲待歲至,蓋欲爲引齡之計,今若獲遂微懇,粗全晩節,助聖上養廉之化,贖前日尸位之罪,則區區私心,千萬榮幸,以天地成萬物之仁,豈不諒匹士之志哉?噫,堯·舜在上,寶算日高,顧臣之所依仰者,惟我殿下耳,犬馬之誠,寤寐戀係,今雖得請,何敢長往?秪擬瞻依京輦,時奉朝請,往來丘壟,以畢餘生而已。伏乞聖慈,憐臣衰病之不可勉强,察臣悃愊之非出矯飾,趁此一息之未泯,亟許致仕名目,俾臣得以優遊耆社,養安危病,則自今至死之年,莫非聖上之賜,終始生成之澤,臣敢不隕結以報也。躬詣禁扃之外,敢陳瀝血之懇,臨章隕涕,不知所云。答曰,省疏具悉。南有容批答旣諭,於此予有持意,卿之今請,其志可當。卿父伯仲季,俱入耆社,卿亦繼焉,可謂稀有,於卿予何靳之?心結悵然,特許其請,吉月三奉朝賀,其將宣麻,亦豈偶然乎哉?
丁亥正月初九日辰時,上御集慶堂。藥房入診,儒臣同爲入侍時,都提調韓翼謩,提調南泰會,副提調尹得雨,假注書吳鼎源,記事官李思祚·洪相簡,校理徐有良,副修撰李得一,醫官方泰輿·許礈·李以楷·金光國·金孝儉·金世彦,以次進伏訖。翼謩曰,夜來,聖體調攝,若何?寢睡·水刺之節,亦何如?上曰,皆一樣矣。診候訖,泰輿曰,脈候調均,滑體亦一樣矣。上曰,金尙翼,曾請休致乎?得雨入耆社而休致,則今疏始請矣。命書批答。上曰,予之特許有意,而三兄弟耆社,誠稀矣。上曰,注書,誰也?得雨,以賤臣仰對曰,今兵郞吳鉉胄子,而父子一年登科矣。上曰,貴矣。命玉堂上下番進前,召入典樂。上曰,西陵氏,誰也?上番徐有良曰,軒轅后矣。命有良讀五禮儀親蠶條,又命讀親蠶樂章。上曰,親蠶時,勿用妓樂,只用管絃,令瞽誦詩,尤好矣。得雨曰,敎之則幾何誦之乎?命讀事文類聚馬頭娘事。上曰,當以西陵爲上矣。下番李得一曰,馬頭娘則荒誕不經矣。上曰,眞儒臣之言矣。又命得一,讀詩傳七月篇訖。上曰,嗣服四十三年,年今七十四,三奉朝賀,當親臨宣麻,暮年可謂稀有,其令儀曹同日擧行出傳敎翼謩曰,夕湯劑,何以爲之乎?上曰,藥房提調,持湯劑更爲入侍。出榻敎進湯劑後,藥院先退。上曰,右相入來,卽稟,可也。諸臣以次退出。
丁亥正月初九日未時,上御集慶堂。大臣入侍時,右議政金尙喆,左副承旨任㻐,假注書金樂熙,記事官李思祚·洪相簡,以次進伏訖。尙喆曰,其間歲換,屢次動駕,聖體調攝,若何?上曰,此際差勝矣。上曰,予爲見卿起坐,卿其瞻望,遂起立以示之。尙喆曰,玉色及坐立動作,無異於昔,欣幸萬萬。上使尙喆進前,執左右手曰,卿父及卿之三叔,予曾見之,而安知今日使卿拜相乎?使之進前者,卽思卿父卿叔矣。尙喆曰,臣於中和交龜之後,傳諭史官,還爲下來,傳以偕來,故問其有何傳敎,則答以畿營營吏私通中,書之以偕來史官。故自中路還來云,而及到鳳山,得見朝紙,果無此傳敎矣。臣於上來後,査問其曲折,則營吏私通中,傳諭史官,誤書以偕來史官,致此大段做錯。該營營吏,雖已科治,史官之不見公文,徑先還來,終難免疎忽不審之失,而關係則重,兼春秋權恢,拿問處之,何如?上曰,依爲之。出擧條上曰,國事可悶,而予之任卿,亦多矣。且卿父爲國之忠,予知之矣,卿今到此,亦是卿父之蔭矣。上命承旨書之,傳曰,大臣旣已入侍,例贈其當依例擧行,奉朝賀下批,一體今日政擧行,政官牌招開政。上曰,右相父贈職後,遣禮官致祭。出傳敎諸臣以次退出。
上在慶熙宮。停常參·經筵。
藥房都提調臣韓翼謩,提調臣南泰會,副提調臣尹得雨啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。無批答。
中宮殿·惠嬪宮,藥房口傳問安。答曰,知道。
李得培啓曰,大司憲趙榮進牌不進,執義呂善應在外,掌令宋鍈在外,郭鎭純傳旨未下,持平朴師崙傳旨未下,李仁默在外,今日以監察茶時之意,敢啓。傳曰,知道。
趙榮順啓曰,待敎洪彦喆,時在江原道春川地云,斯速乘馹上來事,下諭。傳曰,允。
備忘記,傳于趙榮順曰,靜而思之,今年小學初卷殿講年,予心一倍,況昨日干支甲戌也。今日此堂行朝講,兼行次對,時刻隨時,先爲習講,待下敎只入正時。
以承傳色口傳下敎曰,古法,歲初其雖懸法,暮年此講,豈先乎此?今日自止以八刑大文拔之,自其下爲之,勿出朝報,只分付弘文館。
又下敎曰,崇品其不可謂稀有,東門斗屋,心庸嘉尙,令該曹,凡諸等事,依例擧行,前例外,特爲加擧行事,分付。又下敎曰,何時下敎,而今始稟,如此而能惟允乎?稟啓承旨遞差。又下敎曰,承旨有闕,代前承旨姜必履除授,牌招察任,房順房。又下敎曰,歲初豈敢如是乎?薇垣長外,竝捧嶺沿投畀傳旨,洪檍掌令除授,李世演正言除授,先入侍後謝恩。又下敎曰,一向撕捱,重知分義,若此不已,朝鮮豈有都憲·薇垣長乎?趙榮進·金勉行,亟施刊版之典。
以右副承旨姜必履牌不進罷職傳旨,以承傳色口傳下敎曰,此何若此?只推,更爲牌招。
傳于趙榮順曰,朝講,大臣·備局堂上,同爲入侍。
傳于金霔曰,前承旨李彦熙敍用。
傳于姜必履曰,政院有下敎者,而中官皆睡,事涉可駭,承傳色中官,越俸一等。
傳于姜必履曰,進排官拿處傳旨,置之。
趙榮順,以禮曹言啓曰,三奉朝賀,親臨宣麻事,命下矣。宣麻吉日,令日官推擇,則今正月十三日爲吉云,以此日擧行,何如?傳曰,允。
以備忘記,傳于趙榮順曰,十三日三奉朝賀宣諭,當行於景賢堂,以此分付。
金霔,以禮曹言啓曰,親耕,擇日擧行事,命下矣。親耕吉日,令日官推擇,則來二月二十六日·二十八日,俱吉云,以何日擧行乎?敢稟。傳曰,以二十六日擧行。
趙榮順,以侍講院言啓曰,本院司書李世演入直矣,移拜正言,出去,下番闕直,事甚未安。新除授說書沈頤之,卽爲牌招入直,何如?傳曰,允。
金霔,以侍講院言啓曰,本院司書兼說書俱未差,兼司書金漢耆牌不進傳旨未下,說書沈頤之牌不進,下番他無推移之員,不得已以上番姑降入直之意,敢啓。傳曰,知道。
金霔,以義禁府言啓曰,前司諫柳善養,前正言林德躋,前掌令郭鎭純,前持平朴師崙等,嶺沿投畀〈事〉,承傳啓下矣。柳善養慶尙道長鬐縣,林德躋延日縣,郭鎭純漆原縣,朴師崙金海府,竝嶺沿投畀,而以承傳內辭意,具罪目依例發遣府羅將,卽爲押送于各其配所,何如?傳曰,允。
掌令洪檍啓曰,臣於見職,曾經本府執義,則法在應避,而俄者入侍,未諳格式,不及引避,揆以臺體,所失尤大,請命遞斥臣職。答曰,依啓。
丁亥正月初十日辰時,上御集慶堂。朝講,大臣·備局堂上,同爲引見入侍時,領事徐志修,特進官申晦·徐命臣,同知事鄭存謙,參贊官金霔,侍讀官徐有良,檢討官李得一,假注書金樂熙,記事官李思祚·洪相簡,左議政韓翼謩,右議政金尙喆,工曹判書鄭弘淳,副護軍李潤成,掌令洪檍,校理徐有良,同副承旨金霔,事變假注書崔鈺,以次進伏訖。志修·翼謩·尙喆,進伏曰,夜間,聖體調攝,若何?上曰,一樣矣。上讀孟子曰,人之有道也,飽食煖衣章訖。得一·有良,以次講一章訖,上又讀鄕八刑章。上曰,賓興三物,四十年硏磨,而無一行此道,實爲靦顔。上曰,弟子職一篇最好,在潛邸時已講,此是學者之要務也。志修曰,聞義則服,此是徹上徹下之工也。志修曰,此諸道春操狀稟也。平安兵使李章吾狀啓,以淸南各邑巡操,依例擧行事,令廟堂稟旨分付爲請矣。本道失稔,而淸南差勝,西關詰戎,與他有別,使之依狀請擧行,何如?上曰,依爲之。志修曰,此咸鏡監司金器大狀啓及南兵使李邦綏狀啓也,南兵使,則以三·甲春操,依定式設行,而南各營各其官門聚點事爲請,而監司則以爲昨年三·甲,酷被霜旱之災,習操請姑爲停退矣。三·甲被災,特甚,詰戎之政雖重,此時行操之難,誠如監司狀辭,三·甲春操,姑令停止,而南各營官門聚點,使之依例擧行,何如?上曰,依爲之。志修曰,停操則例爲巡點,三·甲巡點,何以爲之乎?上曰,亦令停止,可也。志修曰,此守禦使李昌壽狀啓也,以爲本廳屬束伍牙兵五營輪操,昨秋已爲畢操,今春合操當次,令廟堂稟旨分付爲請矣。亦令依狀請擧行,何如?上曰,依爲之。志修曰,此摠戎使具善行狀啓也,以爲本廳所屬四鎭束伍軍兵春秋各二營輪回操鍊,而今春水原·南陽當次,兩邑春操,依例擧行事,令廟堂稟旨分付爲請矣,使之依狀請擧行,何如?上曰,依爲之。志修曰,江華留守李溵,以本營及外四營行操爲稟,江原監司閔百興,慶尙左兵使李觀祥,黃海兵使李仁康等,以各鎭春操及營將巡點爲稟,京畿水使李潤德,以舟師合操爲稟,永宗僉使李啓祥,以水陸操爲稟矣。此皆昨年已行秋操,今春則姑令停操,何如?上曰,依爲之。志修曰,此外諸道操稟,亦有未來者,而西北與他道有別,旣令行操諸道,則昨秋行操者,今春,竝一例使之停操,何如?上曰,依爲之。志修曰,守禦使李昌壽,身病日久,次對連不得進參,而本營軍務,亦多抛却,況今合操旣定,有難强令擧行,似當姑爲許遞,故敢此仰達。上曰,申飭行公,可也。翼謩曰,今此進排官處分,實出於重祀典之聖意,而蓋聞進排官之徑歸,已成謬例云。此後定式,勿令徑歸爲好,而且昨日摘奸,在於閉門後,則一倂汰去,恐似過重,故敢達矣。上曰,宜有懲勵,而大臣旣有奏,勿汰拿處,宜矣。翼謩曰,議藥廳事,可悶矣。其中秩高業精者,多在外任,而已經一考,召入宜矣。上曰,當召入者,誰也?翼謩曰,李泰遠·吳道炯也。上曰,依爲之。晦曰,取考親耕儀節,則殿下行五推之禮,宗室宰臣,七推,諸判書臺諫,九推矣。頃下傳敎中,有世孫九推,大臣十一推之命,而旣有七推九推之禮,世孫,當爲七推,宗室大臣,當爲九推。至於諸判書臺諫以下,亦宜有差等之節,似當以十一推磨鍊,而十一推,於禮無之,不無掣礙之端,故敢稟。上曰,宗宰以下,皆以九推磨鍊,可也。晦曰,己未年親耕時,前期二日告廟,而其後凡於告由祭,當日設行事,曾已命下矣。今番親耕時告由祭,當日曉頭設行,而儲慶宮·毓祥宮·徽寧殿,亦當有告由之節,一體擧行,何如?上曰,只於太室,當日擧行,可也。晦曰,己未年親耕圖屛風及儀軌,自本曹看品造成進上,而甲申年,因傳敎作簇子內入矣。今番,何以爲之乎?敢稟。上曰,置之,可也。晦曰,己未年親耕,牛二頭,以黃牛裌靑衣代用,而癸酉·甲申兩年,則因傳敎,以黑牛用之矣。今番則以何年例擧行乎?上曰,以黑牛用之,可也。晦曰,甲申親耕時所用黑牛,尙在太僕云,今又用之,則亦可爲省弊矣。上曰,然乎?今又用之,可也。晦曰,今此親耕,以二月二十日擧行事,命下矣。翌日當爲頒敎陳賀,而二十一日,卽儲慶宮·毓祥宮春享祭受香日,齋戒相値,似當有差退更定之道,故敢稟。上曰,以二十五日後,更爲擇日以入,可也。晦曰,己未年親耕時,從耕五十人,耕牛以雙駕牛磨鍊,故數至百數,而癸酉·甲申兩年,則因傳敎減半其數,以一駕牛用之矣。今番,何以爲之乎?敢稟。上曰,依甲申前例,減半磨鍊,可也。晦曰,己未年親耕翌日頒敎後,宗宰以下,勞酒於正殿,諸執事宣醞及耆庶民所饋,依犒饋例,各司措備,而癸酉·甲申年,則親耕日,只行耆庶民勞酒於觀耕臺前矣。今番依己未年例,翌日擧行,何如?上曰,依甲申年例擧行,可也。晦曰,己未年親耕時習儀,具三度行之,而癸酉·甲申兩年,則只行一度矣。今番則依己未年例,以三度磨鍊,何如?上曰,以一度擧行。志修曰,此開城留守金善行狀啓也,以爲本府勅需庫物力蕩殘之狀,頃日,入侍陳達,旣蒙狀聞之命,而大抵一勅所用,爲一萬二千四百餘兩,春秋開市裝送,又送三千兩,年前所請得者,費入於開市所用,卽今簿在之錢,僅爲數千餘兩,事勢渴急,某樣錢中限一萬兩區劃事,令廟堂稟旨爲請矣。頃日陳達時,果以商確區劃之意,仰對,而左相曾經留守,故詳知之。年前所請得之七千兩,俾爲支勅之需,非爲開市所用而劃給,則不可以此爲言,開市所用,亦有他條之入云。然則似不至甚急,而旣已使之狀聞,關西遼軍木三十同許劃,以爲添補之地,何如?上曰,依爲之。檍所懷,俄者所講,卽四敎四術也。我國庠序之敎,升補學製,亦爲勸課之一端,而昨年以學製之不盡設行,合製之選,因以廢闕,殊非朝家設法之意,當該學敎授,罷職,何如?上曰,依爲之。又所懷,歲首法講,事體自別,而正言李世演,特除之下,身在闕中,無端不參,事極駭然,罷職不敍,何如?上曰,依爲之。以上出擧條上曰,正言李世演罷職不敍事。出榻敎諸臣以次退出。
丁亥正月初十日巳時,上御集慶堂,藥房入診入侍時,都提調韓翼謩,提調南泰會,副提調尹得雨,假注書吳鼎源,記事官李思祚·洪相簡,醫官方泰輿·許礈·李以楷·玄處明·金孝儉·金世彦,以次進伏訖。翼謩曰,夜間,聖體若何?上曰,一樣矣,進湯劑。診候訖,泰輿曰,左右三部一樣調均,而有滑體矣。上曰,藥房提調,持湯劑更爲入侍。出榻敎諸臣以次退出。
上在慶熙宮。停常參·經筵。
藥房都提調臣韓翼謩,提調臣南泰會,副提調臣尹得雨啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
任㻐啓曰,大司憲未差,執義呂善應在外,掌令宋鍈在外,一員未差,持平李仁默在外,一員未差,今日以是監察茶時之意,敢啓。傳曰,知道。
尹得雨啓曰,右承旨趙榮順,今日不爲仕進,卽爲牌招,何如?傳曰,允。
姜必履啓曰,臣依聖敎,進詣崇政殿月臺,入直禁軍戎器服色點考,則皆無頉,仍以傳敎內辭意,勞問,則竝好在云矣,敢啓。答曰,知道。
姜必履,以義禁府言啓曰,昨日處分歲前違牌臺臣及李翼元·尹東昇,特寢投畀之命事,命下矣。投畀罪人慶尙道長鬐縣柳善養,延日縣林德躋,漆原縣郭鎭純,金海縣朴師崙,江原道三陟府李翼元,忠淸道海美縣尹東昇等,旣已發配,所到處放送事,分付各該道臣之意,敢啓。答曰,知道。
任㻐,以兵曹言啓曰,今正月十一日,武臣賓廳武經講書日次,而中日相値,不得爲之之意,敢啓。答曰,知道。
趙榮順,以內醫院言啓曰,本院造鍼,例爲間三年爲之矣。甲申春鍼,今已四年,諸醫所持尖芒已鈍,更爲精造進上後,分給諸醫,何如?傳曰,允。
金霔,以弘文館言啓曰,本館下番,無他推移之員,不得已上番姑降入直之意,敢啓。答曰,知道。
趙榮順,以侍講院言啓曰,本院新除授諮議金鍾厚,時在京畿廣州地,書筵入番事緊,斯速乘馹上來事,下諭,何如?傳曰,允。
任㻐,以都摠府言啓曰,副摠管元重會,以禁衛中軍,軍兵等中日試放事,南別營晝仕出去之意,敢啓。答曰,知道。
任㻐,又以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
〈敎〉奉朝賀南有容書曰,老不任職,固仁政之所先,年至丐休,亦禮經之所許,肆頒渙號,用褒遯嘉。惟卿,詩禮傳家,芬華匪志,持身勵簡靖恬雅之操,名實俱全,立朝有溫恭修愼之譽,始終一節,任以元孫輔養之責,特簡豈虛?寵以文衡賓客之班,衆望咸允。方予之眷寄也未替,而卿之謙挹也愈深。年纔至而乞休之巽章遽尋,辭則切而止禮之雅操難拂。勉屈羞耉之義,曲施賜骸之恩,進退間綽綽有餘,卿則賢矣。君臣際戀戀難忘,情可已乎?於戲,志在丘園,緞諧謝事之宿願,心存社稷,曰篤向化之純誠。當敎麻之親宣,覺予懷之益疚,須體不忍捨之眷,永肩未便訣之心,故玆敎示,想宜知悉。司僕寺正李普觀製進
〈敎〉奉朝賀金尙翼書曰,王若曰,遜牘初登,志可見於求退,耆算已滿,恩故借於處閒,是成其高,特循古例。惟卿,質性謹雅,氣宇寬弘,置之論思諷議之班,一處以和言康色,試諸旬宣保釐之地,愈見其遠度純誠。踵諸父而峻升,恒篤沖挹之操,與群弟而迭晉,益存滿盈之憂。雖平居恬默之自持,顧此心眷倚則不替,迺者許丐閒之懇,所以示優老之恩。迹倦名途,浩然孔戣易退之志,身超世累,卓矣歐陽難繼之風。惟兩世杖造于朝,是固罕覯,及暮境車懸於里,孰不爲榮?於戲,淸時多請休之人,固知雅意之難挽,吉月親宣誥之禮,亦覺悵懷之冞深。鵷班緩趨,縱或修起居之節,駱社閒臥,政難禁依戀之情。故玆敎示,想宜知悉。左副承旨任㻐製
丁亥正月十一日辰時,上御集慶堂。藥房入診入侍時,都提調韓翼謩,提調南泰會,副提調尹得雨,假注書吳鼎源,記事官李思祚·洪相簡,醫官方泰輿·許礈·李以楷·金光國·吳道炯·李翊臣,以次進伏訖。翼謩曰,夜間,聖體調攝,若何?寢睡·水刺之節,亦何如?上曰,一樣矣。診候訖,泰輿曰,左右三部調均,而滑體亦一樣矣。上曰,昨日二守令,遞付京職事下敎,而憶昨年今親耕,誠是料表。其時幾朔待令之人,今番其宜助耕,過親耕後,差待事,分付。出傳敎翼謩曰,昨日諸臺處分時,有歲初何敢如是之敎,而聞其違牌,實在歲前云矣。出納之地,宜有提稟而無聞,該房承旨,推考警責,何如?上曰,予已忘,況承旨乎?雖然,所請是矣,依爲之。出擧條上曰,精神索漠,違牌傳旨,命置久矣。故今日朝講,有請牌事乎?下問中官,泛答以有違牌傳旨云故,有此下敎。今聞大臣所奏,卽歲前違牌,臺臣若此,其所處分,非其故也。其在重祀典之道,亦已處分,而今日一體下問大臣,與無端不參有間,飭則雖不可無,投畀過矣。昨日處分歲前違牌臺臣及李翼元·尹東昇,特寢投畀之命,違牌傳旨,當爲踏下,依例書入。李翼元·尹東昇,施以不敍之典,欲爲下敎,申飭已行,史官不過未能詳愼之致,諸進排官,飭亦施矣。旣有望前勿用牌之敎,則官吏奚間,兼春秋權恢分揀放送,諸進排官,特爲分揀?以此觀之,於承旨可謂毛將焉傅者也,遞差傳旨,亦爲置之。出傳敎上曰,今聞禮房承旨因啓稟承旨下敎,不爲仕進云,今則本事旣已置之,況他人乎?其令申飭行公。出傳敎翼謩曰,臺官尤重廉隅,罷職後從前無行公者云,兩司長之撕捱,不爲無端,刊版之典,恐或過重,敢達。上曰,以罷職施行,可也。出擧條得雨曰,李得一,陳疏徑出,下番闕直,而諸儒臣違牌傳旨未下矣。上曰,違牌諸儒臣,其何撕捱?極涉過矣,一倂只推,更爲牌招察任。出傳敎上曰,洪檍,避嫌何故?得雨曰,規例然矣。上曰,其在格例,勢難行公,此時春坊數遞可悶,兼輔德洪檍,仍任前職,牌招察任,因此乃覺,予則其命勿辭而誤傳,依然其雖應遞之官,莫重下敎錯傳,當該承傳色中官罷職。出傳敎上命賤臣,守令薦單先到者持入,命承旨讀訖,得雨曰,卽見坡州牧使李昌運守令邊將薦單子,則不書臣字,不審之失,在所難免,推考警責,單子還下送,何如?上曰,依爲之。出擧條翼謩曰,夕湯劑,何以爲之乎?上曰,藥房提調,持湯劑更爲入侍。出榻敎諸臣以次退出。
上在慶熙宮。停常參·經筵。
藥房都提調臣韓翼謩,提調臣南泰會,副提調臣尹得雨啓曰,伏未審夜間,聖體調攝若何,痰候,何如?寢睡·水刺之節,亦何如?臣等不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,其雖茶飮,心竊悚然,今則差愈,松節茶其停之。
傳于趙榮順曰,明日時刻,以午時爲之,單子置之,待下敎只入正時。
丁亥正月十二日巳時,上御集慶堂。藥房入診入侍時,都提調韓翼謩,提調南泰會,副提調尹得雨,假注書吳鼎源,記事官李思祚·洪相簡,醫官方泰輿·許礈·李以楷·玄處明·金孝儉·金世彦,以次進伏訖。翼謩曰,夜間,聖體調攝,若何?上曰,一樣矣。翼謩曰,痰候·水刺之節,亦何如?上曰,亦一樣矣。上命賤臣,守令薦單到院者,持入,命讀春秋館堂郞狀啓。上曰,事勢固然,勿待罪事,回諭。出傳敎翼謩曰,頃以京外料辦痛禁事仰達,而初十日次對,又以出擧條之意仰請。注書各書前後所奏,以擧條二度啓下,事體猥屑,該房承旨推考,注書拿問,何如?上曰,出自生疎,以前擧條施行,勿推勿拿,可也。翼謩曰,臣以丸劑事,有所仰達矣。八味元,眞脚部聖藥,特許劑入,與建功湯,兼爲進御,幸甚。上曰,八味元,豈可使脚力健乎?今日又是丁丑,故無服建功之心矣。翼謩曰,今日適値丁丑,聖意靳持,明當更請矣。得雨曰,玉堂,以特敎牌招,而金漢耆,以春坊違牌,傳旨未下,未得出牌矣。上曰,只推牌招。翼謩曰,夕湯劑,何以爲之乎?上曰,提調持湯劑更爲入侍。出榻敎諸臣以次退出。
上在慶熙宮。停常參·經筵。
申時,日暈左珥。
藥房都提調臣韓翼謩,提調臣南泰會,副提調臣尹得雨啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,今日殿座相値,建功湯入之,明日入侍。又下敎曰,建功湯入之,松節茶若相持,則酬應亦難,多松節味一日二次入之。
又下敎曰,校理金漢耆敍用後,尙不行公,撕捱過矣,遞差。
以承傳色口傳下敎曰,靜攝中聞問候除之敎,皆泄泄,豈徒內局?誠極寒心。
又下敎曰,何時下敎,而尙此泄泄,若知衰君,則如是乎?當該承旨罷職。
藥房初啓曰,臣等,卽伏聞俄下傳敎,驚遑罔措,相率等對,不惟不準所請,又承此止之之下敎,臣等之迫隘窮蹙,尤當如何?惟願許借方寸之地,俾臣等得以一陳區區衷曲,千萬祈祝之至,惶恐敢啓。
以承傳色口傳下敎曰,雖若此,使徐有良·金尙集,率來一國人,然後當許入侍,而服建功湯矣。
又下敎曰,雖如此,予意深焉,其止之。
藥房口傳再啓曰,臣〈等〉聚首閤外,顒俟賜對之命,伏承下答,天聽邈然,臣等相顧愕眙,罔知所措。今日致聖心之激惱者,莫非群下之罪也,有罪者罪之而已,何爲自輕聖躬?旣拒問候之常禮,又停當進之湯劑,豈非萬萬過當者乎?臣等焦迫之極,復此瀆陳,亟降兪音,暫許入侍,千萬伏望,惶恐敢啓。下敎曰,朝鮮之相臣,只左相乎?一國人皆來,然後當召見矣。
藥房口傳三啓曰,臣等一啓再啓,顒俟天心之感回,聖敎又此非常,終靳賜對,此莫非臣等忱誠淺薄,未能孚格之致,慙愧惶懍,罔知所措。非不知深夜丙枕,累番瀆擾,爲罪滋大,焦迫之極,冒萬死,更此申籲。亟降兪音,卽使臣等,暫近香案,一陳此衷曲,千萬祈祝之至,惶恐敢啓。
傳于姜必履曰,入直儒臣,不可留在,其爲出送。
以備忘記下敎曰,職在儒臣,處分過矣,則陳箚,可也。其中臣等所欲言,國人所欲言,二句,非徒多事,放恣莫甚,有此心何忍事君乎?此不嚴隄防,其弊勝言?噫,望八其君,歲初爲此者,其有臣分乎?此亦蕩平而然乎?可笑可笑。予雖衰矣,此等陋習,不忍正視,以此觀之,予有所執矣。
趙榮順啓曰,玉堂上下番俱空,事甚未安,副提學鄭尙淳,卽爲牌招入直,何如?傳曰,允。
又啓曰,副提學鄭尙淳,牌招不進,推考傳旨今方捧入,而玉堂上下番俱空,事甚未安,更卽牌招,以爲入直之地,如何?傳曰,允。
尹得雨啓曰,藥房三提調,來詣請對矣。
趙榮順啓曰,坐直承旨,有稟達事,來詣請對矣。傳曰,其止之。
洪良漢啓曰,領議政徐志修,右議政金尙喆,伏見俄下傳敎,不勝焦迫之忱,來詣請對矣。
傳于尹得雨曰,領右相,內局入侍,同爲入侍。
傳于尹得雨曰,參議洪良漢,承旨除授。
洪良漢啓曰,今日伴直無人,右副承旨姜必履,卽爲牌招,何如?傳曰,允。
修撰鄭厚謙疏曰,伏以惟天惟祖宗,垂佑惟篤,聖候快臻康復,至于今春,廟禮宮禮,次第順成,擧國含生,莫不歡欣蹈舞,況在臣心,其所慶祝,倘復如何?仍念臣以未了之年,犯不幸之戒,私心愧悶,愈久愈深,向來宮銜郞署,何莫非過臣之分,而至於玉署之命,尤豈彷彿?臣於是,以榮爲懼,誠不知置身之所也。臣學識顓蒙,稚騃殘劣,百不猶人,徒倚日月之光,偏沐雨露之澤,若早出榮塗,終至僨敗後已,則臣固不足恤,其於累聖簡何哉?從今之計,莫如優游歲月,磨礱書史,姑待童習稍祛,學業稍進,略有一斑之窺,然後出而從宦,亦云未晩,斷斷此心,可質神明。伏願聖慈,天地父母,諒臣之懇,察臣之情,特賜鐫遞,俾遂私願。臣於乞免之章,固不敢贅說,區區宿昔所懷,終不容泯默,輒敢略陳焉。惟我殿下,四紀臨御,望八典學,孝悌卓越百王,仁恩浹洽八域,享祀以誠,崇儒重道,孰不欽仰攢祝,而第伏念禁者,禁其過濫而已。禁酒之法,莫如酒誥之訓,而酒誥之戒酒者,只禁其過濫,而必曰,祀玆酒,祀典之用,莫重於酒,享格之道,亶在於酒故也。自古及今,自天子至於庶人,一例用之,昔聖王所以制禮之意,斯可見矣。今殿下,必以一切禁之爲法,至於不用太廟之享,殆十年餘,臣嘗以爲過矣。伏願殿下,凡於享禮,亟復舊典,遵以用之,其餘禁酒,當從酒誥而已。且國之元氣,惟在於培養士林,詩云濟濟多士,文王以寧,今宋明欽·洪啓能·金亮行,此三人,俱以慕道尊聖爲己任,其造詣之淺深,學識之高明,有非如臣年少庸愚之所可窺度。乃於聖明之世,尙在罪累之中,與向所謂以寧之意,一何相反耶?自此之後,士氣日益不振,言路從以閉塞,向年臺臣之以言獲罪者,亦有數人焉,臣於此,不勝悶焉而竊歎也。人主設諫官·開言路,必欲聞忠讜之論,言或過當,惟宜寬而容之,豈可加之威怒而斥之乎?此若非一世之公議,則臣安敢瀆擾於我殿下哉?伏願亟恢崇儒之道,容諫之量,一倂恩宥,則不但士林之爲幸,益有光於聖德,實萬萬矣。刑曹判書沈鏽,本以無識麤陋之人,濫叨陞擢,惟當惶蹙自戢,圖報聖恩之不暇,專以濟私肥己爲務,不顧公議之如何,不可以一二事指斥論之。此等之人,豈可齒之於兩莅度支之擬哉?臣以爲改正爲宜,伏願聖明,恕其愚妄而裁取焉。臣無任激切屛營祈懇之至,謹昧死以聞。以備忘記下敎曰,二件事,年少無隱,而志則可尙,旣受勉飭,焉敢若此?況末端事,非參涉於此等者,爲此章然後,可爲名官乎?豈申飭之意哉?今者此擧,誠是萬萬料表,予飭若誠,豈有此事?此人爲先宜抑,此章給之,特施永不敍用之典,歲抄亦勿擧行。
校理徐有良,副校理金尙集,聯名箚曰,伏以卽伏見傳敎下者,有修撰鄭厚謙永不敍用之命矣,臣等竊不勝憂慨之至。夫儒臣之言,卽臣等之所欲言,不惟臣等之所欲言,卽國人之所欲言,而臣等旣不能言,國人亦無敢言者,豈皆無忠愛之誠而然哉?祗以法禁旣久,處分至嚴,雷霆之威,有不敢遽觸,不忠無狀,此固群下之罪,而亦豈聖世之美事哉?挽近以來,儒敎日衰,而士氣消沮,邦禁轉嚴,而國綱頹弛,有識憂歎,厥惟久矣。今者儒臣,實採擧國之輿論,慷慨封章,妄率則固有之,而惟我殿下,亦旣俯燭其無隱,至以其志可尙爲敎,而不賜嘉納,反加摧折,得不有歉於大聖人虛受之量乎?臣竊憂之,臣竊惜之。伏乞聖明,特加三思,採納讜言,以光聖德,仍命收還前旨焉。取進止。答曰,噫,所奏於何,而爲今臣子者,焉敢開喙於其間?至於禁酒一節,卽慈聖之深喜者,慈聖之心若此,卽陟降之心也。爾等亦爲大祝,祝文中醴酒一字不知乎?不知可謂無識之深也。不體飭敎,以此駭擧,事當嚴處,而以年少方長,參酌下敎,則止此,可矣。以幾加十歲之儒臣,憑此而有此駭擧,事之無嚴,莫此爲甚。
副修撰李得一疏曰,伏以臣之承重祖母,素抱瘧疾,恒在牀褥,而比來調護失宜,痰病爲祟,虛勞關格,同時竝發。以臣零丁一身,適鎖禁廬,替直無人,淹至多日,而夜間諸節,越覺添重,伻報相續,促臣歸視,方寸如煎,按住不得。匪不知擅離之爲辜,瀆擾之爲悚,投進短章,忙出禁扃。伏乞聖慈,特賜鑑諒,亟許鐫免,仍降威罰,以彰其罪,俾邦憲昭而私分安,不勝萬幸。踏啓字。
丁亥正月十三日午時,上御景賢堂。奉朝賀宣麻入侍時,行都承旨尹得雨,左承旨金相翊,右承旨趙榮順,左副承旨任㻐,右副承旨姜必履,同副承旨金霔,假注書吳鼎源·金樂熙,記事官李思祚·洪相簡,以次進伏訖。上曰,以次宣麻。得雨曰,以爵秩次爲之。上曰,一時三人爲之,稀有矣,其中誰年多也?得雨曰,南有容年最多矣。上曰,其年甲戌生也。榮順曰,朴聖源作兩謝箋云,一謝箋則宣麻之謝箋也。一謝箋,則謝食物內賜之謝箋也。上曰,使竝讀之。上曰,藥房提調,持湯劑入侍,提調南泰會進湯劑,上進御訖。上曰,明日三奉朝賀來待。出榻敎諸臣遂退出。
上在慶熙宮。停常參·經筵。
自昧爽至辰時,有霧氣。夜自一更至三更,有霧氣。
藥房都提調臣韓翼謩,提調臣南泰會,副提調臣尹得雨啓曰,昨日親臨宣麻,徹曉酬應,伏未審此時,聖體調攝,若何,痰候何如?寢睡·水刺之節,亦何如?臣等依下敎,率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
任㻐,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹得雨啓曰,左副承旨趙榮順,遞差傳旨,旣有還收之命,卽爲牌招察任,何如?傳曰,允。
傳于金相翊曰,日氣稍解,津路似可通涉,別定急足,渡涉與否,探知以來事,分付。
姜必履,以侍講院言啓曰,本院連日姑降入直,事甚未安,兼司書金漢耆,時無職名,令該曹口傳付軍職,仍卽牌招入直,何如?傳曰,允。
兵曹口傳政事,副司果金漢耆。
平安監司狀啓,以義州等官閑良金漢昌妻鄭召史等,爛死事。傳于姜必履曰,令本道,恤典擧行。
丁亥正月十四日寅時,上御集慶堂。藥房入侍,領右相同爲入侍時,都提調韓翼謩,提調南泰會,副提調尹得雨,假注書吳鼎源,記事官李思祚·洪相簡,領議政徐志修,右議政金尙喆,醫官方泰輿·許礈·李以楷·吳道炯·金光國·李翊臣,以次進伏訖。上曰,松節茶,雖勝於脚力,終甚悚然矣,一則旣奏于殿,一則禁酒後,慈聖甚以爲喜矣。志修曰,鄭厚謙疏批曲盡,臣聞之深喜矣。上曰,堂箚只曰,旣云其心可尙,何必罪之云爾可也,而乃云臣等之所欲言,國人之所欲言,故予聞而起坐,以爲敎嗾年少之兒矣。志修曰,若受嗾則鄭厚謙,將焉用哉?上曰,徐有良等爲之,則儒生輩,又必爲之矣。志修曰,豈其然乎?上曰,今無隱逸而於國家非微事矣。志修曰,聖敎至當矣。上曰,金昌翕,眞隱者矣,持敎旨索之,不知去處云矣。志修曰,然矣。志修·翼謩曰,下內局下敎,須卽還收,然後可奏他言矣。未還收之前,臣等何心視國事乎?尙喆曰,俄承禁酒後慈聖深喜之敎,而慈聖,若俯鑑松節建功之有效,則必有深喜矣,須體此心,卽進湯劑焉。上曰,慈聖亦必深喜之言,是矣。松節則已令入之,而建功則不欲進御矣。翼謩曰,建功不可一日不進矣。得雨曰,堂箚勿論得失,入直儒臣,救言者,是例規矣。上曰,予亦不以爲非,而徐有良則其言雖迂,亦非阿好,外人則必學之矣。翼謩曰,第能於怒時,遽忘其怒,而觀理之是非,則是大聖人工夫矣。上曰,好矣,諸臣力請進藥。上曰,堂箚雖非,當許卿等之請矣。得雨曰,下藥院下敎,當還收乎?上曰,依。志修曰,非謂其人之賢,久置罪謫,恐非培養之道矣。翼謩曰,臣本不識三人,豈有私好,而人不知事機之如此,士氣從此摧殘,殿下須思扶植之道焉。尙喆曰,因其人之事,累殿下之德,則豈不悶乎?上曰,本事消盡則好矣。進湯劑。得雨曰,有三奉朝賀召見之敎,而旋命還收,何以爲之乎?上曰,入診時,使之同入,可也。諸臣以次退出。上又命承旨,還爲入侍。上曰,今日筵說,異於他時,若煩雜則可悶矣。遂命承旨呼寫筵說一通以下,以記史草。上曰,今者此擧,欲令卿等入侍之意,述編旣云,玉堂箚批亦諭,一件事旣奏者,一件事慈聖之深喜者,處分不可不嚴,而大抵凡事,重者審愼,故徹宵以思,年少無隱,其志可尙,八字,曉乃覺焉而下敎,不然,處分奚止於此?若此之後,本事旣無可論,而身爲入直儒臣,其請曰,旣許可尙,處分無乃太過云,則聽與不聽,雖在予,其何深非?臥而命讀,初意則不過不諒予意,以護爲非下敎,今至於此者,卽非徒臣等之所欲言,國人之所欲言等句語,不覺蹶然而起,有此處分,有此下敎而放恣無嚴,莫此爲甚,而今亦諭以其文觀之,非受嗾可知。今日下敎,非近者凡事商量之意,兩儒臣處分,其亦過中,今爲改下焉。曰,以荒說視若尋常,眞箇掇拾之弊,可勝言哉?噫,白首年今望八,其果因此而有弊,其弊可勝言哉?思之及此,何心服湯?必欲守初心,而不許卿等之懇請,若此以堂箚怪語,却湯不服,非諒其心末減之意,勉循其請,而若此之後,以堂箚中二句語,復若提却,是卽予不肖也。此時卿等,雖百請,豈可勉循乎哉?上曰,勿爲問候之敎,宜卽頒布,而初更下敎,藥院似卽入來,故達夜待之,問之則今始頒布云,怪矣。得雨曰,內局,只有一隷,自然遲滯,而臣等聞卽入來矣。上曰,政院亦不爲頒布,該房非矣。政院宜卽走報,而不但都提,諸大臣亦宜入來矣。得雨曰,夜中故易致遲滯,而不然則雖諸宰,必入來矣。得雨曰,同副則以聞下敎承旨罷職,而右承旨則以入直遞差矣。上曰,此等事,同副皆當之乎?得雨曰,然矣。命還收入直承旨遞差傳敎。諸臣以次退出。
丁亥正月十四日辰時,上御集慶堂。藥房入診,三奉朝賀同爲入侍時,都提調韓翼謩,提調南泰會,副提調尹得雨,假注書吳鼎源,記事官李思祚·洪相簡,奉朝賀南有容·金尙翼·朴聖源,醫官方泰輿·許礈·李以楷·玄處明·金光國·金世彦,以次進伏訖。翼謩曰,夜間聖體若何?上曰,一樣矣。翼謩曰,寢睡·水刺之節,亦何如?上曰,皆一樣矣。診候訖,泰輿曰,三部調均,而滑體亦一樣矣。上曰,三奉朝,今日內局入侍,同爲入侍。出傳敎上曰,奉朝賀同入,古所無矣,卿等遂志而暮年悵然矣。翼謩曰,三奉賀同日宣麻,雖貴,老成之人,智慮深長,勝於年少,而今則八座之列,無老成矣。上曰,然矣。命進筆硯,手書御製八句,賜有容。有容曰,特許休致,親臨宣麻,又承御製,臣雖粉骨難報,而立朝四十年,無絲毫之補,又此退去,私心惶愧矣。上又以手書御製八句,賜尙翼。尙翼曰,昨今昵侍,又承御筆,臣心惶感矣。上又以手書御製八句,賜聖源。聖源曰,立朝以後,實蔑補效,徒蒙曠恩,宣麻召對,俱極榮感,而今承御筆,過加奬褒,惶感尤萬萬矣。上曰,噫,一時許休,心則戀戀,於此等事,心有所貴。雖然,金奉朝賀批答,旣諭稀有之事,亦不可瀆屑,故其猶靳靳,今日三奉朝賀事,予意俱在故也,憶當年行此事,此豈夢寐攸料?臨殿宣麻,同日召見,此誠往牒所無,其豈淺乎哉?今三奉朝賀,進箋以謝,今日下敎三件手書,首書昨日敎書前後箋文,令藝閣活印,跋文令大提學南有容製寫,一件內入,一件入于東宮,三件安寶,賜三奉朝賀,其令後世,知今日之事焉,五處史章,亦令分藏。出傳敎上曰,南有容·朴聖源,欲使見世孫矣,方在靜攝,故不能矣。聖源留待京中,見世孫而去,好矣。上曰,箚批旣諭,筵中亦諭,不過本事其何深非,而二句荒說,非徒無嚴,其在杜後弊之道,不可不嚴懲。今日陳箚兩儒臣,亟施刊版之典,使靑丘之臣,少知君君臣臣之義。出傳敎翼謩曰,八味元,必有益於眼部,特許劑入焉。上曰,加減八味元,依前加入一劑劑入事。出榻敎翼謩曰,夕湯劑煎入乎?上曰,藥房提調,持湯劑更爲入侍。出榻敎諸臣以次退出。
上在慶熙宮。停常參·經筵。
巳時午時,日暈。夜一更,月暈。
藥房都提調臣韓翼謩,提調臣南泰會,副提調臣尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
傳于任㻐曰,次對,內局同爲入侍。
以備忘記,傳于任㻐曰,今日踏橋望月之日,予亦推窓占豐。巡羅營左右巡廳該廳,其令弛禁之意,卽爲分付,令吾民,導迎順時。
傳于任㻐曰,同副承旨,持小學指南入侍。
姜必履,以侍講院言啓曰,本院連日姑降入直,事甚未安。今日政新除授司書·兼司書,待下批仍卽牌招,推移入直,新除授文學,一體牌招察任,何如?傳曰,允。
有政。吏批,行吏曹判書尹汲進,參判徐命膺牌不進,參議洪樂仁進,同副承旨姜必履進。啓曰,臺諫及玉堂多窠,今當差出,而擬望之人乏少,相避外任,竝擬,何如?傳曰,允。
以金尙重爲大司憲,朴師海爲大司諫,李鎭恒爲執義,李行源爲司諫,申一淸·洪相直爲掌令,鄭昌聖爲副應敎,李致中·趙㻐爲校理,沈觀之·兪彦鎬爲副校理,徐浩修·金龜淳爲修撰,尹師國爲副修撰,李重海爲持平,蔡緯夏爲獻納,崔台衡爲兵曹參議,李思祚爲注書,尹錫烈爲文學,兪彦鎬爲兼司書,李謙彬爲持平,李商岳爲正言,洪纘海爲正言,李命彬爲司書,元景濂爲兵曹參判,漢學敎授南玄老·尹養厚單付。
兵批,判書李思觀病,參判·參議未差,參知尹蓍東入直進,同副承旨姜必履進,副護軍李彦卿·金載順·李在簡·呂善應·宋瑛,副司直李得培·閔弘烈·尹養厚·李仁默·李秀逸,副司果具庠·李得一·崔日敏,僉知金次重單付。
傳于姜必履曰,今日政,兩司·玉堂·春坊,待明朝牌招。
任㻐,以兵曹言啓曰,卽接內氷庫牒報,則本庫藏氷,今月十四日畢役云,曜金門依前還閉,守門將,亦爲撤直之意,敢啓。傳曰,知道。
副校理閔弘烈疏曰,伏以臣情急歸護,罪犯擅行,鈇鉞之誅,伏地恭竢,乃蒙聖慈曲賜諒察,特許遞改,臣之便意將護,感祝洪私,曾未幾何?玉署除命,又辱關外,馹召繼降,促臣上來,臣拜稽祗奉,且惶且感。惟當卽日登途,竭蹶承命,顧何敢復犯瀆撓之罪,而第臣母病,積年沈綿,源委旣痼,自昨冬添劇之後,迄玆彌留。且以日候之不適,本證之外,又添寒感,首尾數旬,一味苦重,飮啖全却,眞元日鑠,種種證形,雖不敢盡煩崇聽,而目下所患,俱係不輕。臣旣無長成兄弟,刀圭醫藥之方,唯臣而已,左右扶須之節,亦唯臣而已。以此情理,實無頃刻離捨之望,恩召之下,末由趨承,臣罪至此,尤無所逃。且吏曹參議臣洪樂仁,卽臣姑母夫也,銓曹之有親嫌者,館職差除,例有竝擬之啓請,而今政之不請混擬,有違政格。相避之法,旣嚴且重,則今臣情理之外,卽此一事,其不可冒受也,決矣。玆敢從縣道仰籲於仁覆之下。伏乞聖明,察臣至情之不可强迫,兼諒公法之不可倣倒,特賜鐫削臣職名,以便救護,以存公格,千萬幸甚。踏啓字。
文學兼中學敎授尹養厚疏曰,伏以臣八耋偏母,疾病沈綿,居常澟綴,宛轉床席,而自昨秋以來,疚懷於逆理之憾,受傷於經寒之後,諸症迭發,日夕沈淹,顧臣情私,實無離捨供職之望矣。近又冒感添劇,委頓呻囈,藥餌無效,飮啖全廢。此際臣身之持被鎖直,實非情理之所可出,而虛縻職名,只使僚員,替當番次,則亦非義分之所敢安。玆敢疾聲仰籲於仁愛之天。伏願聖明,諒臣情事之難强,俯賜遞改,以便救護,俾安私分焉。臣無任屛營祈懇之至。謹昧死以聞。踏啓字。
丁亥正月十五日辰時,上御集慶堂。藥房入診入侍時,都提調韓翼謩,提調南泰會,副提調尹得雨,假注書吳鼎源,記事官李思祚·洪相簡,醫官方泰輿·許礈·李以楷·金光國·金孝儉·金世彦,以此進伏訖,翼謩曰,夜來,聖體調攝,若何?上曰,一樣矣。翼謩曰,痰候·水刺之節,亦何如?上曰,竝一樣矣。進湯劑,診候訖,泰輿曰,脈候一向調均矣。上曰,今日以踏橋例試步矣。翼謩曰,能步幾間乎?上曰,六七間矣。翼謩曰,漸臻平復矣。上曰,豈其然乎?諸臣多入來,當起步以示之,仍起步至廳外,行步幾乎如常。諸臣仰瞻申賀。翼謩曰,夕湯劑,何以爲之乎?上曰,提調持湯劑更爲入侍。出榻敎藥房諸臣,先退出。
丁亥正月十五日辰時,上御集慶堂。大臣·備局堂上引見入侍時,領議政徐志修,左議政韓翼謩,右議政金尙喆,判敦寧李昌誼,行吏曹判書尹汲,工曹判書鄭弘淳,行副護軍李潤成,刑曹參判徐命臣,戶曹參判金時默,漢城右尹鄭存謙,右副承旨任㻐,假注書金樂熙,事變假注書崔鈺,記事官李思祚·洪相簡,以此進伏訖。志修·翼謩·尙喆進伏曰,夜間,聖體調攝,若何?寢睡·水刺之節,亦何如?上曰,一樣矣。志修曰,此京畿監司金鍾正狀啓也,以爲巡牙兵作隊後,旗幟·器械·軍校·廩料,不可不措置,某樣財力,優劃事,請令廟堂稟處矣。當初以營旗手,換作巡牙兵名色者,蓋爲緩急號召之便,而非欲其常時長立,儼成一軍門也。廩料非所可論,而旗幟·器械,不可不備,故前所劃給賑餘穀三千石,年年取耗,三百石,俾爲此等需用,期以十餘年,磨以歲月,次第以爲措備之地矣。道臣又如是狀請,本營還報賑廳錢中二百兩劃給,使之取用,其代則以賑廳所在本司會錄錢還報,而使道臣,以此二百兩及每年耗三百石,從便措處,次次備置之意,分付,何如?上曰,大臣之意,何如?翼謩曰,臣於此事,亦已與聞,豈有他見也?尙喆曰,當初三百石年年取耗之意,槪欲持此穀,漸次措備,則今番雖或劃助其目前不足,自該營,非欲逐歲援例而爲請,於廟堂,亦不當隨請隨許矣。上曰,旣有三千石劃給之耗,此非年年請得者,今番節哛許之。志修曰,備局有司堂上有闕,以漢城右尹鄭存謙差下,何如?上曰,依爲之。志修曰,備堂中或因外任,或罪罷蒙敍,而未及還差者,多矣。行司直南泰齊,禮曹判書申晦,行司直趙暾·韓光會,是也,竝還差,何如?上曰,依爲之。志修曰,趙暾則從前多不行公,今又受由在外,申飭使之上來察任,何如?上曰,依爲之。志修曰,戶曹判書趙雲逵,兵曹判書李思觀,累次次對,連不進參,戶判果聞有病,而親耕時,戶曹多有擧行之事,兵判則歲首動駕時,一出膺命,而前後不爲行公。此皆重任,不宜久曠,竝推考申飭行公,何如?上曰,從重推考,申飭行公。志修曰,頃日各處習操狀啓稟處時,守禦廳合操,以設行之意,覆奏,蒙允矣。追聞之,則五營合操軍兵爲三萬餘名,布於三道,皆當聚會云。此旣有弊,且輪操畢於昨秋,昨秋行操之營,今春又當合操,則有非諸道行秋操處停春操之意,守禦廳今春合操,姑令停止,何如?上曰,依爲之。出擧條上曰,曾已下敎,而歲首次對,已三次而諸備堂,一無所陳,無事而然耶?常時不商量而然耶?次對其雖爲之,不過應文,歲首玉署館門其鎖。吁嗟,朝鮮耳目,或喑或聾,前則以予代理爲咎,今日則是誰之咎?噫,其有望八衰君,歲初添一年,豈不欲一登前席乎?非徒不進,其雖牌招,無端違牌爲事,納牌闕門,能見七十四歲其君而去乎?此不可使聞於隣國,是誰之過?卽予之過,何暇申飭?只諭予意,使日後後昆,監予而自勉焉。上曰,其雖自飭,三司無人,其飭於何?承牌與否,非予所知,而其不代差,亦予之過?在外儒臣·臺臣,一竝許遞,與未差代,政官牌招開政,以在京無故人,一體擧行,待下批牌招察任。上曰,今覽海西道臣狀聞,旣勸之後,徒存其名,豈誠實底道,而今覽其擧,雖踰於過爲褒奬,以此之日,循例調用,非誠實底道,其中年七十人,令道臣召見,果有表異之事狀聞事,回諭。上曰,行司直南泰齊,禮曹判書申晦,副司直趙暾·韓光會,備堂還差,右尹鄭存謙有司堂上差下事。出傳敎㻐曰,守令·邊將薦擧單子中,禁衛大將李潤成,通津府使田光國所薦單子,或不審或違格,竝推考,何如?上曰,推考,單子還給,可也。出擧條諸臣以次退出。
丁亥正月十五日初更五點,上御集慶堂。坐直承旨入侍時,同副承旨姜必履,假注書金樂熙,記事官李思祚·洪相簡,以次進伏訖。上曰,御製小學序讀之。必履讀訖,上曰,奉敎校正諸臣名讀之。必履讀畢。上曰,望八丁亥十五夜占豐祝有年,仍寫其懷御製。承旨書之,必履書之,上命讀之。必履讀畢,遂退出。
上在慶熙宮。停常參·經筵。
夜自三更至五更,月暈廻木星。
藥房都提調臣韓翼謩,提調臣南泰會,副提調臣尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
金相翊啓曰,待敎李東郁,檢閱安廷玹,竝卽牌招,以爲推移入直之地,何如?傳曰,允。
傳于金相翊曰,內局入侍,領·右相·奉常寺提調及奉常寺官員,同爲入侍。
金相翊啓曰,領議政徐志修,右議政金尙喆,奉常提調鄭弘淳,奉常寺官員,依下敎來待矣。傳曰,入侍。
傳于姜必履曰,吏曹參判·參議前望單子入之,參判李最中,參議李瀰,落點。
吏曹參判徐命膺疏曰,伏以臣冒居睢盱,比及五朔,一遞之願,銘在心腑,向來憲疏之出,亦不敢以未登徹無駁正,而爲自安之計。凡於政牌,一任違傲,蓋所以重臺言也,存廉防也,然僚堂之所以處臣者,則豈可以已遞視之哉?昨者開政之後,小吏以簡通來示臣,臣以方在引入中,不發封而還之,及見政目,爛漫通擬,皆臣之所不與聞,雖使臣與聞,其所通擬,亦豈有出於此乎?然凡通擬之法,三堂中一堂在外,則不簡通,未肅拜,則簡通而不書謹悉,其餘以情病引入者,雖不可不許其通擬則通擬,不然而無所可否於其間,不得通擬者,例也。今臣旣非在外,又非未肅拜,而兩僚通擬,不問臣之與聞不與聞,此莫非如臣無狀,備數充位,不能見重於僚堂,致有此失格之事,臣固當自咎之不暇,而亦安有如是之通擬者哉?伏乞聖明,俯垂憐察,先遞臣職名,仍命勿復檢擬於銓任,而至於昨日政通擬諸人,倂姑勿施,待後政更通,以存格例,斷不可已也。臣無任屛營祈懇之至,謹昧死以聞。無批答。
丁亥正月十六日辰時,上御集慶堂。藥房入診,領右相·奉常提調官員同爲入侍時,都提調韓翼謩,提調南泰會,副提調尹得雨,領議政徐志修,右議政金尙喆,奉常提調鄭弘淳,右副承旨任㻐,掌令申一淸,記事官李思祚,記注官李穦,記事官洪相簡,奉常主簿金章行,醫官方泰輿·許礈·李以楷·吳道炯·金光國·金孝儉·許溫,以次進伏訖。翼謩曰,夜間聖體調攝,若何?上曰,一樣矣。進御湯劑,泰輿診候曰,脈候左右三部調均,滑體亦一樣矣。礈曰,一樣矣。以楷曰,一樣矣。道炯曰,一樣矣。溫曰,一樣矣。上,下詢奉常寺祭享,卽釀醴酒麴子所入,命注書召入上番儒臣趙㻐入侍。㻐進前。上命㻐考奏禮經中五齊所釀文義後,諸臣少退。
丁亥正月十六日未時,上御集慶堂。大臣·奉常提調·都承旨·右副承旨,少退入侍時,領議政徐志修,左議政韓翼謩,右議政金尙喆,奉常提調鄭弘淳,行都承旨尹得雨,右副承旨任㻐,假注書金樂熙,記事官李穦·洪相簡,以次進伏訖。上曰,禮記持來乎?得雨曰,任㻐落後,當持入矣。上曰,醴酒以麥芽釀之,故不誠矣。任㻐,持禮記進伏曰,醴齊有五矣。上曰,酒一宿醴也。翼謩曰,一宿則更無可宿矣。上曰,鬱鬯之酒,必有嘗味者,使問於奉常寺,依古醴方爲之,好矣,以無酒具,廢醴酒,似涉如何矣,太廟將用酒,而書酒字未安矣。尙喆曰,宗廟依前用用之書出無妨。上曰,豈無告由乎?告由之際,予心愧矣,初爲萬歲慮矣,莫重太廟,不用甚缺然,予十年乃悔矣,後昆將弛禁,此混先王之法也,予當結而解之矣。弘淳曰,聖孝欲復古,臣豈有他說?志修曰,雖禁諸臣,太室宜用酒矣。上曰,五齊非酒乎?志修曰,五齊醴酒非酒也。上曰,卿似昧於此矣。尙喆曰,醴酒非酒,如玄酒之有酒字,而非酒也。上曰,不勝小民,而不用酒於太室,於心愧矣。尙喆曰,太室復,則非但臣等之欽仰,一國之人,聞此敎之下,則擧將欽服矣。㻐曰,臣以獻官,往陵寢,則所用醴酒皆凍矣。尙喆曰,臣亦參祭享時,醴齊皆凍,可悶矣。上曰,翰注皆奏,而注書先奏。樂熙曰,小臣但知酒誥中祀玆酒三字。上曰,何語?樂熙復進伏曰,祭享用酒,乃大經大法也。上曰,奏善矣。相簡曰,諸臣皆善奏,臣別無他見矣。上命承旨書傳敎曰,乙亥禁酒之令,寔爲朝鮮苦心,而涼德不能行於下,至於莫重太室,用醴酒之擧,意在於爲宗國,心切悚然。況昨年春夏後,服松節茶,意雖在重,冞切悚然。雖不復常,于今行步,此誠陟降之攸賜,今者松節,非內局之所進,卽陟降爲小子而然也。若此而太室用醴酒,此不肖也。昨日戶庭,行步益勝之後,靜臥思之,受陟降之陰騭,不復古禮於太室,此不孝也。曉來惟其章十年二字,不覺蹶然而起,今日特召大臣太常提調,意蓋由此,而雖然醴之一字,予意則不然,故初則因其名欲爲闊狹,與太常都提擧,竟夕問難,晩後大覺五齊之醴。醴酒之醴,字雖同也,意則不同,其後兩大臣之莫重祭禮,宜遵常道云者,亦爲切實,行禁酒之令,而莫重太室,非醴齊之酒用之,思之及此,其令何敢逾日?先命太常,預備古禮,來月初吉日,告廟社復古事,分付禮曹,儲慶宮·毓祥宮,一體告由事,分付。又命承旨書傳敎曰,今日下敎之後,有蹶然而覺者,祭用旨酒之後,若或有不敬之事,則此正若朱夫子戒餕餘之語,宜乎嚴立科條。祭酒勿爲濫封,盛酒後所餘者,令典祀官,看審灌於淨潔處,祭畢後,尊餘酒飮福餘酒,廟司典祀官,眼同亦爲灌於淨潔處事,嚴飭。又命書傳敎曰,今日此敎,意重祭享,一隅朝鮮,酒房豈復?吁嗟,小民,焉能解心?先飭此意,勿令犯焉。上命書三儒臣處分改下傳敎時,上曰,儒臣旣入侍,予之處分過則言之,可也。昌聖曰,當初飭敎固當,而今旣用其言,何必罪其人,而至於堂箚,不過無隱之懷,亦似無可罪之端矣。㻐曰,鄭存謙疏語中,第一件事,旣已行之,第二件事,亦爲行之,是臣所望也。上笑曰,予旣行鄭疏中第一件事,而趙㻐直言第二件之當行,趙㻐,可憎矣。昌聖曰,山林事,群臣孰無欲言之意,而前後聖敎截嚴,故不敢言,今旣發端,臣敢言之矣。殿下且承列朝崇儒重道之意,下念身敎貽燕裕昆之道,則必有深量處分之道矣。又命書三儒臣還寢傳敎時,上曰,予猶靳之,諸臣皆言之。昌聖曰,其旣盡見用,則嘉奬猶或,可也,罪之恐非刑政得中之義也。命承旨書傳敎曰,予於凡事,必也適中,以近者處分觀之,意則在也,今因莫重莫大之事,竟夕酬酢,事已了當,其何復問,而儒臣旣入侍,故勿令泯默而去。問之乃悟,三人所爲,其雖無謂,儒林庶民,三百年所無之事,一時竝諭,所重若何,而扶植士林,卽我朝傳授之法,今日處分,非重輕錯雜之意,特寢爲庶人放逐之命,以示予爲後昆之深意,今則本事帖然,其時三儒臣下敎,亦爲置之。命書傳敎曰,噫,至誠,雖豚魚猶感,況世臣乎?勿論職之高下,謂朝鮮皆世祿之臣,昨聞下敎,不知感意,曰,有臣,則今日下諭之請,諸臺旣已處分,而諸儒臣在外,事之可駭,莫此爲甚。今日違牌,分義都盡,其中六十都憲,豈無可恕,而于今處分,決不可異焉,今日違牌諸臺臣,一竝罷職不敍。又下敎曰,今者銓官之事,俱不無飭勵,徐命膺則援例陳章,可也,而末梢結語,卽予初聞,判書尹汲,參議洪樂仁,其所通淸,極涉爛漫,亦不可無飭,參判徐命膺,其章給之,罷職勿施之請,決不可行者,今何處分?判書尹汲,參議洪樂仁,竝施罷職之典,參判·參議前望單子入之,待下批開門後,牌招察任。又下敎曰,掌令申一淸,幾年兼春秋,見已久矣,今者所懷,言甚切實,可知其讀書之人,擧直錯枉,人君一政,況湖中久滯文臣乎?特除宗簿寺正,以示嘉尙之意。又下敎曰,正言洪纘海,今日違牌,雖非無滯,旣有前參判徐命膺陳章,勢難行公,遞差。以已出傳敎上曰,藥房提調持湯劑更爲入侍,右副承旨入侍,儒臣持周禮春官卷入侍,玉堂上下番入侍。以上出傳敎一淸所懷,臣於昨冬,忝叨見職,得侍前席,暱襯耿光,仰覩玉趾之步閤,獲聞天語之如響,昔者無妄之候,今臻快復之慶,欣欣之色,溢於一堂之上,抃祝之悃,至今冞切,而古人云,人身猶一國,國雖平治,不可以已治而忽於修省,身雖康寧,不可以已寧而弛其攝養。顧今上自朝廷臣隣,下至八方黎庶,莫不願聖躬之保嗇,而保嗇之方,莫要於主靜二字。夫靜者,動之本,用之體,必其體立而後,用有以行,故先儒言聖人定之以中正仁義而主靜。皇朝文淸公薛瑄,亦謂靜中,有無限妙理,此眞格言也。臣非敢謂我殿下淵蠖之工,或忽於主靜之方,而今當靜攝之時,其所以進進加勉之要,莫過於一靜字,故玆敢忘其僭而陳之。伏願殿下,益加聖工,潛玩之體驗之,一語默一嚬笑,惟靜字是念,一政令一施措,惟靜字是監。涵養法中庸之淵泉,聲色體文王之不大,使其中和位育之功,咸由於殿下靜裏陶鑄,則其在民國自强之辰,非但爲執簡御繁之要道。將見淸明在躬,志氣如神,天君泰然,百體從令,心靜而氣靜,氣靜而體靜,聖體不期康寧,而自然康寧,聖躬不待保嗇,而自然保嗇,是乃微臣區區之至祝也。上曰,予雖涼學,此等工夫,粗知久矣。況衰暮靜攝,尤爲猛省,而以近者觀之,其靜其動,其效立觀,以此加勉,而歲首初登筵席,有此勉戒,誠甚嘉之,不覺蹶然,而坐命承宣呼寫,可不留念焉?一淸曰,新除授掌令洪相直,時在忠淸道燕岐地,持平李謙彬,時在海美地,持平李重海,時在京畿水原地,司諫院司諫李行源,時在陽智地,獻納蔡緯夏,時在忠淸道天安地,正言李商岳,時在京畿廣州地,請竝斯速乘馹上來事,下諭。上曰,勿論元在外與否,昨日下敎之後,孰敢稱頉?君君臣臣之義,至此掃矣,事之寒心,莫此爲甚。噫,諸文官,爲在外而設乎?一竝罷職。一淸曰,請還寢東呂·址淳等還配之命,更令王府,嚴鞫得情。上曰,勿煩。一淸曰,請還寢定配罪人者斤萬酌處之命,更令王府,嚴鞫得情,快伸王章。措辭見上上曰,勿煩。諸臣以次退出。
上在慶熙宮。停常參·經筵。
藥房都提調臣韓翼謩,提調臣南泰會,副提調臣尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入趁,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
任㻐,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪良漢啓曰,副承旨姜必履,纔已出去,卽爲牌招,何如?傳曰,允。
姜必履啓曰,卽者校理趙㻐,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
傳于姜必履曰,奉常提調,使之入侍。
姜必履啓曰,奉常寺提調鄭弘淳,依下敎來待矣。傳曰,入侍。
又啓曰,奉常寺都提調徐志修,依下敎來待矣。傳曰,入侍。
姜必履,以弘文館言啓曰,本館下番闕直,事甚未安,今日政,新除授玉堂,待下批仍卽牌招,以爲推移入直之地,何如?傳曰,允。
有政。吏批,判書鄭弘淳未肅拜,參判李最中在外,參議李瀰進,同副承旨姜必履進。以吏批言啓曰,玉堂多窠,今當差出,而曾經之人,方在違牌坐罷中,無以推移備擬,合有變通之道,何以爲之?敢稟。傳曰,敍用。
又啓曰,新判書命招,同參政事,何如?傳曰,允。
又啓曰,判書鄭弘淳牌不進,參判李最中在外,小臣獨政未安,何以爲之?敢稟。傳曰,只出緊任。以鄭弘淳爲吏曹判書,韓光會爲大司憲,鄭純儉爲大司諫,李普觀爲司諫,宋鍈·鄭煥猷爲掌令,李命勳·李東遇爲持平,趙㻐爲獻納,李惠祚爲正言,任希孝爲正言,李得一爲校理,李澤□爲副校理,洪景顔爲副修撰,金尙集爲副修撰,鄭象仁爲兼司書,李奎緯爲吏曹佐郞,檢閱李惠祚單付。
兵批,判書李思觀病,參判元景濂入直進,參議尹蓍東病,參知崔台衡病,同副承旨姜必履進,副司直成天柱·李彦衡單付,副司果洪纘海單付。
傳于姜必履曰,今日下批儒臣·臺臣,待開門牌招。
領敦寧金漢耉箚曰,伏以臣等,昨冬因諸臺臣之罷免,扈衛一二廳軍官,承命兼領矣。今則歲已改而月已屬,臣之一向兼帶,實是私心之所不安,玆敢略具短箚,仰瀆宸嚴,伏乞亟賜裁處焉。取進止。答曰,省箚具悉卿懇。見卿箚乃覺,今下敎焉。因傳曰,此批答,使預備兼春秋傳諭。
修撰具庠疏曰,伏以歲籥載新,寶算彌高,慶溢宗社,歡均朝野。仍伏念臣於待罪於納言之時,忽伏承瀛館移除之命,嚴召敢違,例勘猶靳,特敎繼下,庚牌又臨,臣尤惶蹙迫隘,無所自措。臣之自來情勢,不敢每每提說,而一日虛縻,徒增悚恧。唯伏乞亟賜鐫勉,以便公私,千萬幸甚。臣方丐免,且豈欲以論思自居,而憂憤之極,有不容泯默焉。崔益男未徹之疏,誠一朝廷之變怪也。遭罹人言者,反詈猶且不敢,況其滿紙叫嚷,卽一彈章,中間句語,若有陰蓄,欲使一世之人,畏其口而更不敢言,其心吁亦可怕,而其漸誠不可長也。臣常以爲禍人家國者,必此人也,蓋其懷小忿則輒逞噬齧之計,有所利則不恤醜悖之行,人皆認之以無所不爲,畏之以受其陰中。不幸釋褐,實是世道之深憂,而置諸從班,猶爲識者寒心,殿下深居九重,何以知斯人之至於此乎?向來除命,出於意外,氷銜一條,實有汚無餘之歎,淸朝學士,擧切與爲位之羞,臺疏所論,孰不以爲當然,而但自古,不容於善類者,鮮能自反,終爲厲階。況以此人之伎倆,又將窮而益無所不爲,人方不勝其隱憂,果然對疏出,而物情莫不駭惋,人心一倍危懼。此正人君覰得情態之機,嚴示好惡之處,而特以其疏未經乙覽,處分止於刊版,臣竊惜之。夫昨年被彈之諸臣,何關於今渠之遭劾,而捏合不當之事,做出無憑之言,以爲眩惑天聽,自歸淸脫之計。此習一啓,後慮難言,今此薄罰,不足爲懲癉之方,臣恐其肆然而尤無所忌憚也,涓滴之喩,古人攸戒,惡人所惡,仁者之心。以我殿下之明睿,俯覽臣章,克垂諒察,則其人之言行本末,其疏之精神歸趣,臣之所不能言者,莫逃於淵鑑之下,而可知臣爲世道國家之憂,實非過慮也,然後亟加遠屛之典,以示放流之意焉。臣慣識其人,固知一言發口,毒鋒隨逼,而誠以受恩罔極,有不暇顧恤臣家,玆敢爲殿下陳之,惟殿下諒察焉。臣無任屛營祈懇之至,謹昧死以聞。答曰,省疏具悉。崔益男之章,旣聞領相,不特其言之駭悖,此等之事曾所無聞者,宵小之目,渠安敢辭也?刊版之典,予則曰,可謂爲益男而設也。
丁亥正月十七日辰時,上御集景堂。藥房入診入侍時,都提調韓翼謩,提調南泰會,副提調尹得雨,記事官李思祚,記注官李穦,記事官洪相簡,醫官方泰輿·許礈·李以楷·吳道炯·金光國·金孝檢·許溫,以次進伏訖。翼謩曰,夜間,聖體若何?上曰,一樣矣。進御湯劑。泰輿診候曰,脈候左右三部調均,而滑體亦一樣矣。礈曰,一樣矣。以楷曰,一樣矣。道炯曰,一樣矣。溫曰,一樣矣。提調,監煎先退。藥房提調,持湯劑更爲入侍事,同副承旨入侍事。出榻敎姜必履進伏。上命注書,持入拔申暻抄選日記,命承旨讀奏。上更命考出宋明欽·金亮行·洪啓能,奏殿與否訖。必履曰,申暻作旣骨之人,宜有曠蕩之典矣。上命書必履罷職傳敎,更命爻周罷職傳敎。必履退出。上曰,昨日下敎之後,更思之,其若名係奏殿者,奚特不可輕議?令政院考奏,雖無之,而莫重之事,不可草率,故今日令持入,雖不擧名於奏殿之中,其本卽此也。雖然,申暻則不過拔去抄選,而三人旣爲庶人,非徒輕重之倒置,三百年所無之事,若昨下敎,不可不可裕昆,以昨日下敎,仍爲頒布。出傳敎得雨曰,頃日具庠之疏,踏下而無疏批矣。上曰,承旨所奏,卽惟允之道,具庠踏下之章入之。出傳敎上曰,領相·右相,爲扈衛大將。出傳敎奉常寺官員入侍事。出榻敎上曰,徐命膺渠但撕捱,則好矣,頃疏中,勿施待復政之言,極古談矣。其時通淸者十許人乎?得雨曰,十三人矣。命膺讀具庠疏訖。泰會持湯劑更爲入侍。上進御。注書,傳命出去時,上曰,注書誰也?得雨曰,翰林李思祚,而亦宜一經稟定也,移拜注書,則自翰苑還付,而付翰菀,則自堂后又爲還付,故右位翰林。皆以替當下僚之職,方在違牌中,此誠難處矣。上曰,古則翰林,亦爲注書矣,得雨亦有近例云矣。上曰,洪相簡入侍乎?汝陳前例,可也。相簡曰,李最中,自翰林移拜注書時,趙載厚以右位替當下番三日,而以賞典,卽陞六云矣。今則李思祚,移拜注書時,右僚以一番推移替當,相議許送,而今至累次移拜,故昨日陳疏見却,方在違牌中矣。上曰,李思祚,非僧非俗矣,彼此往來,將生脚病矣。得雨曰,堂后規例,亦以李思祚之不出決末,實薦人未得次次陞付云,是亦可悶矣。上曰,在李思祚則好矣,長在史局,豈不可悶乎?注書則有番出入矣,後政,又當還付翰林之外,無他道矣。得雨曰,臣意則右僚違牌似非矣。旣許一番替當矣。上曰,然矣。此後則禁其違牌,宜矣。上曰,李思祚上番乎?得雨曰,然矣。上曰,若是下番,則不可推移,而上番似當推移矣。諸臣以次退出。
丁亥正月十七日申時,上御集慶堂。奉常都提調徐志修,左承旨洪良漢,假注書金樂熙,記事官李穦·洪相簡,以次進伏訖。上曰,一年酒米,入幾何耶?志修曰,中米一百九十石,粘米受來,戶曹不知所用之幾石,加定九石,加定當減矣。上曰,其加定不知數矣,益量盡備矣。志修曰,非逐位分排者也而酒之復古,所入不異矣。上曰,然則不可一合剩餘矣,志修曰,社稷祭酒,灌於坑坎中,好矣。上曰,好矣。志修曰,尊餘酒旣灌潔處,則祭官及司員福酒,當不擧行,而大祭時進上,似不可已矣,社稷大祭不遠,敢此仰稟。上曰,飮福不可廢,三獻官各飮一爵,可也。志修曰,進上則何以爲之乎?上曰,親祭飮福外,皆置之。出擧條諸臣以次退出。
上在慶熙宮。停常參·經筵。
藥房都提調臣韓翼謩,提調臣南泰會,副提調尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則差勝後一樣矣。中宮殿·惠嬪宮,藥房口傳問安。答曰,知道。
以承傳色口傳下敎曰,湯劑一貼,先爲入之,春秋館堂上,午間入來云,入來後,同爲入侍。
洪良漢啓曰,戶曹判書趙雲逵,重推申飭之下,尙不行公,事甚未安,卽爲牌招察任,何如?傳曰,允。
任㻐啓曰,兵曹判書李思觀,重推申飭之下,尙不行公,事甚未安,卽爲牌招察任,何如?傳曰,允。
以備忘記,傳于任㻐曰,噫,望八其君,其待者何?追昔年所重在焉,旣到金浦,鷄鳴時,仍朝飯復命,分義當然,而何敢若此乎?昨夜風勢,予甚悶焉,其臣慢蹇若此,其豈異哉?予則中夜風聲,何渡甲串乎?心竊用心,旣到金浦,若是慢蹇,其曰有君乎?有臣乎?此專由於該堂之致,當該同春秋,亟施不敍之典,當該史官,只解見任,俄旣已復命,俄者下敎置之,以此分付。
注書李思祚遷轉,代以鄭好仁爲假注書。
尹得雨啓曰,假注書鄭好仁,時無職名,令該曹依例付軍職,冠帶常仕,何如?傳曰,允。
任㻐,以弘文館言啓曰,本館下番,無他推移之員,不得已以上番姑降入直之意,敢啓。傳曰,知道。
任㻐,以侍講院言啓曰,本院姑降入直,已至多日,事甚未安,新除授兼司書鄭象仁,卽爲牌招察任,何如?傳曰,允。
以承傳色口傳下敎曰,旣有該房,其日求對,必也此承宣,何過撕捱?只推,更爲牌招。又下敎曰,予亦往來江華矣。若宿金浦,則午前可入來,而午前若不入來,則禁推傳旨捧入。又下敎曰,望八其君企待,則昨日來宿金浦云,若仍朝飯而來,則其幾復命,而尙今稽滯,專是同春秋之過,同春秋陽川縣投畀,卽令該府押付事,分付。又下敎曰今日春秋館堂上渡江,則朝鮮曰,有紀綱乎?分付該府,卽爲擧行。若或遲滯,則該郞當投畀,以此分付。又下敎曰,東西蠶室摘奸宣傳官入來云,桑樹多少,問知以入。又下敎曰,於望八其君,如是放恣乎?極爲駭然,李鎭恒亟施刊版之典,捧章承旨罷職。又下敎曰,李鎭恒,本是放恣者,侍從案仍爲付籤。又下敎曰,其傳旨何如是遲滯耶?謂其君衰矣,而敢如是乎?承旨駭然,注書亦駭然,申飭。又下敎曰,今日風氣異常,旣有下敎於都提調矣,此豈若此者?其草給之,當該承旨遞差。此專由於具庠之引導,削去仕版,若過如此,則予亦有意,當下敎矣。
院議啓曰,臣等卽伏見口傳下敎,有執義李鎭恒刊版之命,臣等竊不勝訝惑之至。夫臺臣所陳,豈有他哉?日昨處分,光明灑落,崇儒之德,轉圜之量,出尋常萬萬,在廷臣僚,孰不欽仰將順?顧今本事旣帖然,則凡係坐此而被譴者,亦當次第蒙宥。惟彼臺臣之言,亶在於對揚德意,欲聖朝之無一闕政耳。語言之間,設有不槪於聖心者,以我聖上之至明,宜賜優容採納,而乃反荐下嚴旨,過加摧抑,臣等相顧愕眙,誠不省所以也。伏乞特加三思,亟收成命,寬其愚而用其言焉。敢啓。
以承傳色口傳下敎曰,承旨遞差。又下敎曰,在直外承旨,牌招入直。又下敎曰,承旨有闕,代趙德成除授,牌招察任,房順房。又下敎曰,吏戶房,依前下敎爲之,其餘順房。
以司謁口傳下敎曰,昨日政新除儒臣,竝遞差。傳于趙德成曰,今亦入於一套之習,副應敎鄭昌聖,解見任。
趙德成啓曰,臣有稟達事,來詣請對矣。
以承傳色口傳下敎曰,此豈若此者?專由於輕着之致,亟施刊版之典。
以司謁口傳下敎曰,金相翊·趙榮順牌招。
以備忘記,傳于趙榮順曰,此豈若此者?輕着放恣之趙德成,何足道也,而擧措寒心。望八其君,其欲角勝,其若此,予矢于心,建功湯,豈可飮也?其令今日臣子知之,令其君小息。
校理趙㻐疏曰,伏以臣之偏母,年旣篤老,病又沈嬰,呻頓床席,今已經歲。前冬辭疏,至有休官乞養之請,而嚴畏惶蹙,不敢悉陳私情,則雖以日月之明,其何以俯燭乎?今臣母病,如日下山,臣方寸煎灼,實無束帶供仕之望,而第臣積違嚴命,一未承膺,孤恩負義,跡涉慢傲,將不免得罪於君父,貽憂於病母,他不暇顧。章皇出肅,只爲一伸叩謝之忱而已,顧臣情理,夫豈有頃刻離捨之勢而然哉?禁鑰纔下,家信愈邈,心神自亂,寢夢猶驚,玆不得不忙投短章,徑還私次。伏乞聖慈,俯垂諒察,亟削臣職,以便救護,仍治臣罪,以嚴法紀,千萬幸甚。踏啓字。
執義李鎭恒疏曰,伏以歲籥告新,三陽回泰,寶算彌卲,聖體日康,凡在照臨,同情慶抃,君子萬年之詩,可以作矣。此際又伏見昨下傳敎,太室復洗腆之用,儒賢蒙渙釋之恩,臣庶相顧,無不歡欣,咸曰禁酒我后之苦心,用酒我后之孝思,苦心聖君也,孝思聖君也。又曰,豈有聖明如我后,而不重儒重道乎?今而後,識天地造化之大也。輿誦若此,聖德愈光,新年吉祥,此莫大焉,螻蟻區區之衷,曷勝蹈抃之忱?於戲,文武張之,文武弛之,如臣愚昧,只宜蠢蝡於陶甄鼓舞之中,何敢復事容喙於大聖人施措之際,而竊有微見,不敢隱默,以備澄省焉。三儒賢庶人之命,今旣寢之,則前後言官之坐此事被譴者,所謂皮不存之毛也,其在包容之道,宜有蕩滌之典。儒臣之疏,旣蒙採納,則不敍之命,亦當還收。伏願竝命反汗,使盛德大美,無毫分未盡也。仍念臣於見職,累試蔑效,去就一節,自畫有素,而適會臺閤無人,聖敎嚴截,畏分怵義,暫伸叩謝之忱,而自來情地,實無冒沒之勢,因仍盤礴,非計所出。伏乞聖慈,天地父母,俯垂鑑諒,特賜鐫改,以重官方,以安私分,千萬幸甚。此章給之
持平李東遇疏曰,伏以歲籥載新,三陽開泰,寶算彌高,聖體益康,臣民忭祝,曷有其極?仍念臣之老父泄痢之症,昨冬以後,積成沈痼,澌敗已甚,兼以咳喘頻作,氣息綿綴,澟澟度日。歲時候班,扶曳進參,重觸風冷,一倍添劇,見今委頓,轉側須人,臣以終鮮之身,晝夜扶將,焦遑煎迫。忽於此際,柏府除命,遽降,驚惶震越,莫知攸措。其在分義,宜卽一謝天陛,以伸犬馬之誠,而顧臣情理如右,實無頃刻離捨之勢,玆敢隨牌陳章,仰暴微懇。伏乞聖慈,天地父母,特加諒察,亟許遞臣職名,俾便救護,仍治臣瀆擾之罪,以肅朝綱,千萬幸甚。踏啓字。
丁亥正月十八日辰時,上御集慶堂。藥房入診入侍時,都提調南泰會,副提調尹得雨,假注書金樂熙,記事官李穦·洪相簡,醫官許礈·李以楷·吳道炯·金光國·金孝儉·李翊臣·許溫,以次進伏訖。翼謩進伏曰,夜間,聖體調攝,若何?寢睡·水刺之節,亦何如?上曰,一樣矣。請進湯劑。上進御訖。許礈·李以楷等,以次診脈曰,左右三部一樣調均矣。上曰,所重在焉,江都實錄,考來親蠶儀註,狀啓,承旨先讀。得雨讀畢。上曰,文貴矣,幾年之事,怳若昨日矣。上曰,先蠶,黃帝軒轅氏皇后西陵氏也。上曰,王后命婦,皆鞠衣乎?翼謩曰,然矣。上曰,今覽實錄考來,若覩其時盛儀,其於望八,何覩乎此?今則其儀節,若指諸掌,令儀曹,依此例成儀註。至於朝臣命婦,昔年戊辰慈懿大王大妃殿進宴時,有昔年親勳臣命婦,故有扶入參宴之敎,而亦未能焉,其後外命婦,無入參之例,今不可論。今番惠嬪·世孫嬪,及內命婦·外命婦·諸翁主·郡主·當宁王孫婦入參,致詞,惠嬪及內命婦班首,外命婦班首者爲之。我朝旣無親享之禮,伊日丑初一刻,先蠶壇,遣禮官先行。凡採桑時,執事蠶母,依禮文擧行。王妃五條,惠嬪·世孫嬪七條,內命婦九條,外命婦·府夫人·翁主郡主十一條鉤筐,亦依禮文擧行。大明會典,有拜禮之儀,禮畢後,設王妃位於蠶壇南向,依朝賀例行禮事,令儀曹依例擧行。子曰,禮云禮云,鍾鼓云乎哉?昔則有選上妓生,今則旣無,旣行闕中樂一節置之,處所,依中廟朝禮,行於景福宮,御苑服色,當用禮服,儀註置之,此亦禮云禮云玉帛云乎之意。頃日此下敎時,禮官奏曰,親耕親蠶後,有賀儀云,故予答云此則予何辭焉?中廟朝,只行內賀。予於此,有心隕者,成廟朝,奉三慈聖而行此禮。噫,今者此擧,欲遵舊禮,且慶成閣御製詩,親耕計未遂,易耨上林田,今予不肖,親耕已行,親蠶欲行,此正豈特遵先王之意乎?初欲伸計未遂之聖歎者也,意專在於此,其豈樂爲哉?況勸農之政,可謂文具,而其猶行也,至於蠶桑之禮,近者都無,東蠶室·南蠶室,徒存其名,故噫,奏於孝昭殿。望七嘉禮之後,今已九年,遵三百年古事,欲行此禮,一則追慕,一則重蠶。宴之一字,今無可論,至於賀,憶成廟之古事,追昔年之聖心,禮雖行也,何忍張大?噫,此日予何心宿於此?其日,與內殿同詣景福,以觀其禮,以此一體分付該曹。出傳敎上曰,大臣旣有所奏,陽川朝已渡涉,食後復命,可謂差晩,而特爲參酌,其下敎勿施。上曰,承旨吏戶換房。出傳敎上曰,藥房提調,持湯更爲入侍。提調南泰會,進湯劑。上進御訖。諸臣以次退出。
上在慶熙宮。停常參·經筵。
夜五更,月暈回木星。
藥房都提調韓翼謩,提調南泰會,副提調尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予則差勝後一樣,而此皆臣兮,此皆臣兮。從容調息,然後氣可舒矣,建功湯入之,待朝次對,同爲入侍。
中宮殿·惠嬪宮,藥房口傳問安。答曰,知道。
金相翊啓曰,兵曹判書李思觀,昨日違召,尙不行公,事體誠極未安,卽爲牌招察任,何如?傳曰,允。
尹得雨啓曰,戶曹判書趙雲逵,昨日違召,尙不行公,事體誠極未安,卽爲牌招察任,何如?傳曰,允。
上在慶熙宮。停常參·經筵。
辰時,日有右珥。午時,日暈。夜自三更至五更,月暈。
藥房都提調韓翼謩,提調南泰會,副提調尹得雨啓曰,伏未審夜來,聖體調攝,若何?痰候,何如,寢睡·水刺之節,亦何如?臣等率〈諸〉御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則差勝後一樣矣。
中宮殿·惠嬪宮,藥房口傳問安。答曰,知道。
備忘記,承旨有闕,代李性遂·尹蓍東·洪樂純除授,待開門牌招察任,吏戶房外,房順房。
傳于金相翊曰,承旨洪樂純遞差,參議李瀰除授,牌招察任,房依前下敎擧行。
備忘記,朝參今日進定,當殿坐金商門內乘轎,景賢堂儀註置之,時刻午正三刻單嚴,禁軍只入直,承旨先拜,亦置之。
傳于尹蓍東曰,侍衛仍。
傳于李瀰曰,文臣朔試時,殿坐相値,置之。
尹得雨啓曰,戶曹判書趙雲逵,連違召命,尙不行公,事體誠極未安,卽爲牌招察任,何如?傳曰,允。
尹蓍東啓曰,兵曹判書李思觀,連違召命,尙不行公,其在事體,誠極未安,卽爲牌招察任,何如?傳曰,允。又啓曰,待敎姜彝福,謂有館規,以預備不爲入來,卽爲牌招察任,何如?傳曰,允。又啓曰,卽者備邊司郞廳,以大臣意來言,今日卽賓廳日次,故臣等來會,而有朝參進定之命,殿坐相値,不得循例擧行云矣,敢啓。答曰,知道。
尹蓍東,以都摠言啓曰,今日入直內三廳武兼禁軍及軍兵等,當爲中日習射,而親臨朝參相値,不得爲之之意,敢啓。答曰,知道。以承傳色口傳下敎曰,殿坐相値,建功湯入之,帳殿,只提調入侍。
朝參罷後,政院·藥房問安。答曰,知道。
注書,以司謁微稟曰,左承旨金相翊,右副承旨趙榮順,謂有情勢,竝爲出去,本院,今方闕直事,微稟。
以承傳色口傳下敎曰,俄者下敎,中官錯傳,置之。有下敎事,領議政入侍事,使兼春秋傳諭,兩承旨外,諸承旨竝牌招入直,當該中官,令該府處之,大司憲韓光會,掌令鄭煥猷,牌招,同爲入侍。
備忘記,古今只有注書之國乎?皆由於其君衰耗之致,此則當諭於領相,而兩承旨所爲,亦涉駭然,施以不敍之典,參知崔台衡,承旨除授,卽爲牌招守廳。
備忘記,房依下敎順房。
備忘記,文學尹錫烈,正言除授,與都憲,同爲入侍。
尹蓍東啓曰,新除授正言尹錫烈,與都憲,同爲入侍事,命下矣。卽爲牌招,何如?傳曰,允。
尹蓍東啓曰,領議政徐志修,依下敎來待矣。傳曰,入侍。又啓曰,大司憲韓光會,掌令鄭煥猷,依下敎來待矣。傳曰,入侍。
丁亥正月二十日午時,上具翼善冠·袞龍袍,乘轎出崇賢門,御金商門內。朝參入侍時,行都承旨尹得雨,左承旨金相翊,右承旨李瀰,左副承旨李性遂,右副承旨趙榮順,同副承旨尹蓍東,記事官南胄寬,假注書鄭好仁,記事官李思祚·洪相簡,以次進伏訖。上曰,彼上來者誰也?徐志修曰,東班或西班矣。上曰,東西班參錯,推考,可也。出擧條領議政徐志修,左議政韓翼謩,右議政金尙喆等起伏曰,夜來,聖體調攝,若何?寢睡·水刺之節,亦何如?上曰,一樣矣。藥房都提調韓翼謩曰,朝湯劑,已爲進御乎?上曰,已進之,而趙德成之擧措,豈不怪乎?世間寧有如許求對乎?輕着二字,卽渠之行狀矣。李鎭恒,豈不輕先乎?鄭履煥·黃最彦,必欲洗滌乃已,尤怪尤怪。前旣有具庠之疏,則政院之一次覆逆,可也。趙德成之求對,豈可成說乎?以其編次人之故,憑恃爲此乎?頃者李潭,稱左副承旨啓曰故,其時爲怪矣。今見趙德成,尤怪尤怪。具庠削版,誠過矣。志修曰,趙德成,旣已罪之,何如是縷縷下敎乎?今當歲首,大朝會之盛擧,不必若是下敎也。志修曰,實錄已考來矣,語未畢。上曰,卿必困予矣。志修曰,親耕·親蠶後陳賀,三朝已行之典,豈可以撝謙之德,牢拒群下蹈抃之忱乎?翼謩曰,三聖已行之禮,不可不遵行矣。尙喆曰,今此耕蠶,卽曠古之盛擧也。臣考見國朝榜目,則親耕親蠶後,至有設科取人之擧,則今此賀儀,卽擧國同情之忱,豈可一向不允乎?禮曹判書申晦曰,滿廷諸臣,無不顒祝,何可不從乎?禮曹參判尹東暹曰,三朝盡行之禮,今不可闕矣。判敦寧李昌誼,行司直南泰齊,左參贊李之億,戶曹參判金時默,江華留守李溵,刑曹參判徐命臣,左尹鄭存謙,行司直趙曮,禁衛大將李潤成等進前,以次進伏。李昌誼曰,大臣禮官之請,卽擧國之同情,若一向牢拒,則群下之心,豈不抑鬱乎?臣等以備堂之故,敢爲進前仰請,而未入侍之百官萬民,孰不同情乎?亟從大臣禮官之請,祝乎顒望矣。泰齊曰,三朝已行之禮,今若遵行,則益光聖孝矣。上曰,三朝耕蠶之事,至今思之,追慕愈切。今此耕蠶,亦是慈聖所賜,豈可一向固執乎?耕蠶禮畢後,當受賀矣。頃年再次親耕,在於何年乎?志修曰,甲申年也。上曰,三次耕蠶,都合受賀,可矣。申晦,請奉傳敎,因命書傳敎。傳曰,初意於此,不必固執云矣,實錄考來後,以下敎觀之,頃者之心索然矣。大臣諸臣之請,若此,因此而思之,己卯年爲宗國,奏于孝昭殿嘉禮,今已九年矣,且欲行此禮,是誰之賜?行親耕蠶後,御勤政殿舊基,當受賀,以此分付儀曹。出傳敎命持入大明會典,令禮房承旨李瀰讀奏,而上曰,內殿若親祭,則必有九成之樂,而古則有選上女妓矣,今以有弊,旣除之,則令樂工輩,隔帳奏樂,何如?志修曰,雖令隔帳,不如矇瞍之爲便矣。翼謩曰,樂則雖令矇瞍爲之,佾舞亦豈可隔帳爲之乎?於此一節,事甚難便矣。上曰,然則令禮官,問議諸臣稟處,可也。傳曰,今者此擧,卽三百年再有之事,望八親耕,儀文宜備。景福宮設兩壇,一則設壝門,內殿行親祭,其下壇,依觀耕臺例,內殿率內外命婦采桑,先一日,內殿與惠嬪內外命婦,先詣景福宮齋宿,翌朝行采桑禮,還宮獻禮,一依皇朝古事。內殿,皆行三獻禮,禮儀使以下諸執事,依古禮以女官爲之,只進幣瓚酌官·奠幣瓚酌官·薦俎官,以內外命婦中,自內當爲塡差,以此分付。古則用樂,而妓樂今不可用,庭外行禮,未爲不可而不然,取孔聖樂云樂云鍾鼓云乎之意,皆停無妨,令禮官問議諸大臣稟處。出傳敎上曰,會典中皇后親蠶之時,有蠶母之稱,蠶母未知何許人,而服色,亦何如?志修曰,以會典觀之,似是自外選入者,而服色旣稱鞠衣,則鞠者,黃色之謂也。上曰,以皇后三酌之禮觀之,女官執事,命婦排祭,無疑矣。尙喆曰,會典中親蠶儀節,則皇后采桑,傳于婕妤,婕妤轉給蠶母飼之矣。上曰,三朝親蠶,在於何時乎?申晦曰,以三月上巳日行之,而觀其時候,隨時無妨矣。志修曰,親蠶處所,古則以昌德宮爲之矣。上曰,以不忘舊之意,行於景福宮,好矣,而習儀則行於光明殿,可也。命書傳敎,傳曰,今番親蠶禮,以三月上巳日擧行,習儀只行一度,光明殿爲之。出傳敎志修起伏曰,今此歲首朝參,甚盛擧也,可奏之事,非一非再,而周武王,以九耋德盛之時,召公猶且戒之以罔或不勤,則成湯日新又新之工,臣等豈不望於今日乎?一言一動之間,克懋自强之德,益加自新之工,惶恐伏望。上曰,所奏誠好,可不體念?志修曰,戶曹判書趙雲逵,兵曹判書李思觀,頃已申飭,使之行公,而今日大朝會,又不進參,事極未安,推考申飭,何如?上曰,從重推考,更爲牌招察任。出擧條志修曰,臣素無才識,疎於事務,而至於均廳事,常有耿耿者。蓋均廳給代米,當爲三萬餘石,而二萬石則當初節目時,以貢物條移納,便成應捧,而萬餘石,則元無出處,故不得已而爲貿米之政,固知爲三南民弊,而非樂爲也。前左相今左相,皆爲請禁各衙門料理,而獨均廳貿米,不得不許者,誠以二萬石給代之米,無他辦出之路故也,南民之怨次骨,而不暇顧念,豈不悶哉?竊念均廳當初事目,沿海邑則每結捧米二斗,而以捧錢之便於民,故遂爲結錢矣。今者捧結錢,而還以其錢以厲民,何必爲此苟艱之政乎?臣意,則兩湖沿海邑,竝依事目以結米捧之,事極便當。第民間納米,不如納錢之輕便,苟曰捧結米而罷貿米,則民必喜之矣。然但難之者,以爲若捧結米而上納,則上納時雜費,將加徵於民,此必大爲民弊。臣則以爲貿米加錄儲置之規,以結米加錄於本邑儲置,而以新大同,照其數上納,移送均廳,則自無加徵雜費之弊矣。難之者始以極便,故臣取考兩湖沿海結錢數及儲置米數,則果爲二萬石而有餘矣。臣每欲陳達,而該堂久病,不得議,故尙此遲回矣。今當大朝會,諸宰亦多來者,故敢此仰達,伏望下詢左右相及諸臣而處之,何如?左議政韓翼謩曰,均廳給代,不可不以米,而均廳元無米條,故無中生有,事多苟艱,民受其弊,今若變通,舍結米而無他道。首相此議,臣亦與聞矣。沿海邑,以米徵捧,旣是均廳事目,則依事目捧米給代,可無如前之弊,臣之淺見,亦自如此矣。右議政金尙喆曰,沿海則以米,山郡則以錢,雖是當初均廳節目,無論山沿,通同捧錢者,蓋以錢爲輕便,可除民弊,故行之今爲數十年矣。該廳則米條無出處,有此貿用之弊,故首相自在原任,已有捧結米之議,而今又有移錄儲置之論。然此係變通,該廳兩堂適又不入,不可不更加爛商而處之。上曰,所奏雖有意見,磨礪當如百鍊金,卿等與備堂,消詳,後日登對時,更稟。出擧條右議政金尙喆起伏曰,今番耕籍之擧,比前已行之時,尤爲重且盛矣,必有實政實惠之及於民者,然後可副爲民重農之德意。爲方伯·守令者,亦必身爲田畯,以盡對揚仰體之道,而雖以陳田一事言之,久陳起耕處,有初年減稅之令,而外邑奸吏輩,自爲舞弄,雖久陳起墾處,自初年,輒卽徵稅,故小民因此而憚於闢荒云,烏在其減稅勸耕之本意乎?諸道各邑,一一査實,另加察飭之意,爲先出擧條嚴飭,何如?上曰,所奏誠是,嚴加申飭,可也。出擧條禮曹判書申晦起伏曰,祭享所用旨酒,旣已復古命下之後,則外方當爲一體擧行,以此知委,何如?上曰,依爲之。出擧條上曰,今當歲首,大朝會,飭勵諸臣,宜矣。命書傳敎,傳曰,望八昨年未行之朝參,今年乃行,實是萬萬料表,然月臺視國如家之敎,諸臣其能體認否?予則曰,決不然。噫,皆以喬木世臣,不思惜懼之意,君有召不應,爲耳目喑啞,望八其君之召命不應,惟事違牌循俗爲高致,是誰之愆?實予之咎,雖然於予,此猶細事,若此之故,國事擔閣一邊,民生置諸度外,予雖無謂,民何辜哉?此豈細故,此豈細事?若此不已,何顔拜廟廷?吁嗟,今日臣工,莫云否德,追思乃祖,夬滌舊習,助我邦家。出傳敎申晦曰,永禧殿酌獻禮,每於二月初吉稟旨,而命下之後,則當有修改之節矣,依例稟旨乎?上曰,從當下敎,置之。大司憲韓光會,掌令鄭煥猷,進前啓曰,臣等於上殿之際,倉卒失路,致勤問修,身爲執法之官,自速昧儀之科,已是難冒之端,且於耳目瘖啞之聖敎,有不勝瞿然悚忸者。以此以彼,勢難晏然於臺次,請命遞斥臣等之職。上曰,一時下敎,不可深嫌者,末稍下敎,亦非目下事,勿辭,亦勿退待。又啓曰,物故罪人得輿,以告者徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在國體,不可不嚴覈。請還寢東呂·址淳等還配之命,更令王府,嚴鞫得情。上曰,勿煩。又啓曰,太丁凶逆,前古所無,今旣正法,少洩輿情,而罪人者斤萬,旣聞太丁陰慘匹測之說,不卽發告,私相傳說,知情不告,自有其律。今此酌處之命,雖出於聖上好生之德意,而其在鞫體,不可不嚴覈。請還寢定配罪人者斤萬酌處之命,更令王府,嚴鞫得情,夬伸王章。上曰,勿煩。大司憲韓光會啓曰,月正朝參,乃是大朝會,則凡在臣僚,孰不咸造在庭,而卿宰之班,不參者多,誠非奔走率職之義,其在事體,誠極未安。請二品以上應頉實病外,竝命罷職。答曰,依啓。又啓曰,朝參事體自別,而兩司不備,已極苟艱,玉堂闕番,已至屢日,而副學不爲入直,政院當有政官牌招差出之請,而亦無聞焉,殊失惟允之責。請該房承旨罷職。答曰,此與無端不請牌有異,旣有副學,則亦非請開政者,事雖微也,本事旣不相當,不允。出擧條都提調韓翼謩,請進夕湯劑後,上還內,諸臣以次退出。
丁亥正月二十日三更,上御集慶堂。領議政·大司憲·掌令·正言,同爲入侍時,領議政徐志修,大司憲韓光會,掌令鄭煥猷,正言尹錫烈,同副承旨崔台衡,假注書鄭好仁,記事官李思祚·洪相簡,以次進伏訖。志修起伏曰,勞動之餘,氣候若何?上曰,一樣矣。上曰,金相翊·趙榮順之闕直竝退,極涉異也。古則六承旨,雖或竝有情勢,必使同副落留,待他承旨之差出仕進,始乃同去就者,例也,而今則不然,至使注書,行承旨之事,豈不怪乎?公然皆走,是何事也?若特敎被罪,則假承旨差下,使之守廳,而今則旣無假承旨,而曾不留一員,一齊退去,極非極非。志修曰,臣果全然不知,俄到闕下,今始聞之,則皆以該房引嫌致此云,而至於空院則非矣。上曰,都憲之請罪該房者,予下詢其該房之爲誰,則趙榮順,以李瀰爲對,而李瀰則入來屬耳,有何情勢之可言乎?都憲入侍者,意蓋在矣。命都憲進前。上曰,今日新啓中,二品以上請罷者,無論文蔭武乎?宗臣亦當入乎?韓光會曰,新啓中,臣旣以卿宰班云爾,則宗臣必不入矣。上曰,新啓時,鄭煥猷,何爲退去就座乎?韓光會曰,訓將當入於現告中,故然矣。上曰,都憲獨啓,故慮或有機關,詳知事件,然後欲爲處之,故召之矣。近來官師相規,絶然無聞,故心常慨然,而卿能當歲首大朝會之日,出肅入泰,而畢陳所懷,其心貴矣。志修曰,都憲於承旨請罪,有爽實事故,方欲避嫌云矣。韓光會起伏啓曰,玉堂闕番,則政院例請政官,牌招開政而不爲,故臣發該房罷職之啓矣。追聞事實,則副學牌招之啓久不下,故不得擧行云,其勢固然。臣之矇然不審之失,於此益著,揆以臺體,勢難仍冒,請命遞斥臣職。上曰,勿辭,退待物論。出擧條上曰,趙明鼎,尙在郊外乎?命書傳敎,傳曰,前判書趙明鼎,前掌令鄭彦暹,竝敍用。出傳敎上曰,翰圈,何其遲滯也?志修曰,洪彦喆在外,故尙未擧行云矣。命書傳敎,傳曰,翰圈有命,違牌翰林竝敍用,今聞洪彦喆尙在外云,事體過矣,禁推。出傳敎志修曰,奉常寺郞廳,祭酒一樽所盛,當爲幾許者試而來矣。一樽容入五爵云,以五爵用於三獻之禮,似無餕餘灌地之弊矣。志修曰,午間倉卒之際,未及思之,出去後詳考文跡,則親祭時,無樂一節,終涉難便矣。雖令樂工輩,隔帳而奏之,我朝家法至嚴,豈不爲難乎?上曰,然則禮堂問議時,獻議,可也。正言尹錫烈啓曰,罪人天大之窮凶情節,昭載於乙亥鞫案,至今全保首領,終是失刑之大者。旣拿旋配,雖出於聖上好生之德,此等凶徒,決不容一向涵貸,請還寢鍾城府爲奴罪人天大酌處之命,依律處斷。答曰,勿煩。又啓曰,新除授正言任希孝,時在忠淸道洪州地,請斯速乘馹上來事,下諭。答曰,依啓。諸臣以次退出。
丁亥正月二十日五更,上御集慶堂。領議政更爲入侍時,領議政徐志修,同副承旨崔台衡,假注書鄭好仁,記事官李思祚·洪相簡,以次進伏訖。上曰,俄者忘之,故更召矣。原任大臣,竝在何處乎?志修曰,領府事尹東度方在玄湖,判府事金致仁方在豆浦,判府事金陽澤方在氷湖云矣。命書敦諭傳敎,傳曰,古人云人非堯·舜,每事焉得盡善?況頃者之事,前左相,予有下敎,前右相,予雖聽瑩,同爲處分,可謂過矣,旣登於一堂之中,予意在焉。前領相則雖因慨而下敎,下敎之近於迫切,予自悔焉。以此之故,雖命敍用,予無一言,卿等之進退維谷,事勢固然,尙今泯默,餘慨未已而然也。雖然,問其本,卽予恒日誠淺之致,恒心若能感孚,豈有是事?寔予之過。今聞俱在江郊云,卿等體予此意,勿復惶蹙,安心卽爲入城。仍謝西樞事,遣文官傳諭于尹領府事·金判府事·金判府事。出傳敎志修曰,體下之恩,曲盡無餘,彼三相,必當感祝矣。上曰,二品以上罷職現告,盡已來到乎?將臣命召亦來乎?崔台衡曰,兵曹判書·訓鍊大將·守禦使·摠戎使,命召密符,已來納,故已爲捧入,而其餘現告,姑未來矣。志修曰,戶判似當入於現告中矣。上曰,訓將·摠戎使,其代難矣。命書傳敎。傳曰,訓將·摠戎使,勿出代。出傳敎上曰,守禦使,欲遞者久矣,必樂矣。志修曰,正卿乏人,戶判以從二品中升擢,何如?命書傳敎。傳曰,兵·戶判作窠,豈可遲滯?政官待朝牌招擧行,戶判望,問于大臣,從二品中加望。出傳敎上曰,洪領相,每稱李思觀曰,必度支之才矣。志修曰,才局則果善矣,而今此戶判,其在愛惜之道,姑徐之好矣。從二品中鄭宲,爲可,其次趙暾,其次李景祐,而李景祜則爲人練達,曾於畿伯,亦善爲之,而第履歷姑未及於此兩人,鄭宲·趙暾,先爲擢用,好矣。上曰,鄭宲文雅則有餘,而財利之材,似或疎闊耶?趙暾有固執可憎,戶判望,以誰某將擬乎?志修曰,以鄭宲·趙暾,將欲擬之,而今之戶判,異於古,凡百酬應,皆有貢人契人一一進排者,近來所謂善經云者,皆是守而勿失者矣。鄭宲之爲人,純實堅固,可合此任矣。上曰,然則好矣,而金時默外疎闊,實爲細密矣。志修曰,然矣。上曰,騎判之代難矣。志修曰,倉卒之間,未及思之,而以前望中仰奏可乎?李昌誼入於前望矣。上曰,好矣。志修曰,前望又有南泰齊,又有申晦矣。上曰,其止之,三人之中,予已定矣。志修曰,小臣迂闊,不敢薦人,而下詢之下,亦不敢有隱,鄭彦忠之爲人善矣,而特爲用之則好矣。上曰,將何以用之?無乃擢用之謂耶?志修曰,非謂擢用也,加意用之則好矣。元景濂有吏才,凡於作宰,剛明善治,而左尹今適有闕,故臣已以此人分付銓曹,久任好矣。上曰,依爲之。諸臣,以次退出。
上在慶熙宮。停常參·經筵。
辰時,日暈。
藥房都提調韓翼謩,提調南泰會,副提調尹得雨啓曰,昨日親臨帳殿,向夕酬應,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予則一樣矣。
中宮殿·惠嬪宮,藥房口傳問安。答曰,知道。
備忘記,承旨有闕,代李翼元·尹東昇·尹冕東,除授,牌招察任,房順房。
傳于尹冕東曰,內局,禮判同爲入侍。
注書南胄寬服制,代尹長烈爲假注書。
以承傳色口傳下敎曰,大明會典親祭儀二卷,內局入侍,左副承旨持而同入,掌樂院典樂,持親蠶樂章待令。
備邊司·守禦使,李昌誼·南泰齊·金時默。金時默落點。
尹蓍東,以義禁府言啓曰,待敎洪彦喆禁推事,傳旨,啓下矣。洪彦喆時在江原道春川地云,依例發遣府羅將,拿來,何如?傳曰,允。
以承傳色口傳下敎曰,左承旨詣太學,到記儒生朝食堂到記取來。又下敎曰,傳命乏人,前承傳色中官吳命來·孫效忠,竝敍用。
傳于尹冕東曰,左承旨代,同副承旨崔台衡,進去太學。
以左承旨李翼元,右承旨尹東昇,牌不進罷職傳旨,傳曰,何等申飭,焉敢若此?只推,更爲牌招。
傳于尹冕東曰,到記儒生,明日此堂,當親臨殿講,命官領相爲之,其餘試官,當下敎,親臨殿坐時刻,辰初初刻,試所承旨,禮房承旨爲之,四學儒生,其令一體應講。
有政,吏曹判書南泰齊未肅拜,參判鄭尙淳未肅拜,參議洪趾海進,同副承旨崔台衡進。吏批啓曰,新除授判書南泰齊,家在城外,參判鄭尙淳牌招不進,小臣獨政未安,何以爲之?敢稟。傳曰,只出緊任。南泰齊爲吏曹判書,鄭宲爲戶曹判書,李昌誼爲兵曹判書,安允行爲大司憲,朴師訥爲大司諫,李聖檍爲執義,李憲默爲司諫,任一源爲掌令,姜趾煥爲持平,李碩九爲持平,金載天爲獻納,金載順爲副應敎,李在簡爲校理,閔弘烈爲修撰,李澤遂爲副修撰,金載祿爲司書,李得一爲兼文學,元景溓爲左尹,趙重晦爲兵曹參議,金魯鎭爲兵曹參知,李東郁爲待敎,安廷玹爲檢閱,故正言趙九畹,贈吏曹參判,故應敎趙威鳳,贈副提學,以上同知趙守曾兩代追贈。兵批,行判書李昌誼未肅拜,參判未差,參議趙重晦進,參知金魯鎭未肅拜,左副承旨尹蓍東進,司直趙明鼎·李最中·李瀰·李性遂·洪良漢·洪樂純·任㻐·鄭運維·李得一·李東遇,副司果鄭厚謙,副司正鄭好仁。
傳于尹蓍東曰,守禦使及兵曹判書,牌招命召及密符傳授,直下標信,開陽門仍留,騎曹堂上入來後,下鑰。
崔台衡啓曰,今日政新除授玉堂,待下批卽爲牌招入直,何如?傳曰,允。
備忘記,命官已下敎,試官洪重孝·尹東暹·李瀰·洪樂命·徐有隣·洪纘海爲之。
備忘記,殿坐便殿,只該房承旨入侍,繖扇侍衛,置之。
以承傳色口傳下敎曰,守禦使命招傳授密符,昨日戶曹判書望,問議大臣,使之加望矣,若不爲,問議加望。
丁亥正月二十一日辰時,上御集慶堂。藥房入診,禮曹判書,右副承旨,同爲入侍時,都提調韓翼謩,提調南泰會,副提調尹得雨,記事官南胄寬·李思祚·洪相簡,醫官方泰輿·許礈·李以楷·吳道炯·玄處明·金孝儉,禮曹判書申晦,右副承旨尹蓍東,諸臣以次進伏訖。翼謩曰,夜間,聖體調攝,若何?寢睡,何如?上曰,一樣矣。上進湯劑後,泰輿等,診脈候曰,左右三部調均,滑體亦如前矣。上曰,藥提,今始知爲正卿,如是而何事可爲耶?厥兄亦正卿乎?泰會曰,然矣。臣之仲兄,亦至正卿矣。上曰,金相翊·趙榮順,不甚非矣,昨日不知武臣承宣之停啓矣,申一淸果已爲之矣,鄭煥猷亦無怪矣。領相,以文雅稱鄭宲,且言趙暾,而戶判必可擇人矣,南泰會之三兄弟,非予扶植,誰能扶也?以藥提入侍,然後始知爲正卿矣,耳雖聰,傍人之語,能聞之而精神衰矣。腰腿間痰若無,則行步當如常,而豈望其然乎?翼謩曰,春和則自當勿藥,而丸劑果進御乎?上曰,姑置矣。翼謩,强請進丸劑。上曰,洪領府事,以干茶呑下則甚好云,而予則雖冷水善下矣,粥水好矣。予飯則不過一二匙,而粥則能食一湯器矣。翼謩曰,臣之先祖享壽考,先正臣宋時烈,每言善食粥故壽云矣。上曰,聞此言,粥不欲食之矣。上曰,鄭煥猷,先就坐故誠甚訝矣,果以父兄事,如是矣。韓光會果非矣。上命承旨書之曰,昨夜擧條,其涉殊常,故欲有下問者,只召元輔,兼召都憲,意蓋在矣。旣問之後,事件異焉,況昨日耳目媕娿下敎,其宜愼也,故從容酬酢而止矣,漏鼓雖遲,爲國之心奚弛?都憲非矣,復何泯默?玉堂闕直,旣非多日,其時事件,亦非無端,帳殿問禮房承旨卽李瀰云,此無周旋之暇,其日入直,卽金相翊·趙榮順,雖非該房,問其當者必也撕捱。以此觀之,其所啓雖五尺之童可知,此爲玉堂歟,斥不言歟?昨日在班卿宰都憲,與予異焉,必也見矣。所請諸臣中,其人雖苦心欲遞,爲國事,豈可一啓斥四人乎?何以謂四人,卽吏判也,卽戶判也,卽兵判也,卽守禦使也。旣見其人,亦諒國事,此決非官師相規之意,以廉隅言之,西班東班,卽緦小功之察也。頃者所遭,予雖不德,初登前席,一番引嫌,事理當然,而何不諒此,有此擧措?使望八暮年,政院只有注書·院吏,事之寒心,莫此爲甚,人君以公私,錙銖爲重,何待處置?不可無飭,何待處置?大司憲韓光會,特施罷職不敍之典。靜而思之,其日承旨,非金則趙,一時闕直,事勢固然,若是下敎,則承旨處分過重,特寢罷職不敍之命,而李性遂·李瀰,若是下敎之後,可謂毛將焉傅者,而其在廉隅,不可强迫,竝許遞。前承旨尹東昇·李翼元敍用,前承旨尹冕東除授,竝牌招察任,吏戶房外,房順房。出傳敎上曰,南泰著,何處在乎?得雨曰,谷山府使矣。上曰,予忘其某邑矣。泰著則柔,而泰會則以有氣知之矣。今則衰矣。得雨曰,氣尙不衰矣。上曰,承旨何不卽出而緩緩去乎?得雨曰,臣以同官,事涉分疏,故不敢仰達,而蓋帳殿低聲而奏,故不能詳聞,末乃見擧條而出去云矣。上曰,都憲極非矣。翼謩曰,臣以至親,故不敢言矣。上笑曰,一家生八寸矣。上曰,昨夜啓曰,注書誰也?得雨曰,鄭好仁矣,上笑曰,養望承旨矣,上曰,承旨遞差,似過矣,出去無怪矣。翼謩曰,旣以廉隅言之,遞差事,過矣。上曰,李瀰之吏議,予不知而除承旨,豈有如是人君?鄭弘淳何在?得雨曰,亦入現告矣。上曰,怪矣,一筆四人極非矣,吏·兵·戶作窠,予悶悶矣,吏判必不行公矣,其人輩,必不謀避囑都憲矣。李最中何在?得雨曰,在楊州其兄任所矣。上曰,朝參消息聞之乎?得雨曰,進定故似不聞,而且以親病呈疏矣。上命注書,持入吏議望,胄寬出來,持入吏議望。上曰,洪趾海曾經吏議乎?得雨曰,未經矣。上命承旨書之曰,今則銓曹三堂,二則闕焉,一則在外,此時豈無闊狹?在外參判許遞,副提學鄭尙淳參判除授,洪趾海參議除授,卽爲牌招開政。出傳敎上曰,鄭履煥處分,何以爲之乎?刊版乎?得雨曰,投畀矣。上曰,一則黃最彦乎?得雨曰,然矣。上曰,李鎭恒,璿派之遠者乎?申晦曰,承旨李塤之姪矣。得雨曰,李鎭恒免爲庶人之命,何以爲之乎?上曰,勿施,可也。上曰,李鎭恒免爲庶人擧條爻周。出榻敎上命承旨書之曰,奉敎姜彝福,只推,更爲牌招察任。出傳敎上命承旨書之曰,章奏申飭,故一竝以呈政院爲登徹,此非古例,亦關廉隅,此後初授方伯者及若韓光會之關係者,其令捧納,以遵舊規。出傳敎上命承旨書之曰,噫,望八暮年,此何景像?因一放恣李鎭恒,喉院無人,甚至於趙德成之怪擧,而又因韓光會,卿宰俱闕,納符聯翩。吁嗟,歲首,此可謂美氣像,良可寒心。噫,李鎭恒其所處分,豈止於此乎?昨日帳殿,欲爲處分,而非徒日晩,刊版無異爲庶,故十分參酌,況名係璿派者乎?雖然,與李明煥有異,其代旣遠,故亦爲參酌矣。以此觀之,承旨覆逆,可謂多事,趙德成擧措,亦涉放恣。噫,望八其君,非徒幾年苦心,莫重奏殿之後,必欲角勝,曰有臣分乎?以此觀之,一隅靑丘,何恃焉?出傳敎上命承旨書之曰,成均館到記儒生,明日此堂,當親臨殿講,命官領相爲之,其餘試官,當下敎,殿座時刻,辰初初刻,試所承旨,禮房爲之,四學儒生,一體應講。出傳敎上命蓍東,讀先蠶。上曰,到記幾人?蓍東曰,四十五人,下齋二十五人矣。上曰,好矣。諸臣遂退出。
丁亥正月二十一日辰時,上御集慶堂。禮判入侍時,禮曹判書申晦,左副承旨尹蓍東,假注書鄭好仁,記事官李思祚·洪相簡,以次進伏訖。命禮判進前。上曰,帳殿親祭可否,問于大臣稟處,可也。命尹蓍東,讀大明會典後退出。
上在慶熙宮。停常參·經筵。
藥房都提調韓翼謩,提調南泰會,副提調尹得雨啓曰,伏未審夜來,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,殿講時,只持湯劑先入侍。
尹冕東啓曰,憲府連日監察茶時,事甚未安,除在外外,未肅拜不爲行公人員,竝卽牌招,何如?傳曰,允。
尹蓍東啓曰,兵曹判書李昌誼,昨日違召,今日又不出肅,事甚未安,卽爲牌招,命召傳授,何如?傳曰,允。
尹冕東啓曰,左尹元景濂,移拜之後,不爲肅謝,仍卽出去,事甚未安,推考警責,何如?傳曰,允。
以承傳色口傳下敎曰,前承傳色中官金興曄,敍用。
假注書尹長烈在外,代任煜爲假注書。
傳于尹冕東曰,試官李瀰·洪纘海,代趙重晦·金相翊·鄭象仁爲之。
傳于尹冕東曰,金相翊,代李瀰還爲之,旣已下敎,則只知臺啓之體貌,不知有君,使之卽爲入來。
尹冕東啓曰,試官趙榮順,時無職名,令該曹口傳付軍職,何如?傳曰,允。
兵曹口傳政事,副司直趙榮順。
尹冕東啓曰,試官徐有隣,時無職名,令該曹口傳付軍職,何如?傳曰,允。
兵曹口傳政事,副司果徐有隣。
尹冕東啓曰,待敎李東郁,檢閱安廷玹,旣已付職,卽爲牌招察任,何如?傳曰,允。
尹冕東,以弘文館言啓曰,本館下番,無他推移之員,以上番,姑降入直之意,敢啓。答曰,知道。
尹冕東,以弘文館言啓曰,新除授修撰閔弘烈,時在江原道原州地,經筵入番事緊,請斯速乘馹上來事,下諭,何如?答曰,依啓。
尹冕東,以侍講院言啓曰,本院新除授兼文學李得一,司書金載祿,除拜之下,不爲出肅,卽爲牌招察任,何如?傳曰,允。
禮曹啓曰,今正月二十日朝參入侍時,傳曰,今者此擧,卽三百年再有之事,望八親命,儀文宜備。景福宮設兩壇,一則設壝門,內殿行親祭,其下壇,依觀耕臺例,內殿率內外命婦采桑,先一日,內殿與惠嬪內外命婦,先詣景福宮齋宿,翌朝行採桑禮,還宮獻禮,一依皇朝古事。內殿皆行三獻禮,禮儀使以下諸執事,依古禮,以女官爲之,只進幣瓚爵官·薦俎官,以內外命婦中,自內當爲塡差,以此分付。古則用樂,而妓樂今不可用,庭外行禮,未爲不可而不然,孔聖樂云樂云鍾鼓云乎之意,皆停無妨,令禮官問議諸大臣,稟處事,命下矣。發遣本曹郞廳,問議于諸大臣,則領議政徐志修以爲,今此親蠶時親祭,先蠶用樂與否,伏承下詢,而昨於前席,未敢臆對,退而考据典禮。竊伏念當此三百年罕有之盛擧,凡係儀文,不可不致愼,且樂爲事神之大節,尤不可忽。今若欲用樂,則妓樂旣命勿用,咸仰聖德,而事勢亦未可敎習而行之,矇瞍,只爲管絃,不習鍾磬,樂生則中國古例,古今異宜,我朝家法甚嚴,雖庭外行之,猶爲未安,且隔帳·奏舞,有非事神之義。若欲不用樂,則謹稽祀典,先蠶在中祀,中祀必有樂章,惟小祀無樂,故先蠶壇上祀祭,元有樂章,用雅樂矣。每年有司攝行,用中祀禮,而坤殿親祭時,乃用小祀無樂之儀,則儀文之未備,莫甚於此。事勢之掣礙如是,我朝三聖行親蠶,而實錄皆無親祭之擧,恐似由此。且周禮·禮記,皆言親采桑而后祭先蠶,無所載見,自後漢及唐,始有親蠶之儀,而恐難遵行。樂學軌範所載親蠶樂章,繹成之詩曰,菀彼桑柔,承我懿筐,則此爲躬桑之樂,非祭先蠶之樂也。今若遵三聖舊禮,先蠶祭,命有司攝行於本壇,坤殿親采桑,出還大次時,使矇瞍奏此樂章,則恐似合宜,而臣學識淺昧,不敢質言,伏惟上裁云。左議政韓翼謩以爲,與領議政徐志修議同云。右議政金尙喆以爲,與領議政徐志修議同云。領中樞府事尹東度以爲,方在惶懍縮伏之中,不敢獻議云。判中樞府事金致仁以爲,方在惶懍縮伏之中,不敢獻議云。判中樞府事金陽澤以爲,方在惶懍縮伏之中,不敢獻議云。大臣之意如此,上裁,何如?答曰,三原任大臣,旣已敦勉,待宣諭書啓批答,更爲問議。
假注書崔鈺書啓,臣敬奉聖旨,馳往傳諭于西部玄石里中樞府領中樞府事尹東度所住處,則以爲臣昏迷妄率,自陷大戾,逬伏惶懍,分甘廢捐,薄譴旋宥,甄錄繼加,負罪含恩,益無容措。乃於千萬夢想之外,特諭渙降,史官臨宣,十行溫綸,敷示無餘,無狀賤臣,何以得此於仁覆之下?百回莊誦,涕淚被面,感激怵畏,豈不思竭蹶趨命,而顧奈悚愧之情,紆寵愈切,癃廢之疾,閱月益甚,旣無蠢動之勢。又犯違慢之誅,孤負隆私,虧乖常分,北望戰恐,不知所達云矣,敢啓。答曰,知道。
記注官文始龍書啓,臣敬奉聖旨,馳往傳諭于南部豆毛浦中樞府判中樞府事金致仁所住處,則以爲臣負罔赦之罪,而逭當被之律,逬伏江干鈇鉞是俟,曾未幾許,恩命遽下,官秩如舊,又於千萬夢寐之外,特遣史官,宣以聖旨,誨諭開釋,旣肅且溫,末又以卽爲入城,仍謝西樞,辭敎鄭重,迥出尋常,是豈負罪如臣所敢承當?雙擎九頓,但有隕泣。噫,臣愚迷妄作,自陷大戾,前後所被嚴敎,無非人臣極罪,尙今追思,置身無地。雖使沒齒田野,以爲息補之道,猶不足以贖其萬一,而乃敢憑藉寵渥,諉以事往,擧此顔貌,重入修門,則其爲辱朝廷而羞輿儓,又如何哉?聖恩雖隆,臣罪自如,徊徨感悚,益無所措。附奏之辭,不敢拖煩,謹當冒入文字,以請處分云,敢啓。答曰,知道。
又書啓,臣敬奉聖旨,馳往傳諭于南部西氷庫中樞府判中樞府事金陽澤所住處,則以爲臣負罪至重,勘律反輕,屛處荒郊,日俟嚴誅,不自意聖度天覆,過加寬貸,旣降甄錄之命。又未幾何,史官遠辱,誕宣聖旨,十行絲綸,溫諄勤摯,臣伏地擎讀,不覺感淚之沾襟。噫,臣罪難赦,而王章旣不加,臣身極陋,而寵諭又非常,開釋慰勉之德,隆厚至此。臣雖愚迷,亦有秉彝,今日得此恩綸,區區感激之忱,豈敢以一時薄譴,自阻於聖明之世,而惟其罪累甚重,無以抗顔於周行。臣於此,一倍悚蹙,席藁荒村,尤不知所措,追當更入文字,仰暴危懇云矣,敢啓。答曰,知道。
行判中樞府事金致仁上疏,伏以三陽回泰,寶齡添壽,元朝祗禮,玉候康寧,慶關宗社,歡切朝野。念臣爲臣無狀,自速大戾,削官薄勘,未足蔽罪,蹙伏江干,日夕懍懼,乃蒙仁覆之天,未忍終棄,給牒收敍,次第有命,官秩如前,恩言及古,霜雪雨露,同歸造化,臣心惶感,又當如何?宜卽治上文字,以訟以謝,而顧以釁累之賤,不敢遽有干瀆,悚息泯伏,行及兩旬。昨於千萬意外,近侍之臣,臨宣恩諭,所以慰藉而體念之者,委曲鄭重,至敎之以卽爲入謝,臣祗擎莊誦,感涕無從,不知負罪如臣,何以得此於聖明也?噫,臣之不肖,久竊匪據,愧積尸素,補蔑絲毫,畢竟孽由自作,孤負知遇,心跡乖剌,身名狼狽,前後責敎,如病發藥,聖德冞光,臣罪愈深。每日承聞,不覺面泚而膽掉,天地雖大,置身無地,縱荷聖度包納,曲加拂拭,而臣以何顔,更入修門,自廁班聯,重爲朝廷之羞哉?若間者人言,復理舊說,橫肆詬辱,巨室修隙,更添新案,苟依斯言,湛滅有餘,原疏雖未上徹,臣情益增懍怖,然而臣今日蹤地,亦有所未暇辨對者矣。新年逖違,倍切犬馬之戀,而積罪如山,無路瞻天,懸情耿結,拊躬悼歎,玆敢席藁拜章,冒控危懇。伏乞聖上,俯垂諒察,亟削臣職,永黜臣身,俾臣得以沒齒自訟,不勝至願。臣無任戰恐祈懇之至,謹昧死以聞。答曰,省疏具悉卿懇。史官宣諭,罄悉予意,而噫,昨年卿等所遭,予則曰此亦國運之一蹇也,不然幾年苦心,莫孚於卿等,乃有此事耶?亦已諭,且面諭領相,卿心已諒,往事勿說,其復何喩?但因一事,三相若此,寔予之過,今無他諭。歲律已更,予年添籌,卿則處於荒郊,非徒爲卿悶焉,追憶先卿,中夜予心悵然。今者此批,非徒爲卿,代諭先卿諭卿,呼寫乎此,不覺抆涕。至於崔益男事,非益男自來,卽予召之也。今覽卿疏,尤不覺靦然,霄小之態,業已燭矣,卿何足介意?卿何足介意?卿須體小子今日之意,安心勿復過辭,亦勿引咎,卽日入城,聽我面諭。因傳曰,遣史官傳諭,與之偕來。
行判中樞府事金陽澤上疏,伏以歲籥載新,寶齡添籌,元朝展禮,玉體愈康,慶關宗社,喜溢朝野。念臣罪重罰輕,日夕惶懼,屛伏荒郊,席藁俟命,不料仁覆之天,過加寬貸,湔拂宿愆,涵濡新渥,旣施甄敍之典。又未幾何,史官遠辱,傳宣聖旨,縷縷辭敎,溫諄勤摯,臣伏地擎讀,北望攢祝,自不覺感淚之交頤。臣本鈍滯,觸事昏憒,曩日筵奏,略引先誼,而言辭拙訥,旣未能仰徹,衷情掩翳,又無由自白,苟究其失,莫非愚昧之致。今我聖明,無微不察,渙然德音,開釋至此,而顧臣冥迷之罪,猶不可小贖,惟當蹙伏訟愆而已,其何敢晏然自恕乎?抑臣別有惕然于中者,聖上追念先臣,屢下恩敎,向來擢臣揆地,非取臣愚,以先之故,臣仰感隆渥,俯勵愚衷。區區所自勉,竊欲殫竭駑鈍,少伸微悃,及其一出,了無半個報效,徒陷罔赦之罪,義分都虧,置身無地。噫,罪累如臣,而聖度旣曲庇,庸陋如臣,而恩諭又隆厚,慰解之極,至示可進之路,感激之忱。且當新年逖違,豈敢一向退處,自阻於明時,而顧此釁孽至重,無以廁跡周行之間,戴罪孤恩,寸心一倍悚蹙,玆敢略暴危懇,仰瀆宸嚴。伏乞聖慈,特垂鑑諒,亟令鐫遞臣職,仍勘臣未勘之罪,以肅朝綱,以安私分,不勝幸甚。臣無任屛營祈懇之至,謹昧死以聞,答曰,省疏具悉卿懇。頃者此事,可謂於卿不相涉,而同入筵中,予亦聽瑩,乃至于此,非徒爲卿悶焉,此亦予之誠淺之致也。夫復何喩?昨冬處分,其雖不諒,今卿若此,不亦過乎?但憶先卿置鼎席,曾未幾何,乃至于此,予之過,亦予之過。入城然後予心可舒,卿須體小子慇懃之意,安心其勿過辭,亦勿引咎,卽日入城,聽我面諭。仍傳曰,遣史官傳諭,仍與偕來。
丁亥正月二十二日辰時,上御集慶堂。藥房入診時,都提調韓翼謩,提調南泰會,副提調尹得雨,假注書鄭好仁,記事官李思祚·洪相簡,醫官方泰輿·許燧·李以楷·吳道亨·金光國·金孝儉,以此進伏訖。翼謩曰,夜來,聖體若何?寢睡·水刺之節,亦何如?上曰,一樣矣。進湯劑訖,藥房先退。
丁亥正月二十二日辰時,上御集慶堂。到記儒生殿講入侍時,命官徐志修,試官洪重孝·尹東暹,參試官趙重晦·鄭象仁·徐有隣,右承旨尹東昇,假注書鄭好仁·崔鈺,記事官李思祚·洪相簡,以次進伏訖。上曰,試官李瀰,與命官,有當避之嫌云,許遞,其代趙榮順爲之,卽令入侍。出傳敎命儒生進講詩傳,命官徐志修曰,試官趙重晦,自閤外,已有胸痛之漸,而今登筵席,病勢益加云,趙榮順,方以情勢,不得入來云矣。命書傳敎,傳曰,試官趙榮順許遞,代前承旨沈勗之,趙重晦代,柳脩爲之。出傳敎儒生宋景煥·具文行·金履權·盧廷良·方宗擧·姜錫龜,於詩傳純通,更命書傳比較,方宗擧·金履權·盧廷良,於書傳純通,更命周易比較,金履權·方宗擧,於周易純通後,命書傳敎。傳曰,到記儒生居首金履權·方宗擧,直赴殿試,之次姜錫龜·盧廷良·宋景煥·具文行,直赴會試,鄭濡·邊得任·具昌瑞·張祐鎭·洪啓澤·李鼎烈·宋翼孫·洪光胤·黃景獜·薜慶祚·李承喆·柳頤玄·金尙胤·尹擎柱·許混·金瀍,各給二分,趙彦祺·全性復·朴興廉·宋宅中,各給一分。出傳敎上曰,金履權·方宗擧,更命入侍。下詢居住後,上曰,汝之誦聲,欲爲更聽,誦奏四書各一大文,儒生各誦一大文後,試官,以次退出。命持入三原任書啓及兩判府事上疏,命承旨讀奏,命書金致仁·金陽澤批答後,命書尹東度敦諭傳敎。傳曰,噫,致卿于此,豈徒爲卿?追憶先卿,前後下敎,豈有深意?於卿玉成也,而至於崔益男事,意雖由於深慨,言則實近迫切,雖悔何及?予已召之,豈無此擧?雖然,霄小之態,雖衰已燭,於卿何有,於卿何有?噫,先卿辛丑年爲兼說書,今卿予之暮年入閣,此誠稀有之事,而因予不誠,君相自阻,是誰之愆,是誰之愆?卿須體小子之此意,顧先卿之事。予昔者固執,其須小損,安心勿復過辭,卽日入城,聽我面諭事,史官傳諭于尹領府事,仍令偕來。予於諸臣,雖小官,不忍終棄,卿亦知之矣,況大官乎?因一事三相惶蹙門外,雖因予誠淺,此何景象?此後覽此事者,其曰體九經之義乎?思之及此,不覺靦然,非爲卿也,實爲後昆。卿若其復固執,今日君相,雖書史冊,曰有君乎?有相乎?罄悉餘意,須諒須諒事,一體傳諭,期與偕來。出傳敎上曰,崔益男,雖予召之,若無宋載經,則豈有益男之才操乎?諸臣以次退出。
上在慶熙宮。停常參·經筵。
中宮殿·惠嬪宮,藥房口傳問安。答曰,知道。
藥房都提調韓翼謩,提調南泰會,副提調尹得雨啓曰,昨日親臨試講,侵夜酬應,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予則一樣矣。
傳于尹得雨曰,內局入侍,守令·邊將薦單子,持入。
尹冕東,以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
又啓曰,憲府連日監察茶時,事甚未安,除在外疏批未下外,大司憲安允行,卽爲牌招,何如?傳曰,允。
又啓曰,大司憲安允行牌不進,執義李聖檍,掌令任一源在外,鄭煥猷疏批未下,持平姜趾煥·李碩九在外,今日監察茶時之意,敢啓。傳曰,知道。
假注書鄭好仁偕來,代以洪樂信爲假注書。
尹冕東啓曰,假注書洪樂信,時無職名,令該曹依例付軍職,冠帶常仕,何如?傳曰,允。
傳于尹冕東曰,諸翰林催促,使之卽爲擧行。
尹冕東啓曰,能麽兒堂郞·入直宣傳官·訓局禁營將官,依下敎待令矣。傳曰,入侍。
又啓曰,明日次對,兩司當爲進參,除在外疏批未下外,大司憲安允行,執義李聖檍,大司諫朴師訥,竝待開門牌招,以爲推移入侍之地,何如?傳曰,允。
尹東昇啓曰,訓鍊大將鄭汝稷,摠戎使具善行,因臺啓,來納命召與密符,將兵之任,不可一時暫曠,何以爲之?敢稟。傳曰,訓將,禁將兼察,摠戎使,守禦使兼察。
又啓曰,訓將·禁將兼察,摠戎使·守禦使兼察事,命下矣。禁衛大將李潤成,守禦使金時默,卽爲牌招,以爲聽傳敎之地,何如?傳曰,允。
吏曹口傳政事,以洪名漢爲兵曹參判,以金龜柱爲兵曹參知。
領府事尹東度疏曰,伏以歲籥告新,寶算彌高,元朝展禮,聖體益康,區區祝岡之誠,倍切懽忭。仍念臣,昏愚顚妄,自速大戾,向當天心煩惱,擧國驚惶之日,臣不能卽地溘然,惶愧焦灼,曷云名狀?前後責敎,嚴踰斧鉞,每一承聞,五情震薄,茫茫穹壤,置身無所,中夜撫心,汗淚交逬。罪止譴削,已是寬典,繼加收錄,又出特恩,而別諭昨下,德音渙散,眷渥冞隆,開釋備至,蓋以至慈之念,不忍終棄,欲使舊臣遺孤,復齒朝籍,此誠天地生物之仁也。感泣銘刻,不啻若旣絶還甦,而顧奈釁戾旣深,面目有靦,一端廉愧,不至全泯,則其何能冒入脩門,更對都人乎?至若人言之重出,情地轉益危蹙,而亦有所未暇及者,日夜祈願,惟有乞身聖世,沒齒窮廬,追愆自靖,望宸頌恩而已。伏惟聖慈,矜而許之,臣於治疏將上之際,史官又臨宣諭,念舊牖迷,惻怛懇摯,九地有知,亦應銜結,況在不肖,當作何心?雙擎莊讀,但有涕泗之交頤。今臣目下微悰,在於訟罪引分,而非敢一毫自阻,則恩言至此,方寸激感。雖未得冒沒進身,亦豈不入城祈籲,而第臣風痰之祟,自客臘轉添,今則已成癱瘓,半體全莫運用,閱月僵倒,無異籧篨。雖欲蠢動,其勢末由,此殆天地所廢,莫非窮命攸致。懇乞曲垂愍憐,先收偕來之命,仍降違慢之誅,俾臣得以安意待盡,千萬泣祝。臣無任屛營祈懇之至。謹昧死以聞。答曰,省疏具悉卿懇。罄悉予意,卿何若此?卿偕來然後,予心可敍,卿須體君臣之大義,顧小子之此意,安心勿辭,其卽偕入,聽我面諭。
傳于尹東昇曰,此批答,使偕來史官,傳諭,期於偕來,次對進定於明日。
奉敎姜彝福疏曰,伏以臣,猥陳引義之章,見格喉院,坐犯逋命之科,恭俟重勘。不意特推遽降,嚴召踵臨,在臣義分,固當趨膺之不暇,而第臣目下情理,有萬萬懇迫者。臣之望七偏母,素抱貞疾,居常奄奄,藥餌爲命,近因日候不適,將攝失宜,又添毒感,症情危篤,飮啖全却,氣息澌綴。臣以孑然單身,左右扶將,實無頃刻離捨之勢。此時瀆擾,固知悚惶,而情私所迫,未暇緩聲,玆於荐召之下,隨詣禁扃之外,冒陳血懇,仰干宸嚴。伏乞聖慈,俯垂鑑諒,亟遞臣職,以便救護,仍治臣違傲之罪,以肅朝綱,公私不勝幸甚。臣無任屛營祈懇之至。答曰,省疏具悉。爾其勿辭,先翰圈後護焉。
事變假注書崔鈺書啓,臣敬奉聖批,馳往傳諭于南部西氷庫中樞府判中樞府事金陽澤所住處,則以爲臣冒陳危懇,顒俟嚴何,不料史官,臨宣聖批,縷縷辭旨,勤懇溫摯,藹然若陽春之煦濡,臣擎讀未半,不覺感涕被面。噫,待遇之勤,雖得之自敵以下,猶且知感,況於君臣之間乎?又況庇覆臣,慰解臣,若是隆厚,臣雖至愚,亦具人腸,叨此非常之恩,感激之忱,何敢復引宿愆,過爲撕捱?且新年逖違之餘,犬馬之戀,耿結于中,豈不欲一瞻象魏,伸此區區,而第臣與兩原任大臣,所處雖殊,亦有其罪,被譴蒙宥,旣皆同時。又同時祗受寵諭,則進退去就,宜無異同,兩相未承命之前,義難獨自冒膺。伏想聖明,亦或俯諒于此矣,情跡難便,偕來有命,而不敢遽然祗承,慢蹇之罪,伏地恭俟云矣。臣旣承偕來之命,故姑爲仍留之意敢啓。批答見下
記注官文始龍書啓,臣敬奉聖批,傳諭于南部豆毛浦判中樞府事金致仁所住處,則以爲臣於日昨,史官之回,猥有附奏,繼上辭本,恭俟處分,不自意史官復臨,傳宣聖批,十行恩言,字字鄭重,趣臣入城,俾承面諭,至於代諭先卿之敎,臣奉讀未半,不覺聲淚之俱發也。噫,臣之忝先故而負聖明,亦已多矣,每一念至,惶愧無地,而聖上所以追念先臣,覆燾其後人者,則愈往愈勤,不惟臣之五情摧咽,卽先臣有知,亦必銜感於冥冥之中矣。臣雖迷頑,亦嘗聞不俟駕之義矣。到今恩諭及此,其何敢以一時薄譴,遽懷自阻之心,而惟是廉防至重,放倒不得,追思向日之事,尙覺心膽戰掉,日月無幾,負犯自如,而憑藉寵命,晏然進身,則其爲放肆,又孰甚焉?且臣負罪棲遑,疾病乘之,委頓叫楚,廢食失寢,卽此病狀,亦無轉動之望,伏枕惶隘,不知所達。至於偕來之命,恩禮非常,有非釁累如臣,所敢一日承當者,王人之留止荒郊,尤損國體,惟願卽命收還,以安賤心云矣。臣旣承偕來之命,姑爲仍留之意敢啓。批答見下
慶尙監司金應淳疏曰,伏以惟天惟祖宗,眷祐我東,聖候益臻康寧,寶籙茂膺新休,於萬之祝,臣敢攢手而獻焉。仍伏念臣,猥以顓蒙,謬叨淸顯,昵陪耿光,十有餘年,榮耀已極,涯分已濫,居常澟惕,如集于木。間因臣老父宿病沈綿,歸養于近郊者數歲,而憂灼爲日,百念都灰,方岳之榮,夢亦不到。忽於千萬意外,誤被特簡之異數,授之以決不堪承之任,及其瀝血陳懇,不惟不賜允許,如綸之批,字字恩光,又未幾日,特敎促召,辭旨隆重,筵席之間,以臣去來,屢勤俯詢,乃至於入侍命下。噫嘻,以臣無似,微分草芥,賤分螻蟻,有何才能之可試,而便蕃之寵,乃至於斯?臣之抗顔一出,非敢自以爲承當也。誠亦萬萬怵迫,他不暇顧,而因仍蹲冒,實無是理。宜卽更入文字,悉暴肝膈,庶幾天日之照燭,而昨夏以前,則連値藥院直宿,不敢以私懇瀆撓,撤直之後,又有辭疏勿捧之飭敎,臣瞻拱北極,有懷莫陳,中宵繞壁,時或耿耿而達曙。臣雖百不猶人,惟其一端未泯者,秉彝之耳,若一念及於前後所被之恩,臣曷敢以一半分可堪者,不思其殫竭圖報,而徒飾虛僞之讓,重自陷於欺天之科哉?臣旣受命而來矣,一日未遞,當思一日之責,二日未遞,當思二日之責,而才淺慮短,觸事昏憒,黔驢非不殫技,梁鵜無以解嘲。又其自來不安之心,糾結于中,有如離絃之矢,脫樊之翮,欲挽而不可住,則臣安得不疾聲仰籲於天地父母之下,以祈其曲保之仁恩也?弱駑不可以任重,僬僥不可以致遠,臣實自知甚明,自試亦久。南來十數朔,無非臣僨事待罪之日,而只幸遭遇大聖人位育之功,茂對以時,天休滋至,野有登熟之歡,民無顚連之歎,雖如臣尸素而無能爲者,得與之均涵於造化之中,獲免大戾,延至于今,此誠小臣之幸也。臣若不自量度,以其小倖而又冀其久於倖,則罪尤益著,孤負益大,臣豈敢爲此哉?臣之從前冒忝,孰非非分之職,而一未嘗逡巡屢讓,如見職之爲分,區區由中之懇,庶或蒙聖鑑之俯諒,玆敢不避猥越,冒陳必遞之義。伏乞聖明,特賜鐫改之恩,以安私分,仍治臣煩瀆之罪,以嚴朝綱,千萬幸甚。臣無任屛營祈懇之至,謹昧死以聞。答曰,省疏具悉。卿於此任後,本道心弛,莫重藩任,豈可輕遞?卿勿過辭察任。
兵曹參知金魯鎭疏曰,伏以歲籥肇改,寶算彌高,乃於月正,親行朝參,臣亦隨詣咸造之列,獲瞻耿光,區區下情,曷勝蹈抃?臣於昨政,忽伏奉騎省除旨,且惶且感,宜卽竭蹶趨謝之不暇,而新除授本曹判書臣李昌誼,卽臣之內舅也。法在應避,理難虛縻,玆敢冒入文字,仰瀆崇聽。伏乞聖慈,亟許照例鐫改,以存公格,不勝幸甚。臣無任屛營祈懇之至,謹昧死以聞。踏啓字。
正言尹錫烈疏曰,伏以臣家有偏母,素抱貞疾,居常澟綴,藥餌爲事,實無離側供仕之望,而日前獲奉春坊除旨,繼以天牌特降,章皇出肅,抑情持被矣。乃於半夜直中,忽伏承諫省特除之命,嚴召荐下,促令入侍,臣蒼黃登筵,獲近耿光,義分粗伸,志願已畢,則豈可以一時暫出,敢爲因仍蹲據之計哉?臣歸見病母,則宿病之外,又添重感,頭疼如碎,食飮全却,達宵叫苦,症形不輕,臣方左右扶將,焦悶罔措。顧臣情理,萬無晷刻暫離之勢,敢陳短章,略暴微懇。伏乞聖慈,天地父母,特加諒察,亟遞臣職,俾便救護,仍治臣瀆擾之罪,以嚴朝綱,千萬幸甚。臣無任屛營祈懇之至,謹昧死以聞。踏啓字。
掌令鄭煥猷疏曰,伏以臣之老母,年衰病痼,委頓床玆,長事藥餌,常切憂灼。臣之情理,夫豈有離捨供職之勢,而掌憲新除,適在於朝參命下之後,新年朝會,事體尤別,他不暇顧,冒沒趨膺,獲近耿光,粗伸微分,而昨於筵退之後,歸省老母,則宿症之外,又添毒感,神息澟然,比前益甚。臣方左右扶將,焦遑罔措,召牌之下,末由承膺,玆敢疾聲仰籲於孝理之下。伏乞天地父母,俯賜鑑諒,亟遞臣職,以便救護,仍治臣罪,以肅朝綱,不勝萬幸。臣無任屛營祈懇之至,謹昧死以聞。踏啓字。
丁亥正月二十三日辰時,上御集慶堂。藥房入診入侍時,都提調韓翼謩,提調南泰會,副提調尹得雨,假注書任煜,記事官李思祚·洪相簡,醫官方泰輿·許礈·李泰遠·李以楷·吳道炯·金孝儉,以次進伏訖。翼謩曰,夜來聖候,何如?上曰,一樣矣。翼謩曰,痰候,何如?上曰,一樣矣。翼謩曰,寢睡·水刺,亦何如?上曰,一樣矣。翼謩曰,中宮殿氣候,何如?上曰,一樣矣。翼謩曰,惠嬪宮氣候,何如?上曰,好過矣。翼謩曰,世孫宮氣候,何如?上曰,好過矣。翼謩曰,令醫官診脈,何如?上曰,可矣。泰輿·礈·以楷·泰遠,以次診脈曰,左右三部一向調均,而闊體亦一向安穩矣。上曰,傳諭不往,不往史官誰也?得雨曰,安廷鉉也。上曰,旣曰史官,則翰注何異乎?仍命書傳敎曰,旣非指名下敎,則遣史官傳諭,注書翰林一也。其君雖多事,此等之事,其何指揮?新進怠慢之習,其涉可駭,當該史官罷職,莫重傳諭稽滯,令兼春秋擧行。上曰,洪彦喆上來乎?得雨曰,上來云矣。上命書傳敎曰,立法固守,翰圈亦一也。今聞洪彦喆旣已上來云,飭已行,分揀,俄者翰林,今番參酌,從重推考,其令當日擧行。又命書傳敎曰,能麽兒廳堂郞·入直宣傳官·入直訓局禁營將官,其令待令,藥房提調,持湯劑更爲入侍事。出榻敎儒臣上下番,持警世問答入侍事。出榻敎上曰,注書出傳此傳敎,可也。賤臣承命出。上命得雨,讀守令薦擧單子。上曰,單子皆踏印乎?得雨曰,然矣。讀訖,得雨曰,邊將薦單子亦奏達乎?上曰,可矣。得雨奏訖,儒臣金載順·李在簡進伏。上命讀警世問答,讀至宵小二字,上曰,大臣傳諭,卿見文乎?翼謩曰,奉覽矣。上曰,今則皆緩之矣,崔益男事,予以爲予自召之矣。頃聞領相之言而知之,具庠亦言之矣,崔益男之侵斥大臣,甚於魏興祖之構辱尹冕東矣。其爲人,雖未詳知,而宵小者卽隱於無形,暗地構人之謂也,若謂之其心不美則可矣,至以宵小爲目,則予之批答中所云,無乃過乎?此人之事,雖三尺童子,亦可以知之矣,卿以爲,何如?翼謩曰,臣則有不敢仰對者矣。上曰,儒臣以爲,何如?載順曰,小人有暗地爲非者,亦有情狀顯著者。以史冊言之,其情狀之昭著難掩者,古人目之爲宵小,向來聖批,實非過當之敎也。上曰,小人,亦有顯著之小人乎?予則只以厭然掩其不善,而著其善者,謂之宵小矣。下番之意,亦何如?在簡曰,固有如此之小人,而亦有顯著者矣,宵小云者,小人之謂也,心術不正者,是小人也。上笑曰,然乎?予以爲過矣,今聞此言,予心始解矣。載順·在簡,各讀數板。上曰,儒臣先退,載順·在簡退出。上命書傳敎曰,昨日殿講時,已聞趙重晦尙不遞直,問之乃覺,參知應遞者,故欲踏下未果也。今乃踏下,其代令該曹與參判代,口傳擧行,牌招察任,其令遞直。諸臣以次退出。
丁亥正月二十三日申時,上御集慶堂。能麽兒堂郞·入直宣傳官·訓局禁御將官入侍時,副護軍元重會,完恩君李殷春,右副承旨尹冕東,假注書洪樂信,記事官李穦·車鳳轅,能麽兒郞廳李道徽·李格·邊致澤,宣傳官李鼎勳·姜柱箕·李煜·閔百彬,以次進伏訖。上曰,能麽兒堂上,誰也?承旨曰,元重會·李殷春也。上曰,差備官,持入講冊及陣具,應講諸人,亦待令楹外,可也。冕東曰,入直將官,領率軍兵,有標信後,可以離次入侍矣。上命下標信。訓鍊把摠權拭,哨官梁益祖·申萬熙,禁軍哨官朴守澤進伏。冕東曰,御廳將官,元無內入直事矣。上曰,將任兼察下敎,俄已爲之矣。上曰,次第抽栍,可也。上曰,閔百彬·姜柱箕·李煜三人,今番都政爲之乎?殷春曰,然而李煜則臣之姪子,而副望受點矣。上曰,然矣。其時問名而落點矣。講畢,命列陣法。上曰,布陣謂之列陣乎?重會曰,此是〈能〉麽兒矣。上曰,然矣。上曰,郞廳有閑散乎?殷春曰,然矣。上曰,入侍郞廳,誰也?冕東曰,李道徽,卽故參判李廷熽之子也。命道徽讀陣法訖。上曰,能善誦,而此是非文非武矣。上曰,元重會自坡州,遞來屬耳,頃者因領相陳達,許給坡平面於本州,此果有益乎?重會曰,然矣。上曰,宣傳官亦入能麽兒乎?重會曰,新除後抄啓矣。上曰,今日入直宣傳官及將官能麽兒侍講時,宣傳官姜柱箕·李煜·閔百彬,除職屬耳,講與能麽兒,俱免不。李煜,一通四略可嘉,各弦弓一張賜給,李煌,完春族孫,昨冬都政問名,以副擬受點,其亦可尙。噫,完春,當戊申,陣中白鬚流涕,其時聞於勞問儒臣,于今望八,其欲勸奬,便殿試講,其族孫適入,令該曹陞六調用。梁益祚講雖不,能麽兒則粗,申萬熙能麽兒雖不,講·陣皆免不,互有分揀,勿問。把摠權拭,講·陣·能麽兒俱不通,此等之人,申飭幾次,便臥懶怠,其涉可駭。事當令騎曹決棍,今當歲首,干分參酌,內入直番把摠,勿爲修呈單子,其令仍入直能誦後,令都監,草記遞直。哨官申萬熙,非徒能誦,問其人其雖守薦,卽義州武士有朔方健兒氣像,分付該曹,守門將待窠懸註調用,以示予意。頃者申飭,今者能麽兒郞廳李道徽,特爲試講,常時講習可知,亦賜弦弓一張。出傳敎上曰,今日忽憶頃者事,李殷鼎焉在,問于承旨,作故云。聞此然後頃者宣傳官李烒之事,乃覽,況奉命人若此,曾所未聞。其涉矜惻,待闋服,卽爲調用事,分付。出傳敎諸臣以次退出。
上在慶熙宮。停常參·經筵。
下直,寶城郡守李光台。
藥房都提調韓翼謩,提調南泰會,副提調尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
李翼元啓曰,吏曹判書南泰齊除拜後,過三日不爲出肅,依定式推考警責,仍卽牌招察任,何如?傳曰,允。
以承傳色口傳下敎曰,趙重晦,頃者承旨已知,今者騎堂亦若此,許遞調理,其代口傳擧行,牌招察任。
傳于尹蓍東曰,次對,內局同爲入侍。
尹東昇啓曰,翰圈人召試事,命下矣。領監事及知春秋鄭亨復,竝卽牌招,對讀官,亦爲待落點一體牌招,何如?傳曰,允。
以對讀官望單子,傳于尹東昇曰,以入直儒臣擧行。
尹東昇啓曰,今日翰林召試時,被圈人鄭好仁,當爲赴試,而方在領府事尹東度偕來所,姑令入參,何如?傳曰,允。
傳于李翼元曰,如此之時,當待未行公之判書,而不爲擧行耶?春秋堂上望,斯速催促。
吏曹口傳政事,以李昌誼爲知春秋,同春秋六鄭存謙·金時默·洪名漢·徐命臣·洪樂性·李景祜。望單子不用
以備忘記,傳于李翼元曰,尹東暹·鄭存謙,爲同春秋,卽爲牌招,先入侍後謝恩。
傳于李翼元曰,同春秋二員,旣已下敎,新除知春秋,亦爲一體牌招擧行。
吏曹口傳政事,檢閱單李思祚。
崔鈺偕來,代李馨德爲事變假注書。
尹東昇啓曰,檢閱李思祚,旣已付職,卽爲牌招入直,何如?傳曰,允。
傳于尹東昇曰,彰義宮有揭板之事,彩筆細仗鼓吹,建明門外待令。
傳于李翼元曰,禮房承旨,先爲入侍。
吏曹口傳政事,以沈勗之爲兵曹參議。
尹東昇,以禮曹言啓曰,中宮殿酌獻禮,採桑旬間擇入事,命下矣。吉日,令日官推擇,則來三月十一日·十二日·十三日,俱吉云,以何日定行乎?敢稟。傳曰,以十二日擧行。其日,予先詣景福宮,留大次觀禮,禮畢後殿坐勤政殿,受世孫·百官賀。勤政內庭,坤殿受百官賀後,予坐康寧殿,與坤殿,受惠嬪與世孫宮內外命婦朝見,回駕。依此擧行。何以謂朝見?自古大殿·內殿受禮,則曰,以朝見,此誠三百年再有之事,此亦慰陟降之深意也。內殿雖受此,誠禮行於陟降之意,名雖見,實則賀也,此仰副陟降欣喜之意也。呼寫及此,予心一倍矣。因此以諭,以成其禮,祭文已製下,十一日西陵氏傳香,先行於崇賢門,陪香先詣內殿惠嬪·世孫嬪·內外命婦,當爲隨行,以此擧行。祝文頭辭,稱以朝鮮國王妃某氏爲稱,今則禮文旣完,皆以此擧行。凡儀節遵舊,蠶母,各賜綿布一疋,親蠶禮畢後,依親耕禮,令蠶母先行叩頭,卽其處給綿後令叩頭,內執事以下,當其時施賞,依此擧行。
又以禮曹言啓曰,傳曰,三原任大臣,旣已敦勉,待宣諭書啓批答,更爲問議事,命下矣。發遣郞廳,問議于三原任大臣,則領中樞府事尹東度,以爲玆因親蠶之盛擧,乃有禮節之博採,竊不勝欽仰,而非但儀文損益,素所茫昧。且今痰病昏綴,違逋悚蹙,未效一辭之仰復,莫副累詢之聖意,第切兢越之至云。判中樞府事金致仁,以爲臣情跡危蹙,不敢循例仰對,致有再詢之命,有以仰博採之聖意,而第玆親蠶盛擧,實係曠典,儀節之間,曾無所講,又不得强其不知,妄有臆對,不勝惶悚之至云。判中樞府事金陽澤,以爲今此親蠶盛擧,實是國朝罕有之典,儀節之間,臣素無講究,俯問之下,有難臆對,不敢獻議云。大臣之意如此,上裁何如?傳曰,當諭禮官矣。
又以禮曹言啓曰,皇壇壇上及祭器等物,每年孟春,戶禮曹堂上,奉審事定式矣。今正月二十五日,臣曹與戶曹堂上,奉審後,稟處,何如?傳曰,允。
檢閱李思祚疏曰,伏以臣所帶春秋之銜,與同副承旨臣崔台衡,有親査應避之嫌。揆以法例,不可仍帶,乞令該曹,考例遞改,以存公格,千萬幸甚。無批答
丁亥正月二十四日辰時,上御集慶堂。藥房入診入侍時,都提調韓翼謩,提調南泰會,副提調尹得雨,假注書任煌,記事官李思祚·洪相簡,醫官方泰輿·許礈·李泰遠·李以楷·金孝儉·金世彦,以次進伏訖。翼謩曰,夜來聖候何如?上曰,一樣矣。翼謩曰,痰候,何如?上曰,無加減矣。翼謩曰,寢睡一向安穩乎?上曰,一樣矣。翼謩曰,水刺之節,何如?上曰,厭食矣。翼謩曰,强進似好矣。中宮殿氣候,何如?上曰,一樣矣。翼謩曰,惠嬪宮氣候,何如?上曰,好過矣。翼謩曰,世孫宮氣候,何如?上曰,好過矣。翼謩仰請進御湯劑,上進服,藥房提調,持湯劑更爲入侍事。出榻敎上曰,予之親耕,今幾次乎?得雨曰,三次矣。上命書傳敎曰,己未年親耕,追述國朝故事,仰體昔年計未遂之歎雖行,六十復行,已是料表。七十一歲,復耕農壇,其亦千千萬萬料表。昨年春夏,旣云親蠶,雖親耕,予豈攸料?受陟降之陰騭,其有今日,親耕有命,意蓋此也。旣已行此,則三百年國朝故事,文伯之母,豈不言其子乎?先誨備官而未得問也。次言王后親織玄紞等語,近者蠶桑之道未聞,心常慨然者,使坤殿必欲親蠶,意蓋深也,而儀文不可不備,只行採桑,亦近觀瞻,已有皇朝古禮,故問于大臣矣。大臣獻儀,俱有意見,而噫,西陵氏先蠶之立,而近萬年行此,使坤殿若不親祀,豈敬姜之意乎?靜而思之,太室文廟,旣有酌獻禮之禮,先蠶何異?今日更爲問議于大臣,上巳日先行,不可闕也。依禮文遣官先行,令儀曹,擇日先行酌獻禮,次行採桑,於禮便當云,故詢問于入侍諸臣,僉議詢問若此無同日煩瀆之嫌,禮亦備焉。以此分付儀曹,酌獻禮採桑吉日,旬間擇入。泰會劑進湯劑,上進服後,諸臣以次退出。
丁亥正月二十四日巳時,上御集慶堂。大臣·備局堂上引見入侍時,領議政徐志修,左議政韓翼謩,右議政金尙喆,行兵曹判書李昌誼,禮曹判書申晦,行副護軍李潤成,戶曹參判金時默,漢城右尹鄭存謙,執義李聖檍,副應敎金載順,左副承旨尹蓍東,假注書洪樂信,事變假注書李馨德,記事官李思祚·洪相簡,以次進伏訖。大臣,次第問候,都承旨尹得雨,讀奏領府事尹東度,判府事金致仁,判府事金陽澤親蠶問議訖。上曰,王后親蠶,此是罕有之事,不可循例爲之,而內殿酌獻西陵氏,於禮小無不可矣。志修曰,國朝典禮,不必以巳日行親蠶禮,親蠶則更爲擇日過行,似好矣。翼謩曰,待桑葉茂盛而後爲之,豈不好耶?尙喆曰,旣無用樂掣礙之端,則更擇日行禮,甚便好矣。上曰,諸臣之意,何如?次第陳達,可也。晦曰,大臣之意甚好,以巳日先行祭,別爲擇日,行親蠶便當矣。昌誼曰,臣與禮判同意同,仰達。潤成曰,臣是武臣,何敢遽達禮節間事乎?時默曰,大臣之意甚好,別無他意,仰達。存謙,亦以別無他意仰達。聖檍·載順,亦以大臣諸臣之意甚好,仰達。上曰,內殿之親爲酌獻當然矣。命得雨,書問議傳敎。傳敎禮曹草記答下上曰,親蠶擇日,以旬間擇入,而如或相値於大報壇祭,則以旬後擇日,可也。上曰,今番翰圈,大臣之意,何如?大臣,未及仰對,命注書,持入翰圈冊,讀奏訖。志修曰,諸道春操,停止事,旣已命下矣。統制使李柱國,慶尙右兵使沈義希,全羅兵使柳鎭夏,未及聞知,有此狀稟。此皆秋操已行之處,此狀啓竝置之,而開城留守金善行,亦有此狀稟,松都則不爲秋操,只有春操,而昨春旣已行之,曾無年年行操之事,今春則一體停止之意,分付,何如?上曰,依爲之。出擧條志修曰,今因言端敢達,病親呈辭近久阻塞,雖許該曹受由而不得一司兩呈,故頗有窒礙之端矣。上曰,何聞之晩也,此豈以孝爲治之道乎?此後依例捧入。出擧條志修曰,今以李烒事有下敎,且臣伏見傳敎,而臣於李烒事,常以爲非矣。旣聞其父病之危重,呈辭路阻,不得受由,則不能棄官歸護。乃差奪符之行,以爲歷省之計,致有中路奔赴,而莫重密符委置之患。此爲可罰而不宜賞,今此待闋服調用之恐似過中,故敢達。上曰,勿施可也。出擧條志修曰,承旨雖被罪,不得空院徑追,例也,況引嫌乎?日昨兩承宣處分得宜,而旋爲還寢,臣意則其時下位,恐不可無罰矣。翼謩曰,喉院出納之地,何可一時無承宣?日者空院,蓋緣襲謬,此後則著爲定制,俾無如前之弊似宜矣。尙喆曰,喉院體重,假使六承旨,一時盡被罪,下位一員,姑留院中,與新除承旨,面看交代後出去,例也。今番空院,事異常規,有關後弊,不可無警矣。上曰,今聞所奏誠然,若此,其在杜後弊,不可無罰,一體罷職,可也。出擧條尙喆曰,日前都憲之論罷二品以上,有曰,實病應頉外云,而及其現告之出,刑曹判書沈鏽,以實病不入。刑判之不入誠是也,則如左參贊洪象漢,行司直李益輔,俱有衆所共知之實病,而皆入之。吏曹判書鄭弘淳,以未肅拜應頉之人,亦入之。政院擧行,恐涉不察,有關後弊,不可無飭。當該捧現告承旨,罷職,何如?上曰,依爲之。因此乃覺,崔台衡·李思祚,雖有親査之嫌,不過減下春秋而已,而予誤以在下當遞,踏下其章,今則亦爲皮不存也。李思祚,令該曹口傳還付。出擧條,蓍東曰,前檢閱李思祚,與同副承旨崔台衡,有親嫌陳疏,纔已踏下事下敎,當卽出去,使預備翰林替入,而不爲出去,推考,何如?上曰,史官無闕侍之規,若此,承旨宜奏而不奏,反推史官,史官勿推,當該承旨推考。出擧條上曰,預備翰林入侍,記事官安廷玹進伏。晦曰,親耕親蠶後,陳賀時,政府·六曹,物饌當爲封進,而外方方物物膳,亦爲依例封進事,分付,何如?上曰,陳賀時只進箋,方物物膳,一竝置之,可也。晦曰,外方則自前雖有停封之命,至於政府·六曹,則何可廢乎?此則依例封進,何如?上曰,依爲之。出擧條晦曰,前日下敎中,親蠶時前一日,詣景福宮,齋宿事,命下矣。卽有只行酌獻禮之敎,今則齋宿一節,無可論,而動駕似在當日矣。王世孫祗迎隨駕之節,當爲磨鍊乎?敢稟。上曰,當日當爲動駕,而世孫亦爲隨駕矣。出擧條晦曰,親耕親蠶後,大殿·中宮殿,陳賀時,王世孫進箋陳賀,京外進箋陳賀,當爲之,以此擧行,何如?上曰,依爲之。出擧條晦曰,親耕親蠶後,御勤政殿舊基,受賀事,命下矣。中宮殿陳賀,一依時御所殿庭例,大殿陳賀禮畢,自上入大次後,百官仍於東庭,合班行禮,何如?上曰,依爲之。晦曰,自前陳賀時,百官,亦有賀於東宮矣。今番陳賀時,世孫宮賀禮,還宮後擧行,何如?上曰,此則置之,可也。出擧條,晦曰,親蠶時,亦當有告由之節,依親耕例告由於宗廟,何如?上曰,依爲之。出擧條晦曰,親蠶時,外命婦有採桑十一條之命,而十一條非但於禮無之,新耕時,旣以五推七推九推磨鍊,則採桑時,亦以五條七條九條磨鍊,恐合於禮意,故敢稟。上曰,限以九條磨鍊,可也。出擧條晦曰,親蠶處,當有蠶室,而如難造作,則設帷幄擧行似好,何以爲之乎?敢稟。上曰,此則排設房,當爲擧行矣。晦曰,養蠶處所,定於何處乎?上曰,定於明禮宮,可也。晦曰,蠶母亦爲擇定待令,似好矣。上曰,分付四宮擇定,可也。出擧條晦曰,親蠶行禮時,儀仗捧持各差備,內侍府不足,則以女妓醫女充差事,載在實錄節目中矣。今番則不足之數,何以爲之乎?上曰,以醫女充差,可也。出擧條晦曰,親耕傳敎中,有儀賓與冢宰同之之敎矣。儀賓一員,當爲進參,依宗班例,令政院,磨鍊受點擧行,何如?上曰,政府儀賓,皆以班首爲之,可也。出擧條昌誼曰,摠府堂上十員內,都摠管·副摠管,各五員分差事,曾有筵稟定式矣。同前知事洪重孝,特承恩資,後都摠管一員,係是加數矣。何以爲之乎?上曰,今番則仍置,此後,依定式擧行,可也。出擧條昌誼曰,本曹騎步價布,乃是經費所需,而近來外邑慢忽成習,布品麤劣,逐歲轉加,當番應納者,亦多未收,事體誠極駭然。此後若有升麤尺短之弊,過限不納之事,則依事目稟處,所不容已,姑先出擧條,嚴飭,何如?上曰,依爲之。出擧條聖檍曰,臣之濫叨臺選,殆近三十年所,而才識旣蔑,自量甚熟,曾不敢爲唐突承膺之計,則到今冒出,斷無是理,而適當我聖上自强圖新之日,賓對有命,牌招儼臨。臣於逖違天陛之餘,急於一覲耿光,他不暇顧,章皇入肅,而第臣頃年所遭人言,蹈藉無餘,非比尋常,則今何可諉以一出,而晏然仍冒於臺次乎?請命遞斥臣職。上曰,勿辭。蓍東曰,執義李聖檍,再啓煩瀆,退待物論矣。上曰,知道。聖檍仍退出。上曰,已有追召試,暮年歲首圈點,意在在京人召試,其令今日擧行。出傳敎上曰,翰林召試,當於此堂爲之,繖扇侍衛置之,時刻齊到後,只入正時,承旨禮房入侍。出傳敎上曰,春秋館堂上未差代,令該曹,口傳擧行牌招入侍,在外人,許遞一體擧行。出傳敎當該捧現告承旨罷職事及檢閱李思祚,口傳付職事。出榻敎諸臣,以次退出。
丁亥正月二十四日申時,上御集慶堂。親臨翰林召試,禮房承旨先爲入侍時,右承旨尹東昇,假注書任煌,記事官安廷鉉·洪相簡,以次進伏訖。上命東昇書西陵氏酌獻禮祭文,書畢,上曰,注書出傳此祭文于大臣,如有可改處,則待入侍以達,可也。賤臣承命出。上曰,同春秋入來乎?東昇曰,一人已入來,一人未及入來云矣。上曰,應赴人數幾何?東昇曰,十七人云矣。上命讀先朝親蠶儀註。至成廟朝儀註,上曰,此則正月爲之矣。東昇曰,然矣。讀儀註畢,上命書傳敎曰,惠嬪與命婦致詞書下惠嬪致詞頭詞,只稱惠嬪妾某氏,世孫嬪頭詞則曰,世孫嬪妾某氏,命婦頭詞稱妾某翁主。上曰,應赴人今無追到者乎?東昇曰,在京人幾已盡到矣。上曰,日已暮矣,諸試官,使之入來可也。賤臣承命出,引領春秋事徐志修,監春秋事韓翼謩·金尙喆,同春秋尹東暹·鄭存謙,對讀官金載順·李在簡進伏。上命書書題時。上曰,書題欲出集慶堂,而諸儒必不知集慶之意故不果矣。志修曰,恐有妄發之慮矣。上曰,七月篇予忘之矣。志修誦至三大文。上曰,載玄載黃好矣,今當親蠶,諸儒,或以此命意,而予意不然矣,仍命書之。上曰,其題,何如?志修曰,好矣。上曰,似乾矣。翼謩曰,聖敎誠然矣。在簡曰,生新矣。上曰,然乎?雖乾可知其工程矣,仍命懸題。上曰,領事以下皆出去,承史在楹外以待之,可也。上曰,承旨闕不出乎?東昇曰,然矣。上命書傳敎曰,承旨有闕代,宋文載除授,待開門牌招察任,房順房。諸臣以次退出。
同日酉時,上御集慶堂。翰林召試科次入侍時,上命禮房承旨先入侍,右承旨尹東昇,假注書任煜,記事官安廷鉉·洪相簡,以次進伏。上命東昇,書諸致詞訖。上曰,幾人呈券乎?東昇曰,五六人呈券云矣。上曰,諸試官,使之入來,可也。賤臣承命出,引領事徐志修,監事韓翼謩·金尙喆,同春秋尹東暹·鄭存謙,對讀官金載順·李在簡進伏訖。上命載順·在簡,各讀五券至初二券。上曰,非其題矣,仰周德於吾王,近於諂矣。志修曰,全作我朱孔陽矣。至四券,志修曰,善文人之所作矣。尙喆曰,破題精矣,盡考後。上曰,鄭存謙更讀之,領事以下,書等第,可也。存謙讀畢,志修曰,用幾人乎?上曰,如有善作之文,則棄之可也矣,領監春秋,知而爲之,可也。志修曰,無善作之文,臣意,則只取三人可矣。上曰,好矣。上親拆皮封曰,李得華誰也?志修曰,抱川人云矣。相簡曰,渠之五代祖,爲參判職云矣。上曰,鄭好仁爲之矣,禹禎圭誰也?志修曰,臣則不知矣。相簡曰,咸陽人而善文云矣。上曰,然乎?今番則無曳白者,又無故爲不作者,此不偶然矣。仍命退出,翼謩曰,夜已深矣,久勤酬酢,恐有傷損,建功湯一劑,煎置以待,進御似好矣。上曰,太支離矣,明朝當服之矣。諸臣以次退出。
上在慶熙宮。停常參·經筵。
藥房都提調韓翼謩,提調南泰會,副提調尹得雨啓曰,昨日親臨召試,侵曉酬應,伏未審此時,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣,明日入侍宜矣。
中宮殿·惠嬪宮,藥房口傳問安。答曰,知道。
以承傳色口傳下敎曰,多爲酬應,欲從容休息,湯劑入之,來日入侍。
尹蓍東啓曰,執義李聖檍,引避退待,已至經宿,尙未處置,監察茶時,俱甚未安。大司憲安允行,卽爲牌招,何如?傳曰,允。
又啓曰,大司憲安允行牌不進,執義李聖檍引避退待,掌令任一源在外,一員未差,持平李碩九在外,姜趾煥在外,今日以監察茶時之意,敢啓。傳曰,知道。
宋文載,以禮曹言啓曰,臣晦,與戶曹參判金時默,進詣大報壇奉審,則奉室第二位神位座榻蓋覆袱渝色。紙榜函綿紬袱一件,黃卓四坐渝色。奉室樑上塗灰,庫庫剝落,壇上圓環一部破傷,南邊壝門腐傷。曲墻塗灰,冽泉門樑上塗灰,庫庫剝落雨漏,籩五箇,籩羃七箇,尊羃十箇,瓦㽅五坐破傷。曲水油芚三件,祭床八坐,床巾八件,竝渝色。黃帳幕一部,黃帳五浮,黃綿絲束乼四艮衣,竝渝色。白布遮日五十幅內,七幅破傷,油遮日四浮,庫庫穿破。白木揮帳二浮,庫庫破傷,排設大束乼三艮衣,中束乼五艮衣,竝破傷。紅紬衣六件,皂紬衣十五件,白紬中單五件,白紬裙十一件,白紬帶十三件,金銅革笫九件,幞頭二箇,价幘冠七部,進賢冠九部,皮弁冠七部,烏皮履十五部,干九箇,角搥四箇,舞翟四箇,竝破傷。改備改柒仍修補等〈節〉,趁卽擧行之意,分付各該司,何如?傳曰,允。
尹東昇,以備邊司言啓曰,卽接漢城府所報,則枚擧東部都事牒報,部屬沙阿里契孫家亭居私奴斗安女九歲兒,今月二十一日虎嚂云。京城不遠之地,有此虎患,至於嚂人之境,極可驚駭,令三軍門,擇送善放砲手,各別跟捕之意,分付,何如?傳曰,允。
尹蓍東,以訓鍊都監言啓曰,因備邊司草記,東部沙阿里契孫家亭近處有虎患云。京城不遠之地,有此虎患,極爲驚駭,令三軍門擇送砲手,各別跟捕事,允下矣。都監善放砲手三十名,將官率領,卽爲發送之意,敢啓。傳曰,知道。
又以禁衛營言啓曰,因備邊司草記,東部沙阿里契孫家亭近處,有虎患云。京城至近之地,有此虎患,極爲驚駭,令三軍門擇送砲手,各別跟捕之事,允下矣。本營善放砲手三十名,將校二員,領率出送,着實跟捕之意,敢啓。傳曰,知道。
又以御營廳言啓曰,因備邊司草記,東部屬孫家亭居九歲兒,爲虎所嚂。京城不遠之地,有此虎患,至於嚂人之境,極可驚駭,令三軍門擇送砲手,期於捕捉事,命下矣。本廳將校,率領砲手三十名,今日出送,與訓局·禁營,合力跟捕之意,敢啓。傳曰,知道。
上在慶熙宮。停常參·經筵。
藥房都提調韓翼謩,提調南泰會,副提調尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
尹蓍東,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹蓍東啓曰,執義李聖檍,引避退待,已至多日,尙未處置,連日監察多時,俱甚未安。除在外外,大司憲安允行,卽爲牌招,何如?傳曰,允。
又啓曰,大司憲安允行牌招不進,執義李聖檍引避退待,掌令任一源在外,一員未差,持平李碩九在外,姜趾煥在外,今日以監察茶時之意,敢啓。傳曰,知道。
尹得雨啓曰,今日爲政事命下,而吏曹判書南泰齊,陳疏入啓,參判鄭尙淳,參議洪趾海,牌不進,推考傳旨及罷職傳旨,今方捧入,而開政命下之後,如是違牌,不卽擧行,事甚未安,參判鄭尙淳,更卽牌招開政,何如?傳曰,允。
又以禮曹言啓曰,大報壇祭,每年三月上旬內,擇日以稟事,曾以定式矣。吉日,令日官推擇,則來三月初七日爲吉云,而初雖以親祭磨鍊,多有攝行之例,今番則何以爲之乎?敢稟。傳曰,昨年命攝,何復攝行,而噫,今雖起動,不若常時,升降行禮,豈云此壇?旣奉三壇,風泉之懷,惟在乎此,而曰,以命攝忠耶?旣不能述事,非孝也,亦不能若禮,非忠也。聞此草記,只自掩抑,雖然,禮雖不若前,何忍自便?且望禮尙未行,行禮翌日,道由殿庭,先拜泰秋門,詣奉室行禮,回駕時。噫,明日何日,旣不能將事,亦何闕一拜?當詣毓祥宮,展禮而來,依此擧行。伊日動駕時,時刻辰正初刻,道由敦化門,入萬安門,依此擧行,百官行禮置之。
丁亥正月二十六日辰時,上御集慶堂。藥方入診入侍時,都提調韓翼謩,提調南泰會,副提調尹得雨,假注書任煜,記事官李思祚·洪相簡,醫官方泰輿·許礈·李泰遠·李以楷·金光國·李翊臣,以次進伏訖。上進服建功湯,仍命診脈,泰輿·礈·泰遠·以楷,以次診脈。皆曰,左右脈候一向調均,而闊體亦平穩矣。翼謩曰,丸劑進御乎?上曰,尙在矣。翼謩曰,其間或意始服矣,今承尙在之敎,實不勝泄沓之忱矣。上曰,支離故置之耳。上曰,藥房提調,持湯劑更爲入侍事。出榻敎上命得雨,讀禮曹草記,仍命書批答。上曰,水刺全不食,便作一酬酢之人矣。翼謩曰,習禮及儀節之不親行固宜矣,非忠非孝之敎,誠過當矣。上曰,何謂如此也?當於毓祥宮,告親蠶之由矣。得雨曰,皇壇亦置之乎?上曰,然矣,非徒不能行步,坐亦不能安矣。泰遠曰,丸劑進御,則好矣。此非氣血之所致,而乃流注之痰,使之然矣。上曰,松節茶不無效矣。泰遠曰,四體和平,則全是其效矣。泰會,持湯劑更入侍。上曰,又入來矣,眼視甚昏,僅辨黑白,而人之老少,則不能分矣。翼謩曰,眼視亦有差勝之時矣。上曰,豈如此乎?翼謩曰,故判書魚有龍之母,年向百歲,而中年眼昏太甚,其一子見失復還,而不見其貌,至於涕下矣。末年眼視,無異少年,始知其子之貌,笑曰,吾乃今詳見汝形樣矣。老人之事,例如此矣。上曰,其人雖如此,而予則必無幸矣。上曰,粥好矣。泰遠曰,然矣。上曰,兩時皆服粥矣。翼謩曰,兩時進粥甚悶,强爲進飯,似好矣。上曰,喫二匙,已有厭意,奈何?上曰,儒臣上下番,持警世問答入侍事。出榻敎賤臣,承命出,引金載順·李在簡進伏。上曰,他承旨入侍事。出榻敎賤臣,承命出,引左承旨李翼元入侍。上曰,藥房先退,可也。翼謩·得雨及諸醫官,以次先退。上命載順·在簡,讀警世問答各一板訖。上曰,承史次次讀之可也。翼元·煜·思祚·相簡,承命各讀一板。上曰,注書誰也?翼元曰,任煜也。上曰,予每忘之矣。上命書傳敎曰,太室旣復淸酒,吉日當告由,二十九日,當祗迎于殿庭,依此分付。在簡曰,見今本館番次甚苟艱矣。上命書傳敎曰,政官牌招,玉堂闕員,在京無故人擧行,待下批牌招察任。諸臣以次退出。
上在慶熙宮。停常參·經筵。
下直,在德萬戶張元徽。
藥房都提調韓翼謩,提調南泰會,副提調尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以備忘記,傳于尹東昇曰,今下弓矢,在德萬戶張元徽處給送。
宋文載啓曰,檢閱洪相簡,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責。奉敎姜彝福,待敎洪彦喆,檢閱安廷玹,竝卽牌招,以爲推移入直之地,何如?傳曰,允。
尹蓍東啓曰,執義李聖檍引避退待,已至多日,而尙未處置,連日監察茶時,俱涉未安,大司憲安允行,卽爲牌招,何如?傳曰,允。
又啓曰,大司憲安允行牌招不進,執義李聖檍引避退待,掌令任一源在外,一員未差,持平姜趾煥在外,李碩九在外,今日以監察茶時之意,敢啓。傳曰,知道。
尹得雨啓曰,右副承旨尹蓍東,今日不爲仕進,卽爲牌招,何如?傳曰,允。
以承傳色口傳下敎曰,承旨尹蓍東,代洪樂純除授,牌招察任,房順房。
尹得雨啓曰,吏曹參判鄭尙淳,陳疏入啓,判書南泰齊,參議洪趾海牌不進推考傳旨及罷職傳旨,今方捧入,而開政命下之後,不卽擧行,事甚未安,判書南泰齊,更卽牌招開政,何如?傳曰,允。
尹東昇啓曰,訓鍊大將鄭汝稷,摠戎使具善行,敍用事,命下矣。時無職名,令該曹,口傳付軍職,何如?傳曰,允。
兵曹口傳政事,副護軍鄭汝稷,副司直具善行。
以備忘記,傳于尹東昇曰,武藝廳春等試射時,敎鍊官金商潤,鳥銃三中五分,直赴殿試。
尹東昇啓曰,假注書洪樂信,身病猝重,勢難察任,今姑改差,何如?傳曰,允。
以備忘記,傳于尹東昇曰,中庸雖云九經,今番事,分義豈可若此?況分義等下敎之後,今已日暮,史官書啓,尙今寥寥。噫,追憶昨年,此時咫尺江郊,聞此批豈若是乎?予雖衰,亦爲大臣,今番之事,豈可命駕,心切自恧焉。
尹東昇,以兵曹言啓曰,同知中樞府事趙守曾,病伏鄕廬,無望上來供職。昌慶宮衛將文世興,景福宮衛將李德輔,病難供職,俱爲呈狀乞遞,竝今姑改差,何如?傳曰,允。
敎守禦使金時默書。王若曰,曰,有保障重任,必須文武全才。金城湯池,國家重分釐之責,輕車熟路,軍府仗屢試之功。惟卿,忠孝相傳,休戚與共。規模謹愿,自置身於尺繩,城郭坦夷,不遮路以荊棘。畿闑任屛翰之寄,茂績已著於來宣,樞筦參機密之要,名塗不嫌於後殿。心恥薄俗之齷齪,依然有萬石家風,口絶流品之雌黃,矧伊及溫室省樹。惟其練達,而兼綜密之譽,肆予進用,而紆倚仗之私。眷彼漠上形勝之區,卽我畿左關防之地。天塹得必據之勢,兵力有足守之謨。三里七里之環城,固知緩急之有賴,千夫百夫之爲長,要在委毗之得人。帷簡予衷,亦循僉擧,玆授卿以南漢山城守禦使。卿其基向來已成之績,體今日特達之知,實倉廩而修堞壕,毋忽桑土之遠略,蒐卒乘而繕器械,克恢干城之壯猷。於戲,邦政重克詰之道,莫謂昇平之已久,先卿有未究之恨,深嘉典刑之猶存。故玆敎示,想宜知悉。副應敎金載順製進
行吏曹判書南泰齊疏曰,伏以歲籥重新,寶算彌高,乃於月正,親行朝參,百僚在庭,擧切懽忭,於萬斯年之祝,臣敢攢手而獻焉。竊念臣以百無肖似之身,幸際明時,濫廁崇班,每念古人小器易溢之戒,未嘗不怵焉知懼,如集于木。今玆東銓新命,又何爲而及於臣也?噫,我聖上特推雨露不擇地之仁,以一國大冢宰之任,擧以畀之於一賤臣。自他人觀之,可謂赫然光寵,在臣私分,其榮其感,宜如何也,而臣之反以爲憂者何哉?臣本門戶寒素,避權要若機穽,視勢利如垢膩,此是臣百年家法,而臣祖臣父之素相敎戒臣又不出於謹約二字,蓋戒官踰其分,取非其有之意也。臣佩服先誡,出而事殿下者,殆四十有一年矣。匪才冒寵,滾到上大夫之列,尊官美爵,受而不辭者亦多矣。如食宜饇,如酌孔所,詩人之所深戒,而臣不幸犯之,追思先誡,輒爲之寤寐不寧。藉令臣感激恩數,出而膺命,自揆涯分,猶不免爲喪失先誡之人,況不度世道之至艱,不量才識之不可强,冒當匪據,冥擿遠塗,自速其顚沛,則身名僇辱,當作何如人,而在聖朝終始保全之道,亦未知何如也。且臣於頃年再叨西銓也,筵臣有以臣力辭銓任之意,仰關聰聽者,聖明俯燭,特垂嘉奬,至下其心可貴之敎。聖人一字之褒,榮於華衮,炳若丹靑。臣於其時,百拜祗受,銘在心肝,曷敢不奉而周旋,以終臣身也哉?仍念神功不宰,而萬物得而曲遂,天鑑孔昭,而一言可以感動。今臣此懇,實出於片片衷赤,庶幾仰格蓋高之天,俯遂微物之願。玆敢刳肝爲紙,瀝血爲辭。伏乞聖慈,天地父母,特遞臣千萬不近似千萬不敢當之職,以卒生成之澤,不勝幸甚。答曰,省疏具悉。頃者特除,意蓋深矣。今番此望,予庸嘉尙,何過撕捱?往者無端撕捱西銓,予則曰,過矣。抑何此心,其辭東銓,卿其勿辭,其卽行公。
檢閱洪相簡疏曰,伏以臣母,素有宿病,每當換節,輒致增劇,近因日候之不適,前證挾感重發,委頓床笫者,有日矣,而臣不敢瀆擾,按住至今。卽接家信,諸證一倍越添,促臣歸視,玆不得不忙投短章,徑出禁扃。伏乞聖玆,亟削臣職,以便救護,不勝幸甚。踏啓字。
丁亥正月二十七日辰時,上御集慶堂。藥房入診入侍時,都提調韓翼謩,提調南泰會,副提調尹得雨,假注書洪樂信,記事官安廷玹·李思祚,醫官方泰輿·許礈·李以楷·李泰遠·金孝儉·許溫,以次進伏。翼謩曰,夜間聖體若何?上曰,一樣矣。進湯劑,醫官診候。方泰輿,以脈候調均仰達,泰遠·以楷所達,與泰輿同,命書睡來記懷御製。上曰,近來日寒如此,間或有脫帽子時,以此見之,猶有陽氣之故耶?翼謩曰,陽氣不足,則豈如是乎?提調,持湯劑更爲入侍,上進御訖,翼謩,以八味元之卽爲進服,仰達。上曰,步法終不快愈,豈不可悶乎?翼謩曰,春和則決知其快愈,勿煩聖慮,好矣。上曰,至於腰間作痛之差愈,尤茫然矣。翼謩曰,八味元中,多入屬於腰痛之材料,尤爲體念進服好矣。內局先退。上曰,旣承其答,幾次敦諭,卿猶浼浼,其所不孚,一何至此?今諭一語,卿等皆世祿之臣,一則故重臣之子,一則先卿幾十年倚毗者也。往事雖勿說,其由因予誠淺不諒而然,心則已諒,此領相旣奏不然,予何甄復,予何敦勉?雖然,此亦往事,君臣猶父子,君若一飭,而臣若自阻,此只有否而無泰也。豈有是理?抑亦有一諭,其君望八,又添一歲,庶官猶不然,況大官乎?君臣分義,無所逃於霄壤,頃者其擧,予豈樂爲?尙不敦勉,卿之進退,誠可謂也,而今則開釋備盡,敦勉若此,而有若守初心撕捱者,此豈輔相所爲,垂諸後史,其有君乎?亦豈曰有臣?此則予則曰,關係君臣分義一大機關也。卿須諒此諒此,予何顔其復多諭,須諒須諒事,使偕來史官,更爲傳諭于尹領府事·金判府事。出傳敎上曰,兩相處,旣已敦諭而覽卿書啓,卿之固執,其欲同去就而然也,事件雖殊,其義則一也。一體留書啓而不答,小官不然,況大官乎?其若强而敦召,卿其一向至此,而予之不然者,亦爲卿也,亦爲卿也。卿須體予意,兩相承命日,同時謝命,使後之觀今者,知予心諒三相之意焉事,使偕來史官,傳諭于金判府事。噫,頃者之事,思先卿,其雖不同,今者敦勉,有何所執,謂予意勸諭兩相事,一體傳諭。出傳敎上曰,所啓不公,業已處分,現告不察,亦已知焉,其何多日,朝參時罷職卿宰,一竝敍用。出傳敎上曰,旣已敍用,前訓將鄭汝稷,前摠戎使具善行,復授前任。訓將傳授命召,摠戎使傳授密符,此仍任敎書置之,密符傳授,一竝牌招擧行。上命他承旨,持守令·邊將薦單子入侍事下敎。賤臣,承命出召同副承旨尹冕東進伏,得雨先退,冕東,讀奏薦單子訖。上曰,判書批下,參議只推,三堂一體牌招開政。出傳敎諸臣以次退出。
上在慶熙宮。停常參·經筵。
藥房都提調臣韓翼謩,提調臣南泰會,副提調臣尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜矣。臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
以承傳色口傳下敎曰,權噵承旨除授,牌招察任,房順房。
尹冕東啓曰,執義李聖檍引避退待,已至多日,尙未處置,連日監察茶時,俱涉未安。除在外外,大司憲安允行,卽爲牌招,何如?傳曰,允。
尹東昇啓曰,大司憲安允行牌不進,執義李聖檍引避退待,掌令任一源在外,一員未差,持平姜趾煥·李碩九在外,今日以監察茶時之意,敢啓。傳曰,知道。
尹得雨啓曰,假注書洪樂信改差,代假注書任煜,姑爲仍察,何如?傳曰,允。
假注書任煜服制,代以金性天爲假注書。
傳于尹冕東曰,金判府事留待。
又傳于曰,入侍。
傳于宋文載曰,明日香祗迎,待下敎來詣,只入正時。
又傳于曰,承旨權噵傳旨踏下,其代洪述海除授,待開門牌招察任,房順房。
以吏曹參議洪趾海,牌不進罷職傳旨,傳于尹冕東曰,只推。
宋文載啓曰,吏曹參判鄭尙淳,疏批已下,參議洪趾海旣有只推之命,竝卽牌招開政,何如?傳曰,允。
尹得雨,以戶曹言啓曰,觀察使·節度使薦,每於歲首擧行,而判書臣鄭宲,今方在外,限內不得爲之之意,敢啓。傳曰,知道。
宋文載,以禮曹言啓曰,今此親耕親蠶時,告廟陳賀頒敎事命下矣。來二月二十六日親耕,三月十一日親蠶,宗廟告由祭,同日曉頭先行。三月十一日親蠶禮畢後,未時頒敎,而王世孫率百官進箋陳賀,中宮殿,一體進箋陳賀事,知委擧行,何如?傳曰,允。
尹冕東,以兵曹言啓曰,新除授美錢僉使李完基,老父今年八十歲,法不當遠離赴任,呈狀乞遞。邊將之親年七十五歲以上者,許遞其任,已有定式,依例改差,何如?傳曰,允。
又以刑曹言啓曰,觀察使節度使薦,每於歲首,合坐擧行,而判書臣沈鏽有故,限內不得爲之之意,敢啓。傳曰,知道。
尹東昇啓曰,明日次對,兩司當爲進參,除在外引避退待外,大司憲安允行,待開門牌招,何如?傳曰,允。
假注書臣鄭好仁書啓。臣敬奉聖批,傳諭于中樞府領中樞府事尹東度所住處,則以爲伏聞致祭先臣,至有祭文親製之恩,榮極幽明,感結心腑,到此地頭,他不暇顧,固當入謝天陛,而目今半體不遂之病,實無拜跪之望,不得已舁還私次,以爲俟病間趨承之計云。今方入城還次,臣旣承偕來之命,仍爲隨入之意,敢啓。傳曰,知道。
記注官臣文始龍書啓。卽者判中樞府事金致仁,伏聞筵敎轉嚴,惶懍之極,不敢他顧。今方進入城闉,而觸冒夜曉,病勢越添,實無自力入肅之望,謹姑退伏私次,待少間卽爲趨承云,故臣亦隨往之意,敢啓。傳曰,知道。
傳于尹冕東曰,偕來史官,竝令入來。
吏曹參判鄭尙淳疏曰,伏以臣庸陋譾劣,百不猶人,而從前揚歷,俱踰涯分,每懷踧踖,如集于木。重以無名特資,旣切冥升之懼,匪分館職,冞增忝竊之愧,荐違嚴召,恭俟譴何。不意貳銓特授之命,忽下夢想之外,臣誠驚惶震惕,益不知措躬之所。夫銓衡之任,最稱華要,遴揀之際,尤宜難愼,雖使望實俱著,循次而得之,其在私心,猶思逡巡退避,況臣恩資屬耳,梯歷尙淺,不由選部之排擬,遽辱中批之寵除,恩出格外,匪榮伊災,揆分量義,百無可堪。至於人品之不稱,鑑識之不明,猶屬例讓,何暇縷陳。且臣於年前,屢叨三銓之任,而逃遁不得,怵迫義分,時或冒沒副急,旋出而旋卽引遞,未曾久淹。區區微諒,庶蒙聖鑑之俯燭,斷斷此心,匪爲便宜之圖占,矧今所叨,視前有加,責任之專,貳於長席,地望之顯,首於臣卿,負乘之譏,臣固自知,過福之災,理必無幸。臣何敢因緣誤恩,晏然冒膺,以益其僥濫之罪哉?此不待臣辭之畢,而聖明必有以處之矣。鐵限旣審,株守難變,必遞之義,參倚前衡,屢犯違逋,尤增罪戾,玆敢隨牌來詣,瀝陳衷懇。伏乞聖玆,天地父母,曲垂照察,特許鐫改,以重選地,仍治臣慢命之罪,以肅朝綱,不勝大幸,臣無任屛營祈懇之至。答曰,省疏具悉。佐貳一也,卿何過辭?況特除意在,卿勿過辭,從速察職。
侍講院諮議金鐘厚疏曰,伏以臣於前年十二月十七日,蒙恩授侍講院諮議,繼以伏奉今月十二日承政院成帖有旨,爾其斯速乘馹上來者。臣北望拜稽祗受已,驚惶恧蹙,置身無地。臣竊伏聞講院之設是官,將以待夫懷藏不市之士,俾保養睿德,其爲任顧不重歟?若臣者,資本駑下,無所知識,顧以世祿之故,亦旣隨人應科試,從蔭仕矣。不幸荐罹喪故,心隕事乖,乃與偏母,就近丘臺之鄕,而又身嬰奇疾,遂成放廢,是特一狼狽無聊之蹤,何可比擬於草澤之間高尙之倫哉?而銓臣不察,致誤聖簡,甚非所以置官選人之意也。羞士林而駭物情,孰大於此?臣旣無以趨承恩召,而久自泯伏,虛縻滋懼,玆不得不冒控情實,而亦不敢飾爲多言,更增罪戾。伏乞聖明,察臣所辭,亶出衷赤,亟命刊汰臣職名,以重榮選,以安賤分,千萬幸甚。答曰,省疏具悉爾懇。士幼而學壯而行,元良輔導,其何過辭?爾其勿辭,從速上來。
丁亥正月二十八日辰時,上御集慶堂。藥房入診入侍時,都提調韓翼謩,提調南泰會,副提調尹得雨,記事官南胄寬·安廷鉉·李思祚,醫官方泰輿·許礈·李以楷·李泰遠·金光國·金孝儉諸臣,以次進伏訖。翼謩曰,夜間聖體調攝,若何?寢睡,亦何如?上曰,一樣矣。上進湯劑後,泰輿等診脈候曰,左右三部調均,滑體亦如前矣。得雨曰,奉朝賀洪啓禧,於致仕時,伏承間間承候之敎,而以病久未登對,今乘病勢小減,方來待閤外矣。上欣然曰,然乎?上曰,藥房提調,持湯劑更爲入侍。出榻敎上曰,奉朝賀洪啓禧入侍。出榻敎上曰,注書出去召入可也。胄寬,出來召入,啓禧進前。上曰,俄者聞卿入來,予以爲不見時,則每有欲見之心,俄聞卿入來之奏,敎以欣喜矣。此非見卿而後有此言也,予實有欣喜之心,故聞卿之來,而有此言矣。上命承旨,書三原任先臣致祭文。上笑曰,舊時編次人入來,釐正好矣,久而後爲編次矣。啓禧曰,尹惠敎致祭文中二句,有三心字,一心字,改以懷字,何如?上曰,好矣。啓禧曰,兩昔字一則改以往者,好矣。上曰,好矣。啓禧曰,左相臣金在魯致祭文中,同字疊入,以隨入或偕入改之,好矣。上曰,若爲隨入,則於前左相似尤殊常矣,以偕入改之,可也。上曰,尹領府事,凡於事爲,不欲擔當,而獨於頃日事,何其過爲擔當也?予甚怪之。得雨曰,三祭文,皆爲穩當,而尹惠敎祭文中,起鬧二字,未知,何如?上曰,予直書之矣。啓禧曰,下句有臣則由愛之敎,似無所妨矣。上曰,置之可也。上曰,予今見卿,當言之矣,甲戌·庚辰年,廷臣請尊號,甲戌年,慈殿敎以汝若受之,吾當受之,至今感泣矣。頃日大臣,以平心聽之,陳之,尤可笑也。予豈平心聽其辭之人乎?啓禧曰,庚辰年聽陳賀時,臣奉命出疆,而因有口奏,卽爲停止云矣。上命承旨書之曰,祭文製下,三相家遣禮官致祭。出傳敎啓禧,顧得雨曰,上敎未必使之卽爲擧行,姑勿頒布,似好矣。上曰,予豈欲恐動而爲此敎乎?上曰,卿何時入侍乎?啓禧曰,臣於去歲六月入侍,其後病劇,不能更入矣。上起出內戶之外,行五六步,敎曰,行步,何如?啓禧曰,昨年焦遑之懷,不可盡達,而今則幾乎如常,臣不勝萬萬喜幸焉。上曰,何可謂之如常乎?遂入戶而臥。啓禧進伏曰,臣致仕時,以在京時,則以間間入侍之意仰達,而旣蒙聖恩,貤贈之典,及於先父,故前夏候班徹後,往省父墓,仍爲立石,六月還歸,而患瘧痢等證,七朔委頓,歲改後尙未及一覲耿光,悵缺之懷,何可勝達?數日前始省家廟,仍念君臣一致,必欲於今月內承候,玆敢强氣入來矣。上曰,卿未得參於昨秋之進宴乎?啓禧曰,其時方患瘧,而適得小間時,入參於進宴矣。上曰,卿之入參進宴,予亦記得矣。啓禧曰,臣於逖違之餘,獲瞻天顔,而玉體諸節,已至復常,臣不勝慶祝之至。第臣每聞殿下過於勞動,引接臣僚,亦或至於夜深,是豈不有妨於靜攝之道乎?惟望凡事勿爲過費心力,物來順應,以盡節宣之道,千萬顒祝。提調持湯劑進伏,上進湯劑訖。上命承旨書之曰,三大臣勿待命,令偕來史官傳諭。出傳敎上命承旨書之曰,承旨洪樂純許遞,其代當下敎矣。出傳敎上曰,其後始見卿矣,今欲問之矣。太廟用醴及儒林罪名,皆改之矣,卿以爲何如?啓禧曰,臣聞此報,不勝欽仰矣。上曰,卿每以爲醴齊,卽醴酒而領相則以爲醴齊,與一宿而不同,卿又以前日所達者陳達,可也。臣曰,五齊卽泛齊,醴齊,盎齊,醍齊,沈齊也。泛齊,滓浮泛泛,醴齊,滓汁相將,此二齊,與今之醴相近,盎齊翁翁然,醍齊色赤,沈齊滓沈,此三齊,釀之稍久者也。似與一宿之醴不同。然註疏曰,五齊味薄,所以祭也,三酒味厚,人所飮也。旣曰,味薄,則五齊之皆非旨酒明矣。上曰,卿又言三酒也。啓禧曰,三酒,卽事酒·昔酒·淸酒也。事酒,祭時執事下至卑賤所飮,以有事者飮之故曰,事酒。昔酒,久而乃熟,故曰,昔酒,而群臣陪祭無事者之所飮也。淸酒,釀之經歲乃熟,如今小麴酒之類,尸與賓長酬酢時所飮也。禮文曰,祭設八樽,五齊在室中,三酒在戶外,以宗廟之祭至敬,故不尙味而貴多品也。大祭祝文,以爲牲幣醴祭者以是也。得雨曰,祭用五齊,是古禮,而四齊,則文字不好,故特用醴齊,而宗廟之祭,未嘗用醴矣。上曰,若以文字擇用,則曰,淸酒亦可矣,何必曰,醴齊乎?啓禧曰,用淸酒則曰,淸酌庶羞矣。得雨曰,淸酌庶羞,是私家祝文語也,非國家所用矣。上曰,似有用淸酌庶羞語者矣。啓禧曰,問於香室,則祝式可知矣。上曰,注書出去考來可也。胄寬,出來謄入祝規,大祭外五名日祭及陵園墓祭祝,皆曰,淸酌庶羞。上曰,此眞淸酒也。然領相,則終以爲五齊非醴,恨不使卿與領相論難也。啓禧曰,祝文雖稱醴齊,而循用旨酒,亦旣久矣。到今還復乙亥以前之例好矣。旣以用酒,將告太廟,則醴與醴齊之別,醴齊淸酒之分,皆不必苛論矣。執義李敏坤,嘗陳疏論宗廟不當用醴,臣於其時,累次論詰,以爲宗廟用醴,終非失禮。若言事者,只曰,或慮禁酒之不嚴,而用醴於太廟,恐涉未安云爾,則亦自成說,敏坤以爲不然矣。上曰,李敏坤何人也?啓禧曰,有經學有盛名,是臨瀛大君之後孫也。上曰,然乎?啓禧曰,兼輔德洪檍,日前來問臣病,知臣之欲於數日間,以承候入闕矣。昨於書筵,以字義下詢時,及於臣名故,因其言端,奏以臣將入闕。東宮邸下聞之,有召見之意,欲仰稟於殿下云。臣於出去時,若有下令,則可以入對,而念臣豈非賓僚,又是無職之人,無端入對,或似未安,故仰稟。上曰,東宮因字義而思卿,可見其向學之誠,卿旣經賓師之任,則一欲入見,貴矣,貴矣。頃日兩奉朝賀致仕後,予已使之入見,卿何獨不入見乎?卿於今日,卽請入見好矣。啓禧曰,臣以請謁,爲有所不敢,故有此仰稟。上曰,無傷也,請謁何妨?卽爲入對宜矣。且俯詢東宮所問字義。啓禧曰,講官以使使者之上使字,讀爲試音,下使字讀爲史音,故記臣前日所達,而有下敎云矣。上曰,卿則何以爲對乎?啓禧曰,上使字令也,卽史音而上聲也,下使字使者也,卽試音而去聲也。上曰,予嘗讀之如卿言矣。啓禧曰,使者當讀以試音,而上·副使·觀察使·節度使之使,皆作試音讀,恐涉駭俗,不得不以史音讀矣。上曰,然則卿稱崇禮門爲宗禮門何也?啓禧曰,崇當與宗同音,而誤作嵩音,故韻書中作宗音而已,常言則必如嵩音矣。上笑曰,然則洪領相之言戲耳。仍敎曰,予當言世孫事矣,頃日行合禮,而予詳問之,知其澹然,誠奇矣。卿旣入對,則可陳勉戒之言可也。啓禧退出。上曰,洪奉賀,近猶强健,又能快步矣。得雨曰,然矣。上曰,可謂難矣,俄者奏事時,眼視瞭然,精神見於外,家居閑養,似勝於前日矣。上命退,諸臣遂退出。
丁亥正月二十八日巳時,上御集慶堂。奉朝賀入侍時,奉朝賀洪啓禧,行都承旨尹得雨,假注書全性天,記事官安廷玹·李思祚,以次進伏。藥房入侍,注書南胄寬,以所謄祝文式,持入復命訖,退出。得雨曰,祝文式,宗廟大祭外五名日及陵園墓祝,皆曰,淸酌庶羞矣。上曰,此眞淸酒也,然領相則終以爲五齊非醴也,恨不使與卿論難也。啓禧曰,祝文雖稱醴齊,而循用旨酒,亦旣久矣。到今還復乙亥以前之例好矣。旣以用酒,將告太廟,則醴與醴齊之別,醴齊淸酒之分,皆可爲苛論矣。故執義李敏坤,嘗陳疏論宗廟不當用醴,臣於其時,屢次論詰,以爲宗廟用醴,終非失禮。若言事者只曰,或慮禁酒之不嚴,而用醴於太廟,恐涉未安云爾,則亦自成說,敏坤以爲不然矣。上曰,李敏坤何人也?啓禧曰,有經學有盛名,是臨瀛大君之後孫也。上曰,然乎?啓禧曰,兼輔德洪檍,日前來問臣病,知臣之欲於數日間,以承候入闕矣。昨於書筵,以字義下詢時,及於臣名,故因其言端,奏以臣將入闕,東宮邸下聞之,有召見之意,欲仰稟於殿下云。臣出去時,若有下令,則可以入對,而念臣旣非賓僚,又是無職之人,無端入對,或似未安,故仰稟矣。上曰,東宮因字義而思卿,可見其向學之誠,卿旣經賓師之任,則入見貴矣貴矣。頃日兩奉朝賀致仕後,已使之入見,卿何獨不見乎?卿於今日,卽請入見好矣。啓禧曰,臣以請謁,有所不敢,故有此仰稟矣。上曰,無傷也,請謁何妨?卽爲入對宜矣。上仍問曰,東宮所問字義,何字也?啓禧曰,講官以使使者之上使字,讀爲試音,下使字讀爲史音,故記臣前日所達,而有下敎云矣。上曰,卿則何以爲對也。啓禧曰,上使字,令也,卽史音而上聲也,下使字,使者也,試音而去聲也。上曰,予嘗讀之亦如此矣。啓禧曰,使者當讀以試音,而上·副使·觀察使·節度使之使,皆作試音,恐駭俗,不得不以史音讀也。上曰,洪領相嘗言卿稱崇禮門爲宗禮門,此則固執也。啓禧曰,崇當與宗同音,而誤作崇音,故韻書中,則作宗音而常言則稱崇音矣。上曰,然則洪領相之言戲耳。上仍曰,予當言世孫事矣,頃日合禮,而予詳知其澹然,誠奇矣。卿旣入對,則亦陳勉戒之言可也。啓禧退出。上曰,洪奉朝賀,近猶强健,又能快步矣。得雨曰,然矣,舊人勝於他人矣。上曰,俄者奏事時,眼視瞭然,精神見於外,家居閑養,故似勝於前日矣。得雨曰,明日是香祗迎,而院中不備,敢達矣。上曰,何故?得雨曰,右副承旨洪樂純,有親病違牌矣。上曰,右副承旨洪樂純許遞,其代當下敎矣。諸臣以次退出。
丁亥正月二十八日酉時,上御集慶堂。判府事入侍時,判府事金陽澤,同副承旨尹冕東,假注書全性天,記事官安廷玹·李思祚,進伏訖。陽澤曰,聖候若何?上曰,使卿公然至此矣。陽澤曰,臣愚迷魯鈍,不善周旋,至被嚴譴矣。敍命旋下,臣卽當承膺,而以兩原任同去就之義,趑趄未卽入來矣。以昨夜書啓之遲滯,致勤嚴敎,而臣之所住稍遠,未卽聞知,且與兩原任往復之間,自致稽滯,晩始胥命矣。以勿待命爲敎,而領府事則以實病,果難轉動,且於半夜入來之際,又爲添傷,從當入侍,而臣則退處私次,亦涉惶恐,他不暇顧,敢此入來矣。上曰,因予誠淺,使卿至此,復何言也?陽澤曰,臣在江郊時,伏聞元朝動駕,聖體康寧,下情不勝欣幸矣。臣則罪累疊疊,至有致祭先臣之命,此時異於他時,惶蹙無地矣。前左相,亦當承膺,而有吐血之症,不得入來,其病誠可憫矣。上曰,幾何差勝,差勝後入來宜矣,卿亦退去便休,可也。陽澤退出。冕東曰,俄者下敎中,其竝入來之竝字,指史官乎?上曰,然矣。冕東曰,兩原任,差病後入侍乎?上曰,待差病入來可也。命書吏曹參判鄭尙淳疏批時,上曰,此特除乎?冕東曰,特除故有疏矣。命書諮議金鍾厚疏批時,上曰,金鍾厚,誰也?冕東曰,新及第金鍾秀之兄也。上曰,於前左相爲幾寸?冕東曰,五寸姪也。上曰,守令邊將薦單子持入。臣性天,承命持入,上命承旨讀之,至金基大,上問曰,誰也?冕東曰,金時默之子也。至金思默,上問曰,誰也?冕東曰,金孝大之子也。至金履長,上問曰,誰也?冕東曰,金省行之子,興恩副尉之外三寸也。諸臣,以次退出。
上在慶熙宮。停常參·經筵。
宣祖大王忌辰齋戒。
昧爽有霧氣。午時,日暈。未時申時,日有兩珥。
中宮殿·惠嬪宮,藥房口傳問安。答曰,知道。
藥房都提調臣韓翼謩,提調臣南泰會,副提調臣尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等依下敎,率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予則一樣矣。
香祗迎罷後,政院·藥房口傳問安。答曰,知道。
柳脩啓曰,大司憲安允行牌不進,執義李聖檍引避退待,掌令任一源在外,一員未差,持平姜趾煥·李碩九在外,今日以監察茶時之意,敢啓。傳曰,知道。
宋文載啓曰,今日香祗迎時,承旨不可不備員,而左副承旨尹東昇,不爲仕進,卽爲牌招,何如?傳曰,允。
尹冕東,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
傳于宋文載曰,昔年具性玉一奏,可見其心,何問其人,特以準點施行,其令一體應試。
又傳曰,都承旨入侍。
又傳曰,其敢替當,宣傳官,令騎曹所當決棍,十分參酌,入直行首宣傳官待令。
以承傳色口傳下敎曰,今日親傳〈香〉後,此心憧憧,當守德游堂,三更一點,承旨閤外來待。
備忘記,徐浩修文兼除授。
備忘記,當該承傳色,豈以人類處之,尋常行步,刊名內府。
備忘記,今日諸臣下詢,其心可見,五衛將李邦鳳所奏,其意可尙,今下內弓一張特賜。
尹得雨啓曰,吏曹參判鄭尙淳,參議洪趾海,牌不進,推考傳旨及罷職傳旨,今方捧入,而開政命下之後,如是違牌,不卽擧行,事甚未安,參判鄭尙淳,更卽牌招開政,何如?傳曰,允。
以承傳色口傳下敎曰,參判批下之後,欲與固執判書同耶?卽爲牌招同參政事。
吏批啓曰,新判書命招,同參政事,何如?傳曰,允。
又啓曰,新除授成川府使李聖模呈狀內,身病甚重,時月之內,萬無起動赴任之望云。身病旣如是危重,則不可强令往赴,依例罷黜,何如?傳曰,允。
又啓曰,判書鄭弘淳,牌招不進,參判鄭尙淳式暇,小臣獨政未安,何以爲之?敢稟。傳曰,只出緊任。
又啓曰,玉堂多窠,今當差出,而曾經之人多在違牌坐罷中,推移備擬,合有變通之道,何以爲之?敢稟。傳曰,竝敍用。
又啓曰,慶興府使,今當差出,未準朔禁軍將,竝擬,何如?傳曰,允。
吏批,有政。判書鄭弘淳牌不進,參判鄭尙淳式暇,參議洪趾海進,行都承旨尹得雨進。以鄭弘淳爲吏曹判書,沈墢爲大司諫,洪應輔掌令,趙載俊正言,李在簡應敎,閔弘烈副校理,金魯淳副校理,洪景顔修撰,李澤遂副修撰,李得一副修撰,金瑞應吏曹正郞,兪恒柱吏曹佐郞,李奎緯文學,李宜哲禮曹參議,朴昌潤刑曹參議,李昌任兵曹正郞,李思祚注書,沈慶興府使,李復詳成川府使,李徽遠熙川郡守,趙俊副校理,待敎單李東郁,檢閱單洪相簡。兵批,判書李昌誼進,參判洪名漢病,參議金龜柱病,參知沈勗之病,左副承旨柳脩進。以金相立爲同知,李必運爲僉知,尹僖東宣傳官,李達海內禁衛將,閔鏽羽林將,柳世復曹司衛將,李邦鳳曹司衛將,邊得遠武兼,李廷老武兼,柳亨之同知,朴道游景福將,金聖澤昌慶將,權儒僉知,李廷茂明月萬戶,申光履翊衛,朴師郁司禦,李胤恒文兼,南舜喆滿浦僉使,副護軍鄭昌聖·鄭煥猷,副司直李益輔·洪象漢·李昌壽·李思觀·鄭光忠·趙曮·趙重晦·金魯鎭·徐命天·尹蓍東·洪樂純·尹東昇,副司果尹錫烈。
傳于宋文載曰,新除儒臣曾除儒臣,待明朝牌招察任。若有違牌者,直捧禁推傳旨,過三朔後擧行。
丁亥正月二十九日辰時,上御崇政殿月臺。香祗迎入侍時,行都承旨尹得雨,左承旨李翼元,右承旨宋文載,右副承旨尹冕東,同副承旨洪述海,記事官南胄寬,假注書全性天,記事官安廷玹·李思祚,以次侍立。上具翼善冠·袞龍袍,乘輿出資政門外住輿,命得雨讀祭報府訖。上曰,國之所重,廟社而大祝幾巡申飭,而社稷大祝,注書雖曰侍從,未曾經侍從,則何敢遽擬,而雖曰翰林,陞六未侍從,則亦何敢塡差大祝?金瑞應,名雖侍從,曾經玉堂侍從之臣,朝鮮林立,則何若是苟且乎?況今日香祗迎,意若何,而焉敢若此?當該郞廳汰去。出傳敎又命書之曰,玉堂李在簡·金載順,爲大祝事。出榻敎降輿仍詣版位祗迎後,步詣建明門祗送後,乘輿。上曰,大臣·備局堂上,崇政殿入侍事。出榻敎仍詣崇政殿內殿坐,領議政徐志修,左議政韓翼謩,右議政金尙喆,行兵曹判書李昌誼,刑曹參判徐命臣,戶曹參判金時默,右尹鄭存謙,以次進伏訖。得雨曰,藥房持陽劑來待矣。上曰,入之。藥房提調南泰會進伏,仍進湯劑,上進御訖,泰會先退。志修曰,此守禦使金時默狀啓也。以爲南漢習操姑停之年,則遣中軍或首將官,巡歷點視事,曾有定奪。今春合操,旣已停止,巡點一款,請令廟堂稟處矣。巡點之弊,無異習操,今姑停止,何如?上曰,依爲之,南漢旣如此,他道營將巡點,亦一體爲之。出擧條志修曰,領府事之病甚重云,誠可悶矣。上曰,前左相之病,何如?志修曰,比諸領府事,病稍輕云矣。上曰,其時事,豈曰從容?一國無大臣,豈曰從容?此則予過矣,而此旣與便殿次對有異,則雖大臣,何敢爲此請乎?前右相則無所關攝,而其所處義,予則曰,得體矣。領府事,凡於事爲,無所擔當,而獨於此事,何若是擔當也?昨日已言於洪啓禧矣,而昔年癸巳前,右相之父,猶以爲不可,況今日乎?向來所受,蓋承慈殿下敎,而追思舊事,不覺感愴。古則廷請不聽,百官渡漢江云,而予於生前,豈有復受之理乎?志修曰,此聖德事也,臣等,亦知其不敢復請矣。上曰,卿等以致祭爲過乎?蕭何之械繫,漢高之過也,而予則非過也。予何欺也?當其胥命之時,若例下勿待命,則必不留矣。漢高用機關,故予亦用機關,而在三大臣之道,其將受致祭乎?志修曰,何敢不受也?在臣等,則可以陳白於殿下,而在彼之道,則致祭乃是恩數,雖層加於此,何敢不受也?上曰,然乎?然則置之,命承旨書之曰。噫,予則雖苦心,莫知予心者,其或曰久,誠曰,以君用機關,則果有不獲已,予何辭也?故元輔初奏,機關二字,予先下敎,心則不然,事面則果若此,予旣言元輔所奏補闕得體,特寢致祭之命,以示予爲後昆戒過重之意。出傳敎上曰,吏判疏批旣下之後,尙不行公,過矣。志修曰,過矣。上曰,今番致祭之擧,亦由於如此事矣,若欲成其美,則轉與銓地相背矣。曾前曲循趙雲逵之請矣,其後劃於銓地,有若奉承傳矣。翼謩曰,當今入銓地之人,孰無厭避之心乎?每若曲循,則此後必無入銓地之人矣。以吏判言之,則曾經三銓亞銓,又經文任之銓,則今於長銓,宜無可嫌之端,而疏章中,至以雨露不擇地而下爲語,臣則以爲非矣。上曰,然予果闊看矣。命承旨書之曰,吏判批下之後,尙無動靜,其涉過矣。以兵判頃年所辭者起頭者,似有固執,故一向相持,不可徒損國體,下詢于領相,與予意異焉。旣知固執相持,若何沈吟,予之看文字,其涉闊略,故未覺章中措語,乃覺其過,豈可以此謄諸章奏?不可無飭,吏曹判書南泰齊罷職。出傳敎上曰,鄭弘淳,今爲吏判,則無可撕捱之端矣。志修曰,鄭弘淳之入於現告非矣。當初,臣以不當入現告爲言矣,其後現告出,而入於其中矣。此必有機關而然,非獨崔台衡爲之也。上曰,言過矣,抑有機關乎?卿言過矣。志修曰,臣則知慮短淺,未及周詳,而右相以臣不爲箚子論陳,而徑先薦新望爲非矣。尙喆曰,大臣旣以不當入現告爲言,則捧入於現告,事甚如何,故臣則只以朝廷體面言之矣。上曰,俄聞機關之言矣,右相以體面言之,此言好矣。古云吾之相定矣,予之冢宰定矣,曾前爲吏判時,行公日少矣。命承旨書之曰,開政命下多日,此國體攸關,吏曹判書有闕,政事當日爲之,參議只推,與參判,一體牌招開政。出傳敎又命書之曰,承旨尹東昇許遞,其代前承旨柳脩除授,牌招察任,房順房。出傳敎又命書之曰,此等之章皆踏下,故洪相簡亦踏章而下,今過多日,令該曹,今日政,依例付職,仍爲牌招察任,同副承旨兼春秋,依例減下。出傳敎志修曰,卿宰敍命旣下,備堂惠堂,今當還差矣。前參贊李益輔,前判書鄭弘淳,還差,何如?上曰,依爲之。出擧條志修曰,前參贊李益輔,前判書李昌壽·趙雲逵·鄭弘淳·趙明鼎,前參判趙曮,備局堂上還差,而李昌壽·鄭弘淳,仍察有司之任,趙曮貢市堂上還差,八道句管,惟北關李昌誼,關東李最中外,皆有頉矣。嶺南李益輔,湖南趙雲逵還次,關西鄭弘淳,海西趙明鼎,湖西趙暾,京畿金時默差下,何如?上曰,依爲之。出擧條上曰,前參贊李益輔,前判書鄭弘淳,惠堂還差事。出榻敎又曰,前參贊李益輔,前判書鄭弘淳,惠堂還差事。出榻敎又曰,前參贊李益輔,前判書李昌壽·趙雲逵·鄭弘淳·趙明鼎,前參判趙曮,備堂還差,而李昌壽·鄭弘淳仍察有司之任,趙曮貢市堂上還差,嶺南李益輔,湖南趙雲逵還差,關西鄭弘淳,海西趙明鼎,湖西趙暾,京畿金時默,句管堂上還差事。出榻敎志修曰,太廟用酒復舊之後,內資奉常寺,皆用淸酒,故貢物亦皆以中米上下矣。王妃父母祭酒,亦將以淸酒封進,而俄聞戶參金時默之言,則朝家所賜淸酒,只用於當室,而當室朔望祭,則勢將還用醴酒云矣。上曰,事多掣礙處,誠難矣,祭則事當用酒,而試爲博詢而後處之矣。仍自備堂侍衛,歷及承史,次次下詢。昌誼等曰,此非自下所敢請之事,而太廟用酒,旣已復舊,私家之祭亦宜有體下之道,而臣等則不敢請矣。時默曰,是亦挈矩之一端矣。兵曹參議金龜柱曰,人情上下無異,惟在聖上體念而裁擇之矣。得雨曰,祭則雖許用,與禁令有異矣。文載曰,臣意祭則許用,禁令則各別申嚴似好矣。臣性天曰,聖心體下,諸臣之議皆如此,臣亦豈有他見乎?惟在聖裁。馨德曰,古祀玆酒,祭則似不可禁矣。五衛將李邦鳳獨曰,如此則私釀狼藉,不可禁矣。上曰,如此議論有之,不其難乎?昌誼曰,親耕親蠶動駕時,隨駕軍兵,今當磨鍊故敢達矣。上命承旨書之曰,親耕親蠶時,前後廂軍,以五哨禁軍二番馬軍二哨擧行。內殿前後廂軍二哨擧行。世孫大殿後廂內隨駕,挾轝軍三十名擧行。惠嬪·世孫嬪,牌軍置之,內殿後廂內擧行。隨駕內外命婦,內殿後廂後,依禮文,乘轎隨駕事分付。出傳敎又命書之曰,三月初八日,昌德宮動駕時,前後廂二哨·禁軍一番·馬軍五十名,皆以入直軍擧行。扈衛軍官有廳軍置之,扶輦軍八十名,挾轝軍三十名,依例令都監擧行。訓將只率新營標下隨駕,內入直軍,回駕後,亦令復入直。出傳敎昌誼曰,今因隨駕軍兵稟定,旣有言端,故敢達矣。近來動駕時,別抄及駕後,輒多置之之命,固知出於軫恤軍兵之盛意,而第伏念設置非偶,侍衛體重,此後每於動駕時,必令依舊例擧行,何如?上曰,依爲之。出擧條上曰,藥房提調,持湯劑更爲入侍事。出榻敎泰會進伏,仍進湯劑,上進御訖,乘轝還大內。諸臣以次退出。
丁亥正月二十九日申時,上御集慶堂。都承旨入侍時,行都承旨尹得雨,假注書全性天,記事官安廷玹·李思祚,進伏訖。上曰,承旨書之,仍呼寫御製望八述懷四字二十句,命承旨讀訖。上曰,姑爲少退,諸臣以次退出。
丁亥正月二十九日戌時,上御德游堂。坐直承旨入侍時,右承旨宋文載,右副承旨尹冕東,記事官李思祚·安廷玹·洪相簡,以次進伏訖。上命文載,守廳先退,命都承旨尹得雨入侍,得雨進伏,命冕東先退,命得雨書御製訖。上曰,令院隷往丹門探候,朔祭撤籩豆與否,回報可也。命召內局掌務官入侍,下詢松節茶麴子所入。上曰,必欲松味之勝於酒味,故予今召問矣。上曰,今日特召入直禁軍,講指南,禁軍洪宜海,能誦一篇,其涉可嘉,龍虎營執事,待闕特差事分付。上曰,莫重下敎,中官錯傳,當該中官,從重推考。已上出傳敎諸臣以次退出。
上在慶熙宮。停常參·經筵。
宣祖大王忌辰。
柳脩啓曰,大司憲安允行牌不進,執義李聖檍引避退待,掌令任一源在外,洪應輔在外,持平姜趾煥·李碩九在外,監察茶時之意,敢啓。傳曰,知道。
中宮殿·惠嬪宮,藥房口傳問安。答曰,知道。藥房都提調臣韓翼謩,提調臣南泰會,副提調臣尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣,明日入侍宜矣。以承傳色口傳下敎曰,昨日徹宵,今欲休息,建□□□啓曰,檢閱安廷玹,因下番翰林李思祚之移拜注書,諉以館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招,何如?傳曰,知道。
吏曹口傳政事,檢閱單,姜俒。
宋文載啓曰,檢閱旣爲付職,卽爲牌招入直,何如?傳曰,允。
尹冕東啓曰,執義李聖檍,引避退待,已至多日,尙未處置,連日監察茶時,俱涉未安。除在外外,大司憲安允行,卽爲牌招,何如?傳曰,允。
宋文載啓曰,奉敎姜彛福,待敎洪彦喆·李東郁,一體牌招,何如?傳曰,允。
又以禮曹言啓曰,卽接宣陵參奉所報,則本陵大王陵上子方欄干橫長石相連下撐柱石西邊石頭,微有罅痕,流來塗灰處,當此解凍,木尺八寸許,自然缺落云。陵上石物有頉,至於如此,依例政府以下進去奉審後,稟處,何如?傳曰,允。
又以觀象監員,以領事意啓曰,今此宣陵陵上石物有頉處奉審時,臣以政府進去矣。本監提調,亦當進去,而臣旣領本監,依例兼進之意,敢啓。答曰,知道。
上在慶熙宮。停常參·經筵。
尹冕東啓曰,大司憲安允行牌不進,執義李聖檍引避退待,掌令洪應輔·任一源,持平安趾煥·李碩九在外,今日以監察茶時之意,敢啓。傳曰,知道。
中宮殿·惠嬪宮,藥房口傳問安。答曰,知道。
藥房都提調臣韓翼謩,提調臣南泰會,副提調尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
尹冕東啓曰,執義李聖檍,引避退待,已至多日,尙未處置,連日監察茶時,諫院許久闕啓,俱涉未安。除在外外,大司憲安允行,正言趙載俊,卽爲牌招,何如?傳曰,允。
又啓曰,京外年例守令·邊將薦單子,前已啓下矣。近復來到十四張,玆以捧入,應薦不薦人,令該曹察推,何如?傳曰,允。
宋文載,以侍講院言啓曰,本院新除授文學李奎緯,除拜之下,不爲出肅,事甚未安,卽爲牌招察任,何如?傳曰,允。
又以議政府司錄,以三公意啓曰,本府每於歲首,當爲觀察使·節度使薦,而臣等俱有故,限內不得議薦之意,敢啓。傳曰,知道。
柳脩,以摠戎廳言啓曰,北漢三留營,依前還屬該軍門事,旣已定奪矣。還送三軍門,軍餉·軍器·雜物,別單書入之意,敢啓。傳曰,知道。
又以兵曹言啓曰,觀察使薦,例於正月內爲之,而連因有故,限內不得爲之之意,敢啓。傳曰,知道。
又以兵曹言啓曰,本曹佐郞洪相聖,身病猝重,呈狀乞遞,宿衛重地,不可久曠,今姑改差,何如?傳曰,允。
議政府領議政臣徐志修,禮曹參判臣尹東暹,繕工提調臣洪樂性等啓曰,臣等,進詣宣陵,大王陵上子方欄干石下撐柱石頭缺落處,眼同奉審後,以木尺尺量則荷葉缺落之石,高四寸五分,廣八寸厚一尺。今欲塗灰粘付,則無可依附者,欲改排新石則本體頗大,移動之際,不無意外之慮,極爲重難。在前如此有頉處,亦有鐵束之例,今亦以缺下舊石,還爲安附,以銅鐵堅束,似爲便當,諸議如此之意,敢啓。傳曰,其所修補,大臣·禮官,親承下敎,令禮曹擇日擧行。
傳于尹冕東曰,奉審大臣以下入侍。
丁亥二月初二日辰時,上御集慶堂。藥房入診入侍時,都提調韓翼謩,提調南泰會,副提調尹得雨·記事官南胄寬·洪相簡·姜俒,醫官方泰輿·許礈·李以楷·李泰遠·金季良·金孝儉諸臣以次進伏訖。翼謩曰,夜間聖體調攝,若何?寢睡,亦何如?上曰,一樣矣。上進湯劑後,泰輿以下診脈候曰,左右三部調均,滑體亦如前矣。上曰,行步少勝,松茶之效矣。翼謩曰,月前親傳香時,行步遠地,如臣賤質,尙覺難,聖體貽勞不少,且殿中平坐四五時,下情誰不勝欽仰,而靜攝中,宜益加節定,松節茶誠有益於聖候,而臣等,或慮過進矣。太廟復酒,臣等誰不勝欽仰,而慮或小弛惡旨之聖德矣。上曰,卿言果是矣。上曰,新生之髮,癢乎?諸臣曰,然矣。翼謩曰,不敢以今日勝於昨日仰達,而今月則顯勝於去月矣。上曰,行步則勝矣。得雨曰,非但行步,凡節盡爲差勝矣。上曰,李邦言則是矣,而渠亦必有沓沓之心矣。翼謩曰,貴賤一也之下敎,孰不欽仰,而第酒禁之不可不嚴,臣等欲爲仰白矣。故相臣趙顯命·柳復明之爲刑參也,城中及湖南一道,皆無酒云矣。上曰,祭酒亦禁乎?得雨曰,只禁賣酒矣。上曰,丙子年後,卿等以無酒知之乎?得雨曰,酒家大釀則必五六十石,而今則無之矣。翼謩曰,非特五六十石,而累百石矣。上曰,此眞尤物矣,如諺所謂高僧養弟子於山中,下見女人心動之語,心動則酒勝於色矣。翼謩曰,酒之弊,非但費穀,鬪鬨亦由於此矣。上曰,城內酒鬨則各別嚴禁,庶可無矣。上曰,近來蕩然,實由於予之前春服茶後矣。翼謩曰,治道去其太甚,只禁之則好矣。上曰,吏郞翰林均役,予必欲改之,而此則當初知其難矣。非但祭用,軍兵之禦寒,尤難矣。小民窮甚,豈能釀乎?貧兩班尤難矣。得雨曰,太廟用酒後,有司之臣,各別嚴禁,狼藉之弊無之矣。翼謩曰,酒禁不可不嚴,以卽今右尹元景濂言之,爲人綜絯,雖此一人,使之掌禁,則必有益矣。上曰,藥房提調持湯劑,更爲入侍。出榻敎提調持湯劑進伏,上進湯劑訖。上謂泰會曰,重臣,不得爲方伯乎?翼謩曰,未經矣。上曰,如彼矣,三兄弟中,彼重臣,多氣力,而今則老而少衰矣。翼謩曰,鬚髮雖白,而氣不衰矣。上曰,南泰齊雨露不擇地之說,豈非乎?南泰齊曾經監司乎?得雨曰,曾經畿伯松留矣。泰會曰,臣亦經畿伯矣。上曰,猶免全闕矣。上曰,新翰林,姜俒乎?與姜彝福幾寸乎?得雨曰,五寸矣。上曰,故太學之孫,二人爲之,可貴矣。洪相簡年少可善戲,今日許參可也。得雨曰,旣以翰林事,有言端,敢達矣。再昨具性玉,以準點施行,事異定規,亦關後弊,特賜還寢,何如?上曰,予之特命,意有所在,而古規宜守,卿言誠是,依爲之。出擧條得雨曰,卽見忠淸道馬梁僉使車德輅,守令薦擧單子,則皆以資憲嘉善擬薦,事異常規,推考警責,單子還下送,何如?上曰,依爲之。出擧條上曰,鄭尙淳,何以爲之乎?與吏判幾寸乎?得雨曰,六寸矣。日前已謝恩,而雖非應嫌之嫌,曾爲吏議,以此辭遞,故昨日呈疏,而近來此等之章,不捧,故退却矣。上命承旨書之,吏判點下後,參判意亦若此,今問參議其時,曾已許遞云,其雖法典之外,豈可異焉?參判鄭尙淳本職,特爲許遞。出傳敎得雨曰,柳脩,於洪述海,妻三寸姑母夫矣。上命承旨書之曰,承旨洪述海許遞,尹蓍東除授,牌招察任,吏戶房換房,外餘順房。出傳敎上命退,諸臣遂退出。
丁亥二月初二日戌時,上御集慶堂。宣陵奉審大臣以下入侍時,領議政徐志修,禮曹參判尹東暹,繕工提調洪樂性,同副承旨尹冕東,記事官李思祚·洪相簡·姜俒以次進伏訖。上命中官持入啓辭,命承旨讀奏後,下詢欄干石柱缺落形止訖。志修曰,補缺處,以銅鐵束之,似好矣。上曰,可也。上曰,左副承旨尹蓍東許遞,其代,李徽之除授,待開門牌招察任,房依今日下敎擧行。出傳敎諸臣以次退出。
上在慶熙宮。停常參·經筵。
中宮殿·惠嬪宮,藥房口傳問安。答曰,知道。
藥房都提調臣韓翼謩,提調臣南泰會,副提調臣尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
柳脩啓曰,大司憲安允行牌不進,執義李聖檍引避退待,掌令洪應輔,持平任一源·姜趾煥·李碩九在外,今日以監察茶時之意,敢啓。傳曰,知道。又啓曰,執義李聖檍,引避退待,已至多日,尙未處置,連日監察茶時,俱涉未安。除在外外,大司憲安允行,卽爲牌招,何如?傳曰,允。
尹得雨啓曰,新除授左副承旨兪漢蕭,方在刊版中,何以爲之?敢稟。傳曰,給牒敍用。
兪漢蕭,以都摠府言啓曰,今日入直內三廳武兼禁軍及軍兵等,當爲中日習射,而社稷春享大祭齋戒相値,不得爲之之意,敢啓。傳曰,知道。
以承傳色口傳下敎曰,昨日下敎之後,草記尙今寥寥,事體寒心,禮堂從重推考。思之則非擇日之事,石片尙未補,人子爲先之心,其豈安寢乎?禮堂今日內進去整齊,從容擧行,明日入來復命。
李翼元,以禮曹言啓曰,禮堂今日內進去,明日復命事命下矣。宣陵陵上石片修補時,先告事由祭,明日曉頭行告安祭,事畢後隨時設行,而始役吉時,同日辰時爲吉云,以此時擧行。所入雜物,令各該司急速磨鍊進排,亦令繕工監,別定監役官,卽爲擧行,何如?傳曰,允。
副校理趙㻐疏曰,伏以臣有區區私情,仰瀆崇高之聽,今已三四,而身微跡疎,誠又淺薄,則其言之不能感動於聖心,臣亦自知矣。雖然古人有言曰,若不號呼於君父,更將赴愬於何人?玆又披心瀝肝,申控血懇,而亦惟猥屑是懼,乃敢薰沐齋宿,焚香默禱,而復上聞,惟殿下矜察焉。臣聞子之事親,如將不及,故不可得而久者,事親之謂也。親雖未老,爲子之心,固當如是,況臣母年已篤老,病又沈淹,如日下山,不可以駐。臣雖及此時而乞暇以養,其爲養,固有限,而其不及於養者,將無窮涯矣,則臣之爲心,當如何哉?曩在甲申之秋,臣猥以秉筆之官,侍殿下于寶慶之堂,是維九月十三日也。殿下誦蓼莪之篇,仍又凄然曰,雖欲孝,誰爲孝,筵臣聞者,孰不感嘆,而臣則私心激切,尤不能自已,以有老母在家也。臣實欲卽席陳懇,以請歸養,而天威所臨,嚴畏惶蹙,泯默而退。嗚呼,所貴乎帝王之孝者,爲其推己及人,導一世以興於孝也。詩曰,孝子不匱,永錫爾類,是詩惟殿下有之,則臣何敢自阻於孝理之下,而言其所欲言也哉?念臣,決科通籍,只爲祿仕計,而朝家不知臣之不才,擢諸邇班,臣之前後所叨,無非世所稱華顯之職也。過福之災,臣固自憂,而臣母憂臣,有甚於臣而形於言者累矣。顧臣則不孝無狀,尙不自知其貽憂之爲罪,及至前冬,母病危篤,若將垂盡,而發於夢囈者,强半是憂臣之言,臣於是,始覺其罪之難贖,心焉如割矣。假使臣,貪榮冒進,得尊官,養以三牲,親憂如此,則猶將爲不孝之子,矧臣,生無一日之養,徒貽終身之憂,子道已虧,無面可顯。是故每當除旨之降,欲進則志爲憂奪,欲不進則罪隨恩加,徊徨躑躅,莫適所從,臣之情跡,其亦窮且悲矣。夫親年七十者一子歸養,八十者二子歸養,是固國典也。今臣母之年,已滿於一子歸養之典,而臣又身係榮途,動輒罹尤,長使親心憂戚,則臣之欲乞身以養,豈非人情之當然,而聖主之所可惻者乎?昔在世宗朝,學士魚變甲,以親老告退,有詩曰,微臣豈避功名者,只爲慈親不遠遊,世宗大王,憐其志而不復强留。兪好仁,成廟之近臣也。當時寵愛甚隆,好仁,爲省親去,有詩曰,北望君臣隔,南來母子同,成廟聞而嘉之曰,好仁,雖棄我而去,其心不忘我矣,遂許其終養。臣,每誦其詩而考其世,微二聖之至仁,彼二臣者,其何能遂其志乎?今殿下以孝爲治,迥出千古,如臣情懇,在所矜惻。若蒙曲加諒察,快賜允許,則不惟臣感激之忱,隕結以報,而史臣記之,八方傳之,咸曰,某也爲親乞養,而聖上許之,是聖上孝思之推也云爾,則亦豈不有光於聖德也哉?臣情私所迫,言不知裁,瀆擾之罪,無以自逭。伏乞天地父母,特垂哀憐,解臣職名,仍命選部,勿復檢擬,千萬幸甚,臣無任瞻天祝聖屛營祈懇之至。批答在於筵說
丁亥二月初三日辰時,上御集慶堂。藥房入診入侍時,都提調韓翼謩,提調南泰會,副提調尹得雨,記事官南胄寬·洪相簡·姜俒,醫官方泰輿·許礈·李以楷·金季良·玄處明·金孝儉諸臣以次進伏訖。翼謩曰,夜間聖體調攝,若何?寢睡,亦何如?上曰,一樣矣。上進湯劑後,泰輿以下診脈候曰,左右三部調均,滑體亦如前矣。上曰,藥房提調持湯劑,更爲入侍。出榻敎上曰,儒臣上下番,持警世問答入侍。出榻敎上曰,注書出去,召入儒臣可也。胄寬出來召入,副校理金魯淳,副修撰李得一進伏。上命得雨書述懷御製。上曰,年前謁陵,六日乃返,予未能記得其年,而其時有辱前領相朴致隆者,乃壬午後也。惠嬪爲予之誠,誠貴矣,予每以爲孝婦矣,因此記得其年矣。上曰,上番儒臣,卽忠良科壯元矣。上曰,昨日予自內乘小輿,臨視翰苑則古風果爲之,予實初見矣。兩人皆年少,必善謔矣。上命校正御製。翼謩曰,一年之內,丁酉干支無數,以此下敎則恐或過矣。上曰,今番丁酉,乃今年初度,予非過矣。上曰,禮房承旨在院乎?得雨曰,承旨宋文載有病出去矣。上曰,年少之人,何其弱也?翼謩曰,承旨多有頉矣。上曰,又誰也?得雨曰,李徽之亦與柳脩,爲姨從相避矣。上曰,趙榮順何在?亦入於其中乎?得雨曰,然矣。上曰,任㻐,向以何事遞職?得雨曰,因向日院議啓辭,與洪良漢同罷矣。上曰,具庠言後,政院則一番爲之可也,而趙德成事則過矣。上命承旨書之曰,承旨宋文載·李徽之許遞,其代,參議李宜哲,前承旨兪漢蕭除授,牌招察任。吏·戶房依前下敎換房,兪漢蕭爲禮房,餘順房。出傳敎上命讀御製至風泉句語,上笑曰,儒臣得行狀次矣。上曰,作二貼,一則入內,一則入世孫宮可也。提調持湯劑進伏,上進湯劑訖。上命注書持入詩傳,胄寬出來持入,上命上下番儒臣讀下泉蓼莪篇,命姜俒讀常棣章。上曰,翰林家三人登科,家運通矣。上曰,有何疏章乎?得雨曰,有趙晙疏矣。上命承旨書之曰,從兄弟之間,其所固執,一何甚也?情理雖然,予則曰,過,一欲休致,一欲乞養,若此,其從兄弟無立朝之日乎?分義事體,決不若此,趙晙辭章給之,只令護焉。出傳敎得雨曰,再昨開政時儒臣,上敎至嚴,故五人謝恩,而洪景顔則向有嚴敎,未敢入來,方就理矣。上命承旨書之曰,洪景顔違牌,其涉訝之,今聞予無深意則每以撕捱,分義事體,其涉寒心,禁推特爲分揀,牌招察任。出傳敎上命注書持入祭報府,胄寬出來持入,上命得雨讀訖。上曰,左副承旨入侍。出榻敎胄寬出來召入,左副承旨柳脩進前。上曰,摘奸社壇以來可也。上命退,諸臣遂退出。
上在慶熙宮。停常參·經筵。
中宮殿·惠嬪宮,藥房口傳問安。答曰,知道。
藥房都提調臣韓翼謩,提調臣南泰會,副提調臣尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
柳脩啓曰,大司憲安允行牌不進,執義李聖檍引避退待,掌令洪應輔·任一源,持平姜趾煥·李碩九在外,今日以監察茶時之意,敢啓。傳曰,知道。
又啓曰,明日次對,兩司當爲進參,而除在外傳旨未下引避退待外,大司憲安允行,大司諫沈墢,竝待開門牌招,以爲入侍之地,何如?傳曰,允。
李宜哲啓曰,執義李聖檍,引避退待,已至多日,尙未處置,連日監察茶時,亦甚未安。除在外外,大司憲安允行,卽爲牌招,何如?傳曰,允。
又以兵曹言啓曰,內禁衛將李昌明,兼帶內乘之任,兩處入直,勢多苟艱。忠翊將柳達源,身病沈重,時月之內,萬無差復供職之望,俱爲呈狀乞遞,竝今姑改差,何如?傳曰,允。
又以訓鍊都監言啓曰,因備邊司草記,東部沙阿里契孫家亭近處,有虎患,故發送砲手,使之搜捕矣。連接將校手本,則山麓諸處,多般搜覓,終無虎跡云,旣無虎跡則許多軍兵之累日露處,事甚可悶,今姑撤還之意,敢啓。傳曰,知道。
又以禁衛營言啓曰,因備邊司草記,東部沙阿里孫家亭近處,捉虎次本營善放砲手,將校領送出去矣。連接將校手本,則多日搜捕,終無形迹云,旣無虎跡則許多軍兵之累日露處,亦涉可慮,今姑撤罷之意,敢啓。傳曰,知道。
又以禦營廳言啓曰,因備邊司草記,孫家亭捉虎事,本廳將校率領砲手出往矣。連接將校手本,則遍踏窮搜,終無形迹云,此必是往來客虎。當此春寒,許多軍兵之累日露處,亦涉可慮,今姑撤還之意,敢啓。傳曰,知道。
又以備邊司言啓曰,本司武郞廳李潤禧,奔走勤仕,已滿十五朔,依例陞敍,或守令除授事,奉承傳施行,何如?傳曰,允。
尹冕東啓曰,全羅監司狀啓,靈光郡甑島居良人李輝商等渰死事。傳曰,恤典擧行。
以承傳色口傳下敎曰,今日下敎中多釀二字,以造釀改書。
備忘記,庭謁試唱榜時賜酒,皆用醴酒。
傳于尹冕東曰,禮堂肅拜後來詣留待,
傳于李宜哲曰,禮堂入侍。
刑曹判書沈鏽疏曰,伏以歲籥載新,寶算彌高,八域含生,益切歡忭之誠。臣於元日,自陪班歸,久患積聚之症,乘寒暴發,胸膈急塞,知覺都昏,鍼藥之所不效,人皆危之以必難救者,槪二十有餘日矣。晩始得聞玉署之臣,有彈駁之章,而一筆句斷,更無餘地,在臣私義,何敢以晷刻之頃,帶官銜滯城闉,而臣方出沒於人鬼之關,無以轉動於跬步之間,經旬歷日,冥然偃息,此豈人理之所可安哉?直是窮命之所使然矣。適幸大限未臻,危喘少延,乃於日昨,僅得擔舁,出伏於郊坰之外,敢從縣道,瀝血而請命。噫,遭罹人言者,一番陳暴,朝體人情之所不容已,臣則有未敢焉,苟求其中,豈無煩冤之辭而然哉?古人云非意相干,可以理遣。臣竊有味乎斯言,況臣不肖無似,微甚螻蟻,受恩叨寵,曠絶今古,世所稱權要之職睚盱之地,未能終始力辭,或至黽勉冒膺,則此誠臣之罪也。今玆僇辱之撞着臣身者,臣固任之無辨,而惟是濟私肥己之目,論其負犯,實關公朝,明白究勘,自有邦憲,宜不可以尋常論劾,了其案,使有罪者幸免而無憚也。臣,氣息綿綴,衷情掩抑,不敢以區區鳴號之私,猥煩黈纊之聽。惟願天地父母,俯賜鑑諒,亟令有司,勘治臣四字之案,鐫削臣本兼諸任,仍命永刊臣名於不當擬之職,以嚴刑政,以重言路,以懲人臣孤恩負國者罪焉。臣無任瞻天望聖戰慄危迫之至。批答在筵說
丁亥二月初四日辰時,上御集慶堂。藥房入診入侍時,都提調韓翼謩,提調南泰會,副提調尹得雨,記事官南胄寬·洪相簡·姜俒,醫官方泰輿·許礈·李泰遠·金季良·玄處明·金孝儉以次進伏訖。翼謩曰,夜間聖體調攝,若何?寢睡·水刺之節,亦何如?上曰,一樣矣。上進湯劑後,泰輿以下診脈候曰,左右三部調均,滑體亦如前矣。上曰,藥房提調持湯劑,更爲入侍。出榻敎上命承旨書之曰,殿中旣諭,述編亦云,人子之道,士庶貴賤,奚異?雖許醴酒,懼於麪子,至用密水,豈云士庶,予亦親祭外,不敢造酒。噫,有器具則密水薑茶猶用,窮巷士庶微賤小民,此亦何爲?以此觀之,祭用三層,王公用淸酒,士夫用密水,庶民用玄酒,是豈無貴賤一也之意哉?亦豈絜矩之道哉?此則人子之心,其雖悶迫,勿論大官小官,心雖悶迫,孰敢請也?四十年臨御,雖無上行下效之事,昨日御製已諭,莫曰,紙上之文,蒼蒼照心,君猶若此,況臣庶乎?噫,莫云尤物,亦莫云屋漏,其若予意,孰敢欺祖先欺蒼蒼?此亦人子之道無貴賤一也。其自冷節,令士庶,許用祭酒,何謂冷節,意亦深也。於陵園,尙未復淸酒,許其此日,卽示上下同行之意,亦慰孝子順孫之心也。噫,聞此敎體予意,豈徒風行草偃,亦人子秉彝之心也。亦莫云祭祀讌賓同也。古禮賓主讌飮,一獻百拜云,此亦鹿鳴章,豈云卽通下情之一道也。然今日若令之不體,浮囂躁競之不悛,亦能以讌飮感化耶?今日此敎之後,嚴立科條,然後,予意可質彼蒼。勿論王公匹庶,爲上而宴,爲親獻壽者,許醴酒,禁其淸酒。且禁令,宜簡而嚴,此後身爲士夫,非祭而飮酒者,勿許淸選,士夫以下,勿齒人類,若此,酒不禁而自禁,其欲濫而何濫?噫,若是定式之後,多釀尤不可論,雖小釀,爲人子弟,非祭而何敢釀飮?雖然歲首懸法,徇于木鐸,古先王爲民設禁,非比尋常。非祭而多釀之類,人孰不知,亦何難禁?此等犯者,切勿懲贖,依法嚴懲,街上使酒,場市相鬪之類,初犯者嚴刑一次,再犯者加刑一次。噫,今者此敎之後,有多釀而歇治,有使酒而不遵此令,此當該有司之臣,其誰欺也?此欺君也,欺蒼蒼也。勿論中外,以此嚴飭,而宴用釀酒,其他何言,此後古酒房,若請復古者,此可謂萬世小人也。勿論京外,淸酒外,造紅白露者,施以終身投諸海濱之律。以此一體分付中外,此非强竊,其治有法,此後凡諸禁令,一付法司。出傳敎上曰,或有祭用干茶者,此則似勝於蜜水矣。向來金龜柱祭不用酒,慟迫之說,亦非過矣。曲子難得,未用醴酒者亦多云矣,書至勿許淸顯。上曰,有此下敎之後,必無飮酒者矣,予則親祭外,亦無飮福矣。翼謩曰,惡旨之德,臣實欽仰矣。書至使酒者嚴刑,上曰,大甕則尤爲嚴禁矣。得雨曰,大小甕不必區別,下敎矣。翼謩曰,此則有司之臣,當闊狹矣。書至萬世小人,翼謩曰,聖慮深遠,臣實感矣。上曰,紅白露則永禁尤好矣。書至付諸有司,翼謩曰,如是則捕校輩,不無種種作亂之弊,勿令捕廳捉得之意,添入,好矣。小民畏捕卒,甚於虎矣。上笑曰,然矣。得雨曰,不必以大小釀爲敎,以嚴禁釀賣者爲敎則好矣。上曰,然矣,提調持湯劑進伏,上進湯劑訖。翼謩曰,承旨兪漢蕭違牌云矣。上曰,何事?得雨曰,以祭官事,兪漢蕭·李惟秀在削版中矣。上命承旨書之曰,李惟秀·柳健·兪漢蕭不可事同而飭異,李惟秀·柳健一體給牒敍用,旣已下敎,兪漢蕭只推,更爲牌招察任。出傳敎上命承旨書之曰,沈鏽疏章給之。出傳敎上命退,諸臣遂退出。
丁亥二月初四日戌時,上御集慶堂。禮曹堂上入侍時,禮曹參判尹東暹,右承旨李宜哲,記事官李思祚·洪相簡·姜俒以次進伏訖。上,下詢欄石補缺形止,東暹曰,以白蠟,灌於石間罅缺處,以銅索,三帀經緯束持,而謹圖補缺形止以來矣。上曰,白蠟比石灰,何如?東暹曰,石隙則以油灰塡補矣。諸臣以次退出。
上在慶熙宮。停常參·經筵。
中宮殿·惠嬪宮,藥房口傳問安。答曰,知道。
藥房都提調臣韓翼謩,提調臣南泰會,副提調臣尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
傳于李宜哲曰,藥房入診,次對,同爲入侍。
李宜哲以兵曹言啓曰,五衛將李邦鳳,素患關格之症,挾感添劇,時月之內,萬無差復供職〈之望〉,呈狀乞遞。輪番之任,不可久曠,今姑改差,何如?傳曰,允。
注書南胄寬病,代以李秉鼎爲假注書。
李秉鼎在外,代以洪樂恒爲假注書。
尹冕東啓曰,以忠淸水使啓本,泰安居良人鄭介男等渰死事。傳曰,令本道恤典擧行。
戶曹判書鄭宲上疏曰,伏以陽德回泰,天休滋至,伏惟聖體益康,寶算無疆,在廷臣僚,孰不忭賀,而如臣病勢之蹤,秪與村翁野叟,欣欣相告,以獻崗陵之祝矣。千萬意外,伏奉敎旨,以臣爲資憲大夫戶曹判書,臣於是,聞命惝惶,不知置身之所也。念臣前後違逋,宜被重誅,而今反不惟不罪,又從而寵擢之,臣誠訝惑,莫曉厥故也。臣聞察能而授官者,有國之經也,量才而任職者,爲臣之則也。故凡超班擢秩,宜加審愼,而必其抱負多而踐歷久,職事擧功用彰,然後,施之不濫而受之不僭。今臣,病伏鄕里,供仕不多,則旣無踐歷之可言,素乏才長,無所效勞,則又無功用之可論,而猥膺拔擢,有若循次轉遷者,豈不有乖於淸朝綜核之政哉?矧玆度支之任,不輕而重,國計之盈縮,民力之舒慘,係焉。苟非資望幹局爲輿論所歸,則莫敢擬議。如臣之疎迂短拙矇事務者,有何一毫彷彿於此任,而今若揚揚冒出,晏然承當,則辱聖簡而僨國事必矣。且伏聞親耕親蠶,盛儀將擧,期日不遠,本曹多有擧行之事,而緣臣在外,將未免稽滯之患。臣身被譴,固不足恤,而其於大體,何哉?揆以義分,固當歸身司敗,以俟處分,而顧臣風痰之祟,實爲膏肓之疾,每値冬節,挾感輒發。今當春寒,轉輾沈痼,咳咯苦劇,晝夜咆哮,寢食俱廢,藥餌無效,槪目下此症,最忌風寒,小或觸傷,輒復增劇,以此澟綴之狀,實無冒寒登程之勢,百爾思度,轉動無路,瞻望雲天,隕越而已。玆敢席稿私次,冒入文字,仰籲於宸嚴之下。伏乞將臣新授資級,亟命收還,使名器得以無濫,職事得以無曠,而仍令臣,安意調將,以延殘喘,千萬幸甚,臣無任戰灼祈懇之至。答曰,省疏具悉。今者升擢,意槪深矣。其於度支,亦欲試焉,卿何過讓?況非徒劇務多滯,親耕不遠,多有擧行之事,卿勿過辭,從速上來行公。
丁亥二月初五日辰時,上御集慶堂。藥房入診入侍時,都提調韓翼謩,提調南泰會,副提調尹得雨,記事官南胄寬·洪相簡·姜俒,醫官方泰輿·許礈·吳道炯·金季良·玄處明·李翊臣以次進伏訖。翼謩曰,夜間聖體調攝,若何?寢睡,亦何如?上曰,一樣矣,上進湯劑後,泰輿以下診脈候曰,左右三部調均,滑體亦如前矣。上曰,藥房提調持湯劑,更爲入侍。出榻敎提調持湯劑進伏,上進湯劑訖。上曰,內局先退,遂以次退出。
丁亥二月初五日辰時,上御集慶堂。藥房入診,大臣·備局堂上引見同爲入侍時,都提調韓翼謩,提調南泰會,副提調尹得雨,領議政徐志修,右議政金尙喆,兵曹判書李昌誼,行司直李潤成,刑曹參判徐命臣,戶曹參判金時默,右尹鄭存謙,右承旨李宜哲,副校理金魯淳,記事官李思祚·洪相簡·姜俒,醫官方泰輿·許礈·金季良·金光國·許溫·李翊臣以次進伏訖。翼謩曰,夜間聖體調攝,若何?上曰,一樣矣。進御湯劑訖,泰輿診候曰,脈候左右三部,調均而活體亦一樣矣。礈曰,一樣矣。季良曰,一樣矣。溫曰,一樣矣。志修曰,備堂多有不行公者,使之申飭,何如?上曰,趙暾亦自鄕上來乎?兄乞致仕,弟乞歸養矣。志修曰,飭晙之批,飭其兄出仕,聖敎誠好矣。暾何敢不出乎?志修曰,戶判鄭宲,當此親耕,尙不上來,尤宜申飭矣。上曰,宲之年幾何?志修曰,六十四矣。上曰,爲人好矣。上曰,醴酒於唱榜則不過一盃,而雖內試射,三盃則呑酸難飮,故禁酒以後,絶不賜飮。以此之故,各殿賜酒諸具,臺與盃,一例吹鍊,今已十年,而至於尙方有唱榜酒,故猶存壺盃,歲時饋,亦以餠湯代之,可勝於酒,雖有軍門饋,酒則禁焉。上曰,內酒房,雖不復古,非徒松節茶酒,製酒米猶在此,可謂內局,一小酒房。祭酒復古之前,惡其紫之亂朱也。或令松節加入以入,而松節其雖添漬,加入則一也。今則祭酒旣復古,松節添漬,其無可論,今聞一朔進排,其涉過矣。計以一年則十朔,卽五十石,正若漢文惜露臺百金,此非惟正之供,若是浮費,予心若何?諺所云豐年乞人矣。將此米,其活此等之飢民,其效勝言,鄒聖旣云古有廐馬千匹之譏,爲一日若干之茶飮,費度支近百石貢米,予心便乎?水淸無大魚,雖尋常戒之,此則不然,此等浮費,非惟正也,其米特減三分之一,以示予意。上曰,頃者之事,過於官私相規,擧措過矣。敍用之後,諸臣以此撕捱,此何道理?若此之故,今日次對,其皆不參,分義事體,俱涉寒心,一倂從重推考,牌招察任。上曰,郊外動駕親耕時,兩營留陣,依例擧行,餘軍留營置之,御將,親耕時隨駕,令中軍代領事分付。已上出傳敎徐志修曰,淸曆齎咨官回便,江界犯越罪人朴厚贊等緩決咨一道,三水犯越罪人金順丁等緩決咨一道,帶來矣。兩咨文回答,依例撰出,別定禁軍,給撥下送灣府,使之傳給鳳城將處,以爲轉送北京之地,何如?上曰,依爲之。出擧條志修曰,此摠戎使具善狀啓也。以爲今春巡操試射放後,賞格木箭竹及饋米事,請令廟堂,稟旨分付矣。頃以水原·南陽,非昨秋行操之處,故春操設行事稟定,而更聞摠廳輪操春秋連行,未有近例。且事勢亦有難便之端,停操爲宜,而纔令行操,又使停止,亦似如何,何以爲之?敢此仰達。上曰,事勢然矣,停操可也。李昌誼所啓,今此親耕時禁禦兩營留陣,旣有前例擧行之命,來頭昌德宮及親蠶動駕時留陣兩營一款,亦何以爲之乎?敢稟。上曰,留營留陣竝置之。出擧條諸臣退出。
上在慶熙宮。停常參·經筵。
端懿王后忌辰齋戒。
藥房都提調韓翼謩,提調南泰會,副提調尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
李宜哲以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
柳脩啓曰,執義李聖檍,引避退待,已至多日,尙未處置,連日監察茶時,俱涉未安。除在外外,大司憲安允行,卽爲牌招,何如?傳曰,允。
李宜哲啓曰,假注書洪樂恒,時無職名,令該曹,依例付軍職,冠帶常仕,何如?傳曰,允。
柳脩啓曰,大司憲安允行牌不進,執義李聖檍引避退待,掌令洪應輔·任一源,持平姜趾煥·李碩九在外,今日以監察茶時之意,敢啓。傳曰,知道。
傳于尹冕東曰,騎馬一疋立之。
丁亥二月初六日辰時,上御集慶堂。藥房入診入侍時,都提調韓翼謩,提調南泰會,副提調尹得雨,記事官李思祚,記事官洪相簡·姜俒,醫官方泰輿·許礈·金季良·金光國·許溫·李翊臣以次進伏訖。翼謩曰,夜間聖體調攝,若何?上曰,一樣矣。進御湯劑訖,泰輿診候訖曰,脈候左右三部,調均而活體亦一樣矣。礈曰,一樣矣。季良曰,一樣矣。溫曰,一樣矣。上曰,都提調勸服八味元,故予於今日始服矣。翼謩曰,雖有松節茶所釀米減下之敎,而此非所重之道矣。上曰,自昨春以利於病,不獲已進御,而減其所釀米,小無傷矣。命得雨抹改傳敎中松節米七十石以五十石。上曰,日進一次茶,而病若小差,則仍不進,好矣。翼謩曰,日前兪漢蕭·李惟秀敍用時,柳健則忘未仰達,故不入於傳敎中矣。上曰,然乎?命得雨添書柳健。又命得雨書述懷御製,又命得雨書紀百述懷御製。泰會監煎先退,藥房提調持湯劑,更爲入侍事。出榻敎上曰,尙宮金氏,卽甲戌八月選賜之人也。年已八十餘歲,而今歲尙今存焉,令該曹,衣資食物,特爲題給。出傳敎泰會持湯劑更入侍,上進御訖。諸臣以次退出。
上在慶熙宮。停常參·經筵。
端懿王后忌辰。
申時,日有兩珥。
藥房都提調韓翼謩,提調南泰會,副提調尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
李宜哲啓曰,執義李聖檍,引避退待,已至多日,尙未處置,連日監察茶時,俱涉未安。除在外外,大司憲安允行,卽爲牌招,何如?傳曰,允。
又以啓曰,大司憲安允行牌不進,執義李聖檍引避退待,掌令洪應輔·任一源,持平姜趾煥·李碩九在外,今日以監察茶時之意,敢啓。傳曰,知道。
傳于兪漢蕭曰,儒臣持警世問答,入診,同爲入侍。
兪漢蕭啓曰,預備兼春秋辛應三,身病猝重,勢難察任,今姑減下,其代,令該曹口傳差出,何如?傳曰,允。
修撰閔弘烈疏曰,伏以臣,向因情理之煎迫,猥進區區之私懇,伏蒙聖慈,特許遞改,俾便救護,臣母子相對,感祝洪恩,實不知措躬之所也。乃者玉署新命,又下於將母焦遑之際,馹召繼降,促臣上來。臣唯當卽日登途,竭蹶趨承,顧何敢復事煩籲,徒犯瀆擾之罪?而第臣母病,近以寒暖之不調,宿症之外,又添寒感,舊疴新恙,一時俱劇,首尾數旬,加歇無常,種種症形,雖不敢盡煩崇聽,而目下情私,實無離捨之望。欲係戀私情,一任退處,則虧分缺禮,罪戾難贖,欲嚴畏分義,仰請承命則看護無人,寸心難制。臣情到此,進退維谷,稍遲時日,少俟差減,則曷敢不卽趨恩召,而諭限漸迫,偃便是懼。玆敢略入文字,從縣道仰籲於仁覆之下。伏乞聖明,察臣至情之難抑,特賜鐫免,以便將護,仍治臣屢逋之罪,以肅朝綱,千萬幸甚。踏啓字
丁亥二月初七日辰時,上御集慶堂。藥房入診,儒臣同爲入侍時,都提調韓翼謩,提調南泰會,副提調尹得雨,記事官李思祚,記事官洪相簡·姜俒,副應敎金載順,副修撰李澤遂,醫官方泰輿·許礈·金季良·吳道炯·玄處明·金光國以次進伏訖。翼謩曰,夜間聖體調攝,若何?上曰,一樣矣。進湯劑,上御湯劑訖。泰輿診候訖曰,脈候左右三部,調均而活體亦一樣矣。礈曰,一樣矣。季良曰,一樣矣。道炯曰,一樣矣。上曰,一年之內,回幾干支乎?得雨曰,六干支矣。命儒臣上下番載順·澤遂,都承旨得雨,記事官思祚·相簡·俒,次第讀警世問答訖。上曰,李思祚可用矣。泰會監煎先退,藥房提調持湯劑,更爲入侍事。出榻敎泰會持湯劑更入侍,上進御訖,翼謩·泰會·載順·澤遂先退。上命相簡·俒進前,下詢追召試人員在京在鄕後。上曰,翰林追召試已命,而曾見若不申飭,則何時齊到,況追召試,豈可三行乎?且其半者乎?令藝文館,其令定日上來,過限不來者,新進怠慢之習,豈可以長?言于政院,直捧禁推畢到後,當親臨,亦令政院,臨時稟旨擧行。諸臣以次退出。
上在慶熙宮。停常參·經筵。
藥房都提調韓翼謩,提調南泰會,副提調尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
李宜哲啓曰,執義李聖檍,引避退待,已至多日,尙未處置,連日監察茶時,俱涉未安。除在外外,大司憲安允行,卽爲牌招,何如?傳曰,允。
兪漢蕭啓曰,大司憲安允行牌不進,執義李聖檍引避退待,掌令洪應輔·任一源,持平姜趾煥·李碩九在外,今日以監察茶時之意,敢啓。傳曰,知道。
李翼元啓曰,吏曹判書鄭弘淳,參議洪趾海牌不進推考傳旨及罷職傳旨,今方捧入,而開政命下後,如是違牌,不卽擧行,事甚未安,判書更卽牌招開政,何如?傳曰,允。
有政。吏批,判書鄭弘淳進,參判未差,參議洪趾海牌不進,左副承旨兪漢蕭進。啓曰,廣興倉副奉事高晢呈狀內,身病甚重,勢難察任云,依例改差,何如?傳曰,允。以李迪輔爲司諫,高裕爲掌令,李台鼎爲掌令,李亨元·丁範祖爲持平,具壽國爲獻納,尹承烈·金漢耆爲校理,柳成模爲正言,金尙集爲修撰,尹正烈爲說書,李昌壽爲判敦寧,洪重孝爲工曹判書,趙雲逵爲左參贊,鄭尙淳爲工曹參判,洪樂命爲戶曹參議,鄭夏彦爲工曹參議,尹東昇爲大司成,柳健爲敦寧都正,李昌壽·申晦·趙雲逵爲知經筵,李昌誼爲左賓客,申晦爲右賓客,鄭宲爲弘文提學,徐志修爲禁衛都提調,李昌誼爲軍器提調,李匡會爲光州牧使,洪獻猷爲造紙別提,李趾光爲公州判官,沈命德爲省峴察訪,任希敎爲司僕正,呂善應爲相禮,閔潤洙爲監察,李德容爲廣興副奉事。承文博士單,安景說,校書正字單,吳濬根,檢閱單,李思祚,沈國賢爲兵曹佐郞。
兵批,判書李昌誼病,參判黃景源病,參議金龜柱病,參知沈勗之入直進,左副承旨兪漢蕭進。副護軍,李憲默·洪應輔·任一源,副司直,李得宗·鄭尙淳·宋文載·尹蓍東·洪述海·李徽之·金載天·李碩九·姜趾煥·閔弘烈。副司果,尹承烈·任希孝·徐浩修。副司正,洪樂恒,僉知,李慶獜·柳鎭恒。
李宜哲,以吏曹言啓曰,承文院判校崔鳴玉,造紙署別提宋德相,俱以除授後過限未肅拜,竝依例改差,何如?傳曰,允。
又以兵曹言啓曰,禁軍別將李泰祥,素患痰癖之症,添劇於換節之時,旬月之內,起動無望,屢次呈狀乞遞。實病旣如是則當此動駕在近之時,領軍之任,不宜瘝曠,今姑改差,何如?傳曰,允。
又以兵曹言啓曰,同知中樞府事金相立,病難供職,東道參軍趙毅鎭,身病沈重,時月之內,差復無期,屢度呈狀。巡山之任,不可久曠,竝今姑改差,何如?傳曰,允。
又以兵曹言啓曰,今二月初六日,幼學安植稱名人,自興化門入來,差備門外擊錚,極爲駭愕,令有司,囚禁治罪。同門守門將朴宗儉,常時不能禁斷雜人,以致闌入,亦難免其責,推考,何如?傳曰,允。
兵曹口傳政事,以金聖遇爲禁軍別將。
以承傳色口傳下敎曰,今日已下敎於禮判矣。有下敎事,親蠶樂章習熟典樂二人待令。
丁亥二月初八日辰時,上御集慶堂。藥房入診入侍時,都提調韓翼謩,提調南泰會,副提調尹得雨,記事官李思祚·洪相簡·姜俒,醫官方泰輿·許礈·金季良·吳道炯·金孝儉·許溫以次進伏訖。翼謩曰,夜來聖體調攝,若何?上曰,一樣矣。進湯劑,上御湯劑訖。泰輿診候訖曰,脈候左右三部,度數調均而活體亦一樣矣。礈曰,一樣矣。季良曰,一樣矣。溫曰,一樣矣。上命注書思祚知入壬寅年視學月。思祚復命曰,壬寅九月十八日也。禮曹判書入侍事。出榻敎申晦進前,泰會監煎先退。上曰,今已下敎,己未耕根車試取,意蓋體昔,其後且行二次,今何可言?雖然耕蠶親行,三百年後初也。意雖欲行,悶其科疊,泯默,夢拜先聖,適於此時,年亦當次,無乃我先聖,指導而然乎?宗伯適入侍,將欲下敎,今聞耕蠶禮成後,其當稟云。其雖稟也,不若此,將此下敎,欲命置之,今有此敎,亦莫云此異於例行,若無夢拜,何論此事?且二十九歲入學之月,七十四歲復拜大成殿行此禮,則亦豈偶然?此與循例謁聖有異,其所取人,自有闊狹。以此分付儀曹,謁聖日字,其何擇日,以九月十八日擧行。上曰,元良逐日開講之日,賓僚或在外,或未差云,政官牌招開政擧行,此豈輔導沖子之意乎?事體寒心,近者臺閣無人,闕啓多日,其於前啓,不停不啓,亦爲寒心。且次對不遠,在外臺臣,一倂許遞,其代,今日政,在京無故人擧行,待下批牌招察任。上曰,初則以受香以行下敎,此非命官也。非予親傳者,其日禮房承旨,動駕前,先爲陪香,坤殿入景福宮後,禮房承旨,請當殿承傳色傳香於予,此非親行者。鼓吹不必停也,而神位與祝文旣行,其在敬神之道,豈云親行與否?動駕時,一體陳而不作,回駕時,依例振作,繹成章與民樂,令坤殿回駕時,同奏事分付。上曰,吏判除拜今已多日,尙不謝命,事體分義,俱涉過矣。今方開政有命,卽爲牌招察任。上曰,蠶母八人與賜饌人,皆用闕中常服,女帽與衣裳,在自內者其時分給,禮畢後復置于內,此後養蠶時着常服。已上出傳敎藥房提調持湯劑,更爲入侍事。出榻敎泰會持湯劑更入侍,上御湯劑訖。命得雨讀奏親耕親蠶儀注·酌獻先蠶壇儀注·朝見禮儀注訖。申晦曰,先農壇祭官,以正一品爲之,雖是五禮儀所載,近來該曹連以從二品差送,而今番則乃是攝行,似當以正一品差送矣。上曰,然矣。晦曰,先蠶壇,不可異同,何以爲之乎?上曰,皆以正一品差送可也。又所啓,昨日永禧殿奉審時見之,則正殿後盤松枝葉茂盛,蔭覆於簷上瓦子,不無破傷之慮。後日修改時,略爲翦去其近簷枝葉,則似好,故敢稟。上曰,依爲之。出擧條晦曰,今此先蠶酌獻禮時祭物,依文廟酌獻禮,似當以脯醢磨鍊,故敢稟。上曰,依爲之。出擧條諸臣退出。
上在慶熙宮。停常參·經筵。
下直,成川府使李復祥,熙川郡守李徽遠,光州牧使李匡會,公州判官李趾光。
藥房都提調韓翼謩,提調南泰會,副提調尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
李宜哲,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管元重會,以禁衛中軍兵等中日試訪事,南別營晝仕出去之意,敢啓。傳曰,知道。
又啓曰,右副承旨柳脩姨母故縣監徐命建妻淑人權氏身死,服制已行四日,出仕,何如?傳曰,允。
尹冕東啓曰,明日次對,兩司長官,當爲進參,大司憲安允行,大司諫沈墢,竝待開門牌招,以爲入侍之地,何如?傳曰,允。
傳于兪漢蕭曰,在京守令,內局入診,同爲入侍。
傳于兪漢蕭曰,節目有下敎事,明日入診,禮判同爲入侍。
注書李思祚遷轉代,以金致九爲假注書。
以承傳色口傳下敎曰,孝順嬪時,有分侍講院分翊衛司宜也,而今於惠嬪宮,宜以侍講院·翊衛司爲之節目中,分字付標以入,前有下敎,而禮判似未知之,故命入侍矣。今已下敎,禮判入侍置之。
以奉敎姜彝福,待敎洪彦喆·李東郁,檢閱安廷玹牌不進罷職傳旨。以承傳色口傳下敎曰,新進小官,焉敢若此?禁推。
吏曹口傳政事,奉敎單,姜彝福,待敎二單,洪彦喆·李東郁,檢閱單,安廷玹。
全羅監司狀啓,長興豆里島居良人卞卜男等渰死事。傳于尹冕東曰,令本道恤典擧行。
李宜哲,以兵曹言啓曰,謁聖文武科,以九月十八日擧行事命下矣。武科初試吉日,卽令日官推擇,則來九月初二日爲吉云,以此日擧行,何如?傳曰,允。
丁亥二月初九日巳時,上御集慶堂。藥房入診,掌令·守令同爲入侍時,都提調韓翼謩,提調南泰會,副提調尹得雨,假注書洪樂恒,記事官李思祚·姜俒,掌令李台鼎,成川府使李復祥,慶興府使李邦五,光州牧使李匡會,熙川郡守李徽遠,公州判官李趾光,醫官方泰輿·許礈·金季良·吳道炯·玄處明·金光國以次進伏訖。翼謩曰,日間聖體調攝,若何?寢睡·水刺之節,亦何如?上曰,一樣矣。泰輿診候曰,左右三部,調均而滑體亦好矣。諸醫以次診候曰,與泰輿所見同矣。進湯劑,命復祥進前曰,有何所懷乎?復祥曰,臣姑未知邑事,別無所懷矣。上曰,汝經承旨乎?翼謩曰,然矣。上命承旨讀別諭後,復祥退出。命邦五·匡會·徽遠·趾光進前。上謂匡會曰,近來思汝四寸,今日見汝矣。上曰,匡會似耳聾矣。翼謩曰,古有重聽何傷之語,似可善爲之矣。命徽遠奏七事訖。上曰,年少之人,慮或有氣銳之事,操心宜矣。上問趾光職姓名,命讀別諭後退出。上曰,此時春事方殷,況靜攝中親耕之日乎?諸守令,其令仍爲辭朝,未署經守令,一司旣已署經,一司除署經,一體下送。出傳敎上曰,昨政不出吏議,似欲新通者然,吏判之意好矣。上曰,吏判,誰之代?得雨曰,南泰齊之代也。翼謩曰,臣聞泰齊,若有飭敎,則欲爲行公云矣。上曰,知其固執之不然則當敍用矣。命承旨書旨曰,飭已行矣。前判書南泰齊敍用。翼謩曰,泰齊以四十五年立朝之人,自稱疎迹云者,臣亦以爲過矣。更聞則曾爲吏議時,有疏批中下敎云矣。上曰,然乎?予則忘之矣。翼謩曰,玉堂坐罷者多,而首相未及仰達矣,非但違牌之人云矣。上曰,誰也?得雨曰,沈觀之·李致中·兪彦鎬,以在外見罷,尹弘烈·洪檢,在謫蒙放,未敍用矣。上曰,舊玉署中坐罷者,一倂敍用,未給牒者給牒敍用。出傳敎得雨曰,鄭昌順,以學製不設事仍,洪檍啓辭亦在坐罷矣。上命一體敍用。上曰,藥房提調持湯劑,更爲入侍。出傳敎命台鼎進前。台鼎曰,請還寢東呂·址淳等還配之命,更令王府,嚴鞫得情。措辭見上上曰,勿煩。又曰,請還寢定配罪人者近萬酌處之命,更令王府,嚴鞫得情,快伸王章。措辭見上上曰,勿煩。又曰,新除授持平李亨元,時在京畿楊州地,司諫院司諫李迪輔,時在忠淸道瑞山地,正言柳成模,時在尼山地,請竝斯速乘馹上來事下諭。上曰,依啓。又曰,執義李聖檍,以臣之濫叨臺選,殆近三十年,所以才識旣蔑,自量甚熟,曾不敢爲唐突承膺之計,則到今冒出,斷無是理,而適當我聖上自强圖新之日,賓對有命,牌招儼臨。臣於逖違天陛之餘,急於一覲耿光,他不暇顧,章皇入肅,而第臣頃年所遭人言,蹈藉無餘,非比尋常,則今何可諉以一出,而晏然仍冒於臺次乎?引嫌而退,當初人言,旣是無謂,到今引避,無已太過,請執義李聖檍出仕。上曰,依啓。上曰,昨日傳敎後儒生之言,何如?翼謩曰,聳動之餘,頗有落莫之心矣。上曰,李思祚嚮爲注書,故藝文館許參時未進云,今則爲許參可也。上曰,違牌翰林竝敍用,令該曹口傳付職,牌招察任。出傳敎諸臣退出。
上在慶熙宮。停常參·經筵。
藥房都提調韓翼謩,提調南泰會,副提調尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,次對,修改罷後爲之。
以承傳色口傳下敎曰,盡爲入來後,同爲入侍,建功湯一貼,先爲入之。
傳于李宜哲曰,俄者入侍承旨入侍。
傳于尹冕東曰,坐直承旨入侍。
柳脩啓曰,吏曹參議洪趾海牌招不進罷職傳旨,今方捧入矣。何以爲之?敢稟。傳曰,只推。
柳脩,以吏曹言啓曰,今二月初十日行永寧殿告由祭大祝兵曹正郞具㢞,稱以身病,終不受香,事極可駭,本曹請推之外,無他可施之罰,何以爲之?敢稟。傳曰,其若無故,豈敢若此?雖然其在重祀典之道,不可不嚴飭,特施不敍之典。
丁亥二月初十日未時,上御集慶堂。藥房入診入侍時,都提調韓翼謩,提調南泰會,副提調尹得雨,假注書洪樂恒,記事官洪相簡·姜俒,醫官方泰輿·許礈·吳道炯·金光國·金世彦·李翊臣以次進伏訖。翼謩曰,日間聖體調攝,若何?寢睡·水刺之節,亦何如?上曰,一樣矣。泰輿等診候曰,左右三部,調均而滑體亦好矣。進湯劑,命藥院提調持湯劑,更爲入侍。出榻敎上進御後,藥院諸臣先退出。
丁亥二月初十日未時,上御集慶堂。大臣·備局堂上引見入侍時,領議政徐志修,左議政韓翼謩,右議政金尙喆,兵曹判書李昌誼,左參贊趙雲逵,吏曹判書鄭弘淳,行副護軍李潤成,刑曹參判徐命臣,戶曹參判金時默,行副司直趙曮,漢城右尹鄭存謙,校理趙㻐,掌令高裕,右承旨李宜哲,假注書金致九,事變假注書李馨德,記事官洪相簡·姜俒以次進伏訖。翼謩曰,夜間聖體諸節,若何?上曰,一樣矣。進湯劑訖,上命藥院先退。志修曰,臣不能董飭之故,昨日本司坐起出令,而因堂上不齊,未得爲之,臣實悚愧,而至於禮判申晦,右尹鄭存謙,再請而終不進,事體尤爲未安,竝從重推考,何如?上曰,依爲之。出擧條志修曰,戶曹判書鄭宲,尙不上來,親耕不遠,誠可悶矣。上曰,其人,少塵世之心,其果能上來乎?翼謩曰,宲雖淡泊於宦情,飭勵之下,安敢不上來乎?上曰,度支今有擧行者多,而戶判旣已承批,其間似難周旋,不可一任稽滯,申飭,其令卽爲上來。出傳敎上曰,諸翰林撕捱,果何事乎?宜哲曰,似緣李思祚之往來於注書而然矣。上曰,姜彝福,於姜俒,爲姪乎?旣無國典,決無相避之理矣。志修曰,然矣。上曰,翰林之違牌,其涉駭然,特命禁推。今卿所執雖過,與無端違牌有異,新進,以此作一撕捱之端,不可不嚴飭,竝分揀放送,卽爲牌招察任。出傳敎志修曰,向者沈鏽章有還給之命矣。上曰,予無一字開釋,則便是未了之案,亦何可竝發其章乎?予於其時,所以有處分也。志修曰,此則有不然者,凡遭人言者,必待自上開釋之後,陳疏則實難矣。開釋便是特恩,何可待特恩而疏辨耶?向來沈鏽,有病未能構疏,不卽陳之,而及其少間出城之日,不可無一言,故遂尋章,而疏中亦無相較噴薄之言矣。上曰,予未及思矣。今當開釋之,爲人則何如也?志修曰,勤於國事,可合有司之任矣。上曰,頃者秋判所遭,已知其過,其時旣不索諭,意蓋在矣。當之者其無下敎,亦無大臣所奏,則頃者陳章,意似徑先給之,此別無他意也。今聞領相所奏,於重臣,有何更爲撕捱之端?其令申飭行公。出傳敎上曰,予思趙明鼎事矣,趙暾過矣。而林錫憲之姪,予亦以爲過中者也。尙喆曰,言端旣發,趙明鼎事,無論事之是非,當初自上書下忘字之後,明鼎之以此遞職,亦多矣。今過十年,責之以自廢者,誠怪矣。志修曰,自廢之說,誠過矣。上曰,林鼎遠,駁可弱者矣。志修曰,曾爲吏判,豈可謂之弱者乎?上笑曰,趙明鼎,前則有氣,今則耳聾,非古之趙明鼎,以予觀之,誠弱矣。潤成曰,東西江,合六處而左右捕廳分領,各置加設軍官一人,以爲糾察之政矣。向來禁令,本廳擧行,各江字內頗闊,以加設軍官一人,有難遍禁,其時捕將筵稟後,各定加出軍官一人,使之禁飭矣。今則法司掌禁,各江加出一人事,當還減而前旣筵稟加定,不敢自下擅便,敢此仰達,依前還罷,何如?上曰,依爲之。潤成曰,然則左廳一體擧行事,分付,何如?上曰,依爲之。以上出擧條昌誼曰,親蠶時採桑壇四面,俱空闊,遮設之道,有不容已,自前廟見時設布帳等事,都監例爲擧行,今亦依此爲之乎?上曰,事勢似然,依爲之。出擧條裕進前,上命擧面。上曰,幾不辨其面矣,而與崔大潤爲同榜,故予不忘之矣。裕曰,請還寢東呂·址淳等還配之命,更令王府,嚴鞫得情。上曰,勿煩。措辭見上裕曰,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。措事見上裕曰,古昔聖王之享國長久,皆由於無逸,無逸者,固帝王之盛節也。今我聖上,常存無逸之戒,八十年如一日,當此倦勤之年,益加奮勵。臣於是,益仰大聖人志氣之無時或衰,而第伏念積月靜攝之餘,恐或有憂勤過當之慮,見今滿朝臣僚之聚首憂悶,當復如何?大凡爲治之道,惟在於立大本正心法,綱擧而目張,源遠而流達,恐不必日親庶務,倍勞聖慮,以損靜密凝聚之工。惟聖上,愛惜精神,涵養本源,以爲調攝聖體導達至和之地,是臣民之至望。上曰,所陳略而盡,予亦自知其過於勉强,而暮年復政,不得不然,臺臣所啓則其宜如此,體念焉。出擧條裕曰,東宮,國之儲貳,苟不以沖年,盡養正典學之工,大非人國之福。臣伏聞王世孫,天資淵靜,問學精深,實我東方無疆之休。然及此方富之時,小緩時敏之工,則異日,盛德大業,難保其有進無退。繼自今,益加勸勉,俾盡輔導之方焉,許多廷臣,以此奏達者,想必多矣。雖若近於常談,而區區願忠之心,不容外此而爲說,故敢此仰達矣。上曰,以予涼學,何以勸勉,而操之則存,捨之則亡,予當用力加勉矣。出擧條裕曰,廉恥之於人,所關至大,人所以立志節而存堤防者,莫有過於廉恥二字。古今家國之存亡,世道之汚隆,蓋亦不外乎此,而古道漸喪,民德日渝,好禮守義之美,已不多見,循常習故之弊,去而益甚,往往貪饕之風,奔競之習,專由於此,識者之嘆,固已久矣。當今勵世之急務,莫先於養廉恥,養廉恥之方,亦惟在於抑躁競之風,杜僥倖之門,使當世之人,知傷廉蔑恥之不可爲,則其爲世道之助多矣,惟聖明之加意焉。上曰,末世弊俗,不越乎此,而無誠心導率之效,廈氊之上,逮觀風俗,其弊日甚,所奏切實,若問其本,孝悌而已矣,可不益勉乎?出擧條志修曰,高裕,乃嶺外之人,而自上記有之,嘉奬之,臣實祈祝,而雖使高裕,進逆耳之言,必虛受矣,尤不勝感歎也。諸臣退出。二月初十日申時,上御集慶堂,承旨入侍時,右承旨李宜哲,假注書金致九,記事官洪相簡·姜俒以次進伏訖。上命承旨讀三道道臣薦人狀啓,宜哲覆北伯金器大狀啓,有曰,咸興前參奉韓錫耆,博約自守,見譽鄕黨。北靑靑海伯十五代孫幼學李枝植,孝友謙恭,志在樂善。次覆畿伯金鍾正狀啓,有曰,水原幼學尹衡老,固窮讀書,篤實之士。永平幼學李醇甫,隱居自修,不求人知。又覆錦伯李重祜狀啓,有曰,洪州幼學李徵載,行誼純固,虛老可惜。公州進士李洪載,飭躬德行,鄕黨見推,覆訖。上曰,具㢞,今則無撕捱之事矣,玉堂則未可知,而祭官則豈可撕捱乎?宜哲曰,然矣。上曰,壬寅九月入學日記,丙午·乙酉兩年〈謁〉聖科日記,亦爲內入,可也。致九承命持入,宜哲眼昏不能讀,上命坐直承旨入侍,同副承旨尹冕東進伏。上命讀之,讀訖退出。
上在慶熙宮。停常參·經筵。
藥房都提調韓翼謩,提調南泰會,左副承旨兪漢蕭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。予則一樣。干支何日,憶昔卽阼,此心何抑,從容妥逸,然後此心定矣,明日入侍。
中宮殿·惠嬪宮,藥房口傳問安。答曰,知道。
兪漢蕭啓曰,大司憲安允行未肅拜,執義未差,掌令高裕·李台鼎,持平李亨元在外,一員未差,今日以監察茶時之意,敢啓。傳曰,知道。
以承傳色口傳下敎曰,湯劑入之。
兪漢蕭啓曰,判敦寧李昌壽,工曹判書洪重孝,戶曹參議洪樂命,大司成尹東昇,除拜後過三日,不爲出肅,依定式推考警責,仍卽牌招察任,何如?傳曰,允。
兪漢蕭,以弘文館言啓曰,新除授修撰金尙集,除拜多日,尙不出肅,卽爲牌招察任,何如?傳曰,允。
柳脩,以兵曹言啓曰,同知中樞府事柳亨之·睦天挺,身病沈重,勢難供職,俱爲呈狀乞遞,不可强令察任,竝今姑改差,何如?傳曰,允。
上在慶熙宮。停常參·經筵。
夜自一更至四更,月暈。五更,月暈兩珥。
辰時日暈。
藥房都提調韓翼謩,提調南泰會,副提調尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,湯劑一貼,先入,待下敎來詣。
李宜哲,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于尹得雨曰,藥房入侍。
兪漢蕭啓曰,大司憲安允行未肅拜,執義未差,掌令高裕呈辭,李台鼎式暇,持平李亨元在外,一員未差,今日以監察茶時之意,敢啓。傳曰,知道。
傳于柳脩曰,多有行公臺臣,而無端闕啓,遞差。
傳于柳脩曰,翰林牌去來,不爲申飭,而臨暮煩稟,其日當該承旨,解見任。
以承傳色口傳下敎曰,其時坐直承旨,不能檢飭,一也。傳旨同爲捧入,承旨有闕,代柳脩·尹蓍東除授,牌招察任,房依前房擧行。
兪漢蕭,以吏曹言啓曰,今二月十三日,行風雲雷雨祭初獻官行副司直鄭光忠,稱以在外,故以預差禮曹參判尹東暹陞實矣。亦稱身病,終不受香,事極可駭,本曹請推之外,他無可施之罰,何以爲之?敢稟。上曰,依具㢞下敎,擧行。
兪漢蕭,以兵曹言啓曰,僉知中樞府事李必運,老病在鄕,末由上來,權濡,痰症添劇,無望供職,連次呈狀乞遞,病勢俱如此則宜有變通之道,竝姑改差,何如?傳曰,允。
丁亥二月十二日午時,上御集慶堂。藥房入診入侍時,都提調韓翼謩,提調南泰會,副提調尹得雨,假注書洪樂恒,記事官洪相簡·姜俒,醫官方泰輿·許礈·吳道炯·玄處明·金孝儉·許溫以次進伏訖。翼謩曰,日間聖體調攝,若何?寢睡·水刺之節,亦何如?上曰,一樣而近有齒痛,此齒落然後,可以飮食矣。翼謩曰,有時而然矣,進湯劑。泰輿等診候曰,左右三部調均,滑體亦一樣矣。翼謩曰,延安食醢,今又上來,請進之。上曰,置之可也。翼謩曰,今番則味好爛熟,請卽進之。翼謩曰,挾侍不在側,請宜罪之矣。上曰,予有所使矣。命退出,諸臣遂退出。
上在慶熙宮。停常參·經筵。
藥房都提調韓翼謩,提調南泰會,副提調尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
柳健啓曰,憲府連日監察茶時,事甚未安,除在外外,大司憲安允行,卽爲牌招,何如?傳曰,允。
兪漢蕭啓曰,大司憲安允行牌不進,執義及掌令二員皆未差,持平李亨元在外,一員未差,今日以監察茶時之意,敢啓。傳曰,允。
以奉敎姜彝福等聯名上疏。
傳于李翼元曰,年少新進,極爲寒心,給之。
又傳于曰,承旨持翰林上疏入侍。
兪漢蕭啓曰,陳章翰林,竝禁推事命下矣。待敎李東郁,卽爲牌招入直,何如?傳曰,允。
尹蓍東啓曰,今日次對,兩司長官,當爲進參,大司憲安允行,大司諫沈墢,竝卽牌招,以爲入侍之地,何如?傳曰,允。
傳于尹蓍東曰,日勢似暮,座目單子置之,隨其來會以稟。
尹蓍東啓曰,大臣·備局堂上,依下敎來待矣。傳曰,引見。
假注書金致九汰去代,以尹慶龍爲假注書。
尹蓍東啓曰,右邊捕將李潤成許遞,差代間,左邊捕將兼察事命下矣,左邊捕盜大將李泰祥,卽爲牌招聽傳敎,何如?傳曰,允。
兵曹口傳政事,以鄭汝稷爲右邊捕盜大將。
尹蓍東,以都摠府言啓曰,副摠管元重會,以能麽兒堂上,本廳坐起晝仕出去之意,敢啓。傳曰,知道。
兪漢蕭,以禮曹言啓曰,今此親耕時,先農壇及觀耕臺形止奉審,依甲申年例,本曹堂上一員,除肅拜進去奉審後,修築之意,敢啓。傳曰,知道。
兪漢蕭,以義禁府言啓曰,藝文館奉敎李彝福,待敎洪彦喆,檢閱安廷玹·李思祚·洪相簡等禁推事,傳旨啓下矣。姜彝福·洪彦喆·安廷玹·洪相簡,今方待命於本府,卽爲拿囚,而李思祚,下去京畿通津地云,依例發遣府羅將拿來,何如?傳曰,允。
奉敎姜彝福,待敎洪彦喆,檢閱安廷玹·李思祚·洪相簡等疏曰,伏以設官分職,孰不宜難愼,而至於藝苑,尤有重焉。卽所以秉直筆而掌史局,則其宜務加審擇,無至太濫也明矣。前月二十三日,臣等,伏奉傳敎,有曰,翰圈,當日擧行,繼有催促之命。臣等,怵分畏義,蒼黃來會,應選人之地望文識,未及詳悉,商量可否之際,自致夜深,成命之下,益切惶悚,他不暇顧,惟以廣取爲主,完圈爲事,而至於李得華·禹禎圭·權坪·李濟萬·柳翰申·尹昌㷜之不協人望者,亦入選中,此莫非臣等愚迷湔劣,奉職無狀,竟孤我聖上重史局之盛意也,臣等之罪,可勝誅哉。臣等,連在待勘,未卽自列,而若以時日之稍遲,終至泯默,則臣等之失,至此尤大,玆敢相率自效。伏乞聖明,先勘臣等之罪,以爲僨事者之戒,仍拔六人於圈中,以重史局之選焉。批答在於筵說
待敎李東郁疏曰,伏以臣於諸翰林禁推之命,有萬萬惶蹙者,蓋當初會圈,未得詳審,至於禹禎圭之卑微不似者,亦入圈中。自劾之論,旣發諸僚,則臣固無異同之意,而乃若餘人之竝論,亦不無意見之差異,雖不得聯章,而初不愼簡,臣罪自知,今於諸僚圓扉待勘之日,臣何敢獨爲晏然揚揚就職哉?召牌之下,隨詣闕外,仰暴危懇,伏乞聖明,俯垂諒察,亟降威罰,以安私分,以昭法紀,千萬幸甚。批答在於筵說
丁亥二月十三日巳時,上御集慶堂,藥房入診入侍時,都提調韓翼謩,提調南泰會,副提調尹得雨,假注書洪樂恒,記事官洪相簡·姜俒,醫官方泰輿·許礈·吳道炯·金光國·金孝儉·李翊臣以次進伏訖。翼謩曰,日間聖體調攝,若何?寢睡·水刺之節,亦何如?上曰,一樣矣。翼謩曰,齒痛,何如?上曰,少愈矣。進湯劑,泰輿等診候曰,左右三部調均,滑體亦好矣。命書慕靖節御製,翼謩曰,靖節雖是晉淸高之士,人君當法堯·舜矣,何必慕靖節乎?上曰,朱子亦慕之矣。翼謩曰,朱子則有所取而然矣。命進夕湯劑,命書記懷御製,命持湯劑,更爲入侍。出榻敎諸臣以次退出。
二月十三日巳時,上御集慶堂,承旨入侍時,同副承旨尹蓍東,假注書金致九,記事官洪相簡·姜俒進伏訖。上命承旨讀諸翰林疏。上曰,被論人爲誰也?蓍東曰,李得華·權坪·禹禎圭·柳翰申·李濟萬·尹昌㷜也。上曰,雨露不擇地而下,大抵廣取,專爲此也。至於具性玉,已有下敎,而其時掌議輩皆議避,渠獨陳章,故予嘉之,然未詳其根本,則其在重事體之道,果置之矣,李得華則予果不知矣。禹禎圭則曾爲掌議,與具性玉,同翰圈,旣拔性玉,則禎圭奚獨入之乎?上仍下問于相簡曰,被論中人,汝皆見之乎?相簡曰,不見矣。上曰,汝旣不見,則何以知其可否耶?此必風生而然矣。相簡當處分,其退去。相簡退出。蓍東曰,史官亦不備,兼春秋,使之入侍,何如?上曰,入侍。出榻敎上命次對進行,蓍東書明日進行傳旨,使致九出外頒布。頒訖,致九入來進伏,上命承旨書諸翰林禁推傳敎。蓍東書至今日次對,當下詢處之,停筆微稟曰,明日也。上曰,以今日爲之。蓍東顧謂致九曰,以今日進行,速爲頒布。致九方起身之際,上曰,速出之。致九承命趨出,以今日進行之意頒布,入來進伏,蓍東曰,傳旨還入乎?致九曰,未及思之矣。蓍東曰,更爲出去,奉還傳旨也。致九趨而出,奉傳旨入來,上已命汰去,兼春秋李益燮,亦未及入侍,而諸臣已退出矣。傳曰,再明日次對,明日進行。出傳敎傳曰,今者諸翰林陳章,意涉不美,初則却之,更而思之,小官此等之習,不可不嚴懲。下問之下,奏對其亦可駭,此動於浮嘵陳章者,今日次對,當下詢處之,而未尠之前,宜先處分,諸翰林爲先禁推。出傳敎傳曰,注書做錯,其涉可駭,汰去。出傳敎諸臣遂退出。
丁亥二月十三日未時,上御集慶堂,大臣·備局堂上引見入侍時,領議政徐志修,左議政韓翼謩,右議政金尙喆,行兵曹判書李昌誼,左參贊趙雲逵,吏曹判書鄭弘淳,行副護軍鄭汝稷·李潤成,刑曹參判徐命臣,戶曹參判金時默,漢城右尹鄭存謙,大司憲安允行,行大司諫沈墢,校理尹養厚,同副承旨尹蓍東,假注書洪樂恒,事變假注書李馨德,記事官李益燮·姜俒以次進伏訖。志修曰,近來聖體調攝,若何?寢睡·水刺之節,亦何如?上曰,一樣矣。上曰,吏郞與翰圈,卽予苦心,向來圈點,予則謂善爲之而前有準點矣。今不爲之者,或有不知者,亦皆入之云矣。其中或有未能盡善之事,恭俟人言,可也,而今於忽地爲才操甚無狀矣。雖使其人不似,以貌取人,尤爲不可,予知其爲才操之曲折矣,旁外之人,必笑之曰,李得華·禹鼎圭輩亦參之云,故動於浮議,爲此才操,若見其人,雖謂之不似,可也,而會圈時不見,陳章時亦不見,而忽然作此駭擧,是必爲妙理矣。志修曰,臣不知他人世譜,未能詳知,而大抵少年輩事矣,不足深責矣。上曰,兒輩事亦難矣。上曰,然則彼必欲速成而然乎?予決不許陞六矣。志修曰,非欲速成,初不善爲,故有此自劾之擧,而大體論之則可謂不善成之事矣。上曰,向年京人,爲掌議則規規避之,獨有具性玉,不顧其身而爲之,予甚嘉之。鼎圭亦爲掌議,而今番會圈,禹參具漏,故有特圈之敎矣。志修曰,大抵別無深意而然矣。上曰,渠旣爲之,忽然爲此無種生事之計矣。翼謩曰,渠旣初不善爲,末乃陳章,殆同退有後言,誠非矣,究其心事則似無深意矣。尙喆曰,臣亦聞之,半夜蒼黃,其所不審,不是異事,到今陳章,亦非起鬧而然矣。上笑曰,欲起鬧則必隱名,而今皆擧其名字,被論以外之人則不爲撕捱乎?志修曰,然矣。雖堂錄,指名斥之則其他不爲撕捱矣。上曰,若無得華·鼎圭則必其此擧矣,命諸臣各陳所見。昌誼以下起伏而奏曰,三臣所奏誠然矣。上曰,權坪誰也?志修曰,權以鎭之旁孫云矣。上曰,此外五人所謂有冠冕云者,或十代或九代前有之,可謂依俙彷彿,彼輩處置誠難矣。予若一倂拔之,則白首暮年,豈忍爲此?予所以欲爲都堂圈者,一番洗之則似無撕捱矣。志修曰,此則不然,雖爲都堂圈,被論者,必不赴試矣。上曰,然則李禹未區處之前,下番姜俒外,國將無翰林乎?勿論不似與否,以渠才操,參榜之後,豈忍拔之乎?李不行公,則其下翰林,雖付職,不得行公乎?志修曰,削職則似不行公矣。上命俒持入謄錄,俒入奏曰,雖削職,未區處前,在下者不得行公矣。上曰,依柳思欽例,二人竝爲陞六,何如?翼謩曰,好矣。尙喆曰,於渠,不幸中幸矣。上曰,以特敎,升付下番於上番則可乎?尙喆曰,館規不然矣。上曰,噫,翰薦之爲翰圈,卽予苦心,初則不能承命,再則百計議免,近者根基已固,以今番召試觀之,予用嘉之。今者諸翰林之陳章,其風,自南來乎?自北來乎?今番翰圈,予庸嘉之者,勿論京鄕,卽準點也。渠等雖年少新進,館壁,高揭大公史筆,其圈公然後,其筆亦公,翰圈後,按圈以問,其代雖遠,有冠冕者不漏。其漏者,卽諸史官不知之人,其中豈無遺珠之歎?而此則公也,故予亦如是,命問入侍史官,更無所聞,亦無觀貌之事,而有此駭擧,所謂自北來自南來者也。無他,若無李得華·禹鼎圭之參榜,決無是事,不愧其文之不若彼,反生猜心,譏嘲立圈之諸翰,甚至其心之不正也。然百人雖嘲,若有公心,何動於此而不顧分義,輕先聯章,不思望八其君暮年苦心,動於浮議,有此駭擧,此雖與隱名作梗者,大有間焉,其心則非矣。新進小官,有此心,其能蹈白刃於他日,此正孔聖所以歎不能者也。若敎兒之嬰孩,其在國體,不可不嚴處,勿問南北風,亦予深意,陳章諸翰林,竝施削職之典,旣已處分放送,浮囂雖無狀,爲方長之義,不可强令察任,已有前例,亦何徒損國體?被選人李得華·禹鼎圭,特爲陞六,以示予收殺本事之意。出傳敎志修曰,鄭好仁,與臣有所避,雖付職,似不行公矣。上曰,又爲召試,則當以次陞付矣。尙喆曰,好仁未區處則他參試者,亦難行公矣。志修曰,刑曹判書沈鏽,身病甚重,曠務已多月矣。非但有所遭,聞其病勢姑無供職之望,劇務多滯,誠可悶,合有變通,故敢此仰達。上曰,許遞可也。出擧條上曰,刑曹判書沈鏽許遞事。榻前下敎上曰,李海鎭之公然譏斥銓曹,意涉不美,其職撕捱,已云過矣。況曾經國子長乎?無異頃者違牌承宣,若此不已,被斥於南,撕捱於東。今日朝臣,其孰能立朝,決無是理決無是理,分義事體,不可一任違命,從重推考,更爲牌招察任。出傳敎志修曰,禁衛大將李潤成,親年已過七十矣。自前有老親者,例有兼帶減下之事,潤成兼帶捕將之任,合有變通之道,故敢達矣。上曰,今聞大臣所奏,禁衛大將李潤成,情理固然,兼帶捕將許遞,差代間,令左邊捕將兼察。出傳敎上曰,前承旨金相翊·趙榮順·崔台衡·金霔·姜必履·李商之竝敍用,趙德成給牒敍用。出傳敎上曰,前吏曹判書尹汲,參判徐命膺,參議洪樂仁竝敍用。出傳敎命允行·墢進前,允行曰,請還寢東呂·址淳等還配之命,更令王府,嚴鞫得情。措辭見上上曰,勿煩。允行曰,請還寢定配罪人者斤萬酌處之命,更令王府,嚴鞫得情,快伸王章。措辭見上上曰,勿煩。墢曰,請還寢鍾城府爲奴罪人天大酌處之命,依律處斷。措辭見上上曰,勿煩。蓍東曰,待敎李東郁,牌招則有陳章矣。命讀其章,至多人竝論語,上勵聲曰,此必緣李得華而然矣。若知禹鼎圭之不似卑微,則於圈時,何其默默爲之乎?予所謂有風者此也。至諸翰林句語,上曰,渠亦翰林而稱諸翰林矣。東郁之事甚不美,宜加罪於諸翰林矣。仍命書削去仕板傳敎。上曰,今覽待敎李東郁陳章,其涉異也。以此觀之,餘人之說,卽指李得華,而以此不參,其雖固然,其風非徒南北也。尤可駭者,於禹禎圭,旣曰,卑微不似則圈點時,何無一言而循例準點?今則以諸翰林所不稱之目,獨爲陳章,此誠是何心者也?其習可駭,此章給之,不可與他翰林,循例削職而止,亟施削板之典。出傳敎上曰,大司成尹東昇承牌後,待明朝肅謝事。出榻敎命蓍東讀刑曹啓目訖,諸臣退出。
上在慶熙宮。停常參·經筵。
貞聖王后忌辰齋戒。
尹蓍東啓曰,大司憲安允行呈辭,執義·掌令二員未差,持平一員未差,持平李亨元在外,今日以監察茶時之意,敢啓。傳曰,知道。
藥房都提調韓翼謩,提調南泰會,左副承旨兪漢蕭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·世嬪宮,藥房口傳問安。答曰,知道。
李宜哲啓曰,右副承旨柳健,今日不爲仕進,卽爲牌招,何如?傳曰,允。
又啓曰,新除授右邊捕盜大將鄭汝稷,卽爲牌招,命召及大將牌傳令牌傳授。
丁亥二月十四日午時,上御集慶堂。藥房入診入侍時,都提調韓翼謩,提調南泰會,左副承旨兪漢蕭,假注書洪樂恒,記事官李益燮·姜俒,醫官方泰輿·許礈·吳道炯·玄處明·金孝儉·李翊臣以次進伏訖。翼謩曰,日間聖體調攝,若何?寢睡·水刺之節,亦何如?上曰,一樣矣。泰輿等診候曰,左右三部,調均而滑體亦好矣。進湯劑,翼謩曰,都承旨尹得雨,今日不入來,有病故云矣。又曰,昨日有張玉知入之敎矣,聞則新豐府院君五代孫矣。上曰,其賦果善作矣。命書自醒翁自歎御製。翼謩曰,臣等,何敢以一辭仰贊,而自述惺惺,是顧諟天命之意,自歎慊然,乃文王望道未見之誠,臣實欽仰矣。聖算若至漸高之年,則猶可如是,而絲綸之間,不可以衰年等語爲敎矣。命書養性人自慨御製。翼謩曰,臣,考見史記,則大舜授禹精一之訓,乃在七十四歲矣。上笑曰,是亦怪異怪異事矣。上曰,予雖無睡,略有靜字工夫,故能支過矣。翼謩曰,然矣。天地之理靜而後能動,復元之貞,有靜字之理矣。進夕湯劑,藥院先退,漢蕭以親耕時宗班事仰達。上曰,親耕時從耕宗班,以首宗擧行。出榻敎諸臣遂退出。
上左慶熙宮。停常參·經筵。
貞聖王后忌辰。
藥房都提調韓翼謩,提調南泰會,左副承旨兪漢蕭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣,明日入侍宜矣。
中宮殿·惠嬪宮,藥房口傳問安。答曰,知道。
以承傳色口傳下敎曰,建功湯入之。
尹蓍東啓曰,大司憲安允行,大司諫沈墢呈辭,執義及掌令二員·持平一員未差,持平李亨元在外,今日以監察茶時之意,敢啓。傳曰,知道。
尹蓍東,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
上在慶熙宮。停常參·經筵。
夜五更,月暈廻木星。
世宗大王忌辰齋戒。
藥房都提調韓翼謩,提調南泰會,副提調尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·世嬪宮,藥房口傳問安。答曰,知道。
尹得雨啓曰,右承旨李宜哲,今日不爲仕進,卽爲牌招,何如?傳曰,允。
傳于尹蓍東曰,親耕擧動時侍衛仍。
丁亥二月十六日午時,上御集慶堂。藥房入診入侍時,都提調韓翼謩,提調南泰會,副提調尹得雨,假注書洪樂恒,記事官李益燮·姜俒,醫官方泰輿·許礈·李以楷·吳道炯·金光國·金孝儉以次進伏訖。翼謩曰,日間聖體調攝,若何?寢睡·水刺之節,亦何如?上曰,一樣矣。泰輿等診候曰,左右三部,調均而滑體亦好矣。進湯劑。上曰,近雖無睡,煩悶之症漸減,緣何若是乎?以楷進伏曰,血氣有餘而然也,是乃八味之效也。上曰,張玉之賦讚陶潛而戒後人,其意深矣。藥房提調持湯劑,更爲入侍事下敎。出榻敎上曰,右副欲一伸而不爲承牌乎?得雨曰,非徒爲一伸,亦有病矣。翼謩曰,聞甚衰老云矣。翼謩曰,近日八味元,連爲進御乎?上曰,近來停止矣。翼謩曰,臣等誠悶迫矣。伏望連爲進御之,服藥延年之說,自古有之,其理昭然矣。堯·舜享百歲,服藥延年,雖未可知,其於節宣之方,愼重之道,豈不盡爲乎?上曰,黃岐創醫術,誰見而誰傳之?孟子所謂不如無書者是矣。若后舁射日之說,尤甚謊誕,稷母巨足之說,亦怪矣。翼謩曰,古有氣化之理矣。得雨曰,須以濟州高·夫·梁三姓言之亦然矣。上曰,非但濟州,孔巖亦然矣。得雨曰,亦有夢感之理,李山海之父在山海關時,夢感而生子,故以山海名之云矣。上曰,然乎?上曰,兪奉朝賀夫妻俱存,以過回婚,其爲人實矣。上謂翼謩曰,卿爲養生術云,作何事而然乎?翼謩曰,臣少有滯症,多行消下之方,或行步或捫腹,故人或以爲養生矣。大凡天下無神仙之說,信然矣。神仙亦非生自空桑,必有其父母,亦必有君上,假使眞得妙方,則渠豈不獻其君奉其父母乎?由是觀之,無仙必矣。上曰,卿言善矣。上曰,凡人父子兄弟有相似之理矣。趙暾與其父相似,權爀與權尙游甚相似矣。翼謩曰,趙暾與趙相似矣。又曰,言端旣出,故敢達矣。趙晙疏批,竝飭其從,誠好矣。上曰,趙晙之兄,與趙曮亦同矣。翼謩曰,趙晙,少輩中期待者矣。趙暾兄弟,各有所長,他日必得力之臣矣。趙暾沁都往來之時下敎,尙今未安云矣。上曰,申飭可也。上曰,趙暾之父則無傷人害物之心矣。翼謩曰,眞忠厚之人矣。上曰,承旨柳健許遞,其代,任㻐除授,牌招察任,房依前下敎擧行。出傳敎上曰,昨日敍用者誰也?而洪良漢·任㻐,前已敍用乎?得雨曰,然矣。日前則金相翊·趙榮順·金霔·崔台衡·趙德成矣。上曰,金相翊爲人善矣。趙榮順亦好矣。翼謩曰,趙榮順,期待之人而有識矣。退出。
上在慶熙宮。停常參·經筵。
昧爽有霧氣。
世宗大王忌辰。
藥房都提調韓翼謩,提調南泰會,副提調尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣,明日入侍宜矣。
中宮殿·惠嬪宮,藥房口傳問安。答曰,知道。
任㻐啓曰,大司憲安允行呈辭,執義掌令二員·持平一員未差,持平李亨元未肅拜,今日以監察茶時之意,敢啓。傳曰,知道。
以承傳色下敎曰,建功湯入之。
又下敎曰,忠淸道生熟蝮進上停止。
又下敎曰,先農氏,一體德游堂擧行。
又下敎曰,俄者下敎中先農氏,改以先蠶氏,先蠶氏,卽西陵氏也。
尹得雨啓曰,假注書洪樂恒,身病猝重,勢難察任,今姑改差,何如?傳曰,允。
以任希簡爲假注書。
任㻐啓曰,假注書任希簡,時無職名,依例付軍職,冠帶常仕,何如?傳曰,允。
備忘記。親耕,予幾行,而親蠶,三百年後初也。欲飭儀注,明日德游堂爲之事,分付儀曹,其木,有樣擧行。
李宜哲,以兵曹言啓曰,今二月十七日,武臣堂上朔試射日次,而國忌正日相値,不得爲之之意,敢啓。傳曰,知道。
上在慶熙宮。停常參·經筵。
藥房都提調臣韓翼謩,提調臣南泰會,副提調臣尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
任㻐啓曰,憲府連日監察茶時,事甚未安,大司憲安允行,持平李亨元,卽爲牌招,何如?傳曰,允。
尹得雨啓曰,左承旨李翼元,今日不爲仕進,卽爲牌招,何如?傳曰,允。
任㻐啓曰,大司憲安允行呈辭,執義掌令二員未差,持平李亨元傳旨未下,一員未差,今日以監察茶時之意,敢啓。傳曰,知道。
兪漢蕭啓曰,卽者,副修撰李澤遂,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
以承傳色口傳下敎曰,朝湯劑入之,習儀後待下敎入侍。
李宜哲,以都摠府言啓曰,今日入直內三廳武兼禁軍及軍兵等,當爲中日習射,而親蠶習儀相値,不得爲之之意,敢啓。傳曰,知道。
傳于兪漢蕭曰,禮判,內局入診,同爲入侍。
兪漢蕭,以吏曹言啓曰,典牲直長南挺秀呈狀內,身病甚重,勢難察任云,依例改差,何如?傳曰,允。
李宜哲,以兵曹言啓曰,昌慶宮衛將金次重,病難供職,呈狀乞遞,今姑改差,何如?傳曰,允。
又以兵曹言啓曰,本曹正郞李昌任,佐郞沈國賢,身病猝重,呈狀乞遞。當此動駕不遠之時,宿衛之任,不可久曠,今姑改差,何如?傳曰,允。
丁亥二月十八日未時,上御集慶堂。藥房入診,禮曹同爲入侍時,都提調韓翼謩,提調南泰會,副提調尹得雨,假注書尹慶龍,記事官李益燮·姜俒,禮曹判書申晦,醫官方泰輿·許礈·李以楷·玄處明·金孝儉·許溫以次進伏訖。都提調進伏曰,夜間聖候,若何?俄進朝湯劑,果爲進御乎?上曰,當置之矣。都提調曰,今日風氣不佳,如此之時,不進湯劑,誠爲焦憫矣。醫官次第入診,跪伏曰,脈體調均,度數一樣矣。上曰,前則脈體調均,左右三部弱矣,自量亦然矣。都提曰,比昨年春夏間脈體,差勝矣。上曰,自奉淡泊之說,每思前奉朝賀之言矣。雖閻閭高壽遐齡之人,必有常服之物。今日建功,是予常服之藥,而非一日間斷之劑也。都提曰,八味元,亦固本培根之劑矣。枯楊生華,豈其易乎?都提曰,臣等,幸躋壽耉之聖世,益冀堯·舜之遐齡,是所謂舜何人也,予何人也。殿下不輟建功,加意節宣之方,則寶算自致無疆之休,而抑亦有光於聖學工夫矣。上曰,理中建功湯本方中,陳皮減五分,藥房提調持湯劑,更爲入侍。出榻敎上曰,親耕時助耕宗臣,以首宗下敎,而未能覺察,今聞綾昌其當云,其不能行步,業已知矣。以海運君爲之事分付。出傳敎上曰,十一日儀仗,其當擧行云,宣政殿·熙政堂朝見禮時無儀仗,康寧殿亦內殿儀仗置之。只大·中殿陽繖扇等差備待令事,分付朝見禮時,予則袞龍袍,今亦依此擧行。出傳敎上曰,俄見鉤子,何其體大,內殿何以運用耶?只可依憑而已,今見此鉤,不覺笑胡盧也。禮判當看審,改以小鉤也。上曰,戶判何時上來耶?都提曰,眷注之下,必當膺命矣。上曰,多有擧行之事,而姑觀數日則可知其去就耶?都提曰,然矣。上曰,養蠶,以明禮宮爲之事下敎,此非張大者,更以思之,御苑有三間舍,今則雖無,予則見矣。古稱蠶館,御苑亦有小坐板,其長廣若連幅軍門坐板,而下有小四方穴,此古傳養蠶時移其不潔者也。況旣已親蠶,若親織玄紞之義,內殿自內時或省焉,亦躬自導率之意也。養蠶處,當此闕爲之,蠶板長廣,各布帛尺三尺,高不過五寸,方依古制,有小四方穴。國初以頒繭觀之,不能張大,可知蠶種,以此量宜待令。出傳敎上曰,頃者下敎之後,更不思之,此亦不肖,若在昌德,其何若此,以一事下敎。頃年郊壇動駕回駕之時,適値光恩吉禮,三日之內,故追惟昔日,予心何抑?特臨其第,代見而回,道中望見昌德·敦化三門,長鎖到此,只望見而回,此豈孝乎?況頃年四賢祠歷臨日,咫尺聖廟,望見不拜,問于大臣,躬拜大成殿,頃者臨明倫堂日亦拜。噫,咫尺望見,其豈不拜?伊日入昌德展禮而來,此心少舒。古乙酉謁聖時,先拜昌德,其年亦昔年乙酉陞儲日回甲。故亦拜於義,雖非大祭,仍詣享官廳齋宿後,行謁聖禮,常誦御詩一次,此禮仰體昔年,況三次而復行此禮乎?且同行耕蠶,三百年後初也。其日詣先農壇,不拜不奏而行,豈曰,孝乎?頃者以三月初八日定行,卽予不肖也。初八日下敎置之。二十六日動駕,三嚴,辰初初刻單嚴。其日先詣昌德,展拜奉室,亦爲行禮後,當詣耕壇,以此分付儀曹。出傳敎諸臣以次退出。
上在慶熙宮。停常參·經筵。
藥房都提調臣韓翼謩,提調臣南泰會,副提調臣尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
任㻐啓曰,大司憲安允行呈辭,執義·掌令二員未差,持平李亨元傳旨未下,一員未差,今日以監察茶時之意,敢啓。傳曰,知道。
傳于兪漢蕭曰,內局入診,禮判同爲入侍。
以承傳色口傳下敎曰,幾朔靜攝中,親耕在近。今聞副修撰有窠云,其宜隨駕,今日政擧行。
有政。吏批,判書鄭弘淳進,參判未差,參議洪趾海進,右副承旨任㻐進。
吏批啓曰,臺諫闕員,今當差出,而擬望之人乏少,外任竝擬,何如?傳曰,允。
又啓曰,大司成,今當差出,而擬望之人乏少,承旨及外任竝擬,何如?傳曰,允。
以徐命膺爲禮曹參判,趙暾爲吏曹參判,尹汲爲刑曹判書,南泰齊爲左副賓客,李得宗爲同義禁,呂善應爲執義,李永中爲掌令,申一淸爲掌令,權以綱·鄭槃爲持平,洪檢爲獻納,徐有寧爲正言,申晦爲知成均,徐命膺爲藝文提學,金相翊爲大司成,李瀰爲戶曹參議,洪樂仁爲禮曹參議,閔塾爲敦寧都正,鄭厚謙爲副修撰,鄭象仁爲掌樂正,趙錫穆爲吏曹佐郞,尹錫烈·吳鉉胄·李得福爲兵曹正郞,呂善德爲兵曹佐郞,李澤遂爲東學敎授,李坪爲典籍,徐有常爲宗廟令,尹顯基爲典牲直長,宋鼎休爲昌陵參奉,尹汲爲司僕提調,李益輔爲尙衣提調,李昌壽爲校書提調,李益炡爲宗簿提調,洪象漢爲司宰提調,南泰齊爲內資提調,李最中爲典醫提調,趙明鼎爲司圃提調,徐命膺爲觀象監提調,趙曮爲平市提調,南泰會爲歸厚提調,趙雲逵爲奉常提調,全恩君墩爲司饔提調,具善行爲軍器提調,李鎭益爲麻田郡守,羅潤福爲碧沙察訪。以戶曹判書望單子,傳于任㻐曰,前判書李思觀除授。吏批啓曰,侍從臣父年七十人,每於歲首抄啓加資,而新有應推恩人,雖非歲首,亦爲抄啓加資事,載在法典矣。侍從臣父年七十人,別單書入之意,敢啓。傳曰,知道。訓鍊都監提調,李思觀,承文博士單,趙錫龍,學錄單,元修良,學諭單,安以權。進士丁志寧今加通政。年七十,侍從臣前持平丁範祖父。
兵批,判書李昌誼進,參判洪名漢病,參議金龜柱病,參知沈勗之入直進,同副承旨尹蓍東進。啓曰,知訓鍊,今當差出,而擬望之人乏少,從二品竝擬,何如?傳曰,允。尹鳳五爲知事,尹沃·李德祉·盧聖重·李完興爲同知,尹東述·辛最良爲僉知,具善行爲知訓鍊,李光國爲曹司衛將,李邦瑞爲五衛將,李殷福爲內禁將,朴奎煥爲忠翊將,柳仁喆爲宣傳官,兪彦鉉爲翊衛,尹範衡爲東道參軍,金啓厚爲昌慶衛將,金養曾爲美錢僉使,李台鼎·高裕·柳亨之·金相立·睦天挺·李必運·權濡爲副護軍,尹汲·南泰齊·沈鏽·鄭宲·徐命膺·洪樂仁·柳健·金相翊·崔台衡·趙榮順·趙德成·姜必履·李商芝·金霔·李惟秀爲副司直,禹禎圭·李得華·李澤遂·李煜爲副司果,任希簡爲副司正。
尹蓍東,以吏曹言啓曰,今此親耕習儀,王世孫耕時相禮,不可不備員,而相禮呂善應,纔移臺職,其代,口傳備擬以入之意,敢啓。傳曰,知道。
吏曹口傳政事,鄭煥猷爲相禮,右賓客,南泰齊,左副賓客,申晦。
兪漢蕭,以禮曹言啓曰,親蠶習儀,只行一度事命下矣。習儀吉日,令日官推擇,則今二月二十九日爲吉云。同日早朝依正日例,內外命婦諸執事·女官,行禮於德游堂,而應行諸事,令內侍府次知擧行,何如?
李宜哲,以兵曹言啓曰,今二月二十日,文臣朔試射日次,而親耕習儀相値,不得爲之之意,敢啓。傳曰,知道。
以承傳色口傳下敎曰,今年親耕,是料外,頃者三人書入,故以順義君·全春君點下矣。順義君爲左將軍,副摠管,光恩副尉以右將軍擧行。
以禮曹親蠶習儀草記,傳于兪漢蕭曰,當下敎于禮判入侍,草記置之。
丁亥二月十九日巳時,上御集慶堂。藥房入診,禮曹判書同爲入侍時,都提調韓翼謩,提調南泰會,副提調尹得雨,假注書任希簡,記事官李益燮·姜俒,禮曹判書申晦,醫官方泰輿·許礈·李以楷·吳道炯·金孝儉·許溫以次進伏訖。翼謩曰,伏未審夜間,聖體調攝,若何?上曰,一樣矣。進湯劑訖,翼謩請診候,上許之,泰輿等,以此診候。泰輿曰,左右三部一樣調均,滑體亦如前矣。礈曰,左右三部調均,滑體亦一樣矣。以楷曰,左右三部調均,滑體比前一樣矣。上曰,親耕迫近,度支多擧行,不可等待。仍命承旨書之曰,左相雖奏,其欲待之,今日更思,明日卽習儀也。暮年親耕,豈無判度支乎?以堂堂之國,亦不可苟且行禮,戶判許遞,其代,政官牌招,今日擧行,仍爲牌招察任。出傳敎又命承旨書之曰,今番新蠶朝見禮時,大·中殿繖扇差備外,惠嬪與世孫嬪繖扇,自內無排立之事。自古不過入置門內而已,內則雖然,差備待令,其亦浮費,置之事分付。出傳敎命承旨書之曰,親蠶習儀擇日草記,雖書允字,欲爲下敎而命置,中官誤傳草記批答,更以旣觀令自內孰習,此草記置之。出傳敎又命書之曰,領相習儀相値,次對,再明日爲之。出傳敎又命書之曰,几杖,尙方待令,雖人日進上,工曹進排,而三百年後初行者,故凡事未諳,以繕工擧行。繕工,卽紫門也。內殿所執之鉤子,豈不若几杖乎?其本圖下內入中宮殿者,令尙方擧行,而鉤子用錫杖則龍丹爲之,餘鉤二十箇,用熟銅杖,以加時木爲之,而令工曹進排。詩云不盈傾筐,與陌上桑採桑筐同,其詩亦云桂枝爲鉤,以此觀之,筐有鉤可知。今番製造者,卽市中果器也,豈用於此?其亦圖下,一體工曹擧行,而遵瓦罇之義,竹筐爲之。今番儀注成節目,依大射禮例下段,以此圖畫,一件內入,六件,本曹及五處史庫分藏,以備後考。出傳敎翼謩曰,中宮殿鉤子龍丹柒,似太薄矣。上曰,質朴何妨耶?鉤子及筐子,當圖形以下,依此爲之,以爲日後定例可也。上曰,五枝之說,予甚疑之。若各採五枝,則桑木,將無餘。翼謩曰,似指傍生小枝也。豈若閭巷間蠶婦之採桑乎?藥房提調持湯劑,更爲入侍。出榻敎泰會持湯劑進前,上進御,藥房先退。晦曰,今此親蠶時告由祭,依親耕時例,只行於宗廟事稟定矣。伏見御製祭文,則儲慶宮·毓祥宮·徽寧殿,同爲製下,當爲一體擧行,而親耕告由祭,依初下敎只行於宗廟乎?敢稟。上曰,親蠶告由,只太廟擧行。出擧條晦曰,二十六日動駕儀節,當爲追磨鍊矣。皇壇奉室行禮時,王世孫及百官隨參之節,何以爲之乎?敢稟。上曰,王世孫,當自泰秋門隨行,而百官行禮與儀註,竝置之可也。出擧條諸臣以次遂退出。
丁亥二月十九日未時,上御集慶堂。戶禮判同爲入侍時,戶曹判書趙雲逵,禮曹判書申晦,行都承旨尹得雨,假注書任希簡,記注官文始龍,記事官姜俒以次進伏訖。上曰,親蠶祭在何日耶?晦曰,定在初五日矣。上曰,位板自太常奉來,而開櫝,當自內爲之,以此分付可也。晦曰,祭器亦皆新造,當入之乎?上曰,用後入之可也。上曰,其日節次甚多,似致日暮矣。雲逵曰,臣亦慮此,各殿燈籠,皆以備置矣。上曰,注書出去,御史入來與否知入可也。賤臣回奏,姑不入來云矣。諸臣遂退出。
上在慶熙宮。停常參·經筵。
藥房都提調韓翼謩,提調南泰會,副提調尹得雨啓曰,伏未審夜間,聖體調攝,若何?痰候,何如?寢睡·水刺之節,亦如何?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
傳于尹得雨曰,都承旨先爲入侍。
尹得雨啓曰,今日親耕習儀,戶曹判書李思觀,當爲進參,而昨違召命,今日又不出肅,事甚未安,卽爲牌招察任,何如?傳曰,允。
又啓曰,戶曹判書李思觀牌不進推考傳旨,今方捧入,而今日親耕習儀,耕籍使當爲進參,而如是違召,不卽膺命,事甚未安,更卽牌招察任何如?啓下休紙
以承傳色口傳下敎曰,見昨今下敎,其敎若此乎?傳旨捧納承旨,從重推考,此傳旨勿施,使之卽爲入來。
又以下敎曰,光恩副尉終年爲將軍乎?以其單子稟之可也,而又以如此單子稟之乎?此單給之,侍衛寶劍,以之次爲之,此等事,其何稟之,以爲酬應乎?
傳于李翼元曰,明日當爲香祗迎,依前擧行,塡差則以初差人爲之。
備忘記,特敎之下,焉敢若此?宜卽謝恩,而尙今寥寥,昨日政新除儒臣,卽爲牌招察任。
以承傳色口傳下敎曰,牌去來申飭,使卽謝恩,謝恩後自二十二日,至親耕禮畢入直。
傳于李翼元曰,俄者雖已申飭,卽爲出牌,使之入來。
備忘記,予雖望八,爲國之心,豈衰也?欲立紀綱,捨大臣誰?昨日戶判望,雖徹宵,其涉駭然,首薦領相,特爲免相,以示予七十四歲其君爲政之意。
以承傳色口傳下敎曰,大臣置處政事,今日爲之。
傳于李翼元曰,昨日開政,有下問者,吏曹參議,使之入來。
有政。吏批,判書鄭弘淳親耕習儀進,參判趙曮未肅拜,參議洪趾海,左承旨李翼元進。吏批啓曰,判書鄭弘淳習儀進,參判趙曮未肅拜,小臣獨政未安,何以爲之?敢稟。答曰,只擧行置處與緊任。又啓曰,領議政徐志修,左議政韓翼謩,右議政金相喆免相事命下矣。當爲置處,而本曹時無相當窠,依例送西之意,敢啓。傳曰,允。以姜彝正爲兵曹佐郞,李普漢爲慈山府使,訓鍊都監提調單,趙雲逵。
兵批,行判書李昌誼,參判洪名漢,參議金龜柱病,參知沈勗之入直進,同副承旨尹蓍東進,副司直李思觀·柳脩·尹冕東。
備忘記,年雖暮,心則在,故下敎而更思之,雖若此,以此免相,於心若何?且左右相一時下敎,亦涉過重,旣示予意,親耕當前,今日免相下敎,一皆置之。
備忘記,意雖在焉,每事焉得盡善?卿之爲國之心,予已諒矣。一時做錯,亦已知矣。卿何介滯?左右相一體免相,事勢雖然,予知過矣。爲國事前後下敎,一體置之,卿等安心視事之意,遣史官傳諭于領相及左右相,仍傳命召。
以承傳色口傳下敎曰,望八其君,已盡復常耶?內局都提擧下敎之後,尙無動靜,只歎衰矣。內局問候置之。
傳于李翼元曰,親耕·親蠶時,若有闕焉,朝鮮官案刊版。
兪漢蕭啓曰,藥房三提調有稟達事,來詣請對矣。啓下休紙
以承傳色口傳下敎曰,夜深矣。來日循例問候時入侍宜矣。
又以下敎曰,望八人君之親耕,古豈有哉?中官遲往,令內侍府班末施行。
傳于尹蓍東曰,明日待下敎來詣,只入正時。
兪漢蕭,以吏曹言啓曰,今此毓祥宮春享祭大祝前修撰李鎭復,時無職名,令該曹口傳付軍職,何如?傳曰,允。
兵曹口傳政事,副司果單,李鎭復。
任㻐,以義禁府言啓曰,平安監司狀啓,據刑曹粘目內,鐵山府使李義錫,移本府處之事允下矣。李義錫,時在任所云,依例交代後發遣府羅將拿來,何如?傳曰,允。
綾昌橚疏曰,伏以臣伏聞日昨筵中,有今番親耕時從耕官,以首宗臣擧行之命,臣今忝叨班首矣。其在少須臾無死之願,豈無獲參盛儀之心?而今臣脚部之疾,全不運用,軀殼雖存,作一僵尸,以此病狀,實無趨詣從班之勢。玆敢疾聲號籲於天地父母之前,伏乞聖明,曲加矜諒,亟賜變通,俾無臨時窘急之患,千萬幸甚。傳于李翼元曰,給之。
副修撰李澤遂疏曰,伏以臣,家有病母,而積年沈痼之疾,與衰益深,少失將攝,輒致增劇,以臣情理,豈有離捨就直之勢?而第緣番次有期,推移無路,黽勉持被矣。卽接曉來家信,則臣母之病,忽自昨夕,寒氣大作,而渾體掉戰,頑痰益肆,而喘嗽苦劇,夜睡全失,氣息昏綴,雜試茶飮,尙無動靜云。臣,纔聞此報,寸心飛越,按抑不得,玆敢冒死陳章,徑出禁扃。伏乞聖慈,特垂憐察,刊臣所帶之職,俾便救護,治臣擅離之罪,以昭法紀,公私幸甚。踏啓字
丁亥二月二十日巳時,上御集慶堂。都承旨入侍時,行都承旨尹得雨,記事官南胄寬·李益燮·姜俒以次進伏訖。上命承旨書之曰,人君使臣,卽四維也。戶判違牌,誠非無端,況大臣下敎之後?可謂一層,以禮使臣之道,何强迫?戶曹判書李思觀姑遞其職,其代,前判書趙雲逵除授,卽爲牌招,進參習儀。出傳敎上曰,今日習儀,雖下人輩,必眼穿待,戶判此等處,國體損傷矣。以行大司馬,獨漏度支乎?上命承旨書之曰,噫,人君御國,一則紀綱也,一則用人也。雖常時,三曹有闕,爲國用心,況此時乎?噫,七十四歲其君,欲行五推之禮,古豈有之?其雖習儀,豈用次堂?前判書鄭宲在途與否,雖未知也,欲尊國體,豈拘小節?特爲許遞,意蓋此也,則加望之人,其果一召承牌乎?不然,豈前判書許遞之意哉?況業已諭,其人,想必撕捱,其薦果公乎?禮擧二人,不顧目今事勢而薦望,其果公乎?此其一也。世間古今,爲國大司馬者,豈漏於度支?予雖老矣而誤用,國體大然,前日雖冢宰,直陞擢,況度支乎?其若曰,擇人,與此人同矣。非加望之意,不若捨其彼而用此云,則此則計較也,其果公乎?此其二也。或曰,愛國惜其人,雖置之,若右下敎,曾經大司馬之人,豈不參於判度支望?此輿貸所公誦也。雖惜其人,噫,七十四歲其君,其所付者,全在掌賦,豈可惜其人而不顧君乎?雖其君,君則望八,臣則望七,暮年一用,豈其過也,亦豈私也?而思不及此,雖爲人,其果公乎?此三也。下敎及此,不覺潸然,三代爲相之大臣,豈忍爲此?惜乎慨然。噫,氣日益衰,心日益苶,環顧萬事,雖若浮雲,今者此敎,爲國也,爲國也。其君雖衰,萬古蒼蒼不衰,知予心者,其惟彼蒼乎?今者此敎,予豈樂爲哉,樂爲哉?出傳敎上曰,俗談云口雖斜,吹囉則正,予雖衰矣,於此豈衰乎?當直爲下敎矣。大官如此,年少翰林,何足怪乎?渠則以爲不如無而然矣,此亦些少人事矣。至於李東郁之人事奇怪矣。世人必笑禹·李之亦參云云,故彼輩且怯且愧,爲之則無怪矣。而李東郁則只言禹禎圭,且惜諸人,然則於圈時,其何加圈於禹乎?予則曰,心術非矣,無據矣。諸翰林,初不準點,亦是善爲之事,其能廣取,亦是善爲之事,雖當代大提學之子,渠不知名則拔之云,此亦善爲矣,三事皆善矣。上曰,予豈不知乎?必入兩人然後,可爲調劑乎?何必入趙暾乎?得雨曰,一入之後,無拔望之例,趙·鄭皆前望矣。上曰,前果入之乎?上曰,李思觀則予實不知面者矣。當初有惡之之心,故李思觀,如此老矣,此則予之過矣。上命承旨書之曰,噫,人之做事,卽視與聽也,而昨春以後,視聽特甚,近者雖復古,視則一樣,故凡政望,令中官讀之,亦令付標,故頃者戶判望,以鄭宲欲爲,故問中官曰,鄭宲在否?對有故,卽令付標而不問望中人。今聞昨望,卽前望而無加無減云,今日乃知李思觀之不參,趙暾之同參。其若曰,初何不察,今何責諭云,則誠非予意,不可不示意。今日乃問,亦覺所謂惜之一字,卽其日擬望時所奏云。惜乎若是衰耗,擧一而當知十,惜乎其日雖請惜,闊狹在上,今又覺得,豈徒司馬,且經宗伯,世間,宗伯·司馬之長,不參於朝鮮度支之望,豈有是理?且俱以特除云,則人君特除之人,不若備局之薦,而何敢拔其人?予雖衰,方寸不衰,惜之之奏,不先不後,而在於薦望之日,亦果公乎?所謂惜之一字,爲其人乎?爲其人,猶可爲也,不然,此予所以慨然者也。噫,頃日洪領相特除宗伯時,謂予以臣則此人,以掌賦爲期云。以此觀之,人存政擧,可知,臣猶若此,況君乎?思之及此,心何耐乎?先諭頃者不察之過,次諭予意,亦諭前相之心。出傳敎上曰,藥房提調入侍,胄寬出來,都提調韓翼謩,提調南泰會召入進前。醫官方泰輿·許礈·李以楷·吳道炯·玄處明·金孝儉以次進伏訖。翼謩曰,夜間聖體調攝,若何?寢睡,亦何如?上曰,一樣矣。上進湯劑後,泰輿以下診脈候曰,左右三部調均,滑體亦如前矣。上曰,昨日下敎之後,安敢撕捱乎?使守廳承旨,更爲申飭新除儒臣可也。上命注書出去,催促儒臣入肅,胄寬出來催促,還奏。上曰,予實有慨然事矣。仍勵聲下敎曰,予甚苟且矣。望八之年,欲爲民親耕,而凡事如此矣。翼謩曰,誠悶迫矣。何如是下敎乎?若使當薦而不薦,則臣等之罪亦同,何可晏然抗顔,而職在保護之地?爲湯劑入來,而臣請同被罪罰矣。上曰,薦則首相爲之,而予於頃年,有竝免三相之事矣,予當一體免相矣。上命承旨書之曰,雖與首揆有間,予意若然,左相所奏若此,廉隅不可倒,左相若此,右相之心奚間?左右相一體免相,置處政事,一體擧行。出傳敎翼謩先退,上命承旨書之曰,習儀當前,前領相尙未置處,助耕大臣,判府事金陽澤爲之。出傳敎上命承旨書之曰,此時內局都提擧,不可一刻曠焉,而目下勢難行公,左相內局之任許遞,其代,判府事金致仁爲都提擧。出傳敎上曰,其人之不入望,晩後予始知矣。嚮有惜其人之奏,而今果拔之矣。其君望八,其臣望七,惜而置之,將待何時乎?非但大司馬兩爲宗伯而拔於此矣。上命注書召入吏曹參議洪趾海,胄寬出來召入進前。上曰,何時爲水原乎?趾海對曰,甲申九月矣。上曰,春夏以後未見面,幾忘其面矣,仰瞻可也。趾海仰瞻俯伏對曰,逖違之餘,瞻望耿光,玉色無減,臣誠慶祝矣。上曰,陳啓辭可也。趾海啓曰,判書鄭弘淳習儀進,參判趙暾未肅拜,小臣獨政未安,何以爲之?敢稟。答曰,只擧行置處與緊任。趾海先退。上曰,趙暾入望乎?得雨曰,向日擬二人時入之矣。上曰,藥房提調持湯劑,更爲入侍。出榻敎提調持湯劑進伏,上進湯劑訖。上曰,洪領相愛惜人才豈私乎?都是爲國之心矣。上命退,諸臣遂退出。
上在慶熙宮。停常參·經筵。
夜四更五更,月暈。
藥房都提調金致仁,提調南泰會,副提調尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
李宜哲,以都摠府言啓曰,今日入直內三廳武兼禁軍及軍兵等,當爲中日習射,而香祗迎相値,不得爲之之意,敢啓。傳曰,知道。
任㻐啓曰,大司憲安允行呈辭,執義呂善應,掌令申一淸未肅拜,掌令李永中,持平鄭槃·權以綱在外,今日以監察茶時之意,敢啓。傳曰,知道。
以承傳色口傳下敎曰,明日時刻辰,正三刻,單嚴爲之。
以承傳色口傳下敎曰,故咸原君壻忘其名與年,知入。
李宜哲啓曰,卽者,議政府錄事來言,領議政徐志修以爲身在城外,命召不敢奉留,謹此還納云,而使錄事,來納命召,何以爲之?敢稟。傳曰,更爲傳授。
傳于兪漢蕭曰,藥房入侍。
備忘記,明日朝講,以晝講擧行。
傳于李宜哲曰,侍衛只入直擧行。
傳于尹得雨曰,此等事,不必盡書日記,只於擧條中,書以二幕次三小次以入。
吏曹口傳政事,奉敎單,姜彝福,待敎單,洪彦喆,檢閱三單,安廷玹·李思祚·洪相簡。
李翼元啓曰,新除授藝文館檢閱李思祚,時在京畿通津地,斯速乘馹上來事下諭,何如?傳曰,允。
李翼元啓曰,明日擧動時,兩司侍臣,無進參之員,除在外陳疏留院外,未肅拜人員,竝待開門牌招,以爲進參之地,何如?傳曰,允。
領議政徐志修疏曰,伏以臣,昨於郊壇習儀所,伏承免相之命,辭敎截嚴,臣不勝驚惶戰慄,身旣適在城外,不敢還入,祗自縮伏訟愆矣。曾未踰日,恩諭特降,旣命前後下敎置之,且令安心視事,史官臨宣,仍傳命召,臣又惝怳感激,罔知措躬之所也。念臣昏劣之質,加之以疾病深痼,精力殆盡,居常如墮烟霧,而冒應重任,觸事憒憒,居然三朔之間,其愆尤之宜早斥黜者蓋已多矣。每自循省,輒覺惶汗,特以天地之大,包容庇覆,以至于今,而今番事尤其著者耳。臣於重臣,情分素厚,故固知其才猷資歷之合於掌賦,而頃日筵奏,旣出相愛之過,今復只循舊望,不覺政格之有遺,此亦臣疎謬之一端也。夫度支,重任也,廟薦,重事也,而當擬不擬,做錯於此,忝在首相,烏得無罪?傳敎之下,無以自解,雖荷聖度滌瑕,官職旋仍,而臣何敢晏然冒進,不自知罪,復荷重擔,重誤國事也哉?以臣之罪,至及兩僚,臣尤兢悚而幸賴聖明之照燭,兩臣俱被牽復,誠爲國事幸甚,而若臣自作之罪,不宜終逭。今乃混蒙寵渥,其於國家刑政,果何如也?悸懍之極,不暇緩聲,玆敢冒死自列。伏乞聖慈,俯賜諒察,亟鐫臣職秩,以重國體,以安私分,千萬大幸。答曰,省疏具悉卿懇。暮年欲存國體,其亦固心,雖諭予意,旣命置之,予何介也?些少下敎,由於慨然,而卿,亦何自阻?卿須安心勿辭,其卽視事焉。仍傳曰,遣史官傳諭。
左議政韓翼謩疏曰,伏以臣於昨日,猥陳同罪之懇,幸荷曲副之恩,自速嚴旨,悚惶雖深,得解重擔,感祝冞切。自玆以往,竊庶幾還臣本分,獲免大何,曾不數時,恩言誕宣,舊秩仍縻,史官奉旨,來授命召。臣於是,且感且懼,誠不知置身之所也。夫廟堂之事縱曰,首相主之,薦擬之際,必許次相之與聞,則首相之不薦,卽臣之不薦也。凡有咎責,罔非臣罪,然此係僚席同引之義,更蒙聖明開釋之恩,臣亦不敢縷陳,而至若受任保護,未能以一事,仰裨於節宣之方,畢竟以一薦望之故,貽惱於靜攝之中,則此又臣之罪也。聖恩縱推於涵貸,薄勘未足以贖愆。卽伏聞動駕隔宵,法講有命,職在大官,皆須進參,而自念愆尤,非比尋常,況今首相,尙處荒郊,去就之間,不可異同,恩諭之下,無計趨承。臣罪至此,尤無所逃,玆敢冒入文字。仰瀆崇嚴,伏乞聖慈,俯賜矜諒,亟許鐫解,以肅朝綱,以安賤分,千萬幸甚。答曰,省疏具悉卿懇。昨日卿等下敎,以便卿等之心,今則本下敎旣命置之,卿等安心勿辭,視事焉。仍傳曰,遣史官傳諭。
右議政金尙喆疏曰,伏以臣,冒據匪據,數月于玆,隨逐伈伈,無所猷爲,莫贊聖上平明之治,徒貽中書尸素之譏,耿耿一遞之願,何嘗頃刻忘于中也?今因廟剡之失宜,自速解免之嚴旨,惶駭震懍,靡所容措,而惟幸重負快釋,私分粗安,何意聖度涵容,不移晷而威命收還,官秩如舊,是何罪戾之難貰而恩渥之愈隆也?噫,凡有薦剡,首相雖主之,若其可否消詳,抑亦下位之所不當辭,不善周章,厥罪惟均,責諭之下,悚蹙無他,其何敢以薄勘之已經,恩敎之渙釋,唐突抗顔,以益其無憚也哉?顧今盛禮期迫,動駕隔宵,此時自引,非不知萬萬惶恐,而情蹤恧蹙,有不敢遽然進身。玆敢略入文字,仰瀆崇嚴,伏乞聖明,亟降威罰,少安私心,不勝幸甚。答曰,省疏具悉卿懇。昨日卿等下敎,以便卿等之心,今則本下敎旣命置之,卿等安心勿辭,視事焉。仍傳曰,遣史官傳諭。
丁亥二月二十一日辰時,上御崇政殿月臺。香祗迎入侍時,行都承旨尹得雨,左承旨李翼元,右承旨李宜哲,左副承旨兪漢蕭,右副承旨任㻐,同副承旨尹蓍東,記事官南胄寬,假注書任希簡,記事官李益燮·姜俒以次侍立訖。上具翼善冠·袞龍袍,乘輿出資政門,詣版位祗迎訖,仍詣建明門駐輿。上曰,此後則曹司衛將,依前以文蔭差出可也。兵曹判書李昌誼曰,姑待此後窠出而當爲擧行乎?上曰,依爲之。出擧條兪漢蕭曰,雩祀祭·司寒祭,俱祭玄冥氏,而雩祀祭祝,書以玄冥氏,司寒祭祝,只書玄冥而無氏字。莫重祝式之如是斑駁,事甚未安,宜有一番經稟而定式,故敢達矣。上曰,今番則使香官進去,添書氏字,此後仍爲定式可也。出擧條命承旨書之曰,神不可二也。若后稷氏,以一神配於社壇配於先農壇,亦配雩祀。噫,我國雖無此禮,春秋豈不書雩乎?大抵玄冥氏,雩祀六位中第五位也。噫,昌德行禮,進定於來月,將不能一拜,今日香祗迎,隨於建明門,亦此意。夜亦登後苑,望見行祀而後,七十四歲此心少紓,故今命祗迎,無乃玄冥氏指導而然乎?適値開氷祭,故今日乃問開氷祭,祭於誰神?對曰,司寒開氷,卽行於玄冥氏云,而雩壇書押,此際無押云,同是一神而其何判異?此正孔聖所答公孫賈媚於竈之問者也,此其時撰儀禮之臣,只見祭名,不顧其神者也。旣覺之後豈可循例仍坐殿庭,其命代押而傳於月臺,同行祗迎,噫,幾百年後,雖在昏耗,少覺仰輔列朝敬神之聖意,復何餘憾,以此分付,香室儀注較正焉。出傳敎禮房承旨,毓祥宮進排官摘奸,同副承旨,儲慶宮進排官摘奸以來。出榻敎命承旨書之曰,我朝王妃親行祭禮,皇朝後卽初也。禮文豈可不備?故鉤筐末節,昨已下敎,況所重於此者乎?今番習儀見之,問于太常守僕,酌與樽,皆以郊壇所用取用云。若此,雖小次盥洗,宜有御匜御鐥,今將下敎,迺問酌則當造云。而於御匜御鐥,亦何?此則郊壇亦有御匜御鐥,想必用此,年近望八,小學常誦,不共湢浴,不通乞假,禮記所載,堂堂千乘之國,豈可苟且乎?爐盒樽爵,匜勺之類,皆令新造而體制,依懿昭廟體制,稍大爲之,行禮後內入,毋令混雜事,分付該曹。出傳敎漢蕭及蓍東復命,讀奏祭官擧案。上命承旨書之曰,噫,祀典申飭之下,猶復若此,來頭何言,仲朔祭爲春享祭,今已久矣,則抑何心稱仲朔乎?事之可駭,莫此爲甚,當該廣興倉官員汰去,禮房奉審處,無奏時官,亦無修井官,於同副承旨奉審處,工曹旣有多官,以假官擧行,亦涉無據,當該應參不參官,竝汰去。出傳敎又命書之曰,今番朝見禮時,以袞龍袍下敎,依前以絳紗袍擧行事,分付。出傳敎禮房承旨入侍事。出榻敎藥房都提調金致仁進前曰,嘗藥任重,冒沒入來,而負犯不輕,惶恐不敢問候矣。請進湯劑,上許之。上曰,備堂皆已入來乎?得雨曰,大臣不爲入來,故諸備堂,亦姑未及來矣。上曰,領相獨納命召,而左右相則皆受之乎?得雨曰,然矣。上還入大內,諸臣以次退出。
同日巳時,上駐輿于資政門內,禮房承旨入侍時,左副承旨兪漢蕭,假注書任希簡,記事官李益燮·姜俒以次進伏訖。上命承旨書之曰,建明門下敎之後,途上更思,來月何月,昌德宮雖行展禮,而其將闕拜,此心何抑?況仍小學文,明日旣命朝講,大學受學於師傅,李顯益,卽彰義宮也。隨事興懷,夜已行禮,祗登北苑而心何抑乎?明朝詣毓祥宮行展拜,小伸此忱,且坤殿其將親蠶,爲其子而不奏乎?其日景福宮,雖欲拜焉,何以周旋,今欲一拜,意亦此也。來時詣昔年大學,始講受賜舊軒,養性軒,仍行朝講,此亦昔年大學始講之處也。其亦美意,以此分付,乘輦處,崇賢門擧行,沖子當與偕行,而親耕在近,其殿講,回駕後當行於景賢堂,以此分付春坊,百官行禮置之,先後廂軍一哨,只以禁營入直軍擧行,挾輦軍八十名,亦以訓局內入直擧行,禁軍亦以入直人隨駕,而扈衛軍官局將以下置之,沖子祗迎,留營留陣亦置之。出傳敎命承旨書之曰,因下敎迺覺昨年年七十三,讀十三歲小學,嗚呼,晩矣。而近講數次立敎篇,猶餘一次,嗚呼,今年,卽初篇殿講之年也。且不通乞假之文,雖在禮記,有得於小學者,於今下敎,此心何耐?旣覺之後,今何踰日?明日當行朝講,以畢所餘之卷,昨日沖子問予曰,書筵之書畢卷云,而噫,氣猶僅强,況其孫殿講乎?仍問何卷則豳風云,而大禮在前,何受爾講?其令繼讀,今有此命,望八其祖,畢小學初卷,十六歲沖子,入侍殿講豳風,不亦美乎?明日當兼行春坊,其令同爲入侍。出傳敎都承旨持俄者所書傳敎入侍事。出榻敎尹得雨進伏。上命讀奏俄下傳敎,宣傳官三員入侍事。出榻敎任屹等進伏。上曰,汝等馳往津船,摘奸以來,可也。諸臣以次退出。
丁亥二月二十一日午時,上御集慶堂。藥房入診入侍時,都提調金致仁,提調南泰會,副提調尹得雨,記事官南胄寬·李益燮·姜俒,醫官方泰輿·許礈·李以楷·慶絢·吳道炯·金孝儉·許溫,以次進伏訖。致仁曰,俄者聖躬,過爲勞動,傳敎亦命書屢張,其間聖體若何?上曰,一樣矣。上進湯劑後,泰輿以下診脈候曰,左右三部調均,滑體,亦如前矣。致仁曰,明日湯劑當進三貼矣。上曰,依。致仁曰,慶絢旣入來,使之診察,如何?上曰,好矣。得雨曰,戶曹判書趙雲逵有稟定事,來詣閤外矣。上曰,戶判入侍。出榻敎胄寬出來召入,雲逵進前。致仁曰,臣之得以保全,莫非聖恩,而今又瞻近耿光,退塡溝壑,固無餘憾,而追惟惶懍,何可勝達?上曰,往事何必說乎?致仁曰,臣於昨日事,尤有所惶蹙者,昨日旣進兩次湯劑,故午入肅謝,則殆無時肅拜,故未敢爲之矣。致仁先退。雲逵曰,今此親耕親蠶時,各殿大小幕次,以何年前例擧行乎?上曰,大殿,二幕次·甲小次三次,中宮殿,一幕次·甲小次二次,世孫宮,一幕次,惠嬪宮,只甲小次二次,世孫宮,只甲小次一次皆直下。出擧條雲逵曰,今此親蠶時各殿別監及武藝別監服色,亦當磨鍊乎?上曰,親耕時果有上下之例乎?雲逵曰,親耕時則無之,而進宴時則例爲上下矣。上曰,親耕時旣無則進宴時例,今不可擧論,而今番親耕親蠶同行,則三百年後復行者,特爲上下,而後勿爲例,可也。出擧條上曰,蠶母八人所着衣,依常時內殿動駕時婢子所着衣上下,賜饌進排人八人,亦令四宮婢子各二人待令,而所着衣,勿爲上下,以常時服色擧行。出擧條上命承旨書之曰,親蠶後蠶母,綿布一匹賜給,依古例擧行,而其日賜饌後兼爲頒給事,分付該曹。出傳敎上命承旨書之曰,三百年古禮,今復行之,可謂料表,故凡各殿幕次參酌,衣資,依他衣資例,雖令擧行,此外浮費者,宜飭,此正述編所云一握之菜,一尾之魚,其費不細者也。頃者以傳香時進排之燭,觀之可知,豈徒此也?凡庭試時,稱以自內觀光,甚至於燈籠進排,今者幕次與所着服色,重其禮,其雖上下,此外不緊物種,自內不知,求索於該曹,莫知幾百,其雖孟浪,該曹怯於生梗擧行此非特差備之屬,進排人亦然,亦以一事下敎,頃年繕工報該曹而巧眩其名,亦有建仁門層層閣丹靑之請,此則古無前例,中間濫報,何以知之?於予皆有古例,其無濫之者,用一件取百件,捧一物操縱百金者多,噫,三百年後故事復舊之日,該曹經費因此蕩然,貢人其亦呼冤,望八暮年,豈忍爲此?今番自內擧行者,一從中官,分付擧行,其爲濫懲者終漏者該曹草記,嚴治該曹,雖不知付諸耳目,繩以重律事,亦爲嚴飭。出擧條上曰,有此下敎然後,似有勝矣。雲逵曰,然矣。上曰,追召試人盡來乎?姜俒曰,皆來而愼仁明姑未來,金觀柱則有實故下鄕,來初可以入來矣。上曰,下番未準朔前,亦有陞上番之例乎?姜俒曰,有特除則間朔爲之云矣。上曰,鄭好仁未區處前,雖爲召試,不可付職乎?姜俒曰,相避公頉,故鄭好仁雖撕捱,其下自當付職矣。上曰,其間連有齋戒,應赴人旣未來,追召試,親蠶後擧行,姑置之無妨矣。上命承旨書之曰,左右史不備,不過申飭,李東郁外諸翰林,皆給牒敍用,令該曹口傳付職,牌招察任。出擧條上曰,諸翰林事,予則曰,善處之事矣,旣未詳知則不拔於加圈,宜矣。旣知之後,更爲陳章,亦非不可,而至於李東郁則專有意思而然也,無狀矣。諸翰林謂之生怯生愧,則可也,而事面則善處之事矣。上命退,諸臣遂退出。
上在慶熙宮。停常參·只晝講。
自卯時至申時,日暈。
藥房都提調臣金致仁,提調臣南泰會,副提調臣尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。予心憧憧,何暇酬應?明日入侍,宜矣。中宮殿·惠嬪宮,藥房口傳問安。答曰,知道。
李翼元啓曰,吏曹參判趙曮,大司成金相翊,除拜後過三日,不爲出肅,依定式推考警責,竝仍卽牌招察任,何如?傳曰,允。
任㻐啓曰,卽者,議政府領議政徐志修,又使錄事,來納命召,何以爲之?敢稟。傳曰,遣史官更爲傳授。
傳于任㻐曰,初何受之?承批之後,又何納乎?此等義理,予茫然不知矣。令史官傳之。
以備忘記,傳于李翼元曰,其初免相,可謂爲大臣,旣以承批之後,望八其君,追慕動駕,而爲時任,豈可逡巡?予雖耗矣,以堂堂千乘之國,有時任然後,當爲動駕,若此之際,予心一倍,政院知悉。
又傳于李翼元曰,望八其君,其能運動,古豈有哉?興惟及此,心竊潸然,況大官·小官乎?待數日之原任,旣承批之時任,猶今逡巡,其將何日?望彼蒼而自訟歉焉矣。
以備忘記傳于任㻐曰,今予此心,惟在軍民,昨欲下敎而遺,訓將只領標下軍隨駕事,卽爲分付。
傳于任㻐曰,三嚴已爲之,此肅單外勿捧,回駕後禁推。
傳于任㻐曰,俄已下敎,何敢呼望?該房承旨推考,肅單晩到書吏,至回駕時,懸罰於政院。
傳于李翼元曰,大臣處傳語耶?今姑入來云,駭然矣。
傳于任㻐曰,旣已令行,書吏下敎置之,肅單捧入。
任㻐啓曰,卽者,義禁府都事來言,領議政徐志修,今方待命於金吾門外云,係是大臣去就,敢啓。
李翼元啓曰,議政府錄事來言,領議政徐志修,伏承傳敎,不勝萬萬悚懍,今方胥命於金吾門外,仍納命召,何以爲之?敢稟。
尹蓍東啓曰,摠戎使具善行,未參班列,當入不敍現告中,故來納密符,將兵之任,不可一時暫曠,何以爲之?敢稟。
傳于任㻐曰,前已知之,具善行則拔於現告中。
大駕入毓祥宮後,王世孫遣宮官問安。答曰,知道。政院·玉堂·藥房口傳問安。答曰,知道。展拜後,政院·玉堂·藥房口傳問安。答曰,知道。大駕入彰義宮後,政院·玉堂·藥房口傳問安。答曰,知道。大駕還宮後,政院·玉堂·藥房口傳問安。答曰,知道。
以承傳色口傳下敎曰,命召更爲傳授,勿待命事,遣史官傳諭。
丁亥二月二十二日辰時,上詣毓祥宮。擧動入侍時,行都承旨尹得雨,左承旨李翼元,右承旨李宜哲,左承旨兪漢蕭,右副承旨任㻐,同副承旨尹蓍東,記事官南胄寬,假注書任希簡,記事官車鳳轅·姜俒以次隨駕。上具翼善冠·袞龍袍,出崇賢門。上曰,大臣事,極非矣。予今爲無相之君矣。南泰會進湯劑。上灌于地曰,尹領府,亦不爲入來云乎?七十四歲人君,欲爲行禮而國無相矣。仍降輿乘輦出興化門。上曰,作門內,有一宣傳官犯蹕者,拿入,可也。宣傳官姜柱箕傳命之際,多有錯誤,汰去事。出駕敎右承旨·同副承旨換房事。出駕敎命承旨書之曰,俄雖使之謝恩,而今日動駕,今姑來肅乎?吏曹參判趙曮,大司成金相翊禁推。出傳敎東西班捧擧案不參人員,堂上·堂下,施以不敍之典,堂下勿論曾經侍從,一倂汰去事。出駕敎命承旨書之曰,今番現告中二品以上年六十人,堂下年七十人分揀,前戶判事勢固然,一體分揀。出傳敎上曰,有喝導聲,臺諫入來乎?蓍東曰,執義·掌令承牌矣。上曰,待牌然後,始可入來乎?執義呂善應,掌令申一淸,請施以不敍之典事。出駕敎大駕至宮門降輦乘輿,命承史隨入,詣廟庭行展拜禮,承史退出後,命諸司預備,仍詣彰義宮後,卽有晝講入侍之命。特進官李益炡,知事申晦,參贊官尹蓍東,侍讀官金魯淳,檢討官鄭厚謙,假注書任希簡,記事官車鳳轅·姜俒,武臣尹僖東以次進伏訖。魯淳讀自孔子曰,弟子入則孝,止吾必謂之學矣。上讀新受音訖。魯淳曰,汎愛衆三字,固是孔聖敎弟子之方,而苟能推之,臨民御衆之道,亦不外乎此矣,伏願益加留念焉。上曰,所奏,誠好矣。上命下番陳文義。厚謙曰,上番所奏誠是,臣無更陳者矣。上曰,十九歲講大學於此軒,今又臨此,重講小學,實是料表。益炡曰,臣等,獲參無前盛擧,不勝欣忭矣。上命出御容三本,命諸臣仰瞻,又命魯淳·厚謙讀障面所書徽號,仍親書講字韻一句,命諸臣賡韻,還宮後製進,諸臣退出,少頃,上命還宮康寧殿歷臨事。出駕敎上至光化門外降輦乘輿,百官光化門外留駐事。出駕敎承史·玉堂上下番康寧門外待令事。出駕敎國舅亦隨入于康寧殿。出駕敎摠戎使具善行牌招,傳授密符事。出駕敎現告中原在外人及臺諫在外人,竝分揀事。出駕敎上詣採桑壇,命禮判入侍,申晦進前。上曰,挾路使之開拓,以便往來,可也。卽命回駕,至崇賢門外,都提調金致仁,提調南泰會進曰,勞動之餘,聖候若何?上曰,一樣矣。請進湯劑,上許之。命承旨書之曰,曾聞祭享,一麪母操縱百人,陵祭忒甚云,故昔聞太常都提擧所奏,特命除之,今日乃聞以昨夜春享祭言之,熟手措備,故其麪寒心云,此非不能,其有意思,事之可駭,莫此爲甚,禁酒之後,初則可謂無矣。復舊之前,其能用此,此不過太常熟手輩弄奸也。今後細麪如舊,當該典祀官,當重繩,以此嚴飭太常。出傳敎兩臺臣不敍下敎置之事。出駕敎命承旨書之曰,今朝宣傳官姜柱箕所爲,其雖可駭,此不過生疏之致,勿汰。出傳敎又命書之曰,飭已行,吏曹參判趙曮,大司成金相翊,分揀放送。出傳敎不參班人員現告下敎,竝置之事。出駕敎上還入大內,諸臣以次退出。
丁亥二月二十二日酉時,上御景賢堂。王世孫殿講入侍時,右承旨李宜哲,假注書任希簡,記事官車鳳轅·姜俒,兼輔德洪檍,說書尹正烈以次進伏訖。上曰,賡進詩,皆令親呈讀奏,可也。諸臣以次讀奏訖。世孫讀詩傳前受音,自二之日鑿氷,止萬壽無疆,上又親講。上曰,萬壽無疆,予今爲汝祝之,以報汝爲我之誠矣。仍又親誦小學書題曰,予今誦此,使沖子聽之,亦有意也。上命世孫賡進御製,兩春坊,亦於卽席賡進,可也。上曰,洪檍爲人雅精,予知熟矣,而今於春坊,亦以爲得人矣,世孫讀奏賡詩。上曰,善作,對耦亦精矣。出付承旨,竝御製裝帖,可也。諸臣以次退出。
上在慶熙宮。停常參·經筵。
仁宣王后忌辰,齋戒。
藥房都提調臣金致仁,提調臣南泰會,副提調臣尹得雨啓曰,昨日命駕展禮,歷臨伸懷,向晩還宮,伏未審夜間,聖體調攝若何?痰候,何如?寢睡·水刺之節,亦何如?臣等,依下敎率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。伸情禮臨舊邸踐舊闕,憶昨春夏,豈予攸料?追慕一倍,只誦蓼莪,予則一樣,氣何諭哉?中宮殿·惠嬪宮,藥房口傳問安。答曰,知道。
尹蓍東啓曰,大司憲安允行,執義呂善應,掌令申一淸呈辭,掌令李永中,持平鄭槃·權以綱在外,今日以監察茶時之意,敢啓。傳曰,知道。
以濟州牧使狀啓,二月朔薦新及進上靑橘,品小帶瘢,惶恐待罪事,傳于兪漢蕭曰,勿待罪事,回諭。
左議政韓翼謩,右議政金尙喆聯名箚曰,伏以臣等之罪,臣等亦自知之,始緣情地之難安,自速蔑分之辜,終煩去就之猥徹,復添慢蹇之科,一則臣罪,二則臣罪,猶且淟涊班聯之首,從他道路之笑,名以大官而猖披至此,尙何望其儀刑四方,式是百僚乎?仍竊伏念昨日所下傳敎,莫非臣等不忠之罪,揆之典憲,俱屬難赦,縱荷聖度之涵貸,不欲究竟,在臣等義分,惟有遄被大何,少贖其慢然後,庶可以自安於私心,玆敢不避煩猥,相率陳籲。伏乞亟賜重勘,以警具僚焉。答曰,省箚具悉卿懇。由於慨然而然,此何若此者?卿等安心勿辭焉。仍傳曰,遣史官傳諭。
獻納洪檢疏曰,伏以歲籥重新,寶算彌高,親耕親蠶,次第涓吉,朝野懽抃,曷有其極?仍伏念臣於昨夏,連叨館職諫銜,屢犯違逋,罪在慢蹇,鈇鉞嚴誅,自知難逭,而嶺海行譴,寔出匪怒,誠荷聖度天大,曲加涵貸,荐蒙環宥,歸依京輦,霜雪雨露,莫非造化,恩私所被,感泣無他,惟有杜門自訟,庶贖罪戾,而不自意特敍遄降,甄復如舊,薇垣新除,又下於此際,臣,聞命驚惶,莫省攸措。揆以義分,固當竭蹶,而前愆追思,兢蹙益切,其何敢以已經薄勘,有所自恕而揚揚冒出也哉?伏乞聖慈,俯垂鑑諒,亟許鐫遞,以安私分,不勝幸甚,臣方祈免之不暇,不宜贅陳他說,而事在目下,有不容含默者,凡國之有三公,蓋爲百僚之所表率,萬民之所具瞻,事或有不槪於上心者,惟當從容前席,曰可,曰否,而日昨度支之望,致煩聖慮,絲綸屢降,鼎席一空,雖有當薦不薦之人,此不過薦剡間一事,則罪至竝免,豈不有欠於大聖人體九經之義乎?何幸聖志旋悟,成命卽寢,而其爲聽聞之驚惑則大矣。過而頻復,羲易之垂訓切矣,不大聲色,文王之爲德至矣。今日廷臣之期勉於我殿下者,顧不在是歟?伏願繼自今,凡於處分辭敎之際,克恢聖度,務臻和平之域,是臣惓惓之望也。臣無任屛營祈懇之至,謹昧死以聞。答曰,省疏具悉。近者之事,一則固心,一則存國體,而外面則於敬大臣,若何云?隨事匡君,予庸嘉之,爾其勿辭,察職。
丁亥二月二十三日辰時,上御集慶堂。藥房入診入侍時,都提調金致仁,提調南泰會,副提調尹得雨,記事官南胄寬·車鳳轅·姜俒,醫官方泰輿·許礈·李以楷·慶絢·金孝儉·金光國以次進伏訖。致仁曰,昨日展禮歷臨,夜間,聖體調攝,若何?寢睡,亦何如?上曰,一樣矣。致仁曰,中宮殿氣候近間,何如?世孫宮問安亦連,何如?上曰,如前矣。上進湯劑後,泰輿以下診脈候曰,左右三部調均,滑體亦如前矣。上曰,藥房提調持湯劑,更爲入侍。出榻敎上命承旨,書於舍於軒自爲問答御製。上曰,世孫文學括目矣。洪檍曰,非但文學甚優,敎導亦可善爲矣。致仁曰,然矣。上曰,如此人久任,豈不好耶?上曰,世孫昨日賡進詩持入乎?得雨曰,未能持入矣。上曰,可誦乎?得雨誦奏,致仁曰,臣則今始聞之,而實覺欽歎矣。上曰,東宮,無遊心雜技而專意文學矣。致仁曰,雖於調攝中,必留意文學云,臣等,不勝欽仰矣。提調持湯劑進伏,上進御訖。上曰,提調先退,都提調姑留,可也。致仁曰,近間六味丸兼進,則好矣。上曰,苦哉?上曰,昨夜使李宜哲誦豳風,予亦誦小學書題矣。致仁曰,凡人年衰則荒失舊學,而萬機之暇,誦書如是,欽仰欽仰。得雨曰,翰林被圈人過期不來者,曾有禁推之敎,愼仁明·金觀柱二人,今已過期,何以爲之乎?上曰,姑爲寬限,可也。出擧條上命退,諸臣遂退出。
上在慶熙宮。停常參·經筵。
仁宣王后忌辰。
藥房都提調臣金致仁,提調臣南泰會,副提調臣尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣,明日入侍,宜矣。中宮殿·惠嬪宮,藥房口傳問安。答曰,知道。
以承傳色口傳下敎曰,建功湯入之,桂薑丸製入。
尹蓍東,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
行判中樞府事金陽澤箚曰,伏以,日昨親耕肄儀時,臣,獲差從耕之任,伊日揆地有故,推遜無路,縟儀整待,事勢迫急,遂不免顚倒冒應,而越職之嫌,尙切惶愧,今則時任備位,成命有屬,莫重盛擧,臣何敢以一時副急,因仍替當乎?玆敢援例陳箚,乞賜遞改,以存公格,不勝大願。答曰,省箚具悉。旣行習儀,仍行焉。仍傳曰,預備兼春秋傳諭。
上在慶熙宮。停常參·經筵。
卯時,日暈兩珥。自辰時至未時,日暈。酉時,日暈兩珥。
藥房都提調臣金致仁,提調臣南泰會,副提調臣尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
傳于尹蓍東曰,內局入診,次對同爲入侍。
兪漢蕭啓曰,檢閱李思祚,自鄕上來云,卽爲牌招入直,何如?傳曰,允。
尹蓍東啓曰,卿宰堂上堂下罷散人,一倂敍用事,命下矣。時無職名,令該曹口傳付軍職,以爲參班之地,何如?傳曰,允。
兵曹口傳政事,副司直,趙榮進·金尙重·韓光會·鄭光忠·金勉行·鄭純儉·朴師海·朴師訥·兪彦民·權噵·沈履之·洪樂命·安杓,副司果,李聖檍·李堉·柳善養·李行源·郭鎭純·洪相直·宋鍈·李之晦·權穎·朴師崙·李重海·李謙彬·李命勳·丁範祖·李亨元·蔡緯夏·具壽國·林德躋·李商岳·李惠祚·洪纘海·趙載俊·李世演·李命彬·黃幹·朴起米·具㢞,副司正,沈頤之。
尹蓍東,以訓鍊都監言啓曰,都監把摠權拭,兵書能讀間,依傳敎使之入直矣。今已畢讀之意,敢啓。傳曰,知道。
任㻐,以義禁府言啓曰,今此親耕擧動時,大駕各差備都事九員,王世孫左右考喧都事二員,本府入直都事一員,合以十二員分差,而無以備數,假都事二員,卽令該曹依例差出,以爲分排之地,何如?傳曰,允。
以承傳色口傳下敎曰,明日時刻,初嚴,卯正三刻,二嚴,辰初二刻,三嚴,辰正一刻,單嚴爲之。
以承傳色口傳下敎曰,九穀種子,明日崇政殿待令。
以承傳色口傳下敎曰,前則其日爲之,故仍設帳而行禮,今則禮已行矣。只奉審壇上帳則捲之事,分付。
以承傳色口傳下敎曰,明日世孫,自資政門至崇賢門,乘驕隨後,回駕時,亦當隨後,祗迎及板位問安置之,回駕時,當由崇賢門入殿庭,軒架置之。
以承傳色口傳下敎曰,明日動駕,當與世孫爲之,出還宮,皆以崇賢門擧行,以此待令。
以承傳色口傳下敎曰,違牌翰林,動駕在近,新進小官,敢如是乎?只推,牌招,使之承牌,開門後謝恩。
丁亥二月二十五日辰時,上御集慶堂。藥房入診入侍時,都提調金致仁,提調南泰會,副提調尹得雨,記事官南胄寬·車鳳轅·姜俒,醫官方泰輿·許礈·李以楷·李泰遠·慶絢·吳道炯·金季良·鄭允協·金孝儉·柳光翼,以次進伏訖。致仁曰,夜間,聖體調攝,若何?寢睡,亦何如?上曰,一樣矣。上進湯劑後,泰輿以下診脈候曰,左右三部調均,滑體亦如前矣。上曰,藥房提調持湯劑,更爲入侍。出榻敎提調持湯劑進伏,上進湯劑訖。上曰,內局先退。諸臣遂退出。
丁亥二月二十五日巳時,上御集慶堂。大臣·備局堂上引見入侍時,左議政韓翼謩,右議政金尙喆,行兵曹判書李昌誼,判敦寧李昌壽,行副護軍鄭汝稷,開城留守金善行,刑曹參判徐命臣,戶曹參判金時默,江華留守李溵,吏曹參判趙曮,漢城右尹鄭存謙,大司憲安允行,大司諫沈墢,副應敎金載順,同副承旨尹蓍東,假注書任希簡,事變假注書李馨德,記事官車鳳轅·姜俒,以次進伏訖。上曰,注書出去,京畿守令,趁親耕上來者幾人,知入,可也。賤臣回奏曰,楊根郡守以耕牛差員上來,其外十七邑守令,以領牛事上來,廣尹雖非差員,亦上來云矣。上命承旨書之曰,望八,與世孫親耕,豈爲觀瞻?其實爲民,領牛守令,領付後旋卽下去者,此時官事方殷,其令卽爲下去,而今則期日在明,旣已上來,數雖若干,宜令觀十而聳百,僉使管下之民亦民也。今番守令·邊將勿論差員與否,其令列立田畔,下去着意勤農,守令七事,農桑,國之本也。雖只見親耕而去,三百年後,且行親蠶,其亦見一而飭二,今番此禮後,諸道當抽栍,視其勤慢,今來之人,其若怠忽,飭宜乎先,以此下諭于諸道,亦令畿伯,當遞者外另加申飭。出傳敎翼謩曰,聖體調攝,近復若何?上曰,一樣矣。翼謩曰,向來事莫非臣罪,而敍復如舊,今又登筵,惶愧無地矣。上曰,往事勿說,可也。使卿如此,予之過也,昨於洪檢之批,已諭之矣。翼謩曰,耕蠶盛禮,次第當前,卿宰以下侍從人員,多在罷散中,一體敍用。出榻敎安允行曰,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。允行曰,請還寢東呂·址淳等還配之命,更令王府,嚴鞫得情。措辭見上上曰,勿煩。允行曰,新除授持平鄭槃,時在江原道原州地,請斯速乘馹上來〈事〉,下諭。上曰,依啓。沈墢曰,請還寢鍾城爲奴罪人天大酌處之命,依律處斷。措辭見上上曰,勿煩。出擧條諸臣遂以次退出。
上在慶熙宮。停常參·經筵。
藥房都提調臣金致仁,提調臣南泰會,副提調臣尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。無批答中宮殿·惠嬪宮,藥房口傳問安。答曰,知道。大駕詣眞殿入齋室後,政院·玉堂·藥房口傳問安。答曰,知道。世孫宮,政院·王堂口傳問安。答曰,知道。大駕詣皇壇奉審後,政院·玉堂·藥房口傳問安。答曰,知道。世孫宮,政院·玉堂口傳問安。答曰,知道。大駕詣東壇親耕罷後,政院·玉堂·藥房口傳問安。答曰,知道。朝廷二品以上·六曹堂上·兩司長官口傳問安。答曰,知道。世孫宮,政院·玉堂口傳問安。答曰,知道。大駕還宮後,政院·玉堂·藥房口傳問安。答曰,知道。朝廷二品以上·六曹堂上·兩司長官口傳問安。答曰,知道。世孫宮,政院·玉堂口傳問安。答曰,知道。
以備忘記傳于任㻐曰,鄒聖云五畝之宅,樹之以桑,七十者可以衣帛,農桑之重,正若此矣。昔之齊王,能擧其國烹阿封,卽〈此〉也,豈特飭勵?比諸三守令,豈可同日而語?常時報農桑可駭,今封于此,朔寧郡守崔弘輔,永平縣令兪彦銖,漣川縣監丁載遠,大鹿皮一令賜給,以示賞一聳百之意,陽城前縣監金守默,時縣監沈以鎭,早朝令該府諸堂開坐,府門外,聚會鄕民,決杖一百,以〈示〉予飭一勵百之意。
尹蓍東,以御營廳言啓曰,今此下番別破陣步軍試才賞格,從分數多寡,以本廳所儲木綿分給後,別單書入之意,敢啓。傳曰,知道。
又以御營廳言啓曰,本廳來三月·四月兩朔應立後部後司屬黃海道五哨軍兵六百七十名,已爲逢點整齊矣。三月初一日與右司軍兵替代後,舊軍放送之意,敢啓。傳曰,知道。
又以御營廳言啓曰,本廳來五月·六月兩朔應立前部前司屬慶尙左道五哨軍兵,四月二十五日京中逢點,五月初一日與後部後司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
又以禁衛營言啓曰,來三月當十一番後部左司屬慶尙右道五哨軍兵逢點實數六百五十二名,已爲點閱整齊,來三月初一日與內外各處入直將官軍兵等,依例替代後,舊軍放送之意,敢啓。傳曰,知道。
又以禁衛營言啓曰,來五月當十二番後部中司屬慶尙右道五哨軍兵,來四月二十五日京中逢點,依例準二朔立番之意,本道監兵使處,預爲知委,何如?傳曰,允。
丁亥二月二十六日辰時,上御先農壇。擧動入侍時,行都承旨尹得雨,左承旨李翼元,右承旨李宜哲,左副承旨兪漢蕭,右副承旨任㻐,同副承旨尹蓍東,記事官南胄寬,假注書任希簡,記事官洪相簡·姜俒,以次隨駕。上具翼善冠·袞龍袍,以步輿出崇賢門。上曰,九穀種子及耕根車,使之先詣,可也。上乘輿由興化門,至昌德宮入萬安門。上曰,只承史來待於皇壇外,可也。上詣皇壇,命王世孫奉審壇所訖,上復由萬安門至進善門外。藥房都提調金致仁,提調南泰會進前曰,聖體若何?上曰,一樣矣。請進湯劑,上許之,侍從臣時無職名人,一倂口傳付軍職。出駕敎駕至興仁門外,命承旨書之曰,望八,與沖子親耕,已是料表,且三百年後,復行親蠶乎?其欲謁聖,故庭試雖兼行,三日製,卽自古有之,況今春乎?道上見靑衿祗迎,今日先捧擧案,過親蠶後,親行製述,而親耕一人親蠶一人取二人,預爲分付者,意在,回駕時,當捧袖擧案,而只捧靑衿服色,以此分付成均館,若是下敎之後,不着儒巾而遺焉。此非予預爲下敎之意,亦飭大司成,又命書之曰,靑衿下敎,亦體昔年之盛意,軍亦一也。親耕·親蠶後隨駕將士·禁軍·扈衛軍官,武藝廳內吹扈輦隊·近仗軍·布帳手·挾輦挾輿軍,當中日廳親臨試放,以此分付。上詣農壇奉審後入幕次。上曰,有雨意,卽爲行禮,可也。上改具遠遊冠·絳紗袍,詣籍田行五推禮如儀訖,還御親耕臺,王世孫行七推禮如儀,諸臣亦以次行禮。上曰,一牛一日所耕爲幾許畝乎?翼元曰,古人詩,曰,牛壯日耕十畝田,以此觀之,健牛可耕十畝矣。命行勞酒禮,上曰,所謂耆民,四拜無難爲矣。藥房都提調·提調持湯劑,更爲入侍。出榻敎致仁·泰會奉湯劑進伏,上進御。命書傳敎曰,助耕國舅入侍事,遣史官傳諭諸儒臣入侍。出榻敎訓將及龍虎將入侍。出榻敎諸臣承命入來,上命宣饌訖。時原任以次進前曰,今日此禮甚盛擧也。臣等,不勝慶忭,而勞動之餘,聖體若何?上曰,一樣矣。上還幕次少間,命回駕自中梁浦至興化門捧上言。出駕敎命承旨書之曰,今番事,卽三百年後初也。作門內隨駕人,親蠶後當親試,而其餘隨駕軍,令各軍門,依賞中日例試射,而再次疊隨駕者,勿爲疊試,只柳葉箭五中·貫三中人書啓。出傳敎畿伯率差員守令,待令于建明門外。出駕敎上至崇賢門外降輦乘輿入內,諸臣以次退出。
同日酉時,上御景賢堂。承旨·畿伯·諸守令同爲入侍時,同副承旨尹蓍東,假注書任希簡,記事官洪相簡·姜俒,京畿監司金鍾正,廣州府尹李性源,楊州牧使李時中,驪州牧使李聖圭,水原府使李命植,長湍府使李宅周,利川府使李泰遠,高陽郡守宋宅休,楊根郡守尹光裕,加平郡守金鳴魯,安城郡守李永培,朔寧郡守崔弘輔,振威縣令慶絢,積城縣監李立中,衿川縣監吳道炯,砥平縣監金季良,抱川縣監鄭一祥,陽城縣監沈以鎭,永平縣令兪彦銖,漣川縣監丁載遠,德浦僉使鄭允說,草芝僉使柳光翼,以次進伏訖。上命承旨讀儒生袖擧案。上曰,似爲幾許耶?蓍東曰,尙未讀一封,而殆近四百,又有四封矣。上曰,出付成均館,修正以入,可也。鍾正進前。上曰,陳所懷,可也。鍾正曰,屢豐之餘,民事姑無弊瘼之可達者矣。鍾正先退。上曰,諸守令,以次進前奏職姓名,可也。性源進前。上曰,牧民之政,必善爲之,而耕蠶亦着實申飭,體予暮年爲民之意。時中進前。上曰,耕蠶着實申飭,可也。聖圭進前。上曰,素稱便邑,似無民瘼矣。命植進前。上曰,水原軍兵,昔年敎以外都監矣,近來則,何如?命植曰,軍額無闕矣。泰遠進前。上曰,汝則不久當遞還,甚可惜也。宅周·宅休·鳴魯·永培進前。上各勉耕桑,申飭。光裕進前。上曰,雖不入擧案中,旣已隨駕,可以赴擧矣。弘輔進前。上曰,境內之民,多以蠶爲業而着實種桑乎?對曰,此亦在守令勤慢,而臣則連爲,申飭矣。立中·一祥進前。上曰,農桑各別,申飭,可也。絢·道炯·季良進前,上曰,汝等明日下去,申飭農桑,可也。以鎭進前。上曰,境內多種桑乎?對曰,民俗不業養蠶,桑木且不宜土,故種桑處,臣亦罕見矣。上曰,所奏,極非矣。境內雖無一株桑,宜以來頭申飭之意仰對,而親問之下,何可如是糢糊乎?命承旨書之曰,孟子曰,五畝之宅,樹之以桑,七十者可以衣帛,農桑,國之本也。至於蠶桑,可謂寒心,故今者此擧,意蓋深矣。噫,望八其君,旣已親耕,以坤殿之重,亦有親蠶,爲守令食君之祿,焉敢放忽?聞陽城縣監沈以鎭所奏,境內無桑云,噫,無桑而民何衣乎?若此而報七事時,巧張以報,今日判斷,昨都政爲差守令,雖非渠之過,昨者下敎之後,今日勉飭之下,以無爲對,其雖直也,亦無其飭之意,入侍如此,在官何論?所奏可駭,其當懲一礪百,令該府,來朝諸堂開坐,王府門外,決杖一百下送,前縣監金守默,其雖一年,與沈以鎭有異,則無一樹桑,其涉可駭,下去時農桑盛申飭,視若尋常,可知,事之可駭,莫此爲甚,令該府,施以制書有違之律,又命書之曰,朔寧郡守崔弘輔,永平縣令兪彦銖,漣川縣監丁載遠所對與沈以鎭不可同日而語,烹阿封,卽卽齊威之飭,各特賜大鹿皮一令,以示聳百之意。出傳敎宣傳官一員入侍。出榻敎柳仁喆進前。上曰,持標信出去,崇禮門留門,可也。諸臣以次退出。
上在慶熙宮。停常參·經筵。
酉時,日有右珥。夜一更,木星犯太微西垣。藥房都提調臣金致仁,提調臣南泰會,副提調臣尹得雨啓曰,昨日夙駕,歷詣展拜,仍臨農壇,禮成五推,日吉辰良,群情胥悅,向夕還宮,勞動旣多,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,王世孫陪駕之餘,氣候,何如?臣等,不任區區憂慮,敢來問安,竝此仰稟。答曰,知道。望八躬耕,誠是料表,而沖子助耕,此則心喜,今日此心,惟在來月,卽欲遵三百年古例之意也。氣則一樣,世孫氣候,亦一樣矣。中宮殿·惠嬪宮·世孫宮·嬪宮,政院·玉堂口傳問安。答曰,知道。中宮殿·惠嬪宮,藥房口傳問安。答曰,知道。
兪漢蕭啓曰,卽者,上番翰林洪相簡,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
兪漢蕭啓曰,大司憲·執義未差,掌令李永中傳旨未下,一員未差,持平鄭槃在外,權以綱式暇,今日以監察茶時之意,敢啓。傳曰,知道。
尹蓍東,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于尹蓍東曰,禮判入侍。
以耆民單子,傳于兪漢蕭曰,竝依例加資,八十歲以上人·七十四歲人,竝令卽爲待令。
尹蓍東啓曰,禮曹判書申晦,依下敎來待矣。傳曰,習儀下敎忘之而命入侍矣。置之。
傳于任㻐曰,承旨持親蠶儀注入侍。
尹蓍東,以戶曹言啓曰,祭享酒復古事,命下矣。奉常寺醴酒所入粘米元貢一百六十八石二斗四升二合六勺減下,乙亥所減酒中米元貢一百五十九石十四斗二升六合四勺,還爲作貢,自今朔依例給價,一從前分道擧行之意,分付宣惠廳,何如?傳曰,允。
又以兵曹言啓曰,依下敎內吹螺赤及龍虎營吹打手等處,木綿依例施賞之意,敢啓。傳曰,知道。
任㻐,以義禁府言啓曰,陽城前縣監沈以鎭,令該府,諸堂開坐,府門外,聚會鄕民,決杖一百事,命下矣。臣等,方今來會本府,而金守默·沈以鎭,爲先依法拿囚,聚會鄕民,依聖敎決杖之意,敢啓。傳曰,知道。
又,以義禁府言啓曰,臣等開坐本府望門外,依聖敎聚會鄕民後,時囚罪人金守默·沈以鎭,各決杖一百,竝放送之意,敢啓。傳曰,知道。
丁亥二月二十七日巳時,上御集慶堂。藥房入診,執義同爲入侍時,都提調金致仁,提調南泰會,副提調尹得雨,記事官南胄寬·洪相箱·姜俒,醫官方泰輿·許礈·李以楷·李泰遠·慶絢·吳道炯·鄭允協·金季良·金孝儉,執義呂善應以次進伏訖。致仁曰,昨日勞動,夜間,聖體若何?寢睡,亦何如?上曰,一樣矣。致仁曰,東宮陪駕助耕群情莫不慶忭矣。上曰,古則似無此矣。得雨曰,今番初有矣。上進湯劑後,泰輿以下診脈候曰,左右三部調均,滑體,亦如前矣。上曰,昨日觀光人多矣,而其中儒生,亦必多矣。上曰,昨日諸臣皆鼻塞,而予則不然,似是建功松茶之力。致仁曰,聖躬元氣甚好,故如是矣。上曰,李泰遠進來,汝邑桑木亦多乎?泰遠曰,多矣。得雨曰,醫官外二人,頃有親耕後下去之敎,而今則親蠶當頭,何以爲之乎?上曰,親蠶後下去,可也,而分付吏曹,好矣。上曰,藥房持湯劑,更爲入侍。出榻敎得雨曰,領府事尹東度,判府事金陽澤,爲承候入來閤外矣。上曰,領府事·判府事入侍。出榻敎胄寬出來召入進伏。東度曰,臣不勝悚惶,而一覲耿光已久,故敢此入來,亦不敢問候,昨日農壇動駕時,瞻望羽旄,則玉色顯勝,下情慶忭曷極?罪重罰輕,復廁朝跡,日夜悚惶,狗馬之疾,適添,今始登筵,尤增惶蹙矣。陽澤曰,臣亦瞻望則非但玉色顯勝,行步諸節,尤爲漸勝矣。上曰,豈其然乎?善應啓曰,臣於見職,卽是蔑效之地,豈有一分可堪之勢?日前新除之下,亦不敢遽然承應,恭俟召牌,進參陪班,而嚴敎特下,罰止譴罷,臣之惶懍悚蹙,至今未已,聖敎包荒,過加曲貸,收回成命,職名如舊,臣誠感霣怵惕,置身無地,臺閣去就,自與庶僚有異,旣罷旋仍,有乖格例,義分雖懼,廉防亦關,陳疏見阻,盛禮仍迫,不得已冒沒出參,而壞損臺體,則大矣。因仍蹲冒,斷無是理,以此情勢,何可一刻晏然於臺次乎?請命遞斥臣職。上曰,勿辭。行都承旨尹得雨曰,執義呂善應,再啓煩瀆,退待物論矣。上曰,知道。出擧條上命承旨書之曰,昨日道過陽山守石橋北邊,是誰之家?故夏陵君家也。噫,父子崇品,年過八十,其家卽草屋也。位至崇品,薄陋若此,其何能祭?無異四民,道上興感者,前則祗迎一間門矣。昨則未見其子,雖在,何能瞻羽旄?予甚悵然,令該廳,祭需特爲顧助,以示予意。出傳敎藥房提調持湯劑進伏,上進湯劑訖。上命退,諸臣遂退出。
丁亥二月二十七日初更,上御集慶堂。坐直承旨入侍時,右副承旨任㻐,假注書任希簡,記事官李穦·姜俒,以次進伏訖。上命讀奏親蠶儀注,上命注書持朝見禮儀注入來,命承旨讀奏訖。上命承旨書之曰,昔年,見已多矣。宣政殿·熙政堂自內朝見禮時,大殿·中宮殿,庭中同拜,而近年東西各拜,今番依舊例爲之,凡宣敎,座前請傳敎。階上曰,諭敎,而今則皆稱傳旨,此亦常禮,擧行此二條,自內行禮時,當指揮儀注,付標置之,而其中世孫嬪致詞傳敎,皆稱王世孫,此則誤矣。儀注雖稱王世孫,致詞及傳敎豈若此?此敎詞書寫時,擧行者致詞,則只稱世孫嬪妾某氏,傳敎帖,亦只稱世孫嬪三字,拜禮豈當中行之,致詞傳敎帖,以此分付儀曹。出傳敎又命書之曰,正日景福宮,當設三門,予與內殿,當入中門,惠嬪與世孫與嬪宮,當入東門,命婦當入西門,依此擧行,命婦旣命隨駕,世孫嬪入後當隨入,依此擧行。出傳敎諸臣以次退出。
上在慶熙宮。停常參·經筵。
辰時,日有兩珥。
藥房都提調臣金致仁,提調臣南泰會,副提調臣尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
任㻐啓曰,大司憲·執義未差,掌令李永中傳旨未下,一員未差,持平鄭槃在外,權以綱式暇,今日以監察茶時之意,敢啓。傳曰,知道。
又啓曰,今日次對,兩司當爲進參,除在外引避退待外,竝卽牌招,以爲推移進參之地,何如?傳曰,允。
兪漢蕭啓曰,今下京外上言二百二十二張內,四張,筵中直下,一百十張,分下各該司,猥濫一百八張,啓字爻周次還入之意,敢啓。傳曰,知道。
傳于任㻐曰,道路以崇禮門擧行。
尹蓍東啓曰,大臣·備局堂上,依下敎來待矣。傳曰,入侍,
大駕詣南郊入幕次後,政院·玉堂·藥房口傳問安。答曰,知道。世孫宮,政院·玉堂口傳問安。答曰,知道。大駕還宮後,政院·玉堂·藥房口傳問安。答曰,知道。朝廷二品以上·六曹堂上口傳問安。答曰,知道。世孫宮,政院·玉堂·藥房口傳問安。答曰,知道。
檢閱洪相簡疏曰,伏以臣,當圈不審,自歸僨誤,陳章追訟,亦涉逕庭,論其負犯,合被重戮,聖度天大,罰止譴削,曾未幾何,收復如舊,開釋備至,臣固感激靡極,而罪在溺職,勢難冒進,不免違召,祗自俟勘,迺於再昨之夜,特下傳敎,誨責諄諄,仍命更招,臣以眇然小官,累奉恩敎,且當盛禮,義重陪扈,雖不得不章皇膺命,而論以去就,自知郞當,臣於諸僚未出之前,豈敢以副急一肅,爲因仍冒據之計哉?且臣目下情理,實有萬萬難强者,臣母宿病,近當換節,挾感重發,證形方劇,臣若在直,扶將無人,以情以勢,決難供職,忙投短章,逬出禁扃。伏乞聖慈,俯垂鑑諒,特許鐫削,以便救護,以伸私義,不勝萬幸。踏啓字
丁亥二月二十八日辰時,上御集慶堂。藥房入診,掌令同爲入侍時,都提調金致仁,提調南泰會,副提調尹得雨,記事官南胄寬,記注官文始龍,記事官姜俒,醫官方泰輿·許礈·李以楷·玄處明·金孝儉·金世彦,掌令申一淸,以次進伏訖。致仁曰,夜間,聖體調攝,若何?寢睡,亦何如?上曰,一樣矣。上進湯劑後,泰輿以下診脈候曰,左右三部調均,滑體,亦如前矣。上命注書知入呼耶聲,胄寬出來以採桑壇所被茅土役人之聲,歸奏。上命承旨書八道兩都勸耕敎,得雨書畢,上命讀。得雨曰,異於傳敎,書出後使書吏往傳乎?上曰,依規式爲之,似好矣。上曰,順義君入侍。出榻敎始龍出來召順義君烜進前。上曰,使行幾時發程乎?烜曰,似作六七日程矣。上曰,勅行來云,可悶,使行來後,該曹只以依前擧行之意啓之,似好矣。仍命先退,上曰,藥房提調持湯劑,更爲入侍。出榻敎提調持湯劑進伏,上進湯劑訖。上命承旨書之曰,書下御製,令備局,以此下諭八道及兩都。出傳敎上曰,右承旨·同副承旨牌招。出榻敎一淸啓曰,臣於向日恩除之下,待牌陪扈,自速譴罰,縮伏訟愆,無地自容,聖度包荒,成命旋寢,惶隕冞切,情地益縮,略控短章,見阻喉院,盛禮隔日,義分是懼,黽勉隨參於侍臣之列,而念臣所坐,旣涉逋慢,末乃冒出,亦損臺體,不可以聖慈之曲貸,時日之稍移,晏然蹲仍也,明矣。昨日僚臺之登筵,拘於入侍格例,不得同辭自引,今始來避,臣之情勢,轉益難安,臣何可一刻冒居於臺次乎?請命遞斥臣職。上曰,勿辭。行都承旨尹得雨曰,掌令申一淸,再啓煩瀆,退待物論矣。上曰,知道。出擧條上命承旨書之曰,下諭,旣諭暮年一心,惟在元元,再昨聞畿伯所奏,方耕云矣。今問入侍諸臣,牟耕方張云,以予之氣,無異懶者起,不覺蹶然而坐,與沖子,當詣石隅,觀耕而來,此亦親耕餘意,頃豈爲觀瞻?今亦有此意,皆以駕轎作行,依前下敎,只備局·堂上隨駕,而皆以時服,再明次對,進定於詣幕次時,在京兩都留守,亦爲入侍,承史皆隨駕,守宮承旨,南所衛將爲之,入直春坊·桂坊外,勿爲待令,儒臣亦入直,隨駕侍衛,亦以入直擧行,雲寶劍置之,訓將只率禁營軍·新營入直標下軍隨駕,挾輦軍六十名,挾輿軍二十名,皆以訓局入直軍擧行,禁軍亦以入直隨駕,扈衛軍官局將駕前駕後搶劍軍,皆置之,內吹亦以入直人擧行,時刻隨時,待下敎直入,三嚴留營留陣亦置之。出傳敎上曰,整齊後待下敎來詣,直入三嚴。出榻敎上曰,世孫祗迎置之。出榻敎上命退,諸臣遂退出。
丁亥二月二十八日午時,上詣南郊。擧動入侍時,行都承旨尹得雨,左承旨李翼元,右承旨李宜哲,左副承旨兪漢蕭,右副承旨任㻐,同副承旨尹蓍東,記事官南胄寬,假注書任希簡,記注官文始龍,記事官姜俒,以次隨駕。上乘駕驕出資政門,至廣通橋,命宣傳官看審水標字,濬川司都廳郞廳入侍事。出駕敎上曰,今已解凍,而疎鑿之役,尙不始之,都廳及郞廳拿入,可也。仍命決棍各五度,使之當日內始役,至南郊親行田畔,命備堂侍立,仍招農民,下詢農糧有無曰,予當補其不足矣。皆以麥前裕足之意,仰達。上曰,此是屢豐之效矣。上還詣幕次,命大臣·備堂引見。左議政韓翼謩,右議政金尙喆,行刑曹判書尹汲,判敦寧李昌壽,禮曹判書申晦,戶曹判書趙雲逵,吏曹判書鄭弘淳,開城留守金善行,行副護軍李潤成,刑曹判書徐命臣,戶曹參判金時默,江華留守李溵,吏曹參判趙曮,漢城右尹鄭存謙,大司憲安允行,司諫李迪輔,校理趙㻐,以次進伏訖。翼謩曰,聖體若何?上曰,一樣矣。翼謩曰,日氣和暖,耕禮順成,今又親臨省耕,實是爲民盛德,臣等,不勝感祝矣。上命世孫更進田畔看審後,又命春坊官員入侍,文學李奎緯,司書金載祿進前。上曰,世孫招見農民乎?奎緯曰,世孫親問農作之節,勞苦之狀矣。上曰,善爲之矣。翼謩曰,日昨親耕,今又省耕,朝下御製,懋本憂民之意,溢於辭表,卽者,躬履隴畝,勤咨種糧之有無,甚盛擧也。臣實欽仰,而此皆近畿之民所業,旣是負郭田,近年年穀,又幸稍登,種糧之不至匱乏,果是實狀,而遠邑遐土窮蔀小民,樂歲終身苦,朝夕饑餓無糧者,當爲幾人,懷保撫恤之道,專在於方伯守令,若能察其饒乏,時其緩急,及期分糶,俾不失時,則補不足之道,莫大於是,且民間農牛甚貴,貧民之有耕牛者無多,必使有牛者,許借無牛者,使之通功易事,有無相濟,則其於勸農之政,必有大效,兩都留守,今方入侍,以此意,申飭八道道臣,使之各別擧行,俾有實效,何如?上曰,所奏誠是,八道兩都,各別申飭,可也。出擧條尙喆曰,纔行親籍之禮,又有此省耕之擧,猗歟務本之盛意,若是勤懇,則凡係農桑之政,水旱之備,爲方伯守令者,孰敢不至誠仰體,而鄒聖所云勿奪其時,最爲勸農之要道,此時役民之弊,毋論巨細,固宜一切申禁,至於直路,各邑間用民力,比他尤甚,其有妨於東作,大矣。隨其現發,論罪勿饒之意,爲先各別嚴飭於諸道,俾有實效爲好,敢此仰達矣。上曰,所奏誠是,一體申飭,可也。出擧條晦曰,皇壇祭享攝行命下,則望位禮別爲取稟事,曾有定式傳敎矣。今番則纔經奉審行禮,何以爲之乎?敢稟。上曰,纔已行禮,今番置之,可也。出擧條昌誼曰,今此親耕省農之擧,亶出於重本爲民之盛意矣。第念田野耕墾,專藉農牛,牛禁一節,近來諸路各邑,亦豈放忽?而習熟仍循,公私宰屠之禁,或不無稍弛之弊,自前應設屠處外,更加嚴飭,何如?上曰,所奏誠是,依爲之。今日此擧之後,爲守令者,焉敢弛心?另加嚴飭,可也。出擧條允行曰,請還寢東呂·址淳等還配之命更令王府,嚴鞫得情。上曰,勿煩。允行曰,請還寢定配罪人者近萬酌處之命,更令王府,嚴鞫得情,快伸王章。上曰,勿煩。措辭竝見上允行曰,執義呂善應,以臣於見職,卽是蔑效之地,豈有一分可堪之勢?日前新除之下,亦不敢遽然承膺,恭俟召牌,進參陪班,而嚴敎特下,罰止譴罷,臣之惶懍悚蹙,至今未已,聖度包荒,過加曲貸,收回成命,職名如舊,臣誠感霣怵惕,置身無地。臺閣去就,自與庶僚有異,旣罷旋仍,有乖格例,義分雖懼,廉防亦關,陳疏見阻,盛禮仍迫,不得已冒沒出參,而壞損臺體,則大矣。因仍蹲冒,斷無是理,以此情勢,何可一刻晏然於臺次乎?掌令申一淸,以臣於向日恩除之下,待牌陪扈,自速譴罰,縮伏訟愆,無地自容,聖度包荒,成命旋寢,惶霣冞切,情地益縮,略控短章,見阻喉院,盛禮隔日,義分是懼,黽勉隨參於侍臣之列,而念臣所坐,旣涉逋慢,末乃冒出,亦損臺體,不可以聖慈之曲貸,時日之稍移,晏然蹲仍也,明矣。昨日僚臺之登筵,拘於入侍格例,不得同辭自引,今始來避,臣之情勢,轉益難安,臣何可一刻冒居於臺次乎?竝引嫌而退,旣罷旋仍,遽然行公,揆以臺體,不免苟艱,請執義呂善應,掌令申一淸,竝命遞差。上曰,依啓。出擧條迪輔曰,請還寢鍾城府爲奴罪人天大酌處之命,依律處斷。上曰,勿煩。措辭見上命承旨書之曰,今日次對,異於便殿,則旣諭之後,謄傳故紙,不過處置,其所飭勵,捨都憲誰?所謂苟艱之名,予則曰,爲都憲準備也,大司憲安允行,施以不敍之典。出傳敎又命書之曰,旣不商量,臨渴而何以尋井?雖然,兩司奚異?司諫李迪輔,一體施以不敍之典,大司諫沈墢,再昨旣參,今日不參,飭何異乎?一體施以不敍之典,其令中外,少知國有耳目之官。出傳敎藥房都提調金致仁進前曰,勞動之餘,聖候若何?上曰,一樣矣。請進湯劑,上許之。仍命回駕至舟橋,命趙㻐入侍,給馬牌,㻐奉命退出,南關王廟歷入事。出駕敎至洞口內,御步輦入廟門,行再拜禮訖。命承旨書之曰,生平我愛壽亭公,仰覩昔年御詩也。噫,麥城事,其令不讀,何敢忘也?追憶昨春夏,此廟復臨,豈夢想攸料?再昨過後途不拜,心常悵然,今日臨拜,寔是料表,武安忠魂,其能感予否,東·南廟龍袍,令該曹其令新備,明日東·南廟,遣官致祭,祭文製下矣。出傳敎又命書之曰,東關王廟祭官,以訓將鄭汝稷塡差,南關廟祭官,以禁將李潤成塡差,諸執事另擇,祭物精備,兩將其令仍佩往來,其夜令兩軍門都提調,摠察,捕將,令左邊捕將兼察事,分付郞廳。出傳敎遂還宮,歷入宗親府問安廳,拿入侍令中官,旋爲拿出,少頃乘輿入大內。諸臣遂退出。
上在慶熙宮。停常參·經筵。
藥房都提調臣金致仁,提調臣南泰會,副提調臣尹得雨啓曰,昨日臨郊省耕,侵夜還宮,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,王世孫陪駕之餘,氣候,何如?臣等,不任區區憂慮,敢來問安,竝此仰稟。答曰,知道。予則一樣,世孫氣候,亦一樣矣。大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。中宮殿·惠嬪宮,藥房口傳問安。答曰,知道。
兪漢蕭啓曰,大司憲·執義未差,掌令李永中傳旨未下,一員未差,持平鄭槃在外,權以綱式暇,今日以監察茶時之意,敢啓。傳曰,知道。
傳于兪漢蕭曰,禮判·戶判及宣傳官一員,內局入診,同爲入侍。
任㻐啓曰,右邊捕盜大將鄭汝稷,東關王廟差祭,以左邊捕盜大將兼察事,命下矣。左邊捕盜大將李泰祥,卽爲牌招,以爲聽傳敎之地,何如?傳曰,允。
又啓曰,大司成金相翊,依下敎率能誦儒生來待矣。傳曰,入侍。
以全羅監司狀啓,三月朔進上物種中洗鱗石首魚,節候尙早,未及産出,限內不得封進,惶恐待罪事。傳于兪漢蕭曰,勿待罪事,回諭。
任㻐,以兵曹言啓曰,五衛將李邦瑞老母,宿病沈綿,長在床褥,扶護無人,有難供職,呈狀乞遞,不可强令察任,今姑改差,何如?傳曰,允。
領議政臣徐志修箚曰,伏以寶算望八,復擧秉耒之禮,文孫陪耕,俾知稼穡之艱,身敎躬率,兩得其宜,前古史牒所未曾有,日吉辰良,縟儀順成,此實皇天祖宗之所眷佑,八域民庶之所聳勸也。歡忭慶祝,曷有其極?仍伏念臣之昏愚駑劣,豈可一日居元輔之職?而倉猝承命,遂成蹲冒,廟務叢脞,隨處生疣,疎謬之失,果著於薦剡之重,伏聞伊日筵敎,極其截嚴,臣,言行無素,不能仰孚於君父,撫心自悼,措躬無所,何可猶復盤礴,以益其罪戾也哉?短章自列,而溫批反降,泥首金吾,而威命不加,再昨盛禮,雖不得不冒沒祗參,而情蹤窮隘,跼蹐靡容,敢以一時暫出,夤緣仍據,斷無是理,況臣疾病,累年沈痼,積費調治,形殼僅存,而精神筋力,銷鑠殆盡,數朔奔走,尤無餘地,觸事顚錯,居常澌頓,決不容久冒匪據,而郊班退歸之後,病狀益劇,渾體沈痛,神識迷瞀,氣息喘急,若將隕絶,時月之間,實無起動之望,而身上之重任尙縻,病裏之危忱益蹙,玆敢疾聲哀籲。伏乞聖慈,俯賜矜憐,亟鐫臣職任,以幸公私,且使殘喘獲延,不勝大願。答曰,省箚具悉卿懇。今番此禮,誠是料表,而沖子助耕,亦豈初料?往事勿說,古人旣云,予已忘矣。卿何復提?其況輔相,非筋力奔走之任,何若是過讓?卿須體予慇懃之意,安心勿辭,視事焉。仍傳曰,遣史官傳諭。
丁亥二月二十九日辰時,上御集慶堂。藥房入診,禮曹判書·戶曹判書·宣傳官同爲入侍時,都提調金致仁,提調南泰會,副提調尹得雨,記事官南胄寬,記注官文始龍,記事官姜俒,醫官方泰輿·許礈·李以楷·玄處明·金孝儉·許溫,禮曹判書申晦,戶曹判書趙雲逵,宣傳官柳仁喆,以次進伏訖。致仁曰,夜間,聖體調攝,若何?寢睡,亦何如?昨日動駕,得無勞動損節乎?上曰,一樣矣。上進湯劑後,泰輿以下診脈候曰,左右三部調均,滑體,亦如前矣。上曰,蠶室之桑,其時眼或可生矣。申晦曰,似勝於他處桑矣。上曰,關王廟算筒,昨日始見矣。上命仁喆,摘奸五間水門,上命注書出來分付弘文館,詩傳諺解初卷物名所載冊內入,胄寬出來,分付,歸奏。上命承旨書之曰,今聞槐院一榜,尙未分館云,申飭槐院,有上博士,今日內其令擧行,其若在外,申飭上來後卽爲擧行。出傳敎上曰,藥房提調持湯劑,更爲入侍。出榻敎提調持湯劑進伏,上進湯劑訖。上曰,徐有寧,何處可用耶?前頭弘錄則似可爲之,而卽今春坊,亦可爲之,何必永爲撕捱乎?致仁曰,不必永爲撕捱,而春坊則似可行之,自上若有嚴敎,渠輩豈敢撕捱乎?上曰,十三人一時執出然後可矣,而其所執出,誠難矣。其曰,更通云者,乃是鄕闇之言,徐命膺之古談,每如此矣。上曰,趙晙幾〈日〉來,注書知入,可也。胄寬出來,召弘文館書吏問之而歸,奏以姑未及來。上曰,必如眞梳之櫛矣。上命承旨書之曰,噫,親耕東郊,南郊省耕,此豈爲觀瞻爲哉?噫,昨年春夏,豈特郊野?雖御苑,莫知農事之若此,今者此擧,效古人春省耕補不足之意,頃年南郊有種耕不足之人,故其時顧助矣。昨日又若此,欲補不足之意,今番果無,或昨年穡事稍登而然歟?抑或不敢而然歟?雖問再次回駕之後,心猶耿耿,春耕畢後,當遣宣傳官,果無陳也,則予心可紓,而以此心,若曰,諸道同然云,則此無異於何不食肉糜之意也?循例宣諭,故爲道臣守令者,視若文具,其中種糧之絶乏者,料理覓給,農民之懶惰者,勸諭警飭,此宣諭中二事也,而予則曰,昨日見之,農民有牛,耕食於十幾何,故耕牛之所乏者,有無相資,可謂添一條矣。豈云樂歲終身苦乎?昨歲雖登,民無蓋藏者,種糧何以辦?農牛亦何得?中夜興思,心何耐乎?昨遣儒臣,先察一縣,而目今春耕方張,助其種糧,警飭懶惰,今予所云耕牛之有無相資,正當其時,其令諸道,一體嚴飭,莫云親耕之只爲觀瞻,噫,以千乘之尊,舃履田土,以今番觀之,尙方新造赤舃,其亦沾土,噫,年今望八,且經昨春,今者此擧,若爲觀瞻,此豈誠也?況以予之氣五推入小次?若行十推,此豈樂爲?其誠爲民,昨已諭伊尹·諸葛,其猶躬耕,不求聞於諸侯,不敢自便,若是躬耕,此猶太上,故相金堉,躬自耕田,田畔讀書,位至大拜,不然,豈能辦爲民設大同?今則豈徒士夫,一着黑笠,不事農業?昔之敬姜,爲文伯之母,其猶績焉,而我國幼時,猶聞有蠶室桑所求之人,今則無聞,此猶若此,外方遊衣遊食之婦,夫不能躬桑,妻何能蠶桑?以此之故,於衣於食,坐而衣坐而食,多,是豈敬姜敎其子之意乎?噫,故相金堉,雖拜乎相,其猶若此,而近有此人,人必大駭小怪,予暮年,聞盈德縣令李明吾躬耕之事,其涉嘉之,特命繪師,以官服,付諸騶從,着蓑笠而耕田者,其令圖像,親製序文,以紙粒䌙,掛諸殿中,嘗看曾未幾何,爲人譏嘲,故相其雖在今,豈不被嘲?非特惜也,爲世道慨然也,豈徒謂此?年已望八,爲其君,追憶昔年誦親耕計未遂,易耨上林田之御詩,中夜興惟,不覺涕沾,以此之故,七十一,且行親耕,豈意七十四,復行此事乎?今者之事,意專爲於親蠶,爲道臣守令,焉敢忽也?焉敢忽也?因種糧農牛之敎,申申復諭,莫云言敎,其爲着意事,令備局,一體申飭。噫,其本,卽后稷也。故牛羊不踐,鳥覆翼之,此誠蒼蒼爲生民,生此聖人者,若問周家八百年之基業,其本卽農也。配于三壇,萬世垂功,尤焉敢忽也?不敢忽也,捨農而何?以此一體,分付。出傳敎上命承旨書之曰,其雖下敎,賢關根本之地,旣已祗迎,昨日欲召若干儒生,試講恒日所講箴銘頌,因其省耕不爲,今日大司成率東西齋能誦箴銘誦人各五人,其令來待。出傳敎上曰,沈以鎭無桑之言,甚迷劣矣。金守默,與時默幾寸乎?曾爲南行注書時見之,爲人實矣。上曰,李明吾九月科,必上來矣。得雨曰,今番擧案,亦有之,非有同名者,則似是明吾矣。上曰,年老而勇於科,其心則貴矣。向日有講時,亦能誦講矣。李明中,亦在擧案乎?晦曰,然矣。上曰,曾聞無講之科當見云矣。予初以兄弟中明中爲勝知之,厥後見之則最中爲勝,而明中爲人亦難矣,今番擧案亦貴矣。上命注書持入關王廟祭報府,胄寬出來持入,上命承旨讀奏。上命少退,諸臣遂退出。
丁亥二月二十九日巳時,上御集慶堂。大司成儒生同爲入侍時,右副承旨任㻐,假注書任希簡,記注官文始龍,記事官姜俒,大司成金相翊,儒生韓德厚·權烌·申宅權·盧种·柳煥·吳時裕·南溟學·金希孟·鄭濡·李彦一,以次進伏訖。上曰,儒生次第誦講,可也。韓德厚進前誦十箴,上曰,善誦矣。是誰家人也?㻐曰,故西平府院君族孫云矣。權烌等以次進講,各誦多少訖。上命承旨書之曰,今日抽栍,賢關儒生試講箴銘頌之意旣諭,而東齋進士韓德厚,西齋生員南溟學,十箴能誦,其涉可嘉,各紙三卷·筆五枝·墨三笏,西齋生員金希孟,能誦九箴,紙二卷·筆三枝·墨二笏賜給,其餘七人,各紙一卷賜給,今問三講,久未爲之云,此豈申飭之意哉?大司成旣已行公,依飭修擧事,分付成均館。出傳敎上曰,趙明鼎,創成此規,而諸生皆已習熟,可嘉矣。命注書出去,興化西挾門留門,可也。儒生先退,上曰,注書出持分館圈記入來,賤臣持入,命承旨讀奏訖。諸臣以次退出。
上在慶熙宮。停掌參·經筵。
藥房都提調臣金致仁,提調臣南泰會,副提調臣尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣,明日入侍,宜矣。中宮殿·惠嬪宮,藥房口傳問安。答曰,知道。
以承傳色口傳下敎曰,建功湯入之。
任㻐啓曰,大司憲·執義·掌令二員未差,持平鄭槃在外,權以綱疏批未下,今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于兪漢蕭曰,御史入直,待下敎入侍。
以忠淸監司李重祜狀啓,舒川郡南部面居良人鄭惡□□金召史等渰死·燒死事,傳于尹得雨曰,渰死·燒死人等,令本道恤典擧行。
李翼元,以吏曹言啓曰,今番□職上言人中洪夏範·劉興國·河百範·朴興甲·金道敏·成啓祚·金萬壽·徐積修·朴□才·金泰鳳·申曄·李致一·金呂重·金南濟·崔貴萬·金乭夢·南鶴翰·蔡尙範·延德鳳·尹恒烈·金慶錫·李好謙·吳廣周·黃孝閔·柳宇鉉·黃應樞·李尙馨·南道貫·趙台成·李壽範等,過限不爲現身,竝勿施,何如?傳曰,允。
任㻐,以兵曹言啓曰,同知中樞府事李完興·盧聖重,僉知中樞府事尹東述,身病沈重,俱爲呈狀乞遞,不可强令察任,今姑改差,何如?傳曰,允。
又以兵曹言啓曰,江華居金德龍,義州居金仁達·張漢得,楊州居文一祥,竹山居申鼎夏,江陵居金文碩,鳳山居金尙位等上言,啓下本曹,而限內不爲現身,依例勿施之意,敢啓。傳曰,知道。
上在慶熙宮。停常參·經筵。
章敬王后忌辰,齋戒。
辰時巳時,日暈,暈上有冠。
藥房都提調臣金致仁,提調臣南泰會,副提調臣尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等依下敎,率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
任㻐啓曰,大司憲·執義·掌令二員未差,持平鄭槃在外,權以綱疏批未下,今日以監察茶時之意,敢啓。傳曰,知道。□□□曰,同副承旨尹蓍東,□□□仕進,卽爲牌招,何如?傳曰,允。
以□□□之敬,侍衛置之,試官左相·吏判·趙曮·李徽之·李□□□儒□□□承旨入侍,以時服入侍。
傳于兪漢蕭曰,御使□□診,而爲入侍。
副應敎金載順疏曰,伏以,臣偏母素患,虛勞之症,便成深痼之疾,床褥澟綴,寧日恒少,臣以終鮮之身,實無離捨病側之勢,而每於除旨之下,惟以義分爲懼,黽勉膺命,循次持被,而方寸之中,如焚如灼,鞶帶早褫,藥餌專意,是臣日夜之所祈祝也。近日以來,復添毒感,諸症一陪苦劇,寢啖全減,眞元日下,臣方左右扶將,惟懼不及,跬步之捨,輒煩病思,目下情理,無望供職,玆敢疾聲仰籲於孝理之下。伏乞聖慈,天地父母,俯垂矜諒,亟許鐫免,以便救護,仍治臣瀆擾之罪,以昭法紀,千萬幸甚。踏啓字
持平權以綱疏曰,伏以,獻歲發春,寶算彌高,吉日良辰,縟禮載擧,瞻聆所及,歡忭惟均,臣於陪班,獲覩盛儀,頌祝之忱,曷有其極?仍伏念臣父,年過七十,素患痰癖之症,便成癃痼,每當換節之時,輒致添加之憂,數日前偶然觸寒,宿祟復發,委頓床席,飮啖全却,氣息澟綴,臣方左右扶將,晝夜焦灼,以此情私,實無離捨供職之望,玆敢略控短章,仰陳私懇。伏乞聖明,天地父母,曲加諒察,亟遞臣職,以安私分,以便救護,不勝幸甚。踏啓字
丁亥三月初一日辰時,上御集慶堂。藥房入診,御史同爲入侍時,都提調金致仁,提調南泰會,副提調尹得雨,記事官南胄寬,記注官文始龍,記事官姜俒,醫官方泰輿·許礈·李以楷·玄處明·金孝儉·許溫,御史趙㻐,以次進伏。致仁曰,夜間,聖體調攝,若何?寢睡,亦何如?上曰,一樣矣。上進湯劑後,泰輿等診脈候曰,左右三部調均,滑體,亦如前矣。上曰,藥房提調,持湯劑更爲入侍。出榻敎上命承旨書之曰,初八日·二十五日,當香祗迎,十九日當殿庭行望拜禮,以此分付儀曹,今年此心亦一倍,懿昭墓獻官,令光恩副尉塡差事,一體分付該曹。出傳敎上曰,宣傳官一員入侍。出榻敎上曰,御史讀書啓,可也。㻐進讀,上曰,大體然矣。致仁曰,果川,三南要路,故牛易買矣。㻐曰,非但爲耕作,爲賣柴,多養牛者矣。上命御史先退,上曰,李明中果擧案乎?致仁曰,再昨有誤達者,而聞以身病不得來云矣。上曰,李明吾則上來乎?得雨曰,不能的知矣。向日擧案中,安知無同名者耶?上曰,數日內,日氣頗暄矣。得雨曰,地種者,亦似生眼矣。致仁曰,關□□□葉作末以飼來歲早蠶云矣。上曰,然乎?宣傳官柳仁喆進伏,上曰,□□□隅,探問盡耕與否及種子有無。仁喆退出,上曰,金觀模尙不來乎?得雨曰,爲緬禮求山,故未及來云矣。上曰,親蠶時則當來乎?俒曰,亦未能的知矣。得雨曰,自本館申飭乎?上曰,爲親之事,姑置之,提調持湯劑進伏,上進湯劑訖。上曰,趙㻐欲面面遍行,則無怪其遲來矣。致仁曰,然矣。上曰,爲人純熟矣。致仁曰,文學尤長矣。上命退,諸臣遂退出。
上在慶熙宮。停常參·經筵。
章敬王后忌辰。
酉時,日暈兩珥。
藥房都提調臣金致仁,提調臣南泰會,副提調臣尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
任㻐啓曰,大司憲·執義·掌令二員未差,持平鄭槃在外,一員未差,今日以監察茶時之意,敢啓。傳曰,知道。
傳于尹蓍東曰,今番東南關王廟致祭獻官,訓將·禁將,使之入來。
尹蓍東曰,東南關王廟獻官,訓鍊大將鄭汝稷,禁衛大將李潤成,依下敎來待矣。傳曰,內局入診,同爲入侍。
傳于兪漢蕭曰,試官吏判,代判尹爲之。
傳于兪漢蕭曰,皆來詣,正時入之。
傳于尹蓍東曰,宗臣只是二人,入直武臣,亦爲待令,入直將官,亦令爲之,守門將·部將置之。
傳于兪漢蕭曰,今日開政。
兪漢蕭,以宗簿寺官員,以提調意啓曰,今初二日,宗臣殿講,隨時爲之事,命下矣。應行節目,令該曹依前例擧行之意,敢啓。傳曰,知道。
又以宗簿寺官員,以提調意啓曰,今日宗臣殿講,隨時爲之事,命下矣。宗簿被抄宗臣應參之員,所講冊卷,依前例各其名下懸註,別單書入,而諸宗中,無自願應講之員,敢啓。傳曰,知道。
又以吏曹言啓曰,今此大報壇,遣大臣攝行祭,捧紙位官前正言鄭景仁·洪九瑞,時無職名,令該曹口傳付軍職,何如?傳曰,允。
有政。吏批,判書鄭弘淳病,參判趙曮進,參議洪趾海病,同副承旨尹蓍東進。啓曰,判書鄭弘淳,參議洪趾海,俱以病不來,小臣獨政未安,何以爲之?敢稟。傳曰,仍爲之。以李應協爲大司憲,李徽之爲大司諫,徐有良爲執義,黃幹爲司諫,任瑎爲掌令,權穎爲掌令,李致中爲獻納,李惠祚爲持平,李得福·徐有隣爲正言,金載順爲應敎,南泰齊爲左參贊,鄭尙淳爲同春秋,郭鎭純爲宗簿正,鄭義祥爲軍資判官,任聖周爲廣興主簿,林正誼爲典籍,韓栐爲翼陵別檢,尹昌鼎爲繕工奉事,閔百福爲慈山府使,金光緯爲高原郡守,檢閱洪相簡單付,折衝金鼎裕·金晩大今加嘉善賞加,校書著作單吳濬根,前郡守李普祥年七十,今加通政,特爲加資事,承傳。
兵曹口傳政事,副司果鄭景仁·洪九瑞。
兵批,參議沈勗之入直進,同知單金啓厚,僉知單任益昌,副護軍呂善應·金載順·申一淸,副司直權以綱,副司果徐有良。
尹蓍東,以兵批言啓曰,昌慶宮衛將金聖澤,身病猝重,供職無路,呈狀乞遞,今姑改差,何如?傳曰,允。
又以兵批言啓曰,同知中樞府事李弘達·李德祉·僉知中樞府事辛最良,俱以老病,勢難供職,呈狀乞遞,不可强令察任,竝今姑改差,何如?傳曰,允。
以備忘記,傳于尹蓍東曰,宗學人,只有二人,而昨日下敎,今日能讀,其涉可嘉,特賜大鹿皮一令。
領議政徐志修箚曰,伏以臣,冒控危懇,顒俟兪音,伏承聖批,不賜矜許,責之以過讓,諭之以勿辭,臣惝怳失圖,惶感靡措,顧臣不稱之實,難冒之情,今不敢復煩籲號,而若其疾病深痼之狀,猶未蒙聖明之悉燭,益臣病祟,在於心力耗竭,少有思慮,輒致添加,自受重任以來,百責攸萃,日夕憂懼,惟其性本昏鈍,人所易曉易記之事,臣則每費神用,故其所以勞心疲神者,自倍於人,潛銷暗鑠,日加一日,今則顚錯忘失,轉益忒甚,居常如墮烟霧,兼以怔忡喘促,發作無時,眩瞀暈倒,若將澌盡,似此證狀,俱係危惡,實無以陳力就列,酬應事務,尙何可厭然蹲據,以益其瘝曠之罪也哉?臣之決意乞免,非敢自恤微軀,實爲仰念國事也。玆敢復申疾痛之呼,仰于崇嚴之聽。伏乞聖慈,俯察由中之懇,特垂體下之仁,亟賜鐫斥,公私不勝萬幸。答曰,省箚具悉卿懇。予之恒心,有慨則不默,況大官乎?以此之故,頃者之事,亦此也,而爲卿玉成予何深意?卿章旣云中置不擧,卽亦恒日卿心,予已忘矣。卿何介滯?大拜之前,爲卿澟然,其於今者,頓勝於昔,予常曰,此爲予元輔而然,予意若此,理亦若此,三代爲相,豈偶然哉?而卿何不諒暮年拜相之意,其何若此?其何若此?一箚再箚,予則曰,過矣。卿須體小子慇懃之意,思先卿爲國之心,安心勿復過讓,卽起視事,庸副日夕之望。仍傳曰,遣史官傳諭。
丁亥三月初二日辰時,上御集慶堂。藥房入診,訓將·禁將,同爲入侍時,都提調金致仁,提調南泰會,副提調尹得雨,記事官南胄寬,記注官文始龍,記事官姜俒,醫官方泰輿·許礈·李以楷·玄處明·金孝儉·許溫,訓鍊大將鄭汝稷,禁衛大將李潤成,以次進伏訖。致仁曰,夜間,聖體調攝,若何?寢睡,亦何如?上曰,一樣矣。上進湯劑後,泰輿等診脈候曰,左右三部調均,滑體,亦如前矣。上曰,訓將·禁將進前。汝稷·潤成進伏,上曰,關廟祭節次,如何?汝稷曰,諸執事皆甲冑矣。潤成曰,手旗亦揷之矣。上曰,纛祭,卿等亦見之乎?汝稷曰,臣則未能見之矣。潤成曰,臣則見之,而亦甲冑矣。上命汝稷·潤成先退,上曰,注書出去,知入關王廟祝文規式及傳香立傳跪傳與否。胄寬出來,以祝規及立傳香入奏,上命承旨書之曰,東·南廟,昔年歷臨時,下詢大臣,行揖禮,揖禮不可宜行,拜禮之意,伊後載於下敎,其後在於靜攝,未及若禮,故嗣服後,仰遵遺意,行再拜禮,今日乃問于香室,立傳云,此若玄冥氏解氷祭時立傳,有司未及覺悟者,旣行拜禮,其何立傳?此後東南,皆跪傳事,分付。出傳敎上命承旨,書領相箚批,上曰,無心事矣。李思觀則老矣。得雨曰,鬚髮雖白,精力尙健,當多做國事矣。上曰,李喆輔難於入侍乎?得雨曰,春夏間則似可入來矣。上曰,尹東昇之母,亦精健矣。得雨曰,已遭故矣。上曰,然乎?尹東哲爲守令乎?得雨曰,爲淸風府使,遭故矣。上曰,然乎?上命承旨書之曰,噫,精神索漠,雖聞旋遺,欲諭旋忘,近者特甚,今日因問乃悟。噫,若此而其曰,追慕,雖然,今月乃悟,無乃陟降,令予悟乎?冞切具愴,其尤異者,昔於辛丑歲,於慶恩府院君家,見其面聞其名,而嗣服後,未能記名,入初八仕望而遺點,晩後特拜部參奉,今日之事,正若此矣,甚矣,衰也,甚矣。誠淺,旣覺之後,何循常例?特製祭文以下,令禮官,致祭於故左尹尹勉敎家,其子尹東哲,仍令存問,待闋服特爲右職調用,該曹雖已擧行,依頃日宗臣家例,令該廳祭需輸送,以示予意。出傳敎上命承旨書之曰,噫,宣懿王后同氣,卽李普祥之妻也。年今七十,追憶昔年,予心一倍,前郡守李普祥,特爲加資。出傳敎上曰,藥房提調,持湯劑更爲入侍。出榻敎提調持湯劑進伏,上進湯劑訖。上命退,諸臣遂退出。
丁亥三月初二日午時,上御集慶堂。宗臣·文臣·武臣,殿講入侍時,試官左議政韓翼謩,漢城判尹金始煐,吏曹參判趙曮,行司直李得培,禮曹參議李徽之,應敎李在簡,修撰李得一,左副承旨兪漢蕭,假注書任希簡,記注官文始龍,記事官姜俒,以次進伏訖。翼謩曰,春氣不調,聖體若何?上曰,一樣矣。漢蕭曰,宗臣二人來待矣。上命以次進講,漢蕭曰,自前武臣講,試官有稟定者矣。今番則何以爲之乎?上曰,試官,則仍可也。上命注書出去,入直武臣,使之入來,賤臣還奏曰,諸武臣皆入來,而營門入直將官,則有標信然後,離直次云矣。上曰,似然矣。命宣傳官,持標信出去,使之入來,可也。武臣以次進講訖。漢學文臣入直人,入侍事。出榻敎上曰,入直應講人,只有姜彝正一人云,試官李在簡,下番姜俒出去,待呼名入來,可也。上曰,注書呼名稍高,在簡等以次進講訖。上命承旨書之曰,其欲寓意,一堂三講,不爲前期,其所不通,事勢固然,不通人,今番一倂分揀,武臣與漢學文臣中,有通略者,有免粗者,其可尙也。武臣弦弓一張賜給,文臣紙二卷·筆三枝·墨一笏賜給。出傳敎翼謩曰,臣有私懇,敢此仰達矣。臣忝叨此職連値朝家有事,尙未及焚黃之行矣,乞蒙恩暇。上曰,旣有法典,何可不許乎?上親書御題,命大臣外諸試官入侍,承史製進十韻排律,藝文提學徐命膺,待明朝牌招,內局入診,同爲入侍事。出榻敎諸臣以次退出。
上在慶熙宮。停常參·經筵。
卯時辰時,日暈兩珥。自巳時至未時,日暈。
下直,滿浦僉使南舜喆,慶源府使許,鐵山府使李普漢。
藥房都提調臣金致仁,提調臣南泰會,副提調臣尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣,明日入侍,宜矣。中宮殿·惠嬪宮,藥房口傳問安。答曰,知道。
傳于尹得雨曰,湯劑入之。
尹蓍東啓曰,憲府連日監察茶時,諫院許久闕啓,俱極未安,兩司除在外外,未肅拜人員,卽爲牌招,何如?傳曰,允。
又以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
又以都摠府言啓曰,副摠管元重會,以禁衛中軍,軍兵等中日試放事,南別營晝仕出去之意,敢啓。傳曰,知道。
兪漢蕭啓曰,新除授檢閱洪相簡,卽爲牌招入直,何如?傳曰,允。
又啓曰,藝文提學徐命膺,依下敎來待矣。傳曰,承旨與藝文提學入侍。
傳于尹蓍東曰,禮房承旨入侍。
傳于尹蓍東曰,吏曹堂上,令該府處之,置之。
尹蓍東,以兵曹言啓曰,去二月朔,各廳堂下武臣等試射,連因有故,今已逾月,不得爲之之意,敢啓。傳曰,知道。
又以兵曹言啓曰,今三月十一日,景福宮親蠶擧動時,光化門石築處,依例令漢城府姑爲撤毁,亦令繕工監,紅箭門豎立事,分付,何如?傳曰,允。
又以兵曹言啓曰,昌慶宮衛將金啓厚,實病沈重,呈狀乞遞,輪番之任,不可久曠,今姑改差,何如?傳曰,允。
又,以義禁府言啓曰,咸鏡監司狀啓據刑曹粘目內,甲山前府使閔源,移本府處之事,允下矣。閔源下去京畿通津地云,依例發遣府書吏,拿來,何如?傳曰,允。
以備忘記,傳于兪漢蕭曰,先來狀聞先到,軍官·譯官·使臣狀聞,若是稽滯,今乃初聞,事之寒心,莫此爲甚,此亦紀綱攸在,令攸司一體嚴處。
掌令任瑎啓曰,請還寢東呂·址淳等還配之命,更令王府,嚴鞫得情,請還寢定配罪人者斤萬酌處之命,更令王府,嚴鞫得情,快伸王章。措辭見上新除授大司憲李應協,時在京畿楊州地,持平李惠祚,時在通津地,司諫院司諫黃幹,時在忠淸道公州地,正言李得福,時在京畿長湍地,請竝斯速乘馹上來事,下諭。答曰,不允,下諭事,依啓。
以承傳色口傳下敎曰,雖以堂上塡差,當入單子,初以一品宗臣塡差,已極駭然,聞俄者下敎後,尙今寥寥,極爲寒心,吏曹當該堂上,爲先罷職,令該府處之。
備忘記,今下弓矢,滿浦僉使南舜喆處,傳給。
丁亥三月初三日午時,上御集慶堂。藝文提學入侍時,藝文提學徐命膺,同副承旨尹蓍東,假注書任希蕳,記注官文始龍,記事官姜俒,以次進伏訖。上命科次應製詩,拆祕封,至金始煐,上命承旨書之曰,七旬三下,可謂稀有,特置三上,又命書之曰,居首判尹金始煐,豹皮一令,之次參判趙曮,虎皮一令,假注書任希簡,貂皮笠·耳掩一部,左副承旨兪漢蕭,大鹿皮一令,行副司直李得培,應敎李在簡,各中鹿皮一令賜給。出傳敎禮房承旨入侍事。出榻敎兪漢蕭進伏,禮房承旨,進詣懿昭墓,摘奸以來事。出榻敎明日香祗迎,隨時只入正時事。出榻敎上命承旨書之曰,申牌未報,院中只有坐直承旨二人云,事之寒心,莫此爲甚,副提調外,一倂從重推考。上曰,頃者卿章一入,十三侍從,尙今撕捱,甚可悶也。命膺曰,雖使臣當之,通淸不出此十三人,而臣之所論,不過欲存政格矣。追後思之,臣亦有不審之失矣。自上若有飭敎,則亦豈可一向撕捱乎?諸臣遂以次退出。
同日申時,上御集慶堂。禮房承旨入侍時,左副承旨兪漢蕭,假注書任希簡,記注官文始龍,記事官姜俒,以次進伏訖。上曰,承旨往審而來乎?漢蕭曰,臣承命馳往,奉審墓所,無頉處,祭物皆精備,祭官,亦皆無頉矣。上曰,注書出去,持近來御製入來。賤臣持入,上命承旨讀奏訖。上命上番兼史,持入明日祭報府,命承旨讀奏,仍命書之曰,今番親蠶,三百年後初也。坤殿親行酌獻禮,卽國朝始行者,樂舞掣肘,先行祭禮,雖行酌獻,其實則親祭也。噫,昔之敬姜,豈不云文伯乎?今觀諸執事,其涉可駭,人臣事君之道,豈與予有間?當該色郞廳,爲先禁推,況西陵氏,卽黃帝元妃也?其在乾稱父坤稱母之義,先農先蠶何異?不使坤殿親行,其猶悵然,農蠶,國之本也。予自尊敬然後,坤殿其亦可敬,明日當香祗迎,若是下敎之後,況諸執事乎?明覽禁報府然後,當爲下敎,國母親蠶,大官何論?頃者莫知正一品塡差,泛答先農壇,大臣旣行,則況先蠶壇乎?事體不然,禮判初奏,其涉䑃朧,大官不請,予亦不然,當該禮判,從重推考,遣大臣擧行。出傳敎諸臣以次退出。
上在慶熙宮。停常參·經筵。
藥房都提調臣金致仁,提調臣南泰會,副提調臣尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等依下敎,率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。噫,今日何日?其雖遣官替奠,予心則愴然,而氣則一樣矣。中宮殿·惠嬪宮,藥房口傳問安。答曰,知道。
尹蓍東啓曰,大司憲李應協,持平鄭槃·李惠祚在外,執義徐有良,掌令權穎傳旨未下,任瑎式暇,今日以監察茶時之意,敢啓。傳曰,知道。
尹得雨啓曰,今日香祗迎時,承旨不可不備員,而右副承旨任㻐,不爲仕進,卽爲牌招,何如?傳曰,允。
傳于兪漢蕭曰,當爲親傳香,月臺擧行。
親傳香罷後,政院·玉堂·藥房口傳問安。答曰,知道。
傳于兪漢蕭曰,禮房承旨入侍。
傳于兪漢蕭曰,三學行首譯官,率三學年少被選各五人,待令。
傳于兪漢蕭曰,左副承旨入侍。
兪漢蕭啓曰,明日次對,兩司當爲進參,除在外外,正言徐有隣,待開門牌招,以爲入侍之地,何如?傳曰,允。
以平安監司狀啓,咸從等官居李老郞等,燒死·嚂死·壓死事,傳于尹得雨曰,令本道恤典擧行。
兪漢蕭,以義禁府言啓曰,時囚罪人兪恒柱,施以制書有違私律勘處放送事,命下矣。兪恒柱以制書有違私律,杖一百告身盡行追奪,而杖則收贖,依承傳功減一等放送,何如?傳曰,允。
李徽之,以刑曹言啓曰,先來軍官譯官,令該曹湖沿發配,當日倍道押送事,命下矣。軍官譯官,姑未入來云,以萬萬嚴急之意,發關於京畿·黃海·平安等監營,星火押送,到卽發配之意,敢啓。傳曰,知道。
丁亥三月初四日辰時,上御崇政殿月臺。親傳香入侍時,行都承旨尹得雨,左承旨李翼元,右承旨李宜哲,左副承旨兪漢蕭,同副承旨尹蓍東,記事官南胄寬,假注書任希簡,記注官文始龍,記事官姜俒,以次侍立,上具翼善冠·袞龍袍,乘輿出資政門,詣月臺親傳香,仍詣版位祗迎訖。還御崇政殿,都提調金致仁曰,夜來,聖候若何?上曰,一樣,而齒痛甚苦矣。進湯劑,得雨曰,任㻐有實病違牌矣。上命書之曰,任㻐許遞,其代薇垣長李徽之除授,牌招察任,房依前。出傳敎又命書之曰,初九日獻官,以昌城尉爲之。出傳敎又命書之曰,初八日二十五日,皆以親傳香擧行。出傳敎藥房提調,持湯劑更爲入侍事。出榻敎上曰,先來尙不來,極可駭然矣。曾見使臣軍官,雖或未及來,而譯官必先到矣,今番之尙此不來,誠怪矣。南泰會持湯劑入來,上進御。待冬至使回還狀啓來到,右副承旨持而詣閤事。出榻敎上還入大內,諸臣以次退出。
同日巳時,上駐輿于資政門內。禮房承旨入侍時,左副承旨兪漢蕭,假注書任希簡,記注官文始龍,記事官姜俒,以次進伏訖。上曰,俄見祭報府,尙有不審之失,極爲駭然,仍命承旨書之曰,旣下敎之後,壇上執禮,若無軍資正,其無人乎?事之可駭,莫此爲甚,當該郞廳汰去,以應敎李在簡塡差,其令進去。出傳敎上曰,該郞誰也?漢蕭曰,金瑞應矣。上命書之曰,金瑞應旣已下敎,則況兪恒柱乎?不可循例禁推而止,其令該府,施以制書有違私律勘處放送。出傳敎又命書之曰,旣已下敎,先來譯官之俱不來,卽三百年所無,其在國體,不可循例處之,軍官·譯官,令該曹湖沿散配,當日倍道押送,其狀聞,令入直禁軍,卽爲尋來。出傳敎諸臣以次退出。
丁亥三月初四日申時,上御集慶堂。承旨持冬至使狀啓入侍時,右副承旨尹蓍東,假注書任希簡,記注官文始龍,記事官姜俒,以次進伏訖。上命承旨讀奏狀啓,至先行皇太后前朝賀。上曰,猶可見敬謹之心矣。命注書出去,召入四學譯官,上曰,汝等以次進講,使各學行首譯官告栍,而若以私意闊狹,則當重繩矣。諸譯官講訖,上曰,淸學行首金聲禹,對講之際,有誤讀處,推考,可也。出擧條命承旨書之曰,自前一人雖落後,全不來,三百年後初見,昔李始成,爲東平尉軍官,其父八十,渠亦六十,而能爲先來,與義州陪持,同來復命,予已目覩,近者嬌慢日甚,全沒畏㤼,凡先來使臣·軍官,一人不來,俱以譯官充差,故纔已申飭,今番使臣·軍官雖來,近者靜攝之中,爲國事,具有所待,故每聞先來狀聞,昨夜狀聞纔到,故先令讀奏灣尹狀聞,道臣狀聞,次令讀奏使臣狀聞,其無故,其涉訝之,下問,義州陪持先來云,此三百年所未聞者,先令有司科治,今日更思,此國綱攸繫,竝令散配湖沿,令禁軍取來,聞之譯官,僅到高陽,軍官一則落後嘉山,一則落後郭山云,此等人,雖有國事,其將可用?此二人不可循例發配湖沿而止,湖南海島發配,依初下敎,倍道押送。因此慷慨,欲飭諸譯,召講漢學,李鎭復·李光稷,能爲純通,其涉可嘉,除等第,自今冬節行,次第差遣,倭學崔鶴齡之弟猉齡,其兄多有功勞,今番其功亦不少,亦令該院,除等第,使行訓差中,從願調用,漢學韓思伋,只誦其音,不誦其解,而講讀之際,苟艱難道,此等之人,何爲譯科?以此觀之,不公可知,事當歸本,其令彎弓,修渠之業,而旣已譯科之後,吁嗟,暮年,齷齪之事,予欲不爲,令該院着實申飭,譯學四書,其若能誦,仍置本院,不然,卽僉使之孫·萬戶之子,此等捷徑者,尋常非之,譯院草記,令軍門調用,其餘四譯中能通人,已下敎外,不次調用,以示暮年慷慨勸奬之意。出傳敎譯官先退,上曰,彼國之受置方物,尙今彌縫,甚可訝也。自古權戚婦寺之誤人國者,皆是其君不能善處之故也。蓍東曰,聖敎如此,臣等誠不勝欽仰矣。諸臣以次退出。
上在慶熙宮。停常參·經筵。
卯時,日暈兩珥。自辰時至未時,日暈。申時酉時,日暈兩珥。
夜一更月暈,廻火星·土星。
下直,美錢僉使金養曾。
藥房都提調臣金致仁,提調臣南泰會,副提調臣尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
李徽之啓曰,大司憲李應協在外,執義未差,掌令任瑎在外,一員未差,持平鄭槃·李惠祚在外,今日以監察茶時之意,敢啓。傳曰,知道。
以承傳色口傳下敎曰,內局入診,次對同爲入侍。
又下敎曰,今日次對,領相意謂入來,不爲入來,同爲入侍之意,遣史官傳諭。
又下敎曰,各司久任郞廳,待令事,分付。
又下敎曰,宣傳官下敎,騎馬二匹立之。
李翼元啓曰,各司久任郞廳,依下敎來待矣。傳曰,入侍。
以備忘記,傳于兪漢蕭曰,今予暮年,一心在先,古人云,人存政擧,予雖誠淺,此心一也。其猶若此,日後奚道?用酒後初也。初欲祗迎,適値三日之內,故泯默,所重存焉,何可泯默?再明日與沖子,當爲香祗迎,崇政殿殿庭,徽寧殿以下祗迎,令沖子行焉。予則當先入,儀注置之,時刻待下敎,只入正時。
以備忘記,傳于李翼元曰,予雖衰矣,心何衰乎?再昨下敎之後,三時任·三原任,金判府事兼帶內局,尹領府事·徐領相,予亦諒矣,而猶有時·原任二相,予亦親傳,則其果求差而疊差乎?心慨泯默,以予欺心,今又謂此焉,自謂迂矣。
以備忘記,傳于李徽之曰,予之幾十年固心,卽此也,而近者百隷怠慢,其何恃乎?其月啓,卽文具也。其果借入貰入,白文賣買之類,其能遵令否,予何恃乎?令漢城府,今日內詳察以奏,其若欺隱,當該部官,當以庶民施行。噫,年今望八,幾十年固心,今何弛乎?
以備忘記,傳于兪漢蕭曰,來到近畿,放恣稽滯,豈特止此?永刊譯院。
以備忘記,傳于李徽之曰,今下弓矢,美錢僉使金養曾處,給送。
傳于李徽之曰,承旨率宣傳官入侍。
兪漢蕭,以禮曹言啓曰,卽接崇陵別檢所報,則本陵寒食祭享,兩官不可不備員參祀,而參奉尹昌鼎,移拜他職,姑未出代,卽爲變通云,參奉未差之代,令該曹卽速口傳差出,以爲備員將事之地,何如?傳曰,允。
尹蓍東,以兵曹言啓曰,今三月初四日,幼學李興茂稱名人,自興元門入來,差備門外擊錚,極爲駭愕,令攸司囚禁治罪,同門守門將朴宗儉,常時不能禁斷雜人,以致闌入,亦難免其責,推考,何如?傳曰,允。
吏曹口傳政事,以李商鳳爲崇陵參奉。
李徽之,以兵曹言啓曰,忠壯衛將安光福在外,過限未上來,昌德宮衛將金重佑,病難供職,呈狀乞遞,竝今姑改差,何如?傳曰,允。
又以刑曹言啓曰,先來軍官·譯官,到卽發配事,草記蒙允矣。譯官金光彦,先爲押來,全羅道樂安郡定配所,爲先倍道押送之意,敢啓。傳曰,知道。
又以刑曹言啓曰,軍官一則落後嘉山,一則落後郭山,此二人不可循例散配湖沿而止,湖南海島散配,依初下敎,倍道押付事,命下矣。軍官尹之衡·李弼成等,今方押來,故尹之衡全羅道康津縣古今島,李弼成珍島郡,竝定配所,依傳敎倍道嚴飭,押送之意,敢啓。傳曰,知道。
丁亥三月初五日巳時,上御集慶堂。藥房入診入侍時,都提調金致仁,提調南泰會,副提調尹得雨,記事官南胄寬,記注官文始龍,記事官姜俒,醫官方泰輿·許礈·李以楷·玄處明·金孝儉·金世彦以次進伏訖。致仁曰,夜間,聖體調攝,若何?寢睡,亦何如?上曰,一樣矣。上進湯劑後,泰輿等診脈候曰,左右三部調均,滑體亦如前矣。上曰,藥房提調,持湯劑更爲入侍。出榻敎提調持湯劑進伏,上進湯劑訖。上曰,內局先退,諸臣遂退出。
丁亥三月初五日巳時,上御集慶堂。大臣·備局堂上,引見入侍時,左議政韓翼謩,右議政金尙喆,行工曹判書李昌誼,行副護軍鄭汝稷,開城留守金善行,戶曹參判金時默,江華留守李溵,吏曹參判趙曮,漢城右尹鄭存謙,校理金漢耆,右副承旨尹蓍東,假注書任希簡,事變假注書李馨德,記注官文始龍,記事官姜俒,以次進伏訖。翼謩曰,聖體若何?上曰,一樣矣。人皆曰,快愈,而予則終未知有變動,可悶矣。翼謩曰,日氣春和,則自當差復矣。翼謩曰,此江華留守李溵狀啓也。枚擧左營將通律府使田光國牒呈以爲,江都所營文殊山倉餉米及府倉會付,戶曹賑廳應分之米,幾爲萬石,而所受民戶,則不過二千三百餘戶,若當歉歲,尙有難捧之慮,而此外又有摠廳平倉還米之疊受,此不但糶糴往來之有弊,運輸之際,備經水陸艱險,且有許多耗費,民不願受,自今爲始,平倉米移劃於穀小邑,勿復添給於通律軍民事,請令廟堂,稟旨,分付矣。北漢軍餉,何邑願受乎?通律雖有民小穀多之弊,受還於文殊倉,其來亦已年久,今以其疊受,移送他邑,則受還北漢之各邑,孰不願移送?軍餉體重,不可輕議遷動,今此狀辭,置之,何如?上曰,所奏是,依爲之。予則此狀,尤有慨然者。噫,字牧之道,則視民如子,勸課農桑,不煩民力,卽其道也,而近者渠道不修,求譽爲事,若田光國輩,爲一譽政,頌碑隨至,道臣·守臣,不飭其本,唯捄其末,朝到一報,晝卽修啓,夕到一報,啓亦隨到,北漢設置,今近六十年,況守都城定計之後,北漢卽漢陽咽喉之地,軍餉豈可忽耶?北漢猶若此,越海軍餉,其若頉報,能許之乎?近者昇平日久,恬憘忒甚,此亦今番先來不來之類,今若循例不許,莫知幾十光國之復請,今不飭勵,豈暮年爲政之意乎?當該守臣,從重推考,通津府使田光國,令該府處之,其令此等之輩,小知軍餉之重焉。出擧條翼謩曰,臣提擧御營,故御將以北漢事,當稟定者,送言於臣矣。北漢設立之初,使本營把守三門,卽所謂大西門·中城門·文殊門也。其後摠廳,專管北漢,以一倉三門,係是偏重,故就其中,大西門·中城門,移屬訓倉,蓋出均排之意,又取形勢之便近故也。自再昨年,文殊爲大南門,暗門今作正門,把守之節,與前自別,今何可以最初分授之故,專責三門把守於一營乎?大西·中城兩門,仍前使訓倉分授,實合事,宜矣。行副護軍鄭汝稷曰,三營分守三城門,而中城一門,則屬之營城所,恐好矣。上曰,隨地形分排,任三軍門,一則任營城所,可也。出擧條翼譽曰,親蠶酌獻禮,三百年始有之盛擧,故凡係應行節次,所當一番稟定矣。酌獻禮親蠶後,中宮殿當有問安之節,朝見禮後,大殿·中宮殿,亦當有問安之節,敢此仰達矣。上曰,酌獻採桑後,一次問安。朝見禮後,一次問安,可也。出擧條翼謩曰,當初月課米之劃給各營,專爲北漢需用之資,中間北漢,專屬摠廳,故此米亦隨以專屬矣。今旣還屬各營,則城廨之修補,器械之繕緝,亦當責之各營,如干還耗,猶不贍於員役一年應料,則以何物力,擧行此等事乎?臣謂月課米,不可不如前分劃矣。上曰,右相之意,何如?右議政金尙喆曰,旣與專屬摠廳之時有異,月課米之輪回分劃,亦好矣。上曰,自備局區處,可也。出擧條翼謩曰,在前各營員役,自各其營,以元軍差送,故元料之外,只給加料,近來摠廳,皆以閑散塡差,還屬之後,欲依摠廳例,竝給元料,則數外料米,何從辦出?其勢不得不以本營軍,如前代差,許多年仰哺之員役,一朝竝汰,亦涉矜惻,好樣道理,往復摠廳,使之從便區處,似宜矣。上曰,依爲之。出擧條翼謩曰,日前備郞,以兩南堤堰摘奸事,纔已下直矣。其中一郞廳有故,代送他郞,而當更下直,故敢達矣。上曰,事勢然矣,依爲之。出擧條翼謩曰,當初北漢之專屬經理廳也。大臣主管本廳,故指揮三軍門,使之修治道路矣。今屬摠廳,摠廳便是地方官,三營以孤寄一倉之故,修治地方之道路,事涉不當,使摠廳專當擧行,似宜矣。上曰,依爲之。出擧條翼謩曰,臣於通民之不願受還於北漢,有可仰達者矣。北漢山高路險,遠邑糶糴,果有其弊,而該營捧上,每患高重,故民不願受,亦以此也。從今嚴飭,必須精捧,俾無如前之弊,何如?上曰,豈特此也?各營門一體,申飭,可也。出擧條尙喆曰,目下濬川之役方張,而該堂沈鏽,病滯鄕外,凡事專不主管云,誠可悶矣。上曰,許遞,其代誰可爲矣?左議政韓翼謩曰,金時默實合是任矣。上曰,似勤實爲之矣。翼謩曰,旣有下敎,濬川堂上,以金時默差下,何如?上曰,依爲之。出擧條昌誼曰,今番親耕後,駕前駕後禁軍·扈衛軍官·布帳手,有中日廳親臨試射放之命,而當日還宮時傳敎中,又有作門內隨駕人當親試,而其餘隨駕人,令各軍門試射之命矣。駕前駕後,禁軍·布帳手等,雖在作門之外,初下傳敎中,旣有親試之命,何以擧行乎?上曰,一體許試於中日廳,可也。昌誼曰,在前親臨試射放時,蛟龍旗·標旗奉持·日傘差備·輦陪訓導纛差備·有廳駕前燈籠軍·內差備及軍器別破陣·扈衛廳軍士,亦有許試之例,今番則何以爲之乎?上曰,亦一體同爲之,可也。出擧條昌誼曰,今番試射時,柳葉箭五中,鳥銃貫三中人,當依下敎,別單書入,而其餘賞格,則旣有甲申親耕後試射放之例,今亦依此擧行乎?上曰,依爲之。出擧條昌誼曰,今此親蠶擧動時,守宮及侍衛陪衛,本曹堂上應參之數,合爲七員,而以見在四員,無以推移矣。在前移御時,有假參知變通差出之事,今亦依此例,假參知三員,自本曹差下,以爲分排備員之地,何如?上曰,依爲之。出擧條上命漢耆進前曰,新進之人,使之熟習,好矣。命往北漢,詳探以來,而奉命體重,率軍官一人,可也。北漢御史還後,修書啓來待事。出榻敎玉堂下番入侍事。出榻敎修撰金尙集進前,上曰,上番奉命,下番以次對玉堂入侍,可也。濬川堂上沈鏽許遞,金時默差下事。出榻敎上曰,領相尙此引入,可悶矣。往者事,予至今悔之矣。翼謩曰,領相若聞此下敎,必當感泣,自上以此開釋,則似好矣。上曰,予亦欲更爲敦諭矣。尙喆曰,卽今引入,亦有實病而然矣。備堂先退,上曰,注書出去,各司久任郞廳,與之入來。賤臣出去,與戶曹正郞李商舟等入來。上曰,以次進前,可也。李商舟進前,上曰,陳所懷,可也。對曰,無可仰達者矣。上問遺在幾何耶?對曰,錢十一萬二千七百兩,木一千九百四十一同矣。兵曹正郞尹錫烈進前,上曰,陳所懷,可也。對曰,無弊瘼之可達者矣。〈上〉問遺在幾何?對曰,木八百八十三同二十九疋,錢十二萬七千兩,銀十萬兩矣。刑曹正郞沈載遠進前,上曰,陳所懷,可也。對曰,無可仰達者矣。上又問補充隊有無,對曰,間或有之矣。宣惠郞廳金恒魯·李明中,司僕僉正趙榮克,判官鄭存中,掌樂僉正鄭撲,漢城主簿洪載淵,成均典籍宋岳載,以次進前。上命各陳所懷,對曰,無可仰達矣。軍資奉事徐來修進前,上問所懷,對曰,辛巳年釐正後,無他弊瘼矣。問遺在,對曰,米一千九百石,太一千二百二十石,田米一百七十三石矣。廣興副奉事李德容進前。上問遺在,對曰,米九百三十五石,太則無遺在矣。上曰,來朔頒錄,何以爲之乎?對曰,畿內米太,趁望前督運之意,已稟目於堂上矣。各司郞廳先退。上曰,注書出去,大臣如未及出去,更爲入侍事傳諭。尙喆進前,上又命均役郞廳李明中,更爲入侍。上曰,向來領相所奏捧米云者,何事耶?尙喆曰,結錢代,欲捧結米,而豐歉逐歲有異,輸載亦難,故尙未決定矣。諸臣以次退出。
丁亥三月初五日初更,上御集慶堂。承旨率宣傳官入侍時,同副承旨李徽之,假注書任希簡,記注官文始龍,記事官姜俒,宣傳官田光濂·柳仁喆,以次進伏訖。上曰,宣傳官廉探以來乎?光濂曰,龍洞明禮宮皆無之,而壽進宮里門內,有二缸犯釀者矣。仁喆曰,臣馳往三江廉探,則麻浦有六甕犯釀者,桃洞有八甕犯釀者,故臣招致任掌,封標以來矣。上曰,八甕之多,極可駭也。小小祭酒之釀無怪,而此則全以賣買爲業者,命承旨書之曰,近者百隷怠慢,七事中居一,而今當親耕之時,以不種桑爲對,若不嚴懲,何以懲他?陪持先到,而先來譯官·軍官之不到,卽三百年所無之事,其雖嚴處,以此靜思,閭家借入之禁,卽嗣服後初政,而以近者紀綱觀之,莫知能行,故其令摘奸,而果欲禁令之遵行,其皆若此,可謂有紀綱,於酒許之者祭酒,國之讌飮,只許醴酒,孰敢不遵此令,而然,此尤物也,禁時猶犯,況禁解者乎?頃者多釀,亦已嚴飭,而其所遵行,予未信,然且此時另飭然後,其令可行,故令宣傳官摘奸,亦飭宣傳官曰,祭旣許酒,且當冷節,其必有釀,雖非冷節,人家忌祭,無時無之,不必細察,只問多釀矣。壽進宮里門內,得二缸云,此非祭酒可知,而方當節日,小民皆用,因此四民中,一者爲生涯而釀,此不是異事。吁嗟,小民與寒士,於祭沽酒何擇?禁其此,民何得用?且此其雖許祭,便一禁令,特爲勿問,而大抵壽進宮,與他有異,許酒之時,恐或此弊,雖祭祀之時,只釀祭酒事,已嚴飭,則曾未幾何?里門之內,有此弊而不禁,當該次知中官,爲先從重推考,令三宮戒嚴,聞三江廉察宣傳官所奏,許酒之時,勿論公私,此則嚴立科條而禁矣。今於麻浦得六甕,桃花洞得八甕,曾未幾何?其所犯禁,一何至此?初頭若不嚴飭,百石多釀,其將復見於今日,噫,令捕廳譏察,特爲除之,只令洞任廉察,意蓋至矣。十餘甕之恣釀,不禁不告,此不嚴懲,三亥酒其將復行於國中,當該任掌犯禁人,令該曹望後犯者,各嚴刑一次,任掌令該曹郞廳於江邊,勿爲懲贖,決杖百,渠雖無狀,其本卽穀也。不可尋常處之,皆令屬公,令三江冷節,欲祭無酒者,勿論士庶,均爲分給後草記事,分付漢城府。出傳敎宣傳官先退,上曰,邦禁中紋緞與閭家奪入,卽予苦心,而近能遵行,是則幸也。徽之曰,立法已久,飭敎屢勤,此後誰敢犯之乎?諸臣遂退出。
上在慶熙宮。停常參·經筵。
藥房都提調臣金致仁,提調臣南泰會,副提調臣尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予則一樣矣。中宮殿·惠嬪宮,藥房口傳問安。答曰,知道。
尹蓍東啓曰,大司憲李應協在外,執義未差,掌令任瑎在外,一員未差,持平鄭槃·李惠祚在外,今日以監察茶時之意,敢啓。傳曰,知道。
又以都摠府言啓曰,今日入直內三廳,武兼禁軍及軍兵等,當爲中日習射,而大報壇祭齊戒相値,不得爲〈之〉之意,敢啓。傳曰,知道。
傳于兪漢蕭曰,今日當爲香祗迎,儀注時刻置之,整齊後,卽入正時。
以全羅監司狀啓,靈光鹽所面居良人金聖夢等渰死事,傳于尹得雨曰,令本道恤典擧行。
香祗迎罷後,政院·玉堂·藥房口傳問安。答曰,知道。
以承傳色口傳下敎曰,明日朝前,當爲沖子,祗迎置之。
兪漢蕭,以吏曹言啓曰,今此宗廟各陵殿寒食祭,大祝及典祀官,皆以侍從塡差矣。時無職名人員,令該曹口傳付軍職,何如?傳曰,允。
又以禮曹言啓曰,卽接翼陵參奉所報,則本陵寒食祭,兩官當爲備員參祀,而別檢韓栐,時在慶尙道安東地,未及上來,卽爲變通云,莫重祭享,兩官不可不備,別檢韓栐,今姑許遞,其代令該曹卽速口傳差出,以爲備員將事之地,何如?傳曰,允。
吏曹口傳政事,以丁志元爲翼陵別檢。
丁亥三月初六日辰時,上御崇政殿庭。香祗迎入侍時,行都承旨尹得雨,左承旨李翼元,右承旨李宜哲,左副承旨兪漢蕭,右副承旨尹蓍東,同副承旨李徽之,記事官南胄寬,假注書任希簡,記注官文始龍,記事官姜俒,以次侍立。上具翼善冠·袞龍袍,乘輿出資政門,詣版位香祗迎訖。上曰,時刻尙早,勢雖似然,而未及待令,事體未安,光陵獻官柳脩,從重推考。出擧條上御崇政殿,藥房都提調金致仁曰,聖體若何?上曰,一樣矣。進湯劑訖,致仁曰,松茶今日有勿入之敎矣。凡齊戒,戒其過飮,而以藥用進御者,有何嫌乎?上曰,忌辰不遠,其時湯劑,亦欲停止爾,雖欲進御,豈下咽乎?致仁曰,聖敎如此,臣等不勝悶鬱矣。藥房提調,持湯劑更爲入侍事。出榻敎光陵獻官,光興君進去事。出榻敎北漢御史入侍事。出榻敎南泰會持湯劑入來,上進御。上曰,禮房承旨,馳往皇壇奉審,可也。金漢耆進伏,上命讀書啓訖,命承旨書之曰,昨因訓將所奏,爲遣御史,査審以來,今見書啓,守城之軍,差定北漢,不無掣肘之端,許多受料之軍,一體除汰,非渠之故,而其涉矜惻,況摠廳主管,閒散差定,其涉不可。今番皆仍存,此後書員庫子,其掌守庫,勿論本城人閒散與否擇差,其餘隨闕,皆以城中與經理廳所居人塡差,而爲渠糊口,閒散人差定,則豈保障之意哉?若是下敎之後,不遵朝令,當該摠帥備局察推。出傳敎又命書之曰,明陵忌辰祭獻官,以副司直金孝大爲之。出傳敎漢蕭還奏曰,臣承命馳往皇壇奉審,無頉處矣。上還入大內,諸臣以次退出。
上在慶熙宮。停常參·經筵。
夜一更,月暈。
藥房都提調臣金致仁,提調臣南泰會,副提調臣尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今於冷節,其雖皆伸微忱,心則一陪,而予一樣矣。中宮殿·惠嬪宮,藥房口傳問安。答曰,知道。
尹蓍東啓曰,大司憲李應協在外,執義·掌令一員未差,任瑎,持平鄭槃·李惠祚在外,今日以監察茶時之意,敢啓。傳曰,知道。
傳于兪漢蕭曰,今日以親傳香擧行。
傳于兪漢蕭曰,禮房承旨入侍。
親傳香罷後,政院·玉堂·藥房口傳問安。答曰,知道。
以承傳色口傳下敎曰,同牌軍爲之,分付禁漏,待動駕,中宮殿啓中嚴,詣景福宮正時及外辦入之,惠嬪宮·嬪宮,仍爲隨去,只入內嚴外備,時刻單子,竝置之。
以承傳色口傳下敎曰,使宣傳官往見,則期日已近,而守直中官一人,不爲待令,衛將二人,不爲待令,竝汰去,衛將代今日內口傳擧行。
又下敎曰,旣已立門,則宜設門板,而若紅門云,當該繕工官員,汰去。
又下敎曰,事在急迫,當部民,雖或可也,此時豈可使役五部民乎?掩置其軍,使役五部民,駭然,元軍卽令盡入使役,坊民放送。
傳于兪漢蕭曰,承旨入侍。
以備忘記,傳于洪樂仁曰,恒日鍾聲,雖高雖低皆聞,而曾聞鍾聲,聞於松都云,則況都城乎?今日鍾聲寥寥,此必慢於檢飭,鍾聲低微而然矣,當該守直官,汰去。
吏曹口傳政事,以鄭景仁爲兵曹正郞。
兵曹口傳政事,以韓時興·金喜文爲景福將。
以左議政韓翼謩,京畿廣州地,父母墳焚黃呈辭,傳于兪漢蕭曰,給由馬,澆奠床備給。
以承傳色口傳下敎曰,承旨中官下敎,開陽門留門,右副承旨牌招入直。
以承傳色口傳下敎曰,前承旨洪樂仁除授,待開門牌招察任。
兪漢蕭,以禮曹言啓曰,卽接翼陵參奉所報,則本陵寒食祭,兩官當爲備員參祀,而新除授別檢丁志元,時在京畿楊州地,未及上來,卽爲變通云,莫重祭享,兩官不可不備,別檢丁志元,今姑許遞,其代令該曹口傳差出,以爲備員將事之地,何如?傳曰,允。
吏曹口傳政事,以洪周萬爲翼陵別檢。
兪漢蕭,以禮曹言啓曰,今此親蠶告由祭,當日曉頭設行事,啓下,而有親蠶進定於初十日之敎,宗廟告由祭,初十日曉頭設行事,知委,何如?傳曰,允。
洪樂仁,以戶曹言啓曰,景福殿與月廊及直殿及報春門外齋室·於義本宮,每於季春,戶工曹堂上,奉審修補事,去己卯年傳敎定式矣。判書臣趙雲逵與佐郞臣金光運,工曹參判臣鄭尙淳,佐郞臣兪彦肅,進詣奉審,則養志堂西墻女防草八張破傷,臨淵閣東邊夫防草三張破傷,於義宮樂善齋西墻瓦子一庫脫落,分付各該司,使之卽速修改,而亦令本曹郞廳,監董擧行,何如?傳曰,允。
洪樂仁,以兵曹言啓曰,今此親蠶擧動時,侍衛·陪衛,不可不備,五衛將二員,未差之代,卽爲口傳差出,以爲備員侍衛之地,何如?傳曰,允。
兵曹口傳政事,以姜五成·韓光濟爲兼五衛將。
洪樂仁,以漢城府言啓曰,今三月初五日,承旨·宣傳官入侍時,麻浦桃花洞所捉酒甕,皆令屬公,令三江冷節,欲祭無酒者,勿論士庶,均爲分給後草記事,命下矣。依下敎,發遣本府郞廳,眼同該部官員,欲祭無酒之人,均分以給之意,敢啓。傳曰,知道。
尹蓍東,以義禁府啓曰,通津府使田光國,令該府處之事,傳旨,啓下矣。田光國,以兼營將守令,時在任所,依定式差兼官後,發遣府書吏,拿來,何如?傳曰,允。
議政府領議政臣徐志修箚曰,伏以臣,申控哀籲,而反承隆批,猥蒙特召,而不能趨承,惶霣悚慄,歷累日而靡定也。噫,臣家世受國恩,況臣不肖?叨冒至此,追臣祖臣父之心,圖效萬一者,自是秉彝之情,夷險燥濕,寧有所憚,而顧奈病狀沈痼,精力已消,夫以本來綿薄之材,兼之已消之精力,冒居百責之所萃,其覆餗之患,勢所必至,今番一事,已可見矣。若復一向蹲據,則國事之僨誤,將不可一二數也,雖其報國一念,寸衷如丹,而終使國事僨誤,則亦何益哉?洪恩未酬,而罪戾先至,此臣之所大懼,而至誠蘄免,屢瀆而不已者也。蓋臣年前危疾,百藥不效,必無生全之理,而幸被聖明之隆私,凡係劇任,曲賜解免,使之任便調養,得以延活,至于今日,莫非慈天之再造也。昨年以來,形貌雖似稍勝,而神精內削,莫可復回,猥當重任,益復添劇,目下諸證,雖不敢每塵崇聽,而其迷瞀昏憒之狀,實有顚仆之慮,自力供職,已矣無望,伏惟親蠶盛禮,期日在近,此時煩籲,極知其悚懍,而情窮勢急,不得不更陳衷懇。伏乞聖慈,俯垂矜諒,亟許鐫免,以卒生成之澤,千萬大願。答曰,省箚具悉卿懇。頃者之批,旣諭,卿何若此?聞左揆所奏,亦諭,卿之三代忠勤,予知熟矣。一時過中之敎,於卿何諭?其雖十箚,予何免副?卿須體小子慇勤之意,安心勿辭,卽起視事,用副此意。
行判中樞府事臣金陽澤箚曰,伏以臣,昨伏見下政院備忘,有以享官事,責勵大官,辭旨截嚴,臣亦備數原任,不能效職,兢惶固萬萬。凡大官之差祭,時任有故,原任通行,則一時將事,臣豈敢辭爲?而賤疾痰症適苦,流注肩脾,酸疼痛楚,甚至脊梁牽引,轉側俱妨,目下症勢,實無以自效奔走,病雖難强,跡涉慢忽,下懷冞增悚懍。今夫親蠶盛擧也,祀典大事也,而臣未克仰體恤祀之聖意,效勞其間,義分隳損,合被嚴何?玆敢力疾構箚,仰請處分,乞降威罰,以肅朝綱焉。答曰,省箚具悉卿懇。一時諭意,卿何若此?卿須安心焉。
傳于兪漢蕭曰,領議政·金判府事批答,遣史官傳諭。
兵曹口傳政事,假參知三單,趙台命·李益萬·鄭惟一。
丁亥三月初七日辰時,上御崇政殿月臺。親傳香入侍時,行都承旨尹得雨,左承旨李翼元,右承旨李宜哲,左副承旨兪漢蕭,右副承旨尹蓍東,同副承旨李徽之,記事官南胄寬,假注書任希簡,記注官文始龍,記事官姜俒,以次侍立。上具翼善冠·袞龍袍,乘輿出資政門,詣崇政殿月臺,親傳香,仍步詣崇政門,祗送香祝後,還御殿內。藥房都提調金致仁,提調南泰會進前曰,伏未審,聖體若何?上曰,一樣矣。請進湯劑,上許之,兵曹判書李昌誼曰,自前每於親臨陳賀,禁軍排立之時,有除標信擧行之例,今亦依此爲之乎?敢稟。上曰,依爲之。出擧條兵曹郞廳有闕,代口傳差出。出榻敎夕湯劑入之。出榻敎上還入大內,諸臣以次退出。
同日巳時,上御集慶堂。禮房承旨入侍時,左副承旨兪漢蕭,假注書任希簡,記注官文始龍,記事官姜俒,以次進伏訖。上命承旨書之曰,今者此禮一擧而三懷深,一則重行三百年古禮,一則追遵皇朝故事,一則同臨於創業故宮也。以予之心,其猶受賀,豈予受賀?意蓋深矣。且內殿康寧受賀,亦式遵國初盛事也。以予日復一日之意,此心憧憧,而兩日干支何日?甲戌行禮舊闕,乙亥試士靑衿,是豈偶然?其令該曹,親蠶進定於初十日,試士十一日,當親行崇賢門,於予可以舒心,於儒可以舒才,其於武士,當於拆封後,翌日爲之,以此分付儀曹,初嚴寅正三刻,二嚴卯初三刻,三嚴卯正二刻爲之,而只入正時。又命書之曰,儀註雖泛稱女官,酌獻禮,卽國朝初行者,一遵皇朝故事,諸執事,以翁主郡主塡差,執事行禮,採桑時導採,諸命婦當一體爲之,令該曹知悉,日後修儀軌時,只以此修正,以備後考。又命書之曰,冥然到今,三明在近,卄六在前,今雖能過,來頭何言?予心憧憧,寔由於此,十九日何日?若此之時,暮春蘄雨,來頭爲民用心,予何料乎?其雖追昔,予意則恐或太康,今者進定,意蓋此也。禮行後,若得甘霈,此亦陟降之攸賜,予之亟行其禮,靜而望雨,意亦深矣。出傳敎諸臣遂退出。
丁亥三月初七日初更,上御集慶堂。承旨入侍時,同副承旨李徽之,假注書任希簡,記注官文始龍,記事官姜俒,以次進伏訖。上命讀尹鳳九疏,上曰,裕昆錄,似在玉堂,或春坊,注書持入。賤臣還奏曰,裕昆錄只刊一件內入,而初無頒賜之事,故玉堂·春坊無之云矣。上命承旨書之曰,追慕彌切,心氣索漠,關係國事不獲已者外,擔却一邊,尹鳳九之章,適至此際,頃年駭章,溫泉時已見,故今者無職名陳章,亦涉訝之,而雖然,一欲覽而頓忘不覺,今日乃覺,召承宣令讀,此非他,因御製句語,若是張皇者,而一事則尹鳳九,亦不掩諱,一事則其文所言,非謂指其師也。卽慨然其時儒臣而言,則今何替辨敢若此?噫,予雖衰矣,於斯文,自嗣服初,嚴飭,深矣。所謂嚴堤防,裕昆錄,頃者因申暻之駭擧,以製此者,況白首暮年?今幾年之後,此等事,豈敢更提今日乎?事之寒心,莫此爲甚,奚比於溫泉陳章乎?事當嚴處,而曾聞衰昏,已知此章,決非自辦者,其雖參酌,其在嚴君君臣臣之道,不可循例賜答,其章下送。出傳敎徽之曰,故相卽先朝禮遇之臣,尹鳳九之爲師一辨,亦似無怪矣。若下優批,則尤有光於聖德矣。上曰,承旨所奏,極爲非矣,推考,可也。出擧條上曰,曾聞尹鳳九之筋力衰耗云,而有此陳疏,尤可怪也。徽之曰,臣雖未見,聞常精强矣。上曰,一件事疏中,亦不得隱諱,而因御製辨誣,極可駭也。徽之曰,臣更爲陳達,極知猥屑,而傳敎中君君臣臣四字,似或過中矣。上命注書書之曰,今猶舊習,特敎之下,焉敢若此?當該承旨,爲先罷職,又命書之曰,當該承傳色,所爲無據,爲先罷職,令該府處之。諸臣以次退出。
上在慶熙宮。停常參·經筵。
酉時,日暈。夜一更,月暈。
藥房都提調臣金致仁,提調臣南泰會,副提調臣尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。無批答。中宮殿·惠嬪宮,藥房口傳問安。答曰,知道。
尹得雨啓曰,今日親傳香時,承旨不可不備員,而左承旨李翼元,不爲仕進,卽爲牌招,何如?傳曰,允。
洪樂仁啓曰,大司憲李應協,持平鄭槃·李惠祚在外,執義未差,掌令任瑎在外,一員未差,今日以監察茶時之意,敢啓。傳曰,知道。
傳于李宜哲曰,一時飭勵,焉敢若此?今日親傳香,備員催促,親傳香罷後,政院·玉堂·藥房口傳問安。答曰,知道。
以承傳色口傳下敎曰,尹鳳九上疏,使之下送,而若留置,則承旨當下敎,若有謄出頒布之事,該吏十五日後,令該曹決杖一百。
又下敎曰,俄已下敎,謄出者,皆收入乎?知奏,書之者,動駕前,逐出開陽門外,雖興化門外,若或現形,當令該曹,決棍申飭。
以洪敬熙爲加出假注書。
丁亥三月初八日辰時,上御崇政殿月臺。親傳香入侍時,行都承旨尹得雨,左承旨李翼元,右承旨李宜哲,左副承旨兪漢蕭,右副承旨洪樂仁,同副承旨尹蓍東,記事官南胄寬,假注書任希簡,記注官文始龍,記事官姜俒,以次侍立。上具翼善冠·黑圓領袍,出資政門,詣崇政殿月臺,親傳香後,隨詣建明門,祗送香祝訖。西向俯伏,命賤臣書口奏曰,小臣雖有滿腔鬱懷,暮雲愈邈,誠淺何徹?前司直尹鳳九陳章,其到已久,且此人溫泉時,曾有駭擧,故不欲展覽,仍以忘却,昨乃覺得,取覽其章,令承宣替讀,人子之道,聽於無聲,視於無形,豈敢以陟降之高?故自默初意,小臣亦有自量,而三百年大禮當前,只奏其懷,此已小子之不孝,今日致此,其亦小子之不孝。尹鳳九雖曰,昔日甘盤,古人曾已不仕,於小臣無師生之義,雖以義理言之,莫重君親,其何比擬?其本由於嚴卞裕昆錄,此文因頃者申暻罔測之語,製此文者,今章中有二事,一則小臣之因單瓢陋巷事,敢以慷慨者,其時臣在廚院,莫重御供,以聖德減損,而末稍所餘,不過菜物,故稟奏一二件,雖蒙仍存,嗚呼,何言御供?若是減損,饋遺遍滿行在,甚至於巖穴之士,而極矣。故信口提及,尹鳳九亦不敢隱諱,今何稱道?其時小子,侍側榻坐,爲山林之意,仰覩欽頌,而纔踰閤外,復尋鄕路,其時儒臣,以不禮遇箚陳,此小子之仰覩者,君親雖曰,不同,忠孝豈有二致?此小子所以聞此慷慨者,故一句則語及於此矣。此慨儒臣而然矣,豈礙逼於其師?捏合兩事,作爲其章之欛柄,嗚呼,不肖昔年聖候,由於源流,若問其本,是乃師門,爲人子,若有一分秉彝之心,視黨論,若無仇敵之心,此誠萬古不孝不肖之人也。其雖不孝,豈忍爲此?其雖不肖,豈忍爲此?所謂卞誣於君,爲此者,小臣曾未聞也。其有此心,何待幾年矣?故頃者申暻處置之時,三人一體竝書,意蓋此也,有何大關緊?一則渠亦不掩,一則非謂其師者,而白首望九,飛蛾雖不撲,不過拭巾之人,小臣之誦此,猶夙宵殞心之義,而嗚呼,顧其年,卽昔日臣子也,抑何心腸,若至於此乎?誠非尹鳳九之駭然,寔是小臣之不孝也。引其君之語卞誣,臣所未聞,況以其章觀之?非卞誣也,請示悔悟也。此則雖不足道,而此君君乎?臣臣乎?不爲處置,只送其章,卽半夜深諒者,而李徽之,其誰之子?昔日故相之子,敢欲右袒,君君臣臣四字,其將抹去,一隅海東,其曰,有五倫乎?,此皆小子之不孝,天高聽卑,感應一理,卽於此席,悉陳微忱,小子幾十年嚴禁之師門,其將復起於晩年乎?此後復若以師門之事,提及於小,若或有恣意右袒之事,尙今支撑,其雖陟降之恩,其決不爲,無所據之君,更何心臨億兆乎?此心今日固定,寧負端暉門所奏,決不負陟降矣。陟降監照,命承旨書之曰,承旨房依前。出傳敎中宮殿陪衛承旨,以左承旨爲之事。出榻敎都提調金致仁,請進湯劑。上受而覆於地,遂入大內,諸臣以次退出。
上在慶熙宮。停常參·經筵。
藥房都提調臣金致仁,提調臣南泰會,副提調臣尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。尙今冥然,今逢此日,昨已下敎,過殿座後,入侍,宜矣。
中宮殿·惠嬪宮,藥房口傳問安。答曰,知道。
藥房口傳啓曰,伏承俄下批答,有殿座後入侍之敎矣。臣等昨旣親承下敎,宜不敢更事煩瀆,以增孝思,而當此動駕隔宵之日,臣等之不得入侍,實爲悶迫,伏乞暫許召見,不勝顒祝,惶恐,敢啓。答曰,下敎之後,又何如是?一番如是,予心百倍,其止之。
以承傳色口傳下敎曰,明日動駕時,待下敎只入三嚴,詣景福宮行禮時刻,待下敎只入正時。
尹蓍東,以都摠府言啓曰,今日入直內三廳,武兼禁軍及軍兵等,當爲中日習射,而毓祥宮忌辰祭相値,不得爲之之意,敢啓。傳曰,知道。
傳于兪漢蕭曰,禮房承旨,持酌獻禮採桑儀注,入侍。
傳于洪樂仁曰,禮房承旨,持俄者傳敎,入侍。
兪漢蕭,以禮曹言啓曰,今此陳賀諸道箋文,開拆看審,則北兵使李國賢,忠淸兵使具秉勳,淸州牧使李憲鎭箋文中,親蠶當書極行,而親耕下連書,江原監司閔百興,全羅兵使柳鎭夏,左水使李漢昌,光州牧使李匡會,星州牧使宋載禧,平海郡守全命佐箋文皮封當書謹封箋,而書以謹上箋,江陵府使李吉輔,草溪郡守林遇春,箋文皮封,當書以謹封箋,而書以謹奉箋,慶尙左兵使李邦一箋文中,尊號表紙不精,三和府使金永緩箋文皮封,謹封箋之箋字不書,莫重箋文,如是違格,事體未安,一倂推考警責,何如?傳曰,允。
洪樂仁,以義禁府言啓曰,明日親蠶擧動時,大駕各差備都事九員及中宮殿左右考喧都事,惠嬪宮左右考喧都事,王世孫左右考喧都事,嬪宮左右考喧都事,本府入直,都合以十八員分差,而無以備數,假都事八員,令該曹依例差出,以爲分排之地,何如?傳曰,允。
丁亥三月初九日初更,上御集慶堂。禮房承旨入侍時,左副承旨兪漢蕭,假注書任希簡,記注官文始龍,記事官姜俒,以次進伏訖。上命讀酌獻禮儀註,又命書之曰,今番採桑禮後,予則只知蠶母,綿布一疋頒賞,覽儀註,諸執事亦有賞典,此則先爲分付然後,可以擧行,當下敎矣。令該曹待下敎待令。出傳敎諸臣遂退出。
丁亥三月初九日二更,上御集慶堂。禮房承旨入侍時,左副承旨兪漢蕭,假注書任希簡,記注官文始龍,記事官姜俒,以次進伏訖。上命讀俄下傳敎,上曰,親蠶酌獻禮時,庭燎當使中官擧行,畫燭一雙,樽燭一雙,依親祭例,分付,可也。明日動駕時,初嚴待下敎擧行。出榻敎諸臣以次退出。
上在慶熙宮。停常參·經筵。
夜一更,流星出大角星下,入東方天際,狀如拳,尾長四五尺許,色赤,光照地。
藥房都提調臣金致仁,提調臣南泰會,副提調臣尹得雨啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣,下敎日入侍,宜矣。中宮殿·惠嬪宮,藥房口傳問安。答曰,知道。
大駕詣景福宮,入幕次後,政院·玉堂·藥房口傳問安。答曰,知道。
中宮殿·惠嬪宮詣景福宮,入幕次後,政院·玉堂·藥房口傳問安。答曰,知道。世孫宮·嬪宮詣景福宮,入小次後,政院·玉堂口傳問安。答曰,知道。大殿·中宮殿·惠嬪宮採桑後,政院·玉堂·藥房口傳問安。答曰,知道。世孫宮·嬪宮採桑後,政院·玉堂口傳問安。答曰,知道。大殿·中宮殿·惠嬪宮陳賀後,政院·玉堂·藥房口傳問安。答曰,知道。世孫宮·嬪宮陳賀後,政院·玉堂口傳問安。答曰,知道。大殿·中宮殿·惠嬪宮朝見禮後,政院·玉堂·藥房口傳問安。答曰,知道。嬪宮朝見禮後,政院·王堂口傳問安。答曰,知道。大殿·中宮殿朝見禮後,朝廷·二品以上·六曹堂上·奉朝賀口傳問安。答曰,知道。
以承傳色口傳下敎曰,蠶母賞格,不卽待令,戶判爲先從重推考,當該中官還宮後,令該府處之。
又下敎曰,三百年後初有,當乘轎於康寧殿,前後部鼓吹,以親耕樂章與民樂,前後各二人導唱,內殿依前下敎擧行,鼓吹皆待令於康寧殿近處。
又下敎曰,回駕後,百官加爲之。
又下敎曰,今日親蠶,內職當爲之整待安寶以入。
傳于尹蓍東曰,戶判推考置之。
傳于兪漢蕭曰,朝見禮自內爲之,時刻置之。
大殿·中宮殿·惠嬪宮還宮後,政院·玉堂·藥房口傳問安。答曰,知道。世孫宮·嬪宮還宮後,政院·玉堂口傳問安。答曰,知道。
李翼元啓曰,副校理金魯淳,以其親病,呈辭出去,呈辭纔已捧入矣。所當直捧禁推傳旨,而此與無端經出有異,推考警責,何如?傳曰,允。
以承傳色口傳下敎曰,景福宮衛將李允彬,自初待令,特爲加資,其餘二人,上弦弓一張賜給。
有政。吏批啓曰,判書鄭弘淳式暇,參議未差,小臣獨政未安,何以爲之?敢稟。傳曰,仍爲之,同副承旨尹蓍東進。
以尹得孟爲大司諫,尹勉憲爲執義,鄭彦暹爲掌令,徐浩修爲獻納,李命彬爲正言,權噵爲禮曹參議,李長老爲吏曹正郞,李商岳爲佐郞,張旭爲判校,行左副承旨兪漢蕭今加嘉善,耕蠶時禮房承旨加資事,承傳,百官加下批。
兵曹口傳政事,副護軍李普祥,副司直任㻐,副司果鄭世柱,百官加下批。
尹蓍東,以吏曹言啓曰,別歲抄書入事,命下矣。准期不敍,亦爲書入乎?敢稟。傳曰,知道。
又以義禁府言啓曰,明日親臨試士時,本部都事皆爲赴擧,武都事一員,本府入直,而當直·入直公事回公都事及建明門禁亂都事,無以推移,假都事三員,卽令該曹,依例差出,以爲分排之地,何如?傳曰,允。
又以義禁府言啓曰,金吾·秋曹輕囚,今日內放送,京外徒年以下,一體放送事,命下矣。時囚罪人甲山前府使閔源,通津府使田光國,中官李夢良,俱係輕囚,竝依聖敎,卽爲放送,本府所管徒三年定配罪人忠淸道公州牧日新驛李德胤,京畿楊州牧雙樹驛田光尹,亦爲放送之意,分付各該道道臣,何如?傳曰,允。
又以刑曹言啓曰,秋曹輕囚,今日內放送,京外徒年以下,一體放送,犯釀罪人,一依任掌例,望後江邊,只杖一百事,命下矣。輕囚罪人十六名竝放送,徒年以下罪人,卽爲放送後,啓聞事,分付諸道道臣,犯釀人決杖,依傳敎望後擧行之意,敢啓。傳曰,知道。
丁亥三月初十日卯時,上詣景福宮。親蠶擧動入侍時,行都承旨尹得雨,左承旨李翼元,右承旨李宜哲,左副承旨兪漢蕭,右副承旨洪樂仁,同副承旨尹蓍東,記事官南胄寬,假注書任希簡,記注官文始龍,記事官姜俒,以次隨駕。上具翼善冠·袞龍袍,出崇賢門,降輿乘輦,出興化門。上曰,作門內多暄譁,禁喧郞廳,記過,可也。兵曹判書李昌誼曰,都摠管南泰會,以藥房提調隨駕,五殿侍衛,無以分排矣。上曰,南泰會使之侍衛,問候時則以戎服入參,可也。命承旨書之曰,頃者親耕時,已捧袖擧案,今日親蠶與親耕何異?且頃者擧案時,想必有不無未參者回駕時,自光化門至興化門,未參儒生,令成均館,捧袖擧案。出傳敎上詣光化門外,降輦乘輿,詣勤政殿月臺,入幕次,小頃,改具遠遊冠·絳紗袍,殿座後,王世孫率百官,行陳賀禮如儀,上曰,旣已禮畢,世孫上殿侍坐事,禮房承旨親傳,可也。漢蕭曰,太學亦進箋矣。上曰,使掌儀持入讀奏,可也。上曰,太學箋文,不書大年號。得雨曰,前例然矣。領議政徐志修,左議政韓翼謩,右議政金尙喆,領府事尹東度,判府事金陽澤,以次進前曰,日氣淸暖,大禮順成,臣等已不勝懽忭,而況此舊官親臨受賀?臣等尤不任慶祝之忱。上曰,以予涼德,爲此三百年罕有之事,風日又如此和暖,實是陟降眷顧之恩領相之入來,誠得體矣。向來事,予尙悔之,於卿何有?志修曰,聖敎至此,臣尤不勝惶感之至。上命承旨書之曰,噫,今者親蠶之順成,實是料表,況昨年春夏?豈意今日,且兩日日氣舒暢,舊殿修禮,追慕國初,微忱一倍,孟子所謂藹然善端,正今日,況子曰,必也正名乎?其在體孔訓之道,豈可氓默?謁先聖,今年當次,而旣不能躬行大祭,其雖酌獻,何敢行也?而適値此年,兼慰多士,下敎頃者捧袖擧案之後,靜而思之,今者三日製,卽爲耕蠶也。其雖爲之,唱榜當在於謁聖之後,其將踰年,予意若何?初意明日入格人,宜以耽羅賜第人例,欲令謁聖,未端唱榜。大抵,近者,倖門一開,一開此道,後弊勝言,況九月庭試?其曰,爲先聖,則亦有下敎,此非誠實底道。噫,白首暮年,夫子亦曰,人無信不立,不正之名,無心之事,豈多行乎?噫,今者之事,非予能爲卽陟降攸賜,三百年後,舊闕行此禮,因仍彌縫,是豈仰體陰騭之道乎?必也正名,且有戊申已行之事,明日試士後唱榜,隨駕武士畢射後,同爲,名曰,耕蠶科,依戊申試士例取三人,武科隨入格當付,若此慶科·謁聖,其名正正方方,噫,予自謂慶科,其亦衰暮而然,然慶之一字,非予自謂,其實仰答,依此擧行,謁聖其以本名置之,其名正乎?不正乎?且或曰,旣行慶科,其何稠疊云,則噫,彼八道多士,何以欺也?城門內設科,不顧諸道,亦豈昔年列朝爲靑衿之盛意乎?雖以武士言之,只以今番隨駕人彌縫,亦豈體昔年均視之意乎?敎文雖非赦文,三百年再有之事,豈可無同沾之意乎?金吾·秋曹輕囚,今日內放送,京外徒年以下,一體放送,頃者犯釀人刑推,特爲分揀,一依任掌例,望後江邊,只決杖一百,兩銓居中·居下人·時推人,一倂蕩滌,令吏兵曹歲抄書入,以示予爲靑衿爲武士,兼示蕩滌之意,旣坐舊殿,何踰今日?令中外咸知予意。出傳敎又命書之曰,此三百年再有之事,耕蠶時禮房承旨兪漢蕭,特爲加資,試所承旨,禮房承旨爲之。出傳敎當該中官,令該府處之下敎置之事。出榻敎大司成入侍事。出榻敎金相翊進前。上曰,明日庭試,隨從嚴禁,可也。還宮時刻,待下敎入之事。出榻敎命承旨書之曰,明日庭試試官,旣非卽日唱榜,不必多差,領相·藝文提學徐命膺,參判趙曮,大司成金相翊,前承旨任㻐,修撰李得一,兼輔德洪檍爲之,試所承旨,右承旨擧行,殿座時刻,辰初三刻。出傳敎理中建功湯,今日姑停,蔘苓茶煎入事。出駕敎藥房都提調金致仁,提調南泰會進前曰,勞動之餘,聖候若何?上曰,一樣矣。仍進蔘苓茶,上命宣傳官,持標信出去留門,待軍兵罷歸後,下鑰,可也。仍命還宮,乘輦至崇賢門外,降輦乘輿入大內。諸臣以次退出。
上在慶熙宮。停常參·經筵。
夜一更,月犯軒轅南小星。
藥房都提調臣金致仁,提調臣南泰會,同副承旨臣尹蓍東啓曰,駕臨舊闕禮成,公桑曠典悉遵,賀儀載擧,慶符前後,歡均中外,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,中宮殿勞動之餘,氣候,何如?惠嬪宮氣候,何如?王世孫氣候,何如?嬪宮氣候,何如?臣等不任區區憂慮,敢來問安,竝此仰稟。答曰,知道。日淸氣朗,能遵三百年盛事,追憶昨年,寔是料表,氣則頓勝,內殿初行大禮,若是順成,深喜曷諭?惠嬪氣候一樣,世孫復見舊闕,若覩國初,沖子之心,怳然有依,此亦是誰之賜?世孫嬪宮氣候,亦一樣矣。建功湯,殿座時持入,中宮殿·惠嬪宮,藥房口傳問安。答曰,知道。
李宜哲啓曰,大司憲李應協,執義尹勉憲在外,掌令鄭彦暹未肅拜,任瑎在外,持平鄭槃·李惠祚呈辭,今日以監察茶時之意,敢啓。傳曰,知道。
以備忘記,傳于兪漢蕭曰,卿是誰之孫,昨已諭,何復若此?待卿入來,當殿座,安心卽爲入來之意,令預備兼春秋,卽爲傳諭。
傳于兪漢蕭曰,領相入來後,待下敎,只入正時。
以承傳色口傳下敎〈曰〉,昨日隨駕軍兵,好過與否,問之。
以備忘記,傳于洪樂仁曰,明日當爲親臨試射,時刻,待下敎只入正時,試官,騎判·訓將·禁將·入直騎郞·摠郞·首宣傳爲之,當於建明門爲之,以此分付。
又傳于洪樂仁曰,今則名雖試射,實則庭試,柳葉箭今當親臨,鳥銃慕華館命官爲之,而命官尹領府事,試官李思觀·李殷春·趙濟泰·入直外司騎郞·下番摠郞·訓鍊副正進去,明日同爲設行。
李翼元,以弘文館言啓曰,本館上番闕直,事甚未安,應敎李在簡,副應敎金載順,校理金漢耆,竝卽牌招,以爲推移入直之地,何如?傳曰,允。
傳于尹蓍東曰,慕華館命官,右相進去。
傳于兪漢蕭曰,試官徐命膺,代南泰齊爲之。
傳于兪漢蕭曰,都承旨入侍。
領府事尹東度箚曰,伏以臣,昨夕賀班退出後,忽覺渾身灑淅,頭疼如碎,頑痰塞胸,精神昏眩,擔還私次達夜叫苦,蓋緣久病之餘,脫着乖宜,失汗觸風,以致重感,此際伏承慕華館命官之命,義在往役,固當竭蹶趨赴,而目今病狀,一倍添劇,決無束帶動身之望,玆不得不據實疾籲。伏乞聖慈,俯垂矜憐,亟賜變通,使試事無滯,殘喘獲延,仍勘臣瀆擾之罪焉。答曰,省箚具悉卿懇。命官旣命,卿其安心善攝焉。仍傳曰,遣史官傳諭。
副修撰鄭原謙疏曰,伏以,寶算望八,親耕親蠶,日吉辰良,次第順成,凡在覆載之間,稍有血氣之類,孰不歡欣慶祝?仍伏念臣,罪大責輕,譴罷未久,恩敍自如,不意復承誤恩,徒以僨敗之餘蹤,更玷論思之近列,踧踖惶懼,罔知攸措,嚴召屢降,遜避無地,冒沒出肅,終至是日,誠無面目之可㢮,夫揚名顯親,人子之至榮,致身事君,人臣之大義,移孝爲忠,豈無秉彝同得之願?顧臣未弱冠,識且鹵莽,任職從政,初非擬議,而況講讀顧問?夫豈如臣瑣劣之所輒忝竊也哉?且臣與鄭履煥,言實則同,罪名有異,今臣偏霑鴻渥,旋蒙恩宥,履煥尙在栫棘之中,不見天日,殆一周矣,臣豈獨飄纓結綬,揚揚自列於朝端哉?伏乞聖慈,俯垂鑑察,亟賜鐫削,以重公器,以安私分,不勝幸甚。踏啓字
丁亥三月十一日巳時,上御崇賢門。親臨庭試入侍時,行都承旨兪漢蕭,左承旨李翼元,右承旨李宜哲,右副承旨洪樂仁,同副承旨尹蓍東,記事官南胄寬,假注書任希簡,記注官文始龍,記事官姜俒,以次侍立。上具翼善冠·袞龍袍,出崇賢門外,殿座。藥房都提調金致仁曰,昨日勞動之餘,聖體若何?上曰,一樣矣。進湯濟訖,上曰,儒生入門,若是甚多,殿庭恐有狹窄之慮矣。致仁曰,提調南泰會,有病不得入來云矣。上曰,積月供職,生病無怪矣。命承旨書之曰,提調南泰會許遞,其代禮判申晦除授。出傳敎翼元曰,尹得雨,亦有病不得仕進矣。上命書之曰,都承旨許遞,其代參議李瀰除授,牌招察任,都承旨,三院副提調例兼,房順房。上曰,諸試官進前,可也。命書御題,上曰,鄕儒似不知此科之爲庭試矣。漢蕭曰,似或然矣。上命書之曰,袖擧案,今爲庭試,若或遺漏,非予之意,袖擧案置之,入庭諸生,皆令應試,祕封此非節製,依庭試例書呈事,分付場中。出傳敎試射終日,文武放榜,崇政殿擧行。出榻敎明日武所,同副承旨進去。出榻敎藥房都提調,持湯劑入侍事。出榻敎致仁奉湯劑進前,上進御。行兵曹判書李昌誼曰,自前景福宮擧動時,光化門紅箭門,還宮後,依例令該監撤去,仍前石築矣。今番則旣設板門,何以爲之乎?敢稟。上曰,依前爲之,可也。出擧條,昌誼曰,今番試射放時,隨駕軍兵中,已稟定者外,如禁·御·守摠各營門將校·軍兵之爲都提調及大將隨率之類,例有隨入於作門者矣。自前一經筵稟,然後許試,今則何以爲之乎?上曰,此亦許試,可也。昌誼曰,許試事,命下矣。此類雖與隨駕元軍差異,亦入於作門內,使之應射於何處乎?上曰,令各其營門,一體擧行。出擧條收券三軸後,他承旨持入。出榻敎上還入大內,諸臣遂退出。
同日未時,上御景賢堂。都承旨入侍時,都承兪漢蕭,假注書任希簡,記注官文始龍,記事官姜俒,以次進伏訖。上命讀修撰鄭厚謙疏曰,年少輩秉心雖可尙,與鄭履煥言實相同云者,太過矣。初欲命書傳敎,只踏啓字以下矣。上曰,收券今已幾何耶?漢蕭曰,似爲十餘軸矣。上曰,與諸試官,更爲入侍,可也。諸臣遂退出。
同日酉時,上御景賢堂。科次入侍時,試官領議政徐志修,行司直南泰齊,吏曹參判趙曮,副司直任㻐,兼輔德洪檍,修撰李得一,行都承旨兪漢蕭,假注書任希簡,記注官文始龍,記事官姜俒,以次進伏訖。上曰,對讀官四人,輪讀各一軸,可也。藥房提調,持湯劑更爲入侍。出榻敎申晦奉湯劑進前,上進御。試官及試所承旨別省記。出榻敎志修曰,日勢曛黑,夕水刺恐過時矣。上曰,方欲進御,卿等亦宜退出,合考軸,注書堅封書標,出置典設司,令試所承旨守直,未及考者,亦出置典設司,可也。諸臣遂退出。
上在慶熙宮。停常參·經筵。
藥房都提調臣金致仁,提調臣南泰會,副提調臣兪漢蕭啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。無批答中宮殿·惠嬪宮·嬪宮,藥房口傳問安。答曰,知道。
以承傳色口傳下敎曰,今日科次於典設司,合考帳殿爲之。
又下敎曰,慕華館設十一貫革,此處一貫革,十人作耦。
洪樂仁啓曰,憲府連日監察茶時,諫院許久闕啓,俱陟未安,兩司除在外·陳疏入啓外,未肅拜不爲行公人員,竝卽牌招,何如?傳曰,允。
李翼元,以都摠府言啓曰,今日入直內三廳,武兼禁軍及軍兵等,當爲中日習射,而親臨試射相値,不得爲之之意,敢啓。傳曰,知道。
李宜哲,以弘文館言啓曰,本館上番闕直,事甚未安,修撰洪景顔·金尙集,竝卽牌招,以爲推移,姑陞入直之地,何如?傳曰,允。
又以弘文館言啓曰,本館上番闕直,事甚未安,今日政新除授玉堂,待下批仍卽牌招,以爲推移入直之地,何如?傳曰,允。
注書南胄寬病,代以權禛爲假注書。
以備忘記,傳于李翼元曰,侍講院禮貌官,弼善準職除授,入侍承旨,各半熟馬一匹,諸春坊官員·翰注,各兒馬一匹賜給,政院·玉堂·春桂坊下人·奉常寺守僕·通禮院禁漏下人等,令該曹米布題給。
又傳于李翼元曰,耕蠶時,贊儀李瑞彪,曾已行,守令除授,讀致詞,引儀徐命甲陞六,通禮李弘稷,相禮陞敍,其餘引儀,上弦弓一張賜給。
又傳于李翼元曰,大殿侍衛中官,各半熟馬一匹,挾侍熟馬一匹,世孫宮中官,惠嬪宮·世孫嬪宮承言色,各兒馬一匹,世孫宮挾侍,半熟馬一匹賜給,大殿各殿薛里以下,各弦弓一張賜給,司謁以下,各兒馬一匹,各殿別監員役,令該曹,米布參酌題給。
又傳于李翼元曰,親蠶時,內外待令中官朴敏采·金德九,本殿承傳色金景浩·申宅夏,輦侍承傳色申漢章·高鳳會,一體加資。
又傳于李翼元曰,景福宮守直中官金興河·孫重熙·金宗台·金成德,各兒馬一匹賜給。
又傳于李翼元曰,大殿道路差備,兒馬一匹賜給,世孫宮道路差備,弦弓一張賜給,執事典樂,高品付料,導唱典樂,令該曹米布題給。
又傳于李翼元曰,執事人草丹·斗梅,從自願免賤,而隨請卽爲許給。
又傳于李翼元曰,今番親蠶時,內執事人昔年尙宮千氏·朴氏,甲戌年尙宮金氏,尙宮車氏·李氏,從自願免賤。
又傳于李翼元曰,親蠶時,次知別監朴壽景·朴世福,依例書題承傳,金忠大嘉禮時特爲差定,親蠶鳳頭,一體書題承傳。
又傳于李翼元曰,今番景福宮監董,戶曹郞廳陞敍,繕工官陞六。
又傳于李翼元曰,排設從事官金敏行·呂弘佐,各兒馬一匹賜給。
又傳于李翼元曰,壽進宮書員崔致福,以昔年別監,丁丑年爲守僕,今番爲燭籠差備,只有此人,特爲書題承傳。
又傳于李翼元曰,高氏·金氏·朴氏·朴氏·鄭氏·鄭氏·金氏爲典憲,李氏·李氏爲奏商。
又傳于李翼元曰,盧氏爲尙宮,高氏·趙氏·金氏·金氏·成氏·朴氏爲典憲,李氏·張氏爲奏商。
又傳于李翼元曰,崔氏·李氏·崔氏爲尙正,崔氏·崔氏·李氏·宋氏·金氏爲尙食。
以承傳色口傳下敎曰,今日內修單子下批,下批時,內職同爲之。
又下敎曰,旣行大禮,其功則多,繕工官汰去下敎,置之,陞六傳旨,同爲捧入。
又下敎曰,單子今日內擧行,寶姑留,內職擧行。
有政。吏批啓曰,判書鄭弘淳牌招不進,參議未差,小臣獨政未安,何以爲之?敢稟。傳曰,仍爲之,都承旨兪漢蕭進,以李澤徵爲掌令,洪應輔爲獻納,安聖彬·李益普爲正言,徐命善爲應敎,洪檍爲副應敎,兪彦鎬爲校理,尹弘烈·尹師國爲修撰,閔弘烈爲副修撰,李蓍建爲戶曹參議,姜彦輔爲司藝,金孝大爲利川府使,車亨道爲衿川縣監,內官朴敏采,今加崇祿,金德九今加正憲,金景浩今加嘉義,申宅夏今加嘉善,申漢章今加嘉善,高鳳會今加通政,以上,親蠶時各差備承傳色加資事承傳,以鄭珒爲直講,沈和鎭爲桃源察訪。
兵批口傳政事,副護軍李泰遠·吳道炯,副司直尹得雨,副司果鄭厚謙,同知單金嘉文,僉知單朴奎煥。
傳于兪漢蕭曰,都承旨·左副承旨入侍。
李瀰以慕華館試所差備官,以命官意啓曰,臣等承命來會,今方開場,而鳥銃應放人,合爲四千九百九十七名矣。謹依聖敎,雖以十貫革,排立試放,而應試人數,若是夥然,則三四日之內,實無畢試之路,在前如此之時,啓請加立,以二十四貫革,擧行矣。今番則何以爲之?敢啓。傳曰,今亦依此擧行。
洪樂仁,以義禁府言啓曰,全羅道海南遠竄罪人李海鎭,濟州牧大靜縣荐棘罪人鄭履煥,羅州牧黑山島定配罪人尹光禮,海南縣遠竄罪人張淀,放黜鄕里罪人李獻慶,特爲放送事,承傳啓下矣。竝放送事,分付各該道臣之意,敢啓。傳曰,知道。
李瀰,以漢城府言啓曰,今三月十二日,親臨試射入侍時。傳曰,今番邦慶,宜有同霈之典,侍從中被謫人鄭履煥·黃㝡彦·李海鎭·尹光禮·張淀,竝特放送事,命下矣。其中永爲庶人黃㝡彦,則當初臣府,已爲擧行,故依聖敎特爲放送事,該道道臣處,發關分付之意,敢啓。傳曰,知道。黃㝡彦庶人,亦爲蕩滌。
洪樂仁,以刑曹言啓曰,莫重親臨試才,若是用情,事之放恣,莫此爲甚,軍官申光載,符同冶匠,巨濟府充軍,當日押送事,命下矣。軍官申光載,冶匠李振玉,依傳敎慶尙道巨濟府充軍,竝卽發配之意,敢啓。傳曰,知道。
殿座罷後,政院·玉堂·藥房口傳問安。答曰,知道。
判府事臣金致仁箚曰,伏以臣,自日前患腹痛,泄瀉甚苦,而縟禮曠前,拚死進參,昨又以臨門試士,不敢言病,擔舁往來之際,重添外感,頭疼如劈,寒熱迭作,精神惝怳,不省四到,連服和解之劑,擬待少減,趁曉趨詣矣。痛勢轉劇,運身無路,當此殿座之日,未造嘗藥之列,虧分廢職,伏枕惶懍,伏乞亟降威譴。以安賤心焉。答曰,省箚具悉卿懇。業已知,卿其安心勿辭,其須善攝焉。仍傳曰,遣史官傳諭,遣御醫看病。
丁亥三月十二日辰時,上御建明門。親臨試射入侍時,行都承旨兪漢蕭,左承旨李翼元,右承旨李宜哲,左副承旨李瀰,右副承旨洪樂仁,假注書任希簡·權禛,記注官文始龍,記事官姜俒,試官行兵曹判書李昌誼,行副護軍鄭汝稷·元重會,兵曹佐郞姜彝正,都摠經歷金養厚,宣傳官李鼎遠,以次進伏訖。上曰,通禮呼唱。上曰,今日風氣淸明,正好試射。藥房提調申晦進伏曰,都提調金致仁,有實病,不得入來矣。上曰,其行已久,生病不是異事矣。命書傳敎曰,都提調許副,金判府事爲內局都提調。上曰,藥房提調,持湯劑入侍。出榻敎都提調金陽澤,提調申晦,副提調兪漢蕭,進湯劑,上進御後,陽澤·晦退出,大司憲李應協牌不進呼望。上曰,今番賀禮都憲,公然闕之矣。業欲許遞而未果矣。不知被彈於何人耶?樂仁曰,林鼎遠矣。上曰,鼎遠被何罪名耶?樂仁曰,永除臺諫望矣。上曰,不入於歲抄乎?樂仁曰,然矣。上曰,鄭履煥投畀耶?樂仁曰,栫棘矣。上曰,黃最彦救申暻乎?樂仁曰,初不指名,不過泛論矣。上曰,其疏語何事也?樂仁曰,別無大段說話。上曰,被罪人又有乎?樂仁曰,有李海鎭矣。上命入禁府徒流案及吏曹付籤案,少頃,院隷又呼玉堂違牌望,上曰,可憎矣。向來爲堂錄甚多,而玉堂何其有闕之多也?樂仁曰,雖有實故,以大禮在近,故未敢言私,今則事過故然矣。上命考徒流付籤後,上曰,徐逈修何事乎?瀰曰,曾於尹蓍東被罪時救之,而尙在付籤矣。上曰,蓍東行職已久,而逈修尙在淹滯,無亦數耶?卽又命書傳敎曰,今當邦慶,宜有同霈之典,待從中被謫人鄭履煥·黃最彦·李海鎭·尹光禮·張淀,竝特爲放送,其中栫棘者,撤圍籬擧行,勿論付籤刊版,永除臺望,徐逈修·柳戇·李鎭恒·李獻慶·林鼎遠·崔益男·具庠,一竝分揀蕩滌。上曰,錚鼓低微,極爲駭然,監的官推考,可也。出擧條上曰,監的官所奏申光載事,誠爲駭然矣。近來冶匠之此弊,比比有之,而咫尺帳殿,渠何敢若是?命書傳敎曰,莫重親臨試才,若是用情,于今初見,事之放恣,莫此爲甚,軍官申光載,符同冶匠,令該曹巨濟府充軍,當日押送,柳葉箭·鳥銃中,其後若此者,當以訓將,梟示沙場,以此意嚴飭,俾無此弊,二十四貫革,監的官此習曾已知,今番若有此弊,監的官·冶匠,一體梟示,亦爲嚴飭試所。出傳敎上曰,諸試官持試券入侍。試官領議政徐志修,左參贊南泰齊,吏曹參判趙曮,副司直任㻐,大司成金相翊,兼輔德洪檍,副校理李得一,以次進伏。上曰,藥房提調,持湯劑更爲入侍。陽澤·晦,進湯劑,上進御後,上曰,合考,只五丈耶?志修曰,此是實合考也。上曰,領相比諸召試時,尤有惜之之意矣。考訖,上親拆,上曰,金文淳爲之矣。漢蕭曰,故相臣金昌集玄孫矣。上曰,然乎?貴矣。上曰,文科入格三人入侍。出傳敎瀰曰,試射試官李潤成,以慕華館試官進去,何以爲之?上曰,試官李潤成,代以元重會爲之。出傳敎上曰,曾經玉堂,違牌坐罷人,竝敍用。漢蕭曰,吏曹參判趙曮,有所達來待矣。上曰,入侍。曮奏曰,利川府使·衿川縣監,今當遞付,故敢稟。上曰,利川府使李泰遠,衿川縣監吳道炯,遞付京職。出傳敎上曰,大禮纔過,違牌相續,事體殊涉寒心,非禁推,宜有處分,赦典纔行,不無參酌,今番其雖循例踏下,此後嚴飭,玉堂無人,政官牌招,以在京無故人擧行。上曰,柳葉箭試射時,南行與閒良三中人,爲先捧錄名單子。出傳敎上曰,傳命宣傳官竝汰去。出傳敎瀰曰,宣傳官待已久矣。上曰,俄者下敎,宣傳官竝分揀入侍。出傳敎上還入大內時,上曰,試射放畢後,十五日當崇政殿唱榜殿座,正時,辰正三刻單嚴,一兩日之內,新恩冠服,何以辦?榜文武擧人,皆以濟用監擧行,戊申年已有前例,舞童文科三人,武科甲乙科賜童。出傳敎上曰,今者唱榜,與他有異,元良當侍坐,只百官致詞擧行,元良當自內隨詣崇政殿,只春坊官,以朝服,資政門外待令事,分付。出傳敎上曰,明日建明門命官,左相爲之。出傳敎上還入大內後,諸臣退出。
上在慶熙宮。停常參·經筵。
藥房都提調金陽澤,提調申晦,副提調兪漢蕭啓曰,昨日臨門試射,竟夕酬應,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予則一樣矣。
傳于洪樂純曰,內局入診,右副承旨,同爲入侍。
中宮殿·惠嬪宮,藥房口傳問案。答曰,知道。
兪漢蕭啓曰,左承旨李翼元,右承旨李宜哲,今日不爲仕進,竝卽牌招,何如?傳曰,允。
尹蓍東啓曰,憲府連日監察茶時,諫院許久闕啓,俱甚未安,兩司除在外·陳疏入啓外,未肅拜人員,竝卽牌招,何如?傳曰,允。
以承傳色口傳下敎曰,承旨任㻐許解,其代洪樂純除授,牌招察任,房順房,趙榮順只推,更爲牌招察任。
又下敎曰,明日崇政門鳥銃賞格,使承旨擧行,直赴者帖則置之,以慶科榜擧行。
兪漢蕭啓曰,假注書權禛,時無職名,令該曹依例付軍職,冠帶常仕,何如?傳曰,允。
又以啓曰,假注書任希簡,身病猝重,勢難察任,今姑改差,何如?傳曰,允。
假注書任希簡改差,代以李得臣爲假注書。
傳于洪樂仁曰,承旨入侍。
傳于李瀰曰,心有惓惓,審見則似若催射,首差備官及衛將所書員,令駭曹記過。
以備忘記,傳于洪樂仁曰,今者此命,卽循公擧,且憶故相,則何過若此?更爲牌招察任。
又以備忘記,同義禁尹得雨許遞,其代洪名漢除授,牌招察任。
傳于洪樂仁曰,日勢已暮,試射姑停止,待朝爲之,慕華館亦以此,分付,領賞似晩,明日午後,使之待令。
又傳于曰,明日受香之日,受香早爲後,試射卽爲擧行。
傳于李瀰曰,文武新恩冠服,以濟用監擧行事,下敎矣。其中如有自備者,使之自備。
兪漢蕭啓曰,右副承旨任㻐,時在京畿楊州地,斯速乘馹上來事,下諭,何如?傳曰,允。
洪樂仁啓曰,檢閱李思祚,時在京畿通津地,斯速乘馹上來事,下諭,何如?傳曰,允。
又以啓曰,明日大臣·金吾·秋曹堂上入侍時,諫院無進參之員,除在外·疏批未下外,大司諫尹得孟,待開門牌招,何如?傳曰,允。
洪樂仁,以弘文館言啓曰,新除授校理兪彦鎬,時在京畿安城地,經筵入番事緊,請斯速乘馹上來事,下諭。傳曰,依啓。
兪漢蕭,以吏曹言啓曰,通禮院相禮鄭煥猷呈狀內,身病甚重,勢難察任云,依例改差,何如?傳曰,允。
洪樂仁,以刑曹言啓曰,申光載文定配所,喬桐府充軍,冶匠同爲擧行事,命下矣。所當卽爲擧行,而方有臺啓,姑不得循例擧行之意,敢啓。傳曰,知道。
大司憲李應協疏曰,伏以天休滋至,寶算彌高,五推之縟儀載擧,親蠶之舊典克修,三古盛禮,次第順成,事光簡冊,慶溢區宇,螻蟻忱誠,抃祝曷極?臣釁深跡危,跧伏楸山,念灰當世,分甘廢捐,柏府新命,遽下夢想之外,除書遠降,抆拭如舊,滓塗賤臣,何以得此?惝怳感涕,不省死所,臣本畸冷,屛散已久,十叨憲長,一味逡巡,自在虛舟,人爲風浪,忽被林鼎遠之醜詆,恣意句斷,迺蒙聖鑑照察,德音曲摯,天地于臣,日月于臣,頂踵毛髮,皆歸造化,恩山渥海,殞結難酬,臣之直肚硬舌,信心冥行,仇敵所萃,無怪其媒孽,而前拳後踢,換面迭起,不一其塗,皆出逞憾,噫嘻,亦太甚矣。謗囮危穽,其機甚巧,雖大明旁燭,亦何以盡察其情狀乎?臣本愚戇,孑然孤弱,義理本領,可質神天,銘鏤聖諭,獨立不朋,銳於報國,拙於謀身,通籍以來,片片苦血,惟以辨忠逆峻隄防,爲第一義,亦嘗懇懇於奏牘之間,半生藉手,思贊範世之聖化,臣雖不肖,自有所受於家庭,淵源粗識,臣外祖先正臣朴世采之志事,施措於甲戌皇極權度,以名義爲稱錘故也。先事見機,不幸有中,窩套雖破,杞憂彌切,己卯憲除之初,書避披瀝,憂蟻穴之壞防,懼羸豕之孚,躅仇嫉之徒,假手操戈,尤忌其出入言地,殆甚於報復陳湯,臣猶九死靡悔,三緘不戒,秉執逾固,空談賃怒,一二怨家,睊睊交眴,畢竟陰中,勢所必至,知臣者,爲臣危怖,不知臣者,笑臣迂愚,彼臺臣着忙排笮於跡屛周行之日,抑有機緘之不自已者耶?長憲之任,古稱雋選,專以名論風采爲重,若臣之素乏骨鯁者,自媿不稱,何患無辭?今反掇拾年前修郤者之口氣,惟以蹈藉爲快,不覺其自歸於莽蕩,況上有孔昭之天鑑下有一世之公議,臣之本來長短,莫逃於容光之下,其誰欺乎?直是橫逆,矧求說不得,捃摭瑣屑,引下隷而擠官長,傷國體而羞朝廷,殆古人所謂不可全衆庶見之者,此亦臣罪,不得濡舌,以益其疲惱,處之以無辨而已,脆骨積銷於讒毁,弱植易撓於荊棘,墻壁靡依,只恃屛幪之庇覆,葭莩寡援,不恤弧戈之旁伺,戀結瞻依,遘同受侮,至此之極,頭勢吁亦可怕,始以憂世道惡朋比之苦衷,屢困危機,終以爲國家防孽種之至論,再遭毒螫,前後斷斷漫地,猶且力擠,前茅如此,後殿可知,遭逢聖世,以言議罹禍罟,則臣何足言?恐累明時,此臣所以決退自靖,遠屛丘壑者也。上天至仁,曲遂萬物,體下恩造,照察悲苦之情,早賜退休,俯垂生成之澤,俾得以避遠危禍,歌詠聖化,區區至願也。値玆無前縟禮百僚蹈舞之日,不敢偃息鄕廬,數昨來伏城外,情蹤危蹙,闕禮虧分,萬隕難贖,曲木亦怕,病羽回翔,鞶帶之褫,何待畢辭?逋違召牌,尤增惶隘,玆敢悉暴肝血之懇,疾聲呼籲於天地父母之前。伏乞聖明,曲加鑑察,亟命刊削臣職名,以快人心,仍治臣逋慢之罪,以昭法紀,不勝萬幸,臣無任屛營祈懇之至,謹昧死以聞。答曰,省疏具悉。臺臣之章,其涉過矣。予已知,卿其何撕捱?雖然,其令一伸廉隅,亦禮使之道,勢難强迫,本職許遞焉。
司書金載祿疏曰,伏以,天休滋至,邦慶無彊,親耕親蠶,次第順成,瞻聆所及,朝野歡抃,況如賤臣,幸忝宮僚,昵侍离明,獲覩盛儀,私心榮寵,曷有其極?仍伏念臣偏母,今年恰滿八十,宿病歲益沈痼,精力日益澌耗,委頓床席,居常澟綴,如臣終鮮之身,有非離捨之時,而自叨宮銜,盛禮在近,不敢言私,黽勉蹲仍,每當持被之日,輒致病衷之懷,區區所望,卽蒙鞶帶之遞,專意藥餌之節矣。近以風日不適,因致調將失宜,諸般症形,一倍添劇,寢啖專減,轉側須人,臣方左右扶將,晝夜焦灼,目下情理,無望供職,玆敢略具短章,仰陳私懇。伏乞聖慈,天地父母,曲加矜察,亟許鐫免,以便救護,以安私分,千萬幸甚,臣無任屛營祈懇之至,謹昧死以聞。踏啓字
文學李奎緯疏曰,伏以日吉辰良,親耕親蠶,次第安行,彤庭燕賀,縟儀載擧,在昔稀有之事,於今竝覩,萬姓欣欣,莫不踴躍,況臣則猥以春邸僚屬,隨鶴駕之後,而瞻身敎之盛,區區頌祝之私,豈尋常之可比?仍伏念臣之老母,方在臣父仁川任所,近以風氣之不佳,患感非細云,臣私情憂煎,急於歸省,玆上短章,徑尋鄕路。伏乞聖慈,諒臣懇悶之私,遞臣侍講之任,俾便留護,仍治臣擅行之罪,以肅朝綱焉,臣無任屛營祈懇之至,謹昧死以聞。踏啓字
持平李惠祚疏曰,伏以,親耕親蠶,次第禮成,舊闕山呼,百僚鼇抃,事光前牒,歡均率土,仍伏念臣父年已七十,老病沈綿,長在床褥,寧日恒少,近當換節,將攝失宜,宿症之外,又添寒感,臣躬執藥餌,夙宵看護,恩除此際奄辱,盛禮居然載迫,揆以義分,有不敢遲留,以頃刻難捨之情,爲趨走伸抃之計,忙急登程,章皇入肅,獲瞻曠前之盛儀,少攄攢賀之微忱,而若其焦鬱情私,比在側時尤倍,雖欲按住,有不可得,玆敢仰暴至懇,徑尋鄕路,擅行之罪,無所逃矣。伏乞天地父母,俯垂鑑諒,特許鐫遞,俾便救護,仍治臣罪,以肅朝綱,不勝幸甚,臣無任屛營祈懇之至,謹昧死以聞。踏啓字
副司直李最中疏曰,伏以,日吉辰良,親耕親蠶之禮,次第順成,凡在瞻聆,孰不歡忭?仍伏念臣情理之切悶,疾病之難强,不但通朝之共知,亦或淵鑑之俯燭矣。臣早失所怙,中嬰奇疾,臣母以其少也。憂念而撫愛之,無異嬰兒,臣亦依臣母爲命,以至于玆,臣母今年八十有五,臣齒已逾五十,通籍于朝,且近二十年爾。自顧無似,濫被洪造,致位至此,進不能盡節事君,退不得專心養親,忠孝蔑蔑,兩無所當,臣所以日夜疚心者也。以疾則固宜請退,而未忍明時便訣,以情則政急歸養,而仰念聖算彌隆,抱此耿耿,遲回趑趄,且有年所,臣於前夏,遘疾甚危,幸得更甦,未成完人,驅策駑鈍,實無其望,而臣母之癃老,日甚一日,乍添微感,輒致彌留,雖在常時,懍然不敢弛心,況今藥餌爲事?夙宵焦熬,暫時離捨,其勢末由,而卽此賀禮,跛躄皆起,臣之抑情趨班,蓋出於粗伸義分,然前後請急,且疏且單,至于再三,則煩瀆之罪,無所逃誅,而情私所迫,此可見矣。臣嘗見宋臣趙槩,聞高若訥,嘗知貢擧,聞母病不得出,幾不能生之言,瞿然卽請郡,以便親,臣母時在臣兄楊州任所,雖是百里之內,醫藥尙多後時,方欲將還京第,則請郡非所可論,而臣心之目下憂懼,不特古人之瞿然而已,臣之區區至願,惟在於卸免緊務,得蒙長暇,於京於鄕,唯意往來,更不以職事羈絆,則庶可以調息殘喘,護養病母,如得間焉。陳力就列,有不敢辭,臣言至此,亦云慼矣。伏乞天地父母,曲加矜察,亟令銓曹,勿復檢擬,且遞臣籌司之任,俾得優游於涵囿之中,以卒生成之澤焉,臣於治疏將上之際,卽接衙信,至有病裏思念之言,衷情所急,按住不得,徑尋鄕路,亦願治臣之罪,以昭法紀,臣無任涕泣祈懇之至,謹昧死以聞。踏啓字
司諫黃幹疏曰,伏以,東籍五推,事曠千載,西陵三繅,復覩今日,八域含生,孰不鼓舞?伏念臣於昨歲,酷被人言至今追思,餘悸尙在,歸伏松楸,杜門息影,忽於此際,伏奉本月初三日承政院有旨,以臣爲司諫院司諫者,繼以馹召遠降,桑梓動色,臣瞻天九頓,感極而涕。噫,臣之釋褐,倏已十年,根孤跡畸,爲世齮齕,親老病甚,藥餌關心,束帶從官,實無其望,分宜乞身歸田,以便終養,而祗緣寶曆無疆,聖算彌卲,在臣義分,不敢以疏逖之蹤,而遽自便訣,雖不得不遲回京洛,若其不足有無於世,不啻江湖之鳧雁,忽地臺言,煞費聲氣,誣辱無餘,噫嚱,是何意也?湖邑事,在臣雖謂之不幸,而有罪無罪,已是前塵影事,間者至蒙特簡之恩,則日月所燭,無枉不伸,雨露所霑,無物不遂,彼雖以謂事係旣往,易於眩亂,有此汚衊,而一世之公議,有不足誣矣。況臣本無所惡於鼎遠?鼎遠亦宜若無利害於臣身者,今其爲說,出於常理之外,無乃有甚不得已者存而然耶?可哀不足怒也。第臣家有九耋之親,計急一日之養,百里之寄,不求自至,遠赴吏役,非敢樂爲,而只切爲親之喜,庶遂將父之願矣。臨發遭言,狼狽至此,老父情弱,無以爲慰,此亦臣不肖所致,竊自悼躬,何暇尤人?然,尋常外擬,旣有人言,則況此言責之任?決不當自同無故,揚揚冒膺,且臣素患痰疾,近添寒感,委頓叫苦,症形彌篤,旬月之內,萬無自力趨承之勢,偃伏鄕廬,虛縻臺銜,不但私分之所不能安,廉隅大防,亦難放倒,當此國有大慶,百僚咸造,而臣獨跡危病苦,末由進身於呼嵩之列,情禮旣缺,誅殛猶輕,玆敢猥從縣道,冒陳危懇。伏乞天地父母,特垂矜諒,治臣之罪,遞臣所帶之職,仍命選部,勿復檢擬,以快人心,俾安賤分,不勝幸甚,臣無任屛營祈懇之至,謹昧死以聞。踏啓字
副校理趙㻐疏曰,伏以,天休滋至,邦慶無疆,耕蠶之盛禮已成,抃賀之縟儀載擧,事光前牒,喜溢朝野,仍伏念臣之老母,方在臣兄臣瑍任所,而臣係官于朝,久未往省,卽接衙信,臣母宿病,近因風寒,諸症添加云,臣聞來方寸煎灼,按住不得,玆敢略陳短章,徑尋鄕路。伏乞聖明,俯垂矜察,亟削臣職,仍治臣擅行之罪,以昭法紀,千萬幸甚,臣無任屛營祈懇之至,謹昧死以聞。踏啓字
江華留守李溵疏曰,伏以,日吉辰良,耕蠶禮成,事曠簡策,慶溢宗祊,臣隨諸大夫後,得與呼嵩之列,實不勝區區蹈忭之忱,仍伏念臣,受命居留,兩載于今,責重保障,效蔑涓埃,孤負簡寄之隆恩,致煩飭勵之聖敎,惶恐屛營,若隕淵谷,宜不敢以情私,仰瀆崇聽,而第臣有至切之懇,臣父母丘壟,在楊州不遠之地,而職事所縻,久曠省掃,及叨見任,又値章疏之路阻,抑情徊徨,泯默至今,方當春陽載回,濡露增惕,且於解凍之際,塋域多圮,土莎之役,今旣涓日,必須臣躬檢然後,庶幾自盡於畚鍤之事,而前此守臣之請由東出,便路還任者,亦多有之,玆敢援例陳懇,倘蒙聖上錫類之仁,特賜恩暇,許以歸路往省,則人子至情,可以獲伸於孝理之下,臣無任瞻天祈懇之至,謹昧死以聞。答曰,省疏具悉。卿其依所請往來焉。
持平鄭槃疏曰,伏以,皇穹降佑,陟降垂騭,寶算益隆,玉候冞康,稽國朝之盛典,行三代之遺制,夙駕東籍,文孫助耕,採桑舊宮,坤極親蠶,甚盛擧也。瞻聆所及,朝野俱聳,兩殿受賀,八域均歡,況臣適添從班?躬覩盛儀,區區蹈忭,曷有其極?仍念臣前後入臺,非至一再,而以親病控辭,亦旣屢遭矣。苟非私情之萬分切悶,則宜不敢輒事瀆撓,而第臣情理,與他自別,老父老母,年皆七十有二歲矣。自在中歲,虛脆早衰,今旣篤老,轉成癃痼,重以近年以來,孤寄窮峽,旣鮮兄弟,又乏親懿,左右扶將,惟臣一人,假使臣父母,神氣尙旺,起居無愆,顧念崦暉已暮,草心倍切,有不忍暫時離側,而矧今疾患頻仍,長在床笫,澟澟有難保之慮乎?今玆除旨之下,適値盛禮之當前,馹召遠降,蓬蓽生輝,臣欲聞命卽行,則勢難離捨,欲任情將護,則跡涉逋慢,徊徨屢日,黽勉登道,仍參陪扈之列,粗伸忭祝之忱,而卽接鄕信,臣母宿患虛勞之症,近因日候之不適,挾感添劇,飮啖全廢,氣息澌綴,急步來到,促臣歸視,臣自聞此報,方寸煎灼,按住不得,玆敢疾聲哀籲,徑尋鄕路。伏乞聖慈,天地父母,察臣切急之情,亟賜鐫免,治臣擅行之罪,以昭法紀,千萬幸甚,臣無任屛營祈懇之至,謹昧死以聞。踏啓字
丁亥三月十三日巳時,上御集慶堂。藥房入診,右副承旨·掌令,同爲入侍時,都提調金陽澤,提調申晦,副提調兪漢蕭,右副承旨洪樂仁,假注書任希簡,記注官文始龍,記事官姜俒,掌令李澤徵,醫官方泰輿·許礈·李以楷·李泰遠·吳道炯·金孝儉,以次進伏訖。陽澤曰,伏未審聖體,若何?上曰,一樣矣。陽澤曰,三百年罕有之盛禮,次第順成,臣等不勝歡忭矣。中宮殿氣候,若何?上曰,一樣矣。惠嬪宮氣候,何如?世孫宮·嬪宮氣候,亦何如?上曰,皆安過矣。進湯劑訖,請診候。上許之,泰輿等,以次診候,泰輿曰,左右三部調均,滑體一樣矣。許礈曰,左右三部一向調均,滑體比昨一樣矣。李以楷曰,左右三部調均,滑休亦如前矣。命承旨書之曰,今番邦慶,三百年後再有,旣施同流之典,況小民乎?且今年此擧,專爲吾民,亦豈無施惠?八道最高一年條,特爲蕩減,市民貢人最久一年條,亦爲蕩滌,以示予同慶之意。出傳敎上曰,徐逈修事貴矣,被罪今幾年乎?陽澤曰,已十餘年矣。晦曰,眞所謂聖世無棄物矣。又命書之曰,下敎中,柳葉箭三字遺漏,待朝柳葉箭鳥銃,皆以崇政門施賞,而依舊例,該房承旨·中使,眼同擧行,無異親臨賞布,亦爲申飭。出傳敎又命書之曰,武科若有等畫,以片箭比較。出傳敎又命書之曰,慕華館加設二貫革事,分付。出傳敎又命書之曰,吏兵批歲抄中點下者,依例擧行。出傳敎又命書之曰,敍用諸翰林,令該曹口傳付職,牌招察任。出傳敎兵曹判書李昌誼,入侍事。出榻敎昌誼進前,上問試射放賞格前例後,退出,命承旨書之曰,再明日唱榜時侍衛,依例擧行,而雲寶劍,以今番侍衛仍,侍衛禁軍·扈衛軍官,只入直擧行。出傳敎漢蕭曰,承旨李翼元·李宜哲,有實病,今日不爲仕進矣。上命書之曰,承旨李翼元·李宜哲許遞,其代任㻐·趙榮順除授,牌招察任,房順房。出傳敎藥房提調,持湯劑更爲入侍事。出榻敎命承旨書之曰,徒年雖已放釋,侍從旣已參酌,吁嗟,吾民,豈無向隅之嘆?古人云,一念之善,景星慶雲,昨日處分,其若實惠,旱氣一向若此乎?況今日風勢?尤有旱徵,心切悶焉,雖行五推之禮,年事不若意,何甘玉食,古有五月之霜,無乃蕩典,猶有未及耶?待朝金吾·秋堂,持徒流案入侍,而此與疏決有異,勿爲修正御覽,而諸文書,只持文案以入,而大臣兩司,同爲入侍事,分付。出傳敎晦持湯劑進前,上進御訖,藥房先退,上命樂仁,讀吏兵曹歲抄。仍命書之曰,昨日曠蕩之典,意蓋深矣。侍從旣施,況士庶乎?渠等所爲,其雖無狀,今番犯釀人,亦爲參酌決杖,頃者臨興化門處分,犯釀四人,特爲放送,昨日申光載,其雖無狀,大霈翌日,遠道充軍,不無參酌之道,更定配所,喬桐府充軍事,分付,冶匠同爲擧行。出傳敎澤徵曰,請還寢東呂·址淳等還配之命,更令王府,嚴鞫得情。措辭見上上曰,勿煩。澤徵曰,請還寢定配罪人者斤萬酌處之命,更令王府,嚴鞫得情,快伸王章。措辭見上上曰,勿煩。澤徵曰,赦者,小人之幸,雖當霈澤之時,不可輕壞堤防,俄者申光載·冶匠等處分,雖出於與民同慶之聖意,科場弄奸,自有當律,當此奸僞日滋之時,何可付之惟輕,而以開日後無窮之弊乎?請還寢申光載·冶匠等喬桐充軍之命,依前處分擧行。上曰,臺臣所奏,其雖得體,今者下敎,非比蕩滌,意亦有在,不允。出擧條澤徵曰,新除授執義尹勉憲,時在京畿楊州地,請斯速乘馹上來事,下諭。上曰,依啓。出擧條上曰,臺臣今日好得可言之資矣。澤徵先退後,諸臣以次退出。
丁亥三月十三日巳時,上御集慶堂。承旨入侍時,右副承旨洪樂仁,假注書權禛,記注官文始龍,記事官姜俒,以次進伏訖。上命讀慶尙監司金應淳上疏後,上曰,其於嶺藩,予則得人,一章過矣。況再章?此章下送。出傳敎樂仁曰,金吾·秋判入侍事命下,而判金吾有故,秋判呈辭矣。上曰,判金吾計數以對。樂仁曰,李昌誼·李昌壽矣。上曰,又有之乎?樂仁曰,李益輔則有實病,臣之從叔父洪象漢,亦老病矣。上曰,又有乎?樂仁曰,有通望人申晦矣。上命書傳敎曰,入侍命下,判義禁李益炡,秋判尹汲許遞,判義禁代,雖不然,其宜特除,況曾已加望乎?禮曹判書申晦除授,秋判右參贊南泰齊除授,同義禁二人皆受由,許遞,其代前都承旨尹得雨,參判鄭尙淳除授,一體牌招察任。出傳敎上曰,判金吾勢難兼帶,藥院內局許遞,其代前判書李思觀除授。出傳敎上曰,先來軍官,事誠駭然也。樂仁曰,此亦不無中間所捧,而自前已有此例云矣。上曰,其雖駭然,飭已行矣。方當大霈,頃者先來軍官·譯官放送。出傳敎上曰,吏判以何事違牌乎?樂仁曰,似以病故,初非撕捱。上曰,向以何事見遞乎?樂仁曰,緣韓光會之言,而光會之言,則亦似沖樸所致,非有意也。上曰,其時下敎,予亦自以爲過矣。承史退出。
上在慶熙宮。停常參·經筵。
傳于李瀰曰,承旨入侍。
李瀰啓曰,領議政徐志修,判義禁申晦,知義禁南泰齊,同義禁洪名漢·鄭尙淳,刑曹判書南泰齊,參判徐命臣,參議朴昌潤,掌令李澤徵,依下敎來待矣。
以承傳色口傳下敎曰,盡爲詣閤,建功湯,只都提調持而入侍。
傳于兪漢蕭曰,藥房入侍。
李瀰啓曰,假注書李得臣,時無職名,令該曹依例付軍職,冠帶常仕,何如?傳曰,允。又啓曰,卽者吏曹郞廳來言,今日爲政事命下,而判書鄭弘淳,參判趙曮,俱以病不來,參議未差,不得開政云,判書·參判竝卽牌招開政,何如?傳曰,允。
兪漢蕭啓曰,吏曹判書鄭弘淳,參判趙曮牌不進,推考傳旨今方捧入,而開政命下之後,如是違牌,不卽擧行,事甚未安,更卽牌招開政,何如?傳曰,允。
以承傳色口傳下敎曰,盡爲之耶?知入,若未及,則中官似未及矣,知入。又下敎曰,紅牌今日按寶後,可以爲之,使之按寶而張數多,承旨看審,精爲按寶。又下敎曰,俄者宜赴二人,塡付於柳葉箭末端與否知奏。又下敎曰,着濟用監冠服者,多矣,使之詳細覓着。
傳于李瀰曰,盡射後頒賞,左承旨爲之。
傳于李瀰曰,今日雖非親臨賞木,承旨看品以給,若品劣,則當該郞廳,使承旨崇政門當決棍,以此分付。
傳于洪樂仁曰,柳葉箭直赴人鳥銃,直赴人竝含章門外待令。
傳于李瀰曰,今日內試射矣。頒賞時,以武兼擧行。
備忘記,今日內乘宣傳官春等,鄭忠遠·李漢興,柳葉箭等劃居首,直赴殿試。
傳于權噵曰,今日內試射居首二人,今番榜目塡付。
傳于李徽之曰,今日直赴,與昨日直赴連書,紅牌承旨親審精書。
有政。吏批,判書鄭弘淳牌不進,參判趙曮進,參議未差,同副承旨李徽之進。啓曰,判書鄭弘淳牌招不進,參議未差,小臣獨政未安,何以爲之?敢稟。傳曰,仍爲之。又啓曰,春坊多窠,今當差出,而擬望之人乏少,外任竝擬,何如?傳曰,允。以吏批言啓曰,新除授慈山府使閔百福戶奴呈狀內,矣上典,落馬違骨,肩臂偏廢,以此病狀,萬無冒赴之勢云,身病旣如是,則不可强令赴任,依例罷黜,何如?傳曰,允。以吏批言啓曰,本曹佐郞李商岳呈狀內,身病甚重,勢難察任云,依例改差,何如?傳曰,允。以鄭宲爲大司憲,宋文載爲大司諫,李聖檍爲司諫,盧廷元·李東遇爲持平,柳知養爲正言,金尙默爲校理,姜潤爲輔德,姜趾煥爲文學,李益烍爲司書,金履素爲說書,李益輔爲左參贊,趙明鼎爲刑曹判書,洪趾海爲禮曹參議,申一淸爲尙禮,鄭弘淳爲內資提調,李邦佐爲慈山府使,洪纘海爲吏曹佐郞,承文正字單金樂熙,典籍單金文淳,歸厚別提單姜福獜。
兵批,行判書李昌誼進,參判洪名漢入直,參議金龜柱呈辭,參知沈勗之病,同副承旨李徽之進。以兵批言啓曰,內禁衛將李達海,身病沈重,勢難供職,累度呈狀,病旣如此,則宿衛領軍之將,不可暫曠,今姑改差,何如?傳曰,允。以李潤成·金聖遇爲訓鍊都正,李仲源爲知事,安錫亨·吳尙略·李振泰爲同知,李普祥·李顯坤爲僉知,李煜爲武兼,朴昌廉爲部將,李汝寬·林德培爲昌慶將,金世璡爲昌德將,李貞翼爲忠壯將,趙升泰爲全羅兵虞候,金處憲爲宣傳官,李胤恒爲文兼,副司直尹汲·安允行·李應協·沈墢·李宜哲·李翼元·任㻐·趙榮順·洪趾海·趙㻐·李奎緯·鄭槃·李惠祚單付,副司果金載祿·安聖彬·徐有良單付副司正尹正烈·權禛·李得臣單付副護軍尹泰淵·李明運·黃幹。單付
洪樂仁,以義禁府言啓曰,咸鏡道鍾城府定配罪人金柱泰,減等事命下,而臺諫,方以還收論啓,不得循例擧行之意,敢啓。傳曰,知道。又,以義禁府言啓曰,今三月十四日,持徒流案入侍時,咸鏡道茂山府定配罪人柳懋,鍾城府爲民罪人安,全羅道羅州牧黑山島爲民罪人鄭百淳,海南縣定配罪人李觀夏,礪山府定配罪人申大顯等放,鍾城府定配罪人金柱泰,巨濟府島配罪人李匡垕,東萊府定配罪人金德曄等,減等定配,身死未蒙放罪人全德機·申暻·朴致隆,未及拿來罪人李義錫,放黜鄕里罪人鄭基煥等,放送事命下矣。右罪人等,竝爲放送,而金柱泰·李匡垕·金德曄等,仍其配所減等,徒三年改錄事,分付各該道臣之意,敢啓。傳曰,知道。
以黃海監司狀啓,今三月朔薦新及進上生石首魚,限內不得封進,惶恐待罪事。傳于李瀰曰,勿待罪事,回諭。
正言安聖彬疏曰,伏以,寶籙無疆,邦慶滋至,耕蠶之盛禮順成,忭賀之縟儀載擧,事光前牒,喜溢中外,仍伏念臣,向叨臺銜,罪犯違傲,聖度寬容,罰止付籤,辜恩蔑分,罔非臣罪,每自循省,祗切悚蹙,乃於千萬意外,忽承薇垣新命,驚惶感激,宜卽趨承之不暇,而區區情地,有不敢晏然冒應,臺端一步,自劃有素,去就一節,今無可論,且臣又有所懇迫私情,臣母素患風痺之症,適當換節之時,一倍添劇,間經危域,委頓床席,神息綿綴,憧憧諸症,雖不敢猥陳,而臣方左右扶將,有不忍暫時離捨,玆敢略陳情實,仰瀆崇聽,伏乞聖慈,俯垂諒察,亟賜鐫削,以肅朝綱,俾便救護,千萬幸甚,臣無任屛營祈懇之至。踏啓字說書尹正烈疏曰,伏以,舊典式修,耕蠶之禮順成,邦慶無疆,呼嵩之儀載擧,朝野均歡,跛躄咸聳,臣幸添官僚,昵陪文孫,獲睹曠古之盛事,區區忭賀之忱,曷有其極?仍伏念臣之老母,素患痰癖之症,已成積痼之疾,長在床褥,苦歇無常,顧臣情理,實難供職,而嚮來除命,適下於大禮在近之日,臣不敢言私,黽勉蹲仍,已有月矣。近因風氣之不適,臣母宿病,一倍添劇,新舊諸症,俱係危惡,多試藥餌,少無差減,臣方左右扶將,實無一日離捨之望,玆敢累陳私懇,仰瀆宸嚴,伏乞聖慈,天地父母,俯賜諒察,亟遞臣所帶之職,以便救護,仍治臣瀆撓之罪,以安微分,千萬幸甚,臣無任屛營祈懇之至。踏啓字
丁亥三月十四日寅時,上御集慶堂。承旨入侍時,右副承旨洪樂仁,假注書權禛,記注官文始龍,記事官姜俒,以次進伏。上曰,睡罷後,乍有寒氣,故有入侍之敎,而旋卽不大段矣。樂仁曰,似或失睡而然乎?上曰,寢衾自脫,着帽亦脫,似是觸寒,而不足慮也。上曰,宣傳官一員入侍。出榻敎宣傳官入來進伏。上曰,今日馬兵外,無所餘,似易出榜。命書傳敎曰,今日柳葉箭畢射後,草榜目先爲修正,新恩政事,當日爲之,鳥銃畢放後,從分數柳葉箭下段,一體修正榜目事,分付。出傳敎上曰,今日金吾·秋曹,有擧行者,內局入參後,勿爲問候,先爲入侍。出傳敎承史退出。
丁亥三月十四日卯時,上御集慶堂。藥房入診入侍時,都提調金陽澤,副提調兪漢蕭,假注書權禛,記注官文始龍,記事官姜俒,醫官方泰輿·許礈·李以楷·李泰遠·吳道炯,以次進伏訖。陽澤曰,夜間,聖體調攝若何?臣等,不勝區區憂慮之忱。上曰,氣則一樣,然年邁志衰,自然有落下之勢矣。夜來寢衾自脫,少有寒氣,不甚大段矣。醫官入診後,上曰,理中建功湯,減錢數用之,如何?泰輿曰,桂薑少減用之,似好矣。上曰,理中建功湯前方,桂枝減一錢,乾薑減五分煎入。出榻敎上曰,建功之效,可謂多矣。向來東壇擧動,脚力頓勝於前矣。陽澤曰,臣瞻望行步,則果如聖敎矣。上笑曰,七十四歲翁,能不用筇,任自行步,亦貴事矣。今則雖二三間行步,必任爲之,此豈非陟降之所助乎?上進湯劑後,諸臣以次退出。
丁亥三月十四日辰時,上御集慶堂。大臣·金吾·秋曹堂上·掌令,同爲入侍時,領議政徐志修,刑曹判書南泰齊,判義禁申晦,知義禁南泰會,刑曹參判徐命臣,同義禁洪名漢·鄭尙淳,刑曹參議朴昌潤,掌令李澤徵,右承旨洪樂仁,假注書李得臣,記注官文始龍,記事官姜俒,以次進伏訖。志修曰,日間,聖體調攝若何?上曰,一樣矣。命金吾堂上,讀奏徒流案。至柳懋事,上曰,不測矣。志修曰,與李養中有異矣。上曰,諸臣之意,何如?志修曰,柳懋事,臣俄於閤外,聞諸宰之言,則懋初不出於鞫招,而以其名在光哲日記中,故其時臺臣李吉輔,論靈巖郡守李養中之罪,而竝擧懋名,同爲竄配矣。其後臺臣到政院,適見懋子爲父上言之下政院者,以爲當初發啓時書札絡繹等語,卽指養中,非謂懋也。其子以此鳴冤不當云。且後裁書於其所親人,爲之稱冤,此則諸宰見其所裁書矣。其時上言,自政院拔去,而其後柳懋之子,又爲上言時,拔其書札絡繹等語,則以其所鳴冤,與罪目相左之故,其子又爲定配,蓋前後事實,不過如此云矣。上曰,予常以懋與養中同矣。今聞卿奏,事實果如此矣。諸宰各陳所見。判義禁申晦曰,臣亦聞懋之稱冤,果如大臣所奏矣。其時發啓臺臣稱冤之言,入侍禁堂,亦有聞之者矣。知義禁南泰會曰,所謂給柴,亦非專給逆哲也。遇七月長霖,邑中上下民人,一時呈訴,乞得州司積柴,故逆哲,亦入於混給之中云,而素聞其冤狀,與判堂所達無異矣。同義禁洪名漢曰,臣亦聞其冤狀,事實如此,則似當有參酌之道矣。同義禁鄭尙淳曰,柳懋之子,年前上言訟冤,而以猥濫拔去,宰臣李吉輔,以當初發啓之人,適坐政院,與臣有所酬酢,而盛稱其冤,以此見之,可知其冤狀矣。上曰,臺臣今方入侍,亦陳所見,如此淸脫之後,又有臺言,則便不成人矣。掌令李澤徵曰,臣則全不識本事委折,而伏聞大臣及諸獄官所達之言,當初發啓臺臣,果以爽實,有書札追悔之言,則懋之冤狀,可以推知。旣知其冤,則臣何必事執乎?上曰,放送,可也。刑曹判書南泰齊曰,懋之子光會,昨年爲父上言,特命定配,方在本曹徒流案,而其父卽蒙宥,其子尤無可論矣。上曰,然矣,放送,可也。志修曰,尹光天,以大訓事,曾被罪謫矣。泰齊曰,光天年過八十,其時被謫蒙放矣。上命承旨書之。傳曰,刑判南泰齊,本事未畢,越職奏事,罷職。上曰,禁錮人無論勿限年抄啓,而該堂大臣入侍時,同爲入侍。出傳敎上曰,左承旨入侍。左承旨李瀰進伏訖。上曰,試射幾盡爲乎?瀰曰,慕華館亦盡爲云矣。上曰,賞木看品以給,可也。瀰先退。上曰,藥房提調,持湯劑更爲入侍。都提調金陽澤,副提調兪漢蕭,持湯劑進伏訖。上進御訖。陽澤曰,軍器寺,有所仰達事,而提調不得入侍,臣以本寺都提調仰達矣。今番賞弓,本寺所當盡爲擧行,而本寺弓子,未及造成,多有不足。在前辛巳·壬午頒賞時,亦以各軍門擧行矣。今亦依此例頒賞弓子,兵曹所屬外,他軍門,則令各其營,推移擧行,何如?上曰,依爲之。出擧條上曰,今日頒賞時弓子不足者,依前取用於各軍門事。出榻敎上曰,申暻所爲誠無謂,朴致隆所爲極無狀,而今覽徒流案,俱已物故,何關世道?今當此日竝放。出傳敎上曰,於乙亥事,雖金潤,予則曰,其中不無可疑,則況柱泰乎?此則與朴載河,不甚相遠,而尙在此中,況曾有酌處者乎?特爲減等。出傳敎掌令李澤徵啓曰,金柱泰卽賊潤之子,只施緣坐之律,在渠亦云幸矣。今此減等處分,雖出於霈澤同流之聖意,減等則爲徒年,而徒年則遇赦卽放。此後國有赦典,則應入放秩,以潤之子,而猝爲無故平人,使之晏然行世,寧有如許道理?請還寢緣坐罪人金柱泰減等之命。上曰,其時亦有全釋者,今者此命,豈云過矣?不允。又啓曰,請還寢東呂·址淳等還配之命,更令王府,嚴鞫得情。上曰,勿煩。又所啓,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。又啓曰,赦者,小人之幸,雖當霈澤之時,不可輕壞堤防。俄者申光載·冶匠等處分,雖出於與民同慶之聖意,科場弄奸,自有當律。當此奸僞日滋之時,何可付之惟輕,而以開日後無窮之弊乎?請還寢申光載·冶匠等喬桐充軍之命,依前處分擧行。上曰,依啓。又啓曰,新除授司諫院獻納洪應輔,時在忠淸道忠州地,正言李益普,時在天安地,請竝斯速乘馹上來事,下諭。上曰,依啓。志修曰,日昨以命召事,有所仰達,而密匣旣下,故臣果着署以納,而見置簿冊,則初無置簿之事矣。今番適以臣之復爲冒膺,其時承旨亦在院,故得以追後修納,而若不然而此成謬例,則去來將無置簿之事,豈不大段未安乎?其時承旨罷職,此後如此之時,以史官齎去修正之意,定式,何如?上曰,依爲之。以上出擧條上曰,同副承旨尹蓍東,罷職事。出榻敎上曰,承旨趙榮順許遞,與同副承旨有闕,代參議權噵,前承旨李徽之除授,牌招察任,房順房。出傳敎諸臣以次退出。
上在慶熙宮。停常參·經筵。
未時日暈。
夜自一更至五更,月暈。
藥房都提調臣金陽澤,提調臣李思觀,副提調臣兪漢蕭啓曰,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣,明日入侍,宜矣。中宮殿·惠嬪宮,藥房口傳問安。答曰,知道。
洪樂仁,以都摠府言啓曰,今日入直內三廳,武兼禁軍及軍兵等,當爲中日習射,而親臨放榜相値,不得爲之之意,敢啓。傳曰,知道。
傳于李瀰曰,承旨先拜,置之。
親臨放榜罷後,政院·玉堂·藥房口傳問安。答曰,知道。
備忘記,今者邦慶,此典猶闕,宗臣朝臣年九十以上,士庶百歲以上加資,宗臣朝臣夫與妻年八十以上,士庶夫與妻年九十以上,衣資食物題給。
傳于李瀰曰,戊申年旣有前例,今番放榜時,文科三人給馬,武科甲乙科,亦給馬事,分付太僕。
備忘記,唱榜後,當於便殿,翰林召試,儒臣二人,只入直擧行,只禮房承旨入侍,繖扇侍衛事,置之。
李瀰啓曰,今日翰林召試爲之事,命下矣。領監事及春秋館堂上·館閣堂,竝卽牌招,何如?傳曰,允。
洪樂仁啓曰,兵曹入直,事體甚重,而參判洪名漢,參知沈勗之,互相推諉,省記屢度催促,尙不來呈,事甚未安,推考警責,何如?傳曰,允。
傳于李徽之曰,今日翰林召試被抄人李克生·愼仁明,明日內局入侍,同爲入侍。
李瀰,以弘文館言啓曰,新除授副校理金尙默,卽爲牌招察任,何如?傳曰,允。
李瀰,以侍講院言啓曰,本院新除授說書金履素,除拜之下,不爲出肅,卽爲牌招察任,輔德姜潤,時在慶尙道安東地,文學姜趾煥,時在京畿漣川地,司書李益烍,時在京畿陽川縣任所,書筵入番事緊,竝斯速乘馹上來事,下諭。何如?傳曰,允。
兪漢蕭,以吏曹言啓曰,昨日政,耆老所守直官,以權知副正字李衡弼啓下矣。方在在喪云,改差,何如?傳曰,允。
李瀰,以吏曹言啓曰,新除授碧沙道察訪羅潤福呈狀內,素患關格之症,挾感闖發,時月之內,萬無往赴之勢云。身病如是,則不可强令赴任,依例罷黜,何如?傳曰,允。
修撰尹師國疏曰,伏以天休滋至,邦慶無疆,耕蠶盛禮,次第順成,事曠簡策,歡均普率。念臣竊有一段衷悃之所蘊結,有不容終自阻於孝理之下,玆敢冒昧仰暴,以冀明主之哀憐焉。臣賦命奇釁,幼失先臣,所後父母,亦皆早世,臣之所依以命,唯是本生偏母,而臣母今年七十有四矣。素稟虛脆,中經喪禍,勞傷所祟,積成根委,逮至篤老之境,益不能與病爲敵,蓋其脫離牀笫,一歲殆無多日。醫云必頃多用補劑,庶可奏效,而家本窮窶,臣又拙於營生,朝夕菽水,尙患不給,至於藥餌滋補,尤無可論,只自恤恤焦心而已。嘗讀朱子之與人以親年日高,家事日落爲憂,及觀前輩乞縣之疏,又以身有十年之榮,母無一日之養爲歎,此正俱爲臣今日道。然古人之所憂且歎者,只爲家貧而無以養老,身貴而不得榮親耳,若臣之親有痼疾,而未能自辦藥物,晝宵罔措之狀,則又是古人之所未有。倘以殿下之恩,獲叨小縣,便養病母,仍以廩俸之餘,料理當劑,幸賴刀圭之力,蘇痊貞疾,則臣母自今以往之年,皆殿下賜也。天地生成之德,又豈臣區區隕結,所可仰酬其萬一也哉?顧臣無似,猥廁禁近,叨際盛會,昵侍耿光,夫豈欲違文陛而赴下邑哉?誠以私懇所迫,不免有此陳乞,臣之情,其亦慼矣。欲望聖慈,曲垂矜諒,特命該曹,畀臣一縣,俾伸烏鳥至情,不勝顒祝。答曰,省疏具悉。想惟爾父,中夜愴然,今覽爾章,深嘉爲親之心,何待回啓?特許所請焉。
丁亥三月十五日辰時,上御崇政殿。親臨放榜入侍時,行都承旨兪漢蕭,左承旨權噵,右承旨李瀰,左副承旨洪樂仁,右副承旨洪樂純,同副承旨李徽之,假注書權禛·李得臣,記事官車鳳轅·姜俒,以次侍立訖。上具翼善冠·袞龍袍,以步輿出資政門。上曰,掌樂正誰也?漢蕭曰,鄭象仁矣。上曰,今日則耕蠶禮順成矣。上曰,藥房只三提調入侍。都提調金陽澤,提調李思觀,副提調兪漢蕭進伏曰,夜間,聖體若何?上曰,一樣矣。進湯劑,上進御訖。上曰,今者邦慶,卽三百年再有,京外舊逋,雖已下敎,諸道拯劣米最多,二年條特爲蕩滌事,分付。出傳敎上曰,今番武科,特爲除防,自願欲赴者許之。出傳敎上曰,翰林召試隨時,只入正時事。出榻敎上親書召試題,入望筒後,還入大內。諸臣退出。
丁亥三月十五日午時,上御集慶堂。翰林召試入侍時,試官左議政韓翼謩,右議政金尙喆,行兵曹判書李昌誼,工曹參判鄭尙淳,應敎洪檍,修撰尹師國,右承旨李瀰,假注書李得臣,記事官車鳳轅·姜俒,以次進伏訖。上命讀柳知養疏。上曰,此誠料外矣。渠疏未納,而先用他疏,故有此擧措,爲其君誠亦難矣。予於用人,豈有彼此之心乎?戚臣二字,尤極無據矣。命承旨書之。傳曰,噫,予雖衰矣,於此等義理粗知,況登科之後,手書勉焉,亦非私意也,公心也。惜乎,因其年少,不體飭諭,直以無隱陳章,其意雖嘉,擧措宜抑,故不賜其批,直爲處分,以此觀之,此公乎,私乎?莫重祭享,不進淸酒,曰已十年,中夜思之,予飮松節酒,小民用酒,此豈孝哉?思之及此,不覺蹶然而坐,召相臣下詢,此則雖非此人,貫珠者進言,予亦曰若此,至於三臣事,因其事端,予常以謂此三百年所無之事,其雖爲國苦心,心竊自慨,因此言及,詢問大臣下敎,而其給之章,隻字半言不及,若曰年少,不體飭敎云,則可謂當之者,亦何敢辭也,而起頭戚臣二字,面目已駭然,而論其全篇,歸其君於挾私之科,極涉無嚴。噫,朱溪君深源,任士洪,卽外叔,慷慨直陳,名登三綱行實,人君處分,只觀本事,何計較於其間?今者此章,渠曾已嚴敎,而有此今日之擧,以章觀之,尙今拂鬱,惡今日之擧措,若見肝肺。況旣給其章,中夜興慨,有此處分,則所重在焉,尤何敢曰私?亦非今日臣子之言也。知養是誰之弟,其兄便殿下敎,以一蔭官,慷慨以奏,古亦有柳下惠,今者知養,何足異哉?噫,昨年春夏萬念都盡之時,目見登科,心竊喜焉,亦非私也,究其心,予意可見。雖然,少年登科之戒,其章旣稱,豈特此也?恐或太康,夙宵存心於咫尺書飭,意蓋深矣。噫,白首暮年,見此陳章,小學第二卷之說,尤極巧矣。前章不捧,此章許捧云者,心亦不精,其在能惡人之道,事當嚴處,而此等宵小,何足深治?不爲處分者,意亦有在,柳知養只遞其職,此章給之。上曰,大臣·儒臣進前。翼謩·尙喆曰,日間,聖體若何?上曰,一樣矣。上曰,酒禁外,其餘下敎,一竝還收然後,可以明白予心矣。諸臣之意,何如?翼謩曰,處分光明,中外頌祝矣,豈因知養一疏,而收下敎乎?尙喆曰,日昨處分,萬姓欣幸,豈可還收乎?洪檍曰,鄭厚謙雖謂之戚臣,其言可用則用,不可用則不用,若謂以戚臣之言而不用,則此反爲私矣。上曰,然矣。上曰,若謂予以聽外孫之言,則八道臣民,孰非吾之子,吾之孫乎?翼謩曰,聖心本無私字,雖有彼狂妄之說,不足損益於殿下矣。翼謩曰,日前皇壇祭享時,進排果實,間多不精,至於更加導擇,當該典祀官,難免不職之罪,拿問定罪,何如?上曰,依爲之。出擧條翼謩曰,故相臣趙顯命,以中庶雜岐,人多窠窄,積滯可悶,察訪必以雜岐積仕者差送事,陳箚定式矣。日昨政碧沙察訪之有所礙眼,推治政吏,而追聞定式後,間因廟堂之言,有一二牽復云。該曹誤認循襲,容非異事,吏判之因此撕捱,誠甚過當,從重推考,申飭行公。此後剩窠,無論武蔭,一切以雜岐中有實職者差送,毋或牽復事,著爲令甲,俾作不易之規,何如?上曰,依爲之。出擧條試券拆榜後,諸臣以次退出。
上在慶熙宮。停常參·經筵。
藥房都提調臣金陽澤,提調臣李思觀,副提調臣兪漢蕭啓曰,昨日親臨唱第,移時酬應,伏未審夜間,聖體調攝若何?痰候,何如?寢睡·水刺之節,亦何如?臣等,依下敎率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。予則一樣矣。中宮殿·惠嬪宮,藥房口傳問安。答曰,知道。
傳于李瀰曰,左相肅拜後,內局入侍,同爲入侍。
權噵啓曰,右副承旨洪樂純,同姓五寸叔故通德郞紀漢妻恭人兪氏身死,服制已行四日,出仕,何如?傳曰,允。又啓曰,同副承旨李徽之入直矣。謂有身病出去,卽爲牌招,何如?傳曰,允。
以武臣堂上祿試射試官望筒,傳于李徽之曰,予於此等事不知,給之。
以承傳色口傳下敎曰,咫尺往來後,心猶憧憧,今日毓祥宮展拜而來,班列只二品以上,侍衛入直擧行,訓將只率新營標下軍隨駕,留陳留營,駕前駕後置之,世孫祗迎置之,時刻待下敎,直入初嚴。
洪名漢啓曰,今日擧動事,命下矣。左副承旨洪樂仁,右副承旨洪樂純,卽爲牌招,以爲備員之地,何如?傳曰,允。
大駕詣毓祥宮後,王世孫遣宮官問安。答曰,知道。政院·玉堂·藥房口傳問安。答曰,知道。
傳于李瀰曰,挾輦軍禁軍,以入直擧行。
傳于李瀰曰,當以駕轎爲之,一雙待令,前排置之。
傳于李瀰曰,前後廂,以禁衛營入直軍擧行。
傳于李瀰曰,百官行禮置之,只承史來待。
展拜罷後,政院·玉堂·藥房口傳問安。答曰,知道。
大駕還宮後,政院·藥房口傳問安。答曰,知道。
以承傳色口傳下敎曰,內乘鄭忠達三日內也,拔之,以假內乘擧行,勿出朝報。
洪樂仁,以內司僕寺內乘,以一二提調意言啓曰,內乘鄭忠達三日內也,以假內乘擧行事,命下矣。假內乘,令該曹卽爲口傳差出,以爲入直之地,而鄭忠達遊街三日後,假內乘減下,何如?傳曰,允。
兵曹口傳政事,以趙嶫爲假內乘。李瀰,以禮曹言啓曰,昭顯墓守衛官沈翊漢·林枝成,侵漁墓卒,多有鄙瑣之事,不可置之於寢郞之列。竝爲汰去,其代,令該曹卽速口傳差出,以爲入直之地,何如?傳曰,允。
吏曹口傳政事,以李東龜·金光潤爲昭顯墓守衛官。
洪樂純,以刑曹言啓曰,麻浦犯釀罪人崔奎輝,任掌金俊文,桃花洞犯釀罪人權泰位,任掌崔聖太等,今已過望,依傳敎發遣本曹郞廳於江邊,竝決杖一百放送之意,敢啓。傳曰,知道。
洪樂純,以義禁言啓曰,前掌令尹師國,大靜縣當日投畀,當日押送事,命下矣。尹師國卽出城門,以傳敎內辭意,具罪目,卽爲發遣府羅將,倍道押送配所之意,敢啓。傳曰,知道。
洪樂純,以義禁府言啓曰,前執義洪檍,爲先巨濟府投畀,當日押送事,命下矣。以傳敎內辭意,具罪目,依例發遣府羅將,當日押送配所之意,敢啓。傳曰,知道。傳于李瀰曰,通禮汰去。
丁亥三月十六日辰時,上御集慶堂。藥房入診,左相·翰林·被圈人,同爲入侍時,都提調金陽澤,提調李思觀,副提調兪漢蕭,左議政韓翼謩,假注書權禛,記事官申鳳轅·姜俒,被圈人李克生·愼仁明,醫官方泰輿·許礈·李以楷·李泰遠·吳道炯,以次進伏訖。陽澤曰,夜間,聖體調攝若何?翼謩曰,連日勞攘之餘,聖體若何?上不答,命中官取笠子來。上着笠,俯伏口奏曰,小臣七十四歲,經作年春夏,卽復古禮,忽聞臺臣私心之說,將以何顔歸拜乎?三日之內,小臣若飮湯劑,則是不孝不肖矣。仍擲藥器曰,陟降鑑照。翼謩曰,殿下以一人妄言,何以過自菲薄乎?群下期殿下以堯·舜,何自歉之過乎?陽澤曰,殿下每服松茶時,必下不安之敎,在庭諸臣,孰不知之?今此下敎,豈非萬萬過中乎?上曰,予雖不德,旣已口奏之後,決不服藥矣。知養辱說,固不足介懷,而亦豈不慼慼乎?漢蕭曰,殿下何爲此過擧乎?王言一出,如綸如綍矣。俄下之敎請還收。上曰,旣奏陟降之事,敢請還收,極爲非矣。都承旨兪漢蕭,罷職,可也。出擧條上曰,他承旨入侍。出榻敎右承旨李瀰進伏。上曰,承旨有闕,代參判洪名漢除授,牌招察任,三院副提調例兼,房順房。出傳敎上曰,騎曹只有一人,參判有闕,代鄭尙淳除授,參議有闕,代李昌儒除授,牌招察任。上曰,領相昨於大訓,言尹光天事,且言尹九淵事者,極非矣。上曰,藥房體重,代房宜卽入來,而下位入送者,亦見紀綱處矣。諸承旨一竝推考,可也。藥房縷縷請進藥飮,上終不允。下敎曰,何乃固請之若此?苦哉苦哉。瀰曰,俄者同副承旨李徽之徑入,故有推考之命,而臣等,不勝惶悚敢陳。上曰,諸承旨推考,置之。諸臣以次退出。
丁亥三月十六日午時,上詣毓祥宮。擧動入侍時,行都承旨洪名漢,左承旨權噵,右承旨李瀰,左副承旨洪樂仁,右副承旨洪樂純,假注書權禛·李得臣,記事官申鳳轅·姜俒,以次隨駕。上具翼善冠·袞龍袍,以步輿出資政門,降輿乘轎。上曰,勤政殿歷臨事。駕前下敎上曰,假內乘差出事。出榻敎上詣勤政殿舊基,俯伏曰,太廟之復用淸酒,豈出於私心?而今者柳知養,直歸之以私字,陟降鑑臨矣。時·原任大臣,國舅·玉堂上下番,請對入侍,領府事尹東度,判府事金致仁,領議政徐志修,判府事金陽澤,左議政韓翼謩,右議政金尙喆,府院君金漢耉,應敎洪檍,修撰尹師國,以次進伏訖。志修曰,臺疏雖或不槪於聖心,而當此靜攝之時,何爲至此擧乎?東度曰,古云聽於無聲,視於無形,宜有體念之道矣。靜攝之中,漏濕之地,久爲俯伏,臣等,不勝焦迫矣。翼謩曰,知養雖無狀,而殿下平日之公心,臣等,莫不欽仰,則今此狂妄之疏,何足損益於殿下乎?致仁曰,殿下處分,出於大公至正,則今以一臣狂妄之說,至有此擧,不勝焦迫矣。尙喆曰,殿下俯伏,今已移時矣。當此靜攝之時,臣不勝焦迫矣。漢耉曰,殿下辭敎之間,每以陟降鑑臨爲敎矣。陟降鑑臨,則豈不以殿下之俯伏爲悶乎?檍·師國曰,下情不勝焦迫矣。上還爲乘轎時,命承旨書之。傳曰,雖以入直隨駕事下敎,旣到舊闕,已過二時,今日光景,三司之臣,何敢偃便在家,而佯若不知,因何不來?此亦國亡之一兆也。隨駕外,三司之臣,竝施削版之典,修撰尹師國,掌令除授。上曰,掌令尹師國牌招隨駕事。駕前下敎上詣毓祥宮,展拜罷後,上曰,還宮時刻,待初嚴下擧行事。出榻敎上曰,掌令尹師國,先入侍後謝恩。出傳敎上曰,特敎之下,焉敢若此?其所畏者,柳知養乎?可謂無君,只推,更爲牌招。出傳敎掌令尹師國曰,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。措辭見上又曰,請還寢東呂·址淳等還配之命,更令王府,嚴鞫得情。上曰,勿煩。措辭見上又曰,請還寢緣坐罪人金柱泰減等之命。上曰,金潤,其時欲爲酌處,則況柱泰乎?勿煩。措辭見上上曰,今者掌令尹師國所爲,極涉無據,何聞下諭?遞差,大靜縣當日投畀,當日押送。出傳敎上曰,在外執義許遞,應敎洪檍除授,卽爲牌招察任。出傳敎執義洪檍曰,聖上向來處分,出於大公至正,而前正言柳知養,敢進狂妄之疏,請前正言柳知養遠竄。上曰,今者兩次下敎,其令靑丘君君臣臣之義不泯也。其欲處分,何待臺請?此非予意,自有當律,柳知養永刊仕版,不置縉紳。又曰,臣有擬律不審之失,不可仍冒於臺次,請命遞斥臣職。上曰,觀今日之擧措,爲朝鮮臣子,焉敢些少計較於其間?而尹師國所爲,噫,昨日疏批之下,若爲其親,焉敢負其君?此則業已處分,而執義洪檍,傳啓秉彝之心,人所同得,此豈辭氣?陟降在上,明燭在前,爲臣子者,若思勤政殿擧措,必欲鑽地而入而不可得也,則其所傳啓,極涉糢糊。方外之人當之,聞昨日下敎,決不敢若此,況目覩者乎?事之無嚴,莫此爲甚。今日朝鮮,可謂亡矣。强忍傳啓,與不傳啓奚異?執義洪檍,爲先遞差,巨濟府投畀,當日內押送,其令今日臣子,庶知君君臣臣之義。出傳敎命承旨書之。傳曰,今日觀勤政殿擧措,可謂朝鮮無大臣,其時入侍諸大臣,一倂罷職。上臨資政殿。上曰,左副承旨·右副承旨入侍。左副承旨洪樂仁,右副承旨洪樂純,假注書李得臣,記事官車鳳轅·姜俒進伏訖。上曰,淸酒之復用,柳知養,直歸之以私字,極非矣。尹師國初未知其如此矣,今日之事,尤極非矣。有老母而昨日陳疏乞養,今日如此者,此豈道理?尤爲無狀矣。洪檍與尹師國有異,而擬律不審之說,豈不怪異矣?樂純曰,似是㤼矣。命承旨書之。傳曰,吁嗟,今日海東,有君有臣乎?雖有君,綱紀已墜,雖有臣,分義徒墜。嗚呼,十年禁酒,祭禮欠缺。吁嗟,小民,恣飮恣釀,是豈曰孝乎?其況私節,亦曰酒也,中夜悚惕,欲諭者久矣。此命旣布,予心少紓,今番此擧,往牒豈有?亦仍于此,臣庶用酒,嗟彼知養,亦一人也,豈不感動?章中駭語,業已諭,得此一事,予雖衰耄,太阿在手,何煩聲氣,亦何自損?悠悠此心,莫重此擧,曰以謂私,陟降昭昭,彼蒼照臨,予何當諭?而至恨在心者,白首暮年,逢此今日,舊闕臨拜,專由謝心。噫,父兄爲此,子弟視若尋常,雍容以勸,其曰有弟,其曰有子,予雖涼德,身逢此時,決不若此,而其君叩諭,大官擧顔,豈云耳目?儒臣亦一,三司不席幾時,所奏可駭,特除臺臣,無狀尹師國,不思其親,亦不思其君,只謄故紙,循例下諭曰,有臣焉,則昨承其批,於渠可謂感涕無從,而今日若此,渠亦有人心。雖非此律,竄配可期,特除特召,決不伈伈,上而忘君,下忘其親,五倫無二,大靜處分,焉可已也?洪檍强雖傳啓,語涉無狀,目覩勤政殿光景,爲臣子者,豈忍若此,豈忍若此?必欲傳啓,予雖衰矣,豈可借手於臺臣,欲樹紀綱也?强忍請竄,笑而勿施,只用次律,予心可見。嗚呼,今日此擧,非聲氣也。實至恨在中故也,則其欲展拜,强而起也,建功尙不下喉,此心其亦未消,則三時任·三原任,默默不退,此所謂何所聞而來,何所見而去者也?以此爲彌縫,豈徒朝鮮?使他國之人見之,可謂朝鮮無臣,洪檍·尹師國,豈云除臺?儒臣亦三司,今日儒臣,可謂銜枚,古往今來,豈有此等世界乎?今予所望,其唯沖子。噫,雖然,此等之臣,付諸沖子,國能何爲?思之及此,良欲無言矣。諸臣以次退出。
上在慶熙宮。停常參·經筵。
未時申時,日暈。
下直,高原郡守金光緯。藥房提調臣李思觀,副提調臣洪名漢啓曰,昨日展拜伸懷,侵夜還宮,伏未審夜間,聖體調攝若何?痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。沖子懇請旣許,入侍,宜矣。中宮殿·惠嬪,藥房口傳問安。答曰,知道。
權噵啓曰,左副承旨洪樂仁,今日不爲仕進,卽爲牌招,何如?傳曰,允。
李瀰啓曰,假注書權禛,身病猝重,勢難察任,改差,何如?傳曰,允。
權禛改差,代以尹弼秉爲假注書。
李瀰啓曰,假注書尹弼秉,時無職名,令該曹依例付軍職,冠帶常仕,何如?傳曰,允。
洪樂仁啓曰,事變假注書李馨德,身病猝重,勢難察任,今〈姑〉改差,何如?傳曰,允。
李馨德改差,代以韓德厚爲事變假注書。
傳于李瀰曰,承旨入侍。
李瀰啓曰,玉堂上下番俱空,事甚未安,政官卽爲牌招開政,差出闕員,何如?傳曰,允。
傳于洪樂純曰,一司有兩臺,待開門牌招署經,一司除署經守令,明日卽爲下送。
以承傳色口傳下敎曰,牌招申飭矣。尙今遲滯,今日違牌儒臣,禁推傳旨捧入,兩司長官外,嶺沿徒配傳旨捧入。
李瀰,以弘文館言啓曰,新除授校理鄭昌順,時在京畿楊州地,副校理徐浩修,時在長湍地,修撰李在簡,時在忠淸道公州地,副修撰洪景顔,時在京畿安山地,金尙集,時在漣川地,經筵入番事緊,請竝斯速乘馹上來事,下諭。無批答
李瀰,以侍講院言啓曰,本院弼善南玄老入直矣。移拜獻納出去,上番闕直,事甚未安。兼弼善鄭昌聖,卽爲牌招入直,何如?傳曰,允。
洪樂純,以扈衛別將,以三廳大將意言啓曰,一廳大將領議政徐志修,二廳大將右議政金尙喆,今有罷職之命矣。其所帶軍官,當有區處之道,何以爲之?敢稟。傳曰,三廳大將兼察。
吏曹口傳政事,以金文淳爲兵曹正郞。
洪樂純,以義禁府言啓曰,慶尙道巨濟府投畀罪人洪檍,特寢投畀之命事,命下矣。洪檍昨已押送,所到處放送事,分付道臣之意,敢啓。傳曰,知道。
洪樂純,以義禁府言啓曰,濟州牧大靜縣投畀罪人尹師國,海南縣投畀事,命下矣。尹師國昨已倍道押送,更爲發遣府羅將,所到處,仍令押送配所之意,敢啓。傳曰,知道。
王世孫疏曰,伏以臣,昨聞有柳知養萬萬駭擧之疏矣。聖心因此煩惱,不進湯劑,臣心焦迫,曷有其極?今日勸政舊基,大臣入侍,無一人垂涕而陳請,臣尤不勝慨然。此時建功之一日停進,豈不大可煎悶也哉?玆敢不避煩瀆,仰陳微懇。伏乞聖上,俯察臣夙宵依仰之忱,亟降兪音,許進湯劑,千萬幸甚。臣無任顒望祈懇之至。答曰,省爾之懇,感爾之誠。噫,今者之事,豈云知養?爾祖之四十年不能導率之致。雖然,再昨以後,何心服湯?予有着笠以奏,三日之內,何敢復服,而爾誠若此,豈不感動?當許診筵,服蔘苓茶。噫,一隅海東,祖依於孫,孫依於祖,今覽爾章,主鬯庶幾,不覺涕泗之被面也。
傳于李瀰曰,世孫似又陳章到後,承旨卽爲持入。
以承傳色口傳下敎曰,世孫已呈疏,而命承旨入侍矣。入之。又下敎曰,世孫章曰,昨聞曰今日,似於昨日爲之,春坊書遲,而今日入啓耶?知奏。又下敎曰,內局欲見之矣。世孫尙率春坊而在云,似又爲之,到則卽爲入之。又下敎曰,世孫必待批答,尙今寥寥,申飭,當該注書推考。又下敎曰,此批答,都承旨親傳後,入侍以奏,入診,以代房先爲入侍。又下敎曰,此上疏,使之留置春坊。
王世孫再疏曰,伏以猥陳微忱,冀蒙允許,及承批旨,雖許蔘苓之煎入,尙靳建功之進御,湯劑一日再進之餘,今此停止,已至經宿,臣心焦迫,當復如何?今日之內,雖至三疏四疏,不得請之前,臣何敢抑情而中止也哉?瀆撓雖甚未安,衷情不能自已,玆敢復申前請。伏乞聖上,快賜兪音,卽許所請,以慰臣抑鬱之至,千萬祈祝之至。答曰,省爾之章,迫爾望八之祖,一何至此?雖然,今當沖年,由於至誠,其當着笠更奏,當允爾請,三章四章,此文此時學乎?不抑方長之氣,卽爾祖之望也。
以承傳色口傳下敎曰,都承旨,此批答親傳,此上疏謄出一件,卽爲頒布,本疏還入。又下敎曰,此章,留置春坊。
丁亥三月十七日巳時,上御集慶堂。藥房入診,右承旨同爲入侍時,提調李思觀,副提調洪名漢,右承旨李瀰,假注書權禛,記事官車鳳轅·姜俒,醫官方泰輿·許礈·李以楷·李泰遠·吳道炯,以次進伏訖。思觀曰,夜來,聖體調攝若何?臣等,不勝憂慮之忱矣。上曰,寢睡不甘,喉渴且甚,而氣自苶然。思觀曰,臣等,伏見批旨,仰認聖孝矣。上曰,湯劑進前。上曰,世孫能知三章四章,予心喜矣。予不進湯劑,故世孫如此矣。仍復着笠口奏,進湯劑。上曰,藥房提調,持湯劑更爲入侍。出榻敎思觀曰,昨日旣不進湯劑,今日則三貼,何如?上曰,蔘苓茶煎入事。出榻敎上進湯劑後,上曰,建功之力,蓋大矣。昨日不進湯劑,故連有咳嗽,專是氣也。思觀曰,是故,臣敢請三貼。泰輿曰,脈道之闊,專由建功之力。上曰,然矣。上曰,先來,今日似或入京耶?上曰,氣少勝則自多商量。思觀曰,殿下進湯劑,下敎如此,臣等不勝歡抃矣。名漢進伏。上曰,世孫章,渠能自爲之云耶?名漢曰,聞春坊之言,口呼如流云矣。上曰,予亦問之,對以或問字云矣。瀰曰,同副承旨李徽之,有應避之嫌,已爲徑出,敢達。上曰,承旨有闕,代前承旨姜必履除授,牌招察任,房順房。出傳敎上曰,在外臺臣,一竝許遞,徐命臣大司憲除授,李得培大司諫除授,任希敎司諫除授,南玄老獻納除授,鄭景仁·李益烍正言除授,一體牌招察任,文甲科,旣已下敎,騎郞有闕,代令該曹口傳擧行。出傳敎上曰,玉堂有幾人?瀰曰,未能詳知。上曰,在外儒臣,徐命善外,一竝許遞,鄭象仁·鄭昌順校理,徐浩修副校理,徐有良·李在簡修撰,金尙集·洪景顔副修撰除授,竝牌招察任。金尙默,前後申飭,一不膺命,若此何心,挾試紙入場中乎?噫,有望八其君,是誰之孫,尤何敢若此?尙默其不仕朝鮮,曰有臣分,從重推考,更爲牌招,爲先入直,若復違牌,直捧旌義縣投畀傳旨,當日押送。出傳敎上曰,宣傳官入侍。出榻敎宣傳官進伏。上曰,汝於昨日,追到江上,罪人已皆越去耶?宣傳官起伏曰,尹師國則路由衿川,故臣追及,而洪檍則路由漢江,故臣未及追見,而問于舟工,則果已越去云矣。少頃,諸臣以次退出。
丁亥三月十七日未時,上御集慶堂。右副承旨入侍時,右副承旨洪樂純,假注書李得臣,記事官車鳳轅·姜俒,以次進伏訖。上命承旨書之。傳曰,子曰,擧直措諸枉,能使枉者直。尹師國非徒無謂,可謂不忠不孝。渠不能孝,君何悔焉?而頃覽其章,親年七十四歲云。越海則其宜參酌,以海南縣投畀。洪檍初牌膺命,其能擧職,其所請竄,昨已諭焉,其何借手臺臣,而不過欲樹紀綱而已。蒼黃傳啓,其以可諒,以擬律太輕之言觀之,所謂蒼黃自露,特寢投畀之命,以示擧直措枉之意。又命書之。傳曰,大訓校正,其欲昭義理於百世,嚴彝倫於當世,雖然,予亦恐濫觴,其欲下敎,以九淵·光天觀之,其雖衰耄,可謂先見,大訓雖拔其名,何敢自同常人,放恣用之?今者二事,下敎之後,不可不有言。上命注書,持入尹光天處分日記。命讀光天疏訖。上曰,凡事因一事而擧二,因一蕩滌,乘機望僥,尋常惡之。頃者因大訓事,公然葛藤,亦由此也。噫,禁酒之時,尹九淵之放恣釀酒,其爲恣飮,初則雖曰風聞,旣捉贓物,渠已爛漫直招之後,其欲施法,捨此人而誰?今者復古之後,人若曰渠雖欲飮,其不敢飮也,而此雖爲九淵,以此嗟惜,可也,何敢肆然稱冤乎?此無他,爲九淵復官也。是國無法之一端,若此其令九淵復生而洩怨乎?此正諺所謂彈琵者起舞,枷杻者亦舞者也,豈有是理?九淵若泄冤曰,有其君,其時所奏,亦有一人,卽尹光天也。心意索莫,昨事今遺,故問何事,則汎以大訓云,故予雖衰矣,凡於處分,必不糢糊,故今日取覽日記。噫,光天之其時酌處,可謂寬典,末抄放送,亦爲參酌。噫,此與九淵,卽一而二,二而一者也。何則?其酒雖復,九淵自九淵,大訓雖校正,光天自光天。噫,大訓校正,卽慕昔也。今正國是,其君雖參酌,臣何敢容喙其間?故頃者因金龍澤,大訓其欲盡刪,故予之嚴飭,蓋由於此。今者用酒,所重莫大,何敢以此申辯九淵,金龍澤非謂無故,卽由追慕,光天何敢擧論於今日乎?關係不輕,末弊勝言,前領相徐志修,亟施削職之典,南泰齊之以秋堂入侍,肆然分疏,亦涉駭然,以此觀之,其欲營護於換面少人,此豈重臣體國之義。以今觀之,不可罷職而止,亦施削職之典,以示予暮年志固之意,亦示嚴堤坊之義。上曰,儒臣持警世問答入侍事。出榻敎副校理金尙默,修撰徐有良進伏訖。上曰,久不見,故召之矣。命讀警世問答訖。上曰,朝者下敎,忘未覺察,此時守令,數遞可悶。李益烍許遞正言,仍任本職。出傳敎上曰,今者三臺違牌,必也柳知養旣已勘律,停啓何難?雖或違啓,身爲侍從臣,着帽着帶,何敢依違?而不思望八其君,若復違牌,此國不國君不君,竝只推,徒配下敎,置之,更爲牌招察任。出傳敎上曰,在外玉堂,下諭,其令卽爲上來。出傳敎諸臣以次退出。
上在慶熙宮。停常參·經筵。
夜三更,流星出大角星下,入西方天際,狀如拳,尾長三四尺許,色赤。
下直,利川府使金孝大,慈山府使李邦佐,衿川縣監車亨道。
藥房提調李思觀,右承旨李瀰啓曰,伏未審夜間,聖體調攝若何?痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。望雨方切,同雲下雨,予心倍切,憶昔何惜之敎,追慕益深,氣則一樣,今方待霈然,待下敎詣閤。
中宮殿·惠嬪宮,藥房口傳問安。答曰,知道。
洪樂仁,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
以承傳色口傳下敎曰,初日御供米,只大殿擧行。
又下敎曰,守令盡爲下直耶,尙有留在者乎?詳問以奏。
傳于李瀰曰,同副承旨·內局同爲入侍。
傳于李瀰曰,兵曹正郞金文淳,內局入侍,同爲入侍,
傳于姜必履曰,宣傳官一員待令,內局入侍,同爲入侍,儒臣金尙默,亦爲入侍。
傳于李瀰曰,宣傳官一員,又爲待令。
傳于姜必履曰,同副承旨入侍。
傳于李瀰曰,入侍。
李瀰,以弘文館言啓曰,本館下番修撰臣徐有良,以禁衛營從事官,今日本營坐起時,晝仕出去之意,敢啓。傳曰,知道。
洪樂仁啓曰,事變假注書韓德厚,時無職名,令該曹依例付軍職,冠帶常仕,何如?傳曰,允。
韓德厚移差,代崔鈺爲事變假注書。
李瀰啓曰,上番兼春秋車鳳轅,身病猝重,勢難察任,今姑減下,其代,令該曹口傳差出,何如?傳曰,允。
吏曹口傳政事,兼春秋單李宗煜。
傳于李瀰曰,童蒙來待。
姜必履啓曰,童蒙敎官,率童蒙依下敎來待矣。傳曰,入侍。
丁亥三月十八日辰時,上御集慶堂。藥房入診,同副承旨·儒臣·正言·兵曹正郞,同爲入侍時,提調李思觀,右承旨李瀰,假注書李得臣,記事官車鳳轅·姜俒,醫官方泰輿·許礈·李以楷·李泰遠·吳道炯·金孝儉,同副承旨姜必履,副校理金尙默,正言鄭景仁,兵曹正郞金文淳,以次進伏訖。思觀曰,夜間,聖體調攝,若何?上曰,一樣矣。進湯劑,上進御訖。命醫官診候。泰輿診候曰,左右三部,一樣調均矣。礈·以楷曰,脈候,亦一樣調均矣。上命姜必履,往大寶壇摘奸以來,必履先退。上曰,注書,誰也?瀰曰,李得臣也。命承旨書之。傳曰,欲見新恩,前注書旣已許遞,備局次對,今則杳然,廳注書陞差,其代,新恩爲注書者陞差,其代,政院擬望以入。得臣先退出。
丁亥三月十八日巳時,上御集慶堂。藥房入診,正言·兵曹正郞,同爲入侍時,假注書李得臣許遞後先退。假注書尹弼秉,追後入侍時,上命承旨書之曰,其雖憊臥,一心亶在元元,昨年初則大有爲期,雖不若意,年事稍登,今年所望一倍,冬雪不少,川渠皆涸,暮春已過,雨意猶漠,是誰之愆?寔予之過。今雖察幽冤,聖主得賢臣頌,豈不云乎?風調雨順,惟在其君。君則昏耗,臣則日强,其欲立身事君之時,人皆可用,一自登科之後,驕意頓生,視紀綱於弁髦,視君臣於尋常,只以俗套爲師,其雖無端,一人違牌,百人效之,先爲承命,作爲羞恥,是俗套反重於君命也。政院命牌,不若粉牌,予豈過諭?其於粉牌,蔭官莫不奔走,慢吏無事就囹圄,今者名官,一入囹圄爲高致,有識卿宰,不思望八其君,偃便私室,其雖次對,舊習日浸,其何暇雖夢裏計國事?噫,萬萬料外復政之後,噫,彼次對,予則不忍闕一,而隨大臣之後,其雖入侍,只坐其席,默默而去,此等備堂,其雖百人,何益之有哉?王禹稱待漏記,命寫於賓廳,而塵埃滿紙,其能仰見乎,否乎?噫,彼臺臣不喑則瞽,頃年代理也。稱予之過,復政之後,雖無故,何日不召而來?其雖來也,夙宵經營者,卽躁競也,浮嘵也。若此何時何事糾正,何能執笏立庭?柳知養卽不過一小人,滿腔猜心,自露其態,此予雖衰矣,不足道者,而至恨在心,爲陟降之心,乃負苦心,頃者特臨舊闕,意蓋深矣。于今望八,頃者舊闕之中,依然若昔日。嗚呼,陟降洋洋如臨而惓喜,吁嗟,不肖,至此而追慕冞切,恐或太康不多日,果有造物,予則曰,此亦予玉成之一道,至恨者,私意而復酒故也。雖然,陟降左右,蒼蒼昭昭,於予何有,而豈敢以此,少忽此心?噫,子曰,言忠信行篤敬,雖蠻貊可行,誠信其果相孚,豈至於此?心竊自歎,此何謝過?卽予謝心,諸相雖到,此時豈云入直?三司之臣,何俟其駕,而佯若不聞。吁嗟,其君,幾時俯伏草中,至於叩頭謝心之事,子弟雖當,其心若何,而左右輔相,一則垂涕,一則慷慨,金判府事所奏,能見予心,內局都提擧·提擧,只自焦心,而吁嗟元輔,雍容暇豫,笑語雜之,吁嗟,一原任,只聞若干句語,予已熟知,故初以日入下敎者,亦深量者也。噫,予雖否德,所恃者沖子,一章再章,誠意藹然。雖然,爲沖子沖年,恐或太露,示之勉飭,若無再章,昨日建功湯,豈下喉中?其猶慨然者,朝鮮三百年再有之事,故快施曠蕩之典,其意亦在於爲民望雨,其莫曰心無二用。此豈二哉?于今起動,陟降攸賜,兩禮載成,其亦所賜,此時若負元元,此負陟降也。大抵恩者,惟在其君,臣何敢干恩?昨雖下敎,予多見干恩者,今尹九淵敢請申冤,尹光天敢請復官,雖然,精神索莫,本事頓忘,故取覽日記,此朝東暮南,卽一狂悖鄙夫也。合勢彦世,公然求對,以萌於心三字,不辨淑慝,譏嘲其君。噫,人臣分義,無所逃於霄壤,渠亦朝鮮臣子,何敢萌於心而言於口乎?其時渠曰,此彦世之心云,終不一問者,意蓋在也。半夜下問,其所從容,其時諸臣所共見。雖然,大訓不可不嚴,故從容親問,而渠雖無狀,旣已自服之後,秉彝之心猶不泯,涕請歸見,此予所以不準次,下府酌處者。領相所奏,已是異事,南泰齊之不顧目今職掌之事,重言復言,捨筆不書,此等東南換面者何心,若此是爲東乎,爲南乎?白首暮年,不思其君奬用之意,每有此擧措,或以此觀之,頃者大訓校正,恐或做錯,令承宣更讀中間,頃者其訓中苦心一遍語,必欲刪去,故不勝其慨。卽詣舊邸,只誦英宗謂舍人之語,兩日飮涕而臥,故今見大訓,其名之抹去。當初雖因慷慨而言,訓意簡重,大訓一篇,專在鏡·夢,不可駁雜,亦非曰無辜,所重在,故其雖拔去,昨日下敎,已示微意,雖命更讀,予則曰,垂百世而不惑,樹倫綱於萬世者也。於大訓,可謂無欠,而觀今擧措若此,則今日其當請雪趙徵,來日請雪李得中,若此而國能國君能君乎?此予所以其闊狹,雖在其君,臣不敢干恩者也。噫,昨年四月,豈料此月,而尙今冥然,二十六日,只在若干日,瞻望西郊,此心何抑?可謂歇後語也,而此時萬萬夢想之外,剗其首尾,欲伸雪,朝東暮南,若徵·得中輩,朝鮮一酒狂之此流,亂我暮政,昨日處分,焉可已乎?此心亘中,臥而待朝,今乃諭焉,是誰之過?寔予之過。朝來聞微雨,起坐庭中,親覩霏霏,望切霈然,誤憶十九日爲八日,殿中有記付者,故仍此而起,入殿望瞻旣起,故欲下敎于此。仍許診筵,呼寫于此,而雨猶漠然,此亦誠淺,內局批答,旣誦何惜之敎,誠淺若此,他尙何說?今年雖旱,親禱茫然,九重焦悶,此心何耐?朝者予亦爲民之心,自謂曰御史幾到境上,能得冤狀乎?雖不復命,旣得之後,宜有感應云矣,此亦漫料,此非減膳也。予心可白,三日內,其若得雨,便心受之,不然,何甘玉食?甲申初日御供米,待下敎捧入。出傳敎承旨書傳敎畢後,讀至一則流涕之句。上曰,左相其時垂涕矣。予則親覩。承旨曰,然矣。又讀至南泰齊不思奬用之奬字。上曰,奬字承接成字,可也。書朝報,吏書以將大用則難矣。上下問中官曰,今日初日乎?中官對曰,十八日矣。上曰,予雖衰耗,豈不知今日之爲十八日乎?今日卽壬午也,予能記之。一中官又入奏曰,皇壇奉審承旨,入來矣。上曰,承旨自當入奏,汝亦多事,此中官罷職,可也。上命注書出,引入皇壇奉審承旨姜必履入侍。承旨進伏,以奉審無頉奏訖。命退出。命承旨書之曰,藥房提調,持湯劑更爲入侍。出榻敎提調出去,持湯劑進伏訖。上進湯劑。上曰,尹光天爲人則無狀而能文,不可以文知人矣。南泰齊之極力救之,誠怪異矣。因命承旨書之曰,都承旨許遞,其代行司直沈墢除授,牌招察任,三院副提調例兼,房順房。出下敎上曰,昨見甲子日記,沈墢爲注書,善爲日記矣。卽今筋力亦不衰矣。承旨曰,然矣。正言鄭景仁進伏訖。啓曰,罪人天大之窮凶情節,昭載於乙亥鞫案,至今全保首領,終是失刑之大者。旣拿旋配,雖出於聖上好生之德,此等凶徒,決不容一向涵貸。請還寢鍾城府爲奴罪人天大酌處之命,依律處斷。上曰,勿煩。又啓曰,新除授大司諫李得培,時在京畿廣州地,司憲府大司憲徐命臣,時在龍仁地,請竝斯速乘馹上來事,下諭。上曰,依啓。臺諫啓訖,命退出。諸臣以次退出。
丁亥三月十八日申時,上御集慶堂。童蒙敎官,率訓下童蒙入侍時,敎官李敬養·鄭東淵·宋繼相·金履坤,同副承旨姜必履,假注書韓德厚,記事官車鳳轅·姜俒,以次進伏訖。上曰,望雨方切,召童蒙試講,意蓋深矣。入侍注書,誰也?姜必履曰,新榜韓德厚也。上曰,盡見面矣。命兒童講小學,至姜命達子。上曰,近來人有私意乎?對曰,年幼故不知矣。上曰,夙成矣。諸兒以次講訖。上復召姜命達子,下詢元亨利貞仁義禮智之義。童蒙所對,不詳審。上曰,予不但見欺於兒輩,亦見欺於老成人矣。命承旨書之。傳曰,悶旱方切,何暇及他,而學問比此有異。吁嗟,沖子,愛親之心難抑,一章二章,不忍强拂,故着笠起奏,勉進建功,此老成大臣,所不能辦者,此等美姿,若不善導,此若投珠於沙石也。噫,觀其日之擧措,豈謂大官?朝鮮亡矣,今予所恃者,惟望童蒙之能修良知良能,事我沖子也。況望八,爲小學童子,三講小學者耶?特召童蒙,今番此擧,豈前日之比?意蓋深矣。其問亦非比前日也。故十二童蒙入格者,只通二略一,其通者二童,各紙二卷·筆三枝·墨二笏賜給,其略者一童,紙一卷·筆一枝·墨一笏賜給,童蒙不通敎官三人,皆一則入格,只從重推考,一敎官童蒙皆不通,越俸一等。金履坤學徒,皆至親無他人,設敎官敎童蒙,其意焉在?此後申飭。諸臣以次退出。
上在慶熙宮。停常參·經筵。
夜四更,月犯心後星。
藥房提調臣李思觀,副提調臣沈墢啓曰,伏未審夜間,聖體調攝若何?痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。予則一樣,明日入侍,宜矣。中宮殿·惠嬪宮,藥房口傳問安。答曰,知道。
洪樂純啓曰,大司憲徐命臣在外,執義·掌令二員,持平二員未差,今日以監察茶時之意,敢啓。傳曰,知道。
皇壇望拜禮罷後,政院·玉堂·藥房口傳問安。答曰,知道。
傳于沈墢曰,吏房承旨入侍。
傳于洪樂仁曰,水標摘奸宣傳官,待入侍,同爲入侍。
姜必履啓曰,兼弼善鄭昌聖,以其親病,陳疏徑出,原疏纔已退却矣。所當直捧禁推傳旨,而此與無端徑出有異,推考警責,何如?傳曰,允。
備忘記,噫,七十四歲其君,昨年春夏後,僅爲差勝,今日行此禮。噫,昨日行此禮乎?月臺行禮,昨年後初食君之祿,衣君之衣,名雖中官,或偃便過,今日何難?或今日受由,今日朝鮮,予謂無臣,中官特甚。噫,今日豈比祗迎?問于內侍府,施以不敍之典。
以承傳色口傳下敎曰,望八其君,初度行禮,偃便近至十員之多,其中官旣已處分,此後五員闕直,則令內侍府爻周,政院使郞廳稟達。又下敎曰,左相,給由馬澆奠床備給,依前下敎。又下敎曰,三江出去御史消息知入。
備忘記,頃者三亥酒,十甕大釀,已涉放恣,今已幾何?又釀六甕,今者之旱,其豈無也?且前大臣所請,亦開此道,豈可尋常處之?過今日後,訓將沙場盛軍威,三亥酒大釀人及掩慝任掌,回示三帀後,決棍三十度。當該部官汰去其仕,雖復職勿施,秋曹·京兆該堂,施以不敍之典,其酒,依前下敎,士庶節祭,令該部分給。
傳于洪樂仁曰,犯釀人及任掌,竝拘留沙場。
以承傳色口傳下敎曰,大臣卜相重矣,何時命下,而至今然乎?事極駭然,當該承旨推考。又下敎曰,汝今日請此牌乎?當該承旨推考。使之盡爲入來,盡入來後,當有君,使之盡入來,政官亦豈非朝鮮臣子乎?又下敎曰,俄者下敎做錯,大將及凡諸都提擧,依前下敎擧行,內局都提擧,領相爲之。又下敎曰,春坊又如此撕捱乎?只推,更爲牌招察任,而若復違牌,則鄭昌聖三水府投畀,金履素甲山府投畀,直捧傳旨。又下敎曰,今日御德游堂,政院知悉。又下敎曰,今予之心一倍,觀其所爲,寔予不忠,留宿于右文閣,政院知悉。又下敎曰,其君若此之時,諸承旨豈可偃便?諸承旨待令于資政門。又下敎曰,欲留處,有如何者,異於古人觀井之意,當留於藝文館,侍衛只入直擧行,砲手與軍,置之。又下敎曰,撤食下敎,意謂中官誤傳矣。更思之,明日下敎,今日爲之,若減膳,則以合減之古例也,待不雨減膳爲敎,而全數減之,此則視若尋常,曾有小米下敎,而雖減膳,予不闕水刺,今日翰苑下敎,駭然鬧聒,明日則將闕予水刺耶?可笑矣。
傳于李瀰曰,服色,以時服擧行。
沈墢啓曰,諸承旨有稟達事,來詣請對矣。
李瀰啓曰,藥房提調·副提調,有稟達事,來詣請對矣。
又啓曰,玉堂有稟達事,來詣請對矣。
以承傳色口傳下敎曰,追惟昔日,予心一倍,故量而猶欲留藝文館,待暮入矣。露地之時,大臣以下無所請,此非他擧措,今日,何如是求對乎?求對諸臣,從重推考,當留典設司,使之鋪陳事,分付。
時·原任大臣及司諫任希敎,正言鄭景仁,請對入侍。
傳于沈墢曰,都提未差,代今日政擧行。
以承傳色口傳下敎曰,領相爲扈衛大將,右相依前亦爲扈衛大將。又下敎曰,明日次對爲之。又下敎曰,大臣方在此,官敎帳前傳授。
以備忘記,傳于沈墢曰,此時京兆尹宜擇,判尹,代戶判趙雲逵除授,戶判,代行司直李思觀除授,秋判,代行司直趙暾除授。
以承傳色口傳下敎曰,此時三亥酒駭然,京兆·秋曹堂上,有難久曠,判尹·秋判,牌招察任。
傳于李瀰曰,予有所定之心,日暮後,外辦入之。
典設司殿座罷後,政院·玉堂·藥房口傳問安。答曰,知道。王世孫侍坐罷後,政院·玉堂口傳問安。答曰,知道。
有政。吏批,判書鄭弘淳式暇,參判趙曮進,參議未差,右副承旨洪樂純進。啓曰,判書鄭弘淳式暇,參議未差,小臣獨政未安,何以爲之?敢稟。傳曰,仍爲之。吏批啓曰,前領府事尹東度,前判府事金陽澤敍用事,命下矣。當爲置處,而本曹時無相當窠,依例送西之意,敢啓。傳曰,知道。以鄭恒齡爲執義,宋鍈·李台鼎爲掌令,李祉承·洪九瑞爲持平,李崇榮爲正言,尹勉憲爲副應敎,李世演爲司書,韓光會爲刑曹參判,李最中爲工曹參判,李永中爲弼善,李壽勛爲司僕正,洪相直爲掌樂正,鄭煥猷爲獻納,李應協爲同義禁,趙守儉爲典籍,朴泰興爲碧沙察訪,李思祚爲注書,領議政金致仁,左議政韓翼謩,右議政金尙喆,以上拜相事傳敎,陽川縣監李益烍,仍任事承傳,學錄單李景洙,學諭單任玉,前領府事尹東度爲奉常都提調,領議政金致仁爲社稷都提調,領議政金致仁爲司譯都提調,右議政金尙喆爲禁衛都提調。兵批,判書李昌誼侍衛進,參判洪名漢病,參議金龜柱入直進,參知沈勗之病,右副承旨洪樂純進。領府事單尹東度,判府事金陽澤·李益炡,副護軍尹勉憲·李聖檍·任瑎·洪檍,副司直鄭宲·洪名漢·金龜柱·洪應輔·尹承烈·兪彦鎬·金魯淳·盧延元·李東遇·李益普,副司正韓德厚·尹弼秉。單付
姜必履,以侍講院言啓曰,本院兼弼善鄭昌聖入直矣。以親病陳疏徑出,輔德姜潤,兼輔德洪檍,文學姜趾煥俱在外,兼文學未差,上番闕直,事甚未安。新除授司書李世演,卽爲牌招,姑陞入直,弼善李永中,時在京畿廣州地,書筵入番事緊,斯速乘馹上來事,下諭,何如?傳曰,允。
洪樂純,以訓鍊都監言啓曰,犯釀人及任掌,拘留沙場,過今日後,盛軍威回示決棍事,傳敎矣。竝拘留沙場,待明日擧行之意,敢啓。傳曰,知道。
丁亥三月十九日辰時,上御崇政殿月臺。皇壇望拜禮入侍時,行都承旨沈墢,左承旨權噵,右承旨李瀰,左副承旨洪樂仁,右副承旨洪樂純,同副承旨姜必履,假注書尹弼秉·韓德厚,記事官李宗煜·姜俒,以次侍立。上具翼善冠·黑圓領袍,以步輿出資政門外降輿。詣板位,行四拜禮畢後,上還爲乘輿。命進湯劑。藥房提調李思觀,進湯劑。上進御訖。上曰,兵判·吏兵房承旨入侍。出榻敎兵曹判書李昌誼,都承旨沈墢,左副承旨洪樂仁進伏。上命沈墢,書風泉之懷御製訖。都承旨退出。上命洪樂仁書之。傳曰,昨已下敎,微誠未格,今朝凄風,其亦焦悶,而此時鼎席俱闕,此何景像?且今日內局,只有提調,謂有國乎?已示飭勵,弦韋亦已下敎。前領府事尹東度,前判府事金致仁,前判府事金陽澤,前左議政韓翼謩,前右議政金尙喆,竝敍用。又命承旨書之。傳曰,前判府事金致仁拜領相,前左議政韓翼謩拜左相,前右議政金尙喆拜右相,兼帶扈衛大將,軍門都提擧與兼帶諸都提擧,依前仍授,旣拜三相,政官牌招開政。又命承旨書之。傳曰,噫,君君臣臣之義重,至恨在中,朔試射,無論文武,何暇言哉?故再昨其命置之,而意謂無乃祿試射,欲爲下問,其果祿試射云。其令明日設行,文臣朔試射置之。上曰,宣傳官一員入侍。賤臣承命出來,召入宣傳官。上曰,濬川摘奸以來。上還入大內,諸臣以次退出。
丁亥三月十九日巳時,上御集慶堂。吏房承旨入侍時,行都承旨沈墢,假注書韓德厚,記事官李宗煜·姜俒,以次進伏。上命沈墢,更讀風泉之懷御製訖。上曰,二十前人,勿擬玉堂耳目之任事,分付該曹。諸臣遂退出。
丁亥三月十九日午時,上御典設司。殿座入侍時,行都承旨沈墢,左承旨權噵,右承旨李瀰,左副承旨洪樂仁,右副承旨洪樂純,同副承旨姜必履,假注書尹必秉·韓德厚,記事官李宗煜·姜俒,以次侍立。上具翼善冠·黑圓領袍,以步輿出資政門。詣典設司降輿,俯伏移時。王世孫來侍,執席焦遑。時·原任大臣,三司入侍。領府事尹東度,領議政金致仁,判府事金陽澤,左議政韓翼謩,右議政金尙喆,校理徐有良,司諫任希敎,正言鄭景仁進伏曰,久處濕地,恐損聖體。上涕泣下敎曰,皇朝罔極之恩,無以報之,奄當此日,待暮當還。命儒臣徐有良,讀皇明史記崇禎卷訖。上曰,撤食傳敎還入。仍命曰,中官誤傳矣。諸臣以申時已過仰達。上入御典設司。上曰,判尹趙雲逵,謝恩後入侍。出榻敎判尹趙雲逵進前。上曰,酒禁申飭,而無至民間之搔擾。上曰,禁酒官召入。上曰,金星,何星?對曰,未能詳知矣。上曰,金星曉爲啓明,夕爲長庚,汝以禁酒官不知乎?汰去。上曰,司饔院官員入侍。直長姜命達進前。上曰,御供米,來日勿入之。李瀰,以御供米不可減事,仰稟。上曰,待下敎入之。上還入大內,諸臣遂退出。
上在慶熙宮。停常參·經筵。
申時,日暈兩珥。酉時,月暈。
藥房提調臣李思觀,副提調臣沈墢啓曰,昨日望拜伸懷,勞動竟夕,伏未審夜間,聖體調攝若何?痰候,何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。以承傳色口傳下敎曰,都提調入來後,問候。
洪樂純啓曰,憲府連日監察茶時,諫院闕啓,俱涉未安,除在外外,未肅拜不爲行公人員,竝卽牌招,何如?傳曰,允。又啓曰,大司憲徐命臣在外,執義鄭恒齡,掌令宋鍈·李台鼎在外,持平洪九瑞在外,一員未差,今日以監察茶時之意,敢啓。傳曰,知道。
沈墢啓曰,左承旨權噵,右承旨李瀰,今日不爲仕進,竝卽牌招,何如?傳曰,允。又啓曰,注書李思祚,時在京畿通津地,乘馹上來事,下諭,何如?傳曰,允。
中宮殿·惠嬪宮,藥房口傳問安。答曰,知道。
注書李思祚在外,代以尹昌燮爲假注書,尹昌燮在外,代崔命獜爲假注書。
以承傳色口傳下敎曰,朝鮮有薇垣·柏府耶?爲君可惜。又下敎曰,受君之恩,放恣若此,少輩何言?昨日中官處分,宜有闊狹,傳旨入之,不敍之典,加永字。又下敎曰,冬至三使臣,來於何處,何時渡江與否,探問義州府尹事,分付備局。
以備忘記,傳于姜必履曰,旣減膳則古有,名雖停封,昨聞下敎,此則意謂當該承宣,必也求對,寥寥,臣子俱爲一體,此曰臣分當捧,監膳提調請捧,其涉擧職,熟馬一匹賜給。薛里因此,渠之看色米,前期言却之,豈特擧職?韓昌愈特爲加資以勵,當該承宣經夜默默,禮房承旨聽下敎,都承旨,施以不敍之典。
備忘記,鄭尙淳·尹冕東承旨除授,牌招察任,三院副提調例兼,房順房。
鄭尙淳啓曰,卽者兼司書鄭象仁,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
備忘記,望八其君臨政,古豈有之?追惟昨春,予豈攸料?雖然,以禮使臣,故昨稽謝命,意或有在,待箚欲敦勉,半夜以待,朝者亦待,問候已到,杳然消息,其進與否,豈予所知?其雖爲民,朝供不捧,建功亦因都提擧,尙不飮焉。噫,予常固執,故昨日御供,豈無所餘,而炊進故却之,沖子侍食,故取其飯而下箸,古今豈有此等之君?專由乎診筵之稽滯。頃者湯劑,不卽待令,故洪述海猶有請也,則況今日景像乎?此予所以耳目之官而下敎者。惜乎,今日朝鮮也。
備忘記,昨日已知卿心,卿何過乎?噫,先卿以元輔,輔我幾年,因予冥然,望八拜卿此相,是豈偶然?此正若昔之王朝也。處義過矣,處義過矣。卽予暮年依毗之意,安心卽爲偕入。仍下敎曰,遣史官傳諭,仍爲偕來。
備忘記,承旨洪樂仁·洪樂純·姜必履許遞,其代趙榮順·金相翊·朴師訥·鄭夏彦承旨除授,牌招察任,房順房。
備忘記,昨日入侍,今日有次對之命,或呈辭或違牌,事之駭然,莫此爲甚。任希敎·鄭景仁,特施不敍之典。
以承傳色口傳下敎曰,次對仍爲之。
傳于尹冕東曰,大臣·備局堂上,引見。
傳于鄭尙淳曰,三江御史,同爲入侍。
尹冕東,以備邊司言啓曰,全羅右水使田光勳呈狀本司以爲,每年今滿七十五歲,依例遞職,俾得歸養云,閫帥之親年滿七十五歲者許遞,載在續典,田光勳依例許遞,何如?傳曰,允。
尹冕東,以吏曹言啓曰,本曹佐郞洪纘海呈狀內,身病甚重,勢難察任云。依例改差,何如?傳曰,允。
尹冕東,以兵曹言啓曰,同知中樞府事李仲源·吳尙鵬·李振泰·安錫亨,僉知中樞府事李顯坤·金履遂,俱以實病,勢難供職,呈狀乞遞,竝今姑改差,何如?傳曰,允。
尹冕東,以兵曹言啓曰,景福宮衛將韓時興·金喜文,病難供職,俱爲呈狀乞遞,竝今姑改差,何如?傳曰,允。
洪樂仁,以訓諫都監言啓曰,依傳敎釀三亥酒人全寬載,任掌李貴奉等,盛軍威回示三帀後,各決棍三十度之意,敢啓。傳曰,知道。
以承傳色口傳下敎曰,犯釀二字,如禁酒時二字拔之,以釀三亥酒人改書,頒布日記,以此修整。
尹冕東,以義禁府言啓曰,說書金履素,甲山府投畀事,承傳,啓下矣。以承傳內辭意,具罪目依例發遣府羅將,押送配所之意,敢啓。傳曰,知道。
知事鄭亨復疏曰,伏以天休用伸,邦慶荐疊,耕蠶盛禮,次第順成,臣民忭聳,曷有其已?伏聞日昨殿下,輦過舊闕,乃有非常之過擧,罔念玉體之損傷,臣不勝憂歎之至。噫,酒之爲弊,可勝言哉?糜費穀物,民食益艱,沈酗鬪狠,人命多傷,甚至當官者嗜之,則迷亂其政,於公於私,無往非害。迺殿下念大禹亡國之戒,軫我邦經遠之慮,赫然發號,嚴法痛禁,永罷御醞,以至用醴廟享,此雖出於爲國苦心,萬不得已,而孝思怵惕,伏想十年如一日矣。近因聖候愆和,茶飮奏效,藥院力陳,間雖勉進,而聖心益自不寧,遂遵周文祀玆酒之訓,虔告復告,前後通變之至意,大小臣庶,孰不知之?而今柳知養之疏語,全未仰認,其亦妄耳。自上直下處分,以其罪罪之,夫誰曰不可,而至若特命言官,迫令論啓,是前古所無,大關後弊,尤非今日貽燕之謨,以殿下之明聖,何不念及於億萬年垂裕之道耶?臣死期已迫,寸忱未泯,憂愛弸中,不遑寢處。噫,臣釋褐於殿下卽祚之初年,記注於筵席多矣。殿下嘗曰,七情之中,惟怒難制,亦惟曰,可怒在彼,己何與焉?此實大哉之王言,臣至今欽仰攢頌。竊以近來出於朝紙者觀之,威怒太遽,辭氣過費,殊乖古聖王不大聲色之義,亦非老臣平日所望於殿下者。伏況喜怒過節,氣血必損,醫家之所深戒,殿下旣經昨年患候,起居凡節,猶未復常。寶算今且愈高,是宜調保倍前,雖如一聲一唾,猶可愛惜,而今乃不自愼護,過用精神,無異平常時,不知不覺之中,必不無受傷之患,此君下之所深憂者。伏望繼自今,益加涵養之工,物各付物,平心順應,處靜頤神,專意節宣,使朝象和平,聖體康寧,是臣區區之至祝。臣以世臣休戚之義,苟有所懷,隱默不言,是負國家也。不避煩猥,輒敢披陳,惟聖明,俯垂諒察焉。傳于尹冕東曰,給之。
校理鄭象仁疏曰,伏以天休滋至,邦慶無疆,耕蠶盛禮,次第順成,事光簡策,喜溢朝野。仍伏念臣,八耋偏母,貞疾恒苦,入春以來,諸症一倍添劇。臣於此時,豈有離捨供職之望,而第當書筵之日開,適値宮僚之有故,黽勉持被者,已浹一旬矣。卽接家信,則母病猝添泄症,度數頻數,眞元大下,伻人踵至,促臣歸護,臣聞來方寸焦熬,按住不得,玆敢忙陳短章,徑出禁扃。伏乞聖慈,曲賜矜諒,亟命鐫遞臣本兼諸任,仍治臣瀆撓之辜,以昭法紀,以便救護,千萬幸甚。踏啓字。
司諫任希敎疏曰,伏以天休滋至,邦慶荐疊,耕蠶縟儀,次第順成,歡忻鼓舞,率普惟均。仍念臣之老母,日前適以事往留楊州地,素患風丹之症,近因日候乖常,一倍添傷,而臣方縻職,未及陳情,薇垣特除,遽下此際,責敎之下,怵分畏義,抑情出膺,昨又蒼黃入對矣。及其退歸之後,得接鄕信,症勢越添,藥餌迷方,眞元澌鑠,氣息綿綴。臣以終鮮之人,旣無他兄弟,其所扶護,專在一身,情理焦迫,不能按住,短章呼籲,徑犯擅行。伏乞聖慈,天地父母,俯垂矜諒,亟行鐫免,俾伸至情,以肅朝綱,不勝萬幸。踏啓字。
正言鄭景仁疏曰,伏以天休滋至,邦慶無疆,耕蠶盛禮,次第順成,事光簡策,歡均中外。臣於言地,自劃甚固,冒抗威命,恭俟大何,迺蒙聖慈,曲加涵容,特屈刑章,洊辱嚴召。臣於是,感惶交極,逃遁無路,遂不得不章皇趨承,連日登筵,粗伸義分,而至於因仍盤礴,實非私義之所敢安。且臣父,年迫七耋,癃病轉甚之中,昨又觸冒風氣,感傷忒重,臣於罷對之後,迫昏歸省,則肌熱頭疼,神息昏迷,達夜叫痛,全不交睫。臣旣終鮮,獨自扶護,見方邀醫診視,擬投對症之劑,而此際天牌儼臨,揆分畏義,固宜竭蹶,而目下情私,實無晷刻離側之勢。玆敢不避煩瀆之誅,略陳焦迫之懇。伏乞聖明,俯垂矜諒,亟削臣職,俾便救護,仍治臣罪,以昭法紀,千萬幸甚。踏啓字。
領府事尹東度箚曰,伏以臣,罪重釁深,引分縮伏,頃於行殿入侍,猝當焦迫之境,衷情抑塞,辭語短訥,忱誠未得自效,威罰乃止薄罷,逬出城外,惶汗在背。何幸東宮邸下,睿孝篤至,導回天心,特許湯劑之復進,區區忭祝,曷任下情?而若臣不忠無狀之罪,益無以自掩矣。不自意寬恩曲貸,甄敍旋降,且感且悚,靡復容措,此際忽伏聞有非常之敎,猥隨大臣後,他不暇計,蒼黃趨入,而終不免爲夤緣冒肅之歸,去就之顚倒,廉義之虧壞,至此而極矣。玆敢略陳短箚,仰瀆宸嚴。伏乞亟降嚴命,勘臣罪戾,以警具僚,以安私心焉。取進止。答曰,省箚具悉卿懇。旣已謝命,何復若此?卿其安心勿辭焉。
判府事金陽澤箚曰,伏以臣自遭薄罷,席藁城外,日俟重勘,不料聖度寬貸,甄敍遄降,聞命兢惶,靡所容措。曩臣猝當焦迫之境,名列大官,旣不能敷誠開奏,職在保護,又未能力請湯劑,祗自憂遑奔走。幸賴睿孝格回,御藥復進,群情莫不歡欣,而臣之不職之罪,於是乎大矣。論其罪負,當有常憲,而反以薄罰旋宥,便同無故,其可謂國有法乎?且日前,前領議政臣徐志修,因奏事,荐承嚴旨,而以臣之偶有酬酢,至及筵席,當其被罪之日,臣之悚懍,其當何如?昨因擧朝之驚遑,戴罪而蒼黃入侍,擧措劻勷,廉義隳壞,追思至今,愧汗浹背,玆敢陳箚自列,仰請譴何。乞賜鑑諒,亟降威罰,以昭法紀,以安賤分,不勝大願。取進止。答曰,省箚具悉卿懇。旣已謝命,何復若此?卿其安心勿辭焉。
左議政韓翼謩箚曰,伏以臣,罪在難赦,罰止薄罷,逬出城外,惟大何是俟。不自意,敍命遄下,舊秩隨縻,兼帶如舊,恩出格外,臣誠驚惶感激,罔知所措。噫,臣罪,可勝言哉?忱誠淺薄,言辭拙訥,終朝前席,莫效匡救之誠,半日行殿,徒積强聒之罪,乃者春邸上章,而臣之不忠之罪,尤無以自贖矣。何幸睿孝上格,天心感回,湯劑連進,聖體萬康,臣於悚蹙之中,猶切欣抃之悃,雖卽日伏鈇鑕於前,更無所憾,復叨濫職,是豈夢想之所到也?噫,國家理亂,專係置相之得失,雖以近日事言之,正坐如臣駑劣,濫廁其間,下之不能鎭安浮議,上之不能孚格天聽。靜思厥由,莫非其罪,則初授已誤,不容再誤,而乍遞旋仍,寧有是理?昨日之蒼黃入對,蓋出事會之憂迫,他不暇顧,而廉隅放倒,到此無餘矣。且臣於前領相徐志修之所被嚴敎,實有所萬萬惶恐者。伊日疏放之有命也,臣適在禁中,與知僚議,而特未入侍之故,譴責之下,終至倖免,臣心愧悚,尤當如何?卽日次對,出於特敎,而情勢如右,末由趨承,臣尤死罪。伏乞聖明,亟賜鐫免,仍降威譴,以安賤分,以昭國紀,千萬幸甚。取進止。答曰,省箚具悉卿懇。寔予誠淺,卿誠旣諭,處義則當,卿何若此?卿其安心勿辭,依前請省拜焉。仍傳曰,遣史官傳諭,仍與偕來。
右議政金尙喆箚曰,伏以臣,以罪累之蹤,處國門之外,日夕屛營,若無所容。乃者重卜之命,忽下縮伏之中,承命驚惶,莫省攸處。此際伏聞有非常之敎,他不暇顧,顚倒趨入,終至冒肅,雖緣事會之迫不得已,名曰大官,去就之郞當,四維之壞喪,至臣身而無復餘地,俯仰慙悚,無面可顯。噫,向隨陪扈之班,猝當焦迫之境,勢難容措,言未感回,退而自省,惶汗浹背。幸賴我春宮邸下,誠孝篤至,連章祈懇,天心克豫,湯劑許進,下情忭祝,庸有其極,而若臣不忠不職之罪,尤覺其萬萬難貰矣。一時薄譴,已不足以贖其辜犯,而曾未數日,復處以三事之列,不知殿下,何爲而一誤再誤,若是其不少難也?侏儒之可驗一節,鉛刀之不堪再割,不待臣自訟,抑亦天鑑之所已燭,而乍遞旋授,苟簡至此,其何以警百僚之慢,壓四方之心哉?臣竊爲聖上惜此擧措也。卽聞賓對有命,而情急籲呼,冒承無路,玆陳短箚,仰暴血懇。伏乞聖明,念臣罪之不宜終赦,察重任之不容復玷,亟許鐫免,以幸國事,仍治臣違命之罪,以肅朝綱焉。取進止。答曰,省箚具悉卿懇。是豈輔相,良由誠淺?卿誠旣諭,卿何若此?卿其安心勿辭,次對有命,其卽入來焉。仍傳曰,遣史官傳諭,仍與偕來。備忘記,領相謝命寥寥,故予已知之。昨夜今朝,此必來矣。寥寥而問候入,故予先敦勉,御供米不進,建功湯不飮,而今覽書啓,只恨衰耗,予尙何說?政院知悉。書啓未下傳于鄭尙淳曰,偕來史官,使之入來。以備忘記,旣已悉諭,卿何若此?卿以是誰之子,一何困我?卿須體小子之慇懃,惟先卿之爲國,其卽偕來。日則雖日晩,待卿當許筵,須諒須諒事,更爲傳諭,仍與偕來。
領議政金致仁疏曰,伏以臣,以舊釁難洗,新罪更添,仰戴恩譴,屛伏城外,乃於千萬夢寐之外,旋蒙甄敍,仍以有特拜元輔之命,臣驚惶震駭,精爽飛越,不知所以爲言也。繼伏聞聖躬有非常之擧,焦迫之極,未暇他恤,冒越情格,蒼黃入對,跡涉放倒,冞增愧蹙。噫,臣之昨冬罪負,至今進思,尙有餘悸。臣非敢以匪怒之敎,末減之罪,爲追理自引之計,而若其所自悼者,臣受聖上恩遇,何如而無知忘作,卒陷大戾,孤負聖明,喪失身名,又緣臣執守不固,顚倒於敦迫之際,衷誠難遏,淟涊於保護之地。雖其抗顔彯纓,自同無故,而中心疚沮,置身無地之狀,亦庶幾天鑑之所俯燭也。頃當舊闕罔措之時,未效古人碎首之義,情急匡救,誠蔑感孚,終自歸於不忠不職之科。雖幸睿孝所格,湯劑許進,而臣罪則固萬死有餘矣。薄罷旋敍,已乖刑賞,況又卽散秩而紆新命,又進之首席哉?然此在臣猶屬細故,唯是自來情勢,萬萬非可擬議於去就者,而只恨臣奊詬無狀,前後進退之間,唯嚴命是畏,故聖上知其不足責以四維,而有此誤恩耳。此雖臣罪,而亦不能無憾於天地之大也。且臣伏承還兼藥院之命,今日本院批答,又有都提調入來後問候之敎,診筵體重,不容暫遲,使臣苟有一分可動之勢,則何敢少須臾盤桓哉?祗緣議政一銜,爲臣大防,雖欲效嘗藥之微忱,而亦不可得,臣罪至此,益無以自贖矣。臣於呻囈之中,收召神魂,略暴危懇,天日在上,焉敢飾辭?伏惟天地父母,曲賜鑑照下鞶帶之褫,不待臣言之畢,臣敢攢手顒俟,而亦乞亟收偕來之命,治臣方命之罪,以警具僚焉。答曰,省疏具悉卿懇。噫,今日下敎亦諭,先卿以昔年舊臣,事我幾十年,爲元輔亦十餘年,豈意望八暮年,卿復爲予元輔乎?此誠我國所罕有之事,今者此命,意豈偶然?昨今觀卿擧措,意亦以爲無乃此也。今覽卿章,一何過矣,卿若諛於予而爲此擧,卿雖先卿之子,予雖衰耗,豈忍爲一大臣,負予固執乎?噫,非堯·舜,每事焉得盡善?卿以目下不耐衷情,不思予意,爲此往日之擧者也。雖然,因此玉成予,而於卿等,亦公然眚過者也。此亦運氣之一時蹇滯,然卿心無他,業已諒矣。不然,白首暮年,爲一大官而假借乎?事已往,予亦忘,卿何一向若此。今日下敎復下,卿章先到,故今聞有胥命之擧云,此則非卿過也,是予不諒也。昨夜今朝,旣諒卿心,有此敎,雖悔何及?今日兩次下敎,其令亟寢,仍下勿待命之敎,謂予心曲若此,而卿若過爲撕捱,其將無心,爲有心消復滯。噫,下敎雖寢,此句復誦,王朝王素之稱,白首暮年,決不爲卿而言,卿頃體小子幾年用卿之意,顧今日因旱焦悶之心,安心勿辭,卽爲偕入,庸副此意。傳曰,此批答,承旨傳諭,仍與偕來。
丁亥三月二十日午時,上御集慶堂。大臣·備局堂上引見入侍時,左議政韓翼謩,右議政金尙喆,行兵曹判書李昌誼,判敦寧李昌壽,行禮曹判書申晦,判尹趙雲逵,行副護軍具善行,同副承旨尹冕東,假注書韓德厚,事變假注書崔鈺,記事官李宗煜·姜俒,以次進伏訖。翼謩·尙喆曰,夜間,聖體調攝若何?聖心雖悶旱,御供米不進,誠悶迫矣。上曰,予雖爲昨日之擧,皇靈何以俯監?只自盡予心矣。卿等之請如此,予當服湯矣。上曰,藥房提調,持湯劑入侍。提調李思觀進湯劑。上進御訖。上曰,承旨書之。傳曰,頃者下敎,非減膳也。望雨焦悶之意,而雨意愈邈,凄風日高,雖當初日,何心許捧?雖然,昨日資政門下問者,爲臣分也。其常無睡,何待爲大臣箚而不睡,亦豈爲此而不寢?但君則何心自敎,臣亦何心過夜?下問則俱皆寥寥,其雖慨然,仍爲乍睡,今者大臣懇請若此。頃年雖有食小米之敎,君一日豈可無供?凄風益高,予心益悶,旣非減膳,故特許所請,分付廚院。上曰,大訓頭腦,專在鏡·虎,今雖校正,如尹光天萌於心不辨淑慝等語,其罪難赦。前領相徐志修之救光天,實出無心,予豈不知其爲國忠心乎?翼謩曰,聖敎至此,必當感泣矣。翼謩曰,名爲大官,昨日臣旣未謝命而入侍,雖緣憂迫,豈不惶愧乎?上曰,須安心焉。尙喆曰,左相旣已辭免,臣尤無可論,早賜斥退,區區望也。上曰,過矣。商有夢賚,漢致四皓,若得來如此人,則當許退矣。翼謩曰,旱氣如此,兩麥可慮,備豫之道,蓄儲爲重,昨年稍登,往往有民不願還處,如此之處,不給亦可也,而爲守令者,利其取耗,多不守折半之法,營門亦未能嚴禁,此誠慨然矣。今年則申明分留之法,各別嚴飭,待畢分,發遣備邊郞摘奸,定式外,如有一石加分者,當該守令,依律論罪,該道道臣,亦難免責罰,爲先以此意,嚴飭諸道,何如?上曰,所奏誠是。依爲之。出擧條昌誼曰,本曹二軍色,乃是經費所關,職責緊重,得其人而久任然後,始可以收效,故朝家之許以自辟,法意有在,而間多數遞,爲弊不貲矣。時任正郞尹錫烈,令該曹勿爲遷轉,何如?上曰,雖移臺職,已多請仍之例,另加申飭,可也。出擧條昌誼曰,頃日傳敎中,禁錮人無論勿限年,大臣登對時,該堂稟處事,命下矣。臣曹所管,只有前僉使張日起,前萬戶鄭世周二人,而皆以軍餉虛錄,五年禁錮,今則年限雖滿,朔數未準矣。大臣今方入侍,下詢而處之,何如?上曰,大臣之意,何如?左議政韓翼謩曰,虛錄罪重,執法而論,則宜準年限,惟在處分矣。右議政金尙喆曰,年限雖滿,朔限未準,方當大霈,惟在處分矣。上曰,以加分旣已嚴飭,名雖異也,虛錄亦一也。朔猶未準,非徒小人之弊,亦何足議也?置之,可也。出擧條晦曰,今番上言,啓下臣曹者,皆已回啓,而其中二張,非循例覆奏者,故敢此仰達矣。全羅道靈光幼學李國佐等,以其先代事上言,而其先代李天祐,以桓祖大王之孫,三朝策勳,配食廟庭之人。太宗朝御押會盟軸,尙今見存,又有御賜畫像,年久漫漶,而御賜之本,不敢私自改摸,聞有年前因特敎,功臣畫像改摸以給之事,有所援例爲請矣。上曰,大臣之意,何如?左議政韓翼謩曰,此出於特恩,則何敢援例陳請乎?事涉猥越,勿施,宜矣。右議政金尙喆曰,此在國初事,其所上言,恐涉猥越矣。上曰,置之,可也。晦曰,其一,卽慶尙道居昌幼學卞師甲等,爲先世己卯名賢上言也。曾因故相臣宋寅明陳請,己卯諸人中,未贈職者贈職,未贈諡者贈諡事判下,而渠等則居在遐鄕,未及上聞,故尙未蒙褒贈之典,依他例贈職事,爲請矣。上曰,其時雖因故相所陳許之,年久之後,不必更提,置之,可也。出擧條雲逵曰,臣昨纔待罪本職,府中事,姑未聞知,今無可達者,而近來坐更之法,漸至解弛,分付五部,各別申飭,何如?上曰,嚴飭,可也。出擧條上曰,藥房提調,持湯劑更爲入侍。提調李思觀進湯劑。上進御訖。上曰,御史金尙默進前。上命承旨,讀御史書啓。承旨讀訖。上曰,結者解之,御史更往江上,按覈以來。諸臣以次退出。
上在慶熙宮。停常參·經筵。
藥房提調臣李思觀,副提調臣鄭尙淳啓曰,伏未審夜間,聖體調攝若何?痰候,何如?寢睡·水刺之節,亦何如?昨日旣未診候,臣等,率諸御醫,趁早入診,有不可已。臣等,不任區區憂慮,敢來問安,竝此仰稟。
以承傳色口傳下敎曰,予雖衰矣,卿則固難,某時備員後入侍。中宮殿·惠嬪宮,藥房口傳問安。答曰,知道。
金相翊啓曰,大司憲徐命臣在外,執義鄭恒齡在外,掌令李台鼎·宋鍈在外,持平一員未差,洪九瑞在外,今日以監察茶時之意,敢啓。傳曰,知道。
又以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
又以都摠府言啓曰,都摠管南泰會,以義禁府知義府事,本府坐起,今日晝仕出去之意,敢啓。傳曰,知道。
以承傳色口傳下敎曰,如許之事,御史何可不能詳知,而率來秋曹乎?御史越俸一等,還爲率去江上,嚴覈得情以來。
以承傳色又下敎曰,御史若知來,俄者下敎,置之,若不得來,還爲出去,期於得情以來。
又口傳下敎曰,御使雖欲率來,何可率來於京城乎?御使帶去書吏,勿爲徵贖,決杖一百。
又口傳下敎曰,今日紀綱大虧,卽爲逐之。
又口傳下敎曰,尹冕東,代柳脩除授,趙榮順許遞,其代,朴昌潤敍用,已逾年限,承旨除授,竝牌招察任,房順房。朴昌潤代,參知沈勗之除授,當日辭朝。
又口傳下敎曰,此下敎下之,舒心酸旨,勿出朝報,只分付該曹。
又口傳下敎曰,押來人,卽爲出送以奏。
鄭夏彦啓曰,今三月二十二日,祿都目政事爲之之意,敢啓。傳曰,知道。
以備忘記,傳于朴師訥曰,御史復命後,風勢若此,奚特東海被旱?賤類若此,其貞可尙,旣已廉問,何不雪冤?若不直招,其勿復命,嚴訊得情以來事,卽爲下諭于御史,若不承款,當施一律之意,亦爲問目,嚴問修啓以來事,一體下諭。
以備忘記,傳于朴師訥曰,頃年孝純宮,雖戊申年後,內入供上若前,而丁丑年後,不欲因進排,故只加進排矣。壬午年非特因進排,亦無加進排。噫,壬午前內入,可謂矜惻,雖然,方當節省之時,其宜參酌,比世孫宮內入供上計之,各名色各半進排于惠嬪宮事,分付該曹。
以備忘記,傳于朴師訥曰,再昨下敎之後,勢難察任,李復祥許遞,其代,朴昌潤除授。方當悶旱之時,豈可曠官?其令當日辭朝。
以備忘記,傳于朴師訥曰,審覈使尹冕東,明日入侍。
吏曹口傳政事,沈勗之爲成川府使。
朴師訥啓曰,刑曹判書趙暾,參知韓光會牌不進,推考傳旨今方捧入,而特敎之下,如是違牌,不卽擧行,事甚未安,更爲牌招,何如?傳曰,允。
又啓曰,卽者刑曹郞廳來言,御史書吏決杖一百事,命下矣。所當卽爲擧行,而判書趙暾,參判韓光會,俱爲未肅拜,參議未差,不得擧行云。判書·參判,益卽牌招,何如?傳曰,允。
金相翊啓曰,藥房三提調,依下敎備員來待矣。
傳于金相翊曰,入侍。
又傳于金相翊曰,御史,內局入侍,同爲入侍。
金相翊啓曰,假注書崔命獜,時無職名,令該曹依例付軍職,冠帶常仕,何如?傳曰,允。
以備忘記,傳于朴師訥曰,御史何等重也,莫能覈實,此等事,其敢率來耶?此三百年所無之事,御史金尙默,成歡驛投畀,卽爲押付,押來人,卽令押去下處。同副承旨尹冕東,本職許遞,爲審覈使,今日內卽爲嚴査以來。
金相翊,以義禁府言啓曰,御史金尙默,成歡驛卽爲押付事,命下矣。金尙默,以傳敎內辭意,具罪目,依例發遣府羅將,卽爲押送配所之意,敢啓。傳曰,知道。
領議政金致仁疏曰,伏以臣,荐被嚴敎,五情震剝,席稿金吾,冀蒙王章。不自意,聖度涵容,旋收威怒,特遣近密之臣,傳宣疏批,首尾三百有餘言,字字鄭重,其所慰藉而開釋之者,無復餘蘊,釁累賤臣,何以當此?至於提舊勉今之諭,臣奉讀未半,不覺涕泗之被面也。噫,臣之忝先故而負聖明,亦已多矣。每一念至,惶愧無地,而聖上所以追念先臣,覆燾其後人者,則愈往愈勤,至以如臣不肖,置之於先臣當日之位,在臣區區感激之私,寧無殫竭圖報之願,而其奈庸迂闇劣,無計爲役,恩之未酬,而罪目益積,終自底於累睿簡而墜家訓,則於國於私,顧何益哉?此臣之所大懼而不知裁者也。噫,臣之前疏控籲,亶出於引義訟罪之意,而聖批披心,若是諄複,則臣何敢更有一毫自阻?唯是人臣事君,廉防爲重,一有放倒,實乖世敎。伏惟殿下,仁遂萬物,治先四維,凡於庶工末僚,莫不以是爲導之。臣雖無似,忝在大官,獨未蒙一許自伸,則亦豈無天地之憾乎?苟殿下不欲終棄,則臣年未老,來日尙多,赴湯蹈火,不敢辭也。當此靜攝之時,藥院診候,事體,何如而昨旣緣臣而未成。臣罪於此,死猶難贖,而書啓之批,又有待卿許筵之敎,到此地頭,尙何可一刻逡巡,而相職未解,轉動無路,王人相守,惶隘益深。倘蒙聖慈,俯賜鑑諒,亟降一兪,則臣當仰戴鴻私,顚倒趨承,得以自效於嘗藥之列,如其不然,施以常典,以礪臣分,亦臣之幸也。臣無任瞻天仰聖,戰恐祈懇之至。答曰,省卿之懇。一何至此?噫,處義雖重,望八其君,一何困哉?欲諭先卿,而只有其心,卿須諒焉,其卽偕入。仍傳曰,偕來承旨,傳諭。
丁亥三月二十一日未時,上御集慶堂。藥房入診入侍時,都提調金致仁,提調李思觀,副提調鄭尙淳,假注書韓德厚,記事官李宗煜·姜俒,醫官方泰輿·許礈·李以楷·李泰遠·吳道炯·金孝儉,以次進伏訖。致仁曰,風氣不調,聖體調攝若何?上曰,一樣矣。致仁請進湯劑。上進御訖。命醫官診候。泰輿等曰,左右三部均適,滑體如前矣。上謂都提曰,卿心,予已知矣。致仁曰,聖敎先及,感悚萬萬。昨日屢勤聖敎,臣死有餘罪,乞賜一遞,以伸廉隅。上曰,往事勿說,須安心焉。致仁曰,臣世受此任,豈敢辭蹈湯赴火,而目今情勢,有難仍冒。臣年不老,日後當圖報萬一,今番暫解,區區望也。上曰,過矣。上曰,上焦有汗,下部無汗,何也?泰輿等曰,陽氣上陞,故然矣。上曰,前領相之爲國忠心,予知之,而救尹光天則實無心矣。致仁曰,誠然矣。上曰,南泰齊之越次陳達,誠異矣。致仁曰,其時前領相,未詳本事,故泰齊仰對云矣。上曰,藥房提調,持湯劑更爲入侍。提調李思觀進湯劑。上進御訖。命承旨讀諸道狀啓。承旨讀訖。上曰,他道或得雨,而近畿苦旱,豈不可悶乎?上曰,近日眼中昏花,如隔烟紗,不辨史官,而僅卞花之紅黃矣。命承旨書春花御製訖。諸臣以次退出。
上在慶熙宮。停常參·經筵。
藥房都提調臣金致仁,提調臣李思觀,副提調臣鄭尙淳啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
金相翊啓曰,大司憲徐命臣在外,執義鄭恒齡在外,宋鍈在外,掌令李台鼎在外,持平一員未差,洪九瑞在外,今日以監察茶時之意,敢啓。傳曰,知道。
鄭恒齡,以侍講院言啓曰,本院上番,連日闕直,事甚未安。兼弼善鄭昌潤,由限已過,卽爲牌招入直,何如?傳曰,允。
傳于朴師訥曰,禮房承旨,先爲入侍。
鄭夏彦啓曰,卽者吏曹郞廳來言,今日祿都目政事爲之事,命下,而判書鄭弘淳,參判趙曮,俱以病不來,參議未差,不得開政云。判書·參判,竝卽牌招開政,何如?傳曰,允。
朴師訥啓曰,玉堂上下番俱空,事甚未安。今日政新除授玉堂,待下批仍卽牌招入直,何如?傳曰,允。
金相翊啓曰,新除授校理金魯淳,時在全羅道扶安地,副校理金漢耆,時在忠淸道瑞山地,修撰洪檢,時在鎭川地,竝斯速乘馹上來事,下諭,何如?傳曰,允。
相翊啓曰,新除授藝文館待敎洪彦喆,時在京畿開城府地,斯速乘馹上來事,下諭,何如?傳曰,允。
相翊啓曰,明日次對,兩司當爲進參,而除在外外,未肅拜人員,待開門牌招,以爲進參之地,何如?傳曰,允。
相翊,以侍講院言啓曰,本院輔德姜潤,兼輔德洪檍,弼善李永中·姜趾煥俱在外,兼弼善鄭昌聖牌不進,上番闕直,事甚未安。新除授說書沈頤之,卽爲牌招,姑陞入直,兼文學金載順,時在慶尙道大丘地,書筵入番事緊,斯速乘馹上來事,下諭,何如?傳曰,允。
相翊,以義禁府言啓曰,咸鏡道甲山府投畀罪人金履素,忠請道稷山縣成歡驛投畀罪人金尙默等放送〈事〉,承傳啓下矣。竝放送事,分付各該道臣之意,敢啓。傳曰,知道。
鄭夏彦啓曰,卽者修撰徐有良,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
以承傳色口傳下敎曰,尹冕東處,以知道答之,民聚幾許知入。
以承傳色口傳下敎曰,領相旣已入來,明日爲之可爲之,備局次對,進定於明日。
以承傳色口傳下敎曰,其碑不可大之,只尺許,從速立之事,分付。
有政。判書鄭弘淳牌不進,參判趙暾進,參議未差,承旨朴昌潤進。吏批啓曰,判書鄭弘淳牌不進,參議未差,小臣獨政未安,何以爲之?敢稟。傳曰,仍爲之。李堉爲司諫,任希曾爲持平,金敍九爲正言,金魯淳爲校理,金陳耆爲副校理,洪檢爲修撰,金載順爲兼文學,徐浩修爲兼司書,黃景源爲兵曹參判,李燮元爲左尹,金尙重爲右尹,徐命膺爲同經筵,李景祜爲同春秋,韓師直爲同義禁,趙榮順爲大司成,朴師海爲刑曹參議,李秀得爲工曹參議,李商芝爲兵曹參知,宋霮爲吏曹佐郞,沈頤之爲說書,李厚兆爲盈德縣監,姜彛福爲奉敎,洪彦喆爲待敎,安廷鉉·洪相簡爲檢閱,中官韓昌愈,今加通政,特爲加資事,承傳。
有政。行判書李昌誼進,參判未差,參議李昌儒入直,參知未差,承旨金相翊〈進〉。兵批啓曰,全羅右水使,今當差出,而擬望之人乏少,他守令竝擬,何如?傳曰,允,尹東命·洪起文·黃相·申履權爲同知,洪得濟·丁志寧爲僉知,許近爲武兼,李仁彬爲宣傳官,任益昌爲內禁將,李鎭璧爲內禁將,黃暹爲江原監營中軍,林德普·尹道濟爲景福將,梁世絢爲全羅右水使,副司直洪樂純·尹冕東·洪樂仁·姜必履·李復祥·鄭象仁,副司果徐有良·李胤恒,同知單李光國,僉知趙德常·李宜復·盧勛相,忠淸兵虞候韓煜,今加折衝賞加,副司正崔命麟,副護軍金漢燁·李彦培·朴黃麟,副司直趙榮順。
修撰徐有良疏曰,伏以寶籙無疆,邦慶滋至,耕蠶之盛禮順成,忭賀之褥儀載擧,事光前牒,喜溢中外。臣於直中,得接家信,則臣母猝得寒疾,達宵叫痛,氣息昏綴,症勢忒重,促臣歸護,臣聞此報,心神飛越,按住不得,投陳短章,徑出禁門。伏乞聖慈,俯垂諒察,亟賜鐫遞,俾便救護,仍治臣瀆擾之罪,以肅朝綱,千萬幸甚。批答,踏啓字。
丁亥三月二十二日辰時,上御集慶堂。禮房承旨入侍時,右承旨鄭夏彦,假注書崔命麟,記事官李宗煜·姜俒,以次進伏訖。上曰,二十五日獻官,金孝大外任,代參判趙曮塡差。出傳敎遂退出。
丁亥三月二十二日辰時,上御集慶堂。藥房入診入侍時,都提調金致仁,提調李思觀,副提調鄭尙淳,假注書韓德厚,記事官李宗煜·姜俒,醫官方泰輿·許礈·李以楷·李泰遠·吳道炯·金孝儉,以次進伏訖。致仁曰,夜間,聖體調攝若何?上曰,一樣矣。致仁進湯劑,上進御訖,命醫官診候。泰輿等診脈曰,左右三部,一向調均,滑體如前矣。上曰,初非被斥者,一向撕捱,其在分義,殊涉太過,違牌翰林,一倂敍用,待下批卽爲牌招察任。出傳敎上曰,茫然未覺,今聞大臣所奏,渠非公然違牌,則處分過矣。金尙默其雖大損御史之體,亦不過淺歷而然,一則飭已行,一則飭亦示,竝放送,其書吏亦勿治。出傳敎上曰,右副承旨與審覈使入侍。右副承旨朴師訥,審覈使尹冕東進伏訖。命承旨讀御史書啓。承旨讀訖。上曰,該房承旨出去,考出律文以奏。師訥還奏曰,詳考律文,則因奸盜而逼殺者斬。上曰,大明律至嚴矣。上曰,承旨書之,傳曰,噫,近年旱氣,若是太甚,而傳亦不云邦畿乎?維民所止之處,而近年亢旱,邦畿忒甚,況江村大利所在,自古若問抱冤,舍此何先?頃年若是廉問,得印纘起事,尙今思之,其猶矜惻,故望雨之時,靡不用極,故特命御史廉問。金尙默昨者所爲,其雖駭然,今覽審覈使書啓,廉問推問,無一毫差錯。朴趾欽則受四十金賂物,逼令五丹適他夫,況五丹,卽渠婢也。受金難消,恐喝其婢,非徒渠招,若見其狀。金尙信見其色,必欲得之者,卽大慾所在,授其賂於趾欽,乘其勢而欲奸,亦若見其心,若無趾欽·尙信,五丹何以致此?以此觀之,生慾尙信,其雖無狀,貪賂威喝,趾欽尤重,五丹雖因尙信而致命,尙信卽滿腔色慾,恐或不得,逼殺之律,似或過矣。雖然,旣無趾欽·尙信,五丹何以自裁?六年之內,若是綻露,可見乾道之昭昭,一則色慾,一則錢慾,而雖貸一律,若不嚴懲,五丹將抱冤莫伸。然以五丹之心觀之,不忘其夫,心雖切迫於趾欽,決無報復之意,較其二漢,趾欽雖重,爲貞婢,其宜參酌,趾欽事當刑推而勿刑,巨濟府定配。尙信,審覈使卽往其江,聚會江民,嚴刑一次後,黑山島定配,少洩五丹之冤魂,仍令卽其處押送大孫,不必推問,勿問。噫,五丹之事,非徒無愧古人,雖因其强逼,其有是擧,此等賤人,其猶可尙。左勸右脅,亦不輕先自裁,其若無故人,而强以言笑,從容自裁,此心豈他?卽趾欽也。此等之人,若不特爲褒奬,何以樹風聲於後世乎?曾有其村旌閭之事,而不過若干年,只自腐朽而已。頃年松都,已見立尺石,於其處書刻,以示予礪末世之意。上曰,傳命注書,誰也?承旨曰,韓德厚也。上曰,藥房提調,持湯劑更爲入侍。提調李思觀進湯劑,上進御訖。諸臣以次退出。
上在慶熙宮。停常參·經筵。
巳時,日暈。
藥房都提調金致仁,提調李思觀,副提調鄭尙淳啓曰,伏未審夜間,聖體調攝若何?痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。豈云前期?此心欲墜,氣何道哉?中宮殿·惠嬪宮,口傳問安。答曰,知道。
朴昌潤啓曰,右承旨鄭夏彦,今日不爲仕進,卽爲牌招,何如?傳曰,允。
金相翊啓曰,大司憲徐命臣在外,執義鄭恒齡在外,掌令宋鍈在外,李台鼎在外,持平任希曾牌不進,洪九瑞在外,今日以監察茶時之意,敢啓。傳曰,知道。
鄭夏彦啓曰,上番兼春秋李宗煜,身病猝重,勢難察任,今姑減下,其代,令該曹口傳差出,何如?傳曰,允。
吏曹口傳政事,兼春秋單李若采。
朴師訥啓曰,新除授持平李世演,先入侍後謝恩事,命下,而旣在闕下,不爲入侍,直爲出去,其在事體,誠極未安,推考警責,仍卽牌招,何如?批答在筵說
以承傳色口傳下敎曰,中官誤聽,批答徑爲之,前批答,置之,以此批答頒布,勿出朝報。又下敎曰,內局次對,同爲入侍。又下敎曰,特敎之下,新進小官,焉敢若此?竝禁推。洪彦喆何必下諭耶?催促上來,而日字過限,則一體擧行。
傳于金相翊曰,騎馬二匹立之。
備忘記,噫,其君追憶昔年,此心難抑,今聞雨聲,望雨一倍,而坐待霈然,無狀中官,雖不足度,職在該房,迍着冠服,望八其君,其何恃乎?若此而其能霈然,該房承旨,亦施以不敍之典。
以承傳色口傳下敎曰,同副承旨,卽爲牌招入直。
備忘記,望雨方切,今朝雨意猶漠然,寔由於誠淺,吾民何?今者雨聲,寔是料外,此誠蒼蒼,眷顧元元。命宣傳官,已省東·西郊,果得霈然,隨報卽聞之意,爲先分付畿營,諸道雨澤狀聞,一體申飭。
備忘記,噫,前長番李景禧,時長番李世泰,受昔年之恩,今予望八逢此日,而或在鄕或在京,無形影,職至崇品,豈忍爲此?申必輝爲殿都薛里若此,渠何至於崇品?令內侍房,永除其祿。
備忘記,望八其君,若此,無狀中官,食君之食,將未夜深,一皆昏睡,此豈可以一類處之?中官曺壽喆,越俸二等,崔德良·崔德崙·李德采·金景喆,施以不敍之典。
有政。吏批,判書鄭弘淳牌不進,參判趙曮進,參議未差,右承旨鄭夏彦進。吏批啓曰,判書鄭弘淳牌招不進,參議未差,小臣獨政未安,何以爲之?敢稟。傳曰,仍爲之。鄭夏彦啓曰,今日政新除授玉堂·春坊,竝待下批牌招,以爲推移入直之地,何如?傳曰,允。以蔡緯夏爲獻納,沈觀之爲校理,鄭象仁爲副校理,李致中·尹承烈爲修撰,李普觀爲輔德,徐命善爲兼輔德,尹勉憲爲兼弼善,尹養厚爲兼文學,朴師崙爲司書,安允行爲同敦寧,朴致和爲司圃提調,鄭義祥爲敦寧判官,崔重璡爲南部奉事,柳達源爲鐵原府使。
兵批,判書李昌誼病,參判黃景源未肅拜,參議李昌儒入直進,參知李商芝未肅拜,右承旨鄭夏彦進。副護軍姜潤,副司直金魯淳·金漢耆,副司果洪檢·李在簡,同知單李汝寬,僉知單林德培。
傳于金相翊曰,玉堂·春坊,卽爲牌招察任。
金相翊,以義禁府言啓曰,弘文館校理鄭昌順,副校理徐浩修,副修撰洪景顔·金尙集,侍講院弼善李永中,文學姜趾煥等禁推事,傳旨,啓下矣。鄭昌順時在京畿楊州地,徐浩修時在長湍地,洪景顔時在安山地,金尙集時在漣川地,李永中時在廣州地,姜趾煥時在漣川地云,依例發遣府羅將,竝拿來,何如?傳曰,允。
又以義禁府言啓曰,獻納鄭煥猷,持平任希曾,嶺沿投畀,倍道押付事,命下矣。鄭煥猷慶尙道金海府,任希曾東萊府,以傳敎內辭意,具罪目,依例發遣府羅將,卽爲倍道押付于各其配所之意,敢啓。傳曰,知道。
丁亥三月二十三日辰時,上御集慶堂。藥房入診入侍時,都提調金致仁,提調李思觀,副提調鄭尙淳,假注書韓德厚,記事官李宗煜·姜俒,醫官方泰輿·許礈·李以楷·李泰遠·吳道炯·金孝儉,以次進伏訖。致仁曰,夜間,聖體調攝,若何?上曰,一樣矣。致仁進湯劑,上進御訖,命醫官診侯。泰輿等診脈曰,左右三部,一向調均,滑體如前矣。上曰,春坊入直,誰也?尙淳曰,李世演也。上命承旨書之。傳曰,頃者下敎之後,爲海東臣子者,焉敢若此?噫,非今日,將無以次對,故特敎,則若是違牌,其心所在,若見肝肺,不可循例踏下而止。今日違牌臺臣,嶺沿投畀,倍道押付,李世演持平除授,先入侍後謝恩,世演固執,其雖知也,一番仕進,其何虧節?嚴飭,卽爲入侍,藥房先爲退出。
丁亥三月二十三日辰時,上御集慶堂。大臣·備局堂上,引見入侍時,領議政金致仁,右議政金尙喆,判敦寧李昌壽,行禮曹判書申晦,行副護軍鄭汝稷·李潤成,戶曹參判金時默,吏曹參判趙曮,左副承旨金相翊,假注書崔命麟,事變假注書崔鈺,記事官李宗煜·姜俒,以次進伏訖。致仁進前曰,夜間,聖候若何?上曰,一樣矣。上曰,春坊入直者,誰也?鄭尙淳曰,李世演矣。上曰,玉署·春坊無一人在,近畿人外,一竝許遞,其代,政官牌招擧行。噫,頃者下敎之後,公私無他,而下番解職,輒在近畿。噫,須問此人等,頃年豈不云不遠遊之敎乎?事之寒心,莫此爲甚,在近畿而不來者,一竝禁推。出傳敎致仁曰,此平安監司朴相德狀啓也。枚擧平壤庶尹鄭錫保牒呈,以爲本府民家失火,延燒至於千百十二戶之多,已極萬萬驚駭。許多公廨庫舍及穀物燒燼之數,亦甚夥然,人物亦有爛死,尤極驚慘。失火民人處,會付耗米,考例題給事,請令廟堂,稟旨分付。燒燼穀物,全數蕩減,烟薰穀物,分給民間,除耗改色,曾有已行之例,竝令該曹稟處,營別置記付米,亦請一體擧行矣。平壤府內五百餘戶,一時延燒,至有人命之爛死,公廨庫舍穀物之燒燼,亦甚夥然,事之驚慘,莫此爲甚,別樣軫恤之擧,不容少緩,且有曾前已行之例。管餉米五百十二石,特爲題給,使之逐戶分給,身役限一年蠲減,爛死人,則此外別爲恤典擧行,見燒家舍改造時,亦令本道,從便顧助,俾無許多民人失所之患事,一體分付,穀物蕩減改色等事,令該衙門稟處,何如?上曰,依爲之。出擧條致仁曰,卽今長亞兩銓,實爲得人,而長銓鄭弘淳,違牌不出久矣。頃日左相,以政注間事,雖囚下吏,其後以其撕捱,至請推考申飭,則其無深意可知,而一向引入,累政不進,如是則雖有政注之可議者,大臣其將不得一言耶?事體殊涉未安,從重推考,另飭行公,何如?上曰,撕捱其涉太過,欲爲下敎,所奏誠是,依爲之。出擧條致仁曰,秋曹係是劇務,一日不開坐,爲弊實多,而判書趙暾,參判韓光會,累次違召,尙不肅,本曹事誠可悶。竝與新除參議朴師海,一體牌招,使之卽爲察任,何如?上曰,依爲之。其欲飭勵而下問,此時劇務,豈可久曠?從重推考,更爲牌招察任。參判韓光會,亦欲下問,頃者之事,旣示予意,何過撕捱?一體牌招。出擧條上曰,秋判撕捱何事乎?致仁曰,臣欲仰達,而未果及矣,秋判事誠過矣。上曰,因向來下敎而然乎?致仁曰,不然矣。上曰,然則似甚於本來固執矣。致仁曰,秋判小時,每言余雖登科,從官則難云矣,其後出仕,亦是未忍訣之心矣。上曰,此兄弟固執,學於何處乎?其父亦舊人矣。上曰,韓光會本心則甚好之人矣,向來事,亦非有意而然矣。致仁曰,以臺登筵,有難無言,故似有此言,而本心則誠如聖敎矣。上曰,此非出於欲逐多人而然矣。上曰,李世演持平除授,先入侍後謝恩。致仁曰,昨日有李復祥下敎,臣等,愚迷不覺矣。上曰,予有意,故發此下敎,而爲人子之道,不可踏北京,成川果直路乎?致仁曰,元非直路,至於故相事,在於湖南矣。上撲窓曰,予果誤下敎矣。銓官旣入侍,日後西關守令有窠,卽差,可也。尙喆曰,三江審覈事,雖未的知其實狀,而若或無節過褒,則事涉如何矣。上曰,賤人本無定夫,予亦以爲不無殊常矣。中官入奏李世演違牌,上曰,置之,可也。渠以固執不來,不得縳置則奈何?此人此心,可謂牢確,予則謂可用人矣。金時默曰,南漢行宮,自前使府尹入處者,意蓋深,年前重修之後,使不入處,故殿閣墻垣,多有傷頹處,自今使府尹,依前入處,何如?上曰,依爲之。出擧條時默曰,濬川役事,去月二十八日始役,城內則昨日已畢,城外則今日始役,而至於小小川渠,家前民人,例有擔當疎濬,自京兆申飭五部,以爲各別疎濬之地,何如?上曰,依爲之。出擧條上下詢金時默曰,御史得聞於何人云耶?時默對曰,臣聞金尙默言,則受賂自裁等說果有,而不無疑端云矣。上曰,然矣。命書傳敎曰,昨日五丹處分後旌表,國之重事,或異本事,豈不孟浪乎?雖然,觀其所供,察其自裁,決無疑也,而以石表奬,恐或過濫,雖量不諭,今聞不無疑訝之端,此政與如其史寧野之義,不可不審愼,昨日五丹表節下敎,勿施。雖然,勿論節與否,若非趾欽·相信,五丹其何自裁?本事雖寢,恤典宜施,令該曹參酌擧行。上曰,備局每登筵席,安得每每有事乎?殆同乾木生水矣。致仁曰,方在劇務者外,無仰達事無疑矣。上曰,藥房提調,持湯劑更爲入侍。出榻敎諸臣以次退出。
上在慶熙宮。停常參·經筵。
藥房都提調金致仁,提調李思觀,副提調鄭尙淳啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。冥然到今,再明在近,追慕一倍,昨夜雖雨,一霔漠然,不肖之中,其亦自恧。予則一樣矣。中宮殿·惠嬪宮,口傳問安。答曰,知道。
鄭尙淳啓曰,左副承旨金相翊,因該房承旨不敍之命,謂有難安之端,纔已出去,卽爲牌招,何如?傳曰,允。
鄭夏彦啓曰,刑曹判書趙暾,特敎申飭之下,昨違召命,今日又不出肅,事甚未安。卽爲牌招,何如?傳曰,允。
傳于鄭尙淳曰,承旨有闕,代尹冕東除授,牌招察任,房順房。
鄭夏彦啓曰,禮曹判書申晦,有急時稟達事,來詣請對矣。傳曰,入侍。
傳于鄭尙淳曰,同副承旨入侍。
鄭夏彦,以都摠府言啓曰,今日入直內三廳,武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
朴昌潤啓曰,大司憲徐命臣,執義鄭恒齡,掌令宋鍈·李台鼎,持平洪九瑞皆在外,持平一員未差,今日以監察茶時之意,敢啓。傳曰,知道。
丁亥三月二十四日辰時,上御集慶堂。藥房入診入侍時,都提調金致仁,提調李思觀,副提調鄭尙淳,假注書韓德厚,記事官李若采·姜俒,醫官方泰輿·許礈·李以楷·李泰遠·吳道炯·金孝儉,以次進伏訖。致仁曰,甘雨通宵,聖體調攝若何?上曰,氣則一樣,而雨則猶不足矣。致仁進湯劑。上進御訖,命醫官診候。泰輿等曰,左右三部調均,滑體如前矣。上曰,飮松節茶,則必啑,何也?泰輿曰,通氣,故如是耳。上曰,予之上齒,只餘一介,而外面,何如?諸臣曰,仰瞻天顔,不知落齒與否矣。尙淳曰,昨日朴師訥不敍事,金相翊亦徑出矣。上曰,承旨書之。傳曰,承旨金相翊撕捱,其雖過矣,禮使之道,不可强迫,許遞,其代洪趾海除授,牌招察任,房順房。傳曰,李世演所守,業已知之,昨日下敎之後不進,事體寒心,施以不敍之典。上曰,藥房提調,持湯劑更爲入侍。提調李思觀進湯劑。上進御訖。諸臣以次退出。
丁亥三月二十四日未時,上御集慶堂。禮判請對入侍時,禮曹判書申晦,同副承旨尹冕東,事變假注書崔鈺,記注官李若采,記事官姜俒,以次進伏訖。上命承旨,讀全羅監司狀聞。上曰,殿內則平安矣。晦曰,殿內則果平安,而殿宇墻外,逼近於燒火閭家,故道臣移安于鄕校矣。慰安祭時急,而香祝一款亦急矣。臣入侍之前,已與大臣相議矣。上命賤臣,大臣入侍。領議政金致仁進伏奏曰,此報聞甚驚遑矣。慰安還安祭香祝,禮判陪而下去,仍爲奉審則好矣。上曰,然矣。禮判下去奉審後,因行慰安祭,與道臣相議,禁其殿宇至近處閭家,定其經界,俾無後日之慮,可也。致仁曰,聖敎至當矣。上曰,今覽湖南道臣狀聞,事雖往矣,不覺毛骨凜然,道臣卽爲周旋,誠是。勿待罪事,分付。慰安祭及還安祭香祝,今日卽爲下送,禮判隨往到本州後,不卜日卽爲還奉,禮判爲祭官擧行,而今聞凡於審愼處,不敢連墻,況莫重殿宇乎?此必生齒繁盛,無事之時,不能禁,致有此擧,此後禮判,與道臣審察,殿宇之外,定其步數禁焉事,分付。出傳敎禮判先退。上命賤臣,淸州御史入侍。御史徐命善進前。上命承旨讀奏啓。上曰,實狀,果何如耶?命善曰,與京中狼藉之言有異,而前牧使李益炫,旣徑殺李女之所奸夫,無處究竅,而李女則似不爲曖昧矣。致仁曰,臣見李益炫原情,則李女似不曖昧,而流傳之說甚怪異,故不能無疑矣。今聞御史所奏,李女之不爲曖昧,可知矣。李益炫,臣雖不知,而本以善治得名,必不爲孟浪事矣。上曰,李益炫善治云耶?命善曰,聽其民間言,則至今不忘云矣。致仁曰,此後則囂囂之說,似鎭定矣。上曰,今覽淸州御史書啓,又聞所奏,李益炫供辭,乳道一節,其雖殊常,此等之事,不無意慮外事,故因旱憫甚之中,有此命御史。今聞李哥之逢此境,豈有食息覆載之意乎?卽日自決,可也。意民只先自決,至冤難暴也,則令其娚與子,卽日告官,可也。不此之爲,從容偃息近一朔,令其娚告狀,此何等事,而不能自決,亦未能卽呈,於節於情,其無可論,無乃京中消息,爲李哥而若是浮張耶?雪冤與否,其無可論,而姜哥則妯娌之間,逢此駭惡之事,豈不憤痛,而登山高聲,性惡自露,乳雛處置,此心雖聞而不忍言者,其不詳諭,此非徒性惡能爲,殘忍不可爲之事。李哥其雖若此,姜哥不足以此容恕,御史三次之刑,其誠是矣。金義洙·李哥使喚婢二人,各二次之刑,亦得御史之體,或疑至冤,遣其御史,本事若此,亦何以致雨?雖然,此後爲彼此騷屑,自可消矣,而金彦栢則旣定倫理之後,此等罔測之事,視若尋常,循例呈議送,倫理滅矣。令道臣刑推一次後,歸其本家,初覽供辭,已謂處其過矣。今覽書啓,此事至于此者,李益炫之徑先杖殺,於此於彼,洪相直之彈劾,渠所自取。雖然,階梯無路,況一次四十度,刑典所無,其在禁濫刑之道,不可無飭,施以削職之典。出傳敎諸臣以次退出。
上在慶熙宮。停常參·經筵。
仁元王后忌辰齋戒。
藥房都提調臣金致仁,提調臣李思觀,副提調臣鄭尙淳啓曰,伏未審夜間,聖體調攝若何?痰候,如何?寢睡·水刺之節,亦何如?臣等,不任區區憂慮,敢來問安,竝此仰稟。答曰,知道。今當此日,氣何諭乎?中宮殿·惠嬪宮,藥房口傳問安。答曰,知道。
洪樂仁啓曰,刑曹判書趙暾,連日違召,尙不出肅,事甚未安,卽爲牌招察任,何如?傳曰,允。
姜必履啓曰,大司憲徐命臣,執義鄭恒齡,掌令宋鍈·李台鼎在外,持平一員未差,洪九端在外,今日以監察茶時之意,敢啓。傳曰,允。
鄭夏彦啓曰,兵曹參知李商芝,除拜後過三日不爲出肅,依定式推考警責,仍卽牌招,何如?傳曰,允。
以承傳色口傳下敎曰,來日動駕時,乘輦當於崇賢門爲之,分付禮曹。傳于鄭尙淳曰,都承旨入侍。
丁亥三月二十五日辰時,上具翼善冠·黑圓領袍,御崇政殿月臺。親傳香入侍時,行都承旨鄭尙淳,左承旨朴昌潤,右承旨鄭夏彦,左副承旨洪趾海,右副承旨柳脩,同副承旨尹冕東,假注書崔命麟,記事官李若采·姜俒,以次進伏訖。藥房都提調金致仁進湯劑。上不許,因下敎曰,理中建功湯,今日姑停,蔘苓茶煎入。上曰,冥然到今,逢此日親傳香,寔是料表,遙望西郊,追慕冞深,且來月何月?誦龍飛樓中御詩,一倍微忱,況夏禴,未能若意,今者少伸情禮。只在昌德,初二日爲先香祗迎於殿庭,初八日當詣昌德,展拜而來,挾輦軍,內入直,爲之。前後牌軍一哨,亦以外營軍擧行,訓將只率新營標下軍隨駕,禁軍亦以內入直擧行,回駕後復入直,扈衛軍官·有廳軍,皆置之,三嚴以辰正三刻單嚴,世孫祗迎,亦置之。出傳敎上命摘奸宣傳官進前。問雨之多寡,則乃尊雨而對曰,高陽頗多來,楊州頗小來。冕東微笑而顧趾海,上勵聲曰,洪趾海·尹冕東罷職。駕前下敎上曰,承旨下敎,代洪樂仁·姜必履除授,牌招察任,房順房。出傳敎上曰,子曰,事君盡禮,人以爲謟,聖人之言,雖百世可驗,爲民悶旱,予豈謟而然哉?不敬而何?予雖涼德,於此等之事,豈可夙宵忽焉?雖然,傳豈不云乎?一家仁一國興仁,因予誠淺,不能化行俗美,以今日兩宣傳官所爲觀之,聞中官之言,銘心以記,奏對若此,豈不愈於讀書文官乎?今下弓子二張,頒給於宣傳官柳仁喆·金處憲,以戒有識文官不識其君之心者。出傳敎上曰,飭已行,不過未能覺察之致,前都承旨沈墢,前承旨李瀰敍用,其時下敎,亦無深意。前都承旨兪漢蕭,違牌承旨權噵,一體敍用。出傳敎上曰,旣示飭勵一人,莫重殿中官一人,亦所重在焉,一人壽進宮次知中官,前長番中官李景聃·鄭商佑·高運采竝敍用,此已下敎。再昨下敎中,李京禧·李世泰·申必輝,原傳旨中分揀,已示飭勵,歲抄何能記有?亦不過年少新進,耽睡而然,旣差其代,前中官崔德齡·金澤緖·宋德寬·崔德輪·金京喆·李德采特爲分揀,曺壽喆·申德龍越俸,亦爲蕩滌。出傳敎上曰,嗚呼,冥然到今,今日親傳,遙望西郊,心自隕墜。噫,明日何心酬應?內局雖問候,再明日入侍,宜矣。出傳敎上還入大內,諸臣以次退出。
上在慶熙宮。停常參·經筵。
仁元王后忌辰。
自未時至酉時,日暈。酉時,日有右珥。
藥房都提調臣金致仁,提調臣李思觀,副提調臣鄭尙淳啓曰,伏未審夜間,聖體調攝若何?痰候,何如?寢睡·水刺之節,亦何如?臣等,不任區區憂慮,敢來問安,竝此仰稟。答曰,知道。今當此日,氣何諭乎?
中宮殿·惠嬪宮,藥房口傳問安。答曰,知道。
姜必履啓曰,大司憲徐命臣,執義鄭恒齡,掌令宋鍈·李台鼎在外,持平一員未差,洪九瑞在外,今日以監察茶時之意,敢啓。傳曰,知道。
又啓曰,刑曹判書趙暾,連違召命,尙不出肅,事甚未安,卽爲牌招察任,何如?傳曰,允。
鄭夏彦啓曰,明陵獻官趙暾,依下敎三陵奉審,無頉之意,口傳微稟。
以承傳色口傳下敎曰,仔細知之,而若同敦寧金孝大,則宜爲入侍,而欲爲入侍,則承史當入,故此心憧憧不爲之,明日內局,同爲入侍,勿出朝報。
上在慶熙宮。停常參·經筵。
藥房都提調臣金致仁,提調臣李思觀,副提調臣鄭尙淳啓曰,伏未審夜間,聖體調攝若何?痰候,何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
洪樂仁啓曰,大司憲徐命臣執義鄭恒齡,掌令宋鍈·李台鼎,持平洪九瑞在外,一員未差,今日以監察茶時之意,敢啓。傳曰,知道。
洪樂仁,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
傳于鄭尙淳曰,都承旨入侍。
洪樂仁啓曰,注書李思祚,自鄕上來云。卽爲牌招,何如?傳曰,允。
鄭夏彦啓曰,上番兼春秋李若采,身病猝重,勢難察任,今姑減下。其代,令該曹口傳差出,何如?傳曰,允。
鄭尙淳啓曰,卽者吏曹郞廳來言,今日爲政事,命下,而判書鄭弘淳,參判趙曮,俱以病不來,參議未差,不得開政云。判書·參判,竝卽牌招開政,何如?傳曰,允。
吏曹口傳政事,兼春秋單金履常。
鄭夏彦啓曰,試官權噵,時無職名,令該曹口傳付軍職,何如?傳曰,允。
兵曹口傳政事,副司直權噵。
柳脩啓曰,吏曹判書鄭弘淳,參判趙曮,牌不進,推考傳旨今方捧入,而開政命下之後,如是違牌,不卽擧行,事甚未安,判書·參判,竝更牌招開政,何如?傳曰,允。
柳脩啓曰,試官金相翊,時無職名,令該曹口傳付軍職,何如?傳曰,允。
兵曹口傳政事,副司直金相翊。
姜必履,以校理鄭昌順,副校理徐浩修,副修撰洪景顔·金尙集牌不進罷職傳旨。傳曰,朝鮮有君,則豈如是乎?只推,更爲牌招,殿講入參。
傳于姜必履曰,違牌無義,若是違牌,弘文館掌務書吏,爲先懸罰,諸儒臣承牌後,放送。
洪樂仁,以兵曹都摠府言啓曰,臣等,來詣試所,禁軍及各樣軍兵等,未畢射放之前,親臨殿講命下矣。依例撤試之意,敢啓。傳曰,知道。
鄭夏彦,以弘文館言啓曰,新除授校理沈觀之,時在忠淸道公州地,修撰尹承烈,時在溫陽地,李致中時在石城地,經筵入番事緊,請竝斯速乘馹上來事,下諭。傳曰,依啓。又以侍講院言啓曰,本院新除授司書朴師崙,時在平安道寧邊地,書筵入番事緊,斯速乘馹上來事,下諭,何如?傳曰,允。
又以侍講院言啓曰,本院司書朴師崙在外,兼司書徐浩修牌不進,說書·兼說書俱未差,下番他無推移之員,不得已以上番,姑降入直之意,敢啓。傳曰,知道。
洪樂仁,以兵曹言啓曰,昌德宮·昌慶宮差備內窓戶,令戶·兵曹郞廳,春秋摘奸事,曾已下敎矣。發遣本曹郞廳,令戶曹郞,眼同摘奸之意,敢啓。傳曰,知道。
朴昌潤,以黃海監司李潭狀啓,平山府五里居私奴金士同等燒死事。傳曰,燒死人等,令本道恤典擧行。
以洪景顔·金尙集·鄭昌順·李永中·徐浩修·姜趾煥·姜彝福·安廷鉉·洪相簡囚單子及洪彦喆禁推傳旨,以承傳色口傳下敎曰,分揀,牌招察任,有如違牌,則北道權管爲之矣。
又下敎曰,聞頃者下敎,而焉敢違牌乎?違牌勿爲呼望,申飭。
又下敎曰,試官洪樂純,代金相翊爲之。
又下敎曰,今則來矣。弘文館掌務書吏懸罰,置之,勿出朝報。
又下敎曰,俄者五衛將鄕人下敎,置之,勿出朝報,因令行公。
刑曹判書趙暾疏曰,伏以天休滋至,邦慶無疆,耕蠶盛禮,次第順成,事光簡冊,喜溢臣民。仍伏念,臣之年前疏懇,雖出於疾痛之呼,而若論其瀆擾之罪,則宜伏重誅,聖度天大,薄補旋召,此已萬萬惶感,而至於俯詢水土之淸涼,此何等恩數,此何等眷顧也?雖在敵己之間,固宜銘鏤盛篆,況以速譴黜補之蹤,獲此異渥於君父之前者,未知古亦有此否乎,此正霜寒嚴威,帶得陽春之和意者也。臣莊頌感祝,未嘗不涕交頤而額至地也。赴湯蹈火,臣固不辭,而痼疾纏身,效力無路,將不免爲孤恩負德之歸,撫躬悼歎,日夜俟譴,千萬夢想之外,忽伏承司寇寵擢之恩,臣聞命驚惶,五內失守,惝怳莫省,歷屢日而靡定也。夫六官之長,位尊任重,苟非資器地望,爲輿論所歸者,莫宜居之,況特旨陞擢,事體尤重,則是豈負罪賤臣,所可承當者乎?噫,臣本謏才薄識,早年倖科,已犯古人一不幸之戒,常懷兢懼,如臨淵氷,幸際明時,得免刑辟,內外華顯,歷揚殆遍者,于今二十有八年之久矣。頂踵毛髮,莫非造化之陶鎔,則臣雖頑迷,如木石豚魚,豈不思感激殫竭,以圖涓埃之報哉?伏況寶算彌高,愈勤于倦,日親庶務,獨勞於上,當此之時,雖在微官庶僚,莫不奔走率職,各殫其誠,則如臣愚劣,竊位卿月,受恩河海,雖無寸才尺能,可以裨補於淸明之治,而唯當陳力就列,鞠躬盡瘁,小伸臣子愛日之誠,犬馬戀主之忱,卽臣耿耿至願,豈敢爲無端乞退,圖閑占便之計哉?第臣吐血風痰之症,已來貞疾,頭目損戰,言語蹇澁,左身麻痺,手足不仁,形觀外存,神精內銷,輾轉沈痼,漸益癃廢。誠能謝官家居,息交靜慮,尋醫問藥,隨意調攝,則螻蟻微喘,亦或有支延之望。區區至懇,亶出於此,而忱誠淺薄,未能孚格,嚴敎責勉,不許允兪,至今追惟,悚息惶汗。臣之庸迂愚陋,實出人下,雖無疾痛,筋力供仕,猶不合於進據六卿之官,以任詰姦禁暴之政。矧玆積年嬰疾,屢陳微懇,而及今猥蒙恩擢,致位正卿,便卽拚死忍痛,自處不病,束帶彈冠,揚揚就職,則凡前日之疾病自廢,累疏控懇者,擧歸於虛僞矯妄希覬進取也。臣雖無狀,豈忍爲此哉?臣之情病,如右所陳,萬萬無强起趨承之狀,不但通朝之所共諒,日月之明,亦嘗俯燭,則不待臣言之煩複,而卽賜體下之恩也。且臣宿病添感,諸症倍劇,委頓床席,三朔于玆,食飮全却,藥餌爲命,鍼刺艾灸,遍體爛瘡,轉側起居,失聲叫苦,復起爲人,其路望斷。召命屢降,筵敎鄭重,連犯違傲,末由承膺,臣尤死罪,玆敢披肝瀝血,疾聲號籲。伏乞天地父母,俯垂哀憐,亟收新授職秩,重勘前後逋慢之罪,仍許前懇,以卒生成之澤,千萬幸甚。答曰,省疏具悉。今者陞擢,於卿晩矣。旣非高蹈,一何固執?頃者休致之請,不覺可笑。噫,思卿先父,國有望八之君,而其忍若此,今番卿弟獻官命下,憶昔年,不勝涕潸。卿勿過辭,從速行公。
同敦寧安允行疏曰,伏以臣,頃忝言地,自速含默之辜,而薄施譴罷,旋蒙收敍之恩,敦府除旨,繼降於屛伏省愆之中,臣誠惶隕感激,宜卽叩謝之不暇,而第此所叨之職,纔已親盡,揆以常格,勢難冒膺。伏乞聖明,亟命照例遞改焉。答曰,省疏具悉。今覺卿章,旣無敦寧云。本職許遞。
丁亥三月二十七日辰時,上御集慶堂。藥房入診,明陵獻官,同爲入侍時,都提調金致仁,提調李思觀,副提調鄭尙淳,假注書韓德厚,記事官李若采·姜俒,明陵獻官趙曮,醫官方泰輿·許礈·李以楷·李泰遠·吳道炯·金孝儉,以次進伏。致仁曰,夜間,聖體調攝若何?上曰,奄逢此日,氣何諭乎?上曰,明陵獻官先爲進前。趙曮進伏。上曰,莎草靑乎?曮曰,裏葉則靑矣,而殿內碑閣,皆無頉矣。上曰,來時由香峴乎?曮曰,然矣。致仁進湯劑。上進御訖。命醫官診候。泰輿等診脈曰,左右三部,一向調均,滑體如前矣。上命承旨,書追慕御製訖。上曰,頃聞金孝大言,有百歲男子云,可謂樂世界矣。致仁曰,眞壽域矣。上命讀京兆單子。仍命承旨書之。傳曰,今覽京兆單子,故府使金得大妻,故判官李世聃妻,年逾八十,或滿八十。噫,過昨日見此單,予心何抑?元擧行中,特爲加給,以表予意。前知事元弼揆,追憶昔年承慈敎復入時,其時以二品來矣。所奏八字,尙今在耳,而今猶在世,可謂稀有,特加一資。故忠臣李鳳祥妻,故忠臣南延年子婦,今猶在世,可謂稀有。李鳳祥家,祭文製下,遣禮官致祭,食物加給,令該郞存問。南德夏妻,食物加給,鄭纘述妻尙今生存,食物亦爲加給。今覽此單,故判書趙錫命妻,亦今在世,予心愴然。噫,彼趙泰彦,追惟往年,其妻尙存,亦是料外,衣資食物加給,以示予意。金鎭東在世者,惟有其妻,追惟頃年其子請養之事,一則愴然,一則稀有,衣資食物,亦爲加給。近者無聞,莫知存否,今覽此單,乃知金聲五之已作故矣。其涉矜惻,其妻食物加給。上曰,藥房提調,持湯劑,更爲入侍。提調李思觀進湯劑。上進御訖。上曰,蔘苓茶一貼,今日煎入。諸臣以次退出。
丁亥三月二十七日巳時,上御集慶堂。都承旨入侍時,行都承旨鄭尙淳,假注書崔命獜,記事官李若采·姜俒,以次進伏。上命書傳敎曰,專經文臣有實職者,今日資政殿,曾爲親臨殿講,試官金判府事,判尹金時默·任㻐·洪樂純·權噵·趙德成爲之。執冊承旨,右副爲之。儀注繖扇,堂下侍衛,禁軍砲手排立,置之。當該承旨入侍,時刻隨時,待下敎只入正時。上曰,前承旨尹蓍東敍用。出傳敎諸臣以次退出。
丁亥三月二十七日申時,上御資政殿。專經文臣殿講入侍時,試官判府事金陽澤,漢城判尹趙雲逵,戶曹參判金時默,行副司直權噵·任㻐·趙德成·金相翊,右副承旨姜必履,注書李思祚,假注書崔命麟,記事官洪相簡·姜俒,以次進伏訖。上曰,莫重侍衛,五衛將遠立之,誠駭然矣。五衛將趙景天汰去。榻前下敎講官以次進講。上命依例臨講。至徐浩修,上曰,講經登科者,多見落,而徐浩修則能通矣。副校理徐浩修,進省記入直。榻前下敎上曰,今日特命殿講,非徒勸課文臣。噫,追慕方切之中,不諒予意,無端違牌,慢命相續,酬應甚苦,故其不禁推,特命令該府處之,諸翰林之此時過爲撕捱,亦涉駭然,一體下敎。今日卽該府開坐之日,故飭已行矣。爲先放送,其命此擧,三儒臣年滿遺漏,只有徐浩修一人,料外講經,文臣居不者多,欲飭之人,其旣遐方文官若此,豈予之意?期日促近,事勢固然,其中二三人告栍,故雖從,亦涉可矜。一不之人,特爲分揀,純不之人,今番特爲從重推考。徐浩修·李陽馥,以通入格,而不通旣已參酌,居首者何賜半熟馬?兒馬一匹賜給。上曰,宣傳官一員入侍。榻前下敎上曰,秋判批下,卽爲牌招察任。出傳敎上曰,宣傳官入來乎?金處憲進伏。上曰,明日曉頭,摘奸五間水門,濬川後水道,知入。上曰,秋判固執,何處得之乎?今日開陽門仍留,申飭牌去來後,下鑰,可也。上入大內,諸臣以次退出。
上在慶熙宮。停常參·經筵。
貞熹王后忌辰齋戒。
夜四更五更,南方有氣如火光。
藥房都提調臣金致仁,副提調臣鄭尙淳啓曰,伏未審夜間,聖體調攝若何?痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
姜必履啓曰,大司憲徐命臣,執義鄭恒齡,掌令宋鍈·李台鼎,持平洪九端在外,一員未差,今日以監察茶時之意,敢啓。傳曰,知道。
又啓曰,刑曹判書趙暾,昨日承批之後,又違召命,尙不出肅,事極未安。卽爲牌招察任,何如?傳曰,允。
傳于鄭夏彦曰,內局先爲入侍。
鄭夏彦啓曰,卽者禮曹郞廳來言,三月令薦新蕨菜狀來到單子,卽當修整以入,而判書申晦奉命在外,參判徐命膺受由在外,參議未差,不得擧行云。參議未差之代,令該曹口傳差出,仍卽牌招察任,何如?傳曰,允。
吏曹啓曰,宗廟徽寧殿朔祭獻官,以前承旨沈墢·兪漢蕭塡差,而時無職名,令該曹口傳付軍職,何如?傳曰,允。
吏曹口傳政事,以李惟秀爲禮曹參議。
兵曹口傳政事,副司直沈墢·兪漢蕭。
柳脩,以戶曹言啓曰,盤私坊碑閣,令戶郞,春秋奉審,有頉處卽爲修補事,曾有傳敎矣。發遣本曹郞廳奉審,則樑上塗灰,庫庫剝落,墻垣防草七張破傷,卽令修補之意,敢啓。傳曰,知道。
洪樂仁,以兵曹言啓曰,五衛將金德厚,昌慶宮衛將林德培,俱以病難供職,呈狀乞遞,竝今姑改差,何如?傳曰,允。
又以兵曹言啓曰,同中樞府事申履權·洪起文·黃相,僉中樞府事丁志寧,俱以老病,勢難供職,呈狀乞遞,竝今姑改差,何如?傳曰,允。
柳脩,以冬至兼謝恩正使咸溪君等狀啓,禮單馬一匹,中夜絶韁,不知去處,惶恐待罪事。傳曰,勿待〈罪〉事,回諭。
鄭尙淳,以全羅監司狀啓,四月朔進上物種中,秀魚卵,節候尙早,未及産出,限內不得封進,惶恐待罪。傳曰,勿待罪事,回諭。
鄭尙淳,以全羅監司狀啓,失火時,急於勞問而勉留,半日離次,惶恐待罪事。傳曰,勿待罪事,回諭。
以承傳色口傳下敎曰,俄者下敎中,金興曄之興字,誤書應字,以興字書之。
又下敎曰,今日次對爲之。
又下敎曰,同爲入侍。
丁亥三月二十八日辰時,上御集慶堂。藥房入診入侍時,都提調金致仁,副提調鄭尙淳,記事官李思祚,記事官洪相簡,記事官姜俒,醫官方泰輿·許礈·李以楷·李泰遠·吳道炯·金孝儉,以次進伏訖。致仁曰,夜來,聖候若何?上曰,一樣矣。致仁曰,寢睡·水刺之節,何如?上曰,亦一樣矣。上曰,今日則不必爲診候矣。上命尙淳,書吏判鄭弘淳藥房提調除授傳敎。命承旨柳脩入侍。命賤臣,大臣·備堂入侍。副提調監煎先退。
丁亥三月二十八日辰時,上御集慶堂。大臣·備局堂上引見入侍時,領議政金致仁,左議政韓翼謩,右議政金尙喆,行兵曹判書李昌誼,漢城判尹趙雲逵,行副護軍鄭汝稷,戶曹參判金時默,吏曹參判趙曮,副校理徐浩修,左副承旨洪樂仁,假注書崔命麟,事變假注書崔鈺,記事官洪相簡·姜俒,以次進伏訖。上曰,孝經九歲讀之,而昨日夢誦數行,極怪異矣。命儒臣持孝經入來。俄而持來,上親覽後,命賤臣,出置,可也。致仁曰,此全羅監司狀啓也。上曰,承旨讀之。讀畢。上曰,頃覽道臣狀聞,於莫重之事,靜攝之中,心神未定,道臣狀聞,只擧莫重,未及民事,故以待狀聞矣。今覽湖南道臣狀聞。噫,豐沛故鄕二千三百餘戶,目今景像若覩焉,而噫,漢之汲黯,不過一使者,而於河內矯制賑救,況爲其君子乎?以回啓分付,必將稽滯,所奏中船米二千三百三十四石,每戶白給事,依所請分付。結錢一萬兩許貸事,予則以爲無乃數少,而旣曰貸,則此等之民,其數若多,報償亦難,亦依爲之,而其中被燒民人等所納結錢,特爲蕩減,道臣雖未及請,西民旣有已行之例,況於全州乎?亦爲蕩減。因燒致斃人,比常時顧恤,特爲加給,爛傷人,相當藥物,亦爲題給,無一人仍斃與否,令道臣狀聞。噫,今雖顧助幾千幾百戶,種子何以辦得,家舍亦何以造成?此則道臣或竭心顧助其種糧,或竭心顧助其造舍事,亦爲分付擧行,形止隨卽以聞。入侍儒臣徐浩修,爲全州慰諭御使,其令今日內辭朝,此下敎,亦令備局,今日內騎撥分付。噫,豈徒爲州民?頃覽狀啓,心悸未已,何敢循常?今年本道秋封進方物物膳,特爲停封,少伸此意。出傳敎上曰,噫,頃覽道臣狀聞,豈不驚心慘目,而所重在焉。道臣亦未暇條列,以請狀聞,今覽狀啓。噫,彼本州景像,其若親覩。嗚呼,國依於民,民依於國,諸道之民,皆昔年遺民,而況本州卽豐沛故鄕也。盛德深恩,浹民飢髓者,噫,身雖在於九重,於食於息,心在本州。噫,以豐沛遺民,逢此慘然之狀,此誠挽近所無,凡諸濟活之道,其雖靡不用極,是豈若初無是事?近萬元元,靡室靡家,號呼道路,欲籲九重,如隔霄壤,必相謂曰,吾等卽豐沛遺民,此等景像,吾君豈能盡知?老者扶幼,少者依老,欲處而無家,欲食而無飯,思之及此,何異於荒歲顚連?雖異於冬,僅過其夜。吁嗟,其朝,近萬其民,雖將設粥以饋,嗚呼,因予否德,四十年臨御,惠不能及吾民,聞此光景,何心玉食?雖然,一體昔年之德意,今者此命,雖若滄海之粟,寔由心腸,而宗伯雖下去,所重在焉,何暇及他?特遣在直儒臣,諭予此意,兼附慰諭。吁嗟,本州之民,見御史而若見予,聽慰諭而若親聞,道臣狀聞已有,御史之行亦諭,莫云九重之邃也。此心本爲赤子,若在廈氊懷中,言及于此,不覺涕沾於御衣,將此涕,遠灑本州。吁嗟,爾等,少諒其君之心,勿復渙散,其須相依,莫替予今日申申之諭。特遣全州慰諭御使綸音上曰,湖南狀聞,今朝乃聞,次對將命,故先下,今日聞昨日殿座前入啓。噫,爲民之心雖衰,夙宵何弛也,而身爲中官,若是慢蹇,若聞昨日,其何經夜?聞甚可駭,當該中官金興曄,先施削職之典,令該府處之。出傳敎諸臣以次退出。
上在慶熙宮。停常參·經筵。
藥房都提調臣金致仁,提調臣鄭弘淳,副提調臣鄭尙淳啓曰,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
洪樂仁啓曰,大司憲徐命臣,執義鄭恒齡,掌令宋鍈·李台鼎,持平洪九瑞在外,一員未差,今日以監察茶時之意,敢啓。傳曰,允。
姜必履啓曰,刑曹判書趙暾,日事違召,尙不出肅,事甚未安。卽爲牌招察任,何如?傳曰,允。
以備忘記,下柳脩曰,李基泰予見久矣,其欲見焉,豈曾一向在鄕?銓曹調用亦寥寥,其何日來?況此人豈可一向在鄕?只曾經近密之臣,其君望八,且經昨年,其何若此?秋曹參議,頃聞在外許遞,特授,其令卽爲來焉。
丁亥三月二十九日辰時,上御集慶堂。藥房入診入侍時,都提調金致仁,提調鄭弘淳,副提調鄭尙淳,記事官李思祚,記事官洪相簡,記事官姜俒,醫官方泰輿·許礈·李以楷·李泰遠·吳道炯·金孝儉,以次進伏訖。致仁曰,夜間聖體若何?上曰,一樣矣。進湯劑。泰輿診候曰,脈候調均,而滑體亦一樣矣。諸醫所對上同。弘淳以監煎先退。命尙淳,書自□仍以興懷御製。奏關西·海西兩津狀啓訖。上更進湯劑。致仁曰,今番邦慶後,八道最高一年條及貢市人最久一年條,兼蕩減事,命下矣。□前舊逋蕩減時,□□□□年條與分數施行者,爲惠不均,失弊亦多,故再昨年□□□□施恤之命,而其時故相洪鳳漢,以勿□□□年條勿計,則□直以幾千石幾萬石,定數擧行之意,陳達定式,仍爲□□□行矣。今此蕩減時,□□□舊□□□及貢人舊遺□□□市民□□□朔□捧一依□□□定數□□□。出擧條以下缺
上在慶熙宮。停常參·經筵。
自卯時至申時,四方昏濛若下塵。未時,日暈。
藥房都提調臣金致仁,提調臣鄭弘淳,副提調臣鄭尙淳啓曰,伏未審夜間,聖體調攝若何?痰候,何如?寢睡·水刺之節,亦何如?臣等,率諸御醫趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
姜必履啓曰,大司憲徐命臣,執義鄭恒齡,掌令宋鍈·李台鼎,持平洪九瑞在外,一員未差,今日以監察茶時之意,敢啓。傳曰,知道。
姜必履,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又啓曰,刑曹判書趙暾,連日違召,尙不膺命,事體極涉未安。卽爲牌招察任,何如?傳曰,允。
傳于鄭尙淳曰,以右議政金尙喆長湍地焚黃呈辭,給由馬,澆奠床備給。
鄭夏彦啓曰,檢閱鄭好仁,旣已付職,卽爲牌招入直,何如?傳曰,允。
姜必履,以都摠府言啓曰,副摠管元重會,以禁衛中軍軍兵等,中日試放事,南別營晝仕出去之意,敢啓。傳曰,知道。
又以兵曹言啓曰,去三月朔各廳堂下武臣等試射,連因有故,今已逾月,不得爲之之意,敢啓。傳曰,知道。
又以兵曹言啓曰,兼羽林衛將閔範洙,僉知中樞府事洪得濟,俱以實病,勢難供職,累度呈狀乞遞,不可强令察任,竝今姑改差,何如?傳曰,允。
朴昌潤,以宣惠廳言啓曰,翊衛司翊贊李商重,本廳郞廳,差下矣。本廳事務繁重,勢難兼行,在前亦本職遞改之例,李商重等帶翊贊之任,依例許遞,仍令該曹付軍職,使之專察本廳之任,何如?傳曰,允。
以承傳色口傳下敎曰,向時醴酒之時,誓戒文拔之,今則復古,今番則雖已行誓戒,而此後則誓戒文,依舊例擧行。
丁亥四月初一日辰時,上御集慶堂。藥房入診時,都提調金致仁,提調鄭弘淳,副提調鄭尙淳,記事官李思祚·洪相簡·姜俒,醫官方泰輿·許礈·李以楷·吳道炯·金孝德·李世彦,以次進伏訖。都提問候曰,夜間,聖體調攝若何?上曰,一樣矣。上御湯劑訖。泰輿診候曰,脈候左右三部度數調均,闊體亦一樣矣。礈·以楷曰,亦一樣矣。弘淳監煎先退。命尙淳讀奏追記御製。命賤臣出給御製于政院,使之作冊。又命書垂裕後昆御製。上曰,明日親傳香擧行事,分付,藥房提調持湯劑,入侍事。已上出榻敎上更御湯劑。諸臣以次退出。
上在慶熙宮。停常參·經筵。
午時未時,日暈。
藥房都提調臣金致仁,提調臣鄭弘淳,副提調臣鄭尙淳啓曰,伏未審夜間,聖體調攝若何?痰候,何如?寢睡·水刺之節,亦何如?臣等,率諸御醫趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣,明日入侍,宜矣。
中宮殿·惠嬪宮,藥房口傳問安。答曰,知道。
姜必履啓曰,大司憲徐命臣,執義鄭恒齡,掌令宋鍈·李台鼎,持平洪九瑞在外,一員未差,今日以監察茶時之意,敢啓。傳曰,知道。
鄭尙淳啓曰,假注書崔命麟,身病猝重,勢難察任,今姑改差,何如?傳曰,允。崔命麟改差,代兪漢謹爲假注書。
姜必履啓曰,刑曹判書趙暾,日事違召,尙不膺命,事極未安。卽爲牌招察任,何如?傳曰,允。
丁亥四月初二日辰時,上具翼善冠·黑圓領袍,御崇政殿月臺。親傳香入侍時,行都承旨鄭尙淳,左承旨朴昌潤,右承旨鄭夏彦,左副承旨洪樂仁,右副承旨姜必履,同副承旨柳脩,記事官李思祚,假注書崔命獜,記事官鄭好仁·姜俒,以次侍立。上命禮房承旨,摘奸宗廟門內門外精潔後入來。上曰,藥房提調,持湯劑入侍。出榻敎上曰,今聞元弼揆崇祿云。旣有定式,熟馬一匹面給。出傳敎上命讀京畿農形狀啓。上曰,風氣則似勝矣。行兵曹判書李昌誼曰,一夏西風,農家所望,此則幸矣。致仁進湯劑。上進御。上曰,藥房提調,持湯劑更爲入侍。出榻敎上曰,徐浩修可以至何處?昌誼曰,初一日晩發,想不遠去矣。上曰,騎撥已去乎?昌誼曰,想得達矣。上曰,然則徐浩修,亦應不日得達矣。昌誼對曰,奉命之行,不可由徑,當遵大路而行,不日得達難矣。上曰,藥房提調,持湯劑更爲入侍。出榻敎禮房摘奸以來進前。上命讀執事擧案畢後,又命讀進排擧案後,上還入大內,諸臣以次退出。
上在慶熙宮。停常參·經筵。
藥房都提調金致仁,提調鄭弘淳,副提調鄭尙淳啓曰,伏未審夜間,聖體調攝若何?痰候,何如?寢睡·水刺之節,亦何如?臣等,率諸御醫趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
姜必履啓曰,大司憲徐命臣,執義鄭恒齡,掌令宋渶·李台鼎,持平洪九敍在外,一員未差,今日以監察茶時之意,敢啓。傳曰,知道。
朴昌潤啓曰,假注書兪漢謹,時無職名,令該曹依例付軍職,冠帶常仕,何如?傳曰,允。
注書李思祚呈辭,代洪樂信爲假注書。
有政。判書申晦奉命在外,參判趙曮進,參議未差,右副承旨姜必履進。吏批啓曰,判書申晦奉命在外,參議未差,小臣獨政未安,何以爲之?敢稟。傳曰,仍爲之。
吏批啓曰,前領議政徐志修,給牒敍用事,命下矣。當爲置處,而本曹,時無相當窠,依例送西之意,敢啓。傳曰,知道。
又啓曰,士族婦女年九十夫人封爵事,載在法典矣。年九十夫人,別單書入之意,敢啓。傳曰,知道。
以申晦爲吏曹判書,以趙榮進爲大司憲,以金魯鎭爲大司諫,以任觀周爲持平,以李行源爲輔德,以鄭弘淳爲禮曹判書,以洪象漢爲刑曹判書,以洪樂性爲同敦寧,以金百鍊爲榮川郡守,以朴師欽爲永春縣監,以洪一原爲玄風縣監,以李謙鎭爲軍資判官,以金用謙爲敦寧主簿,以李梅爲引儀,南部奉事崔重璡,內資奉事朴龍源相換,奉敎單洪彦喆。
有政。判書李昌誼病,參判黃景源未肅拜,參議李昌儒入直進,參知李商芝病,右副承旨姜必履進。兵批啓曰,前領議政徐志修,敍用送西事,命下矣。當爲隨品置處,而領中樞一窠,判中樞二窠,他大臣及輔國判書李益炡,今方見帶。判中樞李益炡,降付知中樞,依例從座目,徐志修判中樞下批之意,敢啓。傳曰,知道。
又啓曰,昌慶宮衛將李汝寬,病難供職,呈狀乞遞,今姑改差,何如?傳曰,允。
判府事徐志修,知事單李益炡,同知單金世璡,僉知單李鼎秀,南漢留營別將單尹彝復,副司直徐命臣·安允行·李得培·朴師海·李瀰·尹蓍東,副司果李商重·全性天·黃鱗采·安景說·趙錫龍·金樂熙·張受容·李有喆·洪敬熙·安致邦·趙夢麟·李在徽·朴珩,副司正兪漢謹。
洪樂仁,以兵曹言啓曰,卽接昌德宮衛將牒報,則本宮典設司前槐木一株,爲風所折云。令該所,依例斫去之意,敢啓。傳曰,知道。
又以兵曹言啓曰,去春三朔能麽兒考講時,宣傳官任嵂,守門將朴宗儉,一次講不通,一次陣不通,宣傳官徐㬦,二次病不進,殊無申飭勸課之意,竝依例推考警責,何如?傳曰,允。
柳脩,以忠勳府言啓曰,本府書寫忠義衛金光潤遷轉,代忠義衛金敍行差下,依例以假郞廳稱號,何如?傳曰,允。
京畿監司狀啓,龍仁呈,以大司憲徐命臣病重上去不得事。傳于洪樂仁曰,踏啓字。
檢閱鄭好仁陳疏曰,伏以臣才識蔑劣,百不肖似,秉筆之任,豈臣之所可堪叨,而除旨遽降,召牌繼辱。義分是懼,不敢爲違傲之計,黽勉祗肅,而第念臣所帶春秋記事之任,與臣兄弘文館副校理臣象仁,有兼銜應避之嫌。揆以公格,理難冒據,玆敢援例陳瀆。伏乞聖明,俯垂諒察,亟令該曹,照例遞改,千萬幸甚。臣無任屛營祈懇之至,謹昧死以聞。傳于柳脩曰,當爲下敎,留置政院。
丁亥四月初三日辰時,上御集慶堂。藥房入診時,都提調金致仁,提調鄭弘淳,副提調鄭尙淳,記事官李思祚·姜俒·鄭好仁,醫官方泰輿·許燧·李以楷·吳道炯·金孝德·李世彦,以次進伏訖。都提曰,夜間,聖體調攝,寢睡·水刺,若何?上曰,一樣矣。進湯劑訖。泰輿診候曰,脈候左右三部度數調均,而闊體亦一樣矣。燧·以楷曰,亦一樣矣。命尙淳,讀奏忠淸道·全羅道雨澤狀啓訖。致仁曰,向來禁錮人抄啓,以吏判鄭弘淳之不行,亞堂,不得擧行矣。上曰,今日欲令行公矣。坐於藥院違牌乎?致仁曰,以向來左相所達囚禁吏之事矣。上曰,何事?致仁曰,以監牧官察訪事矣。上曰,此不甚撕捱事矣。上曰,吏曹判書鄭弘淳,因一事違牌相續,事體其涉寒心,而予則曰,古人云銓官推緘備囊,況大官糾警乎?雖然,左相欲守故相之意,有此擧,亦莫知本事之若何。今聞予意其時故相之章,於此不無闊狹,而右相之仍以定制,是矣。予則亦不無所量,此當從容下敎,而本事,非一時申飭之意,則吏判違牌,不無所執,其在禮使之道,似難强迫。今日旣問大臣,若是相持,徒損事體,本職特爲許遞。秋判趙暾,無他撕捱之端。噫,頃者之批若何,而徒守固執,違牌爲事,若此不已,望八其君,終不能用一趙暾乎?分義國體,不可日事牌招而止,罷職。出傳敎上曰,近者飭不行,專由乎朝飭暮寬之故,予自量焉,其於大官,體貌異焉。頃者所奏,專由不商量而然。今日領相,亦有奏此何靳持?前領議政徐志修,特爲給牒敍用。出傳敎上曰,吏判有闕,政事當日爲之。上曰,春秋館只兼帶許遞,旣有定式。鄭象仁兼帶春秋許遞,此章給之。已上傳敎藥房提調,持湯劑入侍事。出榻敎上曰,翰林欲區處矣,登科十年,亦區處,可也。命注書,持入吏曹登科十年額數。讀奏訖。都提調金致仁所啓,文臣參下登科十年者,自前輒皆陳達階六,蓋出於疎淹滯之意也。卽今登科,過十年而尙在參下者甚多云。依例出六調用之意,分付銓曹,何如?上曰,依爲之。今聞今年內階六者,不過四人云。此則陞六後,令該曹先爲次第調用。上更進湯劑。諸臣以次退出。
上在慶熙宮。停常參·經筵。
自午時,至申時,日暈。
藥房都提調金致仁,提調鄭弘淳,副提調鄭尙淳啓曰,伏未審夜間,聖體調攝若何?痰候,何如?寢睡·水刺之節,亦何如?臣等,率諸御醫趁早入趁,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
鄭尙淳啓曰,假注書洪樂信,時無職名,令該曹依例付軍職,冠帶常仕,何如?傳曰,允。
傳于鄭尙淳曰,儒臣,持警世問答入侍。
洪樂仁,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪樂仁,以都摠府言啓曰,副摠管元重會,以禁衛中軍軍兵等中日試放事,南別營晝仕出去之意,敢啓。傳曰,知道。
以承傳色口傳下敎曰,全州狀聞持來背持處御史,何處逢着?自備局道臣處下諭,何處逢之乎?知奏。
柳脩,以侍講院言啓曰,本院新除授輔德李行源,時在京畿陽智地。書筵入番事緊矣,斯速乘馹上來事,下諭,何如?傳曰,允。
傳于姜必履曰,宣傳官當出去,騎馬二匹立之。
洪樂仁,以兵曹言啓曰,本曹正郞金文淳,身病沈重,勢難供職,屢度呈狀。宿衛之任,不容久曠,今姑改差,何如?傳曰,允。
以平安監事狀啓,順川等官居幼學洪榮才等爛死事,傳于姜必履曰,令本道恤典擧行。
以平安監司狀啓,昌城等官居良人金采允等爛死·燒死·渰死事,傳于姜必履曰,令本道恤典擧行。
丁亥四月初四日辰時,上御集慶堂。藥房入診,儒臣同爲入侍時,都提調金致仁,提調鄭弘淳,副提調鄭尙淳,校理鄭象仁,副校理金尙集,假注書兪漢謹,記事官姜俒·鄭好仁,醫官方泰輿·許礈·李以楷·李泰遠·吳道炯·金孝儉,以次進伏訖。致仁曰,夜間,聖體調攝若何?上曰,一樣矣。進湯劑。上曰,旱氣可悶矣。金致仁曰,聞摘奸宣傳官之言,則湖南則雨勢周洽,湖西則雨澤頗不足,畿內則方苦待云矣。上曰,藥院提調脫濕,故頗有喜色矣。吏判,以其事豈可撕捱乎?鄭尙淳曰,其後已經都目矣。上曰,然乎?吏判必善爲之矣,其心實貴矣。致仁曰,政注素鍊熟矣。其兄故相,素習於政注,故都政時,初不草政矣。上命注書,持入去丁亥春夏日記。上曰,提調出去,持湯劑更爲入侍事,下敎。出傳敎上更進湯劑訖。鄭弘淳曰,日前,有全羅道秋等方物停封之命矣。聖意軫恤,旣在全州一邑,則本道兵水營所封方物,宜不可一例停封。至於監營所封中皮物,旣是自惠廳封者,則亦不當竝論,故敢達矣。上曰,依爲之。出擧條金致仁曰,當參揀擇者之在鄕人,昨已催促,欲以旬後卽爲開坐矣。上曰,藥院先退。上命承旨,考丁亥日記中陰晴。尙淳曰,自正月至四月,無雨澤矣。上命注書,持入己丑春夏日記。上命承旨讀己丑日記。上曰,己丑五月,有勅使乎?尙淳曰,有之矣。上曰,日記中,有勅使姓名乎?尙淳曰,無矣。上又命注書,持入己丑迎接都監儀軌。命承旨讀儀軌訖。上曰,注書誰也?尙淳曰,兪漢謹也,卽故校理兪彦好之子也。上曰,貴矣。命儒臣讀警世問答,仍句讀之致敬。上曰,近來此法,便成規例,殆不可已矣。仍命承旨書之曰,前承旨洪趾海·尹冕東,竝敍用。出傳敎儒臣·翰林·注書,以次讀警世問答訖。上曰,今日入侍誠貴矣。上番儒臣,下番翰林,以兄弟,同登筵席。上番翰林,則今日所讀日記中舊臣之孫,下番玉堂,卽予耆社同庚臣之子,彼注書則予常思其父矣,聞其讀書聲貴矣。仍書下御筆,命承旨傳授鄭象仁。上曰,趙明鼎之外祖,年今百歲云。筋力,果何如耶?尙淳曰,聞洪樂性之言,則尙着木屐,遍行洞內云矣。上曰,然則足可上來矣。上曰,是誰之族也?尙淳曰,李溵之族也。上曰,金時默之祖母,若過今年,則爲百歲,故予欲請入而見之矣,聞已作故,可矜矣。李最中之母,尙在楊州乎?尙淳曰,已率來,故李最中,朝已出肅矣。上曰,宋昌明,入於耆社乎?筋力,何如云耶?尙淳曰,筋力尙健,而以脚病,不得入侍云矣。諸臣以次退出。
上在慶熙宮。停常參·經筵。
夜一更,月暈,廻土星·廻火星。
藥房都提調金致仁,提調鄭弘淳,副提調鄭尙淳啓曰,伏未審夜間,聖體調攝若何?痰候,何如?寢睡·水刺之節,亦何如?臣等,率諸御醫趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
以承傳色口傳下敎曰,次對,亦同爲入侍。又下敎曰,動駕在近,受由承旨許遞,其代李性遂除授,牌招察任,房順房。
鄭夏彦啓曰,假注書兪漢謹,身病猝重,勢難察任,今姑改差,何如?傳曰,允。
兪漢謹改差,代以李秉鼎爲假注書。
兵曹口傳政事,僉知單李瀞。
洪樂仁,以兵曹言啓曰,昌德宮衛將金世璡,病難供職,呈狀乞遞,今姑改差,何如?傳曰,允。
柳脩,以兵曹言啓曰,今四月初四日私奴守乭稱名人,自興元門入來,差備門外擊錚,極爲駭愕。令攸司囚禁治罪,同門守門將李東弼,常時不能禁斷雜人,以致闌入,亦難免其責,推考,何如?傳曰,允。
初五日辰時,上御集慶堂。藥房入診入侍時,都提調金致仁,提調鄭弘淳,副提調鄭尙淳,假注書兪漢謹,記事官姜俒·鄭好仁,醫官方泰輿·許礈·李以楷·李泰遠·吳道亨·金孝儉,以次進伏訖。致仁曰,夜間,聖體調攝若何?上曰,一樣矣。寢睡·水刺之節,亦何如?上曰,亦一樣矣。上命進湯劑後,提調出去,持湯劑更爲入侍事,下敎。出傳敎藥房先退。
丁亥四月初五日辰時,上御集慶堂。大臣·備局堂上引見入侍時,領議政金致仁,左議政韓翼謩,右議政金尙喆,行兵曹判書李昌誼,行副護軍鄭汝稷,戶曹參判金時默,校理鄭象仁,左副承旨洪樂仁,假注書洪樂信,事變假注書崔鈺,記事官姜俒·鄭好仁,以次進伏訖。致仁·翼謩·尙喆曰,聖體若何?上曰,一樣矣。雨意漠然,以是憂悶。翼謩曰,方有雨意矣。尙喆曰,聞湖南則去二十八日之雨,浹洽云矣。上曰,外方雖如此,其於畿內之不雨何?翼謩曰,嶺南連爲得雨,麥有豐登之期云矣。上曰,綠衣者是玉堂,而諸臺則不入耶?樂仁曰,皆在外矣。致仁曰,此乃平安監司朴相德狀啓也。以爲順川郡民家失火,十三戶燒盡,義州府城內民家失火,五十二戶燒盡,而五歲兒爛死,尤爲驚慘。會付耗米,考例題給事,請令廟堂稟旨分付矣。近來旱甚風亂,失火頻仍,今此兩邑民家之延燒,人物之爛死,亦極驚慘,爛死人恤典,已有下敎,而失火民戶,依年前定式,區別大中小殘,各以會付耗米,卽爲分給,使之安接,何如?上曰,依爲之。出擧條致仁曰,此乃咸鏡監司金器大狀啓也。備陳三·甲昨年穡事失稔民勢遑急之狀,仍請兩邑軍餉與元還留庫各穀,限折半特許加分。其他之次邑中,或不無還穀不足之處,留庫中亦爲從略加分,俾作農糧事,令廟堂稟旨分付矣。昨年三·甲兩邑,被災最甚,詰戒重政,亦許停止,則窮春民情之遑急,槪可想知。兩邑還穀,本來不敷,道臣狀請,若是勤懇,三·甲軍餉元還留庫各穀,特令折半加分,使之繼巡排給,之次邑還穀不足處,亦許從略加分,而無過於四分之一數爲宜,以此分付,何如?上曰,依爲之。出擧條致仁曰,戶曹判書李思觀,旣謝命之後,備坐賓對,俱不進參,其意似欲引義而然,本曹事多可悶,推考申飭,牌招察任,何如?上曰,其涉過矣,依爲之。出擧條上曰,戶曹判書李思觀,牌招察任。出榻敎致仁曰,刑曹判書洪象漢,近來病雖少勝,而猶難責以刑獄劇務,本職今姑許遞,何如?上曰,許遞,可也。出擧條上曰,刑曹判書洪象漢許遞。出榻敎致仁曰,近日備堂,多有病故,行公者少,前備堂行司直尹汲,刑曹參判韓光會,禮曹參判徐命膺,前副提調大司成趙榮順,竝還差,而趙榮順,經年備局,一不行公,事體殊涉未安,各別申飭察任。前備堂工曹參判李最中,頃日陳懇,雖蒙踏下,今則將母上京,與前有異,亦爲還次。同敦寧洪樂性,地望才諝,久宜參聞廟謨,而不無掣礙之端,尙未啓下矣。一體差下備堂,使之察任,何如?上曰,依爲之。出擧條上曰,趙明鼎·鄭存謙,旣已敍用,此亦當爲還差耶?致仁曰,兩臣,果皆帶備堂而被罪矣。今有敍命,竝還爲備堂,鄭存謙,使之仍察有司之任,何如?上曰,依爲之。出擧條上曰,行司直尹汲,前判書趙明鼎,刑曹參判韓光會,禮曹參判徐命膺,工曹參判李最中,前右尹鄭存謙,竝備堂還差,大司成趙榮順,副提調還次,同敦寧洪樂性,備堂差下,鄭存謙仍察有司之任。出榻敎致仁曰,頃日被選譯官召講時,純通人李鎭復·李光稷,有除等第節行差遣之命矣。李光稷方遭故,李鎭復,當於今年使行,先爲入送,而譯官赴燕,必循等第,按次差塡,毋或移易,蓋其院規然也。員役增額,雖甚重難,在前亦或有一人加送之例,今亦於元額外入送乎?上曰,依爲之。出擧條致仁曰,今番使臣狀啓中,禮段馬一匹,中路驚逸,終至見失而還矣。事未前聞,有關後弊,不可仍以置之。當該領來譯官,拿問處之,使臣亦有不能檢飭之失,推考,何如?上曰,依爲之。出擧條昌誼曰,驛騎之留待闕外者,法意甚重,而第其元數無多,或値出使連疊之際,則立馬之時,輒患苟艱,固已可悶,而又多有仍把越站之弊,此專由於前站各驛,不卽遞把之致。朝飭屢下,而弊習愈痼,事極駭然,一番論責,斷不可已。此後若復有如前之弊,則當該察訪,査現重勘之意,出擧條更加嚴飭,何如?上曰,所奏誠是,依此申飭,可也。出擧條昌誼曰,今番動駕期日在近,軍兵以入直擧行,而留營留陣,姑無下敎,何以爲之乎?命書傳敎曰,今番動駕時,留營·留陣置之。上曰,頃者以三亥酒處分,京兆秋曹諸堂,一竝敍用。出傳敎致仁曰,徐迥修·柳戇,旣已蕩滌,甚盛擧,而銓曹亦不敢遽然擧論,似有意焉。上曰,雖已蕩滌,豈可徑先擧擬乎?致仁曰,以此之故,臣欲一經稟過耳。上曰,姑勿擧論,可也。上曰,徐迥修,救尹蓍東之故耶?致仁曰,然矣。上曰,趙明鼎繼母之父,姓名云何,而居在何處?樂仁曰,姓名則李墣,而居鎭岑云矣。致仁曰,詳聞筋力則足可上來云矣。上曰,一欲見之矣,使之上來無妨矣。致仁曰,筋力旣如此,則庸何傷乎?上曰,今聞前知事李墣,今年洽滿百歲云,可謂稀有。昔年實同知百歲人,便殿賜對,幼時仰覩,況此人,表表士族乎?若待本道修啓,其將稽滯,其問其階崇祿云。食物之外,無他擧行者。令該曹特爲付軍職,亦令道臣,顧護上送,以示予尊高年欲見之意。上曰,向來李瀞,善處事矣。中庸云,白刃可蹈,而亦豈不難乎?致仁曰,然矣。上曰,李瀞,誰之子孫也?樂仁曰,故名臣李植之玄孫矣。上曰,然則李端夏,於瀞爲祖先乎?李端夏,亦名人矣。致仁曰,李端夏,卽李植之子,而在瀞,爲傍祖矣。上曰,古人云,板蕩識誠臣。噫,中夜無寐,忽憶僉知李瀞,予心愴然,其欲一見。若是下敎之後,雖瀞,其何固執?令該曹僉知除授,其令謝恩,其若無窠,作闕除授。出傳敎上曰,注書誰也?致仁曰,洪樂信矣。命大臣·備堂先退。上曰,儒臣,持警世問答入侍。出榻敎校理鄭象仁,副修撰金尙集進伏。命儒臣·承史輪讀訖。諸臣以次退出。
上在慶熙宮。停常參·經筵。
藥房都提調金致仁,提調鄭弘淳,副提調鄭尙淳啓曰,伏未審夜間,聖體調攝若何?痰候,何如?寢睡·水刺之節,亦何如?臣等,率諸御醫趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
洪樂仁啓曰,憲府連日監察茶時,事甚未安。除在外外,持平任觀周,卽爲牌招,何如?傳曰,允。
李性遂啓曰,同敦寧洪樂性,除拜後過三日不爲出肅,依定式推考警責,仍卽牌招察任,何如?傳曰,允。
李性遂啓曰,假注書李秉鼎,時無職名,令該曹依例付軍職,冠帶常仕,何如?傳曰,允。
柳脩啓曰,戶曹判書李思觀,特敎申飭之下,昨違召命,不爲行公,事甚未安,卽爲牌招察任,何如?傳曰,允。
丁亥四月初六日辰時,上御集慶堂。藥房入診入侍時,都提調金致仁,提調鄭弘淳,副提調鄭尙淳,假注書洪樂信,記事官姜俒·鄭好仁,醫官方泰輿·許礈·李以楷·李泰遠·吳道炯·金孝儉進伏訖。致仁曰,夜間,聖體調攝何如?上曰,一樣矣。進湯劑訖。醫官診候,泰輿曰,脈候一樣調均矣。礈·以楷·泰遠所達,與泰輿同。上曰,近來運動,比前稍勝,故雖無扶腋,果能起居矣。致仁曰,此是元氣之旺盛而然,不勝慶幸矣。上曰,藥房提調,持湯劑更爲入侍。出榻敎提調鄭弘淳進湯劑。上進御訖。上曰,動駕三嚴,以卯初三刻爲之,單嚴。出傳敎諸臣以次退出。
上在慶熙宮。停常參·經筵。
文定王后忌辰。
藥房都提調臣金致仁,提調臣鄭弘淳,副提調臣鄭尙淳啓曰,伏未審夜間,聖體調攝若何?痰候,何如?寢睡·水刺之節,亦何如?臣等,率諸御醫趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
鄭夏彦啓曰,戶曹判書李思觀,連日違召,尙不行公,事甚未安。卽爲牌招察任,何如?傳曰,允。
傳于柳脩曰,內局入侍,使臣同爲入侍。
以雲寶劍守宮望筒,傳于洪樂仁曰,仍。
以藝文館守宮單子,傳于柳脩曰,以首爲之。
傳于鄭夏彦曰,使臣禮段,入于廂庫。
洪樂仁,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
丁亥四月初七日辰時,上御集慶堂。藥房入診,使臣同爲入侍時,都提調金致仁,提調鄭弘淳,副提調鄭尙淳,正使咸溪君櫄,副使尹得養,假注書李秉鼎,記事官姜俒·鄭好仁,醫官方泰輿·許礈·李以楷·李泰遠·吳道炯·金孝儉,以次進伏訖。致仁曰,聖體若何?上曰,一樣矣。明日松節茶,一次則早爲入之,一次則回駕後入之,可也。進湯劑。諸醫診候訖。齊奏曰,脈度調均,滑體一樣矣。上曰,怪異矣。前已言之,而痰流於右足部下,皮膚間若有所懸矣。致仁曰,皮膚間流痰,本來如此矣。上命提調出去,持湯劑更爲入侍事,下敎。出榻敎上命使臣進前。櫄·得養進伏。上曰,卿之去時,歸期杳然,今已遄旋,可知日月之易,而何其速來耶?櫄曰,王靈所曁,無事往返,而春晷甚長,日行三站矣。但禮單馬,見失於通州,已極惶悚,而且以先來事,致勤嚴敎,惶恐待罪。上曰,勿待罪。櫄曰,狀啓已奏,而東坡冠浩然巾,豈不可笑乎?上曰,如場中小兒之着儒巾,可笑矣。誰果見之乎?櫄曰,彼國金富貴爲名畫員,畫出云,故行中畫員張始興摹來矣。上笑曰,河水不淸,而只聞可笑之事矣。上曰,木土之役,近來益甚云耶?櫄曰,益甚云矣。致仁曰,給價使民,民不甚怨云矣。上曰,豈有是理耶?上曰,副使旣是初行,則可觀處觀之否?得養曰,西山則臣往見之,臨春結綺,臣未之見,而恐未踰此矣。上曰,瓦亦五色云,然耶?得養曰,然矣。上曰,彼國則雨來乎?櫄曰,昨年八月以後不雨,冬無點雪,而二月二十八日,臣等,至十三山,則三日雨下,而或半日·或霎時矣。上曰,然則何以泥濘?櫄曰,此則解凍之時,兼得小雨而然矣。上曰,安南國使臣來到云,然乎?其所着,何如?櫄曰,紗帽之樸,與我國略似,而冠帶則以其紅大緞爲之,但冠帶之耳長,至於肩,帶則以玳瑁爲之,而無開閉,自頭着之矣。上曰,我國·安南中,何使先拜,而安南之拜樸,何如?櫄曰,我國先之,而安南國,則不用其國之拜,以故人之法,三拜九叩頭矣。上曰,太學石鼓,皆見之乎?兩使臣曰,臣等,皆見之矣。上曰,文宣王,以先師書之云,然乎?得養曰,然矣。提調入來,更進湯劑訖。櫄曰,比包之法,極不緊矣。上曰,此法似不緊,而官帽變通後,譯官無收斂之弊,市民近亦便之云矣。櫄曰,誠然矣。上曰,勅奇有之乎?櫄曰,通官輩,以爲當有之云,而何可信也?上曰,旣無皇后,則方物,誰受之云耶?得養曰,非特皇后,雖太后之方物,皇帝竝受之云矣。上曰,邊憲爲人,極善矣。櫄曰,儘是可任事之人矣,以今番公用銀言之,其所剩餘,能爲千餘兩矣。上曰,昨日宿於高陽耶?可謂早入來矣,退休,可也。諸臣以次退出。
上在慶熙宮。停常參·經筵。
夜一更二更,月暈。
藥房都提調金致仁,提調鄭弘淳,副提調鄭尙淳啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫趁早入診,詳察聖候爲宜。臣等,不任區區憂慮,敢來問安,竝此仰稟。批答未下中宮殿·惠嬪宮,藥房口傳問安。答曰,知道。大駕詣昌德宮後,王世孫遣宮官問安。答曰,知道。
政院·玉堂·藥房口傳問安。答曰,知道。
傳于鄭尙淳曰,都承旨入侍。
傳于鄭尙淳曰,前禮判入侍。
傳于李性遂曰,右承旨入侍。
傳于姜必履曰,右副承旨入侍。
傳于洪樂仁曰,諸司預備。
大駕詣毓祥宮後,王世孫遣宮官問安。答曰,知道。政院·玉堂·藥房口傳問安。答曰,知道。
姜必履啓曰,卽者議政府錄事來言,領議政金致仁,雖承勿待命之敎,且有卽令隨駕之命,而罪負至重,不敢冒進,仍爲胥命,又納命召,何以爲之?敢稟。無批答
大駕還宮後,政院·玉堂·藥房口傳問安。答曰,知道。
以承傳色口傳下敎曰,今日豈意展拜乎?予心一倍矣。今日酬應則豈曰子道乎,明日內爲入侍,當見之矣。
丁亥四月初八日卯時,上詣昌德宮擧動入侍時,行都承旨鄭尙淳,左承旨鄭夏彦,右承旨李性遂,左副承旨洪樂仁,右副承旨姜必履,同副承旨柳脩,假注書洪樂信·李秉鼎,記事官姜俒,鄭好仁,以次隨駕。上具翼善冠·袞龍袍,以步輿,出崇賢門外,降輿乘輦。上曰,藥房提調,持湯劑入侍。出榻敎都提調金致仁,提調鄭弘淳進前曰,聖體調攝若何?上曰,一樣矣。進湯劑。上命兵房承旨進前,下敎曰,申飭騎郞,喧嘩禁之。大駕臨鍾閣前路,命兵房承旨進前,下敎曰,盡爲懸燈事,分付五部。上仍詣昌德宮。大駕入萬安門後,諸臣退出。上奉審璿源殿後,上俯伏於養志堂庭中,命都承旨入侍。都承旨鄭尙淳,假注書李秉鼎,記事官姜俒·鄭好仁進伏。上曰,諸臣擧措,予何不奏乎?今此口奏,初欲使注書書之矣。今使知申書之者,意有在也。命書口奏曰,今日殿中口奏,仍坐堂養志堂庭中,令知申書寫,付諸史官。奏曰,今日來拜,周旋殿中,頓勝於仲春。嗚呼,是誰之賜?陟降攸賜,追慕冞切,陟降照臨,臣何敢瀆褻?而此則關係爲國,故不敢不略陳矣。淸酒復古,所重祭享,頃者闊狹,爲國苦心,坐以待朝,召大臣詢問,是豈私也?至恨在中,吁嗟,臣心,蒼蒼照臨,魑魅何敢逃也?至於一事,豈特四十年苦心?追憶昔年,心常掩抑。申暻之事,頃已庭奏,暻之忘其君背其祖,以一人爲二人,豈徒暻之過也?其故何在?其本在焉。頃者處分,焉可已也?雖然,所措者有在,故其他諸人,特寢庶人之命,所守則愈固,大訓較正,意亦君君臣臣之義,臣何敢復以此容喙於其間?果見其弊,不卞淑慝,罔測言者,敢欲伸雪,思缺昔涕成裕昆錄,敢欲卞誣,舊闕叩謝之事,朝暮過八耆臣,不諒陳章,此皆臣之四十年不能導率之過,其猶自訟,而觀今擧措,來頭必將蕩然,名雖儒林,一臺臣猶能操切,臣雖無似,豈不若一臺臣乎?此則所重莫重,其雖免庶人之名,若曰有君,銓曹焉敢揚揚擧擬以目下事?臣亦觀今世道,頃年殿中隨臣俯伏之柳戇,猶敢挾雜。嗚呼,丁丑暮春徐迥修,此時抑何心甘心舊習?雖然,大者猶參酌,況此輩乎?故一體蕩滌,蕩滌之墨未乾,調用之請復聞,此臣所以觀今擧措之奏,正謂此也。噫,三百年後,遵國初行禮,此時豈無此擧也?其雖追慕,志喜而然,臣何敢曰其有此時,或調用或請敍乎?吁嗟,臣心,陟降鑑臨,此心之固,陟降燭矣。此心之固,陟降燭矣,曾已奏,若復有駭擧,決不敢欺。決不敢欺,此口奏一件,書入于沖子,書至決不敢欺。上曰,後復有如前擧措,則已有所奏矣。書畢後,尙淳曰,移時露處,恐有損傷之節矣。卽爲還次,何如?上曰,其止之。上曰,在謫臺臣誰也?尙淳曰,任希曾·鄭煥猷矣,又有尹師國矣。上曰,尹師國則無狀矣,過甚矣。鄭煥猷則甚可矜矣。命承旨書之曰,噫,七十四其君,君臣雖曰義,何敢若此?而無端違牌,莫若近日,昨覽丁亥·己丑日記,盛世歎服。以今日觀之,侍臣班列,頃者二十將近,而今日回顧,不過五六人,此君不能而然乎,臣慢蹇而然乎?雖然,臣雖無狀,問其乃祖,卽世臣也。今日此奏後,何滯査滓?宜作一初之政,任希曾·鄭煥猷,特爲放送。尹師國所爲,觀其君之叩謝,佯若不聞,可謂無狀,可謂無狀。渠雖無狀,其母何辜?一體放送,尹師國,限三年除侍從望。出傳敎上曰,俄有所奏,建功湯,今日則更勿入之。又敎曰,予有所奏,諸臣任意爲之,可也。退出。上命前禮判入侍。前禮曹判書申晦,右承旨李性遂,假注書李秉鼎,記事官姜俒·鄭好仁進伏。上下詢慶基殿奉審節次後,上曰,其他看審形止,後日仰奏,可也。退出。上命右承旨入侍。右承旨李性遂,假注書李秉鼎,記事官姜俒·鄭好仁進伏。上曰,注書出去,宣傳官召入,可也。賤臣趨出,召宣傳官李仁彬入侍。上命下標信,詣毓祥宮事。出榻敎上曰,百官行禮,置之。出榻敎退出。上詣毓祥宮,諸臣以次隨駕。上回駕時,上曰,玉轎待令於大門內前日祗迎處。上詣大門內祗迎所,東向露坐,命承旨上草紙。上曰,洪樂信鍮硯上之。仍以御筆書曰,追慕深勉諸臣。嗚呼,陟降,眷顧不肖,吁嗟,世臣,不體暮君臣年七十四歲,燈夕拜手敬書,勉小子沖子,亦飭世臣。上曰,此御筆摹寫,作爲簇子,一本內入,一本入于東宮,而今日入侍諸臣及諸侍衛處,亦爲頒賜。上曰,今日予能若是行禮,豈予所料?今日諸臣,若又負予,則實非朝鮮臣子也。上曰,左副之父,聞此行禮,則必當欣喜矣。上至乘輦所。乘輦時,洪樂仁曰,領相方胥命,而來納命召矣。上命承旨書之曰,今聞領相待命云,其涉過矣。勿待命事,遣史官傳諭,仍傳命召,亦令隨駕。又命承旨書之曰,方駐輦,以待領相入侍駕前。出傳敎上曰,史官還來後,當動駕矣。上曰,柳知養事陋矣,予以冷水治之矣。樂仁曰,聞頃日下敎,其兄已打知養之臀云矣。上曰,領相處義則是矣。予之駐輦以待,欲卽地消瀜之意也。領議政金致仁,更納命召。上命承旨書之曰,命召更爲傳授。出傳敎上曰,左副承旨進去。領相偕來。出榻敎上曰,左副承旨更爲進去,領相勿待命卽爲入來事。出榻敎大駕至西近橋。上召宣傳官,中官申德龍拿入,傳命後拿出。上曰,還宮後,前排待令於崇賢門。上還宮時,諸臣以次隨駕。上還入大內後,諸臣退出。
上在慶熙宮。停常參·經筵。
下直,鐵原府使柳達源。
藥房提調鄭弘淳,副提調鄭尙淳啓曰,昨日祗謁璿源殿,仍拜毓祥宮,侵早動駕,抵暮還宮。伏未審夜間,聖體調攝若何?痰候,何如?寢睡·水刺之節,亦何如?臣等,率諸御醫趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。下敎日入侍,宜矣。
中宮殿·惠嬪宮,藥房口傳問安。答曰,知道。
以承傳色口傳下敎曰,內局批答,領相入來後,當爲之矣。
傳于李性遂曰,明日次對爲之。
領議政金致仁箚曰,伏以臣昨於班次,伏聞知申入侍時所書下者,辭旨至爲嚴重,震懍之極,直走金吾,泥首胥命。千萬不自意,承宣史官,絡續臨辱,荐下勿待命之敎,至以駐輦以待入侍駕前爲諭,臣罪愈大,聖恩愈隆。臣於此,情窮勢迫,他不暇顧,雖不得不冒沒承命,而若其危蹙之情,則轉益靡措。蓋臣伊日筵奏,不過因仰贊曠蕩之盛德,略綽語及於銓擬事,而辭未達意,致煩聖念,乃有此上奏下付之擧,人臣負此,尙安歸乎?跼蹐高厚,求死不得。昨承今日入侍之命,而罪名未勘之前,罔非臣席藁竢譴之日,關係甚重,轉動無路,臣罪至此,益無所逃。伏乞聖上,亟降明命,施以當被之律,以樹邦憲焉。取進止。答曰,省箚具悉卿懇。卿志無他,予亦飭後,何過若此?竢卿入來,當許診筵,卿須安心勿辭,亦勿引咎,其卽入來焉。仍傳于鄭夏彦曰,遣史官傳諭。
事變假注書崔鈺書啓,臣敬奉聖批,馳往傳諭于議政府領議政金致仁處,則以爲臣冒控危懇,仰請嚴譴,兪音之降,顒祝以竢,及承批旨,不唯不加之罪,乃反曲賜開釋,至有竢入來許診筵之敎,惶恐感激,益不知置身之所。苟使臣,有一分可動之勢,聖諭至此,寧敢他顧?唯是上奏下付,關係至重,臣而犯此,罪在必誅,國而寬此,綱何以立?今臣之以被罪爲期,而不敢爲轉身之計者,乃所以嚴臣分也,尊國法也。診筵事體,其重何如,而若或緣臣進滯,則其爲罪,又難勝贖,唯願亟許診筵,仍命有司,勘以當律云矣。
備忘記,卿何若此,卿何若此?安心入來事,承旨傳諭,仍與偕來。
李性遂啓曰,臣與右副承旨姜必履伴直矣。姜必履,以領議政偕來進去,伴直無人,左副承旨洪樂仁,卽爲牌招,何如?傳曰,允。
右副承旨姜必履書啓,臣敬奉聖批,馳往傳諭于領議政金致仁處,則以爲臣俄承恩批,而又未承命,急於請許診筵,不得不猥有附奏。不意近密之臣,臨宣聖諭,至有偕來之命,又有內局批答入來後當爲之敎,臣於是感隕惶阨,一倍罔措。臣雖無狀,到今開釋之下,豈敢復懷一毫自阻之意,而只是臣之罪狀,關係莫重,有非一時嚴敎之比。假使臣,怵迫承命,人若執跡而論之,則死且有餘,縱殿下欲更寬假,其可得乎?俄者書啓,倘經乙覽,則臣之不敢負此罪而進身之狀,庶可以俯燭之矣。目下所祝,唯在於亟許診筵,嚴勘臣罪而已,伏地懍慄,不知所達云矣。臣旣承偕來之命,姑爲仍留之意,敢啓。答曰,旣已承命,今復若此,此予誠淺。大抵本事,意欲飭後,卿心業已諒矣,旣命承批,何若是過乎?安心卽爲偕來,期於偕來。
右副承旨姜必履書啓,領議政金致仁,今方待命於金吾門外,故臣旣承偕來之命,仍爲隨往之意,敢啓。
柳脩啓曰,卽者議政府錄事來言,領議政金致仁,連伏承藥房所下批旨,不勝焦迫惶懍,待命於金吾門外,仍納命召,何以爲之?敢稟。
又啓曰,卽者禁府都事來言,領議政金致仁,今方待命於金吾門外云,係是大臣去就,敢啓。
以承傳色口傳下敎曰,此批答,傳于偕來承旨,勿待命傳授命召事,遣史官傳諭。
藥房口傳啓曰,伏承批旨,有下敎日入侍之命矣。日勢已暮,湯劑尙未進御,誠萬萬焦悶,暫許臣等持湯劑入侍,千萬顒祝,惶恐敢啓。答曰,誠淺而然,旣已下敎,其止之。
藥房口傳再啓曰,伏承批旨,有止之之敎矣。臣等,不勝抑鬱煎迫之至。昨日夕湯劑之不得進御,今日湯劑之又爲過時,豈不萬萬焦悶乎?不避煩瀆,冒此控籲,特許臣等持湯劑入侍之請,千萬至祝,惶恐敢啓。答曰,已下敎,其退去。
藥房口傳三啓曰,臣等,冒控再籲,未蒙允許,至有退去之敎,臣等,相顧,抑塞煎鬱,湯劑之一日不進,誠有所萬萬悶迫,不得不冒萬死,更此煩瀆。特降一兪,暫許入侍,千萬伏祝,惶恐敢啓。答曰,其退去。
藥房口傳四啓曰,臣等,荐犯煩瀆,非不知萬萬惶悚,而湯劑未進御之前,決不敢退出。謹奉湯劑,祗詣閤外,冒死申請,亟降允許,千萬祈祝,惶恐敢啓。答曰,就睡勝於建功湯,氣亦好,其止之。
以承傳色口傳下敎曰,水標見一寸,如見一尺,猶未霈然,泄泄雖夜,見水標卽奏。
藥房口傳五啓曰,臣等,非不知深夜丙枕,屢次瀆擾,爲罪滋大,而湯劑進御,不容少緩,雖承退去之敎,不得命則不敢退,玆敢冒死更籲。伏乞俯諒臣等焦迫之情,暫許持入,千萬伏望。無批答
以承傳色口傳下敎曰,其君待霈然,而中官昏睡,諸中官竝越俸一等。
又下敎曰,今日監軍果爲之,宣傳官二員,遣東西郊,雨來詳細知來。
持平任觀周啓曰,物故罪人得輿,以告者徑斃,則東呂·址淳之窮覈,自是次第事,請還寢東呂·址淳等還配之命,嚴鞫得情。罪人者斤萬,旣聞太丁陰慘叵測之說,不卽發告,私相傳說,知情不告,自有其律。請還寢者斤萬酌處之命,嚴鞫得情,快伸王章。金柱泰,卽賊潤之子,只施緣坐之律,在渠亦云幸矣。減等則爲徒年,而徒年則遇赦卽放,以潤之子,而使之晏然行世,寧有如許道理?請還寢柱泰減等之命。答曰,不允。新除授大司憲趙榮進,時在忠淸道藍浦地,執義鄭鶴齡,時在京畿楊州地,掌令宋鍈,時在富平地,掌令李台冉,時在長湍地,持平洪九瑞,時在淸州地,司諫院大司諫金魯鎭,時在漣川地,司諫李堉,時在通津地,獻納蔡緯夏,時在忠淸道天安地,正言李宗榮,時在慶尙道淸河地,正言金敍九,時在京畿坡州地,請竝斯速乘馹上來事,下諭。答曰,依啓。
洪樂仁啓曰,明日次對,兩司無進參之員,除在外外,持平任觀周,待開門牌招,以爲入侍之地,何如?傳曰,允。
鄭尙淳啓曰,藥房都提調金致仁,來詣請對矣。
姜必履,以兵曹言啓曰,同知中樞府事尹東鳴,以老病在鄕,勢難供職,呈狀乞遞,今姑改差,何如?傳曰,允。
又以義禁府言啓曰,慶尙道東萊府投畀罪人任希曾,金海府投畀罪人鄭煥猷,全羅道海南縣投畀罪人尹師國等放送,承傳啓下矣。竝放送事,分付各該道臣之意,敢啓。傳曰,知道。
京畿監司金鍾正狀啓,廣州等官居私奴次梅等燒死事,傳于姜必履曰,燒死人等,令本道恤典擧行。
慶尙監司金應淳狀啓,巨濟等官居良人金甘突等渰死·燒死事。傳于姜必履曰,令本道恤典擧行。
慶尙監司金應淳狀啓,四月令薦新生竹筍,節序差早,日氣猶冷,姑未及萌芽,限內不得封進,惶恐待罪事。傳于李性遂曰,勿待罪事回諭。
上在慶熙宮。停常參·經筵。
建明門殿坐罷後,政院·玉堂·藥房口傳問安。答曰,知道。
洪趾海,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
以承傳色口傳下敎曰,單子置之,有下敎事,備局次對,同爲入侍。
又下敎曰,今日上京各邑之民招來,問此雨之來,何如?詳知然後,承旨入侍。
傳于尹勉憲曰,建明門當爲殿座,招見民人後,次對,其處亦爲之。畿伯入侍,侍衛,以入直擧行,服色,以時服爲之。
洪名漢啓曰,今日殿座時,承旨不可不備員,左承旨鄭夏彦,右副承旨姜必履,卽爲牌招,何如?傳曰,允。
李性遂啓曰,領議政金致仁,左議政韓翼謩,右議政金尙喆,俄者傳敎之下,不勝萬萬惶懍,相率胥命於闕外云矣。
備忘記,傳于柳脩曰,承旨趙榮順許解,其代尹勉憲除授,牌招察任,房順房。
傳于尹勉憲曰,御史徐浩修,今日入來耶,明日入來耶?知入。
以承傳色口傳下敎曰,徐浩修詣閤,大臣如留待,同爲入侍,如不留待,只徐浩修入侍。
尹勉憲啓曰,副修撰金尙集,以其親病,陳疏徑出,原疏才已捧入矣。所當直捧禁推傳旨,而此與無端徑出有異,推考警責,何如?傳曰,允。
以承傳色口傳下敎曰,聞日子則似然矣。中官申德龍下敎,置之。
柳脩啓曰,新拜判中樞府事徐志修,時在京畿楊州地,上來事依例遣史官傳諭,上來時給馬事,本道監司處,下諭,何如?傳曰,允。
洪樂信禁推,代以李克生爲假注書。
李性遂啓曰,假注書李秉鼎,身病猝重,勢難察任,今姑改差,何如?傳曰,允。
以武臣賓廳講書人員望筒,傳于柳脩曰,給之。
柳脩,以弘文館言啓曰,本館下番,無他推移之員,不得已以上番,姑降入直之意,敢啓。傳曰,知道。
洪趾海,以兵曹言啓曰,禁軍來秋冬等都試,連因政府及本曹有故,不得設行,今已過時矣。在前如此之時,有仍停都試代行祿試射之規,今亦依此擧行,何如?傳曰,允。
柳脩,以司僕寺一二提調言啓曰,本寺柴場,在於廣州黔丹山矣。日前失火,延燒殆盡,而其中不無奸蔽之端,聞甚驚駭。且柴山及火田,年久抛置,亦有紊亂之患,發遣郞廳,以爲摘奸定界之地,何如?傳曰,允。
右副承旨洪趾海疏曰,伏以臣於前月,職忝喉院,致勤嚴敎,繼以譴罷有命,至今惶愧,靡所容措,今於新命之下,不敢唐突入肅,且臣與右承旨臣趙榮順,有親査應避之嫌,玆敢隨詣陳懇,伏乞卽賜遵例遞改,千萬幸甚,臣無任屛營祈懇之至,謹昧死以聞。
以右副承旨洪趾海上疏,傳于柳脩曰,給之。
戶曹判書李思觀疏曰,伏以臣薄才常品,受恩無涯,猥廁卿班,歷長諸曹,實非臣夢寐所期,居常怵惕,憂愧交中,向來地部之除,義在必遞,罪犯荐違,幸荷天地至仁,曲體微諒,特許鞶褫,私分粗安,感祝冞切,不意帀月之內,復辱除召,殆若以臣代臣,臣誠驚惶隕越,五情失守,不知聖明,奚取於不肖如臣,而前後寵命,迺至於此也,夫今之度支,卽周官九賦·宋世三司之職,任非其人,國受其敗,故遴選之嚴,自古已然,苟非聰明貞確,爲世所推者,則莫之輕畀,歷數挽近,亦自可見,如臣無似,立朝三十年,歷仕內外,曾無寸績之可紀,重以齒髮早衰,精力日鑠,尋常職務,猶懼不堪,當此財源告竭,奸竇日滋之時,尙何以剸煩梳弊,裕國便民,副聖上簡畀之意哉,然此猶以責任之不堪言耳,顧臣難安之情,應遞之義,與前無異,非但臣所自劃,卽是通朝共知,去就一節,初無可論,而頃當聖心激惱,大小憂遑之際,適忝保護,他不暇顧,蒼皇入肅,跡近放倒,滿心慙恧,無面可顯,疏籲見阻,遂成泯伏,一日二日,廉愧掃地,屛務廢事,罪戾冞增,若其夤緣蹲冒,恬若固有,重自納於放恣無忌之誅,臣雖無恥,決不爲此,飭敎召旨之下,日事違傲,益不勝萬萬惶蹙,玆敢冒陳哀懇,仰請威譴,伏乞聖明,諒臣情非假飾,察臣義難暫冒,亟命遞臣職名,勘臣辜犯,以安賤分,以肅朝紀焉。臣無任戰恐祈懇之至,謹昧死以聞。答曰,省疏具悉。今卿此任,寔爲度支,卿勿過辭,從速行公。
副修撰金尙集疏曰,伏以天休滋至,邦慶無疆,耕桑禮成,朝野歡均,仍伏念臣之老父,向蒙恩暇,往省先壟,勞頓之餘,路憊爲祟,委身床褥,呻喟度日,臣之目下情理,實難離捨供職,而僚員不齊,推移無路,黽勉淹直,今已一旬有餘矣,卽接家信,則臣父病情,近因風氣乖和,重添感冒,寒熱交作,達宵昏瞀,臣旣不在,看護無人,私心煼煎,當復如何,此時瀆擾,非不知至爲惶悚,而情私所迫,玆不得不投章徑出。伏惟聖慈,天地父母,俯賜矜察,亟命鐫削臣職,仍治臣擅離之罪,以肅朝綱,千萬幸甚。臣無任屛營祈懇之至,謹昧死以聞。踏啓字。
江原監司閔百興疏曰,伏以惟天唯祖宗,眷佑我東方,聖候康復,吉慶咸萃,耕桑之禮,次第順成,繼述之聖烈益光,攢祝之微誠倍切。伏念臣猥以魯下之賤姿,謬膺藩臬之重寄,靦然冒據,居然三歲于玆矣。當其辭陛之日,特命入侍,咫尺前席,誨飭淳勤,臣拜手祗奉,銘在心肝,夙宵自勉,惟在於殫竭駑鈍,對揚聖化,仰報委寄之洪恩,而智慮淺短,瘡疣百出,自速問備之罰,亦爲三數遭矣,宜卽露章自列,以伸惶恧之忱,昨夏以前,則連値藥院直宿,未敢以私瀆撓,撤直之後,又有辭疏勿捧之飭敎,怵畏趑趄,迄至于今,顧臣悚懍之情,則何嘗少弛哉?且臣素抱奇疾,源委已痼,每當節序之交換,輒必如期而闖發,東來數十朔之間,殆乎無月不病,昨冬以後,諸症頓添,數月調將,幸得少減,而陵寢奉審,事體至重,固不敢言病廢禮,且當我殿下躬勤農桑之日,飭諭之敎,前後勤懇,此時巡審之行,尤不宜少忽,忍死登途,祗行奉審之禮,寸寸前進,行過數邑,而宿症,越添於數日行役之餘,舊痾新恙,一時沈重,實有中路顚仆之慮,不得已擔舁還營,多般調治,藥餌罔效,飮啖全却,神息昏綴,種種諸症,俱係危惡,時月之內,無望蘇完,文簿期會之節,獄訟酬接之道,將不得隨事管領,一任握閣,區區圖報之計,不能盡其萬一,而承流觀察之職,徒爲臣養病之坊,不惟臣心之惶隕難安,在聖朝綜核之政,亦宜早賜處分,無使重務瘝曠。玆敢不避僭猥,冒死哀籲,伏乞聖慈,特賜遞改之恩,以幸公私,仍治臣煩瀆之罪,以肅朝綱,千萬幸甚。臣無任屛營祈懇之至,謹昧死以聞。傳于柳脩曰,莫重藩任,豈可輕遞?關東伯辭章,下送。
丁亥四月初十日,上出御建明門時,臨崇政殿內,駐玉轎,行都承旨鄭尙淳,右承旨李性遂,左副承旨洪樂仁,同副承旨柳脩,假注書洪樂信·李秉鼎,記事官姜俒·鄭好仁以次入侍。上命承旨書之曰,今番之事,豈至乎此,而此則皆予之過,殿座當爲下敎,噫,望八其君,爲民徹宵,目不交睫,昔之楊時爲師,立庭雪深一尺而莫知,其師雖宿猶然,況暮年之君,晝夜酬應,不進建功之時乎?意謂必也守閤,其雖望雨,猶爲諸臣,問油遮日設否,此亦暮年爲諸臣之意,而報尺猶漠,故欲爲召見問之,閤外無一人,承旨雖若此,諸臣予不言,承旨雖若此,史官年少新進,焉敢若此,詣閤承旨,一倂解見任,諸史官一倂禁推。出傳敎又命承旨書之曰,不仕進承旨,一倂遞差,參判洪名漢,前承史任㻐·趙榮順·洪趾海除授,牌招察任,三院副提調例兼,房順房。出傳敎性遂曰,旣有諸史官禁推之命,而廳注書李秉鼎,只當今日次對,何以爲之乎?上曰,特爲分揀。性遂曰,廳注書旣已分揀則,只當次對之左副承旨洪樂仁,何以爲之乎?上曰,一體解見任。性遂曰,洪樂信旣已禁推,則事變注書崔鈺,使之替入,何如?上曰,依爲之。上詣建明門殿座入侍時,右承旨李性遂,同副承旨柳脩,京畿監司金鍾正,假注書李秉鼎·崔鈺,記事官安廷玹·洪相簡以次進伏訖。上召上京各邑農民,問雨澤多少。上曰,諸農民所言,各自參差,而大體頗周洽矣,見雨澤之宣傳官何在?宣傳官李仁彬進伏奏曰,雨澤,於兩麥則似過,於田穀則姑似不足矣。上曰,畿伯進前,雨果無不足之患否?鍾正曰,久旱之餘,終日濛濛,還勝於暴注,而但高燥處,則姑未周洽矣。畿伯先退。上命承旨,讀奏畿伯·錦伯·海伯狀聞讀訖。上曰,大臣·備堂引見。出榻敎上命注書出去,藥院先爲入侍。都提調金致仁,提調鄭弘淳進伏。上命進湯劑。左議政韓翼謩,右議政金尙喆,判敦寧李昌壽,行副護軍鄭汝稷,刑曹參判韓光會,戶曹參判金時默,副應敎尹勉憲,持平任觀周以次進伏訖。上曰,昨日擧措,予之過也,於卿何有?予則少無深意,而元輔若此,豈不萬萬太過乎?昨夜初欲殿座崇賢門,而今番行禮,盡用予氣故未果,此非如是之事,陳箚足矣,胥命足矣,何必如是?日昨書下,嗚呼,陟降,眷顧不肖,吁嗟,世孫,不體暮君之敎,而今又若此,此皆予之過也。致仁曰,臣愚迷無狀,自速大何,昨又緣臣,深夜丙枕,仰貽憂惱,罪上添罪,惶恐無地。上曰,卿之昨日不入來,過矣過矣。予則以爲,此非如是之事矣。致仁曰,上奏莫重,下布四方,豈不萬萬惶隕?上曰,國法前則甚嚴,故李師命·洪致祥,皆最晩復官,而今則今日爲庶人,明日望政丞,如是而國法何以立乎?卿之所奏,與前領相之救尹光天·尹九淵大異矣。光天,謂予以不辨淑慝,九淵,飮酒於太廟用醴之時,安可不用軍律乎?致仁曰,區區下情,則本不如此,當初所奏,卽先事之慮也,或恐銓曹,不知聖意,而徑先檢擬,則恐煩聖心,故先爲奏達矣。上曰,今聞此奏,快知領相之心矣。尙喆曰,領相胥命時,臣書問則領相之答,以先事之慮爲言,如俄者所奏矣。上曰,今則此事置之,可也。致仁曰,臣爲進湯劑,冒沒入來,而卽見俄下傳敎,萬萬惶懍矣。鄭尙淳則終夜守閤而被罪,臣則不得守閤而倖逭,方欲胥命矣。上曰,然則諸備堂,亦一體胥命,可也。大臣及備堂退出。兵曹判書李昌誼曰,臣則雖以侍衛入侍,而有不容獨爲晏然者,退出之意,敢稟。上曰,退出,可也。三大臣納命召。命承旨書之曰,旣已面諭,此豈若此者?安心勿待命事。遣史官傳諭,傳授命召,仍爲偕來。出傳敎又命承旨書之曰,大臣若此,諸臣亦必然矣。勿待命事,一體分付。出傳敎又命承旨書之曰,兵判命召·訓將命召·密符,守禦使密符仍給,勿待命事分付,其令入侍。出傳敎以傳諭事,崔鈺將出去,上曰,李秉鼎出去,偕來,可也。三相及備堂還入進伏訖。上曰,備堂誰某入來?承旨歷數以對。上曰,有司卽李昌壽耶?致仁曰,然矣。致仁曰,此平安監司朴相德狀啓也,以爲平壤府民家失火,二十戶延燒,人物亦有爛死,尤極驚慘,會付耗米,考例題給事,請令廟堂稟旨分付矣。近來風旱非常,失火之狀又到,人物至有爛死,極爲驚慘,會付耗米,依定式區別大中小殘分給,使之安接,爛死人恤典,亦卽擧行之意,分付,何如?上曰,多少雖不敵,若干月之內,其涉慘然矣,依所奏卽爲分付。出擧條致仁曰,此京畿監司金鍾正狀啓也,砥平縣公廨,年久頹廢,今將改建,而邑殘力綿,無以訖功,本縣所在常賑穀三四十石,區劃補用事,請令廟堂稟處矣。本縣素稱畿內殘邑,而公廨營建,事役浩大,則其所請得,誠亦無怪,本縣所在常賑穀,限折米十五石劃給,使之趁速完役,何如?上曰,依爲之。出擧條翼謩曰,京外畜儲,隨處匱竭,日昨得雨之前,誠慮無所不至矣。外方每患穀貴錢荒,民受其弊,兩南·畿·湖·沿海各邑夫刷價,以賑廳定式折錢上下,儲留本米,自均廳取用則似好,臣與領右相及諸堂相議,幸不崖異,分付惠堂,節目擧行,何如?致仁曰,此非大段變通之事,只令惠堂,商量磨鍊,成節目擧行,好矣。尙喆曰,左相之意,非徒捄外方錢荒之弊,因均廳給代米條之不足,有此變通之請矣。上曰,好矣。此亦常平之意,分付惠堂,依爲之。出擧條尙喆曰,毋論年事之豐凶,民生休戚,惟在於擇送守令及繡衣矣。致仁曰,奬用廉吏,然後始可有實效矣。上曰,所奏是矣。上曰,視國如家之人,予未之見矣。卿等豈有此事,而年少文官難矣。予當直言之,尹師國則無形,而洪檍則㤼矣。昨日停啓,以律輕之故耶?若曰,律輕,則不知人事之人也,不然則無臣分矣,如此文官,將安用之?至於謄傳故紙,雖近仗軍士,皆可爲之矣。上曰,尹勉憲入來矣。使之進前曰,聞兼春坊,善輔沖子,可也。尹陽來之孫耶?致仁曰,然矣。上曰,臺臣傳啓,何不爲之?觀周曰,臣才識魯鹵,言議巽劣,本不合於淸朝耳目之任,而逖違之餘,爲瞻耿光,及登筵席,至有詣閤諸臣離次之命,臣旣執法之官,不能糾正,身自犯之,揆以臺體,勢難仍冒,請命遞斥臣職。上曰,俄者下敎,只示予意,其雖引嫌,令勿辭勿退待者,卽地其令消瀜,咫尺前席,旣不耳聾,當嫌而不嫌,以目下事彌縫若此,大損臺體,大虧國綱,依啓。出擧條觀周退出後,上曰,如此人事,將安用之?予於此等事不老矣。致仁曰,明日湯劑,依前早進,何如?上曰,依爲之。公然使卿勞矣。大臣·備堂退去,可也。退去之際,命承旨書之曰,大臣更爲入侍事下敎。出傳敎命承旨讀奏湖南伯狀聞,上曰,御史何當入來,注書出去知入。賤臣趨出閤外,招弘文館吏,問而入奏。上曰,大臣留待,御史入來後,同爲入侍,可也。命承旨書之曰,當該中官,其涉駭然,令該府處之。出傳敎又命承旨書之曰,中官申德龍,令內侍府,當日內放逐本鄕。出傳敎又命承旨書之曰,中官鄭鳳仁處分勿施事,榻前下敎。上更進湯劑,還入大內後,諸臣以次退出。
丁亥四月初十日申時,上御集慶堂。三大臣·全州慰諭御史同爲入侍時,領議政金致仁,左議政韓翼謩,右議金尙喆,御史徐浩修,同副承旨尹勉憲,假注書李秉鼎,記事官安廷玹·洪相簡以次進伏訖。上曰,雨意,何如?翼謩曰,方又始注矣。致仁曰,勞動餘聖體若何?上曰,一樣矣。上命承旨讀奏雨澤狀聞,上曰,追憶昔日,予心愴然,故特除承宣,而世孫則必悵然矣。致仁曰,聞徐浩修之言,全州以南雨澤,昔非不足云矣。上曰,每戶一石,能無不足之慮否?致仁曰,不少矣。聞監司,亦以爲過望,而京中之人,聞者皆以爲大惠云矣。浩修曰,道臣亦以爲過望,而奉上之賜,竭力爲之矣。上曰,道臣所請之外,何者加給?致仁曰,身役除減也。上曰,身布亦停捧耶?致仁曰,此亦入於身役除減中矣。上命御史讀奏書啓。上曰,全州之人,聞皆奢侈,何其草屋之多也?尙喆曰,湖南木材甚貴,故雖富民,皆是草屋矣。浩修曰,全州之今番失火,實由於多草屋貯南草之故也。上曰,南草多貯乎?致仁曰,八方之人,爲貿南草,盡聚全州矣。上曰,全州之公私貨燒燼,當爲幾許?浩修曰,雖以南草之見燒言之,可直百萬矣。上曰,宣諭綸音之後,能知慰恤之予意否?浩修曰,臣敬奉綸音,解釋宣諭,則衆民跪聽,皆感極涕零矣。上曰,李基敬家在何處?浩修曰,在南門外五里矣。上命浩修先退。命承旨書之曰,度支重務,豈可曠焉?戶判批下,卽爲牌招察任。出傳敎尙喆曰,臣明日,欲爲掃墳下直,雖數日之間,下情悵然矣。上曰,左相亦纔爲之矣。諸臣以次退出。
上在慶熙宮。停常參·經筵。
自昧爽至辰時,有霧氣,夜三更四更,月暈。
藥房都提調臣金致仁,提調臣鄭弘淳,副提調臣洪名漢啓曰,昨日臨門酬應,移時還內,伏未審夜間聖,體調攝,若何?痰候,何如?寢睡·水刺之節,亦何如?臣等,率諸御醫趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
李性遂啓曰,左副承旨洪趾海,同副承旨尹勉憲,今日不爲仕進,竝卽牌招,何如?傳曰,允。又啓曰,注書南胄寬,卽爲牌招察任,何如?傳曰,允。
假注書李秉鼎改差,代以柳焵爲假注書。
柳脩啓曰,檢閱姜俒·鄭好仁,旣已帶職蒙宥,竝卽牌招入直,何如?傳曰,允。
傳于洪名漢曰,坐直承旨·儒臣,同爲入侍。
以備忘記,傳于柳脩曰,今朝自勉,惟冀因此浹洽?霈然於付種,仍以開霽,何時浹洽,衰耗誠涉,何望方千里之效,而自恧則冞深,惟當修人事以待,諸司回啓遲滯者,諸房申飭晝講後,諸承旨持入,卯酉之法,亦爲申飭,明日晝講爲之。
以承傳色口傳下敎曰,戶判承批後,焉敢若此?申飭卽爲牌招察任,吏判,亦於昨日次對不入,牌招察任,明日開政。
洪趾海啓曰,大司憲趙榮進,執義鄭恒齡,掌令李台鼎·宋鍈,持平洪九瑞在外,一員未差,今以監察茶時之意,敢啓。傳曰,知道。
柳脩,以侍講院言啓曰,本院上番,連日姑降入直,事甚未安,兼司書徐浩修,卽爲牌招入直,新除授輔德李行源,自鄕上來云,竝卽牌招察任,何如?傳曰,允。
丁亥四月十一日辰時,上御集慶堂。藥房入診,坐直承旨·儒臣同爲入侍時,都提調金致仁,提調鄭弘淳,副提調洪名漢,右副承旨柳脩,校理鄭昌順,副校理鄭象仁,假注書柳焵,記事官安廷玹·洪相簡,醫官方泰輿·許礈·李以楷·吳道炯·金孝儉·李翊臣以次進伏訖。致仁曰,夜間聖體調攝若何?寢睡·水刺之節,亦何如?上曰,一樣矣。進湯劑後,泰輿進前診候曰,脈候左右三部,一向調均,滑體亦好矣。礈又進前診候亦曰,脈候左右三部,一向調均,滑體亦好矣。以楷又進前診候亦曰,脈候左右三部一向調均,滑體亦好矣。上曰,昨日雨勢,終不至霈然,民事可悶矣。致仁曰,雨澤在於苦旱之餘,故猶謂不足,而其實則快爲數犂雨矣。上曰,近年以來,雖或旱乾,都下特甚,近畿亦然,何以然乎?蓋王政,自近及遠,詩不云乎?邦畿千里,惟民所止,挽近若此者,是誰之愆?卽在一人,昨年其望大有,其雖稍登,猶違所料,今予所望,惟在今年穡事。自春以後,旱乾特甚,冬雪不少,而大小井泉皆涸,豈不悶歟?其雨其雨,雨意猶邈,吁嗟,蒼蒼,眷顧元元,近日之雨,可謂勝於春秋牟麥與黍粟,此心少弛,其於付種,今無可論。今年有閏,付種雖不切憫,望八其見已多,若是度日,一日一月,豈不焦悶?況昨日之雨,庶幾霈然,竟夕濛濛,亦不霔下,吁嗟,蒼穹,爲民若此,吁嗟,陟降,眷顧若何,而緣予不肖涼德,一日二日,猶不霈然,是誰之故?寔予之愆,而僅能運動,何望籲誠?殷湯之桑林六年,雖難行也,此心一太極,豈無感應之理,而氣衰心耗,尤何望孚感?今朝見大陽,此心尤切憧憧,豈敢以牟麥之被霑,解心哉?效殷湯之意,以六件自飭,勉飭中外,勿謂衰君迂言,其各自勉,予雖誠淺,不能孚感,若衆心成城,豈無感應之理哉?噫,臨御十載,夙宵仰體,惟在昔年,不能行實政行實事,黎民困窮,日以益甚,卽予之過,自奉其雖淡泊,莫見風行草偃之效,貪風日熾,侈風日甚,此予之過。夫子戒季康子曰,子之不欲,雖賞之,不竊,浮嘵躁競,予豈勸之,而飭敎每下,徒歸言敎,豈群下之故,此予之過。噫,其君七十四歲,是誠異事。雖然,今日朝臣之心,可云稀有,而莫云稀有,其君已老惜懼之敎,何不體念?此亦由乎予之不誠,此予之過。視國如家之敎,特諭月臺,而莫知其效,然大官外重宰,予則曰,其猶體此,而吁嗟,小官,莫云官卑,亦莫云年少,其皆乃祖之孫·乃父之子,謄傳故紙,其猶無聞,甚至於在京朝紳,作一鄕庄,鄕庄豈遠?不過牌不到之處也。噫,不遠遊之義,頃年已諭,豈特其君,在京有親者,其亦有此。嗚呼,於君於親,在於城外,石門一閉之後,似難堪忍,況公然越邊江居乎?噫,其門已鑰,江岸無船之時,其能夕寐乎否乎?噫,其君若以絜矩之道,導其群下,其豈若此?此予之過,噫,彼五者,卽節目間事也,而涼德無能,臨御四十載,惠不能及于民,政不能及乎廷,吁嗟,嗟哉。甲戌年後,人間歲月,幾巡復回,甲戌以前若此,甲戌以後又若此,前旣涼德,後何德深?旣衰而又不能,欲飭而令不行,今者旱乾,寔由否德,此予之過。噫,六者之中此件,予到底而言之矣。雖然,何敢曰,衰,而此心少弛,今日大小臣工,咸聽此諭,其各自勉,此誠衆心成城之道也。予雖誠淺,衆心若此,古語云,一郡之人,皆能善心,其能得雨云,予之所望,只在乎此,何待蓍龜?其霈不霈,自檢于心,亦察于世道,呼寫幾畢。惟望窓外紅日,未見雲猶集焉,何時霈然?何時霈然?亦莫云其躁,一日二日,付種愆期,雖望何及,自見朝紙,其何加諭,須體七十四歲之君爲民焦心之意。出傳敎上曰,尹勉憲,以乃祖之孫,爲人潔矣。昔趙豐原,嘗言尹陽來有赤心,而能保有此心,始終不渝,故予甚嘉之。致仁曰,誠然矣。上謂致仁曰,予以卿爲黑頭之年,乃今白髮矣。洪領府,與卿年紀相近,比來衰白果,何如?致仁曰,洪領府身任劇務,累年勞瘁,故衰白頗早,比臣殆有甚矣。上曰,然乎?致仁曰,臣昨奉傳敎,惶懍實多,其中此予之過四字,改之,何如?上曰,昨日傳敎中此予之過四字,刪去。出榻敎上曰,藥房提調,持湯劑更爲入侍。出傳敎湯劑進御後,藥房先退。上命昌順·象仁,持警世問答進前讀之,昌順先讀一張,象仁次讀一張。上曰,承旨·史官亦以次讀之,可也。脩進前讀一大文後,焵·廷玹·相簡,各以次讀一大文。上曰,昨日禁推史官誰也?脩曰,姜俒·鄭好仁·洪樂信也。上曰,不過申飭,禁推史官,一倂放送。出傳敎諸臣以次退出。
上在慶熙宮。停常參,只晝夕講。
夜自一更至五更,月暈,廻木星。
藥房都提調臣金致仁,提調臣鄭弘淳,副提調臣洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,晝講同爲入侍,茶,晝講後當進御,先爲入之。
傳于尹勉憲曰,午後當有諸承旨入侍,晝講卽爲之,只入正時。
傳于洪趾海曰,特進官,藥房提調爲之。
傳于尹勉憲曰,夕講,以俄者特進官爲之。
傳于洪名漢曰,諸承旨,持公事入侍。
李性遂啓曰,戶曹判書李思觀,特敎申飭之下,連日違召,尙不行公,事甚未安,卽爲牌招察任,何如?傳曰,允。
尹勉憲啓曰,卽者吏曹郞廳來言,今日爲政事命下,而判書申晦,參判趙曮,俱以病不來,不得開政云,判書參判,竝卽牌招開政,何如?傳曰,允。
尹勉憲啓曰,吏曹判書申晦,參判趙曮牌不進推考傳旨,今方捧入,而開政命下之後,如是違牌,不卽擧行,事甚未安,判書·參判,竝卽更爲牌招開政,何如?傳曰,允。
有政。吏批,行吏曹判書申晦進,參判趙曮進,參議未差,左承旨李性遂進。以李福源爲吏曹參議,李東遇爲持平,李亨逵爲副應敎,洪檢爲副修撰,李在簡爲兼弼善,南泰會爲刑曹判書,尹汲爲兼右賓客,李謙彬爲兵曹正郞,李宬鎭爲廣興守,具昌奎爲南部都事,申曘爲西部都事,李命杰爲通川縣監,洪成漢爲慶山縣監,洪獻猷爲石城縣監,徐有良爲金城縣令,安廷玹待敎單付。
兵批,行兵曹判書李昌誼進,參判黃景源在外,參議李昌儒入直,參知李商芝病,左承旨李性遂進。林德普同知單付,李鎭璧僉知單付,李復齡·李壽圭·鄭恒祚·林尙彦·權應錘爲同知,韓枰爲僉知,趙得慶爲羽林將,沈運熙爲五衛將,李寬徵爲五衛將,韓光載爲翊贊,韓尙義爲忠淸兵虞候,李龜齡爲牛峴僉使,玄再芳爲吾叉浦僉使,洪尙春爲所斤僉使,朴載能爲金城山城別將,李德星爲昌德將,張麟維·金昌錫爲昌慶將,李墣副護軍單付,洪象漢·趙明鼎·金始煐·鄭存謙·朴昌潤·鄭夏彦·姜必履·趙榮順·尹冕東·任觀周付副司直,金尙集副司果單付,柳焵副司正單付,金聖集大坡兒權管單付。
尹勉憲,以弘文館言啓曰,本館上番姑降入直,事甚未安,今日政新除授玉堂,待下批卽爲牌招入直,何如?傳曰,允。
尹勉憲啓曰,明日次對時,兩司當爲進參,除在外外,持平李東遇,待開門牌招,以爲進參之地,何如?傳曰,允。
左承旨李性遂疏曰,伏以臣庸愚譾劣,百不猶人,濫蒙我殿下不世之恩,所以眷庇臣身,榮耀臣身者,迥越尋常,頂踵毛髮,莫非洪造,隕首結草,圖報無地,臣母子相對,語及國恩,未嘗不有淚沾襟。惟期彈竭駑鈍,筋力奔走,以效塵露萬一之報,而學術空疏,才識魯莽,亦無報答盛恩,得免罪戾,憂恐踖蹜,若隕淵谷,不知所以措身也。念臣有區區至懇,一欲奉聞於黈纊之聽,而事係干恩,囁嚅不發矣。今則母年益篤,臣情益急,玆敢疾聲仰籲於仁覆之下,惟聖明,垂察焉,臣幼失所怙,傍無兄弟,惟母子相依爲命,而母年,今又恰滿八十矣。夙歲遘憫,素抱貞疾,居常澟綴,藥餌爲事,而臣爲子無狀,調護之節,滫瀡之具,貧不能自給,至情莫伸,寸心如結,假使臣,所以奉養老人者,得以稱心,尙有遑遑不及之憂,況臣家道旁落,菽水屢空,如得斗小一邑,將母往赴,以爲一時便養之圖,則庶無憾於烏鳥反哺之私,而亦有補於聖世孝理之政矣。臣受恩罔極,海嶽猶輕,而顧今邦慶無前,寶算彌高,惟其平日所願,只欲不離京輦,依近日月,以效臣眷眷之忱,而情私轉迫,敢此乞外,臣罪至此,尤無所逃。臣無任屛營祈懇之至,謹昧死以聞。答曰,省疏具悉。今覽爾章,其情懇矣,其令該曹,特爲許施焉。
弘文館校理鄭昌順疏曰,伏以愚庸如臣,濫蒙洪造,竊添從班,揚歷踰分,經幄論思,臣豈其人,而含恩畏義,趨走爲恭,涓埃報蔑,尸素罪積,中心惶愧,不敢言私,抱玆區區悲苦之懇,而泯默隨行,蓋已久矣。竊伏思之,事君之道,資於其孝,人臣之義,貴在無隱,矧今聖明爲治,以孝爲先,錫類之仁,洋溢區宇,臣逢斯時,何可自外於慈覆之天,不一暴其衷情也哉?臣賦命險釁,七歲失怙,惟母是依,相與爲命,而臣於臣母,最爲晩出,艱難鞠育,得有今日,庶幾成立,可報劬勞,僥倖科第,只爲母在,而母今年踰七耋,素抱貞疾,中經喪威,及老癃痼,藥餌扶持,而家本貧寠,無以盡養生之具。身縻朝班,不敢躬負米之勞,通籍十載之間,未有一日之養,直廬傳餐,常貽母憂,淸塗華貫,徒爲身榮,歸視親廚,甘旨蕭然,菽水猶艱,滋補奚論,人子至情,安得不惕然于中哉?噫,君親之際,其義無二,愛日之誠,夫豈有間,而若臣情悃,尤異他人。臣之兄弟,俱係仕籍,親年七十,一子歸養,固是聖主之令典,近臣陳情,許畀專城,寔出孝理之盛意,今臣控籲,似非僭猥者比,宜在垂憐之中,如蒙聖慈,俯賜曲諒,特命攸司,畀以小縣,使之盡心於芻牧之責,自效於簿書之末,得以廩餘,惠養病母,臣當彈竭圖報,期酬萬一,伏乞聖明,哀矜垂察焉。答曰,省疏具悉。陳情若此,疏辭,令該曹稟處。
檢閱洪相簡疏曰,伏以臣父臣趾海,昨除承政院左副承旨矣,臣所帶記事官之任,與臣父春秋兼銜,在法應避,乞令該曹,照例遞改,以存公格,不勝萬幸。答曰,省疏具悉。自有法典,爾父兼春秋,令該曹依例擧行。
四月十二日卯時,上御集慶堂。晝講入侍時,知事李昌壽,特進官鄭弘淳,參贊官洪趾海,侍讀官鄭昌淳·鄭象仁,假注書柳焵,記事官姜俒·鄭好仁,武臣沈以次進伏訖。上命昌順,先讀小學第二卷明倫篇,自內則曰,子事父母,至佐長者視具。上曰,付籤,宜於篇題上,而今於內則曰,之上,誤矣。上親讀自篇題,至佐長者視具訖,命昌順陳文義。昌順曰,此一篇,眞孝悌之本也,章句節目之間,實理存焉,推此以往,修齊治平之功,亦不外此以求之矣。聖算望八,復講此書,其於實德上加勉好矣。上曰,予自幼至老,於此書,略知意味,今則年已望八矣,雖講此書,其何望有實效乎?思之及此,愧恧多矣。命象仁陳文義,象仁曰,上番所陳,誠好矣,居家而盡事親之節,則其於政令事爲,亦當擧而措之,而大要不外於實德二字矣。上曰,雖盥櫛衣冠,苟無是誠,則其豈有實效乎?予歷觀古聖王事親之道,而惟周文王之日三朝,其奉養之誠,至矣盡矣。予每以此章節目,參互看得,而未嘗不歉愧于中也。兩儒臣所言皆善,知事亦陳文義可也。昌壽曰,儒臣上下番,旣有所陳,臣別無仰達,而第此章文義,有節節可以措諸治平者,伏願殿下,誦盥漱櫛縰之文,則必曰,先王之昧爽丕顯,我亦可以體驗矣。讀而敬扶持之文,則必曰,先王之子惠困窮,我亦可以躬行矣,字字句句,體驗于中,而一政一令,皆可以推類旁通矣。伏願勿以小節而忽之,務加實工,益勵晩年之政焉。上曰,所言誠好,而予今衰暮,其何望若此?特進官亦進文義,可也。弘淳曰,上下番知事,已有所陳,臣有何辭更對乎?上曰,參贊官亦陳文義〈可〉也。趾海曰,上下番所陳皆好,臣別無仰達矣。上曰,先王庠序學校之化,皆由實心實德,而顧予蔑學涼德,無以體行,故經筵講讀,徒歸文具,而實惠終欠,今於暮年,重講此書,其於裕昆之道,不可不自勉。命書傳敎曰,夕講爲之,諸臣遂以次退出。
丁亥四月十二日辰時,上御集慶堂。藥房入診入侍時,都提調金致仁,提調鄭弘淳,副提調洪名漢,記事官南胄寬·姜俒·鄭好仁,醫官方泰輿·許礈·李泰遠·吳道炯·金孝儉·李翊臣以次進伏訖。致仁曰,夜間聖體調攝,若何?寢睡,亦何如?上曰,一樣矣。上進湯劑後,泰輿等診脈候曰,左右三部調均,滑體亦如前矣。上曰,藥房提調,持湯劑更爲入侍。出榻敎提調持湯劑進伏,上進湯劑訖。上命承旨書之曰,頃者以知事朴致和調用事下敎矣。問今無嫡子云,噫,興惟往歲,豈可稽滯?其孫問名,卽爲懸注調用。出傳敎上曰,曾前着衣之際,使人扶之,而今番則自着,而步來于此矣。上曰,肌膚漸豐,實可悶矣。湯劑一日二貼,一日一貼,似好矣。致仁曰,一日二次,豈減之乎?泰輿曰,肌膚豐肥,不關於湯劑貼數,而聖體日臻平泰,元氣充溢,故肌膚自然如此矣。上曰,然則予爲蔘囊乎?再昨年間,連進三貼,而豈有昨年之調候乎?泰遠曰,昨年平復,全由於氣血充溢,亦不無湯劑之效矣。上曰,注書出去,持入戊戌秋三朔日記,可也。胄寬出來,持入戊戌日記。弘淳曰,諸道大同上納米穀,則隨其遠近,各有定限,而木錢則正月內上納,嚴有事目,蓋以陸運遲速,專在守令勤慢故也。近來法令不行,玩愒成習,已當船納之期限,尙無陸運之上來,若復遷延,漸至霾雨之節,則淹滯腐傷之患,姑捨無論,其在國體,寧有是理,至於均廳所納,當初法意尤嚴,而不無漸至解弛之弊,俱不可無別般申飭之道,分付,各道道臣,使之催督上送,而亦爲嚴定期限,如有過限不納,則當該守令,拿問處之事,出擧條申飭。何如?上曰,依爲之。出擧條上命退出,諸臣遂以次退出。
四月十二日辰時,上御集慶堂。夕講入侍時,知事李昌壽,特進官鄭弘淳,參贊官尹勉憲,侍讀官鄭昌順·鄭象仁,假注書柳焵,記事官姜俒·鄭好仁以次進伏訖。上命昌順,先讀自凡內外鷄初鳴,至莫之敢飮食後,上親讀,亦自凡內外鷄初鳴,至莫之敢飮食訖。上曰,玉堂上番,陳文義,可也。昌順曰,此承上章而歷論其節目者也。此雖儀文度數之末,而必以誠敬行之,然後事事物物,自然合節,以是推之,則政令事爲之際,亦自有安排處矣。伏願殿下,以誠敬二字,益加體念焉。上曰,於此可見齊家之功,而亦自灑掃應對推去者也,苟無誠敬,則豈可見推行之效乎?上番所陳,固善矣。下番亦陳文義,可也。象仁曰,上番旣有所陳,臣別無可言,而第讀此一章,可見關雎正家之義,亦不外乎此,上番誠敬二字,眞所謂要言不煩矣。上曰,予讀鷄鳴章,至母庶予子憎,尤可見賢妃夙夜規諫之誠,而先王正家之法,於此益著,顧此涼德,不能體行,故上行下效之功,蔑焉無聞,此心愧恥,更有何言?知事亦陳文義,可也。昌壽曰,上下番所言皆好,臣有何辭,而第齊家之道,必以躬率爲先,故男女內外,各從其事,無少弛慢,而臣等無狀,不能體驗此義,際聖上躬率之政,而不能效君逸臣勞之義,尸素之愧多矣。伏願殿下,益勵導率之政,則自然歸化,庶幾,不悖於各從其事之義矣。上曰,所言甚善。特進官亦陳所見〈可〉也。弘淳曰,上下番知事所言皆好,臣別無仰達矣。上曰,參贊官亦陳文義,可也。勉憲曰,上下番旣有所言,臣亦無仰對之辭矣。昌淳曰,特進官洪樂性,屢次催促,未及入來,莫重經筵,兩次不參,至有代差之命,雖緣事勢至此,而其在重筵體之道,不可不申飭,推考。何如?上曰,事勢固然,勿推,可也。諸臣以次退出。
四月十二日申時,上御集慶堂。諸承旨持公事入待時,行都承旨洪名漢,左承旨李性遂,左副承旨洪趾海,右副承旨柳脩,同副承旨尹勉憲,假注書柳焵,記事官姜俒·鄭好仁以次進伏訖。上曰,承旨一員未備何也?名漢曰,右承旨任㻐,以式暇不爲入來矣。上問性遂曰,卿母年幾何?性遂曰,八十矣。上曰,筋力,可以將往遠邑否?性遂曰,筋力則頗好,居家時房闥出入,以至一家往來,亦或爲之矣。上曰,想承宣之心,其喜可知也。名漢曰,臣俄者以朴致和孫調用事,問于吏曹,則以爲姑無見窠,待數政過後,可以出窠云矣。上曰,吏判入來開政乎?名漢曰,方入來矣。上曰,承宣先退,往政廳可也。名漢承命先出。上命趾海,讀開城留守耆老抄啓狀訖。上曰,注書出外,持此狀付于吏曹,以爲今日內回啓。賤臣承命出付後還伏。上命勉憲,讀平安監司朴相德狀啓,郭山失火事。上曰,郭山是勅使直路乎?勉憲曰,然矣。以西路殘邑,慘被火災,甚可矜悶矣。上曰,覽關西道臣狀聞,比諸全州,雖不可同日而語,而噫,豈云多少,五百餘戶民村,非吾赤子乎?聞甚慘惻,而人命皆生活,是雖慰心,幾百餘戶其民,今何支撑?況此郡,直路要衝,若有勅奇,何以處之?亦不可循例視之,備局次對,進定於來朝,予亦有施恤之典,登對時稟處。出傳敎上命勉憲,讀江原監司狀啓,金城縣令罷黜事。上曰,此時守令,不可一刻曠官,金城縣令,代,今日政擇差,其令待朝辭朝。出傳敎以司書徐浩修牌不進罷職傳旨。上曰,只推。諸臣以次退出。
上在慶熙宮。停常參·經筵。
未時申時,日暈。夜自一更至五更,月暈,暈上有冠,暈下有履。
藥房都提調臣金致仁,提調臣鄭弘淳,副提調臣洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。予則一樣矣。
中宮殿·惠嬪宮,藥房口傳問安。答曰,知道。
殿座罷後,政院·玉堂·藥房口傳問安。答曰,知道。
傳于洪趾海曰,次對,內局入診,同爲入侍。
洪趾海以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
李性遂啓曰,都承旨洪名漢,同姓六寸弟通德郞長漢身死服制,出繼降等,已行四日,出仕,何如?傳曰,允。
備忘記,傳于任㻐曰,古人云,人生七十古來稀,予旣料表至此,況其人子孫,今日文臣年七十以上·儒臣年七十以上,昨日晝講處,當親臨製述,侍衛置之,時刻隨時,待敎只入正時,試官左相金始煐·徐命膺,入直兩儒臣·兩春坊爲之,承旨都承旨入侍。
傳于任㻐曰,侍官金始煐·徐命膺在外,代以李昌壽·金尙重爲之。
以承傳色口傳下敎曰,初則今日文臣製述爲之,明日武臣試射欲爲之矣,明日齋戒相値,武臣堂上堂下年七十以上,建明門同爲試之,試官,以文臣試官同爲之,帿箭貫革,百步立之。
又以承傳色口傳下敎曰,侍衛以入直擧行,乘轎當於崇賢門,待下敎只入正時,試官,摠戎使訓將元重會,入直騎郞,入直首摠郞·入直首宣傳官爲之。
以承傳色口傳下敎曰,當先試文臣,待下敎詣閤,只入正時,武臣次第擧行。
又以承傳色口傳下敎曰,文臣堂上以下應製。
又以承傳色口傳下敎曰,備忘中,雖以儒生下敎,而蔭官一體擧行。
洪趾海以都摠府言啓曰,軍兵等中日習射事,標信命下矣,親臨製述相値,不得爲之之意,敢啓。傳曰,知道。
傳于洪趾海曰,今番儒生不多,軍門設布帳置之,分付典設司擧行。
以承傳色口傳下敎曰,名紙頒之。
任㻐以侍講院言啓曰,本院上番,連日姑降入直,事甚未安,兼司書徐浩修,旣有只推之命,卽爲牌招入直,新除授兼弼善李在簡,時在忠淸道公州地,書筵入番事緊,斯速乘馹上來事,下諭,何如?傳曰,允。
洪趾海啓曰,臣依定式今日進詣崇政殿月臺,入直禁軍戎器服色點考,則皆無頉,仍以傳敎內辭意,依例勞問,亦皆好在矣,敢啓。傳曰,知道。
兵曹口傳政事,李枝弘,景福將軍付。
丁亥四月十三日辰時,上御集慶堂。藥房入診入侍時,都提調金致仁,提調鄭弘淳,副提調洪名漢,記事官南胄寬·姜俒·鄭好仁,醫官方泰輿·許礈·李以楷·李泰遠·金光國·金孝儉以次進伏訖。致仁曰,夜間聖體調攝,若何,寢睡,亦何如?上曰,一樣矣,上進湯劑訖。泰輿以下,診脈候退伏曰,左右三部調均,滑體亦如前矣。上曰,內局先退,諸臣遂以次退出。
四月十三日辰時,上御集慶堂。大臣·備局堂上引見入侍時,領議政金致仁,左議政韓翼謩,兵曹判書李昌誼,吏曹判書申晦,禮曹判書鄭弘淳,行副護軍鄭汝稷,刑曹參判韓光會,戶曹參判金時默,校理鄭昌順,持平李東遇,左副承旨洪趾海,假注書柳焵,事變假注書崔鈺,記事官姜俒·鄭好仁以次進伏訖。上曰,靜攝中只是爲民一念,而昨日終朝雨勢,實慰此心,終未快洽,民事可悶矣。致仁曰,臣於昨日,聞外人所傳,牟麥則快爲周洽云矣。翼謩曰,今年則有閏月,節候差晩,不須加聖慮矣。上曰,郭山失火狀卿輩見之乎?致仁曰,此乃平安監司朴相德狀啓也,以爲郭山邑內民家失火,五百八十七戶燒燼,許多公廨錢穀什物,幾盡延燒,極爲驚慘,燒燼錢穀,全數蕩減,烟薰穀除耗改色,民人等處會付耗米,考例題給,勅庫燒燼錢九百九十二兩之充給,支勅時鋪陳屛帳庫舍改建之物,自臣營勅庫,磨鍊出給,勅米燒燼之代,依勅需變通時關文,以別餉米區劃事,竝請令廟堂稟處矣。今此部山郡火災之慘,殆有甚於平壤,衙舍·客舍外,許多民戶公廨錢穀,竝入燒燼,其爲驚駭,有不可勝言。本郡處在直路要衝,其所顧恤,視他宜別,穀物蕩減,改色耗米題給等事,竝令考例擧行,被燒民人身役,限一年特爲除減,此外慰撫安接之方,令道臣另加指揮措處,勅庫錢米與鋪陳屛帳庫舍改建之費,旣有本庫節目,竝依狀請施行,而量其容入,毋或濫下之意,一體,分付。何如?上曰,依爲之。出擧條上曰,郭山火災,聞之實爲矜惻,況是直路要衝?若不先顧恤,而勅行,匪意或出來,則何以待之?仍命承旨書之曰,平壤·郭山燒燼,或過五百戶,或近六百戶,狀聞若是疊至,顧我元元,此心何言?平壤,今則濟活之道,其能着意擧行,耕牛農糧,已皆顧助乎?其令狀聞於郭山,依此申飭,而擧行,形止,一體狀聞事,下諭道臣,其他等事,今日次對,旣爲稟處,亦卽擧行事,分付。致仁曰,林川漂民鄭太文等敗沒船具,換送銀兩事,盛京禮咨一道。付送於今番節使之回矣,回咨卽令撰出,依例定禁軍,給馬下送灣府,使之入送盛京,而濟州漂民愼必昌等出送咨文一道,又自北京禮部,追後出來,此回咨,當以伸謝之意撰出,同爲下送,使之轉送北京,亦以無方物謝表一起,順付於來頭使行事,分付儀曹,何如?上曰,依爲之。出擧條致仁曰,槐院提調,間經坐罷,未啓下者多矣。知事李益炡,行司直洪象漢,左參贊李益輔,判敦寧李昌壽,行吏曹判書申晦,漢城判尹趙雲逵,禮曹判書鄭弘淳,行副司直趙明鼎,戶曹判書李思觀,刑曹參判韓光會,行副司直鄭光忠·李得宗·徐命臣,戶曹參判金時默,大司憲趙榮進,禮曹參判徐命膺,漢城左尹金尙重,吏曹參判趙曮,行副司直鄭存謙,竝還差,行副司直成天柱·鄭尙淳·兪漢蕭,亦爲差下,使之察任,何如?上曰,依爲之。出擧條致仁曰,凡大臣新拜與敍付西樞,若在外,則自政院啓稟下諭,例也,判府事徐志修,被敍置處,幾近一旬,而全然忘置,臣等囚治院吏之後,始請下諭,事極未安,不可無飭,當該承旨,從重推考,何如?上曰,依爲之。出擧條致仁曰,近來金吾堂上不備,滯囚可悶,在外同義禁韓師直許遞,竝與未差之代,而待後政差出,何如?上曰,依爲之。出擧條翼謩曰,臣於昨日本司坐起出令,欲仍行槐院揀坐,籌堂鄭汝稷·韓光會外,無一人書進,旣不得備員,許多槐院提調,率皆稱病,揆以事體,極爲未安,衆所共知有實故人外,一倂從重推考,何如?上曰,以予之衰,悶旱其猶强作,況昨日六件自飭之時,焉敢若此,且於重宰,予有旣稱之諭,今日欲爲下問,日昨本司坐起,僅能成樣云,此則其猶令前,依請重推,揀擇坐起,槐院提調,無一人進參云,此豈體君飭躬之道乎?此豈他,君衰而然,不進諸堂,一倂越俸一等,其雖殿座相値,卽爲擧行,未付者亦爲啓下,一體擧行。出擧條弘淳曰,密陽居故學生朴慶始妻李氏呈狀,以爲夫歿無子,取族人慶益第二子於農爲養,娶婦生子,亦旣有年矣,而夫弟慶一,以禮斜文書中於農,誤以儉同爲錄,不可仍置,脅奪斜文,至於燒火,以此呈官報營道臣,以宜從啓下文書施行爲決,而二十年母子之倫,一朝變改,情理所不忍,乞以於農,仍前勿罷矣。曾因李氏及慶一呈文,本曹令本道行査,則當初李氏,不議慶益,圖出禮斜,而儉同,卽慶益之長子,故慶益,以次子於農許養,仍不更成斜文,此爲名字錯誤之曲折也。慶一之爲此悖擧,則專出於奪宗爭財之計,故道臣嚴査刑治,使之罷養於農,更取儉同,雖出於重禮斜之意,而李氏之不忍罷遣於數十年定倫之後,有此仍前勿罷之哀懇,亦出於人理之所不能已者,旣是士族,且關人倫,自下不敢擅便,下詢大臣處之,何如?上曰,大臣之意,何如?致仁曰,當初斜文中名字雖換,其爲第二子則不錯,李氏呈文,似是實狀,況二十年母子倫義已定,到今猝令罷遣,有所不忍矣。翼謩曰,名字相左,不過一時差誤,以排行次第之相符見之,可驗其實狀,二十年母子之倫,今不可變更,惟在上裁?上曰,此不過婦人一時做錯之事,二十年爲子者,其何更之,特許立後。出擧條致仁曰,此義州府尹鄭光漢漂海人問情狀啓,而以爲大靜縣漂人換來弓角,數雖零星,旣係禁條,姑爲留置,以俟處分,監司朴相德謄啓中,亦以此請令廟堂稟旨分付矣。海外愚氓,不識法禁,換來弓角,不必爲罪,而然事係禁條,有難仍給,分付灣尹,使之準價買取,俾爲本府軍器之用,似好矣。上曰,依爲之。出擧條上命趾海,讀漂海人供辭後,上曰,漂海人爲幾人?趾海曰,靈巖居民一人,全州居民三人,濟州大靜居民,爲二十四人矣。上曰,噫,昔周盛時,無烈風不揚波,越裳獻貢,此則謂中州文王一西伯,而虞芮讓田,國有大小,政則一也。噫,涼德無能,今又益衰,以近年之旱觀之,頃已諭,是誰之愆,若此之際,吾民豈無此弊?其雖使行,日以萬里,況十日飢餒,漂到極南而僅活,今至我境,想像景色,可謂慘忍,湖南·關西,或慰諭,或恤典之時,聞此漂人之領來,且其中有全州人云,此民無乃府西之民耶。今雖生還,其或此民,豈不慘目,噫,聞耽羅人之所對,此豈他哉?深仁盛澤,恰於海島,故今者此稱,非謂予也,卽昔年也。噫,全州慰諭,旣云懷中赤子,此民,亦非予赤子僅活而來者乎?全州,不過遣御史慰諭,而此輩當到京中,其於問情,道臣旣詳陳,更何循例問情,此無異於父母之見其子·其子之見父母。噫,人君視民,諸道何異,而至於耽羅,雖靜攝之中,爲彈丸海島,其所眷顧,涼德,亦仰覩,其問情中歸見父母之語,至于再次,予不覺涕潸,西銘豈不云大君宗子,而亦不云民吾同胞乎,其雖否德,亦此民父母也。今聞生活,亦是異事,先令關西,加給糧資護送,亦以此令本道,先爲分付本州,回來民人姓名居住其皆生還之意,卽爲分付,行關全州·靈巖·濟州,而本道之民,其雖先知,候風海島,何能卽聞,亦何知來到我境,其望海呼號之狀,若見于眼,居住姓名分付者,亦此意也。卽爲分付狀聞,而其親戚妻孥,兼示顧恤,其令安心,以示予意。噫,予七十三歲,漂海之赤子,七十四歲,料表得聞二十八名來京,卽日當臨興化門,親以慰諭,仍賜糧米及衣資,當日起送,以此預爲,分付,該曹該廳。出傳敎昌誼曰,今此回還漂人入京後,旣有興化門殿座之敎矣,遲速姑難的知,而節目將爲磨鍊,侍衛一款,何以擧行乎?上曰,以入直擧行可也。出擧條上曰,戶判之撕捱,其涉過矣,仍命書榻敎曰,戶曹判書違牌,勿爲呼望。致仁曰,戶判,前旣一次見遞,則今不可一向撕捱矣。上曰,度支重任,豈可久曠,頃者之事,旣遞見任,何可一向撕捱,連日違牌,無意膺命,事體寒心,戶判李思觀,從重推考,卽爲牌招察任。出傳敎上曰,終無雨意,此皆由否德矣,命注書出外,持入畿內邑雨澤狀啓,賤臣出外,持狀啓復命。上命承旨讀之曰,近畿諸邑,偏被旱災,皆予之咎也。致仁曰,兩南亦王土,而纔聞雨水霑足,多有豐徵云,聖上此敎,實爲過謙矣。上曰,九年之水,七年之旱,史氏所錄,無乃太過乎?致仁曰,若九年皆雨,七年皆旱,則民無保生之理矣,臣意亦以爲,只是年事未登,故有此言矣。翼謩曰,天災如此,而民不渙散,可見堯湯愛恤之德矣,趾海進前,讀奏禁府囚徒案。上曰,金吾多滯,時囚五人,竝放送。出傳敎上問致仁曰,解見任與遞差律名,果有間乎?致仁曰,解見任律名,較重於遞差,遞差則後政卽爲檢擬,而解見任,則過一政後,始乃擬望矣。上曰,予則解見任,謂輕於特遞,翰林至命放送,承旨不諭,靜而思之,予則意在,而解見任,卽律名也,較重於特遞云,其下敎置之。出傳敎上曰,予欲試七十以上製述,而雖許直赴,其能待明年唱榜,有未可期,然而赴擧者,亦似不多矣。昌誼曰,可至四五十人矣。上曰,若是其多乎,以予所料,不滿十人矣。昌誼曰,臣忝在西銓,累次開政,而老職同知,每政注擬者,爲五六人,以此知老人之多矣。上曰,彼人,將不知我國有大臣矣,今年則原任中,必擇差上使好矣。致仁曰,原任大臣,如皆無故,則擇差無妨,而且前有此例,行之固好矣。東遇曰,請還寢緣坐罪人金柱泰減等之命。措辭見上上曰,勿煩。又啓曰,請還寢東呂·址淳等還配之命。措辭見上上曰,勿煩。又啓曰,請還寢定配罪人者斤萬酌處之命。措辭見上上曰,勿煩。諸臣以次退出。
四月十三日午時,上御建明門。親臨文臣·蔭官·儒生·武臣堂上堂下年七十以上製述試射入侍時,行都承旨洪名漢,左承旨李性遂,右承旨任㻐,左副承旨洪趾海,右副承旨柳脩,同副承旨尹勉憲,記事官南胄寬,假注書柳焵,記事官姜俒·鄭好仁以次進伏訖。上曰,入場儒生,可爲幾人?名漢曰,似爲數十人矣。上曰,武臣赴擧者,亦幾人,兵曹判書李昌誼曰,十四人矣。上曰,文武竝捧追擧案,使未及入來者,皆令及期赴試,可也。仍命書榻敎曰,武臣折衝以下及閑良軍門官屬·年七十以上者,竝許赴。性遂曰,戶曹判書李思觀,牌招申飭之下,終不入來,事極未安,推考,何如?上曰,依爲之。出擧條上曰,自追擧案後觀之,文武入場者,比當初所料,可謂多矣。昌誼曰,誠然矣。上曰,承旨進前,書題可也。勉憲進前,上命書老當益壯寧知白首之心賦,勉憲書出懸題後。昌誼曰,軍器署貫革,未及待令,當該官員,拿處,何如?上曰,姑置之。上曰,儒生中申景一入來乎?勉憲曰,聞方入來,而景一,年過七十,尙今手不釋卷云矣。上曰,其文,何如?勉憲曰,曾以策文,爲增廣初試壯元,以巨擘得名矣。趾海曰,武臣,以二人作隊,次第試射好矣。上曰,依,至第四隊,有二中者,上命進前問曰,汝誰也?對曰,癸未耆老科壯元李枝弘也。上曰,沈滯可矜矣,然而雖加資,似無益於渠,或有軍門邊將當窠,則差出好矣。昌誼曰,適無矣。上曰,加資或付料,當惟渠所願,兵判出往,私爲問之可也。昌誼出外復命曰,聞枝弘所言,則不願加資,願得閒歇軍門付料云矣。上曰,予已料如此矣,如有作窠之道,則付料好矣。昌誼曰,有一窠,可以變通矣。上曰,好矣。上命入格人,皆次第進前,下詢居住姓名來歷後,更命退待,以俟賞典。左議政韓翼謩曰,臣觀諸老人,初入御前,故屈伏竦縮,略有老人態,而在外間,則行步凡節,不讓於少年矣。上曰,誠然矣,未知文臣儒生入場者,筋力亦如此否?翼謩曰,臣俄者於興化門外,觀諸老人入來,則其中一老人,有子弟扶入門內,其餘則皆不扶自來,可知諸老人筋力之旺矣。趾海曰,武擧子射軍,而扈衛軍官閑良李起和,獨三中五分矣,上命直赴殿試後,更命入格人進前,次第頒賞。上曰,文臣儒生呈券者幾何?名漢曰,畢呈尙遠矣。上曰,待呈券旣畢後,卽爲詣閤,仍命入侍,諸臣進前宣饌後,藥房三提調進湯劑後,上還入大內,諸臣以次退出。
四月十三日初更三點,上御集慶堂。科次入侍時,試官左議政韓翼謩,判敦寧李昌壽,左尹金尙重,副校理鄭象仁,副修撰洪檢,輔德李行源,文學姜趾煥,行都承旨洪名漢,假注書柳焵,記事官姜俒·鄭好仁以次進伏訖。上曰,試券爲幾軸耶?名漢曰,爲四十二張矣。上曰,玉堂上下番,春坊上下番,各讀一軸可也。翼謩曰,試券中有不滿三十句者,一倂置之落科可矣。上曰,依。考券畢後,上曰,合考爲幾張。翼謩曰,所作僅可者,只三張矣。上命次第進前,親坼第一張皮封曰,趙榮曾爲之矣。翼謩曰,此乃故相之子,而年過七十,今始決科,眞異事矣。上曰,所作頗似少年,筋力亦似不衰矣,上又親坼第二皮封曰,吳道源爲之矣。翼謩曰,此乃自少年時,以巨擘得名者矣。上又親坼第三皮封曰,文臣朴海潤爲之矣。翼謩曰,此乃前承旨朴昌潤之從兄,而素有文名,卽今年過七十,而尙誦七書大文云,眞巨儒矣。上曰,壯矣。仍命書傳敎曰,居首進士趙榮曾,直赴殿試,之次吳道源,直赴會試,文臣居首副司直朴海潤加資,試官先退。上曰,儒生入格人,明朝使之來待。出榻敎上曰,戶判之終不行公,未知其故矣。名漢曰,今日牌招之下,又不入來,其所撕捱,亦太過矣。上命書傳敎曰,戶判牌去來,勿爲呼望事下敎矣。今聞胥命云,來朝當下敎,牌則姑納,諸臣以次退出。
上在慶熙宮。停常參·經筵。
恭惠王后忌辰齋戒。
藥房都提調金致仁,提調鄭弘淳,副提調洪名漢啓曰,昨日臨門試藝,抵暮還內,伏未審夜間聖體調攝,若何,痰候何如?寢睡·水刺之節,亦何如?臣等,率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
傳于任㻐曰,內局入侍,騎判同爲入侍。
任㻐啓曰,文臣入格朴海潤,儒生入格趙榮曾·吳道源,依下敎來待矣。傳曰,入侍。
有政。吏批,行判書申晦進,參判趙曮牌招不進,參議李福源牌招不進,同副承旨尹勉憲進,吏批啓曰,兵曹佐郞呂善德,受由過限未上來,依例改差,何如?傳曰,允。又啓曰,卽接成均館牒呈,學正柳楦,受由過限未上來,依例改差,何如?傳曰,允。以鄭弘淳爲戶曹判書,尹養厚爲副校理,鄭象仁爲兼司書,洪樂仁爲大司成,尹得養爲知義禁,兪漢蕭爲同義禁,鄭存養爲禁府都事,洪紳漢爲司宰主簿,徐命甲爲造紙別提,閔濟烈爲繕工副奉事,朴聖兪爲崇寧殿參奉,洪述海爲慶州府尹,韓厚增爲振威縣令,李思祚檢閱單付,折衝朴海潤今加嘉善加事承傳。
兵批,行判書李昌誼病,參判黃景源在外,參議李昌儒入直進,參知李商芝病,同副承旨尹勉憲進,以鄭尙淳·洪樂仁·徐浩修爲副司直,沈應昌付副司果,尹道濟同知單付,權應錘付副護軍,尹鳳五付副司直,鄭翊周知事單付,朴海潤同知單付。
副校理徐浩修疏曰,伏以臣才疏學蔑,實不合於論思輔導之任,怵迫嚴命,感激恩數,間嘗一再承膺矣。今於見職,復豈有必辭之義,而第臣於昨冬,以叔姪同僚,私義難便,因筵臣陳白,得蒙體諒之恩,臣尙此頌祝,銘在于中。今臣三寸叔父命善,適帶應敎,臣之處義,不宜前後異同,荐違召牌,實非獲已,跡涉蹇慢,冞切悚蹙,且臣所生父臣命膺,受暇省掃,歸到鄕廬,素患痃癖之症,轉成關格,雜試灸爇,日甚一日,急報踵至,促臣歸護,臣方寸煎灼,按住不得,玆敢據實請急,徑尋鄕路,伏乞聖明,亟遞臣本兼諸任,仍治臣擅行之罪,以便省護,以肅朝綱,千萬幸甚,踏啓字。
丁亥四月十四日辰時,上御集慶堂。藥房入診,騎判文臣居首直赴入格人同爲入侍時,都提調金致仁,提調鄭弘淳,副提調洪名漢,記事官南胄寬·姜俒·鄭好仁,醫官方泰輿·許礈·李泰遠·吳道炯·玄處明·金孝儉,行兵曹判書李昌誼,文臣居首朴海潤,直赴殿試趙榮曾,直赴會試吳道源以次進伏訖。致仁曰,夜間聖體調攝,若何,寢睡,亦何如?上曰,一樣矣。上進湯劑後,泰輿以下診脈候曰,左右三部調均,滑體亦如前矣。上曰,趙榮曾貴矣。致仁曰,然矣,文體洽似少年樣,尤異矣。上曰,吳道源,卿於昨日稱道,今爲第二矣。上曰,兵判進前,昌誼進伏。上曰,漢人鄭翊周,差除衛將則好矣。昌誼曰,旣是資憲則雖除知事,何妨乎?上曰,好矣。上命承旨書之曰,資憲鄭翊周,以中朝人孫,渠之曾祖以上,皆中朝名宦,登科之後,屢經推恩,其資至此,無異常調武臣,其豈匪風下泉之義乎?知中樞特爲作闕除授,其令當日謝恩。出傳敎上命承旨書之曰,知事鄭翊周,謝恩之後,此人卽年衰者,豈循常例,況其卽推恩然後,兩代可繼其曾祖之後,亦爲口傳擧行,當日下批。出傳敎昌誼曰,渠之曾祖,旣經中朝翰林學士,今又兩代追贈,則實爲渠之萬幸矣。上曰,兵判先退,上命趙榮曾進前,上曰,思汝父子,心愴然矣。榮曾曰,下敎至此,今日雖死無恨矣。上命誦所作文後,退出時,不能行步。上曰,中官扶而出送,上又命吳道源進前,命誦所作文後。上曰,知養生方云,然否。道源曰,十餘年來,今幾得力矣,上命退出。上曰,藥房提調,持湯劑更爲入侍。出榻敎提調持湯劑進伏,上進湯劑訖。上命朴海潤進前,命誦所作文。上曰,常誦七書云,然否?命各誦一大文後,上命承旨書之曰,嘉善朴海潤,今日一體口傳下批,實同知亦爲作窠除授,下批凡諸等事,一體擧行。出傳敎上曰,高夢聖見落乎,爲人堅剛矣。致仁曰,承文副正字朴相岳,科前已受司果之祿矣,旣經分館,且行揀坐,依例陞六,調用之意,分付,銓曹可如。上曰,依爲之。出擧條致仁曰,此平安監司朴相德狀啓也。枚擧宣川府使安宗奎牒報,以爲本府邑內失火,民家五百六戶,一時延燒,人命爛死,至於十四口之多,尤極驚慘,失火民人處,會耗米題給事,請令廟堂稟旨,分付矣。郭山失火之狀,昨纔覆奏,宣川失火之報,今又繼至,誠一變異矣。民戶穀物燒燼多寡,大體略同,而至於十四口人命之爛死,又是他處所無之事,其爲驚慘,有不勝言,爛死諸人,令本道恤典擧行,而其中金得甫家四子女,同時倂命,尤萬萬慘傷。此則循例恤典外,別爲顧助,俾卽掩埋,五百餘被燒之戶,會付耗米依例題給,一年身役除減,亦如郭山之例,而其他慰諭安集之道,分付道臣,另念擧行,燒燼穀蕩減·煙熏穀改色事,竝依狀請施行,何如?上曰,依爲之,頃者平壤所報,已涉慘然。噫,不過若干日,宣·郭之報,後先而到,嗟彼關西,一何特甚?平壤只有一人,郭山則無聞,於宣川人物燒死,至於十四名之多,而金得甫則一家燒死,至於四名之多,尤切慘惻,凡諸恤典古例,雖三名,豈循常例,依所請燒死人等,令本道恤典擧行,而金得甫家,不拘常例,特加顧恤,此則一年外加一年特除,以示予意事,卽爲分付。出擧條上曰,注書誰也?弘淳曰,南胄寬也。致仁曰,公州稅大同破船狀,該曹覆奏,以過時裝載,請該守令拿處矣。湖西稅大同裝載之限,雖在二月之內,作隊船定式之後,則裝載早晩,亦有係於船隻下去之遲速,而聞本州則船隻到泊,實在三月頃,以此報于惠廳云,然則過時之罪,當歸於船漢,而不在於守令矣。被拿後納供則自當分揀,而此時守令之離官往來,徒貽民弊,其在核實之政,宜有參恕之道,該曹覆奏,置之,何如?上曰,依爲之。出擧條上曰,戶判事何以處之?致仁曰,旣聞頃敎後,似不撕捱,而尙今如是者誠非矣。上曰,頃者一遞,旣出特敎,故今欲如是引義者無怪矣,予欲入侍勉出,而予意則戶判之如是者無怪,故以禮使臣之道,一遞宜矣。上命承旨書之曰,頃者特遞,可謂曲軫,則戶判之今番撕捱,其涉過矣,其在廉隅,一欲陳章,一次違牌。夫誰曰,不可,故頃者筵中,亦已示意,若是撕捱,分義事體,其涉寒心,國體所在,不可一任撕捱,其遞可惜,特罷其職。出傳敎上曰,若是罪之然後,後無更爲撕捱之端矣。上曰,可合人,卿果思之乎,鄭弘淳之得遞戶判者,屬耳乎?致仁曰,已久,日前則得遞吏判矣。上曰,兵判亦是重任,李昌壽無乃惠堂乎?致仁曰,惠堂則鄭弘淳,而臣待罪戶判時,以大臣筵奏,旣兼惠堂,已成前例,今不可以此拘礙矣。名漢曰,鄭弘淳之戶判得遞,在於乙酉矣。上命承旨書之曰,此時度支長,不可一刻曠焉,政官牌招,卽爲開政擧行。出傳敎上命退,諸臣遂退出。
上在慶熙宮。停常參·經筵。
恭惠王后忌辰。
藥房都提調金致仁,提調鄭弘淳,副提調洪名漢啓曰,伏未審夜間聖體調攝,若何,痰候何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
中宮殿·惠賓宮,藥房口傳問安。答曰,知道。
傳于任㻐曰,書狀官及譯官,何時入來與否,知入。
以承傳色口傳下敎曰,儀匭有修正者,禮曹判書有闕,代,判尹趙雲逵除授,待朝牌招,內局入侍,同爲入侍。
丁亥四月十五日辰時,上御集慶堂。藥房入診入侍時,都提調金致仁,提調鄭弘淳,副提調洪名漢,記事官南胄寬·姜俒·鄭好仁,醫官方泰輿·許礈·李以楷·李泰遠·吳道炯·金孝儉以次進伏訖。致仁曰,夜間聖體調攝,若何,寢睡,亦何如?上曰,一樣矣。上進湯劑後,泰輿以下診脈候退伏曰,左右三部調均,滑體亦如前矣。上曰,昨雨不小矣?致仁曰,洽滿一鋤矣。上曰,麥水刺似勝矣。致仁曰,新麥水刺,進御則好矣,上起立,以示諸臣。致仁曰,有勝於昨年前矣。上曰,趙榮曾,似不能如是矣。致仁曰,初不能行步矣。上曰,藥房提調,持湯劑更爲入侍。出榻敎上曰,李行源甚衰矣。致仁曰,再昨場儒生·武士近百而皆篤老,何敢比論,而瞻望玉色,則無減昔日矣。上命讀畿伯雨澤狀啓,上曰,一霈尙遲矣。上曰,申敬日後科亦安知不得乎?致仁曰,每有如此科,則似或爲之矣。上曰,腎瀝湯有效矣。致仁曰,凡湯劑皆有效矣。泰遠曰,建功松茶,皆有神功矣。泰輿曰,胃氣漸勝,故水刺加進矣。致仁曰,鄭翊周之父,贈判書矣。上曰,好矣。致仁曰,古春坊庶吉士可繼矣,無異田·李矣。上曰,田則尙書之孫,李則豈可論乎?致仁曰,李提督,連以軍功,爲一品矣。上曰,一品乎?名漢曰,爲寧遠伯矣。上曰,大長公主願堂屋瓦,皆刻之云矣。致仁曰,松都大長公主陵石物,中原工匠來造,故甚富盛矣。上曰,洪述海之新除慶州,甚佳麗云矣。致仁曰,舊都故如是矣。名漢曰,千年國都矣。致仁曰,嶺南山水甚佳,先正所居,亦甚好矣,提調持湯劑進伏,上進湯劑訖。弘淳曰,渡海譯官齎去公私禮單所入體蔘二十斤·尾蔘十五斤,前期措備之意,昨冬已爲發關關西,而折半待苗節,先爲上送事知委矣。價本區劃,例自備局爲之,今亦依前例擧行,何如?領議政金致仁曰,自前別卜定蔘價,例以收稅米劃給,今亦當依此擧行矣。上曰,依爲之。出擧條上命退,諸臣遂退出。
上在慶熙宮。停常參·經筵。
自巳時,至申時,日暈。
藥房都提調臣金致仁,提調臣鄭弘淳,副提調臣洪名漢啓曰,伏未審夜間聖體調攝,若何,痰候何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
柳脩啓曰,大司憲趙榮進,執義鄭恒齡,掌令宋鍈·李台鼎,持平洪九瑞在外,持平李東遇陳疏入啓,今日以監察茶時之意,敢啓。傳曰,知道。
洪趾海以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
以承傳色口傳下敎曰,漂民等,自南北幾千里來,而今又往本州,思之則靜攝中奚弛,雖不知來到何處,而分付兩西,使之騎刷以來,來後當殿座,卽爲稟告。
又下敎曰,初則漂民來到後,興化門殿座事下敎矣,殿座興化門,則入直軍當排立,建明門當爲殿座,知悉擧行。
李性遂啓曰,假注書柳焵,身病猝重,勢難察任,今姑改差,何如?傳曰,允。
假注書柳焵改差,代,以任煜爲假注書。
任㻐,以侍講院言啓曰,本院上番,連日姑降入直,事甚未安,新除授兼司書鄭象仁,除拜之下,不爲出肅,卽爲牌招入直,何如?傳曰,允。
又以內醫院官員,以都提調·提調意啓曰,醫官前振威縣令慶絢,旣遞外任,依例還屬本院,令該曹口傳付軍職,冠帶常仕,何如?傳曰,允。
兵曹口傳政事,副護軍慶絢。
任㻐,以內醫院官員,以都提調·提調意啓曰,內醫李文載·方孝民·玄啓淳,術業精明,依筵稟,竝御醫陞差,何如?傳曰,允。
以黃海監司狀啓,平山居老除·孔永柱等燒死事,傳于李性遂曰,令本道恤典擧行。
丁亥四月十六日辰時,上御集慶堂。藥房入診入侍時,都提調金致仁,提調鄭弘淳,副提調洪名漢,記事官南胄寬·姜俒·鄭好仁,醫官方泰輿·許礈·李泰遠·吳道炯·金光國·金孝儉以次進伏訖。致仁曰,夜間聖體調攝,若何,寢睡,亦何如?上曰,一樣矣。上進湯劑後,泰輿以下診脈候,退伏曰,左右三部調均,滑體亦如前矣。上曰,禮判入來乎?名漢曰,受由在外矣。上曰,禮堂誰也?名漢曰,參判徐命膺,亦在外參議李惟秀矣。上曰,禮房承旨入侍。出榻敎上曰,注書出去,命禮房入侍可也。上曰,雨意終靳霈然,可悶。致仁曰,尙有雨意,非久似當來矣。上曰,夢見勅使之來,其將有期而然耶?致仁曰,以事理推之,則似當來矣,胄寬出來,召入禮房承旨進前。上曰,禮房誰也?名漢曰,任㻐也。儀軌,吏判·戶判次第爲之,未及告訖而遞,頒勿張大,紙品稍損,冊樣從小爲之之意,分付,可也。上曰,藥房提調,持湯劑更爲入侍。出榻敎禮房承旨先退,上曰,李昌壽何職乎?致仁曰,判敦寧矣。上曰,趙雲逵,於京兆,其必着實爲之矣,儀軌則必使着實爲之,然後可無下輩操縱之患矣,判尹外,又有可合之人矣。上命承旨書之曰,今聞禮判在外云,非特差之意,且此時京兆,豈可數遞,仍任前職,其代判敦寧李昌壽除授,其令來朝入侍。出傳敎上曰,何爲牌招,如是傳敎好矣。致仁曰,然矣,禮判自是重任,而所掌,比諸三曹,尤有重處矣。上曰,然矣。近間則視之閑職,大宗伯豈不重歟?提調持湯劑進伏,上進湯劑訖,命讀各邑雨澤狀聞後。上曰,蠶子幾乎上薪,可謂易成矣,命讀海西老人抄啓狀聞。致仁曰,百一歲人一人,百歲人一人,九十九歲人今爲三四人,可謂稀有之事矣。上曰,予之當初下敎時,以九十爲限者,可謂的中,而如是夥然者,誠亦異常矣。上命承旨書之曰,今覽海西狀聞,百歲人二人,若無今番下敎,何以聞之,加資外衣資食物,特爲加給,九十九歲者亦五人,若過秋冬,將至百歲,像想其子愛日之心,此正惜憂之最甚者也,今已半年,何待一歲,一體特爲加資事,分付。出傳敎上命讀江華老人狀聞及鐵原失火狀聞後。上曰,關東伯狀聞又到,火災頻數,實甚可怪,何以施恤則好耶,卿試達之。領議政金致仁曰,此是該曹當覆奏者,而旣承下詢,敢達之矣。金化縣若干村家之失火,不是異事,而至於鐵原,則邑內二百餘戶,一時被燒,誠可驚慘,會付穀,依定式區別大中小殘分給,被燒戶中,如有結錢當納者,特爲除減,其他慰諭安接之道,令道臣,另加着意擧行,似好矣。上曰,關東又聞此報,心甚慘惻,依所奏施行,雖未滿三名,九歲之兒,豈可循例視之,令本道恤典擧行,同縣之人,一人旣施恤典,其何獨漏,一體恤典擧行,身布亦爲除給事,分付。此道與關西有異,旣有結錢,吁嗟此民,何以辦備,此輩當納者,特爲蕩減,凡諸顧助種量撫摩安集事,其令着意擧行,其他若干面里,其數雖不多,此何異於一夫不獲所,令道臣莫云零星,着實顧助事,一體分付。出擧條上命退,諸臣遂退出。
上在慶熙宮。停常參·經筵。
夜自二更,至五更,月暈。
藥房都提調臣金致仁,提調臣鄭弘淳,副提調臣洪名漢啓曰,伏未審夜間聖體調攝,若何,痰候何如?寢睡·水刺之節,亦何如?臣等率諸御醫趁早入診,詳察聖體爲宜,臣等不任區區憂慮,敢來問安,竝此仰稟。答曰,知道。予則一樣矣。
以承傳色口傳下敎曰,方望沛然,待下敎入侍,湯劑一貼先入之,松節茶入之。
中宮殿·惠嬪宮,藥房口傳問安。答曰,知道。
柳脩啓曰,大司憲趙榮進,執義鄭恒齡,掌令宋鍈·李台鼎,持平洪九瑞在外,持平李東遇疏批未下,今日以監察茶時之意,敢啓。傳曰,知道。
任㻐啓曰,大司成洪樂仁,除拜後過三日不爲出肅,依定式推考警責,仍卽牌招察任,何如?傳曰,允。
以承傳色口傳下敎曰,其望沛然一倍,欲待於資政門,繖扇侍衛置之,內局亦勿待令,只坐直承旨來待。
又下敎曰,今日甘霈,誠是料表,竟夕浹洽,靜以俟之,建功湯入之,明日入侍。
傳于洪趾海曰,宣傳官,當往審親耕田,騎馬一匹立之。
任㻐啓曰,禮曹判書李昌壽,依下敎來待矣。傳曰,明日入侍。
傳于洪趾海曰,已下敎於宣傳官,騎馬立之。
又傳于洪趾海曰,宣傳官聽傳敎出去,騎馬四匹立之。
傳于任㻐曰,書狀,明日內局入診,同爲入侍。
洪趾海以兵曹言啓曰,景福宮衛將尹道濟,病難供職,呈狀乞遞,今姑改差,何如?傳曰,允。
正言金敍九啓曰,罪人天大之窮凶情節,昭載於乙亥鞫案,至今全保首領,終是失刑之大者,旣拿旋配,雖出於聖上好生之德,此等凶徒,決不容一向涵貸,請還寢鍾城府爲奴罪人天大酌處之命,依律處斷,答曰,勿煩。
丁亥四月十七日辰時,上御資政門。坐直承旨入侍時,右承旨任㻐,同副承旨尹勉憲,假注書任煜,記事官姜俒·鄭好仁以次進伏,上出資政門外,俯伏良久。㻐進曰,臣等極爲惶悚,而皇天俯格,陟降默佑,得此甘雨,臣等實不勝感歎矣,日前聖上之以六件事自勅者,有符於桑林之躬禱,今此之雨,可謂得諸方寸矣。上曰,皆予之過矣。㻐曰,磚石異於他處,且今日則姑不許診,而久御濕處,實多悶迫之私矣。上曰,姑不知沛然矣。㻐曰,至今則沛然矣。勉憲曰,大沛矣。上曰,卽今則異於俄者矣。勉憲曰,卽今則雨勢尤緊矣。㻐曰,比年以來,年事屢豐,今年兩牟,曩似有不豐之慮,而民心少無搔擾者,全由乎昨年之大登矣,皇天與陟降,如是眷騭,而殿下如是露伏,不顧聖躬,恐或過當矣,臣等不勝悶迫之忱矣。上曰,領相入侍。出榻敎藥房都提調金致仁,提調鄭弘淳,副提調洪名漢以次進伏。致仁曰,臣等在藥院,不知聖上之有此擧矣,今此之雨,可謂大沛,未知殿下,何如是勞玉體乎?上曰,皆予之過也。致仁曰,卽今則少無不足之慮,敢請入內矣。上曰,雨勢似勝於俄者矣。致仁曰,以簷注觀之,可謂大雨矣,久御冷濕之處,實多悶鬱之忱矣,水標單子入來,㻐讀訖。上曰,不少矣。名漢曰,此則大雨前所書啓者矣,卽今則必滿尺矣。上曰,然乎。卽入大內,諸臣以次退出。
上在慶熙宮。停常參·經筵。
卯時辰時,日暈。夜一更,流星出天中淡雲間,入東方天際,狀如拳,尾長三四尺許,色白。五更,月暈。
藥房都提調臣金致仁,提調臣鄭弘淳,副提調臣洪名漢啓曰,甘雨浹洽,慰滿三農,伏未審夜間聖體調攝,若何,痰候何如?寢睡·水刺之節,亦何如?臣等依下敎率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。喜雨周洽,吾民庶幾,氣則一樣矣。
中宮殿·惠嬪宮,藥房口傳問安。答曰,知道。
柳脩啓曰,大司憲趙榮進,執義鄭恒齡,掌令宋鍈·李台鼎,持平洪九瑞在外,持平李東遇疏批未下,今日以監察茶時之意,敢啓。傳曰,知道。
以承傳色口傳下敎曰,奉安之處多,只此處爲然乎,卽招守僕,詳問以稟。
又以承傳色口傳下敎曰,次對明日爲之。
任㻐啓曰,都承旨洪名漢,同姓七寸叔進士處輔身死服制,已行四日,出仕,何如?傳曰,允。
洪趾海啓曰,禮曹判書李昌壽,依下敎來待矣。傳曰,入侍。
以備忘記,傳于洪趾海曰,今日知製敎堂上·堂下實職在京人,此堂當爲製述,時刻隨時,只入正時,繖扇侍衛置之,試官左相·吏判,趙曮·李徽之·金朝潤入直,兩儒臣·同副承旨只入侍。
洪趾海啓曰,今日知製敎應試人中,時無職名人員,令該曹口傳付軍職,何如?傳曰,允。
傳于洪趾海曰,試官詣閤,正時入之,李徽之,代,高夢聖爲之。
傳于尹勉憲曰,試官一人,追後入侍,直入正時。
以備忘記,傳于尹勉憲曰,飭已施,前判書李思觀敍用。
以備忘記,傳于尹勉憲曰,副修撰尹承烈許解,其代洪檍除授,牌招察任。
以備忘記,傳于尹勉憲曰,再明日,今日入直宣傳官·武兼部將·都監·新營將官,當能麽兒講,以時服擧行,時刻隨時,只入正時,侍衛·繖扇·儀註置之。
以承傳色口傳下敎曰,承旨,只該房承旨入侍。
以領府事尹東度掃墳呈辭,傳于任㻐曰,給由馬,澆奠床備給。
尹勉憲以禮曹言啓曰,卽接宗廟署所報,則宗廟第一室後北階石前面四五間,動退年久,常有頹落之慮,今番雨餘,一間許,忽然頹落云,正殿至近之地,階石頹落,慰安祭,不卜日,來二十日設行,而有頉處,卽爲擇日修改,何如?傳曰,允。
洪樂純啓曰,明日次對,兩司當爲進參,除在外疏批未下外,掌令宋鍈,正言金敍九,竝待開門牌招,以爲入侍之地,何如?傳曰,允。
丁亥四月十八日辰時,上御集慶堂。藥房入診,禮判·書狀同爲入侍時,都提調金致仁,提調鄭弘淳,副提調洪名漢,記事官南胄寬·姜俒·鄭好仁,醫官方泰輿·許礈·李泰遠·吳道炯·金孝儉·李養賢,行禮曹判書李昌壽,書狀李亨逵以次進伏訖。致仁曰,夜間聖體調攝,若何,寢睡,亦何如?上曰,一樣矣。上進湯劑後,泰輿以下診脈候曰,左右三部調均,滑體亦如前矣。致仁曰,甘霈今已周洽,旣是得來于方寸之雨,則昨日雖不露伏,豈不如是周洽乎,處冷之餘,下情不勝焦悶。上曰,昨日聞其滂霈之聲,果爲還內,而雨勢今已周洽,此月可以解渴,可幸矣。名漢曰,知製敎實職人製述事有命,而應赴者,只是四人,玉堂以例兼之故,徑稟然後,可以擧行矣。上曰,一體許赴可也。上命承旨書之曰,時任儒臣·例兼知製敎應製,其餘堂上堂下知製敎,勿論實職·前銜,己卯以上被抄人,皆令進參,試官儒臣,代洪樂仁·尹蓍東爲之。出傳敎上曰,知製敎,誰之抄啓乎?名漢曰,金判府之抄啓矣。上曰,然則尙有多員乎?致仁曰,或有實故,或在外或升資,想必不多矣。上命昌壽進前,上曰,儀軌垂畢乎?昌壽曰,親蠶儀軌幾畢,而親耕儀軌,姑未及矣。上曰,先爲者先入之,昌壽先退。上曰,藥房提調,持湯劑更爲入侍。出榻敎上命讀各道雨澤狀聞後,命書狀進前,上曰,今始初行,有何所見,而或逢秀才輩乎?亨逵曰,江南秀才,每於科時上來,故今番未得見,北京秀才,元不來見矣,書狀先退。上曰,漂民何處來云耶?注書知奏可也。胄寬出來,以漂民何時入來,書狀未能詳知回奏。提調持湯劑訖,上命退,諸臣遂退出。
丁亥四月十八日午時,上御集慶堂。知製敎·堂上堂下製述入侍時,試官左議政韓翼謩,行吏曹判書申晦,吏曹參判趙曮,大司成洪樂仁,副司直尹蓍東·高夢聖·金朝潤,同副承旨尹勉憲,假注書任煜,記事官姜俒·鄭好仁以次進伏訖。翼謩曰,喜雨之餘,日氣和暢,聖體若何?上曰,一樣矣,得雨於苦待餘,甚幸矣,昨冬連有大雪,意謂今春,必無旱災矣,乃知冬雪無效矣。晦曰,適如此而何謂無效乎?翼謩曰,皇天俯格聖心,降此甘霈,不勝萬幸矣。上曰,試官幾人乎?勉憲曰,七人矣。上曰,史官入承宣之後,試官一人,持懸題紙入來,蓍東進伏。上命書表題,勉憲奉命懸之。蓍東曰,應製人紙筆墨,何以爲之,而書手則使渠自書乎?上曰,注書出去,分付政院,使各給紙一丈·筆墨各一·能書書吏各一人可也,賤臣承命出,持傳紙筆墨。上曰,試官退去,科次時入侍可也,翼謩以下先退。上曰,知製敎何其少也?勉憲曰,己卯以後,尙不選故如是矣。上曰,文衡誰也?勉憲曰,黃景源而方在外矣。上曰,予忘之矣。仍命書傳敎曰,大提學黃景源,頃者所遭,豈特過也,予已燭矣,一向在外,予亦不悟,今因下敎乃悟,其雖衰耗而然,一國文衡若此,歉然何喩,其令申飭上來,縣道章勿捧,上命勉憲,書喜雨詩書訖。上曰,出傳于守廳承旨,使之書兩本,一則付黃籤,入于內,一則納之東宮,可也。上曰,伴直誰也?勉憲曰,左承旨李性遂也。上曰,向者乞郡矣,奉八十歲老親,難供夙夜之任矣。勉憲曰,其情勢可悶,而渠以乞郡後,卽爲圖遞,爲未安,而尙此供職矣。上曰,似然矣,仍命書傳敎曰,頃者乞郡時,特允所請,欲爲下敎而未果,有八十親者,豈能供仕於夙夜之任,左承旨李性遂,本職許遞。上曰,未下直守令,幾人乎?勉憲曰,六人矣。上曰,受由來者幾許乎?勉憲曰,臣未詳知其多少矣。上命書傳敎曰,此時民事方殷之時,且得甘霈,其何以一刻曠焉,未下直守令,皆令待朝辭朝,內局入侍,同爲入侍,其或有受由來京者,此則申飭該曹,皆令當日內下送草記。上曰,承旨亦出去,待呈券入來可也。勉憲退出晡時,應製人皆呈券,翼謩以下七試官及承史,以次進伏。高夢聖讀二券,尹蓍東·洪樂仁各讀三券。翼謩曰,券數不多,且無善作之文,只取二三人似好矣。上曰,若善作則八人盡爲之,何患其多,而其奈不善作何?只取二人可矣。上命勉憲擢榜,洪檢居魁,徐命善居二,上命讀次上文。上曰,沈履之不偶然矣。翼謩曰,久棄之人,能如此,若非素有所抱者,安能如是乎?上曰,然矣。命書傳敎曰,居首修撰洪檢,半熟馬一匹,之次應敎徐命善,兒馬一匹賜給,諸臣以次退出。
上在慶熙宮。停常參·經筵。
自未時至酉時,日暈。
下直,慶州府尹洪述海,通川縣監李命杰。
藥房都提調臣金致仁,提調臣鄭弘淳,副提調臣洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安。答曰,知道。氣則一樣矣。
中宮殿·惠嬪宮,藥房口傳問安。答曰,知道。
洪樂純以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于洪樂純曰,次對,同爲入侍。
尹勉憲啓曰,未署經守令,至於六員之多,而尙未署經,事甚未安,掌令李台鼎,纔已自鄕上來云,一體牌招,以爲署經之地,何如?傳曰,允。
洪名漢,以春秋館郞廳,以領監事意言啓曰,史庫曝曬,間一年擧行,乃是定式,而五臺山史庫曝曬,今年當次,發遣郞廳,使之擇日擧行,何如?傳曰,允。
洪名漢,以弘文館言啓曰,新除授修撰洪檍,時在忠淸道全義地,經筵入番事緊,請斯速乘馹上來事下諭,傳曰,允。
洪樂純,以兵曹言啓曰,今四月二十日文臣朔試射日次,而親臨能麽兒講相値,不得爲之之意,敢啓。傳曰,知道。
柳脩,以兵曹言啓曰,今四月十九日,驛吏朴周石稱名人,自興元門入來,差備門外擊錚,極爲駭愕,令攸司囚禁治罪,同門守門將李長春,常時不能禁斷雜人,以致闌入,亦難免其責,推考,何如?傳曰,允。
兵曹參知李商芝疏曰,伏以臣卽伏見傳敎下者,有親臨製述之命,固當趨進應製,而第臣有目下萬萬懇迫之私,臣母素患昏眩之疾,自數昨,添感復發,症甚不輕,委頓床席,全廢食飮,連試藥餌,有加無減,臣方左右扶將,實無暫時離捨之勢,玆不得不仰籲崇聽。伏乞聖慈,俯垂矜察,亟遞臣見帶之職,以便救護,仍治臣瀆擾之罪,以昭法紀,不勝幸甚,踏啓字。
丁亥四月十九日辰時,上御集慶堂。藥房入診入侍時,都提調金致仁,提調鄭弘淳,副提調洪名漢,記事官南胄寬·姜俒·鄭好仁,醫官方泰輿·許礈·李泰遠·吳道亨·玄處明·金孝儉以次進伏訖。致仁曰,夜間聖體調攝,若何,寢睡,亦何如?上曰,一樣矣。上進湯劑後,泰輿以下診脈候曰,左右三部調均,滑體亦如前矣。上曰,藥房提調,持湯劑更爲入侍。出榻敎提調持湯劑進伏,上進湯劑訖,上命退,諸臣以次退出。
丁亥四月十九日辰時,上御集慶堂。大臣·備局堂上引見,下直守令同爲入侍時,領議政金致仁,左議政韓翼謩,右議政金尙喆,行禮曹判書李昌壽,行吏曹判書申晦,刑曹判書南泰會,刑曹參判韓光會,吏曹參判趙曮,掌令宋鍈,校理沈觀之,正言金敍九,慶州府尹洪述海,通川縣監李命杰,左副承旨洪樂純,假注書任煜,事變假注書崔鈺,記事官姜俒·鄭好仁以次進伏。致仁曰,夜來聖體,若何?上曰,一樣矣。致仁曰,寢睡曁水刺,何如?上曰,一樣矣。致仁曰,中宮殿氣候,何如?上曰,一樣矣。致仁曰,嬪宮氣候,何如?上曰,好過矣。致仁曰,世孫氣候,何如?上曰,安過矣。右相自鄕上來,所經處,必知再昨雨之多少矣。金尙喆曰,臣於途中遇雨,詳知其多少矣,再昨之雨,無處不浹洽,兩年皆有登熟之望,畓之高燥處,亦皆播種,民望洽然,而鄕閭小氓,不以向來乍旱,而無動擾之意者,全由於近年年事之屢豐,莫非聖上爲民之盛德,而今番之雨,亦出於方寸矣。上曰,今番則似非一時驟雨矣。致仁曰,然矣。致仁曰,此東萊府使嚴璘狀啓也,以爲依啓下關辭,關白生子,致慶許施,島主慰慶,違例不許之意責諭,則差倭言內,今番所請,與昨年渡海,同是一事,而今當更請。只許江戶致慶,不許島主慰慶,則自江戶,必以謂見過貴國,加罪島主,勢將待島主還島,依甲申例更請,而別譯一行,爲弊無限,書契中竝及賀承襲慰還島之語,加送一堂譯,則一島上下,咸蒙生成之澤云。今年適當島主還島之時,依其所言,加出一堂譯,書契中竝及致慶問慰之語,俾無違於甲申前例,而舊島主問慰,亦爲一體施行事,請令廟堂稟處矣。昨年渡海船敗沒後,自馬島更請三譯,而只許關白生子致慶,不許島主慰慶者,蓋出於嚴邊情遵舊例之意,而今觀狀辭,差倭所答,以島主之被罪江戶爲慮云者,似是實情。且其所謂適當島主還島之時,依甲申例竝及賀承襲慰還島之意而加送一堂譯云者,亦叶舊例,則到今不必更爲靳持,依其言加送一堂譯,兼付各張書啓,還島問慰一款,亦入於措辭中,似合事宜,以此分付,何如?上曰,依爲之。出擧條上曰,甘藷,何如?曮曰,稍大於蔓菁矣。上曰,其味,何如,卿等食之乎?尙喆曰,臣曾亦知味,而與薯蕷,大同小異矣。上曰,如何處宜種耶?曮曰,海島中可種云矣。晦曰,高燥邊海處似宜云,故尹蓍東往濟州時,趙曮送種種之,今則頗多有移種者云矣。上曰,然乎,喫之則可以療飢云,信然否?曮曰,日本全以救荒爲好,臣等亦或食之,則腹中似不虛矣。上曰,果然則好矣。致仁所啓,昨年節使行,官銀千兩之見失,事未前有,極可驚駭,其時發關沿路諸道,使之嚴査而未得端緖,此實國綱攸關,其在防後弊之道,不可不嚴懲,行中首譯,拿問處之,領卜譯官,施以島配之律,更爲發關分付於畿營·松都·兩西監兵營及灣府,各別譏詗,其於覈得,何如?上曰,左右相之意,何如?翼謩曰,譯官雖無所犯,不善看守,至於見失,則渠輩,必爲法受罪,然後可作日後之戒矣。尙喆曰,官銀係是公貨,旣失之後,若諉之以不能覈得而置之,則大有關於後弊,領相所達,專出於懲後之意,臣意亦以爲不可不罪之矣。上曰,僉議,何如?昌壽曰,公貨旣失,則典守者,烏得無罪乎?兩譯懲治,恐不可已矣。晦曰,臣待罪關西時,有此事故,多般究覈,終沒摸捉,其所弄奸偸出,未知的在何地,而任譯輩,旣有不善典守之罪,且關後弊,不可無懲治之道矣。泰會曰,譯官渠旣監封於戶曹,領納於灣府,在途若善爲看護,則豈有見失之理,此而不罪,日後安知無領去譯官故犯之弊乎?後弊所關,不可不嚴懲矣。光會曰,赴京譯官,各有次知,今此官銀,係是公貨,旣有領去之譯官,則見失之後,宜有懲罪之道矣。曮曰,國家財貨,若或見失,則典守者,雖無所犯,安得辭其責乎?今此領卜譯官不善看守之罪,固當嚴治矣。上曰,依爲之。出擧條致仁所啓,備堂中受由在外者多,而久不上來,事甚未安,至於沈鏽·趙明鼎,雖有所遭,日月旣久,亦何可一向處外乎,一倂申飭,使之卽速上來,何如?上曰,依爲之。出擧條致仁曰,趙暾,亦一體申飭似好矣。上曰,然矣。予昨思而今忘矣,仍命傳敎曰,昨先記,有下敎時未及,前判書趙暾一體敍用。上曰,百歲老人,何間上來云耶?致仁曰,頃見該道狀啓,則卄日後似可入來,而老人之行,必難趲程,其遲速,姑未可知矣。上曰,頃見海西狀啓,則過百歲之人,有數三人,予以今時爲壽域矣。翼謩曰,壽域之敎,誠然矣。尙喆曰,好好矣,此正佳運也。上曰,儒臣誰也?樂純曰,沈觀之也。致仁所啓,臣於雲觀事,有可達者矣。壬午年雜技出六窠釐正時,本監兼敎授二窠,亦爲減省,而其祿窠則仍留,以爲監生輩勸奬之地矣,付祿之際,每煩啓稟,事甚未安,自今以後,以其兩祿窠,永作遞兒·敎授二窠,每於付祿時,移文該曹擧行,何如?上曰,依爲之。出擧條翼謩曰,火災之報,未有甚於今年,此非該邑守令之過,而其在申飭之道,不可泯默,當該守令,若因此罷職則過矣,如京各司越捧之律,則似合事宜矣。上笑曰,所達則實矣,而豈可以越捧而有效耶,皆予之過也。上曰,吏曹草記入來,則承旨讀之,可也。樂純讀草記,至尹昌垕,上曰,方當大霈,自今以五年禁錮施行。出傳敎至金尙耉,上曰,此非私用,與宋秀衡無異,方當大霈,特爲蕩滌。出傳敎上曰,金尙耉,予不知其在何矣,今見果被罪矣,今則善成,匪久似相見矣。至鄭德載,上曰,方當大霈,豈可異同,特爲蕩滌。出傳敎上曰,鄭德載生存乎?樂純曰,生存云矣。至徐命應,上曰,雖有措語,本事擅用無異,今方大霈,一體蕩滌。出傳敎至郭禎垕,上曰,方當大霈,勿限年旣已參酌,則況五年乎,特爲蕩滌。出傳敎至李浚,上曰,依郭禎垕例蕩滌。出傳敎上曰,李浚誰也?晦曰,故判書李植之後孫也。上曰,然乎?至李命時,上曰,不過計年,一體蕩滌。出傳敎至南碩老·呂善亨·尙雨澤,上曰,此亦不過計年,特爲蕩滌。出傳敎至金致良,上曰,五年禁錮,依他例蕩滌,勿限年禁錮,雖非法文,臨陂之民,偏受其弊,卽此人也,不可全然蕩滌,自今以五年禁錮施行。出傳敎上曰,金致良事,何如?致仁曰,臣之再從親,故嫌不敢達矣。上曰,臨陂尙留餘害矣。至尹重淵,上曰,依郭禎垕例蕩滌。出傳敎至朴師近,上曰,蕩滌。出傳敎上曰,朴師近誰也?晦曰,故判書朴弼周之子也。上曰,然乎?至郭聖濟,上曰,依金尙耉例蕩滌。出傳敎至安相五,上曰,仍。出傳敎至李觀徽,上曰,蕩滌。出傳敎至尹㔤·金思重·張宅夏·趙衡重·元啓華·李淵普·崔宗斗·洪啓遠,上曰,旣是法外,亦不過計年,特爲蕩滌。出傳敎上命書傳敎曰,禁錮抄啓之命,意蓋在矣,而近因悶旱,遲滯多日,故今日命讀,逐條下敎,以此頒布,上命讀受由守令草記,樂純讀草記。至李聖圭,上曰,李益炡近來差愈矣,申鏶强矣,吏判之幾寸乎?晦曰,八寸大父矣。上曰,高夢聖亦强矣,且讀書聲不衰,眼亦不暗矣,予年至望八,卽今則以六十爲少年矣,但以肌膚之潤澤爲悶矣。致仁曰,肌膚加潤,則豈不好矣乎?上曰,李樸欲見之矣,百歲老人,未知其,何如矣,予之脚力,可怪矣,初則立輒動搖矣,貼藥後能成禮矣,趙榮曾甚老矣。至任珹,上曰,誰也?致仁曰,曾爲亞長而出宰洪州矣。上曰,奉親乎?尙喆曰,其奉親與否,臣未詳知,而其子任希孝,月前作故,方爲營葬受由矣。上曰,此則受由宜矣,予不知任希孝,爲任珹之子矣。今聞其作故,誠可慘矣,其爲人甚介潔矣。尙喆曰,然矣。上曰,任希孝最可矣,年少人忽至於此,誠是意外,極可慘也。樂純讀草記訖,上命書傳敎曰,近者耕作愆期,旱乾特甚之餘,雖得甘霈,此時民隱,豈可少弛?昨已下敎,今覽吏曹草記,受由公故奉親者,不是異事,而此時曠官,若是夥然,豈爲民治百里之意乎?此時無端許由,亦不催促,在上者之道,當飭道臣,諸道道臣,一倂從重推考,以示飭勵之意,昌壽所啓,親耕儀軌,今方修正矣,進上外史庫各處分送件數,預宜稟定,故敢達。上曰,件數,依親蠶儀軌例擧行可也。尙喆曰,親蠶儀,亦宜添錄於續五禮儀補編矣。上曰,依所奏爲之可也。出擧條上命下直守令進前,慶州府尹洪述海進伏。上曰,自近密出宰,予何多誥,須勉爲之。述海曰,聖敎如此,當隨事盡力矣。上命樂純,讀傳宣諭別諭後,述海退出。上曰,慶州,何如?尙喆曰,以地則山明水麗,以邑則物衆地大矣。通川縣監李命杰進伏,上曰,海興之子矣。仍命讀傳別諭傳諭,命杰退出,上曰,通川,何如?尙喆曰,邑雖小而介於沿海風景邑之間,多有佳致矣。上曰,臺臣誰也?致仁曰,掌令宋鍈也。鍈所啓,物故罪人得輿,以告者徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈,請還寢東呂·址淳等還配之命,更令王府,嚴鞫得情。上曰,勿煩。出擧條又所啓,太丁兇逆,前古所無,今旣正法,少洩輿憤,而罪人者斤萬,旣聞太丁陰慘叵測之說,不卽發告,私相傳說,知情不告,自有其律。今此酌處之命,雖出於聖上好生之德意,而其在鞫體,不可不嚴覈,請還寢定配罪人者斤萬酌處之命,更令王府,嚴鞫得情,夬伸王章。上曰,勿煩。出擧條又所啓,金柱泰,卽賊潤之子,只施緣坐之律,在渠亦云幸矣。今此減等處分,雖出於霈澤同流之聖意,減等則爲徒年,而徒年則遇赦卽放,此後國有赦典,則應入放秩,以潤之子,而猶爲無故平人,使之晏然行世,寧有如許道理,請還寢緣坐罪人金柱泰減等之命。上曰,勿煩。出擧條上曰,諫臣誰也?樂純曰,正言金敍九也。上曰,此人曾經翰林矣。樂純曰,然矣。敍九所啓,罪人天大之窮兇情節,昭載於乙亥鞫案,至今全保首領,終是失刑之大者,旣拿旋配,雖出於聖上好生之德,此等兇徒,決不容一向涵貸,請還寢鍾城府爲奴罪人天大酌處之命,依律處斷。上曰,勿煩。出擧條諸臣以次退出。
上在慶熙宮。停常參·經筵。
下直,慶山縣監洪成漢,振威縣令韓厚增,盈德縣令李厚兆,玄風縣監洪一源,石城縣監洪獻猷。
藥房都提調臣金致仁,提調臣鄭弘淳,副提調臣洪名漢啓曰,伏未審夜間聖體調攝,若何,痰候何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
柳脩啓曰,大司憲未差,執義鄭恒齡在外,掌令宋鍈·李台鼎呈辭,持平李東遇疏批未下,洪九瑞在外,今日以監察茶時之意,敢啓。傳曰,知道。
傳于洪趾海曰,玉堂同爲入侍,守廳承旨亦爲入侍。
傳于洪樂純曰,試官,以該廳堂郞,依例爲之,何必稟耶。
傳于尹勉憲曰,守令同爲入侍。
吏曹口傳政事,以徐有常爲利川府使,以魚用霖爲永春縣監。
以承傳色口傳下敎曰,兩司明朝牌招,魚用霖,使之署經後仍爲辭朝。
洪趾海以弘文館言啓曰,新除授副校理金漢耆,除拜多日,尙不出肅,卽爲牌招察任,何如?傳曰,允。
洪趾海以侍講院言啓曰,本院兼司書鄭象仁,連日入直矣,以本直副校理,移職弘文館,司書朴師崙在外,說書兼說書未差,下番他無推移之員,兼輔德徐命善,弼善李永中,兼文學尹養厚,竝卽牌招,推移姑降入直,何如?傳曰,允。
洪名漢以吏曹言啓曰,本曹佐郞宋霮呈狀內,身病甚重,勢難察任云,依例改差,何如?傳曰,允。
戶曹參判金時默疏曰,伏以臣以南漢城堞巡審軍器點閱事,明將發行,而竊有所私情之懇至者,臣之亡父墳山,在於楊州地,相距不遠,松楸入望,悲苦之情,雨露之感,益切難抑。前後諸臣之以巡檢往來者,丘墓若在近地,則請由歷省,已多其例,玆敢不避僭猥,冒死仰瀆。伏乞聖明,俯賜鑑諒,特許省掃之暇,以伸至情,千萬幸甚,臣無任屛營祈懇之至,謹昧死以聞,答曰,省疏具悉。卿其依所請歷省焉。
持平李東遇疏曰,伏以臣之老母,癃病已痼,居恒澟澟,實無離捨供職之勢,而頃於牌召之下,嚴畏分義,黽勉出肅,仍參登對,逖違之餘,瞻近耿光,獲遂至願,而顧此見職,已非臣所可堪承,一向虛帶,萬萬惶愧。且臣母病,自昨重添外感,寒熱迭發,咳喘孔劇,時時昏窒,委頓澌綴,飮啖全却,藥餌無效,臣以孑然之身,左右扶護,焦遑煎迫,以此情理,無望供職,不得已略陳短章,仰暴私懇。伏乞聖慈,天地父母,特加矜諒,亟許遞臣職名,以便公私,不勝幸甚,臣無任屛營祈懇之至,謹昧死以聞,答曰,省疏具悉。爾其護焉。
丁亥四月二十日辰時,上御集慶堂。藥房入診,在院承旨·儒臣同爲入侍時,都提調金致仁,提調鄭弘淳,副提調洪名漢,記事官南胄寬·姜俒·鄭好仁,醫官方泰輿·許礈·李泰遠·吳道炯·金孝儉·李翊臣,同副承旨尹勉憲,校理沈觀之,副修撰洪檢以次進伏訖。致仁曰,夜間聖體調攝,若何,寢睡,亦何如?上曰,一樣矣。上進湯劑訖,泰輿以下診脈候,退伏曰,左右三部調均,滑體亦如前矣。上曰,藥房提調,持湯劑更爲入侍。出榻敎上命勉憲,讀江華雨澤狀啓,又命讀開城府雨澤狀啓,上曰,蠶旣上矣,外方亦然乎?致仁曰,外方豈如是乎?上曰,注書持入弘文館御製警世問答。胄寬出來持入,提調持湯劑進伏,上進湯劑訖。上曰,內局先退,諸臣遂退出。
丁亥四月二十日辰時,上御集慶堂。守廳承旨·儒臣同爲入侍時,副校理沈觀之,副修撰洪檢,同副承旨尹勉憲,假注書任煜,記事官姜俒·鄭好仁以次進伏訖。上曰,他承旨誰也?洪名漢曰,尹勉憲也,上命勉憲,讀江華及各道雨澤狀啓讀訖。上曰,蠶子今至上薪,易成矣。勉憲曰,村蠶則尙遠矣。上曰,儒臣誰也?勉憲曰,沈觀之·洪檢也。上曰,洪檢誰也?金致仁曰,故應敎廷弼之姪,南泰會之壻也。上曰,向來南泰齊爲東爲西之敎,予言過矣。致仁曰,此人於此等事,本來無心矣。上曰,徐判府,頓忘其時事矣。致仁曰,全然忘之矣。上曰,原任心事,本來甚善,眞善人矣。南泰齊之子,恰似其父,父子皆無心於東西,而其子,亦當繼其父矣。仍命傳敎曰,飭已行,頃者下敎,伊後思之,下敎辭意,非此人本心,且原任之尙今不謝,不無惶蹙於此,前判書南泰齊特爲敍用。上曰,南泰齊,與南泰會爲幾寸乎?檢曰,六寸矣。上曰,予以南泰會爲老矣,昨日見之,乃舊日之南泰會也。致仁曰,鬚髮雖白,筋力則好矣。上曰,南泰會,外似有氣矣。致仁曰,外似有氣,而內實善,其兄南泰耆亦然矣。上曰,南泰耆最可矣,予尙今不忘矣,三兄弟皆登宰列,此則稀矣。致仁曰,果稀有矣,南氏皆謹愼和順之人也。上曰,注書誰也?勉憲曰,任煜也。上曰,誰族乎?勉憲曰,故承旨任師夏之寸內族也。上曰,然乎?上曰,我國銀貨,盡輸于北京,可悶,而其中銀釵指環之屬,亦爲代用者,終不成說,此則欲禁之矣。致仁曰,禁之好矣。上命書傳敎曰,昨日譯官事,予意不然,而大臣諸臣所奏,皆守國體,故依爲之,靜夜思之,此等人心,凡外方逐長官之計,守令勿問,意蓋深也。大抵此類,自闌頭商譯已各立,而至於比包,亦不無此弊,一千兩銀包,作以石包,紀綱寒心,其心若見,何以謂若見,行中之人,其於八包,猶有不足,何心持石包,爲此擧者,非刷馬驅人之用情,必是與譯各立者之所爲,今者此擧,無異爲建德報復,且作用者不捕,反治象譯,此予所云後弊難掩者,公費中千兩,能餘持來,其亦功過相準者,飭已示,譯官勿問,譏捕之政,另加嚴飭,自京外懸賞購捕。致仁曰,有此聖敎,昨日擧條,當不頒布矣。上曰,只啓下而勿頒宜矣。致仁曰,未下直守令,昨有入侍之命,而一司姑未署經,故不得入侍矣。上曰,然乎。命書傳敎曰,未下直守令,昨日一司署經云,一司除署經,當日辭朝,其令入侍。上曰,金孝大事,予於昨日有下敎,而病勢有難强赴,則欲許遞之,卿意,何如?致仁曰,脚部不仁,故姑不能赴任,而病若尋差,則卽當下去矣。名漢曰,病甚不輕云矣。上曰,旣經安東,又經道臣,有何滋味乎?仍命書傳敎曰,昨欲下敎而未果,此時守令,豈可曠官,利川府使金孝大許遞,口傳擧行,今日內下送。上曰,此傳敎,藥房注書出而頒布,藥房先退可也,都提調以下先退。上曰,領相入侍。出榻敎賤臣承命出,引致仁入。上曰,予有所忌矣,命勉憲讀咸安火災狀啓。上曰,左相之爲人實矣,昨日所奏,亦出於實心,心旣實故言亦實矣。致仁曰,其爲人最實,且有深遠之慮,臣等每倚仗,以爲國事可做矣。上曰,李基敬不上來乎?致仁曰,頃者有書於臣,而病尙未差,無以上來云矣。上曰,最可矣,承旨亦見之乎?勉憲曰,臣亦知之,日前上疏,委家伻送來,而臣等以爲,陳病疏之入徹,爲惶恐,而還爲下送,在院諸承旨,皆聯名修書,則渠使之調理卽來,而其病,聞甚不輕云矣。上曰,不老而病,何至此耶,可傷矣。上曰,咸安事,卿先奏可也,致仁所啓,此慶尙監司金應淳狀啓也。枚擧咸安郡守兪漢輔牒呈,以爲本郡西倉民家,因漆原周家兩班秣馬失火,仍爲延燒,民家六十三戶,倉舍六十八間及捧上廳,一時燒燼,人物爛傷者三人,農牛致斃者五隻,留庫各穀二千七百餘石,亦爲被燒,萬萬驚愕,被燒各穀,所當蕩減,而還穀體重,請令廟堂稟處矣。今此咸安郡民家失火,比諸關西·關東,雖有多寡之殊,人畜之爛死,許多倉庫穀物之燒燼,俱極驚慘,而其中一人,終至殞斃,此則宜施恤典,失火民戶,令本道申飭顧恤,俾卽安接,被燒穀物,自有前例,依狀請蕩減事,分付,何如?上曰,依爲之。此則比諸湖南·關東·關西,其雖不可比同,六十餘戶之民,亦豈非予之赤子乎?人君一視之道,何可以多少計較哉?此民之彷徨道路,亦豈非一夫之不獲所乎?其令搆舍以居,其中結錢當納者,特爲蕩滌,當初道臣題辭,意雖深也,觀其所供,決非監色庫子輩所爲,刑推一次,亦云過矣,一倂放送。昨日左相,當該守令越俸事爲請,而意雖是也,予則不許,今者兪漢輔與此無異,而此非暮夜典守者旣禁,則爲數匹馬之喂粥,人命致斃,至於三人,牛隻亦至於五,人物,大臣旣奏,卽爲恤典擧行,昔之齊宣,爲一觳觫牛而以羊易之,況此乎?無辜監色,因此受刑,不愼其奴不囚,何異於焦頭延座,爲一私行,有此許多倉舍閭舍回祿之擧,聞其本,卽周弼顯也。若不嚴飭,此輩之爲弊村間,何以禁也,昨日之請雖不許,今日之事難赦,周弼顯,事當徒配,而爲弟新行,以徒一年律,懲贖放送,其奴件里金,刑推一次放送事,分付。出擧條致仁先退,上曰,利川倅,乞郡人亦當爲之矣,李性遂頃已特許,其外又有幾人乎?勉憲曰,鄭昌順·李得一矣。上命兩儒臣及承旨翰注,讀警世問答各一節後,上曰,儒臣先退可也,觀之·檢先退。上曰,三館分館啓目,持來可也,賤臣承命出,持三館啓目進伏。上命勉憲讀之,上曰,翰林則例稱西飛,乃所以待接也,下番何故付權知正字耶?好仁曰,分館,若在於付翰林之後,則稱西飛,若在於付翰林之前,則無此例,而今臣則付職屬耳,分館在先故然矣。上曰,上番亦回刺乎?俒曰,臣則出身稍久,故亦已行公於權知正字矣。上曰,槐院古風,有加於翰苑云,信然否?俒曰,槐院許參時,多有古風矣。上曰,有不爲刺役者乎?勉憲曰,前則太平不爲矣,頃年自上申飭之後,着實爲之,而今番,亦或有有故不爲者云矣。上命書傳敎曰,承文院申飭圈點政府揀擇,其意深也,而近者國綱解弛,百隷怠慢,新進怠慢之習,不可不抑,申飭該院,不獲已不參者外,宜守古例,若是下敎之後,其若在京慢蹇者,吏曹隨聞,以國子例調用事,分付。上命勉憲,讀禮安·善山失火狀啓讀訖。上命書傳敎曰,雖有多少之不同,禮安·善山之報,一時齊到,其日之風,一何遍及,恤典與其他等事,令該曹依例擧行事,分付。又命書傳敎曰,來月崇政月臺,行望拜禮,當行健元陵香祗迎,以此分付儀曹。上曰,具性玉爲國子耶?勉憲曰,然矣。上曰,此是陳章之具性玉耶。勉憲曰,以陳章,特敎爲禮賓參奉,而今登科矣。上曰,其事予亦記有矣,又有具姓人封章者,而全然忘之,承旨知之乎?勉憲曰,臣未能記得矣。上曰,翰注有知者乎?皆對曰,臣等亦不能知之矣。上曰,問之而奏於後入侍時,可也。諸臣以次退出。
丁亥四月二十日午時,上御集慶堂。能麽兒講,下直守令同爲入侍時,左副承旨洪樂純,記事官南胄寬,假注書任煜,記事官姜俒·鄭好仁,試官禁衛中軍元重會,都監中軍李殷春,御營中軍尹東淵,郞廳李道徽·李思景·李格·金宗漢以次進伏。上曰,上下注書,不必皆入,差備官使之入來,上注書出去可也,胄寬先退。上曰,下直守令,先爲入侍可也,賤臣承命出,引盈德縣令李厚兆,慶山縣監洪成漢,振威縣令韓厚增,石城縣監洪獻猷,玄風縣監洪一源,永春縣監朴師欽進伏。上曰,次次進前可也,厚兆進伏。上問職姓名,仍曰,此是順悌之子矣。命樂純,讀傳傳諭別諭後,厚兆先退,成漢進伏。上命誦七事,仍命讀傳傳諭別諭,成漢先退,厚增進伏。上曰,此是左相之族乎?樂純曰,然矣。上命誦七事,仍命讀傳宣諭別諭,厚增先退,獻猷進伏。上曰,此是故相洪命夏之後乎?樂純曰,故相之奉祀孫云矣。上曰,曾爲守令矣。樂純曰,曾爲稷山倅矣。上曰,可貴,而獻猷之爲人亦可矣,命誦七事後,獻猷先退,一源進伏。上曰,誰也?樂純曰,洪哲人之子也。上曰,初爲守令乎?一源曰,然矣。上曰,下去後何以爲之乎?一源曰,當隨事盡分矣。上曰,所達是矣,守令之道,無過於此矣。樂純曰,此人曾經詞訟,以善決有稱矣,隨事盡分四字,非但守令,凡爲人臣之道,無過於此四字矣。上命誦七事後,一源先退,師欽進伏,上曰,誰也?樂純曰,故應敎朴泰輔之孫也。上曰,初守令乎?師欽曰,然矣。上曰,下去後欲爲良吏乎,能吏乎,師欽不能對。上曰,能吏·良吏在唐乎在宋乎?師欽曰,小臣不學無識,不能知之矣。上命書傳敎曰,今日諸守令賜對時,永春縣令朴師欽,問其吏之良能,所對殊常,故良吏在唐乎在宋乎問之,以不知爲答,漢之良吏,人孰不知,漢之爲治,其本在此,則爲守令莫知本,百里之才何言,特遞其職,令該曹口傳備擬,當日下送。上命講試官進前,應講人各講三略一大文及陣法一圖講訖。上曰,禁營應講人,只此數乎?殷春曰,傳敎中只以新營爲敎,故禁營則不待令矣。上曰,誤書以新營,駭然矣,仍命書傳敎曰,莫重下敎書下時,禁營,以新營誤書以下,當該中官,從重推考,試官以下先退。上命書傳敎曰,今番講時,大文其雖通略,陣法或不,其無居首,其餘略與粗不互相,特爲參酌,其雜不者,從重推考,諸臣以次退出。
上在慶熙宮。停常參·經筵。
藥房都提調臣金致仁,提調臣鄭弘淳,副提調臣洪名漢啓曰,伏未審夜間聖體調攝,若何,痰候何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,爲民而爲之,敢稱受由乎,雖有不備,使之署經。
又以承傳色口傳下敎曰,今日間,漂民似入來,來後殿座前,飯羹先爲備饋事,分付該廳。
傳于洪趾海曰,永春縣監魚用霖,辭朝後內局入侍,同爲入侍。
傳于洪趾海曰,永春縣監,一司已爲之,一司除之,內局入侍,同爲入侍。
傳于洪趾海曰,儒臣·在院承旨入侍。
以賓廳講望筒,傳于洪樂純曰,當爲親臨,試官依講書例,時刻隨時,服色以時服擧行。
以副校理金漢耆牌不進罷職傳旨,傳于尹勉憲曰,只推。
注書南胄寬病,代,以李秉鼎爲假注書。
兵曹口傳政事,副司直李思觀。
吏曹口傳政事,待敎單李東郁。
洪樂純以兵曹言啓曰,同知中樞府事林尙彦,僉知中樞府事李普祥,病伏鄕廬,末由上來,同知中樞府事鄭恒祚,僉知中樞府事韓枰,篤老沈病,俱難供職,呈狀乞遞,竝今姑改差,何如?傳曰,允。
尹勉憲啓曰,卽者兼文學尹養厚,以其親病,陳疏徑出,原疏纔已捧入矣,所當直捧禁推傳旨,而此與無端徑出有異,推考警責,何如?傳曰,允。
知事李山斗疏曰,伏以神天默佑,陟降垂騭,玉候夬復,寶算彌卲,耕蠶禮成,中外歡忭,臣亦同在含生之類,竊不勝區區攢祝之忱。臣於跧伏草野,老病垂死之中,忽伏奉敎旨之自天降者,特除臣爲知中樞府事,政吏齎來,榮動州里,繼伏見十行聖諭,反復隆摯,欲見之意,謂來之敎,藹然於絲綸之間,雙擎九頓,感涕無從。至於肉帛之加給,長吏之存問,尤是曠絶之異數,臣是何人,少須臾無死,乃能得此於聖明之下哉?念臣生逢壽域,偏蒙聖渥,前後叨冒,皆涯分,七八年前,猥承水部特除之命,繼而有上來之諭旨。臣於其時,非不欲進身京洛,叩謝文陛,而年身衰朽,病又纏綿,半年虛縻,竟孤恩命,臣方日夕惶霣,恭竢威罰之加,瞻望雲天,將結不瞑之恨,今玆所叨之命。又非前日之比,揆以分義,夫豈敢一刻遲徊,而狗馬之齒,已迫九耋,螻蟻之喘,莫保朝夕,自量筋力,比曩時。又不啻落下幾層,臣雖欲忍死登程,寸寸轉進,而目今癃病,萬無自力之勢,只分就木之無日,莫遂覲光之至願,聖眷彌隆,臣罪逾積,一入脩門,此生已矣,欲起還仆,有隕如瀉,惟期結草九原,以報聖恩之萬一而已。臣於二月間,力疾治疏,猥呈縣道矣,喉司,以閑漫不爲登撤,旋卽下送,臣之憫蹙之狀,自此倍加矣,玆敢不避煩瀆,更控微悃,伏乞聖慈,天地父母,亟命攸司,治臣前後慢蹇之罪,以肅朝綱,以安賤分,則雖死之日,猶生之年也。臣無任瞻天仰聖屛營兢惶之至,謹昧死以聞,答曰,省疏具悉。一欲見卿,已十餘年前事,況今衰耗乎?今覽卿章,誠非飾讓,心切悵然,無祿虛銜,非尊年之義,從其請而許遞。仍令本道,春秋衣資食物輸送,以示予意,莫云不識何狀,尊年之義,豈可見不見而解弛耶?卿宜體君意,若登陛而受此焉。
丁亥四月二十一日辰時,上御集慶堂。藥房入診,在院承旨·儒臣·掌令·守令同爲入侍時,都提調金致仁,提調鄭弘淳,副提調洪名漢,記事官南胄寬·姜俒·鄭好仁,醫官方泰輿·許礈·李以楷·李泰遠·金孝儉,同副承旨尹勉憲,副校理鄭象仁,副修撰洪檢,掌令李台鼎,永春縣監魚用霖以次進伏訖。致仁曰,夜間聖體調攝,若何,寢睡,亦何如?上曰,一樣矣。上進湯劑後,泰輿等診脈候退伏曰,左右三部調均,滑體亦如前矣。上曰,夢見金履亨矣,有其子乎?致仁曰,其姪致儉,爲醫官矣。上曰,卽付御醫,使之入侍宜矣。上曰,藥房提調,持湯劑更爲入侍。出榻敎名漢曰,在院承旨入侍,小臣亦退去乎?上曰,待金致儉之入來,入侍宜矣。上曰,洪一源之隨事盡分云者,可謂善對矣。致仁曰,果然矣。上曰,故忠臣之孫朴師欽,予問以良吏在宋在唐爲問,則終以不學無識對之矣,曾以良能,問於爲守令者,則或曰,良吏則不敢望,而能吏,亦不易爲對矣。致仁曰,朴師欽,初登筵故,必生㤼而然矣。上曰,永春縣監進前。上曰,予以末望爲之,汝父之東壇祈雨時禁草事,亦苦心矣。致仁曰,爲人善矣,未及盡用矣。上曰,魚錫定,有幾子乎?用霖曰,三子矣。上曰,咸恩有後矣。奏七事後,上曰,於汝不必問,而獨不問,則亦涉如何,所以問之矣,良能間汝欲何爲。用霖曰,古人稱良吏,雖不能企及,而竊慕之,能吏則不願矣。上曰,其對善矣。致仁曰,所願學孔子之意也。上命勉憲讀宣諭別諭後,命先退用霖。用霖曰,聖敎至此,臣當竭力爲之矣,仍退出。上曰,爲人實矣。名漢曰,金致儉已出去,使之明日入侍,何如?上曰,好矣。臺臣進伏,上曰,誰也?致仁曰,李台鼎也。上曰,昨日李東遇之批,誤爲之矣。台鼎啓曰,請還寢東呂·址淳等還配之命,更令王府,嚴鞫得情。措辭見上上曰,勿煩。又啓曰,請還寢定配罪人者斤萬酌處之命,更令王府,嚴鞫得情,快伸王章。措辭見上上曰,勿煩。又啓曰,請還寢緣坐罪人金柱泰減等之命。措辭見上上曰,頃已下敎於金潤,本事予已下敎,則應坐之名,誠是意外,無乃傳啓之時,做錯而然乎?非特本事,此時事,雖衰猶瞭然,不可不正名,以金潤之子爭執可也,應坐之目,決非正名,今日覺焉,不可不諭矣,勿煩。致仁曰,大臣遭故,前後有勸肉之恩命,兪奉朝·洪領府,皆被是恩,而金判府遭故,亦已久矣。上曰,然矣,予果未及矣,不能覺得,至今未有下敎矣。上命承旨書之曰,前翰林李東郁處分之後,靜以思之,申飭之下,不能立異,事勢固然,傍鬧之後,不循諸僚,只擧一人,亦不無所執,尙今不敍,處分過矣,前翰林李東郁,特爲敍用,令該曹口傳付職,牌招察任。出傳敎上曰,李東郁向來事,亦不無所執矣。提調持湯劑進伏,上進湯劑訖。上命承旨書之曰,歲寒然後,知松柏之後凋,板蕩然後,識誠臣,古人亦云,本事欲諭心酸,僉知李瀞,無異古之蓋寬饒,其後特拜,不爲謝命,今番特召,非爲其人,意蓋深矣,而其在近畿,亦不膺命,東漢褒德侯,世人稱之。噫,李瀞之事,人孰能之,今辭其職,無愧古人,土室之稱,事雖過矣,一夫之志,吁嗟望八,豈不顧乎?昨日知製敎課試,旣諭富春侯,事雖不同,大略則同,此正人君難挽之臣,雖不更召,此等之人,豈老牖下,言之及此,不覺潸然,僉知旣不謝恩,其祿其受無日,四季朔,令本道,限己身顧助,以示予意。出傳敎上命承旨書之曰,外貌雖無能,所守如石,伊後聞之,才不無能云,此人初見過矣,況頃日下敎之後,亦不膺命,伊後除拜,無一言以違牌爲事,此等之人,四十年初見,當今末世,其宜扶奬,李世演特爲準職除授。出傳敎上曰,諸臣必見李世演矣,果不無能矣。名漢曰,然矣。弘淳曰,內實綜密矣。上曰,金時默,亦似無心之人,而甚綜核云矣。致仁曰,然矣,雖任某事,必皆善爲之人矣。上曰,李彝章則甚瞭然矣。致仁曰,然矣,亦試方伯,不可謂之不用,而臣等之意,則尙惜其未及盡使矣。上曰,然矣,可惜矣。上曰,昨聞喉院,退送李基敬疏時,有聯書勸起之擧云,予聞甚嘉之,此則實出一段公心矣,若無公心,則此人之事,必視若尋常矣。勉憲曰,臣等於李基敬許,果有私書,而知事李山斗,亦有辭疏,此則非但無相識者,年踰九耋,病又難强云,故不得退送,纔已捧納矣,上命入之,讀奏賜批。勉憲曰,雖是老病之中,若有一分知識,則見此若陞階而受焉之敎,安得不下淚乎?上曰,李山斗,似是嶺之望士矣。勉憲曰,能文有望之說,臣等亦聞之矣。上曰,李瀞可謂難矣,予當直爲下敎矣,瀞,今若上來則非李瀞矣,其所不來,尤覺難矣。上命承旨書之曰,戶判方帶劇務,兼帶提調,許遞,其代前判書李思觀除授,令該曹口傳付軍職。出傳敎上命儒臣·承史,輪讀警世問答訖,上命退,諸臣遂退出。
丁亥四月二十一日午時,上御集慶堂。賓廳講入侍時,試官都摠管靈川君壄,兵曹參議李昌儒,兵曹佐郞姜彝正,左副承旨洪樂純,假注書任煜,記事官洪相簡·鄭好仁以次進伏訖。上曰,依其法爲之,差備官使之入來可也,承旨亦出牲乎?樂純曰,然矣。上曰,試官幾人乎?樂純曰,摠府堂上·兵曹堂郞及小臣四人矣。上曰,此亦呼名乎?樂純曰,然矣。上曰,使之呼名可也,應講人次次進伏。上曰,臨講乎?樂純曰,然矣。上曰,何冊乎?樂純曰,通鑑及兵學指南矣。上曰,此通鑑,能知良吏而讀之乎,通鑑卷數甚多,難矣。樂純曰,雖儒生,亦云難矣,講訖。上命書傳敎曰,哨官孟廷幹純通,弓矢賜給,不通人推考。上曰,試官先退可也,壄以下退出。上曰,漂民似於今日間入來矣,注書知來可也,賤臣承命出。還奏曰,陸續問之,而姑無消息云矣。上曰,該房誰也?樂純曰,戶房主供饋,故任㻐爲該房矣。上曰,或催促其上來耶?樂純曰,趲程則或有致傷之慮,故該房分付於畿營,使之隨所到來告本院,而初無催促之事矣。上曰,雖然,注書出去,更問其催促與否可也,賤臣承命出。還奏曰,自政院少無催促之事,而關西狀啓,俄者來到,未及入啓故持來矣。上命樂純讀之,讀訖。上曰,金三澤慘矣慘矣,萬里行役之餘,或催程而致有徑死耶?樂純曰,不必有此慮矣,必以病而死矣。上命書傳敎曰,耽羅漂民,幾一歲後,來到我國,先以其來之意,令道臣分付本州,先諭親戚,今覽關西道臣狀聞,金三澤事,聞甚慘惻,六十餘歲之人,僅以生還,止見我境,不到本州。噫,其令先諭之意焉在,尤切慘然,令本牧,親戚另加顧恤,以示予意。噫,給刷馬之命,意蓋此也,漂民心雖欲飛,不無此弊,聞臨門之敎,其欲趲程,此欲急而反驅也。令畿營,卽爲步撥分付,切勿趲程,其令從容領來,而更思之,有賜米之擧,此則自前闕門頒給,殿座依前下敎擧行,殿座時排立,以南墻外入直軍擧行。上曰,南墻外入直,是禁營軍乎?樂純曰,然矣。上曰,此傳敎,卽令頒布,勿使催來可也,諸臣以次退出。
上在慶熙宮。停常參·經筵。
藥房都提調金致仁,提調李思觀,副提調洪名漢啓曰,伏未審夜間聖體調攝,若何,痰候何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
洪樂純以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
柳脩啓曰,大司憲未差,執義鄭恒齡,持平洪九瑞在外,掌令宋鍈·李台鼎呈辭,持平李東遇受由,今日以監察茶時之意,敢啓。傳曰,知道。
任㻐啓曰,假注書李東鼎,時無職名,令該曹依例付軍職,冠帶常仕,何如?傳曰,允。
以承傳色口傳下敎曰,俄者御製,戶房書之,作貼以入。
中宮殿·惠嬪宮,藥房口傳問安。答曰,知道。
洪樂純以兵曹言啓曰,新差大坡兒權管金聖集老母,今年七十五歲,法不當遠離赴任,呈狀乞遞,邊將之親年七十五歲以上者,許遞其任,已有定式,依例改差,何如?傳曰,允。
丁亥四月二十二日辰時,上御集慶堂。藥房入診入侍時,都提調金致仁,提調李思觀,副提調洪名漢,假注書任煜,記事官姜俒·鄭好仁,醫官方泰輿·許礈·李以楷·李泰遠·吳道炯·金孝儉以次進伏訖。致仁曰,夜間聖體,若何?上曰,一樣矣。致仁曰,寢睡·水刺,何如?上曰,一樣矣。上進御湯劑,諸醫官以次診脈,泰輿曰,左右三部度數調均,而滑體亦一向矣,礈·以楷·泰遠,皆如泰輿之對。上曰,藥房提調,持湯劑更爲入侍。出榻敎名漢曰,金致儉入來矣,上命致儉診脈,致儉入診曰,左右三部度數調均,而闊體亦好矣。上曰,初診故其對如是矣。致仁曰,然矣。致仁曰,漂民今日,亦似不來矣。上曰,似差遲矣。上命名漢,書興懷文以下。上曰,今朝聞鼓吹聲,問之則乃史官曝灑行也,予於少時,自沁都還後,以五臺請往事仰稟。則以途路之稍遠不許,此予汎濫之意也,不無遍觀楓岳之意,有此請,聖上豈許之乎?思觀煎入湯劑,上進御後,致仁進曰,臣待罪保護之任,請遞極爲惶悚,而第臣病勢,有萬分難强之勢,故敢此仰達矣。上曰,卽今大臣多矣,卿亦休息可也,諸大臣皆經一番乎。致仁曰,金判府事,僅經一二日,而右相則姑未一經矣。上曰,然乎,輪爲之可也。致仁曰,臣雖言病,而出外則耿耿之忱一倍矣。上曰,有次對入侍,且多他入侍矣,大臣皆作省歸之行,而卿獨不爲矣。致仁曰,姑未果矣。上命書傳敎曰,予已量矣,大臣今又陳懇,內局都提擧許副。上曰,待大臣之道,事體不輕,更書他紙可也。命書傳敎曰,右相爲內局都提擧,都提擧以下及醫官先退。上命名漢書傳敎曰,來月初十日月臺行禮,旣已下敎行禮後,仍行香祗迎事,分付,諸臣以次退出。
上在慶熙宮。停常參·經筵。
藥房都提調金尙喆,提調李思觀,副提調洪名漢啓曰,伏未審夜間聖體調攝,若何,痰候何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
柳脩啓曰,諫院連日闕啓,事甚未安,除在外外,司諫李堉,卽爲牌招,何如?傳曰,允。
以承傳色口傳下敎曰,次對單子置之,只入依下敎來待。
洪樂純啓曰,大臣·備局堂上,依下敎來待矣。傳曰,引見。
以備忘記,傳于尹勉憲曰,今日旣開其端中止,靜而思之,此人尙今沈滯可惜,況田尙書之孫,人雖不足,其猶用也,其人精詳者乎。昔年辛卯,田成一·田正一·田萬秋三人,隆武召見,以田萬秋特差軍職,其時予年十八仰覩,故予之特用其子,意蓋此也。噫,今日海東君臣風泉之心,豈夙宵忽乎哉?旣已下詢泯默,豈特爲中州,亦非體昔年意也。欲睡忽憶,推枕而起下敎,日後待窠卽爲調用事,分付銓曹。
以承傳色口傳下敎曰,今日諸軍門將臣請推,自古國舅體貌異焉,於問備拔之,捧傳旨時,政院知悉擧行。
洪樂純啓曰,摠戎使具善行罷職事命下矣。將兵之任,不可一刻無摠察之人,在前如此之時,有兼察之例,何以爲之?敢稟。傳曰,守禦使摠察事,牌招聽傳敎。
文學尹養厚疏曰,伏以臣之偏母,年踰七耋,疾病沈綿,居常澟綴,委頓床笫,而每致寒暑相敓之節,輒有痰飮痞滯之症,食飮頓減,形神澌鑠,日夕沈淹,藥餌扶將,臣之情私,實無離捨供職之望。昨緣下番闕直,庚牌儼臨,重違召命,黽勉就直,卽接家信,母病添劇於夜來,諸症迭發於目下,醫治之道,時刻爲悶,臣心於此,按住不得,冒死陳懇,徑出禁門,僭越之罪,無所逃焉。念臣虛縻兼銜,猥廁宮僚之末者,亦已閱月,進不能輔導睿學,退不得將護母病,公私之狼狽,進退之無據,寧有過於是哉?伏乞天地父母,曲察臣至懇,將臣兼帶諸銜,竝賜鐫遞,仍治臣曠直徑出之罪,以嚴朝綱,俾安私分焉,臣無任悚蹙祈懇之至。踏啓字
正言金敍九疏曰,伏以臣本以無似,倖占科第,出身之初,荐被殊私,簪筆昵侍,周歲有餘,五雲蓬萊,尙結夢想,竊自念鹵莽之姿,昏昧之識,實不合於淸朝耳目之任,故入臺以來,前後除拜,一未承膺,居恒愧懼,若隕淵谷。迺於田廬跧伏之中,忽奉薇垣新命,揆以義分,不敢一向偃便,且於逖違之餘,區區犬馬之忱,竊願一覲耿光,冒昧出肅,重登文陛,榮耀已極,涯分已過,而只傳故紙,孤負職責,臣實自恧,人謂斯何?此際得接鄕信,臣之七耋偏母,素患痰火之疾,近因失攝,又添別症,食飮全却,氣息危綴,委頓床褥,轉側須人,百里專伻,催臣歸視,臣自聞此報,方寸已亂,按住不得。玆於天牌之下,隨詣闕外,冒陳短章,徑尋鄕路,伏乞聖明,天地父母,俯垂矜察,亟命鐫削臣職名,仍治臣瀆擾之罪,以昭法綱,以便救護,千萬幸甚。踏啓字
丁亥四月二十三日辰時,上御集慶堂。藥房入診,掌令同爲入侍時,都提調金尙喆,提調李思觀,副提調洪名漢,假注書任煜,記事官姜俒·鄭好仁,醫官方泰輿·許礈·李以楷·李泰遠·吳道炯·金孝儉,掌令宋鍈以次進伏訖。尙喆曰,聖體調攝,若何?上曰,一樣矣。尙喆曰,寢睡,何如?上曰,頗穩矣。尙喆曰,水刺,何如?上曰,一樣矣。尙喆曰,中宮殿氣候,何如?上曰,一樣矣。尙喆曰,惠嬪宮氣候,何如?上曰,安過矣。尙喆曰,世孫氣候,何如?上曰,好在矣。上進御湯劑,醫官以次診脈,泰輿曰,左右三部一向調均,闊體亦一樣矣,礈·以楷·泰遠,皆如泰輿之對。上曰,藥房提調,持湯劑更爲入侍。出榻敎尙喆所啓,首相以咨文事,有所往復,敢此仰達矣。漂民起送回咨,纔先發送,而稟旨咨文,昨始出來矣。回咨之規例,必合撰以送,先發咨文齎去禁軍,卽令還爲上來,今此回咨,改爲合撰,更令禁軍騎撥,下送于灣府,以爲轉送北京之地,何如?上曰,依爲之。出擧條上命名漢,讀畿伯海伯狀啓,尙喆曰,十七日之雨,無不周洽矣。上曰,可喜矣,第昨日之風,似過矣。尙喆曰,無害矣。上曰,今春蠶農早矣。尙喆曰,村蠶則初眠云矣。上曰,蠶之爲物,不知飛,全屬於人矣,桑葉之大者,何如?尙喆曰,稍大於杏葉矣,桑之葉宜於藥,桑之葚宜食矣。名漢曰,三陟桑葚,異於他處矣。上曰,嶺南亦養蠶乎?尙喆曰,然矣。上曰,北道全用布,關西全用綿乎?尙喆曰,然矣。上曰,兩南中蠶農,何處居多耶?尙喆曰,嶺南,比湖南似多矣。上曰,扇則兩南邑何處爲之,而何處扇品,爲好耶。尙喆曰,嶺南則監兵營·統營·密陽·淸道若而邑,而湖南則光州·羅州·南平·南原·淳昌矣。上曰,南平扇最好云矣。名漢曰,湖南之南平,嶺南之淸道,爲第一云矣。上曰,然乎?南平,優於淸道云矣。思觀煎入湯劑,上更進御,尙喆曰,進御之間稍近,其或何如耶?上曰,無害矣,椒醬一次進之可也,村人多爲椒醬云矣。尙喆曰,果多有,而第味好者,不易得矣。上命書傳敎曰,關西狀聞來到,欲爲下敎,備局次對,進定於今日。上曰,以關西事,有所分付,故次對進定,右相亦勿歸,出外待之可也。名漢曰,昨日,有來月初十日香祗迎傳敎,而初十日,乃國忌定日也,香祗迎則似在初九日矣。上曰,予忘之矣。上曰,來月初九日香祗迎事。出榻敎尙喆以下及醫官先退,名漢曰,臺臣入來,何以爲之乎?上曰,旣有次對之命,臺臣亦參於次對,事理宜矣,諸臣以次退出。
丁亥四月二十三日午時,上御集慶堂。大臣·備局堂上引見入侍時,左議政韓翼謩,右議政金尙喆,行兵曹判書李昌誼,行吏曹判書申晦,刑曹判書南泰會,行副護軍鄭汝稷,刑曹參判韓光會,校理鄭昌順,掌令宋鍈,左副承旨洪樂純,假注書李秉鼎,事變假注書崔鈺,記事官姜俒·鄭好仁以次進伏訖。翼謩曰,聖體,若何?上曰,一樣矣。上曰,承旨讀奏西伯狀聞,樂純讀奏。翼謩曰,慈山火災,極爲驚心,而人物無爛傷之患,是則幸矣。尙喆曰,大同庫,勅庫失火,而庫中財物,能免燒燼之患,此亦幸矣。上曰,人物庫財,俱免傷失,誠幸矣。翼謩曰,領相,以病不得入來,惶恐云矣。上曰,頃者關西所被火災處幾何?尙喆曰,平壤·宣·郭,各五百餘戶見燒,此外則義州五十戶,又爲見燒矣。上曰,此外又有何處?尙喆曰,此則咸安,而非西路矣。上曰,注書出去,再昨日咸安恤典傳敎持入,賤臣趨出持入。翼謩曰,慈山又有失火之報,極爲慘然,被燒民人二百五戶,大中小殘區別,依狀請,以會付耗米題給之意,分付道臣,何如?上曰,依爲之。出擧條上曰,近來風氣,果致旱災,而惡風二字,極爲駭然矣。仍命書李邦佐罷職傳敎之際,尙喆曰,慈山事可悶矣,數朔之內,三易其倅,迎送之際,爲弊實多矣。翼謩曰,李邦佐今番事,雖似如何,而素以廉白見稱矣。尙喆曰,遞易則民弊甚多,此等處越俸,則亦足以警飭八路矣。上曰,然則當參酌矣,仍命書傳敎曰,於宣川·咸安事,業已下敎,近者諸道,此報若是夥然,而本府人物,無一爛傷,是雖慰心,人戶之數,比諸宣·郭,雖有差等,比諸咸安,可謂慘然,二百餘戶之民,想象景象,咸安六十餘戶,其猶下敎,況此乎?今年身役,特爲蕩滌,着意顧助撫摩事分付,曾覽漢史,雖有昔無襦今有袴之稱,此則與他異焉,伊時其法最酷,故民有此歌,而書不云乎?有備無患,象魏懸法,木柝以循,古亦有之,關西六處,旣有此事,亦非同時,則豈不戒嚴乎,非勸酷也。其亦爲民,此正若或問所謂傷虎者,聞諸處之報,何不申申面飭,而不此之爲,只歸怨於風旱,其欲飭勵,宜先此人。慈山府使李邦佐,事當罷職,而今聞段遞,可悶,大臣所奏,亦有深意,其欲差等拿問,此時慈山,有甚於一遞,頃者所奏越俸二字,無乃準備此人而然乎?越俸一等,自此以後,悶旱之心雖弛,於玆事,此心憧憧,不能一刻自弛,君猶若此,況爲守宰乎?此意,令諸道咸體焉。翼謩曰,今日次對,出於特敎進定,而諸堂不參,若是夥然,極爲未安。且以武將言之,李潤成,聞有情理,而具善行,則近日籌坐次對,一不進參,其在事體,尤爲未安矣,衆所共知應頉有實病者外,一倂從重推考,何如?上曰,依爲之,從重推考可也,武將事體,異於他,其在事體,不可推考而止,罷職,其勿出代。出擧條上曰,今日懸病之備堂誰也?翼謩曰,李昌壽·尹汲,俱不入來,而尹汲則以未肅拜懸頉矣。尙喆曰,此外鄭弘淳,鄭存謙·趙曮俱不入來,而李最中則有故矣。上曰,李最中之母,康健云矣,年高則自然如此矣。翼謩曰,人壽不齊,有享八十·九十者·享百歲者,莫非命也。上笑曰,卿言有意矣。尙喆曰,伏見昨日傳敎,有李世演準職除授之命矣,伏想聖意,非以其自劃臺地爲是,槪取其執守之牢確,有此褒嘉之敎,而外面觀之,以違牌而被賞也,其在飭勉臺閣之道,終涉如何,敢此仰達矣。上曰,所奏誠是,亟寢其敎。出擧條上曰,書擧條批答之注書,卽李秉鼎耶?樂純曰,然矣。上曰,聲音恰似其父,貴矣貴矣。尙喆曰,非特聲音之恰似其父,典刑亦肖矣。昌誼曰,漂民入來後興化門殿座時,以南墻外入直禁衛軍排立事命下,而第伏念興化門外,地勢通闊,南營入直禁衛軍,只是四十名,以此難以排立矣。訓局東營,距正門最近,而入直軍,亦不過五十名,暫爲除出,合倂排立似好,故敢此仰稟。上曰,依爲之。出擧條鍈曰,請還寢東呂·址淳等邊配之命,更令王府,嚴鞫得情。措辭見上上曰,勿煩。鍈曰,請還寢定配罪人者斤萬酌處之命,更令王府,嚴鞫得情,夬伸王章。措辭見上上曰,勿煩。鍈曰,請還寢定配罪人金柱泰減等之命。措辭見上上曰,勿煩。鍈曰,平安兵使李章吾,受國厚恩,與他人自別,則其在義分,唯當竭力奉公,圖報萬一,而久任禁將,略不謹畏,擧其最可駭者言之,則本營保米與軍布,以純錢捧納,出付其私人,江上磨米,市中麤木,俱以輕價換貿,輸置別庫,料布應下時,必以此分給鄕兵之料賞,此無他,鄕兵愚迷,不解頭緖,內雖怨而外莫敢言故也。蓋磨米半雜麤糲,市木尺短升麤,比元價,其減下多少,自在不言中,鄕軍雖愚無所識,亦知其一疋本直,爲二兩,一石元價,爲五兩,而兩朔留京糧資,比之於前,過半不足。呼冤之聲載路,設置鄕軍,分番宿衛,何等嚴重,而此規一出,使遐方番卒,當保布米,亦不得依數受食,負債懷怨而歸,傳說狼藉,有耳皆聞,其所報國恩之道,固不足責,而豈忍負我聖上顧恤鄕軍之至意哉?且聞方在西閫,政令擧措,可驚可憂者實多,有難殫擧,而就其一事而言之,行獵於七寶島,因一獐之失獲,令防軍捕之不得,章吾憤其違令,防卒六百人,每名各棍五度,一城波蕩,終夜有聲,似此駭擧,前所未聞,以臣之所言,於臣之所不言,可推而知之,如此之人,決不可置之重閫,請平安兵使李章吾,爲先罷職,拿問嚴處。上曰,大臣之意,何如?翼謩·尙喆曰,臺啓體重,自上處分前,不敢仰達矣。上曰,近者官師相規,亦無聞焉,心常慨然,今聞一啓,豈不開眼,雖然,一則鄙夫之事,一則麤悖之擧,前聞今聞,無我過欺,予則曰,此謗之來,無乃淸川江而然歟,不允。鍈曰,忠淸兵使具秉勳,前秋習操,巡到忠州火藥點閱時,各袋所入者,略略取出,分布於木板上,次次點火,以驗其燥濕,而秉勳帶來營屬,怒其軍器監色所給情債之不滿慾,染唾藥屑,試之以火,火鬱不起,墮落於藥袋,赫焰衝起,在傍營屬一人,本官吏奴三人,一時焦爛,隨火氣而飛去,客舍東軒,亦爲火焰所衝,楹柱歪在一邊,累千斤火藥之盡爲灰燼,不言可知。兵使則恐火及身,以便衣驄帽,急躱而走出門外,初則不知其居處,身爲帥臣,其劻㤼擧措,大駭一邑瞻聽,而此猶細故,因其不能檢下,人命燒化,至於四人之多,其爲慘殘,當如何哉?不可歸之於無情之科而置之,請忠淸兵使具秉勳,罷職不敍。上曰,一褊裨作俑,一何酷哉,且本事甚微,無乃造謗者之做作乎,遠外風聞,不可盡信,更加詳察處之。鍈曰,朝家之設置松禁,其不輕而嚴且重也審矣。近來此法解弛,京山禁伐處,幾至濯濯,至有潛斫,家材芻蕘,日入東西郊柴駄,爛斫生松,白晝公行,莫有禁止者,實有關於國家大紀綱也。原其弊本,則中間別置參軍,使各營門分俵字內,嚴立法意,非不美矣,而該營許多軍卒,稱以禁松,自相締結,任意斫伐,便作渠輩之柴場,反不如前日自京府出山直日日巡禁之爲愈也。若此置而不問,則禁俵四面,將至於赭伐無餘,事之寒心,莫此爲甚,請該營大將,竝從重推考,四道參軍,各別科罪。上曰,依啓。鍈曰,臣於見識,豈有一分冒居之理,而閱朔在外,義分是懼,章皇出肅,一再登筵,未效一日之責,徒切愧恧之忱,玆以目下數事,仰瀆崇嚴之聽,及承批旨,不唯不賜允可,以過矣爲敎,此莫非臣言行無素,不能見孚於君父之致,臣何可一刻晏然於臺次乎?請命遞斥臣職。上曰,臺閣寥寥之時,勿論過與不過,有懷所陳,其所下批,不過審愼本事吁咈之意,其何引過,勿辭亦勿退待。上曰,李章吾,非如此之人矣,以一獐,豈有是事乎?翼謩曰,臣聞見不廣,難以仰對矣。尙喆曰,此則臣等所不聞之事矣。上曰,淸川江役事,可悶矣。尙喆曰,李章吾仍留訖役則好矣。上曰,今幾訖役否?晦曰,岸上纔覆莎草云矣。上曰,具秉勳,卽面縛者耶?翼謩曰,然矣。上曰,使行時銀子見失事,終涉可疑矣。尙喆曰,銀出於戶曹,爲二萬兩,其餘出於平壤·安州,合爲四萬兩,雖無差員領去之節目,而使臣,以官銀之重,出付差員,皆有戶曹踏條,而至龍川,經夜於運餉庫外,故人皆疑龍川將校或義州人矣。翼謩曰,龍川以南,則條形宛然云矣。上曰,此亦未可知矣,予曾見欺於趙觀錫之誣服矣。上命兵判進前曰,田得雨,何不用之於閫任?尙喆曰,銓曹,只當觀其人之可否用之,而田得雨爲人,頗精詳矣。諸臣以次退出。
上在慶熙宮。停常參·經筵。
卯時,日暈兩珥,暈上有冠。
藥房都提調金尙喆,提調李思觀,副提調洪名漢啓曰,伏未審夜間聖體調攝,若何,痰候何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
傳于任㻐曰,左承旨,內局入侍,同爲入侍。
以備忘記,傳于洪趾海曰,昔之監役時,其皆濯濯,爲參軍之後,其皆葱鬱,若有眼者,自可立辦,川渠推沙,皆由於此。大抵一效則一怠,此輩此弊,曾亦聞之,故因此欲爲申飭參軍,雖命決棍,更而思之,其若商譯無賴樵軍,與禁松之軍,各立者久,所謂揷松枝之說,其心可見,果有揷松枝,松則不濯不禁,此輩棍禁參軍,此正若爲迷德也。若此不已,雖有百參軍,何禁濯濯,其意不無監役復舊之意,復舊監役可乎,禁松禁沙可乎?昔則東門近,故聞樵童之聲,近者於此,朝聞樵童之聲,乃覺西郊樵童,亦由西門也。況此臺,在於西門外,已知揷枝等說,信其浮謗可知,其不隄防,將有復舊監役之請,此禁卽予固心,孰敢若此?宋鍈特遞其職,使今日士夫,咸知其君之意。
柳脩以訓鍊都監言啓曰,當該參軍,令各其所管營,決棍申飭事傳敎矣,西道參軍具埉,決棍十度申飭之意,敢啓。傳曰,知道。
又以御營廳言啓曰,依傳敎本廳參軍尹範衡,決棍十度之意,敢啓。傳曰,知道。
又以禁衛營言啓曰,依傳敎本營參軍金趾祥,決棍十度,各別申飭之意,敢啓。傳曰,知道。
又以摠戎廳言啓曰,當該參軍,令各其所管營,決棍申飭事命下矣,北道參軍金麗海,決棍十度懲礪之意,敢啓。傳曰,知道。
又以刑曹言啓曰,頃因右邊捕盜廳移文,紅牌斥賣罪人金振聲及買去罪人金宅鏡等處,買賣節次,嚴囚推覈,則振聲·宅鏡等,一一直招於平問之下,依本律賣者買者,竝絶島爲奴,其紅牌,亦依受敎燒火之意,敢啓。傳曰,知道。
判中樞府事徐志修疏曰,伏以臣罪戾層疊,俱在罔赦,恩出曲貸,罰止譴削,屛伏鄕野,日夕訟愆,曾未幾何,遽蒙收敍,西樞新命,寵秩如舊,實不知釁累賤臣,何以得此於聖明之下也,感極涕零,悚與愧竝。噫,以臣不才,濫叨重任,四朔蹲冒,無一善狀,此其罪固已大矣,而忱誠淺薄,旣不能自效於焦迫之際,性復疏率,言輒妄發,一筵再失,昨舌靡及,緣臣之故,致煩聖慮,至於上奏下付之擧,而臣罪益彰著矣。律以邦憲,誅殛猶輕,跼蹐高厚,無所自容,豈可以末減寬典,謂已經勘,而晏然若平人乎哉?恩旨容釋之下,亦不敢猥入文字,一向泯伏,祗竢重誅,今始冒從縣道,略陳微懇。伏乞聖慈,俯賜諒察,申降威命,亟施當被之律,以昭法紀,以安私分,千萬幸甚。答曰,省疏具悉卿懇。頃者下敎,欲飭此等之請,飭已行,卿心已諒,何復撕捱,卿須安心勿辭焉,仍傳曰,遣史官傳諭。
領敦寧金漢耉疏曰,伏以臣本疏迂一書生耳,只以跡忝肺腑之故,濫叨戎任,居然五年于玆,而徒積尸素之愧,曾蔑絲毫之報,迺者憲臣之啓出,而臣之罪著矣,其啓中所謂東郊,卽臣所帶營分授字內也。昨年稚松之蟲損者,入冬以後,果有斫根,故其時參軍,嚴治懲罪,而不能檢飭,臣實當之,今此臺評峻發,論責備至,私心惶愧,靡所容措,本職去就,今無可論,玆敢短章呼籲,仰瀆宸嚴。伏乞聖慈,亟賜處分,以爲不職者之戒焉,臣治疏將上之際,伏見夜下傳敎,特命區別於捧傳旨之中,臣於是尤不勝惶蹙不安之至,譴斥之命,方切顒竢,則豈敢以獨漏於問備,有所自恕,晏然若無故之人乎,亦願收還成命,以重臺言,更加威罰,以安私分,千萬幸甚。答曰,省卿之懇。此等申飭,自古有之,卿何若此,其於問備,有體貌故,曾有前例,昨夜下敎,卿須安心勿辭引咎焉。仍傳曰,遣史官傳諭。
傳于洪趾海曰,又有所爲之事,批答,使入直史官傳諭。
奉敎洪彦喆疏曰,伏以天休滋至,邦慶無疆,耕蠶禮成,朝野欽均,伏念臣方以五臺山實錄曝曬事,祗奉成命,今將辭陛,而第有區區私懇,敢此仰暴焉。臣之父母,方在春川地,年旣衰耋,病又沈綿,而臣縻於史職,不敢擅行,晨昏之曠,時序屢換,屺岵之戀,方寸自亂。今臣奉命之所,與臣鄕廬,同在一道,距官路亦不甚遠,若於竣事歸路,得以便道歷省,則在臣私情,實爲大榮。臣謹稽本館古事,前後史臣之奉命者,歷路請覲,非止一二,而無論遠近,輒蒙曲許,玆敢忘其猥越,援例仰瀆於孝理之下,伏乞天地父母,俯垂矜諒,特許臣歸路歷省,俾伸人子至情,千萬幸甚。答曰,省疏具悉。依所請歷省焉。
丁亥四月二十四日辰時,上御集慶堂。藥房入診入侍時,都提調金尙喆,提調李思觀,副提調洪名漢,假注書任煜,記事官姜俒·鄭好仁,醫官方泰輿·許礈·李以楷·李泰遠·吳道炯·金孝儉以次進伏訖。尙喆曰,夜來聖體,若何?上曰,一樣矣。尙喆曰,寢睡曁水刺,何如?上曰,一樣矣。醫官以次診脈,泰輿曰,左右三部,一向調均,而滑體亦一向矣,礈·以楷·泰遠,皆如泰輿之言,上進御湯劑。上曰,藥房提調,持湯劑更爲入侍。出榻敎上曰,注書出去,戶房入侍事傳之可也。賤臣承命出,引左承旨任㻐進伏。上曰,戶房卽任㻐乎?尙喆曰,然矣。上曰,予知之矣。上命㻐書耕蠶記意文以下。上曰,繭有大小矣。尙喆曰,果然而小者尤堅緻矣。上曰,然乎?予以千乘之君,表裏,何謂過分,而予心則每不安矣。尙喆曰,聖敎誠過矣。上曰,李最中之母,筋力康健云矣,昨聞作故云,老人事,誠不可恃矣,予之不可恃爲言,則左相,以九十百歲之說爲答,臥而思之,其言旣休休,意亦有在矣。上曰,李章吾事,似非繡衣査覈之事也。尙喆曰,非御史之所可査也。上曰,具秉勳事,何以處之爲好耶?尙喆曰,故相臣金尙容,曾於江都火藥庫上燒死,當此等時,則節死宜矣,其外則無必死之義,具秉勳之避之,固宜矣。上曰,然矣。上命㻐先退,㻐退出。上曰,以備堂不參賓對請罪者,古亦有之,都承旨之父,曾以都憲,有此請,予靜而思古人矣。上曰,此等漢亦往西邊乎?尙喆曰,然矣。上曰,南山下人善矣,而北山下人,至於浮石而來矣,今則北山亦多木,參軍操心故然矣。尙喆曰,南山之樹木,薈蔚可觀,而北山,亦比前茂盛矣。上命書傳敎曰,昨日下敎而未果,當該參軍,令各其所管營決棍申飭,當日草記事,分付。尙喆所啓,漂民中全州人一名物故矣,下送時沿路各邑,許給駕牛之意,預爲分付,何如?上曰,依爲之。出擧條尙喆曰,昨日慈山府使越俸傳敎書出,而臣等出外,詳見其啓本,則惡風二字,非李邦佐之報狀也,乃朴相德之狀啓也。上曰,然乎?李邦佐,幾乎橫被越俸之罪矣,其傳敎抹去可也。名漢曰,然則以榻敎書出乎?上曰,可矣。上曰,昨日慈山府使越俸傳敎中,自噫亢旱,至無一亮慘惻之語七十字,刪去事。出榻敎思觀更入湯劑,上進御後,諸臣以次退出。
上在慶熙宮。停常參·經筵。
藥房都提調金尙喆,提調李思觀,副提調洪名漢啓曰,伏未審夜間聖體調攝,若何,痰候何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
洪樂純,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于洪趾海曰,左承旨入侍。
以承傳色口傳下敎曰,俄已下敎,漂民如來,令休息於惠廳或龍虎營中近處,善爲供饋,來到則只稟來到。
又下敎曰,漂民纔來必憊,休息於龍虎營,明日當召見,言及於渠輩,旣已下敎,備局問情亦置之,夜飯朝飯善爲備給事,分付惠局,而朝飯則殿座前必備給,刷馬騎來與否,問知以奏。
洪名漢啓曰,同副承旨尹勉憲,今日不爲仕進,卽爲牌招,何如?傳曰,允。
洪趾海以禮曹言啓曰,親蠶儀軌,今已修正,依下敎內入之意,敢啓。傳曰,知道。
以全羅監司元仁孫狀啓,三月令藥材進上馬藺花·竹筍及五月令朔膳進上中竹筍,五月令薦新進上大小麥,節候尙早,限內不得封進,惶恐待罪事,傳于洪樂純曰,勿待罪事回諭。
丁亥四月二十五日辰時,上御集慶堂。藥房入診,掌令同爲入侍時,都提調金尙喆,提調李思觀,副提調洪名漢,假注書任煜,記事官姜俒·鄭好仁,醫官方泰輿·許礈·李以楷·李泰遠·吳道炯·金孝儉,掌令李台鼎以次進伏訖。尙喆曰,夜來聖候,若何?上曰,一樣矣。尙喆曰,寢睡及水刺,何如?上曰,寢睡頗穩,而水刺則一樣矣。尙喆曰,寢睡若穩,則水刺亦從而勝昔矣。醫官以次診脈,泰輿曰,左右三部一向調均,而滑體亦一向矣,礈·以楷·泰遠,皆如泰輿之言,上進湯劑御之。上曰,藥房提調,持湯劑更爲入侍。出榻敎尙喆曰,八味元製進已久,所御幾何?上曰,肌膚有加潤之慮,故不進矣。尙喆曰,加潤則尤爲慶幸矣。上曰,七十四歲加潤何益,日服三種藥,予以爲過分矣。尙喆曰,不必各服,松節茶進御時兼進則好矣。上曰,予嘗勸沖子服此藥,而每以肌膚之肥爲托,沖子尙如此,況於予乎,老且衰矣,膚雖肥何用哉?尙喆曰,閭巷匹庶,至衰老之境,必兼服湯丸劑以救效,況聖躬乎,若進御而無效,則停止宜矣。上曰,故相李宜顯,一日服三種藥云矣,予以千乘之君,三種日服,何過之有,而予則以爲過分矣。名漢曰,每承如此下敎,臣不勝惶悶之忱矣。上曰,左相以九十百歲之說奏達,必是德談,而予以爲可憎矣,建功湯,予能耐飮,而在他人則必不能食矣。尙喆曰,八味元全補脾胃,脾胃實然後好矣。上曰,潤澤甚悶矣。醫官曰,但敷腴而不必加潤矣。上曰,敷腴則自潤澤矣。尙喆曰,丸劑製已久矣,更爲新製以入似好矣。上曰,所奏如此,一劑製進可也。上曰,加減八味元一劑,依前方製入事。出榻敎上命戶房承旨入侍,賤臣奉命出,引左承旨任㻐進伏。上命㻐書自醒翁自製文以下,㻐先退。尙喆曰,漂民今日似入來,日之早晩,雖未可知,而今日內,似殿座矣。上曰,遠來之輩,使之休息可也。今日雖來,明日殿座宜矣,思觀進湯劑,上進御後,藥房先退。名漢曰,臺臣入來,何以爲之乎?上曰,使之進前可也。台鼎進伏,上曰,只擧下端可也。台鼎所啓,物故罪人得輿,以告者徑斃杖下則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈,請還寢東呂·址淳等還配之命,更令王府,嚴鞫得情。上曰,勿煩。出擧條又所啓,太丁兇逆,前古所無,今旣正法,少洩輿憤,而罪人者斤萬,旣聞太丁陰慘叵測之說,不卽發告,私相傳說,知情不告,自有其律。今此酌處之命,雖出於聖上好生之德意,而其在鞫體,不可不嚴覈,請還寢定配罪人者斤萬酌處之命,更令王府,嚴鞫得情,夬伸王章。上曰,勿煩。出擧條又所啓,金柱泰,卽賊潤之子,只施定配之律,在渠亦云幸矣。今此減等處分,雖出於霈澤同流之聖意,減等則爲徒年,而徒年則遇赦卽放,此後國有赦典,則應入放秩,以潤之子而猶爲無故平人,使之晏然行世,寧有如許道理,請還寢定配罪人金柱泰減等之命。上曰,勿煩。出擧條台鼎退出。上曰,新啓皆停乎?名漢曰,停之矣。上曰,可矣。似當如是矣,諸臣以次退出。
上在慶熙宮。停常參·經筵。
申時,日有左珥,日上有冠。
藥房都提調臣金尙喆,提調臣李思觀,副提調臣洪名漢啓曰,伏未審夜間聖體調攝,若何,痰候何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣,明日入侍宜矣。
中宮殿·惠嬪宮,藥房口傳問安。答曰,知道。
以承傳色口傳下敎曰,三相·備堂中,戶判·惠堂·湖南句管堂上,今日殿座同爲入侍事,令備郞傳于三相,服色皆以時服爲之。
殿座罷後,政院·玉堂·藥房口傳問安。答曰,知道。
傳于洪名漢曰,建功,殿座時留待,松節先爲入之。
以備忘記,傳于洪樂純曰,今下弓矢,牛峴僉使李龜齡處給送。
傳于洪樂純曰,尹領府事,殿座同爲入侍。
吏曹口傳政事,以兪漢蕭爲兵曹參判,以沈益聖爲兵曹參知。
傳于洪樂純曰,承旨入侍。
洪樂純以御營廳言啓曰,今此下番別破陣步軍試才賞格,從分數多寡,以本廳所儲木綿分給後,別單書入之意,敢啓。答曰,知道。
又以禁衛營言啓曰,來五月當十二番後部中司屬慶尙右道五哨軍兵逢點實數六百五十二名,已爲點閱整齊,來五月初一日,與內外各處入直將官軍兵等,依例替代後,舊軍放送之意,敢啓。傳曰,知道。
又以御營廳言啓曰,本廳來七月·閏七月兩朔應立前部左司屬慶尙左道五哨軍兵,六月二十五日京中逢點,七月初一日,與前司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
又以禁衛營言啓曰,來七月當十二番後部右司屬慶尙左道二哨·右道三哨合五哨軍兵,來六月二十五日京中逢點,依例準十二朔立番之意,本道監兵使處,預爲知委,何如?傳曰,允。
又以御營廳言啓曰,本廳塘報手崔儉松,今朝逢中虎於昭義門外冶洞,放銃捕捉而來納,故軍士自本廳施賞,而近城之地,白晝虎患,極爲驚駭,而旋卽捉得,誠甚多幸,其虎則姑爲待令於本營之意敢啓。
丁亥四月二十六日辰時,上御興化門殿座入侍。三相·領府事·戶判·惠堂同爲入侍時,行都承旨洪名漢,左承旨任㻐,右承旨洪趾海,左副承旨洪樂純,右副承旨柳脩,同副承旨尹勉憲,假注書任煜·李秉鼎,記事官姜俒·鄭好仁,領府事尹東度,領議政金致仁,左議政韓翼謩,右議政金尙喆,戶曹判書鄭弘淳以次進伏訖。上具翼善冠·袞龍袍,以步輿出自資政門,至興化門降輿時,上曰,藥房提調,持湯劑入侍。出榻敎都提調金尙喆,提調李思觀,副提調洪名漢進湯劑,殿座後,上命標信宣傳宣出去,召入漂民於作門內。上曰,宣傳官輪回傳命可也,上命宣傳官,下敎于漂民等曰,汝輩役姓名,次次進伏以奏,漂民等二十七名,各奏役姓名訖。上曰,漂民處已給飯乎?樂純曰,聞已給之矣。宣傳官奏曰,漂民外一名混入矣。上曰,旣非漂民則何爲混入,猥濫矣,退送可也。上曰,漂民中稍解人事者,漂行時路程記,起立仰奏可也。漂民曰,自漂風下陸處,至福建爲一百二十里,而閭閻櫛比,城郭壯麗矣。上曰,岳陽樓能見之否?漂民曰,岳陽樓距歷路稍遠,故不得見之,而只見黃鶴樓矣。上曰,黃鶴樓制作,何如?漂民曰,樓是九層,而窓戶,皆以各色紋紗塗之矣。上曰,自福建至北京,其皆步來乎?漂民曰,自福建至北京,以水路作行,自北京至義州,以坐車出來矣。上曰,自福建至瀋陽,接待孰勝?漂民曰,杭州最勝矣。上曰,漂民中有居在全州者,入我境後,果聞全州消息乎?全州漂民曰,至義州則府尹傳之,故詳細聞之矣。上曰,汝輩中,有金三澤之親屬乎?漂民曰,無之矣。上曰,刷馬下敎,纔已爲之,而此下敎前步來乎?漂民曰,病者騎馬,無病者步來矣。上曰,汝輩涉險經年而始來,予之今日召見,有意存焉,涕潸然,非歇後語也,食物特爲題給,汝輩領受可也,柑貢如遲到,猶慮其漂,況此意外之漂乎?漂民曰,去亦聖恩,來亦聖恩矣。上曰,汝輩稱聖恩,而昔年聖恩,淪浹汝輩骨髓,汝能知之乎?上曰,全州民人處,除結錢及身役之意,承旨分付於全州漂民可也。上曰,漂民中有父母者起立,漂民中十三名起立。上曰,坐者幾何?樂純曰,坐者十四名矣。上命惠堂,漂民每名處,木一丁米五斗分給。弘淳曰,濟州舡漂風者,不但今番爲然,辛巳有漂到中國者,壬午有漂到日本者,俱爲生還,又有全舡敗沒二隻或是載涼藿出來者,或是載米入去者,而通計米,爲一千一百五十石零矣。其時俱有道臣狀聞,自無可疑,而獨涼藿及米,未卽蕩減之故,自羅舖,連爲催督於濟州,而濟州則悶其指徵無處,論報賑廳矣,實狀旣如是明甚,似宜有蕩減之典,故敢達矣。致仁曰,惠廳,頃以此報備局,而須經一番筵稟,方可蕩減,故已有酬酢於惠堂,而此非逋欠之比,特許蕩減宜矣。上曰,此則當爲蕩減矣,依爲之。出擧條上曰,金三澤處,米布一體頒給,使全州漂民,持往傳給於三澤之妻子可也。上命書傳敎曰,噫,今已九朔,復見漂民,誠是意表,金三澤獨不預焉,雖賜米布,其君之心若何?此若以今者賜米計糧,則非予之意,次次着實供饋,無一人飢還,仍給刷馬事,卽爲分付畿營·湖西·湖南。上命書傳敎曰,若曰,事過,不踰都門之前,其若忽待闕供,當該官員,大靜縣投畀,下吏黑山島定配,以此嚴飭。上曰,禮賓官員,使之入來聽傳敎可也,禮賓直長沈宗之進伏。上曰,沈宗之擧措可駭,而姑爲參酌,漂民等使之各別供饋。上命三相進前,上曰,宋鍈之發啓若是,則李台鼎之停啓非矣,李台鼎之停啓若是,則宋鍈之發啓非矣,卿等以爲,何如?尙喆曰,臣待罪於禁營都提,故詳爲覈實,則貿木初無是事,可謂說空,貿米事,辛巳年買千石米於惠廳,自惠廳,直爲發賣於軍兵云矣。致仁曰,貿米惠局,非特禁營,他軍門亦多有之矣。上曰,初已慮如此,而今聞卿等之言,可謂脫空矣,此必取怨於淸川之役矣,具秉勳之染唾火藥云者,尤不成說,火藥若有濕氣,則豈有起火之理耶?翼謩曰,火藥甚急,難以逃避,而如可避也,何必坐而待死乎?致仁曰,淸川之役,卽我國巨役,而財力之入,已費累萬,決不可付之生手矣。上曰,參軍之啓,必是兩班家奴子樵軍之造謗矣。致仁曰,聖敎至當矣。參軍頓勝於監役,而其中亦或有弊端,此則申飭好矣,但該營大將,旣有國舅,則臺啓,似當措辭區別,而混同說去,此則不知國體而然矣。上曰,此則昨已下敎矣。上曰,昨日發啓,今日停啓,四十年初見矣。翼謩曰,纔發旋停,可謂太急矣。上曰,昨發今停,似涉殊常矣。致仁曰,此非出於扶抑,而昨發今停,似如何矣。尙喆曰,臺閣許以風聞,雖或爽實,不是異事,人見各自不同,雖或遽停,豈有深意?上命書傳敎曰,宋鍈之啓,予則曰,都是信聽浮謗,於李章吾·具秉勳,豈有毫分私意,而於外淸川江字,其後添書。此予則曰,可謂實狀,於禁營事,勿論浮謗,用非其人,不無此弊,一欲下敎而未果,今聞所奏,非徒落空,卽此之外,已諒之於訓院定式,不無招謗,且其人,猶有少年時氣銳,人可愛乎憎乎?於京亦欲下敎,今無可論,而大抵臺閣寥寥之時,宜扶而不可抑,故勿退待之命,意蓋此也。事體之過與不過,非一時目下判決者,而兩日之內,一則發啓,一時停啓,發啓之人,其雖風聞,容有所據,而停啓之人,遠外之事,何先料度,以此觀之,李台鼎之停啓,甚於宋鍈,若此而豈不默默,臺體則大損,非爲本事,予惜臺體,此等擧措,望八初見,掌令李台鼎,特遞其職,以存臺風。上曰,藥房提調,持湯劑更爲入侍。出榻敎尙喆·思觀進湯劑,上曰,騎堂有闕乎?參議何爲長番。兵曹判書李昌誼曰,參判黃景源在外,參知有闕矣。上命書傳敎曰,莫重宿衛,騎判外只有一人,在外人許遞與未差,代,口傳擧行,牌招察任。上曰,承旨率內入直鄕軍中知農形者入侍。出榻敎上還入大內,諸臣以次退出。
丁亥四月二十六日午時,上御德游堂。承旨入侍時,左副承旨洪樂純,假注書李秉鼎,記事官姜俒·鄭好仁以次進伏訖。上召宣傳官,命招入各道鄕軍十六名,命各誦腰牌講誦訖,下詢各道雨澤及蠶眠早晩。鄕軍齊奏曰,得聞鄕信,則雨澤,洽於付種,而蠶眠則或有初眠者,或有再眠者云矣。上曰,比於闕中之蠶,可謂晩矣,命承旨讀北伯狀聞。上曰,三·甲又下雪矣。樂純曰,三·甲則自來如此矣。上曰,領議政金致仁,掃墳呈辭,給由馬·澆奠床備給。出榻敎承史退出。
丁亥四月二十六日酉時,上御德游堂。承旨入侍時,同副承旨尹勉憲,假注書任煜,記事官姜俒·鄭好仁以次進伏訖。上下詢于敎鍊官曰,逐虎人號牌持來乎?對曰,持來矣。上曰,注書奏之可也。賤臣指名仰達,上曰,注書誰也?勉憲曰,任煜也。上曰,虎肉亦食之乎?勉憲曰,古書云虎肉燥,燥故人不食矣。上曰,熊掌食之矣。勉憲曰,熊掌入於八珍味,其肉亦皆食之矣。上曰,虎有鬚乎?勉憲曰,有鬚云矣。上曰,此虎可謂大虎矣。上命書傳敎曰,都城咫尺之地,有此虎嚂之弊,聞甚驚駭,而以一塘報手,能以放銃捉納,其涉可嘉,自有三殺差等,今方自內試賞,而覽其虎,非中也,卽大也。咫尺都下,曰,大何過,助力六人,亦令本營,參酌施賞,崔儉松相當窠調用,嚂傷人,亦令該署該曹,相當藥物題給,特賜米布,而居中致斃人,聞甚慘然,亦令該曹,勿拘常例,從加顧恤,其虎,下本營區處。上曰,虎則使之出送開陽門仍留,施賞後閉之可也。上命勉憲,讀違牌傳旨,至吏曹參議李福源傳旨。上曰,此人,於向來多臺新通時,爲吏議乎?勉憲曰,多臺通淸時,洪樂仁爲參議矣。上曰,然矣。予忘之矣,李福源,有老父在,許遞可也,仍命踏啓字以下,至司諫李堉傳旨。上曰,誰也?勉憲曰,故參判李久源之曾孫也。上曰,有鬚乎?勉憲曰,多鬚矣。上命書只推,至翰林李東郁傳旨。上曰,處分後初違乎,再違乎,翰林必知之,奏之可也。俒曰,初違矣。上命書傳敎曰,其初處分,卽君也,特爲開釋,亦君也,分義所在,決不若此,況小官乎,下義禁府推考。上曰,政稟入乎?勉憲曰,政稟之入,聞已久矣。上命書傳敎曰,政事明日爲之,諸臣以次退出。
上在慶熙宮。停常參·經筵。
未時,日暈。
洪樂純啓曰,大司憲未差,執義鄭恒齡在外,掌令二員未差,持平李東遇呈辭,持平洪九瑞在外,今日以監察茶時之意,敢啓。傳曰,知道。
藥房都提調金尙喆,提調李思觀,副提調洪名漢啓曰,昨日臨門酬應,移時還內,伏未審夜來聖體調攝,若何,痰候何如?寢睡·水刺之節,亦何如?臣等依下敎,率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
傳于洪趾海曰,儒臣持警世問答,內局入侍,同爲入侍,左副承旨入侍,左副承旨亦不在院,則同副承旨入侍。
洪名漢啓曰,右副承旨柳脩,同姓七寸姪前奉事聖趾身死服制,已行四日,出仕,何如?傳曰,允。
以承傳色口傳下敎曰,百歲老人上來云,依漢文例,表裏一襲·米肉,令戶郞持而存問。
洪趾海啓曰,上番檢閱姜俒,以其親病,陳疏徑出,原疏纔已捧入矣,所當直捧禁推傳旨,而此與無端徑出有異,推考警責,待敎安廷玹,檢閱李思祚·洪相簡,竝卽牌招,以爲推移入直,何如?傳曰,允。
洪樂純以都摠府言啓曰,都摠管南泰會,以刑曹判書,本曹坐起,今日晝仕出去,而逐日赴坐,頉稟未安,入番間,依例除草記往來之意,敢啓。傳曰,知道。
洪趾海啓曰,修撰洪檍,自鄕上來,卽爲牌招察任,何如?傳曰,允。
傳于洪趾海曰,今三十日當爲香祗迎,時刻單子,儀註置之。
洪趾海啓曰,卽者吏曹郞廳來言,今日爲政事命下,而判書申晦,參判趙曮,俱以病不來,參議未差,不得開政,判書·參判,竝卽牌招開政,何如?傳曰,允。
有政。行判書申晦進,參判趙曮牌不進,參議未差,同副承旨尹勉憲進,吏批啓曰,密陽府使,今當差出,而本府,以漕倉新設邑,不可不擇差,同道及他道有聲績已準限守令,竝擬,何如?傳曰,允。又啓曰,通禮院左通禮李弘稷,刑曹佐郞李穦,受由過限未上來,竝依例改差,何如?傳曰,允。又啓曰,卽接繕工監牒呈,則假監役官金敏材,受由過限未上來,依例改差,何如?傳曰,允。以鄭厚謙爲大司憲,沈鑧爲大司諫,申五淸爲掌令,洪纘海爲正言,李壽勛爲輔德,徐性修爲兼文學,李景祜爲工曹參判,李師魯爲吏曹佐郞,兪漢喆爲宗廟令,尹昌濂爲獻陵令,申爲兼引儀,任煜爲徽陵別檢,柳焵爲康陵別檢,朴光晦爲徽寧殿別檢,李思祚爲注書,姜壽仁爲典獄參奉,尹象厚爲密陽府使,趙重晦爲楊州牧使,宋益彩爲大靜縣監,義禁府都事尹耆東,掌苑奉事成雲柱相換,軍資奉事徐來修,氷庫別檢韓錫大相換,兼執義李亨逵減下,校書副正字單盧允中,折衝安宗垕今加嘉善加資事承傳,判尹趙雲逵仍任事承傳,通德郞洪啓祿贈吏曹參判例兼,通德郞洪禹天贈吏曹參議,正郞洪受濟贈司僕正,府尹洪述海三代追贈,兵批,行判書李昌誼病,參判兪漢蕭病,參議李昌儒病,參知沈益聖入直進,左副承旨洪樂純進。兵批啓曰,同知中樞府事李壽圭·李復齡篤老病痼,忠壯衛將趙圭鎭身病猝重,俱難供職,呈狀乞遞,竝今姑改差,何如?傳曰,允。副護軍申翊文·尹重淵·李行源·宋鍈,副司直南泰齊·趙暾·李山斗·黃景源·趙榮進·金孝大·李性遂·金龜鎭·李商芝·洪梓,副司果尹承烈·金敍九·朴相魯,副司正李秉鼎單付,同知單金昌錫,僉知單李寬徵·張璘維。
洪名漢啓曰,注書南胄寬·李思祚,卽爲牌招,何如?傳曰,允。
又啓曰,假注書李秉鼎,身病猝重,勢難察任,今姑改差,何如?傳曰,允。
洪樂純以兵曹言啓曰,今日將官朔試時,闕內入直訓鍊都監·把摠哨官及禁衛營哨官等,依定奪以先射人員,代直出射之意,敢啓。傳曰,知道。
又以御營廳言啓曰,依傳敎,捉虎砲手崔儉松及助力六人等處,施賞之意,敢啓。傳曰,知道。
檢閱姜俒疏曰,伏以天休滋至,邦慶無疆,禮成耕蠶,歡騰朝野,況臣濫玷邇班,獲覩盛儀,區區攢抃,曷有其已,仍伏念臣猥以庸陋,倖占科第,荷聖上念舊之私,被明時曲遂之恩,澤流泉壤,榮生闔門,臣身之得有今日,罔非再造生成之力也。噫,卿等來乎之敎,屢發於前席,臣祖頌恩之疏,當記於淵衷,臣每奉溫諭,自不覺感極涕泗,古人所謂生死骨肉,在臣猶屬歇後語矣。至於榮進華貫,豈臣夢想所到,而翰苑寵命,遽及蒙騃殘品,臣仰感翦拂之隆眷,庶竭奔走之微勞,黽勉在公,三朔于玆,而涓埃報蔑,兢懼徒切,仍念臣之病父,近在鄕廬,調治失宜,而舊恙闖發,眞元漸脫,而外感添加,痰癖眩暈之症,尤係不輕,窮居僻鄕,醫藥路阻,番人來報,促臣歸覲,臣自聞此報,方寸煎灼,按住不得,投章逬出,仍尋鄕路,擅行之罪,實無所逃。伏乞聖慈,俯垂矜憐,先削臣所叨之職,以便救護,仍治臣瀆擾之罪,以肅朝綱,不勝幸甚。答曰,省疏具悉。爾其勿辭護焉。
丁亥四月二十七日辰時,上御集慶堂。藥房入診,左副承旨·儒臣,持警世問答,同爲入侍時,都提調金尙喆,提調李思觀,提調洪名漢,左副承旨洪樂純,應敎徐命善,副修撰洪檢,假注書李秉鼎,記事官洪相簡·鄭好仁,醫官方泰輿·許礈·李以楷·李泰遠·吳道炯·金孝儉以次進伏訖。尙喆曰,聖體,若何?上曰,一樣矣。尙喆進湯劑,泰輿·礈·以楷·泰遠以次診候訖,齊奏曰,脈度左右三部調均,滑體一樣矣,思觀先退。尙喆曰,昨日臨門,德意藹然,至於金三澤,一體頒給,仰認聖意出尋常萬萬,臣等不勝欽歎之至。名漢曰,百歲老人李墣,昨已上來云矣。尙喆曰,聞來住趙明鼎家,而使之今日休息,明日入侍則好矣。上曰,卿言好矣,今日當使之休息矣。尙喆曰,近城之地,昨日捉虎,實爲可駭矣。上曰,此是陰盛之兆矣。上曰,入侍兩儒臣誰也?名漢曰,徐命善·洪檢矣。上命書傳敎曰,近者兩司,或不無稱量之啓,以惜鳥卵之意,循例賜批,今番宋鍈,李台鼎事,兩日之內,擧措駭眼,故不可不處分。更以思之,宋鍈之三啓,其二則徒信浮謗,一則其不深量,只諭予意,其於引嫌,亦勿退待,而靜夜思之,末抄事關係禁松,故雖下敎,亦不過略略處分。李台鼎之其不商量,一倂停啓,有違臺體,故雖下敎,其亦略略,伊後思之,古則有意不合者,或引嫌不當,或停啓者有之,而近者不顧本事,只循例套,與視謄傳一例,一人開端,百人例應,豈徒一年,至於數年者,昔年則盛世逐日詣臺時,有多年靳持者,故其時古無此例,于今過焉。仍有慨世之敎,侍坐仰聽,宋鍈,年少臺臣,棍六百之說·唾屑驄帽之譏,未滿一哂,旣知乎此,則奚特兩啓,其雖十啓,停何傷乎?昨日下敎,非孔訓擧直措枉之義,其雖特遞,旣覺之後,其默乎?李台鼎遞差傳敎,特爲勿施。上曰,具秉勳驄帽逃走之說,昨日左相,亦以爲走外無他道矣。尙喆曰,宋鍈,李台鼎,自是相親之間,故外間亦以爲,或發或停,各有所見云矣。上曰,宋鍈則爲人頗了了,李台鼎停啓亦善矣。尙喆曰,以宋鍈言之,李章吾·具秉勳,眞有罪犯,則有何顧惜,而但其措語誠過矣。上曰,李台鼎旣命仍任,而今方開政,注書出去,頒布此傳敎,使之勿出代可也,賤臣趨出,傳命後還入。上曰,藥房提調,持湯劑更爲入侍。出榻敎思觀進湯劑,尙喆·思觀·名漢先爲退出。上曰,政官持望筒入侍。出榻敎吏曹判書申晦進伏,上點下政望時,至徽寧殿參奉朴光晦,上曰,誰也?晦曰,朴致和之孫也。上曰,朴致和年過八十後,見其孫着帽貴矣,晦先退。上命,命善·檢,各讀問答一章訖,命樂純讀一章訖,命秉鼎讀一章訖,命相簡·好仁各讀一章讀訖,諸臣以次退出。
上在慶熙宮。停常參·經筵。
下直,全羅右水使梁世絢,楊州牧使趙重晦,大靜縣監宋益彩。
藥房都提調金尙喆,提調李思觀,副提調洪名漢啓曰,伏未審夜間聖體調攝,若何,痰候何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣,中宮殿·惠嬪宮,藥房口傳問安。答曰,知道。
洪樂純以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
柳脩啓曰,憲府連日監察茶時,諫院許久闕啓,俱甚未安,除在外外,未肅拜呈告人員,竝卽牌招,何如?傳曰,允。
洪樂純啓曰,大司憲鄭存謙,持平洪九瑞陳疏入啓,執義鄭恒齡,掌令申五淸在外,掌令李台鼎牌不進,持平李東遇牌不進,今日以監察茶時之意,敢啓。傳曰,知道。
傳于尹勉憲曰,戶房承旨,內局入侍,同爲入侍,又傳于曰,畿伯使之入侍,京畿監司金鍾正,依下敎來待矣。傳于尹勉憲曰,入侍,傳于洪樂純曰,全羅右水使留待。
尹勉憲以侍講院言啓曰,本院新除授輔德李壽勛,兼文學徐浩修,除拜之下,不爲出肅,竝卽牌招察任,何如?傳曰,允。
傳于洪名漢曰,欲爲宣賜寶安印,尙瑞院官員,使之待令。
修撰洪檍牌不進罷職傳旨,傳于洪名漢曰,只推。
尹勉憲啓曰,待敎李東郁,帶職蒙宥,卽爲牌招察任,何如?傳曰,允。
洪樂純以兵曹言啓曰,今四月二十七日各廳堂下武臣等朔試時,禁衛營哨官朴守澤,摠戎廳把摠黃曼等,俱未備四中,依例汰去,而至於身病之類,自試所旣皆審察,其有實病,竝與呈辭受由人等,退試次,姑爲懸頉以入之意,敢啓。傳曰,知道。
又以兵曹言啓曰,昌慶宮衛將金昌錫·張璘維,俱以病難供職,呈狀乞遞,竝今姑改差,何如?傳曰,允。
柳脩以刑曹言啓曰,幼學李復亨,以他人田畓僞造文記盜賣罪,流配於求禮縣,而赴配屬耳,肆然逃躱,故掩捕嚴刑,移拜絶島之意,草記蒙允後,定配所發配矣。復亨,行到衿川境內,又復逃匿於果川地,故自臣曹,發關捉來,嚴治還配,而莫重定配罪人,不能檢飭押送,有此逃失之擧,而亦不報來,事之駭然,莫此爲甚,當該地方官,從重推考警責,何如?傳曰,允。
黃海監司狀啓,平山居崔德載妻金氏等燒死事,傳于尹勉憲曰,令本道恤典擧行。
丁亥四月二十八日辰時,上御集慶堂。藥房入診,在院承旨·儒臣同爲入侍,京畿監司·全羅水使·守令追後入侍時,都提調金尙喆,提調李思觀,副提調洪名漢,記事官南胄寬·洪相簡·鄭好仁,醫官方泰輿·許礈·李以楷·李泰遠·吳道炯·金孝儉,同副承旨尹勉憲,應敎徐命善,修撰李致中,京畿監司金鍾正,全羅右水使梁世絢,楊州牧使趙重晦,廣州府尹李性源,永平縣令兪彦銖,大靜縣監宋益彩以次進伏訖。尙喆曰,夜間聖體調攝,若何,寢睡,亦何如?上曰,一樣矣。上進湯劑後,泰輿以下診脈候曰,左右三部調均,滑體亦如前矣。上下繭封曰,古例只給政府政院,而予則又賜樞府矣。尙喆曰,今番事,三百年盛事,特頒繭封,臣等自前非不蒙寵賜,而未有今番之賜,子子孫孫,與有榮焉,首相亦以爲,不敢不謝,欲進謝箋矣。上曰,胡大事,上又賜提調。思觀曰,承此恩賜,不勝榮感。上命鍾正進前,下詢雨澤,仍賜繭封曰,持此勸課一道三十六官可也。上命重晦進前,上曰,勉力爲之。重晦曰,小臣不似,恐難堪承。上曰,楊牧自別矣。仍賜繭封,上曰,憶,昔年耕蠶,可貴矣。尙喆曰,臣等仰殿下而欣忭矣,又賜繭封於入侍玉堂。上命世絢進前,上曰,勉力爲之。又命益彩進前,上曰,彈丸小島,王化不及,所恃者惟守令矣。予有衣繡虎狼,汝勿曰,海島不敢來也,京城至近之地,亦入來,豈不入於海島乎?勉憲曰,廣尹及永平縣令,亦入來矣。尙喆曰,永平縣令,兪奉朝賀子矣。上曰,然乎,上命性源進前,下詢農形。性源曰,春牟有豐登之望矣。上曰,李奉朝賀,何如?性源曰,行必須人矣。上曰,所食幾何?性源曰,不能自辦,傍人定其多少,使之食則食矣。上命彦銖進前,下詢農形,上曰,奉朝賀,何如?彦銖曰,近亦不寧矣。上曰,所食,何如?對曰,一日二合矣。上曰,行步,何如?對曰,乍步則喘矣。上曰,寢睡,何如?對曰,初更乍睡而覺矣。上曰,汝母親年幾何?對曰,七十九矣。上曰,筋力,何如?對曰,勝於臣父矣。上曰,藥房提調,持湯劑更爲入侍。出榻敎提調持湯劑進伏,上進湯劑訖。上曰,李璞好在乎。尙喆曰,容貌不衰,而重聽極甚云矣,聞廣州,有百餘歲老人云矣。上命注書持入丁亥五月日記,胄寬出來持入。上曰,內局先退,諸臣遂退出。
丁亥四月二十八日巳時,上御集慶堂。同副承旨入侍時,同副承旨尹勉憲,記事官李思祚·洪相簡·鄭好仁以次進伏訖。上命注書南胄寬,持入丁亥日記,胄寬退,賤臣進伏,上命勉憲,讀去丁亥五月十二日晝講日記,命持入金吾秋曹囚徒案。上曰,今覽昔年丁亥日記,仰頌勤講盛意,追惟曩時,予年十四歲也,于今七十四何,聞此日記,不覺涕潸,而因此知丁思愼之爲儒臣矣,以其文義觀之,其人可知,噫,此等之人,孰能記其名而用其子乎?噫,其時挾冊登筵之儒臣,今莫知其子何樣人,是豈憶昔之意乎?其子,令銓曹問名調用,以示予慕昔日不忘故人之意。上曰,憶昔年取覽丁亥日記,其時以丙戌邦慶,耽羅年八十加資之請,有稟處之命,其時以此果有加資之事乎,問于該曹考啓。上曰,飭已行,雖不覽供辭,可知,何敢後事撕捱,李東郁分揀放送。上曰,今覽丁亥日記,其時以金吾秋曹滯囚所奏,故取覽該府該曹囚徒,該府只有一人,此非隆寒盛暑,其滯何悶,而況不過禁推,而旣聞之後,其釋何惜,旣放而該曹至於六人之多,一倂放送,其時筵臣所奏是也。其中璿錄廳直囚,其涉可笑,旣無設廳之事,則只隱其名,非公事而挾私有此。噫,用牌之弊,業已孰知,於隷其雖有益無損,小民之日幽囹圄,其弊勝言,大抵用牌衙門,春坊·翰苑忒甚,故嗣服後,翰苑此弊已禁,其時此弊,亦有奏者。昔聞下敎政院,年老人多,故其弊無也,而至於春坊,有年少氣銳之人,故有此弊,下敎若聆今日,故歲初有禁牌之敎矣。其時用笞者,皆以囚爲奏,政若今日,伊時下敎聽讀,不覺欽誦,予非勿治,禁其濫囚,以此申飭,頃者下敎乎否乎?其雖下敎,何憚申飭,其中殘忍者,正妻囚禁也。其或猛令而爲此,旣非大辜,而威脅捉去,景像慘然,其欲代婢之際,非徒隷屬之徵索,若此之際,景像勝言,此無異於勒侵閭家也。噫,望八暮年,孰知弊而不禁。此後依閭家借入例,一切嚴禁,囚徒中若有正妻二字,其犯者,秋曹非徒勿施,草記嚴繩,該曹其若知而不禁,耳目糾察,直施制書有違之律。已上出傳敎知事李璞入侍事。出榻敎諸臣以次退出。
丁亥四月二十八日未時,上御集慶堂。知事李璞,司直趙明鼎同爲入侍時,知事李墣,司直趙明鼎,同副承旨尹勉憲,記事官李思祚·洪相簡·鄭好仁以次進伏訖。上曰,百歲老人李墣,使之給扶入侍可也。賤臣承命出去,令李墣入侍,內侍四人扶腋進前。上親握墣手曰,予在此矣。墣曰,御前乎?上曰,此言果耄矣。上命勉憲書示墣曰,今予方讀小學,老人則方讀何書?墣曰,二十年前讀小學,而元亨利貞,僅僅記得矣。上親誦元亨利貞·天道之常·仁義禮智·人性之綱兩句節後。命墣誦奏,墣自元亨,誦至藹然四端隨感而現。上曰,誦能至此,精神可貴矣,上下詢生年生月生日生時。墣曰,戊申三月十一日寅時也。上曰,居在何鄕?墣曰,本居莊洞,五十年前,下往鎭岑仍居矣。明鼎曰,隨其外祖故監司趙世煥往居矣。上曰,趙明鼎於卿誰也?墣曰,主人也。明鼎曰,來住臣家故其對然矣。上曰,呼以繼外孫可也。明鼎曰,五十年讀書,而不出戶庭矣。上命宣饌,墣先食梨顆。上曰,齒牙尙在,異矣。墣啖訖,置餘袖中,上命勉憲書示曰,能識懷核之義,於書有之乎?墣曰,君賜食懷其核矣。上曰,所知論語矣。唐時李泌,不食千種粟,惟餐兩顆梨,此老則啖一梨矣。上命入草紙,書下甲戌望八豈意今見戊申百歲長老異哉十六字,命尙瑞直長尹昶入侍,使之安寶頒賜。墣曰,聖算甲戌乎?上笑曰,然矣。上命世孫侍坐,使親握墣手曰,欲使汝,得老人之年也。上曰,老人知之乎?墣曰,世孫也。上曰,能知之矣。上命世孫,書老老之意曾見鄒書八字頒下。墣曰,孟子文矣,頒下表裏兩紬訖。上曰,嗚呼,昔年百歲老人熙政堂入侍仰覩,年今七十四,復見百歲老人於集慶堂,可謂稀有。前知事李墣,特加一資,老人上來稀有,令該曹特給宴需,其令受宴,諸臣以次退出。
上在慶熙宮。停常參·經筵。
藥房都提調金尙喆,提調李思觀,副提調洪名漢啓曰,伏未審夜間聖體調攝,若何,痰候何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
柳脩啓曰,憲府連日監察茶時,事甚未安,除在外傳旨及疏批未下外,掌令申五淸,卽爲牌招,何如?傳曰,允。
傳于洪趾海曰,儒臣持警世問答,內局入侍,同爲入侍。
洪樂純以備邊司言啓曰,新舊軍餉還上未捧守令·邊將分等論罪事,旣有定式矣,取考各邑昨年捧未捧狀啓,則平安道,以新軍餉新還上未捧守令·邊將,分等開錄,咸鏡道,以新還上未捧守令開錄矣。軍餉居末,雖有赦令,曾無蕩滌之例,依事目拿問處之,而兩道,昨年旣非歉歲,則新還之許多未捧,極爲寒心,不可以纔經赦令,一例蕩滌,以長其慢忽之習,新還居末軍餉居二守令邊將,一體拿處,軍餉居三,還上居二邊將,竝推考,至於舊軍餉舊還上,旣有昨冬停捧之命,此則論罪一款,竝置之,何如?傳曰,允。
任㻐以戶曹言啓曰,今番西門外,爲虎嚂傷人,特賜米布,致斃人,從加顧恤事命下矣,移文京兆,使之査實,則虎嚂人中,無致斃之事,故嚂傷人林天格等十七名,各米四斗,木綿一疋,參考前例,磨鍊題給之意,敢啓。傳曰,允。
洪樂純啓曰,明日次對,兩司當爲進參,除在外牌不進傳旨未下外,未肅拜呈告人員,竝待開門牌招,以爲推移入侍之地,何如?傳曰,允。
大司憲鄭厚謙疏曰,伏以憲長,古所稱行道之職耳,新通簡問,政法甚嚴,而向來以臣擬望之初,不爲簡通,有若排擬舊望者然,違式先格,孰甚於此,參政銓堂,以此投章自劾,請被做錯之罪,則臣之不容一刻冒是職,通朝之所共知,聖明之所已燭,宜不待臣辭之畢矣。去就具無可論虛縻徒損國體,玆敢略入文字,隨牌自列,伏乞聖慈,亟賜遞改,以嚴政規,以存廉防,公私兩幸。答曰,省疏具悉。其時事,判書佐貳,忘了首實,卿何尙今介滯,其涉過矣,職名雖同,事件各異,則因此名撕捱于今,其亦萬萬過矣,卿勿過辭,從速察職。
持平洪九瑞疏曰,伏以臣有事先楸,往滯湖鄕之日,忽伏承柏府除旨,繼以有馹召之命,鄕里動色,道路改觀,臣是何人,蒙此異渥,感極涕零,罔知攸措。夫臺閣之職,不輕而重,人主所以寄耳目之責,將以補衮闕而規官邪也。苟非剛方正直,言論風采爲一世所推者,則莫宜居之,顧臣譾劣,百無肖似,前後踐歷,罔非踰涯,而至於臺地,自劃有素,前此屢叨諫職,輒皆違牌坐罷,豈敢故爲此飾讓,以犯逋慢之誅,而誠以自量甚諗,難以冒膺故也。今於恩召之下,不敢久淹,昨始來私次,而召牌又儼臨矣,反復揣量,進身無路,玆詣禁扃之外,悉暴肝膈之懇,伏乞聖明,俯垂諒察,亟許鐫削焉。臣於乞免之章,不宜妄有所贅,第伏念臣出身以來,受恩最偏,頂踵毛髮,皆出造化,雖其才識蔑劣,涓埃莫效,而忠愛之天,根於秉彝,隕結之報,素所自期,凡係君德上可言者,臣何敢囁嚅不發,以負我殿下哉?竊惟我殿下,盡堯·舜之道,躬曾悶之行,推其如在之誠,至有口奏之擧,凡爲群下者,孰不知出於羹墻之聖慕,而但少有不槪於聖心者,不憚頻複,輒以仰奏,瀆于祭祀。古人猶戒以不欽,殿下此擧,豈不爲煩屑之歸乎?勿論事之輕重大小,一經口奏之後,殿下雖知其過中,而難於轉圜,群臣雖欲效匡救,而不敢開口,以至於上下阻隔,言路壅閉,臣竊爲之悶歎也。嗚呼,平日殿下之所自期,臣僚之所仰望,實不在唐虞三代之下,而唐虞三代,未嘗有此禮。惟殿下創而行之,臣愚死罪,竊恐殿下之過,過於孝而亦非所以貽燕之謨也。伏乞繼自今,穆然深思,赫然改圖,毋復如前日之爲,而處分罔或過中,群下得以盡言,則聖德增光,臣隣幸甚。惟殿下,勿以人微而廢其言焉。答曰,省疏具悉。噫以否德,承艱大之業,世道日下,人心日乖,以曾經者言之,是豈古牒所有,噫,欲籲而高高,欲飭而邈邈。噫,以此心朝鮮臣子,乃祖乃父世祿之臣也,末世其不至此而然,不然,是豈樂爲,是豈樂爲,雖然,爾之所陳,其勉是也,可不體念焉。爾其勿辭,從速察職。
待敎安廷玹疏曰,伏以休慶荐臻,耕蠶禮成,忭蹈之忱,中外惟均,仍伏念臣猥以無似,獲忝簪筆,居常愧懼,若隕淵谷,惟以筋力奔走,爲一分報效之道,第於檢閱臣李思祚之乍付史局,旋移堂后,去來頻數,大損館規,此臣所以向與諸僚,積費撕捱者,而思祚之今又移拜,臣之難冒之義,與前無異,且臣老母沈痼之病,近緣日候之不適,調將失宜,諸症越添,胸膈痞滯,飮啖全廢,委頓床席,轉側須人,臣方左右扶護,實難暫捨,以此以彼,俱無供職之勢,玆敢仰籲於仁覆之下,伏乞聖明,俯垂諒察,特許鐫免,以安私分,千萬幸甚,臣無任云云,傳曰,下番之外,於入直入侍,其或須資,若此注書一窠,爲其翰苑右僚,其將減下耶,其在國體,決無是理,其若許護預備,亦無可論,申飭之下,挾雜請護之章,小臣此等之習,不可不抑,安廷玹,令該府處之。批答出傳敎
丁亥四月二十九日辰時,上御集慶堂,藥房入診,儒臣·掌令同爲入侍時,都提調金尙喆,提調李思觀,副提調洪名漢,記事官南胄寬·洪相簡·鄭好仁,醫官方泰輿·許礈·李以楷·李泰遠·吳道炯·金孝儉,副應敎李亨逵,副修撰李致中,掌令申五淸以次進伏訖。尙喆曰,夜間聖體調攝若何,寢睡,亦何如?上曰,一樣矣,上進湯劑後,泰輿以下診脈退伏曰,左右三部調均,滑體亦如前矣,上曰,當陪箋乎,尙喆曰,方與首相往復,必欲於今日爲之矣,上曰,領相何當辭朝,若在今明,則次對,欲於在京時爲之矣,明日欲下直,今日欲爲進定矣,尙喆曰,姑未知的在何日,而明日則將不爲矣,上曰,昨見老人,則年前事,皆能記有,近來事,應忘之矣,尙喆曰,臣亦昨於闕外見之,則精神不衰矣,上曰,先朝招見百歲人時,有御製,注書出去,日記謄來可也,上曰,廣州又有百歲人乎,尙喆曰,果有之而今爲一百三歲云矣,儒臣進前讀問答,上曰,昨日繭封,書以戶判·判尹矣,何以知之,分二人乎,名漢曰,似是趙雲逵,故賜於雲逵矣,上曰,老人能知世孫,予則不知,怪矣,上曰,八味元幾乾乎,進御甚苦,尙喆曰,進御則將有大效,與建功相爲表裏,末乃得力,不可勝言矣,上曰,左相之勸藥,予爲以苦,卿亦無異於左相矣,下番儒臣,未及覺察,方欲問之,聞其讀聲,始乃覺得,諸儒臣以讀聲,能卞其爲誰也,胄寬出來,考來御製,上命名漢讀之曰,年幾何,名漢曰,似是一百三歲矣,上曰,又有同知者,更爲考來,胄寬出來考入,名漢曰,同知下批年月未詳,而年則一百七歲矣,儒臣先退,上曰,下番,與李成中爲六寸乎,名漢曰,然矣,上曰,藥房提調,持湯劑更爲入侍。出榻敎提調持湯劑進伏,上進湯劑訖,五淸啓曰,請還寢東呂·址淳等還配之命,更令王府,嚴鞫得情。措辭見上上曰,勿煩,又啓曰,請還寢定配罪人者斤萬酌處之命,更令王府,嚴鞫得情,快伸王章。措辭見上上曰,勿煩,又啓曰,請還寢定配罪人金柱泰減等之命。措辭見上上曰,勿煩,上曰,都承旨留在,內局先退,諸臣遂退出。
丁亥四月二十九日巳時,上御集慶堂,藥房入診時,都承旨洪名漢,記事官李思祚·洪相簡·鄭好仁以次進伏訖。上注書南胄寬退出,上命名漢,書大司憲鄭存謙批答訖,諸臣以次退出。
上在慶熙宮。停常參·經筵。
自午時至酉時,日暈。
藥房都提調金尙喆,提調李思觀,副提調洪名漢啓曰,伏未審夜間聖體調攝,若何,痰候何如?寢睡·水刺之節,亦何如?臣等率諸御醫趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
以承傳色口傳下敎曰,崇政殿入侍。又下敎曰,承旨一人馳往,諸執事進排官摘奸以來,精潔與否,奉審以奏。又下敎曰,承旨有闕,代李瀰除授,牌招察任,房順房。
傳于任㻐曰,入直承旨·儒臣,持警世問答入侍。又傳于曰,大司成,率儒生善誦箴銘頌者五六人,入侍。
大司成洪樂仁,率儒生六人,依下敎來待矣。傳于尹勉憲曰,入侍。
有政,判書申晦進,參判趙曮牌不進,參議未差,同副承旨尹勉憲進。吏批啓曰,章陵參奉朴聖欽呈狀內,身病甚重,勢難察任云。慶尙道都事成箕柱呈狀內,矣身八耋病母,氣息綿綴,淹淹床席,實無離側遠赴之勢云。朴聖欽之身病,成箕柱之親病,旣如是危重,則不可强令察任,竝依例改差,何如?傳曰,允。
以洪樂純爲吏曹參議,南泰齊爲刑曹判書,成天柱爲刑曹參判,宋瑩中爲刑曹參議,朴相岳爲兵曹佐郞,池應龍爲左通禮,黃幹爲司僕寺正,趙宗鉉爲監察,崔星鎭爲監察,柳光翼爲禮賓主簿,沈觀之爲兼中學敎授,徐浩修爲兼南學敎授,李商舟爲永川郡守,成均博士單李中模,學正單車大脩,學諭單申光翰,行副護軍李墣今加崇祿,特加嘉資事承傳。兵批,判書李昌誼病,參判兪漢蕭病,參議李昌儒入直進,參知沈益聖病,左副承旨洪趾海進。同知單李德星,副護軍李壽圭·李復齡,副司直韓光會·李基敬。
尹勉憲,以戶曹言啓曰,臣弘淳,今日以牙山倉漕舡點檢事,出來江上,而全羅道群山倉所屬全州等六邑,丙戌條田三稅及位米太竝一萬一千二百五十七石零,本倉元漕舡十八隻及賃舡一隻合十九隻分載,聖堂倉所屬南原等七邑,丙戌條田三稅及位米太竝八千九石零,本倉元漕舡十二隻及法聖倉餘來漕舡一隻·賃舡一隻合十四隻分載,亦爲無事來泊,故一體點檢之意,敢啓。傳曰,知道。
開城留守金善行疏曰,伏以天休滋至,邦慶洊備,聖算益隆,玉度愈康,耕桑盛禮,次第順成,道光繼述,仁深導率,臣民懽喜,普率同情,臣猥以無似,忝叨居留之重,夙夜寅畏,思所以宣揚聖上明農重蠶之至德,而才疏政拙,恐不能仰裨萬分之一,只自惶恧俟譴而已。仍念臣父母墳山,在於楊州地,曠闕省掃,今見三易霜露矣。人子之情,非無怵惕之感,而佩符之臣,非疏籲蒙由,則例不得擅行,故一欲陳情祈懇,而連値靜攝,不敢以區區私情,冒入文字,今聞諸臣之如臣情理者,皆蒙恩暇,援例呼籲。伏乞聖慈,特諒微懇,許臣數日之暇,俾伸至情,千萬幸甚。答曰,省疏具悉。卿其依所請往來焉。
丁亥四月三十日辰時,香祗迎入侍時,行都承旨洪名漢,左承旨任㻐,右承旨洪趾海,左副承旨洪樂命,右副承旨柳脩,同副承旨尹勉憲,記事官南胄寬·李思祚·洪相簡·鄭好仁以次入侍。上具翼善冠·黑團領袍,乘輿出資政門·崇政殿東庭板位,香祗迎後,還御崇政殿。上曰,大臣·備局堂上入侍。領議政金致仁,左議政韓翼謩,右議政金尙喆,行禮曹判書李昌壽,行吏曹判書申晦,刑曹判書南泰會,開城留守金善行,戶曹參判金時默,應敎李亨逵,掌令申五淸,事變假注書崔鈺以次進伏訖。上曰,藥房提調入侍。提調李思觀持湯劑進伏。尙喆曰,聖體調攝,若何?上曰,一樣矣。上進湯劑。上曰,關係不重,不過因一時之事,以貽無限之弊。故此則常時以閭家借入爲對,故曾已申飭,而莫知其飭之能行。昨之下敎,更以思之,又有大於此者,雖所關莫重,不爲以子證父,國朝深仁之法,而今則雖不過一時推捉者,爲其子弟,代囚其父兄者多,此予則曰,大關倫理,若此,柳下惠代盜跖而囚乎?靜臥思之,旣思予不下敎,豈扶植人倫之意哉?此後關係一律外,自有子弟,亦有近屬,以子弟之故,父兄替囚,一切嚴禁,分付中外,咸知予重人倫之意。此等事其雖申飭,不過京外一休紙而上,今予若此,豈望八暮年懃懇之意哉?再昨下敎,今日下敎,令中外特書卷冊名曰,丁亥受敎永久遵行事,一體分付。出傳敎金致仁曰,聖意出於愛民之意,豈不欽仰,而小民若有怙終犯禁之弊,則亦關紀綱矣。韓翼謩曰,臣與領相之意,亦同也。上下詢諸臣,僉曰,相臣所奏,是矣。南泰會曰,臣自前待罪秋曹時,聞軍門出身輩,皆是行伍發賤,故無軍門料布,而生活無路,非理之事,種種有之,而至於兩班家作亂,弱肉强食之弊,不可一一仰達,而若一遵傳敎,無代囚之法,則無識常漢,放恣尤甚,來頭之害,有不可勝言矣。上曰,今日下敎,專在爲民。頃者登科武士,勿令秋曹推治,意亦深矣,則刑判所奏,非予之意。噫,其朝受紅牌,其夕曳入秋曹,孰能貴第,賜第之意,豈示賤乎?初欲推考,嗚呼,白首暮年,欲除巨弊,乃聞乎此,若不嚴飭,豈示予意?刑曹判書南泰惠罷職,以謝無勢武士。上曰,秋曹無人,受由參判許遞,參議李基敬,其聞縣道之章雖下送,劇務其難,亦爲許遞,此後待慢職,卽爲備擬,政官牌招開政。已上出傳敎致仁曰,頃日舊闕動駕時,不入來三司,竝被削版之命,而蓋其時,只入直玉堂隨駕事下敎,故三司諸人,初不進參於班次,其未及聞知而入來,勢固然矣。今已日久,宜有收敍之道,故敢達矣。上曰,其時事,不過以國體爲之,而飭已行,給牒敍用。又曰,此忠淸監司李重祜狀啓也。以爲本道還穀,自來不敷,排巡繼給,每患不足,而兩麥登場,期限尙遠,農民種糧,無以自辦。還上軍作米留庫中四分一,軍餉五分一,特許加分事,請令廟堂稟旨分付矣。還上半留,法意甚嚴,固不可輒許加分,而今年則節序差晩,收麥尙遠,窮民之無種糧仰哺於還穀者,或不能繼巡受食,則誠爲可矜。軍餉則體重,非所輕議,只執還上軍作米留庫中,特令五分一加分,以爲參量緩急分排繼給之地,何如?上曰,依爲之。晦曰,伏見昨下傳敎,則已去丁亥年耽羅人年八十加資與否,問于該曹考啓事,命下矣。本曹久遠文書,今無見存,無以考出,何以爲之乎?敢稟。上曰,無他可考之道,置之,可也。掌令申五淸所啓,太丁兇逆,前古所無,今旣正法,少洩輿憤,而罪人者斤萬,旣聞太丁陰慘叵測之說,不卽發告,私相傳說,知情不告,自有其律,今此酌處之命,雖出於聖上好生之德意,而其在鞫體,不可不嚴覈,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。又所啓,物故罪人得輿,以告者徑斃杖下者,東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈,請還寢東呂·址淳等還配之命,更令王府,嚴鞫得情。上曰,勿煩。又所啓,金柱泰,卽賊潤之子,只施定配之律,在渠亦云幸矣,今此減等處分,雖出於霈澤同流之聖意,減等則爲徒年,而徒年則遇赦卽放,此後國有赦典則應入放秩,以潤之子而猶爲無故平人,使之晏然行世,寧有如許道理?請還寢定配罪人金柱泰減等之命。上曰,頃已下敎,尙今連啓,其涉過矣。勿煩。諸臣以次退出。
丁亥四月三十日申時,上御集慶堂。坐直承旨·大司成·儒臣入侍時,同副承旨尹勉憲,記事官李思祚·洪相簡·鄭好仁,大司成洪樂仁,副應敎李亨逵,修撰李致中以次進伏訖。命儒臣讀警世問答訖,亨逵·致中先退。命右承旨洪趾海,以太廟奉審追入侍,趾海曰,奉審精潔矣。命讀進排官擧案訖,趾海先退。上曰,洪相簡入侍乎?相簡起伏。上曰,今朝汝親往授繭於汝祖,則汝祖云何?相簡曰,榮感無地云矣。上曰,明日爲謝箋入來,則入侍,可也。洪啓禧之晩節,誠稀貴矣。相簡曰,臣祖久未承候,每切耿耿之忱,而今承聖敎,敢不入來乎?命太學講生十人進前,以次講十箴訖。上曰,今日抽栍召見講十箴,近者不講者多云,而猶能誦焉,其已可嘉,而不計其次,能誦十箴者,其亦尙矣。吳泰命·朴慶敏,能誦十箴,朴弼東,年過七十,其皆能誦,各紙二卷,筆三枝·墨笏二賜給,其餘三人崔道彦·金希孟·鄭儒,各紙一卷·筆二枝·墨笏賜給。奉審承旨入侍事,洪奉朝賀,明日內局入侍,同爲入侍事。已上出榻敎諸臣以次退出。
上在慶熙宮。停常參·經筵。
藥房都提調金尙喆,提調李思觀,副提調洪名漢啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
大駕詣毓祥宮後,王世孫,遣中官問安。答曰,知道。政院·玉堂·藥房口傳問安。答曰,知道。
展拜罷後,政院·玉堂·藥房口傳問安。答曰,知道。
大駕歷臨彰義宮後,政院·玉堂·藥房口傳問安。答曰,知道。
還宮後,政院·玉堂·藥房口傳問安。答曰,知道。
以承傳色口傳下敎曰,今日有實職人,當爲漢語殿講,試官,左相·吏判趙曮·沈益聖·李昌儒入直兩儒臣爲之。承旨同副承旨入侍,繖扇侍衛置之,儀註時刻單子,亦置之,待下敎只入正時。該院曾有下敎,被抄譯官,亦令待令。
洪名漢啓曰,右承旨任㻐,今日不爲仕進,卽爲牌招,何如?傳曰,允。
洪趾海,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,今日入直內三廳武兼禁軍及軍兵等,中日習射事,標信命下矣。親臨殿講相値,不得爲之之意,敢啓。傳曰,知道。
傳于柳脩曰,洪奉朝賀,內局同爲入侍。
吏曹口傳政事,以李思祚爲檢閱。
洪名漢啓曰,檢閱李思祚,旣已付職,卽爲牌招察任,何如?傳曰,允。
注書李思祚遷轉,代以洪樂恒爲假注書。
以承傳色口傳下敎曰,欲飭之敎,飭已行,翰林安廷玹,特爲分揀。
洪趾海啓曰,待敎安廷玹,旣已帶職蒙宥,卽爲牌招察任,何如?傳曰,允。
柳脩,以義禁府言啓曰,甲山前府使閔源,淸江前僉使鄭德仁,仇寧前萬戶裵廷玉,古城僉使宋瑞行等,拿問處之事,傳旨啓下矣。閔源,下去京畿通津地,裵廷玉,時在平安道鐵山地云,依例發遣府書吏羅將,竝拿來,而宋瑞行時在任所,交代後,發遣府書吏拿來,鄭德仁,旣已作故,勿論,何如?傳曰,允。
以全羅監司元仁孫狀啓,四月朔宗廟薦新竹筍進上,節候尙早,限內不得封進,惶恐待罪事,傳于洪名漢曰,勿待罪。
以備忘記,問答旣諭,今日卽庚子闋服詣闕之日也。庚子以後八朔乃拜,是豈孝乎?噫,今年逢此日,誠爲萬萬料表,明年何惟?今惟及此,此心何抑?今日先見彰義一淸軒展拜以來,時刻待下敎只入三嚴,侍衛入直擧行,隨駕只二品以上隨駕,百官行禮,沖子祗迎置之,今日殿講,亦爲置之。
傳于洪趾海曰,留營留陣置之,爲先展拜後,當詣彰義宮,以此分付。
傳于尹勉憲曰,駕前駕後扈衛軍官置之,訓將,只率新營標下軍隨駕。
尹勉憲啓曰,今日動駕時,承旨不可不備員,左副承旨洪趾海,纔已出去,卽爲牌招,何如?傳曰,允。
傳于洪趾海曰,諸司豫備。
以都摠府守宮望筒,傳于洪趾海曰,以之次爲之。
傳于洪名漢曰,侍衛軍兵雨具。
行判中樞府事徐志修疏曰,伏以臣負罪甚重,而幸蒙寬恩,猥陳危懇,而反承溫批,惶感懍蹙,益靡所措。且宿疾轉劇,一味昏頓,只自縮伏訟愆而已,此際伏聞我聖上,追述曠典,親蠶綖紞之餘,特侈頒繭之恩,猗歟盛哉?臣釁累之蹤,亦霑寵賚之渥,雙擎榮感,殆若挾纊。顧玆受賜諸臣,相率奉箋進謝,而臣獨病伏鄕廬,跡阻班聯,情禮之誅。伏乞聖明,亟賜重譴,以肅朝綱,以安私分,不勝幸甚。答曰,省疏具悉卿懇。頃者下敎,欲守國體,卿心已諒,業已諭矣,予豈欲便卿心而爲此乎?一章其猶然矣,再章一何過乎?卿須體予此意,安心勿辭,其卽謝命,庸副此意。
以承傳色口傳下敎曰,此批答,使豫備翰林傳諭。
丁亥五月初一日辰時,上御集慶堂。藥房入診,奉朝賀同爲入侍時,都提調金尙喆,提調李思觀,副提調洪名漢,記事官南胄寬·洪相簡·鄭好仁,醫官方泰輿·許礈·李以楷·李泰遠·吳道炯·金孝儉,奉朝賀洪啓禧,以次進伏訖。尙喆曰,夜間聖體調攝若何,寢睡,亦何如?上曰,一樣矣。上進湯劑後,泰輿等,診脈候曰,左右三部調均,滑體亦如前矣。上曰,八味元,從卿等請,方以建功湯服之矣,明日眼必明矣。尙喆曰,明日不可期,久則自然有效矣。松茶進御,尤好矣。上曰,藥房提調,持湯劑更爲入侍。出榻敎上命啓禧進前。上曰,見卿可喜。啓禧曰,春初登對,今又仰瞻玉色,勝於前矣。頒繭亦及於休退之臣,榮感榮感。上曰,奉朝賀,見百歲老人乎?對曰,往見矣。上曰,百歲老人,若爲文則豈如此對之,而尙有未登科之恨矣。啓禧曰,博學矣。一生不飮熟水云矣。尙喆曰,尙今生存,逢今番恩榮,有前定矣。上曰,然矣。啓禧曰,今番事,大關八字矣。上曰,注書出去,通鑑纂要夏禹氏卷,持入,可也。胄寬出來,考出持入。提調,持湯劑進伏,上進湯劑訖。上曰,李墣,稱趙明鼎主人矣。啓禧曰,非外孫而稱孫,歉然而然矣。上曰,趙明鼎則待以外祖乎?啓禧曰,旣奉老母,安得不然乎?上曰,趙明鼎母在乎?啓禧曰,尙在而以聖恩,父女得見矣。上曰,貴矣。上命承旨書之曰,百歲可謂稀有,特爲召見,意蓋此也。李墣,卽判書趙明鼎繼母之父,而今聞明鼎之母年,亦七十二云,以此推之,各在京鄕,老人父子相見,其果幾十年,尤誠稀有。吁嗟望八,豈聞此報?旣聞之後,其在老老之義,豈循常例?該曹,宴需顧助時加給,其令父女,一堂受宴,以示予意。若無此擧,百歲之父,七旬其女,豈會京中?此亦異事,今者此敎,豈特尊年?卽予歆羡深切之意也。出傳敎上曰,丁丑年,自內設宴,而誰人得納壽宴圖,親誦慈聖前矣。啓禧曰,有李蘧壽宴圖帖冊矣。名漢曰,明年耆社,當入四人云。上曰,誰也?尙喆曰,南泰齊·李之億·李益炡,一人又在云矣。名漢曰,李吉輔,資未及矣。上曰,吾已憶之矣。吉輔,明年當爲嘉善乎?可謂順矣。吾當直言矣,兄弟耆社,貴矣。名漢曰,李吉輔嘉善,而明年以侍從父,當爲嘉義矣。啓禧曰,李喆輔,必欲一入侍云矣。名漢曰,深邃處則難入,而若値殿坐時,則欲入侍云矣。啓禧曰,兪拓基·李喆輔及小臣,相議欲進箋扣謝,而李喆輔,則以向日其侄李性源之入侍也,下敎之慇懃,別欲上章陳謝云矣。上曰,聯名爲箋文,末端書臣喆輔,別申謝意,似好矣。啓禧曰,四六,異於他文,文體不然矣。上曰,然則聯名爲箋文,又爲上章,好矣。名漢曰,注書李思祚,當付檢閱,故自本館旣送薦狀,而昨日政,不得還付,以致待敎李東郁之援例陳章,翰苑古規,亦不可廢閣,檢閱李思祚,令該曹依例口傳還付,何如?上曰,依爲之。出擧條上曰,檢閱李思祚,口傳付職。出榻敎上命退,諸臣遂退出。
丁亥五月初一日未時,上詣毓祥宮擧動入侍時,行都承旨洪名漢,左承旨李瀰,左副承旨洪趾海,右副承旨柳脩,同副承旨尹勉憲,注書南胄寬,假注書洪樂恒,記事官洪相簡·鄭好仁,以次隨駕。上具翼善冠·袞龍袍,以乘輿出資政門,詣崇政門外,下輦乘轎時,命書傳敎曰,右承旨任㻐許遞,其代參議宋瑩中除授,牌招察任,房順房。
又命書傳敎曰,守宮,以首史官爲之。
大駕詣毓祥宮入齋室展拜時,承史入侍。
還宮時,歷臨彰義宮,入齋室後,傳于名漢曰,左承旨入侍。左承旨宋瑩中,假注書洪樂恒,記事官洪相簡·鄭好仁,以次進伏訖。上曰,承宣誰也?瑩中曰,臣也。上曰,明日當頒繭於入侍承宣矣。命書望八興懷御製。上曰,左承旨·禮房承旨入侍。駕前下敎,命書傳敎曰,初四日,當爲香祗迎,以此分付,時刻隨時,儀註置之。
大駕還宮入大內後,諸臣,以次退出。
上在慶熙宮。停常參·經筵。
藥房都提調金尙喆,提調李思觀,副提調洪名漢啓曰,昨日展拜伸懷,侵夜還宮,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。雖伸情禮,追憶庚子昨日,此心冞切之中,甘霈復下,爲民心喜。氣則一樣矣。
中宮殿·惠嬪宮,藥房口傳問安。答曰,知道。
洪名漢啓曰,端午帖製述官,旣已抄啓,明日當爲出韻科次,而大提學黃景源,弘文提學鄭宲,藝文提學徐命膺,俱在外,不得擧行,試官,卽令該曹依例口傳差出,待開門牌招,何如?傳曰,允。又啓曰,端午帖製述官中,時無職名人員,令該曹口傳付軍職,何如?傳曰,允。
吏曹口傳政事,端午帖試官二,尹汲·李昌壽。
兵曹口傳政事,副司果李得一·閔弘烈·尹弘烈·徐有隣·具㢞·李商岳。
洪名漢,以弘文館言啓曰,副校理金漢耆,修撰洪檍,旣有只推之命,卽爲牌招察任,何如?傳曰,允。
傳于洪趾海曰,坐直承旨入侍。
行判中樞府事金陽澤箚曰,伏以卽接小報,有彰義宮動駕之命矣,臣固當進參陪扈之列,而第日昨遭家內慘慼,悲疚憊痛,宿病發作,頭疼膈煩,痰癖衝刺,神昏氣苶,實無自力趨造之路,分義虧缺,惶隕靡措。玆敢略陳短箚,仰請譴何,乞降威罰,以肅朝綱,不勝大願。取進止。答曰,省箚具悉卿懇。不參何傷?卿須安心勿辭,善攝焉。傳曰,遣史官傳諭。
致仕奉朝賀李喆輔疏曰,伏以日昨耆所守直官,來宣聖旨,傳以賜繭,臣於病伏昏昏中,惝怳驚起,稽首祗受訖,竊伏惟念恩賜之物,雖尋常布帛,猶可貴重,況此三盆之繅,卽我中宮殿下,光修古禮,親奏蠶功之餘,而顧以退散之蹤,獲與貴近之頒,又況紙緘之外,御筆書下十有三字,鄭重繾綣,迥出常例,珍逾百朋,貺出中心,闔門擎玩,榮動隣里,噫,臣之不得瞻天,倏已一年又四朔矣。一息僅存,萬念都灰,而惟是犬馬之戀,銷鑠不盡,每誦夢裏君王近之句,不覺淸淚之沾襟,日前臣姪廣州府尹臣性源,歸自前席,細傳聖敎思見之諭,善攝之戒,德意藹然,無異家人,曾未幾日,又有此曠絶之數,不知無狀賤臣,何足見記,而聖眷之愈往愈勤,乃至於此,隕結之報,惟他生是期而已。恩典之下,宜有叩謝之禮,而兩足痿廢,末由趨走,舁到禁扃之外,略暴感祝之忱。至於前後候賀,屢闕常禮之罪,願賜重勘,以勵臣分焉。答曰,省疏具悉。今覽卿章,若見卿焉,而見卿倏過一年于玆,戀卿深。賜繭之時,略諭予意,何謝之有。卿須安意善攝。
前知事李墣疏曰,伏以臣,生長京裏,流落鄕外,孱孫相依,苟度歲月,轉眄之頃,食年滿百,天爵縻身,遽致崇秩,兼以畎畝之賤,得於今日,猥登筵席,獲覩天顔,涯分已過,志願畢伸。況聖恩如天,蒙此千古曠絶之異數,其爲榮感,當復如何?臣今歸鄕,未報涓埃之萬一,徒效獻芹之忱。伏願寶算無疆,聖德益光。臣神昏手戰,無任屛營祈懇之至。答曰,省卿之章,嘉卿之誠,卿之到此,可謂稀有,而予之覽卿,誠是料表,見卿之後,心愈眷戀,覽卿手疏,若復見卿,雖無西伯養老之德,尊年之心,寔由于中,何謝之有?卿體予意,受宴之後,從容還去,以善護焉。
正言李宗榮疏曰,伏以東籍西蠶,盛禮光前,勤政受賀,百僚呼嵩,臣民慶忭,曷有其極?臣於月前,以賤息成婚,受由踰嶺,長路撼頓,猝添怪疾,濡滯遐鄕,尙未復路矣,忽於千萬夢想之外,伏聞薇垣新除之命,邸報先至,馹召繼降,臣誠驚惶震惕,罔知攸措。伏念臣跡則疏賤,人則庸愚,無一可取,而惟聖上,拂拭之栽培之,不以爲鄙,置之從班,一除再除,今至于三,前後恩寵,已踰涯分,官職責任,名以諫諍,今若千里膺命,一紙傳古,則人皆嗤點,臣亦靦面,如欲猥陳狂瞽,報效萬一,則上瀆天聽,下致群咻,去就難矣,情勢迫矣。然而臣每念往年拱默閤深夜前席,殿下以易蹇卦王臣匪躬之爻書,大禹謨可愛匪君之句,臨經下詢曰,汝何以盡王臣之節,何以盡愛君之道乎?玉音溫粹,導之使言,臣以鞠躬盡悴,死而後已之義,不忘誠諫納君無過之道,仰對,則天顔有喜,垂奬不已曰,人臣事君,不出是義,汝須十分勉勵,無忝乃祖,仍命賜第,臣莊誦感激,銘之在心,報答一念,平生耿耿,仰殿下如父母,望殿下如堯·舜,一雨暘之失時,則每念丙枕之焦思,一政令之過中,則或恐聖德之有損,臣之此心,可質星日。臣今叨見職,恩召之下,以病稽滯,則自犯逋慢,終不一言,則辜負職名,臣不得已以古人遇災進言之意,略陳心中所蘊道上聞見,竊附納約之義,惟聖明省察焉。目今旱災之太甚,挽近所無,自昨年七月,至于今十朔,終靳大霈,一向愆陽,其間或有數次霡霂,而不過暫時浥塵,諸道雨澤之狀,未知何如,而臣之所經畿湖兩路,嶺南一道,井澤幾渴,川源多斷,到處閭閻之灰燼,山藪之延燒,間多驚心慘目,沙石之田,兩麥判凶,高燥之畓,注秧無期,田野望望之象,道路洶洶之聲,如霆如雷,九重深邃,蔀屋云遠,民情之如是渴急,恐未盡上聞,而仰惟宵旰兢畏之念,錦玉必不寧矣,仁愛示警,實難諶斯,而積誠而感應,修德而消弭,亶在殿下反求之如何耳。我殿下,以上聖之姿,膺千一之運,盛德大業,蕩蕩難名,孝悌通于神明,誠敬篤於祀典,及獸深仁,至有貢獐之放苑,入人惠澤,惟恐一夫之不獲,至誠典學,講中庸天人之道,苦心祛黨,做皇極蕩平之治,日中不遑,坐而待朝,孜孜不已,乾乾靡懈者,罔非繼志述事裕後貽燕之謨,則何嘗有一毫召災之由,而臣竊觀殿下之近來政令注措,專尙激惱,有欠中和,威怒震疊,則朝野蒼黃,動駕不時,則軍兵顚倒,却藥而失保護之宜,觸寒而違靜攝之節,處分或未免嚴急,爵賞亦不能難愼,固知一日萬幾,治不徯志,致此煩惱之端,此皆群下之罪,而殊非穆穆皇皇都兪吁咈之好氣像也。臣南來之後,得聞柳知養之陳疏,而淵衷激惱,連日動駕,竄配相繼,擧朝焦遑云,臣北望宸極,徒切寤寐之慮。噫,向來諸抄選處分,誠三百年所無之事也,若能不遠而復,早加悔悟,則何必有鄭厚謙之疏乎,亦何有柳知養之言乎?大臣臺閣,前後進言而未格,年少新進,不獲已陳章,非以其言而用之,特循公議而處分,則彼臺臣,何以爲言,又使朝象而失平也?臣跡滯海隅,未見疏本,而洛陽消息,未聞一堂之和平,徒傳上下之間隔,臣竊憂歎也。臣謹按易雷地豫之彖辭曰,天地以順動,故日月不過,而四時不忒,聖人以順動,故則刑罰淸而民服,豫者,和悅之義也。殿下體天莅物,參贊位育,天心不豫而示警,則殿下之心,當如何哉?殿下之心,不豫而愆和,則群下之情,亦當如何哉?臣以爲導養中和之氣,爲今日弭災之急務也。臣伏見御製常訓勤學篇曰,粵昔列祖先朝,巖穴之賢,文學之士,彬彬在朝,又曰,噫,誠之所到,金石可透,由予誠淺,敦致邈然,以殿下如此好賢之誠,豈欲有不承權輿之歎,而當初處分,偶出非常,一時恩霈,旣幸均霑,風雷之遷,日月之更,人皆欽仰。況聖上得堯·舜耄期之壽,念殷宗終始之學,三晝晉接,講明治道,終莫如宿德鴻儒。且當周宣雲漢警災之時,感應天人,轉災爲祥之道,又非章句少儒,所可贊襄,此正我殿下務積誠意,更加旁招之時也。易曰,觀國之光,利用賓于王,詩曰,藹藹王多吉士,殿下深陳旣往之悔,先下開釋之諭,前後激惱之絲綸,一竝還收,史官而敦勉之,戔帛而屢聘之,以示如渴之意,克盡待士之誠,則雖以介石之操,必有造朝之喜。庖人而繼肉,廩人而繼粟,或置賓師之位,或畀輔導之任,經席論道,胄筵講學,協贊我殿下,敎養我春宮,廈氊之上,風雲相感,和氣藹蔚,則是誠上下交修,天地通泰之象,臣以爲禮羅賢俊,亦今日救災之道也。臣又伏聞前領相,以尹九淵訟冤而譴削云,是亦過中之處分也。噫,大僚之斷斷無他,聖明以許之,一世亦知之,蔚有山斗之望,惟彼赤心謀國之相臣,決不爲屈法伸恩之論,殿下,何不推恕其本情,退斥元輔,如是無難?臣竊慨然也。噫,金甌枚卜,旣出聖簡,托以股肱,責以輔弼,則對揚之際,承奉之間,雖有一二言未槪,或有一二事未盡,其所進退,有異小官,而昨年以來,一有激惱,輒罷大臣,或除拜數日而卽遞之,或竝罷三公而旋仍之,金吾之走伏頻數,命召之還納相續,怵迫分義,或未伸廉隅,黽勉承膺,如常負大罪,一時警責,雖曰非怒伊敎,輕易遞易,恐非官盛任使。臣伏見列聖誌狀曰,倚任大臣,存其體統,有言則翕受敷施,有病則遣醫遺藥,以優禮而尊敬之,於戲盛哉。如是以後,可以責大旱霖雨巨川舟楫之功矣。我殿下,動法列祖,垂裕後昆,非曰大臣之不敬,而矧玆朝象泮渙,災異非常之辰,尤重具瞻之位,久任變理之責,使咎徵而變爲休徵,則豈不有光於盛德哉?臺閣者,人君之耳目也。人君深居九重,於時政之闕遺,庶民之臧否,天心之譴災,民情之愁怨,聰明猶有所未及,故設置諫官,使之盡言,是以語及乘輿,則天子動容,事關廊廟,則宰相待罪,其職重矣,其責難矣。噫,忠言讜論,雖是國家之福,終非其身之利,人君優容之,褒賞之,樂聞其過,如將不及,苟切於身計者,終不如括囊緘口之爲得,況摧切之,屛逐之?嶺海在前,坎壈纏身,則自非忠義激憤,忘身殉國者,其能盡言於雷霆之下者,百無一人矣。唐臣陸贄之言曰,非明智不能招直言,非聖德不能求過行,直招則其智彌大,求過則其德彌光,此眞千古格言也。我殿下,卽祚以來,虛己受人,來諫之誠,非不切矣,弼直之臣,非不多矣,而臣釋褐十年,尙未聞忠言讜論,以違牌爲能事,稱在外爲妙計,欲言者,人謂狂妄,不言者,世稱謹愼,是何聖明之世,有此含默之風也?噫,近來臺論,不無挾雜,或有逞憾,此固言者之罪,而或本情不然,聖鑑未燭,一言忤旨,未蒙垂諒,擬望之銓官,不能免罪,倍道之行色,率多捨命,進亦難退亦難者,臺閣之臣也,言議之寂寞,勢固然矣。臣伏見御製自省編曰,於諫臣之言,深戒觸激而過中,大聖人克己省察之工,已載典謨,儻殿下恢聽受之量,示寬假之色,得忠良於犯顔之際,培節義於無事之時,唯唯者罪之,諤諤者賞之,如其言可取,則勿以人廢之,惟臺臣是重,惟直言是取,或爵賞之過中,而公議不協,則卽許還收,雖聖志之堅定,而至誠爭執,則曲賜開納,使可否之責,常在臺閣,則頹綱自肅,下情上達,正氣充養,惠澤旁流,災殄自消,天休必至,此正今日之最先務也,惟殿下念哉念哉?退不肖振淹滯,亦救災之一事也。今之庶官,豈無可言者,而臣請以的知者數人而論之,玉署之官,論思之臣也,自古極選,責任非輕。彼李鎭復,璿派近族,則淸宦何礙,而年則童稚,學則鹵莽,數行疏箚,猶不自製,則經幄之職,決不堪當,才旣不稱,渠亦無益,待其成就,實爲培埴,臣以爲今姑改正,可也。侍從者,言議之列也,如有疵累,不可冒居。彼沈翼雲,非曰才學之不稱,而不能無故,則論人之職,在渠不安,名器難玷,公議宜循,臣以爲改正,可也。將臣守令,三軍司命,生民休戚,不可頃刻畀之於營私虐民之人矣。彼李章吾兄弟,渠之地處,與他有異,況且受恩罔極,義當一心圖報,而貪淫蔑法,略無顧忌。章吾十年禁營,專事肥己,一洞左右,强半其第,近郊東西,六七大家,本營鑄錢,外邑屯穀,半歸私橐,傳說狼藉,諸道軍布,責捧純錢,換貿麤糲,接濟番卒,攘其餘利,怨謗載路,其在西閫,舊習罔悛,體貌全失,殘暴之政,一營呶呶,狂悖之擧,列邑惴惴,西來所聞,無非驚駭。明吾,六載盈德,恣行不法,稱以酒禁,境內富民,擧皆捉囚,受賂放送,收繫絡繹,所謂八仙女之說,卽通引戲作之歌,而謂之淫女,密桶搜索,暖昧良女,公然渾入,許頉之際,恣意受貨,道臣廉問,發關論責,兼官査狀,各人招辭,昭昭可考,搆成虛詤淫獄,白奪無罪民貨,其他所犯,不可勝記,而蓑笠勸農之對,爲先欺天,渠知難容,以病呈辭,初單見罷,而一境民怨,去而益甚,噫嘻痛矣。渠之弟兄,頂踵毛髮,莫非聖恩,則何忍負國家若是耶?論其罪狀,難兄難弟。明吾不可以已遞而容貸,章吾決難置之於將閫之任,竝令爲先削去仕板,其貪汚之罪,令有司嚴治,可也。臣向進淹滯一疏,事下廟堂,裁處而奏,遂寢不行,臣非不知必不免備局休紙,而區區憂國之誠,竊有深慮於許多淹屈,或冀一得之見用,妄陳無益之論,而其時備局回啓,賢有才者用之,則愚不肖者自然退去,此誠不易之論,而臣愚死罪,竊以爲顧今文南武數千人積屈者,皆以愚不肖而退去乎?日月無偏照,雨露不擇地,同是殿下之臣,皆以世祿之後,生逢聖世,有意榮塗,松燈讀書,草野習弧,積年辛苦,名登仕籍,蟠木無階,櫝玉難售,白首窮巷,老死牖下,冤鬱之氣,足以上干天和。朱子以人才之積滯,比之於山川鬱結,今日致旱之端,安知非不由於人才之沈屈乎?究其所由,弊源不一,科目歲增,群才積薪矣,名宦不古,廉防蕩然矣,黜陟不嚴,貪汚無懲矣,政官數遞,搜訪不及矣,其勢不得已躁競者得之,廉退者失之,誠非細慮。聖王之政,不可使人才終屈,救災之道,宜無所不用其極,更詢廟堂,多般講究,必思疏滯之道,以爲應天之實?臣性本狂讜,不知尤悔,目見災異之孔酷,忠愛所激,竭盡所懷,言不知裁,臣罪萬死。臣病勢沈重,數日之內,猝難登道,尙此淹留,慢傲之罪,恭俟重譴。答曰,省疏具悉。噫,近者臺閣寥寥含默之時,能有此章,予庸尙矣。其於衮闕,雖不無不諒予心者,而大體俱是。噫,萬萬料外,暮年復政,雖氣衰心耗之中,予過予豈不知?究其本,一躁字而然。今者所陳,可謂暮年良藥,旣過之事,雖不能追未來之事,豈不益加猛省?李鎭復,今爾之章,可謂玉成其人,而句語無乃野俗乎?況今姑二字,曾未見者,何可創行於今日?沈翼雲事,於渠可謂曲護,而行與不行,惟在其人。噫,此人,豈爲其人有此擧?頃者宋鍈之啓,只擧其弟,今於爾章,竝擧其兄,雖在見職,一筆論兄弟,旣非美事,而李明吾事,以爾章觀之,道臣旣査,則似非風聞,而其君衰耗之時,非其正,不可以聞。八仙之稱,通引之歌,不經甚矣。爾今匡救衮闕之時,何沾其章?爲爾惜之。其他事,不必追論於已遞之官,李章吾事,宋鍈啓批旣諭。噫,其人受國之恩,豈忍若此?身爲將臣,於鑄錢果若此,豈特刊版?頃者淸川江三字,思量不衰,則其本事,自可落空,而予之所料,亦豈自是?其觀來頭,自可知矣。噫,才不借於異代,況徒勞牖下者,予常心歎其時備局回啓,外面雖使陳談,裏面果有此理,而爾之所請,卽更張也。振淹滯之故,雖可行更張之事,予不欲也。故夫子,稱閔子騫常誦聖訓矣。爾其勿辭,從速上來察職。
丁亥五月初二日辰時,上御集慶堂。藥房入診,掌令同爲入侍時,都提調金尙喆,提調李思觀,副提調洪名漢,記事官南胄寬·李思祚·鄭好仁,醫官方泰輿·許礈·李以楷·李泰遠·吳道炯·金孝儉,掌令申五淸,以次進伏訖。尙喆曰,夜間聖體,調攝若何,寢睡,亦何如?上曰,一樣矣。上進湯劑後,泰輿以下,診脈候退伏曰,左右三部調均,滑體亦如前矣。上曰,藥房提調,持湯劑更爲入侍。出榻敎上命書判府事金陽澤箚批,奉朝賀李喆輔疏批。上曰,注書出去,急爲頒布傳授。胄寬,出來傳授。名漢曰,百歲老人手筆疏,俄纔入來,故今方捧入矣。上曰,持入,可也。上命承旨讀奏訖,命書疏批,又命讀李宗榮上疏。上曰,李邦榮之兄乎?大抵讀書之士矣,其章精矣。尙喆曰,然矣。上曰,李明吾亦入乎?李章吾事,果何如?尙喆曰,比宋鍈言,尤大段矣。上曰,章吾雖貪,豈忍爲此?宗榮,在何處上疏耶?名漢曰,在淸河上疏矣。上曰,必不知宋鍈事而上疏矣。名漢曰,然矣。尙喆曰,明吾兄弟,俱以貪執之,而臣俄與左相有言,而明吾兄弟,家本富矣。上曰,然乎?何必有富益富之心也?上曰,李鎭復,謂之不文乎?尙喆曰,以姑待成就爲言矣。上曰,沈翼雲,則以向日事言之乎?尙喆曰,然矣而其才學,則稱之矣。提調持湯劑進伏,上進湯劑訖,上命書宗榮疏批。上命承旨書之曰,李章吾事,臺批已諭,本事予則曰其人氣稟雖知,而今者之事,決無是理,爲其竣事,猶惜其遞,以曾經將臣,爲重閫受此不法之目,其在國體,決不可置人黯黮,其批不許者,竝擧兄弟不是故也,亦不可置而䌤縫,李章吾拿問。出傳敎尙喆曰,伏見臺批之下,不勝欽仰。此批一出,臣民孰不感仰?李宗榮,不過疏逖之臣,而聖批如此,實是感仰。名漢曰,此批書之,史冊有光矣。尙喆曰,李章吾事,以觀來頭爲敎,而殊異於宋鍈,不可不一次拿問,以明曲直。上曰,明吾·章吾兄弟拿問,可怪,且所論異於其弟。上曰,臺批俄已燥者爲言,而如程子觀獵,每每或動矣。尙喆曰,此批一出,八方俱聳,臣猥以無似至此,獲見千一之會,感歎感歎。上曰,李潤成亦脫之乎?名漢曰,此則造祭器云,假令造之,無足怪矣。上曰,臺臣進前。五淸進伏啓曰,請還寢東呂·址淳等還配之命,更令王府,嚴鞫得情。措辭見上,上曰,勿煩。又啓曰,請還寢定配罪人金柱泰減等之命。措辭見上上曰,勿煩。又啓曰,請還寢定配罪人者斤萬酌處之命,更令王府,嚴鞫得情,快伸王章。措辭見上上曰,勿煩。上命退,諸臣遂退出。
丁亥五月初二日巳時,上御集慶堂。坐直承旨入侍時,同副承旨尹勉憲,假注書洪樂恒,記事官李思祚·鄭好仁,以次進伏訖。命讀忠淸·全羅·平安三道農形狀聞後,退出。
上在慶熙宮。停常參·經筵。
孝宗大王忌辰齋戒。
藥房都提調金尙喆,提調李思觀,副提調洪名漢啓曰,甘霈周洽,慰三農,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
尹勉憲啓曰,刑曹判書南泰會,參判成天柱,吏曹參議洪樂純,過三日不爲出肅,依定式推考警責,仍卽牌招察任,何如?傳曰,允。
柳脩啓曰,大司憲鄭存謙未肅拜,執義鄭恒齡在外,掌令申五淸呈辭,一員未差,持平二員未差,今日以監察茶時之意,敢啓。傳曰,知道。又以吏曹言啓曰,今此宗廟各陵殿端午祭典祀官兼大祝,皆以侍從塡差,而時無職名人員,令該曹口傳付軍職,何如?傳曰,允。又啓曰,明日次對,兩司當爲進參,除在外外,未肅拜不爲行公人員,竝待開門牌招,以爲進參之地,何如?傳曰,允。
傳于柳脩曰,在院承旨及儒臣,持警世問答,內局入侍,同爲入侍。
洪趾海啓曰,明日傳香,禮房當爲齋宿,右承旨李瀰,今日不爲仕進,所當牌招,而拘於廳規,不得請牌,何以爲之?敢稟,傳曰,牌招。
丁亥五月初三日辰時,上御集慶堂。藥房入診,守廳承旨·儒臣,同爲入侍時,都提調金尙喆,提調李思觀,副提調洪名漢,記事官南胄寬·洪相簡·鄭好仁,醫官方泰輿·許礈·李以楷·李泰遠·吳道炯·金孝儉,右副承旨柳脩,校理沈觀之,副修撰李致中,以次進伏訖。尙喆曰,夜間聖體調攝,若何,寢睡,亦何如?上曰,一樣矣。上進湯劑後,泰輿以下,診脈候退伏曰,左右三部調均,滑體亦如前矣。上曰,藥房提調,持湯劑更爲入侍。出榻敎上命柳脩,讀京畿雨澤狀啓,上命儒臣,讀警世問答。上曰,上番聲音,洽似其叔父矣。一門之內,登科者六人,三世立朝,可謂貴矣。上曰,趙榮曾之七十三登科,怪矣。尙喆曰,雖國家給之,而亦關數矣。上曰,平安兵使,姑未薦望乎?首相入來後始爲之乎?尙喆曰,然矣。上命承旨書之曰,明日香祗迎後,當於此堂,備局次對爲之,以此分付。出傳敎上命承旨書之曰,端午祭,明陵獻官,以海運君爲之事,分付。出傳敎名漢曰,李瀰以私義引嫌,故宋瑩中,亦不仕進矣。上命承旨書之曰,李瀰,今日違牌云,故欲爲下敎矣,聞之若此,左承旨其亦一般。此等之事,曾已下敎,何敢若此?只推,更爲牌招,不仕進承旨,一體牌招察任。出傳敎提調持湯劑進伏,上進湯劑訖,上命退,諸臣遂退出。
上在慶熙宮。停常參·經筵。
孝宗大王忌辰。
藥房都提調金尙喆,提調李思觀,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。氣則一樣,明日入侍宜矣。
中宮殿·惠嬪宮,藥房口傳問安。答曰,知道。
以承傳色口傳下敎曰,松節茶先入之,建功湯,入侍只提調持入。
宋瑩中啓曰,左副承旨洪趾海,今日不爲仕進,卽爲牌招,何如?傳曰,允。
李瀰,以吏曹言啓曰,今此各陵端午祭典祀官兼大祝,皆以侍從塡差,而貞陵典祀官林鼎遠,宣陵典祀官金瑞應,穆陵典祀官權穎,徽陵典祀官李東顯,翼陵典祀官柳雲翼,懿陵典祀官趙載俊,惠陵典祀官李亨元,俱以塡差矣,或稱身病,或稱在外,累度催促,終不入來。故不得已更差他享官,已爲受祭物進去,而莫重祭物,未免遲滯,揆以事體,極爲未安,不進人員,本曹請推之外,無他可施之罰,何以爲之?敢稟。傳曰,申飭之下,焉敢若此,況香祗迎日乎?事之可駭,莫此爲甚,竝令該府,處以制書有違私律勘處。
尹蓍東啓曰,大司憲鄭存謙,掌令申五淸牌不進,執義鄭恒齡在外,掌令一員未差,持平二員未差,今日以監察茶時之意,敢啓。傳曰,知道。
柳脩,以義禁府言啓曰,獻官趙德成·李壽鳳,拿處,典祀官林鼎遠·金瑞應·權穎·李東顯·柳雲翼·趙載俊·李亨元等,以制書有違私律勘處事,傳旨啓下矣。李壽鳳,今方待命於本府,卽爲拿囚,趙德成時在京畿連川地,林鼎遠時在忠淸道全義地,金瑞應時在江原道鐵原地,權穎時在驪州地,李東顯時在仁川地,柳雲翼時在衿川地,趙載俊時在廣州地,李亨元時在禮山地,依例發遣府書吏羅將,竝拿來,何如?傳曰,允。又啓曰,摠戎使具善行,時無職名,令該曹口傳付軍職,何如?傳曰,允。又以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
傳于柳脩曰,大臣·備局堂上引見,奉審承旨入侍。
兵曹口傳政事,以李堣爲都摠管,具善行爲副司直。
香祗迎罷後,政院·玉堂·藥房口傳問安。答曰,知道。
丁亥五月初四日辰時,上御崇政殿庭。香祗迎入侍時,行都承旨洪名漢,左承旨宋瑩中,右承旨李瀰,左副承旨洪趾海,右副承旨柳脩,同副承旨尹勉憲,記事官南胄寬,假注書洪樂恒,記事官洪相簡·鄭好仁,以次侍立訖。上具翼善冠·袞龍袍,乘輿出資政門。命李瀰,讀祭報府。柳脩曰,各陵獻官中,三人,未及來待矣。上曰,誰也?對曰,李性遂·李壽鳳·趙德成也。上曰,何故不來,問于軍職廳書員。承旨奏曰,書員以爲,雖被定配,不得入來云矣。上曰,以褻慢爲對者,誰也?書員更爲蔓環。上曰,趙德成,今當端午,往于楸下無怪,而旣是出繼者,則趙明履之墓,將不得祭矣,命書拿處,他祭官塡差傳敎。傳曰,不進祭官,有親恙者,從重推考,李壽鳳,令該府處之。趙德成,頃者試官進參,雖果在外,帶軍銜而不受由,一體令該府處之。李性遂代趙濟泰,李壽鳳代沈益聖,趙德成代洪重孝塡差。傳曰,東五陵,左承旨宋瑩中,西五陵,右承旨李瀰,皆陵上奉審後,祭物摘奸以來。驪州,同副承旨尹勉憲,兩陵奉審,回時,獻陵亦爲奉審以來。傳曰,左副承旨洪趾海許遞,李宜哲除授,牌招察任,房順房。傳曰,副摠管有闕,代令該曹以在京無故人,口傳擧行。傳曰,禮曹在外堂上許遞,其代鄭尙淳除授,牌招察任。出傳敎香祗迎罷後,還內時,傳曰,藥房三提調,持湯劑入侍。進湯劑後入大內,諸臣以次退出。
丁亥五月初四日午時,上御集慶堂。大臣·備局堂上引見入侍時,左議政韓翼謩,右議政金尙喆,行兵曹判書李昌誼,行司直尹汲,行副護軍鄭汝稷,戶曹參判金時默,副校理鄭象仁,右副承旨柳脩,假注書洪樂恒,記事官洪相簡·鄭好仁,以次進伏訖。進湯劑,翼謩問候,上曰,一樣矣。翼謩曰,甘霈注下,豈不幸乎?上曰,果如心矣。翼謩曰,昨日臺批,優容嘉納,至誠惻怛之意,溢於辭表,天且雨,眞有天人相感之意,不勝欽歎矣。上曰,官師相規絶然之時,能出憂愛,尤爲嘉尙,而好雨浹洽,幸甚。上曰,初四日·初七日·初八日·二十四日,卽予追慕之日,故今日行素,則水刺頓勝矣。尙喆曰,以閭閻言之,年過五六十,則行素難矣,而今日聖上,旣爲行素,則必有妨於調攝,湯劑加進一貼,以補行素之氣,好矣。上曰,加進以入。尙喆曰,臣當出去,使提調,監煎還入矣。上曰,繭封,當下送於七道,而元數不多之中,內殿,欲行親執玄紞之禮,故頒送者若是些少矣。傳曰,噫,三百年古事追行,故欲遵盛例,昔則只賜政府銀臺,凡事古今異焉,故其頒比前加矣。初則八道中,畿伯與兩都留守最近,故先賜,餘繭尙有,同賜七伯,兼付予意。噫,其時聖敎,勸農蠶之盛意,藹然於絲綸之中,欲遵此敎,同頒特諭,莫云零星,意則不淺,從此以後,昔年聖意,當霑諸道,御製旣諭,今賜五六箇繭,其種當十,亦非偶矣。須體此意,以一勸十,以十勸百。噫,九重八道,便若千里,而今以數箇之繭,代臨宣化堂,其中亦有豐沛故道,龍興故鄕,予心一倍之意,竝與此繭,自政院,下諭于七道方伯。出傳敎翼謩曰,許多備堂,有故者多,其中受由在外,久不上來者,徐命膺·徐命臣·趙雲逵·趙榮順也,從重推考,催促上來,何如?上曰,事件雖異,昔年設銀店事,以請賜批,只誦吳山第一峯之句,君臣雖曰義,忠孝本無二,敢遵故事,惟誦親在不遠遊之聖訓,今何他諭?惟在其惜懼之意也。出擧條翼謩曰,洪樂性,差下備堂,今至許久,尙不行公,其所引義,事理不當,從重推考,申飭行公,何如?尙喆曰,前有父子同差籌堂之例,而此與他職有異,則今此樂性之引義,決知太過,申飭行公,好矣。上曰,處義過,依爲之。出擧條翼謩曰,鄭存謙,以備局有司堂上,方帶都憲矣,許遞臺職,使之專意於有司之任,何如?上曰,依爲之。出擧條尙喆曰,今番耕蠶盛禮後,有年八十人米布賜給之命矣,其中故判書徐宗伋妻,謂以未亡人,不可冒受恩典,而終不修呈單子,該曹,則以無單子之故,不得擧行云。自前如此之事,或因大臣陳稟,有所處分,故敢此仰達矣。上曰,今聞所奏,其志可尙,令該曹特給。出擧條上曰,徐命臣,非不知惜懼之意,而欲爲徊徨而然矣。至於徐命膺則尤非矣。尙喆曰,僚相以爲此後兩銓堂,同參檢擬,有若新通,則似無撕捱之意,言及都憲矣。又曰,故相申晩,差下備堂於其父見帶之時,則今此樂性,與此尤有異焉。且其父以衰病,更未還差,則引義誠過矣。昌誼進伏曰,金尙信子孫,訪問有命,故發關畿營,則果有曾玄孫十一人,而其中亦有七十九歲者云矣。傳曰,下敎今聞考來金尙信孫曾玄,生存者十一人之多,可謂稀矣。其孫重昌,嗚呼,丁丑年未及其後癸未,以白徒未參,尙稱幼學,今者下問,無乃爲重昌而然乎?噫,以尙信之孫,年至于今,其涉異常,特爲加資,其令今日,口傳下批。出傳敎上曰,郭聖濟,何以見漏於加資乎?尙喆曰,其時適被罪,故見漏云矣。傳曰,頃者聞郭聖濟年甲,該曹必也循例擧行矣,尙無聞,而諸人,因特敎陞資云。今於郭聖濟,獨不與焉,豈一視之道哉?依李涭等例,特爲加資,一體下批。出傳敎宣傳官入侍,大司憲許遞,藥房提調持湯劑入侍。以上出榻敎傳曰,飭已行,前摠戎使具善行敍用,復授將任,卽爲牌招,因授前密符。傳曰,左承旨李宜哲許遞,前承旨任㻐除授,牌招察任,房順房。以上出傳敎傳曰,吏曹參議洪樂純只推,修撰洪檍,覺頃日處分之過中,特授此任,意蓋深矣,人臣分義,焉敢撕捱?只推,一體牌招察任。掌令申五淸,連爲入侍,今日雖無傳啓之事,暮年次對,何敢違牌?事當下敎,而莫知實故,只從重推考。出傳敎宣傳官進伏。上曰,汝下往淸川江,完役與否,使之詳問知來。上曰,平安兵使,姑未薦望乎?翼謩曰,首相在外,故未及爲之矣。上曰,備堂中,有回薦者乎?時默曰,吏判則薦李殷春·元重會·趙濟泰,臣則李殷春·元重會·沈鳳徵矣。上曰,沈鳳徵,好矣。趙濟泰則似或酸矣。昌誼曰,前有此病,而今則無矣。上曰,元重會爲人堅固,李殷春無處不可,而不能無章吾之多氣矣。翼謩·尙喆曰,元重會,實是堅剛之人矣。傳曰,欲諭,今日已晩,幾乎忘焉。噫,今日不諭,豈追慕之意哉?於李宗榮之批曰,以曲護以思之,則其答不然,若以前日言之,謂此其有過也,今則大異于前。噫,若是下敎,非爲翼雲,所重在焉。噫,彼翼雲,思其本,豈可因此坎坷?臺臣之章,只見太不諒所重。噫,予今不諭,靑平之後,將爲何人?此等怪駭之言,一唱再和,非徒可駭,憶昔心酸,況今日乎?臺臣愛君之章雖嘉,於此等之事,不可不嚴隄防。初則先欲以此處分,頃日今日,大臣,皆以嘉納其章仍勉,聞此奏若處分,意雖在焉,豈初批之意哉?其雖默也,嗚呼,以今日追慕之心,弦韋之意,亦不諭,豈曰孝乎?自今以後,不動浮囂,無礙調用事,嚴飭銓曹。出傳敎諸臣以次退出。
丁亥五月初四日申時,上御集慶堂。奉審承旨入侍時,右承旨李瀰,假注書洪樂恒,記事官洪相簡·鄭好仁,以次進伏訖。瀰曰,臣奉審西五陵,則陵上祭物無頉矣。上曰,雨澤,何如?瀰曰,今則浹洽,庶有豐登之望矣。上曰,百歲老人,已爲設宴乎?瀰曰,再昨已設於李埉家矣。上曰,儒臣,持警世問答入侍。出榻敎上曰,注書出閤外,東五陵奉審承旨,還來後入侍事,傳敎。出榻敎副校理鄭象仁,修撰李致中進伏,命讀警世問答後,先退,上曰,承宣,今日當執被乎,瀰曰,否也,命先退。上曰,坐直承旨入侍。出榻敎右副承旨柳脩進伏,上曰,七道頒繭,今已下送乎?脩曰,皮封有御筆,故事體重大,下諭精書然後下送矣。傳曰,在外承旨許遞,其代尹蓍東除授,明日入來後,牌招察任,房順房。出傳敎東道奉審承旨左承旨宋瑩中入侍。脩先退。瑩中曰,臣奉審東五陵,則陵上祭物,竝無頉矣。上曰,顯陵參奉尹勉昇,無乃口大者乎?瑩中曰,然矣。退出。
上在慶熙宮。停常參·經筵。
藥房都提調金尙喆,提調李思觀,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
洪名漢啓曰,右承旨李瀰,今日不爲仕進,卽爲牌招,何如?傳曰,允。
傳于宋瑩中曰,戶房承旨,內局同爲入侍。
以右承旨李瀰牌不進傳旨,傳于宋瑩中曰,旣已下敎,焉敢若此?傳旨捧納承旨,當下敎而只推,更爲牌招。
洪名漢啓曰,以吏曹言啓曰,司僕寺正黃幹呈狀內,身病甚重,勢難察任云,依例改差,何如?傳曰,允。
又以漢城府言啓曰,去三月十九日備忘記,南部西氷庫二契居忠翊衛全寬才,被捉三亥酒六甕,士庶節祭,令該部分給事,命下矣。發遣該府官員,今端午節祭,均分以給之意,敢啓。傳曰,知道。
備忘記,行司直鄭運維·姜必履,承旨除授,牌招察任。房順房。
注書南胄寬病,代以蔡弘履爲假注書。
尹蓍東,以義禁府言啓曰,平安兵使李章吾,拿問事傳旨,啓下矣。李章吾時在任所,依例發遣府都事,交龜後拿來,何如?傳曰,允。
以承傳色口傳下敎曰,昨日七道頒繭,想已爲之矣,尙今留在云,駭然,當該承旨遞差,今日卽速擧行。
又以下敎曰,諸道頒繭,今日命爲之,而恐有豫爲生蛾之弊,使之速往乎?知入。
丁亥五月初五日辰時,上御集賢堂。藥房入診,戶房承旨,掌令同爲入侍時,都提調金尙喆,提調李思觀,副提調洪名漢,假注書洪樂恒,記事官洪相簡·鄭好仁,左承旨宋瑩中,掌令申五淸,醫官方泰輿·許礈·李以楷·李泰克·吳道炯·金孝儉,以次進伏訖。尙喆曰,聖體調攝,若何,寢睡·水刺之節,亦何如?上曰,一樣矣。尙喆曰,誠欣幸矣。進湯劑,泰輿等診候曰,脈候三部調均,滑體一樣好矣。尙喆曰,昨日香祗迎時,其間稍遲,不瑕有損乎?上曰,中官雖挾扶,而鞠躬之節,能爲之矣。尙喆曰,以殿下春秋,昨已行素,雖甚喜幸,恐有所損,建功湯一貼,今日亦加進,好矣。上曰,不妨矣,置之,可也。瑩中進伏,上曰,俄者李瀰,已爲推考,使之入直,宜矣。予於暮年,若是撕捱者,欲抑制矣,以何事避之?瑩中曰,臣於頃年疏中,勉君德之時,末端略陳李溵父被彈之事,初無偏列之者矣。尙喆曰,本事初不大段,而李溵自初避之,故其弟,不能斑駁,若是撕捱云矣。上曰,李溵,從當申飭,而李瀰事,誠過矣,暮年此等撕捱,豈不申飭乎?上曰,昨日奉審時,趙載翰禮數,何以爲之?瑩中曰,除之矣。上曰,善爲之矣。瑩中先退,藥房提調持湯劑,更爲入侍。五淸曰,請還寢定配罪人者斤萬酌處之命,更令王府,嚴鞫得情,快伸王章。措辭見上上曰,勿煩。五淸曰,請還寢東呂·址淳等還配之命,更令王府,嚴鞫得情。措辭見上上曰,勿煩。五淸曰,請還寢定配罪人金柱泰減等之命。措辭見上上曰,勿煩。命讀湖西老人食物狀啓後,以次退出。
上在慶熙宮。停常參·經筵。
卯時,日暈。
藥房都提調金尙喆,提調李思觀,右副承旨尹蓍東啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
鄭運維啓曰,新除授同副承旨鄭彦忠,卽爲牌招察任,何如?傳曰,允。
尹蓍東啓曰,大司憲·掌令一員,持平二員未差,執義鄭恒齡在外,掌令申五淸呈辭,今日以監察茶時之意,敢啓。傳曰,知道。
以吏曹參議洪樂純,修撰洪檍牌不進罷職傳旨,傳于尹蓍東曰,洪樂純只推,洪檍罷職傳旨捧入。
尹蓍東啓曰,事變假注書崔鈺身病猝重,勢難察任,今姑改差,何如?傳曰,允。
崔鈺改差,代以金仁燮爲事變假注書。
姜必履啓曰,檢閱鄭好仁,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,待敎安廷玹,檢閱李思祚,竝卽牌招,推移入直,何如?傳曰,允。
以承傳色口傳下敎曰,今日傳香所,禮房進去,奉審摘奸以來。
尹蓍東啓曰,臣與右承旨姜必履伴直矣,必履,以陵奉審,承命出去,今日伴直無人,左承旨鄭運維,所當牌招,而拘於廳規,不得請牌,何以爲之?敢稟。傳曰,牌招。
又啓曰,都摠府郞廳來言,闕內各處入直軍兵,夜巡檢云矣。敢啓。傳曰,知道。
又以兵曹言啓曰,武臣賓廳講書及武經講書,前後被抄之人,或外任遷轉,或汰去,或有頉,卽今應講見存之員甚少,武臣中可合人,依例加抄,別單書入之意,敢啓。傳曰,知道。
又以義禁府言啓曰,典祀官李東顯·柳雲翼,以制書有違私律勘處事,傳旨啓下,而特敎定律名者,勿捧原情,直爲草記勘律事,曾有定式矣。李東顯·柳雲翼等,旣已拿囚,以制書有違私律,各杖一百收贖,盡奪告身,而依承傳,竝功減一等放送,何如?傳曰,允。
丁亥五月初六日辰時,上御集慶堂。藥房入診時,都提調金尙喆,提調李思觀,右副承旨尹蓍東,假注書洪樂恒,記事官洪相簡·鄭好仁,醫官方泰輿·許礈·李以楷,以次進伏訖。尙喆曰,聖體調攝,若何?寢睡·水刺之節,亦何如?上曰,一樣矣。進湯劑,泰輿等,診候曰,脈候三部調均,滑體一樣好矣。尙喆曰,都承旨有病,今日不來矣。上曰,提調則無恙乎?尙喆曰,連有病故,而强作行公,昨今則少愈云矣。上曰,使之休息,好矣。傳曰,提調李思觀許遞,其代判書李昌壽除授,副提調洪名漢,亦爲許遞,其代參判鄭尙淳除授,牌招察任,三院副提調例兼。房順房。出傳敎上曰,百歲老人,今已設宴云,其孫子,何如?尙喆曰,聞左相之言,其長孫爲人,頗善云矣。傳曰,聞今日百歲老人,依下敎受宴云,可謂稀有,只有其孫云,其孫年長者,令該曹調用,其若有窠,亦令該曹特爲口傳擧行。出傳敎上曰,李思觀,年雖多衰白,筋力則好矣,頃於戶判,已經兩次,此後無撕捱之端矣,鄭尙淳向日雖經知申,不過五日京兆矣。上曰,聞儒臣頃者頒繭時,只二人得參云,其餘儒臣及宋瑩中·李瀰許,亦當頒下矣。尙喆曰,今番頒繭,在群下,乃是至貴之物,必欲取種,非但傳之子孫,亦必欲造成冠服矣。上曰,鄭彦忠,卿果見之否?尙喆曰,到處善治,曾經數郡,居鄕家貧云,此實貴矣。上曰,彼承宣,前日洪領相,每稱之,其後任使則果善矣。趙榮順,雖已才措,近亦任使則果善,兩人用之,然後始知之,此所謂何其晩也。尙喆曰,宋瑩中,今日不爲仕進,而李瀰之撕捱,無怪矣。其兄自前處義,申飭李溵可也,而其弟之如是,無怪矣。傳曰,禮曹參判,今適有窠,承旨宋瑩中除授,牌招察任,其代頃者徐領相有奏,而不可已者外,予有靳惜矣,今適有窠,況暮年祀典申飭之時,捨此人而誰先?鄭彦忠除授。房順房。出傳敎命讀傳敎時,上曰,參判乎?蓍東曰,然矣。上曰,誤矣。當惜名敎,予之覺悟亦數也。命改書刑曹參議仍任前職傳敎,藥房提調,持湯劑更爲入侍。出榻敎上曰,洪檢爲人善矣,今又違牌,故將欲踏下而置之矣。退出。
上在慶熙宮。停常參·經筵。
仁祖大王忌辰齋戒。
藥房都提調金尙喆,提調李昌壽,副提調鄭尙淳啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
尹蓍東,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
又以備邊司言啓曰,今日本司坐起,兩將臣外文宰進參,只有戶曹參判金時默一人,餘皆懸病,日昨筵飭之下,事體尤爲未安。受由在外實病應頉外,不進人員,竝從重推考,卽爲牌招,使之參坐,何如?傳曰,允。
傳于尹蓍東曰,承旨入侍,奉審承旨如入來,不爲入侍,明日·再明日,有可爲之事,次對今日進定。
鄭運維啓曰,今日次對,兩司當爲進參,除在外外,掌令申五淸,卽爲牌招,以爲進參之地,何如?傳曰,允。
傳于尹蓍東曰,大臣·備局堂上引見。
兵曹口傳政事,副司直鄭存謙。
以承傳色口傳下敎曰,望八其君,開政命下,政官何敢如是?參議只推,與參判,一體牌招開政,開陽門仍留,政官開政後下鑰,牌去來甚遲,申飭。
又下敎曰,在外臺臣竝遞差,今日政擧行。
傳于鄭運維曰,雖三更,使之開政。
以承傳色口傳下敎曰,以莫重下敎,加資擧行,而單子不爲啓下,當該政官推考單子,卽爲啓下。
以備忘記,傳于尹蓍東曰,七十古來稀,況百歲乎?先到狀聞中,百歲人八人中,李已加資,何敢回奏乎?先考狀聞,今日政,一體加資下批,以示予尊年之意。
以備忘記,又傳于曰,金重昌僉知,憶昔親點矣。
有政。吏批,行判書申晦受由在外,參判趙曮牌不進,參議洪樂純進,左副承旨尹蓍東進。吏批啓曰,判書申晦受由在外,參判趙曮牌招不進,小臣獨政未安,何以爲之?敢稟。傳曰,只出緊任。
以趙明鼎爲大司憲,以朴師海爲大司諫,以李憲默爲司諫,以朴奎壽爲掌令,以李普溫·李命勳爲持平,以宋載經爲獻納,以徐有隣爲正言,以閔弘烈爲修撰,以尹弘烈爲兼文學,以洪趾海爲刑曹參議,以洪獻輔爲戶曹正郞,以李奎緯爲正言,以李迪輔爲執義,以李濟爲章陵參奉,以韓後述爲英陽縣監,永城尉申光綏在喪終制,檢閱單鄭好仁。
兵批,行判書李昌誼進,參判兪漢蕭病,參議李昌儒病,參知沈益聖入直,左副承旨尹蓍東進。
兵批啓曰,兼司僕將沈,素患痰癖之症,挾感添劇,實無供職之望,呈辭乞遞,宿衛輪番之任,不可久曠,今姑改差,何如?傳曰,允。
以尹汲爲知中樞,以金宇機·黃曄·李再燦·李珌爲同知,以睦相垕·金重昌爲僉知,以金東範爲五衛將,以洪益喆爲司禦,以任邁爲衛率,以李鼎勳爲訓鍊僉正,以姜五成爲洪州營將,以朴忠亮爲瓮津別將,以鄭濰爲景福將,以鄭道郁·元景泰爲昌慶將,副司直洪名漢·徐命膺·洪趾海·李宜哲·任㻐·柳脩·宋文載·蔡緯夏,副護軍鄭恒齡,副司果李宗榮。
刑曹判書南泰齊疏曰,伏以臣愚迷妄率,罪在罔赦,杜門屛跡,日夕自訟而已,迺蒙聖慈涵貸,敍命特下,繼而有秋曹除旨,臣仰戴新渥,俯慙前愆,誠不勝隕越于下。臣性本樸陋,百無一能,惟以無黨二字,內而矢心,外而藉手,以事我聖上者,今幾年矣。區區此忱,炳然如丹,而嚮日筵奏,衝口而發,竟自陷於護黨之科,苟蔽其罪,誅殛猶輕,譴削薄罰,不足以償其萬一,而嚴敎荐降,衷情莫暴,跼高蹐厚,靡所自容。何幸日月之明,特垂容光之照,諭之以本心之無他,恕之以語言之薄過,恩敎鄭重,敻出常例,雖使臣自爲陳暴,何以加玆?拜稽莊誦,惟有感涕之盈襟,今玆宿趼之復畀,又出薰沐之至恩,在臣分義,固當趨謝之不暇。顧臣年迫七耋,神精已消,詞訟重務,實無剸理之望,而夙患痰眩之病,近又挾感而劇,㱡㱡牀玆,蠢動無路,坐違天牌,彌增惶蹙。玆敢略入文字,仰伸叩謝之忱,兼控疾痛之呼。伏乞聖慈,特賜鑑諒,將臣新授職名,亟許鐫免,以幸公私,千萬幸甚。答曰,省疏具悉。頃者處分,不過飭勵,伊後下敎,旣諒卿心,卿勿過辭,從速行公。
疏錄,前同知敦寧府事金時敎,前參奉金時翰,敦寧主簿金用謙,前同知金疇敍,典獄參奉金仁謙,幼學金弘謙·金趾行,副司直金勉行,前縣監金哲行,開城留守金善行,幼學金觀行·金若行·金克行·金憲行,禧陵參奉金重行,幼學金德行·金奭行·金進行·金騫行·金點行·金迪行·金烈行,前參奉金樂行,幼學金在行·金濟行,奉常主簿金章行,前庶尹金履遠,童蒙敎官金履坤,幼學金履規,前縣監金履信,前縣令金履基,幼學金履厚·金履寅·金履鏞·金履鉉,說書金履素,進士金履正·金履溫·金履祥,幼學金履良·金履錫·金履翼·金履恭·金履九·金履命·金履儉·金道淳,前校理金魯淳,幼學金養淳,平市直長金大淳,幼學金顥淳·金會淳·金在淳·金晩淳·金復淳·金正淳,前正郞金文淳,萬寧殿別檢金養根,幼學金晦根·金晩根·金復根·金喆根·金大根等疏曰,伏以臣等,以微末賤品,敢將區區私事,瀆擾於靜攝之中,極知僭猥,無所逃罪。第臣等之情私,實有所萬萬痛迫者,不得不冒死呼籲於九閽之下,伏乞天地父母,俯垂裁察焉。臣等之始祖高麗太師金宣平,以古昌城主,當麗甄萱之亂,與權太師幸,張太師吉,有大勳勞於麗朝,有大功德於境民,廟食安東府司,世世不替,詳見於先正臣文純公李滉記文中,其位次酌獻,自有當然一定之序,而無或變改矣,中間權氏子孫,勒創訛謬之論,以爲權公之德,優於二公,擅變常行之禮,遂以第二位居中之權太師,越次先爵,事面顚倒,黎獻竊歎。臣族祖故左議政文正公臣金尙憲,移書故參判權泰一,論辨甚詳,欲釐正其謬,則諸權之議,終未歸一,蓋其廟中三位排列,金太師居東而爲第一,權太師居中而爲第二,張太師居西而爲末位,一似平山府內三功臣廟例,首功壯節公申崇謙居東,次功卜智謙居中,次功庾黔弼居西,而三位酌獻,先於東,而次於中終於西,此是麗常行之祭禮,而九百年流來,迄于今,可考信也,而獨於安東之廟,先中而次東,一任諸權之所欲,何也?一行三位,主辟竝列,而乃欲從彼佛規,必先其中,則東而西,自不免配享之嫌,有識聞之,豈不駭且笑乎?雖以文純公記文觀之,其位次之序,必曰,金公·權公·張公,一從諸史之所傳,又曰,爲城主者金公也,倡降麗者權公也,賞投降則賜姓以寵權公,論戰功則從重以首金公也云云,其必以臣等始祖爲第一位者,更無毫分可疑,則權氏子孫之中間擅變,果何所據?此不但臣等之痛恨,張氏後孫,亦甚駭憤,其勢終不可但已。故昔在先朝壬戌夏,臣祖父故敦寧都正臣金壽一,率諸族陳疏,與僉知權說相辨,則伊時禮堂,條擧彼此事實,斷之以高麗信史,參之以先正記文,明白面啓,而我肅宗大王,特賜處分,以臣等始祖,爲首享而先爵焉,於是乎三太師序次自定,而享禮復其舊,士論始快,邦典無欠矣。及至己巳,權愈等,投疏幻說,逆黯,又以宗伯,粧撰覆啓,終使旣正之禮,復爲襲謬之歸,而甚至於廟碑,則書以權太師廟庭碑,而不以爲悔,祭祝則稱以幾代孫獻酌,而恬然自安,此是一鄕俎豆之地,又有公田特賜之典,體段自別,而近千年士林公奉之祠院,忽變爲權姓獨擅之私廟,事之乖舛,孰大於此?故判書權以鎭,雖其子孫中人,而曾任本府時,見此謬習,蹙然愧懼,卽爲下帖戒飭,其文曰,權姓擅變公廟爲私祠,儘失共尊之義,至於祝文稱孫,則禮節事體,非當初立祠之意,又曰,金·張兩太師,其肯享非類之祀乎?旣不肯共享,則我權太師,亦豈肯獨享乎?其在禮義,不可不變通云云,此言實出公心,而諸權猶不開悟,初則但行同時竝獻之禮,終焉伺其遞歸,復踵前習,一例乖常,釐正無期,公議去愈拂鬱,私心轉益痛隕。乃於丙午春,臣等與諸權,各陳辨疏,伏承我聖明,令該曹稟裁之批,而該曹覆啓,遷就稽滯,一年二年,尙今未果,臣等之抑鬱悶迫,固不足恤,而莫重成命,終不擧行,揆諸事體,大爲未安。玆敢相率仰籲於黈纊之下,伏願聖慈,俯諒此事情之乖常,亟令該曹,斯速回啓,仍賜釐改,俾得永世遵奉,不勝幸甚。批答見下筵說
檢閱鄭好仁疏曰,伏以臣以無似之姿,廁簪筆之任,鎭日登筵,昵侍耿光,榮寵極矣,涯分踰矣。祗欲恪謹職守,報效萬一,豈敢遽然言私,以煩崇聽,而第亦八耋老母,素抱貞疾,每當春夏之交,寧日恒少,臣之情理,實無長鎖禁直之勢,而嚴畏義分,抑情供職,今已兩朔于玆矣。卽者家僮專到,報以臣母之病,朝來越添,且傳臣母之言,促令來視,臣於是,方寸煎灼,按住不得。玆敢忙投短章,徑出禁扃。伏乞聖明,俯垂矜察,亟削臣所帶之職,以便救護,仍治臣擅離之罪,以肅朝綱,千萬幸甚。踏啓字
獻納蔡緯夏疏曰,伏以惟天惟祖宗,默祐我宗祊,聖候康復,邦慶荐臻,耕桑盛禮,次第順成,朝野歡祝,曷有其極?仍伏念臣跡本疏遠,才學又淺,行己事君,一無可取,故自速時論,薄被恩譴,訟愆荒野,撫分自甘者,亦已久矣,何幸聖恩天大,惠澤普被,如臣廢棄之物,亦在涵濡之中,昨年以來,臺端除命,至再至三,而恩召繼降,臣於伊時,驚惶感激,他不暇顧,只爲一瞻耿光,仰謝洪造,每奉召命,輒章皇登途,而未及,身近天陛,旋蒙恩遞,臣旣幸職名之遄卸,又懼私義之未暴,感祝兢惶之心,竝切于中,不意今者,納言除命,又及於此際,舊愆未洗,新渥彌隆,如臣疏逖蔑裂者,何以得此於聖明之朝哉?悚蹙之餘,只爲感泣而已。竊念微臣於頃年,亦嘗忝叨臺憲,妄論一事,因觸時諱,爲人齮齕,以至年前任希敎之以臣爲奇貨,而無復餘地,則臣雖至愚,豈敢以事在旣往,而偃然自安於淸顯之職哉?伏乞聖慈,察臣危懇,刊臣職名,以謝人言,以安私分焉。臣今於陳情之章,不宜贅及他事,而區區憂愛之忱,根於秉彝,銷鑠不得,有所冒陳,伏乞聖明,勿以人而廢其言。臣聞傅說之告殷宗曰,有言逆于汝心,必求諸道,有言遜于汝志,必求諸非道蓋言之遜于志者,雖若可好,而皆非其道者也。言之逆于心者,雖若可惡,而皆近於道者也,夫高宗,殷之聖君也,豈有悅其遜志,而納其非道,惡其逆耳,而拒其有道之理哉?然而遜順之言,怡然易入,入之易,故不暇察其爲非道之言,逆耳之言,扞然難入,入之難,故亦不覺其爲有道之言,而逆耳遜順之間,不容無好惡喜怒之私也,此君德之最難者。故雖以高宗之聖,而傳說之所告,如是其切至者也。臣伏覩殿下,近年以來,其於聽言之際,未恢虛受之量,而言之遜者則好之,言之逆者則惡之,以殿下之聖明,亦豈不能求諸非道哉?臣嘗歷究往牒,未有遜于人君之旨,而不爲諂諛者矣,未有逆于人君之旨,而不爲忠直者矣。夫好爲遜順之言,而務悅人主之旨者,未必皆爲諂諛,而多是諂諛之徒也,好爲逆耳之言,而務違人主之旨者,未必皆爲忠直,而多是忠直之徒也。以殿下之聖明,豈待愚臣之言而知此哉?殿下於忠直諂諛之分,辯之甚嚴,而獨於聽言之際,好其遜而惡其逆,故今日在廷臣僚,皆以違逆爲〈戒〉,以承順爲事,謇謇之風,唯唯之態,日趨於汚下,國綱日就於頹墮,有識之士,莫不浩歎,而殿下獨不之覺,臣竊爲殿下惜之也。殿下試觀今日大小臣僚,能持謇諤之風,而不撓雷霆之威者,能幾何人哉?只以近日尹師國·洪檍事論之,其時爲臺臣者,可以言則言之,不可以言則不言,可也,兩司臺官,擧皆恐懼惴慄,不敢左右,在京者或稱在外而不出,在鄕者稱以在鄕而不進,此無他,爲師國則恐得罪於殿下,爲檍則恐有損於臺體,故欲處師·檍之間,而爲一時苟避之計,小事猶然,則大事可知。嗚呼,此豈淸朝之美事哉?臣亦其時在鄕中一臺臣也,臣之所以不進者,雖有情勢之難安,而亦未免苟避之科,閱朔在外,義分都虧,如此臺臣,將焉用哉?伏乞聖明,先加微臣以苟避之罪,以嚴臺閣之體,次論其時在京而稱在外者及在鄕而不進者罪,以勵臺臣之風,從今以後,殿下亦宜深體傅說之言,言之遜于志者,則必求諸非道,而斥其爲諂諛,言之逆于心者,則必求諸道,而奬其爲忠直,則中人之資,皆可化爲君子,而讜直之言,日進於上,阿諛之風,日消於下,聖德彌光,朝廷日尊,而高宗之盛,不獨專美於前矣,豈不休哉,豈不盛哉?臣今私悰未暴,情跡臲卼,然而臣之逖違天陛者,已六年于玆矣。區區犬馬之誠,竊欲重瞻耿光,冒沒登途,行到振威地,素患眼病,觸風添劇,終夜叫苦,末由趲程,敢因縣道,封進短章,徑還私次,前日苟避之罪,已極難赦,而今日違逋之罪,又難自解,臣罪至此,鈇鉞猶輕。伏乞聖明,亟賜處分,以肅朝綱焉。答曰,省疏具悉。因古人之言,匡救衰暮之君,其用尙矣。言則不少,結語則少,此無他,其君衰暮而然耶?非耳目,雖然六年之間,不悛舊習,不可口開,咫尺近畿,莫見其君,苟且彌縫,徑尋鄕路,此正何所聞而來,何所見而去者也。若爾之言,其欲飭勵,捨爾誰先?噫,爾言雖若此,予之規模,頓異于昔,此豈他哉?暮年復政而然,在京之人旣飭,則爾今何辭?所辭許遞,此則非予昏,意亦深矣。
丁亥五月初七日辰時,上御集慶堂。藥房入診時,都提調金尙喆,提調李昌壽,副提調鄭尙淳,假注書洪樂恒,記事官李思祚·洪相簡,醫官方泰輿·許礈·李以楷,以次進伏訖。尙喆曰,聖體調攝,若何,寢睡·水刺之節,亦何如?上曰,一樣矣。進湯劑,泰輿等診候曰,脈候三部調均,滑體亦一樣好矣。上下繭封曰,提調方修儀軌,受此,宜矣。昌壽曰,臣以時任宗伯,已受賜矣。上曰,然則入侍三史官,分領,宜矣。尙喆曰,洪相簡,三世受賜矣,提調兄弟受賜矣。上曰,洪相簡,祖子孫三世受賜,貴矣。洪樂性,日昨詳陳生蛾之理矣,今日受賜矣。上曰,大臣昨赴老人宴乎?尙喆曰,然矣,而老人聞其孫錄用之命,不勝欣感矣。上曰,其孫,何如?尙喆曰,足堪仕宦矣。傳曰,其祖昔年陞資,熙政賜見,今猶昨覩,豈意有七十歲其孫,後爲陞資乎?誠涉稀有。體昔其欲見焉。通政金重昌,令銓曹僉中樞除授,其令來謝。噫,其祖,昔日同中樞,其孫今日僉中樞,亦豈偶然者乎哉?若無其窠,作窠,依昔日例,備三望受點事,分付。出傳敎尙喆曰,百歲老人,頃者入侍時,乘平轎而來,則街上觀者,爭謂壽進上云矣。上曰,不云老人之可貴,而先云壽進上者,可見百姓之心矣。上曰,明年入耆社者,又有三人云,誰也?尙喆曰,李益炡·李之億·南泰齊矣。上曰,李益炡太早,南泰齊尙健,李之億實矣。傳曰,昨日下敎時,因予精神,莫辨其品,只見佐貳下敎,更思之,卽堂上正三品,故復授前職,靜夜思之,古有桐葉之戲,因史官之提奏,乃封國,初腰橫金帶,亦有加資之命,且曾經二品職,況此人,比諸前日,心嘉其心之頓然公平。噫,暮年此等之人,得一人心喜,參議宋瑩中,特除禮曹參判。出傳敎上曰,昨日參判·參議,專然忘却而下敎矣。旣下敎之後,因不陞擢如何,而且其爲人,健實可用矣。尙喆曰,昨日錯誤下敎,亦其人之數,今日陞擢,事面正矣。藥房提調持湯劑更爲入侍,守廳承旨入侍,奉審承旨入侍。以上出榻敎藥院先退,賤臣亦爲退出。
丁亥五月初七日巳時,上御集慶堂。奉審承旨及守廳承旨入侍時,左副承旨尹蓍東,右副承旨尹勉憲,假注書蔡弘履,記事官李思祚·洪相簡,以次進伏訖。勉憲曰,臣奉審驪州陵所,則陵寢丁字閣皆無頉,祭物亦精潔,而寧陵水刺間,有頹圮處,回路奉審獻陵,則曲墻石搖動,若過今年霖雨,役事必大矣。上命書傳敎曰,今聞驪州奉審承旨所奏,陵水刺間,傾仄撑木云,事體寒心。春奉審旣報之後,噫,一兩日之內,祀典之稠疊,其卽修補,而尙未擧行,該曹堂上推考,其令卽爲擧行。上命書傳敎曰,今聞奉審承旨所奏,獻陵曲墻石,有傾仄云,今不修補,來頭必有巨役之事,令該曹郞廳,率石手一人,今日卽日下去,安排其石而來。上曰,農形,何如?勉憲對曰,自得甘霈後,各穀茁盛矣。勉憲先退。上命蓍東讀奏金時敎等疏。至金太師句,上曰,金爲將帥矣。蓍東曰,金卽安東城主也。上曰,權之子孫,誰也?蓍東曰,先正臣權尙夏·權·權噵,爲子孫矣。上曰,權以鎭亦爲子孫乎?蓍東對曰,然矣。上曰,朝者之氣差勝,而又當三太師之戰矣。上曰,禮則從右矣,今者權·金之戰又生矣。蓍東曰,其爭久矣。前則金太師爲第一位,而中間變易矣。上曰,從右則張太師當爲首,不然則金太師當爲首,何必以居中之權爲先乎?張之子孫,亦似有言,果誰也?蓍東對曰,張氏今則微弱矣。至權以鎭通文之句,上曰,其言是矣,其言是矣。爲人甚項堅矣。蓍東曰,以其言觀之,廟碑祝文,有若私祭然,所以以鎭有書也。上曰,然則權姓,旣作私祭,而酌獻於金太師乎?蓍東曰,有亞獻之說,甚怪矣。上曰,子孫果知其先祖事蹟,而有此擧乎?蓍東曰,權姓似亦有執言之端矣。上曰,旣有先正記文,更何辯乎?疏中有昔年字,豈可置之。令該曹考出兩番謄錄,而後日稟處,可也。三位以坐次受之,何妨耶?金氏之如此,亦無怪矣。權太師旣居中而先酌,則金之欲爭,似然矣。蓍東曰,其祀祝文,亦當各位爲之,而未可詳知矣。上曰,予之所以怪之者,此也。金太師祝文中,權氏之稱孫,豈成說乎?似無祝文矣。張之子孫,雖非儒生,若校生,則亦當起立,如此輩尤生氣矣。蓍東曰,臣亦見太師廟,有張太師金帶及圈子矣。上命書傳敎曰,承旨持壬戌己巳禮曹回啓謄錄,待下敎更爲入侍。諸臣遂退出。
丁亥五月初七日未時,上御集慶堂。承旨及奉審承旨入侍時,右承旨姜必履,左副承旨尹蓍東,假注書蔡弘履,記事官李思祚·洪相簡,以次進伏訖。必履曰,臣奉審長陵,陵寢丁字閣無頉,祭物精潔,諸執事亦準備矣。上曰,所經處農形,何如?必履對曰,雨水今無不足之慮,而久旱故,牟麥猶多受傷矣。必履先退。上命蓍東,讀己巳謄錄。至權愈疏,上曰,是曾經文衡矣。至曾祖居中句,上曰,此則非矣。蓍東曰,比喩矣。上曰,然則兩太師比於祖曾乎?人事怪矣。命讀壬戌錄,上曰,禮堂,誰也?蓍東對曰,不書姓名矣。至張太師必無居上之句,上曰,其言則的是矣。此非特敎而依允乎?蓍東對曰,然矣。上曰,神道以右爲上,然則張太師居上乎?初頭則安東人只祭金太師乎?蓍東曰,竝祀三人矣。上曰,己巳年何月何日也?蓍東曰,十月十六日也。上曰,權亦祭於金·張乎?蓍東曰,然矣。上曰,金幸,何以爲權姓?蓍東曰,以倡降麗賜姓矣。以其先降,免安東之魚肉,故州民立祠。記文曰,倡降之寵,權太師也,論戰功之首,金太師也。上曰,非以色目言之,勿論己巳壬戌,從壬戌則復古矣,權氏主人,故似以左右爲之矣。比之祖曾者,權氏則不受辱,而金·張豈不困乎?上命書傳敎曰,噫,凡爲子孫者,貴其祖而尊其古,可也,其何一酌之先後,有所爭辯哉?噫,三太師之祠,近千年,豈特此也?此祠之創,卽府人不忘之義,而推而上之,聞于朝者也。雖然卽不過三太師俎豆之鄕,非金氏私宇,亦非權氏私宇,而張太師亦然,其設幾百年,無一爭端,壬戌惹鬧,或金或權,互相爭端,而彼此若爲私廟,其各陳章,互相覆奏,此非若此者,而猗歟盛哉,不過視若其孫之惹鬧。前後覆啓,不過只下依允二字,無適無莫,聖意欽誦。二巡此擧,不過彼此務勝而然,今幾八十年,彼此復無相爭之端,豈意復提前生時於今日,何其多事也?今予又復酬應于此,則今日金章,明日權章,此等之世,其必忒甚。噫,白首暮年,朝酬金章,夕酬權章,豈不苦哉?況三太師建宇之本,在於府民。噫,幾千年俎豆,猶設於我國,可謂稀有,爲其祖亦榮矣,奠酌先後,何較較於其間?此章給之。其章雖給,僭越宜禁。雖有報祀,無異書院,爲其子孫者,焉敢稱某代孫於祭文,各自私祭乎?不聞則已,雖權氏言之,同祭一祠,旣稱權太師以某代祖,則於金·張兩太師,何稱乎?然則其孫三人,一體皆祭耶?若此,此安東一府,同設三祠,無理莫甚,決非正名之意。此後三太師之廟,祀不可闕,不敢稱此之意,嚴飭。壬戌以後鬧端,予則曰以此之故,金疏權疏,寔由乎此,朝政其惟端本,不可不嚴堤防息鬧端,以此嚴飭。上曰,權以鎭言,最是矣。三太師之廟,權氏似執權矣,權之主張,似久矣。祭權太師,金氏亦往參乎?以鎭是矣,非私物矣。上曰,狀頭,誰也?蓍東對曰,金時敎,卽金善行之三寸也。上曰,一時同獻酌,在於何時也?蓍東對曰,權以鎭,在安東時,則一時同獻,而遞改後,更先酌於權太師云矣。上命入輿地勝覽,讀奏人物後,至不敢稱此句,上曰,以書院施行,則鄕儒又當有弊,予雖不言先後,而見此傳敎,則權以鎭在安東時,一時奠酌之禮,自可爲之,而自然無先後矣。蓍東曰,傳敎中,無先後之敎矣。上笑曰,有先後之別,則又生鬧端矣。今予不議大臣而處斷者,亦不欲生謗,予亦有深意矣。諸臣遂退出。
丁亥五月初七日申時,上御集慶堂。大臣·備局堂上引見入侍時,左議政韓翼謩,右議政金尙喆,行兵曹判書李昌誼,行司直尹汲,行副護軍具善行·鄭汝稷,戶曹參判金時默,校理金漢耆,掌令申五淸,左副承旨尹蓍東,假注書蔡弘履,事變假注書金寅燮,記事官李思祚·洪相簡,以次進伏訖。上曰,予以今日爲初八,而命行次對矣,領相,何當上來乎?尙喆曰,今日當來云矣。翼謩曰,寢睡之節,若何?尙喆曰,聖候,若何?上曰,一樣矣。上曰,望八又見三太師戰矣。翼謩曰,此非賜額書院,有若鄕賢祠,而俄伏見傳敎,則誠至當矣。上曰,昔年亦議大臣,故予亦獨處分矣。尙喆曰,人不忘其功,建祠久矣。上曰,豈可私祭乎?翼謩曰,權旣稱孫,則不當於金·張。旣曰,私廟,則金·張,豈入乎?上曰,今則高燥處,庶幾洽沾乎?翼謩曰,今則移秧尙早,雨水可謂洽矣。上曰,然乎?翼謩曰,近來吏治不古,廉風漸衰,不美之聞,間多有之,民旣受害,怨歸國家,此尤可痛。祖宗朝勸懲之法甚備,廉吏,官其子孫,貪官,累及女壻,至今都政,每下錄用淸白吏子孫之敎,而按贓之法,則解弛久矣,寧不慨然?差除守令,在於銓曹,循序應遷者,固無可言,其餘牽復,必擇廉簡著稱者差除,則庶有其效,而至於黜陟守令,又係方伯,殿最嚴明,然後列邑懲畏,而近年此法,亦未知其一出於公嚴矣。都政不遠,考課在近,以此意,申飭於兩銓及諸道,何如?上曰,卿言是矣。另加申飭。出擧條尙喆曰,顧今急務,莫先於振淹滯,而其中文臣虛司果出六者之初未付職,亦其一事也。前後登文科者,或以年五十,或以登科十年,據例出六,而典籍一路,窠出甚罕,雖或窠出,間亦有牽復之政,牽復者未必曰無所據,而彼初未付職者,如或釋儒褐而未沾寸祿,抱紅牌而終身牖下,則此亦爲感傷天和之一端。聞虛司果之數多,莫如近日云,申飭銓曹,循次調用,以爲一分疏鬱之道,有不可已,敢此仰達矣。上曰,都政在近,所奏是矣,另加申飭,可也。出擧條翼謩曰,鄭存謙之許遞臺職,蓋爲其專意籌司,而未付軍職之故,今日籌堂,亦不進參,令該曹口傳付軍職,何如?上曰,依爲之。出擧條上曰,備局堂上鄭存謙,口傳付軍職。出榻敎翼謩曰,刑曹行公堂上,只有參判矣,判書南泰齊,陳疏承批,卽爲牌招,使之行公,何如?上曰,依爲之。出擧條上曰,刑曹判書南泰齊,疏批已下,牌招行公。出榻敎上曰,左相旣有不美之聞,則所聞者,何也?翼謩對曰,所聞者不止一二,而風聞難的,不敢仰達矣。上曰,銓官雖不擇人,民必曰,君不申飭矣。大不法者有之乎?翼謩對曰,雖非大不法,亦多不美之聞矣。上曰,大臣旣聞,豈可不達乎?卿言似非先事之慮,必有聞矣,大臣旣聞,耳目豈不聞乎?如蔡緯夏之陳勉,望八初見矣,援古甚多,而末以師檍結之,言不正矣。予欲處分,而以惜鳥卵之意,不爲矣,實有宵小之態矣。上曰,吏治,何不如前?尙喆曰,畏法故然矣。先飭方伯之殿最,好矣。上曰,殿最亦不孟浪矣。尙喆曰,時遣繡衣廉探,則好矣。翼謩曰,此亦不得人則無益矣。上曰,實如卿言,若不得人,反貽羞朝廷矣。上曰,關西帥臣議薦中,薦多者,誰也?時默曰,李殷春·元重會矣。上曰,趙濟泰外,又誰入薦乎?時默曰,李邦佐矣。上曰,予認以好矣。翼謩曰,邦佐爲人廉白矣。上命書傳敎曰,多臺未差,守令有闕云,政官牌招開政。上曰,旣已下敎,李墣孫今日政,令次官擧行。出榻敎臺臣,以國忌齋戒無啓,大臣先退。上曰,吏曹參判,誰也?蓍東對曰,趙曮方帶吏參,而下只推矣。諸臣遂退出。
上在慶熙宮。停常參·經筵。
仁祖大王忌辰。
日出時,日光赤。午時未時,日暈。夜一更二更,月暈廻木星。
藥房都提調金尙喆,提調李昌壽,副提調鄭尙淳啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜?臣等不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房,口傳問安。答曰,知道。
傳于姜必履曰,領相,內局入侍,同爲入侍。
又傳于曰,儒臣持警世問答,入侍。
姜必履啓曰,檢閱鄭好仁,旣已付職,卽爲牌招入直,何如?傳曰,允。
又啓曰,卽者檢閱李思祚·洪相簡,因下番翰林鄭好仁違牌,謂有館規,陳疏徑出,原疏以國忌正日,纔已退却矣,所當直捧禁推傳旨,而此與無端徑出有異,推考警責,仍卽牌招入直,待敎安廷玹,一體牌招,何如?傳曰,允。
尹蓍東啓曰,刑曹判書南泰齊,昨日特敎之下,尙不出肅,其在事體,極爲未安,卽爲牌招察任,何如?傳曰,允。
姜必履,以侍講院言啓曰,本院司書朴師崙入直矣,移拜正言出去,下番闕直,事甚未安,兼司書鄭象仁,卽爲牌招入直,何如?傳曰,允。
又以侍講院言啓曰,本院下番闕直,事甚未安,兼司書鄭象仁牌不進,司書說書兼說書俱未差,不得已,以上番,姑降入直之意,敢啓。傳曰,知道。
丁亥五月初八日巳時,上御集慶堂。藥房入診,領相同爲入侍時,都提調金尙喆,提調李昌壽,副提調鄭尙淳,假注書洪樂恒,記事官李益燮·權恢,領議政金致仁,醫官方泰輿·許礈·李以楷,以次進伏訖。尙喆曰,聖體調攝,若何,寢睡·水刺之節,亦何如?上曰,一樣矣。進湯劑,泰輿等診候曰,脈候三部調均,滑體亦一樣好矣。上曰,老人眼視,微若隔布,予近以眼鏡視物,則似有效矣。尙喆曰,以臘雪水,薰洗則好,百歲老人,亦以此得力云矣。上曰,然乎?上曰,今月則忌辰稠疊,追慕難抑,而今方行素矣。尙喆曰,雖閭閻,年老之人行素,則爲其子弟者,心切悶然,而況寶算彌高,每每如是,非但臣等之焦迫,不瑕有損於聖體乎?頃者行素之時,旣加進一貼,今亦更加一貼,以補聖候。致仁曰,右相之言,誠好矣。藥房提調持湯劑,更爲入侍,理中建功湯,自今日三貼煎入。以上出榻敎致仁問候,上曰,一樣矣。上曰,卿見臺批乎?致仁曰,臣俄纔自鄕上來,詳伏見之,聖敎極爲優容,大有光於聖德矣。致仁曰,臺疏中句語,有若臣獨當者然,不勝愧悚。如負大何,臣何敢晏然乎?尙喆曰,愧恧之心,臣亦無異於首相矣。上曰,近來疏章間句語,何可逐字引嫌也?致仁曰,向來事,臣與徐領相,尤有所難安者矣。上曰,予自知其過中矣。其時文字,當刪去矣。上曰,四月初八日昌德宮擧動時所書出中,令知申書寫付諸史官,九字刪去。出榻敎上曰,以尊號言之,有加列朝,今至二十四字之多,此後已斷於心。昔年奉慈聖之敎,勉行進宴之禮,此後無復可論者矣。致仁曰,昨年進宴時,日氣淸和,盛儀順成,莫非陟降之默佑,臣等至今欣忭,而庚寅今隔三歲,臣等之心,猶以爲遠矣。上曰,先卿,以沈大甫之言,勉予矣,予至今嘉尙矣。上曰,卿自鄕而來,農形,何如?致仁曰,雨降浹洽,三農庶有望矣。藥房提調,持湯劑更爲入侍。出榻敎上曰,百歲老人,下去乎?尙喆曰,昨日下去云矣。傳曰,今聞知中樞李墣,昨夕下鄕云,予用戀戀。値此仲夏,三百餘里作行,何以能行,亦不過自備糧,其豈非肉不飽之義哉?令所經官,顧助糧饌,還其家後,亦令十縣監,以下敎存問,便還轉報道臣狀聞。出傳敎上曰,李章吾,旣已處分,淸江事悶矣,西帥不可不擇矣。致仁曰,元重會,沈潛簡精,足可任事,李殷春,履歷爲人好矣,至於詳密,則少欠矣。上曰,吾之相定矣。致仁·尙喆曰,誠好矣。以次退出。
丁亥五月初八日酉時,上御集慶堂。儒臣持警世問答入侍時,校理金漢耆,副修撰洪景顔,左副承旨尹蓍東,假注書蔡弘履,記事官李益燮,記注官權恢,以次進伏訖。上曰,今番儒臣,先讀問答。漢耆進讀畢,景顔進讀。上曰,承旨讀之。蓍東進讀,讀畢,弘履進讀,讀畢,恢進讀。上曰,此誰也?蓍東對曰,工專正郞權恢也。益燮,進讀讀畢,上命蓍東,讀奏各道雨澤狀啓。諸臣遂退出。
上在慶熙宮。停常參·經筵。
太宗大王忌辰齋戒。
藥房都提調金尙喆,提調李昌壽,副提調鄭尙淳啓曰,伏未審夜間,聖候調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。予則一樣。再明日入侍,宜矣。
中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
尹蓍東啓曰,刑曹判書南泰齊,連日違召,尙不出肅,其在事體,極爲未安,卽爲牌招察任,何如?傳曰,允。
姜必履啓曰,大司憲趙明鼎,持平李普溫,掌令朴奎壽未肅拜,執義李迪輔,持平李命勳在外,掌令申五淸呈辭,今日以監察茶時之意,敢啓。傳曰,知道。
傳于鄭運維曰,儒臣,持問答入侍。
又傳于曰,來詣正時,入之。
以承傳色口傳下敎曰,今日香祗迎後,建明門殿坐,鄕民欲爲召見,使之待令事,分付。
備邊司薦望,以元重會爲平安兵使。
丁亥五月初九日辰時,上御崇政殿殿庭。香祗迎入侍時,行都承旨鄭尙淳,左承旨鄭運維,右承旨姜必履,左副承旨尹蓍東,右副承旨尹勉憲,假注書洪樂恒·蔡弘履,記事官李益燮,記注官權恢,以次侍立訖。上具翼善冠·黑圓領袍,步輿出資政門。上命必履,讀奏獻陵祭報府。上命書傳敎曰,在外承旨許遞,其代前承旨金龜柱,除授,牌招察任,房順房。上行香祗迎後,隨香步詣建明門。上曰,藥房提調,持湯劑入侍。出榻敎金尙喆·李昌壽·鄭尙淳進伏曰,勞動之餘,聖體若何?上曰,一樣矣。進湯劑上曰,昨日榻敎中,付諸史官四字刪去事,改書出。出傳敎尙淳曰,向日口奏所書出中,付諸史官等字刪去事,昨因下敎,已出榻敎矣。政院日記中,何以爲之乎?上曰,此四字,刪去,可也。出擧條上曰,農民,以次入之。上曰,農形,何如,而雨水亦洽足乎?農民仰對曰,牟麥茁盛,雨水今則洽矣。上曰,彼農民,在何道也?農民仰對曰,在咸興矣。上曰,此正豐沛人也。農形,何如?農民仰對曰,牟麥等物,或有好處,或有病枯處矣。至關西民,上曰,淸川江訖役耶?農民仰對曰,已訖役矣。上曰,藥房提調,持湯劑更爲入侍。出榻敎進湯劑進服。上乘步輿還臨崇政殿殿內。上命書御製。上曰,周雖舊邦,卽詩何章也?勉憲曰,文王章也。上曰,金重昌,何時上來云耶?李昌誼曰,使畿營催促,何如?上曰,然則驅來可慮,使本官給刷馬,可也。勉憲曰,朴光晦,再昨謝命,而前承謝恩後知入之敎,故敢達矣。上曰,徽寧殿參奉朴光晦,明日入侍。出榻敎上命右相,詳看御製。尙喆曰,御製,誠好矣。上曰,同副以御製,往傳東宮,可也。上曰,李鎭復之師,今方入矣。鎭復曾學於右副矣。勉憲曰,非有學也,曾與講論矣。上曰,此乃謙辭也。李宗榮疏語,甚野俗矣。上曰,藥房提調,持湯劑更爲入侍。出榻敎進湯劑進服。上曰,左承旨,當初予以通禮老知之矣,聞其讀書聲,可謂鐵聲也。上還內,諸臣遂退出。
丁亥五月初九日申時,上御集慶堂。儒臣持警世問答入侍時,應敎徐命善,副修撰洪景顔,右承旨鄭運維,假注書蔡弘履,記事官李益燮,記注官權恢,以次進伏訖。上曰,儒臣上番,先讀問答,可也。命善讀訖,景顔讀。上曰,承旨讀之。運維讀訖,上曰,注書讀之。弘履讀訖,上命運維讀雨澤狀啓。上曰,江原道雨水,尙不如京畿耶?運維曰,京畿亦未均洽矣。上曰,報狀亦豈的知乎?上命運維,讀奏平安兵使薦望。諸臣遂退出。
上在慶熙宮。停常參·經筵。
太宗大王忌辰。
藥房都提調金尙喆,提調李昌壽,副提調鄭尙淳啓曰,昨日殿座酬應,移時還內,伏未審夜間,聖體調攝,若何,痰候何如?寢睡·水刺之節,亦何如?臣等,不任區區憂慮,敢來問安。答曰,知道。氣則一樣矣。
中宮殿·惠嬪宮,藥房口傳問安。答曰,知道。
皇壇望拜禮罷後,政院·玉堂·藥房口傳問安。答曰,知道。
姜必履,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
尹蓍東啓曰,大司憲趙明鼎,持平李普溫,掌令朴奎壽,未肅拜,執義李迪輔,持平李命勳在外,掌令申五淸呈辭,今日以監察茶時之意,敢啓。傳曰,知道。
又以啓曰,刑曹判書南泰齊,連日違召,尙不出肅,事甚未安,卽爲牌招察任,何如?傳曰,允。
鄭運維啓曰,禮曹參判宋瑩中,除拜後過三日不爲出肅,依定式推考警責,因卽牌招,何如?傳曰,允。
鄭尙淳啓曰,假注書洪樂恒,身病猝重,勢難察任,今姑改差,何如?傳曰,允。
洪樂恒改差,代以安以權爲假注書。
尹勉憲,以禮曹言啓曰,親耕儀軌,今已修正,依下敎內入之意,敢啓。傳曰,知道。
丁亥五月初十日辰時,上御崇政殿月臺。皇壇望拜禮入侍時,行都承旨鄭尙淳,左承旨金龜柱,右承旨鄭運維,左副承旨姜必履,右副承旨尹蓍東,同副承旨尹勉憲,假注書洪樂恒·蔡弘履,記事官李益燮,記注官權恢,以次侍立訖。上出資政門,詣月臺行望拜禮。上曰,去夜守廳承旨,誰也?尙淳對曰,鄭運維也。上曰,禮房承旨,皇壇奉審。出榻敎尙淳曰,藥房都提調有病,未參候班,方在本院矣。上命書傳敎曰,右相,內局都提調許遞,其代金判府事爲都提調,右相家,遣御醫看病。上曰,藥房提調,持湯劑入侍。出榻敎進湯劑進服。上曰,應敎徐命善,入侍。出榻敎命善持歷代摠目及明史進伏。上曰,吾皇在上皇位,幾何?命善曰,七年矣。上曰,獻陵在位,幾年?命善曰,十八年矣。上曰,戊子年將迫矣。命善先退。上曰,奉審承旨,幾過鍾樓矣。右承旨,雖老甚剛矣。尙淳曰,然矣。上曰,南山隨處當面矣。龜柱曰,仁政殿爲正面矣。上曰,漢陽必第一矣。尙淳曰,然矣。上曰,徽寧殿參奉朴光晦,入侍。出榻敎上曰,朴致和筋力,與百歲老人,何如?李昌誼曰,頓勝矣。光晦進前,上曰,爲人似精矣。上命讀百歲老人加資單子及各道頒繭祗受狀啓。上命書傳敎曰,今覽關西狀聞,百歲老人,至於十餘之多,誠是異事。噫,七十古來稀,況百歲乎?依頃者下敎,百歲老人,口傳單付。上曰,朴致和之孫,能着帽,貴矣。蓍東曰,恩眷有及於致和,聖德事矣。運維復命曰,香室殿內,無頉矣。上曰,彼承旨年老,奉審必憊苶,今日申前退去,似好矣。上曰,藥房提調,持湯劑更爲入侍。出榻敎進湯劑,進服。上命書傳敎曰,曾有其例,今番推恩,豈循常例?一依癸未年例,前後壽職人,特爲單付。噫,其年豈料?旣已下敎,雖値齋日,今日口傳擧行事,分付。昌誼曰,單付之典,出於特敎,然恐或爲紛雜矣。上曰,藥房提調,持湯劑更爲入侍。出榻敎進湯劑進服,上還大內。諸臣遂退出。
上在慶熙宮。停常參·經筵。
藥房都提調金陽澤,提調李昌壽,副提調鄭尙淳啓曰,昨日行禮,移時還內,伏未審夜來,聖候調攝,若何,痰候,何如?寢睡水刺之節,亦何如?臣等依下敎,率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
尹蓍東啓曰,憲府連日監察茶時,諫院許久闕啓,俱涉未安,除在外陳疏入啓外,未肅拜呈告人員,竝卽牌招,何如?傳曰,允。
尹蓍東啓曰,刑曹判書南泰齊,連日違召,尙不出肅,詞訟劇務,委屬可慮,卽爲牌招察任,何如?傳曰,允。
鄭運維啓曰,輔德李壽勛,文學姜趾煥入直矣,因掌令朴奎壽所懷,謂有情勢,纔已出去,所當直捧禁推傳旨,而此與無端違牌有異,推考警責,仍卽牌招入直,何如?傳曰,允。
鄭運維,以侍講院言啓曰,本院新除授兼弼善李在簡,自鄕上來云,卽爲牌招察任,兼文學尹弘烈,時無職名,令該曹口傳付軍職,一體牌招察任,何如?傳曰,允。
尹勉憲啓曰,輔德李壽勛,文學姜趾煥,兼弼善李在簡,兼文學尹弘烈牌不進罷職傳旨,當爲捧入,而春坊上下番俱空,事甚未安,弼善李永中,卽爲牌招,以爲入直之地,何如?傳曰,允。
傳于姜必復曰,僉知金重昌留待。
鄭運維,以弘文館言啓曰,新除授修撰閔弘烈,時在江原道原州地,經筵入番事緊,請斯速乘馹上來事,下諭。傳曰,依啓。
以承傳色口傳下敎曰,金重昌引見後,當爲面給,該紬一疋木一疋,待令事,分付。
兵曹口傳政事,副司果尹弘烈。
鄭尙淳,以吏曹言啓曰,本曹正郞申尙權呈狀內,身病甚重,勢難察任云,依例改差,何如?傳曰,允。
姜必履,以都摠府言啓曰,都摠管洪重孝,以工曹判書,本曹坐起,今日晝仕出去之意,敢啓。傳曰,知道。
尹蓍東,以義禁府言啓曰,典祀官林鼎遠·金瑞應·權穎·趙載俊·李亨元,以制書有違私律勘處事,傳旨啓下,而特敎定律名者,勿捧原情,直爲草記勘處事,曾有定式矣。右人等,旣已拿囚,以制書有違私律,各杖一百收贖,盡奪告身,而林鼎遠·權穎·趙載俊,依承傳功減一等,李亨元,功議各減一等,竝放送,何如?傳曰,允。
咸鏡監司狀啓,永興府官居七卜等燒死嚂死事,傳于尹勉憲曰,令本道恤典擧行。
正言朴師崙啓曰,臣於日昨,伏奉薇垣除命,而臣兄臣師海,方帶大司諫矣,相避之法,在下當遞,應解之職,不可一日虛縻,而連因病故,今始來避,所失大矣,請命遞斥臣職。答曰,勿辭。尹蓍東啓曰,正言朴師崙,再啓煩瀆,退待物論。傳曰,知道。
行大司憲趙明鼎疏曰,伏以臣之宜去,蓋已久矣,庸陋疏迂,叨竊太濫,此一宜去也,衰朽聾聵,陳就無望,此二宜去也。只緣聖恩難孤,明時難訣,隱忍遲徊,以至於今矣,尙來臺言,卽臣十年來,被人齮齕之舊案,前後聖敎,昭釋無餘,固不敢更費頰舌,追事辨理,而因此歛退,全保性命,未必非臣之幸,臣於是,怵惕而愧,蒼黃而去,跧伏丘壑,以爲隨分自靖之圖,日前登筵,蓋非獲已,前席勉留,玉音甚勤,而亦不敢奉承而退,區區衷悃,庶蒙天日之俯諒。顧玆長憲新命,又奚爲而至哉?臣誠惝怳感激,益不知所措。伏況聖朝優老之典,特施於臣母之父,而賜宴之榮,竝及臣母,恩出常格,事曠前聞,母子相對,感極而涕,闔門攢頌,隕結是期。第臣所遭,非比一時官師之規,人方以臣之不能自廢,盛加譏斥,至請屛黜,則無論其心之公不公,其言之中不中,在臣自處之道,決不可從他笑罵,偃在城闉,此其當退之義,皎然明甚,又不止於上所謂二宜去而已。臣雖欲貪戀蹲冒,其於公議之甚嚴,何哉,廉愧之至重,何哉?嗚呼,蟣蝨賤臣,百無可取,而蒙被眷渥,與天無極,涓埃之報,寸忱如丹,而榮途招猜,窮命謀仇,駭機所觸,前跋後疐,公私無補,身名徒辱,撫躬慙悼,此何人哉?然惟聖鑑高臨,臣何敢自阻,寶算彌隆,臣何敢遠離?所寓鄕廬,雖曰隔江之地,距國門不過十餘里之近,華山在案,五雲入望,朝夕瞻依,亦足慰犬馬之戀,塵刹之奉,桑楡之收,庶或兩全而不悖,自量已審,自守甚固,斷斷此心,神鬼可質。嗚呼,此豈臣之所樂爲哉?其亦慼矣。玆敢冒入文字,略暴肝血之懇。伏以聖慈天地父母,俯加憐察,亟賜斥退,俾臣得以優遊田里,避遠機穽,則實終始生成之澤。臣無任涕泣祈祝之至,謹昧死以聞。答曰,省疏具悉卿懇。齗齗十年事,其涉過矣,頃者下敎,亦不過伸卿廉隅,而處分之後,其亦悔焉。今者都憲此命,意蓋在焉,覽卿之章,爲卿嗟焉,卿何若此,卿何若此?其於本職,一伸廉隅,事勢固然,特許其請。其於他職,例兼備堂,其何過嫌?卿其勿辭,卽速行公。
丁亥五月十一日辰時,上御集慶堂。藥房入診入侍時,都提調金陽澤,提調李昌壽,副提調鄭尙淳,假注書蔡弘履,記事官李益燮,記注官權恢,醫官方泰輿·許礈·李泰遠·吳道炯·金光國·金孝儉,以次進伏訖。陽澤曰,聖候夜間,若何?上曰,一樣矣。進湯劑,泰輿·礈,診候曰,脈體左右三部,調均矣。上曰,昨夕有虛逼之氣矣。昌壽曰,此由行素而然矣。上曰,今番四時行素矣。陽澤曰,四時誠過矣。加進湯劑,好矣。連日進三貼,今姑依前進御,宜矣。上曰,心則尋常矣。昌壽曰,虛逼之氣,實由行素矣。上曰,吾皇忌辰,聖祖忌辰,竝行素故耳。陽澤曰,使之更診,好矣。泰輿·礈,更入診候曰,左右三部,一樣調均,而闊體似有不足於前矣。上笑曰,醫官輩,必如是,其言,惡可信也?陽澤曰,雖閭閻年少人,不過三日行素,而若過爲,則或有泄候矣。上曰,今日始肉,而無以報聖祖功德矣。陽澤曰,四時行素,寔爲孝思無窮,而羹墻之慕,不在此矣。尙淳曰,四時行素,實過中矣。昌壽先退。上曰,今日有異夢,世孫,持鳩杖導前,是誠奇矣。陽澤曰,聖壽無疆,世孫在前,此實宗社之慶矣。上曰,僉知金重昌入侍。出榻敎重昌進伏。上曰,汝年,今爲幾何?重昌對曰,七十九矣。上曰,汝知予而衰老,何如?重昌對曰,豐盈矣。上笑曰,汝讀書乎?重昌對曰,無讀矣。上曰,初不讀天皇氏乎?重昌對曰,幼時僅讀矣。上曰,誦之,可也。重昌,仰聲誦之,上笑曰,此好矣,亦貴矣。上命尙淳,讀肅廟御製後,命改書一件,賜重昌。上曰,戶曹郞廳入侍。出榻敎郞廳洪配漢進伏,上命以油木面給重昌。配漢與重昌先退。上曰,藥房提調更爲入侍。出榻敎昌壽進伏,上曰,湯劑旣有待令入之,可也。進湯劑進伏。上曰,自今日,停一貼,可也。陽澤曰,俄承虛逼之敎,姑觀數日,何如?上曰,一日三貼,限一月計之,則漢文所謂中人十家之産,豈不難哉?上命書傳敎曰,今後體昔之意,其宜節約,令內局作鍮器二所入茶,以五合量另造,進排事,分付。上曰,平兵,初欲拿問,而聞閫任拿來,擧措甚重難矣。上命書傳敎曰,一臺二臺,斷斷不已,其在國體,不可相持。故初命拿問,靜而思之,若初批答,此人爲此,卽一鄙夫,卽一狂人,決無是理。禁營事,旣已脫空,鑄錢事爲將任而有此事,其若有此,奚特拿問?曾有開篋示謗書之敎,熟知此人。年少氣銳,任怨奉公者,重事旣訖,拿命隨下,孰能爲國任怨奉公?訓鍊院淸川江事,亦已下敎,今者處分,不過顧臺臣伸廉隅而已,拿問則過。若前禁將事,只罷其職,拿問之命,置之。新除之人,初旣拿問,則何敢若是遲滯?從重推考,其令卽爲謝恩。上曰,詣臺臺臣入侍。出榻敎掌令朴奎壽進伏。奎壽所啓,請還寢東呂·址淳等還配之命,更令王府,嚴飭得情。措辭見上上曰,勿煩。奎壽又所啓,請還寢定配罪人金柱泰減等之命。措辭見上上曰,勿煩。奎壽又所啓,請還寢定配罪人者斤萬酌處之命,更令王府,嚴鞫得情,快伸王章。措辭見上上曰,勿煩。奎壽又所啓,新除授執義李迪輔,時在忠淸道瑞山地,持平李命勳,時在京畿楊州地,請竝斯速乘馹上來事,下諭。上曰,依啓。近者臺望一下,輒皆在外,心常爲駭者,李迪輔亦作在外,而偶居其鄕,亦非異事,以請下諭觀之,非因臺望,而稱在外可知。故雖依啓,李命勳之在外,近者稱頉,何循例套,而屑越下諭,先遞差後禁推。奎壽所懷,臣有區區所懷仰達矣。目今悠悠萬事,莫大於輔導東宮,惟我春宮邸下,德器大成,睿學日就,一國臣民,莫不延頸翹足,以祈學問之成就,德業之盛大,苟求其本,亦係乎愼揀宮僚。伏願殿下,特命選部,另擇有文學忠讜端方之人,置之講肆,朝夕納誨,俾盡薰陶啓發之方焉。上曰,今日悠悠萬事,莫過於此,而今者耳目寥寥之時,何不直啓,其何所懷耶?予則視若元啓,依啓,而今者臺臣所懷,意亦在焉。一啓纔發,百人撕捱,無乃此意耶?雖然所懷傳啓,不甚異同,何憚嫌撕捱,而不思其本乎?此亦非當今見官不職之斥,何可以此,擧皆撕捱,不思莫重輔導之義乎?申飭俾勿撕捱,政院知悉,此等之章,亦勿爲呼望。奎壽又所懷,言路者,國之元氣也,元氣壅閼,則紀綱凌夷,風俗頹靡,貪汚者無所顧忌,奢侈者無可懲畏,其他弊端,不一而足,思之豈不寒心哉?何幸近日以來,臺閣之有言者,殿下特加優容,十行批旨,溫諄懇惻,凡在臣隣,莫不動色相賀,此實轉危爲安之一大機也。伏願殿下,從今以後,益恢虛受之量,無使臺閣之臣,以言爲諱,千萬幸甚。上曰,益加猛省焉。奎壽又所懷,國之大事,卽祀與戎也。我聖上聖孝出天,祀典之修擧,至矣盡矣,更無餘憾,而獨於詰戎之政,猶有所未盡照燭者,此實帥臣之責,而有識之竊歎者也。召公之戒康王曰,其克詰爾戎兵,以陟禹之績,澤地萃大象曰,除戎器戒不虞,古聖人安不忘憂之意,誠不尋常。目今八路戎政,疏虞莫甚,弓矢·鳥銃及刀鎗,百無一觀,所謂馬兵戰兵,十無一存,每於習操時,無不出貰馬逢點,此非他故,本官看作私物,大小乘載,任意推捉,其間亦不無士夫家橫侵之弊,馬之玄黃致斃,專由於此。故人皆無意改立,方至全無之境,戎器猶或臨時造成,戰馬其何倉卒責立乎?事之寒心,莫此爲甚。臣謂另飭各道兵營及鎭營,行關列邑,捉致馬兵,使之一一改立後,毋論本官士夫,私自使役者,以驛馬濫騎律施行,則馬匹自然充數,足可爲一分得力之道。故敢此仰達,而今此戎政,苟求其本,則專在於帥臣營將之得其人,亦爲另飭銓曹,必以忠勤諳練之人,另擇差送,千萬伏望。上曰,所奏誠是,依爲之。豈特在帥臣?專在守令,此爲軍務而設,而其敢若此,事之寒心,莫此爲甚。此後私用其馬者,勿論士夫與本官,依請,以濫騎律施行。噫,曾聞水原稱外都監,頃予聞水原兵馬,亦有藁索鐙子者,心常寒心者,今將宣傳官,特爲摘奸以來,此等之啓,何不元啓,而付陳所懷乎?無乃嫌其元啓之多而然歟?予莫曉也。奎壽所啓,臣逖違之餘,爲覲耿光,冒沒登筵,略陳所懷矣。及伏承批旨,曲賜採納,而末以不爲原啓,至下莫曉其意之敎,臣亦非不知原啓之爲可合,而倉卒之際,未能詳審,致勤聖敎,更何顔面,晏然於臺次乎?請命遞斥臣職。上曰,其則加勉者,其何過嫌?勿辭,亦勿退待。奎壽先退。上曰,宣傳官入侍。出榻敎宣傳官李仁彬進伏。上曰,下往水原,兵馬軍器,摘奸以來,可也。仁彬承命先退。上曰,騎馬二匹立之。出榻敎上命使兵曹,立騎馬二匹,以給摘奸宣傳官。上命書傳敎曰,當該中官,莫重下敎之後,不顧廉恥,突然直入,令該府處之。上曰,藥房提調更爲入侍。出榻敎昌壽進伏,上命進湯劑進服。諸臣遂退出。
上在慶熙宮。停常參·經筵。
藥房都提調金陽澤,提調李昌壽,副提調鄭尙淳啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
尹蓍東啓曰,刑曹判書南泰齊,連日違召,不爲出肅,詞訟劇地,委屬可慮,卽爲牌招察任,何如?傳曰,允。
尹蓍東啓曰,正言朴師崙,引避退待,處置歸於憲府,而尙未擧行,除在外傳旨未下外,掌令朴奎壽,卽爲牌招,以爲處置之地,何如?傳曰,允。
尹蓍東啓曰,春坊上下番俱空,事甚未安,兼輔德徐命善,卽爲牌招入直,何如?傳曰,允。
備忘記,歲饌與前例,其皆同也,則諸葛亮一體之表,京兆與內侍府,幾乎知也,而此等之事,亦令其君皆指揮耶?事之寒心,莫此爲甚,該府當該郞廳,內侍府郞廳,皆令該府處之,諸道狀聞畢到後,勘處事,分付。
以承傳色口傳下敎曰,今始思之,下問中官等,亦有有職者,無八十九十而然耶,中官不修單子而然耶?令漢城府卽爲知入。
以承傳色口傳下敎曰,禁推人,備員後,使之勘處。
以承傳色口傳下敎曰,旣已下敎,雖駭然,今日內單子來呈,漢城府郞廳,內侍府郞廳,處分,置之。
以承傳色口傳下敎曰,其中許有章,昔年長番中官,加給事,分付。
傳于鄭運維曰,坐直承旨與儒臣,持問答入侍。
鄭運維,以弘文館言啓曰,本館下番副修撰臣洪景顔,以禁衛營從事官,今日本營上下坐起事,晝仕出去之意,敢啓。傳曰,知道。
吏曹口傳政事,待敎安廷玹,檢閱李昌祚·洪相簡單付。
蔡弘履出仕,代以尹昌㷜爲假注書。
掌令朴奎壽啓曰,物故罪人得輿,以告者徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈,請還寢東呂·址淳等還配之命,更令王府,嚴鞫得情。太丁兇逆,前古所無,今旣正法,少洩輿憤,而罪人者斤萬,旣聞太丁陰慘叵惻之說,不卽發告,私相傳說,知情不告,自有其律,今此酌處之命,雖出於聖上好生之德意,而其在鞫體,不可不嚴覈,請還寢定配罪人者斤萬酌處之命,更令王府,嚴鞫得情,夬伸王章。金柱泰,卽賊潤之子,只施緣坐之律,在染亦云幸矣,今此減等處分,雖出於霈澤同流之聖意,減等則爲徒年,而徒年則遇赦卽放,此後國有赦典,則應入放秩,以潤之子,而猶爲無故平人,使之晏然行世,寧有如許道理?請還寢定配罪人金柱泰減等之命。新除授司諫院大司諫朴師海,時在黃海道延安地,司諫李憲默,時在慶尙道慶州地,請竝斯速乘馹上來事,下諭。司諫院正言朴師崙,以臣於日昨,伏奉薇垣除命,而臣兄臣師海,方帶大司諫矣,相避之法,在下當遞,應解之職,不可一日虛縻,而連因病故,今始來避,所失大矣,引嫌而退,旣有親嫌,引避固然,揆以格例,不可仍置,請正言朴師崙遞差。答曰,不允。下諭事處置事,依啓。
備忘記,昨日承牌,已涉駭然,而今日旣有處置,則何待牌招,而宜卽詣闕,旣有下敎,同爲入侍,而晩到乃啓,此等耳目,豈曰有乎?與違牌諸人晩到掌令,一體先遞差後禁推。
領中樞府事尹東度疏曰,伏以臣伏蒙恩暇,歸省先隴,情私獲伸,榮感方切,此際伏聞我聖上,式遵舊章,廣推殊惠,乃以壼闈三繅之餘,特侈宸闕八繭之頒,珍緘寶墨,休光璀璨,臣北望稽首,遙切攢頌,惟與村翁野老,歌詠盛美於五畝之間也。念玆寵齎,實係曠古之令典,受賜諸臣,皆得以衣被聖渥,拜箋仰謝,而臣適遠在鄕山,旣未得與之同參,短章替伸,又未免見後於人,區區感祝之中,益不勝悚懍俟罪之忱焉。臣無任瞻天屛營之至,謹昧死以聞。答曰,省疏具悉卿懇。受由多日,其庸念卿,今覽卿章,若見卿焉。至於頒繭,昔只政府樞府同頒,意蓋深矣,何謝之有?今日問于入侍大臣,卿有事焉,回京想未豫料,體予慇懃之意,竣事後其卽登途,庸副此意。仍傳曰,遣史官傳諭。
丁亥五月十二日辰時,上御集慶堂。藥房入診入侍時,都提調金陽澤,提調李昌壽,副提調鄭尙淳,假注書蔡弘履,記事官李益燮,記注官權恢,醫官方泰輿·許礈·李泰遠·吳道炯·金孝儉·李翊臣,以次進伏訖。陽澤曰,夜間虛逼之氣,若何?上曰,今則差勝矣。昨夜虛逼,豈必行素之致也?昌壽曰,必由行素而虛逼矣。進湯劑,進服。泰輿·礈,診候曰,脈體左右三部,一樣調均,滑體亦勝於昨日矣。陽澤曰,今日湯劑度數,何以爲之?若加一二日,似好矣。上曰,氣之少差,何關湯劑?昌壽曰,湯劑必有顯效矣。昌壽先退。上命尙淳讀奏京畿加資及米布除給狀啓。上曰,九十之人,至於數百,豈不怪哉?雖冒然,不過二三年矣,其中夫妻各九十,尤貴矣。上曰,藥房提調,持湯劑更爲入侍。出榻敎進湯劑進服。上命書傳敎曰,今覽畿伯狀聞,噫,傳所云邦畿,王者之都云,頃者加資食物,意欲節約,若是夥然。嗚呼,此豈他哉?若古人所云惠我后之德,畿甸,奉諸陵寢,昔年深仁惠澤,浹于民髓,仁愛蒼蒼,其亦顧恤,一道之內,過百歲者十三人之多,嗚呼,是誰之賜?卽陟降垂恩,蒼蒼攸賜,嗚呼否德,今日何以問此?追慕冞切,亦歇後語也,百歲人,何待回啓?一依近日例,令銓曹特爲加資,當日口傳下批,而同中樞,亦一體單付,其中有百十歲者,吁嗟庶民,豈踐此年?其亦異事,本食物衣資外,其令加給,其中有夫妻尙在者,九十偕老,寔是料外。噫,爲其子孫者,其心若何?常誦萊子斑衣之事,聞此等人,予心一倍,其令本官,加給宴需,其令子孫,設宴娛親。先啓下者,如有此等人,令政院今日內相考,一體下諭。頃聞前同知金聲五已作故云,故有下敎之事,今覽啓本,亦有其妻,亦令本官,加給衣資食物,以示予意。尙淳曰,兼輔德出去,只入玉堂下番矣。上命書傳敎曰,春坊翰林,違牌勿爲呼望。出榻敎上曰,翰林,則何事也?尙淳曰,以鄭好仁違牌不進之故也。上曰,上番,必勸下番徑出矣。尙淳曰,自有由來館規矣。上曰,昔者之疾若未瘳而不違牌,非孝子矣。陽澤曰,今日則連用三貼,宜矣。上曰,藥房提調,持湯劑更爲入侍。出榻敎進湯劑進服,尙淳曰,兼服丸藥則好矣。上曰,當觀明日爲之矣。上命讀忠淸道雨澤狀啓。上曰,雨水尙未均霑耶?陽澤曰,雨水雖未大霔,連日灑來,牟麥必好矣。諸臣遂退出。
丁亥五月十二日辰時,上御集慶堂。坐直承旨,儒臣同爲入侍時,左副承旨姜必履,假注書安以權,記事官李益燮·權恢,副修撰洪景顔,以次進伏訖。上命儒臣承史,輪讀警世問答,以次讀訖。上曰,昨已下敎,因一臺臣所懷,許多春坊,一皆闕直,事之寒心,莫此爲甚。前日已爲過矣,況今日乎?一倂只推,更爲牌招察任。藝文館下番,此等之事,古無若此者,故初則其無撕捱,今因違牌,有此擧親恙未瘳,其所違牌,本非無端,則看作二事,若此新進欲便之習,不可不抑,一日偃便,其亦過矣,諸翰林,一竝敍用,口傳付職,一體牌招察任。出傳敎諸臣以次退出。
上在慶熙宮。停常參·經筵。
藥房都提調臣金陽澤,提調臣李昌壽,副提調臣鄭尙淳啓曰,伏未審夜間,聖體調攝,若何,痰候,何如?寢睡·水刺之節亦,何如?臣等率諸御醫,趁早入診,詳察聖候爲宜。不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
姜必履啓曰,大司憲·掌令二員,持平二員未差,執義李迪輔在外,今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹蓍東啓曰,刑曹判書南泰齊,日事違召,無意膺命,其在事體,極爲未安,卽爲牌招察任,何如?傳曰,允。
傳于尹蓍東曰,摘奸宣傳官,明日帳殿,使之待令。
姜必履,以兵曹言啓曰,同知中樞府事金宇機·李再燦·黃曄·李珌,老病在鄕,末由上來,昌德宮衛將李德星,病勢猝劇,俱難供職,呈狀乞遞,竝今姑改差,何如?傳曰,允。
尹蓍東,以義禁府言啓曰,前獻納金尙集,禁推分揀事,命下矣。金尙集,昨已拿囚,卽爲放送之意,敢啓。傳曰,知道。
丁亥五月十三日辰時,上御集慶堂。藥房入診入侍時,都提調金陽澤,提調李昌壽,副提調鄭尙淳,假注書安以權,記事官洪相簡·鄭好仁,醫官方泰輿·許礈·李泰遠·吳道炯·金光國·金孝儉,以次進伏訖。陽澤曰,夜間聖體調攝,若何?上曰,一樣矣。進湯劑,上進御訖。泰輿診脈曰,左右三部調均,滑體一樣矣。礈·泰遠曰,比昨稍勝矣。上曰,耳鳴少愈,而腰腿酸症一樣。故起立時,鎭定立之矣。泰輿曰,起動時,審愼鎭定,好矣。上曰,是矣。提調李昌壽先退。命承旨書之。傳曰,西北付料軍官,試射已久,明日當中日廳,十巡試射,試官騎判·訓將·禁將·入直騎郞·摠郞宣傳官爲之。儀註置之,侍衛只入直擧行,時刻隨時只入正時。上曰,藥房提調,持湯劑更爲入侍。出榻敎提調李昌壽,進湯劑,上進御訖。昌壽先退,命承旨,讀老人狀啓讀訖。尙淳曰,昨有加資下敎,而百歲之人,擧皆資窮,故但付同知矣。上曰,資窮,何謂也?尙淳曰,前年定式,以正憲爲資窮,而一有崇政,故臣問之,則此是定式前加資矣。上曰,然乎?予今始知矣。陽澤曰,雖軍職堂上,例爲崇政,而以崇祿爲窮矣。命書傳敎曰,今聞以近日定式,正憲爲資窮云,常人推恩者,雖若此,雖軍職堂上,崇祿爲資窮,況年已百歲者乎?其中二人,不參加資云,今日一體加資下批,此後崇祿前年至百歲者,一體加資事,定式施行。尙淳曰,昨日下敎中,違牌臺臣,備員後勘處,而伏未知備員矣。上曰,昨日下敎備員,更以開政,而其中有耆社臣父,此依昨日京兆中官下敎,本傳旨中,付標分揀。出傳敎上曰,藥房提調,持湯劑更爲入侍。出榻敎提調李昌壽,進湯劑,上進御訖。諸臣以次退出。
上在慶熙宮。停常參·經筵。
卯時,有霧氣。
親臨試射罷後,政院·玉堂·藥房口傳問安。答曰,知道。
藥房都提調臣金陽澤,提調臣李昌壽,副提調臣鄭尙淳啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。氣則一樣。明日入侍,宜矣。
中宮殿·惠嬪宮,藥房口傳問安。答曰,知道。
尹蓍東啓曰,詞訟之地,長官不可久曠,而刑曹判書南泰齊,日事違召,無意膺命,其在事體,極爲未安,卽爲牌招察任,何如?傳曰,允。
以承傳色口傳下敎曰,鉦鼓漸微,似戲弄,而當下敎而參酌,左右都廳,申飭。
又以下敎曰,明日次對,當爲之,政官牌招開政。
又以下敎曰,西北抄上禁軍上來者,使之待令。
有政。吏批,判書申晦受由在外,參判趙曮牌不進,參議洪樂純進,右承旨鄭運維進。
啓曰,判書申晦受由在外,參判趙曮牌不進,小臣獨政未安,何以爲之?敢稟。傳曰,只出緊任。又啓曰,臺諫及玉堂闕員,今當差出,而擬望之人乏少,外任竝擬,何如?傳曰,允。
以徐命膺爲大司憲,李心海爲掌令,李謙彬爲持平,徐有元爲獻納,李奎徽爲掌令,安聖彬·趙昌逵爲正言,兪彦鎬爲副校理,金載祿爲司書,金魯淳爲兼司書,姜翰爲刑曹佐郞,李漢翼爲監察,李性遂爲江陵府使,崔道興爲金浦郡守,李長老爲高山察訪,金復休爲持平,權噵爲刑曹參議,權以綱爲吏曹正郞,李思祚爲注書。
兵批,判書李昌誼進,參判兪漢蕭差祭,參議李昌儒病,參知沈益聖入直,右承旨鄭運維進。
以金相勳爲兼司僕將,吳載熙爲宣傳官,成天柱爲副摠管,李再馨爲五衛將,李廷默爲忠壯將,洪夏疇·閔趾烈爲同知,金重澈爲昌德將,李漢翼爲古城僉使,同知單鄭道郁,僉知單金東範,副司直趙明鼎·鄭彦忠·尹勉憲·金尙集,副司果朴師崙。
再政。吏批,判書申晦受由在外,參判趙曮進,參議洪樂純進,右承旨鄭運維進。
啓曰,本曹郞廳,只是四員,而佐郞趙錫穆,受由在外,佐郞李師曾,在外未肅拜,正郞權以綱,除拜前,以宗廟望祭大祝,方在享所,正郞一員未差,無參政,正郞未差之,代口傳備擬以入,而待下批使之卽爲出肅,以爲開政之地,何如?傳曰,允。
以尹得養爲大司憲,李廷烈·申五淸爲掌令,申尙權·宋濟魯爲持平,具庠爲獻納,李明勳爲正言,兵曹正郞李謙彬,龍岡縣令趙昌逵,大同察訪李心恢,黃海都事金復休,以上仍任事承傳。
兵批,判書李昌誼病,參判兪漢蕭差祭,參議李昌儒病,參知沈益聖入直進,右承旨鄭運維進。副護軍朴奎壽·申五淸·李奎徽,副司直徐命膺·李命勳·李普溫,副司果李奎緯,北評使徐有元,仍任事承傳。
姜必履,以侍講院言啓曰,本院上番,連日姑降入直,事甚未安,新除授司書金載祿,卽爲牌招入直,兼司書金魯淳,時在全羅道扶安地,書筵入番事緊,斯速乘馹上來事,下諭,何如?傳曰,允。
吏曹口傳政事,洪錀爲吏曹正郞。
尹蓍東,以義禁府言啓曰,水原前府使李瀰·洪趾海,時府使李命植等,先罷後拿事,傳旨啓下矣。李瀰·洪趾海,今方侍命於本府,卽爲拿囚,李命植,時在任所云,依例發遣府書吏,交代後拿來,何如?傳曰,允。
姜必履,以兵曹言啓曰,莫重特敎四薦,若是稽滯,備郞之令隷無袖挾紙袋,不憚晝夜擧行之意,焉在?事之可駭,莫此爲甚,當該備郞,令騎曹從重決棍事,命下矣。依傳敎,當該備邊司郞廳金樂豐,決棍十五度之意,敢啓。傳曰,知道。
備忘記,噫,其君近者雖少勝,而不思望八其君,不就寢,慢蹇銓官,違牌爲事,可謂有君乎,有臣乎?以今日擧措觀之,有臣分乎?若此初何違牌?若不嚴懲,君君臣臣之義,其將墮矣,豈可彌縫開政而止乎?今日吏曹諸堂下金吾,過十日後,以無端違命律勘處,在外諸郞,以不敍律勘處。
以承傳色口傳下敎曰,水原府使望,令備局郞廳催促。
又以下敎曰,趙昌逵等仍任前職,何時開政命下,而尙今遲滯,申飭。望八其君,夜深後就寢,在臣子之心,安乎?
又以下敎曰,朝鮮有君臣之分義,則其敢如是乎?參議只推,一體牌招,此後若違牌,則三甲投畀傳旨,卽爲捧入,開陽門仍留。
又以下敎曰,開門後一竝牌招,使之參於次對入侍,而如有稱在外者,卽其所在處,直捧投畀傳旨。
丁亥五月十四日辰時,上御中日閣。親臨西北付料軍官試射入侍時,行都承旨鄭尙淳,左承旨金龜柱,右承旨鄭運維,左副承旨姜必履,右副承旨尹蓍東,同副承旨柳脩,假注書安以權·尹昌㷜,記事官洪相簡·鄭好仁,以次侍立。上具翼善冠·袞龍袍,以乘輿,出資政門,詣崇政門外駐輿。藥房都提金陽澤,提調李昌壽,進湯劑,上進御訖。尙淳曰,禁將李潤成,當爲待令,而有病不進矣。上曰,試官李潤成代趙濟泰爲之。出傳敎仍詣中日廳殿座後,上曰,除貫革尺量,試所執鼓貫五邊三爲之。試官,金漢耉·李昌誼·鄭汝稷·趙濟泰·姜彝正·洪益濟·柳仁哲,以次進伏。上命書之曰,受由承旨,代前承旨柳脩除授,牌招察任,房順房。出傳敎必履曰,東西貫革,各十人分立乎?上曰,依爲之。以三作耦,呼名時,上曰,西貫革呼名低微,高聲爲之。上曰,水原摘奸宣傳官,使之入侍,進伏。上曰,摘奸則,何如?對曰,小臣十一日馳往,則日已暮,不得省審,故十二日早朝點考,則人馬俱闕者八名,無鐙子者四,以藁索懸鐙者十有一,無弓一,無鞭棍四,無筒介一,馬則雖無顚蹶而多瘦矣。上曰,駭然矣。自何等如此云耶?對曰,未及問來矣。上高聲責之曰,未瑩矣。宣傳官又奏曰,別驍衛二百四人的實,而軍馬則稍勝於馬兵矣。上曰,無狀矣。如此而爲何事耶?李命植何時云耶?尙淳曰,前年矣。其前,誰也?曰,洪趾海也。上曰,前謂修擧矣,如此乎?又其前,誰也?曰,李瀰也。上曰,過甚矣。仍命書之曰,頃者業已下敎,水原馬兵,與京都監馬兵同,而近者疏虞莫甚云,故令宣傳官摘奸,則非徒闕點者,亦若下敎,以藁索懸鐙子者,莫知幾何,而亦有無馬無鞭棍者,事之可駭,莫此爲甚。其若推飭,何以勝計?限三等前府使李瀰·洪趾海,時府使李命植,爲先先罷後拿。身爲別將,不能檢飭,何異於木偶人?其若尋常處之,將何以勵?隋城前後府使,事當殿座場,回示三帀後,從重決棍,而十分參酌,只令該府處之,其於次將,凡外方不謹監色,遠道其猶推治,況近畿而頃年臨水原時,登門觀戎者乎,不可尋常處之,令訓將,卽日沙場左右,別將回示三帀,決棍十度,其餘哨官,則新府使到任時,決棍事,一體分付。此非尋常拿問,不可稽滯,府使李命植,先罷後拿,代令備局卽爲備擬,待下批亦令當日辭朝。出傳敎上曰,曾已下敎,水原軍馬,昔稱外都監,其何若是?寒心。目下思之,一自別驍衛之役,餘皆解體者,此豈六哨設置之意哉?別驍衛之名,自今永罷,依前以六哨精抄事嚴飭。出傳敎藥房提調,持湯劑入侍事。出榻敎西北付料軍官試射頒賞畢後,上曰,抄上禁軍入來耶?幾人也?昌誼曰,十人上來,而三人出他,七人待令矣。仍招入試射。昌誼曰,臣於前日慕華館試射時見之,力不足者,不得彎弓,反射其後,此甚可慮。西邊侍衛,使之少退,使立西邊射之,好矣。上曰,然矣。依爲之。上曰,摠管李堣入來耶?尙淳曰,入來矣。抄上軍皆善射,上曰,予欲觀之矣。如是善射,本道精抄矣,此是夏節,又出不意,如此遠射,平時可射七十步矣。仍賜張天佑等三人入格,直赴,皆引見。上曰,今番漂風人,無事登船與否,一齊到泊與否,令道臣及該牧使狀聞。出傳敎上曰,今番衣資食物,八十爲限,而中官秩一人,卽昔年中官,中官李世泰,一體食物題給事,分付。出傳敎上曰,安杓上來耶?越海易矣。蓍東曰,候風而來故然矣。上曰,儒生殿講,四月不爲取稟耶?尙淳曰,不爲矣。上曰,儒生日次,六月其次耶?尙淳曰,六月臣姑未知,而四月日次,前已爲之矣。上曰,今日旣試射西北付料軍官,文武何異?館學到記儒生,明日殿講當設行。命書之曰,西北武士,旣已勸奬,文武何異?況初夏旣闕,明日太學及四學儒生,一體殿講,依例書入,受點時刻,次對後,隨時擧行,儀注置之。試官領相李昌壽·洪重孝,大司成權噵,入直兩儒臣爲之。執冊承旨,右承旨爲之。便殿只執冊承旨入侍,侍衛繖扇置之。出傳敎昌誼曰,禁軍等祿試射,頃以出令,故朝者,以此意呈單子入啓矣,明日有儒生殿講之命,祿試射,有不敢循例擧行,何以爲之乎?上曰,此乃便殿試講,與殿座有間,祿試射,則依例爲之,可也。出擧條上曰,備局薦來到耶?催促,可也。命政官入來,親受望單子,洪樂純·李昌誼進伏,上親批點下。昌誼曰,近日每政,連以黃籤下批,故臣常抑鬱矣。今奉親批,不勝欣忭矣。樂純曰,臣於頃日,與判書申晦,同奉親點,而今日又奉,不勝欣忭矣。上曰,僅僅爲之矣。尙淳曰,檢閱洪相簡,俄者徑出矣。上笑曰,不怪矣。人子情理,當然矣。命檢閱洪相簡只推牌招,出榻敎尙淳曰,旣已徑出,雖牌招似不進矣。上曰,知之矣。必也不進矣。尙淳曰,史官不備,李思祚·安廷玹,牌招,何如?上曰,依爲之。
命待敎安廷玹,檢閱李思祚牌招事。出榻敎洪相簡·李思祚·安廷玹,牌不進,上還宮時,乘轎後,尙淳曰,湯劑煎進矣。上曰,提調持湯劑更爲入侍。出榻敎仍停轎進湯劑訖,陽澤曰,今日慰悅壯矣,明日湯劑,依前擧行乎?上曰,依爲之。回駕時,召承旨尙淳前進。命書之曰,多臺有窠,政官牌招開政。出傳敎上曰,今日在外臺諫,幾人?尙淳曰,姑未知某某在外也。上曰,外任陞差者,幾人?尙淳曰,大同察訪李心海,黃海都事金復休,龍江縣令趙昌逵,北評事徐有元也。上曰,今番開政,以次對在明日,故特命爲之,而在外者如是夥然矣。上曰,趙昌逵,何時爲之耶?龜柱曰,爲之已久,而自黔川換差矣。上曰,然。予今知之矣。在京侍從許多,而如是苟充。上曰,趙昌逵,卽向來十三通淸者耶?尙淳曰,然矣。仍行駕數十步,更召承旨問曰,今日政,兩司在京人,誰也?尙淳曰,安聖彬·李謙彬,而謙彬,以騎郞移差矣,上曰,然矣。李謙彬,誰也?尙淳曰,故判書臣李善輔之曾孫云矣。上曰,然乎?仍命書之,目今朝鮮,耳目無人,若此而其雖日十服八味元,君視何勝?多臺禁推,明日次對,目今侍從在京者林立,而七望中三人在外,豈特敎開政之意哉?況其中一人,卽騎曹久任郞廳也,雖點下草記仍任,曾有定式,則頃者筵中,亦已下敎,而若是苟充備擬,予則精神索矣,初不記得,而輿中乃覺,雖無李謙彬,豈無備擬臺望者乎?且趙昌逵,人雖可惜,此乃十三通淸中一人也。今者諸臺,非特文具,徒貽官弊,政官從重推考,已下諭兩臺外,在外人久任郞廳,一倂遞差,李謙彬騎郞仍任。今日雖百開政,在京無故人備擬,然後當受點,以示予白首暮年非苟且之政,以此嚴飭。禁推臺臣,誠涉無謂,旣已開政,其令當信,竝分揀放送,其令同爲檢擬。出傳敎行駕還入崇政門時,上曰,儒生擧案來到耶?寄齋生幾人受點?尙淳曰,姑未詳知定例,當詳考稟達矣。上曰,政官但參議耶?尙淳曰,判書申晦受由在外,參判趙曮違牌矣。上曰,參判一體牌招,夜深前開政,可也。至崇政月臺,上曰,洪相簡之今日擧措無怪矣。其父被罪,而何能安心在直乎?還詣層層閣,命尙淳入侍,上曰,李思祚旣違牌,而何故入於注望乎?命書之曰,洪相簡所爲,人子當然之道,分義不敢,而然與無端撕捱,大有間焉,則諸翰林之違牌,館規乎,分義乎?事體寒心。違牌翰林,竝令該府處之。李思祚,傳旨雖不入啓違牌望,帳殿親聽,其已久矣,參議開政,旣其後也,則注書檢擬,此銓官,雖未諳政廳,承旨當爲提醒,而違牌之人,矇然備擬,其涉不察,政廳承旨,從重推考,李思祚注書望,勿施。出傳敎上曰,水原府使薦望,下敎已久,而尙無消息,可怪矣。尙淳曰,大臣,俄者送言,以爲回薦於諸堂,乃是前例,故自然少遲矣。命書之曰,莫重特敎回薦,若是稽遲,備郞之令隷無袖挾紙袋,不憚晝夜擧行之意,焉在?事之可駭,莫此爲甚,當該備郞,令騎曹從重決棍。此等備郞,雖準朔,陞六勿施。曾見故武將李宇恒·李弘述,亦爲此任,嗣服後,其見多矣,而近者作一文窠,馬軍之藁索鐙子,其豈異哉?其若矯正,捨武弁誰?雖備擬其若文官,欲爲下敎,曾於豐德,以摠管有特差其代之事,此人其誠可合,副摠管趙濟泰,水原府使除授,其令當日,先入侍後辭朝。出傳敎仍命水原府使趙濟泰入侍,水原摘奸宣傳官入侍。出駕前下敎命書之曰,朝已下敎,而水原昔稱外都監,此時可謂盛世,而以予涼德,百隷解弛,特命宣傳官親審,意謂豈有是事,若此,而其習長久,則馬軍鞭棍,其將代用農棍,豈可使聞於隣國?昔以羊代更鼓,此卽敵人幻弄之手段,豈有是事?連差文官,視若尋常,而然而特敎之下,諸備堂,亦視尋常,若是稽滯,今日國綱,可謂寒心。特差趙濟泰爲水原府使,自此以後,予卽曰得人,此後本府完復間,以此等武弁差代事,申飭備局。出傳敎又命書之曰,水原府使密符,以四十三符,付標以入。出傳敎上曰,今者特除,意有在焉,凡諸軍物,着念爲之。宣諭後,上曰,結者當解,彼宣傳,更爲下去,奪符以來。上曰,今則水原事,予可以高枕而臥矣。退出。
上在慶熙宮。停常參·經筵。
藥房都提調臣金陽澤,提調臣李昌壽,副提調臣鄭尙淳啓曰,昨日親臨試射,向晩還內,伏未審夜間,聖體調攝,若何,痰候何如?寢睡·水刺之節,亦何如?臣等依下敎,率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。氣則一樣。次對旣闕,殿講相値,明日入侍。
中宮殿·惠嬪宮,藥房口傳問安。答曰,知道。
姜必履啓曰,刑曹判書南泰齊,日事違牌,無意膺命,詞訟劇地,委屬可慮,卽爲牌招察任,何如?傳曰,允。
柳脩,以弘文館言啓曰,新除授副校理兪彦鎬,時在京畿安城地,經筵入番事緊,請斯速乘馹上來事,下諭。傳曰,依啓。
注書李思祚望勿施,代以李得臣爲假注書。
傳于鄭運維曰,試官,金判府事爲之。
以承傳色口傳下敎曰,明日慕華館親臨試藝時,世孫當隨駕,入直春桂坊隨駕,挾輿軍二十名,元內入直中擧行,禁軍二十名,亦以入直擧行。
又以下敎曰,殿講相値,次對明日爲之。
又以下敎曰,建功湯一貼先入,松節茶盡入之。
又以下敎曰,先爲分付,欲使禁軍馬軍,整齊之意,申飭。
又以下敎曰,明日駕前駕後禁御兩營騎士,當一體試藝事分付,試官,騎判·御將·訓將·入直騎郞·摠郞·宣傳官爲之。
傳于鄭運維曰,詣閤,只入正時。
傳于姜必履曰,左副承旨有下敎事,以時服入侍。
又傳于曰,藥房提調,持湯劑入侍。
備忘記,禁軍都監,其若歇飭,是豈申飭水原之意哉?明日當臨慕華館,禁軍馬軍試鞭棍,若有駭然者,訓將龍虎將,當該馬軍將·禁軍將,當以軍法飭勵,以此分付。明日侍衛,只以入直擧行,挾輦,以入元內入中擧行,前後廂,以禁營軍二哨,訓將代領隨駕,儀注置之,三嚴待下敎隨時擧行,當以駕轎進詣,以次分付。
以領議政·左議政·右議政箚子·慶尙監司上疏,傳于姜必履曰,從當下敎,留置政院。
姜必履,以兵曹言啓曰,明日慕華館親臨試藝時,禁軍各番將,不可不備,而兼司僕將金相勳,前任尙州營將,羽林衛將趙得慶,前任洪州營將,俱在任所,內禁衛將李殷福呈辭在外,竝今姑改差,卽爲口傳差出,以爲備員領軍之地,何如?傳曰,允。
兵曹口傳政事,內禁將金相玉爲之,羽林將韓光濟爲之,兼司僕將閔趾烈爲之。
黃海監司狀啓,延安大山坊居老除李元基等燒死事,傳于柳脩曰,令本道恤典擧行。
姜必履,以義禁府言啓曰,明日擧動時,大駕各差備都事九員,王世孫左右考喧都事二員,本府入直都事,合以十二員分差,而無以備數,假都事二員,卽令該曹依例差出,以爲分排之地,何如?傳曰,允。
又以訓鍊都監言啓曰,依傳敎,水原府馬兵左別將金世亮,右別將金思赫,沙場回示三帀後,各決棍十度之意,敢啓。傳曰,知道。
領議政金致仁箚曰,伏以臣昨伏見傳敎下者,以水原府使回薦之遲滯,有備郞重棍之命,臣於此,不勝悚蹙之至。夫備局議薦,在常時尙不可稽慮,矧玆催促備擬,旣出特敎,則其所擧行,尤豈少緩?第其受薦於許多備堂之際,自爾日勢之已晩,以致聖心之煩惱,望單未徹,嚴敎荐下,終至有特除之擧,究其本,則莫非臣憒憒不事事之致,滿心惶恧,無地容措,顧何敢諉罪郞屬,晏然自在乎?今日賓對與試役,俱有成命,而縮伏俟罪,無由進身,伏乞聖明,亟降威譴,以警具僚,以安私分焉?取進止。
左議政臣韓翼謩箚曰,伏以臣半歲中書,無所猷爲,尋常期會,亦多後時,以愧以恐,如負大何,乃者聖明,深軫畿輔戎備之疏虞,推問前後官不職者罪,命擇新倅,事係緊重,宜亟奉行,而猶不免稽滯,至有回薦郞廳棍治之嚴敎,臣於此,一倍惶懍,措躬無地。蓋廟剡之規,必須輪示諸堂,受其薦望,然後始乃備擬入啓,如是之際,或不無遲滯。然如使臣董飭有素者,特敎催促之下,夫豈有是?苟求其故,莫非臣罪,而直以其猥忝大官之故,責勵之敎,只及諸堂,臣心惶愧,尤當如何?今日賓對有命,竢勘之蹤,末由趨進,略陳短箚,仰暴危懇,懇乞亟降威譴,以肅頹綱,以安私分焉。取進止。
右議政金尙喆箚曰,伏以臣,於日昨月臺親臨之時,適因賤疾猝劇,未效嘗藥之誠,仰煩聖念,許解內局之任,此在私心,萬萬不安,至於太醫看病之命,尤非蟻蝨之賤所敢得者,惶恐感激,不知死所。念臣病狀,調治有日,雖得大勢少減,症祟風痰,痛在肢節,連試艾灸,尙委床褥,賓對有命,末由進參,而此際,以廟薦之遲滯,至有該郞棍治,諸堂責勵之敎,顧今百度之玩愒,罔非臣久叨匪據,不能董飭之罪,病裏悚懍,益無容措。玆具短箚,仰瀆崇聽。伏乞聖明,亟降威罰,以勵群工焉。取進止。答曰,省箚具悉卿懇。昨日下敎,不過申飭,備郞回公未畢,卿等何有?卿須安心勿辭焉。
丁亥五月十五日午時,上御集慶堂。圓點儒生殿講入侍,持平同爲入侍時,命官判府事金陽澤,試官禮曹判書李昌壽,工曹判書洪重孝,大司成洪樂仁,刑曹參議權噵,校理鄭昌順,副修撰洪景顔,持平申尙權,右承旨鄭運維,假注書尹昌㷜·李得臣,記事官李益燮·鄭好仁,以次進伏訖。上命讀嶺伯金應淳疏訖,上曰,藩任體重,頃已下敎,陳章何數?此章下送,此後雖縣道封章,自政院直爲下送。出傳敎上曰,嶺伯得人矣,予不復以嶺南爲憂矣。上曰,今覽嶺南道臣狀聞,聞甚慘然,恤典依例擧行,依咸安例擧行,撫摩安集之意,令備局卽爲分付。上曰,臺臣,誰也?運維曰,申尙權矣。尙權曰,臣之自來情勢,豈可復玷於臺端一步,而昨年夏間,纔承諫除,庭鞫有命,冒沒暫出,又多僨誤,至今追省,滿心惶愧。今於新除之下,適因特敎次對,天牌狎臨,臣義分是懼,章皇出肅,而蹲仍臺次,斷無其理,請命遞斥臣職。上曰,勿辭。亦勿退待。又曰,請還寢東呂·址淳等還配之命,更令王府,嚴鞫得情。上曰,勿煩。又曰,請還寢定配罪人者斤萬酌處之命,更令王府,嚴鞫得情,快伸王章。措辭見上上曰,勿煩。又曰,請還寢定配罪人金柱泰減等之命,措辭見上上曰,勿煩。上曰,左副承旨更爲入侍。出榻敎左副承旨姜必履進伏,上命必履書傳敎曰,明日,袞龍袍殿坐,而由敦義門行,依此擧行,前排只五雙待令。上曰,空駕轎,置之,駕轎馬二雙,待令。出傳敎上曰,明日慕華館殿坐相値,次對,再明日爲之。出傳敎上曰,王世孫前後牌軍,同牌擧行。出榻敎上曰,留營留陣置之,設布帳,依例擧行事。出榻敎上曰,同副承旨入侍。同副承旨柳脩進伏,命書傳敎曰,今番拿命,事體何等重也,而不過九十里之內,而宣傳官復命已久,前水原府使李命植,囚單子尙無形影,事之寒心,莫此爲甚。該府堂上,從重推考,更遣府羅將,門限前卽爲拿囚。若未及,事係軍務,稷山府充軍。上曰,今者臺臣,輒稱在外,其涉寒心,故昨已下敎,今聞此二人,與聞除授下鄕者有異,投畀傳旨置之,只施不敍之典。出傳敎上曰,藥房提調,持湯劑更爲入侍。出榻敎提調李昌壽,進湯劑,上進御訖。上曰,周易於儒生,可謂得矣。儒生殿講畢,命書傳敎曰,昨已下敎,今日此擧,卽儒武同試之意也。且有己巳年李宜老前例,居首幼學金鳳顯,直赴殿試,之次幼學李挺漢,直赴會試,幼學韓永世,幼學金尙鳳,幼學梁信德,幼學卓宗說,各給二分,幼學白光沃給一分。試官先退。上曰,大司成,率入格儒生入侍。出榻敎大司成洪樂仁,入格儒生金鳳顯進伏,上命鳳顯,誦七書中各一大文後,樂仁曰,太學,養士所關何如,而近來本館物力,日漸凋弊,一年所入,不能支一年所下,東西貸乞,每患不足,誠極可悶。且本館外方奴婢,一自推刷官革罷之後,各邑全不動念,逃故相續,生産絶無,收貢之數,逐歲耗縮,若此不已,將至於莫可收拾之境,而乙亥奴婢變通時,他各司奴婢,都屬戶曹,則獨於本館,不宜異同。自今爲始,本館奴婢,一體屬之戶曹,一遵乙亥事目中定額數,自均廳,依他各司例,移施給代,則在戶曹,少無所損,在本館,或爲一分補益之道。臣方待罪本館,知其難支之弊,有不可泯默,敢此仰達矣。出擧條上曰,令備局稟處,可也。諸臣以次退出。
上在慶熙宮。停常參·經筵。
大駕還宮後,政院·玉堂·藥房,口傳問安。答曰,知道。朝廷二品以上·六曹堂上,口傳問安。答曰,知道。
王世孫還宮後,政院·玉堂,口傳問安。答曰,知道。
藥房都提調臣金陽澤,提調臣李昌壽,副提調臣鄭尙淳啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。無批答。
中宮殿·惠嬪宮,藥房口傳問安。答曰,知道。
尹蓍東啓曰,刑曹判書南泰齊,一向違召,無意膺命,詞訟劇務,委屬可慮,卽爲牌招察任,何如?傳曰,允。
傳于尹蓍東曰,請對五儒臣,擧職可嘉,今下弓子五張分給。
以承傳色口傳下敎曰,與命官試藝事體有異,呼名官,呼六中五中時,以半聲音爲之,首差備,記過。
又以下敎曰,馬數不足,輪回爲之事,分付。
又以下敎曰,自前觀之,親臨試藝時,雖騎芻,自靑陽門至明陽門,而相繼騎射,今番則何以然乎?
又以下敎曰,聞之,明光門,傳之以明陽門,身爲中官,闕內門號不知,人事板蕩,當該承傳色記過,使之卽往見門號而來。
又以下敎曰,御營廳,當卽相繼爲之,而未免間斷,首差備,記過。
又以下敎曰,俄者下敎七十歲禁軍,拔去與否,知入。
又以下敎曰,承旨聞下敎之後,不卽知奏,推考。
又以下敎曰,七十四歲六中人,何處乎?卽爲招致待令。
又以下敎曰,開陽門仍留,該堂入來後下鑰,該堂卽時擧行。
又以下敎曰,夜深,政官原情,姑置之,水原前後府使草供,卽爲捧來。
尹蓍東啓曰,判義禁申晦,同義禁兪漢蕭,持水原前後府使李瀰·洪趾海·李命植草供,依下敎來待矣。傳曰,入侍。
備忘記,年過七十,鞭棍,或六中·或五中,可謂稀有,何待比較?洪起昌·崔重泰,特爲加資。李東白年七十四,頃者建明門加資,今日鞭棍六中,赤梁僉使除授,今日下批。
姜必履,以訓鍊都監言啓曰,明日慕華館親臨試藝時,北一營入直馬兵,以先試軍,替代入直,畢試後,還爲替直之意,敢啓。傳曰,知道。
尹蓍東,以義禁府言啓曰,吏曹佐郞趙錫穆·李師曾等,以不敍勘律勘處事,傳旨啓下,而趙錫穆,時在慶尙道尙州地,李師曾,時在忠淸道海美地云,依例發遣府羅將,竝拿來,何如?傳曰,允。
又,以義禁府言啓曰,明日擧動時,大駕各差備都事,當爲備員,都事鄭寅五汰去之代,卽令該曹口傳差出,何如?傳曰,允。
吏曹口傳政事,林鵬翰爲禁府都事。
丁亥五月十六日辰時,上詣慕華館。親臨試射入侍時,行都承旨鄭尙淳,左承旨金龜柱,右承旨鄭運維,左副承旨姜必履,右副承旨尹蓍東,同副承旨柳脩,假注書尹昌㷜·李得臣,記事官權恢·鄭好仁,以次隨駕。上曰,藥房提調,持湯劑入侍。都提調金陽澤,提調李昌壽,進前曰,夜間聖體,若何?上曰,一樣矣。進湯劑,上進御訖,上命書傳敎曰,金吾多有擧行者,堂上未差,代工判洪重孝,知義禁除授,未肅拜同義禁許遞,摠管李堣,同義禁除授,牌招察任。兵曹判書李昌誼,以兩方排立事,仰達。上曰,宣傳官,馳往慕華館,以入軍門例,相接事,分付,可也。上曰,三軍門大將參見事。駕前下敎上入幕次後,具甲冑殿坐。昌誼曰,宣傳官參見禮,何以爲之乎?上曰,置之。各營門大將以下軍禮後,上曰,宣傳官汰去事。出榻敎上命注書,大臣入侍。賤臣承命出來,領議政金致仁,左議政韓翼謩偕入。致仁·翼謩進伏曰,勞動之餘,聖體若何?上曰,一樣矣。上命宣傳官申飭發馬所及差備官。上曰,藥房提調,持湯劑入侍。都提調金陽澤,提調李昌壽進湯劑,上進御訖,上曰,京畿監司金鍾正,摠戎使記過待令事。出榻敎上曰,昨日銓官拿處下敎中,雖少勝而下無狀臣僚四字抹去,不思望八其君,不就寢,慢蹇銓官十三字添書以下事。出榻敎上曰,摠戎使畿伯外,記過一倂置之,宣傳官汰去,置之事。出榻敎上曰,摠戎使曾爲習操乎?上曰,畿伯拿入。上曰,京畿無兵使,則方伯,卽兵馬節度使也。以水原事觀之,雖係於摠使,而畿營宜遣褊裨,着實申飭,而今者無鞭棍藁鐙子軍兵,將焉用之乎?三水原府使,旣不施軍法,故今番亦爲參酌,而須着實申飭,可也。拿出。上曰,摠戎使拿入。上曰,水原兵馬,卽畿輔重地,爲摠戎使所管,固當各別申飭,而今者疏虞如此,豈不寒心?回示後,上曰,姑爲參酌,明曉簡其騶從,親往水原,三日內藁索鐙子,若未盡爲修改,卽爲回啓,可也。上曰,今日綾城尉擧措,極涉可駭,削職。出傳敎命摠戎使拿出,上曰,帳殿咫尺之地,有此可駭之事,當該禁喧郞廳,汰去。出傳敎致仁曰,以水原事,只有今日親臨觀武之擧,前後官及道帥臣處分至嚴,凡在閫邑,孰不警惕,而大抵昇平日久,玩愒成習,遠近外邑,未聞有留意於軍政者,今以畿輔重鎭,而疏虞如此,則他尤可知也。其本專在於帥臣之不能擧職而然,思之寧不寒心?爲先自備局,各別嚴飭於諸道帥臣,而此後朝家摘奸時執頉者,一如今番處分之嚴,則豈無實效乎?翼謩曰,外方武備,近多疏虞,此誠可慮。今因水原事,聖上親臨試藝,前後官及道帥臣,至被重罪,閫邑聞此,孰不警惕?首相所奏誠好,爲先關飭,無時摘奸,必有實效矣。上曰,所奏誠是,依爲之。出擧條上曰,藥房提調,持湯劑入侍。提調李昌壽進湯劑,上進御訖,命書傳敎曰,騎隊張賢德·金萬澤·曺世徵·李泰夏·金漢蕓·車夢良·梁三龍,一則七十五歲,六人七十四歲,其中六人,戊申軍功人,俱入六中,其涉可嘉,特爲加資。上命承旨書之,傳曰,試射未畢,次對再明爲之。上曰,明日動駕,時刻隨時擧行,只入正時。出榻敎上曰,贊儀拿處。出榻敎試藝罷後,上還爲乘轎,詣石橋時,有犯蹕登聞者,上曰,考喧都事記過,崇政門外待令。駕前下敎上曰,明日世孫隨駕,置之。駕前下敎上曰,水原前後府使,金吾開坐捧口招,該堂持供草入侍。駕前下敎上詣崇政門降轎,殿坐于月臺,命考喧都事,拿入。上曰,考喧何等重也,而今日金浦民,冒入,而身爲考喧都事,不能禁察,爲先汰去,命拿出。上曰,考喧都事汰去,左列羅將,竝令兵曹決棍十度。出榻敎命承旨書之,傳曰,國綱解弛,駕前登聞,比日有之,不過捧招而止。故今日金浦鄕民極矣,不可尋常處之,當日令秋曹,嚴刑一次,黑山島勿限年定配,待城門開押送,使無識此等之輩,少知紀綱之嚴。上曰,請對諸玉堂入侍。應敎徐命善,校理鄭昌順·沈觀之,副校理金漢耆,副修撰洪景顔,以次進伏曰,俄伏聞回鑾時,有鄕民犯蹕者云,侵夜陪扈,尤宜戒嚴,而不能檢飭,致有此攔入之擧,事之驚駭,莫此爲甚,其在懲後之道,不可不嚴處,當該挾輦將,依軍律施行,當該考喧都事,遠地定配,攔入鄕民,不可一次刑推而止,更加嚴刑,後依傳敎定配,何如?上曰,予之留此,意蓋深矣,所奏得體。考喧都事遠配,犯蹕人加刑一次後,依傳敎定配,挾輦將汰去。出擧條上還入大內,諸臣以次退出。
丁亥五月十六日三更,上御集慶堂。金吾堂上入侍時,判義禁申晦,同義禁兪漢蕭,同副承旨柳脩,假注書尹昌㷜,記事官權恢,記事官鄭好仁,以次進伏訖。上曰,水原前後三府使草供,承旨讀之。脩讀之,至李瀰草供,幸無不備之句,上曰,其時則能無藁鐙乎?至摠廳習操之句,上曰,其時摠使,誰耶?晦對曰,似或訓將,而不能記矣。上曰,在官幾何?漢蕭對曰,癸未年矣。上曰,李瀰時,則軍兵無頉云耶?晦曰,以供辭見之,則無頉矣。上曰,洪趾海,則在官幾年乎?晦曰,此亦一年云矣。上曰,其時摠使,誰耶?晦曰,未記矣。上曰,李命植,昨年爲之乎?晦曰,然矣。上曰,軍兵之多闕,頗始於李命植乎?晦曰,物故之代,姑未充定,故八人闕矣。上曰,李瀰·洪趾海,曾經習操云耶?晦曰,然矣。上曰,李命植,未經習操云耶?晦曰,見其供辭,則未經矣。上曰,李瀰·洪趾海時,若已習操,則軍物未備者,雖或借來,又無藁鐙之患矣。晦曰,然矣。上曰,摠使若蔽目不察則已矣,豈有習操而不申飭乎?晦曰,以外邑言之,營將雖點閱軍務,自有申飭之道,摠使旣爲主張人,則寧有歇看之理乎?上曰,水原兵馬幾許云耶?晦曰,七千兵馬矣。上曰,畿輔中重地矣。命書之曰,今聞三供,噫,水原,畿輔獨鎭,自稱外都監,而軍摠比諸訓局,其多倍焉而近萬,顧不重也,而近者紀綱陵夷,人心懈怠,名以獨鎭,而終不勸奬,至於今番水原事而極矣,其雖幾萬,藁鐙馬兵,將何用哉?無棍無馬,亦豈曰馬兵?常時若此,不虞何言?若初下敎,雖施軍律,何敢辭也?其命拿問,可謂十分參酌,而今覽所供,李瀰·洪趾海,旣經摠帥習操,而無頉,其欲借用幾千之軍,何可能也?以此推之,此輩其後代定之時,不爲精抄可知。以李命植招辭觀之,八人未充,渠亦自服,卽此一事,疏虞可知,而幾周年而一不査點,任他亦難掩,雖然身爲獨鎭之官,其若嚴其規模,十年之內,豈若是蕩然乎?焉可無飭?至於洪趾海,曾聞大臣所奏,其能勤幹云,而任獨鎭之府,若是慢忽,此猶若此,他尙何說?以此觀之,風傳誇奬可知,不飭此人,何勵他人?前無藁鐙,而今皆若此,不職難掩,事之可駭,莫此爲甚。李瀰鎭岑縣充軍,洪趾海羅州府充軍,李命植蔚山府充軍。雖免軍律,豈可例投?竝倍道押付,到配日子,各該道臣,步撥以聞事,分付。出傳敎上曰,禁推翰林安廷玹·李思祚乎?洪相簡則其父被罪,而其子何敢安心就直乎?安廷玹之以此撕捱,極非矣。仍命書之曰,禁推翰林安廷玹·李思祚,付過放送,令政院卽爲牌招,待明入直。又命書曰,飭已行,李壽鳳·趙德成,特爲放送。出傳敎上曰,吏曹參判·參議前望單,注書入之。旣入後,上曰,予忘之而命入前單矣。首堂旣入,則自可待開政差出,前單置之。仍命書之曰,君命召不俟駕行,孔訓攸在,而近者慢命爲能事,違牌爲高致,一人違牌,十人效之,十人違牌,百人效之,甚至於趙曮·洪樂純而極矣,趙曮之兩次違牌,卽固執乎,偃蹇乎?若思其父,望八其君之夜深不睡,公然違牌,而洪樂純,則其晝參政,復爲開政,是誰之過?且諺所謂結者解之,因渠不察,有此一日再政之擧,則其宜惶悚,隨牌開政,分義當然,而且頃日事君若父云,則噫,雖有慢忽之事,豈忍望八其君,其不能昔之無睡者,近纔少睡,若有事君如父之心,因他事不睡,其憫若何,而況而渠之故哉?夫子所云,聽其言觀其行者,吁嗟夫子,正謂樂純也,非徒爲駭,不覺慨然。有所下敎,靜以思之,兩人所爲,其雖萬萬無義。白首暮年,言何迫切?且所謂諸臣者,卽指近者臺臣昨日兩銓官,而混稱諸臣,當之者豈不冤乎?以以禮使臣之義,今日特爲更書以下,下敎中違命律三字,不覺一笑,其若深究,律至何境?不然,不過違令律,笞四十,此所謂可笑也,何待其律?初欲投畀,因隋城事,已處分三人,特爲參酌,竝施削職之典,仍放。出傳敎上曰,初欲定配矣,水原三府使,纔已處則故末減削職,而趙曮·洪樂純之使君不得就寢者,極非矣。命書之曰,身爲該房,不爲入侍,使下僚替入,噫,望八其君,其猶不睡,一日帳殿入侍,其何苦也,而若是偃便乎?事體寒心,右副承旨尹蓍東,遞差。出傳敎又命書之曰,今日帳前駭擧,豈曰年少而不飭?其聲予聞下敎,而禁喧郞廳,若聾不禁,事體寒心,拿處,直施不應爲私律勘處。出傳敎又命書之曰,尹蓍東代尹冕東除授,卽爲牌招入直。出傳敎又命書之曰,旣已下敎而尙無擧行,該曹堂上,推考。何必二次殿座相値,金浦人卽爲嚴刑一次後,依前敎當日押送。出傳敎諸臣以次退出。
上在慶熙宮。停常參·經筵。
夜五更,有霧氣。
大殿·中宮殿·惠嬪宮·世孫宮·嬪宮,翌日政院·玉堂,口傳問安。答曰,知道。
大駕詣慕華館後,王世孫,遣宮官問安。答曰,知道。大駕還宮後,政院·玉堂·藥房,口傳問安。答曰,知道。朝廷二品以上·六曹堂上,口傳問安。答曰,知道。
藥房都提調臣金陽澤,提調臣李昌壽,副提調臣鄭尙淳啓曰,昨日郊館臨試,抵暮還宮,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜。王世孫隨駕之餘,氣候,何如?臣等不任區區憂慮,敢來問安,竝此仰稟。答曰,知道。氣則一樣矣。世孫氣候亦一樣。明日入侍,宜矣。
中宮殿·惠嬪宮,藥房口傳問安。答曰,知道。
以承傳色口傳下敎曰,茶則依昨日例一次則入于彼處,一次則還宮後入之。
尹冕東啓曰,刑曹判書南泰齊,連違召命,無意膺命,其在事體,極涉未安,卽爲牌招察任,何如?傳曰,允。
姜必履,以禮曹言啓曰,今日動駕之時,世孫隨駕置之事,命下矣。祗迎祗送之節,何以爲之?敢稟。傳曰,世孫祗迎,置之。
以承傳色口傳下敎曰,吏曹只有判書,政官牌招開政。
又以下敎曰,昨日鞭芻時,大殿日傘差備,東宮日傘差備,道路差備,見漏於試藝乎?知奏。
又以下敎曰,同是內三廳見漏可矜,騎芻一次,從自願擧案。
又以下敎曰,勸奬宜先於將,馬軍畢射後,禁軍將·番將·騎士將·馬軍左右將·哨官,竝令試射,而若以旣不作乘馬軍已瘐之馬,則當以軍律施行,以此分付。
又以下敎曰,下敎同,而騎判,以龍虎營決棍,反不如騎郞,從重推考。
又以下敎曰,宣傳官二員,大報壇·於義宮馳往,守直中官及部將守直軍,摘奸以來以奏,而雇軍若有闕,則執闕以來。
以守宮史官望筒,傳于姜必履曰,以首爲之。
柳脩,以兵曹言啓曰,今五月十七日武臣堂上朔試射日次,而慕華館親臨試藝相値,不得爲之之意,敢啓。傳曰,知道。
又以兵曹言啓曰,闕直軍,令兵曹決棍事,命下矣。依傳敎當該闕直軍一名,決棍十度之意,敢啓。傳曰,知道。
又以兵曹言啓曰,依傳敎左列考喧羅將崔再明等五名,各決棍十度之意,敢啓。傳曰,知道。
有政。吏批,行判書申晦進,參判·參議未差,行都承旨鄭尙淳進。以韓光會爲吏曹參判,尹蓍東爲吏曹參議,任瑎爲掌令,宋霮爲持平,李秀逸爲獻納,崔爲吏曹佐郞,權敬應爲工曹佐郞,李永中爲司僕正,李澤徵爲司成,金用謙爲司䆃僉正,鄭麟漢爲漢城判官,申大䄵爲司僕主簿,尹耆東爲靖陵直長,洪量海爲假監役,金載順爲輔德。
兵批,行判書李昌誼,試官進,參判兪漢蕭班列進,參議李昌儒入直進,參知沈益聖,守宮同副承旨李壽鳳進。同知單元景泰,副司直鄭運維·尹蓍東。
柳脩,以義禁府言啓曰,考喧都事鄭存養,珍島郡定配,卽令當日押送事,命下矣。以傳敎內辭意,具罪目,依例發遣府羅將,卽爲押送配所之意,敢啓。傳曰,知道。
又,以義禁府言啓曰,當該考喧都事鄭寅五,遠配事承傳,啓下矣。鄭寅五,慶尙道安東府遠配,而以承傳內辭意,具罪目,依例發遣府羅將,押送配所,何如?傳曰,允。
尹冕東,以義禁府言啓曰,時囚罪人水原前府使李瀰,忠淸道鎭岑縣,洪趾海,全羅道羅州牧,李命植,慶尙道蔚山府,竝充軍,倍道押付事,命下矣。以傳敎內辭意,具罪目,依例發遣府書吏,卽爲倍道押送于各其配所之意,敢啓。傳曰,知道。
兵曹口傳政事,尹泰淵爲右邊捕盜大將。
尹冕東,以刑曹言啓曰,國綱解弛,駕前登聞,比比有之,不過捧招而止。故今日金浦鄕民極矣,不可尋常處之。當日令秋曹嚴刑一次,黑山島勿限年定配,待城門開押送,使無識此等之輩,小知紀綱之嚴事,命下矣。金浦鄕民金後同,依傳敎嚴刑一次後,待城門開,全羅道羅州牧黑山島,卽爲發配之意,敢啓。傳曰,知道。
柳脩,以刑曹言啓曰,今日水原軍之駭擧,尤爲萬萬無狀,今日若有紀綱,焉敢是已?令捉待南大門外,令秋曹書吏,門外着枷,今日內押付摠戎使,決棍四十度,令水原府使,充軍楸子島事,命下矣。罪人金日萬,依傳敎令本曹書吏,南大門外着枷,今日內,卽爲押付於摠戎使之意,敢啓。傳曰,知道。
以承傳色口傳下敎曰,宣傳官二人待令,騎馬二匹立之。
又以下敎曰,宣傳官二人待令,騎馬六匹立之。
又以下敎曰,宣傳官金樂淳,令騎判決棍五度。
丁亥五月十七日辰時,上詣慕華館。親臨試藝入侍時,行都承旨鄭尙淳,左承旨金龜柱,右承旨姜必履,左副承旨柳脩,右副承旨尹冕東,同副承旨李壽鳳,假注書尹昌㷜·李得臣,記事官李思祚·鄭好仁,以次隨駕。上曰,藥房提調,持湯劑入侍。都提調金陽澤,提調李昌壽,進伏曰,鎭日勞動之餘,聖體若何?上曰,一樣矣。上曰,元良問安,事體何等,而其令親奏,則不爲待令,先處依幕,事體寒心,罷職。未見其官,徑先以奏,不察莫甚,當該承旨遞差。問安宜答,依傳諭例精書,令入侍注書,傳于元良。出傳敎上曰,右相,只爲祗迎,早爲休息事。駕前下敎上曰,時·原任大臣,依昨日例入侍。駕前下敎領議政金致仁,左議政韓翼謩進伏曰,連日動駕,聖體若何?上曰,一樣矣。進御湯劑訖,命承旨書之,傳曰,承旨有闕,代前承旨李壽鳳除授,牌招察任,房順房。致仁曰,昨日還宮時,雜人之駕前訴冤,已極無嚴,而至於冒入挾輦之內,前所未聞,萬萬驚心。挾輦將·考喧郞,雖已處分,該營主將,常時若能嚴於紀律,豈有是事?恐不可無罪矣。翼謩曰,雜人之冒入挾輦內,聞極驚心,挾輦將·考喧郞處分,猶似輕歇,主張飭勵,然後庶可懲後矣。上曰,所奏得體,訓將罷職,可也。出擧條上曰,訓將鄭汝稷罷職,姑勿出代。出榻敎上命承旨書之,傳曰,試官鄭汝稷代,李殷春爲之。莫重門外動駕,訓將不可不備,令禁衛大將李潤成兼察,牌招聽傳敎。
命書傳敎曰,禁將命召,兼佩察任,捕將令左大將兼察,一體牌招聽傳敎。昌誼曰,捕將任重,不可一時曠職矣。上曰,擬望以入,可也。上曰,新除授捕盜大將尹泰淵,卽爲牌招,命召及大將牌傳令牌,傳授。出榻敎上曰,左副同副,換房。出榻敎上曰,藥房提調,持湯劑入侍。出榻敎提調李昌壽,進湯劑,上進御訖。昌誼曰,臣以賞格事,敢此仰達矣。鞭芻賞格,雖以觀武才前例觀之,皆以純木給之,今亦依此擧行,何如?上曰,依爲之。翼謩曰,今此賞格,旣有下敎定式,則誤引觀武才前例,徑先稟定,難免不察之失,兵曹判書李昌誼,從重推考,何如?上曰,依爲之。出擧條命承旨書之,傳曰,昨日下敎,今聞大臣所奏,禁軍施賞前例若此,依此例擧行。上曰,鞭芻頒賞時,馬兵禁軍,自戶曹,依例擧行,其餘馬軍,各該營,亦依例待令。出榻敎上命承旨書之,傳曰,事體寒心,下敎而飭已行,兵曹郞廳李謙彬勿汰,分揀放送。上曰,拿處贊儀,分揀放送。出榻敎命承旨書之,內吹前排,龍虎營訓局待令,吹打手,令騎曹龍虎營訓局,依例施賞,太僕駕轎馬正差備,亦令太僕施賞。命承旨書之,傳曰,今番此擧,意蓋深矣,而觀武才設行,今已久矣。騎才精熟,其涉可嘉,騎判與三軍門大將,各給豹皮一令,龍虎將,虎皮一令賜給,其令帳殿親受,以示予意。上命承旨書之,傳曰,今日禁軍將韓光濟,能免代馬,騎射精熟,故特爲召見,今日乃覺,以安川府院君十三代孫,特令調用者,而精神索莫,未能記得,此豈追憶昔年之意乎?亦覺靦然。防禦使,其無見窠,昌城縣監徐有大作窠,特除昌城縣監,其令帳殿謝恩。上曰,右副承旨尹冕東,從重推考?出榻敎上曰,莫重親臨頒賞,郞廳不爲親授,使下吏替行,事甚可駭,兵曹佐郞李益燮汰去。上曰,當該守直中官汰去,闕直軍,令兵曹決棍。出榻敎上曰,回駕時吹打,以訓局吹打爲之。出榻敎上曰,藥房提調,持湯劑更爲入侍。出榻敎提調李昌壽,進湯劑,上進御訖。命承旨書之,傳曰,回駕時,自冷井洞口,自京營石橋,捧上言。頒賞罷後,上以步輿詣碑閣,上曰,此碑貴矣。龜柱曰,然矣。上還爲乘轎,詣敦義門內,有犯蹕登聞者,上曰,承旨入侍。同副承旨李壽鳳,假注書李得臣,記事官鄭好仁進前,上曰,犯蹕者,何處民乎?壽鳳曰,水原民云矣。上曰,出付秋曹,使之待令於南大門外,可也。上曰,禁府考喧都事,記過待令。駕前下敎上命承旨書之,傳曰,昨日有金浦郡事,旣已嚴處,則今日又有水原軍之萬萬駭擧,挾輦,今日極爲戒嚴。故其不能犯廊底登聞,故欲令拿去,招考喧都事,都事羅將,無一人待令,今日紀綱,雖曰寒心,若是無嚴乎?都事鄭存養,珍島郡定配,其令當日押送。命承旨書之曰,傳曰,今日水原軍之駭擧,尤爲萬萬無狀,今日若有紀綱,焉敢若是?已令捉待南大門外,令秋曹書吏,門外着枷,今日內押付摠戎使,決棍四十度,令水原府使,充軍楸子島。命書之,傳曰,莫重考喧,何等重也,而昨日申飭之下,今日尤甚,不可無飭,該府堂上,從重推考。命承旨書之,傳曰,昨今擧措觀之,紀綱宜嚴,豈循常例?大抵上言之猥濫,莫甚於近日,呼訴本官之事,其皆褫籲,若不嚴抑,末弊何懲?噫,門外捧上言,昔則盛事,今則濫甚。今日所捧上言,自政院一竝爻周,以示嚴堤防之意。命書之,傳曰,近者百隷怠慢,因予精神索莫,久不爲之,故今日城內城外,各司無遺摘奸,則其猶無頉,於此雖不飭,少有紀綱,典牲官員林梓,無端闕直,依例汰去。承旨書之,傳曰,汰冗官三字,朱子特書綱目,今日乃知司畜署,只有名無其實。抱官銜直其家,事之麥浪,莫此爲甚。凡此官雖有用處,司饔院郞廳·提檢·提擧,其亦待勅時雖備,事過後減省,與此何異?自今日減省,以示予汰冗官之意。上還入大內,諸臣以次退出。
上在慶熙宮。停常參·經筵。
自昧爽至卯時,有霧氣。自辰時至午時,日暈。
翌日,大殿·中宮殿·惠嬪宮·世孫宮·嬪宮,政院·玉堂,口傳問安。答曰,知道。
藥房都提調臣金陽澤,提調臣李昌壽,副提調臣鄭尙淳啓曰,連日勞動,侵夜還宮,伏未審夜間,聖體調攝若何,痰候,何如?寢睡·水刺之節,亦何如?臣等依下敎,率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
李壽鳳啓曰,明日次對,兩司長官,當爲進參,大司憲尹得養,待開門牌招,正言李命勳,一體牌招,以爲進參,何如?傳曰,允。
尹冕東啓曰,刑曹判書南泰齊,一向違召,尙不膺命,詞訟劇務,委屬可慮,卽爲牌招察任,何如?傳曰,允。
傳于李壽鳳曰,內局入診,次對同爲入侍。
傳于柳脩曰,連二日爲之,各營門軍士好在與否,知入。
姜必履啓曰,假注書尹昌㷜,身病猝重,勢難察任,今姑改差,何如?傳曰,允,又以啓曰,注書南胄寬,卽爲牌招,何如?傳曰,允。
假注書尹昌㷜代,以李濟萬爲假注書。
以承傳色口傳下敎曰,同副承旨先爲詣閤,李命勳催促,其疏亦爲持入。
兵曹口傳政事,副司果李命勳。
姜必履,以弘文館言啓曰,本館下番副修撰臣洪景顔,以禁衛營從事官,今日本營上下坐起事,晝仕出去之意,敢啓。傳曰,知道。
右議政金尙喆箚曰,伏以法駕連戒,聖體益康,區區下情,曷勝欣忭,仍念臣狗馬賤疾,初因感風而發,取汗調息,雖得寒疾之稍解,最是痰入膝踝,動輒酸疼,連試灸焫,今至五日,戶庭之間,行步猶難,兩日郊館,義重陪扈,而欲起還仆,莫遂下誠,昨奉下敎,聖眷雖出於曲念,荐闕常禮,私心益切於悚惶,而今日賓對,亦無以進參,罪在曠職,理難晏然,玆敢略入文字,冒瀆宸嚴,伏乞聖明,遄降威罰,使朝綱肅而私分安焉。答曰,省箚具悉卿懇。業已諒矣,卿須安心勿辭,益加善攝焉。仍傳曰,遣史官傳諭。
正言李命勳疏曰,伏以惟天惟祖宗,垂佑我宗祊,聖候康復,耕蠶禮成,事光簡牒,歡騰纓褐,仍伏念臣偏被聖渥,累叨臺銜,未效一日之責,恒切愧懼之忱,迺者柏府除旨,忽下於病伏松楸之日,繼有嚴命,惶懍靡措,曾未幾日,特宥於縲絏之中,復授以諫省之職,是聖明不知臣不肖,欲使臣有言也,臣誠感激殊恩,怵畏義分,章皇出肅,他不暇顧,而才識魯莽,言議巽軟,其何能仰酬我殿下之意哉,然而目今仕路甚淆,官邪不戢,有不可泯默者,玆敢略陳於紸纊之下,惟聖明裁察焉,夫用人一節,實關國之興替,而若其淸峻之秩,命德之器,尤不可輕畀濫授也明矣,江華留守李溵,生長富家,素無知識,貪慾內熾,累穢外顯,及登科第,驟躋宰列,銓衡之參佐,廟謨之與聞,固已駭物情褻名器,而曾按海西,醜謗藉藉,巡路民牒,不能自題,駄來營中,貽笑觀聽,方任保障之重,不思報效之責,惟思貪饕,有難殫擧,而伐取碑石,多至五十餘坐,浮鑿之際,專用烟戶民丁,磨礱之役,至及選武軍官,怨聲載路,傳說喧騰,身爲宰臣,不體我聖上恤軍民之盛意,恣行無忌,一至於此,居留鎭拊之道,固如是乎,全羅監司元仁孫,爲人傾邪,持身鄙賤,暗地營爲,不出造言害人,稠坐分疏,輒以醜說自盟,服飭擧止,全沒士夫體樣,精神意態,惟在淸官美職,飄忽輕佻,望之不似,街兒市童,亦皆嗤點,文學才猷,別無可稱,則籌堂有司玉署長席,何嘗一毫彷彿,而左右兜攬,惟意所欲,雖以銓曹注擬言之,一政一望,不能自主,前瞻後顧,隨處撓奪,及叨雄藩,暗劣畢露,自知威望之不能鎭壓,施措之不能厭服,專事沽譽而釣名,到營之初,留庫錢木,無端散貸於營屬,府庫幾乎蕩然,委靡之極,莫可收拾,此亦非朝家之細憂也,如此不似之類,亦皆冒玷宰列,貽害民國,無復餘地,臣謂竝加譴斥而改正,使朝著淸明,官方不紊焉,臣雖不敢以臺臣自居,而今於召牌之下,豈不欲一登文陛,仰瞻耿光,而臣之偏母,自日昨猝患泄痢之症,委頓床席之間,臣方左右扶將,勢難離側,玆敢隨詣陳懇,伏乞聖慈,亟遞臣職,仍治臣罪,以肅朝綱,以警具僚,千萬幸甚,臣無任屛營祈懇之至,謹昧死以聞。批答出傳敎
正言安聖彬疏曰,伏以薇垣新命,忽降於夢想之外,雙擎恩誥,感惶靡措,區區情勢,有不暇論,怵分畏義,固當趨承,而臣方有情私之萬萬切迫者,臣母素患風痺之病,積年沈痼,苦歇無常,每値換節,輒卽發作,近仍日候向熱,調息失宜,毒感添篤,神息澟綴,委頓床席,全廢食飮,此非一時偶患之疾,蓋其源委已深,症形漸劇,晝夜扶將,私情煎灼,至於藥餌之所需,轉側之所須,非臣在傍,則昏囈之中,輒爲呼索,以此情理,實無頃刻離捨供職之望,庚牌辱臨,承膺無路,玆敢略陳短章,仰瀆崇聽,伏乞天地父母,曲賜矜諒,亟遞臣職,以便救護,仍治臣罪,以肅朝綱,千萬幸甚,臣無任屛營祈懇之至,謹昧死以聞,無批答,以承傳色口傳下敎曰,其間已救護矣,此章給之。
丁亥五月十八日辰時,上御集慶堂,大臣·備局堂上,引見入侍時,領議政金致仁,左議政韓翼謩,行兵曹判書李昌誼,行吏曹判書申晦,戶曹判書鄭弘淳,漢城判尹趙雲逵,戶曹參判金時默,行司直鄭存謙,應敎徐命善,掌令申五淸,同副承旨李壽鳳,假注書李得臣,事變假注書金寅燮,記事官姜俒·鄭好仁,以次進伏訖。致仁·翼謩曰,夜間聖體調攝,若何。上曰,一樣矣。上曰,李命勳誰也。致仁曰,海運之侄矣。上曰,承旨讀李命勳疏。上曰,起頭題目怪矣,江華有何可貪之物,五十伐石之說,極無據矣。致仁曰,非徒石事,專加辱說矣。上曰,伐石事營貸事,單擧則猶可,而此則非矣。致仁曰,臣與李溵,雖未同接,其文則善爲之矣。翼謩曰,優足矣。致仁曰,臣待罪銓曹,曾與元仁孫作僚,而政才則非常矣。上命承旨書之,傳曰,噫,白首暮年,一心宗國,而精神索莫,十記九遺,豈徒一日萬幾,雖一日一事,誠難誠難也。而且在靜攝,其猶勉强,是豈他哉?才已諭,一則爲宗國,一則爲沖子,故凡諸耳目之事,惜鳥卵之意,一倍于前,而況近者臺閣寥寥之時,尤爲扶奬,故以頃者李宗榮之批觀之,予心可知,況年少新入臺地者乎?何心抑也?而此則不然,先諭其本,此兩臣,其罪非斥者,則朱溪君,卽宗臣,任士洪,卽其姑母夫,而慷慨陳章,且一時官師相規,其雖宗臣之子,何敢逡巡,此則不然,兩臣譏斥,其形容者,各一事也。一則五十伐石,若李章吾之六百軍校,十代雖立,不過十數,一則錢木散貸事,亦若宋瑛之禁營木米事,卽此二件事,鑿空可知,其他事,昔人有簠簋不飭之言,而言何刻慘?噫,尤爲慨然者,前者宋瑛,言雖過矣,不過一年少臺臣,而今者李命勳,是誰之孫,是誰之子,是誰之侄,而不思乃祖乃父乃叔,隨浮囂有此駭擧,其負君,不暇及焉。吁嗟檜原,有此命勳,此予所以慨然者也。況猶有互對之意,其涉無狀,亦非互對,一則故判書李周鎭之子,一則故奉朝賀元景夏之子,彼兩臣,一心忠國,不愜于世者多,且此兩人,體其父而事暮年,豈可負國負君,究其心,亦舊習餘套,亦頃日拔名譜牒之一人也。昔則若此,今若曰,不然,則其人豈不飮恨於九原,予雖耄矣,渠何敢欺也,魅鏡照頂,亦何敢逃也?而雖然,恐或慮事過焉,且顧祖雖默,噫譜牒其雖不拔,不思其君,不思其祖之人,淸選何言,其章給之,永除侍從之案。噫,命勳若有秉彝之心,擧何顔拜其祖乎?惜者,其叔之昏暗也。翼謩曰,近來動駕,自上深軫軍兵之弊,每以入直擧行,故陪衛單薄,昨今來犯蹕者再,而一入挾輦之內,事之寒心,孰大於此,此後動駕時,軍兵之當陪扈者,切勿減除,以嚴環衛,實合事體,敢達。上曰,所奏誠是,依爲之。出擧條翼謩曰,臣於日前,以沿邑夫刷價米,以錢代事,仰達蒙允矣。才已草成節目,而必啓下頒布,然後事體可尊,而遵行可久,敢達。上曰,依爲之。出擧條翼謩曰,臣於年前,待罪春官時,以報祀白頭山之意建白,其時下敎,收議諸臣,幾皆歸一,而至今事未施行,敢此仰達矣。岳瀆之祀,有國所重,興王之地,視他尤別,我國北關,若周之邠岐,漢之豐沛,列祖舊基,皆在於此,列祖陵寢,皆奉於此,一水一麓,無不發源於玆山,此實我朝炳靈發祥之地,尙未有崇報之禮,豈非闕典乎?漢挐,卽海外一山也,先朝癸未,因牧使狀請,許入祀典,今此白頭山之入於秩祀,實合典禮,或者以偏近彼界難之,臣謂山川之祭,傳稱望秩,不必登山巓而行祭,以中國言之,醫巫閭,謂之北嶽,而嶽廟在於平地,距山頂未知其爲幾里也。自白頭山至茂山,其間陂陀丘陵,無非此山,則依近村鎭設築壇壝,時節薦享,少無妨,臣與領右相相議。亦曰,宜然,敢此仰達。上曰,領相之意,何如?致仁曰,左相前後,累以此事酬酢,故臣亦聞之矣。北關形便,臣雖未詳,而大抵白頭山,實爲我國諸山之祖宗,則其獨不入於崇報之中,恐爲欠典,無乃我朝祀典,多遵勝國,而其時六鎭,未及盡拓,故仍以見漏歟,祀典甚重,博詢處之好矣。上曰,諸臣之意,何如?昌誼曰,玆山,實爲我國諸山之祖宗,宜有崇報之典者,實如大臣所奏矣。臣待罪北關時,雖未及歷審山形,以地圖推之,太半爲我國之境界,則望祭之禮,恐無妨而祀典至重,博詢處之似好矣。晦曰,嶽瀆祀典,事體至重,當否,臣不敢以驟見仰對矣。雲逵曰,臣待罪北藩時,雖未及躬審,而大抵北人,皆以爲白頭,卽我國諸山之祖宗,而尙闕秩祀之典,今以鼻白爲北嶽者,誠甚未安云,而祀典至重,臣何敢以臆見仰對耶?弘淳曰,國朝祀典,以鼻白爲北嶽,似以六鎭開拓前所云者,誠亦近理,而白頭·鼻白大小本支之別,則固自有之,惟在博詢處之。時默曰,白頭山,實爲我國諸山之祖宗,而國朝祀典,以鼻白爲北嶽者,似是六鎭未開拓之時所定制而然矣。祀典體重,臣不敢臆對,博詢處之,好矣。存謙曰,白頭山,以我國諸山之祖宗,尙今不入於秩祀,誠爲闕典,而祀典至重,惟在博詢而處之矣。上曰,祀典重矣,問議於未入侍大臣及奉朝賀以奏,可也。出擧條致仁曰,趙曮事,今番則非渠過,與李福源有嫌,而福源旣已違牌罷職,故趙曮,亦不行公矣。上曰,然乎?上曰,昨日處分傳敎中,參判趙曮分揀。出榻敎五淸曰,請還寢東呂·址淳等還配之命,更令王府,嚴鞫得情。上曰,勿煩。措辭見上又曰,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。措辭見上又曰,請還寢定配罪人金柱泰減等之命。上曰,勿煩。措辭見上又曰,新除授司諫院獻納李秀逸,時在忠淸道禮山地,請斯速乘馹上來事,下諭。上曰,依啓出擧條上曰,前正言李命勳,付軍職,其令入侍出傳敎諸臣,以次退出。
丁亥五月十八日巳時,上御集慶堂。藥房入診入侍時,都提調金陽澤,提調李昌壽,副提調鄭尙淳,假注書尹昌㷜,記事官姜俒·鄭好仁,醫官方泰輿·許礈·李以楷·李時遠·吳道炯·金孝儉,以次進伏訖。陽澤曰,聖體調攝,若何?上曰,一樣矣。陽澤曰,寢睡·水刺之節,亦何如?上曰,亦一樣矣。醫官,以次診候,泰輿曰,脈候調均,而左右三部一樣滑體矣。諸醫以次皆曰,與泰輿意見同矣。陽澤,請進湯劑,上進御後,其味甚苦矣,命書之曰,理中建功湯,自今日依前二貼進入。出傳敎藥房提調,持湯劑更爲入侍。出榻敎昌壽更進湯劑,上進御後,諸臣,以次退出。
丁亥五月十八日午時,上御集慶堂。承旨先爲入侍時,同副承旨李壽鳳,假注書李得臣,記事官姜俒·鄭好仁,以次進伏訖。命注書,持入宗親譜牒後,命李命勳入侍,命勳進伏訖。上曰,汝誰也?命勳曰,海瀛都正之子也。上曰,妻家誰也?命勳曰,安廷鉉,臣之妻男矣。上曰,此疏,汝叔見之乎?汝不思乃祖,而有此怪擧矣。上命命勳讀其疏,上曰,貪慾二字,汝親見乎?命勳曰,風聲矣。上曰,海運君入侍。出榻敎上曰,海運君催促,當直都事待令。李得臣先退。
丁亥五月十八日未時,上御集慶堂。承旨入侍,副司果李命勳追後入侍時,事變假注書金寅燮,替入進伏訖。上曰,假注書李得臣汰去。出榻敎上命承旨書之曰,翰林安廷鉉,削去仕版。出傳敎上曰,注書出去,海運君使之入侍。賤臣,承命出去回奏,以海運君姑未及待令,上曰,汝速出去,海運君卽使入侍。上命承旨書之曰,近者堂后假官不擇,嚴飭。出傳敎賤臣,招海運君入來,海運君進伏。上曰,命勳之陳章,卿知之乎?海運君對曰,臣連參陪扈之故,雖未見其章,而安敢以不知仰對乎?壽鳳曰,此似出於在家,敢曰,不知之義也。上曰,此對是矣。上曰,汝不先議於汝叔者,慮其挽止而然矣。上曰,猶父猶子之間,相議當然,而不爲之者,慮其挽止之致矣。命勳起伏,上曰,此一節,渠果自服,於此可見一段人心矣。見其自服,予心感動矣,此等處貴矣,有所由來而然矣,將欲拔之於譜牒,今見汝之自服,予心感動矣。上命承旨書之曰,噫,李命勳,是誰之孫,是誰之子?不思乃祖,不思乃父,亦不體望八其君之苦心,有此萬萬駭擧,其中二件事,不可以尋常處之,不遞之前,其欲下問,以近者爲耳目惜鳥卵之意,處分之後,更命付軍職,其令入侍,意蓋深矣。及其召問也,五十碑石之說,初則許以風聞,以道聽塗說,擧大數云,最晩之後,敢以果若五十餘坐,復更前說欺君,營穀散貸,必也京中浮囂者流助謗,故下問,終不直陳,泛以聞於全州人,事之巧詐,莫此爲甚,不可刊名侍從而止,欲令該寺,拔去譜牒,此非特不敢負口奏之意。噫,命勳,何朝孫乎?不體諸臣今日後忍復更西東之御詩,亦不思望八其君之在上,只隨浮囂躁競者流,乃作此事,嗚呼檜原,何以有此孫?予自涕沾,檜原有知,必也冥冥流涕,思之及此,予心難抑。且渠雖無狀,終亦直陳,其狀綻露於咫尺前席,而問之曰,此事言於爾叔,對曰,呈疏後乃見,而其若先見,必也挽止,故爲此云,則渠亦自服,予雖無感豚魚之誠,其後下敎,不覺流涕,可見一端良心之不泯,渠雖無狀,檜原之恒日爲國忠心,其子其孫,其能體此,予已諒矣。噫,海運六兄弟之間,今只有海運,冠冕者亦止二人,渠雖無狀,豈忍刊名璿籍?今日見所爲,末梢必無悔悟之端,今日悔悟,明日復此,予何能信也,而以惜方長之意,十分參酌,由今以後,兩臣之被誣,自可立判,而亦非命勳之主張,若韓信謂韓生曰,諫大夫不怨伯王,怨做童謠者,張良觀光其烹,聞此隱居云,今事正若此,決非命勳主張,甘心兩臣者之浮囂爲此者也。渠雖隱匿,予亦不問,魅鏡高照,魑魅何敢逃形?於兩臣,更無毫分撕捱之端,其令知。出傳敎上命海運進前,握手而敎曰,檜原之孫,豈意如此乎?思卿祖卿父,予心不佳矣。對曰,小臣合被重罪,無所仰達,而聖念及此,感祝無地矣。上曰,命勳少或感動乎?承旨曰,方涕泣矣。上曰,欲論人則或以貪,或以不廉,可也,而如此駭怪之疏,豈可爲之乎,江都豈有汰來之物乎?若干椒石,可矣。初欲永拔於璿錄矣,一段良心不泯,故處分止此,此後大加懲創,無至更有此擧也。海運曰,此後則,臣敢不各別戒飭,使不陷大戮乎?海運君李命勳退出,上曰,臚列旣如此,則直請拿問,可也,而畢竟堪律,如是太輕,或慮奸狀之綻露而然矣。承旨曰,五十碑石,則請拿可也,而至於散貸各營門,有應行之例,豈有拿問之事乎?上曰,各營皆然乎?承旨對曰,然矣。承旨曰,昨日司蓄署下敎,眩於奉行矣。命讀昨日傳敎後,命承旨書之曰,昨年九月庭試,事體莫重,不可空然作窠,李東三典牲主簿適有窠,其令今日內,卽爲單付啓下。出傳敎上命退,諸臣以次退出。
上在慶熙宮。停常參·經筵。
藥房都提調臣金陽澤,提調臣李昌壽,右承旨臣姜必履啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
李壽鳳,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹冕東啓曰,刑曹判書南泰齊,一向違召,無意承膺,詞訟劇地,委屬可慮,卽爲牌招,何如?傳曰,允。
傳于姜必履曰,明日殿坐時刻隨時,只入正時。
以承傳色口傳下敎曰,今番隨駕軍,必有向隅之歎,明日中日閣,武藝廳挾輦挾輿軍·隨駕步軍·內吹,銃一次試放,以此擧行,日傘差備·道路差備,向漏於騎芻者,柳葉箭一巡,一體捧擧案。
以文臣朔試射試官望筒,以承傳色口傳下敎曰,明日殿坐相値,停。
以承傳色口傳下敎曰,訓鍊院差備官,亦一也,一體試射。
以承傳色口傳下敎曰,隨駕軍職摠郞,一體試射,近仗軍,一體試放。
以承傳色口傳下敎曰,明日試官,龍虎將趙啓泰·沈鳳徵,入直騎郞·摠郞爲之,而摠郞應射外,代入者擧行,侍衛,以入直擧行。
以承傳色口傳下敎曰,隨駕武藝別監,與挾輦軍,一體試放。
傳于李壽鳳曰,次對再明日爲之。
又傳于曰,欲以貫革下敎,應射人書入。
又傳于曰,近仗軍,只隨駕軍爲之,內乘,亦一體爲之。
李壽鳳,以訓鍊都監言啓曰,依傳敎,御前前排軍及吹打手等處,依例施賞之意,敢啓。傳曰,知道。
又以兵曹言啓曰,都摠府經歷田光羽,落馬重傷,旬月之內,差復無期,累度呈狀乞遞,宿衛輪番之任,不容久曠,今姑改差,何如?傳曰,允。
又以兵曹言啓曰,依下敎,內吹螺赤及龍虎營吹打手等處,木綿依例施賞之意,敢啓。傳曰,知道。
又以司僕寺官員,以一二提調意啓曰,今番慕華館擧動時,駕轎馬正差備,令太僕施賞事,命下矣。正差備員役,竝依例施賞之意,敢啓。傳曰,知道。
丁亥五月十九日辰時,上御集慶堂。藥房入診入侍時,都提調金陽澤,提調李昌壽,右承旨姜必履,記事官南胄寬·姜俒·鄭好仁,醫官方泰輿·許礈·李以楷·李泰遠·吳道炯·金季良,以次進伏訖。陽澤曰,夜間聖體調攝若何,寢睡,何如?上曰,一樣矣。上進湯劑訖,泰輿以下,診脈候退曰,左右三部調均,滑體亦如前矣。陽澤曰,外任醫官入來矣。上曰,誰也?陽澤曰,金季良矣。上曰,入診可也,金季良,方爲何縣乎?陽澤曰,方爲砥平縣監矣。陽澤曰,副提調身病猝重,不得入來矣。上命承旨,書之曰,副提調鄭尙淳許遞,其代參判成天柱除授,牌招察任,三院副提調例兼,房依前。出傳敎上命承旨書之曰,噫,我朝家法,人孰不知?噫,吾家,豈有隨勢趨附之心,而問其本,卽外家妻黨也,故昨有下敎,尙有柳下惠·盜跖,亦有於陵·仲子兄弟,兄弟猶然,況男妹乎?昨日處分,中夜思之,過矣,安廷鉉傳旨,爻周。出傳敎上曰,藥房提調,持湯劑更爲入侍。出榻敎提調持湯劑進伏,上進湯劑後,上命承旨書之曰,噫,故宗臣檜原君,卽穆陵王孫,年踰九十,熲熲忠心,予已知矣。豈意今日,其孫忘其本外馳耶?昨日下敎,不覺涕沾,中夜興思,何以洩懷?特遣禮官,今日內致祭。出傳敎上命承旨書之曰,明日製述停止。出傳敎上命承旨,書檜原君致祭祭文,副提調成天柱進伏。上曰,內局先退。諸臣遂退出。
丁亥五月十九日巳時,上御集慶堂。承旨入侍時,右承旨姜必履,假注書李濟萬,記事官姜俒·鄭好仁,以次進伏訖。上曰,承旨書之,馬軍旣試射頒賞,步軍不無向隅之歎,故下敎,而更爲思之,耕蠶後已試射放,其外亦有以內吹挾輦與旗鼓手,已賞,不可褻瀆,柳葉箭,只隨駕軍職,隨駕摠府宣傳官,呼名武兼,應射,執鼓·執錚·訓鍊院官員,不過一時過行者,置之,首差備及只廳上呼名差備官·日傘與道路差備騎芻不參人,一體試射,此外今番竝安徐,鳥銃只挾輦挾輿軍·近仗軍擧行事,分付,挾輦挾輿將,亦一體應射,初下敎皆置之。出傳敎上曰,承旨書之,古人云疾風知勁草,板蕩識誠臣,尙今不忘,其惟林錫憲,此人卽實事求是四字勉予,故抄選梁得中之明也,而視學時所對,其猶記焉,人皆若此,予豈有爲世道深歎?旣不忘之,其後白首暮年,是曰誠乎?且六鎭陞資而止,亦庸嗟惜,來頭都政,其子問名,懸註調用,前正言林鼎遠,自翰院尋常注意,陞六爲侍從,意若望其叔頃者之疏,其中亦有可取者,而或有可中者,有關事體者,故其時處分,意謂尙今不敍,下問往來已銷,而以祭官尙在告身中云,特爲給牒敍用,豈可事同飭異?同被告身之人,一體擧行。出傳敎諸臣以次退出。
上在慶熙宮。停常參·經筵。
自辰時至酉時,日暈。
殿坐罷後,政院·玉堂·藥房口傳問安。答曰,知道。
藥房都提調臣金陽澤,提調臣李昌壽,副提調臣成天柱啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣,明日入侍,宜矣。
中宮殿·惠嬪宮,藥房口傳問安。答曰,知道。
姜必履啓曰,吏曹參判韓光會,參議尹蓍東,除拜後過三日不爲出肅,依定式,推考警責,竝仍卽牌招察任,何如?傳曰,允。
以承傳色口傳下敎曰,茶則依例,入于中日閣。
尹冕東啓曰,憲府連日監察茶時,諫院許久闕啓,俱甚未安,兩司除在外外,未肅拜不爲行公人員,竝卽牌招,何如?傳曰,允。
又以啓曰,刑曹判書南泰齊,一向違召,無意膺命,詞訟劇務,委屬可慮,卽爲牌招,何如?傳曰,允。
李壽鳳啓曰,明日次對,兩司無進參之員,除在外陳疏入啓傳旨未下外,未肅拜不爲行公人員,竝待開門牌招,以爲推移進參之地,何如?傳曰,允。
兵曹口傳政事,副護軍鄭汝稷。
李壽鳳,以弘文館言啓曰,本館下番,無他推移之員,不得已以上番姑降入直之意,敢啓。傳曰,知道。
金龜柱,以戶曹言啓曰,各司貢人舊遺在,最久一年條,蕩滌事,命下矣。取考文書,則乙亥以上遺在,曾已蕩減,丙子一年條遺在蕩減實數,別單書入之意,敢啓。傳曰,知道。
李壽鳳,以兵曹言啓曰,昌慶宮衛將鄭道郁·元景泰,病難供職,俱爲呈狀乞遞,竝今姑改差,何如?傳曰,允。
傳于李壽鳳曰,儒臣,持警世問答入侍。
掌令申五淸疏曰,伏以皇天眷佑,祖宗篤棐,聖候康復,耕蠶禮成,臣民歡忭,曷有其極?仍伏念臣於見職,自知不稱,累次登筵,只傳古紙,已蔑絲毫之效,冞切愧懼之忱,勘處之命纔收,旋除之恩繼降,臣怵分畏義,冒沒承膺,而情地則轉益憫縮,職事則去益瘝曠,臣之虛縻,殆過一朔,未能出一奇論一事,如是而豈可揚揚於蔑效之地,徒增罪戾之層跡,重貽一世之譏笑哉?玆暴情悃,仰瀆崇嚴。伏乞特賜鐫遞,以安微分,以振頹綱焉。臣固不敢以言責自居,而伏覩俄者下敎,有區區愚衷之不能自已者,乃敢冒進之,惟聖明垂察焉。臣竊觀我殿下,崇儉之德,卓冠百王,四紀如一,文緞之禁,已有實效,弋綈之儉,表出自省,宸編懇惻,戒語丁寧,思蔀屋之寒女,念懸鶉之窮民,有足以垂裕後昆,風動百世,雖大禹之致孝,文王之卑服,何以加此?臣嘗欽仰,而卽伏見以北靑貢布之有違前品,辭敎及於布之廣麤,臣固知聖意之不在於布,而所惜者存焉。或恐此敎一布後,遠方愚民,不能知我殿下欲存國體,乃曰,布之麤而然也,臣竊惜之。俄下傳敎,亟命還收,增光聖德,不勝幸甚,臣無任屛營祈懇之至,謹昧死以聞。答曰,省疏具悉。旣登筵席,已陳所懷,則章頭眷佑篤棐之說,其何晩也,亦何瀆說?噫,草衣草食之敎,五十前旣諭,況望八暮年乎?噫,漢文之非帛不暖,近來以來,袴帛者鮮,況昨年以後,身不着帛袴,而其猶所進綿幅,常以爲此是過矣。其代用常綿布,此心憧憧,以此心何索細布?雖然,此三百年所貢者,而今番北靑所納,亦三百年所無者,下敎旣諭,非爲布也,實爲國體。其若曰,申飭之意,雖然,崇儉之心或衰云,則予當拜昌言,而姜始顯申飭之命,反以請寢,此何分義,此何事體?其君暮年,初次登筵,其勉之言,予已嘉矣,而其後數次登筵,不過謄傳故紙,無一事官師相規,無端違牌,故不可不申飭,而亦有惜鳥卵之意,其命旣寢,則强登次對,目下有李命勳之駭章,其雖略略處分,而予則以爲爾之頃日所懷,旣已嘉之,故近者臺啓,雖皆默默,其於今日,庶見開眼之啓,佯若不知,不過一下諭彌縫,深以爲非,今者此章,萬萬駭也。雖然,以予近日之心,其雖措辭下批,其在國體,不可循例勿辭,本職許遞,以勵末世焉。
備忘記,惜鳥卵之意,豈可人人以施,日墜國體乎?申五淸所爲,萬萬可駭,亟施不敍之典,以嚴國體。
丁亥五月二十日辰時,上詣中日閣。隨駕軍兵親臨試射入侍時,行都承旨成天柱,左承旨金龜柱,右承旨姜必履,左副承旨柳脩,右副承旨尹冕東,同副承旨李壽鳳,記事官南胄寬,假注書李濟萬,記事官姜俒·鄭好仁,以次侍立。上具翼善冠袞龍袍,以乘輿出資政門外,至崇政殿東月臺,藥房都提調金陽澤,提調李昌壽,副提調成天柱曰,夜間聖體調攝若何,痰候,何如?寢睡·水刺之節,亦何如?上曰,一樣矣。詣崇政門,上曰,北靑府使誰也?壽鳳曰,姜始顯也。仍詣金商門外,上曰,儒臣上下番誰也?壽鳳對曰,上番金漢耆,下番洪景顔也。上曰,洪景顔入侍,可也。仍命入三馬牌,洪景顔進前,上以北靑暗行事,分付,仍詣中日閣,上曰,承旨書之,非爲貢也,其惜國體,北靑內奴婢貢布,卽衣襨需,而三百年廣布,而今年所捧,不特麤布也,此望八初見,爲府使怠慢可知,先施不敍之典,令該府處之。出傳敎隨駕軍職摠郞·宣傳官·武兼·挾輦挾輿軍·近仗軍·挾輦挾輿將,試放後,上曰,賞典兵曹,依例擧行。上曰,承旨書之,今日射砲畢試後,宗臣帿箭擧案事,分付。出傳敎安聖彬·宋霮,違牌極爲寒心,只推,更爲牌招,如復違牌,依前下敎,直捧傳旨。出榻敎藥房提調,持湯劑入侍事,出榻敎持平宋霮曰,請還寢東呂·址淳等還配之命,更令王府,嚴鞫得情。措辭見上上曰,勿煩。宋霮又曰,請還寢定配罪人者斤萬酌處之命,更令王府,嚴鞫得情,快伸王章。措辭見上上曰,勿煩。宋霮又曰,請還寢定配罪人金柱泰減等之命。措辭見上上曰,勿煩。正言安聖彬曰,請還寢鍾城府爲奴罪人天大酌處之命,依律處斷。措辭見上上曰,勿煩。宗臣射帿畢,上曰,承旨書之,全春君加資,藥房提調,持湯劑更爲入侍。出榻敎尙瑞院官員入侍事,出榻敎尙瑞直長成德演進伏,上曰,誰也?天柱對曰,先正臣文簡公後孫也。上曰,貴矣。龜柱曰,牛溪祠宇,頃者入來城中矣。上曰,何爲入來?天柱對曰,奉祀孫,爲從宦入城,故奉來祠宇矣。龜柱曰,李文成公祠宇入城時,有致祭之命矣。上曰,祠宇入來何處乎?龜柱對曰,去歲文成公祠宇,入來壯洞,今年文簡公祠宇,又來於壯洞,誠異矣。上曰,承旨書之,文簡公祠宇入城云,依文成公例,今二十六日,遣承旨致祭。出傳敎文簡公致祭時,都承旨進去事,出榻敎以全春君加資官敎遲滯事。上曰,今日宜爲待令,而其敢便臥,事之可駭,莫此爲甚,吏曹佐郞洪錀削職。出傳敎上曰,承旨書之,頃者實職文臣,司譯院,故奉朝賀時,設置譯官,一體殿講,試官,依頃日下敎擧行,次對後當爲之,時刻。隨時,侍衛置之。出傳敎上曰,飭已行,將任其可久曠?前訓鍊大將鄭汝稷敍用,復授將任,牌招傳授命召。出傳敎上曰,訓將令該曹卽爲口傳付軍職。出傳敎禁衛大將李潤成牌招,兼佩訓將命召,來納事,出榻敎萬寧殿參奉成光默,明日內局入診,同爲入侍事。出榻敎上乘輿還內,歷入藥院,少次乘輿時,兵曹判書李昌誼曰,禁軍等祿試射,日前出令,而至於開坐矣。其翌日,適値郊館動駕之時,遂致中止,漸當盛暑,遷就可悶,自明日將欲仍前更爲擧行,故敢稟。出擧條上曰,依爲之。上乘輿還大內,諸臣以次退出。
丁亥五月二十日初更,上御集慶堂。儒臣,持警世問答入侍時,應敎徐命善,校理金漢耆,同副承旨李壽鳳,假注書李濟萬,記事官姜俒·鄭好仁,以次進伏訖。上命命善,讀問答訖,又命漢耆讀訖,承旨·史官,以次輪讀訖。上曰,上番爲下番乎?漢耆對曰,然矣。儒臣先退,上命壽鳳,讀農形狀聞後,上又命讀申五淸疏。上曰,旣經累次入侍,而起頭無形矣,近來無可爲之事,故爲此矣。取見貢布,則無異捉蝦,而予豈望八,欲好事而抑勒於姜始顯乎?上命書批答後,上曰,注書出去,玉堂在外幾人知入。賤臣,以副應敎李亨逵受由在外,副校理兪彦鎬在外,下諭未及來,修撰李致中,副修撰洪檢,受由在外,修撰閔弘烈在外,下諭之意還奏。上曰,承旨書之,許多儒臣皆在外云,事之寒心,莫此爲甚,洪景顔外,一竝許遞,洪檍敍用,副應敎除授,金載順副校理除授,李在簡·尹承烈,修撰除授,待開門牌招察任,受由在外之儒臣,奉親者外,一竝禁推,以懲怠慢之習,洪檍之頃者踏下,廉隅旣伸,則分義所在,焉敢一向撕捱?今番申飭,其令卽爲膺命。出傳敎又命曰,承旨書之,當該承傳色,莫重下敎,不爲分付,使其中官,放恣翦燭,從重推考,筵體重也,雜踏往來,事之可駭,莫此爲甚,其中官汰去。出傳敎諸臣以次退出。
上在慶熙宮。停常參,只夕講。
藥房都提調臣金陽澤,提調臣李昌壽,副提調臣成天柱啓曰,昨日親臨試藝,向晩還內,伏未審夜間,聖體調攝,若何,痰候何如?寢睡·水刺之節,亦何如?臣等,依下敎率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房問安。答曰,知道。
以承傳色口傳下敎曰,新除授儒臣,待開門牌招申飭事,下敎矣。尙今寥寥,當該承旨推考,中官輩,亦效而偃蹇,諸承傳色,令該府處之。
以承傳色口傳下敎曰,儒臣待開門牌招事下敎,而尙今寥寥,事極駭然,違牌人,直捧禁推傳旨,過一朔後勘律入來者,修省記入直。又下敎曰,趙曮,焉敢若此?微稟承旨推考,使之入參。
以承傳色口傳下敎曰,今日次對命爲之,則單子,尙今寥寥乎?王禹偁待漏院記,塵暗而不見而然耶?史官往見以奏,次對,內局入侍,同爲入侍。
以承傳色口傳下敎曰,莫重君命,爲先正爲之,豈爲儒生爲之乎?今日內擧行。
李壽鳳啓曰,前參判備局堂上趙曮,時無職名,令該曹卽爲口傳付軍職,何如?傳曰,允。
兵曹口傳政事,副司直趙曮。
傳于李壽鳳曰,玉堂催促之聲低微,政院使令,令騎曹決棍。
傳于尹冕東曰,曾聞靈城在時,政院使令擇定云矣,今此若此,而君命何以擧行乎?都使令以下,騎曹,一竝決棍。
尹冕東啓曰,備局堂上趙曮,依下敎來待矣。傳曰,入侍。
尹冕東,以司饔院官員,以監膳提調意啓曰,鷹師貢人等,連日呼訴,內供上生雉,當此草樹茂密之時,家養已盡,獵捉無路,逐日供上,將未免生事之境,斯速入啓變通云,此時獵雉之難,誠如所訴,在前如此之時,例有活鷄參半代用之規,而莫重御供,自下不敢擅便,惶恐,敢啓。傳曰,依例參半代封。
李壽鳳,以濬川司言啓曰,本司都廳朴宗益有頉,代以御營廳千摠尹重淵差下,使之察任,何如?傳曰,允。
尹冕東,以義禁府言啓曰,北靑府使姜始顯,先施不敍之典,令該府處之事,傳旨啓下矣。姜始顯時在任所云,依例發遣府羅將,拿來,何如?傳曰,允。
李壽鳳,以兵曹言啓曰,玉堂催促之聲低微,政院使令,令駭曹決棍事,命下矣。依傳敎,政院使令洪二得等三十五名,各決棍十度之意,敢啓。傳曰,知道。
傳于姜必履曰,夕講後,入直宣傳官·都監將官·禁衛將官,當武經講,使之待令,試官入直摠管·騎堂·騎郞爲之,差備官,訓鍊院待令,服色以時服擧行。
以中官洪碩海·金景佑·安國來·孫效忠·金好大·韓聖揆等,拿處傳旨,傳于尹冕東曰,付過分揀。
以慶尙監司金應淳狀啓,來六月朔進上生竹筍,節序差早,限內不得封進,惶恐待罪事,傳于姜必履曰,勿待罪事,回諭。
丁亥五月二十一日辰時,上御集慶堂。藥房入診入侍時,都提調金陽澤,提調李昌壽,副提調成天柱,記事官南胄寬·姜俒·鄭好仁,醫官方泰輿·許礈·李以楷·李泰遠·吳道炯·金季良·金孝儉,以次進伏訖。陽澤曰,夜間聖體調攝若何,寢睡,何如?上曰,一樣矣。上進湯劑後,泰輿以下,診脈候退伏曰,左右三部調均,滑體亦如前矣。上曰,藥房提調,持湯劑更爲入侍。出榻敎提調,持湯劑進伏,上進湯劑訖,上曰,內局先退。諸臣遂退出。
丁亥五月二十一日巳時,上御集慶堂。大臣·備局堂上引見入侍時,領議政金致仁,左議政韓翼謩,右議政金尙喆,行吏曹判書申晦,行副司直具善行,戶曹判書鄭弘淳,行副護軍鄭汝稷,吏曹參判韓光會,行副司直趙曮。鄭存謙,掌令任瑎,正言安聖彬,校理沈觀之,同副承旨李壽鳳,假注書李濟萬,事變假注書金寅燮,記事官姜俒·鄭好仁,以次進伏訖。致仁·翼謩·尙喆進曰,聖體調攝若何,痰候,何如?寢睡·水刺之節,亦何如?上曰,一樣矣。致仁·翼謩·尙喆起伏曰,中宮殿氣候若何?上曰,一樣矣。致仁等,起伏曰,王世孫氣候若何?上曰,亦一樣矣。上曰,右相,今已快勝否?尙喆對曰,小勝故入來矣,頃下藥物,不勝惶感矣。致仁曰,俄伏見承傳色下敎,則不勝惶恐,臣等若早早商會,豈至於此乎?莫非臣等之罪也。上曰,蒼蠅月光之訓好矣。致仁曰,在下之道,曉起供職當然矣。聖上寶算彌高,雖或差晩視事,於國事無叢脞之慮,於玉體爲頤養之道矣。尙喆曰,退計數年,臣等固當仰勉,豈敢如是?保嗇之節,留意伏望。翼謩曰,詰戎之政,勅敎赫然,八路戒勅,想必從此頓勝矣。上曰,申五淸處分,何如?致仁曰,專不知聖意,慮或外方,有所騷動,故有此矣。上曰,李命勳處分後,卿等初入乎?致仁曰,安廷玹之處分,還收好矣。上曰,李命勳風聞之說,誠不可矣。致仁曰,法聖倉漕船致敗,至於二十隻,極爲驚駭,不無故破之慮,各別嚴査,以杜後弊,好矣。弘淳曰,法聖倉漕船十九隻,一時臭載,實是前所未有,雖以海運判官所報見之,群山聖堂所屬漕船之裝載在於法聖之後,而四月晦日,已爲到泊,法聖則先爲裝載者,而五月初三日,致敗於初站相望之地,其間五十餘日之遲留,已極可疑,況其沙格三百餘名,而致死者只是一人及監官一人,究其形跡,節節可疑,另加究覈事,自臣曹,纔已發關該道,而當該僉使,亦不可尋常處之,待其餘船領納,卽爲拿問,嚴査處之,何如?出擧條當該法聖僉使,領運後拿問,可也。善行進前,上曰,藁鐙果無乎?善行對曰,水原之兵馬,無異於肘腋之兵,而軍裝服色鮮明,幸甚矣。上曰,頃者特命永罷別驍士,意蓋深矣,一則因此而諸馬兵解體,一則一軍之制,其規錯雜,不無向隅之歎故也。今聞摠戎使所奏,其下敎果隅中,今日旣已詢問,仍其別驍士之名六百,通融稱此,春秋都試,一體試取,此正二百人都試,爲六百都試,居首其無加減,渠輩,亦無向隅之歎,而軍容不期飭而自整,以此分付,若命觀武才,此輩其亦一體應赴,可謂一擧兩善,亦令知悉。出傳敎翼謩曰,言端旣發,臣亦有可達矣,近來侈風日甚,武臣之置,能走馬者絶無之,各別申飭,使之各置,好矣。上曰,欲爲下敎而未果,左相知予心矣。因下敎曰,左相之間間所奏,皆如此可尙。致仁曰,智謀深遠故如此矣。上曰,承旨書之,頃者殿帳,欲爲下敎而未果,今聞左相所奏,正合予意,一時試射借馬,其猶申飭,爲將官若此,若有動三軍之事,則將校何以借馬,況軍兵馬匹借用,曾已嚴飭,此後另飭,爲將官而若無其馬,雖有百步之才,無馬者,隨現草記,汰去事分付,申飭五軍門。出傳敎弘淳曰,闕內外諸處公廨器用鋪陳之〈物〉,自戶曹修改,而典守不謹,限內毁失者,劃給物力,而中間消融,猶復侵索者,雖上司下人,直爲推治事,曾有定奪,而人心易忸,不無懈弛之漸,更加申嚴,毋使怠忽,至於先進排後磨鍊之物種,如有過濫,則自本曹例爲釐正,而或有不爲還給者,亦或有初已勒奪者,紀綱之寒心,貢人之受弊,非細故也,如有犯此者,無論闕內諸處,與上司下人,一體直爲推治事,定式施行,何如?出擧條上曰,所奏誠是,依爲之。上曰,戶判旣有所奏,中間聽傳敎下敎者外,公然濫報者,該司官員及貢人,戶判,草記嚴處,而頃者各司掌務中官,木物分付,才已申飭,而以近者觀之,昔無而今有者多,噫,數雖數介,其報百倍,豈特此也?憑藉濫用,其弊不貲,此後勿論各殿所用,大殿承傳色,中間聽傳敎分付者外,切勿擧行,此後違令分付者,度支草記,當該中官,亦以制書有違私律施行,雖不分付,直取用於紫門,該監報曹之事,其隱其名,暗地取用中官,亦以此律施行。出傳敎弘淳曰,霖雨當前,闕內諸處雨漏者,不可不預爲修改,昌德宮差備內雨漏處有無,使算員,問于守直中官,則澄光樓簷角,有毁傷處,趁卽修葺,然後可無來頭役巨之弊,而不敢擅便擧行,敢此仰達矣。上曰,斯速擧行,可也。弘淳曰,後苑暎花堂諸處,亦有修改之役,該郞及營繕官員,不得出入,凡百擧行,不無疎虞之慮,故敢達矣。出擧條上曰,入見修改,可也。致仁曰,此大司成洪樂仁所啓也,備陳本館物力凋殘之弊,仍以爲推刷官革罷後,奴婢收貢,逐歲耗縮,莫可收拾,請依他各司例,奴婢則屬之戶曹,自均廳,移施給代矣。乙亥年奴婢貢變通時,本館與尙衣院之獨漏於事目中者,蓋以其旣有所重,而且不願變通故也。今則革罷推刷,收貢漸縮,將有莫可收拾之慮,不得不有此陳請,而大抵本館需用之艱乏,實朝家所知也,固宜隨事軫念,而況屬奴婢於地部,受給代於均廳,卽各司一通之法,則今於此,不必靳持,依所請施行,而至於額數多寡,令地部,往復消詳而處之,何如?出擧條上曰,依爲之,致仁又曰,秋曹不可久無長官,而判書南泰齊,鎭日違牌,無意出肅,向來嚴敎,豈不惶悚,而其後又有開釋之敎,則一向撕捱,殊涉未安,從重推考,申飭行公,何如?出擧條上曰,欲爲下敎而未果,今聞所奏,分義事體,俱涉寒心,從重推考,更爲牌招察任。掌令任瑎曰,請還寢定配罪人者斤萬酌處之命,更令王府,嚴鞫得情,快伸王章。措辭見上上曰,勿煩。瑎又曰,請還寢定配罪人金柱泰減等之命。措辭見上上曰,勿煩。減等時已諭,一向爭執,其涉過矣。瑎又曰,請還寢東呂·址淳等還配之命,更令王府,嚴鞫得情。措辭見上上曰,勿煩。正言安聖彬曰,請還寢鍾城府爲奴罪人天大酌處之命,依律處斷。措辭見上上曰,勿煩。壽鳳曰,萬寧殿參奉成光默來待矣。上曰,進前。光默進伏,上曰,今當賜祭,汝往受之。致仁曰,先正臣李珥無子,以庶子承嫡,其奉祀孫,自先朝,世世錄用,而如敎官禁府等職,皆無礙爲之,蓋以大賢承嫡子孫,與他自別故也。頃年李鎭五,以攝祀,亦命不由詞訟,直除守令,而今安奇察訪李仁林,卽奉祀孫也,該曹,泛以序遷差送郵官,而郵官,則祠宇不得奉往,殊非朝祖,使以官享奉香火之意,分付銓曹,大政或其前散政,差除一縣,以爲奉往祠宇之地,何如?言端旣及,故敢達矣。出擧條上曰,依爲之,上曰,今日殿講,當德遊堂爲之,承旨禮房承旨入侍。出傳敎上曰,待下敎只入正時。出傳敎諸臣,以次退出。
丁亥五月二十一日午時,上御德游堂。文臣漢學殿講入侍時,試官左議政韓翼謩,行吏曹判書申晦,行副司直趙曮,兵曹參議李昌儒,兵曹參知沈益聖,副校理李在簡·沈觀之,右承旨姜必履,記事官南胄寬,假注書李濟萬,記事官姜俒·鄭好仁,以次進伏訖。上先受試官四拜訖,講官以次進講。上曰,善講矣。文臣講訖,又命譯官進講。翼謩曰,此輩之所業,只此而已,使之背講好矣。上曰,背講可也。譯官多不通。上曰,下敎今幾日,而渠輩安敢如此?仍下敎曰,承旨書之,漢學文臣殿講時,成均館博士李中權純通,半熟馬一匹賜給,下敎已久,不通者多,其涉駭然,竝禁推,熟讀後草記以放,譯官與文臣有異,而曾已被選之人,一人外,其皆等第,則不通者多,誠涉駭然,令聚會本院,能誦後以奏。出傳敎殿講罷後,夕講爲之事,出榻敎試官先退,諸臣以次退出。
丁亥五月二十一日未時,上御德游堂。夕講入侍時,知事申晦,特進官趙曮,參贊官姜必履,侍讀官沈觀之,檢討官李在簡,假注書李濟萬,記事官姜俒·鄭好仁,以次進伏訖。觀之,先讀前受音,自在父母舅姑之所,至共帥時訖,上讀新受音訖,上曰,各陳文義,可也。觀之曰,此章,別無文義可達矣。在簡曰,共帥時三字,爲此章之肯綮,而共帥之道,在乎一敬字矣,推以至於帝王之學,則奉天之道,事先之誠,不外於此矣。上曰,所陳好矣。晦曰,下番所達敬字,略而盡矣。曮曰,別無可達之義,而下番所達敬字,好矣。必履曰,小學之道大矣,殿下以小學之道,行之於八域,至于設法施講,皆使誦法,向日有小學童子之敎矣,益加勉勵,俾有實效,是臣區區之望。上曰,衣衾之不見裏,唾涕之不敢見,似或近於太細,而不如此,則無以盡敬父母之道,此可見爲學之方矣。晦·曮曰,下敎誠至當矣。講訖,諸臣以次退出。
丁亥五月二十一日申時,上御德游堂。武臣講經入侍時,試官副摠管李堣,兵曹參知沈益聖,兵曹佐郞姜彝正,右承旨姜必履,假注書李濟萬,記事官姜俒·鄭好仁,以次進伏訖。上曰,差備官催促入來,諸武臣,亦爲催促。賤臣,與之偕入,差備官諸武臣,以次進伏。上命讀三略司馬法諸書訖。上曰,文臣旣爲勸奬,故不憚其憊,從略只宣傳官將講官講武經,宣傳官李仁彬,年少能通,可嘉,內下帿弓一張賜給,訓鍊把摠李章漢,哨官禹宗績·李藎輔,禁衛哨官趙榮傑,曾已申飭,而皆不通,事當令該軍門決棍,而今番十分參酌,皆令入直,能誦後令該營,草記替直,替直前中日受點,置之。出傳敎武臣差備官,先退,上曰,朴師海之違牌,其涉無端,宋霮,昨日帳殿,旣已入侍,今日次對違牌,此何分義,此何事體?噫,望八之君,猶不憚其憊,身爲臺臣,焉敢若此?不可循例踏下而止,先罷後拿。出傳敎上曰,近者都憲違牌,卽一例套,而尹得養之連日違牌,事體寒心,薇垣長,旣已處分,則不可循例問備而止,亟施不敍之典。出傳敎上曰,暮年爲國,其惟用人,今夏都政,亦爲親臨,分付銓曹。出傳敎上命必履,讀關西老人狀啓訖,諸臣以次退出。
上在慶熙宮。停常參·經筵。
藥房都提調臣金陽澤,提調臣李昌壽,副提調臣成天柱啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
尹冕東啓曰,大司憲未差,執義李迪輔在外,掌令任瑎呈辭,一員未差,持平二員未差,監察茶時之意,敢啓。傳曰,知道。
李壽鳳,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于姜必履曰,坐直承旨·儒臣,持問答,內局入侍,同爲入侍。
又傳于曰,考出以置,都承旨·玉堂上下番,待下敎持以入侍。
又傳于曰,入侍。
以承傳色口傳下敎曰,中官偃便,不着冠帶,諸承傳色推考。
尹冕東,以義禁府言啓曰,前副應敎李亨逵,前修撰李致中,前副修撰洪檢等,禁推事傳旨啓下矣。李亨逵下去京畿永平地,李致中下去楊州地,洪檢下去忠淸道忠州地云,依例發遣府羅將,竝拿來,何如?傳曰,允。
又以啓曰,吏曹佐郞李師曾,以不敍律勘處事,傳旨啓下矣。李師曾,旣已拿囚,依傳敎罷職不敍放送之意,敢啓。傳曰,知道。
金龜柱,以宣惠廳言啓曰,三南·京畿沿邑,夫刷價米以錢代下事,陳達蒙允矣。依定奪,節目書入之意,敢啓。傳曰,知道。
輔德金載順疏曰,伏以臣偏母虛勞之症,卽數十年貞疾,源委深痼,劇歇無常,而每値炎夏,尤益澌綴,近日以來,偶失將攝,痰火用事,眩暈兼發,精神昏瞀,肢體委苶,寢啖專損,呻囈不絶,臣以終鮮兄弟,獨持湯枰,焦灼罔措,臣母病裏孤危,思念倍增,跬步之間,不敢暫捨,目下實無離側供仕之望,新除有命,義分至嚴,固宜不俟駕屨,竭蹶趨膺,而懇迫之至,末由抑情,曠日縮伏,爲罪自大,玆敢疾聲仰籲於孝理之下。伏乞聖慈,天地父母,察臣情私之至切,諒臣職事之難强,亟許鐫免,以便救護,因治瀆撓之罪,以昭法紀,不勝大願,臣無任屛營祈懇之至,謹昧死以聞。踏啓字。
丁亥五月二十二日辰時,上御集慶堂。藥房入診,坐直承旨儒臣,同爲入侍時,都提調金陽澤,提調李昌壽,副提調成天柱,記事官南胄寬·姜俒·鄭好仁,醫官方泰輿·許礈·李以楷·李泰遠·金季良·吳道炯·金孝儉,右副承旨尹冕東,校理沈觀之,修撰李在簡,以次進伏訖。陽澤曰,夜間聖體調攝,若何,寢睡,何如?上曰,一樣矣。上進湯劑訖,泰輿以下,診脈候退伏曰,左右三部調均,滑體亦如前矣。上命承旨書之曰,噫,望八親耕,今已再矣,問答旣云,若爲觀瞻,此負陟降也。況今番親耕,誠是料表,頃年觀刈,非予勒行,卽仰體皇朝宣宗皇帝故事,于今望八,尤何敢忽也?雖欲躬行,三軍宜顧念,故其雖泯默,豈敢循例過此?刈麥日,禮官進詣觀刈,依頃者禮,予當與沖子,便殿受麥,以此分付。出傳敎上曰,藥房提調,持湯劑更爲入侍。出榻敎提調持湯劑進伏,上進湯劑後,上曰,副提調姑留,內局先退。上曰,注書出去,傳敎頒布。賤臣胄寬,出來頒布後,與假注書李濟萬偕入,交遞,諸臣遂退出。
丁亥五月二十二日巳時,上御集慶堂。都承旨·左副承旨·儒臣,同爲入侍時,行都承旨成天柱,右副承旨尹冕東,校理沈觀之,副修撰李在簡,假注書李濟萬,記事官姜俒·鄭好仁,以次進伏訖。上曰,向日所頒蠶種,幾盡出乎?在簡曰,繭箇之撓之作聲者,今皆生蛾,到處受種者,多矣。天柱曰,上行下效,捷於桴鼓矣,昔有藏種受繭之儀,甚帝王盛節也。上曰,其文何在?天柱對曰,在於周禮矣。上命儒臣,持入考出。冕東曰,難以倉卒考出,退以詳考以奏,好矣。上曰,關於耕蠶者,盡考以來。諸臣以次退出。
丁亥五月二十二日申時,上御集慶堂。都承旨·儒臣,同爲入侍時,校理沈觀之,副修撰李在簡,行都承旨成天柱,假注書李濟萬,記事官李思祚·鄭好仁,以次進伏訖。上曰,注書出去,問答持入,可也,賤臣持入,上曰,注書出去,坐直承旨,使之入侍,賤臣與之偕入。天柱讀奏禮記·周禮謄本訖,天柱曰,佐王耕事云者,后雖不耕,藏種待春,獻種而播耕之意也。上曰,蠶種節次,亦有乎?天柱對曰,只有浴川之文,無藏種之儀,必是自內爲之之事故然矣。在簡曰,親蠶之時,非人君所當親,而必以皮弁者,亦與王后藏種獻種之意同也,而卽乾坤相須之義也。上曰,親蠶之禮,旣已行焉,豈不云已?爾愛其羊?我愛其禮乎。王后無關於耕事,而必也藏種者,重粢盛之意也。人君無關於蠶事,而必也視蠶者,亦重玄紞之意也,予豈有誠哉?至於此等節,儀文宜備。上曰,續五禮儀添付之文,有下詢者,禮曹諸堂,詢問于時原任大臣後,明日內局入侍,同爲入侍,參判尙未謝恩,卽爲牌招察任。出傳敎因顧天柱曰,知申,持此傳敎先退,問于時原任大臣,明日朝診,來奏可也。天柱曰,金載順,以輔德陳疏未承批,故違牌而混入於禁推中矣。上曰,金載順傳旨,政院循例牌招不察,予命禁推,亦未覺,分揀放送,牌招察任。出傳敎上曰,應敎徐命善,奉命遲速未料,許遞,副修撰代徐浩修除授,牌招察任。出傳敎上曰,注書出去,夏享祭報府持入,賤臣,以未及差出之意還奏。上曰,雖與大享有異,前期與朔望祭有異,則尙不塡差,事之怠慢,莫此爲甚,當該色郞廳禁推。出傳敎上曰,關西狀聞中,年至百歲而未加資人,衣資食物加給,夫妻俱在者,宴需一體以給事,下諭道臣。出傳敎上曰,明日時刻,待下敎只入正時。出傳敎上命觀之,讀問答,觀之讀訖,在簡繼讀訖,承旨史官,以次輪讀訖,諸臣以次退出。
上在慶熙宮。停常參·經筵。
太祖大王忌辰齋戒。
香秪迎罷後,政院·玉堂·藥房口傳問安。答曰,知道。
藥房都提調金陽澤,提調李昌壽,副提調成天柱啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。噫,豈徒追慕國初,此心一倍?惟在明日,予則一樣,明日入侍,宜矣。
中宮殿·惠嬪宮,藥房口傳問安。答曰,知道。
以承傳色口傳下敎曰,儀注草修整以待,禮房承旨入侍時,同爲入侍。
以承傳色口傳下敎曰,兩件事,欲竝行而今月內欲行者有意,今朝奉常寺官員所奏曚曨,該寺官員,親往看審以奏,若未盡,則當使中官看審矣。
以承傳色口傳下敎曰,大殿·中宮殿繖扇外,惠嬪宮·世孫宮·嬪宮繖扇,皆除之。
傳于李壽鳳曰,今日欲見奉朝賀洪啓禧,使之入來。
李壽鳳啓曰,奉朝賀洪啓禧,依下敎來待矣。傳曰,入侍。
傳于李壽鳳曰,禮房承旨入來後,直爲入侍。
傳于姜必履曰,奉常寺官員入侍。
丁亥五月二十三日辰時,上御崇政殿庭。香祗迎入侍時,行都承旨成天柱,左承旨金龜柱,右承旨姜必履,左副承旨柳脩,右副承旨尹冕東,同副承旨李壽鳳,記事官南胄寬,假注書李濟萬,記事官姜俒·鄭好仁,以次侍立。上具翼善冠·袞龍袍,以步輿出資政門外,命必履,讀祭報府訖,仍詣板位上,香祗迎後,隨香詣建明門,都提調金陽澤,提調李昌壽,副提調成天柱進曰,夜來聖體調攝,若何,痰候,何如?寢睡·水刺之節,亦何如?上曰,一樣矣。進湯劑訖,還御崇政殿東月臺,命禮曹三堂上入侍,判書李昌壽,參判宋瑩中,參議李惟秀,以次進伏。又命儒臣,持禮記入侍,校理沈觀之,修撰李在簡進伏,又命洪啓禧入侍,啓禧進伏,上曰,卿見傳敎乎?啓禧對曰,忙遽入來,故未及相見矣。上曰,凡事不重不威,若無儀註,則予與內殿授受之際,人必大驚小怪矣,當有儀註,然後可以重其事矣。上曰,今番儀註,奉朝賀洪啓禧,諸禮堂同爲校檢,出傳敎鄕民來待事,分付漢城府事。出榻敎上曰,再明日當香祗迎,儀註置之,元良當一體祗迎事,分付,出傳敎奉常寺官員入侍事。出榻敎奉常主簿金章行進伏。上曰,麥事,何如云耶?章行對曰,大麥方熟,今晦間當刈,小麥,來月初當收穫云矣。上命使之先退,鄕民召入,上下問以農形早晩,農民等,以節尙早之意,仰奏,使之先退。上曰,都提調·禮堂·都承旨·左承旨·奉朝賀·玉堂,入侍于德游堂。出榻敎上還入大內,諸臣以次退出。
丁亥五月二十三日巳時,上御德游堂。內局都提調·奉朝賀·禮堂·都承旨·左承旨·玉堂同爲入侍時,都提調金陽澤,奉朝賀洪啓禧,禮曹判書李昌壽,參判宋瑩中,參議李惟秀,行都承旨成天柱,左承旨金龜柱,校理沈觀之,副修撰李在簡,假注書李濟萬,記事官姜俒·鄭好仁,以次進伏訖。上曰,親耕列朝已行,而至於觀刈,我國無是,敢引皇明宣宗皇帝故事行焉,今日依壬乙兩年例,以受麥事命下,固知申所奏,獻種藏種事,令儒臣,博考周禮·禮記,乃知果有古禮,今番親耕親蠶,卽三百年再有之事,儀文不可不備,況親蠶儀註,追錄於續五禮儀,旣考之後,古禮宜復焉,以次推之,則於耕藏種,正此時,獻種,卽明春事也,於蠶卽宮中事,故無藏繭之文,只有浴種時,儀旨雖然,旣曰浴種,則藏繭自在其中,且以禮記獻繭之儀觀之,於君於后,表裏自然相須,親耕親蠶後,其君之受麥,其后之受繭,其義一也,周禮周公所作也,噫,非周公,豈有是禮?此正盛水不漏者也,是則曲禮所云少事長賤事貴,共帥是之意,與郤缺敬相待如賓之意,自然脗合,爲其君藏種,爲其后視繭,豈徒儀文,亦豈爲觀瞻?此誠重粢盛重祭服之義,其亦示民重農桑之意也。大抵禮儀三百,威儀三千,一言而蔽之曰,無不敬,噫,望八暮年,式遵三百年盛事,謹行此禮,儀文宜備,耕種浴蠶,其雖來春事,藏種視繭,卽今日事也,今番予當受麥,內殿當受繭,儀註將下敎,以此先爲頒布,使中外咸知重其事之意。出傳敎上曰,傳敎校正,可也。諸臣校正訖,上曰,節目不必大備,略略爲之,可也。命書草節目,上曰,以此闊狹,可也。上曰,蠶種卽目前之事,來月則異於他朔,必欲以今月內爲之,禮判知此擧行,可也。上曰,續五禮儀添補後,一件內入,一件入于東宮,禮曹與五處史庫,依例分藏。出傳敎上曰,李昌壽之文任不行公,誠涉過矣,文任則雖不行公,而校書提調,亦何可不爲行公乎?從重推考,申飭行公,可也。出擧條上曰,莫重此擧,其可苟且?籍田令以曾經儒臣準職擧行。出傳敎諸臣,以次退出。
丁亥五月二十三日申時,上御集慶堂。禮堂奉審承旨入侍時,禮曹判書李昌壽,右承旨姜必履,假注書李濟萬,記事官姜俒·鄭好仁,以次進伏訖。必履進前曰,陵上殿內,祭物及諸五陵,竝無頉矣。上曰,然乎?仍下敎曰,奉常寺官員來待乎?奉常主簿金章行進伏,上曰,麥熟至何境?章行對曰,高燥處黃有黃色,而卑濕處尙多靑色矣。上曰,若有黃色處,則足可以先爲之。上曰,噫,明日何日?追慕一倍,其亦異事,況來月何月?噫,冥然到今,豈逢此月,行三百年再有之事?欲復幾千年古禮,旣命之後,此心憧憧,初定此禮,噫,己卯嘉禮,誠是料表,豈意倏忽之間,今已九年,行此禮自我爲法,欲行此禮?意蓋深矣。先熟之麥,獻箱有餘,且藏種受繭,適在于此,春分·秋分·夏至·冬至,卽一年四時之正也,將行於二十六日,令儀曹,太常,擧行正時,刈麥以來後,依下敎只入正時,處所當於德游堂,亦依此擧行。出傳敎上曰,受繭藏種,同日擧行事,分付儀曹。出傳敎上曰,禁推儒臣,特爲放送。出傳敎昌壽曰,朝承明日行素之敎矣,雖出於孝思之無窮,而豈不太過乎?上曰,今夕欲爲之矣。昌壽曰,以殿下之寶算,今日行素,豈非疎節之疎節乎?上曰,四十年來,無一繼述,自顧赧然,若不爲此,則無以慰此心矣。昌壽又曰,臣將退矣,乞賜兪音。上曰,勉從矣。昌壽起伏曰,不勝慶幸矣。上命洪啓禧入侍,賤臣與之偕入,啓禧進伏,上命昌壽,讀儀註訖,上曰,今成節目好矣,而奉朝賀入來贊爲之,幸甚幸甚。諸臣以次退出。
上在慶熙宮。停常參·經筵。
太祖大王忌辰。
巳時午時,日暈。
藥房都提調金陽澤,副提調成天柱啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
尹冕東啓曰,大司憲未差,執義李迪輔在外,掌令任瑎呈辭,掌令一員,持平二員,竝未差,〈今日〉以監察茶時之意,敢啓。傳曰,知道。
以承傳色口傳下敎曰,次對今日爲之事,備郞處分付,單子置之,以依下敎來待事,以稟。
以承傳色口傳下敎曰,儀註姑勿書之,以待入侍。
以承傳色口傳下敎曰,開國功臣不稱某處謄書以置,承旨入侍時,持入。
以承傳色口傳下敎曰,飭已行,吏曹郞廳放送。
李壽鳳啓曰,今日次對,兩司當爲進參,除在外外,正言安聖彬,卽爲牌招,以爲入侍之地,何如?傳曰,允。
傳于姜必履曰,尹領府事,內局,同爲入侍。
又傳于曰,昨日入來奉朝賀,使之入內。
傳于李壽鳳曰,大臣·備局堂上,同爲入侍。
傳于姜必履曰,儒臣,持小學指南入侍。
又傳于曰,儀註有下敎事,禮判使之入來。
傳于李壽鳳曰,持受麥藏種觀刈親蠶等儀註,禮判入來,則直爲入侍。
又傳于曰,禮判更爲入侍。
丁亥五月二十四日辰時,上御集慶堂。藥房入診,領府事同爲入侍時,都提調金陽澤,提調李昌壽,副提調成天柱,記事官南胄寬·姜俒·鄭好仁,醫官方泰輿·許礈·李以楷·李泰遠·金季良·金孝儉,領府事尹東度,以次進伏訖。陽澤曰,夜間聖體調攝,若何,寢睡,何如?上曰,一樣矣。上進湯劑訖,泰輿以下,診脈候,退伏曰,左右三部調均,滑體亦如前矣。陽澤曰,伏聞自昨日,欲爲行素,仍提調累累陳達,始承兪音云,下情不勝慶幸矣。私家,則始祖之墓,或不知矣,以殿下寶算,況經昨年調攝,豈如是乎?朝水刺,則果不行素乎?上曰,朝水刺則姑不進,而朝粥水刺,已爲之矣。陽澤曰,旣已行素,建功湯一貼當加進矣。上曰,苦口誠難矣。上曰,建功湯三貼煎入。出榻敎上曰,蔘苓茶煎入。出榻敎上曰,藥房提調,持湯劑更爲入侍。出榻敎提調持湯劑進伏,上進湯劑後,上曰,藥房提調,持湯劑更爲入侍。出榻敎提調持湯劑進伏,上進湯劑後,上曰,內局先退。諸臣遂退出。
丁亥五月二十四日辰時,上御集慶堂。大臣·備局堂上,引見入侍時,領府事尹東度,領議政金致仁,左議政韓翼謩,右議政金尙喆,行兵曹判書李昌誼,行刑曹判書南泰齊,行吏曹判書申晦,行司直具善行,戶曹判書鄭弘淳,行副護軍鄭汝稷,吏曹參判韓光會,行副司直鄭存謙,掌令任瑎,校理沈觀之,同副承旨李壽鳳,假注書李濟萬,事變假注書金寅燮,記事官姜俒·鄭好仁,以次進伏訖。東度·致仁·翼謩·尙喆,起伏曰,日間聖體調攝,若何,痰候何如?寢睡·水刺之節,亦何如?上曰,一樣矣。東度起伏曰,中宮殿氣候若何?上曰,一樣矣。東度又起伏曰,王世孫氣候若何?上曰,亦一樣矣。致仁曰,臣聞提調李昌壽言,昨有行素之敎,因提調屢達,已蒙兪音,不勝慶幸矣。上曰,朝水刺姑未進之,而粥水刺,果已行素矣。東度·致仁·翼謩·尙喆,起伏曰,此豈是行素之時乎?粥水刺,旣已伸情禮,乞賜兪音,諸備堂,亦合辭仰懇,上曰,卿等如是懇請,予當勉從矣。上曰,儀註,諸大臣·諸備堂,見之乎?各陳所見,可也。昌誼等,起伏曰,旣有親耕,則當有藏種之節矣。弘淳曰,禮儀有金聲玉振,此終始之條理也。上曰,此言緊且精矣。昌壽曰,受麥受繭儀註,今方磨鍊以入,而中宮殿·惠嬪宮·嬪宮,諺書儀註,亦當依例書入乎?敢稟。出擧條上曰,今番則置之,可也。昌壽曰,籍田令之爲該寺某官與否,昨日筵中,有下問而未能的對,退出後,考見五禮儀,則以僉正爲之矣。出擧條上曰,依五禮儀擧行,可也。昌壽曰,再明多有擧行之事,臣所帶藥院提調之任,何以爲之?上曰,再明有擧行事,禮判內局提調許遞,其代行司直趙明鼎除授。出傳敎致仁曰,此摠戎使具善行狀啓也,今番水原軍兵,因特敎點視,後陳其修擧之道,以爲各樣軍摠軍保中,有實壯丁,精揀換定,竝與步卒依前事目,每於四孟朔,試馳試放,施以賞罰,帥臣則一年一度,必行巡操,而又於巡操之外,抽栍列邑軍兵,軍器,點閱執頉,或推治監色,或論罪守令,逐年如此,周而復始,則庶有振刷之道,請令廟堂稟處矣。日前摠使下去時,本府軍馬器械之無闕點·無執頉,可見警惕整頓之效,而苟欲其永責實效,則果不出於各樣軍摠中,精揀壯實,換充驍士,本府之四孟朔試馳放,帥臣之一年一度行巡操,自是事目中事,如非大歉之歲,則嚴飭必行,無如前日之因循,至於抽栍列邑,不時點閱,隨頉論罪,尤爲振刷之道,其所論列,俱得其要,依狀請施行,何如?出擧條上曰,依爲之。致仁曰,臣於翰苑事,有仰達者矣。來朔有召試被選當付者,而翰林今滿八員,將無以更付云,此甚難處,在前如此之時,有變通陞六之例,姜彝福·洪彦喆,分付陞六,何如?出擧條上曰,依爲之。上曰,今則儀文大備,藏種前先行受刈,受刈則皆以殿庭爲之,先行於德游堂庭,次行藏種儀於自內,受刈時侍衛,只入直擧行事,分付,時刻,觀刈成後隨時直入正時,世孫當侍坐,只春坊上下番入侍,陪衛置之。出傳敎上曰,頃者已下敎,予之就第時修理,不過若干而已,今聞尙未訖功云,其濫可知,當該中官,從重推考。出傳敎上曰,飭已行,前綾城尉具敏和,給牒敍用。出傳敎諸臣以次退出。
丁亥五月二十四日午時,上御集慶堂。儒臣持小學指南入侍時,校理金漢耆,修撰尹承烈,同副承旨李壽鳳,假注書李濟萬,記事官姜俒·鄭好仁,以次進伏訖。上命漢耆,讀小學指南序文,漢耆讀訖,上曰,注書出去,問答持入,可也。賤臣持入,上命漢耆讀問答,漢耆讀訖,承烈繼讀,承旨史官,一次輪讀訖。上曰,近日儀註,儒臣亦見之乎?漢耆·承烈起伏曰,周公之禮,始復於累千載之下,凡在臣僚,孰不欽仰?上曰,予亦謂之善而亦不敢矜矣。儒臣先退。上曰,承旨書之,噫,豈云百代?雖千萬代,爲後孫者,其敢忘乎?況予之追慕,冞切于此,何則?不肖冥然,今年又逢此日,噫,予雖不肖,夙宵豈敢忽,而況此日乎哉?況頃年起感于第六室,有所自勉,而今二十一年,略無自勉之效,心竊惕然,君雖若此,諸臣其時亦知勉勅,其果記有否,德雖若此,諸臣亦何以若是一般前人乎?此正與旣讀書未讀書語,同也,予心若此,諸臣之心,亦若何,豈特此也?其君萬萬料表,爲宗國望八復政,則諸臣之心,若何?噫,憶昨春夏,雖年幼之君,諸臣之心,其宜倍于前日,況七十四歲衰君,幾朔亦能運動,而于今少勝,諸臣雖曰,今幾快愈,予則決不然矣,其若快愈,莫重伸情禮之事,不能若意乎?噫,予之自奉甚淡,故氣雖衰氣亦耗,昨春以前,步屧猶不能減,一自昨春之後,雖蒙陰騭,比前勝焉。跬步之際,若小兒習步,因予恒日,其不偃便之故,雖不扶杖,二三間之間,亦不須人,效樂正子之心,猶抆壁而步,依柱而行,見能步能行者,雖見輿儓,不覺嗟焉,升降阼階,周旋行禮,其何望也?思之及此,不覺愴心,見予者眼彩,比前不減云,而卽予見人,昨春以後,視瞻特昏,噫,步不能若意,見不能若前,而其猶不敢怠於國事者,一則爲宗國,一則爲沖子,朱子感作非昔時之歎,諸臣豈不能知?惜懼之敎,不遠游之飭,諸臣少知乎否乎?予則不然也。噫,今日君之所依,臣也,臣之所依,君也,望八復政,前之謂予怠之臺臣,予則雖不敢怠,昔日謂予怠之人,一何怠慢乎?所謂謂予怠者何事?頃年代理之後,耳目之官,咸曰,莫見其君云,而予則雖苦心,其語不覺感動,故昔年特資柳綽,噫,彼柳綽之作故人,豈予勤也?亦爲國,一朔六對,無一踰焉,昔之勉予之人,今無故若此乎?每於次對,牌招僅至,時或一人充備,亦或兩司俱闕者多,有君乎,有臣乎?且予怠乎,臺臣慢乎?昔聞不獲已雖多違召牌,自曰,若負大何云,今之人不竢駕之訓,視若尋常,古人云人心之不同,若人面之不同,至親猶然,況他人乎?今則一人違牌,百人效之,一人不肯,百人學之,十人牌招逡巡,闕外必皆應命而後從焉,惜乎開陽何不廣乎?此時體也,反重於君命也,可勝寒心?噫,忠孝本無二致,若李密之言,奉親者可恕,一解其職,輒在江郊,一聞臺望,單騎而行,亦非遠也,不過牌不到之處也,此爲君乎爲親乎?予不詳諭,蒼蒼高照,嗚呼,以予年,今逢此日,已冷之萬念尤甚,今日講讀,日已侵夕,不耐此心寓懷之意也,因此憶國初創業時事,此心何解?嗚呼,今日人心,今日世道,使有識者見之,則亡乎,不亡乎?嗚呼,誦金尺詞而下敎,自不覺嗚咽,吁嗟,今日諸臣,聞此敎,其能感動乎,否乎?其能感動,吾國庶幾,不然,予將何顔拜陟降乎?此亦若水投石,而今日之心,一倍于前,古人訓子弟曰,成立之難如升天,覆墜之易如燎毛,其末勅,爾宜刻骨。古人訓子之道猶然,其君勉勅,尤當若何?噫嘻,一隅海東,只有望八其君,亦有干尺沖子,爲喬木世臣,聞此而其不動心而抆涕,豈徒不忠?亦誠不孝,噫,立於宇宙之間,學忠與孝,更何不忠不孝乎?言之及此,心酸之說,亦歇後語也,諸臣之心,抑若何?萬萬料表,今逢今日,心悚恒日不能繼志述事,徒過是日,此予不孝,亦予不肖,呼寫纔畢,日已向夕,吁嗟大小臣工,莫云否德,深體三百年宗國,其勉其勉。噫,今予復以一石投水,此亦衰昏而然矣,其自恧焉,而雖然,皆以喬木世臣,予雖否德,獨不思乃祖乎,其勖哉其勖哉?出傳敎上曰,注書出去,揚武原從錄持入。賤臣持入,命承旨讀訖。上曰,注書出去月楹,忠義召入。賤臣召與之偕入,上問姓名後,使之先退。上曰,唐詩少年天子愛邊功,親到凌烟畫閣中,今日思國初開國功臣命書入,其中趙浚南在外,其後莫知故,仍召入直忠義,省記稱月令忠義,故初則爲此召之,此香室忠義,而無忠義之事,冒忠義之名,其涉異也。此其初,則必也忠義中塡差,故其名若此,近者無書寫之人,故徒其名而無其實,可勝寒心,果無其人難矣,不然而其取他人,當之者冒其名,差之者循其私,此後申飭,俾無此弊。出傳敎上曰,見俄下傳敎,而不爲動心者,非海東臣子也。壽鳳曰,孰不感動?諸臣以次退出。
丁亥五月二十四日三更,上御集慶堂。禮判入侍時,行禮曹判書李昌壽,同副承旨李壽鳳,假注書李濟萬,記事官姜俒·鄭好仁,以次進伏訖。上曰,受刈藏種儀註及續五禮儀,持入乎?昌壽對曰,續五禮儀,則未及對令矣。上曰,注書出去持入。賤臣持入,上分類添刪後,諸臣以次退出。上命中官,更令入侍,諸臣以次進伏,上命書非親耕親蠶,則權停事後,諸臣以次退出。
上在慶熙宮。停常參,只晝講。
親傳香罷後,政院·玉堂·藥房口傳問安。答曰,知道。
藥房提調金陽澤,提調李昌壽,副提調成天柱啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。今年昨日,且過昨日,寔由冥然,追慕益切,今日又行夏享祭,此月何月?此懷益深,今日且行夏享祭傳香,氣何諭乎?再明日入侍,宜矣。
中宮殿·惠嬪宮,藥房口傳問安。答曰,知道。
柳脩啓曰,大司憲未差,掌令一員·持平二員竝未差,執義李迪輔在外,掌令任瑎呈辭,今日以監察茶時之意,敢啓。傳曰,知道。
李壽鳳,以都摠府言啓曰,今日入直內三廳武兼禁軍及軍兵等,當爲中日習射,而儲慶宮·毓祥宮,夏享祭齋戒相値,不得爲之之意,敢啓。傳曰,知道。
傳于姜必履曰,詣閤,只入正時。
以承傳色口傳下敎曰,今日當親傳香,以此擧行。
以承傳色口傳下敎曰,來日多有擧行事,禮判·戶判·奉常提調,早爲之,先熟者,盡數刈來,早早入來,而二靑箱,以架子封進,餘則太常擧行。
傳于金龜柱曰,承旨往來間,當於崇政殿晝講,禮判以經筵官或以特進官爲之,時刻置之,詣閤後,只入正時。
丁亥五月二十五日辰時,上御崇政殿月臺。親傳香入侍時,行都承旨成天柱,左承旨金龜柱,右承旨姜必履,左副承旨柳脩,右副承旨尹冕東,同副承旨李壽鳳,記事官南胄寬,假注書李濟萬,記事官姜俒·鄭好仁,以次侍立訖。上具翼善冠·袞龍袍,乘輿出資政門,以步輿詣板位上,傳香後,隨香詣建明門,乘輿時,藥房都提調金陽澤,副提調成天柱進曰,夜間聖體調攝,若何,痰候何如?寢睡·水刺之節,亦何如?上曰,氣則一樣矣。陽澤曰,提調趙明鼎,終不入來,當有申飭之道矣。上曰,尙今撕捱,其涉過矣,其況保護之任乎?今日不爲仕進,事體寒心,噫,昨夜下敎,豈比尋常?爲今日海東臣子者,聞此而不爲感涕,臣分掃矣,雖大臣,決不若此,況職在提擧者乎?噫,七十四歲捱過昨日,寔是料表,不踰日而罄悉此懷,尤焉敢若此?提調趙明鼎,從重推考,其令卽爲仕進。出傳敎上還御崇政殿,當於此殿行晝講,以此分付。出榻敎啓聖祠傳香時,上曰,今日初見,只稱朝鮮國王,可也,大聖大賢之先旣祭而祭時,亦跪而行禮,立則傳,於禮若何?此後雖臺下,傳香跪傳事,分付。出傳敎今日晝講,知事禮判李昌壽爲之,參贊官左承旨金龜柱爲之事,出榻敎禮曹判書入侍事。出榻敎上曰,特進官誰也?注書知入。賤臣以特進官姑未入來,習講亦未爲之之意,還奏。上曰,以兵判李昌誼爲之,好矣。昌誼進前曰,禮判,旣以知事將入講筵,則豈不有嫌乎?上曰何如?天柱進曰,宣廟朝講筵,姜士尙爲領事,其子緖爲承旨,其孫以玉堂同入,以此推之,宜無嫌矣。上曰,旣有明文,何必爲嫌?知事李昌壽,特進官李昌誼,參贊官金龜柱,侍講官金漢耆,檢討官尹承烈,記事官南胄寬,假注書李濟萬·姜俒·鄭好仁,武臣盧勛相,以次進伏訖。上進講小學,曲禮曰,凡爲人子者,至□□漢耆讀前受音,上讀新受音訖,上曰,各進文義,可也。漢耆曰,必告之必字,蓋有必敬必謹之義,七必字,可以見孝子造次必敬之義也。承烈曰,執玉奉盈四字,實孝子事親之形容寫得處也。上曰,所遊必有常,所習必有業,卽人子極敬極愼之義也。昌壽曰,然矣。昌誼曰,上下番已盡達,別無可達矣。上命王世孫,進講詩傳節南山章,又命讀正月章。上曰,讀聲頗濃矣。昌誼曰,臣待罪賓客,故向入書筵,則文義發問,近益大勝,不勝慶忭矣。龜柱曰,文理之進否,以讀書之聲,有所揣知,而今見睿學大進,不勝欽仰,且聞書筵發問之際,出於臣僚之所不及矣。上曰,誰知烏之雌雄,何謂也?王世孫對曰,小人皆以謂自聖,故有若烏之難辯矣。上曰,不言他鳥,而稱烏者,何也?王世孫對曰,凡於鳥之雌雄,皆可易辯,而惟烏之黑質難辯矣。上曰,所對文義甚善,雖有問於予者,實難爲對矣。上曰,赫赫宗周,褒姒滅之者,何謂也?王世孫對曰,此非謂宗周已滅,以褒姒之故,宗周將至滅亡也。上曰,褒姒之咎乎?幽王之咎乎,王世孫對曰,雖有百褒姒,若非幽王,則褒姒安得以滅宗周乎?上曰,所對極善矣。上曰,節彼南山,維石巖巖者,何謂也?王世孫對曰,以積石之貌,興師尹之位望顯盛也。上曰,所對亦善矣。必履,儲慶宮摘奸後,以無頉來奏訖,上命昌壽,刪改儀註後,上乘輿還大內,諸臣以次退出。
上在慶熙宮。停常參·經筵。
親臨受麥罷後,大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。
大殿·中宮殿,朝廷二品以上·六曹堂上,奉朝賀單子問安。答曰,知道。
大殿·中宮殿·惠嬪宮,藥房口傳問安。答曰,知道。
藥房都提調金陽澤,提調趙明鼎,副提調成天柱啓曰,伏未審夜間,聖體調攝,若何,痰候何如?寢睡·水刺之節,亦何如?臣等,不任區區憂慮,敢來問安。答曰,知道。氣則一樣矣。
中宮殿·惠嬪宮,藥房口傳問安。答曰,知道。
柳脩啓曰,大司憲未差,掌令一員·持平二員俱爲未差,執義李迪輔在外,掌令任瑎式暇,今日以監察茶時之意,敢啓。傳曰,知道。
以承傳色口傳下敎曰,午入松節茶,竝與食前所入茶,同入,建功湯,先爲入之。
傳于李壽鳳曰,次對明日爲之。
以承傳色口傳下敎曰,奉常提調,其已刈麥耶?承旨先爲來詣,待其入來,只入正時。
以承傳色口傳下敎曰,國舅·都尉·時·原任大臣,受麥時,同爲入侍。
成天柱,以吏曹言啓曰,典設司別檢李述源,受由過限未上來,依例改差,何如?傳曰,允。
尹冕東,以義禁府言啓曰,金吾秋曹,輕者今日內一竝放釋後,草記事,命下矣。時囚罪人甲子前府使閔源,仇寧前萬戶裵廷玉,典籍金重玉,學錄卜台鎭,前大司諫朴師海,前持平宋霮,俱係輕囚,竝依傳敎,卽爲放送,何如?傳曰,允。
尹冕東,以義禁府言啓曰,法聖僉使宋德麒,待其餘船領運後,拿問事,傳旨啓下矣。宋德麒,姑未上來,待領運拿囚之意,敢啓。傳曰,知道。
又以刑曹言啓曰,今者此擧,幾千年再行之事,金吾秋曹,輕者今日內一竝放釋後,草記事,命下矣。輕囚罪人十一名,竝依傳敎放送之意,敢啓。傳曰,知道。
丁亥五月二十六日辰時,上御德游堂。親臨受麥時,領府事尹東度,領議政金致仁,判中樞府事金陽澤,左議政韓翼謩,右議政金尙喆,領敦寧府事金漢耉,錦城尉朴明源,昌城尉黃仁點,禮曹判書李昌壽,戶曹判書鄭弘淳,靑城尉沈能建,興恩副尉鄭在和,校理金載順,副校理金漢耆,修撰李在簡·尹承烈,都承旨成天柱,左承旨金龜柱,右承旨姜必履,左副承旨柳脩,右副承旨尹冕東,同副承旨李壽鳳,記事官南胄寬,假注書李濟萬,記事官姜俒·鄭好仁,以次侍立。上具翼善冠·絳紗袍,行受麥禮訖,王世孫侍坐。上命龜柱,書御製,仍命諸臣卽席賡進,御製及諸臣賡韻,繕寫作帖,一件入于大殿,一件入于東宮。出榻敎上曰,過今日則宜有看審,宣傳官三員,分送于東西郊右隅,刈麥與否,看審以來,入侍時以奏,騎馬六匹立之。出傳敎上曰,今日。此擧,幾千年再行之事,金吾秋曹,輕者今日內一倂放釋後,草記,自今日至晦,政院諸各司禁用牌,出傳敎建功湯一貼更爲煎入事。出榻敎上曰,今番刈麥,豈倣于前?收刈藏種,體貌重焉,禮判及耕籍使,各半熟馬一匹賜給,奉常僉正鄭啓周,特爲陞敍,待令下人,令該曹,米布題給,出傳敎蔘苓茶一貼煎入事,下敎。出榻敎上曰,承旨書之,今者此擧,豈予所爲?卽一二臣協贊,追惟丁丑,誠是料表,豈意今年,耕蠶禮成,豈意今日,其成此禮?豈予望八衰君之能?其誠博識予臣之協贊,資級其雖差等,其事卽有先後,都承旨成天柱,特賜熟馬一匹,協贊奉朝賀洪啓禧,半熟馬一匹賜給,其父有功,其子宜赦,亦豈事同勅異?且今則頭緖旣定,李瀰·洪趾海·李命植,特放,以示予意。出傳敎上曰,今日賡韻諸臣法帖,安寶以頒。出傳敎諸臣以次退出。
上在慶熙宮。停常參·經筵。
藥房都提調金陽澤,提調趙明鼎,副提調成天柱啓曰,耕蠶告成,覆載化式遵典禮,親行收藏,伏未審夜間,聖體調攝,若何,痰候何如?寢睡·水刺之節,亦何如?臣等,依下敎率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
李壽鳳,以都摠府言啓曰,副摠管沈鳳徵,以禁軍取才坐起事,慕華館晝仕出去之意,敢啓。傳曰,知道。
傳于姜必履曰,待下敎及頒赦文,待下敎入侍于德游堂。
又傳于曰,右承旨入侍置之,左承旨,持敎文草,待下敎入侍。
又傳于曰,入侍。
又傳于曰,明日當香祗迎,依例擧行。
吏曹口傳政事,檢閱單洪相簡。
兵曹口傳政事,副司直南泰齊·尹得養·洪樂純·李福源·尹得孟·朴師海·沈鑧·李徽之·尹蓍東,副司果李普觀·李堉·鄭彦暹·李台鼎·鄭昌聖·南玄老·具庠·洪九瑞·申尙權·李祉承·李東遇·鄭象仁·李得福·李命彬·洪纘海·安聖彬,副司正沈頤之。
成天柱,以吏曹言啓曰,待敎李東郁,口傳陞付事,命下矣。當爲擧行,而陞付,則例不得口傳擧行,頃有二奉敎陞六之命,而無口傳之敎,故姑未得送西陞六矣,待後政送西陞六後,待闕擧行之意,敢啓。傳曰,知道。
姜必履,以禮曹言啓曰,今此受穀藏種受繭後,告廟頒敎陳賀事,命下矣。依傳敎,今月二十九日曉頭,先行告祭於宗廟永寧殿·社稷·儲慶宮·毓祥宮·徽寧殿,同日辰時頒敎,而王世孫,率百官陳箋陳賀,中宮殿,一體進箋陳賀,諸道,亦於大殿·中宮殿進箋事,知委擧行,何如?傳曰,允。
有政。吏批,吏曹判書申晦進,參判韓光會進,參議未差,右副承旨尹冕東進,以黃景源爲大司憲,以李蓍建爲大司諫,李永中爲執義,申尙權爲掌令,宋德相爲持平,朴師崙爲持平,李德福爲正言,李東遇爲正言,鄭昌聖爲應敎,宋載經爲校理,李得一爲副修撰,鄭象仁爲輔德,黃幹爲弼善,閔種烈爲說書,趙曮爲戶曹參判,李得宗爲刑曹參判,尹汲爲藝文提學,金瑞應爲吏曹正郞,權穎爲北靑府使,李海重爲吏曹參議,金斗衡爲監役,綾城尉單具敏和,靈城君單申履權,奉敎單李東郁,待敎單李思祚,承文副正字二單,金文鐸·李光培,學正單康文祥,學祿單金重赫。
兵批,行判書李昌誼坐起進,參判兪漢蕭病,參議李昌儒入直進,參知沈益聖式暇,同知單鄭濰,副護軍禹弘圭·徐有大·李迪輔·徐命善·李亨逵,副司果金時默·鄭昌順·兪彦鎬,副司果閔弘烈·李致中·洪檍·徐浩修·姜彝福·洪彦喆。
尹冕東,以義禁府言啓曰,忠淸道鎭岑縣充軍罪人李瀰,全羅道羅州牧充軍罪人洪趾海,慶尙道蔚山府充軍罪人李命植等,放送〈事〉承傳啓下矣,竝放送事,分付各該道臣之意,敢啓。傳曰,知道。
又以義禁府言啓曰,吏曹佐郞趙錫穆,以不敍律勘處事,傳旨啓下矣。趙錫穆今已拿囚,依傳敎罷職不敍,放送之意,敢啓。傳曰,知道。
江華留守李溵疏曰,伏以禮行受穀,儀成獻繭,事曠千載,歡均八域,仍伏念臣以才識,則最居人下,以踐歷,則輒在人先,涯分之踰,臣固自知,顚沛之來,理所必至,孤畸之蹤,與世齟齬,身縻分司,跡遠朝端,每念聖恩如山,報答無路,孤嶼中夜,有時不寐,區區所自勉,惟有隨分盡職,以效畢忠之願矣。迺者人言又出,而滿地臚列,讀來騂顔,噫嘻,亦太甚矣。何幸天鑑孔昭,俯燭無餘,以至念及先臣,恩諭鄭重,臣不覺伏地悲號,淚盡爲血,雖令臣自爲之辭,何以加此?第其一篇聲罪,極其狼藉,或曰貪饕,或曰醜論,至論以民牒之不能自題,而獨不言某事之爲貪爲醜,蓋其意,徒張臭穢之目,以爲擠陷之坑,惟當笑而不辨,以尋拭唾之警而已,最其末稍成案者,乃在伐碑一事,而五十之說,太不近理,惜乎,其言之無以取信於人也?伐碑之事,臣果有之,天日在上,焉敢誣也?臣高曾二祖之有表而無碣,臣嘗經營,而今幸蒙恩,得莅産石之地,攻石爲碑,旣未有朝禁,先輩之官,此地營先碑者,前後何限,而亦未聞以此爲累,臣乃捐廩而圖之,今言者亦以此爲臣之罪,則臣固不敢辭,而至於五十之多,不惟臣之不敢也,亦非臣之所可能也。凡人家伐石者,輒從江都而來,則以江都所出之石,亦當歸之於臣而爲之罪耶?此則臣未敢知也,至於烟戶選武等說,臣於大小公役,亦皆雇人,則獨於私事,乃反役民乎?又況江都,本無選武名色,指無謂有,旣如彼,則以寡爲多,何足怪也?一經按査,自可立辨,而臣之所隱痛者,行己無狀,涉世昧方,受人蹈藉,殆無餘地,撫躬自悼,尙誰咎哉?臣受國恩,天高地厚,及至臣身,又被不世之寵遇,銘鏤心骨,未嘗食息敢忘,惟思殫竭駑鈍,小酬涓埃,今焉身命已僇,自效無地,瞻望宸極,但有涕淚,官職去就,初非可論,一疏自列,亦不敢唐突,縮伏累日,今始仰首哀籲於天地父母之前。伏乞聖明,察臣臲卼之蹤,矜臣悲苦之情,先遞臣職名,仍許屛斥田里,俾得以避遠駥機,歌詠聖德,以卒生成涵育之澤,千萬懇禱。臣無任屛營竢命之至,謹昧死以聞。答曰,省疏具悉。噫,人之信浮囂,論人,前後何限,而豈有若今番之李命勳乎?五十浮石,使予雖當昨春夏,決不信也。凡事無過於事理,而卿雖爲九族而浮石,豈至五十?雖聞於沁都村民,必也駭笑,況本府旣無選武軍官,此亦毛將焉傳者,雖然予有歉然者,何則?渠豈徒璿派而已,是誰之孫?不體其君之苦心,亦不體乃祖,而乃有此齷齪之事,予若有感豚魚之誠,李命勳何以至此?此予所以歉然者也,予已燭矣,於卿何有?卿勿過辭察任焉。
都承旨成天柱疏曰,伏以耕蠶奏功,禮行親受,德光孝敬,事光今古,臣伏見傳敎下者,錫馬之典,及至於臣,惶愧之極,置身無地,日昨受麥命下也,臣適入侍,偶引周禮,略陳數語而已。儀註纂成,專出重臣與禮官,承命奉行,則有司存,至若臣者,果何名也?職非該房,勞無可紀,嚬笑之愛,昔人攸戒,濫叨冒寵,臣何敢是?況以眇末,其敢居先於老成之臣乎?心所不安,義在必辭,玆不得不略入文字。伏乞聖明,收回賞典,以安微分,千萬幸甚,臣無任屛營祈懇之至,謹昧死以聞。答曰,省疏具悉。若非卿,暮年,何以記得?若無卿,何以重禮團圓?錫馬之典,其猶參酌,卿勿過謝,領受焉。
執義李迪輔疏曰,伏以臣向叨臺銜,不能擧職,至被譴罷,尙今追思,惶愧靡容,不料此際,柏府新除,下於屛伏鄕廬之日,繼有馹召之命,臣誠惝怳感激,罔知攸措,其在義分,何敢言私,而臣之老父,年迫八旬,衰病俱至,長在床褥,沈淹之中,臣左右扶將,實無離捨之勢,而恩命之下,有不敢一向久留,稍俟少間,抑情就途,來到近畿,家信踵至,病情越添,本症之外,又加暑泄,登溷無算,眞元頓鑠,氣息懍綴,食飮全却,若不能支保者然,臣自聞此報,神魂飛越,按住不得,咫尺禁闕,不能前進,敢因縣道,封進短章,蒼皇徑歸,臣之前日不職之罪,已極難赦,而今日違逋之罪,又難自贖,恭俟譴何,鈇鉞是甘,而仍伏念臣終鮮兄弟,又無長息,藥餌之所需,轉側之所須,非臣在傍,則更無替護之人,以此情勢,離親供仕,斷無其望,名在朝籍,身偃鄕廬,欲進而私情焦迫,欲退而官銜縻身,臣之去就,其亦窮且蹙矣。伏乞天地父母,曲賜俯諒,亟治臣罪,仍命選部,勿復檢擬,俾臣得以永便救護,千萬幸甚。臣無任屛營祈懇之地,謹昧死以聞。踏啓字。
校理鄭昌順疏曰,伏以臣之七耋偏母,居常癃痼,長在床褥,顧臣懇迫之私,實無離捨之勢,向奉除名,冒犯違傲,蓋出於萬不獲已,而及承飭敎之截嚴,未暇情私之敢言,章皇出肅,强抑奔走者,今已三閱月于玆,而每當持被之時,自覺方寸之亂矣。臣母宿病,近又添劇,當此日候之向熱,易致調將之失宜,風邪外感,眞元內鑠,篤老筋力,不能敵病,源委旣痼,湯焫罔效,在臣情理,宜乞鞶遞之恩,專意藥餌之節,非不知瀆擾之懼義分之嚴,而離側供仕,斷無其望,玆陳短章,仰暴微懇。伏乞聖慈,俯垂矜諒,亟遞臣職,以便救護,仍治臣罪,以肅朝綱焉。臣無任屛營祈懇之至,謹昧死以聞。踏啓字。
丁亥五月二十七日辰時,上御集慶堂。藥房入診入侍時,都提調金陽澤,提調趙明鼎,副提調成天柱,記事官南胄寬·李思祚·鄭好仁,醫官方泰輿·許礈·李以楷·李泰遠·吳道炯·金孝儉,以次進伏訖。陽澤曰,夜間聖體調攝,若何,寢睡,何如?上曰,一樣矣。上進湯劑後,泰輿以下,診脈候退伏曰,左右三部調均,滑體亦如前矣。上曰,藥房提調,持湯劑更爲入侍。出榻敎提調,持湯劑進伏。上進湯劑後,上曰,蔘苓茶一貼煎入。出榻敎上曰,大臣備堂入侍。出榻敎胄寬出來,引大臣備堂進前後,上曰,都提調姑留,內局先退,諸臣遂退出。
丁亥五月二十七日辰時,上御集慶堂。大臣·備局堂上引見入侍,時領議政金致仁,左議政韓翼謩,右議政金尙喆,行禮曹判書李昌壽,行刑曹判書南泰齊,行吏曹判書申晦,漢城判尹趙雲逵,行司直具善行,戶曹判書鄭弘淳,行副護軍鄭汝稷,吏曹參判韓光會,行副護軍鄭存謙,掌令任瑎,校理金漢耆,同副承旨李壽鳳,假注書李濟萬,記事官李思祚·鄭好仁,以次進伏訖。致仁·翼謩·尙喆曰,日間聖體調攝,若何,痰候何如?寢睡·水刺之節,亦何如?上曰,一樣矣。致仁曰,中宮殿氣候若何?上曰,亦一樣矣。致仁曰,王世孫氣候若何?上曰,亦一樣矣。上曰,頃有始條理終條理之語,又有金聲玉振之奏矣,予則或慮卿等之稱慶,須勿爲也。致仁曰,俄者果與諸大臣相議,而殿下,每於此等節,堅拒群下之情,故臣等囁嚅不發矣。上曰,予非開端,實欲斥言之,使之勿請也。尙喆曰,耕蠶雖已爲之,今番事件自別矣。昌壽進前曰,大臣旣已發端,敢此仰達矣,此事古豈有之?該曹固當依例奉行,而慮或聖心之不槪,咨且不敢,而今則臣曹,固當依例擧行矣。上曰,依例之文,何處有之乎?致仁曰,今番則禮曠千古,豈可虛過乎?陽澤曰,復古禮未有盛於今者,今番則不可不勉從矣。上曰,諸臣之心如此,而若一向牢却,則非君臣相孚之義也,所請至此矣,此亦謙讓者,上告下布之節,實不可已也。諸臣一時起伏曰,聖敎至此,臣等,不勝慶忭矣。上曰,予於賀,心若金石,大臣諸臣雖請,前後固拒者,蒼蒼照予心,何以此心許之?予豈欲行也,而耕蠶國之本也,於樂夫子謂始條理終條理,親耕親蠶,卽始條理也,藏種受繭,卽終條理也,追憶己卯,亦惟昨春,豈意今年一日,兼行此禮乎,此豈他哉?藏種爲粢盛,受繭重玄紞也,盡力溝洫,致美黻冕,卽古聖訓也。噫,耕蠶同行,卽三百年再有之事,藏種受繭,亦幾千年初行之禮也,旣行此典,其猶荏苒,是豈爲人子之道乎?初欲兼告於朔祭,而嗚呼來月,何心受禮?且旣行踰月,予心若何?當於二十九日曉頭,先行告由於廟社,其日臨殿,頒示中外,儲慶宮·毓祥宮·徽寧殿,告由一體擧行,當日內殿賀,依例爲之,世孫率百官行禮,而受賀置之,頒赦百官加等節,如儀擧行。子曰,繪事後素,祭文當製下,而頒敎文,當依頃年例製下,依此擧行,三嚴,辰正三刻單嚴,今番予意,所重在焉,其亦述昔年之意也,何待禮官之數數以稟?慶科,亦以庭試設行,而以此觀之,亦非偶然,兼行於謁聖,其日先詣昌德宮齋宿,由集春門行禮,先行酌獻禮後,以集春門入,試士當行於春塘臺,而武科初試,取五百人事,分付,世孫,當隨駕而行,回駕時,當由明政門,一體分付,雖前期,以予精神,宜先分付,詣昌德宮三嚴,亦以辰正三刻單嚴,行時由敦化門入,先爲展禮後,當自內詣齋所,凡諸入直等事,亦依昨年九月例分付擧行事,分付該曹,諸道,只封箋文,方物物膳置之。出傳敎上曰,謁聖,初欲取三人,意外有慶科合設,世間事難期者,有如此矣。翼謩曰,判府事徐志修,方在東大門外嘯皐村,使之入來,仍參賀班,好矣。上曰,再次承批之後,意謂入城,只緣誠淺,尙無動意,自恧何諭?於本事其燭無餘,卿心已知,豈徒有望八其君,可謂麾不去之臣,而今番撕捱,予則曰,過矣,昨日下敎中,大臣二字,意蓋存焉,小官猶然,況大官乎?卿何若此,卿何若此?予已忘焉,卿豈自阻?且幾千年周禮,復修於今日,故雖以予之心,欲行告布之禮,而其文校正時,思故金奉朝賀禮記補註中,稱卿不參于此,予已惜焉,況此時乎?卿須體此意,卽日入來,仍參其班。上曰,入侍承旨,往傳此諭,其與偕來。出傳敎上曰,昨日下敎中,奉常提調遺漏,半熟馬一匹賜給。出傳敎上曰,侍從堂上堂下違牌坐罷人,一竝敍用,令該曹,口傳付軍職。出傳敎上曰,前判書南泰會,前都憲尹得養,前薇垣長朴師海,一體敍用,前參議洪樂純,給牒敍用,亦爲令該曹,口傳付軍職。出傳敎上曰,翰林洪相簡敍用,令該曹,口傳付職,牌招察任。出傳敎上曰,李東郁只招,令該曹依例陞付人,口傳擧行。出傳敎致仁曰,藝文提學徐命膺,前後累勤飭敎,而在門外咫尺之地,無意入來,事體甚爲未安,況今賀禮隔日,王世孫箋文,文任例當製進,從重推考,更加催促,使之入來擧行,何如?上曰,依爲之。出擧條上曰,今春耕蠶時告由,旣令大臣攝行,況此禮卽三百年再有之事,幾千年乃修之禮,雖不敢踰,恐或褻瀆之心在中,其欲親行而未果,況命官乎?廟社獻官,勿論宗文,以一品塡差事,分付。出傳敎上曰,此禮事體重焉,玉署春坊實兼官,不可不備,政官牌招,以在京無故人擧行,仍卽牌招察任。出傳敎上曰,時無職名者,勿論二品以上堂上堂下,其令該曹,一體付軍職。出傳敎掌令任瑎曰,請還寢東呂·址淳等還配之命,更令王府,嚴鞫得情。措辭見上上曰,勿煩。瑎又曰,請還寢定配罪人者斤萬酌處之命,更令王府,嚴鞫得情,快伸王章。措辭見上上曰,勿煩。瑎又曰,請還寢定配罪人金柱泰減等之命。措辭見上上曰,勿煩。上命書祭文敎文後,諸臣以次退出。
丁亥五月二十七日申時,上御德游堂。承旨入侍時,左承旨金龜柱,假注書李濟萬,記事官姜俒·鄭好仁,以次進伏訖。上命龜柱,讀祭文敎文草。龜柱曰,今此敎文,頒之八路之文也,王言如綸如綍,不可略也,臣與知申相議,一二句中,有稟定處矣。上曰,然則改之。上曰,注書出去,儒臣上下番,使之入侍。賤臣,與之偕入,校理金載順,修撰李在簡進伏。上曰,李在簡,曾考周禮之人,此敎文,見之可也。上曰,注書出去,問答持入。上命載順,讀問答,載順讀訖,在簡繼讀,在簡讀訖,承旨史官,以次輪讀訖。龜柱曰,春坊多闕員,東宮陪護,苟艱云矣。上曰,吏判牌招,今日內開政。出傳敎上曰,近無可讀之冊,而問答卽予之自警,故連使讀而聽之,今則予整衣冠,注書出去,夙夜箴持入。上先讀一大文。儒臣承旨,以次輪讀。龜柱曰,徐命膺,有實病不得入來云矣。上曰,徐命膺許遞,其代,今日政差出。出傳敎上命讀祭報府,又命讀都承旨疏,仍賜批後,又命讀江華留守李溵疏,至貪饕。上曰,於李溵,豈有可貪之物乎?仍賜批後,上曰,元仁孫,眞是聰明之人,而政注之間,豈受人指揮乎,疏幾來乎?龜柱曰,完營稍遠,故姑未來矣。諸臣以次退出。
上在慶熙宮。停常參·經筵。
香祗迎罷後,政院·玉堂·藥房口傳問安。答曰,知道。
藥房都提調金陽澤,提調趙明鼎,副提調成天柱啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。予則一樣,再明日入侍,宜矣。
中宮殿·惠嬪宮,藥房口傳問安。答曰,知道。
尹冕東,以都摠府言啓曰,今日入直內三廳武兼禁軍及軍兵等,當爲中日習射,而香祗迎相値,不得爲之之意,敢啓。傳曰,知道。
姜必履啓曰,箋文製進,一時爲急,新除授藝文提學尹汲,卽爲牌招察任,何如?傳曰,允。
兵曹口傳政事,副司果朴弼逵·李獻慶·李徽中·李鎭恒·柳善養·李顯祚·具㢞·朴起采·安復駿·李弘稷·李得一·李鎭復·宋載經·崔益男·金會元·尹在謙·申思運·趙重明·南彦彧·權穎·鄭枋·奇彦觀·李奎徽·韓光協·安致宅·愼爾復·韓宗濟·朱炯質·金埅·趙台祥·李之晦·徐秉德·安正仁·李一曾·李宇喆·趙鼎耉·徐有寧·金蓍耉·朴宗亮·林德濟·李昌任·柳成模·李恒祚·金㙔·具壽國·朴大有·趙鎭衡·金和中·李世孝·李東顯·金瑞應·權極·李永祐·柳雲翼·李商岳·柳義養·崔光璧·金夢華·徐逈修·鄭彦郁·林鼎遠·李亨元·沈翼雲·沈重奎·鄭景瑞·李重海·柳戇·丁範祖·徐有隣·趙載俊·李碩九·李仁默·金煊·朴弼淳·尹塾·盧廷元·任觀周·李益普·李惠祚·鄭槃·金敎材·姜潤·趙㻐·李聖檍·洪應輔·申大脩·高裕·李鎭衡·南鶴宗。
李壽鳳啓曰,臣敬奉聖諭,馳往傳諭于楊州嘯皐村行判中樞府事徐志修所住處,則以爲臣,蹙伏田野,日夕訟愆,千萬意外,近密之臣,臨宣特諭,仍令偕來,恩言隆摯,寵渥曠絶,有非負罪賤臣,所當得者,震悚感涕,不知所措,伏祝邦慶無疆,天休滋至,旣行三百年再有之禮,復修幾千載周禮之舊,耕蠶盛擧,儀文大備,賀儀將擧,萬姓咸忭,臣於此時,乃蒙聖眷,諭以參班,臣以歡以感,豈敢少有遲徊也哉?切欲竭蹶趨承,而適患暑症,昏眩忒甚,不能蠢動,稍俟經宿調治,以爲進身,跡涉稽慢,益不勝惶懍云,臣旣承偕來之命,姑爲仍留之意,敢啓。答曰,大臣旣有承命之意,爾其先爲入來。
成天柱,以承文院官員,以都提調意啓曰,製述官朴敬行瓜滿,代前縣監柳煥德差下,付軍職,冠帶常仕,何如?傳曰,允。
以江原監司閔百興狀啓,原州居甲玉孫女阿只燒死事,傳于柳脩曰,令本道,恤典擧行。
以慶尙左水使□□狀啓,迎日等官居金時柱等渰死事,傳于柳脩曰,令本道,恤典擧行。
丁亥五月二十八日辰時,上御崇政殿庭。香祗迎入侍時,都承旨成天柱,左承旨金龜柱,右承旨姜必履,左副承旨柳脩,右副承旨尹冕東,同副承旨李壽鳳,記事官南胄寬,假注書李濟萬,記事官姜俒·鄭好仁,以次侍立。上具翼善冠·袞龍袍,乘輿出資政門,上命必履,讀祭報府訖,因詣板位上,香祗迎後,隨香詣建明門,乘輿時,藥房都提調金陽澤,提調趙明鼎,副提調成天柱進曰,夜來聖體調攝,若何,痰候何如?寢睡·水刺之節,亦何如?上曰,一樣矣。進湯劑訖,上曰,湖南農民上來者招入。出榻敎藥房提調,持湯劑入侍事,出榻敎藥房提調,持湯劑,更爲入侍事,出榻敎蔘苓茶一貼煎入事。出榻敎明日持湯劑,殿座前先爲煎入,蔘苓茶一貼,亦依前煎入事。出榻敎湖南農民招入,上曰,農形,何如?農民以旱姑不爲災之意,仰對。上曰,完伯龜坼之狀,何爲而至也?必履,以社稷·太廟,祭物·享官無頉之意,還奏。上曰,往來甚速矣。明日別歲抄書入,年例歲抄置之事。出榻敎上曰,騎馬六匹立之,史官二人待令。出傳敎上乘輿還入大內後,諸臣以次退出。
上在慶熙宮。停常參·經筵。
藥房都提調金陽澤,提調趙明鼎,副提調成天柱啓曰,伏未審夜間,聖體調攝,若何,痰候何如?寢睡·水刺之節,亦何如?臣等,不任區區憂慮,敢來問安。答曰,知道。氣則一樣矣。
中宮殿·惠嬪宮,口傳問安。答曰,知道。
大殿·中宮殿·惠嬪宮·世孫宮·嬪宮陳賀罷後,政院·玉堂·藥房,口傳問安。答曰,知道。
以承傳色口傳下敎曰,建功湯入之。
傳于成天柱曰,殿庭喧譁甚,騎曹郞廳申飭。
姜必履,以侍講院言啓曰,新除授說書閔種烈,時在京畿道驪州地,書筵入番事緊,斯速乘馹上來事,下諭。傳曰,允。
傳于尹冕東曰,宣傳官一員待令,騎馬三匹立之。
成天柱,以吏曹言啓曰,禮曹正郞金履常,受由過限未上來,依例改差,何如?傳曰,允。
有政。吏批,判書申晦進,參判韓光會式暇,參議李海重式暇,右承旨姜必履進,以洪樂純爲戶曹參議,柳雲翼爲吏曹佐郞,李若采爲兵曹佐郞,姜游爲禮曹正郞,金漢耆爲司僕正,南泰齊爲典醫監提調,韓光會爲歸厚提調,具善行爲軍器提調,朴行源爲禁府都事,鄭翼祥爲監察,申光勉爲平市主簿,李時祜爲典設別提,尹獻東爲繕工假監役,李潤臣爲長寧殿參奉,李思祚爲注書,耆老所守直官單丁志遠,兼春秋單車鳳轅·柳宅夏·姜翰,校書博士單吳濬根,學祿單崔景岳,永城尉申光綏,加資綏祿,慶興君栴,加資嘉德,樂城君壇,樂林君垣,加資崇憲,百官加親授事承傳。
兵批,判書李昌誼進,參判兪漢蕭,參議李昌儒,參知沈益聖病,左副承旨柳脩進。兵批啓曰,多大浦僉使今當差出,而擬望之人乏少,未準朔禁軍將,竝擬,何如?傳曰,允。又啓曰,知訓鍊,今當差出,而當品中可擬之人乏少,從二品竝擬,何如?傳曰,允。
以具善行爲知訓鍊,柳徽之·兪元基爲同知,沈墢·趙啓泰爲副摠管,李炯·金璹爲都摠經歷,朴聖煥爲五衛將,徐有大爲司僕將,李鼎炳爲羽林將,梁世元·李澤基爲昌慶將,田文顯爲訓鍊判官,沈爲多大浦僉使,金性行爲新文別將,同知單金重澈,副司直洪樂仁,副司果柳煥德。
尹勉東,以吏曹言啓曰,別歲抄書入事,命下矣,永不敍用人員,亦爲書入乎?敢稟。傳曰,置之。
傳于成天柱曰,吏兵房承旨,持歲抄入侍。
李壽鳳,以戶曹言啓曰,和寧翁主,今已出閤,凡諸供上,依前例勿爲進排,而乳保母以下宣飯,各種春秋衣纏,依定例擧行事,分付各該司,何如?傳曰,允。
又以禁衛營言啓曰,今六月初一日子時量,南別宮近處,旗麾祭設行時,放砲火吹打之意,敢啓。傳曰,知道。
全羅監司元仁孫疏曰,伏以臣根孤植弱,冥行摘埴,早晩顚沛,固所自料,果然臺疏出而滿紙構捏,字字醜辱,幸賴天鑑孔昭,洞釋無餘,追提先故,恩綸鄭重,滓穢賤臣,何以得此?九頓感泣,不知死所。顧臣無似,猥荷洪造,淸官要職,周流歷揚,過福之災,懷璧之罪,臣實自取,更何怨尤,而第彼所以臚列臣者,全捉摸收,惟意詬叱,殆無異於街巷口氣,言之者不白,當之者難暴,此當有一世公議,臣不欲多辨,至若錢木散貸一款,自是本營流來事例,固不足爲構臣之資,而以此爲案,多見其求說不得也。抑臣有俯仰自悼者,臣之釋褐事殿下,今至十有五年,本末長短,宜無逃於淵鑑之不,而特以臣父之子,前後拂拭,雨露若偏,臣抱先臣未卒之志事,蹈世路難平之危機,奔奏殫竭,知進而不知退,斷斷苦心,惟在於萬一之效,而睢盱易生於名場,風波亦及於虛舟,竟罹此士大夫難洗之羞辱,臣方撫躬慙恧,騃彼未經事少主見者,顧何必爲怒而有言也?雖然言出臺閣,所遭罔測,朝家所以待臣者,宜在四維之內,窮廢自靖,是臣成算,見職去就,初何暇論,而緣臣之故,五十州受弊,日甚一日,考績之大政,亦復闕焉,此尤聖明之亟加軫念處也。惶愧之中,不敢泯默,冒入文字,仰溷崇高之聽。伏乞聖慈,曲賜矜諒,特許鞶褫,仍刊朝籍,以安私分,以快人心,千萬顒祝。答曰,省疏具悉。自古爲人臣遭讒者何限,而豈有若卿與沁留乎?予之愴然者,嗣服以後,倚仗之臣子,噫,今則舊臣皆作故人,只有其孫其子,而構讒之言,至聞於復政屬耳,望八衰年,此豈他哉?其君雖衰,此心猶固,其臣信浮囂於瑣瑣與外黨,此誠非李命勳之心也,若見肝肺,此予所以非特愴然,心竊憤駭者,噫,頃年卿之帳前所奏,尙今記有,已諭筵中,一種舊習之輩,何不悛其心而造謗敎勳乎?其雖滿紙,於卿無一近似,至於散貸之譏,不覺可笑,咫尺前席,求說不得,敢曰,聞於全州人云,此正手脚慌慌者,噫,知卿久矣,使卿熟矣,其醜誣之說,何一毫近似於卿,而其察無餘,於卿何有?噫,宗名才已盡也,而不體苦心,跳踉若此,其浮囂之言,其祖豈敢乎?決非命勳之心腸,而噫,吾宗之流於此者,卽二條路,故今予之言,非抑揚,若無此路,吁嗟吾宗,豈有黨目?此予所以事雖過矣,心常駭憤者也,處分豈止于此,而思先卿以冷水治之之請,略略處之,其君猶體舊臣之語,況其子不思乃父之心乎?今者陳章四維何過,而因過撕捱,分義決不若此,卿勿過辭察任,今予此批之後,卿雖十章,決不復答矣。
丁亥五月二十九日□時,上御崇政殿。親臨陳賀入侍時,行都承旨成天柱,左承旨金龜柱,右承旨姜必履,左副承旨柳脩,右副承旨尹冕東,同副承旨李壽鳳,記事官南胄寬,假注書李濟萬,記事官姜俒·鄭好仁,以次侍立。上具遠游冠·絳紗袍,乘輿出資政門,御崇政殿。上曰,百官行禮時,有參差不齊者,押班監察,勿憚大官,使之呈告。上曰,以叔孫通制禮,漢高猶知天子之貴,予以望八受此禮,寔由陟降之攸賜,予豈拘於大官,而不齊其禮乎?贊聲未訖之前,起者呈過,王世孫百官四拜訖,宣敎官金漢耆,讀敎文。上曰,善讀矣。天柱曰,首尾如一矣。上曰,果然矣。上曰,百官行禮時,齊乎不齊乎?禮房問于監察,使之呈過。必履還奏曰,齊矣。上曰,今番則果齊矣。宣箋官徐浩修,讀政府畿伯箋文後,上曰,太學箋文來乎?必履曰,來矣。上曰,使之親呈。太學儒生,奉箋文進前。上曰,色掌招入,讀之可也。儒生曰,東齋掌議未差,西齋掌議洪相龜,有實病不得待令,小臣,以色掌來待矣。上曰,莫重□□令已掌□□事之寒心,莫此爲甚,不參掌議洪相龜,限五年停擧,掌議復古,意旣在□而不若鄕儒齋任,事之寒心,莫此爲甚,大司成洪樂仁遞差。出傳敎領府事尹東度,判中樞府事金陽澤,領議政金致仁,判中樞府事徐志修,左議政韓翼謩,右議政金尙喆,陞殿稱賀訖。上曰,注書出去,兪奉朝賀國舅,同爲入侍。賤臣,出去,與漢耉偕入,□□兪拓基不能行步,故□□□。上曰,行步難乎?龜柱曰,然矣。上曰,李景濟誰也?龜柱對曰,□□□。上曰,讀箋之聲,今始初聞也,善讀矣。上曰,儀文大備,而恐有太康之慮矣。漢耆曰,行其禮,豈有太康之理乎?上曰,噫,今番受賀,四十年初命,是豈他哉?卽三百年盛□追述幾千年□禮,乃復予旣行矣,何不告先?旣告之後,亦豈無□□?雖由所重,是豈本意?旣登寶座,望八暮年,禮儀宜修,叔孫通制禮,何□直也,而漢高猶曰,乃知天子之貴也,況我朝金科玉條之詳備者乎?雖然我國之人,凡事躁率,故今日受禮,豈比于前?先命申飭,予亦乃知諸臣之攝心,其每若此,儀文,庶可不墜,今日入侍禮房承旨,熟馬一匹賜給,宣敎官金漢耆,準職除授,宣箋官徐浩修,施以陞敍之典,贊儀李瑞彪,兒馬一匹賜給。致詞官李景濟,其能善讀,近者初聞,其令銓曹,特陞右職。出傳敎上曰,百官加下批政事,今日擧行,慶興君栴,以朗善之孫,年已六十,百官加親授,樂城君壇,樂林君垣,永城尉申光綏,竝百官加親授。出傳敎蔘苓茶一貼煎入事。出傳敎吏兵房,持歲抄待下敎入侍事。出傳敎上曰,頃者道傍,特命復舊,意蓋此也,而于今觀之,或京或鄕,不肯仕進,可知,明倫堂經宿之意焉在?頃者復舊下敎,特□□施。出傳敎上曰,今日歲抄,□□期不敍,居中居下,依例書入。出傳敎上乘輿,還入大內,諸臣以次退出。
上在慶熙宮。停常參·經筵。
藥房都提調金陽澤,提調趙明鼎,副提調成天柱啓曰,古禮克修賀儀載擧,事□□□牒,喜溢朝野。伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜。王世孫行禮之餘,氣候,何如?臣等不任區區憂慮,敢來問安,竝此仰稟。答曰,知道。追憶昔年,冞切□□□團圓,且見喜雨,吾民庶幾,予則一樣,世孫氣候亦一樣矣。中宮殿·惠嬪宮,藥房口傳問安。答曰,知道。
以承傳色口傳下敎曰,□□□晩後,當召見矣。□□劑□茶,先爲之。
吏曹口傳政事,檢閱單李克生。
姜必履啓曰,檢閱李克生,旣已付職,卽爲牌招入直,何如?傳曰,允。
傳于姜必履曰,儒臣及春坊官員待令,又傳于曰,藥房入侍。
傳于成天柱曰,儒臣春坊,內局入診,同爲入侍。
以承傳色口傳下敎曰,明日資政殿,常參當爲之,時刻隨時,只入正時,行於內殿,禁軍砲手排立,置之。
傳于李壽鳳曰,常參·儀注置之。
李壽鳳啓曰,明日常參,兩司當爲進參,而除在外,疏批未下外,未肅拜呈告人員,竝待開門牌招,以爲推移入侍之地,何如?傳曰,允。又啓曰,明日常參,政府西壁,無進參之員,左參贊李益輔,右參贊李之億,竝待開門牌招,以爲推移入侍之地,何如?傳曰,允。
李壽鳳,以兵曹言啓曰,去五月朔,各廳堂下武臣等試射,連因有故,今已逾月,不得爲之之意,敢啓。傳曰,知道。
又以刑曹言啓曰,頃因內需司牒呈,海西奴婢貢錢領來之際,雇人趙太迪,一百十兩偸食,嚴査徵捧事,據太迪處査實矣。追到該司所報內,太迪與其兄太再,含憾於移牒本曹,太迪四父子,突入該直書員家,書員及其家屬,無數亂打,甚至於侵辱本司之境。太迪等依法重治事,據被打人等,使之看審,則傷處狼藉,而太迪·太再兄弟之犯手的實,故太迪嚴囚,已過辜限,自臣曹依律照勘。至於太再,則其首犯之罪,所當一體嚴勘,而係是出身,臣曹不敢擅便,移義禁府處之,何如?傳曰,允。
慶尙監司狀啓,開寧等官居宋氏等燒死·渰死事,傳于柳脩曰,令本曹恤典擧行。
丁亥六月初一日午時,上御集慶堂。藥房入診,儒臣春坊,同爲入侍時,都提調金陽澤,提調趙明鼎,副提調成天柱,記事官南胄寬·姜俒·李克生,醫官方泰輿·許礈·李以楷·李泰遠·吳道炯·金孝儉,應敎鄭昌聖,副修撰李得一,弼善黃榦,司書金載祿,以次進伏訖。陽澤曰,夜間聖體調攝,若何,寢睡,何如?上曰,一樣矣。上進湯劑後,泰輿以下,診脈候退伏曰,左右三部調均,滑體亦如前矣。上曰,庚寅年,慈聖入闕九年矣。陽澤曰,聖敎至及昔年,而臣等卽今之心,年年如是矣。上命天柱,書孝悌箴御題,命給玉堂·春坊製進。天柱曰,只命入直儒臣春坊製進乎?上曰,玉署·春坊,盡使製進矣,此則點考矣。儒臣·春坊先退。上曰,四字人難歇看,其實則難矣。陽澤曰,若古雅則尤難矣。陽澤請進三貼。上曰,參苓茶,限今日爲之,可矣。陽澤曰,臣等之心,參苓茶終不如湯劑矣。蓋蔘苓茶,則未持入故也。上曰,今日心事一倍,欲闕焉,而似涉如何?朝命持入,予當直言,而如此時難進御矣。陽澤曰,聖敎如此,湯劑尤不可不更進一貼矣,使明鼎退出持入。陽澤曰,日氣如此,松茶味變,誠悶悶矣。上曰,或造露,不可不可。上曰,予於造露,已決斷,雖酸何妨?勝於菖蒲酒矣。上曰,初入日漸近,沓沓矣。陽澤曰,雖緣聖敎之篤至,而每聞如此下敎,誠悶迫矣。上曰,眼暗故不見,而昨日拜跪,果一齊乎?陽澤曰,一齊矣。上曰,一齊豈易乎?陽澤曰,後列則雖未能詳知,而前班甚整齊,近來初見矣。上曰,昨見朝服者甚多,二品以上,必多入矣。天柱曰,盡爲入來矣。上曰,朝鮮朝服,亦多矣。上曰,我國人躁,故拜跪多雜亂矣。若行小學之道,則豈如此乎?小學人,必以初學之書知之,而豈其然乎?威儀之間,全用此禮,亦似執矣。天柱曰,卽今窮鄕,皆有此書,蓋有頃年八道刊行之命,故如是矣。陽澤曰,聖敎有小學受用之敎,故上行下效,閭巷間讀史後,皆讀是書矣。上曰,然乎?陽澤曰,昨日冒熱行禮,故東宮氣候,少似不平,而聞醫官所傳,不至大段云矣。上曰,然乎?李以楷曰,腹中時有不平氣爲敎,故以淸暑六和湯爲達矣。上曰,東宮不食生冷,操心異常矣,近來則頗健實矣。都令亦必見之,而日進賡韻成字極佳,讀詩·書時聲音,似深解文義矣。天柱曰,節南山正月兩章,詩經中六章,一時讀奏,且以睿音見之,深有透解矣。陽澤曰,聞春坊之言,未及新受音者云矣。上曰,今日坐直承旨,誰也?天柱曰,柳脩·李壽鳳也。上曰,新翰林入來乎?天柱曰,入來矣。姜俒起伏曰,入來矣。上曰,以下番爲上番,則必以爲喜矣。上曰,誰免預備耶?陽澤曰,洪相簡矣。上曰,誰爲預備?姜俒曰,小臣矣。上曰,儒臣自削其名,怪矣。陽澤曰,小臣則小科後,卽爲蔭官,故未能詳知,而蓋聞頃年,或以疏論不一,有自削者云矣。天柱曰,掌議停擧至當,而復舊傳敎不施,似如何矣。昨年臣之待罪國子時,有復舊之聖敎矣。上曰,卿爲國子乎?陽澤曰,爲之矣。上曰,古掌議,豈如是乎?今則何處不歸乎?陽澤曰,掌議主管,多士望輕則尤難矣。上曰,昔聞元聖兪耳聾,而文則善爲之云矣。陽澤曰,善文矣。天柱曰,詩律亦善爲矣。上曰,東人亦多有乎?陽澤曰,然矣。上曰,近來必無入東人之文矣。陽澤曰,豈謂近無,而不如古矣。上曰,金啓煥爲人迂疎,而善文云矣。陽澤曰,文足雖不大,而甚精明矣。上曰,誰族?陽澤曰,臣之遠族矣。上曰,藥房提調,持湯劑更爲入侍。出榻敎提調持湯劑進伏,上進湯劑。上命承旨書之曰,小學照訖講,自古有之,今後則雖無初試,講照訖,此講其當依前試官啓下。體貌重,而其復若前,可勝寒心?其講時,其勿任意試講,必也抽栍爲之,公不公時,或抽栍試講,自可立判。不謹試官當嚴繩,以此另爲嚴飭。西北敎養官設置重也,而有本職,故不過名存實無,循例等第以封,子貢今有,豈不欲去之?予則遵聖訓愛其禮,此後西北繡衣之行,或命抽栍試講,無其效而例置等第。當該道臣嚴處,當該敎養官,亦以不能爲私律施行,一體嚴飭。出傳敎上曰,蔘苓茶一貼煎入。出榻敎上曰,同副承旨入侍。出榻敎上曰,內局退去,諸臣遂退出。上端記入。
丁亥六月初一日未時,上御集慶堂。承旨入侍時,同副承旨李壽鳳,記事官李思祚進前。都承旨成天柱,同副承旨李壽鳳,注書南胄寬先退,命右承旨姜必履進伏。上曰,注書,誰也?賤臣起伏。上曰,聞其聲音,知其爲李思祚矣。彼伯仲叔兄弟三人,皆善文矣。上曰,質明云者,何時?史官知則仰達也。賤臣曰,平明之謂也。上曰,噫,近年以來,初八日忌辰日,前期詣昌德宮,留宿行禮。昨年以後,雖未能行,於今比昨年稍勝,今年不能,微忱何抑?雖不能若前,豈可循例爲之?初八日寅正三刻單嚴,詣昌德,當爲行禮。侍衛以昨日受點人擧行,守宮仍前擧行,挾輦軍八十名,以原內入直軍隨駕。前後廂軍,亦以外營入直軍一哨,訓將只率新營標下軍隨駕。世孫祗迎安徐,留營留陣扈衛訓局將隨駕,皆置之。禁軍亦內入直擧行,回駕後皆復入直。出榻敎諸臣以次退出。
上在慶熙宮。只常參·停經筵。
自〈昧〉爽至辰時,有霧氣,自午時至酉時,日暈。
藥房都提調金陽澤,提調趙明鼎,副提調成天柱啓曰,伏未審夜間,聖體調攝,若何?寢睡·水刺之節,亦何如?臣等,率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣,明日入侍。以承傳色口傳下敎曰,建功湯,入侍時入之。中宮殿·惠嬪宮,藥房口傳問安。答曰,知道。
安杓,以都摠府言啓曰,今日內三廳武兼禁軍及軍兵等,中日習射,常參相値,不得爲之之意,敢啓。傳曰,知道。
傳于金龜柱曰,承旨入侍。
傳于李壽鳳曰,承旨入侍。
又傳于曰,承旨秋堂竝入侍。
安杓,以訓鍊都監言啓曰,都監新營,在於興元門,而營舍多有雨漏處,明日改瓦之意,敢啓。傳曰,知道。
李壽鳳,以訓鍊都監言啓曰,都監把摠李章漢·禹宗績·李藎輔,兵書能讀間,依傳敎使之入直矣。今已畢讀之意,敢啓。傳曰,知道。
又以義禁言啓曰,內需司牒呈據,刑曹啓辭內,出身趙太再,移本府處之事,允下矣。趙太再今方待命於本府,卽爲拿囚之意,敢啓。傳曰,知道。
掌令申尙權疏曰,伏以曠禮載擧,縟儀順成,慶溢區宇,歡騰周行。仍竊伏念,臣之自來情勢,與他有異,臺端自劃,誠不獲已。頃者暫出,雖緣嚴飭之敎,伊後違逋,便蒙薄勘之恩。伏想天日,洞察實狀,曲遂微諒,而曾未一旬,又承掌憲新除,賀儀隔宵之際。臣以惶以感,不敢言私,章皇出肅,黽勉隨參於大庭呼崇之末,第臣難冒之義,固自如也。豈可以年歲之稍久,一時副急,乃敢爲因仍蹲冒之計哉?伏乞聖慈,俯垂鑑諒,亟賜鐫斥,以安私分,不勝至願。臣固不敢以言責自居,而事係目下,輒此尾陳焉。昨伏見傳旨下者,有太學復舊下敎勿施之命矣。夫太學掌議之勿論京鄕,只擇其有士望者,自是流來古規,則於京於鄕,惟其人是取,又何必偏取於鄕儒?向來復舊之聖敎,蓋出遵古之盛德,聽聞所及,莫不攢頌,而今因掌議之替呈箋文,至下勿施前日下敎之命。臣非不知聖意之攸在,而第太學箋文陪進之法,掌議有故,則班首當之。苟無親呈之命,則掌議呈進,又是古例也。顧今我殿下,追復古制,悉擧曠典,三百年罕行之禮,數千載未睹之儀,次第修述,而獨此首善之地,旣復之舊規,又命勿施者,無或有歉於今日行古禮之盛意乎?成命之下,衿紳失色,相顧愁沮,伏望急命還寢,以光聖德焉。答曰,其章給之。批答在於筵說
正言李東遇疏曰,伏以耕蠶奏功,禮行親受,縟儀載擧,事光簡冊。況臣適於此時,忝叨從班,獲睹曠古之典,區區欣忭,曷有其極?仍念臣之老母,癃病旣痼,居常凜綴,近値暑熱,諸症一倍添劇。自昨寒戰卒發,喘氣兼作,有時昏塞,達宵辛苦,雜試藥物,雖得乍間,而頃刻之間,進退無常。臣以孑然一身,左右扶將,焦遑罔措,乃者常參有命,召牌踵臨,以此情理,實無暫時離捨之勢。玆不得不疾聲呼籲於仁覆之下。伏乞聖慈,特加矜察,亟許遞臣職名,以便救護,仍治臣瀆撓之罪,以肅朝綱,千萬幸甚。批答在於筵說
掌令任瑎疏曰,伏以耕蠶告成,親行受藏,曠禮旣遵,賀儀旋擧,臣民歡忭,曷有其極?仍念臣之老父,素抱痰癖之病,寧日恒少,近因炎候忽劇,將攝失宜,諸般症形,視前越添。方寸煎灼,豈有一刻離捨之勢,而盛儀當前,不敢言私,强抑參班,粗伸義分。顧今情理,實難供職,敢將至懇,疾聲仰龥。伏乞聖慈,俯賜諒察,特許鐫遞,以肅朝綱,俾伸至情,不勝萬幸,批答在於筵說
丁亥六月初二日辰時,上御資政殿。常參入侍時,行都承旨成天柱,左承旨金龜柱,右承旨姜必履,左副承旨柳脩,右副承旨尹冕東,同副承旨李壽鳳,記事官南胄寬·李思祚·鄭好仁·李克生,領議政金致仁,左議政韓翼謩,右議政金尙喆,行兵曹判書李昌誼,行禮曹判書李昌壽,行刑曹判書南泰齊,行吏曹判書申晦,漢城判尹趙雲逵,戶曹判書鄭弘淳,工曹判書洪重孝,應敎鄭昌聖,副修撰李得一,以次進伏訖。上曰,藥房提調,持湯劑入侍。出榻敎都提調金陽澤,提調趙明鼎進伏。陽澤曰,聖體調攝,若何?上曰,一樣矣。上進湯劑,提調監煎先退。上曰,耕蠶大禮順成,而雨猶不下,可㦖矣。致仁曰,嶺南差勝於湖南,湖西不如湖南云矣。翼謩曰,嶺南雨水洽足,而麥大豐云矣。臣亦有仰達者矣,幾千年未行禮,始行於昨日,而祖宗朝良法美意,或多近來不備者,申飭,好矣。上曰,今番則請賀,雖曰循例,余心則不安矣。今日六房之長,以六典進前。致仁曰,今番大禮後,賀儀旣行,臣等慶忭之心,曷有其極?上曰,予豈受賀乎?爲從卿等之懇矣。此後事,卿勿復言,六部長,各以次讀奏六典篇題八字訖。上曰,兩司違牌者,誰也?冕東曰,諸臺或疏批未下,大司諫李蓍建,方承牌入來矣。命讀掌令申尙權疏。上厲聲曰,爲諸儒,極非矣,昨日知申之營救,亦非矣。冕東曰,申尙權之疏,以前日改正,今番避嫌矣。上曰,今番掌議下敎,非言一時辭氣,其墨未乾,非大官而論奏,事體不然,其猶泯默。今者申尙權之處義矛盾,其雖不諭,旣曰近復古制,且曰悉擧曠典,則館學進箋,事體,何如而旣無則已,其欲陪箋,焉敢若此?只爲其類,不顧國體,放恣陳章,此爲君乎,爲儒乎?事之可駭,莫此爲甚。身爲承宣,肆然分疏,此堂陛不嚴之致,今方下敎之際,徑先申飭,有此喧鬧。噫,望八其君,昨春夏之後,今纔朝參,則國綱之寒心,事體之不嚴,擧措之顚倒,一何至此?掌令申尙權,特施刊版之典,使海東臣子,少知望八其君。事體無嚴之承宣,堂陛不嚴之承旨,擧措顚倒之該房,不可不飭。都承旨成天柱,承旨尹冕東竝罷職,左副承旨遞差。申尙權疏,旣有處分,給之。上曰,承旨有闕,代參判宋瑩中,前承旨尹蓍東·尹勉憲,前牧使安杓除授,倂牌招察任。都承旨三院副提調例兼,房順房。已上出傳敎,刑曹三堂,持文案,待下敎入侍事,藝文提學尹汲,牌招來待事。出榻敎上曰,大禮纔過,辭章踏至,事體雖寒心,此乃爲親者,雖不重處。噫,予雖衰耗,豈可泄泄酬應?李瑎·李東遇,竝只解見任。朴壽崙之違牌,非徒無端,事體寒心,豈可曲循其志?虧損國體,先罷後拿,再昨參班,其何意也?噫,望八其君,自昨春之後,令行常參,則無故臺臣,何待牌招?日已向晩,牌招之聲不止。噫,再昨夜半下敎,諸臣其聾瞽而然乎?今日有君乎,有臣乎?事之寒心,莫此爲甚,今日無故,牌招後入來臺臣,亟施罷職之典。不能申飭,以致日晩,該承旨亦爲遞差。上曰,噫,以頃年崇文堂,聞完豐之孫,召見調用,尙今沉滯,此人猶若此,況他人乎?李策,令該曹特爲內將調用。致仁曰,近年以來,連因飭敎,京各司褒貶,固不敢無端廢闕,而今又當殿最之月矣。更加申飭,衆所共知,應頉外,俾皆趁限擧行,而考績之重,京外無間,亦必核實等第之意,一體申飭,何如?上曰,依爲之。致仁曰,言端旣及,故敢達矣。京兆籍庫,今雖修改,累代帳籍,充滿諸庫,此後則更無可藏之地,此甚可悶。聞掌隷院司屬保民司之後,累十間庫舍,盡爲空虛,日漸傾圮云。今若略加修葺,移藏舊籍,則一可以省許多之經費,一可〈以〉保將廢之公廨。況判尹,兼保民司堂上,該郞輪回直宿,其於守護,尤爲便好。使判·尹戶判,一番看審後,更稟擧行,何如?上曰,依爲之。致仁曰,臣等頃以動駕時軍兵侍衛之不宜單薄仰達,至承此後留意之敎矣。昨見初八日動駕傳敎,只以入直軍擧行,又如前日,臣實悶焉。固知聖意,出於軫恤軍民,而其在事體,終不可每每如是矣。行兵曹判書李昌誼曰,臣方欲陳達,而大臣先爲發端矣。禁軍之每以入直隨駕命下者,誠出於恤軍兵之盛意,而今此動駕,期日稍遠。只以入番侍衛,終涉單薄,前後大臣所奏,實有意見。至於前後廂步軍之但以內入直一哨擧行,揆以軍制,恐尤未安,似不可有變通之道也。上曰,事勢果然,則北營入直御營軍一哨,加數磨鍊,使訓將一體代領,而禁軍則依前下敎擧行,可也。昌誼曰,今此慶科庭試,兼行於謁聖武科初試,取五百人事,命下矣。謁初試,例取一百人,而今若兼行,則初試之數,當竝爲六百人,固宜一番稟定,何以爲之乎?上曰,欲下敎而未果矣。合取五百人,可也。昌誼曰,謁聖初試,旣定以來九月初二日,殿試亦定在九月十八日,其間相距日子,不過爲十六日。若取五百人,則日子似或窘急,擧子亦難盡才。初試期日,差進五六日,更爲推擇擧行,則恐好矣。上曰,人無信不立,初試日不必遲定,依前以九月初二日爲之,而擧子若數多,或有窘急之慮,則臨時更稟,分三所設行,可也。晦曰,都政雖在不遠,其前如或有郡守以上窠出之事,則方當儲窠之時,不可牽復。京試中可擬之人乏少,近年以來,連因銓曹陳達,如此之時,雖非啓請邑,以準朔守令,不拘移擬。亦有通三望備擬之例,今亦限大政,依例施行,何如?上曰,依爲之。弘淳曰,司畜官員汰減事,纔已奉承傳矣。本署自有公廨,畜養等屬,宜有句管,居處之道成節目,就議廟堂啓下後,擧行,何如?上曰,依爲之。雲逵曰,本府藏籍南庫十一間,西庫八間,年久傾頹。昨冬右相判尹時,請得略干財力,故今方先始南庫之役,而物力已盡,未免中止。且西庫則亦未始役,此甚可悶。頃年北庫改建時,物力自廟堂,有量入劃給之例,依此區劃之意,下詢大臣而處之,何如?領議政金致仁曰,今此西南庫修改事役,不甚下於頃年北庫修改之時,而物力區劃,則半不及焉。判尹所陳,其勢似然,旣始之役,不可中止,容入米錢,更加參量上下,使之趁速完訖,恐宜矣。上曰,依爲之。昌壽曰,昨年行幸時,楊州·高陽田稅,有特減之命,各陵墓守護軍,所受復戶,亦入於減稅之中矣。守護復戶之代,恐不可已,故自惠廳劃給,已多近例,今亦依例給代,恐不可已,故敢達矣。上曰,依例令惠廳擧行,可也。昌壽曰,藏種受繭兩禮儀注,似當添錄於親蠶儀軌之中,故敢此仰達矣。上曰,依爲之,而內入件則別成一冊以入,可也。諸臣以次退出。
丁亥六月初二日午時,上御集慶堂。承旨入侍時,右副承旨李壽鳳,記事官李思祚·鄭好仁·李克生,以次進伏迄。上命壽鳳,讀奏玉堂·春坊諸臣所呈孝悌箴訖。上曰,噫,今者命製,何以然乎?只誦孝悌以勸人,一字一句,何敢自求?勿論大小,近者俗習,必稱卽景,故其於取舍,猶爲抑也。況今此文,若欲見此,豈命此題?其若取此,豈曰孝悌?十章之中,只取三章。前大提學,方在內局,其於明日,當試課次。留中三張,意雖不快,欲存予意,其餘皆拔,抑俗世之習。諸臣以次退出。
丁亥六月初二日申時,上御集慶堂。刑曹三堂上入侍時,行刑曹判書南泰齊,參判李得宗,參議權噵,右副承旨李壽鳳,記事官李思祚·鄭好仁·李克生,以次進伏訖。命讀殺獄文案訖,上曰,今覽秋曹未決文案。四度二囚,皆刺殺其妻者,而一則非奸所也。割鼻雖承款,肢上刃刺處,豈他人亦爲?於仁連所爲,雖殺無惜,旣非奸所,則所可徑先酌處。肢上刃刺,其亦忍諱,嚴訊取服然後,其宜考律處之,嚴刑取服。金聲振刺殺春德事,渠已直招,而奸所無疑,金雲成之巧飾,焉敢售也?此等之人,豈可售計而曠日乎?自本曹依律勘處。金廷大則金召史所爲,於渠可謂自取,而豈可以此等事,若是狼藉殺人乎?聞其檢狀,可謂殘忍,旣不以爲證主,則其奴之逃亡,何以稽滯乎?此等殘忍之類,何可若是遲滯乎?依例嚴刑究問,期於吐實。李巨福事,以檢狀觀之,被打無疑,而至於結項,非徒無冤錄,以檢狀聞之,自縊無疑。以此觀之,當初擧措,使酒而然,末稍自縊,乘其憤,而其不自縊,焉知無也?非徒此也,不過二日而致斃,辜限今無可論。雖然,此等文案,今乃初見,令秋官問于大臣,稟處。被傷後結項之實因,於古於今,豈有此事?以此推之,被傷後結項,是巨福乎,億男乎?考其縊㾗,自縊無疑,故求說不得,泛以結項實因,孟浪糢糊,莫此爲甚。咫天都下,其惟若此,他日百里,何足道也?當該奉事金憙,亟施削版之典。上曰,今覽台謙之文案,非徒暗合於無冤錄,檢官雖二人,被殺者有一人,則何若是相左乎?大抵外方檢驗,若是疎忽,腎囊之一縮,卽無冤錄之關緊,則初不詳審,以致疑亂。若不嚴懲,何以重此等事,此猶若此,他尙何說?此檢官姜柱河,亟施削職之典。此後其雖敍用,後勿檢擬於守宰之望。爲道臣者,不問不査,置人於黑白之間,其涉糢糊,雖因宗三之妻更問,不過訊問而中止。今於命査之時,疑晦則一也,而決折之,終涉可疑,泛請嚴訊。其事旣一,而初則不成案,中則因其妻之呼冤,其雖刑推,亦不明白。今於更査之下,結語亦涉語欠,前後道臣,從重推考。此事非特暗合於無冤錄,究其事則不過一疑案也。以疑傅輕,卽古聖王垂法,兄弟渾施,亦非王政之所忍。凡此等之事,爲夫訟冤,前後何限,而因此或欲酌處,或雖停訊,非黑非白,仍加嚴訊,包然圖今若在焉,決不爲此。予雖衰矣,豈可若檢官道臣,而疑亂於前後檢狀,亦何不能結末?台謙兄弟,特減一律,一以慰被殺者之冤,加刑一次後,北塞定配。旣有無冤錄,而不信其錄,以致于此。所謂外方檢律之任意低仰,心常駭之,所謂熟鹿皮大典,豈非異耶?若此之故,頃者律官新榜也,業已嚴飭,則渠焉敢若此?前後檢驗時,律官之矇然,亦涉可駭。當駭律官,令該曹勿復差遣於檢律事,分付。呼寫纔畢,姜柱河之矇朧,亦莫知無冤錄本事,已雖然也,旣擧無冤錄,不附所懷。只循初檢官無形之言,略綽說去,循例以中酒實因。酒雖曰狂藥,其何以卽地殺人?此亦正混春秋也。其在懲他之道,不可不飭,覆檢官具明謙,特施罷職之典。上曰,今覽金士均文案,大抵凡殺人之律,一則實因,一則堅硬。頃者亦以微堅實因,業已下敎,則初檢旣以微堅實因,則覆檢復稱堅硬,而前後矛盾,宜三檢而不爲微堅,是也。本非殺人,堅硬是也。其何不問?玆亦疑案,而初檢非親自按察,而循例實因二字,其雖糢糊,決非循例檢驗者。殺人事重,豈可以文武低仰?雖然,此亦疑者惟輕者也。方當大霈,宜已參酌,而身爲學長,書堂殺人者,今豈有學長殺人者乎?士均特減一律,永除儒案,嚴刑二次後,六鎭充軍。初檢官,今聞秋判所奏,其果稱冤云,今旣稱冤,則其何不審,而孟浪實因,亦爲嚴飭,宜先此人,特施罷職不敍之典。覆檢官所爲,莫知其眞僞誰是,旣不三檢,其雖參酌,大抵嗇以後,外方書堂,嚴飭若何,而放恣若此。旣聞之後,不爲措辭嚴飭,書堂二字,敢稱於奏御文字乎?其時牧使當嚴處,而旣以初檢官處分,雖不架疊,分付,本牧卽命撤去。以此觀之,禁令之後,放恣可知,若是下敎之後,令道臣更爲嚴禁,此後有冒稱書堂者,雖登大小科,一竝拔去事,定式施行。玆事若此,道臣敢語,其何不審?從重推考。秋堂先退,命讀京畿雨澤狀啓訖,諸臣以次退出。
上在慶熙宮。停常參·經筵。
藥房都提調金陽澤,提調趙明鼎,副提調宋瑩中啓曰,伏未審夜來,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
李壽鳳啓曰,秋曹三堂上,依下敎問議諸大臣後來待矣。傳曰,入侍。
宋瑩中,以吏曹言啓曰,新除授通禮院左通禮池應龍,除拜後過限未肅拜,依例改差,何如?傳曰,允。
以承傳色口傳下敎曰,今日則便殿爲之,殿最依例爲之,吏曹·工曹,今日爲殿最,則殿最後,入侍,儒生入來數,知入。
安杓啓曰,卽者上番翰林鄭好仁,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責。奉敎李東遇,待敎安廷玹,檢閱洪相簡·姜俒,竝卽牌招,推移入直,何如?傳曰,允。
丁亥六月初三日卯時,上御集慶堂。藥房入診入侍時,都提調金陽澤,提調趙明鼎,副提調宋瑩中,記事官南胄寬·鄭好仁·李克生,醫官方泰輿·許礈·李以楷·李泰遠·吳道炯·金孝檢,以次進伏訖。陽澤曰,夜間聖體調攝,若何?寢睡,何如?上曰,一樣矣。上進湯劑後,泰輿以下診脈退曰,左右三部調均,滑體亦如前矣。上命承旨書之曰,箴銘頌,其謂捷徑,故近者大科節製,皆令停止。若表以今番應製觀之,文臣若此,儒生可知,大科節製,宜守定式,時或勸奬,豈可無也?且有月三講,其宜勸奬,今日德游堂親臨,太學·四學儒生,先以十箴中,其令自願一請。兼試箴銘頌,此與製述有異,試官只二員爲之,而吏判·工判·對讀官,以入直儒臣入侍。時刻隨時,直入正時,繖扇侍衛置之。儒生依例頒紙,承旨·都承旨入侍。出傳敎上曰,箴銘誦之難,無異表矣。陽澤曰,近來儒生,無表工者矣。上曰,月講箴銘頌,果有效矣。明鼎曰,此異於長文,成誦不難,而亦有實效矣。上命瑩中應製箴,命陽澤考之。上曰,箴銘亦有句數乎?陽澤曰,無句數,而但不滿正草則違格矣。上曰,承旨之兄,登科落講,予果惜之矣,畢考後。上曰,壯元何等?對曰,三下一矣。上曰,雖魁,亦不大段矣。拆封奏姜趾煥。上曰,是矣,讀書效難矣。讀尹弘烈文,至堯·舜之大,上曰,有謀矣。陽澤曰,此亦每文能爲者矣。陽澤曰,臣待罪藥院,常有欲陳者,故敢此,仰達矣。本院三廳中,本廳醫官,最先設置,專管御藥,關係甚重。時任中資高勞著之人,率多可用,而近來薦選之甚疎,幸占科第,扳援內醫,則未嘗看病試藥,而亦皆混被薦望。一入本廳之後,未習術業,徒竊虛名。若値朝家問候之時,猥蒙恩資,節次陞遷,得躋高品崇秩,則此類將爲莫重議藥之任,思之懍然,孰甚於此?此宜一番變通,而聞首醫方泰輿,能爲國效誠,斷有釐革勸奬之道。外司醫科,當入薦選者,預令課習醫書,講誦藥方,術工精熟然後,始許入屬本廳,而自下勸課,易致稽弛之弊。今此程式,雖或有可以闊狹者,而若一經稟旨,別爲申飭,則當有永久之實效,故玆敢仰達矣。上曰,此後誤薦者,以誤薦律施行。陽澤曰。出擧條乎?上曰,不必出擧條而只謄諸日記,可也。上曰,藥房提調,持湯劑更爲入侍。出榻敎提調持湯劑進伏,上進湯劑後,上曰,蔘苓茶一貼煎入。出榻敎上命承旨書之曰,居首文學姜趾煥,紙二卷·筆三枝·墨二笏,之次兼文學尹弘烈,輔德鄭象仁,各紙一卷·筆二枝·墨一笏賜給。出榻敎上命讀忠淸道雨澤狀啓。上命退,諸臣遂退出。
丁亥六月初三日午時,上御德游堂。太學·四學儒生殿講製述入侍時,試官行吏曹判書申晦,工曹判書洪重孝,應敎鄭昌聖,副修撰李得一,行都承旨宋瑩中,記事官南胄寬·李思祚·鄭好仁·李克生進伏訖。上命招入泮學儒生,誦十箴中自願講訖,命揭夙興夜寐箴御題,命諸儒臣呈券。諸臣少退,更命科次入侍時,命同副承旨安杓入侍。杓進伏,瑩中曰,秋判以昨日殺獄文案稟議事,來待矣。上曰,留待。瑩中曰,上番翰林鄭好仁,自筵中陳疏徑出,預備姜俒,替入,何如?上曰,可也。俒進伏。上曰,殿講,進士朴必東,進士申敬日,幼學鄭宅東純通,各鹿皮一領。進士朴塗,幼學卜台國,幼學李東起,幼學宋民載,生員朴長燮通,各紙二卷·筆五枝·墨二笏賜給。製述進士金希孟,三下一中,鹿皮一領。進士沈濟權,進士南堉三下,各紙二卷·筆五枝·墨二笏賜給。上曰,陞補方張,大司成有闕,中止可惜,參議權噵除授,牌招察任,其令仍爲擧行。上曰,初七日當親傳香,依例擧行,儀注置之。已上出傳敎
丁亥六月初三日酉時,上御集慶堂。戶曹三堂上入侍時,行刑曹判書南泰齊,參判李得宗,右副承旨李壽鳳,記事官李思祚·姜俒·李克生,以次進伏訖。命泰齊,讀奏殺獄文案。上曰,問議三相,可也,秋堂先退。上曰,注書知各司褒貶。賤臣復命訖,諸臣以次退出。
上在慶熙宮。停常參·經筵。
夜五更,有霧氣。
李壽鳳啓曰,大司憲黃景源未肅拜,執義·掌令二員未差,持平宋德相在外,一員未差,今日以監察茶時之意,敢啓。傳曰,知道。
藥房都提調金陽澤,提調趙明鼎,副提調宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安。答曰,知道。予則一樣。曉雨冀霈,尙今濛濛,此心罙深。中宮殿·惠嬪宮問安。答曰,知道。
李壽鳳,以弘文館言啓曰,副應敎洪檍,校理宋載經,除拜多日,尙不出肅,卽爲牌招察任,何如?傳曰,允。
傳于尹勉憲曰,都承旨,率各司久任郞廳,入侍。
尹蓍東啓曰,童蒙敎官,率訓下童蒙,依下敎來待矣。傳曰,入侍。
傳于李壽鳳曰,承旨入侍。
有政。吏批,判書申晦,參判韓光會進,參議李海重式暇,右副承旨李壽鳳進。吏批啓曰,本曹佐郞崔呈狀內,身病甚重,勢難察任云,依例改差,何如?傳曰,允。
以姜必履爲大司諫,李聖檍爲執義,李恒祚爲掌令,朴相岳·金文淳爲正言,丁範祚爲持平,南玄老爲副校理,李應協爲禮曹參判,洪彬爲禮曹正郞,李堉爲左通禮,沈雲成爲引儀,崔粹冕爲禁府都事,崔東岳爲遂安郡守,兪彦鎬爲京畿都事,待敎單李思祚,奉常參奉單盧允中。
兵批,判書李昌誼進,參判未差,參議李昌儒病,參知沈益聖入直進,右副承旨李壽鳳進。兵批啓曰,同知中樞府事閔趾烈,僉知中樞府事睦相垕,景福宮衛將鄭濰,昌德宮衛將金重澈,俱以實病,呈狀乞遞,竝今姑改差,何如?傳曰,允。同知單李澤基,副護軍李章吾·韓光德·李鼎炳·朴聖煥·閔百福·鄭趾新,副司直李吉輔·姜必履·柳脩·朴思訥,金顯慶爲露梁別將。
注書李思祚遷轉,代以吳鼎源爲假注書。
李壽鳳啓曰,明日次對,兩司當爲進參,除在外,大司憲黃景源,待開門牌招,今日政新除授臺諫,待下批一體牌招,以爲推移入侍之地,何如?傳曰,允。
尹勉憲,以兵曹言啓曰,本曹佐郞朴相岳,身病沈重,勢難供職,累度呈狀,宿衛之任,不容久曠,今姑改差,何如?傳曰允。
又以兵曹言啓曰,翊贊韓光載,實病沈重,勢難供職,累度呈狀,陪衛輪番之任,不容久曠,分姑改差,何如?傳曰,允。
又以軍器寺言啓曰,本寺官員,丙戌秋冬等褒貶,因都提調有故,不得磨勘矣。今番殿最時,當爲一體追行等第,而其時官員,已多遞去,不得磨勘之意,敢啓。傳曰,知道。
李壽鳳,以成均館言啓曰,臣聞居齋儒生,昨夕不設食堂云。事甚驚怪,馳詣泮宮,招問其由,則諸生驟聞承宣之言,引而爲嫌。至有此捲堂之擧,故臣以雖有礙逼於諸生之言,此不過一時無情之失言,則聖廟捲堂,事體何等未安,而乃爲此萬萬過當之擧措乎?卽速還入設堂之意,縷縷開諭,終不回聽,以臣拙訥之辭,無以勸入。知館事黃景源,同知館事洪樂性,大司成權噵,竝卽牌招,以爲同議勸入之地,何如?傳曰,此不過申飭下吏之事,館儒之若此捲堂,已涉過矣。其雖謂下吏,語法則不審,故旣已下敎於諸儒,今無撕捱之端。將此下敎,諭諸儒,其令卽爲食堂草記。
又以刑曹言啓曰,本曹囚推殺獄罪人李巨福,特減一律,湖沿定配事,判下矣。罪人李巨福,全羅道臨陂縣定配所,發配之意,敢啓。傳曰,知道。
以承傳色口傳下敎曰,開陽門仍留,都承旨使之謝恩矣。謝恩單子不入,賢關草記,亦不入啓,知入。
行都承旨宋瑩中疏曰,伏以臣,俄於申退之際,得見成均館草記,則諸生誤聽臣昨日催促下吏之言,至於捲堂之擧。臣聞極驚駭,誠不知諸生緣何而致此也。伊時諸生之入庭也,殿座已迫,而擧案單子,下吏不卽修納,故招致督責曰,汝行書吏之役,而如群都目之類,亦未曾書之乎?何其鈍書之如此耶?筆法不必致精,斯速書之爲宜。此言專出於申飭下吏之意,初何有毫分侵涉於諸生者哉?蓋其事實,不過如此,而傍聽錯誤,轉相傳訛,至於此境,則諸生之引義不當,臣子必論,而緣臣之故,食堂不設。自歸於負聖上待士之誠,決不可以本事之爽實而容貸也。玆敢短章自列,伏乞亟被威譴,以謝多士焉。傳曰,給之。
丁亥六月初四日卯時,上御集慶堂。藥房入診入侍時,都提調金陽澤,提調李明鼎,副提調宋瑩中,記事官南胄寬·姜俒·李克生,醫官方泰輿·許礈·李以楷·李泰遠·慶絢·吳道炯·金孝儉,以次進伏訖。陽澤曰,夜間聖體若何?寢睡,何如?上曰,一樣矣。上進御湯劑訖,泰輿以下,診脈候退伏曰,左右三部調均,滑體亦如前矣。上命讀嶺伯狀啓,百歲以上者五十五人。上曰,彼豈冒年乎?陽澤曰,嶺人甚實,似不然矣。上命承旨書之曰,今覽嶺南道臣狀聞,近者諸道狀聞中,百十歲,猶可謂異常,況一百十二歲乎?令本官,本衣資食物外,加給衣資食物事,回諭。正二品近者其雖下敎,百歲何靳?纔者亦有下敎,一體加資。年百歲人五十五人,依近例凡諸加資,與同中樞今日口傳下批。其餘人問名,隨其報卽爲下批事,分付該曹。嶺南狀聞,尙今稽滯,故意謂幅員浩大而然,今覽狀聞,豈特百歲?九十以上,至於二千一百數十人之多,其或運氣而然歟?望八初聞矣。出傳敎上曰,此狀啓,只擇百歲以上,書啓精矣。若欲盡啓九十以上二千餘人,則不可勝書矣。陽澤曰,西樞一付之後,雖有後之人,難於作窠云矣。上曰,此不過影職,次次作窠以付,可也。上曰,藥房提調,持湯劑更爲入侍。出榻敎提調持湯劑進伏,上進湯劑後,上曰,都承旨,率各司久任郞廳,待下敎入侍于德遊堂。出榻敎上命退,諸臣遂退出。
丁亥六月初四日午時,上御德遊堂。都承旨各司久任郞廳,同爲入侍時,行都承旨宋瑩中,兵曹正郞尹錫烈·李謙彬,宣惠郞廳趙載翰,均役郞廳宋淳明,戶曹正郞洪猷輔,戶曹佐郞李宗燁,刑曹正郞沈載鎭,掌樂僉正鄭樸,漢城主夫洪載淵,司僕僉正趙榮克,司僕判官鄭存中,成均典籍宋岳載,廣興副奉事李德容,軍資主夫李慶泰,記事官南胄寬·姜俒·李克生,以次進伏訖。上曰,以職司先後,次第前進,尹錫烈·李謙彬前伏。上問職姓名職掌留財,錫烈·謙彬仰對。上曰,有所懷乎?對曰,別無所懷矣。上曰,先爲退去,可也。趙載翰·宋淳明·洪猷輔·李宗燁前伏。上問職姓名職掌留財,載翰·淳明·獻輔·宗燁仰對。上曰,有所懷乎?對曰,別無所懷矣。上曰,先爲退去,可也。沈載鎭·鄭樸·洪載淵·趙榮克前伏。上問職姓名職掌留財,載鎭·樸·載淵·榮克仰對。上曰,有所懷乎?對曰,別無所懷矣。上曰,先爲退去,可也。鄭存中·宋岳載·李德容·李慶泰前伏。上問職姓名職掌留財,存中·岳載·德容·慶泰仰對。上曰,有所懷乎?對曰,別無所懷矣。上曰,先爲退去,可也。上曰,都承旨先退。上曰,禮房承旨,與童蒙敎官,率新舊童蒙,亦爲入侍。出榻敎胄寬出來,引入右承旨尹蓍東,童蒙敎官鄭東淵·金履坤·李敬養·宋繼相,各率訓下童蒙進伏。童蒙趙丑曾·李大曾·李繼曾,前讀小學書題訖。上問世閥及文義,收栍後,命退伏楹外。李昌甲·柳中胤,前讀小學書題訖。上問世閥及文義,收栍後,使之退伏楹外。趙好得·金彦祥·金性源,前讀小學書題訖。上問世閥及文義,收栍後,使之退伏楹外。姜應福·曺宜振,前讀小學書題訖。上問世閥及文義,收栍後,使之退伏楹外。上曰,姜應福·金性源·李昌甲·柳中胤,可謂純通矣。上命承旨書之曰,童蒙講姜應福,紙二卷·筆三枝·墨二笏,金性源·李昌甲·柳中胤,各紙一卷·筆二枝·墨一笏賜給。出傳敎上曰,童蒙輩,可爲他日國家之用矣。當以愛親出題,汝輩以長文製進,可也。上曰,注書出去,持入硯·紙·筆·墨,頒給,可也。胄寬出來,持入頒給。上命承旨,讀慶尙監司雨澤農形狀啓。上曰,注書出問兵曹,老人同樞付職單子,持入可也。胄寬出來持入。上命承旨,讀奏諸童蒙製進,上命承旨考訖。上命承旨書之曰,童蒙製姜應福,紙一卷·筆三枝·墨二笏。李昌甲·曺宜振,各紙一卷·筆二枝·墨二笏。金彦祥·金性源,各紙一卷·筆二枝·墨一笏賜給。出傳敎上曰,注書出去,持入童蒙講製頒賞紙·筆·墨,使之楹外親受,謝恩于庭下,可也。胄寬出來持入,頒給諸童蒙訖。上命退,諸臣遂退出。
丁亥六月初四日戌時,上御集慶堂。承旨入侍時,左副承旨尹勉憲,記事官南胄寬·姜俒·李克生,以次進伏訖。上命承旨讀都承旨宋瑩中疏及太學草記。上曰,予不知緣何事故矣。知館事,誰也?勉憲曰,卽申晦,而以勸入事,午入泮中矣,俄以開政,入闕中矣。上曰,吏曹判書申晦入侍。出榻敎胄寬出來,引入前伏。上曰,大司成曾經者,誰某也?晦曰,鄭尙淳·鄭存謙·趙曮,皆曾經矣。上曰,鄭存謙於前日果出仕乎?晦曰,然矣。上曰,權噵被論時,卿在京乎?晦曰,在關西矣。上曰,關西亦有鄕戰乎?晦曰,自臣待罪後,各別申飭,無之矣。上曰,知申亦些有氣,故,申飭下吏之際,發此語矣。予則爲儒生下敎時,每自斟量矣。知申之言,則設或不審,而無中間聞其言而傳之者,豈至此境乎?晦曰,於儒生,豈有稱之以群都目之人乎?必是飭下吏之言矣。勉憲曰,然矣。上命承旨書之曰,聞太學儒生捲堂,昨日入侍,予不聞承宣之奏,何以爲此?心以爲訝。今聞知申陳章,於儒生,其無礙逼之語,而語次則不審,其在賢關之意,不可不飭。都承旨宋瑩中,特解見任,此章給之。出傳敎上命承旨書之曰,昨日權噵,意謂無故除授因違牌,今聞不無撕捱之端,若此豈特除之意乎?只推,仍任前職,其代,鄭存謙除授,牌招察任。出榻敎上命承旨書之曰,都承旨解見任,代參判兪漢蕭除授,牌招察任,房順房,三院副提調例兼。出傳敎,上曰,吏判先退,晦退出。上命退,諸臣遂退出。
上在慶熙宮。停常參·經筵。
自昧爽至卯時,有霧氣。
藥房都提調金陽澤,提調趙明鼎,右承旨尹耆東啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予則一樣矣。其許診筵,而八日前只有今日夜朝其雨,復見其陽,此時憂民之心交切矣。中宮殿·惠嬪宮,藥房口傳問安。答曰知道。
以承傳色口傳下敎曰,待下敎,次對同爲入侍,朝湯劑及松節茶,先爲入之。
又下敎曰,藥院批答,有添書者,卽速出朝報。
尹蓍東,以成均館官員,以同知館事意啓曰,臣伏承本館草記批答,招致諸生,傳宣聖旨,仍爲勸入,則諸生等以爲,聖敎至此,何敢更爲撕捱乎?謹當還入云。仍設食堂,臣則退去之意,敢啓。傳曰,知道。
尹勉憲,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
備忘記,今日次對,焉敢若此?李益輔·李潤成,業已知矣。南泰齊·徐命臣,其何點註?洪樂性·趙榮順,一向若此,此何分義,此何所爲?皆令嚴飭,備員後爲之,其來諸堂中,若有殿最令者,入侍將晩,皆令進詣。
備忘記,其初捲堂雖過,承旨下敎,亦重賢關之意,而泮儒旣入,何偏知申?騎曹參判適有窠。動駕在近,其代,前都承旨宋瑩中特差,牌招察任。
以承傳色口傳下敎曰,動駕在近,無撕捱之端,兵曹參判宋瑩中,更爲牌招察任。
又下敎曰,前差守令幾人受由,上京守令幾人,知入。
備忘記,此時守令,豈可稽滯?爲署經者,柏府備員,其令卽爲署經。
以承傳色口傳下敎曰,掌令通擬而在京者,知入。
備忘記,以此心,其猶此者,卽爲國也。特命開政,耳目若此,屋漏猶恧,況此日乎?在鄕人皆解職,朴師訥爲薇垣長,李普觀爲執義,李台鼎·李澤徵爲掌令,徐有元·李東遇爲持平,牌招察任。
以承傳色口傳下敎曰,此諸人,似無撕捱之端,牌去來申飭,違牌則直捧禁推傳旨,待下敎勘處。
又下敎曰,俄者牌去來催促,嚴飭備堂,亦令催促入參。
又下敎曰,洪樂性·趙榮順,思其乃父乃祖,焉敢若此?催促入參。
又下敎曰,兩臺謝恩後,政院牌去來催促之聲中止,當該承旨遞差,下吏,令攸司科治,備局亦令催促。
金龜柱啓曰,左副承旨尹勉憲,以該房承旨遞差之命,謂有難安,纔已出去矣。卽爲牌招,何如?傳曰,允。
以承傳色口傳下敎曰,薇垣長朴思訥,今日違牌,寒心不可踏下而止。先遞差,鐵原府投畀,當日倍道押付。
李壽鳳,以義禁府言啓曰,薇垣長朴思訥先遞差,江原道鐵原府投畀,當日倍道押付事,命下矣。以傳敎內辭意,具罪目,依例發遣府書吏,卽爲倍道押付配所之意,敢啓。傳曰,知道。
備忘記,今日次對,耳目豈可苟且?鄭夏彦薇垣長除授,卽爲牌招入侍。
傳于尹蓍東曰,牌去來連爲催促,在京與否,亦爲知入。
以承傳色口傳下敎曰,特敎之下若此,當該承旨遞差。
又下敎曰,不過一時申飭之意,承旨下敎置之,竝卽爲牌招察任,下吏科治,亦置之。
傳曰,大臣·備局堂上,引見。
李壽鳳啓曰,檢閱鄭好仁,旣已付職,卽爲牌招入直,何如?傳曰,允。
李壽鳳啓曰,卽者檢閱姜俒,因檢閱鄭好仁之違牌,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責。奉敎李東郁,待敎安廷玹,撿閱洪相簡·姜俒,竝卽牌招,推移入直,何如?傳曰,允。
備邊司薦望,以鄭尙淳爲江華留守。
尹勉憲,以備邊司言啓曰,本司武郞廳申大謙,奔走勤仕,已滿十五朔,依例陞敍,或守令除授事,捧承傳施行,何如?傳曰,允。
尹蓍東,以奉常寺官員,以都提調·提調意啓曰,東籍親耕田,所種大麥打作,則所出爲五石之意,敢啓。傳曰,知道。
尹蓍東,以奉常寺官員,以都提調·提調意啓曰,東籍親耕所種小麥,今六月旬前,當爲成熟之意,敢啓。傳曰,攝刈。
尹勉憲,以禁衛營言啓曰,本營哨官趙榮傑,兵書能讀間,依傳敎入直矣。今已畢讀之意,敢啓。傳曰,知道。
尹勉憲,以兵曹言啓曰,今六月初四日,女人金召史稱名人,自興元門入來,差備門外擊錚,極爲駭愕,令攸司囚禁治罪。同門守門將尹致垕,常時不能禁斷雜人,以致闌入,亦難其責,推考,何如?傳曰,允。
有政。吏批,行判書申晦進,參判韓光會進,參議李海重式暇,右副承旨李壽鳳進。以呂善應爲司諫,李致中爲獻納,任觀周·李趾承爲正言,李在簡爲副應敎,金尙集爲校理,李澤遂爲副校理,李鎭衡爲輔德,金敍九爲吏曹佐郞,洪彬爲兵曹佐郞,朴奎壽爲司成,李溵爲同義禁,李思祚爲注書,洪樂仁爲全羅監司,金仁謙爲掌苑奉事,蔡命千爲典設別檢,李得源爲北部奉事,檢閱鄭好仁單付。兵批,行判書李昌誼進,參判宋瑩中病,參議李昌儒病,參知沈益聖入直,右副承旨李壽鳳進。安允行爲副摠管,申大謙爲訓鍊副正,鄭允明爲僉知,金履遠爲翊贊,曺允彬·柳光璧爲都摠都事,李潤慶爲訓鍊主夫,許任爲景福將,羅春絅爲昌德將,沈宜鎭爲楊花別將,李湛爲同知,護軍鄭象仁·任瑎,副司直元仁孫·李溵,副司果金載順,同知梁世元,大坡兒權管韓相良單付。
副校理金載順疏曰,伏以曠禮載修,縟儀已擧,事光今古,歡均朝野。仍伏念臣,曩徹私懇,冀蒙體諒之恩,而館職特除之命,在於未承批之際。冒犯違傲,自速置對,至今追思,惶蹙靡措。纔出圓扉,繼有召牌,不敢他顧,顚倒承膺,只出於嚴畏分義,非以情理可强而然也。每於持被之夕,門鑰一下,家信阻隔,思念病母,寸腸欲絶,人子至情,寧不懇迫?昨自直廬,歸視母病,則失於將攝,諸症越添,痰滯而嘔逆,火昇而暈疼,水漿全阻,冒氣陷下,奄奄落席,危苦一線。臣終鮮兄弟,又無姊妹,孑然一身,焦遑於床第枰水之間,使臣離側而供仕,則此豈人理之所堪?使臣曠直而省病,則便非私分之所安。惟有速遞鞶帶,專意扶將,以伸子職而慰病情。玆敢不避煩猥,冒死控籲,伏惟孝理之政,最重錫類,如臣至懇,宜在矜察。亟許鐫免其職,以便救護,仍勘瀆擾之罪,以嚴朝綱,不勝幸甚。踏啓字。
檢閱鄭好仁疏曰,伏以耕蠶奏功,親行親受,縟儀載擧,事光簡冊。況臣叨忝邇班,獲覩曠古之典,區區欣忭,曷有其極?仍念臣,卽自筵中少退,得接家信,則老母宿病,猝然添劇,泄瀉兼發,度數頻數,伻人踵至,促臣歸護。臣聞來方寸煎灼,按住不得,玆敢冒陳短章,徑出禁門。伏乞聖慈,俯賜鑑諒,削臣之職,治臣之罪,以便救護,以肅朝綱,千萬幸甚。踏啓字。
輔德鄭象仁疏曰,伏以耕蠶告成,親行受藏,曠禮旣遵,賀儀旋擧。況臣適忝宮僚,獲覩盛儀,區區欣忭,曷有其極?伏念臣之老母,素患宿病,近因日氣乖和,雖添感冒,係是微恙,故黽勉就直矣。卽接家信,則母病猝然添劇,泄瀉兼發,度數頻數,伻人踵至,促臣歸護。臣五內煎灼,按住不得,玆敢徑投短章,忙出禁扃。伏乞天地父母,俯垂矜憐,亟削臣職,仍治臣罪,以肅朝綱,以便救護,千萬幸甚。踏啓字。
丁亥六月初五日午時,上御集慶堂。藥房入診入待時,都提調金陽澤,提調趙明鼎,左承旨金龜柱,記事官南胄寬·李思祚·李克生,醫官方泰輿·許礈·李以楷·李泰遠·慶絢·吳道炯·金孝儉,以次進伏訖。陽澤曰,夜間聖體調攝,若何,寢睡,何如?上曰,一樣矣。上進湯劑後,泰輿等,診脈候曰,左右三部調均,滑體亦如前矣。陽澤曰,動駕日近,湯劑自今日,三貼進御,何如?上曰,自明日豈入侍乎?陽澤曰,醫官則雖不入侍,而臣等入侍何妨耶?湯劑則異於他,雖在致齋中,豈不進御乎?孝思如此中,聖躬尤宜將攝,湯劑不可不加進也。上曰,卿言如此,今日則當三貼,而自明日後,在追慕中,豈可加進?陽澤請明日許進湯劑。上曰,已定矣,豈可引接臣僚耶?蔘苓茶當進之矣。上曰,藥房提調,持湯劑更爲入侍。出榻敎提調持湯劑進伏,上進湯劑後。上曰,建功湯,自明日姑爲停止,五錢重蔘苓茶,加桂枝一錢,乾薑一錢五分,日再煎入。出榻敎陽澤顧泰輿問之曰,蔘苓茶,加桂薑,則不下於湯劑乎?泰輿曰,然矣。上曰,藥房提調,持湯劑更爲入侍。出榻敎提調持湯劑進伏,上進湯劑,兪漢蕭入侍進伏。龜柱曰,副提調旣入來,小臣則先退乎?上曰,退去,可也。上曰,內局先退,諸臣遂退出。
丁亥六月初五日午時,上御集慶堂。大臣·備局堂上,引見入侍時,領議政金致仁,左議政韓翼謩,右議政金尙喆,兵曹判書李昌誼,禮曹判書李昌壽,刑曹判書南泰齊,吏曹判書申晦,判尹趙雲逵,行副司直具善行,戶曹判書鄭弘淳,行副護軍鄭汝稷,吏曹參判韓光會,行司直徐命臣·洪樂性,副司直金時默,戶曹參判趙曮,大司成鄭存謙,大司諫鄭夏彦,掌令李台鼎,校理沈觀之,右副承旨李壽鳳,假注書吳鼎源,事變假注書金寅燮,記事官李思祚·李克生,以次進伏訖。致仁曰,日間聖體調攝,若何,寢睡·水刺之節,亦何如?上曰,一樣矣。進湯劑,診候訖,致仁曰,臣等有區區之下情,敢此仰達矣。聖算年年益高,臣情年年益切,典禮所在,豈可一年空過,而況今邦慶荐臻,群情難遏,而臣等愚昧忘却,日前筵中,伏聞今年同符庚寅之敎,始覺悟矣。上曰,卿等又作怪聲矣,予所謂同者,卿等有來年卽位四十年之語而發也。翼謩曰,如此應行之禮,不可强拂群情矣。尙喆曰,臣等所奏,群情也,殿下一兪,繼述也。諸臣齊起,同聲陳請,上曰,右相所奏群情繼述云者,予亦謂是矣。若丙戌則予亦不辭,而庚寅年則平復之宴也,事體判異矣。致仁曰,患候平復,同符昔年,而朝家無事之時,則年年設宴,自在法典矣。上曰,自國初以來,畢擧曠典,無如予矣,但開此路,則爲嗣君宴樂之漸矣。致仁曰,雖千百代後,聖算如是無窮,則如此好矣。上曰,昨年豈不已行之乎?致仁曰,前年設宴,則乃再昨年之當設者,退行於昨年,而昨年平復之慶,尙不得爲之矣。上曰,以患候平復請之乎?致仁曰,臣等亦以平復請之,而適同昔日尤貴,故仰達矣。翼謩曰,領相之言是矣。尙喆曰,君臣之際,實貴情志之相孚矣。上曰,雖八道之情,相通決不爲矣。翼謩曰,甲子設宴時,入侍矣,今亦願覩盛事矣。上曰,甲子年慈聖敎曰,汝必受之,予對曰,臣豈獨受乎?慈聖曰,予亦當受矣。慈敎如此,而不受則非也,故受之矣。致仁曰,前年有來年則事同當受之敎矣,惟冀勉從。上曰,已受三次,而夙夜箴亦有太康之戒矣。致仁曰,應行之事,豈曰太康乎?上進夕湯劑,致仁曰,旣陳下情,未蒙兪音,惶悚則甚,而不得請則不止矣。上曰,不可者有三,事件之異一也,三次受賀二也,年事未知三也。致仁曰,三件旣符,而禮亦應行,且庚寅年設賑,而相臣李頤命·徐宗泰,初筵得請,豈可以設賑而廢當行之禮乎?上曰,自今以後,賀與宴,皆勿請之也。致仁曰,一時瀆懇,恐涉支離,過動駕後,當更仰達矣。致仁曰,此慶尙監司金應淳狀啓也。因戶曹啓下關,延齡君房受賜奴婢二百五十口,在於全羅道者,移送於本道,而本道奴婢,一自比摠之後,每年元額加減不得。今此移劃奴婢,若不於本道貢摠中減除,則使該道還出貢移定事,請令廟堂稟處矣。大抵奴婢之弊,誠如道臣所奏,而比摠之後,毋得減額,自是事目,此則非所可論,若以多寡而言,則湖南奴婢,本來至些,似無推移之道,且自前賜牌奴婢,隨其望呈許給,例也。狀辭雖如此,有難變通,依該曹關擧行事,分付,何如?上曰,依爲之。出擧條致仁曰,道臣非有拿命及臺啓,則雖有罪罷,毋得令都事封啓,自是法典,而全羅監司元仁孫,近日狀啓,皆令都事替行。雖纔有所遭而然,事體則終涉未安,推考警責,此後則使之依例封啓,何如?上曰,依爲之。出擧條上曰,完伯·江留,將何以爲之乎?致仁曰,朝禮固不可輕許,而當之者,一欲遞免則無怪矣。上曰,李命勳之章,其雖萬萬無謂,於兩臣,勢難强迫。目今民事方殷,旱氣若此,難以相持,故欲爲下敎,而今日幾乎未果。因湖南道臣請推,乃覺下詢大臣,而大臣其猶惜也,予之所重,卽四維也,猶有大於此者,卽民事也。一日曠職,民受十日之弊,其若許遞,何可相持?江華留守李溵,全羅監司元仁孫許遞,旣若此,則一日可悶,今日政官牌招開政。出傳敎上曰,江留·完伯之代,誰爲可合?致仁曰,鄭尙淳甚剛明,可任藩臬之人矣。洪樂仁未及試用,而可用之人矣。上曰,吾之相,定矣。致仁曰,下堂當擇擬,而權噵·金相翊皆可合,李惟秀亦有器局矣。致仁曰,頃者李溵疏批中,父子一筆,或敎或涉如何,刪改,似好矣。上命賤臣,持入批答,抹去一句。致仁曰,兩臣疏批,開釋無餘,當之者,必感泣矣。李溵於江都事,竭力爲之,元仁孫亦明透精詳,善於治藩,今年湖南便一劫運,而善爲接濟,城樓大役,未訖徑還,甚可惜矣。上曰,然矣。致仁曰,李命勳入侍時,辭敎多過中者,臺官雖可罪之,辭敎不可如是矣。翼謩曰,殿下以命勳爲宗臣,故以此治之,而顧其職則臺官也,辭敎太過矣。上曰,處分時,偶爾爲此,而伊後思之過矣。弘淳曰,稅船之私物添載,自有朝禁,至於漕船,法意尤嚴,而今番嶺南右漕船,米石木物之添載者,最爲夥然云。設施未久,人心之解弛,朝綱之不行,至於如此,其在懲後之道,不可尋常處之。當該領運差員及都差使員,竝拿問嚴處,何如?上曰,依爲之。出擧條昌誼曰,初八日動駕時,禁軍當依稟定擧行,而馬兵則傳敎中無擧論之事,何以爲之乎?上曰,馬軍亦以入直擧行。出擧條上曰,西北人調用,非予之能,卽仰體昔年也。今聞北關,爲內三廳者,只有一人,可勝寒心?此後嚴飭。上曰,吏禮房換房。出傳敎夏彦啓曰,請還寢鍾城府爲奴罪人天大酌處之命,依律處斷。措辭見上上曰,勿煩。台鼎啓曰,臣年紀衰邁,言議巽軟,本不合於淸朝耳目之任,而向來獻納蔡緯夏疏中,有在外臺諫一竝譴責之論。臣亦伊時在外中一人,旣被臺言,豈可以時月之稍久,一刻冒據於臺次乎?請命遞斥臣職。上曰,往事撕捱,其涉太過,勿辭,亦勿退待。台鼎啓曰,請還寢東呂·址淳等還配之命,更令王府嚴鞫得情。措辭見上上曰,勿煩。台鼎啓曰,請還寢定配罪人,者斤萬酌處之命,更令王府,嚴鞫得情,快伸王章。措辭見上上曰,勿煩。台鼎啓曰,請還寢定配罪人柱泰減等之命。措辭見上上曰勿煩,台鼎啓曰,新除授執義李普觀,時在京畿麻田地,掌令李澤徽,時在江原道原州地,持平徐有元,時在京畿廣州地,請竝斯速乘馹上來事,下諭。上曰,依啓。壽鳳曰,未下直守令,有知入之敎,而乃昌城府使韓光濟,北靑府使權頴也。上曰,此時守令,豈可曠焉?昌城·北靑守令,過三日後,其令辭朝。宜署經守令,今日一司當署經,一司除署經,一體過三日後辭朝。出傳敎壽鳳曰,臣以濟州御史奉命時,見島中武士之許多出身,無一人沾一命者,有抑鬱之歎,故以本州明月鎭一處,作爲初仕萬戶窠。瓜滿後,以內則主簿武兼,外則陞品萬戶遷轉之意,書啓,而至蒙特敎許施矣。明月鎭萬戶,瓜滿出代,而無內外職中遷轉之事,朝家恩命之不信於絶島遠人,事體未安,故敢達。上曰,令該曹卽爲調用。諸臣以次退出。
上在慶熙宮。停常參·經筵。
自昧爽至卯時,有霧氣。自辰時至酉時,日暈。
尹勉憲啓曰,大司憲黃景源未肅拜,執義李普觀,掌令李澤徵在外,李台鼎呈辭,持平徐有元在外,李東遇呈辭,今日以監察茶時之意,敢啓。傳曰,知道。
藥房都提調臣金陽澤,提調臣趙明鼎,副提調臣兪漢蕭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,昨已下敎,卿亦有奏,今何若前,而氣何諭乎?明日再明日,只口傳問安。中宮殿·惠嬪宮,藥房口傳問安。答曰,知道。
備忘記,傳于金龜柱曰,昨已下敎,而都提調且所奏,故意謂只口傳問安。副提調以稟苓茶,只命入之,今知問候入也,而右文殿座之時,置此固以遺奏,予心雖若此,諸中官着帽着帶其忽,焉敢若此?此等之人,何費廩料?諸承傳色·諸中官,越捧一等,而郞廳中官二等。
以承傳色口傳下敎曰,明日動駕時,前後部鼓吹·副輦置之。
又下敎曰,今日製下御製,依前作帖以入。
傳于尹勉憲曰,騎判·訓將,使之入來,而騎曹若値殿最,則殿最後,使之入來。
傳于尹勉憲曰,騎判入侍時,禮房承旨,左副承旨,同爲入侍。
以承傳色口傳下敎曰,翰林有廳規之時,而此時何敢如是乎?一竝敍用,令該曹口傳付軍職,卽爲牌招。
吏曹口傳政事,奉敎單李東郁,待敎單安廷玹,檢閱三單洪相簡·姜俒·鄭好仁。
尹勉憲,以訓鍊都監言啓曰,今此擧動時,依傳敎,金虎門挾輦軍八十名,弘化門軍五十名,集春營軍五十名,北營軍五十名,南營隨駕馬軍一百名,各其將官率領。初七日入直,而初八日動駕之後,撤罷之意,敢啓。傳曰,知道。
丁亥六月初六日卯時,上御右文閣。都承旨入侍時,行都承旨兪漢蕭,記事官李惠祚,記注書姜翰,記事官李克生,以次進伏訖。左副承旨入侍事,訓將·兵判入侍事。出榻敎左副承旨尹勉憲,兵曹判書李昌誼,訓鍊大將鄭汝稷進伏。上曰,昨聞大臣所奏,加資人爲百歲者狀聞已有,而其於婦女,亦有百歲者云,故取覽成冊,果有。雖不加資,衣資食物,豈可一例加給?其中若有夫妻俱存者,一體加給事,分付。出傳敎明日擧動,世孫祗迎隨駕置之事下敎。出傳敎上曰,體昔年受恤軍民之聖德,思國初只命宿衛軍扈駕之盛意,雖以寅正三刻下敎,心在昌德,此心憧憧,今日乃以質明,卽已明時云。噫,其雖體昔年,所重在焉,焉敢顧也?明日先詣事,旣已下敎,此心少紓,今則挾輦軍八十名,禁軍一番,馬軍一哨,以番外隨駕。入昌德後,仍爲入直,回駕時,除標信隨駕侍衛,依常例。扈衛軍官有廳軍局將以下,亦以番外隨駕,仍爲昌德宮入直,回駕時,亦爲解嚴,隨駕依前下敎,訓將只率標下軍隨駕。御將率若干標下軍留,新營·北營·集春營。只訓局哨官,各領軍五十名入直,東營·御營廳·西營哨官,各率五十名入直。南營以隨駕馬軍,仍爲入直,回駕時,亦爲除標信隨駕。軍門兩營,只入直擧行,留陣置之。昌德宮諸門,只敦化門·金虎門·丹鳳門·宣仁門開門事,分付。都監砲手五十名,敦化門入直,八十名以挾輦軍入直。金虎門與時御有間,原內入軍置之。回駕時,仍爲隨駕,建陽門禁衛哨官,只率五十名入直,回駕後,與訓局軍,一體除標信解嚴。弘化門砲手五十名,回駕後,卽令除標信解嚴。上曰,寅時,意謂質明前,今日乃聞卽平明云。噫,昨年平明後行禮,卽春夏僅以初禮,故事勢雖然,今逢此日,何敢比昨年,蹶然而起?特召下敎,明日親傳香後,仍詣昌德展禮以宿,質明行禮後回駕。三嚴辰正三刻單嚴,道由敦化門,入萬安門,以此分付。已上出傳敎。諸臣以次退出。
上在慶熙宮。停常參·經筵。
肅宗大王忌辰齋戒。
大殿·中宮殿·惠嬪宮,藥房口傳問安。答曰,知道。大駕詣昌德宮後,王世孫遣宮官,夕問安。答曰,知道。
以承傳色口傳下敎曰,明日時刻單子置之,待初嚴下擧行。
尹蓍東啓曰,禮曹參判李應協,除拜後過三日不爲出肅,依定式推考警責,仍卽牌招察任,何如?傳曰允。
以史官守宮望筒,傳于兪漢蕭曰,以首爲之。
又傳于曰,奉審承旨入侍。
尹勉憲,以兵曹言啓曰,今此昌德經宿時,內外巡邏,依時御所例擧行事,分付,何如?傳曰,允。
丁亥六月初七日辰時,上詣昌德宮。擧動入侍時,行都承旨兪漢蕭,左承旨金龜柱,右承旨尹蓍東,左副承旨尹勉憲,右副承旨李壽鳳,同副承旨安杓,記事官南胄寬·李思祚·姜俒·李克生,以次入侍。上具翼善冠·袞龍袍,乘輿出資政門,御崇政殿月臺,詣板位,親傳香後,上親審祝文,命漢蕭代押訖。上步詣建明門,乘輦詣昌德宮時,蔘苓茶去桂枝·乾薑,依前方煎入事。駕前下敎上入御昌德宮後,諸臣以次退出。
丁亥六月初七日午時,上御璿源殿齋室。奉審都承旨入侍時,行都承旨兪漢蕭,記事官李思祚·姜俒·李克生,以次進伏訖。命同副承旨安杓入侍,杓進伏。上下詢兪漢蕭曰,奉審,何如?漢蕭曰,祭物精潔,諸執事無頉,奉審諸陵上,亦無頉矣。命讀諸執事報府祭物件記訖,漢蕭先退。命杓書百懷御製。命編次人趙明鼎,都承旨兪漢蕭入侍,明鼎·漢蕭進伏。命明鼎校正御製後,杓先退。編次人入侍事,都承旨入侍事,他承旨入侍事。出榻敎諸臣以次退出。
上在慶熙宮。停常參·經筵。
肅宗大王忌辰。
大殿,政院·王堂·藥房口傳問安。答曰,知道。
大駕詣毓祥宮後,政院·玉堂·藥房口傳問安。答曰知道。行禫罷後,政院·玉堂·藥房口傳問安。答曰,知道。大駕還宮後,政院·玉堂·藥房口傳問安。答曰,知道。
以承傳色口傳下敎曰,諸司預備。
傳于金龜柱曰,左承旨入侍。
傳于兪漢蕭曰,禮房承旨·戶房承旨入侍。
又傳于曰,右文閣入侍,承旨入侍。
以承傳色口傳下敎曰,禮皆畢,聞霈然之聲,是誰之賜?庚子也。雖然,其軍宜顧,隨駕軍皆令雨具。又下敎曰,報寸之後,其雨旋止,亦予誠淺,何待日暮?當詣敦義門,觀民東西班列,前後廂軍,仍留本處,只駕前駕後挾輦隨駕,諸司預備。
諸承旨有稟達事,來詣請對矣。諸玉堂有稟達事,來詣請對矣。藥房三提調,有稟達事,來詣請對矣。時·原任大臣,有稟達事,來詣請對矣。大司諫鄭夏彦,掌令李台鼎,持平李東遇,正言任觀周,有稟達事,來詣請對矣。
備忘記,傳于尹勉憲曰,幾乎甘霔,而旋爲中止,是誰之愆?日已暮矣。微雨猶漠然,雖然,不曰過猶不及,何敢一向固執?其當入而靜俟,然豈敢乘輦?當以步輦矣。
丁亥六月初八日寅時,上御璿源殿齋室。承旨入侍時,左承旨金龜柱,記事官姜俒·李思祚·李克生,以次進伏訖。都承旨入侍事。出榻敎漢蕭進前,龜柱讀奏百懷御製,命漢蕭更讀,命刻板揭齋室,宣傳官二員入侍事。出榻敎命弼善黃榦入侍,親受問安訖。上曰,御製已諭,于今望八,二三日之間干支,戊戌·庚子,亦助予之感。晩後回駕時,當詣毓祥宮,一拜而回,前後廂軍,道上留住,當自內行禮,百官行禮置之。出傳敎諸臣以次退出。
丁亥六月初八日卯時,上御璿源殿齋室。承旨入侍時,左副承旨尹勉憲,記事官李思祚·姜俒·李克生,以次進伏訖。命勉憲讀奏右文閣追慕御製,命刻板揭于齋室,更命書齋室記懷御製,使之刻板懸揭。諸臣以次退出。
丁亥六月初八日辰時,上詣毓祥宮。擧動入侍時,行都承旨兪漢蕭,左承旨金龜柱,右承旨尹蓍東,左副承旨尹勉憲,右副承旨李壽鳳,同副承旨安杓,記事官南胄寬·李思祚·姜俒·李克生,以次進伏訖。上具翼善冠·黑團領袍,出自萬安門,乘輿詣進善門外,降輿乘輦。藥房提調入侍事。駕前下敎都提調金陽澤,提調趙明鼎進伏。上進湯劑,理中建功湯,依例煎入事。駕前下敎上詣毓祥宮,御板位行禮後,諸臣以次退出。
丁亥六月初八日申時,上御毓祥宮風月軒。都承旨入侍時,都承旨兪漢蕭,左承旨金龜柱,記事官李思祚·姜俒·李克生,以次進伏訖。上曰,嗚呼,陟降幾十年之後,眷顧元元,若是懃懇,而不肖小子,其誠未孚,三寸報尺,其霈猶邈,寔予誠淺,寔予誠淺。今當臨門,嗚呼,彼蒼俯此心慰元元,豈特予今日之心少紓?寔於萬生靈濟活之一機會也。毋固毋必,聖人猶不爲,況予乎?雖然,復不見點雨,今日何心回駕便臥乎?上曰,此時其若爲元元,捨字牧何先?其人予知一命之官,庶可爲也。其猶歷淺,遂安則難也。今不下敎,明當辭朝。噫,贈領相奉祀,亦不可不顧,他日待漫邑備擬,此令特爲許遞。已上出傳敎諸臣以次退出。
丁亥六月初八日申時,上還宮入侍時。行都承旨兪漢蕭,左承旨金龜柱,右承旨尹耆東,左副承旨尹勉憲,右副承旨李壽鳳,同副承旨安杓,記事官李思祚·姜俒·李克生,以次入侍。上住輦于毓祥宮門外,宣傳官申大偀汰去事,藥房提調,持湯劑入侍事。駕前下敎藥房都提調金陽澤,提調李明鼎進伏。上進湯劑。上曰,望雨方切,雖聞霈然,此心其猶憧憧,昨夕今朝,料表齋宿。今來此若不得雨,初意留此待霈然而回。今者雨聲,誠是望外,是誰之賜?不肖雖若是不肖,陟降攸賜,限其日暮,雖不能瞻野色,豈可泄泄而回?門樓猶高,當坐受香之門,當見畿民而入,令畿伯召近處農民以待。嗚呼,今日豈可豫之日乎?此亦體昔年,何惜膚之敎?爲人子,不體先志,尤豈曰孝乎?嗚呼,昔年其猶此敎,望八不肖,此心,尤若何?吁嗟,此心,今日同雲亦臨。已上出傳敎上詣敦義門,殿坐于門外路次,命畿伯入侍,畿伯金鍾正入侍。召入京畿農民,下詢雨澤及移秧早晩,年麥豐歉。上還御敦義門出幕次,時·原任大臣·三司,竝請還宮,上乘輿還御大內時。上曰,予則今已入來,藥房與時原任大臣,早爲退休之意傳諭。出傳敎諸臣以次退出。
上在慶熙宮。停常參·經筵。
藥房都提調金陽澤,提調李思觀,副提調兪漢蕭啓曰,祗謁璿源殿,齋宿行禮,仍詣毓祥宮,展拜伸慕。臨門詢民,侵夜還宮,連日勞動之餘,伏未審聖體調攝,若何,痰候何如?寢睡·水刺之節,亦何如?臣等,久未入侍,今日率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。年今七十四,庚子日冥然過,昨日寔予不肖,幾有因以甘霈,而霡霡霂霂,旋雨止焉。亦予誠淺,追慕之忱,爲民之心,交切于中,氣何暇諭?
中宮殿·惠嬪宮·藥房口傳問安。答曰知道。
傳于尹蓍東曰,下直帥臣,內局入診,同爲入侍。
兪漢蕭啓曰,左承旨金龜柱,右副承旨李壽鳳,今日不爲仕進,卽爲牌招,何如?傳曰,允。
兪漢蕭,以禮曹言啓曰,五月以後,雨澤連靳,雖得數次之霑濡,旋卽暵乾。昨日之雨,得於久旱之餘,竟夕雲陰,庶幾一霈,而還復開霽,雨意尙閟,言念民事,誠爲竭悶。初次祈雨祭,三角山·木覓山·漢江等處,遣三品官,不卜日,十一日設行之意,分付,何如?傳曰,嗚呼,仁愛之告,豈不恤元元,而嗚呼,昨日之雨,三昨御製旣諭。此亦陟降之攸賜,而因由否德,亦由誠淺,竟靳一霈,是誰之愆?亦由不肖。勉强回駕心猶在於小次。此時此請,誠得禮官之體,依請擧行,而此時何循常例?堂下三品中,以儒臣擇差,當香祗迎,儀註置之,一體擧行。
安杓,以侍講院言啓曰,本院新除授輔德李鎭衡,除拜累日,不爲出肅,事甚未安,卽爲牌招察任,何如?傳曰,允。
備忘記,傳于兪漢蕭曰,望八暮年,親爲祗迎,豈循常例?皆以堂上正三品爲之。應差時任承旨,而三員旣偕來,且値祗迎,皆以曾經承旨擇差。
尹蓍東啓曰,領議政金致仁,判府事徐志修,判府事金陽澤,左議政韓翼謩,右議政金尙喆有稟達事,率禮堂來詣請對矣。
傳于兪漢蕭曰,藥房入侍。
藥房三提調,依下敎來待矣。傳于兪漢蕭曰,入侍。
兪漢蕭啓曰,領議政金致仁,左議政韓翼謩,右議政金尙喆處,遣承旨傳諭偕來事,命下矣。左承旨金龜柱,右承旨尹蓍東,右副承旨李壽鳳,卽爲牌招進去,何如?傳曰,允。
兪漢蕭啓曰,右承旨尹蓍東牌不進罷職傳旨,今方捧入矣。大臣偕來事緊急,左副承旨尹勉憲,卽爲牌招,何如?傳曰,允。
備忘記,傳于兪漢蕭曰,噫,有望八其君,事亦相符,今日大臣諸臣之心,豈云過也。而予則曰請則過,時亦過矣。以予苦心,連兩歲受爵,一則意雖深也,心猶懍然,況連年乎?雖如奉朝賀洪啓禧之欠琴瑟受杯,予心則必曰,若備六律受爵,其雖世孫與若干諸臣,停樂獻壽,豈復受也,豈復受也?昨日求對,此請回之意,而聞狂心動,欲起復臥。以此觀予心,諸臣其雖爲予,豈不思予心乎?其若行禮後,仍留得雨之前,何心復回,而一城門之間,非內非外,其難其難,思中庸神之格思之意。日已暮矣,小次亦擧燭,故黽勉雖回,只誦昔昔日何何之敎,雖回便臥,亦予不孝,亦予不肖,若此而何望甘霈之周洽乎?此予怨是誰之愆者也。此中意謂昨日已過,今日似乎復請故問之。時·原任·禮判果來,諸臣之心,豈不然也,而莫諒予心,一何至此?一則雖過昨日,何心許也?一則今年雖大豐,予則決不受也。況悶旱方切之時乎?因此原任皆來云。方切追慕之時,見時·原任,庶爲慰心,其來時·原任,內局入侍,同爲入侍。禮判其令只修殿最而封進,此心憧憧之中,微有太陽之氣,此亦豫大而然也。士夫若此,中官何言,而身爲近侍,長番件其印入,坐待門鑰,不思其君,皆慢蹇此輩,何足道也。而以此觀之,措乎,太倉之費廩也。
備忘記更思之,雖應行事,五字雖無海東臣子之心,猶不足道也。噫,彼裕昆錄,與大訓相等者,其雖三頭六臂,何敢更啄?放此若不嚴提防,其於君不君臣不臣,任觀周投畀大靜縣,倍道押付。
注書南胄寬病,代以金重燮爲假注書。
安杓,以備邊司言啓曰,慶尙左水使李顯一,以其親病,屢呈辭狀,而連以抑情察任之意,題送矣。今又呈狀,母病轉益危重云,閫任遞易雖重,情理旣如此,則有難强令察任,今姑許遞,何如?傳曰,允。
又以備邊司言啓曰,頃日筵中,因判尹趙雲逵敢啓,本府藏籍庫修改時,不足物力,更加區劃事,命下矣。賑廳米五十石,錢四百兩,特爲加劃,使之卽速完役之意,分付該府該廳,何如?傳曰,允。
又以義禁府言啓曰,前正言任觀周,刊名仕板,當日放逐鄕里事,命下矣。以傳敎內辭意,具罪目,卽爲放逐鄕里之意,敢啓。傳曰,知道。
又以義禁府言啓曰,放逐鄕里罪人任觀周,全羅道濟州牧大靜縣投畀倍道押送事,命下矣。以傳敎內辭意,具罪目,依例發遣府羅將,卽爲倍道押送配所之意,敢啓。傳曰,知道。
又以兵曹言啓曰,今六月初六日,幼學金萬銈稱名人,自開陽門入來,差備門外擊錚,極爲駭愕,令攸司囚禁治罪。同門守門將康世茂,常時不能禁斷雜人,以致闌入,亦未免其責,推考,何如?傳曰,允。
又以義禁府言啓曰,卽接昌德宮衛將牒報,則丹鳳門內東山大眞木一株,年久腐傷,自致顚仆云,令該曹依例斫去之意,敢啓。傳曰,知道。
以承傳色口傳下敎曰,朝報頒布,趁卽爲之,待下敎來詣。
又以口傳下敎曰,建陽門有下敎者,提調入侍。
又下敎曰,中官申宅夏,越捧一等。
又下敎曰,宣傳官二員送于東西郊,雨澤比京如何,形止看審以來。今夜雨來與否,亦爲審察以來。
又下敎曰,俄欲下敎而止之,時任儒臣旣多,更思之,則以時任儒臣塡差爲可,三角山,亦以時任儒臣爲之。
又下敎曰,望八祈年,豈循常例?以曾經承旨塡差,而各別擇差。
又下敎曰,俄者以從容言之下敎,承傳色似未盡而然矣。當該承傳色推考。
又下敎曰,以此下敎頒布,奉常寺奉往時,致精事,分付。
又下敎曰,雖請之,爲民之事也,卽爲頒布。
又下敎曰,當留門,當直都事,卽日招致,分付。
李壽鳳,以義禁府言啓曰,嶺南右漕船領運差員,赤朶前僉使金聖彪,都差員晉州牧使沈公猷等,令該府拿問嚴處事,傳旨啓下矣。金聖彪今方待命於本府,卽爲拿囚,而沈公猷時在任所云,依例發遣府羅將,拿來,何如?傳曰,允。
全羅監司洪樂仁疏曰,伏以受穀·受繭,盛禮竝擧,凡在瞻聆,曷勝慶忭?仍念臣向忝國子,未能盡職,自速譴遞,惶感尙切,完臬新命,遞下此際。臣敬奉除旨,仰感殊私,惝怳怵惕,莫省攸措。在朝家命官,方岳最重,矧玆本道,責任尤劇。以幅圓則殆近千里,以州縣則亦過五十,人物之數,庶無減於嶺南,俗習之淆詐,有倍於湖西,其所難治,從古已然,目下事勢,其憂亦甚。自過壬午之大歉,公私之凋瘵未蘇,又經今春之回祿,府閭之修葺政急。此時·此任,苟非其人,則一路之懷保整頓,茫然無措手矣。委寄之當愼,果何如也?若臣疎迂鈍滯,事事憒憒,無足與議於任使之末,而過蒙拂拭,濫躋緋玉經幄之班,近密之列,周旋出入,已有年所,本末長短,畢露無餘,而猶得免於大段顚沛者,特其盤錯之不遇故耳。今乃以數十萬生靈休戚之柄,擧以畀之,曾無難焉,誤恩之濫,何至於此?臣雖至迷,自知則明,居家而慮多不周,以何聰明,裁决簿領之至氄者?立朝而望未見重,以何力量,彈壓守宰之不齊者乎?噫,筋力奔走,卽臣圖報之願也。夷險燥濕,在所不擇,況此見叨,古所謂刺史榮矣者。爲臣之計,何敢辭避,而量己之分,無望堪承。苟使臣不念屛翰之重,只耽旌毒縣之光,視若固有,晏然冒當,則畢竟僨敗,必無幸矣。其豈不辱聖上之簡,而負南民之望也哉?且以臣私義言之,情理異前,遠遊非時。雖不敢縷縷提陳,此亦臣難强之一端也。自承新除,憂愧交中,而連値戒,彌日泯默,今始仰首呼籲於宸嚴之下。伏願聖慈,俯垂諒察,亟賜鐫遞,回授可堪之人,以重藩任,以安私分,不勝幸甚,臣無任。答曰,省疏具悉。今在湖南,可謂得人,卿何辭焉?卿勿過辭,民事可悶,速往欽哉。
江華留守鄭尙淳疏曰,伏以曠禮載擧,縟儀已行,事光簡策,慶均朝野。仍念臣,疎迂淺劣,最居人下,偏蒙洪造,猥玷宰班,負乘之譏,不待人言,循墻之懷,臣亦知戒。不意夢想之外,伏奉沁府居留之命,臣誠驚惶踧踖,益不知所以自措。夫保障之任,孰非不重,而海防行都,責畀尤別,從前竗簡,未嘗苟授。顧今才俊,豈患無人,而乃反遽然屬之於如臣眇末,不少難愼。未知聖上,何所取於倥侗無似之一賤品,而有此誤恩也?臣恐則哲之明,猶有遺照,而在淸朝綜核之政,保釐之非其人,鎖鑰之失其重,恐非細故也。臣若不量已分,徒恃寵靈,厭然苟冒,謬膂重寄,則臣身顚沛,固不足恤,其於辱聖簡而僨國事何哉?反復思量,堪承無望,玆陳肝膈之懇,仰于崇高之聽。伏乞聖慈,諒臣職之不稱,察臣辭之不飾,特垂亟遞之恩,回授可堪之人,以安賤分,以重留寄,不勝萬幸。答曰,省疏具悉。可見公擧,沁都得人,卿勿過辭,其卽赴任。
正言任觀周疏曰,伏以耕蠶告功,曠禮載擧,臣民慶忭,曷有其極?臣前叨憲職也,以苟且引避,荐承嚴敎,至今追思,惶汗浹背,縮伏訟愆之中,薇垣新命,忽降於此際。臺端一步,更何敢冒膺,而動駕隔日,義重陪扈,他不暇顧,章皇出肅,而仍因蹲冒,斷無是理。伏乞亟命鐫削臣職,以安私分焉。仍伏念,人臣事君之誠,不以疎戚而有異,不以尊卑而有間。苟其時之可爲,事之可言,則雖以草澤之愚,蒭蕘之賤,惟當不避忌諱,敢有論說。臣雖疎逖,顧其職則乃言責之任也,敢願者忠也,敢講者事君之道也。今日立殿下之庭,而受耳目之寄,榮名極矣,責亦大矣。出入禁闥,補過拾遺,乃古人之攸願也。今若默無一言而退,則是不幾於吾君不能之科乎?臣何忍瞻前顧後,爲一身計,而自負其素心也哉?今日可言之事,難以盡擧,而請就其最急切之憂而陳之,惟殿下,試垂察焉。臣竊覸殿下,以英明之資,承艱大之業,勵精圖治,夙夜孜孜者,四紀于玆矣。國勢日益卼捏,朝廷日益委靡,紀綱日益紊亂,士氣日益消沮,民生日益困悴者,抑何故歟?此專由於言路之杜塞也。夫言路之於國家,猶人之有耳目,苟使耳不得司其聰,目不得司其明,則其可爲人乎哉?然則言路之開閉,治亂以之,其所關係,豈不重且大歟?嗚呼,人主之意,一有所左右,則靡然若風前草,寧見挫折,而挺然爲松柏者,幾何人哉?納了許多辭說,買乎許多仇怨,雖賞之而使言,猶且回避,況不然者乎?或偏銓地,則歸之以傾軋,論及權宰,則目之以挾雜,一言出口,威罰荐加,嶺海籤錮,項背相望。何幸近日,天心開悟,前後以言獲罪之臣,一竝疏釋。且一二進言之批,優容嘉納,朝野相慶,風氣頓變。然究其實,則徒有疏釋之命,而一未收用,其所廢枳,又復如前,其束縛,而馳驟之者,不過疲軟庸陋,無所輕重之輩耳。是故,耳目無寄,公論靡定,宰相失職,而無所駁正,百工尸位,而無所糾檢,方伯守令,貪婪不法,而無所懲畏。以之時政得失,生民休戚,置之度外。四維不張,百度叢脞,尙何興衰起弊,嘉靖邦家之可望哉?嗚呼,昔之臺閣,以敢言爲報國之圖,今日臺閣,以不言爲媒榮之堦,是豈國家之福也哉?殿下每於次對,以臺閣之不言,爲臨朝之歎,屢罷入侍之言官,此甚盛德也。然而忌諱多門,含默成風,此豈無所因而然也?數十年來,殿下曷嘗見刺擧廊廟者乎?若以古人經邦緯國之道,備責於當事之臣,則豈無一二可言者乎?劉晏之善度支,猶有民怨,孔明之善治國,且曰勤政吾之闕失。此則人不能每事盡善,而喜人觀之明效也。且聖主爲理,上下大小之間,不憚盡其言,則豈非朝廷之美事哉?今也則不然,一請問備,則顯示惶怒,官制相規,則視若仇讐,百端齮齕,必欲陰中陳章之說。若或先洩,則大官重宰,莫不奔走恐喝,必爲沮戲而後已,如此而國家得不亡乎?嗚呼,三年天道小變之節,十年天道大變之節,諸臣之廢棄,久者或過十餘年,近者亦至五六年。天道尙有變之之理,則體天莅物者,豈不思所以咸與維新之道乎?伏願殿下,仰體天道之仁覆,俯察諸臣之忠悃,前後言事之臣,一竝進用,而益篤好賢之誠,克恢來諫之路。布列侍從,出入帷幄,訏謀密勿,啓沃從容,以盡匡輔之責,則忠言黨論,日奏於前,而扤捏之國勢,可以固鞏矣。委靡之朝廷,可以振肅矣,紊亂之紀綱,可以修擧矣,消沮之士氣,可以興起矣,困悴之民生,可以蘇息矣,豈不休哉,豈不盛哉?臣得伏見御製裕昆錄印行者,歷敍亂逆之由,而有曰問其本,卽也斯文,結之於終曰,此有甚於洪水猛獸。噫,謂之斯文,而豈可竝論於亂逆之統乎?以程·朱之大賢,猶有川嘆之目,則在人上者,惟觀其秉執之如何,豈可以分黨之漸,而混歸於亂逆之本哉?崇儒重道,卽我朝家法,而四百年一脈維持,實基於此,則殿下豈不思所以尊尙之道哉?伏顧殿下,克恢天地之量,遄示日月之更,凡字句之過中者,特命釐正,則非但爲斯文之幸,其於聖德,尤有光焉。噫,古人云四維不張,國乃滅亡,近年以來,廉防大壞,士夫之間,只知貪榮冒祿,而不知廉恥之爲何物,可勝寒心。夫輔相,國之股肱,君之所倚,民之所仰者也。體貌尊重,與庶官自別,而乍罷旋仍,殊欠九經之義,難進易退,無古大臣風。君上有過擧則不思匡救,以彌縫爲奇策,國事潰裂,而不思振刷,乃反以姑息爲妙方,其責任,不過奔走服役而已。其人雖不足恤,名以大官,則在殿下禮使之道,固不當若是輕蔑,此正上下所當交勉處也,而欲勵廉隅,宜自大官始,至於向日事而極矣。以水原府使薦望之不卽擧行,至有備郞決棍之命,此實殿下無前過中之擧也。其在太臣之道,固當引義自處,而只以一箚爲塞之計,卽爲抗顔冒出,如此而其何能處於具瞻而統百僚乎?殿下輕視大官,亦未必不由於此矣,竊爲大臣慨歎也。此伏聞日昨賓筵,大臣以進宴事仰請云,今年進宴,雖是應行之典,當此廢氈悶旱之時,不請設行祈雨,先請進宴,可謂不思之甚也。進宴擧行,亦當得雨豐登然後,可以禮成,臣於是尤不勝竊嘆也。向日李命勳之入侍也,多有過中之敎,辭旨非常,聽聞竊嘆。言官前席面責,本非美事,況有無前之責敎乎?從今以後,凡於辭氣,深留聖思焉。專對之任不輕,非律已有識見者,則其辱君命而見輕於彼中,必矣。近來全不擇遣,誠非細慮,而今番使行之回還也,以不當出來圖像,至達於筵席云。私自持來,猶可駭也,何敢筵奏乎?事極無嚴,亦關後弊,臣謂當該三使臣,一竝譴罷也。國家待士之道,崇奬扶植,靡不用極者,乃以國之元氣故也。日昨泮儒製述時,錄名單子也,都承旨宋瑩中,以軍都目之說,輕侮多士,至有捲堂之擧,而乍遞知申,旋授騎堂,不足以懲勵。臣謂兵曹參判宋瑩中,亟施譴罷之典,以重待士之道焉。冢宰,國之重任也,苟非其人,則私不勝公,官方以至淆濫矣。尹汲之頃年一經都政,大僚筵斥,誹姍一時峻發,其在廉隅,銓地一步,卽鐵限也,而昨冬之復改,其敢冒出,實爲擧世之唾罵矣。及其親政入侍也,殿下特以收用草野之盛意,館薦乃道臣御史等檢擬初士,諄諄下敎,則不悛前習,急於濟私,敢以元無三薦爲對。夫二薦之在曹中者,積成卷軸,噫嘻痛矣,白首殘年,咫尺欺君,事之無嚴,莫此爲甚。至於甄復之窠,初士之望,非切姻則乃近族,而腴邑豐郵,前日善事之類及松都富人,中路多錢者,盡爲差送,醜言浪藉,國人宣傳。如此之人,不可置之於銓衡之望,臣謂前吏判尹汲,亟施改正之典也。吏曹判書申晦,受國厚恩,不思報效,前任西藩,溺於貪淫,一營儲蓄,幾乎蕩殘云。本營之富饒,甲於八路,而當初設置凡百,實出經遠之慮矣。自今以後,將爲敗局,猝難復舊云,此豈體國重臣之所可忍爲者哉?及叨見職,前後爲政,已多濟私,大拂公議,而齋郞,初仕之淸選也,而乃敢以無識卑庸,凶逆東夏之壻,肆然備擬於齋郞之望,尤極可駭。臣謂吏曹判書申晦,亟施譴削之典。長寧殿參奉李潤臣,亦命刊汰,斷不可已也。李明運之爲濟牧時專事剝割,但營善事,而七千飢民,立視其死。若有國綱,宜施烹阿之典而遠遠充軍,已是末勘,未幾放釋,又是失刑之大者。爲銓官者,安敢肆然擧擬於摠管之望哉?若此不已,則貪殘武夫無所懲畏,而民受其弊。臣謂李明運,永錮其身,當該政官,亟施譴罷之典焉。國之安危,在於將領之得其人,而尹泰淵之驕妄貪殘,不合將望之狀,不但公議之所共然。伊時備堂中,亦有力言不可者,則廟論之公正,槪亦可知,而終至見通而後已。跡其平生,未見有一寸長,而特以善事之名,喧於世矣。西南腴閫,專事掊剋而賂遺,使本營儲積,蕩然散盡,而重以酷毒之政,敢於殺人,無辜枉死者,不啻屢十人。今若以如此貪婪殘酷者,擬其將任,則一世武弁,必於爭先慕放,浚剝生民膏血,爲其拔身之資,而三軍之士,亦離心解體矣。臣謂尹泰淵,亟援將望也。軍門回示,如非大有犯於軍律,則不可輕易加之者也。訓鍊大將鄭汝稷,摠戎使具善行,以行伍間失措之事,所管鎭疎漏之失,至被回示之境,其何以抗顔戎垣,號令三軍乎?此後則深留聖意焉。夫人主一心,萬化之源,君心一正,而推以至於正朝廷正萬民,則大臣之能盡其道,臺閣之能盡其責,亶在於殿下之導率,而治道亦從以徯志矣。伏願殿下,益加體念焉。昨日臨門,特召農民,下詢農形,望雨之辭敎,至誠惻怛,臣實欽仰,而亢旱之孔酷,殆近兩朔,移秧愆期,一霈尙靳,若過旬望,民事之渴悶,有不可言。經云國無九年之蓄曰不足,無六年之蓄曰急,無三年之蓄曰國非其國。目今京外儲蓄俱空,一年需用,猶患不足,國計萬萬哀痛,一分矯救之道,惟在於節用。伏願殿下,凡於靡費之事,一切省減,恐懼修省,克盡消弛之方,則霈然之應,可以得之於方寸。惟殿下,念哉懋哉。臣本弱植,與世寡合,立朝十餘年,殿下亦未知其何狀,則跡疎言深,何望其有槪於聖心?憂愛之誠,根於秉彝,消鑠不得,敢此瀝陳,而今臣所論,俱是臣慮大勢。固知妄言一出,衆毒交螫,而只知有國,不知有身,多犯時諱,畢竟虀粉,實所甘心。伏願殿下,恕其僭而察其悃焉,臣無任云云。上端移記。丁亥六月初九日辰時,上御集慶堂。藥房入診,時·原任大臣,平安兵使守令,同爲入侍時,都提調金陽澤,提調趙明鼎,副提調兪漢蕭,領議政金致仁,判府事徐志修,左議政韓翼謩,右議政金尙喆,記事官李思祚·鄭好仁·李克生,平安兵使元重會,昌城府使韓光濟,北靑府使權頴,康翎縣監李漸運,順安縣監沈鼎之,醫官方泰輿·許礈·李以楷·李泰遠·金光國,以次進伏訖。陽澤曰,聖候調攝,若何?上曰,一樣。命讀祈雨草記訖。致仁·志修·翼謩·尙喆,進前問候。上曰,一樣。進湯劑,泰輿診候曰,脈候三部,一樣調均,亦有滑體矣。礈·泰遠·以楷曰,亦一樣矣。上曰,召卿等欲見矣。致仁曰,臣等下情未暴,進宴之請,則斷不可已也。志修曰,天人一理,殿下若從臣等之懇,則感應之道,亦當相孚,雨豈不下乎?翼謩曰,臣等之懇,不可一向不從也。尙喆曰,臣等之懇,實出慶忭之忱,不可不從也。上曰,卿等勿復言,予守固矣。明鼎監煎先退,明鼎進伏,上進湯劑,陽澤·明鼎·致仁·志修·翼謩·尙喆先退。命重會·光濟·頴·漸運·鼎之,以次進前,退出。命漢蕭讀奏雨澤狀啓,命宣傳官金載人·宋迪中入侍,使之往審東西郊雨澤形止。諸臣以次退出。
丁亥六月初九日酉時,上御集慶堂。承旨入侍時,都提調金陽澤,提調趙明鼎,副提調兪漢蕭,記事官李思祚·鄭好仁·李克生,以次進伏訖。陽澤曰,午間聖體調攝,若何?上曰,今日四次水泄矣。命同副承旨安杓入侍,杓進伏。命杓,讀奏任觀周疏訖。上曰,三相方在何處?陽澤曰,領相·左相則在南門,右相則在東門外云矣。命宣傳官三員,頒下標信參箇,留崇禮·敦義·興仁三門。讀疏時,至進宴句節。上曰,非朝鮮臣子矣。至冢宰事,上曰,此則尹汲乎?至李明運事,上曰,此則指兵判也。皆劾兩銓慘矣。吏判見彈,則尤慘矣,命漢蕭,讀奏祈雨祭文訖。上曰,入奏前席,何等重也,而不稟直入,事之可駭,莫此爲甚。當決棍而方祈雨,當該宣傳官只汰。上曰,噫,氣苶特甚,方召內局,任觀周之章,闖起於此時,此予召也,此予召也。是誰之愆?處分詳諭,今何架疊,而若問其心,卽欲傾軋卿等之意也,而此亦由於予之不能敬大臣而然也。只切自恧,其中無人臣之心者,業亦諭,於卿等何有?此正若夢,則由睡而然者也。寔是料外,寔是料外,頓然忘前後,卽造物致此,亦予之過,亦予之昏。雖然,今日若此,亦予之命,待卿等入城,然後心可紓,而當進夕膳。三門特爲留門,遣三承宣而傳諭偕來,卿須體此意,安心卽爲偕入。聽我面諭事,傳諭于領相·左相·右相,仍授命召,卽爲偕來。上曰,任觀周,頃者已有可駭之事,而今於臺望,雖思而未許點下矣。今覽其章,俱予之過,其宜自勉,而一辭說爲二辭說乎?雖涉荒雜,因嚴辨錄,若是放恣,無嚴莫甚。噫,再受猶不覺靦然,況復受乎?此則予心固矣而雖然,今者大臣諸臣之請,興懷昔年之相符,故其雖固執,從容開諭,亦此也,則其章中曰,雖是應行之典五字,非徒無臣分,亦非今日臣子之膓也。噫,尙今冥然過今歲,寔予不孝,其雖强忍酬應,心則已冷。且不孝不肖,忍過昨日,今日氣困特甚,方召內局,此章適到,此亦今予之造物也。其中不無可答者,而此乃末節,亦緦·小功之察者,而前吏判,此人之近者公心,心常嘉之。噫,白首耆社之臣,何逢此鋒?爲重臣嗟嘆也。心之不正,一何至此?一筆之間,譏三公斥兩銓,使望八其君欲無股肱銓官,豈特衰耗之君可知?雖輿儓,豈不知也?究其心,卽傾軋一世,使其君孤立之意也。此於予,可謂今日雪上加霜,而渠雖滿腔舊習,不顧白首其君,跳踉豈若此哉?此正仁人放流者之屛諸四裔之律,於渠其猶過分。雖然,此等滿腔挾雜亂廷者,豈可置諸侍從之案?刊名仕版,當日放逐鄕里,其令草記。已上出傳敎
上在慶熙宮。停常參·經筵。
未時,日暈。
藥房都提調臣金陽澤,提調臣趙明鼎,副提調臣兪漢蕭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,不任區區憂慮,敢來問安,竝此仰稟。答曰,知道。噫,以予之心氣,其雖食補,何以補元,而昨日八次水泄,造物乘時,一夜所食,羹糆少許。昨日召見,欲補元氣,以奉朝賀李喆輔之仍此下氣之劑,欲進此日,只思其劑之頃進,不思今日之予氣。此正若宜補而用瀉,宜瀉而用補者,其時其時乎?予無所食,其何正氣藿香,亦其時乎?以此取才其下,予則曰,局方,年少之人,皆將爲庸矣。可笑哉可笑哉,惜乎惜乎?雖日有取才,何益之有哉?藿香其時,正氣其時乎?其臣若此,局方亦若此,予將恃誰?噫,昨日朝前麥飯兩匙,其夕羹糆一飮,氣方苶然,少拾神氣,當召見矣。冥然若此,因其興懷而諭,召此受應行等句,此亦不肖,豈特氣苶,有何世念乎哉?中宮殿·惠嬪宮,問安。答曰,知道。
安杓啓曰,大司憲黃景源未肅拜,執義李普觀,掌令李澤徵,持平徐有元在外,李台鼎·李東遇呈辭,今日以監察茶時之意,敢啓。傳曰,知道。又以啓曰,假注書金重燮,時無職名,令該曹依例付軍職,冠帶常仕,何如?傳曰,允。
傳于安杓曰,內局入侍。
備忘記。噫,望八,予豈樂爲?其雖百請,鐵甕在前,予豈過諭?鮮下之稱鐵甕,其甕解者,予常笑矣。予之鐵甕,奚比于此?況不先不後,甘心今日者,意豈在於相臣,亦豈在於時任?此予昨日下敎中所謂巧者也。噫,其若爲諸臣解其心,是予不肖,亦予不肖,良欲溘然。其令諸臣,不復以此等之事,萌於心請於予,予志苦矣,予志苦矣。
備忘記,三相命召,復納於承旨書啓之入,而掩置不奏,事之可駭,莫此爲甚。當該中官曹壽喆·申德龍,越捧一等,命召三相入城後,承旨親傳。
備忘記。噫,其君若此,中官放恣,禁軍差備參謁,昔年命止,況此乎?交遞之際,其雖百拜,足矣,而有納緘,故曾已下敎,而君多苶然,中官使僑。今日其將下敎之際,聲徹御所,當該在內班院承傳色中官洪碩海,亟施永刊之典,其後參謁之聲,各別嚴飭。
傳于安杓曰,承旨入侍,入直醫官,亦令待令。
傳于趙德成曰,右承旨入侍。
傳于兪漢蕭曰,藥房入侍。
金龜柱啓曰,臣敬奉聖諭,馳往傳諭于敦義門外領議政金致仁所住處則以爲,臣重被臺言,釁累畢露,逬伏城外,恭俟處分。乃於夢寐之外,深夜留門,承宣辱臨,傳宣聖旨,十行縷縷,仍命偕來,慰諭備至,負罪如臣,何以當此?雙擎九頓,感涕無從。噫,臣之無狀,臣實自知,雖其論列,蹈藉無餘,反顧黙數,罔非實狀,惶愧不暇,何辭自辨,聖諭中,面諭後進夕饌之敎,萬萬非常,人臣承此,寧敢俟屨?惟是去就之際,四維至重,一或放倒,有關國家。今臣之迷不知變,有若全昧於義分之重者,是豈但爲一身之計哉?倘聖明,少加諒察,必有所以處分者矣。倉卒附奏,文不盡辭,惟願召還承宣,仍降嚴譴,以尊國體,以安賤分云。臣旣承偕來之命,姑爲仍留之意,敢啓。答曰,頃者之事,由予之欠於敬大臣,於卿何有?備郞事,意專在於捏合,而近者事,此豈爲臣子者,焉敢謂此一偏之意?皆甘心卿等之意,豈特卿等用意巧矣?句語用意,若任觀周者,望八初見,皆由予矣。世道若此,亦予平時誠淺涼德,於卿何有,於卿何有?待卿承命,心甚歉然。噫,停膳以待,卿何若此,卿何若此?當爲面諭,卿入來然後,庶可進膳。卿須體小子慇懃之意,安心卽爲入城,聽我面諭之意,更爲傳諭偕來。
尹勉憲啓曰,臣敬奉聖諭馳往,傳諭于敦義門外議政府左議政韓翼謩所住處則以爲,臣所被臺言,皆據實狀,羞愧惶懍,逬出郭外,惟斧鉞是俟。千萬不自意,深夜留門,承宣臨辱,傳宣聖諭,仍授命召使之偕來。臣於是,惶悚迫阨,罔知所措,臺疏論臣,何嘗有一毫浮辭哉?殿下恩出曲保,十行綸音,慰藉之甚厚,臣奉讀以還,感涕交頤,尤不知置身之所也。至於面諭,心何可紓?當進夕饌之下敎,尤不敢承聞。到此地頭,他不暇顧,惟當竭蹶趨進,而聖王使臣,四維爲重。今臣諉以恩敎之出常,不恤人言,晏然冒進,則是眞棄禮義而損廉恥,實臺臣之言也。罰被重誅,決不忍爲是,百爾所思,轉動不得,靜攝之中,致煩丙枕之酬應,亦莫非臣罪,席藁私次,惟願亟就重戮而已。召還承宣,無損國體,千萬幸甚云矣。臣旣承偕來之命,姑爲仍留之意,敢啓。答曰,領議宣諭旣諭,予何架疊,而世道若此,皆予冥然之故也。卿須體君臣之大義,顧小子之慇懃之意,安心卽爲偕入。只食其糆少許,此時氣益苶,少諒少諒事,更爲傳諭,期於偕來。
李壽鳳啓曰,臣敬奉聖諭,馳往傳諭于興仁門外議政府右議政金尙喆所住處則以爲,臣之所被臺論,萬萬惶愧,蒼黃逬出,悚息未定。不意近臣,半夜宣諭,辭敎懇摯,責勉丁寧,至有面諭後,當進夕膳之敎。以臣眇末之賤,衅負之身,混被誤恩,一至於此哉?臣誠俯仰跼蹐,寧欲卽地滅死,而不可得也。人臣道理,到此地頭,一身廉愧,何可自恤,而臣雖不足言,其職則三事。人方以廉恥爲罪,而臣猶以分義爲重,一味放倒,厭然復入,則放肆無憚,孰甚於此,而以臣之故,不但貽辱朝廷,其將重累聖德,臣雖無狀,豈忍爲是?城門尙開,敦召至此,而席藁宛轉,趨承無路,卽此負犯,萬死猶輕,惟願遄被金木之誅,以勵臣分云矣。臣旣承偕來之命,故姑爲仍留之意,敢啓。答曰,領相之答詳諭,左相之批,亦諭予意,今者之事,寔由予矣。今者氣苶之時,只食糆少許,於任觀周可謂得計,於國事何?卿須體予慇懃之意,安心偕入,聽我面諭事,更爲傳諭,期於偕入。
金龜柱啓曰,臣敬奉聖批,更爲傳諭于新門外議政府領議政金致仁所住處則以爲,臣於前夜,書啓,略陳決不可進之義,伏地隕越,只俟嚴譴。卽又答諭荐下,不惟不加之罪,開釋慰藉,轉益勤摯,首以專由欠敬爲敎。臣於此,已不勝萬萬惶悚,而至於入來後,庶可進膳之敎,尤爲隘塞,覓死不得。噫,賤臣去就,何關於君父進膳,而殿下乃有此非常之敎耶?惟願卽地收還,無令益臣之罪焉。若使臣有一分可進之勢,一諭再諭,敦迫至此,顧何敢更事逡巡,而臣雖無似,職則大官。人方以廉隅爲言,而臣則以分義爲重,憑恃寵渥,抗顔冒進,則其爲辱朝廷而羞輿儓,尤如何哉?鐵限在前,透徹不得,鈇鉞之降,惟是顒祝。謹當冒上辭本,悉暴危懇云矣。臣旣承偕來之命,姑爲仍留之意,敢啓。答曰,旣再諭,今覽書啓,冞切愕然。嗚呼,此時豈循常例?昨日下敎者,諒予心而偕來,則此大善,雖不若此,入城之後,心乃弛也。旣欲陳章,城內城外何言?聞卿入城然後,當進膳而賜答。今朝氣若是苶然,水泄不止,故只食數匙粥而已。卿須諒此,其卽入城,咫尺都門,何限內外,困我若此?若聞入城,其何苦待其章先進水刺?諒此諒此事,更爲傳諭,期於入城。
尹勉憲啓曰,臣敬奉聖批,馳往傳諭于左議政韓翼謩所住處則以爲,臣於昨夜附奏,衷情所蘊,未能仰暴其萬一,竊庶幾仁天聽卑,曲垂矜諒。卽伏奉,書啓批旨辭敎,愈往愈隆,決非負累賤臣,所當得者,至於食糆少許,氣益苶之下敎。奉讀未半,神驚魄慄,實欲卽地溘然而不可得也。臣誠死罪,竊恐此敎,決不當下施於臣子者,爲人臣,致君上如是,顧其罪,雖當之以沈族之誅,何足以少贖也?惟願亟許收還,以尊國體焉。顧此情勢,萬無進身之路,則謹當以一疏,仰請嚴誅,席藁私次,只自泣涕祈懇而已。臣旣承偕來之命,姑爲仍留之意,敢啓。答曰,今則氣苶特甚,雖雨,其猶霡霡,瞻雲漢望其門,予心苦矣。不過入城,一何困我?諒此諒此事,更爲傳諭,期於入城。
李壽鳳啓曰,臣敬奉聖批,更爲傳諭於興仁門外議政府右議政金尙喆所住處則以爲,臣冒瀆情懇,恭俟兪音,而及奉聖諭,大失所圖,惶悶抑鬱,不知所達。至於氣苶之敎,食糆之諭,奉讀未竟,尤不覺五內靡定。噫嘻,殿下何爲而有此擧也?臺臣有罪則罪之,大臣有罪則罪之而已。何不念聖躬之致損,國體之有傷,而爲此萬萬非常之敎也?若臣負犯到此,益無所逃,而猶且頑如木石,迷不知變,此豈全不識義分而然哉?誠以人臣事君,以廉恥爲本,一或放倒,四維乃喪,雖在庶官尙然,況名忝大官者乎?惟有早被刑章而後,國綱可存,臣分可伸。切願亟收偕來之命,仍降鈇鉞之誅云矣。臣旣承偕來之命,姑爲仍留之意,敢啓。答曰,夜朝再諭,予心已竭,而緣予誠淺,使股肱若此,亦不能感孚,欲諭無語,只自歉然。噫,此何等世,此何等時?領·左相書啓,猶有陳文字之語,而於卿其亦無聞,一何過也?領相之答已諭,聞卿入城然後,方進水刺,幾次水泄,雖常時能食者,其食頓減,況予乎?若此之故,朝食白粥,不過二匙,纔解保護之任,何不諒此,何不諒此?況首左揆若此之時,予雖耗矣,豈可使卿先爲造朝耶?目今所望,惟在入城,須諒須諒事,更爲傳諭,期於入城。
金龜柱啓曰,臣敬奉聖批,更爲傳諭于敦義門外議政府領議政金致仁所住處則以爲,臣於再次書啓,略控衷懇,或庶幾聽卑之天,曲垂矜諒。卽又聖批踵下,兪音愈邈,且臣所請亟進御膳事,不但不卽允可,至以臣入城與否,若爲停進之限。臣於此,轉益窮隘,直欲溘然而不可得也。夫以帝王日擧之重,況當聖候愆和之際,一再飯進止之節,關係,何如,而乃緣賤臣之故,或有過時之擧,則其爲罪,雖湛滅而有餘。此敎未收還之前,惟當席藁蹙伏,以俟鈇鉞之加而已。若臣萬萬不可進之狀,從當罄悉肝血,仰瀆宸聽,倘聖明俯賜一覽,則可燭臣今日危迫之情。咫尺都門,轉動無路,伏地戰慄,不知所達云矣。旣承偕來之命,姑爲仍留之意,敢啓。答曰,噫,君臣之間,貴在情志之相孚,況望八其君乎?今番下敎,其惟咫尺都門勸入之意,則其何若此?予雖誠淺,固執尙守,須諒須諒。噫,先卿其若有知,必不使卿若此也。水泄未止,氣亦苶然,何困我之若此?少諒少諒事,更爲傳諭,期於入城。命召,先令入侍史官卽爲傳授。
尹勉憲啓曰,臣敬奉聖批,更爲傳諭于敦義門外議政府左議政韓翼謩所住處則以爲,臣之情勢,如有一分可强之理,當此聖候失平,連進湯劑之日,何敢更俟駕屨,而一啓再啓,違拒至此者,顧其中誠有迫不得已者存故耳。矧此聞入城進水刺之敎,尤萬萬非常。臣心煎迫,有欲卽地溘然,而百爾所思,趨承無路。方將嘔出肝膈,仰瀆崇嚴,倘蒙一賜下覽,少加體諒,則庶可以得臣之情,而咫尺都門,末由轉動,伏地惶懍,只自罔措而已云矣。臣旣承偕來之命,姑爲仍留之意,敢啓。答曰,已諭於領相之批,今者水泄之中,嘔氣欲作。此昨春所未有之事,莫能攸爲,須諒須諒事,更爲傳諭,期於入城。命召,令入侍史官一體傳授。
李壽鳳啓曰,臣敬奉聖批,更爲傳諭于興仁門外議政府右議政金尙喆所住處則以爲,臣再瀆悶蹙之情,冀垂體下之仁,而不惟不準所請,十行敷心之諭,去益隆摯,有非蟣蝨之賤,所敢承當。至於常膳之未進,水泄之不止,驚惶焦迫,實不覺心神飛越。此時去就,何敢一毫自恤,而義分雖重,廉防難壞。職名未解之前,實無冒入脩門之路,跡涉偃慢,罪豈倖逭,而以聖上禮使勵廉之道,其所處分,亦何待賤臣一疏之自列乎?席藁私次,一身靡措,瞻望宸極,五情如灼。謹當收拾神精,略入文字,冀伏不忠之誅云矣。臣旣承偕來之命,姑爲仍留之意,敢啓。答曰,領·左相宣諭旣諭,氣方益苶,少諒少諒。七十四歲其君,尙今冥然,其猶異事,咫尺都門,其何固執,其何固執?卿等入城然後,常膳當可進,須諒須諒事,更爲傳諭,期於偕入。
金龜柱·尹勉憲啓曰,臣等敬奉聖批,更爲傳諭于敦義門外議政府領議政金致仁,左議政韓翼謩所住處則以爲,臣等四次恩諭之下,方將瀝血,仰請處分。千萬意外,入侍承宣,又此辱臨,宣示以屢幅傳敎,辭旨懇惻,有不忍奉讀者。承宣又稱下敎,有所口傳,臣等聚首奉聆,自不覺淸涕之被面。到此地頭,一身廉隅,有不暇自恤,今方冒沒入城。區區衷懇,惟俟朝日,謹當以一疏哀籲云矣。臣等旣承偕來之命,仍爲隨入之意,敢啓。答曰,知道。
李壽鳳啓曰,右議政金尙喆,今方入城,臣旣承偕來之命,故仍爲隨入,姑留之意,敢啓。傳曰,知道。下敎曰,如此之時,承旨一人,雖在無妨,偕來承旨,仍留偕來。以承傳色口傳下敎曰,氣方苶然,祗迎置之,禮房承旨傳香後,仍爲隨往,自三角山至漢江,盡爲摘奸,申飭飮草。以承傳色口傳下敎曰,昨日未爲命入之前先入之,今日若爲如此遲滯頒布,政院下人,當以嶺沿下敎耳。以承傳色口傳下敎曰入侍。以承傳色口傳下敎曰,卽書傳之,命召,預備翰林隨往傳之。以承傳色口傳下敎曰,承旨去時,飮草已申飭,長興主簿許宇,冠帶板內得來,事之可駭,莫此爲甚,先汰去,令該府處之。又下敎曰,掌樂正洪相直,鞍籠直朴玄同,工曹正郞南益佑奴千才,繕工奉事韓謇奴六金,長興直長李脩亨陪使令李億年,亦令攸司科治,飮草猶然,況飮酒乎?典牲署役人萬世·貴同,亦爲一體勿爲徵贖,令攸司嚴處。中部都事尹光絢陪使令逃走云,問名一體科治。又下敎曰,預爲申飭而若此,三處監察,事過後汰去,令該府處之。
敎江華留守鄭尙淳書。王若曰,沁都一府,海門巨防。臺隍枕水陸之交,拱神京而作保障,國家軫桑土之備,畀民社而兼甲兵。關防要衝,與桐閫共據形便,居留重務,比松都尤難委毗。惟卿,翼憲有孫,介臣無技。內守謹約,綽乎有法家遺風,外貌祥和,望而知端人吉士。於榮利進取之計,澹然無營,而筵席周旋之時,言若不出。遵繩墨而奉公法,茂績夙著於畿城,長經幄而亞選曹,雅志每遜於要路。在心簡而眷遇頗異,登廟剡而公擧可知。玆授卿以江華府留守兼鎭撫使,卿其克展遠圖,祗服寵命。履歷薄試於外內,雖知綜明簡約之有餘,升平每患於恬嬉,所期奮勵振刷之加勉。海鑰贊廊廟之算,爲任固自不輕,戎符綰芻牧之憂,一念毋或少忽。凡有攸稟咸,循故章。於戲,暫撤近班,卿豈久淹於外,素負雅望?予實注意者深。故玆敎示,想宜知悉。應敎鄭昌聖製進
丁亥六目初十日辰時,上御集慶堂。藥房入診時,都提調金陽澤,提調趙明鼎,同副承旨安杓,記事官李思祚·鄭好仁·李克生,醫官方泰輿·許礈·李以楷·李泰遠·金光國,以次進伏訖。陽澤曰,聖候調攝,若何?上曰,泄候少止矣。進湯劑,泰輿診候曰,脈候左右三部,滑體不足,而度數調均,猶不如前矣。礈·以楷·泰遠曰,亦然矣。上曰,議定當劑藥,可也。泰輿·泰遠·礈·以楷曰,胃氣未調,故泄候不止,薷苓湯及茹藿湯好矣。明鼎監煎先退,薷苓湯減黃連,加人蔘二錢,防風·白芍藥·車煎子各一錢,升麻五分,二貼煎入事及建功湯今姑停止。茹藿湯加人蔘三錢,再煎以入,蔘苓茶一貼,亦爲煎入事。出榻敎上曰,都承旨,朝往祈雨所三處奉審,而今當還歸乎?杓曰,似未回程矣。上曰,予雖衰矣,爲國之心不衰,今日中官下敎,意亦在矣。昔禁軍設置後,其令初日參謁,差備門中官,雖見而奏,此若親審故也。聖意非偶,而伊後其命停止者,聖意亦深矣,意或權重於中官故也。此正前聖後聖,其揆一者也。各處差備人參謁內班案與承傳色,自古有之。其聲宏亮,故曾聞政院,問此是何聲云。予何古例今據,而爲中官者曰,非爲予也尊君命。雖不小心,自然小心,而品高則驕氣頓生,聞聲則志亦高甚。至於辛丑冬換局時,其時承傳色中官不稟,號令武藝廳,持銃列立差備門。此庚申·戊申所無者,予在東邸,聞甚駭然,昔年除禁軍參謁之聖意欽誦也。嗚呼,雖以此隄防,頃者之事,言之心酸,隄防尤可以驗矣。噫,癸巳之年一中官,自都監習儀而回奏曰,將又有追上徽號都監云。聞此中官兄弟,刊名內府,其後果有儒疏,隨聞嚴處。予則年幼,莫知古事,而乃知卽黨習張本也。若非明察萬里之聖心,何以察此?益切追慕者,其中官之孫,卽益昌弟子,故釀成辛丑冬事。自古外侍,亦有敎訓,此輩爲近儒名者,或有一命者,中官二窠之祿欲食者,由於此。此與敎官,事體懸異,寄食以訓,事體屑慢,無嚴莫甚。此乃辭本,故近者特命除之,以同色中官,給料敎訓,意亦在焉,欲其下受拜足矣。其何高聲然後,氣亦高乎?事雖微,抑中官之心非偶。噫,人存政擧,昔之嚴近習,予嘗仰覩,辛丑見此,庚戌目覩,此正若經傳所云以此隄防之嘆者也。此非操切,寔爲中官也。近者有識士夫,百肆怠慢,其況中官,今者此敎,裕昆之意,深也矣。上曰,右承旨傳旨踏下,代行副司直趙德成除授,卽爲牌招察任,房順房。上曰,此時民事方殷之時,不可遲滯,雖然,湖南尙有舊伯,其於沁都民事可悶,況事體莫重處乎?此時大臣引入,何待其稟?江華留守旣已承批,其令明日辭朝,湖南道臣,亦已承批,不數日內辭朝事,分付。上曰,儀賓府五都尉二副尉,僅備若干員,其若申飭,宜先乎此,此後必也備員參進事申飭。都摠府殿最,予亦爲之,前則其皆備員,近者不過二三員備員而已。事之寒心,莫此爲甚,曾已申飭。今聞儀賓府已封啓,其雖申飭,此後都摠府,尙未爲之,此後開政後,無故不參人,政院察推。已上出傳敎
丁亥六月初十日午時,上御集慶堂。藥房入侍時,都提調金陽澤,提調趙明鼎,副提調兪漢蕭,記事官李思祚·姜俒·李克生,醫官方泰輿·許礈·李以楷·李泰遠·金光國,以次進伏訖。陽澤曰,午間聖體調攝,若何?上曰,水泄則少止,而午飯粥水刺,欲進而未果矣。上進湯劑,泰輿診候曰,脈候左右三部,猶不調均,滑體亦不足矣。燧·以楷·泰遠曰,亦然矣。漢蕭進前。上曰,奉審祈雨三處,何如?漢蕭曰,臣往審北岳·漢江·木覓三處,則壇上修掃,祭物精潔矣。臣上北岳時,大雨注下,衣袴盡濕矣。命讀祭報府及祭物件記訖。陽澤曰,今番水泄之候,專由於敦義門幕次深夜還宮之致,實不勝焦慮矣。上曰,初七日詣昌德宮後,展拜毓祥宮,又徑敦義門,必欲見雨而回。達夜不眠,不無受傷,皆予之咎,進藿羹,則泄候,少差矣。如此之時,每有如任觀周之疏,予甚痛之。陽澤曰,泄候未止,直宿,何如?上曰,止之。諸臣以次退出
丁亥六月初十日申時,上御集慶堂。承旨率入直醫官入侍時,右承旨趙德成,假注書金重燮,記事官姜俒·李克生,醫官方泰輿·李泰遠,以次進伏訖。上曰,吏·戶房相換,藥房三提調,更爲入侍。都提調金陽澤,提調趙明鼎,副提調兪漢蕭,以次進伏訖。陽澤曰,夜來泄候,何如?上曰,昨日則八次,而今朝只一次,亦免水泄矣。陽澤曰,昨日之發,誠悶迫矣。泄候則本來氣憊,當此時,三相敦召之際,頗多酬應,不瑕有損乎?上曰,無妨矣。醫官診候,進湯劑訖。陽澤曰,湯劑,使醫官各陳所見,好矣。齊奏曰,建功湯加以白朮,好矣。李泰遠曰,臣已與吳道炯輩相議,而水泄必是有滯之致,以脈候言之,度數不均,滑體不足,茹藿湯加入人蔘而進御,好矣。命書煎入傳敎後。上曰,注書·承旨,書啓來否知奏。連奏曰,領·左相書啓已入來,故今方正書,右相書啓,姑無消息矣。上曰,如未正書,則以本草持入。上曰,臺疏竝與時·原任而混侵之,於時任則尤緊矣。命書領·左相書啓批答時,上曰,與其强迫似當一副,以伸廉隅矣。陽澤曰,不但當之者自伸處義,以臣等所見,亦似然矣。昨日水刺之敎,誠甚迫阨,似不必强迫矣。上曰,予亦知如此,而昨日之敎,欲因此時,使之入城矣。上曰,三相批答,一體書送,使之知之,可也。命進茹藿湯後,茹藿湯自明日停止,建功湯入白朮一錢煎入。出傳敎仍命退出,諸臣以次退出,
丁亥六月初十日二更,上御集慶堂。藥房入診入侍時,都提調金陽澤,提調趙明鼎,副提調兪漢蕭,假注書金重燮,記事官姜俒·李克生,醫官方泰輿·許礈·李以楷·慶絢·吳道炯·金孝儉,以次進伏訖。陽澤曰,午間聖體若何?上曰,嘔氣終不止,卿等退去之後,泄瀉又至三次矣。命諸醫診候,諸醫診候曰,脈候之不均,果一樣矣。上曰,手末正冷,今日則未暮之前,已八次水泄,嘔氣特甚,雖欲食不可得矣。諸醫議定薷苓散。上曰,今夜煎入二貼。命書三大臣處傳諭傳敎曰,噫,冥然到此,過再昨,心意憧憧,望雨焦悶之中,不先不後。適於此際,造物闖起,其意專在於卿等,其語意豈簠簋不飾之意乎?國人共知,豈待卿等甘心?前吏判用心補予,其於吏判卽頃者傾軋之語綴拾者。其中前湖伯起貪等句,雖似其影,意則巧密。卿等若此者,直由於予也,何顔對卿等?此尤爲無狀者,雖應行之事,句語不愜卿等今日之請者也。噫,頃者諭卿等者,意豈爲請者,而因予之故,不先不後,恐逾此時,亦〈由〉予而然。不然,卿等覽其章,有一毫志喜之意乎?其心已露,予雖不諭,人孰不知?噫,予猶若再昨年,其何若此而冥然過昨日?萬念俱冷之時,若是挑予,於予可謂加霜。噫,爲國事爲沖子,今者敦勉,豈云過也?自量今氣,更待何時?非爲卿也,實爲宗國也。今者水泄,非昨年比,今日又至八次,而前則服茹藿湯,其氣旋愈矣。非徒不愈,晩後嘔氣欲作,此昨年所無者,予見熟矣。予亦豈不若此?自知者深,聞卿等入城然後,此心可倚,此心可倚,亦非爲卿等也,實爲國事也。雖不敬大臣,近十年隄防,因一觀周,而予弛乎哉?予亦諭焉,若今者此擧,非甘心于卿等者,卽甘心于其君者,而且阻絶卿等。一則因柳戇等事,卿有所陳,故次骨甘心于卿等者也。一則先逐卿等,跳踉於嚴辨錄之意。黨之一字,予雖曰過,爲今臣子者,焉敢開喙於其間?此關係莫重,不可刊版而止,故昨雖嚴處,予則曰,豈特觀周,此等之類,予則曰莫知幾十。其雖無今日之此心,只恨冥然。雖然,魑魅莫逃,何敢售計?待卿等之章賜批,目今之氣,此時其若酬應誠難,而嘔氣作後,雖欲食,何能食也?見內局諸臣之後,氣乏特甚,難於其定,故亦爲宗國,欲進粥飮,不過一二匙,尤不若朝者只水泄而已。昨年此湯劑,其猶收效,今日非徒無效,其心憒亂,兩手幾乎戰掉,於予其何足道,於宗國何?於沖子何?觀周可謂得計,乃宗國誠爲茫然,强而呼寫,令入侍承宣遍諭。呼寫乎此,頭眩心煩,以卿等體國之誠,七十四歲其君,一何困哉,一何困哉?予不多諭,卿等宜思三百年宗國,予何復諭,予何復諭?惜哉冥然,措哉冥然,入侍承旨,以此宣諭于三相,偕來二字,何顔復諭?上曰,宣傳官入侍,右承旨入侍,右承旨三大臣處傳諭。又曰,藥房提調,更爲入侍,命注書考出任觀周曾前所進上疏,重燮還奏後,諸臣以次退出。
上在慶熙宮。停常參·經筵。
藥房都提調臣金陽澤,提調臣趙明鼎,副提調臣兪漢蕭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。下敎于入侍矣。中宮殿·惠嬪宮,藥房口傳問安。答曰,知道。
趙德成啓曰,卽者司書金載祿,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允
安杓,以都摠府言啓曰,今日入直內三廳,武兼禁軍及軍兵等,當爲中日習射,而本府褒貶相値,不得爲之之意,敢啓。傳曰,知道。
趙德成啓曰,藥房三提調,依下敎來待矣。傳曰,藥房入侍。
傳于趙德成曰,內局入侍,江華留守,同爲入侍。
安杓啓曰,前江華留守李溵,謂有難安情勢,所受密符,使其偏裨替納。依定式推考傳旨捧入之意,敢啓。傳曰,知道。
安杓啓曰,領議政金致仁,左議政韓翼謩,右議政金尙喆,又使錄事來納命召,何以爲之?敢稟。又以啓曰,卽者議政府錄事來言,領議政金致仁,左議政韓翼謩,伏承入侍承宣宣示傳敎及口傳下敎,不敢因處城外,今方入來,退歸私次云矣。係是大臣去就,敢啓。傳曰,知道。
又以啓曰,卽者議政府錄事來言,右議政金尙喆,伏承入侍承宣宣示傳敎及口傳下敎,不敢因處城外,方今入來,退歸私次云矣。係是大臣去就,敢啓。傳曰,知道。
趙德成,以侍講院言啓曰,本院司書金載祿,連日入直矣。以親病陳疏徑出。兼司書金魯淳,說書閔鍾烈俱在外,兼說書未差,下番他無推移之員。弼善黃榦,兼弼善李在簡,文學姜趾煥,卽爲牌招,推移姑降入直,何如?傳曰,允。
領議政金致仁書啓曰,臣瀝血拜章,敢干崇嚴,兪音之降,攢手以俟,及奉批旨,大失所圖。不惟不許所請,開曉慰勉,反益隆摯,至諭以期於偕來。臣不敢知殿下,眞以臣謂可出膺,而敦召之至此乎?聖明在上,必不以四維之外,責之於臣,臣於是,惝怳臆塞,莫知所出。至於揮不去等敎,奉讀以還,淸涕無從,殿下曷嘗見自前被彈出城之大臣,纔經宿而還入者乎?臣非不知廉隅之放壞,去就之顚倒,而猶復爲此者,正所以仰體聖意也。乃殿下則不少諒察,一向督迫,强之以所不强,上下相須之義,恐不如是,臣安得無天地之憾也?顧今玉候愆和,聖心悶旱憂勞之敎,溢於絲綸。區區下情,豈不欲一登天陛,仰承起居,而職名尙縻,轉動無路,瞻望宸極,但有耿結。倘殿下廓然三思,快許一兪,則臣當卽日趨詣,不俟駕屨。哀之·不哀之,皆臣之命,只自伏地祈祝而已。答曰,罄悉心腹,惟望卿心之幡然,其見書啓,抑鬱二字,可謂歇語,豈特本事?卿懇雖若此,予心益固,何則?古往今來,大臣其雖被彈,三相一時,望八初見。任觀周之意,豈他哉?此誠傾軋,予雖欲伸卿此心,若許一相二相,何爲其欲勉强?若予下敎,其意巧憯,時·原任,一也。時任雖曲循,原任孰肯當之?若此,吁嗟海東,將無大臣。嗚呼,望八衰君,與誰共國?卿若思此,一伸廉隅,其何自顧,而不顧于此?一解爲期者,非徒不體予,使先卿冥冥有知,其心若何?呼寫于此,良欲無語。噫,泄候少止,氣猶苶然,聞卿入城,雖進水刺,下麥飯數匙而止,於晝亦不過菉粥數飮。噫,此時進半兩重蔘茶,其雖食補,誠難誠難。無狀觀周之乍旋二字,作爲欛柄,不體益衰其君之心,亦不思先卿幾十年爲予元輔之心,可謂忠耶。可謂孝耶?此非敦勉乎卿之意,義理當然。以此觀之,乍旋之議,何忍介滯?卿須效古人鞠躬之義,思先卿爲國之誠,安心卽爲偕入,聽我面諭。若是酬應,氣猶益苶,少諒少諒事,更爲傳諭,期於偕來。
左議政韓翼謩書啓曰,臣敢陳危迫之衷懇,顒俟允兪之恩音。卽者近臣臨宣批旨,不惟不準所請,辭意隆摯,促臣造朝,臣誠驚惶失圖,不覺汗淚之交逬也。噫,臣非木石,亦具人性,非不知恩諭之爲感激,分義之爲至嚴。矧當玉候愆和,湯劑連進之時,豈不欲夤緣趨造,一者承候,少伸憂鬱之下誠?廉愧大防,決不可放倒,乍出旋入,今又束帶趨朝,則街童巷豎,亦必指點而揶揄。臣雖不似,名是大官,而猖披至此,將何以儀刑百僚哉?如蒙聖慈,曲垂矜諒,許解議政之濫秩,則臣固當不俟駕屨,聞命卽趨。一念冀祝,惟在於此,在於近侍之歷日相守,有損國體,亦願劃卽召還焉。答曰,其批詳諭,而緣予誠淺,卿心愈邈,自恧之外,夫復何諭?不可遞不可遞之義,不可固執不可固執之義,大略洞諭元輔。卿須覽此,三日若是酬應,以予之心氣,行一猶難,泄候尙未快止。所食比前尤減,而苶然之中,若是酬應。予困雖不足恤,以卿休休之量,爲國之誠,豈忍爲此?目今欲雨不雨,此予誠淺,未能感孚輔相之致,冞切靦然。卿須體君臣之大義,顧今日之國事,安心勿辭,卽爲偕入,聽我面諭事,更爲傳諭,期於偕來。
右議政金尙喆書啓曰,臣昨承筵敎之非常,未敢一已之自有,雖不得不冒沒入城,其爲喪廉愧而駭瞻聽,無復餘地矣。竊意疾痛之號,庶蒙體諒之仁,而及奉聖批,開釋慰藉之意,愈往愈隆,責之以撕捱太過,敎之以聽我面諭。苟使臣有一分可强之道,則何敢一向違拒,甘自陷於方命之誅哉?況今靜攝之中,又當悶旱之時,臣子道理,尤何可息偃在床,頑然無動,而誠以所帶者相銜也,難毁者大防也。今若諉以君命之不可抗,臣分之不可廢,而從他笑罵,猖狂不已,則是眞不識羞恥之鄙夫,而亦豈不爲不恤人言之罪人乎?有死而已,承命無路。嶺海斧鉞,固欲甘心,而王人之鎭日來守,不但私心之萬萬悚悶,其虧傷國體,亦非細故,惟願遄伏常憲,以勵頹綱云矣。答曰,纔諭卿等,冀卿造朝,不惟不感,予其辭彌切,自恧誠淺,其復何喩?其召觀周,卽予也,不能誠孚,亦予也。何顔更答,而含恧敦勉,亦爲國也。大抵詳諭元輔,卿觀其敎。噫,冥然過三昨,雖不若此,氣猶苶也。十六次水泄,日三酬應,只恨冥然,於卿亦有諭者。噫,先卿,予入銅儲,初爲予春坊,自緋玉至于一品,卽予嗣服後事也,而且君臣同遊耆社,古豈有此?吁嗟先卿,已作故人。嗚呼,涼德尙今冥然,望八拜卿輔相屬耳。有此光景,寔予之過,寔予之過。噫,先卿爲保障,其猶築城,況今卿爲予股肱,先卿有知,豈使徒守過中撕捱乎?呼寫于此,予心愴然,卿心若何?卿須思先卿斷斷爲國之心,顧小子委寄之誠。安心勿辭,卽爲偕入,聽我面諭事,更爲傳諭,期於偕來。
領議政金致仁疏曰,伏以臣,特一空疎蔑裂之賤品耳。元輔重任,夫豈有一半分可堪,而始則怵迫嚴命,冒沒承膺,終又低徊聖眷,未便引退,早晩顚沛,臣固自料。乃者臺評果發,聲罪甚嚴,直歸之於貪寵忘廉之科,滿心惶恧,無地自措,逬出城闉,蹙伏俟勘。千萬不自意,靜攝之中,特遣承宣,仍命偕來,恩敎洊降,慰釋備至,奉讀未半,不覺涕淚之交被也。仍伏聞玉候愆和,湯劑連進,下情憂悶,自倍他時,至於停膳以待之諭,尤非臣子所敢承聞者。臣旣無狀,自速人言,又以區區去就,上煩聖衷,致有此萬萬非常之敎,驚懍迫隘,求死不得。臣雖愚昧,亦具秉彝,豈不知義分之不可逃,恩命之不可孤,而猶且頑如木石,迷不變動,則其罪當誅而其情亦慽矣。念臣四朔匪據,罪戾日積,匡補衮闕,振刷百度,臣未能也。進退不撓,施措得宜,亦未能也。醜拙難掩,盤礴有譏,每一循省,騂汗俱發。今此臺言之出,惜乎其猶晩也。況又責以廉隅,俾知自處,則是猶以臣爲不至全昧四維者,臣雖狹中,固當拜受之不暇。惟其遣辭之間,蹈藉無餘,名爲大官,玷汚至此,實無顔面,復廁周行。今若憑恃寵靈,晏然冒出,因仍於百僚之首,則是眞不識人間羞恥事者。臣固不足言,其爲朝廷之辱,四方之笑,當如何哉?伏惟聖慈,仁深體下,澤遍遂物,朝臣之凡遭彈論者,莫不劃卽許解,俾得自伸。況臣所據,非比庶僚,出處之際,所關非細。倘聖上俯念至此,則庶不待臣言之畢,而有以處之矣。昨臣之還入都門,實出於萬不獲已,而若其危苦悚愧之情,至此而益無所容。玆敢不避煩瀆,疾聲哀籲。伏乞天地父母,特垂鑑諒,先收偕來之命,仍降譴罰,永許斥退,以存國體,以安賤分,不勝大願。臣無任瞻天望聖,隕越祈懇之至,謹昧死以聞。
左議政韓翼謩疏曰,伏以臣之至愚極陋,百無一能,偏蒙我殿下卓絶之知遇,居然致身於三事,七朔于玆,無一猷爲,不稱之實,不待人言,臣自知之,理無僥倖,世有公議。日昨陳疏出,而臣罪難掩,一字一言,無不按出眞贓。臣實無辭自解,從今以往,羞前之爲,痛自淬勵,他日桑楡之收,未必非臺臣之賜。臣雖狹中,敢忘拜嘉?人之所以爲人,以其有廉恥節禮也。於此有一放倒,則人不得爲人,在庶官猶然,況名以大官,爲四方表準,爲百僚矜式者乎?今其所論,有曰貪榮冒祿,不知廉恥之爲何物。夫不量已分,久叨匪據者臣也,無所施措,徒費廩捧者臣也,謂之貪冒也固宜。向來李宗榮所謂,怵迫義分,或未伸廉隅,黽勉承膺,如常負大何者。字字箚着,非謂別人,而淟涊盤礴,不思自處,則謂之不知廉恥,亦固也,非誣也。就其中一二事,臣則自謂粗有商量,而人各有心,不能破示。不知者之如是論斷,宜無足怪,然往者不可諫,來者猶可追,則在今之道,惟有亟解濫職,還他本分然後,庶可以自安於心,而有辭於人。逬出郊外,惟大何是俟,適會玉候愆和之時,乃以賤臣去就,貽惱聖衷,一日之中,恩諭五降,最後辭敎,至爲懇惻,豚魚冥頑,猶可以感孚。臣於此,惶汗感涕,他不暇顧,雖不得不章皇入城,人方責臣以廉隅。臣反自壞其大防,夤緣期會,冒進不已,則是眞不識人間羞恥事者。仰惟殿下,以禮使臣,最重四維,將奚取於無恥一鄙夫哉?倘聖念,一及於此,鞶帶之褫,必不待臣言之畢,臣安得不大聲而亟籲也?玆敢披瀝肝血,哀籲於黈纊之下。伏乞聖慈,天地父母,俯諒危懇,亟降允兪,鐫解臣濫秩,重勘臣瀆擾之罪,以謝人言,以安賤分,千萬幸甚。臣無任屛營祈懇之至,謹昧死以聞。
右議政金尙喆疏曰,伏以臣,情窮勢隘,逬伏郊次,三上書啓,輒暴衷懇,而兪音終靳,恩敎洊降,跼高蹐厚,誠不知置身之所。不意昨昏,入侍近臣,又復儼臨,旣宣繾綣之溫諭,仍傳惻怛之筵敎。靜攝之中,貽惱至此,苟求其由,罔非臣罪,面前義分,不遑他顧,遂不得不仰體聖意,黽勉入城,而反顧初心,恧蹙冞切。噫,諫疏所以詆訶者,譬如醫者論病之眞切箚着,臣安得不滿心慙惶?若其去就之失宜,祈請之非時,或緣事會之迫阨,或由情禮之當然,而言出諫官,罪在廉耻。噫,廉恥,人之大防也,大官,國之具瞻也。處具瞻之地,忽大防之戒,則誠無以董百僚而式四方。如臣眇末,雖不敢自重,問其官則相職也。以聖上禮使之道,凡有群下之事關四維,無不周諒而曲副之,則顧臣鞶帶之褫,亦何待臣辭之畢,而屢煩寵諭,力抗君命,顧其罪,尤萬萬難贖矣。噫,以臣千萬不可堪之人,冒據千萬不可當之任,半載中書,無一猷爲,人雖不言,臣實自愧。耿耿一遞之願,何嘗頃刻忘于中,而仰感主恩,俯怵臣分,遲回囁嚅,尙未爲祈免之計。雖以日月之明,亦何由照燭此情實也?自來微諒旣如彼,目下情勢又如此,人欲天從,此其時也。玆敢冒入文字,仰首哀號,伏乞聖慈,天地父母,遞臣所帶之職,以靖私義,治臣逋慢之罪,以警具僚,非臣之幸,實國家之幸也。臣無任瞻天望聖,屛營祈懇之至,謹昧死以聞。答曰,省疏具悉卿懇。噫,因予涼德,其欠九經敬大臣之義,其且否德,不能感孚群下,乃有今日之事,一則予,二則予。其他事,昨日承宣宣諭,强氣詳諭,今何多諭?但闖起跳踉,國人共知,若問其由,亦由於予,於卿等何有?於卿等何有?聞卿入城,若見卿焉,雖然,此非輔相若此之時。噫,上有七十四歲其君,而卿等博覽故史舊事,幾有尙今支撑,其猶冥然,此時於輔相之道,可謂揮去之時也。其何徒重撕捱,不顧國事乎?欲雨不雨,亦由於君與相不相孚之致。業已燭,業已量,於卿等,豈有毫分撕捱之端?一日若此,國事一日泮渙,二日若此,國事二日泮渙。目今悶旱焦心之餘,以卿等體國之心,添困我若是乎?卿等造朝然後,此心少弛。卿須體君臣之大義,悶其君之益衰,顧今日之國事,安心勿辭,其卽偕來,聽我面諭。此批答,使偕來承旨傳諭,期於偕來。
行判中樞府事徐志修箚曰,伏以臣於日昨筵退之後,伏見正言任觀周疏中,攻斥大臣,語意深重。且以不請祈雨,先請進宴爲非,臣不勝瞿然惶愧之至。臣亦嘗備位三事,則其所詆訾,實多箚着臣身。至於進宴之請,蓋出於愛日誠切遵昔禮重,雖在悶旱之時,不可不預講儀節,故有所陳請。今臺言如此,臣何可晏然而已乎?玆敢略陳短箚,仰瀆崇聽,伏乞聖明,亟賜威譴,以安私分,千萬幸甚。取進止。答曰,省箚具悉卿懇。今番任觀周,予雖衰矣,其心敢逃?予則曰,豈云觀周,寔由予也。意不專在於時任,下敎亦諭,卿何介滯?卿何介滯?冥然憧憧之中,復此光景,此亦於予造物,以此酬應用心。泄候僅止,猶有餘氣,氣亦苶然,卿須體予慇懃之意,安心勿辭焉。仍傳曰,遣史官傳諭,
丁亥六月十一日辰時,上御集慶堂。藥房入診,江華留守·掌令,同爲入侍時,都提調金陽澤,提調趙明鼎,副提調兪漢蕭,假注書金重燮,記事官姜俒·李克生,醫官方泰輿·許礈·李以楷·李泰遠·慶絢·吳道炯,江華留守鄭尙淳,掌令李台鼎,以次進伏訖。陽澤曰,夜間聖體若何?上曰,泄候少止,如廁大便不下,略下少水,而未能廁前利行矣。今日藿粥少進,比前差勝矣。命諸醫診候,醫曰,脈度之不均,雖若如前,而懸有分利之效矣。請進薷苓湯。上曰,薷苓湯一貼,極爲少少,薷苓湯一貼,更爲煎入。又曰,薷苓湯一貼,更爲煎入,而蔘苓茶一貼,亦爲煎入。命江留進前,賜以弧矢,問曰,以水道乎,以陸路乎?拜伏對曰,以陸路矣。退出後,台鼎曰,請還寢東呂·址淳等還配之命,更令王府嚴鞫得情。上曰,勿煩。措辭見上台鼎曰,請還寢定配罪人金柱泰減等之命。上曰,勿煩。措辭見上台鼎曰,請還寢定配罪人者斤萬酌處之命,更令王府嚴鞫得情,快伸王章。上曰,勿煩。措辭見上台鼎曰,新除授司諫院司諫呂善應,時在京畿廣州地,獻納李致中,時在廣州地,正言李祉承,時在忠淸道平澤地,請竝斯速乘馹上來事,下諭。上曰,依啓。諸臣以次退出。
丁亥六月十一日申時,上御集慶堂。藥房入診入侍時,都提調金陽澤,提調趙明鼎,副提調兪漢蕭,假注書金重燮,記事官鄭好仁·李克生,醫官方泰輿·許礈·李以楷·李泰遠·慶絢·吳道炯,以次進伏訖。陽澤曰,午間聖體若何?上曰,今始闊泄而少水,亦爲廁前利行矣。泄止一次,而比前懸異矣。諸醫診候曰,脈候之不均,比前似勝,而滯候比前頓勝矣。請進鮒魚蒸椒漿,以爲食補。上曰,依。今朝則始進麥水刺,然而思食之念頓減,以麥水刺,故少進矣。諸醫曰,昨夕以前,脈候不能順宣,頗有浮洪之症,今則脈度似弱,必是差勝於解滯矣。上曰,昨夕則不覺其熱,今乃始覺,藥房提調,持湯劑更爲入侍,進御後。上曰,江留今宿金浦乎?陽澤對曰,門外交龜,今日似不遠行矣。〈上曰〉,薷苓湯停止,自明日建功湯依前煎入。出榻敎上曰,大臣如是撕捱,雨意終不霈然,不堪用慮矣。陽澤曰,請用邵雍安排法焉。諸臣以次退出。
上在慶熙宮。停常參·經筵。
柳脩啓曰,大司憲黃景源再度呈辭,掌令李澤徵,執義李普觀,持平徐有元在外,掌令李台鼎,持平李東遇呈辭,今日以監察茶時之意,敢啓。傳曰,知道。
藥房都提調金陽澤,提調趙明鼎,副提調兪漢蕭啓曰,伏未審夜間,聖體調攝,若何,痰候何如?寢睡·水刺之節,亦何如?臣率諸御醫,趁早入診,詳察聖候爲宜,臣等,不任區區憂慮,敢來間安,竝此仰稟。答曰,知道。當下敎于入侍矣。中宮殿·惠嬪宮,口傳問安。答曰,知道。
趙德成啓曰,注書南胄寬,卽爲牌招,何如?傳曰,允。
傳于趙德成曰,承旨入侍。
以承傳色口傳下敎曰,代押時,承旨盥洗致精爲之,明日位牌陪往時,亦致敬事,奉常寺官員,發牌聽傳敎。
又以下敎曰,已處分中官,當該承傳色中官,不稟當該承傳色中官韓聖揆,越捧一等,中官咸國寧,下敎勿施。
又以下敎曰,楮子島摘奸官員處,精與否,知奏。
傳于柳脩曰,中官金好大,汰去勿施。
吏曹口傳政事,以朴師海爲安邊府使。
柳脩,以義禁府言啓曰,全羅道濟州牧大靜縣投畀罪人任觀周,因其地荐棘事,命下矣。旣已發配,以傳敎內辭意,具罪目,依例發遣府都事所到處,仍令押送配所,荐棘之意,敢啓。傳曰,知道。
又以義禁府言啓曰,中官咸國寧,江原道金城縣定配,當日押送事,命下矣。以傳敎內辭意,具罪目,依例發遣府羅將,卽爲押送配所之意,敢啓。傳曰,知道。
又以義禁府言啓曰,中官咸國寧下敎勿施事,命下矣。金城定配罪人咸國寧所到處放送事,分付道臣之意,敢啓。傳曰,知道。
左承旨金龜柱,書啓。臣敬奉聖批,傳諭于領議政金致仁處則以爲,臣五啓一疏,瀝盡肝血,臣情轉急,天聽愈邈,每一承批,惶阨無地。今則辭竭而意窮,請就聖批而仰復焉。凡朝臣之有情勢者,輕重不同,處義隨異,雖以今番事言之,臣之所遭,何可與原任大臣,比而論哉?原任大臣則一箚可以自伸,雖無箚,亦無不可,時·原任一也之敎,臣實未曉也。且殿下,提諭先臣,責以忠孝,臣於是,衷情摧咽,涕淚無從,先臣立朝大致,想殿下記有之矣。去就之際,最重廉隅,或有人言,必辭其職,殿下亦想體諒而曲遂之。今臣區區不敢放倒於斯,乃所以追先臣而事殿下者也。臣雖不肖,殿下豈不以施於先臣者,施之於臣乎?倘殿下,俯諒及此,快賜一兪,則公私誠萬幸。如其不然,嶺海鈇鉞,臣實甘心。當此靜攝憂勞之時,輒以賤臣之故,屢煩酬應,臣尤悸懍,求死不得。只自席藁私次,顒俟處分而已云矣。臣旣承偕來之命,故姑爲仍留之意,敢啓。批答在於傳敎。
右副承旨李壽鳳,書啓。臣敬奉聖批,傳諭于右議政金尙喆處則以爲,臣之罪,可勝誅哉?玉體添損,湯劑迭進,而臣未能承候,罪一也。天旱太甚,聖心焦勞,而臣未得分憂,罪二也。恩敎荐下,義分至嚴,而臣無以趨命,罪三也。況伏奉夜下,書啓之批,縷縷數百餘言,反之於聖躬,勉諭丁寧,提之以先故,辭旨懇惻。臣明燭奉讀,自不覺衷情抑塞,聲淚俱發。猶且宛轉私次,迷不知變,甘自爲不忠不孝之人,俯仰穹壤,此何爲哉?噫,諫臣之論及大臣者,其言雖皆切中,首尾臚列,詆訶嘲侮,則無復餘地矣。雖在庶官,遭此彈劾,尙不可冒出。名曰相職,諉之以恩數之迥越,威命之督迫,揚揚爲委蛇之計,則人必不食其餘,而國家三事之職,其將緣臣而廝壞。如臣無狀,受聖上罔極之恩,縱不能酬報其萬一,亦何忍以臣之故,而傷殿下淸明之治,累聖朝承弼之地哉?此非爲一身廉恥而然,所惜者國體也。以天地無物不遂之仁,亦豈不念及於此耶?當此靜攝之時,以臣瀆撓之不已,徒貽酬應之煩,此亦臣死罪也。惟願亟降威罰,以幸國事云矣。臣旣承偕來之命,故姑爲仍留之意,敢啓。批答在於傳敎
判府事金陽澤箚曰,伏以日昨臺章之譏詆廟堂也,其中不請先請等語,臣竊有悚恧不自安者。頃日大臣禮官,俱以慶忭之忱,仰請遵述之道,臣亦隨諸大臣後,同聲以奏。到今人言如此,諸大臣擧皆引義,臣豈敢獨爲晏然也哉?第身帶藥院之任,且値玉候違和,承命入侍,議定新劑。分義於此,雖不得不冒沒登筵,而區區私悰,有難終黙,略入文字,仰暴微懇,乞降威罰,俾安賤分,不勝幸甚。答曰,省箚具悉卿懇。精神索漠,氣方困苶,只聞其聲,故未能覽得。今覽卿箚,任觀周其雖尤爲無狀,亦予之召,亦予之召,是誰之愆,是誰之愆。此於卿不足掛齒,其卿須安心勿辭焉。仍傳曰,遣史官傳諭。
丁亥六月十二日辰時,上御集慶堂。藥房入診入侍時,都提調金陽澤,提調趙明鼎,副提調兪漢蕭,假注書金重燮,記事官鄭好仁·李克生,醫官方泰輿·許礈·李以楷·李泰遠·慶絢·吳道炯,以次進伏訖。陽澤曰,夜間聖體若何?上曰,似勝矣。命進蔘苓茶後,諸醫診候曰,脈度之不均,比前差勝矣。上曰,觀周所爲,極爲無據,予使人讀之而聽其聲,故不知其巧計之若是其甚。今見徐判府之箚,其不請先請,極其巧險,時·原任無不欲去,如此而能坐其座乎?目今起復,兩相之外,孰肯行焉?陽澤曰,尹泰淵亦爲洪相之所薦矣,然則無人不及矣。見無禮於其君者,若鷹鸇之逐鳥雀,掌令李台鼎,謄傳古紙而已,是豈臣分乎?藥房提調,持湯劑更爲入侍。出榻敎傳曰,噫,昔年一心,其惟元元,亢旱若此,此予則曰,有甚於烈陽杲杲,欲雨不雨,雖雨旋止,是誰之咎?咎在一人,今年穡事,其或愆期,何甘玉食?況其雖誠淺,衰若此而氣亦苶,雖欲親行,其勢末由。涔涔寢席,此心初次,旣有特命,何循常例?獻官以正二品中擇差,大祝亦以時任儒臣塡差,諸執事亦爲另擇,而兩處亦令入直。部官今日巡審,其或有不潔處,使之卽爲來奏。傳曰,偕來承旨,書啓,欲爲下敎而未果,今因承宣所奏乃覺,此非承宣之過,勿待罪事,分付注書。其雖一時做錯,體統所在,不可不飭,罷職。出傳敎諸臣以次退出。
丁亥六月十二日巳時,上御資政殿。承旨入侍時,同副承旨安杓,假注書金重燮,記事官鄭好仁·李克生,以次進伏訖。命承旨書傳敎曰,噫,今日支撑,其亦異事。頃者下敎,豈有一毫張大之意乎?不過追慕其事相符者,而大臣聞此,不逾日而請者,其意豈專在於爲予?所重在焉,故予雖固執,不以爲非者,意亦所重而然矣。其不能親覽,令承宣讀之,故只聞雖應行之句,其猶下敎。今日覽箚,乃知又有不請先請等句,此無臣節也。噫,今日北面於予者,其若思昔年,豈忍有此心?此決非海東臣子言也。噫,今番固執之意,其欲口奏,而此不過予當拒之者,此等之事,何敢以奏泯默?嗚呼,追慕之言,反爲機關,乃至於此,此亦不孝。嗚呼,今日卽庚子第五日也。承旨入侍時,先爲起坐自矢曰,於此等事,若勉强以從,乃負陟降云。仍御資政殿,召承宣而下敎,此非爲予,所重在焉。任觀周其令該府,特遣都事,仍其地荐棘。噫,見無禮於其君,若鷹鸇之逐鳥雀,此奚特無禮?其心雖輿儓可知,則李台鼎則逾日詣臺,只謄傳故紙,只請下諭。此人不足以繩墨飭治之,其在嚴君君臣臣之道,不可不嚴懲,亟施削版之典,豈借手於庸臺?觀周業已處分,此外在京不言諸臺,一倂削職。出傳敎傳曰,中官咸國寧,頃年所爲,其雖無狀,蕩滌調用,則渠焉敢若是放恣?金城縣定配,當日押送,令內府亦爲刊名。出傳敎傳曰,當直下敎,何等嚴重,而近者視若尋常,故曾已下敎,則今日特甚。事之可駭,莫此爲甚,待令書吏使令,令秋曹一竝嚴囚,勿爲徵贖,從重科治。噫,今日政院,可謂亡矣。傳曰,承傳色金好大,擧措可駭,汰去。當該注書,其涉昏謬,汰去。出傳敎他承旨入侍。出榻敎傳曰,惟允之任,其豈輕乎?承旨安杓,多有苟且之事,而其猶參酌,其在國體,豈可一向假借?遞差。傳曰,承旨有闕,代前承旨柳脩除授,牌招察任,房依前。出傳敎諸臣以次退出。
丁亥六月十二日未時,上御資政殿。承旨入侍時,事變假注書金寅燮,替入進伏訖。上曰,故金奉朝賀,遭彈於李彦世之後,仍不解免而行公耶?似行公矣。行公,故其後入來,予問卿何不辨李彦世之彈云爾,則對以臣則以爲公心矣。德成曰,聞上番翰林之言,一遞而更拜相云矣。上曰,御史入侍。出榻敎賤臣承命出去,招北靑御史洪景顔入侍,上命景顔,讀奏書啓。上曰,予謂姜始顯,過於透徹,不意其昏謬也。似是全不照管而然矣,予非爲布也,國體不然矣。景顔曰,以臣所聞,過於昏謬,專諉吏手矣。歷奏沿路邑書,至吳道炯褒啓,上曰,豈非難乎?至趙威鎭,上曰,似善治矣。至濫杖,上曰,猛之致矣。至李敬玉多毁少譽,上曰,異矣,似善爲之矣。景顔曰,臣於出道之時,雖未見之,而於倉穀等事,猾吏作姦,有惡聲矣。命承旨書之曰,噫,豈爲貢布乎?此卽予四十年初見者。以此觀之,其守令,非昏則不勤,此人以兼春秋,見者熟,故頃者此報勤勤申飭,意蓋在矣。今者廉問,寔爲元元,其果無形,莫重衣襨之需,一付猾吏,不爲照管,此已可駭。御史書啓中,料外無名之錢,白地勒捧云,御貢不察,放恣勒捧,此非昏也,乃不謹也。事之可駭,莫此爲甚,命御史之意偶然脗合,此誠尤萬萬可駭。若無此命,北靑人何辜?不可已處分而止。前北靑府使姜始顯,拿問處之,拿來後口招,登對以奏,而沿路守令中,以近侍之人,特差淮陽者,以書啓觀沖簡之治,周歲如一。其雖可嘉,不過沿道,而洪原縣監吳道炯,予不以此爲期。今覽書啓,雖嘉,其亦沿道置之。永興府使趙威鎭之濫杖,令道臣嚴飭,德源府使李泰遠之柔懦,亦令道臣嚴飭,使趙威鎭·李泰遠,其令換佩弦韋。安邊府使李敬玉,予知其人,必不若此,今覽書啓,近者人心,雖難測度。自侍從而爲此任,與他有間,特遞其職。出傳敎景顔退出,命承旨讀禁府草記。上命賤臣,持入龍山江·楮子島祈雨祭文,命承旨讀奏祭文。上呼寫刪改後,命賤臣招入香室守僕出給。上命賤臣招入龍山江祭壇摘奸部官入侍,西部奉事鄭弘淵進伏。上下詢摘奸事,弘淵對曰,祭壇無不潔事,而但年年水潦之餘,少有頹圮處,故臣之同官,出去而修治矣。上曰,汝之同官,誰也?對曰,西部都事,臣申曘也。弘淵退出,上命承旨書之曰,此時守令,不可曠官,安邊府使,代令該曹口傳擇差,過殿最開拆後,其令辭朝。又命書之曰,處分諸臺中,都憲則旣不行公,與他有間,只遞其職。以上出傳敎命退,諸臣以次退出。
上在慶熙宮。停常參·經筵。
藥房都提調臣金陽澤,提調臣趙明鼎,副提調臣兪漢蕭啓曰,伏未審夜來喜兩,聖體調攝若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。下敎于入侍矣。中宮殿·惠嬪宮,藥房口傳問安。答曰,知道。
以承傳色口傳下敎曰,入侍。
柳脩啓曰,憲府連日監察茶時,事甚未安,除在外外,執義李普觀,卽爲牌招,何如?傳曰,允。
趙德成啓曰,假注書任希簡,時無職名,令該曹依例付軍職,冠帶常仕,何如?傳曰,允。
以承傳色口傳下敎曰,禮房傳香後,隨往看審處誠事,申飭禁草。
傳于柳脩曰,摘奸承旨如已入來,內局同爲入侍。
傳于柳脩曰,頃者水標單子,遲滯矣。今又若此,中間遲滯而然耶?當該禮曹官員知奏。
兪漢蕭啓曰,領議政金致仁處,遣宗伯傳諭後,仍爲偕來事,命下矣。禮曹判書李昌壽,纔已違牌,莫重傳諭之一時遲滯,事甚未安,更卽牌招,使之傳諭,何如?傳曰,允。
以承傳色口傳下敎曰,今始思之,禮判似與大臣同,宗伯改以重臣書之,前判尹南泰會爲之。
傳于柳脩曰,前判尹南泰會牌招。
以承傳色口傳下敎曰,南泰會若不入來,則以前禮判李思觀爲之。
傳于柳脩曰,重臣旣命傳諭,左承旨使之入來。
南泰會啓曰,臣敬奉聖諭,馳往傳諭于議政府領議政金致仁處,則大臣今方造朝,臣先爲入來之意,敢啓。傳曰,知道。
柳脩啓曰,領議政金致仁,左議政韓翼謩,右議政金尙喆,承命來待矣。
傳于柳脩曰,大臣同爲入侍。
趙德成,以奉常寺官員,以都提調·提調意啓曰,東籍親耕田所種小麥打作,則所出爲一石五斗之意,敢啓。傳曰,知道。
司書金載祿疏曰,伏以種繭親受,縟儀載擧,事曠千載,慶溢八域,仍伏念八耋偏母,癃病沈痼,委頓牀席,顧臣情私,實無離捨供職之勢,而向奉除旨,適値宮僚久缺之時,義分攸在,違傲是懼,黽勉出肅,連仍持被,已至卄有餘日矣。病母之懷,易疚於久離,人子之情,倍切於常日,每當玉漏報夜,禁扃傳鑰之時,輒阻數字之信,尤切方寸之亂矣。卽接家信,則臣母所患,近因日候不適,以致調將失宜,暑感外侵,頑痰內牽,諸般症形,一倍添劇,急伻踵至,促令歸護,臣聞此報,心神飛越,不避瀆擾之罪,敢陳焦迫之私,忙投短章,徑出脩門。伏乞聖慈,天地父母,亟許鐫免,以便救護,仍治臣罪,以昭法紀,千萬幸甚。踏啓字。
丁亥六月十三日卯時,上御集慶堂。藥房入診入侍時,都提調金陽澤,提調趙明鼎,副提調兪漢蕭,記事官南胄寬·鄭好仁·李克生,醫官方泰輿·許礈·李以楷·李泰遠·慶絢·吳道炯·金孝儉,以次進伏訖。陽澤曰,夜間聖體調攝,若何寢睡,何如?上曰,一樣矣。上進湯劑後,泰輿以下,診脈候退伏曰,左右三部調均,滑體少不如前矣。上命兪漢蕭,讀祈雨祭祭報府。上曰,注書出給,可也。胄寬出來給之,還爲進伏。上曰,醫官進前,無所進而滑便三四次,似泄有渣滓,有時腹痛,似署氣尙在矣。以楷·泰遠曰,暑氣未盡除故矣。泰遠曰,小水一樣乎?上曰,一樣矣。泰遠曰,腹中如有不平氣,則便閟尤悶,滑便無妨矣。泰輿等曰,六和湯,暑症甚好矣。上曰,諸醫俱然,則可進此藥矣。泰輿等曰,臣等之意皆然矣。上曰,建功湯,姑爲停止,加減六和湯,日再煎入。出榻敎上曰,雨勢姑不大注,甚沓沓矣。陽澤曰,終必大注矣。漢蕭曰,今亦來矣。上曰,霡霂,故勝於赫炎矣。陽澤曰,聞差使員之言,湖南則無時急望雨之事云矣。上曰,差員,誰也?陽澤曰,朴一源也。上曰,人不可知也。李敬玉以侍從出宰,似不如此,其常時不以此知之矣。陽澤曰,敬玉常時,雖不如此,出宰年久,故或怠心漸生而然矣。上曰,李敬玉,鄕人乎?陽澤曰,湖西人矣。上曰,安邊堂下,亦爲之乎?陽澤曰,堂下窠,而近來堂上爲之矣。上曰,水土淸涼云矣。上曰,吏判,何以爲乎?陽澤曰,欲出郊外,而病方苦,俟少間當出去云矣。上曰,騎判亦爲撕捱乎?陽澤曰,本曹應行公事,亦不爲之云矣。小臣亦入其中,而疏語專是愚妄,何可足數?勿留聖衷,伏望。上曰,予非爲予之事矣,覆載之間,豈有如許人乎?予爲不緊語,以至此也。陽澤曰,以渠駭妄之故,旣有所重,何必如是耶?上曰,今年則不須言,雖他年不當爲之矣。陽澤曰,昨日資政殿,終日以致暑症之添,夫子之所愼齋戰疾,聖上雖於致齋之道,靡不罔極,而有不安節,則不必如是,加意善攝,伏望。上曰,何必如是?陽澤曰,聞領相言,則昨日筵敎,尤惶悚云矣。上曰,何也?陽澤曰,其先臣事,不然云矣。上曰,更思之,則其時遞矣。上曰,卿則以爲三公同乎,領相尤甚乎?陽澤曰,伊日會坐藥房,領相獨自擔當,左·右相則以不必然爲言矣。上曰,勿論輕重,領相若免副,則左·右相,豈行公乎?任觀周欲爲如此之事,故虛頭荒雜,如此輩,本如此矣。上命承旨書之曰,近來院隷寒心,故昨雖下敎,飭已行,昨日下敎政院吏隷,一竝分揀放送。出傳敎,上曰,尹領府則獨漏耶?陽澤曰,其時適不入侍,而若入侍則必仰請矣。上曰,藥房提調,持湯劑更爲入侍。出榻敎提調持湯劑進伏,上進湯劑後,上曰,祭官必致誠矣。陽澤曰,聖敎如此,豈不致誠乎?漢蕭曰,判尹則去時以爲,雖傔從輩,當搜檢草具於衣邊云矣。上命承旨書之曰,頃者宣傳官金載仁,下敎之後,更思之,詣差備門,不爲先稟,故有此下敎,而其時事勢似然,飭已行,勿汰。此後其有若此之時,詣差備門先稟事,定式施行。出傳敎上曰,加減六和湯一貼,更爲煎入。出榻敎上曰,加減六和湯前方,去只角,明朝依前煎入。出榻敎上曰,禮曹判書牌招。出榻敎上曰,摘奸承旨入來,夕診,同爲入侍。出榻敎陽澤曰,六和湯持入乎?上曰,待下敎爲之。上命承旨書之曰,卿等書啓,昨已來到,而不渝悶迫之心,已諭領相,領相承命之前,一時敦勉,非徒文具,亦非誠也。百爾思量,心切焦悶,特遣重臣,諭予意而偕來。況卿等,若予今諭,其所去就,專在元輔。故其外多諭,本事之事體,決不若此,亦諭領相,卿宜體君臣之大義,顧小子今日之心,安心勿辭,勸元輔而同時造朝,若此之故,三相皆入喉院,只有三承宣,此何景像,此何景像?原任其若卿等,一體過爲撕捱,此等之時,內局將無都提擧,喉院將有一知申而已,此於此,其國若何?泄候猶未止,所進其亦頓減,而若是酬應,其雖盛壯之時誠難,況今日乎?須諒之事,令偕來承旨,傳諭于兩相·領相,偕來承旨,旣命,重臣先爲入來事,分付。出傳敎。上命退,諸臣遂退出
丁亥六月十三日午時,上御集慶堂。藥房入診入侍時,都提調金陽澤,提調趙明鼎,副提調兪漢蕭,記事官南胄寬·鄭好仁·李克生,醫官方泰輿·許礈·李以楷·李泰遠·慶絢·吳道炯·金孝儉,以次進伏訖。陽澤曰,午間聖體調攝,若何?上曰,一樣矣。陽澤曰,命醫官診候乎?上曰,置之。上曰,摘奸承旨,尙不來乎?陽澤曰,不及來矣。上曰,右文閣懸板,何以爲之?漢蕭曰,尹勉憲旣承下敎,而勉憲以偕來出去,故戶曹郞廳持來矣。上曰,下闕齋室懸板,何以爲之?漢蕭曰,戶曹郞廳爲之矣。右承旨趙德成,摘奸後入侍。上曰,進奏,可也。果致誠乎?德成曰,兩處各別申飭,使之虔誠,禁草亦嚴爲之矣。上命承旨書之曰,噫,今者之事,一則予,二則予,其若體九經敬大臣,雖有造物,焉敢闖起?雖因所重在焉而然,究其本則予也,此一也。予意頃年先卿,雖遭李彦世事,不爲解相,昨日欲以此持欛柄而敦勉,聞之其時果解相,聞都提調之言,以此惶蹙云,而此與其時事大異。今者任觀周事,若無今番卿等之請,豈有是事?問其本,因予追慕下敎而然,若無是事,任觀周豈以先後二字譏卿?此其二也。乍施之譏,亦由乎予,無風生浪,亦由乎予,此與先卿所遭,大有間焉。漫事猶說,卿等今日之擧,其果諂予而然,奚待觀周?予雖衰耗,名雖大官,予何泯默?噫,望八衰年,決不爲此。今者傾軋中,其本卽察,卿等若以此過爲撕捱,則於本事,其將若何?此予所謂大有間者也。雖無昨日之敎,予心本固,卿答過爲撕捱,於予雖免苦,卿等所請之本事,爲卿乎,爲重乎?況其時旣無祈雨之事,其先其後,尤無可論,此予所以卿等承命然後,素執則團圓,因予致此,因此勉副,決無是理。卿恒有解免之心,故其於此時,欲解之心,若是其勤。雖然,決不若此,決不若此。此猶諭國體,若非今日國事,予何却常膳,期於敦勉乎?噫,三公若此,豈徒予四十年無聞?往牒卽無也。往牒卽無之事,觀周甘心,此使國無三公之意,昨已諭,豈特時任?其意巧密。噫,彼冢宰,其不審輕重而然也,被斥諸臣,亦若卿等而然乎?以一章欲逐大臣冢宰之心,若見肝肺,何以然乎?國無大臣然後,望八其君,其可孤立,國無冢宰然後,浮囂躁競之心,可售也,吁亦迂矣。雖逐卿等,一隅海東,豈無大臣?雖逐冢宰,予心自固,浮囂躁競,焉敢售也?目今可悶者,其君若此,亢旱亦若此,而鼎席無人,於銓官雖欲下敎,將謂於誰?噫,氣若是益苶,亢旱復若此,國事亦莫知止泊,一猶焦悶,況若此乎?曾聞嶺藩多務,一踰鳥嶺,簿牒萬百,恒稱爲苦,其雖萬百,此不過循例簿書,今予爲宗國焦心,仍亢旱焦悶,氣若是苶然,雖盛壯之時,若是酬應,其誠難矣,況此日乎?以卿等體國之誠,何不諒此?卿等所請之事,果苦曰不審,予當謂可,不然而若此,豈不半上落下乎?昨置三公書啓,踰日不諭者,可見此心之悶迫,不過循例敦勉,以此消日,豈望八爲宗國之意乎?況卿不承命之前,兩相日雖十敦勉,決無造朝之理,思之及此,捨卿誰先?嗚呼,此時豈循常例?且曾有命冢宰偕來之事,雖欲爲此冢宰,亦若卿不獲已,亦有古例,特遣重臣,諭予此意,仍與偕來。噫,先卿頃年,其雖解相,觀今國事,悶予此心,雖夢其將勸卿矣。呼寫及此,不覺愴然。予心若此,先卿之心,若何?雖不思否德,獨不思先卿乎?卿須思先卿之意,體小子之心,安心勿復過讓,卽爲偕入,聽我面諭事,其令重臣,傳諭于領相,仍與偕來。出傳敎上命承旨書之曰,今番亢旱,有甚於烈陽,乍雨乍止,噫,初次祈雨祭後,因予誠淺,尙未宜應,昨夜今朝,庶有霈然之徵,朝來旋止,霡霂猶若前日,是誰之咎?寔予之愆,元元何辜?頃者有減膳之命,因大臣所奏,其欲觀勢中止,噫,願察其影,此亦予所召。此等之時,此等之年,何循常例?噫,親禱亦不能,臥之焦心,此則四十年初也,豈不可悶,豈不可悶?未能誠心親禱,寔予之愆,無風生浪,國事若此,寔予之愆,不能誠孚相臣,寔予之愆,因予之故,吾民受弊,寔予之愆,有一於此,誠無拜顔之心。頃者旣命中止,若此而何能伸予心?若不霈然,食豈下咽?得甘霈之前,何受常供?自今日減膳,諭此心于蒼穹事,分付廚院。今日已捧,自明日擧行,只減膳于大殿事,分付。出傳敎上命退,諸臣遂退出。
丁亥六月十三日酉時,上御集慶堂。藥房入診入侍時,都提調金陽澤,提調趙明鼎,副提調兪漢蕭,記事官南胄寬·鄭好仁·李克生,醫官方泰輿·許礈·李以楷·李泰遠·慶絢·吳道炯·金孝儉,以次進伏訖。上曰,諸醫診候,可也。泰輿診脈候退伏曰,左右三部調均,而滑體不足,與午間同矣。上曰,午後四次水泄,四十年初也。予之氣似剛矣,午進豆粥小許就睡,夕水刺後又就睡,終日苶然矣。泰輿等曰,加進六和湯,好矣。上進湯劑訖,上命承旨,讀三大臣書啓後,上曰,諸大臣初欲處之,而旣以乍罷旋仍逢辱,而又爲乍旋,事涉如何矣?更思之,則若領相承膺,則左·右相,似將自然入來矣。以冢宰敦諭,而冢宰旣如彼,故以宗伯下敎,聞其違牌後,始思之,則其所以引嫌,與大臣無異,故更命重臣,其後入睡。少頃覺後,問書啓之來否於中官,則泛稱書啓入來,故更問大臣去就,則始對以入來,渠輩亦必憎大臣而然耶?李壽鳳·尹勉憲亦謝恩,左·右相入來,可推而知之,而今日事,予亦得善策,而三相亦善爲之矣。陽澤曰,畢竟團圓,誠幸矣。上曰,今日必雨矣。君臣之間,情志相通矣,旣無相阻,而其若未能請來,則亦是阻矣。上笑曰,時·原任大臣,若皆撕捱,則承旨亦將不足矣。今則國事善成矣,諸大臣無一言,而入來貴矣,豈不貴乎?領相之事,可感矣。漢蕭曰,見今日傳旨,則豈不感動乎?上曰,領相固執,故予以爲慮矣。上曰,注書出去,召三相入侍,可也。胄寬出來,引入領議政金致仁,左議政韓翼謩,右議政金尙喆進前。致仁·翼謩·尙喆問候訖,上曰,今番卿等之如彼,皆予之過矣。致仁曰,聖敎至此,尤極惶悚矣。臣等豈有更佩命召,復登文陛之理,而恩言懇惻,有不敢一向違傲?不獲已暫爲入來,臣等必可遞之情懇,今當盡達矣。上曰,故相李頤命,遭彈出城,其時有欲動駕之敎,則卽爲承命矣。卿必先造然後左·右相,想無異同,故予之敦諭於卿者,蓋以此也。今若許解而更拜,則是予又用乍旋也。卿等若終不入來,則予有定計,當命送元良矣。今此承命,予爲卿等感之矣,自此國事庶幾矣。致仁曰,傳敎辭意,諄複懇至,命重臣偕來,尤是古大臣罕受之恩也。如臣無似,何以當此?臣等反復商議,進退無路,欲相率胥命,而亦有不敢,承命入侍,畢暴危迫之情,若蒙仁天之體諒,則公私誠萬幸,不然則又將退犯違傲之罪,臣等之冒沒入來者此也。上曰,卿言,過矣。人方以乍旋爲言,予何可復爲乍旋乎?重臣·將臣,猶可也,大臣則禮貌,異矣。致仁曰,乍旋云者,卽得罪於君上,而乍黜乍進之謂也。臣等所遭,眞所謂以禮進退也。原任宿德,不患無人,豈有乍旋之嫌乎?上曰,卿等之致此,皆予之過。至於今番事,亦由予偶然之言,轉輾至此,豈不怪乎?致仁曰,聖敎雖如此,今臣等引罪祈遞,實非以近日陳請事也。上曰,然則,何事也?致仁曰,臺疏云云,其言皆是矣。姑息之稱,儘是實際,彌縫之云,善於彌縫,則國事猶幸,而臣則竝與彌縫,而不能善爲之矣。不能匡輔,不能振刷,皆臣之罪,難進易退等語,擬之大臣等,亦潔語矣。又曰,貪榮冒祿,不知廉恥之如何物,臣心雖未必然,而以他人見之,何怪其言之如此乎?臣等雖無似,職則古大臣之職也。人之責之以古大臣之事誠然,而第念聖算彌邵,臣等又皆殿下任使諸臣之子姪也。上之所以視下,下之所以事上,自有不得不然者,進退之際,承順爲多,貪冒之誚,臣安得免乎?又曰,奔走服役,服役,吏輩事也。又曰,其人不足恤,言雖是也,而凌踏則無餘地矣,備郞事,豈不萬萬惶悚,而箚批以備郞回公未畢,於卿等何有爲敎,旣不得以此決遞,則執此久引,亦涉如何?果未免一箚而出矣。上曰,以備郞事引嫌,非予本心,卿等之卽出,是矣。致仁曰,臺臣方以廉恥責臣,而臣又冒沒入來,使古大臣當之,寧有如許去就乎?卽席未蒙恩遞,則將無以自此趨命之本意,惟聖明少垂體念焉。上曰,乍旋二字,非但侵斥時任,竝及於原任也。致仁曰,臣等之引罪,非乍旋也,臺疏中乍旋,卽仰勉於君上之語也。臣心非不惶悚,而亦何敢爲嫌也?原任一箚足矣,豈以此深引乎?翼謩曰,靜攝之中,極甚惶悚,而曲賜俯察,千萬伏望。尙喆曰,夜已深矣,靜攝之中,豈可以臣等去就仰浼,而如臣之身,亦被偕來之恩禮,提及先臣,辭敎惻怛,臣不勝感泣。臣旣無似,臣身固不足言,若臣所帶之職,卽殿下之職也,臣何敢汚殿下之職?臺臣方以廉恥論之,而今若漫犯廉恥,則明日正直臺臣,以此請罪,其將何辭而自解乎?亟賜俯察,伏祝伏祝。上曰,今番事,皆是予過,無可更言者。今年事,相符於昔日,故以鍊戎臺·北漢等語,下敎於卿等,則卿等卽有所請,予之下敎者,非矣受宴也。適有所思而然矣,而卿等之仰請者,亦是矣。若是相符,而不以爲貴,則非今日臣子之心矣。臺臣固不可請宴,而望八人君,適與昔年相符於此,若有甚麽意思,則決非海東臣子,任觀周何敢若是乎?昨日祈雨祭祭文中,或稱萬姓魚喁,或稱四野龜坼,此時此語則過矣。故命改之際,臥涼殿酬應頗久,以此更添,午後泄候已四次矣。諸大臣曰,殿下不思保嗇之道,凡係酬應之節,每欲與盛壯時同,以致症候之添加,臣等不勝悶迫,此後則隨事加意,無或如前伏望。上曰,予何能如盛壯時爲之乎?致仁曰,今日臣等之抗顔入來,專爲畢陳衷懇,得遞而退,而殿下終靳一兪,迫隘之極,殆欲生病矣。上曰,予則認以先卿李彦世事後,復爲行公矣。追聞之,則其時果一遞,而卿以此惶恐云,豈不過乎?其時與今日事件各異,卿勿復言,可也。致仁曰,先臣其時,迫於萬萬不敢聞不敢當之聖敎,至於再胥命而後入侍,終被聖上之體諒矣。今臣等若未蒙卽席恩遞,則退出後,又當如前犯違傲之罪矣,亟加俯察,千萬伏望。上曰,豈可復爲乍旋乎?致仁曰,見今諸原任,無故在朝,豈有是慮?聖上雖以原任之混入爲敎,而原任則與臣等大有不同,何可以曾前事,引而爲嫌乎?日昨所請之事,自是應行之典,臣等雖在原任,固當隨而仰請,臣等之不以此引嫌,可以俯諒之矣。尙喆曰,臺疏中,不請中先請等語,全不知裏面而然矣。其時則旱氣不至太甚,不必輕請祈雨,初九日則漸至可悶,故禮曹果草記矣。翼謩曰,傳敎中三字,還收伏望。上曰,三字,何事?翼謩曰,自矢曰三字也。致仁曰,豈可以任觀周之疏,有此自矢之敎乎?上曰,實非予之本心故然矣。予之先發不緊之語,誠不緊,而卿等之聞而卽請,初九日之又請,皆是矣。若以鐵匙食飯者,於此孰不爲貴,而渠亦海東臣子,安敢以此爲言乎?致仁曰,此則聖上恐未深察矣。秉彝之心,人所同得,任觀周豈獨無欣貴之心乎?若使臺臣,處於臣等或禮官之地,則其所仰請,何異臣等?特以臺諫故然也。上曰,此則卿言似然,而渠若有欣貴之心,則疏中豈無一半語及此乎?致仁曰,此則勢然也。此是論臣等過去之辭,故無以插入人事上語而然矣。上曰,欲逐卿等,故不暇及他矣。致仁曰,有似逐鹿而不見泰山也。自上旣已俯察,則處分太過,乞賜寬宥焉。上曰,必欲設計而盡逐,豈不無狀乎?今見卿等,諭以心腹,胸中快闊矣。李明運,何事也?致仁曰,濟州事也。上曰,雖有此事,何可以此,永枳摠管乎?致仁曰,此則不過官師相規矣。上曰,尹泰淵則以捕將望知之矣,追聞之,則摠使望也。然則洪領府亦入之,予之起復之計,又左矣。以此言于都提調矣。致仁曰,近來大臣,不被彈久矣。雖無人言,臣等豈不自勉,而猶不如頻聞勤政之言,今臣所遭,蹈藉無餘,豈不惶愧之極,而臣猶以言及廟堂爲喜矣。上曰,先卿則曾以李彦世之疏,公心非之爲對,予至今賢其言而不忘矣。今卿則救之何異於先卿也?致仁曰,先臣所遭,皆是架虛捏無,專肆醜辱,故先臣之對如彼,而今此臺言於臣,皆是實際,事件異矣。大抵其疏,有好言可採者,又有不是之言矣。以裕昆錄言之,臣等嚴畏囁嚅,尙不敢言,而臺臣言之矣,此與一時出於傳敎者有異,卽殿下垂戒後王之書,則其爲體重何如,而有若以斯文爲黨逆之本者,豈不至爲未安乎?上忽起坐而厲聲曰,予當直言之。丙申家禮源流以後,黨論豈不益激而至此乎?致仁曰,臣雖愚迷,豈不知殿下此敎,亦出於苦心,而但其冊子,何等書也?歷敍朋黨亂逆,結之日其本斯文也,後之人見此,何以知殿下之心,而不爲之疑怪乎?臣之所懼者,此冊傳後,恐有聖德之累也。上不答。致仁曰,臺疏中,官師相規之語,得失不足論,而最是尹汲事,可怪矣。尹汲,事殿下四十年,其本末長短,豈逃於聖鑑乎?方其少時,雖有累被譴責之事,而近來則年多官高,無他心矣。上曰,予亦知之。近則果異於前矣。致仁曰,改正,其可成說乎?尹汲改正於吏判,何人不爲改正乎?臺疏所謂松都人,卽登科而爲監察積勞者也。在政格,固可外遞,而況每都目,必有松都人錄用之特敎者乎?所謂中路人,亦是登科積仕者,差遣一郵,尤無可怪。無論松都人·中路人,若是白徒而得官,則或可爲言,登科序遷者,何可防之,而必以多錢爲言者,卽欲汚之之意也,寧不可悶?上曰,中路登科者,誰也?致仁曰,似是金昌祿矣。上曰,或稱松都,或稱多錢,其意無據矣。致仁曰,凡人之做事漸老,則老不如前,而尹汲昨冬都政,甚善爲之,勝於其前之政。臣在江郊而見之,心甚喜之,今臺臣則短之,人見之不同,如是矣。近來如臣後輩,滾到此位,朝廷無老成之人,而獨尹汲年多而氣强,故時或出入於筵中,今又擯而去之,臣實惜焉。申晦事,未及畢說,上曰,申晦則慘酷言之矣。今日欲爲下敎,而卿等必以爲,在吏判則許遞,在臣等則獨不體諒云爾,故不爲下敎矣。致仁曰,貪淫,本是難明之事也。箕伯,素稱饒財貨而多聲妓,以此責之,則誰能發明乎?尙喆曰,臣與申晦交承,雖未開見府庫,考閱記簿,則別備至於十餘萬兩之多矣。上曰,雖使申晦,眞箇貪財好色,今時則似不然矣。致仁曰,近來政注,頗善爲之,大政當前,臣實恃之,今又不免矣。上曰,洪領府事,曾稱其善爲政事矣。致仁曰,近政則勝於前矣。李潤臣之爲東夏壻,臣等皆不知,吏判亦何以知之?雖是東夏之壻,其人可用,則何可不用乎?上曰,卿言,是矣。予於李邦五,曾已下敎矣。李潤臣,誰也?致仁曰,禁將潤成之弟也。至於李泰淵事,臣亦極爲惶悚。泰淵之通擬將望,以洪領相所薦,而臣亦與之參聞矣。國之所重,在於置相與相,爲大臣而何可容私於此乎?觀其人地履歷,一循公議。蓋泰淵,其家與爲人,俱爲可恃,臣等常期以遠大,其在閫邑也,聞其善守,而未聞其散用,善事貽遺之說,未曾聞之,而今臺言如此,未可知也。上曰,此何難知也?侵逼洪領相之意也。翼謩曰,更將盡矣,恐有損於靜攝之節,退出後,更陳情悃,宜矣。致仁曰,臣等竭盡情悃,而退出後,又當以文字仰瀆,聖明俯垂諒察,俾不積犯死罪焉。臺臣處分,終是果重,特賜寬宥,三字傳敎,亦卽收還焉。上曰,兩銓如此,宗伯引嫌,深以爲悶。卿等旣不以此爲嫌,則禮判亦無可引者矣。致仁曰,然矣。日前陳請事及祈雨草記之待過初八,皆臣等事也,在禮判無干矣。俄者冷水治之之敎誠好,此非深責者。絶島荐棘,實爲太過,更加三思,深所望也。上曰,今此處分,非爲卿等,所重在焉,欲存國體而然矣。予之雖以不受爲言,相符庚寅之事,渠安敢如是乎?上曰,兵判則將不撕捱乎?有冢宰然後,當爲都政矣。致仁曰,兵判亦被譴罷之斥,必似撕捱矣。上曰,然乎?宗伯不必深引矣。今日違牌,則予以爲是宗伯之四維小,故予恕之矣。翼謩曰,宗伯之四維小而猶恕之,況臣等之四維則大矣,何不俯諒乎?上曰,吏判在京乎?再次逢辱矣。上命退,諸臣遂退出。
上在慶熙宮。停常參·經筵。
藥房都提調臣金陽澤,提調臣趙明鼎,副提調臣兪漢蕭啓曰,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
尹勉憲啓曰,大司憲·掌令一員,持平一員未差,執義李普觀傳旨未下,掌令李澤徵,持平徐有元在外,今日以監察茶時之意,敢啓。傳曰,知道。
尹勉憲,以都摠府言啓曰,今日入直內三廳,武兼禁軍及軍兵等,當爲中日習射,而自上方在減膳中,復膳間,依例姑停之意,敢啓。傳曰,知道。
趙德成,以侍講院言啓曰,本院上番,姑降入直,事甚未安,說書閔鍾烈,自鄕上來云,卽爲牌招入直,何如?傳曰,允。
有政。吏批,判書申晦受由在外,參判韓光會進,參議李海重式暇,同副承旨李壽鳳進。啓曰,判書申晦在外,參議李海重式暇,小臣獨政未安,何以爲之?敢稟。傳曰,仍爲之。以元仁孫爲大司憲,趙爲大司諫,具壽國爲執義,李益普爲掌令,鄭槃爲正言,金載順爲副應敎,李致中爲修撰,李壽勛爲輔德,鄭象仁爲兼弼善,具庠爲文學,洪檢爲司書,趙守儉爲禮曹正郞,申大謙爲遂安郡守,校書正字單盧允中。兵批,行判書李昌誼病,參判宋瑩中病,參議李昌儒病,參知沈益聖入直進,左副承旨尹勉憲進。副護軍李憲默·李恒祚·洪應輔,副司直黃景源·安杓·李秀逸·宋德相·丁範祖,副司果金載祿·金文淳。
以承傳色口傳下敎曰,中官申宅夏,越俸置之。
傳于尹勉憲曰,次對,今日爲之。
傳于尹勉憲曰,備局諸堂入來,則單子置之,只稟來待。
以備忘記,傳于尹勉憲曰,今者甘霈,寔爲元元,此正君臣爲民相賀之日,而特命次對若此,此予誠淺。且今日庚子何日,是誰之賜,豈敢便臥酬應?當正衣次對,資政月臺爲之。若是而其若中止,海東有君,其將先詣,政院知悉,次對牌,亦爲申飭。
以承傳色口傳下敎曰,蒼蒼若是眷顧元元,旣出次對令,而今若中止,曰有君乎?同副承旨往傳,卽令來會。
傳于趙德成曰,水標單子催促,使禮曹郞廳親呈事,分付。
以承傳色口傳下敎曰,東西郊,遣宣傳官,雨澤看審以來,畿伯狀聞,隨到卽入。
以承傳色口傳下敎曰,今見一尺之報,氣隨而舒矣,豈可以已往來弛心?宣傳官二人,馳往兩處,精潔與否,看審以奏。如此之時,次對尤不可不爲,招來備郞,以卽爲來會之意,分付。
以承傳色口傳下敎曰,春坊官員,卽爲牌招入直,兩司亦卽爲牌招,次對入侍,牌去來,申飭。
以承傳色口傳下敎曰,該房承旨,先詣資政門。
傳于趙德成曰,畿伯,使之入來。
趙德成啓曰,京畿監司金鍾正,依下敎來待矣。傳曰,入侍。
柳脩啓曰,藥房三提調,有稟達事,來詣請對矣。傳曰,入侍。
柳脩啓曰,卽者議政府錄事來言,領議政金致仁,左議政韓翼謩,右議政金尙喆,仍留胥命,又納命召,何以爲之?敢稟。
假注書任希簡啓曰,臣敬奉聖旨,口傳傳諭于領議政金致仁,左議政韓翼謩,右議政金尙喆處,則以爲,臣等衷懇,已悉於朝者書啓,而荐承嚴敎,無計蠢動,則不得不走伏金吾,恭俟金木之誅,卽又史官,臨宣聖敎,而有非臣子所敢承聞,臣等,震迫罔措,直欲卽地滅死而不可得,惟願亟就刑章而已云矣事,入侍以奏。
假注書任希簡啓曰,臣敬奉聖旨,又爲口傳傳諭于領議政金致仁,左議政韓翼謩,右議政金尙喆處,則以爲,不移時,史官再辱,嚴敎至此,而猶未仰承,則臣分掃地,萬戮亦輕,只願遄死而已云矣,敢啓。
以承傳色口傳下敎曰,禮判馳三相處,偕來。
又下敎曰,欲待大臣,其君在涼殿,而備堂使之詣閤矣,入于月廊,從重推考。
又下敎曰,觀其擧措,僅愈之餘,甚難便殿,欲見之備堂,皆令詣于前入侍處。
又下敎曰,閤外待令處,有着笠帽者,禁之,從重科治。
又下敎曰,秋曹郞廳,走馬進來,卽爲分付。
又下敎曰,着笠帽者,不能禁之,當該承旨遞差,右副承旨,牌招入侍。
又下敎曰,今日得甘霈之日,書吏置之。
趙德成,以侍講院言啓曰,本院上番,姑降入直,事甚未安,今日政新除授司書,待下批仍卽牌招入直,新除授輔德·兼弼善·文學,一體牌招察任,何如?傳曰,允。
傳于李壽鳳曰,該房承旨遞差。
李壽鳳,以禮曹言啓曰,昨日所下傳敎,得甘霈前減膳事,命下矣。大霈方降,民事萬幸,自明日復常膳事,依例擧行之意,分付,何如?傳曰,今者甘霈,寔是料表,此誠蒼蒼陟降,爲元元賜,吾民庶幾,而雖然,古人云勿以得雨而解心,復膳,豈可輕先?覽諸道狀聞均沾與否,當下敎矣。
傳于尹勉憲曰,承旨與吏曹堂上,入侍。
有政。吏批,判書申晦受由在外,參判韓光會進,參議李海重式暇,同副承旨進。啓曰,領議政金致仁,左議政韓翼謩,右議政金尙喆勉副事,命下矣。當爲處置,而本曹無相當窠,依例送西之意,敢啓。傳曰,知道。
兵批,判書李昌誼病,參判宋瑩中病,參議李昌儒病,參知沈益聖入直進,左副承旨尹勉憲進。啓曰,前領議政金致仁,左議政韓翼謩,右議政金尙喆,免副送西事,命下矣。當爲隨品處置,而領中樞一窠,判中樞二窠,他大臣今方見帶,從座目,金致仁·韓翼謩·金尙喆,依例加設判中樞,下批之意,敢啓。傳曰,知道。判府事單金致仁·韓翼謩·金尙喆。
尹勉憲,以義禁府言啓曰,北靑府使姜始顯,拿問口招,登對以奏事,傳旨啓下矣。姜始顯時未上來,依例發遣府羅將,所到處拿來,何如?傳曰,允。
行禮曹判書李昌壽疏曰,伏以臣,被人詆斥,情地危臲,坐違嚴召,恭俟譴何,迺蒙聖鑑,特垂照燭,恩敎之下,感惶交切,而惟是罪犯未勘,職任虛縻,臣尤不勝悶蹙之至。日前諸大臣陳請,蓋出於欲伸飾喜之忱,仰贊遵先之禮,而臣實以禮官隨參焉,則今於人言之來,顧何敢以不擧臣名,而獨自晏然乎?連値淸齋,控籲見阻,縮伏多日,今始短章自列。伏乞聖明,亟賜威罰,以安私分,千萬幸甚。答曰,省疏具悉。予則固執,日雖十請,豈可從也?況近者,亦有下敎,已無可言,而任觀周所爲,非海東臣子之心也,何足撕捱?卿之昨日違牌,已涉過矣,則況今日乎?卿勿辭速察職,開拆前只有今日,其雖次對,卿則仍行殿最。
行兵曹判書李昌誼疏曰,伏以臣,伏見任觀周疏本,以李明運之擧擬摠管,聲罪臣頗峻,臣不勝瞿然惶恧之至。夫明運之當初被罪,固自不輕,而朝家宥敍,蓋已經年,軍門收檢,亦皆無擬,適因排望苟簡,致有循次照擬,疏率之失,臣固不辭,而肆然之斥,何其太不相諒也?噫,爲政官而收用貪殘武夫,使民受其弊,果如言者之言,則其爲罪當如何,而是豈譴罷薄勘,所可蔽之者哉?祗緣臣眷係低佪,宜退不退,畢竟因一注擬間事,受人凌藉至此,莫非滄浪,尙誰怨尤?縱荷聖度包容,不加誅罰,而顧其釁咎彰着,情踪危蹙,官職去就,無復可論,虛帶重務,冞增罪戾,泯伏屢日,今始短章自列。伏乞聖明,俯賜鑑諒,亟命攸司,勘臣辜犯,以謝人言,以靖私義,不勝幸甚。答曰,省疏具悉。甘心挾雜,雖衰洞察,李明運事,其涉可笑。況其所請,于今已消,何足撕捱?卿勿過辭,卽爲行公,仍行殿最。
傳于尹勉憲曰,兵判批下,卽爲牌招察任。
丁亥六月十四日辰時,上御集慶堂。藥房入診入侍時,都提調金陽澤,提調趙明鼎,副提調兪漢蕭,記事官南胄寬·鄭好仁·李克生,醫官方泰輿·許礈·李以楷·慶絢·李泰遠·吳道炯·金孝儉,以次進伏訖。陽澤曰,聖體調攝若何,寢睡,何如?上曰,一樣矣。上進六和湯後,泰輿以下,診脈候退伏曰,左右三部調均,滑體小不如前矣。上命承旨書之曰,氣雖若此,其命次對,悶旱方切之中,豈敢顧身?意蓋在矣,一何過也?昨日承命之後,其宜帖然,以學問言之,事應旣已我則如故者也,此時輔相若此,予誰與爲國?卿等安心,其卽來會之意,令入侍注書,傳諭于三相。出傳敎胄寬承命出去,假注書任希簡替入。上命承旨,讀北伯狀啓,仍命書之曰,今覽咸鏡道臣狀聞,年百歲者三人,加資同中樞下批,一體他道例,今日內口傳下批,與朴氏衣資食物題給,已擧行者,加給之意,分付。噫,本道豐沛故鄕,九十九歲者二人,若過半年,可至百歲,衣資食物,亦爲加給事,分付,出傳敎。五錢重參苓茶,一貼煎入,加減六和湯,晩後更爲煎入事。出榻敎命承旨書之曰,政官牌招開政,出傳敎,又命書之曰,若爲次對,單子置之,直稟,依下敎來待事,分付。出傳敎明鼎先退,持參苓茶更爲入侍,上進御。安邊府使朴師海,其令辭朝,夕診,同爲入侍。出榻敎加減六和湯二貼,參苓茶一貼,明日依前煎入。出榻敎諸臣以次退出。
丁亥六月十四日申時,上御資政殿。藥房入診入侍時,都提調金陽澤,提調趙明鼎,副提調兪漢蕭,記事官南胄寬·姜俒·李克生,醫官方泰輿·許礈·李以楷·李泰遠·慶絢·吳道炯·金孝儉,以次進伏訖。上進六和湯。陽澤曰,醫官入侍,湯劑議之,伏望。上曰,醫官之意,如何?泰遠曰,限明日,進御六和湯,似好矣。陽澤曰,如此暑風,聖體未寧,而臨御冷濕之處,誠甚悶迫矣。上曰,不久當入矣。上曰,內局先退去。諸臣以次退出。
丁亥六月十四日申時,上御資政殿。承旨,京畿監司,安邊府使,楮子島摘奸宣傳官,同爲入侍時,左副承旨柳脩,假注書任希簡,記事官姜俒·李克生,京畿監司金鍾正,安邊府使朴師海,摘奸宣傳官金處憲,以次進伏訖。上命畿伯進前,問雨澤形止,鍾正曰,俄者楊州報狀來到,而似周洽矣。上命先退,鍾正退出。師海進前,上宣諭訖,命先退,師海退出。宣傳官金處憲進伏,上曰,摘奸則精潔乎?處憲對曰,精潔矣。上命先退,處憲退出。上曰,入侍史官,傳諭于三大臣待命所。希簡承命而出,記事官南胄寬替入。上命承旨書之曰,今者霈然,蒼蒼眷顧元元,而代予祈禱之人,其誠可嘉,兩處獻官,各熟馬一匹賜給,大祝,兒馬一匹賜給,其餘諸執事監察,各弦弓一張賜給。祈雨祭,觀勢更爲擧行。出傳敎上曰,三相命召入來,則預備翰林,持爲入侍,可也。鄭好仁,持領·左相命召入侍曰,右相命召,則姑不來矣。上命姜俒,持領·左相命召往傳。上曰,右相如入來,則竝爲持去,可也。上曰,注書出,備堂使之先爲詣閤。胄寬出來,傳命歸對,希簡復命。上曰,更爲出去,傳諭,可也。希簡出去。上命承旨書之曰,曾有悶旱,雖非次對,特命來會之事,況不過進定也,幾月焦心之餘,得甘霈者乎?此時謝蒼穹慰元元之前,何敢循常便臥酬應乎?況此日庚子年,我皇兄受寶之日也。整衣坐此殿,引見備堂,意亦深矣。且此門西邊,其時,予與守陵官代奠官,祗迎皇兄處。嗚呼,冥然四十八年,偶得甘霈,逢此日坐此殿,一則爲元元而仰謝,一則憶昔日而臨此也。昨日承命之大臣,今日若此,豈憶昔之意哉?此予誠淺,此予誠淺。大臣雖有陳箚之意,今日入侍,決不可已。噫,僅爲小愈,而爲輔相,一何不顧?亦予誠淺,亦予誠淺。瞻望暮雲,良欲無語。嗚呼,蒼蒼陟降,猶眷顧不德,而嗟,予輔相,一何苦我乎?出傳敎上命承旨書之曰,懿陵當香祗迎,以此分付。出傳敎上曰,兵·刑房代房。出榻敎上命承旨,書禮曹復膳草記批答。出傳敎上曰,同副承旨入侍。出榻敎同副承旨李壽鳳進伏,上命退,諸臣遂退出。
丁亥六月十四日初更,上御集慶堂。承旨吏曹堂上入侍時,右副承旨尹勉憲,假注書任希簡,記事官鄭好仁·李克生,吏曹參判韓光會,以次進伏訖。上命讀畿伯雨澤狀啓。上曰,今則似洽然矣。命承旨書傳諭曰,爲國焦悶之際,見卿等,心有所倚,而猶有其意。雖然,庶幾敦勉卿等,先命次對,意蓋深矣。卿果固執,方悶之際,甘霈周洽,農民庶幾,必行次對,下敎旣諭,昨日入侍之相臣,其果若此,可知卿等之心。雖然,猶望卿等之諒予心,特遣宗伯,執愈固而辭愈懇,目今國事,可謂悶迫。雖得甘霈,誰與爲國乎?且領相先卿,亦有古例,與相持而國事泮渙,使卿等一伸廉隅,亦實底道理四維,重臣猶然,況輔相乎?所辭相職,特爲勉副,以示誠意相孚之意,而究厥所由,一則予,二則予,自恧何諭?於卿等,更無介滯之端,安心就第,用副此意事,傳諭以來。上曰,宗伯旣命偕來,此傳諭,不必使史官往傳,令院隷往傳宗伯,可也。上命注書出去,宣傳官使之入來。宣傳官金處憲進前,上曰,持標信出去,開陽門仍留。光會進前,上命承旨書之曰,頃者亦有是例,大臣置處,豈可經宿?銓官旣來,卽爲開政,只擧行置處事,分付。出傳敎光會先退。又命書之曰,今者光景,四十年後初見,三公之若此,古豈有之?親政有命,兩銓長其皆若此,昨日大略雖諭,難以强迫,故今日欲爲下敎,而銓長若此,況相臣乎?欲諭誠難。今無難處之端,吏判之體其兄之意,爲國公心,予已洞知,前後銓曹,坐席未暖,以一人逢兩軋,今番其所詬辱,一倍于前,而究其心,其不過甘心傾軋,冢宰何有?況於輔相?其所凌踏,無簠簋不飾之意,於吏判,亦何顧惜?騎判則其批旣諭,方擬敦勉,令承旨讀章,故此句聽瑩,昨日聞相臣所奏,果有結語。以此觀之,輕重雖異,於當之者,豈有異焉?且語雖有大小,傾軋之心,一也。相臣旣許副,況銓長乎?此豈中其計?是禮使之意也。許解見職,以示重廉隅之意焉。出傳敎又命書之曰,今之國事,可謂寒心,且已諭,吾方撫遐方武士,而留滯京中,亦豈細故哉?望八暮年,何循常例?禮判李昌壽,吏曹判書除授,判尹趙雲逵,兵曹判書除授,牌招察任。傳授命召,禮判,代前吏判申晦除授,判尹,代前騎判李昌誼除授,以示予重四維惜其人之意。出傳敎又命書之曰,飭勵之下,今日次對,公然違牌,分義事體,不可循例踏下,執義具壽國,持平沈觀之,亟施不敍之典,稱在外,亦爲嚴飭,則薇垣長其或在外,曾已知之,李益普曾聞湖中人,而鄭槃之稱在外,事體寒心,一體施以不敍之典,出傳敎,又命書之曰,承旨柳脩代,金勉行除授,牌招察任,房依今擧行。出傳敎又命書之曰,飭已行,前注書李思祚敍用。出傳敎諸臣遂退出。
上在慶熙宮。停常參·經筵。
金勉行啓曰,大司憲元仁孫任所在外,執義·掌令·持平俱未差,掌令李澤徵,持平徐有元在外,今日以監察茶時之意,敢啓。傳曰,知道。
藥房都提調金陽澤,提調趙明鼎,副提調兪漢蕭啓曰,甘雨浹洽,三農慰滿,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫,趁旱入診,詳察聖候爲宜。臣等,不任區區憂慮,敢來問安,竝此仰稟。答曰,知道。甘霈周洽,庶幾八道同然,氣隨差勝矣。中宮殿·惠嬪宮口傳問安。答曰,知道。
尹勉憲啓曰,兵曹判書趙雲逵,卽爲牌招,傳授命召,何如?傳曰,允。
趙德成,以侍講院言啓曰,本院新除授輔德李壽勛,時在京畿水原地,文學具庠,時在京畿楊州地,書筵入番事緊,斯速乘馹上來事,下諭,何如?傳曰,允。
傳于金龜柱曰,吏·兵房承旨入侍。
李壽鳳,以禮曹言啓曰,昨日所下傳敎,祈雨祭觀勢擧行事,命下矣,自昨大霈,通宵如霔,今已周洽,民事萬幸,祈雨祭不當復行,今姑停止,何如?傳曰,允。
又以禮曹言啓曰,再次祈雨,旣得大霈,報謝祭,當爲設行,而庚申年,有立秋後擧行之命矣。報謝祭,依前下敎,立秋後,擇日設行,何如?傳曰,允。
金龜柱,以吏曹言啓曰,今丁亥年春夏等褒貶,當爲等第,而堂上有故,限內不得磨勘之意,敢啓。傳曰,知道。
李壽鳳,以戶曹言啓曰,本曹郞廳及所屬各司官員,今丁亥春夏等褒貶,依前例磨鍊以入,而軍資監則提調有故,不得磨勘。去丙戌秋冬等,軍資監五部褒貶,因各其司都提調及堂上有故,限內不得磨勘矣。今則其時官員,旣有遷轉,有難考績,依近例蕩滌,何如?傳曰,允。
又以戶曹言啓曰,本曹所屬各司,今春夏等褒貶磨勘時,司圃署啓本中三字,五部啓本中二字,廣興倉啓本中一字,誤書擦改之意,敢啓。傳曰,知道。
又以禮曹言啓曰,本曹今春夏等褒貶,當爲磨勘,而堂上有故,限內不得爲之之意,敢啓。傳曰,知道。
又以兵曹言啓曰,今丁亥年春夏等褒貶,當爲磨勘,而本曹堂上俱有故,限內不得爲之之意,敢啓。傳曰,知道。
又以工曹言啓曰,今春夏等褒貶及屬司繕工監·尙衣院·掌苑署·瓦署·典涓司,今春夏等褒貶,合六度磨勘以入,而繕工·典涓司,去乙酉年春夏等秋冬等褒貶,旣不得行於限內。且其時官員,亦多有遷轉者,依近例蕩滌,造紙署今春夏等褒貶,因其該署提調之有故,限內不得磨勘,而繕工監假監役洪量海·尹獻東,不參貶坐,依例置之中考,何如?傳曰,允。
趙德成,以中樞府言啓曰,本府郞廳及醫員·錄事等,今春夏等褒貶,當爲磨勘,而領府事尹東度身病,限內不得爲之〈之〉意,敢啓。傳曰,知道。
又以宗親府言啓曰,本府郞廳矣,今春夏等褒貶等第,當爲磨勘,而堂上三員內,一員未差,一員有故,限內不得爲之之意,敢啓。傳曰,知道。
又以宣惠廳言啓曰,本廳郞廳等,今春夏等褒貶,磨勘以入之意,敢啓。傳曰,知道。
金龜柱,以濬川司言啓曰,都廳及郞廳,今春夏等褒貶,磨勘以入之意,敢啓。傳曰,知道。
李壽鳳,以訓鍊都監言啓曰,今春夏等褒貶,磨勘以入,去丙戌年秋冬等褒貶,亦當追磨勘,而其時從事官·將官,今多遞易,依例蕩滌之意,敢啓。傳曰,知道。
又以禁衛營言啓曰,本營從事官·諸將官,今春夏等褒貶,當爲等第,而金尙喆有身病,限內不得磨勘之意,敢啓。傳曰,知道。
又以御營廳言啓曰,本廳從事官·諸將校,今春夏等褒貶,當爲等第,而都提調韓翼謩,大將金漢耉俱有故,限內不得磨勘之意,敢啓。傳曰,知道。
以承傳色口傳下敎曰,藥房入侍。
丁亥六月十五日辰時,上御集慶堂。藥房入診入侍時,都提調金陽澤,提調趙明鼎,副提調兪漢蕭,記事官南胄寬·鄭好仁·李克生,醫官方泰輿·許礈·李以楷·李泰遠·慶絢·吳道炯·金孝儉,以次進狀訖。陽澤曰,夜間聖體若何,寢睡,何如?上曰,一樣。上進湯劑後,泰輿等,診脈候退伏曰,左右三部調均,滑體不足,亦一樣矣。上曰,湯劑姑停,何如?泰遠曰,依昨日定奪,進蔘苓茶,夕間進六和湯,好矣。陽澤曰,雨勢,卽今則霈然矣,莫重減膳,豈待遠道狀聞而復之乎?下敎伏望還收。上曰,不遠矣。上命承旨書之曰,雖得甘霈,昨日已諭,古人之意,禮曹草記靳許,目今已報過料,都提調其亦懇請,復膳之意,分付廚院。出傳敎上命讀平安監司農形狀啓。上命承旨書之曰,殿最旣入,左承旨·左副承旨,待下敎入侍,吏·戶房外,依例順房。出傳敎上曰,藥房提調,持湯劑更爲入侍。出榻敎提調持湯劑進伏,上進湯劑後,上曰,藥房提調,持湯劑,晚後待下敎入侍。出榻敎上命退,諸臣遂退出。
丁亥六月十五日申時,上御集慶堂。藥房入診入侍時,都提調金陽澤,提調趙明鼎,副提調兪漢蕭,記事官南胄寬·鄭好仁·李克生,醫官方泰輿·許礈·李以楷·李泰遠·慶絢·吳道炯·金孝儉,以次進伏訖。陽澤曰,午間聖體調攝,若何?上曰,晚後則差勝矣。上進湯劑訖。上命漢蕭,讀奏京畿監司·忠淸監司·黃海監司·全羅假都事雨澤狀啓。上曰,明日欲停六和湯,諸醫各陳所見。泰輿以下皆曰,明日以蔘苓茶進御,好矣。上曰,加減六和湯停止,五錢重蔘苓茶二貼,明日煎入。出榻敎上命退,諸臣以次退出。
丁亥六月十五日戌時,上御集慶堂。吏·兵房承旨,持殿最入侍時,左承旨金龜柱,左副承旨尹勉憲,記事官南胄寬·鄭好仁·李克生,以次進伏訖。上命龜柱,讀禮曹報謝祭草記,京畿監司雨澤狀啓後,上曰,吏·兵房,各讀殿最。龜柱·勉憲讀奏訖,上曰,鄭錫保,以善治名矣,李崇則李榮之兄也?龜柱曰,然矣。上命承旨書之曰,京中殿最題目,其雖文具,旣已定式,則有全闕者,當該提調推考。出傳敎上命承旨書之曰,纔見御史書啓,德源府使李泰遠,曰以柔懦云,故有與趙載鎭,換佩弦韋之敎,而莫知何人,卽故統制使李景喆之子,其涉訝之,今覽南兵使李邦綏殿最純褒,而曰以治著精詳云,與柔懦相反,毋乃御史廉問時見欺乎?以此觀之,況其他而一時風聞者乎?此等處,爲人君者,尤當審愼處也。出傳敎龜柱啓曰,卽伏見春夏等褒貶啓本,則京畿監司金鍾正啓本中,安城郡守李永培,平安監司朴相德啓本中,碧潼郡守金廷遇,江原監司閔百興啓本中,越松萬戶金振聲,宜置下考,而置諸中考,致勤點下,咸鏡監司金器大,黃海監司李潭,守令無一人居下,殊無嚴明殿最之意,竝推考警責,全羅監司元仁孫,殿最不爲封進,濟州牧使南益祥,守令褒貶啓本,皆以假都事對進,係是殿最,故雖已捧入,不可無警責,當該道臣推考,何如?上曰,依爲之。出擧條勉憲啓曰,卽伏見南兵使李邦綏,慶尙左水使李邦一,京畿水使李潤德,忠淸水使李廷壽等,今春夏等褒貶啓本,則邊將無一人居中·居下,統制使李柱國,黃海兵使李仁康啓本,則邊將無一人居下,黃海水使李漢泰啓本中,中軍尹命喆,宜置下考,而置諸中考,致勤點下,殊無嚴明殿最之意,竝推考警責,何如?上曰,依爲之。出擧條上命退,諸臣遂退出。
上在慶熙宮。停常參·經筵。
卯時,日上有背。辰時,日暈右弭。
尹勉憲啓曰,憲府連日監察茶時,事甚未安,除在外外,持平徐有元,卽爲牌招,何如?傳曰,允。
金勉行啓曰,大司憲元仁孫任所在外,執義·掌令一員,持平一員未差,掌令李澤徵在外,持平徐有元牌不進,今日以監察茶時之意,敢啓。傳曰,知道。
藥房都提調臣金陽澤,提調臣趙明鼎,副提調臣兪漢蕭啓曰,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。甘霈若意時止,初豈攸料?此亦爲民眷顧也。此心一倍,而氣則一樣矣。中宮殿·惠嬪宮·藥房口傳問安。答曰,知道。
傳于趙德成曰,藥房批答,有下敎事,留置政院。
傳于趙德成曰,大臣肅謝後,內局入診,同爲入侍。
備忘記,殿最已過,宜飭都政,吏判牌招察任,騎判雖與頃者章有異,命召何等重也,而若是違牌,從重推考,更爲牌招察任。
金龜柱啓曰,假注書任希簡,身病猝重,勢難察任,今姑改差,何如?傳曰,允。
假注書任希簡改差,代以洪樂恒爲假注書。
尹勉憲啓曰,兵曹判書趙雲逵,昨日違召,今日又不出肅,事甚未安,卽爲牌招,傳授命召,何如?傳曰,允。
以承傳色口傳下敎曰,吏判批下,牌招察任。
兵曹參判宋瑩中疏曰,伏以臣,特一孤寒之蹤耳。偏蒙恩造,積招尤畏,果然臺許峻發,聲罪甚嚴,臣不勝瞿然惶愧之至。噫,臣之所遭,不過言語之間,而其事實本末,已悉於淵衷之下,則顧何敢呶呶自辨,而第所慨歎者,俗習浮囂,易動難鎭,一時呵責下吏之言,泮儒錯聽,引以替當,至有捲堂之擧,及夫事過之後,臺臣又作把持之端,勒加以輕侮之目,有若臣眞爲侵詆賢關者然,其亦甚矣。橫逆之來,固當順受,而過福之災,聖經攸訓,見幾而作,哲人所稱,臣若徒恃寵靈,早不斂退,則將不知何樣詬罵,又加幾層,至於僇辱身名而後已也?伏乞聖明,特垂終始之恩,遄降鐫削之典,俾得自靖私義,避遠駭機,千萬幸甚。答曰,省疏具悉。業已諒矣,此何撕捱者?卿勿過辭察職。
吏曹判書李昌誼疏曰,伏以今玆天官之命,又何爲而及於臣哉?以臣而於是職,一之猶不可,況至於三四而五乎?其不稱之實,蔑效之狀,日月之明,照燭靡遺,無容臣更陳,而第臣竊有一段懇至之情悃。噫,君父之前,何言之不可盡乎?臣之兄弟無功德,而皆被聖上所就,後先歷敡,竝廁崇顯,全之絲毫之補,徒竊山海之恩,滿宜招損,榮反爲懼,每當禁省翶翔,步武聯翩,則輒爲之怵然不寧,相對憂儆,雖賓對對坐,亦未敢爲偕進之計,兢兢此心,天實臨之,及至今日,尤有所萬萬懍惕者,臣兄解本兵,而臣又除見職,鞶褫誥宣,俱在一日,夫兩銓,國之重任也。從古弟兄之同時立朝者何限,而東西造居,固所罕有,有之而實未嘗有兄遞弟授於一日之內,如今之爲,渥恩隆眷,殆若獨偏於臣兄弟者然,履盛之憂,臨深之戒,猶屬臣一己事,其國體之苟簡,聽聞之驚惑,果何如也?臣雖愚迷,決不當憑恃寵命,冒昧承膺,上以貽累於淸朝,下以招災於私門,臣之去就,於是乎無可論已,仰惟天地曲遂之仁,其所悶焉而垂憐者,必不待臣辭之畢矣。玆敢祗隨召牌,仰首哀籲,狀乞聖慈,特賜矜諒,將臣新授銓任,亟行鐫免,以卒生成之澤,千萬幸甚。答曰,省疏具悉。親政有命,欲付熟手,意蓋在矣。卿勿過辭,其卽察任。
丁亥六月十六日辰時,上御集慶堂。藥房入診,原任大臣,同爲入侍時,都提調金陽澤,提調趙明鼎,副提調兪漢蕭,記事官南胄寬·姜俒·李克生,醫官方泰輿·許礈·李以楷·李泰遠·吳道炯·金孝儉,判府事金致仁·韓翼謩·金尙喆,以次進伏訖。陽澤曰,夜間聖體調攝若何,寢睡,何如?上曰,一樣矣。上進湯劑後,泰輿以下,診脈候退伏曰,左右三部調均,滑體漸勝矣。致仁·翼謩·尙喆問候,上曰,尋常矣。腹中貼然,而水刺則不能善進矣。致仁曰,殿下一念對越,得此方寸之雨,上寬聖心,下慰三農,幸莫大矣。臣等積罪如山,祈伏鈇鉞,今者不罪,而特降恩命,許解相職,感極而涕。然當初却膳之敎,昨日得雨之喜,臣等豈無竭蹶之心,而事有不得已者,自犯方命之誅,伏願亟蒙罪罰。翼謩曰,臣等被罪然後,國體可尊,臣心可舒矣。尙喆曰,其在國體,不可不罪,非特臣等私心之所安。上曰,伊日卿等卽入,予以爲殊常矣,入來之後,不爲懸保而去,故予已知其如此矣。望八無股肱悶矣,鼎席不備猶悶,況空乎?如此如此,一日二日,此亦予愆,甘受而已。致仁曰,聖敎每反聖躬,臣等尤無仰達矣。伊日入來,蓋緣聖敎如此,故身不暇顧,欲爲卽席承恩之計耳。今者未蒙恩罰,極爲惶悚,而相職之解免,則實有光於聖德矣。幸蒙體諒,而頃者下敎,尙不還收,豈可以渠之疏,至下此敎乎?國體萬萬不然矣。上曰,予之此敎,不必以任觀周之疏矣。致仁曰,王言信如四時矣,頃日下敎,若得大霈,使臣入來云云矣。上笑曰,何時爲此敎乎?着黑團領,則不受之之敎,蓋其行不得之事故也。致仁曰,聖敎則雖有不欲之意,而臣等之聽敎草,豈如是乎?特不爲擧樂張大而已。其時猶悶旱,而今幸已得甘雨,豈可一向靳兪乎?翼謩曰,君上之言,何等重也,而豈可以一人之言,而出矢言耶?事體未安,伏乞還收。翼謩曰,臣等其時,承半許諾矣,況今已得甘霈乎?上曰,雖不非,而過則過矣。其時予爲謾說故矣,此後則不爲之矣。旣已爲之,豈可年年設行乎?致仁曰,昨年則特以再昨年退行之事矣,昨年平復之慶,則尙不爲之矣。雖以閭閻言之,子弟有宴樂之請,父兄初雖不許,竟從之矣。翼謩曰,伏望還收傳敎。致仁曰,昔則設賑,而今旣大霈,事且至易,昨年物件皆在矣。殿下若以臣等爲非則已,旣以爲是,而何不許之乎?翼謩曰,明主可以理奪,雖聖上,亦不可以臣等所請爲非矣。上曰,動駕陪箋,皆用鼓吹,方伯開閉門,亦用之矣。今所加者,不過舞童之流,亦何難也,而但不可許者,宴也。致仁曰,頃日徐判府亦曰,君臣孚感,則可得霈然云矣。上曰,今番則自是別霈然矣。尙喆曰,庚寅年,亦平復之翌年矣。上曰,予今行平復乎?陽澤曰,比之昨春,豈非平復乎?致仁曰,兩銓長,俱得無故人,幸甚。上曰,吏判,其無前事撕捱者乎?致仁曰,連爲行公矣。尙喆曰,雖非連行,果行公矣,非生手矣,然則無慮矣。致仁曰,兵判亦當行公,無憂矣,但禮判,係是緊任劇務,而恐不卽行公,可悶矣。上曰,何至緊劇乎?此則其日卽當處置,故一則欲除判敦矣,判尹旣有窠,故爲之矣。致仁曰,尹汲事,頃亦仰達,而其疏中,有館薦御史薦之語,而近來御史薦太無,館薦亦不爲之矣。上曰,予見御史薦之說,怪矣。致仁曰,備堂之中,言不可之者,臣亦惶悚,洪領府亦甚惶悚云矣。其時臣等,以坐藥院出薦,而元無力言不可故矣。陽澤曰,其時聞用薦下敎之後,出考薦案,元無御史薦云矣。上曰,此則無之矣,予豈不知乎?不用泮薦,則捲堂云矣,今則無之矣。陽澤曰,近來掌議,絶無行公者故矣。陽澤曰,此人之吏判改遞,其果成說乎?致仁曰,吏郞·佐貳皆爲之,此人改遞,誰爲吏判乎?上曰,卿之大父金槹,疏論十餘件事,而皆官師相規矣,無如今疏者矣。上曰,藥房提調,持湯劑更爲入侍。出榻敎提調持湯劑進伏,上進湯劑訖。上曰,參苓茶停止,自明日建功湯前方中,乾薑減五分,依前煎入。出榻敎上曰,日前之政,完伯·沁留,同擬一望,予以爲是矣。如是然後,銓堂可謂有銓衡矣,最是矣。致仁曰,日前下敎,有湖伯云云,而前湖伯之頃者遭彈,無以貪指斥之事,而只以顧瞻無主,營錢貸下之說辱之,而無執捉之事矣。上曰,然乎?貪之說,則不爲之乎?上曰,湖南伯,何時下去乎?致仁曰,省掃等節,自然差遲矣。陽澤曰,且舊伯,亦多末及整頓事,故稍當遲矣云矣。上命讀八道殿最中下謄本,上命承旨書之曰,殿最中點下者,其或過重,更爲取覽,旣云擅刑,又稱可駭,點下非過。仍此更覽殿最中下者,金季良,予莫曉也。何者,修擧恪勤,本非二事,而以一人兼此題目。雖然,於渠果若下目,何不體君意?金永綬無一褒目,亦豈曰堂中宜遞,而循例皆以下考施行?崔相岳,旣曰始勤終解,民隱可悶,金聖猷謗言近鄕,誠渠題目,不遵面飭,不思專城,其涉可駭,皆亦以下考施行。李敬玉,覽御史書啓,曾已下敎,其涉異也。今覽殿最,意在欲遞,面飭之下,焉敢自便?不可遞差而止,令該府處之。噫,予之一心,惟在元元,以今下敎觀之,爲守令者,盍勉其勵?以此意,申飭諸道。出傳敎上命承旨書之曰,頃者歲抄時點下者,意外過一時弦韋,而伊後思之,欲爲下敎而未果,鄭德載,依他有點例捧傳旨。出傳敎上命退,諸臣遂退出。
上在慶熙宮。停常參·經筵。
藥房都提調金陽澤,副提調兪漢蕭啓曰,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。予則一樣矣。
中宮殿·惠嬪宮,藥房口傳問安。答曰,知道。
尹勉憲,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
金勉行啓曰,大司憲元仁孫任所在外,執義·掌令一員,持平一員未差,掌令李澤徵在外,持平徐有元傳旨未下,今日以監察茶時之意,敢啓。傳曰,知道。
金龜柱啓曰,判尹李昌誼,除拜後,過三日不爲出肅,依定式推考警責,仍卽牌招察任,何如?傳曰,允。又啓曰,吏曹判書李昌壽,特敎之下,昨違召命,今不出肅,事體未安,卽爲牌招察任,何如?傳曰,允。
趙德成,以弘文館言啓曰,新除授副應敎金載順,除拜多日,尙不出肅,卽爲牌招察任,何如?傳曰,允。又以侍講院言啓曰,本院新除授文學具庠,自鄕上來云,卽爲牌招察任,何如?傳曰,允。
金勉行,以兵曹言啓曰,堂上軍官禁軍遞兒窠,今方有闕矣,依節目,各番禁軍中取才,以其居首者,塡差之意,敢啓。傳曰,知道。
咸溪君櫄疏曰,伏以種繭親受,縟儀載擧,事曠千古,慶溢八域,臣不勝區區攢頌之忱。仍伏念臣,本質陋劣,百不猶人,專對之任,夫豈夢寐所到,而前後聖簡,特推洪渥,臣誠惶隕感激,輒敢冒昧承當,而觸事昏憒,釁尤層出,迺者臺評峻發,臣之罪益著矣。噫,臣性旣疎愚,闇於事體,昧於識見,初未能嚴飭行中,末又至妄發,筵席砭者之鋒,固所甘心,恧惕愧悚,其何說之敢辭?其爲言,專未舒究,至謂之無嚴,臣看來不覺戰悼震懍,惶汗浹背,臣固當縮伏俟譴而已,復何敢爲明辨之計,而緣臣妄率,餘波至及於不干之僚价,此臣所以撫躬慙歎,歷屢日而不能自安者也。玆陳短章,仰瀆宸嚴。伏乞聖慈,天地父母,俯諒危懇,亟降威罰,以謝人言,以靖私義,千萬幸甚。答曰,省疏具悉。就事論事,予何謂不可,而不擇等說,其意不正,此豈任觀周所爲?予雖衰矣,何敢逃予?卿勿過辭焉。
掌令李澤徵疏曰,伏以功奏耕蠶,禮復種繭,儀曠千古,歡均八域,區區慶忭之忱,曷有其已?仍念臣,向叨憲職,數遭登筵,昵近耿光於積違軒陛之餘,草草敷奏之言,輒蒙開納,臣感結榮幸,寸心愈激,而身在耳目之任,國有事故,未卽聞知,不善周旋,自歸偃便,律以邦憲,萬戮猶輕,何敢以事勢未遑,有所恕,而聖度包容,罰止削版。臣以罪爲榮,歸伏田里,杜門訟愆,日夕兢惶,不意恩敍遽降,繼有國子除旨,曾未幾何,又蒙柏府特授之命,臣誠惝怳感激,靡所容措,不知負罪賤臣,何以得此於君父之前哉?噫,臣之濫冒從班,今至數十年餘,苟有情勢疾病之萬萬難强,則未嘗爲逡巡占便之圖,況今飭勵臺閣之敎,適在於馹召遠辱之辰,在臣分義,尤宜卽日登途,粗伸叩謝之忱,而第臣素有伏暑宿疾,每當流金之節,輒復如期發作,頭疼膈煩,全廢飮噉,乍泄乍痢,症狀非一,以此澟綴之狀,其何以自力進身,出入於筵席之間乎?玆敢冒從縣道,仰伸疾痛之號。伏乞聖慈,將臣所帶之職,亟許鐫免,仍治臣虧分慢命之罪,以肅朝綱,不勝幸甚。臣方祈免之不暇,宜不敢贅陳蕘說,而伏覩十行綸音,自不覺病裏蹶然,衷情所激,略貢憂慨之言,惟聖明,少垂澄省焉。嗚呼,朝家用人,貴在器使,蓋人才不齊,所長各異,或有優於政事而短於文學者,或有長於財賦而疎於甲兵者。是以古之任人,必取其長,惟才是適,國有委任之效,人無濫授之譏,才器相稱,庶績日熙。今則不然,一躋卿班,無所礙掣,朝銓地而暮居度支,昨文苑而今典戎政,循例通擬,有若節次遷轉者然,夫何古人之才,各有所適,分人之才,無所不通歟?近日廟堂之薦剡,銓曹之排擬,率皆循是,無少稱量,殿下亦皆依例差除,視之尋常,纔授卽還,不以爲難,是豈古聖王,位事惟能,委畀責成之道哉?由玆以往,一世委靡,擧懷僥倖,其所以立朝行己之方,苟非承順諂媚,則惟事攀援廊廟,躁競由是而生,浮囂職此而起,臣嘗慨然長歎,爲聖朝惜之。伏願繼自今,凡於官人之際,必庸才器之相適,毋貴官職之必備,以期隨才是用,百度咸擧,使無恥希覬之類,自然屛職焉。戶曹判書鄭弘淳,爲人狼毒,行身鄙瑣,平生伎倆,不過阿附鑽刺,晝宵營度,惟在背公濟私,曾任西藩,專事肥己,暗地掊克,醜謗喧騰,及居銓地,手勢漸滑,前後差擬,率多私好,甚至於一政,排望太半,是釁累廢棄之人,其縱恣無忌之習,寧不駭惋?噫,渠以別無才能之人,受恩罔極,歷敡殆盡,而不思報效,甘心負國,一至於此,臣謂戶曹判書鄭弘淳,刋去銓望,仍施譴削,斷不可已也。憂憤所激,以言代身,竊附古人獻芹之悃,儻蒙察臣愚忠,不以人廢言,則亦不能無補於世道之萬一矣,懇乞殿下留神焉。批答見筵說
丁亥六月十七日辰時,上御集慶堂。藥房入診入侍時,都提調金陽澤,副提調兪漢蕭,記事官南胄寬·鄭好仁·李克生,醫官方泰輿·許礈·李以楷·李泰遠·吳道炯·金孝儉,以次進伏訖。陽澤曰,聖體調攝若何,寢睡,何如?上曰,一樣矣。上進湯劑訖,泰輿以下,診脈候退伏曰,左右三部調均,滑體不足一樣矣。上曰,提調出去,更爲持入湯劑,可也。陽澤曰,提調以某病不得入來矣,小臣出去乎?上曰,都提豈出去?副提出去。代房承旨入侍,可也。陽澤曰,自前都提調,亦多爲持湯劑入侍矣。上曰,然乎?上曰,藥房都提調,持湯劑更爲入侍。出榻敎都提調持湯劑進伏,上進湯劑訖。上命承旨書之曰,提調李明鼎許遞,其代李思觀除授。上命漢蕭,讀李澤徵疏,上曰,今則朝無餘人矣。漢蕭曰,位著殆空矣。上曰,毋論此邊彼邊,行公者則爲之。予則孤立之外,無他矣,一躋卿班,無所不可云者,近來則無此矣,作文任旋移銓地云者,似有意,果指誰也?漢蕭曰,似泛論矣。上曰,無狀矣。全爲辱矣。予之臣盡除之,只有此人,而又爲之矣。李澤徵在江原道乎?漢蕭曰,然矣。上曰,渠在江原道,何事爲此乎?非但度支,周入之矣。上命承旨書之曰,噫,望八其君,苦心四十年若一日,而甘心背馳之類,不思其君,昨春夏僅爲少愈,氣雖不無向愈之道,傾軋之類,近益甚焉。嗚呼,蒼蒼雖眷顧元元,吁嗟,衰君,其將孤立而後已,此由於不能感豚魚之致。是誰之過?以此觀之,裕昆錄,尤豈可無也。其欲作俑,計不能遂,今則隨人傾軋爲能事,昔則其風,欲抑東則自南而來,欲抑南則自東而來,近者其風,不東不南,不南不東,莫知何時爲東,何時爲南,而此非互對,混斥爲能,政若風之翻葉也,亦若毛中生蠹也,此豈他哉?欲逐乃已之計也。予若嗣服後,勿論才技,混然兼用,豈有是事?不然,故人皆曰,余豈不若彼云,其所拂鬱,四十年若一日。李澤徵所爲,於予其無加勉之道,而一偏意思,自君至於輔相,加以不美之題目,使其臣亦無摸捉之事,此政今日此輩,經營之一套也。幾十年調劑之臣子若孫,任觀周一筆兩逐,猶有一人,心竊訝之,其鋒果及於戶判矣。大抵此等之章,詬辱爲能事,而今於此人,何可指的下敎?此千不近萬不似者也。澤徵用之久矣,詣臺亦多年,則今者爲此,思望八其君而然乎?趨附傾軋而然乎?其心所在,雖輿儓可知,噫,彼澤徵,抑何心爲此乎?渠雖若此,一隅海東,宗國磐石,此輩其雖百千,焉敢售計,予亦何以孤立?意雖無狀,其計迂矣。雖然,不思衰君,甘心揑合,用意叵測,世祿諸臣之爲此,其猶無狀,原城鄕族,焉敢若此?刋削之請,於渠可謂自道者,何用他律?掌令李澤徵,永刋臺望,亟施削版之典,其章給之。上命退,諸臣遂退出。
上在慶熙宮。停常參·經筵。
惠嬪宮誕日,大殿·中宮殿·世孫宮·嬪宮,政院·玉堂口傳問安。答曰,知道。
惠嬪宮,政院·玉堂單子問安。答曰,知道。
藥房都提調金陽澤,提調李思觀,副提調兪漢蕭啓曰,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宣。臣等,不任區區憂慮,敢來問安,竝此仰稟。答曰,知道。
中宮殿·惠嬪宮,藥房口傳問安。答曰,知道。
金勉行啓曰,大司憲元仁孫任所在外,執義·掌令二員,持平二員未差,今日以監察茶時之意,敢啓。傳曰,知道。
金龜柱啓曰,吏曹判書李昌誼,連日違召,尙不出肅,事甚未安,卽爲牌招察任,何如?傳曰,允。
趙德成,以兵曹言啓曰,本曹今丁亥年春夏等褒貶啓本中,刀擦一處之意,敢啓。傳曰,知道。又以兵曹言啓曰,本曹今丁亥年春夏等褒貶等第,今如磨勘以入,而所屬司僕寺訓鍊院官員等褒貶,因各其提調及堂上有故,不得一體磨勘之意,敢啓。傳曰,知道。又以兵曹言啓曰,今日貶坐,拆見諸道褒貶啓本,則江原監司閔百興啓本中,越松萬戶金振聲,以事多稽忽爲目,黃海水使李漢泰啓本中,中軍尹命喆,以病難責務爲目,竝置諸中考,致勤點下,所當請推,而旣自政院察推,不以更論。黃海兵使李仁康啓本中,長壽山城別將崔秀恒,以憑藉公行,所過貽弊爲目,則宜置下考,而置諸中考,殊無嚴明殿最之意,李仁康推考警責,金振聲·尹命喆·崔秀恒,竝以下考施行,何如?傳曰,允。
尹勉憲啓曰,卽者下番翰林李克生,以其親病,陳疏徑出,原疏纔已奉入矣。所當直捧禁推傳旨,而此與無端徑出有異,推考警責,奉敎李東郁,待敎安廷玹,檢閱洪尙簡·姜俒,竝卽牌招,推移入直,何如?批出榻敎。
傳于兪漢蕭曰,承旨入侍。
傳于尹勉憲曰,御史入侍。
尹勉憲,以義禁府言啓曰,時囚罪人北靑前府使姜始顯,竝與法聖僉使宋德麒,令次堂嚴問口招後,登對以奏,靈光郡守李興宗,倍道拿來,嚴問口招,登對以奏事,命下矣。臣等,今方開坐,姜始顯口招,依聖敎擧行,而宋德麒,以漕船領運差員,姑未上來,而口招罪人事體,與他自別,卽爲發遣府書吏,所到處拿來,李興宗時在任所,亦爲發遣府書吏,倍道拿來,何如?傳曰,允。
李壽鳳啓曰,金吾堂上,持姜始顯口招供辭,依下敎來待矣。傳曰,待明朝開門入侍。
全羅監司洪樂仁疏曰,伏以臣,行負神明,早失所恃,自通朝籍,春暉莫及,逮叨重任,私懷益切,前後藩臣辭陛前,輒皆蒙恩而省掃,臣之母墳,在於京畿高陽地,今當遠離,援例陳籲。伏乞聖慈,特許往來,俾伸至情,不勝幸甚。答曰,省疏具悉。卿其依所請往來焉。
丁亥六月十八日辰時,上御集慶堂。藥房入診入侍時,都提調金陽澤,提調趙明鼎,副提調兪漢蕭,記事官南胄寬·鄭好仁·李克生,醫官方泰輿·許礈·李以楷·李泰遠·吳道炯·金孝儉,以次進伏訖。陽澤曰,夜間聖體,若何?寢睡,何如?上曰,一樣矣。上進湯劑後,泰輿以下,診脈候退伏曰,左右三部姑未調均,滑體不足矣。上命讀京畿監司·開城留守狀啓。上命承旨書之曰,今覽畿伯狀聞,今則無不周洽,而猶有高燥處,末洽者,其雖若干邑,今雨其何不遍?以湖西狀聞觀之,營下其幾周洽云,莫知諸郡若此,而吾民其庶幾,雖然悶旱,其令狀聞,而其雨隣近邑,古有東邊日西邊雨之詩,參差雖不無異事,予則曰,一犂一鋤,或不無暗地參差矣。大抵以得雨爲彌縫,故四犂之說,望八初見,甚至於一犂半之稱,雖爲守令者,寸半難察,況高臥東軒,一任面報,面任只問農民,豈無其弊?鋤犂之半,不是異事,而四犂犂半之說,不無務新之意,奏御文字,不可若此,況高高彼蒼,豈敢作巧?今番參酌,此後諸郡,以此嚴飭。噫,毛詩已云田畯至喜,予亦以田畯飭守令,而曾已仰聞,村民欺面任,面任欺守令,守令欺道臣爲敎,怳若昨聆,其敎誠至當,其尙欽誦。噫,今番得甘霈之前,予心若何?一倍于前。何則,其雖誠淺,若意親禱,心焦於郊次,心有所望,而昨歲以後,豈特氣不能?拜跪疏不能,故只臥焦悶,今番之雨,雖或霔也,其不過也,若意善霽。以近畿觀之,成川浦落之報,欲爲何爲?吁嗟,蒼蒼陟降,爲元元顧不肖,其猶若此,吁嗟,不肖否德,四紀若一,元元若此,望八何心,其能仰答乎?思之及此,夙宵奚弛?噫,予雖涼德,三百六十州守令,少諒予心,吾民其庶幾,吾民其庶幾。呼寫及此,憊臥之中,不覺涕澘,欽體欽體事,令備局下諭于諸道兩都留守處,一體,下諭。出傳敎上曰,藥房提調,持湯劑更爲入侍。出榻敎提調持湯劑進伏,上進湯劑後,陽澤曰,頃日下敎鹿尾,問於奉常寺,則只春秋取之云矣。上曰,置之。李泰遠曰,府院君得送生鹿葺於內局,以爲進御之地,蓋冀有一分之益矣。上曰當炙而進御乎?泰遠曰,然矣,而炙冷則難進,以生入之,自內炙矣進,似好矣。上曰,入之。陽澤與諸醫,請進八味元,上曰,當試之矣。上命退,諸臣遂退出。
丁亥六月十八日未時,上御集慶堂。承旨入侍時,同副承旨李壽鳳,記事官南胄寬·鄭好仁·李克生,以次進伏訖。上命讀平安監司·江原監司雨澤農形狀啓。命書全羅監司元仁孫疏批。上曰,注書出去,湖南御史入侍,可也。胄寬出來,引湖南御史徐命善入侍進伏,上曰,御史前讀書啓,可也。命善進讀書啓,上曰,拯之者,多乎?命善曰,未能拯出者,六千餘石矣。上曰,幾隻船餘來乎?命善曰,三隻上來,而一隻載六百餘石矣。上曰,何以拯之乎?命善曰,地方官親覽拯出,而極難矣。上曰,地方官,誰也?命善曰,扶安縣監金普淳也。上曰,差員,誰也?命善曰,蝟島僉使也。讀至靈光郡守李興宗添載屛風書冊等語,上曰,無狀矣。屛風幾座乎?將安用之乎?命善曰,祭用之物云,而十四座矣。上曰,廉問則不爲之乎?命善曰,初未承守令治績,連路所聞之下敎,故不爲之矣。臣之未下去前,監司已會諸守令,詳査成文案矣。上曰,沙工,果曖昧矣。命善曰,其日風成,尙今傳說矣。上曰,李興宗所載之物,何物耶?命善曰,書冊·屛風等語,而花盆亦在矣。上曰,花盆,何花盆耶?命善曰,桐柏·梔子,南中所産之物,自古或多載之云,而不幸見捉,則不得不論罪矣。上命承旨書之曰,再明日資政殿,當知製敎被抄在京人堂上堂下製述,以此分付。試官,金判府事·南泰齊·趙曮·安杓·柳脩,入直兩儒臣·承旨左副爲之,侍衛他承旨置之,禁軍入直軍排之,亦爲置之,時刻隨時,只入正時。出傳敎上曰,旣知其不爲故敗,則二次之刑殘忍矣。命善曰,雖不故敗,在法三次刑,十年滯囚矣,臣見其家人號哭之狀,殘忍矣。上曰,聞御史下去,渠輩必不以生出自期矣,御史回還時,渠輩必有生意矣。命善曰,先布德音,使知皆免一律之意,無不歡欣矣。上命退,諸臣遂退出。
丁亥六月十八日申時,上御集慶堂。湖南暗行御史徐命善入侍時,假注書洪樂恒,替入進伏訖。上曰,法聖卽靈光乎?命善曰,然矣。上曰,臭載者幾石,拯出者見沈乎?命善曰,一萬五千內,拯出者六千石矣。上曰,沙格,幾何?命善曰,一隻十六人,十九隻合爲三百五十名矣。上曰,此則百餘年來所無之事矣。命善曰,然矣。上曰,差員不爲同騎乎?命善曰,敗船後,差員驚慮之極,將欲溺水云矣。上曰,沙格輩,雖不囚禁,皆非逃走之人乎?命善曰,徒是着實之人,故決無是理云矣。上曰,往還幾日?命善曰,二十餘日矣。上曰,姜始顯口招坐起,已爲之乎?知奏。樂恒還奏曰,判義禁申晦,以臺疏引入,同義禁李溵在外,不得擧行云矣。命書傳敎曰,漕船之若是臭載,卽予初聞,亦非大洋,故有此遣御史行査之命,今覽御史書啓,詳聞所奏,其時事狀,無異目覩,毫無可疑之端,而僉使同騎,此雖無疑,爲其他條拮据,近朔稽滯,已涉無狀,而其若不然,七山可謂險洋,而於各路,則若逢順風,一帆風可到也。其不若此,幾百沙格,有此刑訊,聶夷中詩盤中食,亦云粒粒皆辛苦,況幾千石穀物,臭載洋中者乎?思之及此,非爲穀也,惜其幾萬元元辛苦之事也。況均廳錢貸用,尤爲放恣,御史旣已詳査,島民之口,亦皆難掩,則渠安敢欺隱?法聖僉使宋德麒,嚴問口招,登對以奏,而頃者前北靑府使嚴問事,亦已下敎,其人雖就囚,無判義禁,故尙不擧行云,事體寒心。已有前例,令該府次堂,竝與宋德麒,卽爲嚴問口招後,登對以奏。於稅船,雖一斛米,不敢添載,事目至嚴,則御史細瑣之事,雖不毛擧,屛障書冊床卓等屬,亦皆何關於漕運,而下問花卉之屬,亦在其中云。以曾經侍從之臣,宰百里,憑公營私,焉敢若此?琴鶴自隨,雖不可人人繩之,身爲地方官,勉勅若何,而若是放恣?今者臭載,豈果由此,而粵昔以濟牧,雖稱曲子,其裏非曲,故船人偸竊,今者爲地方官,憑公營私若此,咫尺蝟島,依岸臭載,豈無其理?頃者一守令,不過些小木器,至于禁錮,況比此乎?問其本,卽吾民膏血也。於此於彼,不可尋常處之,靈光郡守李興宗,令該府倍道拿來,嚴問口招,以謝遐民。至於德麒,人微,此等添載,何足數也,而以此觀之,此處不可例差久勤,以貽小民之弊,此則當下詢大臣處之。此則不過處分慢守令事,而予則尤有矜惻者,特遣御史,意蓋在焉。以諸葛亮之賢相,治蜀尙嚴,先儒或云申·韓之法,心常爲過,一張一弛,文·武之道也。劉璋暗弱,非此,何以御蜀故也?若不靜攝中擇差,査何以詳?幾盡無辜被律也。數百名滯囚,四百年初聞,豈特渠輩之殘忍?近干名妻孥,北望呼號,其若目覩。頃者不過囹圄慮囚,而命承宣輕囚放釋,聞其奏,囹圄舊囚,尙今食息,不謂無法,而見承宣之面,門隙放聲呼號云,尙今追思,忘其事殘忍,況無故數百人乎?此正若有非常之事,有非常之擧者也。與當初命御史之意,雖異也,命御史之意,卽嚴懲末世之意,今者此敎,亦爲元元之意,數百沙格,亦非吾民乎?聞此四百年所無之事,心甚殘忍,此有時任然後,當爲下詢,軍官鎭吏,不可刑訊而止,令本道加刑一次後,北關定配事,分付。上曰,曾聞玉署之臣,視禁府若出産云,而今者翰林輩,雖看作好事,目見其怪異之狀後,凡諸禁推,予必罕爲之,此正畫地不入者矣。命善曰,豈敢以好事知之乎?皆出於迫不得已之致也。命書傳敎曰,奉敎李東郁,待敎安廷玹,檢閱洪相簡·姜俒,竝牌招。又命書傳敎曰,因其霈澤,官吏旣已參酌,況輿儓乎?秋曹所屬輿儓,放送事,分付。諸臣以次退出。
上在慶熙宮。停常參·經筵。
藥房都提調金陽澤,提調李思觀,副提調兪漢蕭啓曰,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,心在湖南,盡爲來到後,欲同見,建功湯·松節茶,先爲入之。又口傳下敎曰,下敎之下,視若尋常,承傳色,施以刊版之典。
趙德成啓曰,大司憲元仁孫任所在外,執義·掌令一員,持平二員未差,掌令李益普在外,今日以監察茶時之意,敢啓。傳曰,知道。
以備忘記,傳于金勉行曰,中官今日其雖放恣,豈敢若此?申飭之下,視若尋常,下敎之後,以七十四歲中官彌縫,其心叵測。其行首申必輝,職雖一品,本是昏殘,何異九品?望八豈可何足此等之類,而該掌務中官決杖次,令金吾門待令。
傳于金勉行曰,申飭之下,放恣若此,諸承傳色,竝施刊版之典,中官安國來,其敢護焉,越捧一等,該堂卽爲進去。李興宗添載物件,法聖僉使宋德麒處詳問,持草供以奏,而若有一件隱諱之事,當依例嚴問,以此分付。
以承傳色口傳下敎曰,湖南船人,有下詢事,諸原任,使之入侍,備局有司堂上,同爲入侍事,備局郞廳招來,卽爲分付。
尹勉憲啓曰,判府事金致仁,判府事韓翼謩,備局有司堂上鄭存謙,依下敎來待矣。傳曰,入侍。
以承傳色口傳下敎曰,該堂進去,李興宗添載物件,更爲口招,持草供以奏,若有隱諱之事,當爲更問,以此分付。又口傳下敎曰,承傳色中官安國來,擧措駭然,越俸一等,又口傳下敎曰,中官下敎中,安國來付標。
金勉行啓曰,知義禁洪重孝,同義禁李堣,持姜始顯口招,依下敎來待矣。傳曰,該府堂上,同爲入侍。
傳于李壽鳳曰,法聖僉使所領,大同捧上戶曹郞廳,來持。
兪漢蕭啓曰,戶曹郞廳,依下敎來待矣。傳曰,入侍。
以承傳色口傳下敎曰,今日下敎事,卽爲之意,分付備局。
傳于李壽鳳曰,建功湯,有下敎事,內局入侍。
李壽鳳啓曰,藥房三提調,依下敎來待矣。傳曰,入侍。
李壽鳳啓曰,明日親臨知製敎被抄人製述時,試官柳脩,時無職名,令該曹依例口傳付軍職,何如?傳曰,允。
李壽鳳啓曰,明日親臨知製敎被抄人製述時,應試人中,時無職名人員,令該曹依例口傳付軍職,何如?傳曰,允。
尹勉憲,以兵曹言啓曰,今六月二十日,文臣朔試射日次,而親臨知製敎製述相値,不得爲之之意,敢啓。傳曰,知道。
金勉行,以刑曹言啓曰,卽因兵曹移關,將鬼薦試取時,借射代射人等,自本曹推覈,而借射人鄭昌輝,係是出身,移義禁府處之,何如?傳曰,允。
李壽鳳,以兵曹言啓曰,卽接南所衛將牒報,則所屬都摠府南邊大松一株,偶然拔根,仆壓宮墻云,令該所斫去之意,敢啓。傳曰,知道。
李壽鳳,以內醫院言啓曰,內醫院官員,以都提調·提調意啓曰,議藥同參金季良,以砥平縣監,今春夏等褒貶居中遞職矣,依例還屬本院,冠帶常仕,何如?傳曰,允。
丁亥六月十九日午時,上御集慶堂。藥房入診入侍時,提調李思觀,副提調兪漢蕭,記事官南胄寬·姜俒·鄭好仁,醫官方泰輿·許礈·李以楷·李泰遠·慶絢·吳道炯·金孝儉,以次進伏訖。思觀曰,夜間聖體調攝若何,寢睡,何如?上曰,一樣矣。上曰,都提調何爲不入耶?漢蕭曰,今日入來闕中,而以暑症之猝發,未得入侍矣。上命承旨書之曰,內局都提調許副,其代,前領相爲都提調。出傳敎上進湯劑訖。泰輿以下,診脈候,退伏曰,左右三部,未盡調均,今日則差勝,而滑體不足,尙然矣。上曰,明日薷苓湯二貼,更爲煎入,五錢重參苓茶一貼,亦爲煎入。出榻敎上命承旨書之曰,中官洪碩海敍用,中官申德龍,以飭勵雖下敎,內侍徵贖,自有法典,以不能爲公律徵贖事,分付。出傳敎上曰,內局先退,諸臣遂退出。
丁亥六月十九日午時,上御集慶堂。諸原任大臣·備局有司堂上·金吾堂上,同爲入侍時,判府事金致仁,判府事韓翼謩,知義禁洪重孝,同義禁李堣,有司堂上鄭存謙,左副承旨尹勉憲,假注書洪樂恒,記事官姜俒·鄭好仁,戶曹佐郞洪配漢,以次進伏訖。上曰,近二萬石致敗,前古所無,命御史矣,果爲善往來矣。時原任無間,湖南事,將何以處之?致仁曰,當初臣等,慮或有故破之弊,而御史旣已詳探,則無此弊矣。船格之囚禁者,疑晦難明,然旣非故破,則似有處分之道矣。翼謩曰,雖非故破,晚時發船,不善造船之罪,各別嚴繩然後,可懲後弊矣。命書傳敎曰,噫,爲民此心,雖衰,四十年若一,初則近二萬石臭載,卽是初聞,故非爲穀也。欲嚴國體,特遣御史,若無此擧,無辜船格,幾乎梟示,覽御史書啓,昨已下敎,其若親覩光景。噫,周書豈不云乎?無烈風無揚波,越裳獻貢。嗚呼,一隅偏邦,否德臨御,調雨順,雖不敢望,豈有若頃者之風乎?以御史之奏聞之,此風全州亦有云,聞此不覺數匙而撤食。噫,曾前豈無臭載之事,而今番近海若此,其數夥然,故未拯之穀,其臭觸鼻云,昨亦諭也,而聶夷中詩,亦云粒粒皆辛苦,昨歲雖稍登,近二萬石穀物,奚比於粒粒?此吾民粒粒艱辛者,若此之穀,幾千萬石臭載,卽予四十年初聞。自前船格推治,曾不過數十人,而于今近四百名船格,其囚無路,遍囚於他郡,甚至於原籍官云。噫,渠輩若雖無狀,幾百人豈皆下手,而此則不然。監色二人外,其能生活,此亦渠輩,不過船格,而蒼蒼顧恤而然也。莫云船格,此亦卽予元元,卽予赤子,其有所犯而置法者,猶可哀矜,況此乎?聞御史之所奏,幾千其族,北望號呼者,若親聞焉,若親覩焉。勿論眞僞,三年準十次,遍送原籍官懲捧,此嚴漕運之意,而其中亦有以生道刑人者,而此卽循例事也。近二萬石臭載,古豈有哉?幾半千名沙格,一時刑訊,亦豈古有?道臣·御史,旣施三次之刑,遣御史嚴査,其豈古有?此予所謂有非常之擧,則宜非常而處者也。聞此之後,其臭心若觸鼻,其像亦若目覩,因數百吾民無辜,幾千妻孥之可矜,豈特若觸鼻,若親覩?特召大臣,此心耿耿,朝食豈忍下咽?詢問諸大臣之意亦然,此予所以有非常之事,則有非常之擧者也。不可常例酌處,各船都沙工,以當初逗遛之罪,令道臣加刑一次後,本道外兩南徧配,其餘沙格,今番則特爲放送事,分付,以示予無前命御史詳覈之意。僉使宋德麒,非徒逗遛,均廳錢下手,放恣無嚴,若無是事,其船豈若是逗留?不可尋常處之,北關充軍。噫,自從班爲此,於稅船,無一物添載,乃是事目,御史雖不遍數,只擧屛障·書冊,故更爲下問之後,果有花卉之屬,雖十餘坐屛障,可當幾十斛穀物,而況花卉之屬,高低雖不一,豈特若干屛障之比?穀物濫載猶禁,況此乎?昨日下敎後,予則曰,雖琴鶴,旣非單車云,琴雖自隨,鶴亦不食乎?以曾經侍從臣,秩至緋玉,近侍豈遠,而身爲地方官,豈忍爲此?其所臭載,昨已諭,亦理同然,此亦不可尋常處之,何可更問?以此具目,直爲押送蝟島,以謝沿海之民,禁錮五年。法聖僉使,與御史之請,意雖參差,大略則亦有所量,故今問大臣,意皆若此,自今窠,爲履歷僉使,其若準三次無事擧行,其功不少,準瓜後,隨其履歷,直爲陞擬事,分付。重孝·堣進前,命讀姜始顯口招。上曰,阿睹之說,誠奸詐矣。民間所斂,旣非私橐云,則何至取斂於百姓乎?致仁曰,民間自願,故致此云,而若其謹愼之倅,則雖自願不聽矣。命書傳敎曰,若此,故當初辭朝時,申飭,若此一事,其怠可知。有此下敎,今覽供辭,欲掩御史書啓抄皓二字,其態自露,言其口招,焉敢若此?噫,此其宜嚴處,而身爲守令,莫重軍器,其所憑藉若此。以其供觀之,編戶勒捧,自可難掩是去乙,其敢遊辭自辯,欲爲飾詐之狀,俱涉可駭,特施削職之典,放送。上曰,屛風之說,極爲無據,故問於御史,則又有花卉之屬云,豈不可痛乎?致仁曰,屛風十五坐,將安用之,而若是多數持來乎?至於花卉,則近來看作例事,無人不持來云矣。上曰,法聖,決不久勤之窠,御史所請,何如?致仁曰,以牧·府使差遣則過矣,御史所請則是矣,以履歷差遣,好矣。上曰,吏判何故若是?致仁曰,別無撕捱之端,而見其疏本,以兄弟迭居兩銓爲辭,誠過矣。上曰,此可笑矣。命書傳敎曰,吏判,其無撕捱之端,而頃者引嫌,其涉過矣,若此而何時都政乎?從重推考,更爲牌招察任。又命書傳敎曰,未臭載法聖船,聞御史所奏,幾乎來到云,故以差員處分下敎,尙無來處云,宋德麒處分,不過第二件事,三隻船到於何處,船格亦爲無事而來乎?聞此本事外,此心倍焉。今聞臭載處發船狀,亦無消息云,尤涉怪訝,不可循例申飭,所經諸道,一依北道運穀時例,各其地方官瞭望,無事越境與否,次次騎撥狀聞事,令備局卽爲分付。諸處未來稅船,亦依此例,令各道瞭望護送事,一體分付。上曰,度支·兩銓竝逐之,極爲無狀矣。致仁曰,鄭弘淳,臣則曾以簡精仰奏,而臺臣以貪爲言,且其政注云云者,卽沈國賢事也。以善治,洪領相及臣,果爲言及,以爲甄用之地矣,其後入擬於兵佐者,卽因臣等之言而然也,此亦臣難安之端矣。上曰,只餘此人,而將欲逐之,極爲無狀矣。命書傳敎曰,噫,耽羅異於他州,而昨年年事稍登,食息奚弛?於今年農形狀聞甚罕,本州漂風人,還到與否,亦無消息,其間進上領來,旣至數次,而何無消息?其涉異也。昨登解心而然乎?且老人狀聞,其亦寥寥,當該牧使,從重推考,令備局卽爲申飭。諸臣以次退出。
丁亥六月十九日酉時,上御集慶堂。藥房入診入侍時,都提調金致仁,提調李思觀,副提調兪漢蕭,記事官南胄寬·姜俒·鄭好仁,醫官方泰輿·許礈·李以楷·李泰遠·慶絢·吳道炯·金孝儉,以次進伏訖。致仁曰,建功湯下敎,何事也?上曰,少時或有暑症,近則無矣,泄候尙不止,今日旣二次,而後重甚苦,前日則小水頻下,昨今艱澁,欲進薷苓湯,果召內局矣。泰輿以下皆曰,小水不利,則莫如薷苓湯,加入枳角進御矣。上曰,建功湯今姑停上,薷苓湯前方中,加枳角七分,一貼煎入。出榻敎致仁曰,方在靜攝,而日氣甚熱,明日殿坐,置之,何如?上曰,明日親臨製述,停止。出榻敎上曰,都沙工外,數百人命,無事出囹圄矣,韓判府必欲罪都沙工之言,果是矣。致仁曰,今送御史者,於渠,可謂大幸,而且得大霈矣。不然則三年滯囚,十次刑訊,安得免乎?致仁曰,知製敎被選人,殆無矣。上曰,大提學如是,何以處之?致仁曰,前都提調金陽澤,每謂文衡重任,不必頻出云矣。且旣有兩館提學,則大提學,何必頻出耶?致仁曰,請使醫官,更爲診候,如何?上曰,唯。泰輿以下,診脈候退伏曰,左右三部調均,而滑體未盡復常矣。致仁曰,明日薷苓湯,當進二次,而其間參苓茶可進,以五錢重稟定矣。上曰,唯。上命漢蕭,讀京畿監司雨澤農形狀啓。提調持蔘苓茶入侍,上進御訖。上命退,諸臣遂退出。
上在慶熙宮。停常參·經筵。
藥房都提調金致仁,提調李思觀,副提調兪漢蕭啓曰,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
金勉行,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
金勉行啓曰,大司憲元仁孫任所在外,執義·掌令一員,持平二員未差,掌令李益普在外,今日以監察茶時之意,敢啓。傳曰,知道。
姜必履啓曰,吏曹判書李昌壽,特敎之下,連日違召,不爲出肅,事甚未安,卽爲牌招察任,何如?傳曰,允。又啓曰,檢閱鄭好仁,謂有身病,無端徑出,依定式禁推傳旨捧入之意,敢啓。傳曰,知道。又啓曰,卽者上番翰林姜俒,謂有館規,陳疏徑出,原疏纔已退却矣。所當卽捧禁推傳旨,而此與無端徑出有異,推考警責,上下番俱空,事甚未安,奉敎李東郁,待敎安廷玹,檢閱洪相簡·姜俒,一體牌招,以爲推移入直之地,何如?傳曰,允。
傳于兪漢蕭曰,禮房承旨,持御製草入侍。
以賓廳講望筒,傳于李壽鳳曰,置之。
金勉行,以義禁府言啓曰,法聖僉使宋德麒,北關充軍,靈光郡守李興宗,直爲押送蝟島,禁錮五年事,承傳啓下矣。宋德麒,咸鏡道鏡城府充軍,而依筵中定奪,漕運後,發遣府書吏,押送配所,李興宗,拿來書吏,昨已發送,以承傳內辭意,具罪目,更遣府書吏,所到處執捉,仍令押付扶安縣蝟島鎭配所,何如?傳曰,允。又以義禁府言啓曰,兵曹移文,據刑曹啓辭內,出身鄭昌輝,移本府處之事,允下矣。鄭昌輝,今方待命於本府,卽爲拿囚之意,敢啓。傳曰,知道。又以義禁府言啓曰,中官申德龍,以不應爲公律徵贖事,傳旨啓下矣。申德龍旣已拿囚,以不應爲公律,笞四十收贖,而依承傳,功減一等,放送之意,敢啓。傳曰,知道。
京畿監司金鍾正疏曰,伏以臣,以謭劣之姿,猥叨畿輔之任,揣量人器,千萬不稱,而適値陵園奉審之役,因有卽日辭朝之命,嚴畏義分,冒沒承膺,居然十朔于玆,才識空疎,疾病侵尋,全沒猷爲,一味瘝曠,上負委寄之隆眷,下孤旬宣之重任,反復自省,騂汗交發,惟有及時決退,庶可少贖其愆。且臣目下情理,尤有所懇迫者,臣之偏母,年深病痼,居常澟澟,適於月前,暫還家中,忽觸重感,宿疾挾發,刀圭罔效,元氣積敗,眩瞀之劇,如墜烟霧,糜粥之進,便成關格,閱數旬而無寸減,臣隔城分離,朝暮往還,旣不能專心職務。又不得一意救護,方寸交亂,公私兩妨,城鑰夜下,消息莫通,則憂慮達宵,不能自定,雖欲抑情低佪,其勢末由,玆敢冒陳血懇,仰瀆崇聽。伏願聖明,俯賜諒察,特許鐫遞,俾得以安意侍疾,不勝區區至願。臣又伏見以砥平縣監金季良貶目事,有所下敎者,竊不勝惶悚之至。蓋其新造官廨,不無修擧之可言,而應行差役,輒事掉免,以至英陵祭官之托辭頉報,親籍耕牛之獨不領來,殊非所以恪勤奉職,故臣於貶目兩句評隲,固各有指,而辭不別白,致勤聖敎,因施下考。守令考績,何等重事,而題目之未瑩,等第之不審,至於如此,臣罪寔大,合被重勘,伏乞亟賜處分焉。答曰,省疏具悉。藩任體重,其將不日將來,殿最事,今知本事,其目是矣,其何爲嫌?卿其勿辭察任。
禮曹判書申晦疏曰,伏以臣,猥以無似,濫荷恩造,中外歷揚,俱踰涯分,前後冒據,莫非華要,而一味尸素,涓埃莫報,尋常愧懼,若隕淵谷。自叨銓任以後,區區所自勉者,祗欲秉心無偏,持論不激,庶幾少補我殿下委毗之盛意矣,乃者任觀周之疏出,而專事僇辱,極意蹈籍,噫嘻,其亦太甚也。夫銓衡之地,世素稱坑坎,一擧措之間,動輒招咎,望次高下,恩怨立判,官職燥濕,喜怒隨至,前此諸臣之入其地者,地望才識,俱非臣比,而鮮不顚沛,況今人心,日益浮囂,而臣之鑑識,旣不足以激揚淸濁,時象日益潰裂,而臣之力量,又不足以調適酸醎,向的之射,理難得免,懷璧之罪,臣固自料。第其爲言,全沒把持,徒襲醜穢之目,以爲迫逐之計,所論關西事一段,尤不滿一哂,蓋其倉庾儲蓄,各有定簿,錢布出入,不越常例。按道之臣,每當交遞之際,管鑰傳授,不敢贏縮,則雖欲染指,一按簿記,眞贓卽露,毫分莫漏,元簿所存,初非可議,而況臣則記簿之外,其所會剩別儲,以爲備後之資者,其數夥然,文簿俱在,昭然可考,則蕩殘敗局等語,臣實莫曉其故也。無乃急於搆人,而自歸譸張耶?至若李潤臣之初仕,亦非臣始擬之人也。前後爲銓臣者,無礙檢擧,非止一二,論其人閥,亦未必不合於字牧之階。且今朝籍中,地處如潤臣者,未見其爲累而見枳,則獨於潤臣,輒使之坐其疵累者,不其過乎?噫,近日朝廷之上,排軋成風,一涉要津,殆無完人,則臣安得獨免,而若其架虛揑空,直歸之於孤恩濟私之科。若臣所遭者,亦未之多見,觀其頭勢,不過欲甘心詬辱而止耳。臣雖疲劣,只當談笑而受之,豈忍與如彼臺臣,過費聲氣,呶呶辨理也哉?此固臣平日言行,不能見重於同朝,而妄欲周旋於至艱之會,遲回於衆爭之地,冥摘而不知止,竟不免上累淸朝,下辱身名,皆臣自取,尙誰尤哉?雖曰橫逆之來,自反無愧,而汚衊之名,已不可洗,俯仰慙悼,寧欲無言?伏蒙聖明,俯燭臣難冒之義,特許鞶帶之褫,宗伯新命,復出於未忍便棄之聖意,驚惶感激,靡所容措。第臣目下情地,不可以職名之乍改,有所自安,玆瀝肝膈之懇,仰暴危苦之忱。伏乞聖慈,曲賜矜諒,察微臣大防之難壞,念重務瘝曠之可悶,鐫削臣本兼諸任,仍許屛退田里,得以避遠駭機,不勝萬幸。臣無任瞻天祈懇之至。答曰,省疏具悉。卿之受困,一何多乎?聞其由,卽甘心于卿,隨除傾軋之意,前有已故之人,今有任觀周,頃除今除,靳靳不已,其計雖巧,其心敢逃?一編語意,專在詬辱,此等臺讒,今予初見。雖輿儓,可知其心,卿何介意?噫,追惟卿兄,纔過三載,卿亦適到,故將欲憶昔用卿,其讒隨到,憶卿兄悶卿心,予心豈比于他?讒言其雖一日十到,何敢售也?特遞銓職,伸卿廉隅。卽拜宗伯,意亦深矣,於銓職,其無毫分撕捱之端,況此任乎?予之所悶者,讒說互起,朝著幾乎無人者也。卿勿過辭,從速行公。
檢閱李克生疏曰,伏以臣之鹵劣,百無肖似,猥叨簪筆,日登天陛,恩至渥也,榮亦極矣。惟當竭蹶奔走,以盡職事之所當爲,而第臣老父,以血泄之症,五朔沈淹,氣息澟綴,殆不自支,臣之煎迫私情,實無一刻離捨供職之勢,而顧此眇末小臣,有不敢言私於初付職之日,怵分畏義,黽勉供劇,二旬持被,若經年歲,嚴城一鎖,臣則繞壁而不能寐矣。卽者家僮趕至,急傳臣父病勢,夜來陡劇,失血過多,精神昏眩,若將頃刻澌盡,臣聞此報,心魂飛越,莫可按住,玆敢忙投短章,徑出禁門。伏乞亟削臣所帶之職,以便救護,仍治臣擅離之罪,以肅朝綱,千萬幸甚。臣無任屛營祈懇之至。答曰,省疏具悉。爾其勿辭護焉。
丁亥六月二十日巳時,上御集慶堂。藥房入診入侍時,都提調金致仁,提調李思觀,副提調兪漢蕭,記事官南胄寬,記注官姜翰·車鳳轅,醫官方泰輿·許礈·李以楷·李泰遠·慶絢·吳道炯·金孝儉,以次進伏訖。致仁曰,夜間聖體調攝若何,寢睡,何如?上曰,一樣矣。上進湯劑後,泰輿以下,診脈候退伏曰,左右三部調均,而滑體一樣矣。上曰,藥房提調,持湯劑更爲入侍。出榻敎提調持湯劑進伏,上進湯劑後。上命漢蕭,書自慨御製。上曰,藥房提調,持湯劑更爲入侍。出榻敎攝調持湯劑進伏,上進湯劑訖,上命承旨書之曰,左承旨金龜柱許遞,其代,行副司直姜必履除授,牌招察仕,房依前。出傳敎上命承旨書之曰,莫重都政,豈可稽滯?況銓曹,未及擧行者多,而特敎之下,違牌爲事,此何分義?其所撕捱,亦涉太過,事體分義,決不若此,吏判從重捱考,更爲牌招察任。此後政院申飭,違牌不敢呼望。出傳敎,上曰,內局先退,都承旨姑留。胄寬仍自慨御製頒布出來,與假注書洪樂恒,偕入遞出。
丁亥六月二十日巳時,上御集慶堂。藥房入診時,假注書洪樂恒,替入進伏訖。上曰,畿伯家,在何處?兪漢蕭曰,松峴矣。上曰,畿伯之母,何爲入來?漢蕭曰,畿營例爲往來於城中矣。上曰,其母年,今幾何?漢蕭曰,六十二矣。上曰,其外祖,誰也?漢蕭曰,未能詳知矣。上曰,今番守令窠多矣。漢蕭曰,然矣。上曰,吏判,行公乎?漢蕭曰,今日又違牌矣。臣頃見其疏,以兄處西銓,弟居東銓,私意難安云矣。命書傳敎曰,此時此等之任,人孰肯爲?人皆若此,海東其無六部之長乎?豈有此理?況望八其君,服湯調理之時,焉敢若此?分義事體,決無是理。況旣欲面飭,則尤焉敢若此?從重推考,其令卽爲入侍。命讀禮判疏。上曰,今在何處?漢蕭曰,往江郊云矣。命書傳敎曰,稅船添載,過時裝發,自有禁令,而以今番事觀之,尤不可不嚴禁。此後其宜嚴立科條,今後數十石添載者,禁錮三年,百石添載者,禁錮五年。噫,予則莫知,以今番事觀之,私物添載者,尤涉可駭。此後雖一枝木一隻裝,稅船添載者,當該守令拘顔情,而捧載差員,一體限十年禁錮,晚後裝發人,若數十日,禁錮三年,若過一朔,亦爲禁錮十年事,一體定式施行。又命書傳敎曰,今番處分,不過循常,擧行形止,卽爲狀聞,其中刑推者,連有國忌,過國忌後擧行事,令備局一體卽爲分付。榻前下敎曰,藥房提調,持湯劑入侍。賤臣退出。
丁亥六月二十日午時,上御集慶堂。禮房承旨入侍時,右承旨趙德成,假注書洪樂恒,記事官姜翰·車鳳轅,以次進伏訖。上曰,禮房乎?德成曰,然矣。上曰,御製,例爲禮房看檢爲之乎?德成曰,然矣。上曰,未盡書乎?德成曰,幾盡書之,而姑未粧黃矣。命讀之,間間刪改。上曰,左承旨入來乎?德成曰,以式暇不入來矣。上曰,今番御製,與他有異,以朱紅井間,以紅明紬爲衣,可也。以次退出。
丁亥六月二十日未時,上御集慶堂。藥房入診入侍時,都提調金致仁,提調李思觀,副提調兪漢蕭,記事官南胄寬,記注官姜翰·車鳳轅,醫官方泰輿·許礈·李以楷·李泰遠·慶絢·吳道炯·金孝儉,以次進伏訖。致仁曰,午間聖體調攝,若何?上曰,一樣矣。致仁曰,水刺之節,亦何如?上曰,未能二匙矣,今日麥飯,强進數匙矣。尙今不下,全闕飮食之外,無他進矣。致仁曰,藿羹和白粥進御,則好矣。上曰,小便今日,則非便時而亦放下,似煎茶之效矣。致仁曰,然矣。致仁曰,更爲診候,如何?上曰,置之。上命讀畿伯雨澤狀啓訖,上曰,退出。漢蕭曰,吏判方懸牌,而坐朝房云矣。上曰,注書出去,使之入侍,可也。胄寬出來,傳命後歸奏,以直往金吾門外,與假注書洪樂恒,偕入替出。
丁亥六月二十日申時,上御集慶堂。都承旨入侍時,都承旨兪漢蕭,假注書洪樂恒,記事官姜翰·車鳳轅,以次進伏訖。命書傳敎曰,吏判特敎之下,不爲入侍,今聞待命云,分義事體,俱涉寒心,勿待命,其令卽爲入侍事,分付。上曰,注書出往,知入動靜。賤臣進伏,上曰,注書出來乎?漢蕭曰,入來,而吏判再次傳敎之後,亦無動靜云矣。上曰,承史少退閤外,知之而後,更爲入侍。漢蕭曰,雖申後,小臣入侍乎?上曰,非久知之,依爲之。以次退出。
上在慶熙宮。停常參·經筵。
自昧爽至辰時,有霧氣。未時,日暈。
藥房都提調金致仁,提調李思觀,副提調兪漢蕭啓曰,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮·藥房口傳問安。答曰,知道。
以承傳色口傳下敎曰,持湯劑入侍。
金勉行啓曰,大司憲元仁孫任所在外,執義·掌令一員,持平二員未差,掌令李益普在外,今日以監察茶時之意,敢啓。傳曰,知道。
下直,赤梁僉使李東白。
李壽鳳,以弘文館言啓曰,本館下番修撰尹承烈,以訓鍊都監從事官,今日本營坐起時,晝仕出去之意,敢啓。傳曰,知道。
金勉行,以吏曹言啓曰,司僕寺主簿申大年,除授後,過限未肅拜,依例改差,何如?傳曰,允。
金勉行,以兵曹言啓曰,內禁衛將金相玉,忠壯衛將李廷默,俱以病難供職,呈狀乞遞,不可等待其差復,竝今姑改差,何如?傳曰,允。
丁亥六月二十一日辰時,上御集慶堂。藥房入診入侍時,都提調金致仁,提調李思觀,副提調兪漢蕭,記事官南胄寬,記注官姜翰·車鳳轅,醫官方泰輿·許礈·李以楷·李泰遠·慶絢·吳道炯·金孝儉,以次進伏訖。致仁曰,夜間聖體調攝若何,寢睡,何如?上曰,一樣矣。致仁曰,泡便及後重氣候,亦何如?上曰,少勝矣。泰輿以下,診脈候退伏曰,左右三部,緩則緩,而度數尙禾調均,滑體不足,亦一樣矣。上曰,藥房提調,持湯劑更爲入侍。出榻敎提調持湯劑進伏,上進湯劑訖。上命漢蕭,書御製集慶堂記。上曰,藥房提調,持湯劑更爲入侍。出榻敎提調持湯劑進伏,上進湯劑訖。上命漢蕭,書御製自省銘。上曰,注書出去,自省銘則朱紅正間紬衣,集慶堂記則紙衣以入事,分付。胄寬出來,傳命歸奏。上命承旨書之曰,頃者其雖下敎,目今無故大臣其幾人?事勢誠難。都政亦已定日,冬至兼謝恩使,以宗臣中備擬事,分付。出傳敎上命賤臣胄寬出去,頒布傳敎,胄寬出來,頒布後復命。上命漢蕭,讀奏全羅假都事金安默雨澤農形狀啓。上曰,內局先退,都令姑留。上曰,注書出去,還給狀啓,可也。胄寬出來,還給狀啓政院後,與廳注書洪樂恒,偕入復命後替出。
丁亥六月二十一日巳時,上御集慶堂。藥房入診時,假注書洪樂恒,替入進伏訖。命書傳敎曰,求諸史牒,望八其君,其幾人?噫,以予之心氣,以予之經歷,尙今支撑,其亦異事。噫,其君若此,其臣無謂,非東非南,雖似無跡,其豈無跡?其心綻露。吁嗟,今世,一何甚乎?此予則曰,都無臣分,亦無臣心,命勳逐二人,觀周其自大臣,一章用心,意甚巧密,或逐東銓,或逐西銓,猶有度支。噫,彼澤徵,抑何心腸,單擧詬辱,欲逐乃已?仍此而位著泮渙,朝象寒心,此時雖予當之,其將澟然于心,況爲冢宰者乎?當初撕捱,已無可論,而仍此之故,屢違召命,申飭之後,納牌闕外,其無動意,入侍有命之後,又爲胥命,勿待命之下,亦不膺命,牌飭之聲,竟夕不止,問其承命,不過一拒字,古今豈有此等分義,亦豈有此等事體?噫,七十四歲其君,使重臣其曰年少,曾經內局提擧,其思昨年春夏,今日臣僚,夢裏猶愕,雖傾軋之人,處處窺機,不當之前何心,有此君思昨年,逡巡自便之計,焉敢萌於心而形於外?噫,世間豈有無君臣知遇?其於冢宰兄弟,予眷若何?問其本,卽憶昔之意也,亦昔日仰覩者也。豫讓,其雖戰國之臣,欲報國士遇之之意,無其報而其心不悛,況世祿之臣乎?予則曰,其若一向若此,臣分掃地無餘矣。雖欲自便而逡巡,非徒負其君,以何顔乃拜其祖乎?其思若此,雖朝行公而夕受其鋒,豈忍爲此,豈忍爲此?語及于此,追惟其祖受昔年之眷遇,中夜愴然,其君猶此,況其孫乎?噫,于今衰年,欲用昔年臣之孫,此政若諸葛表欲報陛下之意者,其若思此,利鈍非可顧,況未來之事乎?聞此而其不垂涕,其兄亦不勸弟,予何他諭?今聞其初引義,已涉過矣。昨日撕捱,尤萬萬可笑。予則以一言謂其心,其於此日,不無撕捱之端,故以此爲欛柄,一節深於一節,問其略,不過一免二字,此則下敎已諭,是豈今日臣子所爲,予何諭?此敎其不惕然。此一隅海東,無君臣之分,以此之心,頃者何監煎于內局乎?予雖衰矣,此等固執,豈不抑乎?從重推考,勿待命事,分付,更爲牌招察任。上曰,吏判李彦綱之孫,而其代下則南行乎?漢蕭曰,然矣。上曰,傳敎如此,則其兄想必勸其弟,似有效矣。上曰,吏判尙今胥命乎?漢蕭曰,然矣,而昨日臣許所札辭意,別無他端,而以其兄之見斥爲言矣。上曰,此實稱托,而爲言辭之一端矣。初則有出仕之意云矣。漢蕭曰,俄者藥院,聞大臣之言,則別無情勢云云矣,今至於此,分義如何云矣。上曰,此傳敎,兄弟相見後處義,今番則牌徐徐爲之,可也。漢蕭曰,吏判見此傳敎,則必感動矣。命書傳敎曰,承旨姜必履許遞,其代,前承旨任㻐除授,牌招察任,房依前。以次退出。
丁亥六月二十一日未時,上御集慶堂。藥房入診入侍時,都提調金致仁,提調李思觀,副提調兪漢蕭,記事官南胄寬,記注官姜翰·車鳳轅,醫官方泰輿·許礈·李以楷·李泰遠·慶絢·吳道炯·金孝儉,以次進伏訖。致仁曰,午間聖候,何如?上曰,一樣矣。上進湯劑訖。致仁曰,後重之候,如何?上曰,今則無矣。上曰,六和湯之味,似勝於薷苓湯矣。致仁曰,互有勝矣。致仁曰,使醫官更爲診候,如何?上曰,置之。上曰,吏判,尙無動靜耶?漢蕭曰,傳敎謄送久矣,而不爲催促矣。致仁曰,似知之矣。上曰,今番想必承膺矣。致仁曰,當初別無情勢,而又將被打云,雖被打,體國重臣,豈可固辭乎?稍久,上曰,吏判呈肅謝單子云,注書出去,使之入侍。胄寬出去,引昌壽入侍進前伏。上曰,卿之撕捱,過矣。往事勿說,而冢宰旣有,則捨卿而誰?昌壽曰,臣數日之內,積罪如山,而區區私意,終未蒙察,伏見傳敎,且伏聞昨日筵話,他不暇顧,欲一入陳暴,冀賜俯察矣。上曰,卿等之言,每如此矣。致仁曰,此則在處分矣。昌壽曰,臣之兄弟,無一才能,而古人所謂,爲陛下成就者,殆指臣等也。及居崇班,每兄弟連入朝班,輒怵惕不安,而今乃迭居銓地,爲辭非所可論,而其兄纔過西銓,其弟旋居東銓,且兄旣以政注事遞職,則又何可出耶?且臣之前當此職,罪不啻一,今又更出,則罪將如何耶?致仁曰,所達不成義理,大臣比吏判,如何,而兄爲大臣,弟爲吏判,亦有之矣。昌壽曰,願畢其說而仰奏,臣伏見俄下傳敎,不敢顧私義而入來,儻蒙終始生成之澤,則前頭任使時,何敢辭其處乎?上曰,兄弟爲大臣者,有之乎?致仁曰,兄弟爲大臣爲吏判者,非一人矣。上曰,予亦欲走,何必顧卿等如此,但不如此,則何處得人而用之乎?予年望八,若過數朔,又將爲七十五,假令卿逢辱,古人所謂,成敗利鈍,非臣逆料者,豈非卿所念處耶?暮年任用,卿等若千人而已。若思之,則卿心,如何耶?昌壽曰,聖敎及此,不知所達,而旣登方寸之地,請畢其說,權要之地,人孰不厭,而當來人言,亦何敢辭也?但今臣所辭,實非計較也。臣以偕來,往前領相家時,承除紙,其時相臣,問臣去就,臣果以別無私意,而睢盱之地,豈可樂赴爲對?倉卒之間,未能言私情。往見前右相,則前右相又問之,臣以兄旣遞西銓,弟反居東銓,決非私意所安,不敢爲承膺爲答,則相臣亦悶之矣。今若行公,非但成敗利鈍,非逆料之意,亦非平日履滿之戒矣。致仁曰,旣已陳暴,靜攝中,不可煩達。上曰,西銓都政,一日爲悶,須體暮年之意也。致仁曰,每公坐,兄弟不相入,蓋見履滿之意,而此非公朝可引之義,且聖敎如此,豈不奉承乎?上命承旨書之曰,噫,吏判固執。予則曰無義,前席陳懇,終不許施,聞入侍下敎之事,雖傍觀者,孰不感動?況一句語,於冢宰前雖固執,自渻於前席,莫重親政,豈可踰月?大政,以晦日擧行事,分付兩銓。出傳敎上命退,諸臣遂退出。
上在慶熙宮。停常參·經筵。
自昧爽至卯時,有霧氣。
藥房都提調金致仁,提調李思觀,副提調兪漢蕭啓曰,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣當差勝後一樣矣。
中宮殿·惠嬪宮,藥房口傳問安。答曰,知道。
兪漢蕭啓曰,左副承旨尹勉憲,今日不爲仕進,卽爲牌招,何如?傳曰,允。
金勉行,以兵曹言啓曰,同知中樞府事洪夏疇·柳徽之·兪元基·李湛,僉知中樞府事金孝儉,昌慶宮衛將李澤基·梁世元,俱以實病呈狀乞遞,不可强令察任,竝今姑改差,何如?傳曰,允。
李壽鳳,以吏曹言啓曰,今六月二十三日,祿都目政事爲之之意,敢啓。傳曰,知道。
丁亥六月二十二日辰時,上御集慶堂。藥房入診入侍時,都提調金致仁,提調李思觀,副提調兪漢蕭,記事官南胄寬,記注官姜翰·車鳳轅,醫官方泰輿·許礈·李以楷·李泰遠·慶絢·吳道炯·金孝儉,以次進伏訖。致仁曰,夜間聖體調攝若何,寢睡,何如?上曰,一樣矣。上進湯劑,泰輿以下,診脈候退伏曰,左右三部,緩而調均差勝,滑體不足則一樣矣。上曰,六和湯停止,建功湯前方中,去桂枝·乾薑·合香·薷散,加車前子一錢·燈心一團,自明日煎入。出榻敎致仁曰,蔘苓茶,午後持入乎?上曰,煎入,可也。上曰,內局先退,都承旨姑留。上命漢蕭,讀奏忠淸監司·慶尙監司雨澤農形狀啓。上命退,諸臣遂退出。
上在慶熙宮。停常參·經筵。
自昧爽至卯時,有霧氣。
藥房都提調金致仁,提調李思觀,副提調兪漢蕭啓曰,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。予則一樣矣。中宮殿·惠嬪宮,藥房口傳問安。答曰,知道。
有政事。
以承傳色口傳下敎曰,吏判今無撕捱之端,卽爲牌招,使之膺命。
又以承傳色口傳下敎曰,俄者其下敎之後,敢如是乎?若此則人君何以使臣乎?卽爲牌招謝恩,違牌勿爲呼望。
又以承傳色口傳下敎曰,吏判勿待命,如此則朝鮮其無吏判乎?謝恩後,當進水刺,牌去來,申飭。秋判牌不進,亦怪矣,卽爲牌招。如此則其無六卿乎?
又以承傳色口傳下敎曰,中官之放恣,莫甚於近日,謝恩遲滯不飭,諸承傳色,爲先越捧一等。
又以承傳色口傳下敎曰,牌申飭之下,政院使令,皆啞乎。行首使令,令騎曹決棍,而郞廳聽傳敎。
又以承傳色口傳下敎曰,今日該房擧行,極爲駭然,承旨遞差,其代,參議權噵除授,牌招察任,房順房。
尹勉憲,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,允。
趙德成啓曰,檢閱李克生,由限已過,卽爲牌招入直,何如?傳曰,允。
行吏曹判書李昌壽,陳箚入啓,參判韓光會病,參議李海重進,左承旨任㻐進。
吏批啓曰,章陵參奉李濟,受由過限未上來,依例改差,何如?傳曰,允。
李壽勛爲執義,李秀逸爲掌令,安聖彬爲持平,金鈍爲持平,金尙集爲獻納,李命彬爲正言,李亨逵爲副應敎,閔弘烈爲校理,李福源爲禮曹參議,李慶東爲司僕寺主簿,金光宇爲慈山府使,金燧爲通津府使,洪相直爲靈光郡守,李思祚爲注書。
兵批,判書趙雲逵進,參判宋瑩中病,參議李昌儒,參知沈益聖。
以李策爲內禁將,元厚鎭爲忠壯將,崔宅中爲僉知,許泓爲訓鍊院僉正,李猉章爲訓鍊判官,安瑛爲訓鍊判官,李潤禧爲訓鍊主簿,李光沂爲訓鍊主簿,李陽泰爲文兼,成元弼爲昌慶將,李泰益爲昌慶將,李長爀爲法聖僉使。
兵批啓曰,大坡兒權管韓相良老母,今年八十歲,法不當遠離赴任,呈狀乞遞。邊將之親年七十五歲以上者,許遞其任,已有定式,依例改差,何如?傳曰,允。
傳于權噵曰,兩銓首堂,入侍親受。
兪漢蕭啓曰,新除授注書李思祚,卽爲牌招,何如?傳曰,允。
傳于趙德成曰,房依前。
傳于權噵曰,工判,猶可以入侍,明日內局,同爲入侍。
傳于兪漢蕭曰,承旨入侍。
傳于權噵曰,吏判催促,秋判,何其寥寥?亦爲催促。
吏曹口傳政事,奉敎李東郁,待敎單安廷玹,檢閱洪相簡·姜俒。
趙德成,以禮曹言啓曰,藏種受繭儀軓,今已修正,依下敎內入之意,敢啓。傳曰,知道。
戶曹判書鄭弘淳疏曰,伏以臣,以文質無當之資,荷聖明不世之遇,濫躋卿班,久據要地,器滿則溢,步驟則必蹶,理所不免,自知無幸,果然李澤徵之疏出,而加之以士夫難洗之羞,勘之以人臣難赦之罪。噫嘻,其欲索言,有辱朝廷,最是臣所自悼者則有之,人器之不稱,非不自知,世路之難平,非不熟量,而聖恩不顧,孤負明時,未忍便訣,遲徊眷係,偏側睢盱,倘來之事,宜無足怪。第身已辱矣,跡已畸矣,惟有退屛自靖,以卒餘生,涓埃報效,已矣無望,筋力奔走,亦非可論,況玆度支劇務,尤不可一日虛縻,以益瘝曠之罪。伏惟聖慈,天地父母,哀憐之諒察之,先許褫鞶臣職名,復命刋籍臣姓名,以安朝象,俾遂微諒,實不勝懇祝而顒俟也。臣無任。答曰,省疏具悉。噫,卿是誰之子?嗣服後,自侍從,與我同志者,卽卿父也。西官只止於亞卿,尙今思焉,筵中幾諭,于今呼寫,亦不覺愴然,今者所遭,豈特卿乎?用意不忍正視,而其猶訝者,擧世蓄此心者,莫知何限,而李澤徵則不過遐方孤蹤,頃者臺職,無他圭角,今何爲此?此予所以訝者,而頃者風勢異常,漕運事而極矣,而此則因予否德而然,世道怪風,非比乎此,卽由于黨,予則幾年調劑,其若誠心,于今望八,爲今臣子,豈忍若此?此予所以自恧者也。況單擧乎?卿挺身若此者,其心若見肝肺,此予所以憤慨者,此豈澤徵獨?雖然,雖有百澤徵,渠輩焉敢售其計?予不捨卿,卿何自阻?語雖無狀,位在正卿,四維豈可不顧?一欲下敎,而章亦未到,泯默,今覽卿疏,可謂得體,知此循例勸勉,非使臣以禮之道,豈特此也?緊務可悶,故特許一遞,而若此之故,一月之內,大官重臣其幾人?此亦予衰,深切慨惜也。
行吏曹判書李昌壽箚曰,伏以臣,怵迫嚴敎,感激隆眷,旣冒膺銓衡之任矣,令以政注間事,竊有區區微見,須經一稟者。三儒臣之被錮明時,居然已五載矣。迺者淵衷感悟,威命還寢,揆以銓家故常,固當循例甄用,而旋因筵敎,迄未收錄,是豈我聖上赫然轉圜之盛意也哉?殿下不知臣不肖,猥授是職,若復不早提稟,因仍枳礙,則竊位之罪,臣實有之。玆敢短箚仰陳,以冀聖明之財幸焉。取進止。答曰,省箚具悉。噫,勸勉之下,此亦予勸勉,免其庶人,意亦有在,本事若何,而其何視若常人?事體不然,亦非稟者。
應敎鄭昌聖疏曰,伏以臣之偏母,年益衰而病愈强,居常澟綴,委身席牀,顧臣情理,實無從仕之望,而惟其分義重而私懇輕,瀆撓頻而嚴猥甚,泯默隨行,出入禁直,亦復多日矣。忽自數昨以來,添以伏暑諸症,嘔泄頭疼,一時兼作,神精昏霧,如在烟霧,糜粥少進,便成膈滯,臣方左右扶將,雜試藥餌,雖欲抑情供仕,其勢末由,玆不得不冒死陳籲。伏乞聖明,亟許鐫遞,俾之安意救護,仍治臣罪,以肅朝綱,不勝幸甚。踏啓字。
丁亥六月二十三日辰時,上御集慶堂。藥房入診入侍時,都提調金致仁,提調李思觀,副提調兪漢蕭,記事官南胄寬,記注官姜翰·車鳳轅,醫官方泰輿·許礈·李以楷·李泰遠·慶絢·吳道炯·金孝儉,以次進伏訖。致仁曰,夜間聖體調攝若何,寢睡,何如?上曰,一樣矣。上進湯劑後,泰輿以下,診脈候退伏曰,左右三部調均,滑體不足,亦一樣矣。上曰,藥房提調,持湯劑更爲入侍。出榻敎提調持湯劑進伏,上進湯劑訖,上曰,注書出去,吏兵判入侍,可也。胄寬出來,引入兵曹判書趙雲逵,吏曹參議李海重進伏,上命漢蕭,讀政堂及贈職望。上命政官親授,上曰,吏兵判先退,可也。雲逵·海重退出。上曰,吏判,何不入來乎?漢蕭曰,陳箚未承批,故不入來矣。上命讀吏曹判書李昌壽箚子。上曰,三儒臣,誰也?無乃柳戇輩耶?致仁曰,不爲指名,似是宋明欽矣。上命書昌壽箚批,上曰,吏曹則人不將爲之矣。上命書戶曹判書鄭弘淳疏批,上曰,戶判今疏,果得體矣。爲人果剛矣,何以處之乎?其在廉隅,果難乎?致仁曰,無怪矣。上曰,非但戶判,必欲終此人矣。致仁曰,近來出入銓曹之人,必言之矣。上曰,如此之國,有之乎?予是望八朝暮人,而無時任三公一人,向者原任引見,豈成說乎?上命承旨書之曰,噫,目今世道,豈云影也?其心巧矣,而予雖衰耗,其宜隨事以塡,今日此何景像?無時任股肱,四十年所不覩者,此則尙今泯默,意猶在焉,而目今六卿,尤何曠焉?況度支緊務乎?欲取前望而點下,望無其人,此時其何循常?行司直李思觀,戶曹判書除授,其後二遞,廉隅過伸,分義所在,焉敢一向固執?噫,望八暮年,欲用之意在焉,君臣分義,亦何敢過辭?且身帶保護,事體尤重,卽爲牌招察任。出傳敎上曰,理中建功湯,依前方,自明日煎入。出榻敎上曰,五錢重蔘茶,一貼煎入。出榻敎上命漢蕭,讀京畿監司法聖浦漕船狀啓及江原監司雨澤狀啓·慶尙監司老人狀啓。上曰,宣傳官一員入侍。出榻敎宣傳官李仁彬進伏。上曰,法聖浦漕船雜物添載與否,摘奸以來。仁彬退出。上命承旨書之曰,今日諸臣,特除之後,其中不無違牌者,而無撕捱者,自當謝恩,故雖不申飭,政院之道,其宜促牌,而下命半日,申飭之聲寥寥,其涉寒心。此則下命,而閹監其甚放恣,緋衣承傳色,便臥月廊,以求食爲事,年少中官,生梗爲望,謝恩與傳旨,不爲以奏。噫,其君雖衰,此輩焉敢若此?一竝越俸五等。出傳敎,上命退,諸臣遂退出。
丁亥六月二十三日午時,上御集慶堂。承旨入侍時,左承旨尹勉憲,假注書洪樂恒,記事官姜翰·車鳳轅,以次進伏訖。命讀全羅道農形狀聞及忠淸道漕運,申飭同啓狀聞,勉憲曰,畿營吏來告,到仁川地形止云矣。上曰,今日入來耶?勉憲曰,雖未的知今日入來,而旣到近境,似無事到泊矣。命書傳敎曰,狀聞二度來到云,故先問何事,一則雨澤云,而一則素膳云。故今無減膳之事,亦非素膳,更問則亦曰素膳,心甚訝之,而莫能親覩,故先令承旨讀之,非素膳也,卽漕船也。予雖視昏,聽則無瑩,幺麽小竪,乃敢眩幻其說,事之可駭,莫此爲甚,當該中官申德龍,越捧一等。又命書傳敎曰,噫,四十年苦心,卽一祛黨,而治不徯志,何顔以拜?噫,幾度幾年,同心調劑,誠心感悟,心無査澤之舊臣,皆作故人,其後年深歲久,舊心自消之臣,皆被鋒鏑,而以耆舊萬念已冷者,亦遭其斥,若此不已。吁嗟,望八其君,孤立而後已,可勝寒心。若此之故,邦國雖有稀有之事,視若尋常,欲逐大官重宰,惟恐于後。任觀周之事,業已處分,李澤徵之單擧重臣,意亦巧僭,非徒非官師相規,吁嗟,其心,莫逃於魅鏡。若此之時,孰肯爲緊任,而以喬木世臣?君亦望八,且經昨春夏,雖朝此任而暮鋒鏑,豈忍逡巡?其兄之經年問安廳,爲國涕無從,尙今歎服。噫,頃者旣云自無撕捱之端云,而公然固執,其心可見,而末梢膺命之後,自曰無此心。昔之子産,猶見欺乎圉者,予何爲自是?今覽其箚,若非立功自效,則有欲免其鋒之意,今日大覺。尹汲·申晦·鄭弘淳之勿論時任·原任,隱其事,甘心搆揑,莫逃今日,吏判爲此泛說,言雖迂,亦何異哉,而其怯於鋒鏑,擧措劻勷,前後一般,予雖衰矣,於此等處不衰。頃者因譜略跋文事遭斥,怯於此,非徒遜謝不已,古今削職之人,復豈有他稱,而予則其字,雖不提說,其章旣有,焉可逃也?故於前相,略及以笑,今者此擧,事雖異,意則同也。頃年其欲處分,而其時因今日秉筆承宣,爲儒臣時所奏,抑此心而中止,頃者處分,非爲俠氣也。因申暻罔測之說,雖有此敎,其人雖無謂,於三百年待儒臣之道,豈創無前之事?命寢之敎,意蓋深矣。使吏判雖有所懷,從容以陳意,何不可?然則噫彼崔載興同是抄選,而一臺臣猶請削逸,若謂抄選,其何抑此扶彼?大政不遠,祿政當日,而忙忙尋此,非立功自效,則誠怯而自免,食君之祿,衣君之賜而爲此,豈忍爲此?世之讒人,雖百計搆軋,今者此敎,白首暮年,予豈臆迸?此猶素怯之意也。以此觀之,非感君言而承命,實因此機而爲身之計也。子曰,擧直措諸枉,能使枉者直,都政雖不爲也?旣覺泯默曰有其君,重臣陳箚,古雖有之,昔則予幼時,只見故相金宇杭禮判時矣,此經綸今世而然乎,爲身已而然乎?於此於彼,可謂放恣。其猶若是處分者,乃思其祖,乃思其兄也。吏曹判書李昌壽,亟施罷職不敍之典。上曰,先卿每欲洗腸云云,今此傳敎中,心無査滓之臣,已作故人之語,入侍承宣,必飮泣矣。上曰,前日洪領相,以尹得雨奬用之意奏予,而尹東昇斥之,其後兩尹,相好如舊,此正公心矣。上曰,彼承宣,不意三年後更使之,今者使之,洪領相及尹得雨·尹東昇,其能更使乎?勉憲曰,殿下對臣子,而何爲此敎也?上曰,蔡濟恭,今餘幾月矣。勉憲曰,非久闋服矣。命書傳敎曰,莫重親政,豈可愆期?頃者無端撕捱,分義寒心,焉敢復爲判書?南泰齊吏曹判書除授,牌招察任。又命書傳敎曰,都政雖不遠,頃者特除,意亦在焉,其宜當品。曾知有敦寧,判尹李昌誼,判敦寧除授,前判書鄭弘淳,判尹除授,工曹判書洪重孝,秋判除授,此人劇務則難,而予亦思矣。工判,代行司直李之億除授,一體牌招察任。以次退出。
丁亥六月二十三日酉時,上御集慶堂。承旨入侍時,右承旨趙德成,記事官李思祚,記注官姜翰,記事官李克生,以次進伏訖。上曰,吏判南泰齊,勿待命事,分付,牌去來,申飭,待其承牌,當進夕水刺矣。上曰,噫,其君雖衰耄,三百年紀綱猶不衰,以李昌壽言之,初欲謀免,雖勉强承命,必也無中生有,今日之擧,其心當在於眼無其君,立功浮囂之道此有矣。復何言,而今日特除之中,判敦寧不卽承牌,予何謂過?判尹卽是初除,違牌亦固然,而秋判六部之中,秋·工部一也。本無撕捱之事,吏判頃者撕捱,已無意義,則今必違牌,事體寒心。其所胥命,胥命於君乎,胥命於浮囂乎?若此不已,望八暮年,將無銓長乎?爲身計則可矣,是豈世祿之臣忍爲?其在國不可一任其志,其中無端違牌秋判,越俸一等,其令申飭膺命。吏判若復違牌,一隅海東,其將淪矣,申飭,其令膺命。噫,南氏之昔年立朝,予見多矣,況若思其祖南在開國之功,豈忍若此,豈忍若此?另加嚴飭,其令卽爲謝恩。上曰,在外臺臣,一無遞差,其中安聖彬,其父在京,其子焉敢稱在鄕?不可只遞而止,特施不敍之典。上曰,在京臺臣,卽爲牌招察任。上曰,人君若此之際,新進小官,焉敢自便?諸翰林中,可以敍用者敍用,宜付者,口傳下批,一竝牌招察任。雖一人,若違牌,禁推,過大政後勘律。以上出傳敎諸臣以次退出。
上在慶熙宮。停常參·經筵。
藥房都提調金致仁,提調李思觀,副提調兪漢蕭啓曰,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。一隅海東,只有昨春以後,復起衰君,國有股肱乎,有冢宰乎?此正諸臣世界,何顔答問候乎?中宮殿·惠嬪宮,藥房口傳問安。答曰,知道。
尹勉憲啓曰,大司憲沈鋪牌不進,執義李憲默,掌令申五淸在外,掌令李恒祚,持平林德躋·趙載俊傳旨未下,今日以監察茶時之意,敢啓。傳曰,知道。
權噵啓曰,吏曹判書南泰齊,昨日特敎之下,牌去來連爲申飭,而經宿不爲膺命事,誠極未安,推考警責,何如?批答。
以承傳色口傳下敎曰,茶則先入後入侍。
又以下敎曰,工判來待則入侍,上番儒臣入侍,宣傳一員亦率而入侍。
吏曹口傳政事,待敎單李思祚。
李壽鳳啓曰,奉敎李東郁,時在京畿仁川地,待敎安廷玹,時在江原道鐵原地,上來事,下諭,何如?傳曰,允。
任㻐啓曰,檢閱鄭好仁,旣已蒙宥,卽爲牌招,何如?傳曰,允。
以承傳色口傳下敎曰,俄者翰林下敎中,沙汰二字抹去,重召試下,依法二字添書。
傳于任㻐曰,來詣,只入正時。
注書李思祚遷轉,代以尹正烈爲假注書。
李壽鳳啓曰,假注書尹正烈,時無職名,令該曹依例付軍職,冠帶常仕,何如?傳曰,允。
尹勉憲,以兵曹言啓曰,政院使令皆啞乎?行首使令,令騎曹決棍事,命下矣。依傳敎,政院行首使令洪二得,決棍十度之意,敢啓。傳曰,知道。
丁亥六月二十四日辰時,上御集慶堂。藥房入診,工曹判書·上番儒臣·宣傳官,同爲入侍時,都提調金致仁,提調李思觀,副提調兪漢蕭,記事官南胄寬,記注官姜翰,記事官李克生,醫官方泰輿·許礈·李以楷·李泰遠·慶絢·吳道炯·金孝儉,工曹判書李之億,校理南玄老,宣傳官柳仁喆,以次進伏訖。致仁曰,夜間聖體調攝若何,寢睡,何如?上曰,一樣矣。上進湯劑後,泰輿以下,診脈候退伏曰,左右三部調均,而滑體不足,一樣矣。上命承旨書之曰,其若申飭,宜先小官,違牌諸翰林,聞昨日下敎,焉敢若此?今日當親臨重召試,依法其令權着待令,試官洪重孝·趙曮·徐命臣,入直兩儒臣,禮房承旨爲之,當殿座德遊堂,侍衛織扇置之,時刻,待下敎只入正時。出傳敎上曰,李思祚似免矣。漢蕭曰,昨日付職,而分日亦同違牌矣。上曰,曖昧矣。昨日付職乎?漢蕭曰,以宜付職者,有口傳下批之敎,故本館送薦狀云矣。上曰,其三兄弟,以通津人,皆佳矣。上命仁喆進伏,上曰,馳去漕船到泊處,摘奸以來。今日若不到泊京江,則差員當用軍法,斯速往來。予雖衰矣,於國事則飛矣。仁喆退出,上命南玄老進前。上曰,頃聞汝父,今後則不當撕捱矣。今又汝父如此,予雖衰矣,汝父豈不思君乎?自南致薰·至薰·就明,累代歷事矣,就明則予嗣後爲知申矣。予尙記吳光運所奏矣,古所謂欲報陛下云者,正合謂汝父矣。望八其君,不進水刺,而尙此不顧乎?以後則不復牌招,任自爲之之意,往諭汝父,斯速出去。汝亦庸矣,汝父如此,汝豈在直乎?今番替直,速去,可也。玄老退出,上曰,大非矣。致仁曰,聖敎如此,而俄者未及詳諭出送,或恐欲入,而亦不敢入來,進退惟谷矣。上曰,爲人佳則佳矣,且雅矣。致仁曰,然矣。上曰,其年,幾何?致仁曰,六十九矣。明年當入耆社,而容貌甚少矣。上曰,然矣。入耆社則有若太早矣。上命李之億進伏,上曰,能步矣,賢矣。卽爲謝恩,卿久未見予,予爲卿當起立以示矣。若非此重臣,予不如是矣。之億仰瞻後泣對曰,聖敎至此,惶感無地矣。致仁曰,此重臣,明年亦當入耆社,而李益炡亦當入矣。上謂之億曰,頃年月臺見之,今日復見矣。蔡濟恭,何時闋服乎?之億曰,八月矣。上曰,南家大體多矣,任南爲首矣。致仁曰,今則南之達者,尤多矣。上命之億先退,之億退出。吏曹判書謝恩單子入之。致仁曰,今始奏矣,此人實是與物無競之人矣,斷非畏人言,如是矣。上曰,其子能率其父而來矣。致仁曰,往傳聖敎,惶恐之極,他不暇顧,故卽爲入來矣。上曰,李昌誼,何至大段乎?致仁曰,此人所遭,頗輕矣。上曰,戶判亦怯矣。姑先入侍云者,怯矣。上曰,不但吏判,南家皆善矣。致仁曰,吏判恬雅自飭,門無雜客矣。臣聞兪奉朝賀言,嘗過其門,不識宰相之家,而但見軒軺埋塵云矣。上命漢蕭,書興慨飭諭曰,一隅海東,其曰有君,孔聖之訓,今若親聞。一隅海東,其曰有君,名雖喬木,其皆自爲。一隅海東,其曰有君,君綱日墜,浮囂轉甚。一隅海東,其曰有君,望八暮年,古豈有之?一隅海東,其曰有君,衰年起動,亦旣異事。一隅海東,其曰有君,雖無古黨,雜黨類聚。一隅海東,其曰有君,勿論巨細,其心傾軋。一隅海東,其曰有君,中夜興思,宿食奚甘?一隅海東,其曰有君,俯仰自恧,良欲無語。一隅海東,其曰有君,嗚呼諸臣,豈不思古?一隅海東,其曰有君,雖不思予,宜思乃祖。一隅海東,其曰有君,朝著泮渙,景像寒心。一隅海東,其曰有君,若今不已,國將何爲?一隅海東,其曰有君,予不多諭,宜惟宗國。一隅海東,其曰有君,宗國磐石,世臣亦然。一隅海東,其曰有君,蒼蒼恤元,囂囂何甚?一隅海東,其曰有君,本固邦寧,古人有云。一隅海東,其曰有君,朝廷凝聚,吾民可安。一隅海東,其曰有君,若是劻勷,於渠何益?一隅海東,其曰有君,予雖不諭,魅鏡高照。一隅海東,其日有君,姸媸莫逃,自古昭昭。一隅海東,其曰有君,今者光景,爲身爲人。一隅海東,其曰有君,慷慨亘中,洞諭諸臣。一隅海東,其曰有君,良心若存,欽體此喩。上曰,藥房提調,持湯劑更爲入侍。出榻敎提調持湯劑進伏,上進湯劑訖。上命承旨書之曰,慷慨亘中,呼寫諭意,書諸朝紙,頒布中外。出傳敎上命承旨書之曰,試所承旨,左副承旨爲之。出傳敎上命退,諸臣遂退出。
丁亥六月二十四日午時,上御德遊堂。親臨翰林重召試入侍時,試官刑曹判書洪重孝,行司直徐命臣,戶曹參判趙曮,校理李澤遂,副修撰李得一,右承旨趙德成,記事官南胄寬,記注官姜翰,記事官李克生,以次進伏訖。上曰,儒臣持書題紙,進前寫之,可也。澤遂·得一,進前寫訖。上曰,承旨持懸於懸題板,可也。德成承命出懸,上曰,書寫書吏入之,試紙頒布,可也。上曰,試官及承史少退,科次時入侍。上命承旨書之曰,人君執造化之權,召試取人,豈爲其人,取其才也?雖常時下番外,其宜須資,而況昨日下敎之後,新進小官,焉敢學習?重宰李克生外,一皆違牌,事之寒心,莫此爲甚。古今雖異,君命奚輕?不憚盛暑,乃有此擧,科次中更人,十日禁推,以嚴小官怠慢之習。出傳敎上曰,注書出去,都承旨入侍。出榻敎胄寬出來,召入都承旨兪漢蕭進伏。上命承旨書之曰,近者筵體駭然,船運遲速,替當以奏,當該承旨遞差。出傳敎上命承旨書之曰,昨日之事,豈承宣之過?其遞過矣。前左承旨任㻐,勿遞仍任,房依前,牌招察任。出傳敎胄寬出來,假注書尹正烈替入。
丁亥六月二十四日午時,上御德遊堂。親臨翰林重召試入侍時,假注書尹正烈替入。上曰,注書,誰也?勉憲曰,尹正烈也。命勉憲,讀北伯農形狀啓,又命讀畿伯漕船狀啓訖,命賤臣,召入摘奸宣傳官。上曰,善爲摘奸乎?對曰,臣馳往津頭,摘奸船卜,則未見其花盆等物,故搜問船漢輩,則以爲,果有若干花盆與雜物矣。遭風時,盡投海中云矣。上曰,無私物添載乎。似盡投水中矣。上命賤臣,試官更爲入侍,重孝·命臣·曮·澤遂·得一進伏,上命澤遂·得一,讀試券,上曰,善作矣。渠輩見困矣。重孝曰,皆實才矣。上曰,皆以三下書之,可也。重孝曰,好矣。諸臣以次退出。
上在慶熙宮。停常參·經筵。
自昧爽至辰時,有霧氣。
藥房都提調金致仁,提調李思觀,副提調兪漢蕭啓曰,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。予則一樣矣。中宮殿·惠嬪宮,藥房口傳問安。答曰,知道。
以承傳色口傳下敎曰,法聖僉使,特敎之下,謝恩至今不爲,極爲駭然,令騎曹決棍五度,使之今日內謝恩,仍爲下直事,分付。又以承傳色口傳下敎曰,宜裹馬草,法聖僉使,焉敢若此?決棍加五度,倍道下送。
兵曹口傳政事,以李斗煥爲法聖僉使。
傳于尹勉憲曰,法聖僉使,內局入侍,同爲入侍。
傳曰,摘奸宣傳官,入診同爲入侍。
傳于尹勉憲曰,前平安兵使李章吾,留待入侍。
慈山府使金光宇,通津府使金燧,靈光郡守洪相宜,依下敎來待矣。傳于李壽鳳曰,入侍。
吏曹口傳政事,以李思祚爲注書。
任㻐啓曰,新除授注書李思祚,卽爲牌招察任,何如?傳曰,允。
傳于李壽鳳曰,法聖僉使,使之今日內下直。
權噵,以吏曹言啓曰,今日本曹開坼坐起時,考見諸道褒貶啓本,則安城郡守李永培,以擅刑可駭爲目,則宜置下考,而置諸中考,致勤點下,興海郡守趙峸,以官貿宜平爲目,則宜置下考,而置諸中考,殊無嚴明殿最之意。兩道道臣,推考警責,李永培,依定式下考施行,趙城,依例罷黜,何如?傳曰,允。
又以吏曹言啓曰,本曹所屬宗簿寺官員等矣,今丁亥年春夏等褒貶,當爲等第,而因本司提調有故,限內不得磨勘之意,敢啓。傳曰,知道。
又以吏曹言啓曰,繕工假監役官洪量海,除拜後過限未出仕,依例改差,何如?傳曰,允。
又以吏曹言啓曰,重林察訪宋濟弘,沙斤察訪金厚臣,以三年窠察訪,兩次居中,其不治可知,竝依例罷點,何如?傳曰,允。
又以吏曹言啓曰,長寧殿參奉李潤身呈狀內,親病危重,勢難察任云,依例改差,何如?傳曰,允。
尹勉憲,以兵曹言啓曰,以承傳色口傳下敎曰,法聖僉使,特敎之下,至今謝恩不爲,極爲駭然,令騎曹決棍五度,使之今日內謝恩,仍爲下直事,命下矣。依傳敎,法聖僉使李長爀,決棍五度,又因傳敎,決棍加五度爲之之意,敢啓。傳曰,知道。
知事尹汲疏曰,伏以臣,年至而宜去也,病痼而宜去也,官位隆而有盈滿之懼宜去也,才智短而蔑報效之方,宜去也,釋褐登朝,在聖上嗣服之初,則準古人强仕,而至致政之年,亦過一紀而有餘,是又宜去也。只緣事會多掣,私懇未暴,玉候康寧,晩政益厲,低回耿然,因循不去,及承昨冬銓部之命,則感激隕越,一信于中,不念末路之難平,忘意塵刹之少裨,又況飭敎嚴重,逃避無路,章皇拜命,出而行政,臣情固可諒,而臣計則可謂愚且迂矣。曾未幾何,遽遭狼狽,疏陳事實,見格喉司,餘愧尙在于心,乃者聲罪之論,出於大政之時,執筆之郞,而其極意譸幻,專事危辱,若有積怨深怒,愈久愈深者然,噫嘻,何太甚也?屛出荒郊,縮伏俟勘,何圖聖衷記有,眷顧有加,不待臣章仰暴,乃蒙天鑑之俯燭,筵敎與恩言之及於臣者,鄭重勤摯,臣每一承聞,感淚愧汗,不覺首九頓而腸屢回也。呶呶辨話,適增羞辱,臣雖奊詬,其肯爲此?第臣之所傷痛者則有之,苟使臣早自引退,避遠要地,與世相望,怨敵無施,則雖有百言者,無如臣何,顧乃履滿而不知戒,戀寵而不知止,終遭此無限醜詆,上以累明主之知遇,下以虧一身之名檢,靜言思之,莫非自取,撫躬慙悼,尙誰怨尤?在今息補之道,惟有謝跡周行,沒齒田野,以爲收拾桑楡之圖耳。嗚呼,人臣事君,名節爲重,聖王礪世四維張,如臣情勢,在所矜察,玆敢從縣道,略陳危絶之懇。伏乞天地父母,治臣有負職之罪,以快人心,諒臣有自廢之義,俾遂私願,得以優游歌詠,畢其餘生,則實造化閔覆之恩也。臣無任。答曰,省疏具悉。任觀周甘心傾軋,雖衰,業已知矣。其鋒至于耆舊之臣,可勝駭嘆。業諭於處分之,何足介意?卿勿過辭,安意便休耆社焉。
丁亥六月二十五日辰時,上御集慶堂。藥房入診,宣傳官同爲入侍時,都提調金致仁,提調李思觀,副提調兪漢蕭,記事官南胄寬,記注官姜翰,記事官李克生,醫官方泰輿·許礈·李以楷·李泰遠·吳道炯·金孝儉,宣傳官金處憲,以次進伏訖。致仁曰,夜間聖體調攝若何,寢睡,何如?上曰,一樣。上進湯劑後,泰輿以下,診脈候退伏曰,左右三部調均,滑體足一樣矣。上命承旨書之曰,今番此擧,意雖申飭,一翰林重試也。居首姜俒,初召試,獨居首入格,今番亦居首,可謂不墜祖風,特賜半熟馬一匹。之次洪相簡·李思祚·鄭好仁,各弦弓一張賜給。策題其能入格,可嘉,何循常例?違牌翰林,特爲只推,牌招察任。翰林李思祚,今番違牌,亦由混付,莫重親政,堂后實官,不可不備,令該曹口傳更擬。出傳敎上曰,可憎,故欲困之矣,果不知更外矣。洪相簡,佳矣。致仁曰,年少而能如是矣。上曰,李思祚之文,有氣矣。鄭好仁亦不偶矣,似勝其兄矣。致仁曰,其兄亦不偶然矣。上曰,洪相簡年少,而不偶然矣。致仁曰,在其祖傍,學得矣。上曰,姜俒亦可矣,眞姜鋧之孫矣。上曰,宣傳官進前。處憲前伏,以奏漕船到來形止。上命先退,處憲退出。上曰,俄有法聖僉使下敎,而第如此武弁,豈欲爲法聖乎?致仁曰,聞有委折,其老母,年過八十云矣。上曰,姑未決棍乎?致仁曰,已決棍,而俄者來見臣等,如是云矣。上曰,予心,如何矣?其兄弟三人皆佳矣。李長爀,曾以釜山僉使,隨徐命膺入日本矣。漢蕭曰,於兵判經軍官,故擇差云矣。上命承旨書之曰,今聞法聖僉使李長爀,親年過八十云,卽當遞之科,許遞,其代,今日口傳備擬。本浦多有擧行之事,使之卽爲辭朝。出傳敎上曰,洪重孝知義禁,自在當遞矣。上命承旨書之曰,陞資之後,猶尙在外,且其人雅雅可尙,秋曹·金吾,例當許遞,知義禁洪重孝,代前判書鄭宲除授,其令卽爲上來。出傳敎上曰,藥房提調,持湯劑更爲入侍。出榻敎提調持湯劑進伏,上進湯劑訖,上命承旨書之曰,近者位著艱乏,互相撕捱之時,意雖由於申飭,正卿事體異焉。刑判越俸之命特寢。出傳敎上曰,玉堂上下番,持警世問答入侍。出榻敎校理李澤遂,副修撰李得一,入侍進伏。上命儒臣·承史,輪讀警世問答。上曰,內局先退,都承旨姑留。上曰,坐直承旨入侍。出榻敎漢蕭曰,小臣則退去,可乎?上曰,退去。漢蕭退出,同副承旨李壽鳳前伏,上命承旨書之曰,此時守令,豈可稽滯?新除守令,皆令當日辭朝入侍,或有差員·守令受由來者,皆令一體下直,同爲入侍。出傳敎上曰,注書出去,差員及受由上來守令知入。胄寬出來,未及復命,上命退,諸臣遂退出。
丁亥六月二十五日午時,上御德游堂。承旨·前平安兵使·下直守令,同爲入侍時,右副承旨金勉行,記事官南胄寬·洪相簡·李克生,前平安兵使李章吾,慈山府使金光宇,通津府使金礈,靈光郡守洪相直,以次進伏訖。上命章吾進前,上曰,淸川江役事,幾畢乎?章吾對曰,幾畢矣。上曰,新兵使,亦善爲乎?章吾曰,旣承聖敎,當着實爲之,且未了之役,易矣。上命先退,章吾退出。上曰,守令以次入之。光宇·礈·相直,次第進伏,上問職姓名七事後,宣諭,命退,光宇·礈·相直退出。上命勉行,讀忠淸監司法聖浦漕船過去形止狀啓後,命書尹汲疏批。上曰,吏曹殿最,承旨讀之。勉行讀奏訖,上命承旨書之曰,前法聖僉使宋德麒,昨日下敎之後,尙今稽滯,宜施軍律,而聞宣傳官所奏,此果非渠之稽滯者,其雖參酌,莫重稅船,十餘日遲滯,添載私物,御史旣奏,而宣傳官之問,其敢隱諱?事之可駭,莫此爲甚。御史復命日,差員幾乎上來云,而於此處,其雖待潮幾一朔,亦何遲滯?不可不嚴問,到京江後當問,令訓局記過,待令于興化門外殿坐時,承史時服入侍,侍衛入直擧行,訓局·禁衛營·外營軍,闕門外作門,時刻,待下敎直入正時。出傳敎上命退,諸臣遂退出。
上在慶熙宮。停常參·經筵。
藥房都提調金致仁,提調李思觀,副提調兪漢蕭啓曰,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。予則一樣矣。中宮殿·惠嬪宮,藥房口傳問安。答曰,知道。
尹勉憲,以都摠府言啓曰,今日入直內三廳,武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
又以御營廳言啓曰,本廳來七月·閏七月兩朔應立前部左司屬,慶尙左道五哨軍兵六百七十名,已爲逢點整齊矣。七月初一日,與前司軍兵替代後,舊軍放送之意,敢啓。傳曰,知道。
又以御營廳言啓曰,今此下番別破陣步軍試射賞格,從分數多寡,以本廳所儲木綿分給後,別單書入之意,敢啓。傳曰,知道。
又以御營廳言啓曰,本廳來八月·九月兩朔應立前部中司屬,慶尙左道五哨軍兵,閏七月二十五日京中逢點,八月初一日,與左司軍兵,當爲替代立番,趁期調送事,本道監·兵使處,依前知會之意,敢啓。傳曰,知道。
又以禁衛營言啓曰,來七月當十二番後部右司屬,慶尙左道二哨,右道三哨,合五哨軍兵,逢點實數六百五十二名,已爲點閱整齊,來七月初一日,與內外各處入直軍兵等,依例替代後,舊軍放送之意,敢啓。傳曰,知道。
又以禁衛營言啓曰,來八月當十二番後部後司屬,慶尙左道五哨軍兵,來閏七月二十五日,京中逢點,依例準二朔立番之意,本道監·兵使處,預爲知委,何如?傳曰,允。
丁亥六月二十六日卯時,上御集慶堂。藥房入診入侍時,都提調金致仁,提調李思觀,副提調兪漢蕭,記事官南胄寬·洪相簡·李克生,醫官方泰輿·許礈·李以楷·李泰遠·吳道炯·金孝儉,以次進伏訖。致仁曰,夜間聖體調攝若何,寢睡,何如?上曰,一樣矣。上進湯劑訖,泰輿以下,診脈候退伏曰,左右三部調均,滑體亦好矣。上曰,藥房提調,持湯劑更爲入侍。出榻敎提調持湯劑進伏,上進湯劑訖。上命漢蕭,書蒼蠅鳴蟬同錄御製。致仁曰,臣以內醫院事,有所仰達矣。針監造訖,則例有賞典矣。上命承旨書之曰,造針監造官,令該曹考例施賞。出傳敎致仁曰,昨年問安後,諸醫皆除邑宰及察訪·僉使,而獨方泰輿不得爲之,雖緣於首醫之故,而其情亦不可不念,今番都政,使之外除,似好矣。上曰,好矣。致仁曰,然則臣當分付銓曹耶?上曰,唯。上命退,諸臣遂退出。
上在慶熙宮。停常參·經筵。
仁穆王后忌辰齋戒。
金勉行啓曰,大司憲·執義·掌令·持平俱未差,今日以監察茶時之意,敢啓。傳曰,知道。
藥房都提調金致仁,提調李思觀,副提調兪漢蕭啓曰,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。予則一樣矣。中宮殿·惠嬪宮,藥房口傳問安。答曰,知道。
以承傳色口傳下敎曰,俄者戎衣下敎一件書入題目,以飭衣書之文武下,添書蔭字。
備忘記,傳于金勉行曰,頃者免相,雖爲卿等,適中其計,慷慨曷喩?今幾一朔,意亦敬大臣,一日若此,爲國予心若何,二日若此,予心,若何?一日二日猶然,今幾一朔乎?望八暮年,心若一年,君伸卿等之廉隅,卿復介滯,卿等須體君臣之大義,顧小子至意,安心卽爲謝命之意,下批後,同副承宣,傳諭三相。
兪漢蕭啓曰,三大臣處,同副承旨傳諭事,命下矣。同副承旨李壽鳳,今日以式暇出去,卽爲牌招,何如?傳曰,允。
備忘記,敬大臣伸廉隅,而今幾一朔,國事,何?判府事金致仁拜領相,府事韓翼謩拜左相,判府事金尙喆拜右相,政官牌招,開政下批。
有政。吏批,判書南泰齊進,參判韓光會,參議李重海式暇,右承旨任㻐進。吏批啓曰,臺諫多窠,今當差出,而擬望之人乏少,外任竝擬,何如?傳曰,允。
領議政金致仁,左議政韓翼謩,右議政金尙喆,承文都提調金致仁·韓翼謩·金尙喆,兼世孫傅韓翼謩,以尹得養爲大司憲,以洪準海爲大司諫,以金敎材爲執義,以李徽中爲司諫,以申思運·申五淸爲掌令,以李鎭復·崔爲持平,以具㢞爲獻納,金普淳·丁範祖爲正言,以元仁孫爲副提學,以徐命善爲應敎,以洪檢爲校理,以黃榦爲輔德,以尹蓍東爲刑曹參議,以尹汲爲右參贊,以李昌誼爲知經筵,以趙明鼎爲校書提調,以趙雲逵爲軍器提調,以金蓍耉爲掌樂正,以金漢耆爲兼中學敎授,以李得一爲扶安縣監。
兵批,判書趙雲逵病,參判宋瑩中病,參議李昌儒病,參知沈益聖入直進,右承旨任㻐進。同知單羅春絅,副護軍李長爀·鄭昌聖·李壽勛·呂善應·李益普·李秀逸,副司直元仁孫·趙·趙德成·金鈍,副司果李祉承·李陽泰。
任㻐,以侍講院言啓曰,本院司書洪檢,入直矣,移拜校理出去,兼司書·說書·兼說書俱未差,下番他無推移之員,輔德黃榦,兼輔德徐命善,兼文學尹弘烈,竝卽牌招,推移姑降入直,何如?傳曰,允。
傳于任㻐曰,承旨入侍,吏判同爲入侍,親受。
全羅監司狀啓,六月令薦新,新稻米進上,當於本月十五日封進,而節候尙早,莫重享上之物,限內不得封進,惶恐待罪事。傳曰,勿待罪事,回諭。
同副承旨李壽鳳書啓,臣敬奉聖敎,馳往傳諭于領議政金致仁處,則以爲,臣積犯違傲之罪,終蒙體諒之恩,仰戴洪私,俯安微分,竊庶幾從今以往,永釋重負,獲免大戾,不意玆者,特命重拜,繼以承宣,臨諭聖旨,諭之以伸廉,勉之以承命,臣雙擎跪讀,驚惶隕獲,不知置身之所也。噫,臣之憒劣無似,固不合更玷台司,而此猶不敢倉卒煩陳,惟是頃日所遭,實關大防,有非一番遞職,所可自伸,而況今新命,以臣代臣,其間爲日,曾未二旬,則是便與不遞等耳,尙可謂之洗釁累而伸廉隅乎?此非但臣之言也,國人之言,必皆如此,臣何忍抗顔冒出,復居具瞻,自歸於貪榮忘恥之科乎?事理明甚,非敢飾辭,豈聖明偶失三思,有此誤恩歟?聖諭此勤,承膺無路,伏地悚懍,不知所達,從當猥入文字,悉暴衷懇云矣,敢啓。傳曰,知道。
同副承旨李壽鳳書啓,臣敬奉聖敎,馳往傳諭于左議政韓翼謩處,則以爲,臣向蒙聖恩,獲解濫秩,竊庶幾自全其微諒,仍得以粗安於私分,千萬不自意,聖旨誕宣,復授臣議政前職,近臣臨諭,催臣謝命,慰藉之厚,眷注之隆,有逾尋常,臣雙擎九頓,誠不知置身之所也。噫,臣罪臣自知之,向來人言,莫非臣自取,聲罪之嚴,非同小可,至今追思,尙有餘愧,乃以一番解職,謂可自贖其愆,不恤廉防,揚揚復進,則傍觀嗤點,將謂斯何,亦非臣私義之所敢出也。恩諭之下,一倍罔措,謹當以一疏,悉暴衷懇,仰請處分云矣,敢啓。傳曰,知道。
同副承旨李壽鳳書啓,臣敬奉聖敎,馳往傳諭于右議政金尙喆處,則以爲,臣宿愆方訟,新命又降,繼以近侍儼臨,溫諭誕宣,臣誠驚惶隕越,靡所容措。當初曲副之眷,今敷心之敎,俱極隆摯,迥出常格,在臣分義道理,更何敢爲自引之計,而惟是蔑效之地,理難復點,恩命之下,無以祗承,伏地悸恐,無所逃罪。謹當冒入文字,仰請處分云矣,敢啓。傳曰,知道。
副應敎李亨逵疏曰,伏以臣於昨冬,猥承專對之任,夙夜祗懼,惟以不辱命爲戒,王靈所曁,竣事遄返,方切感祝之私,迺者以意外一事,臺評峻發,至請譴罷,臣不勝瞿然慙悚之至。蓋臣與僚价,適見其本於留館之日,始焉驚怪,終又麾去,使之勿少留焉,及臣追後渡江,行到半路,始聞其竟入於行中,臣固自訟其檢飭之不嚴,而亦無及矣。玆事顚末,不過如此,人言之來,臣何敢多辨?第緣臣奉使無狀,慮事不審,乃以可笑之事,遽遭無嚴之斥,實自取,尙誰尤哉?目下去就,非所可論。伏乞聖明,亟削臣職,以靖私義,仍治臣罪,以重臺言,千萬幸甚。
以副應敎李亨逵上疏,傳于任㻐曰,正副使猶過矣,況書狀乎?此章給之。
丁亥六月二十七日辰時,上御集慶堂。藥房入診入侍時,都提調金致仁,提調李思觀,副提調兪漢蕭,記事官南胄寬·李東郁·李克生,醫官方泰輿·許礈·李以楷·李泰遠·慶絢·吳道炯·金孝儉,以次進伏訖。致仁曰,夜間聖體調攝若何,寢睡,何如?上曰,一樣矣。上進湯劑訖,泰輿以下,診脈候退伏曰,左右度數調均,滑體如前矣。上曰,藥房提調,持湯劑更爲入侍。出榻敎提調持湯劑進伏,上進湯劑訖,上命承旨書之曰,噫,冥然食息,吁嗟,暮春,幾抱追慕?嗚呼,今月初又持過,其曰孝乎?忍過初八日,嗚呼,再明卽皇嫂諱日也。追憶庚戌明日,隆武堂裏,酬應內局,怳若今日,豈意望八,且逢此日?況於此入瞻長樂,其幾年?明日德游堂乘轎,由通陽門·延和門當香祗迎,仍以小輿,由延光門,先審長樂殿。次詣光明殿,當書懷,而來於長樂殿,戶判同爲入侍,看審修補處,只承史·日傘·差備隨入,而侍衛·繖扇·內局,止於延光門事,分付。出傳敎致仁曰,臣固欲仰奏矣。只行祗迎則似好,而當此極熱,隨詣正門,實難矣。上曰,明日則湯劑,當減一貼矣。致仁曰,此非如此下敎之事矣。上曰,提調當劇務,內局之任,能無勞乎?致仁曰,雖帶劇務,內局之除屬耳,今姑可行矣。上曰,近則姑可行矣,頗實矣。致仁曰,然矣。上命漢蕭,書記慨御製。上命承旨書之曰,噫,年已衰矣,氣亦苶矣。今者此敎,可謂迂矣,聞者其亦異也,而靜而思之,此則予今不諭,在今之世,沖子,何知?雖似微也,關係則重。頃者飭白衣之時,人或曰箕聖之來朝鮮也。其亦衣白,此我東風俗云,予則曰不然。噫,彼箕聖當殷之末,武王封於海東,以麥秀謌觀之,箕聖之心可知。逢聖人陳洪範,來朝鮮敎民八條,有賢人之化,後之人,不體箕聖之訓,只慕其衣,豈不迂哉?須看禮記月令,其色各隨四時,況朝鮮東方也?以此推之,尙靑乎,尙白乎?頃年雖以此申飭,予果言之,飭靑之後,其過靑者,予眼亦駭,此亦予從俗眼而然也。庚子以前,戎衣·儒服皆靑,中年士夫·武弁,其欲表異,常文着黑天翼,常武亦隨而服,故惡其同復,着苧布天翼,而其尤駭者,軍中事體重焉,而皆着玉色天翼,庚子以前,庚子以後,其思所尙之服,若何?雖不索言,其若有有識者,想必慨歎。若此不已,遐方之人,何能紬衣?不過苧布冠帶。冠帶其亦尙此,則其品參下者,卽將烏角淺淡服,可勝寒心?衣有新舊,物之不齊,物之情也,或靑或淡,亦豈異也,而予之慨然者,勿論儒·武,皆以淺淡服造備者,其飭宜先士夫,此後爲儒者,着淺淡服入場中者,分付四館所停擧。噫,今者此命,非貧窘之謂,幾番洗滌,非淡而何?所禁者,新衣而尙淺淡服者也。勿論文·蔭·武,若是下敎之後,戎衣着淺淡服者,當隨現決棍,以此定式,俾洗末俗陋習。今者此敎,所重在焉,抑時體之一段。噫,予年望八,其見多矣,豈不若少輩乎?予之深慨者,諸臣其年,豈無若予者,而一則恐拂時體,一則恐或謂異,爲父兄而不禁子弟,以全匹帛之意,京中若此,鄕儒豈不效乎?人孰無有識之心,而視若尋常,其亦世道,衣猶不能禁,況其心乎哉?噫,此等世道,以予之衰,令猶不能行,況末節服色,而今予不飭,更待何時?出傳敎漢蕭啓曰,頃者濟州漂民出送事回咨時,以無方物謝恩表,順付節使事,大臣已爲稟定,今番使名,當以冬至兼謝恩使差出,而時無大臣,不得稟定。臣待罪承文院提擧,故敢此仰稟。上曰,以冬至兼謝恩使差出,可也。出擧條上命退,諸臣遂退出。
丁亥六月二十七日酉時,上御集慶堂。承旨·吏曹判書,同爲入侍時,右承旨任㻐,記事官南胄寬·鄭好仁·李克生,吏曹判書南泰齊,以次進伏訖。上曰,吏判入來耶?㻐曰,入侍矣。上曰,禮房承旨,誰也?㻐曰,小臣矣。上曰,注書出去,持入祭報府,可也。㻐曰,已持入矣。上命讀奏穆陵·懿陵祭報府訖。上命承旨書之曰,懿陵獻官,靑城尉沈能建塡差。出傳敎上命承旨書之曰,此時守令,豈可曠焉?扶安縣監,代其令今日政備擬。出傳敎吏判先退,上命退,諸臣遂退出。
上在慶熙宮。停常參·經筵。
宣懿王后忌辰齋戒。
未時,日暈。
金勉行啓曰,憲府連日監察茶時,事甚未安,除在外外,未肅拜人員,竝卽牌招,何如?傳曰,允。
藥房提調李思觀,副提調兪漢蕭啓曰,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。予則一樣。備員後入侍,宜矣。中宮殿·惠嬪宮,藥房口傳問安。答曰,知道。
傳于任㻐曰,來詣,只入正時。
香祗迎罷後,政院·玉堂·藥房口傳問安。答曰,知道。
以承傳色口傳下敎曰,湯劑一貼,祗迎所待令,湯劑一貼,司謁房持待。
以承傳色口傳下敎曰,令日延光門,只日傘隨入,繖扇侍衛,宗親府問安廳近處,待令事,分付。
以承傳色口傳下敎曰,建功湯有下敎事,內局入診爲之,不必皆入,以當時入侍人入侍容從,分付。
以承傳色口傳下敎曰,望八其君,夜待之故,眼候益添,登溷亦然,酬應難矣。承旨退去,內局入侍亦置之,當便靜攝矣。
李壽鳳啓曰,藥房提調李思觀,副提調兪漢蕭,依下敎來待矣。傳曰,入侍。
傳于權噵曰,承旨入侍。
傳于李壽鳳曰,承旨入侍。
領議政金致仁疏曰,伏以臣,自被向日人言,累控血懇,積逋召命,終蒙體下之仁,獲解匪據之職,嚴誅旣逭,微分粗伸,洪私異渥,與天靡極,竊自幸其永謝揆地,隨分投閒,從今日月,莫非聖主之賜,不意相職復授之命,遽下千萬夢想之外,恩綸鄭重,近臣臨宣,臣於是,驚隕失圖,莫省所措。噫,臣之頃者所遭,爲如何哉?下之所以自引而乞退,上之所以曲念而許免者,豈非以廉義至重,不可放倒也耶?自蒙恩遞,以至于今日,僅踰旬月,且未改,而遽又以臣代臣,職任如舊,其視未遞,相去幾何?私心惶蹙,已無可言,國體苟艱,莫甚於此。今若以一時之暫解,諉以廉隅之已伸,晏然冒膺,自同無故,則是乍伸之大防復壞,倖逭之宿罪又新,臣雖奊詬,何忍爲此?朝臣之凡遭許彈者,雖於歲月旣久之後,復蹈宿趼,猶且引義控辭,必欲一遞,況此輔相之職,乃是百僚之首,出處之際,所關非細者乎?噫,臣之當退,固已久矣。三載中書,一味瘝素,驢技已殫,蚊負難强,醜拙畢露,盤礴有愧,雖其在職之時,尙宜求退之不暇,況於旣退之後,又可忘恥而復進,喪一已咫尺之守,累聖上四維之化哉?反復思量,趨承無路,徊徨踧踖,祗增惶隘。且臣方帶保護之任,而今日起居之儀及祗迎之禮,俱不得進參,情闕分虧,爲罪愈大,玆敢冒入文字,仰首號籲。伏乞聖慈,天地父母,俯賜諒察,將臣見授相銜,卽許遞免,俾得以西樞散秩,自效於嘗藥之地,寔微臣區區之望也。答曰,省疏具悉。卿懇雖切,國體寒心,幾一朔後勉副,其亦爲卿等至意,則其何過讓?若此之際,國綱益墜,困我特甚,須體小子此意,安心勿辭,其卽視事焉。此批答,使昨日傳諭承旨,傳諭。
注書李思祚書啓,臣敬奉聖諭,馳往傳諭于領議政金致仁處,則以爲,臣朝上一疏,悉暴血懇,及承批旨,天聽邈然,卽又恩論洊下,史官臨宣,首尾四百有餘言,諄複勤摯,夐越尋常,仍有偕來之命,臣雙擎九頓,感涕無從,繼以衷情抑塞,鑽〈入〉不得。臣雖愚迷,粗有省覺,豈不知恩不可孤,命不可慢,而況身帶保護之任,診筵有備員之敎,而旣不得膺,湯劑有下敎之事,而亦不得進,是豈臣分之所敢出,而猶且頑然冥然,不知變動者,顧其中誠有萬不得已者,存焉耳。聖明每敎以廉隅已伸,而臣則以爲未然。日未二旬,以渠代渠,是可謂遞職,而亦可謂伸廉乎?聖明又諭先臣舊事,臣每一承聞,五情以摧咽。其時固有重拜之命,而曷嘗如今日之促迫而苟艱乎?至於左右揆,自當造朝之敎,臣誠迷惑,不敢仰曉。人見不同,處義隨異,僚相去就,何必視臣?臣於此,固已不安于心,而聖明所以待遇兩相者,亦恐其不然也。靜攝之中,一念民國,憂勤之敎,溢於辭表,臣若有一分可進之勢,何敢逡巡於此時,而誠以廉防至重,有難自臣而放倒故也。聖明在上,寧不俯燭,備員前決難許施之敎,尤爲臣死罪。惟願亟賜收還,仍治臣前後方命之罪,俾礪群工云矣。臣旣承偕來之命,姑爲仍留之意,敢啓。以承傳色口傳下敎曰,知道。
丁亥六月二十八日辰時,香祗迎入侍時,都承旨兪漢蕭,左承旨權噵,右承旨任㻐,左副承旨尹勉憲,右副承旨金勉行,同副承旨李壽鳳,記事官南胄寬·李思祚·鄭好仁·李克生,以次入侍。上具翼善冠·黑團領袍,乘輿出通陽門,詣延和門外,御版位,行香祗迎後,命任㻐,奉審懿陵。命藥房入侍,提調李思觀,副提調兪漢蕭進伏,上進湯劑,乘輿出自建陽門,御長樂殿。命戶判李思觀入侍,奉審修理處。上更御光明殿,命勉憲,書追慕御製。更御龍飛樓,命承史入侍,示先朝曉月皎如燭御筆。更御光明殿庭,命漢蕭書追慕御製,還御大內時,歷臨司謁房。上曰,小記已諭,而豈意今年六月?又見此處。旣見其處,宜表其意,司謁二員,各熟馬一匹賜給。出傳敎命藥房提調,持〈入〉湯劑。出榻敎上進湯劑,三錢重蔘苓茶一貼,更爲煎入事,下敎。出榻敎上還御大內,諸臣以次退出。
丁亥六目二十八日申時,上御集慶堂。藥房入診入侍時,提調李思觀,副提調兪漢蕭,記事官南胄寬·李東郁·李克生,醫官方泰輿·許礈·李以楷·李泰遠·慶絢·吳道炯·金孝儉,以次進伏訖。思觀曰,夜間聖體調攝若何,寢睡,何如?上曰,一樣矣。思觀曰,都提調不入來,故臣等獨入來矣。上曰,先診候,可也。漢蕭曰,醫官盡爲診候乎?上曰,兩廳首醫,診候,可也。泰輿診脈候,退伏曰,左右三部調均,滑體少不足,而調均則一樣矣。泰遠又診候,退伏曰,左右三部調均,而滑體不足矣。上曰,眼昏,而眵汁有時如昨春,悶悶矣。以臈雪水洗之,而非徒無益,若沙入矣。思觀曰,蔘苓茶,進御乎?上曰,已停止矣。上命醫官曰,眼部,汝等診視,可也。泰輿等曰,右邊眼部,開睫不豁然,而黑白精瞭然矣。下詢之下,豈敢隱諱?臣等之瞻望,大有眼彩矣。臈雪水少溫,洗之,甚好矣。上曰,蔘苓茶,恐有妨於眼疾,尙今置之不進矣。泰輿曰,蔘苓茶有益而無害,松節茶亦通暢氣脈,退斥暑氣,甚好矣。上曰,然乎?泰遠曰,以此不必改湯劑矣。思觀曰,惶恐敢達,而眞元扶之,然後可爲,八味元連進,則豈非大幸耶?上曰,苦矣。上曰,行步則姑置之,眼昏尤悶悶矣。上曰,俄者常便放下,而全無所進,如是甚怪矣。泰遠曰,惶恐敢達。恐或殿坐於門,以觸暑風耳。上曰,今則有汗氣,開眼亦勝矣。泰遠曰,如此,故煎茶不可停矣。上曰,眞老人汗亦不出,然乎?泰遠曰,眞元已渴,則汗亦不出矣。上曰,然則蔘茶,可進乎?泰遠曰,當此入侍時,進御,好矣。二錢重不甚重矣。臈雪水,入黃柏溫洗,好矣。今日煎茶進御,甚好矣。上曰,明日當進御矣。思觀·漢蕭曰,蔘苓茶旣入,進御,好矣。上曰,當進矣。上進蔘苓茶訖。上曰,湯泡散造入,可也。思觀曰,明日蔘苓茶煎茶依例乎?上曰,可也。上曰,薷苓湯停止,加減六和湯,依前方一貼煎入。出榻敎上曰,同副承旨入侍。出榻敎同副承旨李壽鳳入侍進伏,上曰,書啓持入乎?壽鳳曰,旣承疏批,故書啓不爲之云矣。臣以爲如有內局備員之敎事,尤可悶云,則答以悶迫云矣。上曰,是矣。領相行公,則盡可行公矣。上命退,諸臣遂退出。
丁亥六月二十八日酉時,上御集慶堂。承旨入侍時,同副承旨李壽鳳,記事官李思祚·李東郁·李克生,以次進伏訖。上曰,今日承旨傳諭,大略雖諭,噫,尙今冥然。過初八日,心猶難抑,且逢懿陵諱日乎?昨年春夏後,闕中前日所爲者,亦莫能伸焉。故今日香祗迎後,瞻長樂殿,過魚藻堂·光明殿,略書其懷而回,此心一倍之中,卿章適到,其何多諭?且頃者特許勉副,卿等廉隅,其伸無餘,而本事已浮雲,一章之來,卿豈不然?故昨日不卽命承宣,意蓋在矣。今則卿陳章,予亦賜批,本非若此者,況今乎?身帶保護,必也造朝,聞宣承所奏,非予所料,一何過?幾予亦他諭,先卿之事,謂卿可乎?先卿所遭,其幾巡?然顧國事悶小子,幾年爲予元輔?於李彦世事,一伸廉隅之後,猶然造朝。今者之事,豈至于此,而旣伸廉隅,亦已陳章,而其何造朝之懇然乎?旣有備員入侍之敎,而庚暑若此,眼候亦甚,故不獲已,聞其苦而內召局,命進湯泡散,雖不若此,豈無一日都提擧,而況此時乎?此後非備員之前,決難許施。此等之際,其若酬應,豈不苦心哉?且卿若承命,左右揆自當造朝,復遣入侍注書,傳諭此意,其令偕來。幾一朔泯默,爲卿等深矣。今者此諭,爲宗國爲生民,此際庶事墮哉,何可勝言?卿須體君臣之大義,顧小子之此意,安心偕入事,令入侍注書傳諭于領相,仍與偕來。上曰,注書持此傳諭,往于領相,使之偕入。諸臣以次退出。
上在慶熙宮。停常參·經筵。
宣懿王后忌辰齋戒。
大殿·中宮殿·惠嬪宮·世孫宮·嬪宮,政院·玉堂朝問安。答曰,知道。
尹勉憲啓曰,大司憲尹得養未肅拜,執義鄭象仁呈辭,掌令申思運·任一源,持平崔在外,持平一員傳旨未下,今日以監察茶時之意,敢啓。傳曰,知道。
藥房提調李思觀,副提調兪漢蕭啓曰,伏未審夜間,聖體調攝若何,痰候,何如?寢睡·水刺之節,亦何如?臣等,雖承入侍置之之敎,今日率諸御醫,趁早入診,詳察聖候,有不可已。臣等,不任區區憂慮,敢來問安,竝此仰稟。答曰,知道。氣益衰,丁暑若此,眼候若此,登溷若此,皆由於爲國用心之致。人之爲人,有股肱也,而此等暮年,幾一歎,有股乎,有肱乎?雖一身股肱,猶僅成樣,況一國股肱乎?噫,望八支撑,其猶苟且,況若是者乎?問候酬應亦苦,其亦置之。備員之敎,自知苟且,其復何諭?中宮殿·惠嬪宮,藥房口傳問安。答曰,知道。
大殿·中宮殿·惠嬪宮·世孫宮·嬪宮,政院·玉堂夕問安。答曰,知道。勿爲之。
大殿·中宮殿·惠嬪宮,藥房夕問安。答曰,知道。夕問安置之。
尹勉憲,以都摠府言啓曰,今日入直內三廳,武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
兪漢蕭啓曰,右副承旨金勉行,卽爲牌招,何如?傳曰,允。
注書李思祚書啓,領議政金致仁,今方金吾門外待命云,臣旣承偕來之命,故仍爲隨往之意,敢啓。
傳于任㻐曰,當親臨興化門,諭三相偕來,政院知悉,只入正時。
注書李思祚書啓,領議政金致仁,今方待命於興化門外云。臣旣承偕來之命,故仍爲隨往之意,敢啓。
備忘記,傳于任㻐曰,噫,廉隅皆伸,今何撕捱?今番盛暑,一刻三秋,昨日半夜,氣益苶然。其君自苦,閹豎皆睡,朝前雖勝,晩後何堪?予則曰,今者復相,卽謝當然,分於望八,何爲苟且之君?領相猶過,況兩相乎?予當命駕興化門外,謝三相偕來,政院知悉。
以承傳色口傳下敎曰,時刻卽時入之。閹豎放恣中,申德龍特甚,當下敎矣。
又下敎曰,中官李命佑,只食君祿,飽食放恣,令該府處之。又下敎曰,薦新斷爲封進事,曾有下敎,今朔將過,僅爲封進,該署官員,農圃官員,令該府處之。又下敎曰,薷苓湯,有下敎者,入直承旨及入直醫官,率而入侍。又下敎曰,飭先乎近日下敎,而解見任傳旨,尙不捧入,注書不解寫而然乎?駭然,當該注書,令該府處之。又下敎曰,昨夜下敎之後,雖輿儓,其宜動心,身爲近侍中官,食君之食,衣君之衣,視若尋常,今日何以踰闕門?中官申必輝,昏殘特甚,豈可以人類言之?其令永刋內府。洪碩海·田成晦·金景佑,掌務中官申德龍,令該府施以制書有違私律施行。
注書南胄寬拿處,代以吳鼎源爲假注書。
傳于權噵曰,勿待命事,遣史官,傳諭于領相。
又傳于曰,勿待命事,一體傳諭於左相。又傳于曰,右議政勿待命事,一體傳諭。傳于兪漢蕭曰,都承旨入侍。傳于任㻐曰,當殿坐崇政殿,承史以時服入侍,禁軍置之。備忘記,傳于尹勉憲曰,噫,今予之氣,其豈撤直,而意蓋深矣。觀今之勢,體貌宜存,逐日入侍,兩次煎入,其豈諱哉?若此之故,李命勳·任觀周輩,相繼闖起,尤爲無狀者,卽命勳之不顧派義,若是跳踉者也。若李澤徵之輩,心雖叵測,陋矣何足道哉,而此皆由乎不思望八其君,甘心黨習者也。噫,壬午復政以後,次對無一闕焉,而今闕若此,是豈予意?其雖今日德游居廬時,亦行次對者,備局次對,今日爲之事,分付。
任㻐啓曰,注書南胄寬,旣已帶職蒙宥,卽爲牌招察任,何如?傳曰,允。傳于尹勉憲曰,今日次對,豈如是遲滯耶?卽爲來詣。若有稱頉者,直捧嶺沿傳旨。
尹勉憲啓曰,今日次對,兩司長官,當爲進參,而大司憲尹得養,卽爲牌招,諫院無進參之員,除在外外,獻納具㢞,一體牌招,以爲入侍之地,何如?傳曰,允。
傳于尹勉憲曰,備局單子置之。齊到後只稟來待,若有懸頉者,別書以入。
又傳于曰,備局郞廳知入。若稽滯,則當該郞廳,令該曹決棍,郞廳姓名皆知入。
又傳于曰,盡爲來會與否知入,卽爲來詣。
傳于任㻐曰,水路果如此耶?卽遣宣傳官,摘奸以來,入侍以奏。
傳于尹勉憲曰,內官申德龍,令兵曹記過。
備忘記,豈特近者中官?丹骨差備所屬,心常爲駭。長番中惟吳俊謙父子,全德九父子,而中官申宅明,欲諭其名,予何復諭哉?維承傳承言色,丹骨杳然,其涉可嘉,特爲加資,以礪百人,此後若此者,令內府錄案
傳于任㻐曰,古人云,幾年侍側,一朝呈狀,其言誠是。噫,其君苦於盛暑,一刻若到年,且眼候特甚,登溷無算,而所食不過麥飯二匙,而自朝臣至于食祿中官,視若尋常,若此不已,君不君臣不臣,豈可徒循下情?自今日內局輪直事,分付。噫,有望八其君,身爲政院儒臣,何憚問候?噫,原任大臣,其見久矣,今者此擧,亦予請者也。
金勉行,以義禁府言啓曰,中官洪碩海·田成陰·金景佑·申德龍等,令該府以制書有違私律施行事,傳旨啓下,而特敎定律命者,勿捧原情,直爲草記勘處,曾有定式矣。洪碩海·田成陰·金景佑·申德龍,旣已拿囚,以制書有違私律,各杖一百收贖,盡奪告身,而依承傳,竝功減一等,放送,何如?傳曰,允。
丁亥六月二十九日卯時,上御集慶堂。都承旨入侍時,都承旨兪漢蕭,記事官南胄寬·安廷玹·李克生,以次進伏訖。上命承旨書之曰,冥然食息,今逢此日,遙望東郊,心若隕墜,此際爲宗國,復拜三相,因予誠淺,兼以用心,是誰之過?噫,君臣以義合,豈云異〈事〉,翁壻卽一家之人,昔五都尉詣闕,日暮後入休,而若値門限而請休,猶有竝逐熙政堂南熙仁門之敎,此猶若此,況今日乎?本府朝報,寒心已知,其若思其望八之君,探問,豈有是事?半夜下敎,雖輿儓,其宜動心,況諸都尉?噫,同庚都尉·副尉,亦何放恣?事若申飭,宜先其近,奉命靑城尉外,諸都尉·副尉,一竝解見任。噫,其曰有祖,其曰有孫,年少之輩,其亦寒心矣。出傳敎漢蕭曰,領相方待罪興化門外云矣。上曰,使之自外退去,可也。上命退,諸臣遂退出。
丁亥六月二十九日巳時,上御崇政殿,月臺殿坐入侍時,都承旨兪漢蕭,左承旨權噵,右承旨任㻐,左副承旨尹勉憲,右副承旨金勉行,同副承旨李壽鳳,記事官李思祚,事變假注書金寅燮,記事官鄭好仁·李克生,以次入侍。上具翼善冠·袞龍袍,乘輿出資政門,御崇政殿月臺。漢蕭曰,上注書南胄寬拿處,代未及差出,事變假注書金寅燮,使之入侍,何如?上曰,可也。上曰,予之今日御殿,爲諭三相也。命注書傳于三相,使之入侍。領議政金致仁,左議政韓翼謩,右議政金尙喆,以次進前。致仁曰,以臣等事,致煩聖念,至于臨殿之擧,死罪死罪矣。請寢兩度下敎,千萬至望。上曰,予不臨殿,則卿等不出矣。俄者欲臨門待卿,而今此臨殿矣。上曰,三大臣入侍,親授命召。出榻敎三相臣受命召訖,上曰,卿等已出,國事幸矣。上曰,噫,冥然食息,今逢此日,遙望東郊,心若隕墜。此際爲宗國,復拜三相,因予誠淺,兼以用心,是誰之過?噫,君臣以義合,豈云異事?翁壻卽一家之人,昔五都尉詣闕,日暮後乃休,而若値門限而請休,猶有竝逐熙政堂南熙仁門之敎,此猶若此,況今日乎?本府朝報,寒心已知。雖然,其若思其望八之君,探問,豈有是事?半夜下敎,雖輿儓,其宜動心,況諸都尉?噫,同庚都尉·副尉,亦何放恣?其若申飭,宜先其近,奉命靑城尉外,諸都尉·副尉,一竝解見任。噫,其曰有祖,其曰有孫,年少之輩,其亦寒心矣。上曰,諸大臣懇請,亟寢兩度下敎。上曰,其雖輪直,差備待令置之。諸臣以次退出。
丁亥六月二十九日未時,上御集慶堂。大臣·備局堂上,引見入侍時,領議政金致仁,左議政韓翼謩,右議政金尙喆,判敦寧李昌誼,吏曹判書南泰齊,兵曹判書趙雲逵,行副護軍具善行·鄭汝稷·李潤成,刑曹判書洪重孝,戶曹判書趙曮,副司直徐命臣·金時默,同敦寧洪樂性,吏曹參判韓光會,執義鄭象仁,校理李澤遂,左副承旨尹勉憲,假注書吳鼎源,事變假注書金寅燮,記事官鄭好仁·李克生,以次進伏訖。致仁曰,夜間聖體調攝若何,寢睡·水刺之節,亦何如?上曰,氣難運動矣。勉憲曰,原任三大臣,有入侍之敎,故來待矣。上曰,原任大臣入侍。出榻敎領府事尹東度,判府事徐志修·金陽澤進前。東度曰,聖體調攝若何,寢睡·水刺之節,亦何如?上曰,眠則依前,而氣則苶矣。志修曰,眼部,何如?上曰,如入沙矣。上曰,漢武云,久不見汲黯,今日思卿等,召之矣。勉憲曰,備堂不入來者,有知入之敎,而尹汲·趙明鼎·具善行·黃景源皆在外,李益輔·趙榮順則皆有實病矣。致仁曰,皆在江郊矣。致仁曰,臣等,頃有仰達者,雖未蒙允詳,其時傳敎,宜卽還收矣。雖緣適會於其時,臣等之情,豈可防塞乎?東度曰,領相所達,臣亦與議於其時,而還收下敎之請,當下兪音矣。志修曰,非若是靳持之事矣。陽澤曰,初九日,幾下節目,而仍値事機之適會,尙未蒙允,臣情抑鬱矣。尙喆曰,臺批,已有國家稀有之敎,聖心亦以此爲稀有,則其時下敎,不可不還收矣。上曰,昨年已爲之矣。致仁曰,事件,異矣。上曰,卿等謂受半諾,而予實非諾矣。致仁曰,今若於節目間小事蒙許,則事盡成矣。上曰,非繼述矣。諸臣僉奏曰,豈非繼述乎?志修曰,今若蒙允,則非徒群下之情欣忭,聖心亦當爲喜矣。上曰,追慕則深,何悅之有?東度曰,不過依節目施行矣。致仁曰,臣等雖欲止之,群情難遏矣。上曰,息壤在彼矣。致仁曰,願思群情之抑鬱與否焉。上曰,藥房提調入侍。出榻敎上曰,蔘苓茶三錢重煎入。出榻敎上命原任先退。致仁曰,聖明在上,曲察民隱,京外似無大端民弊,而惟是宮房或各衙門田畓勒買事,最爲鄕民次骨之怨。蓋無賴奸細之徒,或以久遠不明之文記一張,無主之立旨,憑藉起訟,理屈見落,則夤緣潛告於宮房或衙門,替當其訟,必捷乃已,甚或至於世傳無訟之地,亦入於橫奪之中,其爲失業呼冤之狀,當如何哉?自上深察此弊,曾有非理欲買者與進告人,一竝刑配之敎,而歲月稍久,懲畏漸解,近間又或有此等弊端云,事之寒心,莫此爲甚。此後則這這隨其所聞,所謂進告人及該宮房所任,依前下敎,嚴刑定配,各衛門官員之犯此者,亦各別嚴勘,斷不饒貸之意,更爲出擧條嚴飭,何如?上曰,其弊其知熟矣。所奏得體,嚴加申飭,翼謩曰,首相所奏,誠爲民弊之大者,欲禁此弊,亦有其本。古之立旨,皆捧招三切隣然後成給,民逢水火盜賊,請出立旨者,必考田案主名,査問所從買賣處然後,方許成給,故無詐僞之弊。今之立旨不然,民有呈官者,初不査問,題以立旨成給四字,或只題立旨二字,虛僞多端,職由於此。奸民持此,作爲左契,非理相訟,往往有之。臣謂如此立旨,初不聽施使京法司及外方各邑,必如古法,査問捧招於切隣,成給立旨,則決不容詐僞,爲先以此嚴飭,何如?上曰,一體嚴飭。出擧條上曰,摘奸宣傳官入侍。出榻敎上命書傳敎曰,昨見廁室重修下敎,更聞之,幾乎頹壓,故自內聚斂重修云,此雖與無端重修有異,其用則紫門人也。宜乎先稟,況材瓦豈自成,土石亦豈自築?其不稟擧行,可駭。此比前有間,不可無飭,當該承言色中官,令該府施行制書有違公律施行。承言色若不分付,掌務中官,何以擧行?只承言色勘律事,分付。昨日下敎置之,此後雖一瓦,不可不敢任自取用。不然,當該中官,施以制書有違私律施行事,分付。出傳敎象仁,以國忌不爲傳啓,請臣先退。上曰,任觀周押去都事狀啓入來,而押付日子,爲倍道與否,注書知入。上曰,飭已行,大政不遠,注書南胄寬,分付放送。出傳敎賤臣入奏以候風所押付後,狀啓入來,而日子洽爲倍道之意,上假寐,小頃還覺,承史以次退出。
丁亥九月二十九日戌時,上御集慶堂。藥房入診入侍時,都提調金致仁,右承旨任㻐,記事官南胄寬·鄭好仁·李克生,醫官金光國·李翊臣·洪達秀,以次進伏訖。致仁曰,聖體若何,而特召臣等耶?上曰,今日昏時,三次下便,而俄則滑下,故腹中似豁矣。致仁曰,未滑時,則腹部,如何?上曰,似牽矣。致仁曰,臣等與諸醫,今日議定一藥,明日診候之時,渠輩欲奏達云,若早知下敎,首醫當入直矣。以入直醫官診候,何如?上曰,可也。光國·翊臣·達秀,診候訖,退伏曰,左右三部調均,而滑體少不足矣。致仁曰,家在近處之醫官,俄使之入來,注書出去,以標信使之入來,何如?上曰,可也。胄寬奉標信出來,傳給宣傳官後歸奏。上曰,少退。諸臣遂退出。
丁亥六月二十九日戌時,上御集慶堂。藥房入診,小退更入侍時,都提調金致仁,右承旨任㻐,記事官南胄寬·鄭好仁·李克生,醫官方泰輿·李泰遠·李以楷·吳道炯·金光國·李翊臣·洪達秀,以次進伏訖。致仁曰,醫官輩入來,使之診候,何如?上曰,可也。泰輿以下,診候退伏曰,左右三部,猶未盡爲調均滑體矣。致仁曰,使之議藥,何如?上曰,可也。泰輿等皆曰,淸暑六和湯,最爲好矣。提調李思觀,入來進伏,上命承旨書之曰,建功湯今姑停止,加減淸暑六和湯一貼,卽爲煎入。出榻敎副提調兪漢蕭入來進伏。致仁曰,都承旨旣入,代房承旨,退去,何如?上曰,可也。右承旨任㻐先退。上曰,湯劑,已盡煎耶?泰遠曰,幾盡煎矣。上曰,藥房提調持湯劑入侍。出榻敎提調持湯劑進伏,上進湯劑訖。上命退,諸臣遂退出。
上在慶熙宮。停常參·經筵。
宣懿王后忌辰。
大殿·中宮殿·惠嬪宮·世孫宮·嬪宮,政院·玉堂朝問安。答曰,知道。
藥房都提調金陽澤,副提調兪漢蕭啓曰,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。今月將過,此心何抑?此際望雨日緊,予氣若衰一刻,其誠一歎,內殿氣候一樣,惠嬪宮·世孫嬪氣候一樣矣。
大殿·中宮殿·惠嬪宮,藥房口傳問安。答曰,知道。
李壽鳳啓曰,大司憲尹得養未肅拜,執義鄭象仁呈辭,掌令申思運·任一源,持平崔在外,特平一員未差,今日以監察茶時之意,敢啓。傳曰,知道。
任㻐啓曰,卽者檢閱鄭好仁,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,禁推警責,奉敎李東郁,待敎安廷玹,檢閱洪相簡·姜俒,卽爲牌招,以爲推移入直之地,何如?傳曰,允。
以承傳色口傳下敎曰,春坊則得人,具庠仍任前職。又下敎〈曰〉,只率兩廳首醫入侍。
李壽鳳,以弘文館言啓曰,本館下番闕直,事甚未安。副修撰洪景顔,卽爲牌招入直,何如?傳曰,允。
任㻐,以侍講院言啓曰,上番姑降入直,事甚未安。今日政新除授司書兼司書說書兼說書,待下批,仍卽牌招,推移入直,弼善兼文學,一體牌招察任,何如?傳曰,允。
注書南胄寬陞六,代以尹長烈爲假注書,注書李思祚陞六,代以金復元爲假注書,注書金寅燮外任,代以安以權爲事變假注書。
權噵啓曰,檢閱鄭好仁,旣已付職,卽爲牌招,何如?傳曰,允。
兵批啓曰,景福宮衛將許任,昌德宮衛將羅春絅,昌慶宮衛將成元弼·申嘉益俱以病難供職,呈狀乞遞,竝今姑改差,何如?傳曰,允。又啓曰,新除授南兵具鼎煥呈狀內,老父今年八十一歲,法不當遠離赴任,卽賜啓遞云。閫帥之親年七十五歲以上者,許遞其任,已有定式,依例改差,何如?傳曰,允。
尹勉憲,以兵曹言啓曰,五壯將盧勛相,實病沈重,勢難供職,呈狀乞遞,不可强令察任,今姑改差,何如?傳曰,允。
李壽鳳,以備邊司言啓曰,慈山府使李邦佐,通津府使田光國,在任身死,竝曾經閫任矣。退柩時,依法典擔軍題給之意,分付所經各道各邑,何如?傳曰,允。又以刑曹言啓曰,出身安光兼,突入士夫家,驅打奴僕,作拏凌辱之狀,渠旣自服,所當考律懲治,而係是出身,移義禁府處置,何如?傳曰,允。又以義禁府言啓曰,承傳色中官全允福,以制書有違公律施行事,傳旨啓下,而特敎定律名者,勿捧原情,草記勘處,曾有定式矣。全允福旣已拿囚,以制書有違公律,杖一百收贖,而依承傳,功減一等放送,何如?傳曰,允。
親臨都政,吏批,行判書南泰齊,參判韓光會,參議李海重,正郞權以綱·金瑞應,佐郞柳雲翼·金敍九進,左承旨權噵進,以李寅燮爲瓦署別提,姜命達爲掌樂主簿,宋載德爲繕工主簿,宋在淵爲健元陵令,金龜柱爲江原監司,金履長爲黃州牧使,宋宅休爲順興府使,鄭至良爲敦寧主簿,李仁霖爲靑陽縣監,康壽海爲重林察訪,具世元爲明川府使,李輯爲河東府使,李廷老爲嘉山郡守,李宗煜爲全羅都事,安世淳爲沙斤察訪,李世馝爲活人別提,李修亨爲歸厚別提,李學源爲濟用主簿,朴奎煥爲昆陽郡守,康正夏爲黃海都事,韓言吉爲社稷直長,李敬一爲司饔直長,鄭在心爲泰陵直長,金鳴魯爲南原府使,兪彦銖爲高陽郡守,洪日恒爲參禮察訪,李昌明爲三和府使,任益昌爲朔州牧使,李策爲碧潼郡守,林正誼爲良才察訪,成德演爲掌苑別提,朴厚源爲宣陵直長,李涑爲長興直長,李昌伋爲義盈直長,趙瑗爲繕工奉事,李百喬爲司饔奉事,閔垠爲司宰奉事,尹性淵爲雲山郡守,徐道賢爲安奇察訪,李尙運爲司藝,宋武載爲直講,沈爲禮曹佐郞,魚道采爲昆陽郡守,沈載鎭爲咸悅縣監,李沇爲禮安縣監,柳光翼爲高山縣監,蔡道恭爲龍宮縣監,尹脈爲尙端直長,李壽仁爲東部奉事,李顯普爲中部都事,洪忠海爲禮賓奉事,鄭錫保爲引儀,趙嶸爲刑曹正郞,柳春馪爲金川郡守,王漢禎爲平海郡守,洪名漢爲兵曹參判,全恩君墩爲冬至兼謝恩使,李心源爲冬至副使,李壽勛爲冬至書狀,李敬彬爲會寧府使,趙榮克爲平壤庶尹,李景祜爲淸道郡守,韓後裕爲加平郡守,李福源爲安城郡守,方泰輿爲朔寧郡守,洪昌源爲軍資主簿,司饔奉事李百喬,義盈直長嚴思敏相換,中部奉事李顯普,廣興奉事趙命世相換,韓光會爲同春秋,李龍中爲獻陵令,鄭東顯爲刑曹正郞,李立中爲永平縣令,鄭趾新爲雲峯縣令,尹得弘爲大興郡守,崔東魯爲中和府使,金載祿爲孟山縣監,李惠祚爲咸平縣監,洪宅夏爲機長縣監,尹光重爲召村察訪,洪兼海爲尙瑞副直長,李渙爲監察,鄭麟煥爲江西縣令,李若采爲慶尙都事,李運永爲典設別提,李宗永爲濟用副奉事,李景濟爲兼引儀,成德演爲北部都事,車鳳轅爲平安都事,閔熟爲綾州牧使,韓喆謩爲比安縣監,李學源爲刑曹佐郞,金重玉爲直講,安光福爲咸安郡守,洪允彬爲博川郡守,尹光絢爲昌平縣監,尹昹爲濟用主簿,南胄寬爲典籍,李思祚爲典籍,金光魯爲典籍,尹浣爲積城縣監,李宜復爲興海郡守,洪載淵爲永禧殿令,李寅燮爲中部都事,沈元之爲監察,趙宗鉉爲社稷令,洪謙海爲尙瑞直長,李櫟爲禮曹佐郞,金鳳彦爲咸鏡都事,金寅燮爲麒麟察訪,李運永爲漢城主簿,兪漢鼎爲尙瑞副直長,李景濟爲司導主簿,李顯基爲瓦署別提,李春世爲典獄主簿,李珠爲宗廟副奉事,吳載漢爲兼引儀,安景說·趙錫龍·洪敬熙爲典籍,宋可相爲掌苑別提,金履信爲監察,任懋修爲掌苑別提,李聖模爲典設別提,閔百順爲漢城判官,李俊永爲禮賓主簿,金鼎鎭爲引儀,鄭宅祚爲司饔主簿,趙載天爲禁府都事,兪岌爲穆陵參奉,李愚圭爲弘陵參奉,尹龜東爲懿陵參奉,趙榮建爲光陵參奉,文學具庠仍任事承傳,宗簿主簿單李東郁,典籍二單車升鎭·申光柱,以上四館去官,李思祚爲兵曹佐郞,吳載熙爲工曹佐郞,金樂材爲翼陵參奉,朴道翔爲長寧殿參奉,趙恕爲英陵參奉,具宗燁爲恭陵參奉,林重遠爲章陵參奉,李齊鵬爲慶基殿參奉,申匡堯爲禮曹正郞,洪楗爲昭寧園守奉官,鄭謙煥爲繕工假監役,任瑗爲繕工假監役,南益祿爲典獄參奉,李翼元爲南陽府使,權以綱爲砥平縣監,南鶴遠爲典籍,許徽·崔景鎭·吳學信·李喜孫爲假引儀,養賢主簿單申光柱,李堉爲執義,李益烍爲持平,洪應輔爲獻納,趙㻐爲副修撰,鄭彦暹爲弼善,李世演爲司書,洪樂信爲說書,趙榮順爲禮曹參議,金光暉爲愍懷墓守衛官,兼春秋沈,檢閱單鄭好仁,成均博士單申宅和,學正單柳瑄,李錫彪爲陽川縣監,李梅爲贊儀,李尙靑爲引儀。
兵批,判書趙雲逵,參判洪名漢,參議李昌儒,參知沈益聖,正郞尹錫烈,佐郞柳宅夏·姜彝正·李若未進,左副承旨尹勉憲進,趙明鼎爲知事,宋徵啓·李渙·申慶普·韓師浹爲同知,李愼默爲大興中軍,金海柱爲尙州營將,鄭景曾爲咸鏡中軍,李炯爲訓鍊副正,趙光鉉爲都摠都事,金琦爲黃海兵虞候,鄭克濟平安監營中軍,李猶章爲忠淸水虞候,朴思恭爲東里僉使,李三福爲荏子島僉使,金泰俊爲古群山僉使,安瑛爲全羅左水虞候,邊慶遇爲惠山僉使,具觀性爲加德僉使,李泰燁爲坡知僉使,金光澤爲古今島僉使,吳道鍵爲馬梁僉使,金壽鼎爲同知,李廷默爲平安兵虞候,申晛爲統虞候,朴奎煥爲晉州營將,朴道賢爲乶下僉使,金德義爲平山浦萬戶,朴相一爲訓鍊判官,孫有輝·全泰岡·張鎭蒿爲訓鍊判〈官〉,訓鍊主簿單金洧元,本院去官,安翼濟爲都摠經歷,尹弘燁爲訓鍊判官,具善亨爲安義僉使,林鳳到爲坊寨僉使,李夏疇爲伐登萬戶,李光國爲忠壯將,崔東魯爲訓鍊正,徐秉憲爲忠翊將,李長玉爲都摠都事,金弘濟爲訓鍊判官,鄭雲濟爲羅州營將,玄翊光爲安首萬戶,鄭有岡爲知世浦萬戶,金成澤爲越松萬戶,兪彦恪爲助泥萬戶,金得遠爲都摠經歷,尹光紹爲曹司衛將,李必運爲五衛將,黃策·李運昌爲訓鍊主簿,具鼎煥爲南兵使,田得雨爲慶尙左水使,黃寀爲慶尙左兵使,李彦熙爲忠淸水使,尹勉亨爲內禁將,李性默爲訓鍊副正,黃命耉·尹在復爲訓鍊主簿,李長爀爲內禁將,文厚昌爲景福將,嚴啓興爲昌德將,副司直宋瑩中,申光道爲訓鍊僉正,李翼遂爲都摠經歷,李軾爲都摠都事,曺夏彬爲武兼,宋世純爲慶州營將,李彦培爲忠翊將,李仁鎭爲都摠經歷,南益佑·沈後天爲訓鍊判官,同知單許億,僉知單閔百興,副司直韓必壽·徐敬修·鄭光迪·李哲培·林永老爲訓鍊主簿,成之光爲紅己萬戶,朴聖調爲楊下萬戶,李孝百爲玉江萬戶,李尙蕃爲長壽別將,康處三爲大峴別將,李英載爲黃龍別將,金興商爲舊所非浦別將,李宜華爲慈母別將,李弘秀爲正方別將,朴獜杓爲溫萬戶,李東輝爲格浦萬戶,金洧兌爲威鳳別將,李馨爲森森坡萬戶,車碩輔爲廢茂山萬戶,金履㙫·趙玉·趙彦心·尹致垕·申時翕·黃璉爲武兼,柳光璧爲訓鍊僉正,具庠爲北評事,閔永喆爲都摠都事,梁世梲爲景福將,林有根爲昌慶將,同知單申泰益,金範魯爲南兵使,李起泰爲昌德將,李壽昌爲昌慶將,李致中爲北評事,吳祗協·洪致亨爲武兼,徐命亮爲訓鍊主簿,李運昌爲都摠都事,李夢觀爲五衛將,李衡直爲訓鍊主簿,申達夏·許燦爲武兼,李長春·朴宗億爲部將,李煥爲守門將,邊鎭城爲宣傳官,李命鵬爲中樞經歷,李潤禧爲中樞都事,全斗星爲訓鍊主簿,文祥富爲武兼,申光輝爲副率,南志默爲宣傳官,李宗胤·趙毅鎭爲武兼,洪致迪爲部將,申匡緖·張成漢·張宅基·趙夢態·任德臣·李台一·全世益·李廷赫·金聖麟·吳日升·李明東·黃益弼爲守門將,同知單梁世梲·文厚昌,僉知單嚴啓興·李壽昌,同知單李起泰·林有根,權管秩栗浦吳景勣,馬海里李明魯,小農堡李文顯,江口申思景,嗭洞咸仁大,楸仇非金德敦,乾原韓時光,安原朴壽熙,大坡兒裵再彬,吾村徐道行。
左議政韓翼謩箚曰,伏以臣固無狀,亦具人性,拚却廉愧,冒沒出肅,蓋自謂不得已者存焉。爲人臣,伏奉昨日初下備忘,有不容頃刻自安者,則自私次走伏闕下,席藁胥命,旋奉勿待命之下敎,則自闕下入肅天陛,繼而有賓對之命,則又不容徑退,抗顔班聯,委蛇入參,去就一節,更無可言,臣猶知愧,人謂斯何?念臣自遭臺參,積罪如山,徒知一己之廉防,罔念義分之截嚴,視違傲如茶飯,犯刑若飮食,是豈臣樂爲哉?倘微如天之仁恩,嶺海鈇鉞,蓋無幸矣。惟我殿下,不惟不罪,從以爲地,許解濫職,誕宣溫諭,隆恩異渥,殆浹肥骸,仍得廁跡於散秩,有時入瞻於耿光,豈無餘愧之在心?惟幸私分之粗安,議政寵命之復及於賤臣,是豈夢想所到也?近臣隨,除目踵臨,別諭隆摯,恩言所及,聽聞皆驚,臣驚惶羞愧之餘,方將瀝血控懇,庶幾仁天之從欲,疏已繕寫,未及上徹,忽有此狼狽,莫非臣躬命所在,不得自全其廉隅,躬自悼矣,尙誰尤哉?臣雖無似,問其職,則大官,人雖不諒,顧其言,則臺劾也。今者被論未踰月,不間人,還以臣代臣,聖朝置相之重,恐不當如是,倘聖明,念其從前任使,未忍終棄,則遲之以歲月,假之以息補,從容剪拂,徐議其任,國體賤分,豈不多得?今叨十數司前僨誤之地,雖謂之初不遞職,可也。人有曰是夫也,叨貪榮寵,不識羞恥,夤緣嚴召,冒據濫秩,臣雖百喙,何以自解?昨日行公,今日控免,極知萬萬惶恐,情迫勢蹙,輒敢哀籲於崇聽之下,瀆撓之罪,尤無所逃。伏乞聖慈,天地父母,曲加矜諒,亟許鐫免,以尊國體,以安賤分焉。取進止。答曰,省箚具悉。往事其若浮雲,廉隅旣伸,而尙今遲回,爲卿等之意,而國事若是泮渙,予亦氣亦難强,有此復相之命,自此以後,國事庶幾,卿等復何撕捱之端?而旣諭領相,許以一箚,意亦深矣府今覽卿箚,豈何章皇?此亦予之誠淺,自恧何諭?卿須體君臣之大義,顧小子之敦懇,安心勿辭,共濟國事。噫,雖昨日前,卿等決不若此,況內局直宿之時乎?予不多諭,卿須諒焉。仍傳曰,此批答,以預備史官,傳諭于左相。
右議政金尙喆箚曰,伏以臣之負犯,可勝言哉?惟我殿下,天地於臣,父母於臣。向來微諒之曲遂,畢竟相職之復授,恩至渥也,眷至厚也,而臣則愚迷不敏,不能奉承德意,旣未及控籲,又未得祗謝,以至有昨日萬萬不敢聞之聖敎,驚惶罔措,五內崩迫,泥首禁扄之外,嚴誅不加,進身文陛之上,寵諭反紆,回罪爲榮,不知死所。噫,向臣之區區自引者,誠以人言不可不恤也,國體不可不顧也。不意混被誤恩,終至以臣代臣,人是其人,職是其職,若諉之官銜之暫解,疾病之差間,强自解曰,廉隅旣伸,恩命難孤云,則實非臣私分之初敢出,而昨因嚴敎荐下,不得不張皇冒肅,賓對有命,又不得不黽勉入參,臣實靦然,人將謂何?今乃夤緣幸會,若固有之,則是眞謂忘廉冒恥之人,臣雖無狀,豈爲是哉?參倚反復,蹲仍無路,略入文字,仰瀆崇嚴。伏乞聖明,亟許鐫免臣職秩,以幸國事,以靖私義焉。取進止。答曰,省箚具悉。往事其若浮雲,廉隅旣伸,而尙今遲回,爲卿等之意,而國事若是泮渙,予亦氣亦難强,有此復相之命。自此以後,國事庶幾,卿等復何撕捱之端?而旣諭領相,許以一箚,意亦深矣。今者卿箚,予豈曰過矣,而其辭之一何至此乎?此亦因予誠淺,只自恧焉。卿須體君臣之大義,顧小子之敦懇,安心勿辭,共濟國事。雖昨日前,卿等決不若此,況內局直宿之時乎?予不多諭,卿須諒焉。仍傳曰,此批答,使預備史官,傳諭于右相。
檢閱鄭好仁疏曰,伏以臣,八耋偏母,貞疾恒苦,入夏以來,諸症倍添,目下情理,豈有離捨供職之望,而第以嚴畏義分,黽勉持被,況値藥院輪直之時,尤非情私之可言,而卽接家信,則臣母又添腹腫,眞元大下,飮啖全廢,病裏思臣,至發夢囈。臣聞來方寸焦灼,接住不得,玆敢略控短章,徑出禁扄。伏乞聖慈,俯垂諒察,亟命削臣所帶之職,仍令治臣擅離之罪,俾便救護,以昭法紀,千萬幸甚。踏啓字。
弼善鄭象仁疏曰,伏以臣於日昨,忽伏承柏府除旨,纔已承膺,粗伸義分,而第念臣之八耋偏母,貞疾恒苦,常在牀褥。近因腹腫肆毒,元氣日下,諸般症形,夜來越添。臣方左右扶將,鍼藥是事,以此情私,實無頃刻離捨供職之望,玆敢略陳衷懇,仰瀆崇聽。伏乞聖慈,天地父母,俯賜矜憐,亟命削臣之職,仍治臣之罪,俾便救護,以肅朝綱,千萬幸甚。踏啓字。
丁亥六月三十日辰時,上御集慶堂。親臨都政入侍時,左承旨權噵,左副承旨尹勉憲,記事官南胄寬·李思祚·姜俒·李克生,行吏曹判書南泰齊,參判韓光會,參議李海重,正郞權以綱·金瑞應,佐郞柳雲翼·金敍九,兵曹判書趙雲逵,參判洪名漢,參議李昌儒,參知沈益聖,正郞吳鉉胄·尹錫烈,佐郞柳宅夏·姜彝正,以次進伏訖。上曰,藥房提調,持湯劑入侍事。出榻敎都提調金致仁,提調李思觀進伏。致仁曰,聖體調攝,若何?上曰,一樣矣。上進湯劑,都提調致仁,提調思觀退出。上曰,暮年親政,意在軍國,十考十上,五考五上,能褒抄啓守令邊將調用,淸白吏爲國效節人子孫,西北松都人調用事,一體申飭,生民休戚,係於守令。吁嗟,郞署者,其應列宿,況親政乎?爲官擇人,另擇初仕之意,申飭兩銓。出傳敎上曰,玉堂違牌坐罷人,竝敍用事。出榻敎上曰,藥房提調,持蔘苓茶入侍事。出榻敎致仁進伏,上進湯劑,致仁退出。上曰,親政時入侍注書,尙瑞院官員依例陞六。上曰,吏兵曹未滿閫帥守令退仕人,依例擧行。已上出傳敎上曰,前說書金履素敍用事。出榻敎上曰,騎堂宋瑩中之撕捱不參,其涉過矣,卽爲牌招入侍。上曰,其所撕捱,雖過矣,所守有之,今當親政,參判宋瑩中,今姑許遞,其代,今日政備擬,牌招入侍。上曰,其雖輪直中,湖南伯依前定日,其卽辭朝。出傳敎上曰,內□□初□守令□□□入侍。出傳敎上曰,俄者五衛將落點者誰也?勉憲曰,□□□李思祚之人而□□□但父□□□復有□□□。上曰,然乎?□□□李惠祚□□□父子□□□曰,李必運有四子,三子登第,而一子進士,筋力好矣。上曰,□□□人貴矣。上曰,五衛將李必運入侍事。出榻敎上曰,藥房提調,持加味淸暑六和湯入侍事。出榻敎致仁進伏,上進湯劑,致仁退出。命宣饌于政官承史訖。泰齊曰,繕工監假監役官尹獻東,除拜後過限未出仕,依例改差,何如?上曰,依爲之。又曰,頃日政刑曹參議望,以尹蓍東備擬矣。蓍東方在違牌坐罷中,而矇不覺察,有似濫擬之失,不勝惶恐待罪,而刑曹參議尹蓍東,不可仍置,改差,何如?上曰,敍用而仍置,可也。又曰,機張縣監朴尙淳,以三年窠守令,二次居中,其不治可知,依例罷點,何如?上曰,依爲之。又曰,會寧府使,今當差出,而當品中,可擬之人乏少,堂上三品曾經閫帥中,竝擬,何如?上曰,依爲之。又曰,今都目大政,各岐仕滿應薦者,相避及未準朔監察禁府都事,戶曹·刑曹·工曹·漢城府郞廳·五部都事,各司久任時推人員,竝擬,何如?上曰,依爲之。又曰,黃州牧使,今方差出,而本州以營下劇邑,物衆地大,素稱難治,不可不擇差。他道有聲績未準朔守令,竝擬,何如?上曰,依爲之。又曰,玉堂闕員,今當差出,而曾經之人,多在違牌坐罷中,無以推移備擬,合有變通之道,何以爲之?敢稟。上曰,依爲之。又曰,守令多窠,今當差出,而未準朔禁軍將及營將·邊將·虞候·守令·察訪·都事,竝擬,何如?上曰,依爲之。又曰,四館陞出六品之時,有九處講後還轉之規,而承文院褒貶,如或有以過限,則四館積滯,不可不慮,故自前雖未經九處講,亦有陞六之規。卽今春夏等褒貶,不得爲之,故當出六品者,未免積滯,依例遷轉,何如?上曰,依爲之。已上出擧條命書左右相箚批。批答在日記諸臣以次退〈出〉。
上在慶熙宮。停常參·經筵。
藥房都提調金致仁,提調李思觀,副提調兪漢蕭啓曰,昨日大政,竟夕□□□□□□聖體調攝,若何,□□□□如寢睡·水刺之節,亦何如?臣等,當率御醫,趁早入診,詳察聖候爲宜。臣等,不任區區終宵憂慮,敢來問安,竝此仰稟。無批答。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮·世孫宮·嬪宮,政院·玉堂敢問安。答曰,知道。
殿座罷後,政院·玉堂·藥房口傳問安。答曰,知道。
大殿,朝廷二品以上·六曹堂上口傳問安。答曰,知道。
中宮殿,朝廷二品以上·六曹堂上口傳問〈安〉。答曰,知道。
大殿·中宮殿·惠嬪宮·世孫宮·嬪宮,政院·玉堂口傳夕問安。答曰,知道。
大殿·中宮殿,朝廷二品以上·六曹堂上單子夕問安。答曰,勿爲問安。
大殿·中宮殿·惠嬪宮,藥房口傳夕問安。答曰,知道。
任㻐曰,卽者檢閱姜俒,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,待敎安廷玹,檢閱洪相簡·姜俒,竝卽牌招,何如?傳曰,允。
以承傳色口傳下敎曰,內局直宿二日爲之,而朝廷問安,尙今不爲,望八初見雖晩,若例爲之,然後內局問候,政院問安,當對答矣。
以承傳色口傳下敎曰,昔在丁酉年,行溫陽擧動乎?予雖命藥房直宿,崇政殿月臺,各邑守令,使之待令而欲見之,承旨□時親擧行,侍衛置之。
兪漢蕭啓曰,崇政殿月臺殿座事,命下矣。右副承旨金勉行,今日以式暇不爲仕進,卽爲牌招,何如?傳曰,允。
權噵啓曰,假注書尹長烈·金復元,時無職名,令該曹依例付軍職,冠帶常仕,何如?傳曰,允。
李壽鳳啓曰,憲府連日監察茶時,事甚未安。除在外疏批未下外,執義李堉,卽爲牌招,何如?傳曰,允。
以承傳色口傳下敎曰,望八親政殿座,下敎之後,謝恩其可闕之乎?方伯閫帥外,守令邊將蔭武初仕人,有在京而不爲謝恩者,使之通謝恩,在京而不爲謝恩者,抄出,殿座時以奏。
又下敎曰,望八親政,豈爲渠輩乎?在京不入來人,承旨知之,持其單子入侍。
又下敎曰,欲知動靜,排設與否,卽爲知入。
又下敎曰,蔭武初仕人謝恩事,下敎矣。蔭官或有在鄕者,而在京不謝恩者,承旨知之,入侍時以奏,法則盡取才,似當在京,申飭。
又下敎曰,兩銓判書外二品以上,今日庭候不參者,政院察啓。
備忘記,傳于任㻐曰,今予此心,惟在元元。頃者沛然之後,其猶幾日,今已半朔。頃者之旱,連有微雨,今則烈陽幾十日,其狀聞觀之可憫。此亦予其中纔插土若此何言?今日頗有雨意,其望其望,其若霈然,吾民庶幾,若靳,淸暑之劑何益?方寸爲民,豈云前例?予則自修人事,待水標宜答問候矣。令內局知悉。
姜必履啓曰,卽者議政府錄事來言,領議政金致仁,左議政韓翼謩,右議政金尙喆,伏見卽下備忘,不勝惶懍,遂出闕外,相率胥命,仍納命召,何以爲之?敢稟。
傳于兪漢蕭曰,都承旨入侍。
任㻐啓曰,諸承旨有稟達事,來詣請對矣。
又啓曰,玉堂有稟達事,來詣請對矣。
又啓曰,藥房二提調有稟達事,來詣請對矣。傳曰,都提調入侍。
權噵啓曰,時原任大臣,有稟達事,來詣請對矣。
傳于李壽鳳曰,中官安國來,杖一百收贖,以制書有違律勘處。
兪漢蕭,以禮曹言啓曰,太廟展謁,每年春秋,定式,取稟矣。今秋辰謁吉日,以何間推擇乎?敢稟。傳曰,已下敎矣。
任㻐,以弘文館言啓曰,本館下番,無他推移之員,不得已以上番姑降入直之意,敢啓。傳曰,知道。
李壽鳳,以內藥一二提調意啓曰,內藥李昌明,移拜外任,其代,令該曹口傳差出,以爲推移入直之地,何如?傳曰,允。
吏曹口傳政事,以洪樂性爲禮曹參判。
兵曹口傳政事,以閔趾烈爲兼內藥。
大司憲尹得養疏曰,伏以藏種受繭,縟儀載擧,事曠簡冊,歡均朝野。仍念臣之所遭臺評,極其驚怪,實不勝瞿然慙悚之至。蓋其事實,已悉於僚价之章,臣不欲更費分疏,以爲自免之計,而事係使行,言出司直,則亦安敢以初不與知而晏然自恕也哉?噫,專對之責,不輕而重。苟不擇人,貽羞朝廷,誠如臺言。臣以無似,謬膺是任,雖幸竣還,而不稱之實,臣固自知。人言之來,益增恧蹙,縮伏自訟,戒罰是竢。不意都憲新除,遽下此際,臣誠惝怳感激,靡所容措,區區去就,初無可議,召牌之下,承膺無路,玆敢略入文字,仰瀆崇聽。伏乞聖慈,俯垂鑑諒,亟賜處分,以謝臺議,以靖私義,千萬幸甚。答曰,省疏具悉。正使之批旣諭,而卿之同被其斤,予已知矣。卿勿過辭,從速察任。
檢閱洪相簡疏曰,伏以臣父趾海,幸蒙特宥,纔得還家,闔門聚首,感祝天恩。第臣父素患伏暑之症,每値盛熱,如期輒發,而炎程行役之餘,益復添劇,三焦否塞,水飮不下,眩暈交作,轉運不得,臣以終鮮之身,實無由離捨供職,而乃以上番臣鄭好仁之違牌,天召儼臨,臣於此時,豈敢爲瀆撓之計?而情私所迫,玆不得不隨詣陳懇於孝理之下。伏乞聖慈,俯垂鑑諒,亟賜鐫削,以便救護,以肅朝綱,不勝幸甚。答曰,省疏具悉。爾其勿辭護焉。
丁亥七月初一日巳時,上御崇政殿月臺。殿座入侍時,行都承旨兪漢蕭,左承旨權噵,右承旨任㻐,左副承旨尹勉憲,右副承旨金勉行,同副承旨李壽鳳,假注書尹長烈·金復元,記事官權恔·李克生,以次侍立。上具翼善冠·袞龍袍,乘輿出資政門,降輿月臺。藥房都提調金致仁,副提調兪漢蕭,進前曰,夜間,聖候調攝,若何?上曰,兪漢蕭一樣矣。仍進湯劑。上進御後,致仁曰,提調李思觀,猝有身病,似未行公,何以爲之?上曰,內局提調許遞,前提調趙明鼎除授。出傳敎藥房都提調退出。上命復元,守令入侍。南陽府使李翼元,咸安郡守安光福,綾州牧使閔塾,機張縣監洪宅夏,安城郡守李福源,平壤庶尹趙榮克,金川郡守柳春馪,昆陽郡守魚道采,朔州府使任益正,平海郡守王漢禎,南原府使金鳴魯,順興府使宋宅休,咸平縣監李惠祚,高陽郡守兪彦銖,三和府使李正明,碧潼郡守李策,陽川縣監李瑞彪,淸道郡守李章祜,朔寧郡守方泰輿,中和府使崔東岳,江西縣令鄭麟煥,孟山縣令金載錄,比安縣監韓喆謩,興海郡守李宜復,砥平縣監權以綱,扶安縣監李得一,以次進伏。上曰,職姓名後退出。上曰,承旨尹勉憲,下敎之下,所奏駭然,遞差。出傳敎上命書傳敎曰,前承旨姜必履敍用,承旨除授,牌招察任,房依前。上曰,欲存國體,於卿等何有?安心勿待命事,遣史官,往諭三相,仍授命召。出傳敎上曰,夕湯劑,待都提調備員後,入侍事。榻前下敎上命書傳敎曰,噫,七年侍湯,尙今追憶,夢裏嗚咽。噫,不孝不肖,尙今支撑,予已若此,況群下乎?雖然年今望八,其見熟矣。嗚呼,七年靜攝,爲臣子者,其宜七年一日,而其時身爲近侍中官者,莫知此意,若見批答,視若例聞,自內今批答亦一樣云,而其時以水刺進御,每視差備待令人而亦若視例,予嘗見之,而雖然政院·玉堂夕問安,申牌升差備門日已向夕,不敢退休,諸承旨,皆詣門外,則□□例於班頭,隨詣各殿問安,不過隨而受之,其所以對答,亦不過渠輩只答而已。其所闊狹,於渠自爲欲休則卽答,不然,雖自高便休,尋常爲駭者,近者酬應多故,亦不敢遲滯,而聞前導之聲,各殿問安,俱有最晩對答者,事之寒心,莫此爲甚。一欲下敎,近習若此,何云朝廷?起居之規,予亦知之。政院三日,朝廷起居,雖是故例,昨春夏以後,撤直已久,而夕後特命輪直,予意,則政院朝廷,門猶開矣,而其皆寥寥。噫,張大之事,雖不欲爲,君綱欲擧,故雖爲此下敎,政院夕問安,其命勿爲。今日相臣承批,其若爲之,欲命勿爲。噫,此予爲偃便朝臣而然乎?吏胥輿儓,亦吾民,所爲者此也。其尤可笑者,若有內局直宿之事,近侍中官,不過爲免不得彌縫入侍,雖命撤直,渠等亦一近侍,曰君無恙,其馬嗔於門外,掌務中官,惟令是從,渠亦欲便心,幾番申飭,視若尋常,古今豈有爲君命起居之方乎?此亦爲三百年宗國而然。噫,政院起居,不答,六和湯尙未進御,而杳無聲息,古今豈有此等分義乎?噫,昔年受恩若何,而庚子以後,陵祭奠求差獻官者,大臣只見故李判府事,宰臣亦見故參判李台佐。嗚呼,昔猶若此,況否德乎?故慈聖,思昔年,雖中官,眷顧深也,而此輩猶恐食與衣之在後,予見亦多,昔年猶然,況今日乎?噫,浮囂雖熟,若思三百年宗國,少惟四十年臨御七十四歲其君,豈忍若此若此,今何忍乎?尋常慨然者,何則?予則十九歲就邸,其年冬享求差,癸巳八月,年二十也。求差獻官,其冬我皇兄攝行時,予以亞獻隨行,翌年二十一歲,七朔在直之餘,冬十月,亦求差獻官。嗚呼,此後連在禁直,欲爲何爲?近者都尉副尉其小,而只錦城之求差,今年一見,而其餘有命然後行焉,其曰有壻乎?其猶若此,諸臣獻官謀免,亦何足道?噫,諸臣若此,予壻若此。噫,彼中官,陋矣何足道哉?嗚呼,爲先,其若有誠,豈乎至此?亦予之過。出傳敎上曰,三亥酒禁令,若何?今日令宣傳官摘奸龍山江,得三甕來,事之可駭,莫此爲甚。令京兆官員,卽詣龍山江,紅露灌于江中,三甕酒,依頃者例屬公,江村人,無論士夫常漢,當祭者,廉爲分給。犯釀人吳斗必,大會一洞民,多爲徵贖,今日內決杖一百放,酒甕若是放恣,分受不禁,當該任掌,亦勿徵贖,今日內江邊決杖六十。出傳敎上曰,其所犯蹕,城內城外豈異?當該初更巡部將,其敢抗輦橫過,事之可駭,莫此爲甚。令兵曹決棍十度汰去。出傳敎上還入大內,諸臣以次退出。
丁亥七月初一日申時,上御集慶堂。藥房入診入侍時,都提調金致仁,提調趙明鼎,副提調兪漢蕭,假注書尹長烈,記注官權恢,記事官李克生,醫官方泰輿·許礈·李以楷·李泰遠·慶絢·吳道炯,以次進伏訖。致仁曰,午間,聖候若何?上曰,一樣矣。進湯劑,進御,診候。泰輿以下曰,脈候一向調均,而滑體猶未復常矣。上命時原任大臣入侍。領府事尹東度,判府事徐志修·金陽澤,左議政韓翼謩,右議政金尙喆,以次進伏。東度曰,日候甚熱,聖體調攝,若何?上曰,果難矣。志修曰,日間,聖候何如?上曰,一樣矣。陽澤曰,日間,聖候若何?上曰,一樣矣。尙喆·翼謩曰,日間,聖候調攝,若何?上曰,一樣矣。上曰,昨日大政,於卿等所見何如乎?致仁曰,大槪儘好,而或有礙眼者矣。上曰,諸大臣,各陳所懷,可也。致仁曰,凡守令之陞擬守令也,毋得以守令純擬三望,曾有飭敎,而每當儲窠之時,則政例所拘,排擬甚艱。此前吏判所以陳達筵中,限大政請以純擬者也。旣是稟定之事,則銓曹之據而注擬,固無足怪,而但今番都政,則許多守令移遷之窠,輒皆純擬,無望不然者,在事體,殊涉未安。吏曹判書南泰齊,推考,何如?上曰,依爲之。出擧條又曰,今番都政,博川郡守梁世純,移拜慶州營將矣。博川近作有故之邑,而梁世純之受任下去,不過一年,則此時若遞,爲弊甚多。銓曹移擬,殊欠商量。慶州營將梁世純,仍任前職,新除郡守曺允彬,分付西銓,使之隨窠調用,何如?上曰,依爲之。出擧條又曰,近來武臣中,通閫望而未曾經者甚多。適足爲渠輩一稱冤之端,此已可悶,而年少武弁之纔準履歷,卽通閫望,亦涉無漸。有非考才之意,故今番兵判之問政也,語及於此,勿令多出新通矣。及見政目,二望新通,至於五人之多矣。大臣若有私囑,則雖或不用,可也,此等關係政例之言,何可不用乎?事體至爲未安。兵曹判書趙雲逵,從重推考,何如?上曰,依爲之。出擧條翼謩曰,法典,內外官,皆有瓜限,至於兵水使,自辭朝日,計日準瓜,法意甚嚴,昭載於續大典矣。昨日政,兩閫任,皆未準朔日,徑先出代,殊非有司守法之意。兵曹判書趙雲逵,推考,何如?上曰,依爲之。出擧條又曰,臣於月前,以大政當前,有窠牽復必以廉白人收檢之意,稟旨,申飭矣。昨日政,牽復果好矣,而但廉白著稱者,自有其人,皆不見擬,此豈當初申飭之意乎?吏曹判書南泰齊,推考,何如?上曰,依爲之。出擧條尙喆曰,雲峯縣監鄭趾新,卽嶺南武弁也。此等收錄之政,不爲不可,而但趾新,曾任海南,所坐不輕,旣經徒配,且被禁錮,蒙敍屬耳,直擬守令,有異他職,終涉遽然。雲峯縣監鄭趾新改差,當該銓宮推考,何如?上曰,所奏誠是。依爲之。出擧條上曰,政院·玉堂請對,旣已下敎,退去。出榻敎上曰,已下敎,此皆由於衰耗不肖之致,其伸懷之後,庶可紓心,而目今行禮,非云步屧,亦有誠難者,尤有交切于中者。過敦化門而只望西回,此心若何?奉審豈可望也?而行禮亦有掣肘之端,欠敬若何?百爾思量,其難抑懷,靜而思之,或因此而預爲排設,則豈徒視於無形,聽於無聲之義?陟降想必曰,不肖來拜,此欺陟降也。再三問之,排設不爲云。卽若此而何可擇日?初七日先行祗迎後,隨詣展謁省牲,出駕時,詣昌德一拜而出,侍衛凡事若禮,而前後廂軍,只二哨擧行,世孫祗迎留營留陣置之,時刻辰初初刻,爲初嚴而單嚴。出傳敎上曰,禮曹時無行公堂上,只展謁有命,參判代,令該曹口傳擧行。出傳敎上曰,國體宜守,今日侯班不參人,耆社諸臣與雖書耆社,年過七十者勿論,在京不參人,竝施不敍之典。出傳敎上曰,今番中官處分中,掌務中官,與他有間,以制書有違之律勘處事,分付。出傳敎上曰,中官金命佑·李初輝·高春輝,旣已處分,分揀放送事,分付。出傳敎上曰,蔭武初仕人入侍。出榻敎長寧殿參奉朴道翔,懿陵參奉尹龜東,弘陵參奉李禹圭,繕工假監役任瑗,禁府都事趙載天,守門將黃益弼,以次進伏訖。上曰,各奏職姓名,可也。道翔以下,各奏訖,以次先退。上曰,湖南伯,明日辭朝乎?致仁曰,方當聖候未寧之時,不敢辭朝云矣。上曰,今聞大臣所奏,湖南伯,不敢辭朝云。依前定日辭朝事,分付。出傳敎上曰,藥房提調,持湯劑入侍。出榻敎明鼎先退,持湯劑進伏。上進湯劑進御訖。時原任大臣先退,諸臣以次退出。
丁亥七月初一日酉時,上御集慶堂。都承旨入侍時,行都承旨兪漢蕭,假注書金復元,記事官權恢·李克生,以次進伏訖。上命承旨書之曰,固予不孝不肖。噫,今春謹行殿謁,秋亦若此殿謁,則亦欲謹行,每於朔朝例稟。今因酬應,莫知初秋,昨日酬應時,誓戒單子混下,故問其日字,豈徒混下?秋殿謁稟草記,其敢掩置?今乃聞知,中官之無狀不測,雖不可言,若有誠孝,其豈若此?且予心雖若此,該曹所爲駭然,古今豈有內局直宿,而依例稟者乎?宜措辭以稟,而只稟日字,豈有此等道理,豈云此也?今乃聞焉,寔予不孝,豈踰此日?秋殿謁,當於今日爲之,時刻隨時只入三嚴,當該中官,令內侍府永刊內府案,該堂之循例以稟,事體駭然,解見任,世孫祗迎置之,侍衛仍,侍衛挾輦八十名,禁軍入直擧行,前後廂軍,以三營外營入直一百名,訓將只率新營標下都領隨駕,留營·留陣·駕前·駕後局將有廳軍置之。諸臣退出。
上在慶熙宮。停常參·經筵。
藥房都提調金致仁,提調趙明鼎,副提調兪漢蕭啓曰,喜雨通宵,伏未審夜間,聖體調攝,若何,痰候,何如,寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任終宵憂慮,敢來問安,竝此仰稟。答曰,知道。甘霈之餘,幾十日將旱,爲民焦悶,時雨徹宵,水標報數尺,吾民庶幾,來頭若此,西成可望。雖然其雨其暘,惟在一人之一心,一人已衰,此予所以夙宵用心者也。因此氣亦滌矣,而觀其晩後然後,可知矣。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮·世孫宮·嬪宮,政院·玉堂口傳朝問安。答曰,知道。
大殿,朝廷二品以上·六曹堂上單子問安。答曰,知道。
中宮殿,朝廷二品以上·六曹堂上口傳問安。答曰,知道。
大殿·中宮殿·惠嬪宮·世孫宮·嬪宮,政院·玉堂口傳夕問安。答曰,知道。
大殿·中宮殿·惠嬪宮,藥房口傳夕問安。答曰,知道。
長寧殿香祗迎罷後,政院·玉堂·藥房口傳問安。答曰,知道。
權噵啓曰,領府事尹東度,領議政金致仁,判府事徐志修,判府事金陽澤,左議政韓翼謩,右議政金尙喆,有稟達事,來詣請對矣。傳曰,內局入侍,同爲入侍。
以承傳色口傳下敎曰,如此之時,廷候何可爲之?勿爲事,卽爲分付。
傳于任㻐曰,全羅監司洪樂仁,下直後,內局入診,同爲入侍。
傳于兪漢蕭曰,都承旨入侍。
備忘記,傳于金勉行曰,中官鄭鳳仁,其本關西而奸譎特甚,幾次召焉,皆在楊州,此等之類,豈可一任其志?卽投甲山府,倍道押送。
傳于李壽鳳曰,內局入侍。
傳于金勉行曰,承旨入侍。
金勉行啓曰,卽者義禁府都事來言,中官鄭鳳漢,甲山府倍道押送事,命下矣。判義禁申晦,知義禁鄭宲,同義禁李溵俱在外,同義禁一員未差,不得擧行云。未差之代,令該曹卽爲口傳差出,待下牌仍卽牌招,以爲擧行之地,何如?傳曰,允。
吏曹口傳政事,望不用,除授差出。
任㻐,以侍講院言啓曰,本院新除授弼善鄭彦暹,時在忠淸道扶餘地,書筵入番事緊,斯速乘馹上來事,下諭,何如?傳曰,允。
姜必履,以兵曹言啓曰,卽接西部衛將牒報,則所屬弘文館西邊中松一株折落云。令該所依例斫去之意,敢啓。傳曰,知道。
以承傳色口傳下敎曰,中官傳旨中,孫孝忠·金景祐,付標。
以承傳色口傳下敎曰,昨日警戒,皆塡預差與否,堂下祭官都預差誰某爲之與否,入侍知奏。
又下敎曰,宣傳官二人,往東西郊,雨澤多少,看審以奏,騎馬二匹立之。
又下敎曰,今番漕船紛撓,極爲殊常。點檢姑徐,郞廳卽往,和水與否,看審以來。
金勉行,以義禁府言啓曰,中官鄭鳳仁,卽投甲山府倍道押付事,命下矣。以備忘記辭意,具罪目依例發遣府羅將,卽爲倍道押付配所之意,敢啓。傳曰,知道。
又以義禁府言啓曰,中官處分中,掌務中官,以制書有違公律勘處事,命下矣。掌務中官申德龍,纔以制書有違私律,杖一百收贖,盡奪告身,功減一等放送,而今已公律施行,奪告身勿施之意,敢啓。傳曰,知道。
又以義禁府言啓曰,刑曹啓辭內,出身安光兼,移本府處置事,允下矣。安光兼今方待命於本府,卽爲拿囚之意,敢啓。傳曰,知道。
全羅監司洪樂仁敎書,王若曰,於樂泮宮,譽方洽於敎迪,乃眷湖甸,責更畀於旬宣,少煩卿行,式循僉擧,惟卿夙負雅望,自持魁姿,隨事謹詳,可知呂申公肖子,飭己謙遜,爭稱韋扶陽名門,長經席而殫啓沃之誠,佐銓衡而持公正之議,文學爲政事之本,固知表裏相須,盤錯待剸理之才,尤合內外歷試,惟湖南之一域,寔海東之重藩,衣冠月遊,豐沛之山川依舊,郡邑星布,荊·揚之貢賦惟均,財阜物殷,俗習漸侈,政煩務委,弊源益滋,授卿以守全羅道觀察使兼兵馬水軍節度使巡察使全州府尹,卿其簡以制繁,廉以戢貪,於卿何有?寬能容衆,恩能濟物,亦予攸期,今年竝擧耕蠶,必須體重本之意,乃家三掌屛翰,亦宜思踵美之圖,自餘稟裁,厥有典憲。於戲,淸漢一渡,想切戀君親之心,福星遙輝,佇見化民俗之效,故玆敎示,想宜知悉。知製敎李壽鳳製進
丁亥七月初二日辰時,上御集慶堂。藥房入診,金羅監司同爲入侍時,都提調金致仁,提調趙明鼎,副提調兪漢蕭,假注書尹長烈,記注官權恢,記事官李克生,全羅監司洪樂仁,醫官方泰輿·許礈·李以楷·李泰遠·慶絢·吳道炯,以次進伏訖。致仁曰,夜間,聖候何如?上曰,一樣矣。進湯劑進御,診候。泰輿以下曰,脈候一向調均,而滑體亦調均矣。上命完伯進前。樂仁進伏。上曰,予以爲湖南伯,何以爲之云矣。今則無憂矣。卿父今雖入坐,心則爲國,故擇卿矣。卿家三人經之云耶?致仁曰,然矣。上曰,必有聞見矣。致仁曰,其熟習,似勝於他人矣。樂仁先退。上命時原任大臣入侍。領府事尹東度,判府事徐志修·金陽澤,左議政韓翼謩,右議政金尙喆,以次進伏訖。東度曰,夜間,聖候調攝,若何,痰候,何如?上曰,一樣矣。志修曰,夜間,聖候何如?上曰,一樣矣。陽澤曰,夜間,聖候調攝,若何?上曰,一樣矣。翼謩·尙喆曰,夜間,聖候若何,痰候,亦何如?上曰,一樣矣。上曰,藥房提調,持湯劑更爲入侍。出榻敎上曰,予聞求對,以爲殊常矣。卿等仰奏之前,須先見窓上書付者,御筆書付,豈云息壤?予心若鐵八字。陽澤曰,息壤等語,非古聖后之語也。此何等下敎耶?東度曰,金判府事之言,是矣。請竝與前日所下自矢心三字,卽爲還收焉。上曰,迫不得已有此敎矣。致仁曰,伏乞先收頃者下敎焉。雖不還收,臣等,豈可默默中止乎?翼謩曰,殿下一敎,關係,何如?豈可用息壤自矢等句語乎?尙喆曰,喜雨霈然,臣等,益望卽時準請矣。上曰,予豈受一爵者乎?雖非書付者,但不收自矢字,則無奈何矣。上曰,國初之後,予獨踐之,且卿等之心,宜其願年年少爵矣。致仁曰,曲軫下情,而猶不快許,何也?上曰,予病異矣。今若平復,則又將請矣。致仁曰,安得不然乎?上曰,卿等如被不止,則世孫又將有所爲矣。僉曰,安得不然乎?上曰,予志固矣,予志固矣。上命提調,持湯劑入侍。明鼎,持湯劑進伏,上進御訖。上曰,東·西郊摘奸宣傳官入侍。出榻敎上曰,王府堂上其誰乎?致仁,皆以有故仰對。上曰,該府無堂云。行司直兪彦述,同義禁除授,牌招察任。出傳敎諸臣以次退出。
丁亥七月初二日申時,上御集慶堂。藥房入診入侍時,都提調金致仁,提調趙明鼎,副提調兪漢蕭,假注書尹長烈,記注官權恢,記事官李克生,醫官方泰輿·許礈·李以楷·李泰遠·慶絢·吳道炯,以次進伏訖。致仁曰,午間,聖候何如?上曰,一樣矣。致仁曰,如廁之節,亦何如?上曰,少減矣。進湯劑,診候。泰輿·礈·以楷曰,脈候調均,而滑體一樣矣。上命漢蕭,讀奏沁都狀啓。讀未訖,上索笠起坐曰,承旨書之。上曰,今覽江華留守狀聞,不覺悚然。雖聞此報,親審末由,權安奉審,然後心可定矣。禮判,其令今日辭朝,罔夜前進,不卜日先行權安於舊殿,詳細奉審,不潔者一一去之,以此觀之,裹袱,令該曹相考癸巳年都監儀軌,一體下送,令本府精爲製造。萬寧殿所裹袱,製造雖異,權安時,豈可只盛樻子?萬寧殿所裹袱,留守卽爲取用,致潔重修後,還安祭,不卜日卽爲擧行,先用此袱,還安後,仍用萬寧殿事,分付。出傳敎上曰,申晦,今當如此之時,其豈不出乎?致仁曰,安可已乎?上曰,此時豈敢撕捱往事?祭文當製下,禮判申晦,其令卽爲入侍,待下敎後亦令當日辭朝。出傳敎上曰,禮曹判書申晦,江華留守鄭尙淳入侍,戶曹郞廳,宣傳官一員入侍。出榻敎禮曹判書申晦,江華留守鄭尙淳,戶曹正郞洪配漢,宣傳官邊鎭城,以次進伏。上命沁留進前。上曰,纔見卿狀,心甚慘然矣。仍何事而上來乎?尙淳曰,先以文字狀聞,而辭不敢盡,馳來俟命矣。上曰,善矣。命申晦進前。上曰,日勢欲曛,卿與沁留,馳往詳爲奉審,可也。晦·尙淳先退。上命洪配漢進前。上曰,爾果觀米乎?配漢曰,然矣。上曰,何如乎?配漢曰,無傷矣。上曰,宋德麒漕船,旣已來迫,今問更無逗遛之事,大略聞之,亦無和水之弊。令該府依前下敎,當日內,卽爲勘律。出傳敎上曰,近二萬石穀物,僅二千石來到,可謂寒心。今聞戶郞所奏,點檢不可遲滯,令次堂明朝卽爲擧行事,分付。出傳敎上曰,噫,於今心在沁都,豈敢偃便?崇政殿當香祗迎,卽爲擧行,直入正時,承旨侍衛,以入直擧行。出傳敎諸臣以次退出。
丁亥七月初二日初更三點,上御崇政殿月臺。長寧殿香祗迎入侍時,行都承旨兪漢蕭,右副承旨金勉行,同副承旨李壽鳳,假注書尹長烈·金復元,記事官權恢·李克生,以次侍立。上具翼善冠·袞龍袍,乘輿出資政門外,降輿時,漢蕭曰,動駕時急,通禮未及待令。以入直騎郞,替行,何如?上曰,爲之。仍步詣板位,香祗迎後,仍步詣至建明門,祗送後,乘輿。上曰,巡吏衛將誰也?漢蕭曰,沈運熙。上曰,抗輦橫過,犯蹕一也。仍命書傳敎曰,今日內巡衛將沈運熙,令兵曹入直堂上,決棍五度汰去,月臺駐輿,政院使令呼兵曹書吏,單呼結束,色吏殘亡矣。令騎郞,決棍十度。上曰,昨已下敎,卽漕運狀聞已奏。莫重狀聞不奏,事之可駭,莫此爲甚。名雖當該,不過備員,連爲入侍,何敢曰助?承傳色安國來,以製書有違私律勘處,承傳色中官朴再元,特遞,承傳色申德龍,越捧十等。出傳敎上還入大內後,諸臣以次退出。
丁亥七月初二日三更一點,上御集慶堂。承旨入侍時,同副承旨李壽鳳,假注書金復元,記事官權恢·李克生,以次進伏訖。上命注書,俄者傳敎中勿爲問安持入。承旨,出來持入後,上曰,添書勿爲問安二字,卽爲出去頒布。上問壽鳳曰,高宗彤日,雊雉升鼎云。此是烹餁之鼎耶?高宗彤日篇持入。上命書傳敎曰,噫,以予否德,四十年臨御,年又衰暮,雲臺雖曰報其瑞,爲其君者,其宜曰此非時也,豈瑞?此異也。尤嘗恐懼修省,而況世道日下,人心陷溺,吾民困窮,豈特此也?一月之內,人怪層生,朝象泮渙,國無三公,其幾浹月,卽此一事,其國何言?頃者之旱,已涉渴悶,而其雖得霈,予則不致以此解于心。且復有旱氣,方切焦悶,頃者之霈,昨日之雨,豈涼德所致?陟降蒼蒼,爲元元眷顧若此,予於此,心切悚然曰,陟降蒼蒼,若是恤焉。不肖否德,何以仰答?思之及此,此心一倍,豈意有江都奉審之命,此豈他哉?蒼蒼,恐或因此解心,有此警予,高宗彤日,越有雊雉,祖已先格,王心而訓,王祭猶或豐,況豐盈豫大者乎?此亦蒼蒼,眷予至誠之意,君若知此而修德,祥桑雊雉,俱不爲異,不然,殷宗何爲高宗?以今觀之,可謂人怪物怪層生。噫,今者諸臣之請,豈曰無所執?予則曰非其時也,亦不可疊也。噫,以予之苦心,豈不循例拒之,而雖然,此與鍊戎臺事,不無輕重,予只自守其所執而已,有何過擧乎?故殿中特書,其豈云息壤?予心若鐵八字也,而因恒日誠意之不相孚,觀其擧措,其請必也張大,若此則予之固執,將與昨冬無異,今雖不諭,心有所定,不踰日乃聞此報,悚然懍然,何可勝言?予雖否德,諸臣之心,其宜以祥桑雊雉勉予。噫,肜祭之豐若此,再受已豫大,況今者乎?嗚呼,頃年癸亥受此,卽仰承慈旨也。甲子復受,亦揄揚己亥盛事,尙今思之,其猶自恧。再昨年强受小酌,雖沖子之心,難以强拂故也。昨年受酌,亦追慕丙戌古事之意,而雖然,以予丁丑後苦心言之,罙切瞿然,亦切自恧,其後雖過一二年而逢此,誠難誠難,況稠疊乎哉?且雖無此報,嘗守固執而已,況今日乎?噫,予雖否德,諸臣,其豈無祖己之心乎?其若不諒而强聒,意有所定,諸臣莫遂其心,使君若有過擧,欲伸情禮,其將爲何?此猶諭予苦心也,而以此之心,聞豐豫之請,其曰孝乎,其曰孝乎?雖負諸臣,不負陟降,不體此心,其若强聒,吁嗟,諸臣,莫謂予過,明燭在前,蒼蒼臨予,何敢其心,何敢其心?予不改諭,予不改諭。出傳敎上命書傳敎曰,今番藥院輪直之命,意蓋深矣。一則國體日下,一則其君暮年靜攝,其知者鮮故也。意雖若此,非頃者憶昔勿爲之意也。且今番暑氣,非向日之比也。今則少愈,逐日問候,何異輪直?復聞夕問安,此心一倍,申飭體貌,不若靜而調攝,自明日,勿爲輪直事,分付藥院。出傳敎諸臣退出。
上在慶熙宮。停常參·經筵。
藥房都提調金致仁,提調趙明鼎,副提調兪漢蕭啓曰,昨夜祗迎香祝,冒暑勞動,伏未審夜間,聖體調攝,若何,痰候,何如,寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任終宵憂慮,敢來問安,竝此仰稟。答曰,知道。竟夕心在沁都,氣何諭乎?
中宮殿·惠嬪宮,藥房口傳問安。答曰,知道。
以承傳色口傳下敎曰,朝廷已下敎,政院問安,其亦置之。
李壽鳳啓曰,憲府連日監察茶時,事甚未安。除在外傳旨未下外,大司憲尹得養,卽爲牌招,何如?傳曰,允。
以吏曹判書南泰齊,兵曹判書趙雲逵,再度呈辭,傳于李壽鳳曰,給之。
權噵啓曰,禮曹參議趙榮順,除拜後至三日不爲出肅,依定式推考警責,仍卽牌招察任,何如?傳曰,允。
以承傳色口傳下敎曰,江華下去宣傳官,今日夕前,使之入來。若以馬之遲滯,則當該騎曹聽傳敎郞廳,雖夜後,建明門,當殿座決棍,擇馬以給事,分付。
又下敎曰,昨去禁軍,今幾來到而尙今不來。又送禁軍一人,使之更往以見。
備忘記,傳于兪漢蕭曰,錦城尉朴明源,永城尉申光綏,昌城尉黃仁點,前綾城尉具敏和,前光恩副尉金斗性,前興恩副尉鄭在和,竝敍用。
以承傳色口傳下敎曰,下批,今日卽爲擧行。
吏曹口傳政事,錦城尉朴明源,永城尉申光綏,昌城尉黃仁點,綾城尉具敏和,光恩副尉金斗性,興恩副尉鄭在和。
以承傳色口傳下敎曰,崇禮門仍留,江都去禁軍狀聞來到,則入之後下鑰,闕門,亦待下敎,下鑰。
傳于金勉行曰,騎馬二匹立之。
傳于李壽鳳曰,中官申德龍·曺壽喆·金完碩,越捧下敎,置之。
任㻐,以弘文館言啓曰,新除授副提學元仁孫,時在全羅道監察任所,副修撰趙㻐,時在平安道永柔地,經筵入番事緊,請竝乘馹上來事,下諭。副應敎李亨逵,除拜多日,尙不出肅,卽爲牌招察任,何如?傳曰,允。
金勉行,以兵曹言啓曰,今七月初七日動駕時,前後廂軍,只二哨擧行事,命下矣。禁軍馬兵,以幾番幾哨磨鍊乎?敢稟。傳曰,以二番二哨擧行。
又以兵曹言啓曰,依傳敎東所衛將沈運熙,決棍五度後汰去,西所部將李遂奎,決棍十度後汰去,承政院使令洪二得等三十五名,各決棍十度之意,敢啓。傳曰,知道。
又以兵曹言啓曰,卽接南所衛將牒報,則所屬都摠府西邊大松一株,今日冒雨折傷云。令該所依例斫去之意,敢啓。傳曰,知道。
又以訓鍊都監言啓曰,左副右司中哨官李宗胤轉,代出身李鉉重,誤以獻中啓下。原單子改付標以入,而臣有不察之失,惶恐待罪之意,敢啓。傳曰,勿待罪。
又以義禁府言啓曰,法聖前僉使宋德麒,令該府依前下敎,當日內卽爲勘律事,命下矣。宋德麒,依前下敎,咸鏡道鏡城府充軍,而仍前罪目,發遣府書吏,當日內卽爲押送配所之意,敢啓。傳曰,知道。
又以義禁府言啓曰,中官安國來,杖一百收贖,以制書有違律勘處事,命下矣。安國來,旣已拿囚,依聖敎以制書有違律,杖一百收贖,放送之意,敢啓。傳曰,知道。
藥房口傳啓曰,未承批之前,遽又煩稟,極知惶悚,而第伏念日已至午,尙未承候,湯劑進御,亦已過時,下情實不勝萬萬悶迫,玆敢進詣閤外,恭俟下敎,惶恐敢啓。傳于兪漢蕭曰,入侍。
丁亥七月初三日未時,上御集慶堂。藥房入診入侍時,都提調金致仁,提調趙明鼎,副提調兪漢蕭,假注書尹長烈,記注官權恢,記事官李克生,醫官方泰輿·許礈·李以楷·李泰遠·慶絢·吳道炯,以次進伏訖。致仁曰,夜間,聖體調攝,若何?上曰,一樣矣。上曰,湯劑姑置,先爲診候,可也。泰輿·礈·以楷,診候曰,脈候一向調均,而滑體一樣矣。致仁曰,朝伏見夜下傳敎中,輪直特罷之敎,下情實不勝焦迫矣。方今聖候未臻之時,安可罷也?上曰,何益之有哉?進湯劑進御訖。上曰,昨去江都人,尙不來,可悶矣。致仁曰,馬疲路險,豈可剋期?而夜前似必入來矣。藥房提調,持湯劑更爲入侍。出榻敎明鼎先退,持湯劑進伏。上進御後,蔘苓茶一貼,依前方更爲煎入。出榻敎明鼎更退,持茶飮進伏,上進御訖。致仁曰,明日湯劑,何以爲之乎?上曰,依前煎入,好矣。上曰,加減淸暑六和湯前方中,去只角加吉更一錢,升麻蜜水炒五分,明日煎入。出榻敎諸臣以次退出,
上在慶熙宮。停常參·經筵。
下直,南陽府使李翼元,咸安郡守安光福,綾州牧使閔塾,機張縣監洪宅夏,安城郡守李福源,平壤庶尹趙榮克,金川郡守柳春馪,昆陽郡守魚道彩,朔州府使任益昌,平海郡守王漢禎,南原府使金鳴魯,順興府使宋宅休,咸平縣監李惠福,高陽郡守兪彦銖,三和府使李昌明,碧潼郡守李策,陽川縣監李瑞彪,淸道郡守李章祜,朔寧郡守方泰輿,中和府使崔東岳,江西縣令鄭麟煥,孟山縣監金載祿,比安縣監韓喆謩,興海郡守李宜復,砥平縣監權以綱,扶安縣監李明一。
樂房都提調金致仁,提調趙明鼎,副提調兪漢蕭啓曰,伏未審夜間,聖候調攝,若何,痰候,何如,寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。無批答。
傳于任㻐曰,承旨,持江華狀啓入侍。
李壽鳳啓曰,藥房都提調金致仁,伏見春坊下令辭意,不勝萬萬焦迫,不避深夜,來詣闕外求對云矣。傳曰,入侍。
中宮殿·惠嬪宮,藥房口傳問安。答曰,知道。建明門殿座罷後,政院·玉堂·藥房口傳問安。答曰,知道。
洪良漢啓曰,檢閱洪相簡,由限已過,卽爲牌招察任,何如?傳曰,允。
傳于洪良漢曰,承旨入侍。
傳于李壽鳳曰,宣傳官待令,禁軍馳過建明門,當殿座前排,龍虎營待令,承史,以時報擧行。
兪漢蕭啓曰,今日殿座事,命下矣。承旨不可不備員,而右承旨任㻐,以式暇不爲仕進,右副承旨金勉行,以身病陳疏,纔已出去,竝卽牌招,何如?傳曰,允。
以承傳色口傳下敎曰,沁都留守,先詣狀問,若意可嘉,將校先爲施賞,留守處,虎皮一領特賜。
又下敎曰,俄者欲下敎而未果,祭官以正一品然後,予心少紓,以錦城尉爲之,給馬。
又下敎曰,更以思之,非中官之誤,政院牌招,輕先入侍當下敎,而當該承旨推考,當該中官下敎,勿施。
又下敎曰,宣傳官二人,禁軍一人,仰體昔年愛恤之盛意,皆令置之,其代亦置之。
姜必履,以禮曹言啓曰,卽接思陵參奉所報,則去夜雷雨時,本陵陵上東邊二十尺許所在檜木一株雷震云。陵寢至近之地,有此震驚之變,極爲驚悚,不可無慰安之擧,慰安祭,不卜日來初六日設行之意,分付,何如?傳曰,允。
任㻐,以吏曹言啓曰,今此宗廟·永寧殿·徽寧殿,秋享大祭大祝,皆以侍從塡差,而時無職名人員,令該曹口傳付軍職,何如?傳曰,允。
有政。吏批,行吏曹判書南泰齊呈辭受由,參判韓光會進,參議李海重進,右副承旨姜必履進。吏批啓曰,司僕寺判官鄭存中,受由過限,尙未上來,依例改差,何如?傳曰,允。
以尹學東爲大司諫,鄭昌聖爲司諫,朴奎壽·李恒祚爲掌令,林德濟·李祉承爲持平,宋載經爲獻納,洪九瑞·李奎緯爲正言,金尙集爲修撰,洪景顔爲兼文學,鄭昌順爲兼司書,金孝大爲同敦寧,閔百興爲敦寧都正,李宗榮爲吏曹正郞,李一曾爲左通禮,李瀚爲尙衣別提,呂趾永爲雲峯縣監,朴弼逵爲安州牧使,金履遠爲司僕僉正,姜游爲兵曹佐郞,金履素爲注書,金載順爲副應敎。
兵批,判書趙雲逵呈辭受由,參判洪名漢病,參議李昌儒病,參知沈益聖入直進,右副承旨姜必履進,副護軍鄭趾新·李憲默·申思運·任一源,副司直洪準海·尹勉憲·洪應輔·崔·李益烍,副司果金普淳·崔光璧,副司正尹長烈·金復元。
傳于姜必履曰,承旨入侍。
兵曹口傳政事,副司果朴弼淳·李思曾。
兪漢蕭啓曰,新除授注書金履素,時在江原道原州地,斯速乘馹上來事,下諭,何如?傳曰,允。
又啓曰,注書金履素在外,代假注書尹長烈,姑令仍察,何如?傳曰,允。
姜必履啓曰,明日次對,兩司長官,當爲進參。大司憲尹得養,待開門牌招,諫院無進參之員,牌不進傳旨未下外,正言李奎緯,一體牌招,以爲入侍之地,何如?傳曰,允。
又啓曰,明日次對,兩司當爲進參。大司諫尹學東,司諫鄭昌聖,待開門一體牌招,以爲推移入侍之地,何如?傳曰,允。
江原監司金龜柱疏曰,伏以臣愚騃謭劣,最居人下,通籍纔五歲,而年未滿三十,乃獨荷天地之恩,依日月之光,歷揚淸顯,殆無不遍,位躋緋玉,門闌蟬赫,早貴速化,古或有之,而未有若臣之大驟而無漸者也。夙宵憂懼,造次淵氷,榮途進步,畏如龜縮,至若銀臺邇列,非不華顯,而有除輒承,若固有之者,祗緣聖恩偏隆,圖酬無階,昵侍耿光,惟此一路,是以殫竭筯力,伈伈奔走,而區區微諒,謂蒙聖鑑之俯燭,今者東藩新命,奚爲而及於臣也?夫官方難愼,內外何間,而責任之大,方岳爲最,故漢家重二千石,唐朝擇巡察使,朱子亦云生民休戚,係於守令,而監司者,守令之綱也。蓋上以承宣聖化,下以廉按一方,苟不得其人而任其職,則守令而無所忌憚,吏民而無所畏戢,庶務委靡,百瘼俱生矣。惟玆關東之地,論其物衆政劇,則雖云比諸道稍輕,而峽俗難化,土性甚瘠,旱澇易爲災,而民不奠厥居,其撫字之責,按察之任,固非人人之所可輕授,則今乃以藐然少年,陞之於二品之職,蔚然爲一道之長,憚壓二十六州守令,撫摩六七萬戶生靈,是無異於策駑駘馳千里而求其無顚躓也。噫,臣之素乏才識,全無踐歷,卽上下之所共知,而銓家之備擬,殆同循例,聖朝之委寄,不少持難,抑無乃以臣地更異於他人,遂不計其才之賢否,其任之輕重,姑使臣,徒取其旄鉞之榮也耶?夫如是,則一身顚沛之憂,私門盛滿之史,固不足自恤,而在國家爲民擇官之道,果如何哉?此臣所以惶懍踧踖,不敢爲承當計者也。日昨因玉候愆和,藥院輪直之際,憂懼罔措,未暇他顧,雖不得不暫肅恩命,隨恭候班,而顧臣私義,豈可以一時副急,因仍放倒,晏然蹲據哉?玆敢以疾痛之號,仰瀆經纊之聽。伏乞聖慈,察臣職之不宜濫授,諒臣言之匪出飾讓,亟許鐫免,回授可堪之人,以重藩任,以安微分,千萬幸甚。答曰,省疏俱悉。今者此任,意欲試之,卿勿過辭,速往欽哉?
丁亥七月初四日寅時,上御集慶堂。藥房入診入侍時,都提調金致仁,提調趙明鼎,副提調兪漢蕭,假注書尹長烈,記注官權恢,記事官李克生,醫官方泰輿·許礈·李以楷·李泰遠·慶絢·吳道炯,以次進伏訖。致仁曰,夜間,聖候若何?上曰,一樣矣。致仁請診候。上曰,依。泰輿·礈·以楷,診候曰,脈候一向調均而滑體猶不足矣。上曰,何劑先進乎?泰輿曰,蔘苓茶,先爲進御,好矣。命煎進。明鼎先退,持茶飮進伏。上進御後,上曰,承旨書之。上曰,提調旣已入侍,蔘苓茶亦已進御,日已明矣,亦有古例,今日只各殿口傳問安,勿爲問候,淸暑六和湯,待下敎持入。出傳敎諸臣以次退出。
丁亥七月初四日寅時,上御集慶堂。承旨入侍時,同副承旨李壽鳳,假注書金復元,記事官權恢·李克生,以次進伏訖。上命注書,江華狀啓持來將校,使之入侍,將校進伏。上曰,役事今至何境耶?將校奏曰,修補幾至畢役矣。將校退出後,上命書傳敎曰,纔已下敎,非促役,其令詳細,使之無一遺漏而其中,若或有未審處,則豈今番修補之意乎?陪持將校處,亦爲面飭,分付,其雖遲滯日字,勿以此爲悶,詳細修補事,今番持來將校處,亦爲下諭。上曰,噫,今者莫重之處,不潔之事,豈雊雉之比?其卽下下敎,而奉審憧憧未果,靜以思之,下敎然後,微忱可伸。自今日減膳十日,仰伸悚然之忱事,卽爲分付廚院。上曰,特敎之下,薇垣李奎偉一人外,擧皆違牌,事之寒心,莫此爲甚。違牌人,只從重推考,更爲牌招,其令署經。出傳敎上曰,莫重京驛馬未立者多,事之寒心,莫此爲甚,嚴飭該曹。出傳敎諸臣以次退出。
丁亥七月初四日卯時,上御建明門內殿座入侍時,行都承旨兪漢蕭,左承旨權噵,右承旨任㻐,左副承旨姜必履,同副承旨李壽鳳,假注書尹長烈·金復元,記事官權恢·李克生,以次侍立。上具翼善冠·袞龍袍,乘轝出通陽門,至建明門內殿座時,藥房都提調金致仁,提調趙明鼎,副提調兪漢蕭,進伏。致仁曰,聖體調攝,若何?上曰,一樣矣。仍進湯劑。上進御後,命宣傳官,前排待令。前排排立後,上曰,江華往還宣傳官及禁軍拿入。宣傳官申大偀,禁軍金景行·鄭德獜,起伏奏曰,以騎馬之困鈍,自然遲滯矣。上命騎郞拿入,兵曹佐郞柳宅夏拿入。上曰,騎馬擇給事,分付矣。傳敎汝不聽乎?宅夏起伏曰,臣則未及聽傳敎,入直騎郞洪彬,聽傳敎矣。上曰,然則洪彬拿入。上曰,騎郞禁軍及宣傳官,竝拿出。仍命書傳敎曰,騎郞宣傳官二員汰去代,今日令該曹口傳擧行。上曰,古有程門立雪,師猶若此,況君乎?其君不過坐交牀而排設房設席,其涉可駭,故其命徹之,宜卽俯伏而不爲,此等事體,尋常駭愕,今日入侍諸承旨,一竝從重推考。出傳敎上曰,騎馬二匹立之事。出榻敎上還入大內後,諸臣以次退出。
丁亥七月初四日午時,上御集慶堂。藥房入珍入侍時,都提調金致仁,提調趙明鼎,副提調兪漢蕭,假注書尹長烈,記注官權恢,記事官李克生,醫官方泰輿·許礈·李以楷·李泰遠·慶絢·吳道炯,以次進伏訖。致仁曰,午間,聖候若何?上曰,一樣矣。進湯劑,診候,泰輿以下曰,脈候一向調均,而滑體一樣矣。上曰,方泰輿,今日辭朝乎?致仁曰,姑觀上候之快復,欲爲辭朝云矣。上曰,今日下直,可也。仍命書之曰,未署經守令,依下敎兩司卽爲牌招擧行,署經後,其令待朝,仍爲入侍。出傳敎漢蕭曰,右副承旨金勉行,以其實,方在違牌矣。上曰,承旨書之。承旨金勉行許遞,前承旨洪良漢除授,牌招察任。房依前。出傳敎上曰,政官,入侍親受。出榻敎上曰,吏兵判,再度以加給由施行。出傳敎上曰,宣傳官口傳,令次官擧行。出傳敎上曰,傳旨踏下代,亦令今日政擧行。出傳敎藥房提調,持湯劑更爲入侍。出榻敎明鼎先退,持湯劑進伏。上進御訖,上曰,禮曹參議趙榮順,執義李堉,副修撰洪景顔,傳旨旣入之,竝只推。出傳敎諸臣以次退出。
丁亥七月初四日酉時,上御集慶堂。承旨入侍時,右副承旨姜必履,假注書金復元,記事官權恔·李克生,以次進伏訖。上曰,江都往還將校,使之入侍。將校進伏,上曰,宣傳官,相逢何處乎?將校奏曰,逢於通津地矣。上仍命退出。上命書傳敎曰,今覽江華留守奉審狀聞,此心少紓。狀啓持來本府將校,令該曹邊將待窠,懸註卽爲調用。上曰,兩司誰則在外,誰則承除。注書復元,承命出來,知入以奏後,上仍命書傳敎曰,此時守令,豈可稽滯?欲飭署經,下問兩司其皆在外云,事之寒心,莫此爲甚。在外臺臣,一倂許遞,其代政官牌招,以在京無故人擧行,待下批牌招,卽令署經,不爲暑經者,皆令當日內辭朝。上曰,百隷怠慢,憲府有逐日茶時,開門信依例閟由政院薇垣,下吏,旣不知其間在外與否,卽欲飭署經下問,其皆莫知,事之寒心,莫此爲甚。兩司書吏,令該曹從重科治。出傳敎上曰,藥房三提調,持蔘苓茶,率醫官入侍事。榻前下敎藥房都提調金致仁,提調趙明鼎,副提調兪漢蕭進伏,承旨姜必履,注書金復元,先退出。
上在慶熙宮。停常參·經筵。
藥房都提調金致仁,提調趙明鼎,副提調兪漢蕭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。予則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,入診,次對同爲入侍。
傳于兪漢蕭曰,入診,守令同爲入侍。
以寶劍望筒,傳于李壽鳳曰,以之次爲之。
姜必履,以都摠府言啓曰,今日入直內三廳武兼禁軍及軍兵等,當爲中日習射,而自上方在減膳中,依例復膳間姑停之意,敢啓。傳曰,知道。
權噵,以弘館言啓曰,副修撰洪景顔,旣有只推之命,卽爲牌招察任,何如?傳曰,允。
傳于李壽鳳曰,李奎緯入侍。
事變假注書安以權罷職,代以金重赫爲事變假注書。
假注書金復元汰去,代以吳鼎源爲假注書。
假注書吳鼎源在外,代以崔景岳爲假注書。
備邊司薦望,以具善行爲禁衛大將。
有政。吏批,行判書南泰齊受由,參判韓光會式暇,參議李海重進,同副承旨李壽鳳進啓曰,判書南泰齊受由在外,參判韓光會式暇,小臣獨政未安,何以爲之?敢稟。傳曰,只出緊任,以沈鑧爲大司諫,任希敎爲司諫,申五淸爲掌令,洪景顔爲獻納,鄭景仁爲正言,趙明鼎爲判尹,兪彦述爲右尹,尹正烈爲注書,趙純臣爲河東府使,李禾爲高山縣監,李命楫爲司僕判官,博川郡守梁世純仍任事,左尹兪彦述,右尹金尙重。
兵批,判書趙雲逵呈辭受由,參判洪名漢入直進,參議李昌儒差祭,參知沈益聖病,副護軍李文德·朴奎壽,副司直鄭弘淳·李應協·李燮元·金勉行,副司果權拴。
傳于李壽鳳曰,禁衛大將牌招,傳授命召。
以承傳色口傳下敎曰,今日當不進,其止之。
藥房口傳啓曰,臣等,承命少退,方顒俟更召之命,卽伏承今日不進其止之敎,臣不勝焦悶罔措之至。此時茶飮,一刻爲急,玆不得不冒死仰請,卽許臣等持茶飮入侍,千萬感祝,惶恐敢啓。答曰,今日當不爲,其止之。
再啓曰,臣等,冒死仰請。又伏承止之之敎,焦迫之極,益不知所達,事若可已,臣等,何敢累瀆至此?而追聞承史所傳,尙不勝驚懍罔措。此時茶飮之進御,其可頃刻少緩乎?伏乞更加三思,特許召見焉,惶恐敢啓。答曰,其止之。
三啓曰,臣等焦迫之情,已實於初再之啓,而誠意淺薄,兪音終靳,此莫非臣等之罪也。臣等,忝在保護之任,旣知茶飮之不可少緩,而煩瀆是懼,遽爾退去,則其可曰盡其職乎?雖終宵守閤,不得命則不敢止,惟聖上少垂諒察,暫許召見,千萬顒祝,惶恐敢啓。
洪良漢啓曰,左議政韓翼謩有進達事,來詣請對矣。
又啓曰,諸承旨有進達事,來詣請對矣。
又啓曰,玉堂上下番,有稟達事,來詣請對矣。
傳曰,入侍。
姜必履,以義禁府言啓曰,再明日擧動時,大駕各差備都事,不可不備員,大靜縣出仕都事朴恒源,卽令該曹口傳換差,以爲分排之地,何如?傳曰,允。
吏曹口傳政事,禁府都事朴恒源,活人別提李世馝相換。
李壽鳳,以義禁府言啓曰,再明日擧動時,大駕各差備都事,不可不備員。黑山島出仕都事林鵬翰,卽令該曹口傳換差,以爲分排之地,何如?傳曰,允。
姜必履,以兵曹言啓曰,今七月初四日,幼學曺光振稱名人,自興化門入來,差備門外擊錚,極爲駭愕,令攸司囚禁治罪,同守門將黃益弼,常時不能禁斷雜人,以致闌入,亦難免其責,推考,何如?傳曰,允。
以承傳色口傳下敎曰,闕門何等重也,而以其霑衣,免冠坐門,視若尋常,當該守門將,決棍二十度後汰去。
李壽鳳,以兵曹言啓曰,因傳敎當該守門將趙夢熊,決棍二十度後,汰去之意,敢啓。傳曰,知道。
李壽鳳,以義禁府言啓曰,前正言李奎緯,黑山島圍籬安置,爲先倍道押送事,命下矣。以傳敎內辭意,具罪目依例發遣府都事,倍道押送配所之意,敢啓。傳曰,知道。
大司諫尹學東疏曰,伏以臣之偏母,年旣篤老,病又沈深,長在牀褥,氣息凜綴,食飮起居之節,專須於人,今已多年。臣以孑孑單身,左右扶護,夙宵焦迫,實無離捨從宦之望,以此私懇,猥入文字,且煩筵席,仰瀆崇高之聽者,前後凡幾遭矣。幸蒙我聖上孝理之澤,近年以來,專意調護,母子相對,感祝天恩,圖報無地。迺者薇垣新除,忽下此際,繼以署經有命,召牌荐降,聖敎至嚴,臣怵分畏義,他不暇顧,章皇出肅,粗伸叩謝之忱,而夜來母病,重添暑㿑,中焦痞塞,諸般危急之症,猥不敢煩陳,而多試藥餌,少無差減,癃老筋力,實有難支之慮。今以賓對,又有召命,目下情理,萬無一刻離側之勢,玆不得不疾聲仰籲於天地父母之前。伏乞聖慈,俯垂矜察,亟遞臣職,以便救護,仍治臣罪,以嚴朝綱,不勝幸甚。踏啓字。
司諫鄭昌聖疏曰,伏以聖候遄復,輪直旋輟,臣民慶忭,曷有其極?仍念臣向叨館職,猥陳情懇,獲蒙恩遞,專意將護,方切感祝。不意玆者臺除纔降,署牌繼辱,義當竭蹶,而第臣母伏暑之症,已在膏肓,每當盛熱,輒致沈淹,有非時日之可瘳,實難咎刻之相捨,坐犯違傲,諒不獲已,聖度涵貸,猶靳例勘,深夜留鑰,再召儼臨,號籲路阻,不得不暫出副急,而仍因蹲滯,實是情理之所不堪者。今以次對,庚牌又出,而百爾思量,承膺無路,玆敢疾聲仰瀆於旻覆之下。伏乞聖慈,特許鐫遞,以安私分,仍降威罰,以肅朝綱,不勝萬幸。踏啓字。
丁亥七月初五日辰時,上御集慶堂。藥房入診入侍時,都提調金致仁,提調趙明鼎,副提調兪漢蕭,假注書尹長烈,記注官權烣,記事官李克生,醫官李以楷·許礈·李泰遠·慶絢·吳道炯·鄭允說,以次進伏訖。致仁曰,夜間,聖候若何?上曰,一樣矣。進湯劑,診候。礈·以楷·泰遠曰,脈候一向調均,而滑體亦調均矣。藥院諸臣,少退,更爲入侍,藥房提調持湯劑更爲入侍。出榻敎上進御湯劑後,諸臣以次退出,
丁亥七月初五日辰時,上御集慶堂。大臣·備局堂上·下直守令,同爲入侍時,領議政金致仁,左議政韓翼謩,右議政金尙喆,行判敦寧李昌誼,行副護軍鄭汝稷,禮曹參判洪樂性,行司直金時默·徐命膺·鄭存謙,掌令朴奎壽,校理南玄老,左副承旨姜必履,假注書金復元,事變假注書安以權,記事官權恢·李克生,明川府使具世元,雲山郡守尹性淵,遂安縣監申大謙,龍宮縣監蔡道恭,昌平縣監尹光絢,積城縣監尹浣,高山縣監柳光翼,咸悅縣監沈載鎭,河東府使李輯,禮安縣監李沇,嘉山郡守李廷老,以次進伏訖。翼謩曰,聖體何如,寢睡·水刺之節,亦何如?上曰,一樣矣。翼謩曰,俄者入侍命下之後,臣等,不敢遲待史官之來傳,先詣閤外,而承史不來,催促而後,承旨始來,史官猶不來,旣來又不傳諭,故取考注書草冊,然後始敢入來矣。事體所在,不可無飭,當該承旨推考,史官拿處,何如?上曰,當該承史罷職。上曰,他承旨入侍。左承旨洪良漢,假注書尹長烈,進前,必履·以權退出。致仁曰,禁將李潤成,以親病不參云矣。上命書傳敎曰,以次對觀之,情理可知。其在國體,戎政難以强迫,禁衛大將李潤成,特爲許遞。致仁曰,此京畿水使李潤德狀啓,而今秋畿·海兩道水操,各其前洋設行當否,請令廟堂,稟旨,分付矣。詰戎重事也。苟非歉歲,不可遽議停止,兩道水操,竝依例擧行事,分付,何如?上曰,依爲之。出擧條致仁曰,頃日法聖倉漕船致敗後,都沙工沙格處分,自本道,卽已擧行,而各邑騎船監色,則末有下敎,故不敢擅便,仍囚以待云。自前凡有彼船,沙格監色,例爲同罪,此亦一體放送事,分付乎?上曰,一體放送。出擧條致仁曰,近來卿宰之有所遭者,輒皆逬出郊外,或至有經年而不入來者,實爲可悶。當此位著苟艱之時,不可一任其在外,爲先申飭,使之竝卽入來,何如?上曰,依爲之。出擧條奎壽曰,臣頃叨是職,以引避臺臣晩到處置事,致勤嚴敎,至有置對之擧,至今追思,惶愧無地。今者恩除,出於意外,繼以守令署經,天牌儼臨,怵分畏義,他不暇顧,不得不章皇出肅,而揆以廉義,決不可夤緣倖會,抗顔仍冒於臺次,請命遞斥臣職。上曰,往事撕捱,其涉太過,旣已行公,其何爲嫌?勿辭,亦勿退待。出擧條奎壽曰,請還寢東呂·址淳還配之命,更令王府嚴鞫得情。措辭見上上曰,勿煩。奎壽曰,請還寢定配罪人者斤萬酌處之命,更令王府嚴鞫得情,快伸王章。措辭見上上曰,欲樹君綱,此等之類,豈可以人類備數?東呂·址淳,尙今相持,猶曰過矣,況此等孤雛腐鼠者乎?謄傳故紙,於臺臣,其雖彌縫之計,今予此敎,其一國體,其勿更煩。出擧條奎壽曰,金柱泰,卽賊潤之子,只施定配之律,在渠亦云幸矣。今此減等處分,雖於霈澤同流之聖意,減等,則爲徒年,而徒年,則遇赦卽放,此後國有赦典,則應入放秩,以潤之子而猶爲無故平人,使之晏然行世,寧有如許道理?請還寢定配罪人金柱泰減等之命。上曰,其所處分,予意有在,亟停勿煩。出擧條奎壽曰,新除授掌令李恒祚,時在京畿通津地,持平李趾承,時在忠淸道平澤地,請竝斯速乘馹上來事,下諭。上曰,依啓。若無下諭,何達爲啓?今日請諭,可謂寒心。出擧條奎壽曰,臣於臺職,自劃有素,而昨今兩司署經賓對,事體俱重,逃遁不得,冒沒登筵,謄傳故紙,慙悚無地,聖敎極爲嚴截,更何顔面,仍冒於臺次乎?請命遞斥臣職。上曰,旣有此敎,勢難勿辭,依啓。出擧條上命書傳敎曰,雖有情理,再牌之下,旣參署坐。噫,望八其君,于今焦心之際,一入次對,其何難也云。相持投章,事體寒心。大司諫尹學東,司諫鄭昌聖,不可循例踏下而止,竝施不敍之典。良漢讀正言李奎緯疏後,尙喆·昌誼退出。上曰,正言李奎緯,擧措非特殊常,其在國體,不可尋常處之,故不待其章下敎。右相所奏,非爲臺臣,爲予暮年,故許之。其下敎爻周,言未已,其章果入,美哉輔相,輔相身自當之也。嗚呼,輔相雖美,望八國事何?其章不無可問者,雖有可駭者,予不言矣。大臣勘律,望八所見,亦涉駭也。正言李奎緯,牌招入侍。出傳敎上問諸守令職姓名,講七事後,高山縣監柳光翼入侍。上曰,汝邑農形消息,汝得聞乎?光翼曰,臣老於農事,非特熟知其農理,且聞雨水適中,纔有豐登之漸云矣。上命書傳敎曰,以予否德,雨順風調,雖不望,今年穡事,雨澤慳秘,以此爲問。今此高山縣監柳光翼,其鄕官下人之來到云爾,則亦無登歉之可言者,則其判等說,此將來欺瞞道臣朝家之漸,此等之人,畀之字牧,予何弛心?高山縣監柳光翼遞差,今日內,以不爲署經人擧行,柳光翼所奏放恣,令該府從重勘處。河東府使李輯入侍,上下問汝爲良吏乎,爲能吏乎?輯曰,臣無才,能爲良吏矣。上命書傳敎曰,望八親政,爲民用心之際,其所擧措,極涉輕銳,故下問良吏能吏,良吏自當,視若尋常,此等輕銳,何可治百里?河東府使李輯遞差,其代今日內,以不爲署經者,口傳擇差,卽爲下送。又命書曰,右相命召,使預備史官,卽爲傳授。上曰,下敎若何,而中官申德龍,其所自便,事之無據,莫此爲甚。令該府施以不應爲私律勘處,而過今朔後勘律。諸臣以次退出。
丁亥七月初五日午時,上御集慶堂。正言入侍時,正言李奎緯,同副承旨李壽鳳,假注書金復元,記事官權恢·李克生,進伏訖。上問奎緯曰,所啓太過矣。然則何不趁時爲之,而今爲此擧乎?上高聲曰,放直奏也。奎緯起伏奏曰,遲晩矣。上仍命退出。上曰,注書出去,奎緯之去就知奏。賤臣復元,承命出來,開陽門外待罪之意覆命,則上仍命書曰,今方下敎。正言李奎緯遞差,不可一刻食息於都下,爲先黑山島圍籬安置,令該府爲先倍道押送。上曰,都提調入侍。賤臣承命出來,與都提調金致仁進伏。上曰,提調·副提調,何不入來?上曰,奉命注書汰去。復元退出。
丁亥七月初五日午時,上御集慶堂。藥房三提調入侍時,都提調金致仁,提調趙明鼎,副提調兪漢蕭,假注書尹長烈,記注官權恢,記事官李克生,以次進伏訖。上曰,湯劑何爲持來乎?命首醫汰去。上曰,予於李命勳事,已云過矣。俄者奎緯之入侍,予略問其槪,則渠曰傳聞於諸人,而不可一一仰對。末曰,聞於李瀰云,豈不怪乎?況渠與李滿六寸間乎?上曰,朝臣中,誰有駁論六寸者乎?予甚憚之矣。致仁曰,湯劑進御乎?上無發諾。致仁曰,使提調先退,煎進,好矣。上曰,依。上曰,承旨書之。京兆劇務,豈可曠焉?判尹除授,意雖在焉,一伸廉隅,其亦禮使之義也。右尹李燮元,今聞相臣所奏,聞其疏請,此人劇務,亦無可論。判尹右尹許遞,政官牌招,開政擧行,待下批牌招察任。出傳敎上命藥院少退,諸臣以次退出。
丁亥七月初五日四更,上御集慶堂。藥房入診,大臣·諸承旨玉堂上下番,同爲入侍時,都提調金致仁,提調趙明鼎,副提調兪漢蕭,假注書尹長烈,記注官權恢,記事官李克生,左議政韓翼謩,左承旨洪良漢,同副承旨李壽鳳,校理南玄老,副修撰尹承烈,醫官許礈·李以楷·李泰遠·慶絢·吳道炯·鄭允說,以次進伏訖。致仁曰,夜間,聖候若何?上曰,氣何喩乎?翼謩曰,夜來,聖體調攝,若何?上曰,一樣矣。翼謩曰,殿下每當喜怒之際,不進湯劑,此豈不過乎?上曰,從今以往,無可措手矣。致仁曰,臣等之半夜守閤,顒祝入侍之願,曷有其極?伏願暫許進劑。上曰,進之何益?翼謩曰,動駕在近,而有此聖慮之過中,下情實不勝恐迫矣。伏乞暫許進劑。上曰,以何顔拜謁乎?良漢·壽鳳·玄老·承烈曰,夜深至此,尙靳兪音,下情焦迫,曷有其極?伏乞暫許兪音。上曰,診候,可也。礈·以楷·泰遠,以次診候曰,脈候不均,而滑體不足矣。上下詢礈等曰,脈候比近間稍減乎?礈等曰,比諸昨日,多有不均矣。進湯劑,進御訖。礈曰,朝者湯劑,以建功·蔘苓,各一貼煎進,好矣。上曰,加減淸暑·六和湯停止,建功湯,自明日煎入,蔘苓茶亦爲煎入。出榻敎上曰,物怪層生,業已下敎,豈有若近者乎?心雖若此,予之暑氣勿論。目今減膳焦悶之時,旣已謝命,亦行署經,而不參次對,若是陳章,其心輿儓可知。甘心大臣,其心若見肝肺,咫尺前席,初則多人何奏,聞於李瀰云,而俄頃之間,敢曰李瀰六寸故爲對,而此非特瀰言云,怳惚其態,宵小之態,綻露於大臣,更無毫分撕捱之端,而以李亨逵事言之,此非敢言者,而下問匿祖之本,以具庠·鄭昌聖兄弟爲證,非徒萬萬無狀,此亦黨心。有此心,故頃者搢紳章,逞憾乎心,以李瀰對之,亦李命勳·李溵之意。李昌壽雖曰處分,今者紾兄臂等說,無倫忒甚,辱其弟,令其兄蹙惕,此等之習,古所未聞。且傾軋大臣,雖或有之,一臺臣請竄,卽三百年所無之事,此已萬萬可駭,而近者李命勳·任觀周·李奎緯,互相若此,其意專在於甘心舊習,傾軋朝廷,必欲角勝,其心人孰不知?而此於渠間,薄物細故,李澤微陋矣。捏合何足道哉?噫,其君焦悶,至於減膳,爲臣子者,其雖人事,不言乎默乎?目下等事,視若尋常,莫重裕昆錄,敢欲下手,此正其心自有昭昭之心也。本事外,卽此一事,於渠斷案。噫,望八其君,四十年苦心,何負於渠等宵小,而今番暑氣,豈曰輕也?悶旱用心之際,又有此莫重悚懍之事,而惟恐或後,一月之內,跳踉若此,此眼無君眼無國也,何特惟仁人放流之義?此則已爲嚴處,而今日却湯者,非爲渠輩也。于今擧措之若是放恣者,卽予否德,物怪之層生,亦予不肖,何心服湯?觀其世道,何顔躬拜?思之及此,良欲無語之意,李奎緯業已處分,其章卽爲給之,有關係莫重者,自政院,若有謄播之事,諸承旨,當施重律,政院知悉。出傳敎上曰,噫,本事業已下敎,而今者之事,非徒予燭魑魅欲逃。雖然,噫,思先卿憶卿叔,望八枚卜,曾未幾何,若是若此,皆由涼德,自恧何言?於卿無毫介滯之端,亦不足撕捱者,今者所稟,已諭領相,惡其忠淸剛直,因此無倫之說,甘心傾軋之意,渠輩雖若此,予不捨卿,命承宣傳授命召,仍與偕來。卿須宜惟昔日,亦體小子今日之心,安心卽爲偕人事,入侍承旨,傳諭于右相,與之偕來。出傳敎上曰,伴直承旨牌招。出榻敎諸臣以次退出。
上在慶熙宮。停常參·經筵。
下直,河東府使趙純臣,高山縣監李禾。
藥房都提調金致仁,提調趙明鼎,副提調兪漢蕭啓曰,伏未審夜間,聖體調攝,若何,痰候,何如,寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂應,敢來問安,竝此仰稟。答曰,知道。今日此心,孝乎孝乎?悠悠其心,蒼蒼照予,臣乎臣乎?
中宮傳·惠嬪宮,藥房口傳問安。答曰,知道。
尹蓍東啓曰,大司憲尹得養未肅拜,執義李堉傳旨未下,掌令申五淸在外,掌令李恒祚在外,持平李趾承在外,林德躋呈辭,今日以監察茶時之意,敢啓。傳曰,知道。
傳于兪漢蕭曰,都承旨先爲入侍。
以司憲府執義李堉,弘文館修撰洪景顔牌不進罷職傳旨,傳于尹蓍東曰,先遞差後禁推。
兪漢蕭啓曰,注書尹正烈,時在忠淸道忠州地,斯速乘馹上來事,下諭,何如?傳曰,允。
注書尹正烈在外,代李濟萬爲假注書。
任㻐啓曰,卽者修撰尹承烈,謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,何如?傳曰,允。
以承傳色口傳下敎曰,江華狀聞,何時入來,而捧入遲滯乎?同副承旨,則連爲入侍,拔之,在院坐直承旨遞差。
以承傳色下敎曰,秋展謁,更待下敎擧行。
以承傳色口傳下敎曰,都尉中前有提調者,使之仍。
又下敎曰,明日香祗迎後,留典設司,仍爲齋宿,以此分付。
又下敎曰,十日之內,猶着淺淡服之下人,兵曹決棍事,分付。
又下敎曰,殿座時,則軍號一次呼之,而如李奎緯者,稱小人下人,其下人,令該曹決棍,當該郞廳立庭。
任㻐啓曰,新除授知義禁南泰會,時無職名,令該曹卽爲口傳付軍職,何如?傳曰,允。
兵曹口傳政事,副司直南泰會。
任㻐,以弘文館言啓曰,本館下番闕直,事甚未安。新除授修撰金尙集,卽爲牌招入直,副應敎金載順,一體牌招察任,何如?傳曰,允。
備忘記,申飭多日,猶着淺淡服,事之可駭,特甚於此。當該都掌務中官,令該府處之,下人猶着者,當該官員,亦令該府處之。
備忘記,噫,以故相爲祖,是誰之子而與六寸親,作此駭擧,予雖赦矣,何顔見先?以此問目嚴問後,其令持草供以奏。
柳脩啓曰,知義禁南泰會,同義禁鄭存謙,持李瀰草供,依下敎來待矣。傳于柳脩曰,該府堂上詣閤。
藥房都提調,提調,依朝筵稟達,持湯劑來待閤門外矣。傳于任㻐曰,入侍。
備邊司薦望,李章吾爲摠戎使。
傳于柳脩曰,摠戎使,牌招,傳授密符。
傳于柳脩曰,軍號呼聲,飢餓之聲,當該使令,令該曹決棍。
傳于柳脩曰,騎馬二十四疋主之,宣傳官八員待令。
備忘記,頃年封進扇子,頭大體長,此中官之操從,故取江都舊扇下之見樣。近者幾乎若前,此其由近習,予已聞其時一中官敢奏曰,此扇頒也,其受者鮮焉。夏月揮扇,何擇其扇?此亦時體,其宜端本,人君申飭,何謂事過?當該中官,則洪碩海也。聞其所奏,已爲可駭,令該府處之,此後依定式,其遵下諭事,申飭。
吏曹口傳政事,禁府都事林鵬翰,訓鍊主簿李哲培相換。
柳脩,以兵曹言啓曰,軍號呼聲,飢餓之聲,當該使令,令該曹決棍事,命下矣。依傳敎,政院使令崔貴萬等七名,各決棍十度之意,敢啓。傳曰,知道。
同副承旨李壽鳳書啓,臣敬奉聖敎,馳往傳諭于惠化門外歸來洞議政府右議政金尙喆所住處,則以爲臣於昨日筵中,目見臺章,而聲罪臣至嚴,倉皇退出,不敢偃處城闉,方此蹙伏國門之外矣。千萬不自意近密之臣,臨宣聖旨,縷縷百有餘言,所以開釋而慰勉之者,丁寧懇惻,如父詔子,有非負累賤臣所敢得者,至於臣父臣叔之提諭,尤出念舊之德意,臣字字感刻,自不覺血淚之被面。噫,臣之無狀,竊位于朝,其不稱之實,尸職之罪,臣自知之,淸朝司直之地,何患無辭?而今臺臣所論,決是三尺童子所不言,臣雖昏昧無職,莫知其何年何日,爲此說於何處何人,臣實惝怳驚惑,莫曉其故,而天鑑旣已照燭,恩諭若是委曲,臣何敢從以辨理,以重其此時瀆撓之罪哉?只是言事之臣,雖非以臣之故,不幸被譴,投之窮溟,若其被論之人,不復何悶,晏然自在,此於私心,尤萬萬恧蹙,而官職去就,無復可論,以聖上體下之仁,其所處身者,亦何待臣辭之畢也?跡旣臲卼,情亦危苦,恩諭之下,無路祗承,伏地震懍,靡所容措。惟願亟收偕來之命,以重國體,仍勘臣方命之罪,以勵臣分云矣。臣旣承偕來之命,姑爲仍留之意,敢啓。批答在於傳敎中
行都承旨兪漢蕭疏曰,伏以臣昨伏見前正言李奎緯疏本,論及前知事尹鳳九處分時事,以出納之地,拱手唯唯爲言,臣亦伊日承宣之一也。其時事狀,雖不無些少委折,若論溺職,臣固有焉。今者人言之來,何敢諉以情外,費辭自解也哉?原疏之處分未下,藥院之求對爲急,未遑他恤,歷歷淟涊,今始露章自列,仰瀆崇聽。伏乞聖明,亟加諒察,仍命重勘,以爲人臣不職者之戒焉。臣無任屛營祈懇之至,謹昧死以聞。在於傳敎中
兵曹判書趙雲逵疏曰,伏以臣於見職,實無承當之勢,而祗緣素守不固,未能抵死力辭,嚴命所迫,終不免副急一出,日夕憂恐,如坐鍼氈,而惟是大政當頭,瓜遞有期,屈指以俟,黽勉挨過,纔上請急之單,冀蒙褫鞶之恩,不意三度加由之命,出於格外,臣於是,驚惶失圖,罔知所措。臣本鹵劣,百無一能,而加以鑑識不明,聞見謏陋,猝當親政,觸事憒憒,顧未能拔一才儁,振一淹滯,以副我聖上委畀之盛意,此其罪固已難貰,而況閫望之五通,兩閫之稟遞,至煩大僚之論責,問備之罰,一時荐降,私心惶蹙,尤當何如?夫銓官之所自勉者,惟在於愼官方而守法例,則一政多通,跡涉專恣,徑稟出代,事係顚倒,若論其失,不但爲尋常做錯之比,所被薄勘,顧何足以少贖其萬一也哉?第兩閫滿瓜,只隔兩朔,前期出代,亦多其例,而臣欲留窠,以待瓜熟矣。伊日筵席,適因俯詢,乃以此意仰對,則繼以有雖未準朔,依例擧行之敎,故臣果奉行之。蓋其事實如此,而大臣旣責以守法,則臣之不職,於此而益著矣。噫,念臣一遞之計,自矢已固,不啻參前倚衡而已。臣若不思其自處而因仍蹲冒,則必將重誤國事,終陷大戾而後已。臣雖奊詬,豈忍爲此哉?此臣所以彳亍徊徨,不敢爲更進之計者也。且臣向日筵退之後,失汗過多,中暍忒重,兼以暴泄如注,登溷無算,煩瞀昏墊,若墜烟霧,見方委身牀笫,宛轉叫苦。藉令臣,雖無他情勢,以此病狀,時月之內,起動無望,動駕隔日,陪衛體重,而末由趨參,臣尤死罪,玆敢披瀝肝血,疾聲哀籲。伏乞聖明,俯察臣情病之難强,亟許鐫免,以幸公私,千萬大願。臣無任云云。答曰,省疏具悉。三度加由,卿何過讓?推緘滿囊,古亦有之。況大官一時規警者乎?卿之此任,豈可爲都政而然乎?卿勿過辭,從速行公。
丁亥七月初六日巳時,上御集慶堂。都承旨先爲入侍時,行都承旨兪漢蕭,假注書崔景岳,記事官柳宅夏·李克生,以次進伏訖。命書籲懷御製。上曰,李奎緯歸之於其六寸李瀰,予欲緘問李瀰,而緘問亦無異矣,李瀰必不爲之矣。李瀰若爲之,則予將致祭其祖而拔棄之矣。上曰,大臣入來乎?漢蕭曰,未入來矣。上曰,非矣非矣。命書傳敎曰,昨聞其報,原任大臣,無一人承候,曰有其君,曰有其相,今日不參原任大臣,一倂施以不敍之典。漢蕭曰,左相則以祭官入齋宿矣。上曰,然乎?上曰,世孫,平明入來,請陪往展謁,賢矣。有孫如此,無恨矣。上曰,右相書,極以爲無其事乎?漢蕭曰,然矣。至曰何月何日,言於何處何人云矣。上曰,必無之矣。上曰,都提調入來乎?漢蕭曰,入來矣。上曰,藥房都提調入侍。出榻敎都提調金致仁,提調趙明鼎,醫官李以楷·李泰遠·慶絢·吳道炯·金孝儉·李翊臣,以次進伏訖。致仁曰,夜間,聖體調攝,若何,寢睡·水刺之節,亦何如?上曰,一樣矣。致仁曰,臣伏見御製中,有何顔拜之句,以殿下之聖孝,何爲無拜顔乎?上曰,不能爲子道而然矣。致仁曰,豈有是理乎?上曰,原任非矣。致仁曰,未及斡旋,臣僅僅通報於左相而已矣。致仁曰,令醫官診候乎?上曰,入診,可也。以楷以次診候曰,脈候左右三部不調,而滑體不足,亦一向矣。致仁曰,湯劑進御乎?上曰,其止之。上曰,予氣不至難拜,而今見如此事而往拜,則非子道孫道矣。致仁曰,何不顧所重乎?上曰,顧之,故得至今日矣。予於昨日氣乏,進漿羹三次矣。致仁曰,殿下自量飭力,至此之難,猶不進劑,下情豈不焦迫乎?勿用聖慮,願進湯劑。上曰,右相事皮不存矣。致仁曰,然矣。上曰,予欲問李瀰如何,過乎?致仁曰,此不必如此之事矣。臣俄見右相書,則以爲此事,元無可辨者云矣。命書傳敎曰,名曰臺臣,雖難迫問,名知李瀰,亦何不問?令該府卽爲口招,登對以奏。上曰,如此然後,一世昭然矣。上命讀右相書啓訖。上曰,論右相,此事外無他事矣。洪相,慷慨陳章,故右相隨參而已。致仁曰,朝者聞具庠之言,則與李亨逵兩家,各有所藏,聯啓文跡,故各自考之,則無所據,故相交云矣。上曰,具庠不撕捱,入來可尙矣。致仁曰,具庠無撕捱之端矣。上曰,文學具庠入侍。出榻敎具庠進伏曰,臣家文跡考見,則元無可礙,不必不交,故相交矣。上曰,李亨逵近則甚勝矣。命書傳敎曰,洪良漢·姜必履,代尹蓍東·柳脩除授,牌招察任,房依前,依例替直。命書傳敎曰,典牲提調案啓置之。命書傳敎曰,在外知義禁同義禁許遞,其代南泰會,敍用除授,鄭存謙除授,牌招擧行。上曰,藥房提調,持湯劑入侍。出榻敎湯劑進御訖。上曰,林鼎遠,彈提調而亦豈以此棄人乎?若又爲黨習有彈趙者,則予必終枳之矣。林錫憲,自視學時知之,而人性甚善矣。致仁曰,臣則未見,而人果甚善云矣。致仁曰,累次煩達,極知惶悚,而過用聖慮之餘,豈無傷損之端乎?提調仰請而蒙允,臣亦仰請矣。上曰,藥房提調更爲入侍。出榻敎湯劑進御訖,退出。
丁亥七月初六日申時,上御集慶堂。藥房入診入侍時,都提調金致仁,提調趙明鼎,右承旨任㻐,假注書崔景岳,記事官柳宅夏·李克生,醫官李以楷·李泰遠·慶絢·吳道炯·金孝儉·李翊臣,以次進伏訖。致仁曰,午間,聖體若何?上曰,一樣矣。以楷等,診候曰,脈候左右三部不均,而滑體不足,亦如前矣。仍進湯劑,任㻐退出。副提調兪漢蕭進伏訖。致仁曰,脈候如此不足,自明日,連進建功湯,然後可收差效,敢此仰達矣。上曰,予無服湯之意矣。致仁曰,聖敎至此,極爲惶恐,而伏承進御之下敎,然後臣等可退,如此煩達,尤涉惶悚,而聖候之損傷,有倍前日,故如是矣。上曰,依爲之。命書傳敎曰,程門立雪,古人旣云何以立雪,其師入睡故也。其有簷階,其何立雪?以古文觀之,睡覺後,乃見雪深一尺云。亦如不命之坐,不敢坐之意也。噫,其師猶然,況其君乎?昨日光景,雖院隷,若見則想必飮涕,況當之者乎?噫,當之者,越來楚來之人,旣已免冠席藁,則無異囹圄之人,而噫,渠雖無狀,亦一臣子也。其時雨下而亦有下敎之事,故意謂衣盡沾濕,無狀之中,予心猶思,令人見之,果若此,欲令先下該府,楊·游猶然,況奎緯乎?開陽門非囹圄,咫尺門簷,亦非歇休之處,則欲免其雨,敢處於開陽門外,而守門將視若尋常,免冠敝衣之人,許休於莫重闕門,故昨已棍汰,而以此觀之,若有人臣心腸,雖流於川,何敢若此?卽此一事,其心可見。心旣若此,六寸何惜?亦以此觀之,秉彝之心,豈言此輩?此亦無他,今日之人,以浮囂躁競爲能事,莫知秉彝之若何,此無他,無小學之道故也。吁,其父兄,旣莫知小學,子弟亦何能敎此,豈云此輩?亦予不能君師之致也。此輩心術旣不正,亦何能導率,若此而曰飭曰敎,是誰之愆?吁嗟,今日,若是費心,吁嗟,何日,君君臣臣之義,復明於靑邱乎?今日浮囂之輩,亦聞此敎乎?此政若如水投石也。命書傳敎曰,莫重之任,豈可曠焉?兵判批下,牌招察任。諸臣以次退出。
丁亥七月初六日申時,上御集慶堂。金吾堂上,持草供入侍時,知義禁南泰會,同義禁鄭存謙,右副承旨柳脩,假注書李濟萬,記事官柳宅夏·李克生,進伏訖。上曰,金吾堂上進前,命讀李瀰口招訖。上曰,以不知答之乎?泰會曰,以不知答之矣。上曰,李奎緯尤無據矣。上曰,黑山島道里幾何?注書知入。賤臣,以抵多景浦爲八日程,而待風後發船之意還奏。上曰,濟州則待風,而黑山島亦待風乎?注書知入。賤臣,以黑山島亦有待風古例之意還奏。上曰,噫,背君私黨,古雖有之,若有今日北面其君之心,焉敢若此?以所奏觀之,以予之心,莫敢售計,渠自粧撰,迫問難對,雖至親援引,問其所奏,予雖衰矣,渠何敢逃其魑魅,豈特此也?事關裕昆,錄尹鳯九以老昏,非鳳九辦得,故給而勿問。渠若有一分秉彝之心,拱手唯唯等說,何敢萌於心而形諸言乎?分義墜,無倫莫甚,此等長夏,豈特倍道?勿計四日,罔夜押付,而若或遲滯,當該都事,當一體卽其島荐棘,令該府卽爲嚴飭狀聞,其令趁卽修啓。出傳敎上曰,知申何爲陳章?脩曰,臺疏中,有尹鳳九陳疏時,承宣拱手唯唯等說,而知申,亦其時承宣,故以此引嫌矣。上曰,其章無嚴,莫甚於此。故以此處分,則都承旨陳章,此何分義?事體寒心。此章給之,牌招察任。出傳敎上曰,不待供辭而李奎緯之無狀,綻露無餘,而旣擧其名,國體所在,何不一問?今覽其供,李奎緯所爲,尤涉無狀。背君私黨,白地援引其親,無君無倫,莫甚於此。昨已下敎,名雖六寸,擧名李瀰,與李命勳之李溵事,表裏相符,凡人其猶無狀,況至親乎?此正私黨之一端也。李瀰,今無可問放送。出傳敎上曰,其雖傳諭,亦莫知本事,今覽卿對,皮之不存,正謂此也。雖然,旣擧其名,故問于李瀰,此亦毛將焉傅者,予已諭,心不在此,用意巧慝,而猶不敢質言,援引至親,亦渻叵測。噫,今番事,不過此事,本事若是孟浪,於卿有何毫分撕捱之端?其所直爲請竄,三百年所無,渠自請竄,於卿何有?自古相臣被斥者,何限而豈有今番乎?卿何以此毫分撕捱,予何以此不爲敦勉?國體所關,禮敬大臣,決不可一刻相持,偕來然後,國綱樹,予心便矣。安心勿辭,卽爲偕來,聽我面諭事,更爲傳諭,期於偕入,命召令,史官隨傳。出傳敎上命藥院,持湯劑入侍。脩與賤臣先退。
上在慶熙宮。停常參·經筵。
尹蓍東啓曰,大司憲尹得養未肅拜,執義未差,掌令申五淸·李恒祚,持平李趾承在外,林德躋呈辭,今日以監察茶時之意,敢啓。傳曰,知道。
藥房都提調金致仁,提調趙明鼎,副提調兪漢蕭啓曰,伏未審夜間,聖體調攝,若何,痰候,何如,寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。無批答。
中宮殿·惠嬪宮,藥房口傳問安。答曰,知道。
以承傳色口傳下敎曰,只祗迎而入,依此擧行。
香祗迎罷後,政院·玉堂·藥房口傳問安。答曰,知道。
以承傳色口傳問安曰,痰候爲悶,使之同爲入侍,中官駭然,不爲提奏。此時酬應尤難,待下敎詣閤,宜矣。
傳于尹蓍東曰,領相,內局入侍時,入侍。
傳于權噵曰,內局入侍。
又傳于曰,左副承旨入侍。
傳于尹蓍東曰,騎馬一匹立之。
尹蓍東啓曰,兵曹判書趙雲逵,昨日特敎之下,不爲膺命。今日又不出肅,事甚未安,卽爲牌招察任,何如?傳曰,允。
傳于尹蓍東曰,騎馬五匹立之,宣傳官一員待令。
尹蓍東啓曰,卽者右議政金尙喆,又使錄事,來納命召,何以爲之?敢稟。傳曰,更爲傳授。
傳于任㻐曰,禮判入侍時,領相同爲入侍,禮判先爲入侍。
柳脩,以禮曹言啓曰,卽接昭寧園守奉官所報,則本園園上前面東北間下邊莎草枯損處,以木尺長一尺,廣一尺,北面當中上邊枯損長一尺五寸,廣七寸,下邊枯損長一尺,廣六寸,西邊當中枯損長六寸,廣六寸,前面東北間下邊枯損長五寸,廣五寸云。園上莫重莎草枯損處,至此之多,本曹堂上郞廳,依例進去,奉審後,稟處,何如?傳曰,允。
任㻐,以弘文館言啓曰,本館下番闕直,事甚未安。修撰尹承烈,謂有情勢,陳疏徑出,金尙集牌不進傳旨未下,校理閔弘烈,副校理南玄老·李澤遂,竝卽牌招,以爲姑降入直之地,如何?傳曰,允。
李壽鳳啓曰,臣敬奉聖敎,馳往傳諭于惠化門外歸來洞議政府右議政金尙喆所住處,則以爲臣敢將危苦之情,冀蒙容光之照,而及承聖諭,不惟未準所請,至有偕來然後國綱樹予心便之敎,又有聽我面諭之敎。當此玉候靜攝之時,聖心之煩惱至此,恩敎之懇惻至此,則假使臣所遭,雖在䵝昧之中,猶未暇自恤於一身去就,況我殿下,必欲洗濯臣,伸白臣,旣問於言者,又問於言者之擧其名者,終有此皮不存毛焉傅之敎。噫嘻,慈父之於稚子,雖使救拯於水火之中,何以加此?臣誠伏地涕泣,繼之以血,到此地頭,何敢他顧?而惟是名爲大官,人之所以聲罪者,何等律名,而今乃諉以本事之歸虛,聖眷之出常,委蛇爲趨承之計,則是眞無忌憚之心者,此非爲區區廉隅也。所惜者,國體也。以殿下無微不燭之明,無物不遂之仁,豈不念及於此耶?倘蒙殿下,許解臣相職,則臣當顚倒承命,仰答聖恩,而如其不然,嶺海臣分,斧鉞臣分,哀之不哀之,惟聖明在上,而若臣違慢之罪,萬死無惜。切願遄被金木之誅,少贖此負犯云矣。臣旣承偕來之命,姑爲仍留之意,敢啓。傳曰,知道。
以承傳色口傳下敎曰,江都行,當由孔巖,而以楊花渡作路,創開津將,其宜端本,明日令訓局沙場,決棍五十度。
又以承傳色口傳下敎曰,此後楊花渡作行,嚴禁。
右議政金尙喆疏曰,伏以臣之忽地遭罹,誠一萬萬奇怪,而人之論臣罪狀於四年之後者,一則侵侮聖門也,一則慢忽乘輿也。言之虛妄,雖不足辨,爲人而得罪於先聖,爲臣而得罪於君父,負此罪名,將無以自立於天地之間矣。嶺海之薄勘,衿紳之不齒,何足以贖此負犯,而惟我聖明,赫然在上,問其言者之不足,終與言者之擧其名者而問之,情狀畢露,昭釋無餘,拔臣罟擭之中,置臣衣冠之列,雖使臣自爲之謀,無以加此,生死骨肉,都歸造化,結草殞首,何以報答?險途之駭機,臣不暇顧也,一身之虀粉,臣不足念也。況今隆恩異渥,罔非臣不敢當者,飭諭嚴旨,罔非臣不敢聞者。臣雖今日承命,明日顚沛,何敢較計於利害禍福,而惟其所帶之職,卽朝廷之具瞻也,所遭之言,卽人臣之極罪也。若謂之人言之無倫,聖眷之出常,彯纓束帶,乃敢揚揚於三事之地,則是無忌憚也,無廉耻也。殿下之督迫乃已者,豈可爲使臣以禮?臣之趨承爲恭者,亦可爲事君盡分乎?嗚呼,臣之家世受恩,已三朝矣,臣之許身於殿下,又三十二年矣。義雖君臣,恩則父子,夷險燥濕,何敢擇也,赴湯蹈火,何敢辭也?而若其千不可進,萬不可進者,惟相銜是已,倘蒙聖明特垂矜憐,曲副微諒,則國體可尊,臣分可伸,事理較然,庶幾天日鑑照,而若臣方命之罪,國有常刑。伏乞聖明,刊削臣議政職秩,改卜賢德,以幸國事,仍命勘正臣罪犯,以快人心,以安賤分,不勝公私兩幸。臣無任祈懇,謹昧死以聞。答曰,省疏具悉卿懇。雖欲敦勉,已無可諭,卿之尋章,一何過也?噫,自古宵小之讒何限,而豈有若今卿所遭?卿之被彈無他,卽一事也。一事今無可言,則卿之若是撕捱,其誠乎否乎?一伸廉隅,於卿其無可言?國體所在,誠非細故,卿雖新拜相職,欲伸廉隅,於皮於毛,其無可言,卿何若此?徒損國體,只困于予,卿其須體此意,安心勿辭,卽爲偕來,使國體妥帖焉。仍傳曰,此批答,使偕來承旨傳諭,期於偕來。
丁亥七月初七日辰時,上御延和門。香祗迎入侍時,行都承旨兪漢蕭,左承旨權噵,右承旨任㻐,左副承旨尹蓍東,右副承旨柳脩,假注書崔景岳·李濟萬,記事官柳宅夏·李克生,侍立訖。上具翼善冠·袞龍袍,乘輿出通陽門,御延和門外板位上。香祗迎後,隨香詣建明門。上曰,祭官乘馬時紛紜,祭班監察,事過後,令該府處之。出擧條藥房都提調金致仁,提調趙明鼎進曰,夜來,聖體調攝,若何,痰候,何如,寢睡·水刺之節,亦何如?上曰,一樣矣。致仁請進湯劑。上曰,待令于典設司,好矣。上乘輿詣典設司,蓍東進伏。命讀忠淸·京畿松都狀啓訖。上命讀祭報府訖。藥房都提調金致仁,提調趙明鼎,副提調兪漢蕭,醫官許礈·李以楷·李泰遠·慶絢·金孝儉·李翊臣,進伏診候訖。礈曰,左右三部均矣,滑體似不足矣。以楷等,亦以此繼達。進御湯劑訖,致仁先退。上曰,延和門外鄕軍,有新來與否知入。賤臣,以新來之意,還奏。上曰,招入,可也。鄕軍進伏庭下。上曰,昌寧·靈山,農形,何如?皆以豐登仰對,使之先退。命讀右相書啓訖。上曰,噫,頃者被讒者何限,而孟浪無狀,豈有若今卿所遭者乎?本事旣無,所謂皮不存也。階梯孟浪,亦毛將焉傅者也。頃者辭任,其雖過矣,猶有依據,於卿無毫分介滯之端,於予亦無敦勉之事,卿何所執,而其猶若此乎?非徒事體之不然,古往今來,決無是理,決無是理。以予今日之心,雖應酬應者誠難誠難。見今氣苶,躬謁爲祗迎,初欲經宿留待,亦不能若意,而予之氣,卿豈不諒,無撕捱之端,亦無敦勉之事,而若是相持,徒使國事日墜,亦使其君,無端用心,豈有是理,豈有是理?聞卿偕來,然後此心可紓。卿須體君臣之大義,顧小子之慇懃,安心勿辭,卽爲偕入,聽我面諭事,更爲傳諭,期於偕來。命召令史官,隨往傳授。出傳敎上曰,禮房承旨,馳詣太廟·永寧殿奉審,仍爲摘奸以來。出榻敎上曰,三錢重蔘苓茶,一貼煎入事。出榻敎上曰,右副先退,命召出給,可也。蓍東先退,㻐進伏,以兩殿摘奸無頉之意仰奏訖。上曰,上下米廛人,使之來待。上乘輿時,致仁·明鼎,進伏進湯劑,進御訖。米廛人,進伏庭下。上曰,市價若任汝輩低仰,則當重勘矣。上曰,禮判入來後,左副承旨同爲來待于通陽門外。出榻敎上曰,禮判入侍時,崔鎭綱·卞興世,率而入侍,可也。上還入大內,諸臣以次退出。
丁亥七月初七日巳時,上御集慶堂。禮判入侍時,行禮曹判書申晦,左副承旨尹蓍東,假注書李濟萬,記事官柳宅夏·李克生,進伏訖。上曰,崔鎭綱·卞興世,入來乎?尹蓍東曰,卞興世,以僉使不得來,崔鎭綱,入來矣。上曰,幾盡修理乎?晦曰,已盡修理矣。上曰,初則夙宵用心,今則旣已奉安,此心少紓,遙望沁都,直欲奮飛。噫,辛丑年後幾十年,有此重修之事,況本殿新建時留守,卽與禮判,有翁壻之義,亦非偶然。禮判申晦,特爲加資,留守鄭尙淳,熟馬一疋賜給,看役卞興世·崔鎭綱,內下筒介弓矢賜給,初來將校,旣命邊將,其餘往來將校,令本府書啓,各兒馬一匹賜給,今日狀聞持來將校,熟馬一匹賜給,效勞工匠等,令本府米布分等題給。出傳敎上曰,噫,癸巳沁都,行此殿奉審,今已五十五年,豈意錦城之今爲獻官耶?追慕一倍,亦非偶然,特賜廏馬一匹,大祝兒馬一匹,其餘諸執事,各弦弓一張賜給,本殿官員,一倂陞六,守僕,亦令本府米布題給。出傳敎上曰,予雖望八,氣益衰矣。此等時體,尋常惡之。孔巖雖稱險津,豈若安興項·孫乭項乎?且過二津,豈不若一津?而近者一中官,其敢自便,創三十年所無之事,宜由孔巖,而斜由楊花渡,留守之行,亦皆由此。今日乃聞,事之寒心,莫此爲甚。果有此行,雖御駕,其過兩津乎?噫,昔年癸巳江都之行,豈不及閹豎,而亦由孔巖,今者之人,其過於予乎?事之寒心,莫此爲甚。雖燕京之行,中官陪行,故特命中官,都尉雖過涉,其令同往,由孔巖而過涉,事雖一事,其意則深。留守之行,予雖不知,若此不已,永宗行宮,其將置之乎?今日値齋日,明日首唱中官,當施軍律,建明門,記過待令。出傳敎上曰,此傳敎更爲頒布,俄者所下備忘及傳敎,竝置之事。出榻敎。
丁亥七月初七日未時,上御集慶堂。藥房入診入侍時,都提調金致仁,提調趙明鼎,副提調兪漢蕭,假注書崔景岳,記事官柳宅夏·李克生,醫官李以楷·李泰遠·慶絢·吳道炯·金孝儉·李翊臣,以次進伏訖。致仁曰,午間,聖體若何?上曰,一樣矣。以楷等,以次診候曰,脈候左右三部頗調均,而滑體不足亦如前矣。上曰,腰腿間痰入,轉動不得矣。湯劑進御訖。上曰,江華修改事,貴矣。雖加資而亦有非者矣。唐家上例畫雙鳳,而今就丹潻云。自初如此云矣。致仁曰,當初未盡爲之矣。上曰,右相今無撕捱之事矣,何如?致仁曰,誠然矣。然而纔有所遭,且勘定竄配,實前所未有之事,故當之者,姑未能遽入而然矣。上曰,本事都無之外,更奈何?致仁曰,然矣。本事則誠無可言者矣。上曰,旣非累件事,只此一事而已。致仁曰,只此一事,而亦非暗昧難知之事矣。雖當之者,亦必不復辨矣。只曰,遭人言而已,則猶之可也,有何不伸之事乎?上曰,今則不復有疏云耶?致仁曰,猶以爲若不得遞,則又將有疏云矣。致仁曰,蔘苓茶,更爲進御乎?上曰,藥房提調,持湯劑更爲入侍。出榻敎仍進湯劑訖。致仁曰,建明門中官記過,姑爲停止,好矣。上曰,此非忙急之事矣。致仁曰,明日湯劑,亦如今日煎進乎?上曰,依爲之。仍命退出。
上在慶熙宮。停常參·經筵。
柳脩啓曰,憲府連日監察茶時,事甚未安。除在外外,未肅呈告人員,竝卽牌招,何如?傳曰,允。
又啓曰,大司憲尹得養牌不進,執義未差,掌令申五淸·李恒祚,持平李趾承在外,林德躋牌不進,今日以監察茶時之意,敢啓。傳曰,知道。
藥房都提調金致仁,提調趙明鼎,副提調兪漢蕭啓曰,伏未審夜間,聖體調攝,若何,痰候,何如,寢睡·水刺之節,亦何如?臣等,率諸御醫,診早入診,詳察聖候爲宜。臣等,不任區區憂慮,敢來問安,竝此仰稟。答曰,知道。予則一樣矣。
中宮殿·惠嬪宮口傳問安。答曰,知道。
兪漢蕭啓曰,左承旨權噵,今日不爲仕進,卽爲牌招,何如?傳曰,允。
洪樂純啓曰,兵曹判書趙雲逵,連違召命,終不行公,事體極爲未安。卽爲牌招察任,何如?傳曰,允。
以承傳色口傳下敎曰,錦城尉給馬下敎,卽面給也。以內寺馬擧行事,分付。
傳于尹蓍東曰,奉審禮堂入侍。
備忘記,傳于尹蓍東曰,旣已諭卿,卿何若此?雖問於國中,卿之若此,皆過矣。雖問於海東,卿之若此,亦必過矣。一日二日,若是困我乎?卿之偕來然後,此心可安。卿須體君臣之大義,顧小子之慇懃,卽爲偕入,命召,令承旨傳授,體此意體此意之意,更爲傳諭于右相,期於偕來。
尹蓍東,以成均館言啓曰,今七月初七日儒生上旬輪次,當爲設行,而大提學黃景源在外,同知館事申晦奉命在外,大司成未差。且與宗廟秋享大祭齋戒,相値,限內不得爲之之意,敢啓。傳曰,知道。
洪樂純,以御營廳言啓曰,江都行,當由孔巖,而以楊花渡作路創開津將,令訓局,沙場決棍事,命下矣。孔巖津,分屬本營,故創開津將,次次査實,則本津,則分屬本營者,在於辛未年。江都行之由楊花津作路,在於辛未年以前,而其前津將,則自兵曹差出矣。創開津將査實一款,自兵曹擧行,何如?答曰,事雖微矣,設置津渡,意蓋深矣。孔巖·廣津·西氷庫,則御渡也。留守之從此津行,奉命中官之亦由此渡,卽太僕旗軍洗馬之意也。頃年江都行,予由孔巖行,今已五十五年。且昔年其皆由此,今番聞之,甚涉駭然也。有此下問,今覽草記,此非本營所知。以此觀之,不過數十年事,可知。其雖留守,自古或有木道行,此則然矣。莫重船路,何敢取便?爲中官者,不思幾百年古規,亦何敢任自取便?此非留守創行,則必也中官之所爲,則其行已久,其雖參酌,以此之故,今問船隻輻輳於楊花渡,楊花渡卽九隻,孔巖卽三隻云。事之寒心,莫此爲甚。自此楊花渡,有間浦船待云,事之可駭,亦莫甚焉。以此觀之,間浦,常時不過陟渡者,而其令待令一船云。事之偃便,孰甚於此?若此大小松溪,其亦待令一船乎?若此莫重保障,設津之意焉在?孔巖·楊花渡船數,自內所記有異,何時爲此?令軍門,卽爲査奏。
應敎徐命善疏曰,伏以臣得聞李奎緯疏中,論列臣之所按査淸州獄事,有若臣變幻虛實,惟意低昻者然。噫嘻,疑人於不當疑之地,則人之疑己,亦豈不如己之疑人也耶?臣之本來家法,惟以不欺君爲三字符,而至於檢獄不實,自有古人之炯戒,顧其智有所不逮,明有所不達,則臣固無如之何。若曰,始實終誣,變易其狀,則在臣自爲之道,決不至此也。臣於奉命之後,亦自以爲玆事重大,理宜審愼,故暗行而詳探事實,入州而眼同窮竅,則婢夫呈狀之說,自歸謊誕,生子出乳之跡,旣得眞臟。臣雖欲爲之伸雪,蓋至此而亦無奈何,苟使明知其爲淫獄而動於浮議,以是爲非,則此眞李奎緯所謂彌縫苟合者也。臣之所謂彌縫苟合,在於不以實爲實,奎緯之所謂彌縫苟合,在於以實爲實,人見之不同如此,不亦異乎?臣於李益炫,不過一面之分,初無容護之理,以臣爲益炫彌縫,殆不近於人情,況苟合益炫而何爲乎?又況請罪益炫,至於譴削,而亦可以彌縫苟合乎?至於暗行時構成啓本,此眞是出題前作文,奎緯,於是乎夢語矣。誠不滿一胡蘆也。雖然名以臺諫,旣請更査,若其更査之後,臣之所未知者,或能鉤得,則乃是臣所拱而俟,臣顧何心哉?惟公案得正而已。獨其奉使無狀,終至於被人詆斥,官職去就,今無可論。伏乞聖明,將臣本兼諸任,竝行刊遞,仍命有司,勘臣不職之罪,以靖私義,不勝幸甚。臣無任屛營祈懇之至,謹昧死以聞。無批答以應敎徐命善上疏,傳于柳脩曰,此等人言,何足對辨,豈可捧入耶?此章給之。
丁亥七月初八日巳時,上御集慶堂。藥房入診入侍時,都提調金致仁,提調趙明鼎,副提調兪漢蕭,假注書崔景岳,記事官柳宅夏·李克生,醫官李以楷·李泰遠·慶絢·吳道炯·金孝儉·李養善,以次進伏訖。致仁曰,夜間,聖體調攝,若何,寢睡·水刺之節,亦何如?上曰,一樣矣。湯劑進御後,以楷等,診候曰,左右三部度數調均,滑體雖似不足,而亦少勝於昨日矣。上曰,藥房提調,持湯劑更爲入侍。出榻敎上曰,今番輪直,姑爲因設無妨,而予不欲之矣。致仁曰,臣亦欲奏而未果矣。自今日,醫官輪直,好矣。上曰,其何輪直乎?置之。漢蕭曰,左承旨權噵,今日違牌,何以爲之乎?上曰,其年似多矣,幾何?漢蕭曰,五十七矣。命書傳敎曰,左承旨權噵許遞,其代洪樂純除授,牌招察任,房依前。諸臣以次退出。
丁亥七月初八日午時,上御集慶堂。禮堂入侍時,禮曹參判洪樂性,右承旨尹蓍東,假注書李濟萬,記事官柳宅夏·李克生,以次進伏訖。上曰,枯損處多乎?樂性曰,一二立有蔓成之慮,而修改則爲之矣。上曰,大段乎?樂性起伏曰,書啓則以不容少緩,而姑無時急之慮。且六月例有俗忌云,閠月十八日爲吉云矣。上曰,園上莎草修補,已聞禮官所奏,以來月十八日擧行事,分付。出傳敎上曰,藥房提調入侍事。出榻敎藥房入侍,蓍東,與賤臣先退。
丁亥七月初八日未時,上御集慶堂。藥房入診入侍時,都提調金致仁,提調趙明鼎,副提調兪漢蕭,假注書崔景岳,記事官洪宅夏·李克生,醫官李以楷·李泰遠·慶絢·吳道炯·金孝儉·李養善,以次進伏訖。致仁曰,午間,聖體調攝,若何?上曰,一樣矣。仍進湯劑後,只命兩醫診候曰,脈候左右三部調均,滑體稍勝,與朝一樣矣。上曰,大便後,有肛痛矣。泰遠曰,爲枳角水燻洗而入其氣,則好矣。上曰,燻洗,則兪矣乎?對曰,然矣。上曰,暑氣久而然乎?僉奏曰,暑入腸胃而然矣。上曰,然乎?致仁曰,朝者仰請而未蒙允矣。提調一人,醫官一人,直宿,則好矣。上曰,其置之。諸臣以次退出。
上在慶熙宮。停常參·經筵。
元敬王后忌辰齋戒。
夜三更,流星出天津星下,入南方天際,狀如拳,尾長三四尺許,色白。
柳脩啓曰,大司憲尹得養呈辭,執義未差,掌令申五淸·李恒祚,持平李趾承在外,林德濟傳旨未下,今日以監察茶時之意,敢啓。傳曰,知道。
藥房都提調金陽澤,提調趙明鼎,副提調兪漢蕭啓曰,伏未審夜間,聖體調攝,若何,痰候,何如,寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。予則一樣矣。
中宮殿·惠嬪宮,藥房口傳問安。答曰,知道。
洪樂純啓曰,兵曹判書趙雲逵,日事違召,終不膺命,事體極爲未安,卽爲牌招察任,何如?傳曰,允。
以持平林德躋牌不進罷職傳旨,傳于柳脩曰,推考傳旨捧入。
洪樂純啓曰,卽者右議政金尙喆,又使錄事,來納命召,何以爲之?敢稟。傳曰,偕來承旨傳授。
傳于柳脩曰,藥房入侍。
洪樂純啓曰,明日次對,兩司當爲進參,除在外呈辭受由外,大司諫沈鑧,林德躋,竝待開門牌招,以爲入侍之地,何如?傳曰,允。
傳于洪樂純曰,吏·兵判三度加由,旣皆承批,開門後牌招,其令備局入侍。
傳于柳脩曰,儒臣,持警世問答入侍。
洪樂純,以御營廳言啓曰,孔巖·楊花渡船數與自內所記有異,何時爲此?令軍門,卽爲査奏事,命下矣。本營所管津船十五隻內,楊花渡九隻,鐵串一隻,孔巖五隻,載於續大典,而甲戌八月二十四日,編次人入侍時,均役堂上洪鳳漢所啓,臣於江船摘奸時,審察各津船路,則漢江因行人之或就松坡,或就西氷庫,渡涉者比前漸少,銅雀則津淺灘險,而泊船處亦不便,渰溺之患,比比有之。近來行人,捨漢江銅雀而由西氷庫作路者甚多。蓋非但渡涉之順便,江之北,無負兒峴之險。渡江後,或從僧房坪前而因向果川,或抵霜草而轉向板橋,計其程道,則別無遠近故也。行人旣已輻輳於西氷庫,故已有一二隻私船,船少人多,極爲紛沓,反有爭先生事之慮。卽今事勢,西永庫津路,旣不可禁,則無寧移置官船,以便其濟。然各津舊路,猝不可廢,姑爲從便變通,實合事宜。三田渡外各津船隻四十五隻,量宜分排,漢江八隻,西氷庫六隻,銅雀津九隻,露梁九隻,楊花渡九隻,鐵串一隻,孔巖三隻磨鍊,改定式而西氷庫,則仍令漢江別將句管,而私船,則禁斷各津船隻,雖或推移,各軍門十五隻內,分定改修之法,毋得變易事,分付於均廳兵曹·工曹·各軍門,何如?上曰,依爲之。事出擧條矣。本廳,自甲戌年依定式擧行之意,敢啓。傳曰,知道。果若此,鐵串津船一隻,依前仍置。
李壽鳳啓曰,臣敬奉聖敎,傳諭于惠化門外歸來洞議政府右議政金尙喆所住處,則以爲臣於前後疏啓,瀝盡肝血,而淺薄之誠,未蒙孚感,敦勉之眷,去益隆贄,有若臣强自撕捱,全不識君臣之義者然,臣誠五情抑塞,寧欲溘然而無知。噫,臣之所遭,何等罪名?臣之所帶,何等職秩,而自謂淸脫,厭然冒進,決非國體臣分之所敢出,雖問於國人卿大夫,其孰曰可出而不出者耶?誠以位在三事,旣遭遠竄之請,則以廉隅而不可出也,以分義而不可出故也。以聖上日月之明,豈不俯燭此情實,而反有此過矣之諭,臣俯仰罔措,不知所以仰對。況當靜攝之中,每奉困我之敎,而趨承無路,瀆撓至此,論其辜犯,合被萬戮,臣方窮阨宛轉,疾勢且劇,數行俯奏之辭,亦無倫脊,謹當收拾神精,更入文字,仰請處分云矣。臣旣承偕來之命,姑爲仍留之意,敢啓。傳曰,知道。
禮曹判書申晦疏曰,伏以臣之所遭屬耳,踪地至危,其於職事,豈有抗顔趨赴之勢,而適値沁都眞殿之有事,特敎入侍,促命連下,事關先朝,義重往役,臣於是,逃遁不得,冒沒承膺,此雖緣分義事勢之萬萬不獲已,而自顧多慙,人謂斯何?今者幸已竣事復命,方欲陳章告歸,格外晉秩之典,忽及此際,臣尤驚惶震薄,靡所容措。噫,祗役不過數日,微勞本無可紀,則恩賞之加,曾是夢寐之所不到。且以臣屛廢之蹤,而得之於冒赴之餘,則其心愧恧,又不但罔功之爲可懼而已。聖明在上,臣何敢飾辭而例讓乎?玆不得不冒進危懇,還尋郊寓,孤恩負德,臣罪萬死。伏乞聖玆,天地父母,俯垂憐察,亟命還收新資,仍將臣本兼諸任,俾重務毋曠,微分粗安,公私不勝萬幸。臣無任屛營祈懇之至,謹昧死以聞。答曰,省疏具悉。卿之承命,分義當然。今又此擧,予則曰非過,而抑有一諭,前後重宰之被彈何限,而君豈可以此捨臣,臣豈可以此阻其君?若此,君何使臣,臣何事君?此等義理皎然。雖然君使臣以禮,孔聖已云,卿之今番處義旣是,則予之待卿,其若因此相持,豈君臣情志相孚之意哉?見職特爲許遞,以示禮使臣之義,若此而後,卿若體先,卿念先兄,豈忍而處滄浪?今者賞典,非爲卿也,所重在焉。卿勿過辭,卽爲入城。
吏曹判書南泰齊疏曰,伏以臣,素門平進,最居人望之下,冢宰重任,夫豈有一毫近似者哉?曩瀝血懇,幸蒙鞶帶之褫,天地生成之恩,臣方銘在心肝,不自意特授之命,又出於自劃之餘,天牌狎至,宮鑰不下,思言鄭重,諭之以先故,敦迫備至,申之以賤息,父子相對,汗淚交逬,遂不得不黽勉祗承,冒當大政,其喪失先誡,慙負素心,臣誠無以自解於人,政席纔罷,私懇略陳,而意長辭拙,悶蹙而退,釋負一念,計日顒竢,三度加由之命,又出常格之外,臣於是,一倍殞越,五情失守,殆欲循墻而不可得也。噫,臣之出而膺命,只爲一時副急,若復視若固有,久冒匪據,則從前力辭之義,反歸飾讓之套,株守都喪,竟不免爲貪饕寵利之人,世之持公議者,必不恕臣,而臣之終身慙恨,亦當何如哉?況臣縣車之年,只隔五六箇月,形貌雖似外旺,神精固已內鑠,對人而名面相錯,應事而先後輒倒,以此昏瞀之狀,閒慢事務,尙患難濟,而猝然投之於極熱鬧至棼錯之地,雖欲抖擻餘精,十分秤停,而奈自歸於忙後錯了之科,追檢政草,瑕類多端,尤悔交集,臣心尙如此,物情之不平,從可知矣。早晩顚沛,灼若觀火,臣身雖不足恤,其爲累聖簡而辱朝廷,則大矣。百爾思量,惟有一遞字,參前倚衡而已。以聖上四十年覆燾微臣之至仁大德,寧不垂念於終始曲保之道哉?且臣伏見擧條下者,以注擬間數事,大僚至請筵推,臣之臨政昏謬,於此益著。問備薄罰,不足以償其罪,一味兢蹙,惟竣重勘,而近緣賤疾沈㞃,生意都索,今始締構文字,披露衷赤。伏乞聖慈,天地父母,俯賜矜憐,亟許鐫免,俾遂一物之願,千萬至祝。臣無任屛營祈懇之至,謹昧死以聞。答曰,省疏具悉。每事焉得盡善?古人旣云,況銓官乎?推緘滿囊,於卿亦美事,都政日旣聞命,卿此章,非目下事也,卽素執也。若副卿心,初何特授,亦豈彌縫都政之意哉?抑有一諭,頃者旣云,卿之一行,昔年受恩,若何?徒守謹愼之意,不思報效之道,是豈南門受恩之意乎?卿思若此,何待敦迫?卿勿過辭,從速行公。
江華留守鄭尙淳疏曰,伏以眞殿有事,聖念過勞,鎭日憂勤,有妨靜攝,臣心焦慮,曷有其極?仍伏念臣猥以無似,謬膺重寄,莅任數旬,觸事生疎,適當莫重之修改,恐孤勤飭之聖意,私心懍惕,惟譴何是俟。不意聖意遠宣,嘉奬備至,皐比寵錫,繼而聯翩,恩榮所被,光動海島,臣九頓祗受,自不覺惶汗之浹背。臣於伊日筵中,旣承速詣之聖敎,蒼黃治發,則顧何敢濡滯道路,遲延時晷,而此不過義分之當然,或冀罪戾之倖免,豈料匪分寵渥之由是遽加耶?旣無可紀之勞,猥荷罔功之賞,惶愧之極,靡所容措,敢控懍蹙之情,仰干崇高之聽。伏乞聖慈,俯垂諒察,亟寢成命,使賞典無濫,私分獲安,不勝萬幸。臣無任屛營祈懇之至,謹昧死以聞。答曰,省疏具悉。今者兩次賞典,一則心喜,一則酬功,卿勿過辭,領受焉。
丁亥七月初九日巳時,上御集慶堂。藥房入診入侍時,都提調金致仁,提調趙明鼎,副提調兪漢蕭,假注書崔景岳,記事官柳宅夏·李克生,醫官李以楷·李泰遠·慶絢·吳道炯·金孝儉·李養善,以次進伏訖。致仁曰,夜間,聖體調攝,若何?上曰,稍勝矣。致仁曰,寢睡·水刺之節,亦何如?上曰,一樣矣。致仁曰,後重之症,何如?上曰,屢次燻洗,亦少勝矣,椒熨能逐之矣,今下於脚部矣。湯劑進御訖。以楷等,以次診候曰,左右三部度數調均,而滑體不足,亦一樣矣。致仁曰,上候弗日乃瘳,實無疆之休也。上曰,予病少勝,將更請宴乎?致仁曰,今則方在減膳靜攝中,姑不敢請,而何可終已者乎?上曰,更勿置念頭也。漢蕭曰,左相爲承候,來詣在外矣。上曰,左議政入侍。出榻敎賤臣景岳奉命,傳諭于左相,入侍進伏訖。翼謩曰,久違之餘,聖候差復,不勝伏幸之至。昨日臣聞上候時時苦痛之奇,下情焦鬱,倉黃入來矣。一夜之間,旋臻差復,慶幸萬萬,長寧殿事,亦爲竣成,聖心還安,尤不勝慶幸之至。今則事已告成,減膳體重,還爲復膳,情禮俱無所傷矣。上曰,三合減膳,有何旋復之事?翼謩曰,臣有所懷,敢此仰達矣。頃日香祝陪行時,祭官監察在終獻官後,已爲前進在後者,臣也,喧嘩非監察之罪,何以爲之乎?上曰,事體如此,當下敎矣。命書禮判申晦疏批,至滄浪句,上曰,此其亭名,故以滄浪書之矣。翼謩曰,擧亭號而賜批,優渥出尋常萬萬矣。命書江留鄭尙淳疏批。上曰,此人予素知其精明矣。以今番事觀之,不乘轎而跨馬到任,豈不難乎?致仁曰,其家風本如是,而能不墜失,難矣而爲人剛强審愼,如此,則百事可當矣。翼謩曰,從容詳明矣。命書吏判南泰齊疏批。上曰,吏判請推,誰某爲之,左相爲之乎?致仁曰,小臣爲之矣。翼謩曰,小臣亦爲之矣。上笑曰,好矣。致仁曰,如此好矣,人安能每事盡善?有未盡處,則如是無隱,好矣。上曰,其家爲人皆善矣。翼謩曰,然矣。致仁曰,國忌相値,明日次對,何以爲之乎?上曰,已有前例,爲之無妨矣。命書傳敎曰,其雖國忌相値,曾有已行之例,明日次對,依例爲之事,分付。命書傳敎曰,不過飭勵,今聞大臣所奏,監察不干,竝放送事,分付。翼謩曰,三原任處分,何以爲之乎?致仁曰,臣於伊夜,仰達矣。臣僅報於左相,而他未暇及矣。命書傳敎曰,昔漢武,豈不云汲黯?予之偏處業諭,李宗榮心雖偏矣,亦有一段所執故也。雖然,更以思之,亦不能踐李宗榮批答,故欲爲下敎,而恐或擧措顚倒,泯默,今聞左相所奏,心尤悔矣。其雖悔矣,以予衰耗,旣知自勉。且自慨者,勿論卒事之孟浪,李奎緯今番三百年所無之請,由予恒日不能敬大臣之致,尤切自恧,旣覺而默,卽飾非也。白首暮年,豈忍爲此,其何敍用?自益其過,特寢頃者三原任下敎,使中外曉然知予心。上曰,首醫汰去下敎置之。出榻敎湯劑進御後,諸臣以次退出。
丁亥七月初九日午時,上御集慶堂。藥房入診入侍時,都提調金致仁,提調趙明鼎,副提調兪漢蕭,假注書崔景岳,記事官柳宅夏·李克生,醫官許礈·李以楷·慶絢·吳道炯·金孝儉·李養善,以次進伏訖。致仁曰,湯劑,使提調今方煎而未及來矣。午間,聖體調攝,若何?上曰,漸爲差歇矣。上曰,趙重晦在於何處?未見檢擬矣。致仁曰,爲楊牧矣。上曰,然乎?趙重晦之奏予曰,堅守此心之言,是矣是矣。仍進湯劑訖。上曰,今日,則盡御乎?致仁曰,盡之矣。上曰,支離矣。致仁曰,明日湯劑,亦以三錢重乎?上曰,依爲之。致仁曰,茶飮,以中番進之乎?上曰,依爲之。致仁曰,枳角水燻洗極好,無過於此云矣。上曰,有效矣。命持枳角實觀之。上曰,楊牧何時爲之?致仁曰,春間矣。年紀幾許?致仁曰,五十七矣。以次退出,
丁亥七月初九日二更,上御集慶堂。儒臣,持警世問答入侍時,校理閔弘烈,副校理南玄老,右副承旨柳脩,假注書李濟萬,記事官柳宅夏·李克生,進伏訖。上命弘烈,讀問答。弘烈,讀二板,玄老讀一板,承史以次輪讀訖。上曰,崇禎皇帝忌辰何日?注書知入。賤臣,以七月二十一日還奏。上曰,今月二十一日,崇政殿月臺,當行望拜,以此分付議曹。出傳敎上曰,左右史不備,違牌翰林敍用,令該曹口傳付職,牌招察任。出傳敎諸臣以次退出。
上在慶熙宮。停常參·經筵。
元敬王后忌辰。
自午時至申時,日暈。
藥房都提調金致仁,提調趙明鼎,副提調兪漢蕭啓曰,伏未審夜間,聖體調攝,若何,痰候,何如,寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。予則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,次對同爲入侍。
以承傳色口傳下敎曰,藥房入侍。
以承傳色口傳下敎曰,坐直承旨與儒臣,持警世問答,同爲入侍。
吏曹口傳政事,待敎單安廷玹,檢閱單洪相簡·姜俒·鄭好仁。
柳脩啓曰,藝文館待敎安廷玹,時在京畿廣州地,檢閱姜俒,時在安山地,竝斯速乘馹上來事,下諭,何如?傳曰,允。
以承傳色口傳下敎曰,揀擇二人入來與否,知入。
傳于柳脩曰,頃者王孫揀擇之人待令事,已下敎矣。明日延光門,差備待令事,分付。
洪樂純啓曰,卽者右議政金尙喆,又使錄事,來納命召,何以爲之?敢稟。傳曰,偕來承旨傳授。
領中樞府事尹東度箚曰,伏以臣罪在虧分,罰在薄勘,逬出都門,日夜訟愆,聖度如天,曲垂宥恕,曾未多日,特寢前旨,辭敎溫摯,惶感交竝,實不知無狀如臣,何以每被寬假之殊私也?夫以時承候,固已常節,而伊日起居,旣莫效其忱誠,翌朝追聞,只自切於焦悶,誨責之下,何以逃其罪乎?數日譴罷,蓋不足贖其辜,而旋仍寵秩,尤無以礪常分,顧何敢自幸其終始聖渥,有罪輒原,晏然爲揚揚就列之計乎?玆敢冒上短箚,仰干瀆撓之誅。伏乞聖慈,俯諒至懇,仍降威命,以嚴國綱,以安私分焉。取進止。答曰,省疏具悉卿懇。昨已下敎,意雖在,自虧敬大臣之義,卿何若此?卿其須體此意,安心勿辭焉。兩原任箚批同。
判中樞府事金陽澤箚曰,伏以臣罪在難赦,罰止薄罷,屛出城闉,嚴何是俟,聖度寬貸,不加之罪,又未幾,還寢前日處分,縷縷恩諭,溫摯懇曲,瞻聆莫不動容,臣心感惶,尤當何如?日昨諸臣之求對,臣亦當趨候,而事在昏夜,便自昩然,坐速虧分之科,一時譴罰,豈贖其重戾,而顧今渙發之音,至下自引之敎,天地之大,曲庇至此,聖渥愈隆,臣罪兪深,其何敢憑侍寵靈,自同無故,晏然就列也哉?玆敢略構短箚,仰請譴何。〈伏〉乞〈聖明,亟〉降威罰,以肅朝綱,不勝大願。取進止。批答見上。
判中樞府事徐志修箚曰,伏以臣愚迷昏劣,自速嚴譴,逬伏郊埛,日夕訟愆,聖度滌瑕,曲賜涵覆,特降溫旨,還寢前敎,臣誠惶霣感激,不知措躬之所也。噫,臣分有所未盡,則爲罪當如何,而敢恃匿垢之恩,有所自恕而晏然也哉?況臣實有罪,而聖明乃反引以自咎,益見天地之大,而其在私分,尤豈不萬萬慙悚乎?玆敢略控微懇,抑干威誅。伏乞聖明,亟降威罰,以肅朝綱,以安私心,千萬幸甚。取進止。批答見上。
右議政金尙喆疏曰,伏以臣,以千萬不可出之情勢,被千萬不敢當之恩禮,近侍尙此來守,聖眷愈益敦勉,顧此負累之賤,又增繳寵之罪,以惶以懼,罔知攸措。噫,臣之所遭,以其言,則雖極誣罔,論其罪,則何等關係?幸荷聖上曲覆之仁,昭晣之恩,一經査供之後,連下皮不存毛焉傅之敎,愛欲其生,至矣盡矣。臣雖卽日滅死,豈有餘憾?而惟是其事雖白,其言尙存,今若諉以開釋之備至,恩渥之鄭重,揚揚爲趨膺之計,則放肆無忌,眞自䧟於侮聖慢君之科,古今天下,寧有是哉?臣雖無狀,豈忍爲此?噫,從古大臣之受誣於人者,言雖構揑,事雖伸暴,輒皆解免乃已者,誠以三事之職,旣係具瞻,四維之重,實關大防故也。如臣無似,何敢自擬於古來名碩,而身忝大官,名登臺章,聲罪至嚴,擬律至重,區區自處之義,有何去就之可論,而殿下所以處之者,亦豈可曠日羈縻,徒傷國體也哉?有死而已。承命無路,日事煩聒,惶隘轉深,席藁宛轉,復此呼號。伏乞聖明,俯察臣廉防之決不可强迫,先降還收偕來之命,仍將臣所帶職秩,亟許鐫免,非臣之幸,實國家之幸也。臣無任伏地涕泣瞻天祈懇之至,謹昧死以聞。答曰,省疏具悉卿懇。業已洞諭,今何多諭?欲諭,予無可諭,卿之此章,有何據乎?頃者許解,猶有爲大臣伸廉隅之義,於今百爾思量,古今豈有此等之理乎?日上百章,決無勉副之理,徒使國事泮渙,其君受困而已。噫,以卿體國之誠,何不諒此?卿入城然後,此心可紓,須諒須諒,安心卽爲偕入,聽我面諭。
丁亥七月初十日辰時,上御集慶堂。藥房入診入侍時,都提調金致仁,提調趙明鼎,副提調兪漢蕭,假注書崔景岳,記事官鄭好仁·李克生,醫官許礈·李以楷·李泰遠·慶絢·吳道炯·金孝儉,以次進伏訖。致仁曰,夜間,聖體調攝,若何?上曰,一樣差勝矣。致仁曰,先爲爲診候乎?上曰,依爲之。礈以次診候曰,脈候左右三部度數,平緩稍勝,而滑體亦勝矣。上曰,好矣。湯劑進御訖。致仁曰,蔘苓茶亦爲進御乎?上曰,藥房提調,持湯劑更爲入侍。出榻敎上命左相入侍。翼謩進伏曰,聖體調攝,若何?上曰,今則盡瘳矣。寢睡·水刺之節,亦何如?上曰,一樣矣。上曰,建功湯,連日進之乎?日一進御,好矣。礈曰,日再進御不可已者也。上顧左相曰,其言是乎?翼謩曰,以閭閻間言之,有當藥,此湯劑,於聖上,不可廢之當劑也。上曰,一日一對,豈不好乎?致仁曰,一日二貼,不爲過矣。上曰,理中湯,豈有日再服者乎?致仁曰,聖上藥量,不可以是論之。上曰,不服此藥,則予氣難支乎?翼謩曰,不可作輟矣。上曰,眼候亦有效乎?礈曰,亦有效矣。仍進茶飮,以次退出。
丁亥七月初十日辰時,上御集慶堂。大臣·備局堂上引見入侍時,領議政金致仁,左議政韓翼謩,行司直具善行,刑曹判書洪重孝,行司直鄭汝稷,禮曹參判洪樂性,司直徐命膺,戶曹參判趙曮,大司諫沈鑧,校理閔弘烈,持平林德躋,左副承旨洪樂純,假注書李濟萬,事變假注書金重赫,記事官鄭好仁·李克生,進伏訖。致仁·翼謩進曰,聖體調攝,若何,痰候,何如,寢睡·水刺之節,亦何如?上曰,一樣矣。翼謩曰,中宮殿氣候,若何?上曰,一樣矣。翼謩曰,世孫宮氣候,若何?上曰,一樣矣。致仁曰,累日靜攝,一夜勿藥,誠奇幸矣。致仁曰,昨以孔巖津路事,有下敎,而臣退更詳聞,則沙泥之所堆積,水派之所分流,津路大變,船行甚險。公私行之,捨孔若而由楊花,蓋於勢不獲已云。今若猝令改路,則反恐有病涉之弊,故敢達矣。上曰,今聞卿所奏,事勢固然,大小行作路,依近例施行。出擧條致仁又曰,此永宗防禦使李啓祥狀啓,而今秋水陸操設行事,請令廟堂,稟旨,分付矣。詰戎事重,依例擧行事,分付,何如?上曰,依爲之。出擧條致仁又曰,此平安兵使元重會狀啓,而今秋淸北各邑鎭,巡操擧行事,請令廟堂,稟旨,分付矣。詰戎之政,西北尤重,依例擧行事,分付,何如?上曰,依爲之。出擧條致仁又曰,此濟州牧使南益祥狀啓也。備陳本島近來涼藿絶貴之狀,仍以爲丙戌移轉條白米三千二百七十八石零及甲申乙酉轉運條白米二千二百二石零,以涼藿準捧,出送羅浦,而丙戌移轉皮牟三千九百八十五石零,租二千一百八十七石零,從民願,以本邑穀,待秋收捧,會錄本島糶䨀取耗,以除前頭轉運之弊事,請令廟堂,稟旨,分付矣。狀請旣據近例,轉運實爲巨弊,固當從民願許施,而但牟租兩色,其數過多,反恐貽害於島民。租二千一百八十七石零,竝白米準捧,涼藿出送,只以皮牟三千九百八十五石零,特許其會錄本島糶糴取耗,而此是調賑所須,關係甚重。雖値儉歲,必爲準捧,俾無升合未收之意,一體嚴飭,分付,何如?上曰,左相之意,何如?翼謩對曰,本府移轉捧留,前後何限?每當儉歲,輒請移粟,今欲多數許施,不但前事可戒,反有糴多傷民之慮。首相所奏,誠得宜。只許皮牟,必令加意糶糴,毋至耗縮,似好矣。上曰,諸宰各陳所見,可也。重孝曰,多送穀物,恐有後弊,而本島每患數歉,又有難捧永失之慮,大臣所奏,誠好矣。汝稷曰,穀物過多,而糶糴之際,若値儉歲,則反爲島民之弊,大臣所奏,恐好矣。樂性曰,依所請計施,雖爲目前之幸,穀物過多,則糶糴之際,反爲民弊,大臣所奏,好矣。善行曰,此是島民口吻中物,則其來其去,似無利害之可論,而民無恒心,隨時濫僞,難保必無,大臣所奏,出於遠慮,恐合事宜矣。命膺曰,利害便否,臣實未能詳知,然朝廷旣以海外孤島,委畀於守臣,而遠外之事,亦末可遙度,則依守臣所請施行,恐好矣。曮曰,穀物過多,則糶糴之際,恐或有弊,依大臣所奏,宜矣。上曰,依領相所奏爲之。勿論本州涼藿,此則島中口吻之物,若有用處而不實,當該使,當重繩,俾無遺穀涼藿之間,虛實相蒙之弊,以此分付。出擧條致仁又曰,驛官雖卑微,亦衣冠之人,燕行儐使,事體何如?而猶不許擅施棍笞者,法意有在,則況私室私事乎?聞樂林君埏,因一微事,多發奴隷,捉去驛官之已科者,乘憤用杖云。事殊可駭,不可無飭。樂林君埏,罷職,何如?上曰,聞甚駭然,施以不敍之典。出擧條致仁曰,李章吾,今日次對,公然不參矣。武將事體自別,而請申飭,勿復撕捱,好矣。上曰,摠戎使所遭,與他有異,今日次對,不爲進參,事或然矣。政院之辭章不捧,專由於予之申飭。噫,雖與無端有異,本事落空,何待陳章與否?莫重將位,何敢若此?摠戎使李章吾,從重推考,卽爲牌招察任。出傳敎上曰,噫,望八其君,盛暑次對,豈亦樂爲?實爲宗國,然不飭亦難預料,故昨夜下敎,一則國體,一則曲軫,而今日次對,兩銓長,違牌不進,此何分義,此何道理?若此不已,大臣其當袖手傍觀,推緘滿囊,將用於何?況騎判違牌,其涉過矣。且吏判當初旣不深嫌,昨日承批之後,豈忍若此?國禮所在,決不若此。兵判趙雲逵,推考,卽爲牌招察任,吏判南泰齊,從重推考,一體牌招察任。出傳敎上曰,李昌壽,今日不來乎?致仁曰,固欲仰達矣。昌壽旣無告歸之疏,而直出江外,極非矣。上曰,今番春曹,事過後許遞,豈爲其人?深意在焉,若是處分之後,其若因爲在外,噫,白首暮年,將用何人?前判書申晦,判敦寧除授,其令卽爲入城。前判書沈鏽,予知其過,本事亦無可論,而因此撕捱,今聞處於江郊云。此豈予意?亦令卽爲入城。前留守李溵,噫,古相之孫,重臣之子,頃者所遭,許遞本職,爲其伸廉隅,豈可以此?若此撕捱,適中其意,不思其君,亦飭上來。前判書鄭弘淳,豈云被斥?此等詬辱,予乃初聞,當之者豈不若此,而雖數十年前,其猶過矣,況望八其君乎,豈徒過乎?是誰之子?位至卿列,國士報之,正此人準備之言也,豈可只自潔焉?不顧分義,今聞投章過江云。此豈思其父之義乎?雖縣道封章,勿捧,其令卽爲上來。噫,予之嗟惜者,卽重臣尹汲也。噫,彼觀周,有何血怨,而其鋒至及於白首耆社之臣乎?況此人,與他有異,同選耆社,他職雖撕捱,何謝耆舊?此則予則曰義理較然,若此不已,耆社亦評解乎?決無是理,申飭,其令卽日入來,縣道之章,切勿更捧。出傳敎致仁曰,李昌壽,則自上別樣處飭,然後可以入來矣。上曰,噫,自古被讒者何限,而豈有若李奎緯之李昌壽乎?此關係倫彞。舜命契曰,五品不遜。奎緯則其所不遜,作爲首倡,陷人罔測,此豈奎緯無狀?其君若能導率,豈有此乎?雖然,重臣撕捱,予則曰可笑,其時入侍,聞此先爲起立,予雖挽止,此則予不爲過,而因此撕捱,有何意義?此則較量千百,決無意義,因一時之故,不思虧君臣之大義,事雖微矣,予則曰重矣。宗伯有窠,將欲下敎,今聞單懸在外云。此何分義?頃者旣諭,往者涕無從之心,今忽而然乎?輕重倒置,分義寒心,若此不已,白首暮年,將用何人?判敦寧李昌誼,爲先推考,禮曹判書除授,其令入城謝恩,使君臣分義,團圓於靑丘。出傳敎書訖,諸臣以次退出。
丁亥七月初十日申時,上御集慶堂。藥房入診,坐直承旨·儒臣,同爲入侍時,都提調金致仁,提調趙明鼎,副提調兪漢蕭,假注書崔景岳,記事官鄭好仁·李克生,醫官許礈·李以楷·李泰遠·慶絢·吳道炯·金孝儉,右副承旨柳脩,副校理南玄老·李澤遂,以次進伏訖。致仁曰,午間,聖體調攝,若何,後重之氣,亦何如?上曰,一樣矣。湯劑進御訖。礈以次診候曰,脈候度敎調均,而滑體好矣。上曰,注書出去,揀擇誰某入來與否知入。賤臣景岳,奉命知入。後命讀警世問答,以次輪讀訖。上曰,五衛將李必運入侍出榻敎必運,承命入侍。上曰,年紀幾何?必運對曰,七十歲矣。上曰,以侍從臣父爲之乎?對曰,然矣。上曰,三子登科,皆爲侍從,此稀貴之事,故今爲召見矣。命書傳敎曰,吏·兵判特敎之下違牌,事體不然,一申飭若是撕捱,一都政其欲遞焉,豈有此等事體,豈有此等分義?況吏判昨今下敎之後,尤焉敢若此?兵判違牌,亦涉過矣。予今望八,豈可爲觀瞻而有此敎乎?一體從重推考,更爲牌招察任。上曰,李昌誼·申晦,無動靜乎?修曰,然矣。諸臣以次退出。
上在慶熙宮。停常參·經筵。
洪樂純啓曰,大司憲尹得養再度呈辭,停朝市留院,執義未差,掌令申五淸·李恆祚,持平李祉承在外,持平林德躋呈辭,今日以監察茶時之意,敢啓。傳曰,知道。
藥房都提調金致仁,提調趙明鼎,副提調兪漢蕭啓曰,伏未審夜間,聖體調攝,若何,痰候,何如,寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。予則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,煎茶先爲入之後,入侍。
兪漢蕭啓曰,左承旨任㻐,今日不爲仕進,卽爲牌招,何如?傳曰,允。
備忘記,傳于洪樂純曰,今下弓矢,恃寨僉使林鳳到,森森坡萬戶李馨等處,給送。
以承傳色口傳下敎曰,今日揀擇,意蓋深矣。宋樂休·任龍周,以儒生服色待令,如此然後,定之矣。
尹蓍東啓曰,幼學宋樂休·任龍周,依下敎來待矣。
傳于任㻐曰,童蒙敎官,率童蒙入侍。
傳于兪漢蕭曰,承旨,與宋樂休·任龍周入侍。
傳于柳脩曰,內苟入侍。
傳于兪漢蕭曰,都提調先爲入侍。
柳脩啓曰,童蒙敎官,率童蒙依下敎,來待矣。傳曰,入侍。
備邊司薦望,北兵使李邦燁·金聖遇·李漢膺。
以承傳色口傳下敎曰,頃者景福宮守直中官所奏,如此之事皆奏,則闕內除草等事,其君亦何以知之乎?當該衛將及守直中官,記過待令,使騎曹郎廳,修補與除草與否,看審以來。
以承傳色下敎曰,俄使中官看審,則善爲之云。衛將中官下敎,置之。
以承傳色口傳下敎曰,此等之事,獨敢操縱,當該禁漏官員,令兵曹決棍十度,下人決棍二十度。
洪樂純,以兵曹言啓曰,此等之事,猶敢操縱,當該禁漏官員,令兵曹決棍十度,下人決棍二十度事,命下矣。依下敎當該禁漏官員鄭有儉,決棍十度,下人朴聖得決棍二十度之意,敢啓。傳曰,知道。
李壽鳳啓曰,臣敬奉聖批,傳諭于惠化門外歸來洞議政府右議政金尙喆所住處,則以爲臣之啓奏已再矣,疏籲又再矣。及奉批旨,輒失所圖,莫非臣情實未暴,天鑑未獨,有若臣强引撕捱,可出不出者然,臣誠惶悶抑塞,求死不得。噫,査供雖明,臺言未白,則臣之遭罹固自如也。聲罪至嚴,勘律至重,則臣之廉義固未伸也。千思萬量,無一分冒進之路,而以聖上體下之仁,凡於群下之有所遭者,毋論職之緊漫,輒皆許解,如重臣之特賜恩遞,罔非出於重四維之意,而臣獨無狀,終未蒙一視之澤,抑鬱悶戲之極,亦不能無憾於天地之大。連伏承受困之敎,實爲臣死罪,而猶未敢爲轉動之計,惶恐竢勘,不知所達云矣。臣旣承偕來之命,姑爲仍留之意,敢啓。批答見筵說
丁亥七月十一日辰時,上御集慶堂。藥房入診入侍時,都提調金致仁,提調趙明鼎,副提調兪漢蕭,假注書崔景岳,記事官鄭好仁·李克生,醫官許礈·李以楷·李泰遠·慶絢·吳道炯·金孝儉,以次進伏訖。致仁曰,夜間,聖體調攝,若何?上曰,快勝矣。致仁曰,誠喜矣。上曰,朴致和八字,好矣。但欲追李光迪故事,屈指計日矣,今不可爲矣,鄒聖所云,莫非命是矣。明年更看插花則好矣。頃年不過以鄕中老者視之,何知其致此境乎?致仁曰,十數年來,偏蒙聖渥,好好經過而歸矣。上曰,洪麟漢外祖母,聞今年九十四云,此奇異之事矣。湯劑進御訖。致仁曰,令醫官診候乎?上曰,姑徐之。命書傳敎曰,報謝自有當品,而今番得雨,寔由彼蒼,其時旣命正二品,虔誠報謝,宜從其品,分付儀曹,其日當香祗迎,而適値望祭,當一體祗迎,亦爲分付。上曰,予何期其親擇王孫婦乎?致仁曰,是亦貴矣。上命三原任入侍。領府事尹東度,判府事徐志修·金陽澤,以次進伏訖。東度曰,聖體調攝,若何,寢睡·水刺之節,亦何如?上曰,今日對卿等,可愧矣。漢高之於蕭何,抑揚顚例之術,予素不學,而今番事,予雖有意而亦不能諒卿等之心,實愧對卿等矣。東度起伏曰,聖敎至此,惶悚無地矣。上曰,予非假借,自知其過矣。上曰,俄者下敎于都提矣。平復誠喜云,故予以爲又欲宴乎云云矣。今當言諭于三原任矣。今後則靜置之,可也。予當的言之矣。卿等,又只待復膳之限矣。致仁曰,聖敎誠然矣。上褰臂下示曰,肌膚顯有肥意,此建功之力矣。今若過肥,則何以堪之?自今欲只服一日一貼矣。諸臣僉曰,建功於聖上,不可作輟之當劑,一日二貼,何可已乎?上下問任龍周于三原任。志修曰,任以元之孫云矣。上曰,與觀周何間?志修曰,似是六寸間矣。上曰,藥房提調,持湯劑更爲入侍。出榻敎湯劑進御訖,諸臣以次退出。
丁亥七月十一日申時,上御集慶堂。藥房入診入侍時,都提調金致仁,提調趙明鼎,副提調兪漢蕭,假注書崔景岳,記事官鄭好仁·李克生,醫官許礈·李以楷·李泰遠·慶絢·吳道炯·金孝儉,以次進伏訖。致仁曰,午間,聖體調攝,若何?上曰,一樣矣。湯劑進御訖。上曰,支離矣。此豈不過乎?今後則欲以一日一次進之矣。致仁曰,朝診旣奏之矣。日再貼,不可已者也。上曰,果難矣。礈·以楷診候曰,脈候三部度數調均,而滑體一向好矣。上曰,診脈處䧟中,近於浮氣矣。礈曰,玉體潤澤,參精所得,豈有浮氣之慮?上曰,右相將何爲之云耶?致仁曰,日昨私札,又引前禮判已蒙遞,而何獨不伸廉隅云云,臣答之以不然矣。上曰,前禮判事,豈不異乎?致仁曰,右相之意,亦不論其本事矣。上曰,予不知其何以爲之也。命招入童蒙。上曰,今日於卿等所見處,招見童蒙有意矣。童蒙以次進前,各讀習熟之文訖。上曰,蔘苓茶一貼,自明日停止出榻敎諸臣以次退出。
丁亥七月十一日申時,上御集慶堂。承旨入侍,幼學宋樂休·任龍周,同爲入侍時,左副承旨洪樂純,假注書李濟萬,記事官鄭好仁·李克生,進伏訖。上曰,宋樂休進前。樂休進伏。上曰,於秀衡幾寸?樂休對曰,八寸矣。上曰,予有定矣,先爲退去。龍周進伏。上曰,於觀周幾寸?對曰,六寸矣。上曰,退去。上曰,恩彦君夫人,定於幼學宋樂休家,婚禮,一依定例擧行,而前例相考,頃者亦有減數者,令度支臣,相考登對以稟,亦令來月後,擇日擧行,其與王子有間,國婚之後,其人豈無冠冕?幼學宋樂休,亦分該曹調用,任龍周,特爲許婚,恩彦旣若此,來年恩信,當次第擧行,乙亥生人,亦令漢城府卽爲抄啓。出傳敎上曰,敎官,率童蒙來待與否,注書知入。賤臣,以來待之意還奏。上曰,率而入來。賤臣,與之偕入。敎官金履坤·宋繼相·鄭東淵·李敬養,以次伏於楹外,諸重蒙,以次進講。上曰,領相入侍,注書傳諭。賤臣偕來,領議政金致仁進伏。上曰,今於卿等同見處,招見童蒙,亦有意矣。上顧姜命達之子曰,最勝矣。使之先退,可也。履坤等,率童蒙先退後,上曰,前右相,將何以爲之云耶?致仁曰,日前私札,亦以必遞爲限矣。上曰,屢悉心腹,冀卿造朝,今覽書啓,其懇若此,情志之不孚,一何至此?此非爲卿也。實關國體,求諸古牒,豈有許副之理?若是相持,國體徒虧,予心徒困,以卿體國之誠,何不諒此?命召雖日呈,予心固定,豈可受哉?命承旨更爲傳授,付令偕來,卿入城然後,予心可安,國體可定。卿須體予慇懃之意,悶予爲國之心,安心勿辭,卽爲偕來,庸副日夕之望事,更爲傳諭,期於偕來。出傳敎上曰,朴致和名登耆社,豈徒年八十八?進惟李光迪故事,明年其將回榜,古事其欲復見,豈聞此報?凡諸等節,卽爲擧行,其孫待闋服,亦卽調用,非爲人也,憶戊戌也。祭文製下,令該曹成服日卽爲擧行。噫,忠州窮儒,雖在耆社,例以能辦柩材,亦令該曹輸送,凡擧行外,加給以示予意。出傳敎書訖。致仁曰,此甚聖德事矣。上曰,朴致和卒逝,其子在疚,朝夕之奠,何以能辦?又命承旨書之曰,噫,祭文雖製下,凡事亦顧助,而此不過一時也。朴光晦三年之內,朝夕何辦,此人何循常例?四孟朔,令耆社輸送祭需,以示予意。出傳敎書訖。致仁曰,隱卒之典至此,朴致和有知,必感泣矣。諸臣以次退出。
上在慶熙宮。停常參·經筵。
下直,安州牧使朴弼逵,雲峯縣監呂趾永,荏子島僉使李天福。
柳脩啓曰,大司憲尹得養,再度入啓,執義未差,掌令申五淸·李恆祚,持平李趾承在外,林德躋呈辭,今日以監察茶時之意,敢啓。傳曰,知道。
藥房都提調金致仁,提調趙明鼎,副提調兪漢蕭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。予則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,待下敎入侍,煎茶先入之。
洪樂純啓曰,臣依定式,進詣崇政殿月臺,入直禁軍戎器·服色點考,則竝無頉,仍以傳敎內辭意,依例勞問,皆好在云矣,敢啓。傳曰,知道。
尹蓍東啓曰,待敎安廷玹,自鄕上來云。卽爲牌招察任,何如?傳曰,允。
尹蓍東,以弘文館言啓曰,本館上番,連日姑降入直,事甚未安。修撰尹承烈,謂有情勢,不爲行公,卽爲牌招,以爲入直之地,何如?傳曰,允。
又以侍講院言啓曰,本院新除授兼司書鄭昌順,除拜累日,尙不少肅,卽爲牌招察任,何如?傳曰,允。
以承傳色口傳下敎曰,昨已下敎,則何至今不爲擧行乎?已許婚人置之,通明司勿爲侵責,雖三四處,卽爲單子以入。
又以承傳色口傳下敎曰,雖五更,擧行然後當許內局入侍。
又以承傳色口傳下敎曰,昨日十歲,以十二歲下敎者,其猶歉然。況乙亥生王世孫乎?尙今遲滯駭然,雖判尹至親,卽爲修入。
以備忘記,傳于尹蓍東曰,昨日下敎,意惟經日,今日臣子,焉敢若此?只有王孫,何言其婦?擇其人然後,當許內局入侍,提調誰入?卽爲申飭。
傳于尹蓍東曰,處女單子修入後,當許內局入侍,催促擧行事,分付。
又傳于曰,內局提調,乃判尹也,而何敢遲滯?速爲修入。
又傳于曰,其意深長,速爲修入,
又傳于曰,入單之人,隨卽待令。
又傳于曰,先爲單子者,待令,未及單子者,隨卽待令。
又傳于曰,已捧番,斯速待令。
又傳于曰,今番捧單人,自興元門,由興明門入,以此分付。
又傳于曰,見之然後,內局入侍,當爲斯速待令。
又傳于曰,今番若有落漏者,限十年禁婚。
傳于兪漢蕭曰,內局入侍。
尹蓍東,又以禮曹言啓曰,恩彦君婚禮,來月後擇日擧行事,命下矣。聚會日官推擇,則來閏七月爲吉朔,自閏七月望後至十一月四朔,俱有拘忌,而十二月亦爲吉朔云。何以爲之?敢稟。答曰,以十一月擧行。
李壽鳳啓曰,臣敬奉聖諭,傳諭于惠化門外歸來洞議政府右議政金尙喆所住處,則以爲臣之情勢,誠萬萬窮隘矣,萬萬悶蹙矣。近侍來守,尙無收還之命,寵諭頻繁,徒貽酬應之勞,一則臣罪,二則臣罪,惟願遄死,尙何言哉?噫,臣之受人構誣,有非他橫逆之比,罪關君師,實是古今之所未有,覆載之所難容。假使本事淸脫無餘,臣若仰感聖眷,俯怵臣分,重入脩門,復行相職,則世之持淸議者,必曰彼以大官,至被請竄之論,而不少顧憚,一至於此,是何處義,是何廉恥云,則臣將何辭以自解?殿下雖欲終始曲保,其可得乎?聖上,以臣造朝,謂伸國體,而臣雖不肖無似,問其職則三事,聖上之以禮進退,乃所以伸國體也。況且負塗之賤,尙帶議政之銜,方命之人,尙逭金木之誅者,何莫非虧損國體?日夕席藁,惟鈇鉞是竢,而至於命召之旋授,尤非國體之所敢安,不得已冒萬死權留,以竢勘罪之日云矣。臣旣承偕來之命,姑爲仍留之意,敢啓。批答見筵說
京畿監司金鍾正疏曰,伏以臣頃陳至懇,冀蒙恩遞,及承批旨,不惟不賜允許,旣諭以藩任體重,又敎以不日將來,臣奉讀以還,惶感交至,不省所措。念臣母病,乃是三十年貞疾,居處失愜,將攝乖宜,則宿症輒發,發輒苦劇,自來營衙,病情有加,寧日絶少,蓋緣年久官廨,不合老人休處,時月浸久,失攝自多,前日還家,爲便調沼,而乍頓之餘,添感忒重,閱月危㞃,迄無少減,眞元積脫,凜綴益甚。牀簀之間,轉側須人,庭戶之外,動作無望,雖欲將來,其勢末由。臣終鮮兄弟,無人替護,所縻職任,又非閒漫,欲留營中,則醫藥味飮,皆不得以時,侍侍親側,則民邑牒訴,亦未免稽期,鎭日來往,一身難分,隔夜違離,寸心如煎,似此情理,宜蒙聖慈之俯諒,至若藩任之體重,臣豈不知,而顔臣之鹵姿蔑識,本未了事,鈍根庸才,又不猶人,雖使專心竭慮,夙宵孜孜,尙難副其責任之萬一。況今朝夕奔走,强半在家,公私俱病,瘝曠爲悶,一日未遞,式增一日之罪,玆敢更進文字,申控血懇。伏乞聖明,俯賜照察,亟許遞改,俾得以安意救護,千萬幸甚。臣無任屛營祈懇之至,謹昧死以聞。答曰,省疏具悉。卿之情理雖若此,藩任體重,故不許。今覽卿章,誠難强迫,本職許遞。
禮曹判書李昌誼疏曰,伏以世間橫罹醜辱者何限,而豈有若臣兄弟之所被於李奎緯者乎?叵測之言,心駭骨痛,闔門煩冤,不欲生,伏蒙我聖上照獨揑虛之情狀,嚴斥無倫之悖說,聖諭宸章,炳如日星,雖使臣自明,何以加此?臣於病伏鄕廬之中,弟兄相對,莊誦攢祝,自不覺淸血之被面也。噫,奎緯疏中一句語,於臣弟顯辱之,於臣弟則陰持之,必欲竝驅於傷倫之科,其爲計,吁亦憯矣,此豈有人理具恒性耉,所可萌心而發口者哉?淸朝官爵,旣非私家之物,文任通擬,一循僉議之同,則渠亦豈不知其言之萬萬不成說,而急於甘心臣家,白地做出,質言如是,其意雖自謂一門衊也,擧世可眩也,而獨不畏天日之赫臨,神祇之森列乎?嗚呼,臣之兄弟,猥荷際眷,冒叨崇班,顚毛俱種種矣。迺於一朝,橫被惡名,此而不辭,則生無以自立於世,死無以歸見先祖,發緘言者,雖不敢請而主通之銓堂俱在,焉可誣也?仰惟閔覆之仁,惻然垂憐,思所以伸理者,必不待臣辭之畢矣。玆敢飮泣瀝血,冒萬死鳴號於天地父母之前。伏乞聖慈,亟降明旨,使臣等罔極之誣,得以快雪,則臣雖卽日滅死,實無所恨,臣方血籲,方入縣道次,忽伏奉春官除旨,十行特諭,嚴正懇惻,其所以痛讒人之誣,而晰匹夫之冤者,殆無餘蘊,負累賤臣,何以得此?雙擎百拜,一字一涕。第伏覩聖敎辭旨,以臣逬出,爲無意義,此則雖以日月之明,猶有所未盡俯燭而然也。臣之崩迫情悃,如右所陳,此冤未暴之前,卽一僇人耳,尙何去就之可論哉?違拒明命,尤增死罪,臣無〈任〉涕泣懇祈之至,謹昧死以聞。答曰,省疏具悉。卿之兄弟之心,豈不若此,而本事其無倫理,有何緘問,何問銓官?卿弟雖請,予不聽施,卿何若此?況卿弟,雖無陳白之路,本事已無可論,今卿替其弟而若是章皇,較挈義理,決不若此,今者此章,予何應焉?卿勿過辭,從速上來行公。
待敎安廷玹疏曰,伏以臣頃仍館例,疏未上徹,冒犯違傲,罰止薄勘,栖屑郊坰,只切悚蹙,豈意恩敍遽降,除旨聯翩,驚惶罔措,不敢久淹。仍卽歸伏私次,而第臣於本館事,有不得不一陳迷見,仰請裁處者,夫史局設置之意,事面不輕,謹守古風之敎,前後諄複,曷不猗歟盛哉?挽近以來,事多因循,故規漸墜,其所依樣,不過一二,而間亦寢閣,此莫非如臣無似,苟充是職,徒貽瘝曠之譏,固宜自反之不暇,而若諉之史職不古,人不責備,隨事挨過,一任放倒,則將至於蕩然無餘而後已,設誰飭敎之盛意,亶豈如是?就其中數事而言之,翰林當付,而本館成送遷狀,則該曹卽付,例也。下僚橫出而右位送言挽執,則該曹不得陞擬,亦例也,而若或有承傳而若非特敎,則未有一人之徑陞,雖値右位遞罷,有乘時先出者,而終因右位之爭執,還降於已經臺省之後,法例甚嚴,推此可知。向在辛巳四月,自上至有特敎外,宜守館規之敎,至今謹遵,已成金石之典。迺者前檢閱臣李思祚之陞傳陞六,旣異特敎,而伊時本館遷狀矣,右位挽執矣。該曹一倂不施,任自陞遷於未納史之前者,此實前所未有之事。若以特付注書之難移爲言,則向來特付翰林之後,遷狀亦何卽施也?若以承傳之奉承爲言,則辛巳傳敎,獨不可奉承耶?臣誠莫曉其故,而噫,其惟意闊狹,無所顧藉,則極矣。臣忝本館,名以右僚,不能有無,見輕至此,官職去就,已無可論,而該曹之擅壞公格,臣亦惜之,誠恐此路一開,後弊無窮,玆敢不避瀆擾,復申前懇。伏乞聖明,俯垂諒察,亟下李思祚依例還降之命,仍治臣不職之罪,以警具僚,千萬幸甚。臣無任屛營祈懇之地,謹昧死以聞。批答見傳敎
丁亥七月十二日申時,上御集慶堂。藥房入診入侍時,都提調金致仁,提調趙明鼎,副提調兪漢蕭,假注書崔景岳,記事官鄭好仁·李克生,醫官許礈·李以楷·李泰遠·慶絢·吳道炯·金孝儉,以次進伏訖。致仁曰,夜間,聖體調攝,若何?上曰,一樣矣。寢睡之節,何如?上曰,善寢矣。湯劑進御訖。礈以次診候曰,脈候左右三部調均,而滑體一向好矣。命書傳敎曰,噫,宗臣零替,豈有若近日?于今只有三朝餘派,追惟昔日,中夜嗚咽,其猶所恃,二三王孫,其欲下敎,欲諭不忍,年皆成長。十四十三,日益衰耄,何不及期?昨今下敎,豈予燥乎?其亦晚也。因予之故,惠嬪心何,豈徒此也?近者興懷,興懷者何?國體所關,古禮難墜。頃者特命良娣就邸,恩彦·恩信,莫見者久,此豈絜矩之道乎?故皆令定婚,自此以後,與王子有異,其宜隨第以待其婚,於情於禮,可謂俱便。吁,昨夕擧措,亦予昏耄,十歲謂十二,幾乎做錯,今者所留,只一王孫縣主,恩信之婚,定於幼學洪大顯家,其父錄用,與婚禮擇日,待明年擧行,恩彦·恩信,皆令就邸,使母子團聚,旣令就邸,豈無所乘?分等馬各一匹賜給,凡諸公會,宗臣付職者,過三年後例參,而此則與他宗有異,十五歲後,大小公會,其令進參,有司之任,亦依此擬望。命讀右相書啓訖。上曰,卿之所執,予則曰過矣。予之靳許,國人亦幾知也,而一諭再諭,其懇愈深,今者書啓,一倍于前,而其中稱君師若此,豈特決知其過矣?聞讀謂入侍僚相而笑之,雖欲一解,其言一何過哉?至於以李奎緯之所請若此者,以大體言之,若前下敎,皮之不存,毛將焉付,而擧措雖無狀,三百年所無之事,今卿當之,欲伸廉隅,非徒自爲,今卿之懇,豈乎異也?而雖然予之所重者,卽國體也。以此若此一諭許解,此豈敬大臣之義,亦豈鎭囂俗之道乎?一番面諭,君與相無間之前,決無許副之理,何不諒此而困我至此?卿須體君臣之大義,顧小子之此意,卽日入城,聽我面諭。噫,見卿之前,雖曠月持久,予有量焉,須體此意事,更爲傳諭,期於偕來。出傳敎致仁曰,湯劑更爲進御乎?上曰,藥房提調,持湯劑更爲入侍。出榻敎提調先退,命讀安廷玹疏。上曰,頃者因洪秀輔之請,許之,更而思之,事體不然,故更命勿施。今者陳章,雖曰欲遵舊例,分義焉敢若此?此章給之,牌招察任。出傳敎命書傳敎曰,此時畿伯,豈可曠焉?且若是陳情,待開門牌招察任,房依前。致仁曰,皇天默佑,聖候復常,臣民慶幸,曷有其極?昨日已達之矣。賓廳啓辭,在所不已者也。上曰,更勿提之也。湯劑進御訖。遂命退,諸臣以次退出。
上在慶熙宮。停常參·經筵。
下直,加德僉使具觀徵。
柳脩啓曰,憲府連日監察茶時,事甚未安。除在外·呈辭·受由外,持平林德躋,卽爲牌招,何如?傳曰,允。
又啓曰,大司憲尹得養呈辭,執義未差,掌令申五淸·李恒祚,持平李祉承在外,林德躋牌不進,今日以監察茶時之意,敢啓。傳曰,知道。
藥房都提調金致仁,提調趙明鼎,右承旨尹蓍東啓曰,伏未審夜間,聖體調攝,若何,痰候,何如,寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。予則一樣矣。
中宮殿·惠嬪宮,藥房口傳問安。答曰,知道。
尹蓍東啓曰,注書金履素,自鄕上來云。卽爲牌招察任,何如?傳曰,允。
以修撰尹承烈,持平林德躋,注書金履素等牌不進罷職傳旨,傳于柳脩曰,竝只推。
尹蓍東啓曰,吏曹判書南泰齊,兵曹判書趙雲逵,特敎申飭之下,連違召命,不爲承膺,事體極爲未安,竝卽牌招察任,何如?傳曰,允。
傳于洪良漢曰,吏·兵判連爲申飭。
以承傳色口傳下敎曰,望八人君,古牒幾有?如此之事,豈敢若此?當爲後親政,兩銓長牌招入來後以奏。
柳脩啓曰,吏曹判書南泰齊,參判韓光會,參議李海重牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書·參判,竝皆牌招開政,何如?傳曰,允。
以承傳色口傳下敎曰,望八其君親政,豈不若其子之傳命?申飭,使之卽爲入來,政院,似不能申飭而然,更爲另飭。
洪良漢啓曰,吏曹判書南泰會,兵曹判書趙雲逵,親政有命,特敎牌招之下,謂以待命,累度催促,終不承膺,事體誠極未安,竝推考警責,何如?無批答。
以吏曹參議李海重牌不進罷職傳旨,傳于柳脩曰,只推。
傳于尹蓍東曰,稱以都監,事體不然,戶曹,問于中官擧行。
以承傳色口傳下敎曰,國婚定例王孫縣主所附之卷,戶判,持以入侍。
以承傳色口傳下敎曰,昨者下敎,有文字校正者,勿爲頒布。
傳于尹蓍東曰,承旨入侍。
有政。吏批,判書鄭宲在外未肅拜,參判韓光會進,參議李海重進,左承旨洪良漢進。吏批啓曰,正二品以上監司,京職兼差事,載在法典矣。新除授京畿監司南泰齊,資級乃是崇政,兼監司下批後依例送西之意,敢啓。傳曰,知道。
又啓曰,右議政金尙喆許副事,命下矣。當爲置處,而本曹時無相當窠,依例送西之意,敢啓。傳曰,知道。以趙暾爲大司憲,李憲默爲執義,洪應輔爲獻納,李亨元爲正言,李在簡爲副應敎,鄭象仁爲修撰,尹弘烈爲副修撰,趙營順爲大司成,金魯鎭爲戶曹參議,尹勉憲爲刑曹參議,尹得孟爲定州牧使,李之晦爲司成,鄭宲爲知經筵,黃仁謙爲儀賓都事,南泰會爲軍器提調,判敦寧申晦,今加崇祿,加資事承傳,淸川君金鍾正,右賓客申晦,右副賓客尹汲,喬桐府使趙雲逵。以上單付以李得源爲司贍直長。
兵批,判書南泰會未肅拜,參判洪名漢病,參議李昌儒入直進,參知沈益聖病,承旨洪樂純進。兵批啓曰,右議政金尙喆,許副送西事,命下矣。當爲隨品置處,而領中樞一窠,判中樞二窠,他大臣,今方見帶,依例從座目加設,判中樞下批之意,敢啓。傳曰,知道。
判府事金尙喆,知事南泰齊,副護軍李國賢·李潤德·沈義希·李廷壽·李栢齡,例司直尹得養·兪漢蕭·權噵·任㻐。以上單付
以承傳色口傳下敎曰,都承旨兪漢蕭許遞,其代李惟秀除授,牌招察任,三院副提調例兼,房順房。
尹蓍東,以弘文館言啓曰,本館上番,累曰姑降入直,事甚未安。今日政新除授玉堂,待下批仍卽牌招入直,何如?傳曰,允。
又以禮曹言啓曰,今七月初四日所下傳敎中,有減膳十日之命矣。十日之限,止於今日,自明日,復舊封進事,分付,何如?傳曰,允。
又以吏曹言啓曰,今此龍山江報謝祭獻官南泰會·李思觀,實預差啓下矣。南泰會移拜兵曹判書,李思觀身病甚重,萬無將事之路,故不得已,刑曹判書洪重孝,改付標以入之意,敢啓。傳曰,知道。
又以禮曹言啓曰,恩彦君婚禮擇日粘自,分付內,只磨鍊納采親迎日,除單子草記以入事,命下矣。卽令日官推擇,則納采十一月初十日午時,親迎同月十一日申時爲吉云。以此日時擧行,何如?傳曰,允。
右議政金尙喆疏曰,伏以臣自遭罔測之臺言,人之外面慰解臣者,輒曰其言奇怪,三尺童所不言,三尺童所不信,此何足辨云,而噫,侵侮聖門,慢忽乘輿,是何等極惡大罪?臺疏之斷之以悖逆罔赦者此也。爲人臣負此罪,其何一刻容息於覆載之間乎?固當剖心瀝血,以自明於北闕之下,而臣之前後疏啓,終未敢痛陳者,蓋亦有一段商量,夫豈謂其言不足辨而然哉?惟我殿下,以日月之明天地之仁,必欲伸白臣,救拔臣,旣問於李奎緯矣,又問於李瀰矣。及夫瀰供出,而奎緯誣援之狀,畢露無餘,此聖明所以有階梯孟浪,皮不存毛焉傅之敎,而恩諭之至此,敦迫之至此,有若臣脫然無累,無可撕捱者然。臣若終始泯默,徒守無辨之戒,則雖以容光之照,亦何由盡獨其情實也?噫,奎緯之疏有曰縉紳之聯章也。臣倡言於諸宰之座云,而噫嘻,奎緯何嘗見臣之坐處乎?尙記搢疏時,臣則爲受縉紳名帖,出坐籌司空廳,時夜已闌,孤燭耿耿,未知稠會者何許,諸宰臣之所與倡言者,亦果何許諸宰乎?許以風聞,雖云臺例,古今天下,安有以無參證無執跡之言,忽地誣人於歲月旣久之後,關係莫重之地,如今諫臣者乎?況其時搢疏,只請收還,不敢奉承之聖敎而已。初無論人請罪之事,則似無悖慢之話頭,臣何故無端發諸口哉?惜乎,其言之太不近理也。且奎緯筵奏有曰,聞於多人,非獨瀰一人云,而誣人之跡,自有眞贓,今於瀰虛妄如此,則不知多人之中,別有公證者存否,臣未可曉也。獨臣之所憂歎者,臣身被衊,固不足恤,而世道日巇,俗習日澆,乃以白地讆言,登諸章奏,直欲傷人而殺人,此路一開,誠非細憂,臣竊爲國家悶焉而太息也。雖然,臣名忝大官,蒙此千萬古所未有之罪案,遭此三百年所未有之橫逆,徒感聖諭之昭晰,自謂本事之淸脫,戴天履地,晏然復齒於橫目之列,則其可曰有人心而有臣分乎?卽伏承書啓之批,至有卽日入城,聽我面諭之敎,曲念之德意,若是藹然。臣雖愚迷,豈不欲仰體,而以此衊累之身,實無轉動之路,罪關國體,萬殞難贖,玆敢伸暴危懇,仰首一呼號焉。伏乞聖明,亟命刊削臣職秩,重勘臣負犯,使國綱肅而私分安,不勝幸甚。臣無任屛營祈懇之至,謹昧死以聞。批答出傳敎
江華留守鄭尙淳疏曰,伏以臣於日昨,猥承不虞之恩諭,遽荷匪分之寵錫,辭章纔徹,溫批隨降,私心惶蹙,歷日靡定。不意竣事封啓之日,復叨熟馬面給之命,恩綸遠辱,逸蹄踵頒,殊典異渥,次第便蕃。臣北望雲天,雙擎拜受,益不覺措躬無所。向臣之區區微誠,惟在匠役之遄完,竊冀聖念之遄完,而繕修之擧,略違商度,塗鏝之工,務盡精密,以致期日少淹,還安差遲,兢惕之極,恭竢大何。臣之獲免罪戾,顧已云幸,反紆寵榮,亦豈始慮之所及,臣固知聖意之出於重其事不計功,而朝家恩賞,貴在宗核愼重,臣不過隨禮堂後循例擧行,自是守臣之責,則初豈有勞勩之可言,而前後恩賚,若偏臣身,一已爲濫,其豈再誤?此非但臣心之所不安,竊恐有乖於聖主愛嚬笑之義。玆敢瀝陳短章,仰瀆聖慈,俯諒微懇,亟命收還,以重賞典,以安私分,不勝萬幸。臣無任屛營祈懇之至,謹昧死以聞。以休紙下
丁亥七月十三日辰時,上御集慶堂。藥房入診入侍時,藥房都提調金致仁,提調趙明鼎,右承旨尹蓍東,假注書李濟萬,記事官鄭好仁·李克生,醫官許礈·李以楷·李泰遠·慶絢·金季良·吳道炯·金孝儉,以次進伏訖。致仁曰,夜間,聖候何如?上曰,一樣矣。痰候,何如?上曰,終有凝結矣。致仁又曰,寢睡·水刺之節,何如?上曰,寢則寢矣,水刺少進矣。上曰,王孫婚禮,旣已有定,而洪大顯家,與金頤柱家姻婭間云。於予貴矣。致仁請診候。上曰,入診,可也。礈·以楷·泰遠相繼診候,各以左右三部調均,滑體一樣之意仰奏訖。上進御湯劑訖。上曰,承旨書之。噫,定例時,只存其名,皆倣常例,其何大?此洛川所無之事,予何行焉?雖然,旣有定例,故只存禮而參酌下敎。噫,禮雖不敷,二三王孫,孫若蕃衍,豈不愈於繁文乎?以此成節目,他王孫他縣主,此後勿稟,依此按而擧行事,分付。出傳敎上曰,吏曹參議李海重只推,更爲牌招,吏曹三堂上,違牌望勿稟事。出榻敎上曰,藥房提調,持湯劑更爲入侍事。出榻敎明鼎,持湯劑進伏,上進御訖。諸臣以次退出。
丁亥七月十三日申時,上御集慶堂。承旨入侍時,左副承旨洪樂純,假注書李濟萬,記事官鄭好仁·李克生,進伏訖。上曰,吏兵判無消息乎?樂純曰,一向待命,不爲入來矣。上曰,噫,君臣分義,無所逃於霄壤。雖十年前,不敢若此,況望八其君乎?親政之命,可謂曲軫,而若是違命,此何分義,此何道理?吏曹判書南泰齊,京畿監司除授,當日辭朝,兵曹判書趙雲逵,三道銃禦使除授,亦令當日辭朝。出傳敎上曰,前喬桐水使,遞付京職。出傳敎上曰,畿伯旣命,今日無開政之事,政命置之。出傳敎上曰,注書出去,密符幾符空與否知入。賤臣,以第三十五符三十六符四十符四十一符四十五符空在之意還奏。上曰,畿伯,以四十符密符擧行,統禦使,以四十一符密符擧行,修正諭書。出傳敎上曰,前判書鄭宲,吏曹判書除授,行司直南泰會,兵曹判書除授,吏判在外,兵判卽爲牌招,傳授命召。出傳敎上曰,海運君入侍。出榻敎命讀安廷弦牌不進傳旨。上曰,館規雖重,君命奚輕?此等之事,近諭非一,而其所陳章,事有不然,敢以一待敎,只有一人欲免館職,渠之違牌,不過一事,而其所酬應,亦在萬機中一,不可循例踏下,下義禁府推考,過一朔後勘律。出傳敎命讀金尙喆疏訖。上曰,悉諭承宣,且示微意,幾乎造朝,日晚莫聞,卿章又到,今者此事,由予待大臣誠淺,恒日誠孚,豈有此讒?幾番敦勉,若能感回,亦豈至此?誠一則予,二則予,無狀奎緯,何足道哉?雖然,聞首揆所奏,已知卿心之固矣。今覽卿章,一節深於一節,洞陳本事,言甚剴切,忠淸剛直之敎,捨卿謂誰?令聽讀奏先批,而爲卿感歎,於本事皮毛,實無可言,予之相持,豈徒敬大臣?實爲國禮,而書啓一句語,予有感動,已示其意,今覽卿章,深得相臣之體,深用感歎,旣知此而一向相持,是暮年君與相相孚之意乎?今予意非爲本事,一則國體,一則體卿,旣知此,循例敦勉,豈曰誠乎?予雖不誠,決不如此,一伸廉隅,事理較然,旣有可伸,其亦敬大臣之意,雖卿章猶然,況大官乎,予豈捨卿?不過重四維,本職特許一副,表卿忠淸之意,而以外面觀之,若遂其讒計,意雖在也,心切恧焉。且卿之所遭,三百年所無,亦豈臥而呼寫,只副卿意而許多文字,手書誠難,故呼寫替諭,此亦予衰矣。卿頒體予心腹之諭,卽謝西樞,使一國之人,咸知今日君與相之意事,傳諭,知大臣之造朝,承旨先爲入來。出傳敎上曰,右相旣深體許副,開政纔命置之,大臣處置政事,豈可踰刻?政官牌招,卽爲開政。出傳敎上曰,今日中官,豈只有蔣良臣,而中官曺壽喆,中間偃便,極涉無據,從重推考。蔣良臣,則雖稚兒,下敎之下,不知起動,此正若敎兒嬰孩,越俸一等。出傳敎好仁起伏曰,小臣以職掌事,敢此仰達矣。本院橫出,自前有堅守館規之下敎,而頃年洪秀輔時,諸翰林,亦以此仰達矣,至蒙允矣。上曰,承旨書之。李思祚陞六,本非循例,親政之陞六,外面雖似循例,此亦特敎,旣不親政,渠何陞六?與內局陞六有異,而分看二事,事體不然,曾已下敎。今日亦諭,則秉筆之臣,執藝之奏,古體有之。安廷炫下敎之後,鄭好仁,安敢分疏?此不申飭,暮年君命,獨不行於新進小官乎?況旣非右位,所奏肆然,與安廷炫限一朔禁推,以勵新進怠慢之習。出傳敎好仁惶退,諸臣以次退出。
丁亥七月十三日二更四點,上御集慶堂。海運君入侍時,海運君槤,左副承旨洪樂純,假注書李濟萬,記事官洪相簡·李克生,進伏訖。槤進前曰,近日暑氣甚酷,聖體調攝,若何,痰候,何如,寢睡·水刺之節,亦何如?上曰,一樣矣。槤曰,中宮殿氣候,若何?上曰,一樣矣。槤曰,世孫宮氣候,若何?上曰,一樣矣。上曰,自來年,內宗廳爲之,何處爲之?槤曰,外宗廳頭爲之矣。上曰,其處曾見有家存矣。槤曰,今則毁之矣。槤起伏曰,大臣請進宴,而未蒙兪音,下情不勝悶鬱矣。上曰,所執存,而進宴何爲?卿又發端矣。槤先退,上曰,吏兵曹堂上入侍親授。出榻敎吏曹參判韓光會,參議李海重,兵曹參議李昌儒進伏,親授訖,先退。上曰,金吾時囚徒案,注書持入。賤臣持入。上曰,方當盛暑,金吾時囚中,趙太再放,令次官依本律勘處。金聖彪·沈公猷,分揀放送,鄭昌輝科場代射,其涉無狀,渠何敢手熟?此等處亦有此弊,其涉無狀,而雖然,與科場用情有異,決杖一百懲贖放送。李東運,飭已行,分揀放送,安光兼放,柳光翼分揀放送,申德龍,以制書有違私律施行放送。出傳敎上曰,國體不可不飭,而雖囚旣放,況禁推乎?禁推翰林,飭已施,分揀敎送。出傳敎上曰,方當盛暑,該房承旨,取考秋曹囚徒,輕囚放釋。出傳敎上曰,縣主年已十歲,爲淸謹縣主,依例官敎書入。出傳敎書訖,諸臣以次退出。
上在慶熙宮。停常參·經筵。
洪樂純啓曰,憲府連日監察茶時,諫院許久闕啓,俱極未安,兩司除在外外,司諫任希敎,持平林德躋,竝卽牌招,何如?傳曰,允。
又啓曰,大司憲趙暾,執義李憲默,掌令申五淸·李恒祚,持平李祉承在外,林德躋牌不進,今日以監察茶時之意,敢啓。傳曰,允。
樂房都提調金致仁,提調趙明鼎,副提調李惟秀啓曰,伏未審夜間,聖體調攝,若何,痰候,何如,寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。今則此心小紓矣。
中宮殿·惠嬪宮,藥房口傳問安。答曰,知道。
傳于尹蓍東曰,來詣直入正時。
香祗迎罷後,大殿·世孫宮,政院·玉堂口傳問安。答曰,知道。
大殿,藥房口傳問安。答曰,知道。
李惟秀啓曰,注書金履素,旣有只推之命,卽爲牌招,何如?傳曰,允。
尹蓍東啓曰,兵曹判書南泰會,昨日特除之下,尙不出肅,事甚未安。卽爲牌招,傳授命召,何如?傳曰,允。
又啓曰,待敎安廷玹,檢閱鄭好仁,旣已帶職蒙放,竝卽牌招察任,何如?傳曰,允。
洪樂純,以都摠府言啓曰,今日入直內三廳武兼禁軍及軍兵等,當爲中日習射,而香祗迎相値,不得爲之之意,敢啓。傳曰,允。
尹蓍東,以侍諸院言啓曰,本院新除授弼善鄭彦暹,自鄕上來,卽爲牌招察任,何如?傳曰,允。
傳于洪樂純曰,承旨入侍。
柳脩啓曰,臣依聖敎,取考秋曹囚徒,則殺獄罪人十七名,御寶罪人十四名,造銀罪人一名,輕囚罪人二名內,申益壽投錢所負之物,請囑官房,欲爲勒徵事,金卜伊有嚴處事爲先囚禁事,水原京主人梁得仁,大臣書簡累日遲滯事,中部書員尹義俊,堂上,分付內道路不爲修掃事也。以上四名,罪名旣是輕歇,放其餘罪人,罪名俱係緊重,竝仍囚之意,敢啓。傳曰,知道。
洪樂純,又以義禁府言啓曰,金吾時囚中,趙太再放,令次官依本律勘處,金聖彪·沈公猷·李東運·安光謙·柳光翼分揀放送,鄭昌輝杖一百懲贖放送,申德龍,以制書有違私律施行放送事,命下矣。金聖彪·沈公猷·李東運·安光謙·柳光翼,竝分揀放送,趙太再,依本律杖一百收贖,盡奪告身放送,鄭昌輝,依傳敎杖一百收贖放送,申德龍,以制書有違私律杖一百收贖盡奪告身,而依承傳功減一等,放送,何如?傳曰,允。
李壽鳳啓曰,臣敬奉聖諭,傳諭于判中樞府事金尙喆所住處,則以爲臣情急籲呼,冒上辭本,罪犯瀆擾,方竢重誅,及伏奉聖旨,言言莫非敷心之敎,字字莫非敷心之諭,衮褒之隆摯,豈蟣虱之賤所敢擬議,慰諭之鄭重,豈罪累之臣所敢承當?臣瞻望宸極,奉讀百回,自不覺哀情之抑塞,感淚之交逬,今此相職之評副,使臣伸廉隅也。西樞之命謝,使臣伸分義也。聖上所以曲念臣指導臣者,若是其至矣,盡矣。雖天地之仁,父母之恩,何以加此?到此地頭,臣何敢自恤於一身去就,而至若罪名之至重,律名之至嚴,卽千古人臣之所未有,今乃諉之以職名之得解,恩諭之洞釋,重入脩門,呼唱道路,其爲辱朝廷而傷國體,極矣。豈不爲輿儓之所指點四方之所駭笑耶?未勘罪之前,區區難進之義,時原任等耳。席藁徊徨,未敢爲承命之計,雖緣情勢事理之萬不得已,若其臣分之虧傷,無復可言,嶺海鈇鉞,惟命是竢云矣。臣伏承知大臣之造朝,承旨先爲入來之敎,而大臣姑無造朝之意,臣則何以爲之?敢啓。批答出傳敎
洪樂純啓曰,中樞府錄事來言,判府事金尙喆,方胥命於金吾門外云,係是大臣去就敢啓。傳曰,知道。
又啓曰,義禁府都事來言,判府事金尙喆,方胥命於金吾門外,係是大臣去就,敢啓。傳曰,知道。
以承傳色口傳下敎曰,勿待命事,承旨傳諭,偕來。
傳于洪樂純曰,入來則當直下標信,卽爲微稟。
又傳于曰,大臣入侍。
以黃海道觀察使李潭狀啓,薦新新蓮實,節序稍晚,限內不得封進,惶恐待罪事,傳于尹蓍東曰,勿待事,回諭。
王世孫疏曰,伏以我聖上寶齡躋于八耋,光御至於四紀,隆化深仁,遍洽群生,含土之類,孰不歡欣鼓舜,而況臣侍膝承顔?其喜尤倍,仍伏念今年是何年也。自己卯至今年,實有符於先廟壬午之於庚寅也。不但大小臣僚之相告歡祝,倘聖上引古比今,亦必有興懷之不能已者矣。然則先朝之盛禮,殿下不可不追述,庚寅之古事,今年不可不援行,而大臣之陳懇於筵席者,非止一再,而不卽賜兪,臣不敢知聖上之靳許者,抑有說乎?先朝行於庚寅,而聖上不行於丁亥,則聖上其可安乎?先朝諸臣,得請於庚寅,而今日諸臣,不得請於殿下,則揆以臣分,亦可安乎?且伏念之,我殿下,庚寅稱觴之歡,卽小臣今日請宴之忱也。在大聖推已之道,亦豈無體下之仁乎?哀情所迫,謹此仰籲,伏願聖明,亟降兪音,以副區區之望焉。臣無任祈懇顒祝之至,謹拜以聞,以手書答曰,省爾章顧爾誠,本事之外,嘉爾章進,旣奏陟降,予心若石,爾百章何益之有?雖然情不可孤,令內局煎茶,今日朝膳時,煎茶代酌進,予自內以蜜茶進于內殿,以示予祖依孫孫依祖之意焉。
司諫任希敎疏曰,伏以臣於月初,有事先壟,下往來幾,旋聞母病之報,蒼黃還歸,則薇垣除旨,已有日矣。承命驚惶,罔知攸措,揆以義分,固當竭蹶趨膺之不暇,而第臣素患風丹之症,越添於日候蒸濕之時,舊樣新症,一時肆發,多試針藥,少無其效,眞元漸鑠,氣息益綴,臣以終解之人,左·右扶將之道,實無暫時離捨之勢,恩召之下,不免違傲,臣罪至此,益無所逃,玆將懇迫之私,仰瀆于崇高之聽。伏乞天地父母,俯賜矜察,亟命鐫遞臣職,仍治臣罪,以便救護,以肅朝綱,千萬幸甚,臣無任屛營祈懇之至,謹昧死以聞。踏啓字。
副修撰尹弘烈疏曰,伏以臣於病伏之中,伏奉玉署除旨,繼以牌召有命,臣嚴畏義分,章皇出肅,而第臣與修撰臣承烈,爲從父兄弟間也。揆以館規,雖非應避之嫌,從前諸臣之以此陳懇者,非止一再而聖慈體諒,竝許遞免,則今臣私義之難安,不待臣畢辭而決矣。適因番次苟艱,黽勉孰直,而因仍蹲冒,斷無其望,敢陳短章,仰瀆崇嚴。伏乞諒臣之情,遞臣之職,以安賤分,以遂微願,不勝幸甚,臣無任屛營祈懇之至,謹昧死以聞。踏啓字。
丁亥七月十四日辰時,上詣延和門外。報謝祭香祗迎入侍時,都承旨李惟秀,左承旨洪良漢,右承旨尹蓍東,左副承旨洪樂純,右副承旨柳脩,假注書李濟萬,事變假注書金重赫,記事官姜俒·李克生,以次侍立訖。上具翼善冠·袞龍袍,乘輿出通陽門,詣延和門外枚位上,香祗迎訖,上步詣建明門外,伏於地上口奏曰,入侍諸臣·侍衛將士,咸聽此奏,己卯以後,今逢此日,諸臣之心,小孫亦不以爲過矣。再昨年受酌,由於沖子誠懇,而然昨年受宴,追憶十三歲盛事而然也。然追惟國初,小孫之過五月今至初秋,此亦不孝,此亦不肖,雖無其間減膳事,亦無悶旱焦心事,豈忍復受兩年事?追惟丁丑,此亦不孝,此亦不肖,況三乎?豈徒視於無形,聽於無聲?遙望丹門,陟降監臨,寔籲微衷也。奏訖,上向典該司,領議政金致仁,直入乘輿前奏曰,何必入典設司乎?上曰,卿等欲止之乎?致仁曰,口奏至此,何敢更爲煩瀆乎?上曰,然則當快入矣。致仁曰,頃者,有不至仰奏之敎矣,而何爲此萬萬過擧也?上曰,予豈意至於相率而賓啓乎?卿等旣過,則予亦豈不爲過擧乎?大臣之心,予以爲是矣,何可責敎乎?致仁曰,今奉此敎,臣膳墜矣。上曰,宴之一字,忘之可也。須思先卿到此地頭之語,可也。致仁曰,言辭拙訥,或冀文字之感回,殿下若一覽啓辭,則必有感回之道矣。上曰,今日世孫殊常,故問以汝將何爲,則對以當寫疏來呈于典設司云矣,今則可次自內入覽矣。上乘與行數步,上曰,旣與世孫,期於典設司,幼子常視母誑,仍還詣典設司。命大臣入侍,領議政金致仁,左議政韓翼謩,進伏。上曰,原任大臣同爲入侍,國舅·都尉,亦爲入侍,領府事尹東度,判府事金陽澤,府院君金漢耉,錦城尉朴明源,永城尉申光綏,昌城尉黃仁點,靑城尉沈能建,綾城尉具敏和,光恩副尉金斗性,興恩副尉鄭在和,進伏。上曰,卿等若不止,予欲臥典設司,今卿等欲止之幸矣。世孫,擎疏入來。上曰,果來矣。世孫侍坐呈疏,上笑曰,過,甚矣。使渠讀之,可也。世孫,臨讀。上曰,春坊官員入來展疏。文學具庠,進伏展疏,世孫讀至庚寅句,上擊節曰,其心長矣。東度·致仁·漢耉,齊聲對曰,字字血忱,句句至誠,宜有感動之意矣。上曰,見其懸吐,畢是渠作矣。世孫如此,朝解庶幾,此非一時人事之文也。世孫讀疏訖,上手書批答後,上曰,自內煎茶,蜜水以進之,則勝於宴矣。致仁曰,群下之情,實無可言,以東宮至誠,亦不得準請,宣不缺望乎?上乘輿還入大內,諸臣以次退出。
丁亥七月十四日未時,上御集慶堂。藥房入診入侍時,都提調金致仁,提調趙明鼎,副提調李惟秀,假注書李濟萬,記事官姜俒·李克生,醫官許礈·李以楷·李泰遠·慶絢·金季良·吳道炯·金孝儉,以次進伏訖。致仁曰,聖體調攝若何,痰候,何如,寢睡·水刺之節,亦何如?上曰,氣茶然矣。肛門近處,痰凝,苦矣。泰遠曰,乘原時椒熨,好矣。礈,診候訖,退伏曰,左右三部均矣,滑處一樣,好矣。以楷·泰遠,亦以此繼達,上進御湯劑訖。上曰,賓啓草持入乎?致仁,曰持入矣。上曰,讀之。惟秀讀訖。上曰,於此等設宴,未必爲繼述矣。聞世孫讀聲,知其文理之長進矣。命讀湖南狀啓訖。上曰,右相之意,終始固執,故予許副而本事則孟浪矣。致仁曰,臣等苟以無似,雖備三公,猶患不濟,右相今蒙許副,臣等之心,自多悶矣。上曰,判府之尙無動靜,誠過矣。乃命曰,承旨書之,噫,自古相臣之所遭何限,而豈有如卿之所遭?其所敷勉,亦豈若卿乎?以皮不存幾番勉諭,而卿亦知此意,而必也一遞爲期,雖或固執,勉副之後,更無撕捱者,而今卿一節深於一節,雖遞亦有餘意,以予之氣,語何抑揚,而卿若此,予豈泯默?若此,大臣之遭者,更不以大官自處,然後廉隅可伸耶?此外抑有慨然者,豈云大官?任卿幾年,卿心已燭,頃者,書啓,其若許副,卽日承命之意對予,今者固執,一何相反?古人豈不云一言駟馬難追而然乎?爲卿慨然,以此觀之,此亦抑揚,而從李奎緯之言,然後卿心可紓乎?此決無是理,此豈特三百年所無?予雖衰耄,決不爲此,決不爲此,予之最悶者,卿猶若此,于今所遭之人,孰肯束帶立朝?勿論大官小官,若此不已,朝廷將無人,白看暮年,與誰共國,重宰決不然,況大官乎?昔一大臣,處於鼓巖,有命駕不能之敎,其敎雖不記誦,大體若此,故其時大臣,豈云勉副?卽日承命,噫,此何等時,況此何等孟浪,而不思望八其君若此乎?噫,先卿其若有知於今日,何待於敦勉?予何藉先卿而勉卿乎?東郊亦一也。昔年盛時,雖不躬臨,目今澆俗,豈比于昔?卿不若此,昔年所未能之盛擧,予何爲世道而遲徊,卿須少諒,卿須之諒,更爲傳諭,期於偕來。出傳敎上曰,右承旨入來後入侍。出榻敎上曰,藥房提調,持湯劑更爲入侍。出榻敎上進御湯劑後,諸臣以次退出。
丁亥七月十四日申時,上御集慶堂。禮房承旨入侍時,右承旨尹蓍東,假注書李濟萬,記事官鄭好仁·李克生,進伏訖。蓍東讀奏擧案,上曰,何多乎?蓍東曰,或有受由下鄕,或他處進排進去矣。蓍東起伏曰,臣依聖敎往諭于諸祭官處,以處誠將事之意矣。上曰,祭物潔乎?蓍東曰,潔矣。諸臣以次退出,
丁亥七月十四日酉時,上御集慶堂。儒臣,持警世問答入侍時,副校理南玄老,修撰尹弘烈,左承旨洪良漢,假注書李濟萬,記事官鄭好仁·李克生,進伏訖。上曰,傳諭已久,尙無消息,何也?良漢曰,正書持去,似姑未入去矣。輪讀問答訖。上曰,注書,書出今日口奏乎?賤臣對曰,隨聞略記,不能許備矣。上曰,草冊持入,賤臣出而未復命。上命少退還入,上曰,草冊持入,賤臣對曰持入矣。上曰,讀之。賤臣讀數句,上曰,注書書之。書訖。見香祗迎入侍筵說良漢曰,邦慶稠疊諸臣之請烏得已乎?上曰,予心已固矣。良漢曰,此口奏,若頒布,諸臣之心,尤爲抑鬱矣。上曰,世孫之疏,正誠心矣。上曰,金判府事,書啓入來乎?良漢曰,姑未入來矣。上曰,時無禁推人乎?良漢對曰,鄭象仁禁推矣。上命承旨書之曰,今日違牌,事體寒心,故雖命禁推,今當盛暑,囹圄淨掃之日,復爲禁推,非此意也。禁推儒臣鄭象仁,飭已行,放送事,分付。出傳敎書訖,諸臣以次退出。
丁亥七月十四日三更四點,上御集慶堂。判府事入侍時,判府事金尙喆,左副承旨洪樂純,假注書李濟萬,記事官鄭好仁·李克生,進伏訖。尙喆曰,近日日氣不調,聖體,何如?泄候差勝云,不勝慶幸矣。上曰,予則差勝,而卿之至此,豈不過乎?尙喆曰,臣受國厚恩,致位三事,無毫分報效之道,而今日則承萬萬不敢當之下敎,俄來胥命,又承直下標信之敎,臣他不暇顧,章皇入來,臣罪至此,又萬萬矣。上曰,予之前所下敎中皮不存毛焉傳之敎,卿豈不念,而予之所悶者,世道無可言者,予若有敬大臣之意,則豈有如是乎?尙喆曰,小臣千不似萬不似之身,當千不敢萬不敢當之地,臣罪使臣言之,豈無可言,而當日入待前席也。臣聞疏誤而不驚而退矣。第所被斥,所關,何如?而聖明在上,某條脫出,臣之感隕,已無可言矣。當初臣豈無分辨之意,而殿下言臣新不言之言,某條脫臣身於坑塹之中,臣不敢自爲之說,三度疏,妱略有所奏矣。臣亦冠儒衣儒,亦在橫目之列,豈有是理?然臺言至重,臣何敢晏然自同平人乎?職名許解,俾伸廉隅,臣不敢安坐,如是入來,而徒蒙國恩,更無可言矣。上曰,進前。尙喆進前,上執尙喆之手而諭之曰,此不過逐卿之計,亦予不能敬大臣之致,尙何更諭?尙喆涕泣曰,臣以不似之身,聖眷如此,臣感激涕注,不知所達,而如其過隆之敎,不宜加於如臣之無似矣。乞令還收,上曰,非爲卿也。爲世道也。尙喆曰,深夜前席,情實未暴,伏乞殿下,責臣於分義之外。上曰,過矣,過矣。尙喆曰,大臣,以進宴事,屢陳血懇,未蒙兪音,此非如此之事也。上曰,予心固矣。昨年受宴,亦不孝,況今年乎?尙喆曰,王世孫,至於疏懇而亦未蒙允,豈不落莫乎?上曰,其疏見之乎?予以謂予國庶幾。尙喆曰,睿學誠大進矣。尙喆仍起伏曰,深夜酬應,恐有妨於節宣,臣則退矣。諸臣以次退出。
上在慶熙宮。停常參·經筵。
柳脩啓曰,大司憲趙暾,執義李憲默,掌令申五淸·李恒祚,持平李祉承在外,持平林德躋傳旨未下,今日以監察茶時之意,敢啓。傳曰,知道。
藥房都提調金致仁,提調趙明鼎,副提調李惟秀啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予則一樣矣。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。
大殿·中宮殿·惠嬪宮,藥房口傳問安。答曰,知道。
大殿·中宮殿,朝廷二品以上·奉朝賀·六曹堂上·大司諫口傳問安。答曰,知道。
以承傳色口傳下敎曰,今日次對,當爲之,煎茶先入之,待下敎詣閤。
洪良漢啓曰,同副承旨李壽鳳,今日不爲仕進,卽爲牌招,何如?傳曰,允。
柳脩啓曰,兵曹判書南泰會,連日違召,尙不出肅,事甚未安,卽爲牌招,傳授命召,何如?傳曰,允。
傳于柳脩曰,內局入侍。
傳于洪名漢曰,次對,同爲入侍。
傳于尹蓍東曰,大臣入侍。
傳于洪良漢曰,俄者入侍,承旨入侍。
柳脩啓曰,卽者義禁府都事來言,金持默·具顯謙,口招以奏事,命下矣。本府無首堂,則口招之坐,不得擧行,而判義禁申晦方在外,不得開坐云,何以爲之?敢稟。傳曰,次官擧行。
洪良漢啓曰,同義禁兪彦述·鄭存謙,持具顯謙·金持默·供辭,依下敎,來待矣。
又啓曰,左右捕將,持罪人供辭,依下敎,來待矣。傳曰,入侍。
又啓曰,注書金履秦,旣已罷職,假注書崔景岳,姑令仍察,何如?傳曰,允。
尹蓍東,以吏曹言啓曰,通禮院右通禮申景濬,受由過限未上來,依例改差,何如?傳曰,允。
以承傳色口傳下敎曰,此三百年所無,只懸賞而何可得之?捕納者,加資賞百金,以此,分付,不但渠輩,雖方外人,若捕納,則一體施賞,其中或有知機者,捕納則當赦,而施以此賞,以此,分付。
有政。吏批,判書鄭宲在外,參判韓光會進,參議李海重式暇,左承旨洪良漢進。吏批啓曰,判書鄭宲在外未肅拜,參議李海重式暇,小臣獨政未安,何以爲之?敢稟。傳曰,仍爲之,又啓曰,玉堂闕員,今當差出,而曾經之人,多在違牌坐罷中,無以推移備擬,合有變通之道,何以爲之?敢稟。傳曰,敍用。
以李溵爲大司憲,申景濬爲司諫,元義孫爲禮曹參議,徐有元爲副修撰,閔弘烈爲兼文學,鄭宲爲典醫監提調,申光綏爲司圃提調,李溵爲奉常提調,洪相文爲北部奉事,朴宗彦爲禮曹正郞,李益普爲右通禮,趙圭鎭爲吉州牧使,奉敎單安廷玹,中學訓導安中權,李惟秀爲漢城右尹。
兵批,判書南泰會進,參判未差,參議李昌儒入直進,參知沈益聖病,左副承旨洪樂純進,兵批啓曰,訓鍊正,今當差出,而擬望之人之少,外任竝擬,何如?傳曰,允。
以沈鏽爲知事,兪漢蕭爲副摠管,鄭九寧爲五衛將,金光胤爲五衛將,宋載岳爲訓鍊正,柳世復爲全羅左水使,申晰爲大丘營將,尹光億爲慶州營將,尹光烈·朴東最爲翊贊,李延喆爲部將,羅絅文爲守門將,李漢昌·任希敎爲副護軍,金應淳爲副司直,尹弘烈爲例司果,以上單付
傳于洪名漢曰,內局入侍。
尹蓍東,以兵曹言啓曰,新際授全羅左水使李吉儒,老母今年八十三歲,法不當遠難赴任,呈狀乞遞,閫帥之親年七十五歲以上者,勿除三百里外事,旣有定式,依例改差,何如?傳曰,允。
又以義禁府言啓曰,赤梁前僉使金聖彪,施以告身之律事,命下矣。金聖彪旣已拿囚,杖一百收贖告身,盡行追奪,而依承傳功減一等,放送,何如?傳曰,允。
柳脩,以左右捕盜廳言啓曰,罪人順興·金伊甘·金興太·三乭等五名,依傳敎,放送之意,敢啓。傳曰,知道。
丁亥七月十五日辰時,上御集慶堂。內局入診,大臣·備局堂上同爲入侍時,藥房都提調金致仁,提調趙明鼎,副提調李惟秀,左議政韓翼謩,司直具善行,司直鄭汝稷,吏曹參判韓光會,司直李章吾,司直金時默,戶曹參判趙曮,司直鄭存謙,右副承旨柳脩,大司諫沈鑧,校理南玄老,假注書李濟萬,事變假注書金重赫,醫官許礈·李以楷·李泰遠·慶絢·金季良·吳道炯·金孝儉,以次進伏訖。致仁進伏曰,聖體調攝何如,痰候若何,寢睡·水刺之節,亦何如?上曰,肚邊痰候苦劇矣。致仁請診候,上曰,入診,可也,礈,診候訖。退伏曰,左右三部均而滑體不足矣。上曰,肚痛如此,滑體豈能如常,以楷·泰遠,亦如礈所達。致仁曰,此江華留守鄭尙淳本營軍兵及所屬四營,今秋合操,取稟狀啓也。又慶尙左兵使李觀祥,右兵使沈義希,今秋習操及營將節制使巡檢,取稟狀啓也。竝令依例擧行,以盡詰戎之意,至於營將節制使巡默,旣行習操,竝姑停止事,一體,分付,何如?翼謩曰,江華事力,每多不逮,且有他道軍兵,越海赴操,不無其弊,故從前朝家,頻令停操矣。上曰,依爲之。江華與他有異,特爲停止。出擧條致仁曰,昨曉捕將李泰祥家盜入,剚刃泰祥腹部,事極驚駭,而大關世變矣。上驚問曰,彼豈非物怪乎?李泰祥柔善而有德,非見憎於人者,何爲而至此,致仁曰,似是私嫌而非有深慮矣。翼謩曰,捕將之任,何等嚴重,而至此誠異矣。上曰,然矣。不可使聞於隣國也。翼謩曰,李泰祥太柔,今此之變,未必不由於太柔,近來捕廳,甚無威權,今春兩班家奴子數十,作黨亂打捕卒,呼名大將,此皆由於無威之致。上曰,何許人乎?儒家奴乎?翼謩曰,非矣。上曰,誰也?奏之,翼謩曰,一則前縣監金持默家奴也,一則具顯謙家奴也。上曰,今日因此以聞,頃者捕廳作挐事,此誠三百年所無之事,今日此擧,豈不由於此乎?若此而捕廳視若尋常而不問,不可事過而置之,其時左右大將,從重推考,今聞大臣所奏,此是士夫家奴子云,而一則具顯謙,一則金持默云,常時檢飭僮僕,豈有罔測之事?竝令該府拿問,卽爲口招以奏,其僮僕,亦令捕廳,一倂拿來,爲先合坐嚴棍後,其間事狀,卽爲捧招以奏。出傳敎致仁曰,此賊不捉,其可曰,有國綱乎?上曰,然矣。仍命承旨書之曰,漢有岑彭·來歙,此敵國相對時事,而史記特書,唐有武元衡,雖由淮西而然,其亦特書綱目,此宋以後,俱莫聞焉。今日雖無紀綱,豈有三百年所無罔測之事?此不捕得,曰有國綱,令左右捕懸賞,今日內捕納,其若過限,左右大將,當殿坐興化門決棍,從事官,當令訓局重棍充軍,以此卽爲,分付。出傳敎致仁曰,捕將尹泰淵,以頃日所遭,尙不行公云,武臣事體,不然矣。申飭譏捕,期於捉得如何?上曰,尹泰淵雖有所遭,此敎之下,安敢不出?上曰,李惟秀,文士貌樣,非如宗班矣。致仁曰,文翰才局,眞可用之人矣。上曰,二品有窠乎?光會曰,右尹再度而姑未出窠矣。上曰,旣經知申,尙今沈滯,日後亞尹,問于大臣加望。出傳敎致仁曰,李泰祥之三子,皆爲外任,固當使之來見,而第未詳知被刺之輕重矣。上曰,捕將亦可許遞矣。仍命承旨書之曰,此時捕將,不可不備,勢難行公,捕將李泰祥許遞,其代金聖遇除授,牌招,傳授命召大將牌傳令牌,大丘營將李漢鼎,全羅水使李漢昌,吉州牧使李漢豐,情理可矜,特爲許遞,其代政官牌招開政,兵批,判書,待下批一體牌招參政。出傳敎上曰,左承旨入侍。出榻敎洪良漢進伏,命讀兵判疏,上曰,過矣。翼謩曰,不必撕捱矣。賜批訖,上曰,注書先爲頒布,可也。致仁曰,畿伯特以孝理得蒙恩遞矣。嶺伯,再疏,連命還給,故不敢更陳,而情理則果難堪云矣。上曰,科期亦近乎?致仁曰,今冬矣。上曰,藩任體重,故靳許,今聞大臣所奏,情理難以强迫,慶尙監司金應順特爲許遞。出傳敎上曰,誰可代之?致仁曰,嶺藩之爲任,物衆地大,不可不各別擇送矣。重臣趙暾,其於內外,何職不可,而於內不得任用,毋寧以外任用之矣。上曰,好矣,好矣。其固執難堪矣。致仁曰,以正二品,出送三品藩任,便是外補,何敢不赴?上曰,然矣。直以補外除授,好矣。仍命承旨書之曰,前後撕捱,俱涉過矣。尙今泯默,嶺伯今適有窠,今者此任,可謂外補,何敢撕捱?雖然禮貌宜顧,大司憲趙暾,特遞本職,度尙監司除授,旣云補外,則何敢陳章?勿捧其章。出傳敎鑧曰,請還寢鍾城府爲奴罪人天大酌處之命,依律處斷。上曰,勿煩。出擧條鑧又曰,新除授獻納洪應輔,時在忠淸忠州地,正言李亨元時在扶餘地,正言鄭景仁時在京畿安山地,司憲府執義李憲默,時在慶尙道慶州地,掌令申五淸,時在忠淸道文義地,請竝斯速乘馹上來事,下諭。上曰,依啓。鄭景仁,申飭之下,何敢稱在外?其令今日內入城,其若過限,關東投畀。出擧條上曰,今日紀綱,雖曰寒心,耳目亦云喑啞,莫重都下,有此可駭之擧,今已七朔,一無言者,不可事過而置之,其時兩司人,亟施削職之典。出傳敎鑧曰,臣年衰病痼,不合於耳目之任,而諫省之除,適下於庭候纔撤之時,區區微忱,只爲承候,章皇出肅,而至於言責之任,無異聾瞶,不敢出一言論一事,惶愧罙深,今以捕廳事,有其時兩司削職之命,臣官以諫爲名,而登筵則其不言之失,與其時臺臣,宜無異同,何可獨爲晏然於臺次乎?請命遞斥臣職。上曰,旣已下敎,則其嫌太過,勿辭,亦勿退待。出擧條致仁曰,兪奉朝賀,近經重病云矣。上曰,兪奉朝賀家,遣御醫持藥物看病,書啓。出傳敎上曰,副提學元仁孫,行副司直李溵,備堂還差,行副司直金時默,兼察有司,判敦寧申晦湖南句管,禮曹參判洪樂性關東句管,行副司直徐命膺海西句管,戶曹參判趙曮湖西句管差下,行副司直鄭存謙,堤堰堂上差下。出榻敎上曰,鄭景仁,不待擧條卽爲,分付。出傳敎上曰,昨日疏釋,今聞大臣所奏,不可循例放釋,赤梁僉使金聖彪,施以告身之律。出傳敎上曰,禁府堂上,持草供入侍。出榻敎上曰,左右捕將,持囚供入侍事。出榻敎大臣先退後,命讀湖西狀啓訖。良漢曰,卽伏見江華府留守鄭尙淳今春夏等褒貶啓本,則邊將無一人居下,殊無嚴明殿最之意,推考警責,何如?上曰,依爲之。出擧條上曰,慶尙左水使入侍。出榻敎水使田得雨進伏,命讀宣諭牒,賜弓矢後先退,諸臣以次退出。
丁亥七月十五日未時,上御集慶堂。內局入診入侍時,藥房都提調金致仁,提調趙明鼎,副提調李惟秀,假注書李濟萬,記事官鄭好仁·李克生,醫官許礈·李泰遠·李以楷·金孝儉,以次進伏訖。上曰,俄者痰入後肛,今則屈伸極難矣。致仁曰,然則何以爲之乎?上曰,椒熨爲之耶?泰遠曰,椒熨急急爲之,好矣。致仁曰,椒熨從次爲之,而湯劑先爲進御,好矣。上曰,置之。連試椒熨三四次後,致仁曰,自今日直宿,何如?上曰,直宿何爲,致仁曰,聖候如此而何不直宿乎?上曰,藥房三提調,自今日直宿本院,待分醫官,亦本院待令事。出榻敎上曰,內局旣已直宿,國舅依例直宿,錦城·永城·昌城,一體直宿事,分付。出傳敎上曰,旣已下敎,何待三度?右尹金尙重許遞,其代今日政擧行。出榻敎上曰,自今日,建功湯一貼加煎以入。出榻敎上曰,藥房提調,持湯劑更爲入侍事。出榻敎上進御湯劑訖,諸臣以次退出。
丁亥七月十五日初更四點,上御集慶堂。藥房入診入侍時,都提調金致仁,提調趙明鼎,副提調洪名漢,假注書崔景岳,託事官鄭好仁·李克生,醫官許礈·李以楷·李泰遠·慶絢·金孝儉·吳道炯·鄭允說·金季良,以次進伏訖。致仁曰,俄間聖體調攝,若何?上曰,一樣矣。命進蔥椒熨,致仁曰,轉側之際,雖爲刺痛,而故爲轉側,則好矣。上曰,誰某入之乎?都承旨入來乎?致仁曰,入來矣。命書傳敎曰,吉州牧使大丘營將,其令待朝辭朝,水使李吉儒,代待朝政官牌招開政,以無故人擧行,待下批當日辭朝,又命進蔥椒熨。上曰,以此爲之則果愈乎?礈曰,雖一夜之間,必有效矣。曩時痰候,未盡消散而然,緊爲椒熨,則自然消散矣。如此之時,椒熨不可廢,而煎茶知於元縻而進御,好矣。致仁曰,其間轉側之際,少似差勝,其以煎茶之效而然乎?上曰,俄間似少愈矣。今雖如此,而明朝起坐,亦安知乎?致仁曰,然矣。上曰,入蔥後有汗氣,何如?礈曰,汗氣,則好矣。有汗氣處,以綿附之,使外氣不入焉。上曰,連爲椒熨支離矣。致仁曰,支離則何必連爲之乎?上曰,其止之。礈曰,午爲五次,今爲二次,加一次進之,好矣。上曰,今二次勝於五次矣。致仁曰,今日屢次酬應,必有氣憊之患,湯劑煎進乎?上曰,藥房提調,持湯劑更爲入侍。出榻敎仍進湯劑訖,遂退出。
上在慶熙宮。停常參·經筵。
下直,古群山僉使金泰俊,伐登萬戶李夏疇。
辰時,日暈。未時申時,日暈。
大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。
中宮殿·惠嬪宮,藥彦口傳問安。答曰,知道。
大殿,朝廷二品以上·六曹堂上·奉朝賀·大司諫單子問安。答曰,知道。
中宮殿,口傳問安。答曰,知道。
大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。
大殿·中宮殿·惠嬪宮,藥房口傳問安。答曰,知道。
大殿,朝廷二品以上·奉朝賀·六曹堂上·大司諫單子問安。答曰,知道。勿爲問安。
中宮殿,口傳問安。答曰,知道。
尹冕東啓曰,大司成趙榮順,除拜後過三日不爲出肅,依定式推考警責,仍卽牌招察任,何如?傳曰,允。
柳脩啓曰,大司憲李溵在外,執義李憲默在外,掌令申五淸·李恒祚在外,持平林德躋傳旨未下,一員未差,今日以監察茶時之意,敢啓。傳曰,知道。
藥房都提調金致仁,提調趙明鼎,副提調洪名漢啓曰,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫,趁早入診,諿察聖候爲宜,臣等不任終宵憂慮,敢來問安,竝此仰稟。答曰,知道。昨日氣候,今日料表矣。
傳曰儒臣,持警世問答,藥房同爲入侍。
備忘記,傳于尹冕東曰,此則予已知之,世間今日受點之人,爲月廊行首,此望八所無,此豈他便者欲免苟充差之致?事之可駸,莫此爲甚,當該首承傳色,令該府處之爲,有所任科,若是投托,中官南正曄,無廉恥放恣特甚,令該府,施以制書有違律。
以承傳色口傳下敎曰,其君雖臥,何時下敎,而騎曹從事官,決棍草記擧行,尙今寥寥,駭然,此亦違命,從事官決棍後,嶺沿充軍。
又下敎曰,決棍從事官,知名以入。
傳于洪樂純曰,禁衛大將摠戎使,入侍。
又傳于曰,左右捕將,同爲入侍。
柳脩啓曰,左邊捕盜大將金聖遇,右邊捕盜大將尹泰淵,依下敎,來待矣。傳曰,入侍。
以承傳色口傳下敎曰,下敎之後,政院其何泄泄?卽今國綱宜重,內局待令,副提調外,諸承旨遞差。
備忘記,傳于洪名漢曰,行副護軍李徽之,前承旨任㻐,前承旨李宜哲,行副護軍權噵,旣知無謂,武臣焉敢撕捱?前承旨申大顯,承旨除授,牌招察任,房順房。
洪名漢啓曰,同副承旨申大顯,方在未敍用中,何以爲之?敢稟。傳曰,敍用。
以承傳色口傳下敎曰,何時下效而特敎,申飭之下,焉敢若此?白東俊遞差,勿復檢擬,前單子入之。
又下敎曰,白東俊,代尹僖東除授,卽令謝恩。
又下敎曰,密匣何時下,而如是遲滯乎?如是而國家命令行乎?如詳密匣,未卽修整,當諉修正注書汰去。
金重赫汰去,代以尹長烈爲事變假注書。
申大顯啓曰,事變假注書尹長烈,時無職名,令該曹依例付軍職,冠帶常仕,何如?傳曰,允。
傳于權噵曰,儒臣,持警世問答入侍。
申大顯啓曰,左右捕盜大將,持罪人草供,依下敎,來待矣。傳曰入侍。
有政。吏批,判書鄭宲在外,參判韓光會進,參議李海重進,左副承旨洪樂純進,以趙載俊爲持平,金鍾正爲兵曹參判,李廷烈爲相禮,元義孫爲安邊府使,黃榦爲靈光郡守,待敎洪相簡。單付兵批,判書南泰會進,參判金鍾正未肅拜,參議李昌儒入直,參知沈益聖服制,右副承旨柳脩進。兵批啓曰,新除授乶下僉使朴道賢,老母今年八十歲,玉江萬戶李孝百老母,今年七十七歲,安原權管朴壽熙老母,今年八十歲,吾村權管徐道行老母,今年七十六歲,法不當遠離赴任,俱爲呈狀乞遞,邊將之親年七十五歲以上者,許遞其任,已有定式,依例改差,何如?傳曰,允,以白東俊爲全羅左水使,任光鉉爲文兼,李吉儒·田光說副護軍。單付李壽鳳·李祉承,副司直。單付
任㻐,以兵曹言啓曰,五衛將李必運,本以老病之人,當此盛暑,又添泄痢,症狀危篤,時月之內,萬無差復供職之望,呈狀乞遞,不可强令察任,今姑改差,何如?傳曰,允。
申大顯,以兵曹言啓曰,今七月十七日武臣堂上朔試射日次,而當此藥院直宿之時,有不敢循例擧行,今姑停止之意,敢啓。傳曰,知道。
又以啓曰,坼見江華留守鄭尙淳今丁亥春夏等褒貶啓本,則文殊山城別將權覺,連二等居中,依例罷黜,何如?傳曰,允。
又以啓曰,左右捕盜廳從事官又爲決棍事,命下矣。依傳敎,左邊捕盗廳從事官尹致明,右邊捕監廳從事官柳光璧,各決棍二十度之意,敢啓。傳曰,知道。
又以義禁府言啓曰,左邊從事官尹致明,右邊從事官柳光璧,嶺沿充軍事,命下矣。尹致明慶尙道機張縣,柳光璧鎭海縣,竝充軍,以傳敎內辭意,具罪目,依例發遣府羅將,卽爲押送各其配所,何如?傳曰,今則旣得,分揀。
又以左右捕盜廳言啓曰,左邊行首軍官金萬齡,右邊行首軍官韓壽福,依傳敎從重決棍各二十度之意,敢啓。傳曰,知道。
又以啓曰,罪人二男,不可尋常處之,禁將率本營旗鼓,卽詣沙場,回示三匝後,梟首事,命下矣。罪人二男,依傳敎出付禁衛營之意,敢啓。傳曰,知道。
又以禁衛營言啓曰,依傳敎捕廳承款罪人私奴二男,當日鷺梁·沙場,良丁回示三匝後,梟示之意,敢啓。傳曰,知道。
丁亥七月十六日卯時,上御集慶堂。藥房入診,儒臣同爲入侍時,都提調金致仁,提調趙明鼎,副提調洪名漢,應敎李在簡,修撰鄭象仁,假注書崔景岳,記事官鄭好仁·李克生,醫官許礈·李以楷·李泰遠·慶絢·金季良·吳道炯·鄭允說·金孝儉,以次進伏託。致仁曰,夜間,聖體調攝若何?上曰,一樣矣。痰候何如?上曰,差勝矣。寢睡·水刺之節,亦何如?上曰,一樣矣。礈等診候曰,脈候左右三部度數調均,而滑體亦一向矣。上曰,注書出去。時原任大臣,使之入侍,賤臣,奉命傳諭于時原任,領府事尹東度,判府事徐志修·金陽澤,左議政韓翼謩,判府事金尙喆,以次進伏訖。翼謩曰,夜間聖候平復,不勝慶幸之至。上曰,以爲慶乎?僉曰,不小之邦慶也。仍進湯劑訖,翼謩曰,慶幸之餘,臣敢有所達者,益加節宣之道。上曰,建功松節之效也。致仁曰,今日之慶,無疆之休也。上曰,旋卽差效,極爲異矣。翼謩曰,更爲煩達,極爲惶悚,而益加自愛,是臣區區之望也。上命李泰遠診痰候,泰遠診候訖。奏曰,餘氣雖少有之,自然消散矣。上曰,南有容有子乎?致仁曰,有之。上曰,幾歲兒乎?對曰,六七歲兒矣。上曰,今夜夢見李明仲,予有眷眷之意,故夢亦見之矣。其兄弟中予以是爲第一矣。致仁曰,李最中操守堅固,周詳愼密,可遠用之人也。上曰,近來漸勝矣。上曰,予之酬應,勝於昨日乎?僉曰,頓勝矣。致仁曰,末伏不遠,過處暑則快勝矣。上曰,今則卿等可紓心,好矣好矣,而欲以爲慶,不可罷直宿矣。上曰,他承旨入侍。出榻敎上曰,藥房提調更爲入侍。出榻敎仍進湯劑訖,他承旨進伏。上曰,注書出去,警世問答原編持入,賤臣景岳,奉命持入訖,藥院諸臣,以次退出。
丁亥七月十六日辰時,上御集慶堂。承旨入侍時,同副承旨尹冕東,假注書李濟萬,記事官鄭好仁·李克生,進伏訖。上曰,儒臣,持警世問答入侍,可也。應敎李在簡,修撰鄭象仁進伏,上曰,讀之,可也。在簡讀二枚,象仁讀一枚,承史,以次輪讀訖。諸臣以次退出。
丁亥七月十六日巳時,上御集慶堂。禁將·摠使·捕將,同爲入侍時,禁衛大將具善行,摠戎使李章吾,捕盜大將金聖遇·尹泰淵,都承旨洪名漢,假注書李濟萬,記事官鄭好仁·李克生,進伏訖。上曰,李泰祥事實,宋·元以後所無之事,此而不捕,則望八予實羞之,先召兩將有意矣。年前趙觀成事,至今不忘,禁將其時事,予心服矣。仍命承旨書之曰,君令當信,況豈特三百年所無之事乎?卽唐以後所無者,昨日下敎之後,捕將·從事官·捕校,皆曰今方直宿,豈必也蹈此敎?不無解心之弊,況陞資百金?下敎之後,堂堂千乘之國,公麽都下刺客,不卽捕捉,曰有其國,曰有其捕廳,左右大將,爲先從重推考,越捧一等,從事官,令兵曹決棍後汰去,左右行首捕校,亦令該曹,從重決棍後,草記,昨日下敎而未及,噫,七十捕將,遭此光景,一脈支撑,可謂異事,而況現腸而髮結者乎?今聞過昨日無乃欲生而然乎?三子俱在外,其在絜矩之道,其雖此時,心亦難耐,此等之時,其雖能護,其分該署,相當藥物題給,以曾經幕下之人,代其子,而其令着意救護,使三子來見團圓,出傳敎聖遇·泰淵,各陳李泰祥家奴二男,有可疑之跡,已爲捉囚之意仰奏。上曰,卽往嚴鞫。泰淵曰,獄情若急治,難於得情,當緩緩誘問,可以得情矣。上曰,今聞捕將尹泰淵所奏,非特可駭,若此而何以鉤得?旣囚諸人,敢稱說誘,此等捕將,將安用哉?罷職。出傳敎上曰,捕將有關,代禁衛大將具善行除授,卽爲牌招,傳授命召大將牌·傳令牌,出傳敎上曰,卿等與李泰祥,同是將矣,須盡心爲之。善行·聖遇對曰,敢不盡心焉。諸臣以次退出。
丁亥七月十六日未時,上御集慶堂。捕將入侍時,捕盗大將具善行,金聖遇,同副承旨申大顯,假注書李濟萬,記事官鄭好仁·李克生,以次進伏訖。上曰,二男嚴問乎?善行曰,二男處嚴鞫,草供持入矣。上曰,讀之。善行讀訖。上曰,明白無疑乎?善行曰,無疑矣。上曰,旣已下敎,漢·唐事,不過敵國之事,綱目特書,況一國捕將之事乎?若不捕捉,國將亡矣,故有此嚴飭矣。二男不多日而斯得,此豈若初無是事,而國綱猶存,今覽供辭本事外,關係倫常,此正不待時者,以此觀之,乾道昭昭可知,此唐·宋以後所無之事,豈可尋常處之?禁將率本營旗鼓,卽詣沙場,回示三匝後梟首。出傳敎上曰,退去,斯速擧行,可也。諸臣以次退出。
丁亥七月十六日申時,上御集慶堂。儒臣入侍時,應敎李在簡,副修撰鄭象仁,右承旨權噵,假注書李濟萬,記事官鄭好仁·李克生進伏訖。上曰,問答讀之,可也。在簡讀一板,象仁讀二板,承史以次輪讀訖。上曰,今番二男捕捉右邊軍官卞德基,左邊軍官馬興漢,各加資,賞給,依例擧行事。出傳敎上曰,新除授大丘營將防禦使,其令倍道下送,水使白東俊,其令不計常日,卽爲赴任。出傳敎上曰,藥房入侍。出榻敎書訖,諸臣以次退出。
丁亥七月十六日酉時,上御集慶堂。藥房入診入侍時,都提調金致仁,提調趙明鼎,副提調洪名漢,假注書崔景岳,記事官鄭好仁·李克生,醫官許礈·李以楷·李泰遠·慶絢·金季良·吳道炯·鄭允說·金孝儉,以次進伏訖。致仁曰,午間,聖體調攝若何?上曰,一樣矣。仍進湯劑訖,礈等診候曰,脈候左右三部度數調均,而滑體一向,好矣。上曰,罪人元犯旣得而本非美事,實無光矣。致仁曰,今日內捕捉,國綱,立矣。上曰,搜捕非難,予若非靜攝中,則捕將將不免決棍矣。命持入,使軍官救護傳敎,致仁覽說曰,下敎至此,於渠國恩尤爲罔極矣。上曰,其三子景像,極爲殘忍矣。名漢曰,李泰祥不死而能甦云矣。上曰,能甦云乎?礈曰,今夜亦爲蔥椒熨附藉,好矣。上曰,將爲之,只汝等入來也。致仁曰,臣等率而入來矣。上曰,依爲之。上曰,元犯旣得,從事官勿汰,左右捕將越捧,置之。出傳敎諸臣以次退出。
上在慶熙宮。停常參·經筵。
藥房都提調金致仁,提調趙明鼎,副提調洪名漢啓曰,伏未審夜間,聖體調攝若何,痰候,何如,寢睡·水刺之節,亦何如?臣等率諸御醫,趁早入診,詳祭聖候爲宜,臣等不任終宵憂慮,敢來問安,竝此仰稟。答曰,知道。氣則一樣矣。
大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。
中宮殿·惠嬪宮,藥房口傳問安。答曰,知道。
大殿,朝廷二品以上·六曹堂上·奉朝賀·大司諫單子問安。答曰,勿爲問安。
中宮殿,口傳問安。答曰,知道。
大殿·中宮殿·惠嬪宮,藥房口傳問安。答曰,知道。
申大顯啓曰,憲府連日監察茶時,事甚未安,除在外傳旨未下外,持平趙載俊,卽爲牌招,何如?傳曰,允。
權噵啓曰,大司憲李溵在外,執義李憲默,掌令申五淸·李恒祚俱在外,持平趙載俊牌不進,林德躋傳旨未下,今日以監察茶時之意,敢啓。傳曰,允。
申大顯,以都摠府言啓曰,今日入直內三廳武兼禁軍及軍兵等,當爲中日習射,而藥院直宿撤直間,依例停止之意,敢啓。傳曰,知道。
以承傳色口傳下敎曰,金相翊·尹勉憲,承旨除授牌招察任,房順房。
傳于申大顯曰,承旨與宣傳官,入侍。
傳于權噵曰,儒臣,持警世問答,入侍。
以承傳色口傳下敎曰,常時猶不然,況直宿時乎,入來之路,不可不開,判敦寧申晦,副提學元仁孫,本職評解,付軍職。
兵曹口傳政事,副司直申晦·元仁孫。
李宜哲啓曰,副司直申晦·元仁孫,依下敎,來待矣。傳曰,入侍。
傳于金相翊曰,漢城府官員當該官員待令。
又傳于曰,京兆郞廳擧行後,當爲來告,而尙不來告,知名以入。
李宜哲,以漢城府言啓曰。傳曰,三亥酒禁令若何,而今日令宣傳官,摘奸龍山江,得三中甕來,事之可駭,莫此爲甚,令京兆官員,卽謂龍山江,紅露灌于江中,三甕酒,依頃者例屬公,江村人無論士夫·常漢,當祭者,遍爲分給,犯釀人吳斗必,大會一洞民,勿爲懲贖,今日內決杖一百放,酒甕若是放恣列立不禁,當該任掌,今日內,江邊決杖六十事,命下矣。依傳敎,發遣本府郞廳於江上,紅露灌于江中,三甕酒,當祭者遍爲分給,犯釀人吳斗必,大會一洞人決杖一百放,當該任掌印啓周,江邊亦爲決杖六十度之意,敢啓。傳曰,知道。
傳于申大顯曰,鄭弘淳,曾經忠淸道臣乎?知入。
以備忘記,又傳于曰,今番直宿,豈比昨年?今日廷候停止,昔有古例,爲大臣也。予亦許多吏隷亦悶也。故以此下敎,而以今日之氣,予差勝而然耶?悶廷候入城,其意若何,而聞今日之命,茫茫尋郊,其所遭予亦知也。而君臣分義,豈逃霄壤,況是誰之子?行司直鄭弘淳,忠州牧使除授,當日辭朝,時任牧使,遞付京職,使今日靑丘臣子,知有望八其君,莫敢以廷候之撤,偃便在鄕,噫,古豈有七十四歲其君乎?今日臣子,少知焉。
又以備忘記,又傳于曰,君親理則一也。忠淸亦豈異哉?以常道諭之,有望八其親,一調攝悶形於色,一少愈飮道食慾,自同平人,豈曰子乎?以此觀之,事君亦一也。觀今之世,知望八其君乎?望八之親,雖云大體,七十四歲其君,豈敢視常例?觀今逡巡之人,予之望八,其自羞焉。
又傳于曰,忠州牧使謝恩,何其遲滯耶?申飭。
以承傳色口傳下敎曰,謝恩催促爲之,吏判亦爲催促,撤直前,則大小陳章勿捧。
以備忘記,傳于申大顯曰,當此直宿之時,何敢在近畿而凝然不動乎?李溵朔寧郡守除授,除謝恩其令當日赴任,時任郡守,方當直宿之時,遞付京職,忠牧時在果川云,除謝恩,其令卽爲赴任。
以承傳色口傳下敎曰,下諭臺臣所在處,知入。
又下敎曰,軍職在鄕人,申飭,使之上來。
權噵,以吏曹言啓曰,兵曹正郞尹錫烈,受由過限未上來,依例改差,何如?傳曰,允。
以承傳色口傳下敎曰,中官苟艱,昨日處分中官金景佑,元傳旨付標。
申大顯,以義禁府言啓曰,中官苟艱,昨日處分中官金景佑,元傳旨付標事,命下矣。金景佑,昨已拿囚,卽爲放送之意,敢啓。傳曰,知道。
金相翊,以義禁府言啓曰,前正言鄭景仁,關東投畀事承傳,啓下矣。鄭景仁,江原道伊川府投畀,而以承傳內辭意,具罪目,依例發遣府羅將,押送配所,何如?傳曰,允。
申大顯,以義禁府言啓曰,中官南正曄,令該府施以制書有違律事,傳旨啓下,而特敎定律名者,勿捧原情,直爲草記勘處事,曾有定式矣。南正曄,旣已拿囚,以制書有違律私罪,杖一百收贖盡奪告身,而依承傳功減一等,放送,何如?傳曰,允。
又以左右捕盜廳言啓曰,因大臣所達,罪人捕捉捕校,不可不分首從,施賞首功一人,問于捕廳,草記擧行事,命下矣。罪人二男捕捉時,左邊軍官閒良馬興漢,爲首捕之意,敢啓。傳曰,知道。此人加資給百金,卞德起,邊將承傳。
以承傳色口傳下敎曰,加資今日內口傳下批,賞典,亦於今日內,擧行後以奏。
又下敎曰,其女容赦矣。以渠之故,其上典至此,甚於娼物,今日內楸子島爲婢,未昏前渡江後,草記。
又下敎曰,何時下敎,而今始聽傳敎云,當該郞廳汰去,草記連爲催促。
申大顯,以刑曹言啓曰,其女容赦矣。以渠之故,其上典至此,甚於娼物,今日內楸子島爲婢,未昏前後江後草記事,命下矣。罪人私婢七梅,依傳敎楸子島爲婢,卽爲發配,星火渡江之意,敢啓。傳曰,知道。
丁亥七月十七日卯時,上御集慶堂。藥房入診儒臣同爲入侍時,都提調金致仁,提調趙明鼎,副提調洪名漢,假注書崔景岳,記事官鄭好仁·李克生,應敎李在簡,修撰鄭象仁,醫官許礈·李以楷·李泰遠·慶絢·金季良·吳道炯·鄭允說·金孝儉,以次進伏訖。致仁曰,夜間,聖體調攝,若何?上曰,稍勝矣。致仁曰,昨夜無入侍下敎,痰候,快勝而然乎?上曰,差勝而然亥。上曰,水刺進御,一向爲難,爲重燕飯而入之而饌品亦難矣。礈曰,鮒魚膏,好矣。上曰,爛烹而入之。仍進湯劑訖。上曰,藥房提調,持湯劑更爲入侍。出榻敎提調先退,礈次第入診曰,脈候度數調均而滑體,好矣。名漢曰,時原任,爲承候來待矣。上曰,時原任大臣入侍。出榻敎領府事尹東度,判府事徐志修·金陽澤,左議政韓翼謩,判府事金尙喆,以次進伏訖。東度曰,聖體調攝,若何,痰候何如?寢睡·水刺之節,亦何如?上曰,一樣矣。時原任先退。上曰,在外諸臣,有入來者乎?致仁曰,未得詳知,而申晦連以在外懸之,今覽擧案,以未肅拜懸之,似或入來而然亥。名漢曰,鄭弘淳,聞有上候,已爲入來而雖不參候班,今方在家云矣。上曰,李溵亦入來乎?名漢曰,雖未的知,而方當庭候之時,似或入來矣。上曰,元仁孫入來乎?致仁曰,密符已替納,方在家云矣。上曰,判敦寧申晦,行司直鄭弘淳,副提學元仁孫入侍。出榻敎上曰,沈鏽亦入來乎?致仁曰,未能的知矣。命讀警世問答,輪讀訖。上曰,吏判,尙無消息乎?致仁曰,無消息矣。上曰,道里幾許?名漢曰,三日程矣。湯劑進御訖,致仁曰,昨以全羅前水使白東俊下直遲滯事,至有勿復檢擬之敎,而蓋聞東俊,肅拜下後,直呈下直單子,而眞時諸承旨,竝被特遞,院中一空,凡干公事,不得出納,以致遲滯云,事實如此,則宜有參酌之道矣。上曰,今聞所奏,勿復檢擬下敎置之。出擧條致仁曰,昨以捕廳事,有懸賞購捕之命矣。元犯旣得,自當依傳敎擧行,而又聞昨日筵中,以兩捕廳捕校各一人,竝賞事,下敎云,此則事體恐不然,賞典甚重,何可不分首從而混施乎?令該廳,指陳首功一人後,分付該曹擧行,似宜故敢達矣。上曰,所奏,是矣。問于捕廳,草記擧行。出擧條上曰,宣傳官一員入侍。出榻敎宣傳官邊鎭城進狀,上曰,汝往江郊某處,摘奸召釀,而往其處微服而行。邊鎭城,奉命退出。上曰,注書出去,騎馬一匹立之。出榻敎遂以次退出。丁亥七月十七日巳時,上御集慶堂。儒臣持警世問答入侍時,應敎李在簡,副修撰鄭象仁,左承旨李宜哲,假注書李濟萬,記事官鄭好仁·李克生,進伏訖。上曰,問答讀之。在簡讀二板,象仁讀一板,承史以次輪讀訖。諸臣以次退出。
丁亥七月十七日未時,上御集慶堂。藥房入診入侍時,都提調金致仁,提調趙明鼎,副提調洪名漢,假注書崔景岳,記事官鄭好仁·李克生,醫官許礈·李以楷·李泰遠·慶絢·金季良·吳道炯·鄭允說·金孝儉·柳光翼,以次進伏訖。致仁曰,午間,聖體調攝,若何?上曰,少勝而有泡便矣。仍進湯劑訖,礈等診候曰,脈候度數調均而滑體一向矣。上曰,沈鏽入來云矣。名漢曰,出傳敎使之入侍乎?上曰,然矣。仍命書傳敎曰,知事沈鏽,今聞入城云,一體入侍。出傳敎承旨進伏,遂退出。
丁亥七月十七日未時,上御集慶堂。宣傳官入侍時,宣傳官邊鎭城,同副承旨申大顯,假注書李濟萬,記事官姜俒·李克生,進伏訖。上曰,何處捉來乎?鎭城對曰,捉於龍山兄弟洞矣。上曰,承旨書之,三亥酒禁令若何,而今日令宣傳官摘奸龍山江,得三中甕來,事之可駭,莫此爲甚,令京兆官員,卽詣龍山江,紅露灌于江中,三甕酒,依頃者例屬公,江村人無論士夫·常漢,當祭者遍爲分給,犯釀人吳斗必,大會洞人,勿爲懲贖,今日內決杖一百放,當該任掌,今日內江邊決杖六十事,分付京兆。書訖,諸臣以次退出。
丁亥七月十七日未時,上御集慶堂。承旨入侍時,同副承旨申大顯,假注書李濟萬,記事官姜俒·李克生,進伏訖。上曰,儒臣持高麗正朝賀卷入侍,可也。賤臣,與之偕入,應敎李在簡,修撰鄭象仁進伏,讀賀儀。上曰,儒臣先退。上曰,元仁孫來待云,注書偕入,可也。賤臣與之偕入,以申晦來侍之意仰奏,上曰,亦爲偕入。賤臣與之偕入,仁孫進伏。上曰,卿之所遭,尙何言哉?予望八之年,豈捨卿乎?仁孫曰,聖明在上,曲被保全,所被恩眷,殞首難報,而第臣所遭奇怪,臣若徒恃恩寵,不知處義,則此外所遭,不知至於何境。上曰,勿爲過自引去,留在城中,可也。晦進伏。上曰,今後則可以留京乎?晦曰,臣之所遭,異於他人,豈是一刻留在朝端之身?而頃者承命,蓋爲所重,今此入來,亦爲承候,而第其所遭,決非一時留在朝端之身矣。上曰,過矣,過矣。上曰,知事沈鏽入來與否知入。賤臣,以來侍之意還奏,上曰,與之偕入,可也。賤臣與之偕入,鏽進伏。上曰,卿之事實,無可言矣。頃使靑城傳語矣。卿果聞之否,鏽對曰,承聞矣。上曰,卿之許久撕捱,過矣。鏽曰,臣無似致位至此,畢竟所遭至此,更以何顔入覲耿光,而直宿有命,日前入城矣。入侍之命,遽下於此際,故臣冒沒入來,而廉行甚重,實難放倒矣。上曰,古人有杯酒釋憾之語,予若捨卿,非是使臣之道也。卿頒勿去也。諸臣,以次退出。
上在慶熙宮。停常參·經筵。
下直,越松萬戶金成澤,智世浦萬戶鄭有良,乫坡智僉使李泰燁。
尹勉憲啓曰,大司憲未差,執義李憲默,掌令申五淸·李恒祚俱在外,持平林德躋·趙載俊,俱傳旨未下,今日以監察茶時之意,敢啓。傳曰,知道。
藥房都提調金致仁,提調趙明鼎,副提調洪名漢啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。氣則一樣矣。
大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮·世猶宮·嬪宮,政院·玉堂,口傳問安。答曰,知道。
大殿·中宮殿·惠嬪宮,藥房口傳問安。答曰,知道。
以備忘記,傳于金相翊曰,今下弓矢。乫坡智僉使李泰燁處,給送。
傳于尹勉憲曰,承旨入侍。
權噵,以內醫院官員,以都提調·提調意啓曰,朔寧郡守方泰輿,遞付京職事,命下矣。依例還屬本院,而方當直宿之時,令該曹口傳付軍職,冠帶常仕,何如?傳曰,允。
兵曹口傳政事,副護軍方泰輿。
傳于洪名漢曰,內局入侍。
金相翊,以兵曹言啓曰,景福宮衛將梁時梲,昌德宮衛將李起泰,昌慶宮衛將林有根,俱以實病,勢難供職,呈狀乞遞,不可强令察任,竝今姑改差,何如?傳曰,允。
尹勉憲,以義禁府言啓曰,江原道伊川府投畀罪人鄭景仁,分揀,承傳,啓下矣。放送事,分付,道臣之意,敢啓。傳曰,知道。
丁亥七月十八日巳時,上御集慶堂。藥房入診入侍時,都提調金致仁,提調趙明鼎,副提調洪名漢,假注書崔景岳,記事官鄭好仁·李克生,醫官方泰輿·許礈·李以楷·李泰遠·慶絢·金季良·吳道炯·鄭允說·金孝儉·柳光翼,以次進伏訖。致仁曰,夜間,聖體調攝,若何?上曰,一樣疾,痰候,何如?上曰,今夜則自內爲椒熨矣。上曰,金孝檢,曾爲僉使乎?致仁曰,未經矣。仍進湯劑訖。泰輿等診候曰,脈候左右三部度數調均而滑體亦勝於前矣。名漢曰,昨日傳敎中,以七梅書出,蓋山德,罪之根柢也。上曰不然,二男留接於七梅家,而爲此罔測之事,以七梅加罪,可也。命書傳敎曰,人君用人之道,豈取其人?且銓曹恒飭,沈滯者調用,咫尺目見,予何泯默?大抵,初欠愼擇,曾已下敎,一自掌務官陞資,其皆稱御而名雖稱御,莫知殿席者多,只以堂止者,予見多矣。豈特其堂?雖至二品亦然,李世珪,予亦莫知其術矣。只以金圈,遊於本廳,昨年見之,已諭其時都提調洪領相,其後入侍,頃者所奏,其雖迂闊,人豈皆華扁?因此坎軻,此後只充本廳而已。此猶若此,況沈廢者乎?此等之人擢用,然後人可聳動,李世珪令該曹,日後守令待窠調用,同是堂三品,連爲入侍,而渠猶沈滯,此猶若此,況武士哉?且爲金有鉉傍孫者乎?金孝儉,亦令銓曹,僉使待窠調用。上曰,忠州得人,其土之民,自此將蘇矣。致仁曰,李溵,昨日入來城外云矣。上曰,李溵予豈深處之乎?此兩人,如此補外,將爲消磨之意矣。致仁曰,此兩人,不可久處外任矣。上曰,昨日予敎于沈鏽曰,今番被斥中,卿爲輕云矣。致仁曰,鏽昨聞下敎而感泣無地矣。上曰,沈鏽出去云乎?致仁曰,聞此下敎之後,未可遽然出去仰達云矣。致仁曰,言事人處,屢次越望天點,非人臣之所可言者,而不必如此之事矣。上曰,指一人而言乎?年少之人,不知其此後從容屢次越望,爲渠之事,其置之。致仁曰,鄭景仁爲臺時,適往安山,果是實事,聞命後達宵入來,未及入門,而已有處分,敎今往配所矣。命書傳敎曰,今聞大臣所奏,鄭景仁傳旨,特爲分揀。金致仁曰,上候平復,臣民之賀,曷有其極?臣考見謄錄,則本院直宿,亦有賀矣。上曰,今又聞怪異言矣。致仁曰,十五日景像思之,今猶澟然,爲今日臣子者,孰不有稱賀之心乎?上曰,其止之。上曰,藥房提調,持湯劑更爲入侍。出榻敎仍進湯劑訖,上曰,今日之劑盡之乎?致仁曰,日三進劑,何可已乎?夕診,更當進御矣。遂退出。
丁亥七月十八日酉時,上御集慶堂。承旨入侍時,同副承旨申大顯,假注書李濟萬,記事官鄭好仁·李克生,進依訖。上曰,藥院入來乎?入來者,誰也?大顯對曰,同副承旨申大顯也。上曰,俄使藥院,同爲入侍矣。曺壽哲,誤傳矣。藥房入來進伏,大顯與賤臣先退。
丁亥七月十八日酉時,上御集慶堂。藥房入診入侍時,都提調金致仁,提調趙明鼎,副提調洪名漢,假注書崔景岳,記事官鄭好生·李克生,醫官方泰輿·許礈·李以楷·李泰遠·慶絢·金季良·吳道炯·鄭允說,以次進伏訖。致仁曰,午間,聖體若何?上曰,一樣矣。湯劑進御訖,泰輿診候曰,脈候左右三部度數調均而滑體,一向好矣。上曰,好矣。上曰,朝耆卿有請賀之言,而今此靜攝,老人之常事,更勿以爲念也。致仁曰,應行之典,何可以頻數而不爲乎?致仁曰,明日湯劑,亦如今日煎進乎?上曰,依爲之。上曰,故判書金聖應,貌相極好而福將矣。時黙之相,雖云好矣,而何能當其父乎?第近來則多有乃父儀形矣。致仁曰,近來觀之,則多有恰似者矣。致仁曰,刑曹郞廳,昨入於傳敎處分中,而臣聞其槪,果急急來到云矣。上曰,刑曹佐郞李學源汰去傳敎,勿施。出榻敎上曰,德浦僉使鄭允說改差,還屬本院。出榻敎遂以次退出。
上在慶熙宮。停常參·經筵。
下直,馬梁僉使吳道鍵,安邊府使元義孫,靈光郡守黃榦,驪州牧使金勉行,定州牧使尹得孟,會寧府使李敬懋,加平郡守韓後裕,德浦僉使金孝儉,抱川縣監李世珪,助泥萬戶兪彦恪。
尹勉憲啓曰,憲府連日監察茶時,事甚未安,除在外傳旨未下外,掌令李恒祚,卽爲牌招,何如?傳曰,允。
又啓曰,大司憲未差,執義李憲默,掌令申五淸俱在外,掌令李恒祚牌不進,持平林德躋·趙載俊,俱傳旨未下,今日以監察茶時之意,敢啓。傳曰,知道。
藥房都提調金致仁,提調趙明鼎,副提調洪名漢啓曰,伏未審夜間,聖體調攝,若何,痰候,何如,寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。予則一樣矣。
大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。
中宮殿·惠嬪宮,藥房口傳問安。答曰,知道。
大殿·中宮殿,朝廷二品以上·奉朝賀·六曹堂上·大司諫單子問安。答曰,知道。勿爲問安。
大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。
中宮殿·惠嬪宮,藥房口傳問安。答曰,知道。
以承傳色口傳下敎曰,煎茶入侍前,先入之。
傳于權噵曰,催促開政。
有政。吏批,判書鄭宲在外,參判韓光會進,參議李海重式暇,右承旨權噵進。吏批啓曰,判書鄭宲在外,參議李海重式暇,小臣獨政未安,何以爲之?敢稟。傳曰,仍爲之。
又啓曰,忠州牧使趙德洙,遞付京職事,命下矣,而本曹時無相當窠,依例送西之意,敢啓。傳曰,知道。以沈鏽爲大司憲,柳雲翼爲正言,李益炡爲判敦寧,沈履之爲禮曹參議,安杓爲刑曹參議,金勉行爲驪州牧使,李世珪爲抱川縣監,李東顯·宋聚行爲兵曹正郞,鄭象仁爲輔德,姜俒待敎。單付
兵批,判書南泰會進,參判金鍾正,參議李昌儒入直,參知沈益聖服制,同副承旨申大顯進。
兵批啓曰,五衛將金光胤,病難供職,呈狀乞遞,不可等待其差復,今姑改差,何如?傳曰,允。以李達海爲宣傳官,金弘得爲五衛將,丁大亨爲景福將,崔景秀爲昌德將,南慶星爲昌慶將,朴泰夢爲乶下僉使,金孝儉爲德浦僉使,金弘聲爲文殊山城別將,姜啓齊爲玉江萬戶,鄭彦忠爲僉知,康光堯安原權管,南兌傑·趙德洙·鄭允說副護軍,洪樂純·尹蓍東·洪良漢·柳脩·尹冕東副司直,鄭景仁·任光鉉·鄭允弼副司果,許溵副司勇,鄭恒齡副司果,尹長烈副司正。以上單付
傳于洪名漢曰,內局入侍。
傳于金相翊曰,承旨入侍。
兵曹口傳政事,古今島僉使李極齡。
以承傳色口傳下敎曰,雖在靜攝中,軍號之聲未聞,而夕問安爲之,該房承旨,從重推考。
又下敎曰,明日湯劑,有下敎事,入侍。
權噵,以內醫院官員,以都提調·提調意啓曰,議藥同參金德崙·金世彦·有頉,代司果鄭允弼,假引儀許溵,術業精詳,以此人差下,令該曹,依例付軍職,冠帶常仕,何如?傳曰,允。
金相翊,以兵曹言啓曰,今七月二十日,文臣朔試射日次,而當此藥院直宿之時,有不敢循例擧行,今姑停止之意,敢啓。傳曰,知道。
又以刑曹言啓曰,再昨下敎之後,今聞卽山德,非七梅也。此等賤人,豈可復敎?再昨下敎,勿施事,命下矣。楸子島爲婢罪人婢七梅,依傳敎放逆事,分付該道道臣之意,敢啓。傳曰,知道。
敎摠戎使李章吾書。王若曰,西閫之旌鉞纔回,待之,久矣。北城之鉁轄復授,意豈偶然?昔旣優爲,今何多誥?念我畿服重鎭,莫如摠戎一廳,與沁都水陸相連,緩急賴桑土之備,竝漢南關防對峙,左右成輔車之形,外而制閫權與諸道兵營,奚但責任之甚重?內則參廟略視兩局大將,實亦體貌之不輕,苟非公侯干城之材,曷任邦畿保障之責?惟卿,韜鈐宿望,儒素故家,業敦詩書,初從司馬試進用,義同休戚,期以古虎臣威風,侍毗罙深,歷銀臺而亞司寇,積庸茂著,葺訓院而疎淸江,念外至之浮言,於卿何有顧內服之戎政?置帥尤難,肆擇中權,迺眷前度,玆授卿以摠戎使,卿其祗服寵命,克收壯猷,信賞罰而明恩威,宜務得軍情之道,繕倉廢而修器械,盍思固吾圍之方。於戲,隋城之武備尙疎,予方思於飭勵,禁營之成效已著,卿豈忽於綢繆?故玆敎示,想宜知悉。知製敎李在簡製進
敎京畿水使趙雲逵書。王若曰,王者量材授官,所貴文武之兼備,宰相由內居外,亦有飭敎之時行,肆將三道統禦之權,庸付西省攸注之手,惟卿,宣王化於兩南關北,贊機務於六曹籌司,向來東銓之力辭,强副苦懇,今者夏官之重畀,式循輿情,夫何大政之纔過?遞爾引避之太過,特敎宣召,久待尺五天登筵,溫批敷心,胡至日三牌違命,惟榮塗恬退之操,非不曰嘉,在朝家董飭之方,寧可無警,肆薄譴將施於?閫,顧重鎭無過於喬營,島嶼蒼茫,海路遙通於吳會,襟第環控,天塹近接於沁都,益州舟船,非無武臣之可仗,名府鎖鑰,何妨中書之權知?玆授卿以京畿水軍節度使兼三道統禦使喬桐府使,卿其任大事於一面關防,敷至沼於百里芻牧,軍兵庶務,須從一切便宜,邊圉良獻,欲藉九卿威重,雖寇恂暫留於潁上,豈汲子久滯於淮陽?畫戟朱牙,纔釋大司馬重寄,靑簾白舫,別是新節度之威儀,故玆敎示,想宜知悉。知製敎金蓍耉製進
丁亥七月十九日辰時,上御集慶堂。藥房入診入侍時,都提調金致仁,提調趙明鼎,副提調洪名漢,假注書崔景岳,記事官鄭好仁·李克生,醫官方泰輿·許礈·李以楷·李泰遠·慶絢·金季良·吳道炯·鄭允說·金孝儉·柳光翼,以次進伏訖。致仁曰,夜間,聖體調攝,若何?上曰,一樣矣。寢睡·水刺之節,何如?上曰,善寢而但氣少矣。上曰,時原任大臣入侍。出榻敎領府事尹東度,判府事徐志修·金陽澤,左議政韓翼謩,以次進伏訖。東度曰,聖體調攝,若何,寢睡水刺之節,亦何如?上曰,一樣矣。仍進湯劑訖。泰輿診候曰,脈候度數調均而滑體,一向矣。上曰,今姑言之,予欲堅久不撤直宿者,有意矣。命書傳敎曰,藩任體重,況瓜代乎?關東伯其令初定日辭朝。致仁曰,旣異他臣,而方當直宿,晦初間辭朝,則好矣。上曰,予意則只爲民故下送矣。上曰,今番之事,卿等所請,實可悶矣。致仁曰,其日臣等,實經焦迫之境,如是而豈無上告乎?況陟降之當如何乎?翼謩曰,臣亦有區區所懷,有慶而不告除降,亦非道理矣。上曰,此後則賀與宴之說,勿復陳予也。致仁曰,此則異於他事,自上,雖每謙挹,自前無平復賀不許之事矣。上曰,旣欲賀則不可不上告,豈可以此,上煩陟降乎?致仁曰,此實陟降悅豫之事矣。上曰,昨今年凡幾次受賀乎?名漢曰,應賀之賀,雖至十次,豈可已乎?上曰,守令有闕乎?致仁曰,有之矣。上曰,政官牌招開政。出傳敎上曰,何守令?致仁曰,抱川鄭一祥罷黜矣。上曰,一祥善矣。致仁曰,爲縣善爲矣,綜核而介潔矣。命書傳敎曰,驪州牧使李聖圭,不顧官次在京,已涉駭然,而特敎,申飭,旣至三次,凝然不動,此三百年所無之事,事當投畀,而所顧者其親,亟施準期不敍之典。上曰,藥房提調,持湯劑更爲入侍。出榻敎提調先退,上曰,誰某入來乎?致仁曰,皆入而新判府未入矣。上曰,今日乃瘳,則諸臣必請賀矣。此而不受,則頃者已消之事,必復請矣。今日世孫來謁曰,直宿若撤,則頃疏所請,不可不復請,予答以予若病瘳,汝又將困予乎?予當記過云,則世孫,以爲雖致記過,此請則不可已云云矣。上曰,李泰祥生死,何如?致仁曰,今則可生云矣。上曰,良善之德矣。名漢曰,今番李泰祥之被禍專由於山德,而罪加於七梅,宜有分揀矣。上曰,然矣。命書傳敎曰,再昨下敎之後,今聞卽小德非七梅也。此等賤人,豈可復敎?再昨下敎勿施,更進湯劑訖。命書傳敎曰,內局雖入直,昔年直宿時次對,予已仰覩,復政後,不敢闕一,亦予心也,而今則與頃者有異,只大臣·有司堂上,內局入侍,同爲入侍。諸臣以次退出。
丁亥七月十九日酉時,上御集慶堂。藥房入診入侍時,都提調金致仁,提調趙明鼎,副提調洪名漢,假注書崔景岳,記事官鄭好仁·李克生,醫官乃方泰輿·許礈·李以楷·李泰遠·慶絢·金季良·吳道炯·金孝儉·鄭允說·柳光翼,以次進伏訖。致仁曰,午間,聖體調攝,若何?上曰,一樣矣。仍進湯劑訖。名漢曰,再昨日望拜,雖有成命,方在靜攝之中,何以行禮乎?上曰,再明日望拜禮,權停。出傳敎上曰,他承旨·守令入侍。出榻敎諸臣以次退出。丁亥七月十九日酉時,上御集慶堂。守令邊將入侍時,安邊府使元義孫,驪州牧使金勉行,定州牧使尹得孟,會寧府使李敬懋,靈光郡守黃榦,加平群守韓後裕,抱川縣監李世珪,古今島僉使金光澤,乶下僉使朴兌夢,德浦僉使金孝儉,助泥萬戶兪彦恪,同副承旨申大顯,假注書李濟萬,記事官鄭好仁·李克生,進伏訖。上曰,各次進伏,義孫進伏。上命大顯,讀宣諭別諭訖,義孫先退,勉行·得孟·敬懋·榦·後裕·世珪,以次進伏,各以宣諭別諭諭之,皆令以次先退,至光澤。上曰,防軍收布,何意也?光澤,所對未瑩。上曰,古今島僉使金光澤所奏,其涉孟浪,此等邊將,將安用哉?汰去,其代,口傳擧行,待朝下送。出傳敎泰夢·孝儉·彦恪,以次進伏,各以宣諭諭之,以次先退。上曰,安義僉使具善亨,以都政除拜之人,尙未辭朝,其涉駭然,此非遐方武士,則特敎待令,莫知去處,事之可駭,莫此爲甚,汰去,其代一體口傳擧行,待朝辭朝,他餘邊將,亦以求仕之人,何無去處?申飭,待朝一體辭朝,若無消息,關係紀綱,一體汰去,令該曹,口傳擧行。出榻敎書訖,諸臣以次退出。
丁亥七月十九日初更四點,上御集慶堂。藥房入診入侍時,都提調金致仁,提調趙明鼎,副提調洪名漢,假注書崔景岳,記事官鄭好仁·李克生,醫官方泰輿·許礈·李以楷·李泰遠·慶絢·金季良·吳道炯·鄭允說·金孝儉·柳光翼,以次進伏訖。上曰,先爲診候。泰輿等,以次診候曰,脈候左右三部調均而滑體與夕診一樣矣。致仁曰,聖體調攝,若何?上曰,昨似稍勝,今夕湯後氣茶而數次泡便,對食則惡心,不食自飽,時有眩氣,必是暑症而然矣。泰輿曰,明是暑症矣。淸暑六和湯煎入,好矣。上曰,依前方一貼煎入。出榻敎提調先退。上曰,建功湯,姑爲停止,加減淸暑六和湯,自明日煎入,五錢重蔘苓茶,亦爲煎入。出榻敎致仁曰,臣入來時,國舅欲爲同入承候而未敢矣。上曰,注書出去,引入國舅,可也。賤臣傳命,引國舅入侍,國舅進依承候訖。國舅曰,諸都尉,亦欲承候矣。上曰,中史引入,可也。六和湯進御訖,遂退出。
上在慶熙宮。停常參·經筵。
下直,古今島僉使金光澤,安義僉使具善亨。
尹勉憲啓曰,憲府連日監察茶時,諫院許久闕啓,俱涉未安,兩司除在外傳旨未下外,未肅拜人員,竝卽牌招,何如?傳曰,允。
又啓曰,行大司憲沈鏽牌不進,執義李憲默,掌令申五淸俱在外,掌令李恒祚,持平林德躋·趙載俊,俱傳旨未下,今日以監察茶時之意,敢啓。傳曰,知道。
藥房都提調金致仁,提調趙明鼎,副提調洪名漢啓曰,伏未審夜間,聖體調攝,若何,痰候,何如,寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。予則一樣承。
大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。
大殿·中宮殿·惠嬪宮,藥房口傳問安。答曰,知道。
傳于金相翊曰,大臣及備局有司堂上,內局入診,同爲入侍。
傳于金相翊曰,今下弓矢,安義僉使具善亨,溫萬戶朴麟杓,廢茂山萬戶車碩輔處,給送。
傳于洪名漢曰,內局入侍。
申大顯,以兵曹言啓曰,兼司僕將徐有大,素患關格之症,當暑添劇,時月之內,萬無起動供職之望,呈狀乞遞,實病旣如此,則領軍之將,不可久曠,今姑改差,何如?傳曰,允。
正言柳雲翼啓曰,請還寢鍾城府爲奴罪人天大酌處之命,依律處斷。措辭見上新除授司諫申景濬,時在全羅道淳昌地,請斯速乘馹上來事,下諭。答曰,不允。下諭事,依啓。
敎京畿監司南泰齊書。王若曰,責重風敎之宣,掄揀最難於方岳,班撤天官之長,體貌尤別於畿藩,玆命周屛之往釐,不待虞廷之僉擧,惟卿,文雅飭已,淸素傳家,立朝迨四十餘年,貞固之操履愈著,居官任大小庶務,謹約之規模已成,管西京而方便得宜,不負任保釐之責,畀兩銓而終始乞免,寔出避權要之心,惟向者冢宰之再除,豈亶爲大政之一試?持衡而甄別素定,雖諒卿心之無私,循墻而執守深堅,奈此國體之有損?玆授卿以京畿道觀察使巡察使兼兵馬水軍節度使江華府留守開城府留守,卿其祗承寵眷,勉展良圖,以其職則周之十連,固知倚毗斯重,顧其地則漢之三輔,須念鳳化所由,前度今來艱難,弊瘼已有夙算,旣威且惠,彈壓懷綏之無失其方,自餘稟裁,厥有常典,於戲,朝家之飭勵斯在,予非偶於簡心,內外之殫竭惟均,卿豈忘於欽體?故玆敎示,想宜知悉。知製敎洪檢製進
丁亥七月二十日辰時,上御集慶堂。藥房入診,大臣·備局有司堂上,同爲入侍時,都提調金致仁,提調趙明鼎,副提調洪名漢,記事官尹正烈·鄭好仁·李克生,醫官方泰輿·許礈·李以楷·李泰遠·慶絢·金季良·吳道炯·鄭允說·柳光翼,左議政韓翼謩,副司直金時默·鄭存謙,以次進伏訖。致仁曰,夜間,聖體若何,寢睡·水刺之節,亦何如?上曰,與昨一樣矣。上進湯劑後,泰輿等,以次診候曰,左右三部調均,滑體,亦好矣。翼謩曰,聖體調攝,若何,寢睡·水刺之節,亦何如?上曰,一樣矣。翼謩曰,晚矣愈酷,節宣加意焉。上曰,非不加意,而誠苦誠苦。致仁曰,此平安監司朴相德狀啓也。枚擧郭山郡守田昌雨牒呈,以爲本郡往在丁丑年間,以出站之有弊,至於移邑,而邑基甚狹,名以邑治,民不成聚,莫重聖廟,尙未移達,井泉不足,最好人居,今番火災時,無水救焚,以致延燼,以站路言則宣川之於舊邑,迂回不過八里,邑居移遷,雖似重難,民訴邑牒,利害較然,同郡邑治,還移舊基事,請令廟堂,稟處矣。邑治遷移,本甚重難,苟非迫不得已,有不可輕議,而今此郭山郡,則基址之甚窄,井泉之不足,最妨人居,向來火災之延燼,亦由於無水救焚云,而況莫重聖廟之尙未移建?實爲未安,當初移邑,專爲出站,而站路迂回,未滿十里,邑牒民訴,皆願還舊云,雖未知新舊基形便之的如何,而道臣則想必詳知而有此狀聞,目今本郡纔經回祿,民居未定,若以此時,許令還移舊基,則其於民邑,省弊則多,比諸公然移邑,似有間矣。上曰,以一人之請,擧措顚倒非細,特遣備邊郞,摘奸後,稟處,可也。翼謩曰,言端適及,臣有仰達者矣。習操後,犒饋,蓋將以通將卒之情,敍勞苦之意者,所饋雖肉串餠塊,將卒同饗,意不偶然,而近來外方,諉之除弊,輒以乾糧代給,不但所見之埋沒,全無該饋之本意,此後則切勿乾饋之意,各別申飭,何如?上曰,此亦詩傳鹿鳴之意,所奏誠是,依爲之。出擧條致仁曰,此黃海兵使李仁康,今秋習操點視及別武士·鄕騎士武學都試,取稟狀及啓及守禦使金時默本廳屬束伍牙兵,今秋合操,取稟狀啓及摠戎使李章吾本廳屬四鎭束伍軍兵,今秋輪操,取稟狀啓也。習操點視,諸武士都試,五營合操,俱係詰戎重事,竝依狀請施行,摠廳纔有回來飭敎,尤當一體擧行,而但本廳輪操當次,在於水原·南陽矣。今年畿農,雖有西成之望,而獨水原·南陽等三四邑,最被旱災,已判歉荒云,今又加之以操鍊之事,則民情實爲可悶,此則姑令停止爲宜,以此分付,何如?上曰,依爲之。出擧條翼謩曰,臣昨見畿伯,則以驪州八大藪事爲言矣。致仁曰,此藪,載於輿地,雖是二陵火巢之外,起耕則似未安矣。上曰,予則未知其狀,只聞屬於內司矣,疑是牟利輩所爲矣。李聖圭旣以侍從作宰,則陳疏,可也,而凝然不動則非矣。命賤臣召入宣傳官,使之摘奸以來。致仁曰,昨日有邊將待令之命,而其中江華人,昨日政差除者,似未及待令矣。上曰,昨日下敎,意在申飭,而久勤武士之奏對做錯,不是異事,善亨未及待令,不無參酌,今覺曾見其人,其遞可惜,竝勿汰去,令當日辭朝,其餘亦皆勿論。出傳敎上曰,提調先退。煎湯劑以入,明鼎持湯劑入侍,上進湯劑後,致仁曰,夕湯劑,依例煎入矣。上曰,依爲之。諸臣以次退出。
丁亥七月二十日申時,上御集慶堂。藥房入診入侍,時都提調金致仁,提調趙明鼎,副提調洪名漢,記事官尹正烈·鄭好仁·李克生,醫官方泰輿·許礈·李以楷·李泰遠·慶絢·金季良·吳道炯·鄭允說·柳光翼,以次進伏訖。致仁曰,午間,聖候,何如?上曰,午後眩症頗甚,且有滯氣矣。今則眩氣乍正,而似有嘔氣矣。致仁曰,是亦暑症矣。上進茶飮後,上曰,此茶於予當劑矣。進茶卽覺氣舒矣。致仁曰,明日湯劑,依例煎入乎?上曰,依爲之。諸臣以次退出。
上在慶熙宮,停常參·經筵。
卯時,日暈。
尹勉憲啓曰,大司憲沈鏽未肅拜,執義李憲默,掌令申五淸俱在外,掌令李恒祚,持平林德躋·趙載俊,俱傳旨未下,今日以監察茶時之意,敢啓。傳曰,知道。
藥房都提調金致仁,提調趙明鼎,副提調洪名漢,啓曰,伏未審夜間,聖體調攝,若何,痰候,何如,寢睡·水刺之節,亦何如?臣等,率諸御醫,趁早入診,詳察聖候爲宜,臣等不任終宵憂慮敢來問安,竝此仰稟。答曰,知道。今歲之中,三逢此日,追慕之心,其何抑乎?噫,一隅靑丘,至于此日,是誰之賜?只望蒼梧,風泉罙切,而意猶莫伸,豈曰忠乎?
以承傳色口傳下敎曰,待下敎入侍。
又下敎曰,此批答,只登內局日記,於朝報則只以答曰,知道。予則一樣書之。
又下敎曰,入直左承旨,馳往奉室,奉審以奏,宣傳官一員,率往,其宇內淨潔與否,遍審以奏,而若有不潔而爲中官,循例以奏,則當該宣傳官,決棍,以此分付,右副承旨,馳審宣武祠來奏。
傳于權噵曰,奉審,初以左承旨,下敎矣。以右承旨進去。
傳于洪名漢曰,內局入侍。
金相翊,以兵曹言啓曰,新除授大峴山城別將康處三,身病沈重,時月之內,萬無差復登程之望,累度呈狀乞遞,實病旣如此,則不可强令赴任,今姑改差,何如?傳曰,允。
敎江原監司金龜柱書。王若曰,虞緖咸熙,猶必咨於四岳,周沼已盛,亦有賴於十連,蓋藩翰爲重於邦家,故遴選政須其才彦,睠玆關東一域,實惟國內隩區,地接靺鞨之墟,里以八百爲計,泯襲濊貊之陋,戶僅七萬有餘,山田少收,誰知板屋之愁苦?河魚不上,堪憐漁戶之凋殘,所以必得通才,無幾終底成績,惟卿,文學本諸經術,恭謹自其家風,乍佩銅符,蔚乎治績之著聞,早登金榜,儼然規模之老成,備顧問於玉署則啓沃斯勤,超班卒於銀臺則出納惟允,必庸儒素自守,恒懷扶名敎之心,不以地處爲嫌,益殫告謨猷之悃,顧歷敡實循公議,而眷注豈由戚聯,惟其左右之咸宜,肆欲內外之俱試,玆授卿以江原道觀察使巡察使兼兵馬水軍節度使原州牧使,卿其祗服寵命,勉展良猷,察風謠而盡巡宣之方,嚴點陟而恢公正之道,體今春親行之至意,勸課農蠶思向日勤飭之綸音,董詰戎馬,勿以峽俗難化,徒行姑息之治,勿以禁方已嚴,或忽科檢之政,自餘裁稟,厥有典常,於戲,京闕遙望,縱多戀結之悃,湖山自得,毋憚驅馳之勞,予不多言,卿足可辦,故玆敎示,想宜知悉。知製敎閔弘烈製進
丁亥七月二十一日辰時,上御集慶堂。藥房入診入侍時,都提調金致仁,提調趙明鼎,左承旨李宜哲,記事官尹正烈·鄭好仁·李克生,醫官方泰輿·許礈·李以楷·李泰遠·慶絢·金季良·吳道炯·鄭允說·柳光翼,以次進伏訖。致仁曰,夜間,聖候若何,寢睡·水刺之節,何如?上曰,今日使之挾扶而試爲起步矣。致仁曰,聖候日漸康復,不勝慶幸矣。上進湯劑後,泰輿等,以次診候曰,左右三部調均,滑體亦一樣矣。致仁曰,副提調洪名漢,有實病,不得入侍,故方以左承旨代入矣。上曰,都承旨許遞,其代右尹李惟秀除授,牌招察任,三院副提調例兼,房順房。出傳敎上曰,藥房提調,持湯劑更爲入侍。出榻敎明鼎先退,更煎湯劑進伏,上進御後。上曰,坐直承旨及儒臣,持匪風下泉卷入侍事。出榻敎奉審承旨入侍事。出榻敎諸臣以次退出。
丁亥七月二十一日巳時,上御集慶堂。儒臣入侍時,校理洪檢,修撰尹承烈,右副承旨尹勉憲,假注書李濟萬,記事官鄭好仁·李克生,進伏訖。上曰,儒臣,讀匪風下泉詩。承烈讀訖,檢繼讀,承史以次輪讀訖,諸臣以次退出。
丁亥七月二十一日申時,上御集慶堂。藥房入診入侍時,都提調金致仁,提調趙明鼎,副提調李惟秀,記事官尹正烈·鄭好仁·李克生,醫官方泰輿·許礈·李以楷·李泰遠·慶絢·金季良·吳道炯·鄭允說·柳光翼,以次進伏訖。致仁曰,午間,聖候若何?上曰,一樣矣。致仁曰,日熱愈往愈甚,故聖候調攝之節,極難矣。上曰,誠難遣矣。上進湯劑後,泰輿等以次診候曰,左右三部調均,滑體,一樣好矣。致仁曰,明日湯劑,依例煎入乎?上曰,依爲之。諸臣以次退出。
上在慶熙宮。停常參·經筵。
尹勉憲啓曰,大司憲沈鏽未肅拜,執義李憲默,掌令申五淸俱在外,掌令李恒祚,持平林德躋·趙載俊,俱傳旨未下,今日以監察茶時之意,敢啓。傳曰,知道。
藥房都提調金致仁,提調趙明鼎,副提調李惟秀啓曰,伏未審夜間,聖體調攝,若何,痰候,何如,寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予則一樣矣。近者直宿,一時之氣,欲起顚仆,樂正子之意,正若此日强命直宿,亦豈樂正子之意乎?此直撤然後,如樂正子之對門弟子,對朝臣,自今日撤直,今者諸臣,若以此予愈而生心料表之事,臣何曰忠,子何曰孝?悠悠此心,蒼蒼陟降照臨,以已定故,乃有乃命,古有七十四歲君,其豈更少,于今此命一時也。初意則仰效昔年,直宿度日,其猶嗚咽,其何忍復此?今者此敎,意亦深矣。旣有定式,卽亦十日之內,無賞典,而領其敎,亦無是理,今予此心,其亦照燭,何敢欺心?
以承傳色口傳下敎曰,禮曹不知此下敎,雖或循例草記,政院勿捧,其若捧入,當該承旨,當處分,自今日,國釁都尉,一體撤直。
大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。
中宮殿·惠嬪宮,藥房口傳問安。答曰,知道。
大殿·中宮殿,朝廷二品以上·奉朝賀·六曹堂上·大司諫單子問安。答曰,知道。勿爲問安。
權噵啓曰,判敦寧李益炡,除拜後過三日不爲出肅,依定式推考警責,仍卽牌招察任,何如?傳曰,允。
以承傳色口傳下敎曰,僉使柳光翼,今日內,使之還任,內局政院,夕問安勿爲之。
又下敎曰,右相家,遣御醫看病,書啓以奏。
以備忘記,傳于金相翊曰,今下弓矣。玉江萬戶姜啓齊處,給送。
傳于李宜哲曰,左副承旨入侍。
傳于李惟秀曰,內局入侍。
金相翊,以濬川司言啓曰,本司郞廳尹重淵有頉,代以御營千摠金相玉,差下,使之察任,何如?傳曰,允。
丁亥七月二十二日辰時,上御集慶堂。藥房入診入侍時,都提調金致仁,提調趙明鼎,副提調李惟秀,記事官尹正烈·鄭好仁·李克生,醫官方泰輿·許礈·李以楷·李泰遠·慶絢·金季良·吳道炯·鄭允說·柳光翼,以次進伏訖。致仁曰,夜間,聖體調攝,若何,寢睡水刺之節,何如?上曰,一樣矣。致仁曰,伏承藥院批答,臣等不勝慶幸矣。上曰,水刺所進,實是今夏初有矣。致仁曰,藥院直宿,自有輪直等次第,而今遽撤直,臣實悶迫矣。上曰,每聞以問安,呼承傳色之聲,甚支離矣。致仁曰,凡事宜有儀節次第,而應行輪直,不使備儀,群情豈不抑鬱乎?上曰,旣命撤直,何必輪直乎?上進湯劑後,泰輿等,以次診候曰,左右三部調均,滑體,亦好矣。上曰,藥房提調,持湯劑更爲入侍。出榻敎明鼎持湯劑進伏,上進湯劑。上曰,時原任大臣入侍。出榻敎左議政韓翼謩,領府事尹東度,判府事徐志修,判府事金陽澤,以次進伏問候。上曰,一樣矣。上曰,左相每勸加餐矣。昨夜所進,果爲加餐矣。翼謩曰,臣等不勝慶幸矣。上起坐,命諸大臣瞻望,翼謩·東度·志修·陽澤曰,玉色敷潤,猶勝於前日,臣等不勝欣抃矣。翼謩曰,藥院竝直之餘,繼有輪直之節,豈可遽然全撤乎?陽澤曰,竝直後輪直,白是應行之道,恐不可全撤矣。上曰,今者撤直,意有在焉。上曰,世孫見藥院批答,又爲動色,故予雖以任自爲之爲敎,而若有來呈者,則當使宮官而退之矣。致仁·翼謩·東度·志修·陽澤曰,聖候平復,應行陳賀,何可已乎?今番實荷皇天之陰隲陟降之眷佑,烏可無上告下布之事乎?上曰,不待該曹草記,先爲下敎,意亦在焉。致仁曰,近來不體下情,比前尤嚴,臣等實爲抑鬱,伏願快賜允許。上曰,予心固矣。上命賤臣,問宮官入對東宮與否,賤臣,還奏宮官之入對,上笑曰,朝者世孫來坐,旋卽起去,予已料其必有所爲而然矣。其疏若來,則當逐去矣。致仁曰,東宮至情,豈可牢拒乎?翼謩曰,此在聖上,尤爲嘉悅之事矣。上命賤臣,使宮官持入世孫上疏,輔德鄭象仁,文學具庠,兼文學閔弘烈,兼司書鄭昌順,說書洪樂信,奉疏進伏。上曰,說書讀奏。樂信讀至庚寅稱觴。上曰,請宴乎,請賀乎?致仁曰,始以請賀,又以頃日疏中之至情而竝請矣。上書下批答,命惟秀讀奏。惟秀雙擎起伏曰,今下批答中四字,臣不敢讀矣。仍繳還,致仁曰,東宮年前在沖時,雖有至情,不得仰伸矣。今幸睿學夙成,入于文字,以陳至情,豈非嘉悅之深者乎?上曰,卿等亦將隨而爲之,是可悶也。致仁曰,在臣等慶於抃之忱,亦安得不然乎?上命世孫入侍,世孫進前。上曰,今汝所陳之誠,予豈不知,而此則決不可許矣。東宮達曰,頃旣煩瀆,未蒙俯燭,又逢此慶,敢陳微忱矣。終靳兪音,實爲抑鬱矣。致仁曰,以聖上止慈之心,牢拒東宮之至情,何至於此乎?翼謩曰,臣等攢祝之忱,雖不足恤,東宮懇至之情,何不俯諒乎?東度曰,東宮至情,何如是牢拒乎?志修·陽澤曰,聖上執謙之德,非不欽仰,而東宮識喜之誠,不可不念矣。上命諸臣退去。致仁曰,臣等實爲惶恐,而伏願深思而俯諒焉。上曰,旣命之後,何不卽退乎?諸臣以次退出。
丁亥七月二十二月巳時,上御集慶堂。承旨入侍時,右副承旨尹勉憲,假注書李濟萬,記事官鄭好仁·李克生,進伏訖。上曰,渠輩其雖閹豎,食君之祿,衣君之衣,而其君尙未朝食,猶恐過時,便食於內班院,此等中官,可勝言哉?承傳色一人外,皆越俸十等。出傳敎書訖,以次退出。
丁亥七月二十二日申時,上御集慶堂。藥房入診入侍時,都提調金致仁,提調趙明鼎,副提調李惟秀,記事官尹正烈·鄭好仁·李克生,醫官方泰輿·許礈·李以楷·李泰遠·慶絢·金季良·吳道炯·柳光翼,以次進伏訖。致仁曰,午間,聖候若何,水刺之節,亦何如,如廁果,何如?上曰,水刺則差勝後一樣,而如廁則自昨至今不作矣。上進湯劑後,泰輿等,以次診候曰,脈候,一樣好矣。致仁曰,朝者酬應,不瑕有損於靜攝乎?上曰,一樣矣。致仁曰,臣等豈不知聖心,而平復之慶,與他有異,此實上告之事,而一切防塞,群情豈不抑鬱乎?上曰,前年已有定式,而直宿滿六日,然後陳賀矣。致仁曰,其時雖有定式之下敎,而亦有不拘此例之敎矣。上曰,賞典猶難頻數況陳賀乎?致仁曰,殿下嚴禁此等事,年年益加,臣等實爲切悶矣。上曰,固然矣。致仁曰,輪直斷不可已矣。上曰,止之。惟秀曰,請寢,本院勿爲問安之命。上曰,不必行矣。諸臣退出。
上在慶熙宮。停常參·經筵。
尹勉憲啓曰,大司憲沈鏽未肅拜,執義李憲默在外,掌令申五淸在外,掌令一員,持平二員未差,今日以監察茶時之意,敢啓。傳曰,知道。
藥房都提調金致仁,提調趙明鼎,副提調宋瑩中啓曰,伏未審夜間,聖體調攝,若何,痰候,何如,寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予則一樣,而今雖少勝,其衰一樣,雖起動,艱澁一也。若問其道,淸心二字,大庭舞蹈,卽是浮文,殿中該酌,不過觀膳,諸臣若此,故沖子亦效,今之先務,賀宴爲重,昨日感悟,沖子大覺,其故維何?曾子養志,沖子此心,昨日謂予,吁嗟,暮年,予有所依,自此以後,予心少紓。噫,今者沖子之心,卽予昔年之心,治心靜攝,何待東垣?豈借丹溪?心定氣定,祖孫竟夕,豈不愈於賀宴乎?諸臣亦知予意乎?
以承傳色口傳下敎曰,待下敎入侍。
中宮殿·惠嬪宮,口傳問安。答曰,知道。
又下敎曰,都承旨,今日奏對做錯,遞差。
又下敎曰,朝報未及頌布之前,其章,分付春坊,使之推入。
傳于李惟秀曰,內局入侍。
傳于權噵曰,儒臣,持警世問答,坐直內局入診,同爲入侍。
傳于李惟秀曰,內局入侍。
金相翊,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以兵曹言啓曰,卽接平安監司朴相德移文,則本營左別武士都試時居首出身二人,依節目金城·龍淵兩鎭別將,差送,沒技出身韋象臣,加資論賞事,封啓矣。別將官敎,依本營移文下來,沒技人請賞,尙無擧論,卽爲回移事,關文來到,而本曹無啓下文蹟,故事甚怪訝,考見政院單抄冊,則元啓本,上年十月二十八日啓下後,自政院,出給本曹奇別書吏,而中間閪失,則莫重啓本,有此閪失,聞極驚駭,當該奇別書吏,令攸司從重科治,更令道臣,修啓後,稟處,何如?傳曰,允。
王世孫疏曰,伏以皇穹眷佑,陟降篤棐,我聖上欠寧之候,不日乃瘳,克臻康復,此實八域群生之所同蹈舞,而況臣問寢焦憂之餘,歡欣慶忭,尤當如何?愛日之誠,根於秉彞,祝崗之願,遇慶益切,臣旣抱此至情,嚴畏囁嚅,則非孝也。蓋臣前疏所請,誠以今之丁亥,同符於昔之庚寅也。感舊喜令,仰冀追述,而誠孝淺薄,言辭拙訥,莫回聖聽,苦靳兪音,聖意所在,臣非不知,而臣之抑鬱則愈久而愈深矣。聖上望八寶算,克享遐祿,聖上,訟自思之,堯·舜·文·武以後,何聖人得此壽,何帝王膺此籙乎?爲今日臣子者,獲逢史牒所罕有之嘉會,欲遵典禮所不已之盛擧者,豈有一毫張大而然乎?聖上亦豈可固守謙德。向牢拒乎前年聖候之平復也。宜有稱觴之擧,而尙今因循,臣之寸心觖然,誠無以自解,況今翌瘳之後?上天所棐之慶,不可不宣暢也。祖宗所眷之休,不可不貴飾也。然則群下雖未及仰請,殿下必有興感於中,殿下雖不欲俯許,諸臣必當準請於下,事在必行,情難格遏,且伏念撤直有命,邦慶荐疊,尤宜有飾喜之道,在臣情理,豈可徒畏瀆擾,不思所以得請乃已乎?玆敢不避煩猥,更此陳籲。伏乞聖上,亟恢體諒之仁,特下允許之命,俾伸微臣之忱,以副群下之顒望焉。臣無任屛營祈懇之至,謹昧死以聞。答曰,爾何此章,爾何此章?一隅海東,祖依於孫,孫依於祖,望爾者欲知予心,於爾之心,宜體固心,昨司之擧,由於沖歲感予之意,大覺養志,自此以後,所恃者惟爾,今聞其答,以未下頌布云,儲副體重,特爲賜批,使中外咸知予與爾之心焉。仍傳曰,遣都承旨傳諭。
丁亥七月二十三日辰時,上御集慶堂。藥房入診入侍時,都提調金致仁,提調趙明鼎,副提調李惟秀,記事官尹正烈·鄭好仁·李克生,醫官方泰輿·許礈·李以楷·李泰遠·慶絢·金季良·吳道炯,以次進伏訖。致仁曰,夜間,聖候若何,寢睡·水刺之節,亦何如?上曰,水刺顯勝,必是開胃之效矣。上曰,腹部有如何之氣,予之良劑,莫如建功矣。致仁曰,此非舊日之氣,亦是暑症矣。上曰,開胃之劑,今果見效矣。致仁曰,近來湯劑,每每見效矣。上進湯劑後,泰輿等,以次診候曰,左右三部調均,滑體亦一樣矣。上曰,藥房提調,持湯劑更爲入侍。出榻敎明鼎,持湯劑進伏,上進御後,上命賤臣,召入儒臣,校理李澤遂,修撰徐有元,持警世問答進伏。上命讀訖。又命承史輪讀後,致仁曰,惶恐而世孫疏批,尙今未下,故敢此,仰達矣。上曰,已以未下批出朝紙乎?致仁曰,莫重之疏,不可勿出矣。惟秀曰,旣出上疏大槪,而無批答,故以未下批出朝報矣。上命惟秀,書批答,使之往傳于東宮,上曰,坐直承旨入侍,摘奸宣傳官入侍。出傳敎上曰,今覽,書啓,目今起耕者,其已可笑,其雖許耕,亦非與民蒙利之處,於此於彼,若此,其在存羊愛禮之道,護輿地勝覽所載之名,是矣。八里藪打量爲先置之,起墾一切嚴禁,此後若有起耕者,本官嚴飭事,分付本牧,有起墾而不禁,無皀白而不擧行,其雖駭然,若是下效之後,宜有參酌,飭亦行,前牧使準期不敍之命,亦爲分揀。出傳敎諸臣以次退出。
丁亥七月二十三日午時,上御集慶堂。大臣宣傳官同爲入侍時,領議政金致仁,宣傳官任嵂,左副承旨金相翊,假注書李濟萬,記事官鄭好仁·李克生,進伏訖。嵂曰,二十日承命離發,二十一日開東時入去,先爲拿入座首,決棍十度矣。語未畢,上曰,此則誤矣。嵂曰,傳敎內先治其監色,而監色先此已爲移囚於利川府,放不得究問,而座首先治矣。上曰,八里藪果,何如?嵂曰,看審後問於老吏,則元無流來文蹟,只有界限土墩,或恐吏輩之隱匿,反覆査實,別無可據之文蹟,以內司稅餘田入之矣。致仁曰,然矣。上曰,汝心,如何?藪之長廣,如何?嵂曰,藪則七里,廣則數里强矣。上曰,作畓,誰也?嵂曰,良人畓多,而其中亦有兩班耕作畓,而所謂兩班,不過自手農業之兩班也。上曰,都合幾何?嵂曰,畓結數都合爲一百七十一斗落矣,而不入於元帳薄矣。致仁曰,元帳薄則不入云矣。上曰,此是不大狡矣。嵂先退,諸臣以次退出。
丁亥七月二十三日申時,上御集慶堂。藥房入診入侍時,都提調金致仁,提調趙明鼎,副提調宋瑩中,記事官尹正烈·鄭好仁·李克生,醫官方泰輿·許礈·李以楷·李泰遠·慶絢·金季良·吳道炯,以次進伏。致仁曰,午間眩氣,何如?上曰,今則祛矣。致仁曰,腹部之氣,何如?上曰,差勝矣。上進湯劑後,泰輿等,以次診候曰,左右三部調均,滑體,亦好矣。泰輿等曰,加進六和湯,好矣。上曰,老人多服此藥乎?致仁曰,淸暑莫如此藥,故雖老人皆服矣。上曰,本事甚固,故有此下敎,而更以思之,旣已親呈,則書出朝紙,例也。亦已下答,則本文請留亦然,特寢承旨春坊下敎,知申旣代,仍任亞尹。出傳敎諸臣以次退出,
上在慶熙宮。停常參·經筵。
下直,江原監司金龜柱。
尹勉憲啓曰,憲府連日監察茶時,極爲未安,除在外外,大司憲沈鏽,卽爲牌招,何如?傳曰,允。
又啓曰,行大司憲沈鏽牌不進,執義李憲默,掌令申五淸,皆在外,掌令一員,持平二員未差,今日以監察茶時之意,敢啓。傳曰,知道。
藥房都提調金致仁,提調趙明鼎,副提調宋瑩中啓曰,伏未審夜間,聖體調攝,若何,痰候,何如,寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予則一樣矣。
中宮殿·惠嬪宮,藥房口傳問安。答曰,知道。
傳于權噵曰,江原監司肅拜後,內局入診,同爲入侍。
又傳于曰,藥房入侍。
李宜哲啓曰,卽者,副校理李澤遂,以其親病,陳章徑出,原疏纔已捧入矣。所當直捧禁推傳旨,而此典無端徑出有異,依定式推考警責,何如?傳曰,允。
申大顯,以兵曹言啓曰,今七月二十四日,漕軍李萬彦稱名人,自興化門入來,差備門外擊錚,極爲駭愕,令攸司囚禁治罪,同門守門將康時茂,常時不能禁斷雜人,以致闌入,亦難免其責,推考,何如?傳曰,允。
尹勉憲,以義禁府言啓曰,平安監司狀啓,據刑曹粘目內,三和前府使金永緩,移本府處之事,允下矣。金永綬,今方待命於本府,卽爲拿囚之意,敢啓。傳曰,知道。
吏曹判書鄭宲疏曰,伏以臣萬萬意外,伏承天官特除之命於病伏鄕里之中,惝怳震惕,罔知攸措,方擬封章祈免之際,伏關聖候有不安節,藥院竝直,候班亦設,遠外承聞,五內焦灼,不計顚仆,力疾登程,寸寸前進,纔到城外,始伏聞患候諸節,漸臻差減之境,至有撤直之命,臣心忻悅,曷有其極?臣之離違天陛,倏已經年,自切犬馬之戀,豈不欲隨諸臣後?一瞻耿光,以伸區區耿結之忱,而顧臣所叨職名,千萬不襯,自知已明,自畫有素,冒沒承膺,次無是理,當此靜攝之中,固知瀆擾爲罪,而臣之苦心至懇,終有所不得不暴者,玆敢仰首一鳴號焉。今玆之銜,奚爲而及於臣身哉?臣年迫桑楡,屛蟄田野,陳力就列,已矣息望,則便是已退之人也。昨春爲參候班,久滯旅邸,適値銓任之一空,除臣亞堂,催令開政,臣爲承候,適在禁中,推移無路,蒼黃出肅,過政翌日,敢陳血懇,幸蒙體下之仁,德音誕降,特允所請,辭敎隆重,至今莊誦,從玆以往,銓地一步,庶幾永辭矣。豈意今日,復叨此不敢當之任哉?天曹之官,爲六卿首,長席之任,非佐貳比,在佐貳則必辭乃已,在長席則晏然承當,世間寧有如許去就乎?國之所以維持者,四維而已,四維不張,國不爲國,臣於前後,積違召命,自陷於逋慢之罪者,屢矣。今叨權要之任,揚揚出肅,若固有之,則首尾橫決,情狀畢露,眞所謂不識人間有羞恥事者,一身狼狽,固不足道,而其累聖簡而辱朝廷,大矣。臣雖無似,豈忍爲此?臣之擔曳病軀,顚倒上來者,秪欲一參於起居之班,而匪分之職,縻在身邊,咫尺脩門彷徨不敢進者,其情亦慽矣。如蒙天地父母俯諒匹夫之所守,特許鞶帶之速褫,俾得以軍銜出而肅命,則臣雖退塡溝壑,實無遺憾矣。區區所懇,惟在於此,故人器之不稱,疾病之難强,臣不暇覼縷焉。伏乞聖明,特察衷曲,亟賜處分,使國體無傷,而私分獲安,不勝幸甚,臣無任屛營祈懇之至,謹昧死以聞。答曰,省疏具悉。今授冢宰,意蓋在矣。予欲試焉。卿勿過辭,從速行公。
校理李澤遂疏曰,伏以惟天惟祖宗,眷佑我邦家,聖候不日康復,臣民慶抃之忱,曷有其極?仍念臣於直中,得接曉來家信,則臣母宿疾沈淹之中,又自昨夕,重添毒感,積暑所祟,眞元益虛,泄痢無算,蛔痰竝肆,徹夜辛苦,氣息凜綴云,臣非不知此時瀆擾,爲罪益大,而情私所迫,按住不得,玆敢冒死陳章,徑出禁門。伏乞聖慈,特垂憐察,亟遞臣職,俾便救護,仍降威罰,以嚴法犯,公私幸甚,臣無任屛營祈懇之至,謹昧死以聞。答曰,省疏具悉,爾其勿辭護焉。
正言李亨元疏曰,伏以皇天眷佑,陟降垂騭,聖候康復,藥院撤直,臣民慶忭,曷有其極?仍念臣,向因尋醫,下往湖邑,乃於不意,恩除遠辱,馹召繼降,臣怵畏分義,不敢久淹,歸伏私次,而臣逖違天陛,已多年所,區區犬馬之忱,豈不欲竭蹶趨承?以瞻日月之光,而第臣私情,萬分悶迫,不避雷霆之成,敢陳呼號之懇。臣之老母,素患虛瘁,十年貞痰,榮衛早鑠,長時痰眩,根委久痼,近因酷暑,諸症越添,食飮全減,轉側須人,臣方左右扶將,煎迫罔措,以此情勢,離捨供職,實無可論,玆敢疾聲仰籲於旻覆之下。伏乞聖慈,俯垂矜察,亟許鐫削,俾便救護,治臣瀆擾之罪,以肅朝綱,不勝幸甚,臣無任屛營祈懇之至,謹昧死以聞。答曰,省疏具悉。爾其勿辭護焉。
兵曹參判金鍾正疏曰,伏以陟降垂眷,聖候遄復,臣民慶忭,曷有其極?伏念臣頃陳至懇,幸蒙恩許,卽解畿符,歸護病親,感頌洪私,與天靡極,不意騎曹新命,又及此際,適値庭候,不敢言私,肅命參班,亦有日矣。第臣母本病之中,重經關格,危急之症,雖幸少間,而摧敗之氣,與病難敵,虛汗如注,惡寒未已,米飮少進,痞膈轉甚,神氣之昏綴,形觀之換削,比前又下幾層,臣以獨身,左右扶將,焦煎度日,跬步莫離,似此情理,夫豈有一分供職之望哉?顧今所叨,雖云與藩任有間,而宿衛重地,亦不宜虛縻,番次久曠,尤有所不安,玆敢冒陳短章,仰瀆崇聽。伏乞聖慈,俯賜照察,亟許遞改,以便救護,寔天地終始之大惠也,臣無任屛營祈懇之至,謹昧死以聞。答曰,省疏具悉。卿其勿辭,護焉。
丁亥七月二十四日辰時,上御集慶堂,藥房入診入侍時,都提調金致仁提調趙明鼎,副提調宋瑩中,記事官尹正烈·鄭好仁·李克生,醫官方泰輿·許礈·李以楷·李泰遠·慶絢·金季良·吳道炯,江原監司金龜柱,以次進伏訖。致仁曰,夜間,聖體,若何?寢睡·水刺之節,亦何如?上曰,一樣矣。致仁曰,腹部之氣,何如?上曰,差勝後一樣矣。上進湯劑後,泰輿等,以次診候曰,左右三部調均,滑體一樣矣。上曰,藥房提調,持湯劑,更爲入侍。出榻敎上命東伯進前。上曰,關東與他道有異,卿須勉力爲之。龜柱曰,年少而未經事,當盡心爲之矣。上曰,有弊瘼可陳者乎?龜柱曰,東道木禁,雖有朝令之至嚴,而一或解弛,輒多過濫之弊,臣之下往後,另加申飭,國役之萬萬不可已,而自上洞燭,其外循例斫伐之事,不可不用劃一之法,痛加禁防,俾有大效,故敢此,仰達矣。上曰,所奏,是矣。各別禁防,可也。出擧條龜柱先退,諸臣以次退出。
丁亥七月二十四日申時,上御集慶堂。藥房入診入侍時,都提調金致仁,提調趙明鼎,副提調宋瑩中,記事官尹正烈·鄭好仁·李克生,醫官方泰輿·許礈·李以楷·李泰遠·慶絢·金季良·吳道炯,以次進伏訖。致仁曰,日熱若此,眩氣,何如?上曰,差勝矣。致仁曰,如廁如前乎?上曰,如前矣。上進湯劑後,泰輿等,以次診候曰,左右三部調均,滑體亦一樣矣。致仁曰,醫官輩,明日仍用六和湯矣。上曰,依爲之。致仁曰,明日卽次對定日,依例爲之乎?上曰,頃者旣諭,次對之命,雖存,氣猶若此,明日只大臣·有司堂上入侍事。出傳敎諸臣以次退出。
上在慶熙宮。停常參·經筵。
自昧爽至辰時,有霧氣。
尹勉憲啓曰,行大司憲沈鏽初度呈辭。入啓。執義李憲默在外,掌令申五淸在外,掌令一員未差,持平二員未差,今日以監察茶時之意,敢啓。傳曰,知道。
藥房都提調金致仁,提調趙明鼎,副提調宋瑩中啓曰,伏未審夜間,聖體調攝,若何,痰候,何如,寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予則一樣矣。
以承傳色口傳曰,當爲次對,煎茶先入之,待下敎入侍。
中宮殿·惠嬪宮,藥房口傳問安。答曰,知道。
傳于權噵曰,內局來詣,大臣·備局有司堂上,同爲入侍。
金相翊啓曰,領議政金致仁,左議政韓翼謩,備局有司堂上金時默·鄭存謙,依下敎,來待矣。傳曰,入侍。
丁亥七月二十五日辰時,上御集慶堂。藥房入診,大臣·備局有司堂上同爲入侍時,都提調金致仁,提調趙明鼎,副提調宋瑩中,記事官尹正烈·鄭好仁·李克生,醫官方泰輿·許礈·李以楷·李泰遠·慶絢·吳道炯·金季良,左議政韓翼謩,行司直金時默·鄭存謙,以次進伏訖。致仁曰,夜間,聖體若何?寢睡·水刺之節,亦何如?上曰,一樣矣。翼謩曰,聖候調攝若何,寢睡·水刺之節,亦何如?上曰,一樣矣。上進御湯劑後,泰輿等,以次診候曰,左右三部調均,滑體亦一樣矣。上曰,提調更煎湯劑以入。致仁曰,此忠淸兵使具秉勳狀啓也,今秋巡操及各鎭營將巡點,依例擧行事,請令廟堂,稟旨,分付矣。巡操使之依例擧行,而自前巡操時,巡點,則輒皆停止,今亦以此,分付,何如?上曰,依爲之。出擧條致仁曰,此全羅監司洪樂仁狀啓也。以爲本營自經壬午大賑,各樣穀簿,枵然無餘,當時需用,太半不足,以目下事言之,燼餘如干之穀物,竭盡於數千燒戶接濟之資,西·南城門樓及數百間庫舍等,臣役,萬無拮据設始之望,本道所在軍作米,限四千石餘,軍木限五十同,特爲劃給,俾得及時營建事,請令廟堂稟旨,分付矣。兩城門樓及許多公廨,改築改達,儘是臣役,而且聞舊伯之言,卽今本營事力,竭盡於接濟燒戶,實無容手之地云,自前外營,若有此等衆所共知之役,則某樣區劃,曾有其例矣。道臣新到經紀,有此狀請,自朝家,亦宜有從便顧助,而軍作米,本自體重,尤合儲留,餘軍木不時需用,多從此出,依請優劃,實爲重難,米一千石,木三十同,特爲參酌劃給,錢四千兩,亦合取用於記簿別備之中,使之卽爲始役,趁速完訖,何如?上曰,依爲之。出擧條致仁曰,慶尙監司趙暾,頃日特除時,旣以外補下敎,則其在事面,淹滯未安,舊伯修簿,雖似窘束,辭朝後,或郊或中啓,觀勢去留,往復交龜,已有前人之例,亦不可以此爲拘,嶺伯趙暾,使於一兩日內,申飭下送,何如?上曰,再明日辭朝,可也。出擧條致仁曰,東銓無長官,久矣。吏判鄭宲,日前上來,亦旣陳疏承批,而此人元無情勢撕捱之端,各別申飭,俾卽膺命,亦令政院,牌招,何如?上曰,方欲下敎矣。牌招察任,可也。出擧條致仁曰,備局副提調趙榮順,差下經年,屢勤飭敎,而尙不行公,有司一窠,便作空虛,揆以事體,實甚未安,向日嚴敎之下,至詣闕外,病不入侍云,而今則病差,且已出肅本職矣。各別嚴飭,使之卽出膺命,何如?翼謩曰,趙榮順之尙不膺命,極爲非矣。蓋聞其意,不欲處於華要之地,不肯行公云,以榮順之人地才諝,不爲副提調,使何人爲之乎?各別申飭,使卽行公,好矣。上曰,依爲之。出擧條慶尙監司趙暾,再明日辭朝事。出榻敎吏曹判書鄭宲,牌招察任事。出榻敎翼謩曰,臣有區區憂愛之忱,敢此,仰達矣。從古聖王,撫時出治,亶由人情,而合於入情,則亦合天理,卽今聖算靈長,玉候康復,慶幸莫大,而我殿下,終執撝謙,則臣豈敢牽裾力爭乎?然而頃日筵中,辭敎過中,是豈殿下貽燕之謨乎?自今以後,勿復爲過中之敎,千萬伏望。致仁曰,殿下雖執謙德,何可每拒至情乎?左相人情天理之奏,是矣。曰,予亦有意焉,世孫方在沖年,若以此爲當行之事,則將奈何?如是然後可以抑之矣。諸臣以次退出。
上在慶熙宮。停常參·經筵。
自昧爽至辰時,有霧氣。申時,日有兩珥。
藥房都提調金致仁,提調趙明鼎,副提調宋瑩中啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,淸暑六和湯,午後進御爲宜,蔘苓茶,先入之,煎茶亦入之,待下敎入侍。
尹勉憲啓曰,行大司憲沈鏽再度呈辭。入啓。執義李憲默在外,掌令申五淸在外,一員未差,持平二員未差,今日以監察茶時之意,敢啓。傳曰,知道。
金相翊,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
宋瑩中啓曰,右承旨權噵,今日不爲仕進,卽爲牌招,何如?傳曰,允。
又啓曰,吏曹判書鄭宲,特敎之下,昨日違召,今日又不出肅,事甚未安,卽爲牌招察任,何如?傳曰,允。
又啓曰,假注書李濟萬,身病猝重,勢難察任,今姑改差,何如?傳曰,允。假注書李濟萬改差,代以李顯永爲假注書。
宋瑩中,以弘文館言啓曰,副修撰趙㻐,自鄕上來,卽爲牌招察任,何如?傳曰,允。
傳于尹勉憲曰,藥房入侍。
金相翊啓曰,假注書李顯永,時無職名,令該曹,依例付軍職,冠帶常仕,何如?傳曰,允。
丁亥七月二十六日辰時,上御集慶堂。藥房入診入侍時,都提調金致仁,提調趙明鼎,副提調宋瑩中,記事官尹正烈·鄭好仁·李克生,醫官方泰輿·許礈·李以楷·李泰遠·慶絢·金季良·吳道炯,以次進伏訖。致仁曰,夜間,聖候若何,寢睡·水刺之節,亦何如?上曰,一樣矣。致仁曰,如廁之際,自當行步果,何如?上曰,行步何論?上進湯劑後,泰輿等,以次診候曰,左右三部調均,滑體亦一樣矣。致仁曰,提調趙明鼎,今日雖入,聞其母病甚重云矣。上曰,藥房提調趙明鼎許遞,其代吏曹判書鄭宲除授。出傳敎上曰,鄭宲,年幾何?致仁曰,六十七矣。上曰,少年矣。致仁曰,年雖望七而甚剛健矣。上曰,果是鄕居之效矣。今日更無入侍之事,明日似當入來矣。致仁曰,然矣。致仁曰,明日湯劑,何以爲之乎?上曰,加減淸暑六和湯,去枳穀加陳皮一錢,自明日一次煎入事。出榻敎諸臣以次退出。
上在慶熙宮。停常參·經筵。
自昧爽至卯時,有霧氣。辰時,日有兩珥。
藥房都提調金致仁,提調鄭宲,副提調宋瑩中啓曰,伏未審夜間,聖體調攝若何,痰候,何如,寢睡·水刺之節,亦何如?臣等率諸御醫,趨早入診,詳察聖候爲宜,臣等不任區區憂慮,敢來問安,竝此仰稟。答曰,知道。予則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,多有可爲之事,煎茶先入之,待下敎詣閤。
尹勉憲啓曰,行大司憲沈鏽,三度呈辭。入啓。執義李憲默在外,掌令申五淸在外,一員未差,持平二員未差,今日以監察茶時之意,敢啓。傳曰,知道。
傳于申大顯曰,內局入侍,道臣及儒臣,持警世問答,同爲入侍。
有政。吏批,判書鄭宲進,參判韓光會病,參議李海重進,左承旨李宜哲進,以任瑎爲掌令,韓鏶爲持平,徐有隣爲持平,李師曾爲正言,宋載經爲修撰,李在簡爲兼弼善,金復休爲吏曹佐郞,鄭存謙爲奉常捉調,元仁孫爲內資提調,宋斗相爲溫陵參奉,尹得觀爲徽寧殿參奉,申命性爲禮賓參奉,黃仁謙爲平昌郡守,李得宗爲大司憲,金漢耆爲應敎,鄭存謙爲副提學,韓光會爲同經筵,桂鳳文爲康寧殿參奉,慶基殿參奉韓光傳,長寧殿參奉朴道翔相換,承文正字二單,金文鐸·李完培,右尹李惟秀仍任事承傳。吏批啓曰,成均學正康文祥,除拜後,過限未上來,依例罷職,何如?傳曰,允。
兵批,判書南泰會病,參判金鍾正病,參議李昌儒病,參知沈益聖入直進,同副承旨申大顯進,同知單丁大亨,僉知二單崔景秀·南慶星,副護軍徐命善,副司直沈鏽·洪名漢·李聖圭,副司果柳雲翼,副司正李顯永。
尹勉憲,以兵曹言啓曰,忠壯衛將李光國,素患痰癖之症,過夏添劇,時月之內,實無供職之望,呈狀乞遞,今姑改差,何如?傳曰,允。
又以刑曹,書啓曰,卽者西部居金召史諺狀內,其夫金㐥萬,被杖於順悌君家,十餘日拘囚鷹坊,今月二十四日,仍以致死云,故初覆檢驗事,知委於該部該府,而初檢實因,懸以落升致死,覆檢實因,懸以被杖致死矣。莫重殺獄檢驗,如是相左,發遣本曹郞廳,依例三檢,以爲歸一究覈之地,何如?傳曰,允。
副修撰徐有元疏曰,伏以皇天祖宗,眷佑邦家,聖候欠寧,旋奏勿藥,臣民慶忭,曷有其極?仍伏念臣門祚單薄,只有兄弟二人,而臣則出後,兄又夭逝,臣以兩家一子,形孤影隻,平居定省之節,力亦不暇,加以兩母疾憂連綿,長事刀圭,以此情理,實無離側供職之望,而惟是含恩怵義,不得不黽勉膺命,仰戴洪私,榮寵雖極,俯念兩親,方寸自亂,臣之情可謂慽矣。抑臣有區區私懇,欲一哀籲於仁覆之天,久矣。臣旣庸陋,不足備顧間之列,而徒以情私,猥徹崇聽,義有不敢,言欲出而還吞,疏旣成而復毁者,非止一二,今則臣母宿疾,累朔沈淹,賴以爲命者,藥餌滋補,而臣家素窮,無以供辦,旦臣本生偏母,年躋耆耋,室又縣磬,菽水之資,常患屢空,積傷於喪盛,沈困於疾病,長在床席,氣息綿綴,若能及此時,粗供滫瀡,得以護養,則庶可以少效子職,噫,翺翔邇班,出入承明,是臣至榮,而歸視親廚,釜甄生耋,白首釐惸,不免頷鎭,人子至嚬,當復如何?每念古人躬稼躬漁,以養其親者,未嘗不自悚而自恧,汗淚交發也。臣若徒知嚴畏,終不一陳,則是上負孝理之治,下負鞠育之恩,且前後諸臣之如臣陳請者,輒蒙曲諒,竝賜開允,今殿下倘復許臣以一小縣,俾於簿書之暇,得遂便養之願,以伸烏鳥之私,則老母餘日,皆聖圭所賜,生殞死結,不足以圖報萬一也。伏乞聖慈,哀憐而乘察焉。答曰,省爾爲親,特許請焉。
敎慶尙監司趙暾書。王若曰,虞朝重四岳之官,政軫全嶺之寄,漢制由九卿而出,時畀方面之權,曾謂卿逡巡之過當,可知予譴補之有意,惟卿,承先卿忠厚之緖,著一世俊偉之譽,三路之節,貳卿之班,蓋嘗歷試而枋用,兩邑之斥八座之擢,庶幾矯揉而玉成,澹一室而與勢利相忘,有足多者,積十年而以撕捱爲事,無已過乎?肆以不忍捨之心,爰究必欲用之道,適玆嶺臬之任告缺,矧今屛翰之才爲難?七十州山川民物之孔殷,殆似荊揚節鎭之重,數百里海島蠻烟之相摟,必藉寇范盛望之隆,與其强策朝端,不進不退,而徒傷事體,孰若緩帶嶺表,於公於私,而皆得便宜,玆授卿以行慶尙道觀察使兼兵馬水軍節度使都巡察使大丘都護府使,卿其亟回固守之操,深體薄補之意,財賦甲兵,簿書期會,勿以小務而不親,德敎刑政風俗紀綱,必以大者而爲本,顧治法何待加勉?惟稟裁自有典常,於戲,若雨露霜雪之竝施,所謂匪怒而敎,而內外用捨之有要,尙期以誠相孚,往其欽哉,行且召矣。故玆敎示,想宜知悉。
丁亥七月二十七日巳時,上御集慶堂。藥房入診,嶺伯儒臣,同爲入侍時,都提調金致仁,提調鄭宲,副提調宋瑩中,記事官尹正烈·鄭好仁·李克生,醫官方泰輿·許礈·李以楷·李泰遠·慶絢·金季良·吳道炯,慶尙監司趙暾,校理閔弘烈,修撰徐有元,以次進伏訖。致仁曰,夜間,聖候若何,寢睡·水刺之節,亦何如?上曰,一樣矣。上曰,今日見吏判故夜夢達宵見卿矣。宲曰,臣伏聞直宿之報,日昨上來,則大體康復,不勝慶幸矣。臣伏承昨日除命後,本職則實難堪承,而保護之任,無路逃免,冒沒入來矣。上曰,安詳矣。致仁曰,韶華如少年矣。上進湯劑後,泰輿等以次診候曰,左右三部調均,滑體一樣矣。上曰,提調,更煎湯劑以入。上命儒臣,讀警世問答,宲持湯劑進伏,上進湯劑。上曰,政事,當日爲之。出傳敎上曰,加減淸暑六和湯停止。自明日,建功湯依前方,日再煎入事。出榻敎內局先退,瑩中曰,嶺伯入侍矣。上命賤臣召入領相,致仁進伏,上命嶺伯進前,上曰,嶺南異於他道,卿須勉力焉。暾曰,聖敎如此,敢不竭力乎?暾先退,諸臣以次退出。
丁亥七月二十七日午時,上御集慶堂。都承旨入侍時,行都承旨宋瑩中,假注書李顯永,記事官洪相簡·李克生進伏訖。上曰,注書,誰也?瑩中曰,李顯永也。上曰,誰也?瑩中曰,故都正李秉淵之孫也。上曰,實注書,誰也?瑩中曰,尹正烈也。又一人,誰也?瑩中曰,金履素,而違牌坐罷矣。上曰,俄者入侍注書尹正烈之父,以爲舊心消融云,誠貴矣,或有老而愈甚者矣。上曰,已往閏七月,入於何年?注書知入,吏判方開政,而亞堂進不進,亦爲知入。賤臣顯永還奏曰,已往閏七月,入於戊辰年,吏判方開政,而參判病不進,參議入來云矣。命書御製,至雖似苟且,上曰,予雖不免揮扇,而自揮時多,不喜使人揮之,不但深淺失宜,於我雖便,彼豈堪其勞乎?是以中官輦,雖或揮之,輒使止之,人必謂之過,而予之本來自奉如此矣。諸臣以次退出。
上在慶熙宮。停常參·經筵。
夜五更,流星出天中淡雲間,入坤方天際,狀如拳,尾長三四尺許,色赤光照地。
藥房都提調金致仁,提調鄭宲,副提調宋瑩中啓曰,伏未審夜間,聖體調攝若何,痰候,何如,寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,煎茶先入之,待下敎詣閤。
尹勉憲啓曰,憲府連日監察茶時,諫院許久闕啓,俱涉未安,兩司除在外式暇外,未肅拜人員,竝卽牌招,何如?傳曰,允。
傳于宋瑩中曰,內局入侍。
申大顯,以弘文館言啓曰,新除授應敎金漢耆,修撰宋載經,竝卽牌招察任,何如?傳曰,允。
又啓曰,明日次對,兩司長官,當爲進參,而大司憲李得宗,大司諫沈鑧,竝待開門牌招,以爲進參之地,何如?傳曰,允。
又以司僕寺官員,以一二提調言啓曰,濟州先運出來年例進上馬八匹,三名日進上馬六十匹,兵曹別啓請山屯馬一百匹,凶咎駑駋馬二十匹,合一百八十八匹內,一匹船中病留,二匹中路故失,八匹中路逃逸,實納馬一百七十七匹,禾毛色,別單書入之意,敢啓。傳曰,知道。
以江原監司狀啓,春川等官居牙兵尹次乭妻姜召史等,燒死·囕死事,傳于申大顯曰,令本道,恤典擧行。
丁亥七月二十八日巳時,上御集慶堂。藥房入診兩司同爲入侍時,都提調金致仁,提調鄭宲,副提調宋瑩中,記事官尹正烈·鄭好仁·李克生,醫官方泰輿·許礈·李以楷·李泰遠·慶絢·金季良·吳道炯,獻納洪應輔,掌令任瑎,以次進伏訖。致仁曰,日熱尙如此,聖候何如,寢睡·水刺之節,亦何如?上曰,一樣矣。上進御湯劑後,泰輿等,以次診候曰,左右三部調均,滑體,亦好矣。上曰,提調持湯劑更爲入侍。出榻敎宲,持湯劑進伏,上進御後,瑩中曰,禮房承旨,明日當爲齋戒,而以病不進矣。上曰,承旨權噵許遞,其代前承旨鄭夏彦除授,牌招察任,房順房,禮兵房換房。出傳敎上曰,此爲何房乎?瑩中曰,此人似無右矣。上曰,快免禮房矣。瑩中曰,此人雖免禮房,降付禮房之人亦老矣。上曰,誰也?瑩中曰,李宜哲矣。上曰,此人貴矣。使之讀書而聽之,則好矣。應輔曰,請還寢鍾城府爲奴罪人天大酌處之命,依律處斷。上曰,勿煩。措辭見上應輔曰,新除授正言李師曾,時在忠淸道海美地,請斯速乘馹上來事,下諭。上曰,依啓。出擧條瑎曰,請還寢定配罪人金柱泰減等之命。上曰,勿煩。措辭見上瑎曰,請還寢東呂·址淳等還配之命,更令王府,嚴鞫得情。上曰,勿煩。措辭見上瑎曰,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。措辭見上瑎曰,新除授持平韓鏶,時在慶尙道·黃山道察訪任所,請斯速乘馹上來事,下諭。上曰,依啓。出擧條致仁曰,明日湯劑,依例煎入乎?上曰,依爲之。諸臣以次退出。
上在慶熙宮。停常參·經筵。
卯時,有霧氣。
藥房都提調金致仁,提調鄭宲,副提調宋瑩中啓曰,伏未審夜間,聖體調攝若何,痰候,何如,寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,煎茶先入之,待下敎詣閤。
金相翊,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于趙德成曰,內局入侍,次對同爲入侍。
以應敎金漢耆,副修撰趙㻐牌不進罷職傳旨,傳于金相翊曰,竝只推。
傳于尹勉憲曰,朱仁範下敎,今日內擧行。
尹勉憲啓曰,知義禁南泰會,同義禁兪彦述,持炟口招,依下敎來待矣。傳曰,入侍。
又以義禁府言啓曰,初檢官南部奉事朴龍源,湖沿定配事,命下矣。朴龍源全羅道茂長縣定配,而以傳敎內辭意,具罪目,依例發遣府羅將,卽爲押送配所,何如?傳曰,允。
又以義禁府言啓曰,時囚罪人順悌君炟,南海縣遠竄,當日押送事,判下矣。炟,以判付內辭意,具罪目依例發遣府都事,當日卽爲押送配所之意,敢啓。傳曰,允。
又以刑曹言啓曰,醫·律生,其所受囑,豈比其官?此不嚴懲,外方何言?當日嶺海定配,下吏其豈不知?自本曹刑推,依醫·律生例同配事,命下矣。醫生吳熙采,慶尙道鎭海縣,律生金昌彦,泗川縣,竝定配所,卽爲發配,而下吏等,今姑嚴囚刑推,發配一款,依下敎再明日擧行之意,敢啓。傳曰,知道。
又以刑曹言啓曰,西部居金召史諺狀內,上年十二月順悌君家傔人徐道成,作爲女壻矣。今月十六日,自順悌君家,捉去其夫金㐥萬,謂以道成逃躱,嚴飭督現,以連軺木無數打之,拘留鷹坊,殆近十日後,今二十四日,又送七八奴子,捉去金女,稱以其夫㐥萬逃躱云,而循例,分付,故金女,諦視其家內,則大門內井中,推納其夫,願爲代殺云,故卽爲知委於該府,使之檢驗矣。初檢則懸以落井致死,覆檢則慰以被杖致死,實因相左,故依例三檢事,草記蒙允,後發遣本曹郞廳,詳細三檢,則兩臀腿杖痕狼藉,典覆檢相符矣。莫重殺獄,檢驗,初不審愼,乃以此落井致死,矇然懸錄,其在獄體,誠極寒心,初檢官南部奉事朴龍源,拿問處之,今此實因,以被杖致命無疑,而事出於順悌君家,夜深門閉之後,外人無一看證,故其家奴子等,捉來囚禁,而係是以奴證主,事體所在,自臣曹,不可循例捧招,當該家長順悌君炟,令該府嚴査勘處,當該醫·律生·部隷等,自本曹從重科罪,何如?傳曰,已下敎矣。
又以刑曹言啓曰,內醫女縛出路上,無數亂打云,首倡朱仁範,勿爲徵贖,從重科治事,命下矣。別監朱仁範,以結縛敺人罪,杖八十照律,依傳敎勿爲徵贖決杖之意,敢啓。傳曰,知道。此輩之因此等事,其爲駭擧,古雖有之,仁範與他有異,除名之人,特爲參酌,還屬其座,則於渠之道,尤宜十分恪謹,而不此之爲,不過若干月,放恣若此,此不嚴懲,何以勵他?八十決杖,於渠無異箠楚,限一朔囚禁放送,使此等不知國法不顧君恩之類,覽此而懲戢焉。
丁亥七月二十九日辰時,上御集慶堂。藥房入診入侍時,都提調金致仁,提調鄭宲,副提調宋瑩中,記事官尹正烈·鄭好仁·李克生,醫官方泰輿·許礈·李以楷·李泰遠·慶絢·金季良·吳道炯,以次進伏訖。致仁曰,夜間聖候若何,寢睡·水刺之節,亦何如,如廁如常乎?上曰,一樣矣。上進湯劑後,泰輿等,以次診候曰,脈候一樣調均,滑體,亦好矣。上曰,藥房提調,持湯劑更爲入侍。出傳敎宲持湯劑進伏,上進御後,致仁曰,明日湯劑,依例煎入乎?上曰,依爲之,諸臣以次退出。
丁亥七月二十九日巳時,上御集慶堂。大臣·備局堂上,引見入侍時,領議政金致仁,左議政韓翼謩,行副司直具善行,兵曹判書南泰會,戶曹判書李思觀,吏曹判書鄭宲,刑曹判書洪重孝,行副護軍鄭汝稷·李章吾,禮曹參判洪樂性,開城留守金善行,吏曹參判韓光會,行副司直金時默·徐命膺,掌令任瑎,獻納洪應輔,校理洪檢,右副承旨尹勉憲,假注書李顯永,事變假注書尹長烈,記事官鄭好仁·李克生,進伏訖。翼謩進前曰,日間,聖體調攝若何?上曰,一樣矣。寢睡·水刺之節,亦何如?上曰,亦一樣矣。命讀東伯閔百興老人食物狀啓,至原州洪德漢祖母,上曰,誰也?致仁曰,似是刑判親黨也。命問之,重孝曰,臣之伯兄妻也。上曰,此不過回婚乎?重孝曰,丁丑過回婚矣。致仁曰,兄弟回婚,異矣。又讀北伯金器大老人食物加給狀啓。上曰,比關東少矣。上曰,今覽東伯狀聞,年百一歲者一人,九十九歲者十人,依北道例,加給衣資食物事,分付道臣,出傳敎上曰,承旨鄭夏彦下敎勿施,其代前承旨趙德成除授,牌招察任,房順房。出傳敎上曰,承旨,誰也?致仁曰,尹勉憲也。上曰,趙德成,當爲何房?勉憲曰,曾經左承旨矣。上曰,李宜哲,亦經左承旨矣,吏判初政頗善矣。致仁曰,爲人甚精,規模本來如此矣。上曰,曾聞承旨之祖,篤老之後,眼視復明云,然乎?勉憲曰,六七十歲時,眼視頗昏,七十以後漸復勝前,書冊細字,不艱披見矣。翼謩曰,故判敦寧魚有龍之母享年九十,眼昏不見物,忽然復明,閭巷,亦多如此事矣。上曰,誠奇矣。命讀刑曹草記。上曰,納井事尤無據矣。命刑判進奏。重孝曰,徐道成,乃順悌君之奴,而率其妻逃走,故順悌君,招道成之妻父㐥萬,督令捉納云,而屍親之招,則以爲捉去杖打,仍爲拘囚矣。二十四日曉,順悌君忽送人捉致㐥萬之妻曰,㐥萬逃走,速爲捉納云矣,晚後忿聞順悌家,有人落井之說,急往見之,則果是㐥萬云矣。上曰,明是打殺納井,誠巧憯矣。初檢官朴龍源,誰也?致仁曰,先正之孫矣。上曰,此亦不了了乎?致仁曰,似然矣。今番事,亦多怪聞矣。上曰,人命,重矣。俗稱宗班,持勿禁帖云,而是豈可忍乎?致仁曰,徵債太甚,則自有此弊矣。上曰,判義禁,誰也?致仁曰,申晦而頃者入來,其後旋卽出郊矣。上曰,然乎?頃者豈不以姑留爲對乎?致仁曰,其時固不以留在之意,明白仰奏,而又爲出去則過矣。勉憲曰,撤直後,臨行陳章,而不敢捧入矣。上曰,禁堂,誰也?致仁曰,兵判及兪彦述也。上曰,不殺一蚊,卽予之心,而此輩殺人如此,誠殘忍矣。上曰,噫,昔之漢相,不問殺人,問其牛喘,雖得相體,此則殺人,有司存焉。牛喘重其順四時之意也,而伊尹,以一夫不獲所爲咎,況爲人君者乎?漢高三章,殺人爲首,今覽該曹草記,殺人其猶寒心,況欲掩其跡,投井索人乎?其計可謂巧且憯矣。乾道昭昭,故終得其家之井,旣已恣殺,欲掩其跡,非徒一也。若不嚴懲,何以勵末世?親親恩也,伸法公也,豈可以親親而掩其公乎?吁嗟,暮年,豈聞乎此?聞猶若此,何忍爲此?順悌君炟,令該府,卽爲拿問,令次堂,嚴問口招後,持供以奏,其奴非徒非訊問之日,此以奴證主也,亦豈爲也?其雖濫杖,非關於奴,受令投井,係關于炟,若聞此敎,亦有贓物,豈敢隱諱?順悌家奴放送,初檢官,咫尺都下,焉敢循私蔑公,豈云不察?昏謬特甚,湖沿定配,醫律生其所受囑,豈比其官?此不嚴懲,外方何言?當日竝嶺海定配,此等之事,下吏其豈不知,自本曹刑推,依醫·律生例同配。出傳敎上曰,宗親有如此之事,乎實恥之。翼謩曰,彼宗近多怪說,處分嚴正,更無可達矣。致仁曰,天鑑孔昭,臣等無可達之事矣。上曰,誰有見朴龍源者乎?僉曰,無知者矣。翼謩曰,雖先正之孫,不善擧職,則固宜罪之,而初番初檢,亦多怪聞,至於檢驗之日,往坐其至親家,終日云,此非檢官之道,極非矣。上曰,炟必不下卿而隱伏城裏矣。殺人之外,納井,尤極巧憯矣。旣納之井,又使捉納,豈有如許道理?翼謩曰,此誠慘不忍言矣。上曰,重檢官,誰也?京兆郞李運永·本曹郞姜翰也。上曰,重檢必善之矣。李運永·姜翰,皆精矣。上曰,昔之文王,其猶掩髂,況人命乎?金㐥萬,令該廳,給其衣資,以示顧恤之意。出傳敎致仁曰,此咸鏡監司金器大狀啓也。枚擧會寧府使許瑬牒報,以爲今年開市時,牛馬料容入之數,殆近千石,而本府會付穀物數少,無以推移,以常賑廳所管耳麥茂山七百石,鍾城三百石,移劃本府事,請令廟堂,稟旨,分付矣。本邑穀物不足,則固不得不移劃於他邑,而但所請之數,遂歲漸加,殊非惜費之意,茂山六百石,鍾城二百石,參酌劃給,何如?上曰,依爲之。出擧條致仁曰,此前北兵使李國賢狀啓也。以爲今年親騎衛都試,本營合操及富寧以南各衛軍兵巡操,依定式擧行事,請令廟堂,稟旨,分付矣。詰戎之政,北關尤重,都試合操巡操,竝令依例擧行事,分付,何如?上曰,依爲之。出擧條致仁曰,都政諸守令,皆已赴任,而獨靑陽縣監李仁霖,自察訪移除,以未署經,尙未辭朝云,而近來則自上爲趁民事,輒令除一司署經而下送矣。上曰,一司除署經,下送,可也。出擧條致仁曰,臣方待罪藥院,故仰達矣。內醫女雖是賤類,敎習術業,出入宮禁,故自前嚴加,申飭,俾不得往來於歌舞之場,又禁閒雜輩之作鬧於其家者,誠以所重有在也。近聞掖隷多人,乘夜成群,縛出醫女於通衢大路之上,赤脫衣裳,加以醜辱,無所不至云,聽聞所及,良可駭然,此而置之,無以懲後,伊日作挐掖隷,令攸司科治何治。上曰,此等之事,尋常操切,今聞所奏,其涉駭也。問之卽首倡朱仁範云,令該曹,勿爲徵贖,從重科治。出擧條翼謩曰,國家作成人材之道,專在科試,近來風習淆薄,京外科場,每多嘵嘵之說,良可寒心,適此大稅之年,開月當出試望,京試官及掌試都事,必以公正有文望者,極擇差遣之意,爲先嚴飭,何如?上曰,依爲之。出擧條上曰,昔年盛時,仰聞,亦於擧條曾見,近者備局次對,大臣所奏外,無一人陳白者,此乃國無事而然乎?毋乃常時不料量而然乎?況兩日次對?只有司堂上入侍之餘,亦皆默默,不可無飭,今日入侍備堂,秋·兵判外,一倂從重推考。出傳敎上曰,昔年金·閔兩重臣,凡於賓對,輒有陳達,無曠闕之日,其時仰聞聖敎,以爲金則筵中敷奏雖多,擧條所出則少,閔則筵奏甚簡,聽之不煩,而後見擧條則輒詳備爲敎,兩人皆爲國之人矣。致仁曰,戶·兵·刑判之外,至於軍職備堂,則可奏之事不尠矣。上曰,雖軍職,豈無提調乎?各以職掌仰達,亦好矣。翼謩曰,旣在宰列,則何必以職掌乎?國家大事,皆可言之,而終無一言,誠慨然矣。致仁曰,兵判·秋判,承命先退,似當不入矣。上曰,然矣。任瑎曰,諸還寢定配罪人者斤萬酌處之命,更令王府,嚴鞫得情,快伸王章。上曰,勿煩。瑎曰,請還寢定配罪人金柱泰減等之命。上曰,初雖國體,一向爭執,其涉過矣,勿煩。瑎請還寢東呂·址淳等還配之命,更令王府,嚴鞫得情。上曰,勿煩。洪應輔曰,請還寢鍾城府爲奴罪人天大酌處之命,依律處斷。上曰,勿煩。出擧條措辭見上上曰,昔則臺諫入來,人皆認以必有所啓,斷非作罪者,皆懷畏憚之心,今此順悌事,雖無今日處分,臺諫之必爲論啓,未可知矣。致仁曰,備局副提調趙榮順,頃者筵奏,申飭之後,今日又不入來,極爲未安,重推牌招,何如?上曰,備局副提調趙榮順,其心雖諒,是誰也而差除周年,尙不行公,分義事體,俱涉寒心,其在國體,事當下義禁府推考,而今番參酌,爲先從重推考,卽爲牌招察任,而聞此下敎,焉敢一向撕捱?甚雖,違牌,政院,勿爲呼望。諸臣以次退出。
丁亥七月二十九日申時,上御集慶堂,禁府堂上入侍時,知義禁南泰會,同義禁兪彦述,右副承旨尹勉憲,假注書李顯永,記事官鄭好仁·李克生進伏訖。上曰,禁堂,誰也?勉憲曰,南泰會·兪彦述也。命讀炟口招。上曰,渠焉敢若是分明乎?泰會曰,終不直招,支辭漫語,專襲被罪初檢官之言,故多般嚴問,無意首實,而旣承持奏之命,故不得已持入矣。上曰,無據矣。朗善君殺人,其時□□結案,光興君亦殺人,不直招矣。泰會曰,檢狀實因,有刀擦之迹矣。上曰,欲合於無冤錄之意也。命書炟南海定配判付,禁堂先退。上曰,近者臺關,誠難,誠難。其欲傾軋,恣意構孼,猶恐□□不□近者末世,豈人皆遵令?皆不犯法而無傾軋之心,此等之事,視若尋常,若此而國能爲國,謄傳故紙,其雖彌縫,苟且條□亦難無中生有,故前啓之後,意或有官師相規,而漠然無聞,其或起伏,有何規警云矣。聞其啓不過,下諭,此予所以尋常笑之者也。炟事,大臣皆聞,則雖聾者可□□豈聾也,而本事,該曹今方査處,其何徑先云,則此猶可說,咫尺都下,抆殺有投井掩匿之事,則關係莫重,部官挾私,放恣莫甚,亦何待結末,而若是瘖啞,朱仁範之□非暗室之事,途中有駭擧,觀者□□然,若此之際,豈無其聲,而臺臣旣許風聞,況此也,而亦不□□若此不□人皆曰□□□緊耳□□□若此□何畏哉?□□□傔從百類之比□□□聲□□□或放恣無嚴何□□□難□□雖□□□此不嚴飭,國何爲國,臺何爲臺?詣臺瘖啞臺官,竝施削職之典。出傳敎上曰,□差備所屬與政府下屬□草記前還來,□□是捕將之任,則下問朱仁範事在夜,而亦非暗室,□□事在途中,以犯夜草記,可也,以途中喧鬧草記,可也,而不此之爲,昔則捕將有巡檢之事,近者任便特甚,□□□而一任牌將,此等惹鬧,此輩亦一而二,一而二者也。耳目聾瞽,雖關國體,其猶支撑,□□□此其弊勝言問之,卽左廳事也。當該大將從重推考,噫,古云,雖直提學夜□□□輩乎?今後嚴加,申飭。出傳敎諸臣以次退出。
□□□□經筵。
藥房都提調金致仁,提調鄭宲,副提調宋瑩中,□□若何,痰候,何如,寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。□□□則一樣矣。
中宮殿·惠嬪宮,藥房口傳問安。答曰,知道。□□□之事,煎茶先入之,待下敎詣閤,□□□□李憲□在外,掌令一員,持平一員□□□任所在外
傳于金相翊曰,□□□事,下諭,何如?□□□。
傳于□□。□
傳于趙德成曰,秋等□□□敎鍊官朴泰□鳥銃三中五分,武藝廳□□□□分,竝直赴殿試。
趙德成,以司僕寺官員,以一二提調言啓曰,濟州出來後運歲貢馬二百匹內,二匹船□病□,二匹船中故失,九匹中路病留,宲納馬一百八十七匹禾毛色別單書入之意,敢啓。傳曰,知道。
尹勉憲,以刑曹言啓曰,此輩因此等事,其有駭擧,古雖有之,仁範與他有異,除名之人,特爲參酌,還屬其座,則於渠之道,尤爲十分恪謹,而不此之爲,不過若干月,放恣若此,此不嚴懲,何以勵他?□決杖,於渠無異捶楚,限一朔囚禁放送,使此等不知國法,不顧君恩之類覽此而懲戢焉事,命下矣。別監朱仁範,依下敎,限一朔囚禁之意,敢啓。傳曰,知道。
京畿監司狀啓,七月令薦新樣子,節序差早,限內不得對進,惶恐待罪事,傳于申大顯曰,勿待罪事,回諭。
咸鏡監司狀啓,道內文川等官人命渰死事,傳于申大顯曰,令本道,恤典擧行。
以承傳色口傳下敎曰,夜禁不嚴,有如此之事,左右捕將,今日巡邏爲之,雖上司下人,大臣傔從差備下人,草記進來除之,依下數,馬頭決棍,此後則以爲常法。
又下敎曰,特敎,申飭之時,依下敎。仍卽決棍,決棍後,待朝草記,此後草記進來,依例爲之。
丁亥閏七月初一日辰時,上御集慶堂。藥房入診入侍時,提調鄭宲,副提調宋瑩中,記事官尹正烈·鄭好仁·李克生,醫官方泰輿·許礈·李以楷·李泰遠·慶絢·金季良·吳道炯,以次進伏訖。宲曰,夜間,聖候若何,日熱如此,寐睡諸節,亦何如?上曰,一樣矣。上進湯劑後,泰輿等以次診候曰,左右三部調均,滑體亦一樣矣。宲曰,都提調有病,不得入侍矣。上曰,領相內局都提擧許副,其代左相爲都提擧。出傳敎上曰,藥房提調持湯劑,更爲入侍。出榻敎宲持湯劑進伏,上進御後,諸臣以次退出。
上在慶熙宮。停常參·經筵。
藥房都提調金致仁,提調鄭宲,副提調宋瑩中啓曰,伏未審夜間,聖體調攝若何,痰候,何如,寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予則一樣矣。
中宮殿·嬪宮,藥房口傳問安。答曰,知道。
以承傳色口傳下敎曰,今日亦多可爲之事,煎茶先入之,待下敎詣閤。
尹勉憲啓曰,大司憲李得宗未肅拜,執義李憲默在外,掌令申五淸未肅拜,一員未差,持平韓鏶在外,一員未差,今日以監察茶時之意,敢啓。傳曰,知道。
以承傳色口傳下敎曰,先爲下敎,則焉敢若是,一知夜禁法,自直提學以下,分付左右巡廳及左右捕廳巡邏該軍門,今夜□臣·儒生·中官中,其令得納。
傳于金相翊曰,藥房入侍聽下敎,承旨同爲入侍。
傳于申大顯曰,儒臣持警世問答入侍。
備忘記,中官李維新·金好大·車德中敍用。
以承傳色口傳下敎曰,入宜宣傳官一人,持此標信,馳往擧行,先往宣傳官,其令上來。
又下敎曰,奉朝賀洪啓禧在京云,明日同爲入侍,禁將水原回還後,有下詢事,亦令同爲入侍。
傳于尹勉憲曰,右副承旨與文學具庠入侍。
金相翊,以弘文館言啓曰,應敎金漢耆,副修撰趙㻐,旣有只推之命,竝卽牌招察任,何如?傳曰,允。
趙德成,以司僕寺官員,以一二提調言啓曰,大靜縣監金煐遞任,進上馬二匹,今纔上來,禾毛色別單書入,依例內廐立養之意,敢啓。傳曰,知道。
尹勉憲,以刑曹言啓曰,金㐥萬屍身初檢時下吏等刑配一款,依下敎,再明日擧行事,草記蒙允矣。南部書員朴昌燁·池宅漢·李泰龜,使令李後福·李甲先·金壽同,作?作鎖匠·尹泰俊,該洞任掌李光裕等,竝依傳敎,各嚴刑一次後,朴昌燁慶尙道盈德縣,池宅漢興海郡,李泰龜寧海府,李後福淸河縣,李甲先金海府,金壽同昆陽郡,尹泰俊延日縣,李光裕固城縣,竝定配所,發配之意,敢啓。傳曰,知道。
尹勉憲,以左邊捕盜廳言啓曰,左右捕將巡還事,命下矣。臣廳所管各字內,親自巡邏,五更三點撤巡,而各牌所捉犯夜人承政院丘從張老味,耆老所藥房黃泰明,御營廳奇別書吏李宗新,藝文館使令柳春成,良人嚴道信,弘文館使令李東昌,承政院使令丁福興,良人金莫奉·方介孫,龍虎營標下軍尹枝成,南部書員金益永,都監砲手羅重彦·兪成民·宋重輝,御營廳別牙兵李寬海,待年軍姜福良,私奴俊福等,各依更數,卽其地馬頭決棍,放送之意,敢啓。傳曰,知道。
又以右邊捕盜廳言啓曰,左右捕將巡邏事,命下矣。臣所管本廳字內,初更發巡,五更三點撤巡,而各牌所捉犯夜人養餉廳使令金德煇,昌城尉房陪吏林重明,壽進宮奴魚龍,內局水工鄭福才,內需司奴成雲,兩需司市色金德柱,工曹匠人李壽淡,扈衛二廳房直孫萬世,私奴時采,良人李忠大·朴江同·趙尙璧·李弘得·文弘燁·金景文等,依更數,各別決棍放送,而其中良人金景文,初以別監稱號,及其査問之際,以曾前隨行別監,果爲冒稱事直告矣。假稱別監之罪,不可循例決棍放送,令該曹,照律勘處,何如?傳曰,知道。金景文所爲,其涉可駭,何必令該曹處之?大將坐於本廳門街道,決棍二十度,本廳拘留十日放送,今番巡檢,專爲此輩都尉傔從,有此夜禁,此類嚴飭,然後其他可飭,昌城尉黃仁點,從重推考,林重明,街道加決棍十度。
又以右邊捕盜廳言啓曰,因傳敎,臣來詣本廳門外,犯夜罪人金景文·林重明等,捉入街道上,金景文決棍二十度,林重明決棍十度,而金景文則因囚十日後放送計料之意,敢啓。傳曰,知道。
丁亥閏七月初二日辰時,上御集慶堂。藥房入診,承旨同爲入侍時,都提調韓翼謩,提調鄭宲,副提調宋瑩中,記事官尹正烈·鄭好仁·李克生,醫官方泰輿·許礈·李以楷·慶絢·金季良·吳道炯,右副承旨尹勉憲,以次進伏訖。致仁曰,夜間,聖候若何,寢睡·水刺之節,亦何如?上曰,一樣矣。上進御湯劑後,泰輿等以次診候曰,左右三部調均,滑體亦一樣矣。上曰,藥房提調持湯劑,更爲入侍。出榻敎宲持湯劑進伏,上進御後,命賤臣,持入嶺南狀啓。上曰,七歲兒,豈有生子之理乎?下詢諸醫曰,汝等似知之矣。泰輿等曰,豈有如此事乎?此則理外矣。翼謩曰,此不過人妖物怪矣。物之反常爲怪,除之無妨矣。上曰,卿言過矣,豈忍爲此乎?勉憲率都監執事·監軍宣傳官進伏。上曰,有怪異之事矣。七歲兒之生子,豈非理外乎?勉憲曰,此實物怪,除之何妨?上曰,豈可逆理乎?瑩中曰,必當自消矣。上曰,然則都無事矣。上命都監執事及監軍宣傳官,嚴飭夜禁。諸臣以次退出。
丁亥閏七月初二日巳時,上御集慶堂。承旨率監軍入侍時,右副承旨尹勉憲,假注書李顯永,記事官鄭好仁·李克生,監軍申大偀·李仁彬進伏訖。上曰,山陰七歲兒生男,事誠怪異矣。其生也必有故,予意則政與禎祥相反者矣。勉憲曰,此乃人妖物怪,亦所謂人疴者,似當自起自滅矣。上曰,不然矣。古亦有七月而生,瓜甲不生者,而此則異於是矣。勉憲曰,俄有禁·御兩營將校率入之命,而聞今夜巡羅,乃都監,而非禁·御云矣。上曰,左右捕廳從事官及都監執事入侍。出榻敎從事官沈應昌·尹致明,都監執事金祥奇進伏窓外。上曰,今夜各別巡邏,而夜禁,自直提以下爲之,至於名官,則何可捉之乎?依朝者下敎,竝爲捉之,而更前更後則勿捉,始於更鼓後,止於罷漏前,而若騎馬者,則何可竝捉也?儒生非赴科,而無端犯夜者,亦可捉,而更前更後則切勿混捉,可也。今夜若無一人所捉,則當決棍矣。從事官,誰也?勉憲曰,尹致明·沈應昌也。上曰,宣薦乎?應昌曰,宣薦矣。上曰,宣薦者如此,可見世道矣。汝在何處?應昌曰,在南陽矣。上曰,然矣。在卿故無勢而然矣。諸臣以次退出。
丁亥閏七月初二日申時,上御集慶堂。儒臣入侍時,校理洪檢,修撰宋載經,同副承旨申大顯,假注書李顯永,記事官鄭好仁·李克生進伏訖。上曰,上番讀警世問答。讀訖,又命下番讀之,承史以次承命讀之,儒臣先退。上曰,上番,誰也?大顯曰,洪檢也。上曰,下番,誰也?大顯曰,宋載經也。上曰,然乎?諸臣以次退出。
丁亥閏七月初二日三更,上御集慶堂。承旨入侍,文學具庠,同爲入侍時,右副承旨尹勉憲,文學具庠,假注書李顯永,記事官鄭好仁·李克生進伏訖。上曰,洪啓禧·徐命膺固博識,而具庠,亦頗知古事矣。勉憲曰,洪啓禧有入侍之命,而聞其家有故云矣。上曰,然則洪奉朝賀入侍置之。出榻敎勉憲曰,有嶺伯狀啓持入之命,而出給備局,故未及入來矣。上曰,然則或方回公,不在備局乎?注書出往問之,顯永持入。上曰,果在備局矣。國之將興,必有禎祥,而此則與禎祥相反矣。將何以處之?朝者予以桑雉爲言,則左相以爲,此敎足以消災云,而頃者李泰祥事時,具善行頗有所見,今此山陰事,春坊可以爲之,今者命讀狀啓者,亦無使具庠知之矣。李繡,誰也?勉憲曰,趙明鼎妹夫也。上曰,交奸人,萬無不知之理,而生年月水,尤可怪矣。勉憲曰,然矣。上曰,朝中左右所奏,予則以爲何可逆理,而靜臥思之,姜源·簡狄,初非可比,至如甄萱事,亦是必無之事,而予肖所思,予則衰矣。爲沖子用慮則深矣,闕內有十二三歲兒,故以尺量之,皆不過二尺五寸,此決非七歲矣。勉憲曰,若非七歲,而身長果如此,則生子,亦非異事,不然則人妖矣。聖明之世,豈宜有此理?或自滅,而旣是人妖,則去之亦何妨乎?昔張詠治蜀,見小兒怒批其父,以爲不祥而殺之,朝者臣有所達,而有何可逆理之敎?臣等實爲欽誦,而此非過費聖慮者矣。上曰,近來人物之夙成,異於古人,若過十餘歲則生子亦無怪矣,亦豈有無父生子之理?必有交奸者,而愚民務欲神奇,減其年而匿其交奸,亦不異矣。今若只得其交奸之人,則都無事矣。日就月將之說,尤可怪矣,有如此妖怪之事,則豈不可慮乎?嶺外雜言,必不少矣。具庠曰,此必有曲折矣。律文十二歲以下交奸生子有罪,故渠輩雖愚民,知此律而匿其交奸乎?上曰,似然矣。今若尋得其交奸之人,則可以少慮矣。勉憲曰,新道伯下去時,以爲此等物妖,似當卽啓處之云云,而前伯則屢行探訪,故今始狀聞矣。上曰,此則欲詳細採探而然矣。勉憲曰,新伯甚確,或有善處之道,而切隣旣有如此之事,則參見者,豈只一崔召史乎?此必有奸精矣。上曰,若或十數歲,而有交奸者,則亦何異乎?勉憲曰,武丁修德,雉桑自消,聖德如此,亦必自消矣。具庠曰,此必有曲折,自當消滅矣。上曰,若如褒姒之類,則雖欲去之,不能去之矣。具庠曰,此則周衰之時也。聖明之世,亦豈不自消乎?勉憲曰,似或由於怯於漏籍,減其年數之致,而果若欲爲神奇,而有此掩匿,則其罪尤大矣。上曰,此宜廉探之事,注書持入馬牌,俄者洪啓禧·具善行入侍之命,蓋欲問此事,今者使具庠廉探,不必更問矣。或慮趙曮下去而殺之,此心憧憧矣,其人固執,不無此慮矣。予初則不無過慮,到今思之,不過一孟浪事矣。若得其父,則誠是尋常事矣。七歲,則萬無其理矣。御使下往,只探得其父及月水事年歲事,得其情而來,可也。旣已顯露之事,似易於探訪矣。不必留門,開門後出往,可也。諸臣以次退出。
上在慶熙宮。停常參·經筵。
藥房都提調韓翼謩,提調鄭宲,副提調宋瑩中啓曰,伏未審夜間,聖體調攝若何,痰候,何如,寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予則一樣矣。
以承傳色口傳下敎曰,煎茶先入之,待下敎詣閤。
中宮殿·惠嬪宮,藥房口傳問安。答曰,知道。
尹勉憲,以都摠府言啓曰,今日入直內三廳武兼禁軍及軍兵,中日習射,請出標信。傳曰,知道。
申大顯啓曰,憲府連日監察茶時,事甚未安,除在外外,未肅拜人員,竝卽牌招,何如?傳曰,允。
傳于曰,藥房入侍。
宋瑩中啓曰,假注書李顯永,身病猝重,勢難察任,今姑改差,何如?傳曰,允。
假注書李顯永改差,代以金觀柱爲假注書。
金相翊啓曰,假注書金觀柱,時無職名,令該曹,依例付軍職,冠帶常仕,何如?傳曰,允。
傳于宋瑩中曰,閔百興肅拜後留待。
傳于申大顯曰,入侍。
又傳于曰,水原摘奸宣傳官,明日入侍。
以承傳色口傳下敎曰,承旨任㻐許遞,應敎金漢耆除授,牌招察任,房順房。
尹勉憲,以弘文館言啓曰,本館上番闕直,事甚未安,副應敎李在簡,校理閔弘烈·洪檢,副校理南玄老·李澤遂,竝卽牌招,以爲推移入直之地,何如?傳曰,允。
兵曹口傳政事,以李殷春爲捕盜大將。
趙德成,以奉常寺官員,以都提調·提調意啓曰,東籍親耕田所種皮黍,今閏七月初旬間,當爲成熟之意,敢啓。傳曰,知道。攝刈。
尹勉憲啓曰,卽者檢閱李克生,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,奉敎安廷玹,待敎洪相簡·姜俒,竝卽牌招,推移入直,何如?傳曰,允。
又以訓鍊都監言啓曰,去夜初更量,衿川地人幼學鄭東臣,以其母病問醫次,上京之際,南大門外本局邏卒處,被捉之意,敢啓。
以承傳色口傳下敎曰,若知如此則草記乎?雖爲草記,如是爲之乎?當該巡更將校,令騎曹決棍,草記給之。
又以一所巡將言啓曰,監軍巡檢事,親承下敎矣。臣與巡將,所管各字內,自初更至五更三點,巡檢是乎則,元無犯夜人是乎所,不得現捉之意,敢啓。傳曰,知道。
又以二所巡廳言啓曰,監軍巡檢事,親承下敎矣。臣與巡將,所管各字內,自初更至五更三點,巡檢是乎則,元無犯夜人是乎所,不得現捉之意,敢啓。傳曰,知道。
又以左邊捕盜廳言啓曰,本廳所管各牌字內中,朝官·中官·儒生,不得捉得之意,敢啓。傳曰,知道。
又以右邊捕盜廳言啓曰,傳敎內,今夜朝士·儒生·中官中,其令得納事,命下,而去夜本廳巡邏,傳敎中犯夜人,不得執捉之意,敢啓。傳曰,知道。
以承傳色口傳下敎曰,欲免決棍,具由草記,事之可駭,莫此爲甚,訓將令該府處之,禁將兼察事,牌招聽傳敎。
又以下敎曰,訓禁將代姑勿出,代摠戎使,仍佩兼察事,牌招聽傳敎。
掌令申五淸啓曰,臣朝者登筵,以右邊捕將具善行譴罷事,論啓蒙允矣。退彼聞之,則特敎重推之捕將,非具善行云,臣新自下上來,未及詳知,遽然請罷,莫重筵奏,有此做錯之失,臣之昏謬不察,於是乎著矣。何可一刻仍冒於臺次乎?請命遞斥臣職。答曰,依啓。
以承傳色口傳下敎曰,飭已示,訓將下敎分揀,牌招傳授命召。
又下敎曰,捕將牌招,傳授命召大將牌·傳令牌。
以具善行譴罷傳旨,以承傳色口傳下敎曰,此傳旨置之,禁將牌招,傳授命召。
丁亥閏七月初三日辰時,上御集慶堂。藥房入診入侍時,都提調韓翼謩,提調鄭宲,副提調宋瑩中,記事官尹正烈·鄭好仁·李克生,醫官方泰輿·許礈·李以楷·慶絢·金季良·吳道炯,以次進伏訖。翼謩曰,夜間,聖候若何,寢睡·水刺之節,亦何如?上曰,全然失睡矣。翼謩曰,如何而然乎?上曰,莫知爲而然矣。翼謩曰,水刺之際,或思爽口之味乎?上曰,竝與此而無矣。上進湯劑後,泰輿等以次診候曰,左右三部調均,滑體,亦好矣。上曰,藥房提調持湯劑,更爲入侍。出榻敎宲持湯劑進伏,上進御後,瑩中曰,今日詣臺臺臣,自外退去乎?上命賤臣,召入臺臣。掌令申五淸進伏曰,請還寢定配罪人金柱泰減等之命。上曰,旣諭勿煩。措辭見上五淸曰,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。措辭見上五淸曰,請還寢東呂·址淳等還配之命,更令王府,嚴鞫得情。上曰,勿煩。措辭見上五淸曰,夜禁之設,將以戢奸細詗非常,直學以下,非得犯夜,法意甚重,而挽近以來,紀綱日頹,人不畏法,無賴作黨,往來如晝,其弊,固已久矣。至於今者朱仁範事而極矣。不言臺臣,旣已削職,則當該捕將,不可問備而止,請右邊捕盜大將具善行,亟施譴罷之典。上曰,依啓。出擧條五淸曰,國家取人,惟是科目,而近來紀綱解弛,科場淆雜,年年益甚,雜類渾入,禮圍難容,往在己巳式,特敎嚴禁,禁亂官,至有充軍之擧,故己巳以後,科場稍靜,比年以來,法久漸解,科禁節目,徒作文具,慢不擧行,無賴隨從,蓬頭奴隷,負卜如山,蹙踏長驅,濟濟之庭,便作蹂躪之場,張綱樹柵,推劍狼藉,有識士子,出入禮圍,如經死地,此專由於金吾堂郞,勢家子弟,預爲輸卜,爭占要地之致,若不嚴懲,其弊難言,式年當頭,預爲嚴飭,然後可無士子相躪之弊,請隨從冊袱·揮帳·綱柵·不雨雨具等物,各別嚴禁,如有現發,則當該禁亂官·監試官,依己巳充軍例勘處,試官亦爲重勘。上曰,依啓。出擧條五淸曰,近年以來,士習不端,廉恥全蔑,納卷之時,締結監試官吏隷,以圖幻占,甚至於莫重親臨之科,以儒爲名者,夤緣試所密近下人,以爲積卷紛挐中,眩幻合考之階,而多費財貨,連接三同之說,一世喧藉,此而不防,士難爲士,國不爲國,今此大小科當前,不可不預爲嚴飭,請命有司,克加商確,嚴立科條,以折奸萌,以正士習。上曰,依啓。出擧條翼謩曰,向日次對,以承史之不爲來待,有當該承史罷職之敎矣。追聞事實,蓋緣注書之生疎,初非承旨之稽滯云,敢達。上曰,敍用。出擧條翼謩曰,夜禁之嚴,固好矣。但有掣礙處,如政院·內局·籌司,自多及時擧行之事,宜有區別之道矣。上曰,政院·內局·備局,持勿禁帖者勿禁。出擧條上曰,承旨受由,代前承旨任㻐除授,牌招察任,房順房。出傳敎翼謩曰,趙榮順,備局副提調之任,終不行公,極爲非矣。上曰,欲爲下敎,大臣旣奏,副提調趙榮順罷職。出傳敎諸臣以次退出。
丁亥閏七月初三日未時,上御集慶堂。敦寧都正入侍時,左副承旨趙德成,記事官尹正烈·鄭好仁·李克生,敦寧都正閔百興,以次進伏訖。上曰,以東伯辭朝時,思其還來則杳然矣。無事還京,可喜矣。農形已聞於狀啓,而所見果,何如?百興曰,晚移之穀,連以雨澤之調均,故無〈異〉早移矣。百興曰,臣待罪關東時,老人食物狀,以老職加資,多未有下來之由,略已馳啓,而蓋老人加資時日爲急,不待政事,以別單付職,或令政院,有安寶之擧,此實聖意攸在,而該曹下吏輩,私相傳與,至索賂物,故官敎之多未下者,直由於此,臣在營時,持官敎下來人,隨現略治,而事體駭然,另飭銓曹,未須官敎,査實推出,都封下送於監營,以爲須給之地,則好矣,敢此,仰達矣。上曰,聞甚駭然,豈特關東諸道?未及頌布者,令該曹,一一推尋,都封下送,此後依此擧行事,申飭銓曹。出擧條上曰,擧條已下敎,而今聞所奏,莫重推恩官敎,作一該吏之囊橐,如是操縱,事之寒心,莫此爲甚,諸道未下官敎,令該曹,一一推尋都封,卽爲下送,今番事在令前,故雖不申飭,若是下敎之後,其復若前,該堂當重處,郞廳當施制書有違之律,該吏當流配,以此嚴飭,其令當日內下送,卽爲草記。出傳敎上曰,敦寧都正先退。上曰,儒臣持警世問答入侍。出傳敎應敎金漢耆,修撰徐有元,持警世問答進伏。上命輪讀訖,諸臣以次退出。
上在慶熙宮。停常參·經筵。
藥房都提調韓翼謩,提調鄭宲,副提調宋瑩中啓曰,伏未審夜間,聖體調攝若何,痰候,何如,寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予則一樣矣。
以承傳色口傳下敎曰,煎茶先入之,待下敎詣閤。
中宮殿·惠嬪宮,藥房口傳問安。答曰,知道。
金漢耆啓曰,大司憲李得宗未肅拜,執義李憲默在外,掌令二員未差,持平韓鏶任所在外,一員未差,今日以監察茶時之意,敢啓。傳曰,知道。
傳于趙德成曰,內局入侍。
注書尹正烈病,代以尹陽昇爲假注書。
有政。吏批,判書鄭宲病,參判韓光會病,參議李海重進,承旨金漢耆進。吏批啓曰,判書鄭宲,參判韓光會,俱以病不來,小臣獨政未安,何以爲之?敢稟。傳曰,只出緊任,又啓曰,臺諫闕員,今當差出,而擬望之人乏少,外任竝擬,何如?傳曰,允。以金應淳爲大司諫,鄭彦暹·李心海爲掌令,趙㻐爲獻納,趙昌逵爲持平,金尙集爲修撰,元仁孫爲刑曹參判,李惟秀爲同義禁,李星會爲南部都事,李彦培爲興海郡守,鄭祉爲平康縣令,郭鎭純爲黃山察訪,尹承烈爲應敎,兼執義單李壽勛,折衝朴世耉今加嘉善加資事承傳,以柳恢爲兵曹佐郞。
兵批,判書南泰會病,參判金鍾正呈辭受由,參議李昌儒入直進,參知沈益聖病,以申五淸爲副護軍,柳噵·李宜哲·姜必履·尹勉憲爲副司直,尹承烈爲副司果,金觀柱爲副司正。
以咸鏡監司狀啓今七月令薦新生鰱魚,節序差早,月令內又不得封進,惶恐待罪事,傳于金漢耆曰,勿待罪事,回諭。
申大顯啓曰,明日次對,兩司無進參之員,除在外牌不進傳旨疏批未下外,未肅拜人員,竝待開門牌招,以爲推移進參之地,何如?傳曰,允。
金相翊,以戶曹言啓曰,司畜署官員汰減事,命下,而本署自有貢人,公廨畜養等屬,宜有句管區處之道,成節目,就議廟堂啓下後擧行事,覆奏蒙允矣。應行節目磨鍊,別單書入之意,敢啓。傳曰,知道。
金漢耆,以兵曹言啓曰,忠翊衛將朴敦行,素患痰病,當暑添劇,時月之內,實無供職之望,呈狀乞遞,今姑改差,何如?傳曰,允。
又以兵曹言啓曰,以承傳色口傳下敎曰,若知如此則草記乎?雖爲草記,如是爲之乎?當該巡更將校,令騎曹決棍,草記給之事,命下矣。依傳敎,當該訓鍊都監巡更將校曺命載,決棍十度之意,敢啓。傳曰,知道。
又以一所巡廳言啓曰,去夜巡將監軍,二更量巡檢,至洗心橋,執捉犯夜人李四土里,決棍之際,義烈宮奴子李德福爲名漢,稱以同生,突出馬頭,所捉犯夜人,欲爲橫奪,而語極悖慢,擧措駭然,此等不法類,不可循例治之,何以爲之之意?敢啓。傳曰,事涉可駭,犯夜人依例決棍,李德福所爲,其涉放恣,更數外加杖二十度,逐城門外。
又以司僕寺官員,以一二提調意啓曰,本寺屬羅州監牧屯稅米太雜穀合四百三十四石及木花九百四十三斤所載船隻,今四月十七日申時量,行到忠淸道泰安境內安興後洋致敗云,而本郡守聞敗船,二日之後,始爲摘奸,摘奸後近一朔後,始爲直報於本寺,亦違法例,公穀臭載,已極驚駭,而船人存沒,亦未的知,所當登時馳往摘奸,以審其眞僞後,申飭鉤拯,俾不至遺失之患,而該郡守之二日後摘奸,一朔後報來,泛忽莫甚,鉤拯時監色浦人,雖以形止所報者觀之,多有可疑之端,故屢次發關,使之明査,而猶且費辭防報,顯有左右周遮之意,今過四朔,尙不得一番詳覈,其慢視京司關飭査實之意,只欲漫漶後已者,揆以奉公之義,萬萬駭痛,當該泰安郡守李萱,拿問嚴處事,傳旨啓下矣。李萱時在任所云,依例發遣府羅將拿來,何如?傳曰,允。
丁亥閏七月初四日辰時,上御集慶堂。藥房入診入侍時,都提調韓翼謩,提調鄭宲,副提調宋瑩中,記事官尹正烈·姜俒·鄭好仁,醫官方泰輿·許礈·李以楷·李泰遠·慶絢·金季良·吳道炯,以次進伏訖。翼謩曰,夜間,聖候若何,昨今朝夕,則稍有涼意,靜攝中諸節,何如?上曰,一樣矣。翼謩曰,水刺之節,差勝後一樣乎?上曰,水刺則時或有勝,而左脚膝眼痰凝,故轉動甚難,欲試薰洗,劑入,可也。翼謩曰,馬湮木皮,煎水薰洗,亦好矣。上進湯劑後,泰輿等以次診候曰,左右三部調均,滑體,亦好矣。上曰,藥房提調持湯劑,更爲入侍。出榻敎上曰,山陰事更思之,極怪矣。翼謩曰,豈無陰陽交感之理而成胎乎?此不過人妖物怪矣,趙暾下去後,必能善處矣。上曰,若除去其幼兒,則豈不殘忍乎?上曰,今番山陰事,以常理言之,予有深諒,白首暮年,豈諱異?終丹生雛,不是異事,査夫之後,嚴査隱年之日,自可判矣。其報辭中當問不問,日就月長之說,先播京中之事,其欲下敎,猶尙默矣,而今者下敎,意重人命,張子西銘,豈不云乎?以常理推度,今與大朴未散之時有異,終丹之雛,非禽非獸,亦人也。渠雖投胎終丹而生,亦非卯生,此亦海東蔀屋一初生赤子也,其本自有,自可査綻,吮奉之兒何辜?人非物性,而不顧于此,以此爲怪,必除乃已,世間殘忍,豈有若此者乎?以此,下諭新伯,令悉予意。出傳敎宲持湯進伏,上進御後,瑩中曰,承旨尹勉憲,有宲病矣。上曰,左副承旨尹勉憲許遞,其代前府使李河述除授,牌招察任,房順房。出傳敎上曰,坐直承旨及儒臣入侍。出榻敎藥房先退。
丁亥閏七月初四日巳時,上御集慶堂。承旨·儒臣同爲入侍時,副應敎李在簡,修撰徐有元,同副承旨金漢耆,假注書金觀柱,記事官姜俒·鄭好仁,以次進伏訖。上命承史儒臣,輪讀警世問答,諸臣以次讀訖。上命儒臣先退,在簡及有元趨出後,上曰,注書出去,巡廳草記持來。賤臣觀柱,承命趨出,持草記進伏,上命承旨讀奏,漢耆讀奏,上命分揀字削去,改書批答後,上曰,今日雖有巡廳草記,昨今後,宜有弛張,故問草記何事,則只云犯夜人,故有此下敎,而其令不讀,故更取令讀,末梢旣有何以爲之?所稟,則中官所奏,其涉曚曨,本事業已下敎,而當該中官,從重推考。出傳敎上曰,左副承旨尹勉憲許遞,其代前府使李河述除授,牌招察任,房順房。出傳敎上命漢耆,讀江華留守雨澤狀啓後,上曰,明日次對,依例爲之。出傳敎
上在慶熙宮,停常參·經筵。
藥房都提調韓翼謩,提調鄭宲,副提調宋瑩中啓曰,伏未審夜間,聖體調攝若何,痰候,何如,寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予則一樣矣。
以承傳色口傳下敎曰,次對同爲入侍。
中宮殿·惠嬪宮,藥房口傳問安。答曰,知道。
以承傳色口傳下敎曰,夜中視書命製而睡醒,故依此書下,製進七律押聯。
金漢耆啓曰,大司憲李得宗牌不進,掌令鄭彦暹牌不進,執義李憲默在外,掌令李心海,持平韓鏶·趙昌逵任所在外,今日以監察茶時之意,敢啓。傳曰,知道。
假注書尹陽昇在外,代以尹慶龍爲假注書。
趙德成,以弘文館言啓曰,新除授應敎尹承烈,修撰金尙集,竝卽牌招察任,何如?傳曰,允。
傳于李河述曰,提學留在科次。
又傳于曰,應製文皆來到,與提學詣閤。
又傳于曰,承旨持先捧應製,先爲入侍。
宋瑩中,以吏曹言啓曰,諸道考職加資,令該曹,一一推尋都封,當日內下送事,命下矣。今番推恩各道考職加資啓下後,這這安寶,卽爲下送無餘,而其中江原道考職加資十七張,未及下去,故昨日已爲下送之意,敢啓。傳曰,知道。
金漢耆,以兵曹言啓曰,今此冬至兼謝恩使一行赴燕時,所把驛馬,必須前期分定,可無窘急之弊,應把驛馬四十五匹內,忠淸道八匹,全羅道九匹,慶尙道二十匹,今九月十五日京中逢點,江原道四匹,咸鏡道四匹,同月二十日直送安州逢點之意,五道監司處,依例知委,何如?傳曰,允。
申大顯,以一所巡廳言啓曰,依傳敎,去夜犯夜人李四土里,依更數,決棍二十度,欲奪人李德福,依例決棍二十度,放逐城門外之意,敢啓。傳曰,知道。
金漢耆,以義禁府言啓曰,江原監司啓本據刑曹粘目內,平康前縣監徐日輔,移本府處之事,允下矣。徐日輔自任所,未及上來云,依例發遣府羅將拿來,何如?傳曰,允。
兼知義禁府事南泰會,兼同知義禁府事兪彦述等上疏曰,伏以日前,遠竄罪人炟,擅殺人命,情犯俱重,法當待其直招,依大明律八議條,開具所犯,以取上裁,而臣等,參在獄官,只以頑不承款之口招,入奏前席,遽承酌處之命,此雖坐我聖上親親之盛意,而殺獄體重,王章至嚴,臣等初不能據法爭執,以請具格,則溺職之罪,大矣,玆敢露章自劾。伏乞聖明,亟削臣等之職,以爲不職者之戒,罪人炟,更令王府,拿覈得情,以存法意,斷不可已也云云。答曰,省疏具悉。旣不承款,議律非所可論,今者引嫌,其涉太過,雖捧承款,八議之法,載在法典,亦非復提者,卿等勿辭。從速行公。
正言李亨元上疏曰,伏以臣於日前,猥將私懇,仰瀆宸嚴,錫類仁深,體下恩厚,不惟不賜之罪,特下護焉之敎,臣與病母,相對涕泣,感祝恩數,圖報隕結,由限已過,曠職亦久,義當出肅,以效奔走之勞,而第臣母素患宿痰,非一時遇感之比,根委已痼,眞元積敗,時月之內,差復無望,近因酷暑,又添關格,嘔瀉兼發,痰眩竝作,食飮不下,氣息奄奄,諸般症勢,比諸于前,又下幾層,臣方左右扶將,焦泣度日,跬步莫離,以此情理,夫豈有一分供職之望哉?況臣所帶職名?係是言責,仍叨久癏,罪戾尤重,臣之去就,因爲狼狽,而情私,吁,亦慽矣。更冒尊嚴,極知僭越,疾痛呼天,情勢則然,玆復呼籲於天地父母之前。伏乞聖慈,特垂終始之惠,亟許遞改,俾得專意救藥,以活濱危之母病,仍治臣瀆擾之罪,以肅朝綱,千萬幸甚云云。踏啓字。
檢閱李克生上疏曰,伏以臣,自叨筲筆之職,今已三朔于玆,前後恩敎,至爲鄭重,有非眇末如臣所當得者,臣感激銘佩,糜粉難酬,夙夜顚倒,惟職事是勤,固不敢爲言私之計,而惟是臣之父母,俱老且病,臣父下血之症,七朔沈淹,出入危域,藥飮糜粥之事,臣母躬執,積瘁之餘,忽自數昨,痢症重發,度數無算,氣脈昏沈,殆無省覺,臣聞此報,方寸焦灼,私情所迫,有難緩聲,玆投短章,徑出禁門。伏乞削臣之職,以便救護,治臣之罪,以昭法紀,千萬幸甚云云。答曰,省疏其悉。爾其勿辭護爲。
丁亥閏七月初五日辰時,上御集慶堂。藥房入診,次對同爲入侍時,都提調韓翼謩,提調鄭宲,副提調宋瑩中,假注書金觀柱,記事官姜俒·鄭好仁,醫官方泰輿·許礈·李以楷·金季良·吳道炯·鄭允說,領議政金致仁,行副司直具善行,行副護軍鄭汝稷,吏曹參判韓光會,行副司直徐命膺·金時默,副應敎李在簡,左副承旨申大顯,事變假注書尹長烈,以次進伏訖。翼謩曰,夜間,聖候何如?上曰,一樣矣。翼謩曰,痰候則,何如?上曰,又移入於他處矣。翼謩曰,移動便是有效之驗也。上顧致仁曰,先卿之拜相,在於何年?對曰,乙卯年矣。進湯劑後,上命草紙三丈及筆上之,親書御筆,以次分給致仁·翼謩及宲,仍下敎曰,予非使卿等製進,聊以此表予之意。致仁等曰,臣等俱以無似,承此寶墨之親頌,雖極榮感,而俱加不稱之過奬,還切惶媿矣。翼謩請診候,上曰,依。泰輿等以次診候訖。泰輿曰,左右三部一樣調均,而滑體亦如前矣。諸醫所奏亦同矣。致仁曰,今則日氣乍涼,聖候何如?上曰,少愈矣。致仁曰,行步,何如?上曰,今則猝難如前矣。致仁曰,王世孫氣候,何如?上曰,姑安過,而每每早起來見予,以是還用慮矣。致仁曰,如此等處不必過用聖心矣。上曰,提調出去持湯劑,更爲入侍。宲趨出持入,上更進湯劑,瑩中與諸醫先退。致仁曰,俄聞嶺伯狀啓入來云矣。上曰,先欲下敎而未果矣。此亦關於理陰陽之節,誠極怪異矣,卿意則以爲如何?對曰,昨日,下諭之敎,臣亦欽歎,而果如聖敎矣,豈有無父之兒?世或有怪氣所種,而今番之事,亦不過此等之類也。昔殷之祥桑,朝生成拱,而暮欲枯死,此實由於殷宗之反身修德,轉災爲福,今日之事,設或有災,以昨日之聖敎觀之,則足可以自消矣。然緣此而益加聖念,毋忽自勉,卽臣等之仰望於殿下者也。上曰,初則過爲用心矣。予已諭於左相,而頃者具善行,以李泰祥事,至於不寐云,將臣之道,當如是矣。子亦聞此,而亦不能安寢矣。豈無陰陽交感,而公然化生之理乎?其在守令之道,詳探其父之有無,可也,而不此之爲,反或於其說,直以日就月將等語,張皇於報辭中,先播騷動,極爲非矣。命徐命膺進前下詢曰,卿意以爲如何?對曰,天下事,本不出於常理,而妖怪之物,古或有之,然而元無十歲前孕胎之事矣。以其報辭推之,亦多游辭矣。昔簡狄·姜源,雖皆感而生子,俱是修人道而後,有感生之事,豈有無人道而生生之理乎?翼謩曰,今則趙暾及具庠,已宜下去,必有可知之道矣。致仁曰,此等怪物,自當消滅,不必過煩聖慮矣。致仁曰,此忠情監司李重祜狀啓也。備陳本道農形,濱海一帶,偏被旱災,目下民情,十分遑汲之狀,仍請今秋水操,特許停止事,令廟堂,稟旨,分付矣。本道農形,大體有登熟之望,而內浦一帶之獨爲秩災,誠如道臣狀辭,戎政雖重,民事宜恤,今秋水操,依狀請特許停止,何如?上曰,依爲之。出擧條上曰,非但忠淸道諸道習操,似皆難矣。予意則欲皆令停止,卿等之意,何如?致仁曰,今承此敎,而殿下恤民之政,孰不欽仰也,昨年旣已行之,今年則特敎停止,有光聖德矣。翼謩曰,大抵,今年農形,未免穴農,停止好矣,而西北則不可廢矣。致仁曰,此言,是矣。上曰,諸宰之意,何如?僉曰,停止,好矣。上曰,誥戎之政,國之重事,而爲民之道,亦豈忽也?大抵,今年農事比初雖幸,若論一道,有欠同豐,今因忠淸道臣狀聞,予有覺焉,問之,則僉議亦然,且秋成不遠,王者爲民,靜待農事之道,捨今年而謂何?西北外,無論已下未下,水陸操,一竝特爲停止,以示爲民之意,令備局,卽爲,分付諸道。出傳敎上命承旨,讀奏平安兵使元重會淸川江砂筒狀啓訖。上曰,將臣之意,何如?善行曰,臣則初不知其形勢之便否,而此非朝家關防之重處,臣意則當初,以爲無甚關緊云矣。汝稷曰,今年雨水,雖不甚大段,而猶此見破,則其難完築,從可知矣。今則便是功虧一簣,是可情也。善行曰,臣初聞淸川之始役,以爲此則終必難成,若以其費,入於安州兵營之基,則大有益於關防,而亦不至於虛費國用矣。翼謩曰,旣出言端,故敢此,仰達矣。安州兵營之所處,終非便宜,擧國之所傳說者也。以其地勢言之,則四面皆是平原廣野,又是賊來之初境,脫有事變,則猝無以應敵而安居也。莫若移定於寧邊舊基之爲愈也。此亦國家之大關係處,不可不加聖意也。上曰,兩將皆見之乎?善行曰,果爲熟見,而安州則果如大臣所奏,而寧邊則四方,自作山城,而地勢峻險,大有勝於安州矣。臨陣對敵之時,我之坐處基固,然後可以制敵,所謂我生殺他者也。臣以移營便好之意,質言仰對矣。汝稷曰,臣意亦與禁將無異,而寧邊,眞是營門之基也。上曰,此皆非霎時間決定之事,從當稟處,可也。致仁曰,昨年邦慶後,湖南舊還一萬六千石,依定式,計數蕩減,則濟州三邑,亦宜同入於均排之中,而昨見濟牧報牒,則丁丑條舊還二千五百六十餘石,自本牧,別爲蕩減矣。本牧同是湖南所管之邑,則道臣之不爲通融磨鍊,本牧之擅自定數蕩減,俱涉未安,其所蕩減,事當勿施,而此則旣係經年,雖姑參酌,至於今年,決不可仍以爲例,濟州與道內各邑舊還,自監營,一體均排蕩減事,分付道臣及本牧,何如?上曰,依爲之。出擧條上曰,李章吾何不入來耶?致仁曰,以淸川江狀啓事,不來矣。上曰,過矣。致仁曰,當之者豈不然乎?致仁曰,頃者徐浩修,上疏乞郡,而只踏下矣。儒臣乞郡,若不許,則或有賜米之例矣。上曰,其時予不目見,故誤認而然矣。予於徐有元則別爲之,故特許矣。上曰,徐浩修陳章誤聽,只踏以下,今聞事件異焉。令該曹,稟處。出傳敎上曰,出繼者爲其所生父母乞郡者,有例乎?宲對曰,臣之入鍾屬耳。未詳矣。命參判知入,光會趨出還奏曰,自辛巳年,已有定式云矣。致仁曰,侍從臣所後父己資窮,然後始許推恩於生父者,卽法典也。近來一二侍從臣,或有益被推恩於生養父者,此皆由於其時,未及詳察其曾已推恩於所後父,而有此益施矣。法意甚明,恩典至重,而此後,輒皆引以爲例,則國家典憲,恐歸蕩然,已施之加資,雖不可收還,宜以此,一出擧條,使今後當推榮者,知其法例之如此爲好故敢達矣。上曰,依爲之。出擧條致仁曰,何來不參候班諸宰?有一竝罷職之命,而其後重臣南泰會則因特敎敍用,其外諸人,尙在罪中,宜有一體收敍之道故敢達矣。上曰,一體敍用,可也。出擧條上曰,備堂中,誰不入來乎?致仁曰,鄭存謙則今爲館職故不來矣。趙明鼎則雖行公於京兆,而次對則不參矣。上曰,李昌誼何在?致仁曰,方在江郊矣。申晦則見帶金吾,宜乎入來,而尙今在外矣。上曰,趙曮何不入來耶?致仁曰,方有病故云,而此人則若其無事之時,着實行公矣。上曰,李昌壽方帶判敦寧乎?對曰,禮判矣。上曰,然乎?致仁曰,尹汲則頃已入來,而尙今在京矣。上曰,七十備堂,亦悶矣。翼謩曰,七十若致仕則已,如其筋力尙健,則何妨於備堂乎?蓋老成之人,終勝於少年矣。上曰,耆堂之臣,何必如是耶?上曰,今日備堂不參者多,實故實恙外,不謝不參者,從重推考,李昌誼,身爲宗伯,頃者下敎之後,一向在於江郊,申晦,頃者面飭之後,身帶劇務,復尋江郊,俱涉過矣。從重推考,一竝牌招察任,左參贊尹汲之所遭,業已洞燭,白首暮年,予之自歎,一倍他人,旣有下敎,宜信其令,特解籌司,牌招察任。出傳敎上曰,若是之後,豈不承命乎?致仁曰,尹汲之所遭,尤甚矣。上曰,雖然,豈可棄置乎?命承旨,讀禁堂南泰會·兪彦述聯名上疏及檢閱李克生上疏訖,命書批答。見日記大顯曰,今日次對,臺臣無一入來矣。上曰,誰某耶?對曰,大司憲李得宗,掌令鄭彦暹牌不進,執義李憲默在外,掌令李心海,持平韓鏶·趙昌逵,任所在外矣。上曰,噫,望八其君,其猶强忍次對,而身爲耳目,無端違牌,分義所在,其涉寒心,若此不已,朝鮮其無臺閣乎?雖適中其意,國體不可不顧,大司憲李得宗,與無端違牌有異,掌令鄭彦暹罷職,在外臺臣,其無下諭之人,政院一體,下諭,與已下諭者,其令卽爲上來。出傳敎翼謩曰,明日湯劑,亦依例爲之乎?上曰,依爲之。諸臣以次退出。
同日申時,上御集慶堂,應製律詩科次入侍時,弘文提學鄭宲,同副承旨李河述,假注書金觀柱,記事官姜俒·鄭好仁,以次進伏訖。上曰,提學入來乎?宲對曰,臣入來矣。上命提學,讀奏製券,宲讀訖,上曰,今番應製,則有異於他,一竝皆擢之,只定等次,可也。宲書定等第後,上曰,次次上之。河述以次捧進上以御筆,書賞格於題間有次訖。上命河述拆封,至申大顯,上曰,奇矣。近間武弁,不習弓馬,專事於此等事矣。上曰,旣以御筆書賞格,承旨出去,分付戶曹,賞格物件持來後,應製一竝招致政院,使之各各親受,可也。諸臣以次退出。
上在慶熙宮。停常參·經筵。
藥房都提調臣韓翼謩,提調臣鄭宲,副提調臣宋瑩中啓曰,伏未審夜間,聖體調攝若何,痰候,何如,寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,煎茶先入之,待下敎詣閤。
金漢耆啓曰,憲府連日監察茶時,事甚未安,除在外外,大司憲李得宗,卽爲牌招,何如?傳曰,允。
傳于趙德成曰,內局入侍。
申大顯,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于申大顯曰,能麽兒堂郞及入直內三廳武兼將官待令。
又傳于曰,承旨率能麽兒堂郞入侍。
宋瑩中,以任㻐·李徽之牌招不進,傳旨。傳曰,竝許遞。
傳于李河述曰,明日赴試圓點儒生數書入。
以承傳色口傳下敎曰,再明日,意謂初七日矣,更思之,來日卽初七日,吏文製述置之,圓點儒生製述,以明日爲之。
申大顯,以平安兵使狀啓淸川江築防處,今番潦水潰破,其不能善後之罪,惶恐待罪事,傳曰,勿待罪事,回諭。
金漢耆,以兵曹言啓曰,今閏七月初六日,良人金忠佐稱名人,自興化門入來,差備門外擊錚,極爲駭愕,令攸司,囚禁治罪,同守門將全世益,常時不能禁斷雜人,以致闌入,難免其責,推考,何如?傳曰,允。
丁亥閏七月初六日辰時,上御集慶堂。藥房入診入侍時,都提調韓翼謩,提調鄭宲,副提調宋瑩中,假注書金觀柱,記事官姜俒·鄭好仁,醫官方泰輿·許礈·李以楷·李泰遠·金季良·吳道炯·金孝儉·鄭允說,以次進伏訖。翼謩曰,夜間,聖候若何?上曰,一樣矣。翼謩曰,痰候,何如?上曰,還入本處矣。翼謩曰,近則日候漸涼,可以次次差勝矣。上曰,以今觀之,則猝難展拜矣。翼謩曰,豈有如是之理乎?從當快行矣。翼謩曰,昨夜又試薰洗乎?上曰,雖試而別無其效矣。予意則止之,似好矣。翼謩曰,不可作撤無常也。上進湯劑後,翼謩曰,診候,何如?上曰,允。泰輿進前,診審後,奏曰,脈候左右三部,一樣調均,而連有滑體矣。諸醫所達亦同矣。上曰,昨年諸道秋操,盡爲之乎?翼謩曰,然矣。今年則西北外,皆令停操,雖欠於戎,而民事則幸,甚矣。上曰,昨日應製,皆能善作矣。律詩則異於長篇而難矣,予亦有數句思得者,而在諸臣,則做之似難矣。翼謩曰,重達二字,聖意所托非泛然,故在下者,賡做甚難矣。上曰,夢中有恕菴畫像畫來之事,而仍爲作詩,出送于政院矣。覺來卽夢矣,詩則已忘之,而出送政院之事,則尙能記有矣。欲識夢中事,以卽景命題矣。姜俒之參第二,亦異矣。李克生若入直,則彼安能同參此製耶?召試及重召試,連爲居首,其文有自來矣。翼謩曰,然矣。上曰,藥房提調持湯劑,更爲入侍。出榻敎宲趨出,持湯劑進伏。上進湯劑後,上曰,今番雨澤,果善注矣。翼謩曰,然矣。上曰,雖然,而今則郊外一步地,不可望見矣。以今推之,則秋間展謁,卒不能馬之矣。翼謩曰,今則聖算罙隆,實非行展謁之時也。上曰,前年則諸臣,雖爲苦挽,而予猶爲之,今年則不能挽止,而自不能爲之矣。翼謩曰,臣等,頃奏以製進丸劑,而終靳許進,臣等,尙今悶迫矣。上曰,雖進,而當比衰年,豈可見效乎?翼謩曰,豈有如是之理乎?上曰,具庠,今幾入達乎?翼謩曰,發程堇爲三四日,而山陰,又過八九日程矣。金應淳,五六日內,似當入來,可以詳知矣。上曰,金應淳,凡事精詳,而於此則似見欺矣。翼謩曰,狀聞體重,故雖不能詳陳其委折,而若上來,似不無狀聞外可聞之事矣。上曰,都提調·提調·醫官,先出,可也。翼謩曰,俄者仰請薰洗事,伏望特許,如何?上曰,然則自夕煎入,可也。翼謩等率諸醫退出。上曰,坐直承旨及儒臣入侍。出榻敎賤臣觀柱出去,與坐直承旨及儒臣進伏時,假注書尹慶龍隨入,故賤臣觀柱,隨瑩中退出。
丁亥閏七月初六日辰時,上御集慶堂。儒臣持警世問答入侍時,副應敎李在簡,修撰徐有元,同副承旨李河述,假注書尹慶龍,記事官姜俒·鄭好仁,以次進伏。上曰,彼承旨誰也?對曰,李河述也。上曰,何年經注書乎?對曰,己亥年,以注書入侍矣。命讀警世問答,儒臣及承史,次第進讀訖。命讀海伯農形狀啓訖,命承旨書之。傳曰,明日當行吏文製述,時刻隨時,直入正時,當於此堂爲之,繖扇侍衛置之,試官,領相,南泰會·韓光會·尹冕東·安杓·李徽之·柳脩,承旨,左承旨爲之。仍命書傳敎曰,庭試在近,今若不爲,其誰着實圓點?再明日,當於崇政殿,命官圓點儒生製述科次,入侍爲之,試官·左相·提學徐命膺·洪良漢·尹蓍東入直兩儒臣爲之,承旨,禮房爲之。諸臣以次退出。
丁亥閏七月初六日申時,上御德裕堂。能麽兒堂郞入侍時,左副承旨申大顯,假注書尹慶龍,記事官姜俒·鄭好仁,能麽兒堂上李殷春·李漢膺,郞廳李道徽·李忠景·李格·金宗漢,以次進伏。上曰,訓鍊院官員入侍。申大顯曰,堂上一人,在坐罷中,未得入侍矣。上曰,誰也?對曰,具善行也。上曰,先講者誰也?李殷春曰,都監把摠洪雨輔也。上曰,彼果頻入矣。上曰,彼講者誰也?李殷春曰,武兼李宗胤,而爲李如梅七代孫,居在江華云矣。上曰,有李提督畫像乎?李宗胤起伏曰,臣爲奉祀,而畫像,在臣家矣。上曰,予曾見其多髯矣。上曰,噫,今日此命,無乃爲李提督孫而然乎?曾見畫像,今日武兼李宗胤,卽李提督奉祀孫云,一隅海東,此誠眞孫,是豈偶然?令該曹,宣傳官待窠,懸註調用。出傳敎上曰,時或此講,意蓋勸奬,雖有不通者,今番參酌,從重推考。其中除拜數月,免身前,事勢固然,此等之人,特爲分揀,其中年滿者一人,一體分揀。出傳敎上曰,禁衛哨官徐在淵,講陣能通,弦弓一張賜給。守門將申㫻,故東川君申德夏之子,其雖末薦,所知精詳,其令該曹,邊將調用。出傳敎李殷春曰,極知惶恐,而以本廳事,敢達矣。日昨下敎中,捕校之非出牌者犯夜,則軍門巡邏,一竝執捉爲敎,故出牌外餘校,則雖有緊急公務,不敢犯夜矣。第捕廳異於他司,議捕等事,實多掣肘之端,誠可悶矣。上曰,其下敎置之。諸臣以次退出。
上在慶熙宮。停常參·經筵。
藥房都提調韓翼謩,提調臣鄭宲,副提調臣宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。予則一樣,明日入侍,宜矣。
中宮殿·惠嬪宮,藥房口傳問安。答曰,知道。
以承傳色口傳下敎,都提調·提調試官,先爲詣閤,副提調姑留,煎茶入之後入侍。
又下敎曰,今日圓點儒生懸題時,崇政殿月臺當殿座,侍衛只入直擧行,禁軍砲手排立置之,時刻單子儀注置之。
申大顯啓曰,刑曹參判元仁孫,除拜後過三日,不爲出肅,依定式推考警責,仍卽牌招察任,何如?傳曰,允。
安杓啓曰,大司憲李得宗牌不進,執義李憲默在外,掌令一員未差,掌令李心海,持平韓鏶·趙昌逵任所在外,今日以監察茶時之意,敢啓。傳曰,知道。
又啓曰,憲府連日監察茶時,事甚未安,除在外外,大司憲李得宗,卽爲牌招,何如?傳曰,允。
傳于金漢耆曰,試所承旨,試券盡捧後,與試官,卽爲詣閤。
傳于申大顯曰,來詣只入正時。
殿坐罷後,政院·玉堂·藥房口傳問安。答曰,知道。
金漢耆啓曰,諸試官收券後,依下敎來待矣。傳曰,入侍。
丁亥閏七月初七日辰時,上御崇政殿月臺。圓點儒生製述入侍時,行都承旨宋瑩中,左承旨金相翊,右承旨趙德成,左副承旨申大顯,右副承旨金漢耆,同副承旨李河述,假注書金觀柱·尹慶龍,記事官姜俒·鄭好仁,以次進伏訖。趙德成曰,試官徐命膺,病不進矣。上曰,入直中,有參判乎?對曰,皆武臣矣。上曰,家近者誰也?德成曰,趙榮進矣。命書徐命膺代趙榮進爲之之傳敎。上曰,昨日下敎,今何頉稟乎?德成曰,徐命膺懸頉,今朝始來故矣。命書該房解見任傳敎。上曰,義烈宮奴子,放逐門外四字,爻周,可也。都提調韓翼謩,進伏問候曰,今日殿座,乃是復常後初行也,臣民慶幸,當復,如何?上曰,李明吾入來乎?德成曰,入於擧案,可以觀光矣。上曰,此人之見辱者多,而事有不可知者矣。上曰,眼視之不明,甚可悶也。翼謩曰,人或有眼昏,追後開明者,故判書尹陽來亦然矣。上曰,年老眼暗,何時開明乎?上曰,昨日下敎,今日乃稟,事體駭然,該房承旨解見任,承旨有闕,代參議安杓除授,牌招察任,房順房,試所承旨,禮房爲之。出傳敎藥房提調,持湯劑入侍。出榻敎上曰,湯劑支離過進故眼昏耶?命書感懷一句此月今辰予懷深,遙望暮雲一倍深之御製,命入侍承史及大臣諸試官賡進。藥房提調持湯劑,更爲入侍。出榻敎提調鄭宲進湯劑,上進御訖,還入大內。諸臣以次退出。
丁亥閏七月初七日申時,上御集慶堂。圓點儒生製述科次入侍時,命官韓翼謩,試官鄭宲·趙榮進·洪良漢·尹蓍東·閔弘烈·金尙集,左副承旨金漢耆,假注書尹慶龍,記事官姜俒·鄭好仁,以次進伏。上曰,收券果爲幾何?漢耆曰,一有四十張矣。翼謩問候訖。上曰,承旨先讀諸臣賡進詩,可也。仍命裝丹以入,仍命讀試券。上曰,參試官,輪回讀券,可也。合考後,上曰,試券無批點乎?翼謩曰,皆不善述,無高等,故無批點,而可合三下等矣。上曰,三下亦爲第乎?對曰,三下一則爲第矣。拆榜後,上笑曰,此是大口尹勉昇也。此人之大口,似不關鎖矣,今日則關鎖矣。翼謩·鄭宲曰,此人以善文有名,節製曾已居魁,而違格見拔矣。上曰,此人果善文,而亦有時矣。仍命賜饌,夜深退出。上曰,注書誰也?中官承命出問,賤臣對曰,尹慶龍也。上曰,此爲尹鏶之姪矣。諸臣退出。
上在慶熙宮。停常參·經筵。
藥房都提調臣韓翼謩,提調臣鄭宲,副提調臣宋瑩中啓曰,昨日親臨試士,侵夜酬應,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。予則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,煎茶先入之,待下敎詣閤。
金漢耆啓曰,憲府連日監察茶時,事甚未安,除在外外,大司憲李得宗,卽爲牌招,何如?傳曰,允。
傳于金漢耆曰,內局入侍,入格人同爲入侍。
金漢耆啓曰,檢閱李克生,由限已過,卽爲牌招,何如?傳曰,允。
又啓曰,卽者待敎姜俒,檢閱鄭好仁,因檢閱李克生牌不進,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招,奉敎安廷法,待敎洪相簡,一體牌招,以爲推移入直之地,何如?傳曰,允。
金漢耆啓曰,儒生韓起增,依下敎來待矣。傳曰,待令儒生,明日來待。
安杓,以備邊司言啓曰,全羅兵使柳鎭夏,所患深重,屢次呈狀,有難强令察任,今姑許遞,何如?傳曰,允。
金漢耆,以司譯院官員,以都提調意啓曰,漢學訓長,卽官生訓誨之任也。今方有窠,以堂申漢禎差下,依例付祿,使之各別勸譯,何如?傳曰,允。
丁亥閏七月初八日辰時,上御集慶堂。藥房入診,入格儒生同爲入侍時,都提調韓翼謩,提調鄭宲,副提調宋瑩中,假注書金觀柱,記事官姜俒·鄭好仁,醫官方泰輿·許礈·李以楷·李泰遠·慶絢·金季良·吳道炯·鄭允說,儒生尹勉昇·朴長燮,以次進伏訖。上曰,儒生入來乎?瑩中曰,入來,而但一人,則不知所在,故不能招來矣。上曰,尹勉昇則入來乎?對曰,然矣。上曰,其口果大乎?翼謩曰,然矣。上曰,今番尹勉昇爲之奇矣。翼謩曰,今日則聖候何如?上曰,古人逢秋風思江東,今夜秋風忽起,故被衾而寢矣。翼謩曰,秋氣頓生,日候乍涼矣。今日亦試薰洗乎?上曰,試之,而昨日月臺,艱辛往來矣。翼謩曰,連爲試洗,則次次見效矣。上進湯劑後,命診候。泰輿進前,診審後退奏曰,脈候左右三部,一樣調均,而連有滑體矣。諸醫所達亦同矣。上曰,脈候雖滑,而豈可望快差乎?上命尹勉昇進前。上曰,汝張大口,高聲誦奏所作文。予至暮年,而見尹勉昇之登科,誠異矣。予曾聞汝爲尹勉憲之六寸,每望汝之登科矣。勉昇誦奏其文訖。上曰,善作矣。上曰,承旨書其初項及長句以進。瑩中書進,上親加批點,以賜勉昇曰,予別加御批以授,汝須體此意,日後事國之道,各別惕念,可也。上命勉昇先退,勉昇趨出。上命朴長燮進煎,使誦其文訖。上曰,善作矣。翼謩曰,然矣。宲曰,本有文名矣。上命長燮退出,長燮趨出。上曰,一儒生誰也?瑩中曰,韓起增也。上曰,誰家人也?瑩中曰,故參議韓億增之族云矣。上曰,韓億增善矣,可惜矣。翼謩曰,其文與行,皆有名字於當時矣。上曰,藥房提調持湯劑,更爲入侍。出榻敎宲持湯劑進伏,上進湯劑後,命藥房先退。翼謩及宲,率諸醫退出。上曰,他承旨與儒臣入侍。出榻敎賤臣觀柱出去,與同副承旨安杓,校理閔弘烈,副校理金尙集進伏。上命輪讀警世問答,諸臣以次讀訖。上命儒臣先退,弘烈及尙集退出。上命承旨,讀奏各道雨澤狀啓訖。上曰,水原摘奸宣傳官入侍。出榻敎賤臣觀柱出來,招宣傳官南持默,偕入進伏。上曰,奏達摘奸事狀,可也。對曰,臣馳往水原,詳審摘奸,則軍兵及軍器軍馬諸節,皆無頉,而今則顯異前日,俱皆一新矣。且軍兵等,聞來頭有試射登科之路,無不欣聳矣。諸臣以次退出。
上在慶熙宮。停常參·經筵。
夜一更,月犯心浚星。
藥房都提調臣韓翼謩,提調臣鄭宲,副提調臣宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以鄭履玉爲假注書。
以承傳色口傳下敎曰,煎茶先入之,待下敎詣閤。
又下敎曰,明日次對,進定於今日,次對單置之,齊會後,只稟來待。
申大顯啓曰,今日次對,兩司無進參之員,除在外外,大司憲李得宗,更卽牌招,持平趙昌逵,自鄕上來,一體牌招,以爲推移進參之地,何如?傳曰,允。
傳于金漢耆曰,內局入侍。
申大顯啓曰,大臣·備局堂上,依下敎來待矣。
又啓曰,假注書金觀柱,身病猝重,勢難任,今姑許遞,何如?傳曰,允。
又以都摠府意啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
持平趙昌逵疏曰,伏以惟天惟祖宗,默佑我聖躬,違豫之候,遄臻康復,臣民慶幸,曷有其極?仍念臣,待罪下邑,纔發省覲之行,路上忽伏承相府除旨,觀瞻生色,驚感靡措。顧臣空疎謭劣,最居人下,半生蔭途,晚竊科第,志氣催頹,言議英軟,耳目之任,夫豈有一分堪承之望,而況其難冒之義,已在於通擬之初,論其本事,雖非爲臣而發,去就一節,已無可論。今於召牌之下,承膺無路,伏乞聖慈,俯燭諒察,亟降威罰,以治臣罪焉。臣不以臺閣自居,則不宜妄有論列,而第於近日事,有不容泯默者,玆敢冒陳,惟聖上察省焉。嗚呼,世道漸下,有怪層生,縉紳之間,彈駁相繼,朝廷之上,位著殆空,氣像愁痛,物情疑懼,要其精神所湊,排布所在,則非銓官,必文任,此豈無所由而然哉?臣每接邸報,承讀綸音,竊嘆聖上憂慮之雖深,而照燭之未悉也。前參判徐命膺,本狼愎之性,兼有回邪之行,喜事自用,舞奸自衒,始則沮戲搢疏,見棄名義,終則諂附士類,圖占淸官,蹟其行己,殆千億其化身也。及其聲勢稍張,意望漸高,以至都憲獨通之私書,發詰於政席之酬酢,而猶未知愧,昂然自大,上人之心,求進之念,亘在肚裏,日甚一日,文衡極選,百計攢刺而濫通,銓柄重任,必欲一蹴而驟陞。又縱其麤悖之弟,輕淺之兒,晝宵奔湊,左右締附,私公爵而爲張勢之資,指淸選而作啗人之餌,召募逐臭之徒,粧出換面之鋒,睚眺者必擊之,挨逼者必擠之,文垣銓地,必欲專占,淸要厚利,惟意隴斷,朝廷爲其擺弄之場,風波將無止泊之期,此豈不大可憂哉?且其前後參銓,惟知濟私,纔經泮試,厚招物議,長此不已,終何所止?此眞中庸所謂無忌憚,而大易所謂家國勿用者也。擧世指目,群情駭憤,臣謂徐命膺銓曹及文衡之望,先行刊拔,仍治其壞亂之罪,斷不可已也。臣無任屛營祈懇之至。批答見上。
丁亥閏七月初九日巳時,上御集慶堂。藥房入診入侍時,都提調韓翼謩,提調鄭宲,副提調宋瑩中,假注書金觀柱,記事官姜翰·沈,醫官方泰輿·許礈·李以楷·李泰遠·慶絢·金季良·吳道炯·鄭允說,儒生韓起增,以次進伏訖。翼謩曰,今日則聖候若何?上曰,一樣矣。進湯劑,命診候。泰輿進前,診察後退奏曰,脈候左右三部,一樣調均,而連有滑體矣。諸醫所達亦同矣。翼謩曰,今日則雨後日氣頗冷矣。上曰,然矣。昨以綿子,着於痰處矣。翼謩曰,臣等,自外,亦議椒熨矣。自明日試之,何如?上曰,依。上命韓起增進前。上曰,汝爲韓億增幾寸乎?對曰,爲十寸矣。上命誦昨科所作文,起增誦奏訖。上曰,善作矣。翼謩曰,此儒早登小科,而頗善文矣。上曰,圓點科參榜末者,皆是實才矣。其文果突誦矣。上命退出,起增趨出。上曰,藥房提調持湯劑,更爲入侍。出榻敎宲持湯劑進前。上進湯劑後。上曰,備堂皆入來乎?瑩中曰,數三人有未及者矣。上曰,未及者,從當入來,先入者,先爲入侍。出榻敎瑩中曰,大司憲李得宗,持平趙昌逵,俄纔牌招矣。上曰,趙昌逵上來乎?對曰,然矣。上曰,臺臣牌去來,申飭入來後,使之先入侍後謝恩。出榻敎賤臣觀柱出去,與大臣備堂及承旨進伏時,假注書尹慶龍隨入,故賤臣觀柱,隨藥房諸臣先退。
丁亥閏七月初九日辰時,上御集慶堂。大臣·備局堂上引見入侍時,領議政金致仁,左議政韓翼謩,行副護軍具善行,兵曹判書南泰會,戶曹判書李思觀,行副護軍鄭汝稷,吏曹參判韓光會,禮曹參判洪樂性,行副司直金時默,校理閔弘烈,右承旨申大顯,假注書尹慶龍,事變假注書尹長烈,記事官姜翰·沈,以次進伏訖。致仁曰,今日夜氣乍涼,氣候,何如?寢睡,何如?日昨殿坐,近來初行,脚部想必差勝而然矣,臣心不勝喜悅矣。夜來更無勞憊之端乎?上曰,一樣矣。上曰,具庠,何時復命乎?致仁曰,山陰爲九日程,復命之日尙遠矣。詳聞則厥女之兄,年爲十六,而厥女耳大體壯,無異其兄云,臣果親聞於目見之營裨矣。形體則似爲十四歲,足可爲成人,而問其年,則誠爲異事。且新生兒,亦無骨格,僅具人形矣。上曰,予則或慮易次爲十一歲十二歲矣。致仁曰,再昨年入格見拔之人,今果爲之矣。上曰,尹勉昇之大口,予爲七十四歲而初見矣。上曰,庭試在前,此則當赴來式年,似爲遲待矣。致仁曰,明年亦不遠矣。致仁曰,禮判判金吾,頃有出牌之敎,而政院,渾以在外稟之,從重推考,何如?上曰,出牌承旨誰也?大顯曰,金漢耆也。其時果出牌,而院隷,以在外來告之致矣。上曰,推考之敎置之。致仁曰,前縣監申㬦,廉簡有經學,曾任忠牧,以善治入於道臣褒啓,而其時,以他事被罪,未蒙恩典矣。命書調用傳敎。出擧條翼謩曰,頃以白頭山祀典事,仰達,而白頭山,爲我東山之祖崇,一半雖爲彼地,一半屬於我朝。彼國亦行祭於白頭山數百里之外云,茂山距白頭,爲八十里地,於此設壇行祀,不害事義,故敢達,而自古望秩,不必上山顚也。或者曰,祀典體重,列聖所不行之事,何以創行爲說,而以濟州漢挐山言之,仍牧使狀聞而行之矣。上曰,俄以發祥毓慶爲達,此果王跡肇開之地,非漢挐之比也。上曰,領相之意,何如?致仁曰,雖六月,白頭山寒冷,不可登陟行祭矣。我朝北嶽,旣有祀典,故或者曰,北岳行祭,當移於白頭,而臣意則竝行白頭山祭於北岳,無妨云矣。翼謩曰,或値風雪,有難上山,當於平地,設壇行祀,不害爲致潔崇報之道矣。或者曰,太常旣有八道岳瀆而行祭,則不必援引彼國行祭於四五百里之外矣云,而臣意則不然矣。上曰,左相獻議,意雖是也,事體莫重,且大臣未獻議者多,故至今留置。今者左相所陳,非特眷眷,發祥毓慶四字起予心,其若報本,捨此誰先?況望祀之言,亦有意見,此事不問則已,旣問之後,于今望八,豈敢忽也?雖然其事至重,豈可比於漢挐之祭?不可循例爲之,時原任大臣·二品以上,明日會于賓廳,各陳所見,謀之在下,斷之在上。予雖衰耗,豈敢不致誠乎哉?覽獻議,當商量矣。出傳敎南泰會曰,壽職同樞,見漏者多,一體單付,何如?上曰,依。李思觀曰,稅米之過期不來者,從其穀數多少,論罪,好矣。上曰,依。以上出擧條上曰,持平趙昌逵入來乎?注書知入。賤臣復命曰,今方陳疏矣。上曰,自龍崗,得何事而來乎?命承旨讀疏,至志氣摧頹之句。上曰,渠若摧頹,其父當扶杖乎?此非恒言不稱老之意也。至氣像愁痛之句,上曰,此言則是矣。都憲濫通之說,何爲而發也?致仁曰,似有意脈,而臣亦未詳矣。上曰,使之先入侍後謝恩,豈料此疏之先入乎?徐命膺雖非矣,其所非斥者,卽渠臺通之人,則渠則嫌不可言矣。向來中日廳,趙榮進謂有御札,故使其子奉納,予果追感昌逵地處異於他人,而今日事無形矣。予非惜徐命膺而然也,都憲獨通之語,可謂隅春秋也。上曰,今覽持平趙昌逵疏本,則初頭起語,憫其時弊,旣曰非銓官則文任云,初聞昌逵,有若深知其弊矣。不若于行其斥者,亦非文任乎,亦非銓官乎?雖然彼則公,此則私也,則其名雖同,公私判異。予雖衰矣,庶可分辨,而此則雖五尺童子,無甚異同,可知也,而豈徒此也?一篇之章,可謂無廉恥矣,何則?徐命膺雖若其章,雖挾他而陳章,於渠其猶若何,而況渠之臺通,卽徐命膺譏斥者,而何敢論此人?況雖非爲臣而發云者,是豈昌逵之所言者?予則曰無忌憚三字,渠何敢辭,而於師卦,語不迫切,故雖不質言,此心其長,聖人豈欺我哉?此人頃於臺望,曾雖其點,非徒數遞爲悶,近者暮年,怪鬼層生,往事雖不追,來者宜可戒,故特命仍任,而更思之,凡事當物來順應,況趙榮進之子,必不爲此云而復授矣。其尤深慨者,頃年中日廳,奉昔年御札,尋常仰惟,恒言不稱老之意,旣有其父,則摧頹等說,其雖迂闊自稱其衰,忍作此等之事乎?今于下敎者,非爲本事也,卽厲廉恥也。於民於臺,何故半上落下乎?然不必深治,欲存廉恥,持平趙昌逵,特施罷職之典。噫,名雖罷職,何異刊版?惜乎,趙榮進,頃者以內局之臣,不思頃日之事,泛曰。康復,使其子作此擧,白首暮年,其將〈何〉恃也?只自慨嘆也。其章給之。出傳敎上曰,禮判·判義禁,在於江郊,何敢稱在外?此後嚴飭,更爲牌招察任。出傳敎傳曰,飭已行,中官越捧人推考入,竝分揀。出傳敎諸臣退出。
上在慶熙宮。停常參·經筵。
自辰時至午時,日暈。
藥房都提調韓翼謩,提調鄭宲,副提調宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。予則一樣矣。
以承傳色口傳下敎曰,煎茶先入之,待下敎詣閤。
中宮殿·惠嬪宮,藥房口傳問安。答曰,知道
金漢耆啓曰,憲府連日監察茶時,事甚未安,除在外外,大司憲李得宗,卽爲牌招,何如?傳曰,允。
又啓曰,大司憲李得宗牌不進,執義李憲默在外,掌令李心海任所在外,一員未差,持平韓鏶任所在外,一員未差,今日以監察茶時之意,敢啓。傳曰,知道。
傳于金漢耆曰,問議後,內局當入侍矣。
宋瑩中啓曰,假注書鄭履玉,時無職名,令該曹,依例付軍職,冠帶常仕,何如?傳曰,允。
傳于宋瑩中曰,持問議草入侍,儒臣持龍飛歌,同爲入侍。
傳于金漢耆曰,禮堂入侍。
傳于宋瑩中曰,問議草盡收後,時原任大臣入侍。
傳于金漢耆曰,諸大臣·二品以上,竝入侍。
又傳于曰,明日內局入侍,領相·禮堂同爲入侍。
安杓,以右邊捕廳言啓曰,巡將洪命箕着白衣,去夜初更量犯夜,秩捉於巡邏軍官,而係是朝官,自本廳不得擅便,何以爲之?敢啓。傳曰,身爲巡將,其豈犯夜乎?事之可駭,莫此爲甚,令兵曹,決棍汰去。
又以兵曹言啓曰,因右邊捕盜廳草記,犯夜巡將洪命箕,令兵曹,決棍汰去事,命下矣。依傳敎,巡將洪命箕,決棍十度後,汰去之意,敢啓。以承傳色口傳下敎曰,直提學以下,猶不敢犯夜,況巡將乎?巡將犯夜,三百年所無,十度輕矣,加十度,昨日該邊巡將監軍,一體決棍二十度。
又以兵曹言啓曰,因本曹巡將決棍草記,以承傳色口傳下敎曰,直提學以下,猶不敢犯夜,況巡將乎?巡將犯夜,三百年所無,十度輕矣,加十度,昨日該邊巡將監軍,一體決棍二十度事,命下矣。依傳敎,犯夜巡將洪命箕,加十度汰去,右邊巡將金翼龍,監軍朴瑬等,各決棍二十度之意,敢啓。傳曰,知道。
行判中樞府事徐志修箚曰,伏以臣素患泄痢之症,遇暑添劇,浹月沈苦,眞元日鑠,近益委頓矣。此際伏聞以祀典事,有會賓廳各陳之命,而臣之病勢,末由自力,竟未趨承,跡涉逋慢,惶懍無地,伏乞亟降威譴,以警具僚焉。臣旣不能隨諸臣之後,與聞末議,區區愚見,敢此附陳。伏惟聖上,起感於發祥之說,有此詢問之擧,於乎,至哉,意甚盛也。第伏念我國朝發祥之地,蓋在慶興,而白頭山之於慶興,爲四五百里之遠,則揆以發祥毓慶之所在,或似有間。至於朝宗山之說,不見於經,又不見於正史,不過形家之論,恐非可據。五禮儀祀典之定,在於六鎭開拓之後,而北岳祀秩,在於鼻白,而不在於白頭者,似有意義,今若有所增減,則太常神室所奉山川位次,必有掣礙之端,況三百餘年以來,名臣碩輔習於北關事者及先正儒賢,曾無一言及此,莫重祀典,以臣膚淺之見,不敢質言,伏惟聖明,博詢于知禮之臣,以盡愼重之道焉。答曰,省箚具悉卿懇。此則已諭,卿其安心勿辭,善攝焉。仍傳曰,遣史官傳諭。
丁亥閏七月初十日辰時,上御集慶堂。藥房入診入侍時,都提調韓翼謩,提調鄭宲,副提調宋瑩中,假注書尹慶龍,記事官姜俒·沈,醫官方泰輿·許礈·李以楷·李泰遠·金季良·吳道炯·金孝儉,以次進伏訖。翼謩曰,夜間聖體調攝,若何?上曰,一樣矣。進湯劑訖,請診候,上許之。泰輿診脈候曰,左右三部,一向調均,滑體亦一樣矣。礈·以楷·泰遠等所達同矣。上曰,藥房提調持湯劑,更爲入侍。提調鄭宲進湯劑,上進御訖。諸臣以次退出。
丁亥閏七月初十日辰時,上御集慶堂。諸大臣·二品以上儒臣持龍飛歌。同爲入侍時,領議政金致仁,判府事金陽澤,左議政韓翼謩,判敦寧李益炡,兵曹判書南泰會,漢城判尹趙明鼎,戶曹判書李思觀,刑曹判書洪重孝,吏曹判書鄭宲,吏曹參判韓光會,工曹參判李景祜,禮曹參判洪樂性,行副司直金時默·李心源·安允行,漢城左尹兪彦述,行副司直沈墢,漢城右尹李惟秀,校理洪檢,修撰金尙集,左副承旨金漢耆,假注書鄭履玉,記事官姜翰·沈,以次進伏訖。上曰,會議乎?致仁曰,比日會議矣。致仁曰,日間聖體調攝,若何?上曰,問候之前,此事予當先爲之矣。今夜夢陪昔設宴於此堂而達宵,故予着笠整衣而坐矣。上命儒臣上下番,持入龍飛歌竝解,讀十章訖。上曰,左相當以此事奏予,而予意則以爲,左相之意似深入,今後知其眷眷於此矣。仍飮涕而敎曰,忽然思之,中庸所謂報本追遠,孰過於此?予以聖朝幾代孫,至今冥然,則今此報本之擧,其可苟且乎?予意已定,卿等之意,何如?致仁曰,其地形之使否,臣意則切欲仰稟收議道臣矣。聖志已定,豈有異意乎?上曰,攸議草,承旨讀之,可也。金致仁以爲,臣於此事,曾無素講,而累承俯詢,略陳迷見,至於昨筵,又以議者三條之說,仰對矣。其中二條,未見有大段製礙之端,而望祀一條,則山川形便,道里遠近,臣實未詳,無以遙度,一番令道臣,審察狀聞後處之,恐合事宜,伏惟上裁。金陽澤以爲,昨伏見傳敎下者,因左相所奏,以白頭山祀典事,至命大臣卿宰,就議賓廳以奏,聖朝興感毖犯之盛意,可以仰想,到今創而行之,於義亦然,而第以臣愚見,不無一二難便者。玆山距邑治,邈焉相懸,旣難遽擬於望祀,以典禮言之,我國嶽瀆之祭,北岳之祭,以鼻白,當初定禮,似有意義,而列朝殷祀,其來已久,今若捨鼻而就白頭,或欠愼重之道,若竝擧而同行,則是北方,有兩嶽之犯,禮近於瀆煩矣。且往昔定界之時,謬爲彼人之混占,其不入與誌與否,姑未可知,設有創祀之擧,必詳探此事,然後始可議之。莫重祀典,有難一朝輕議,如臣魯莾,不敢質言,惟願聖明,博探廣詢而財處焉。韓翼謩以爲,今此收議,蓋因賤臣達白而有命,膚淺之見,已悉於前後筵席,無容更陳,伏惟上裁。李益炡以爲,國之所重,無過於祀典,列朝制禮,纖悉無餘,而獨不及於白頭山。雖未敢知,而祭其疆內山川,禮也。或其山在彼我之界,故不論於祀享之典歟,今玆詢問之下,以臣膚淺之見,不敢臆對,惟在博詢而處之。南泰會以爲,白頭山,實爲我國域內諸山之祖宗,雖因國初,淪入野人之地,不在祀秩,至今因循,誠爲闕典。望祭始見於舜典,他無可據,而禮亦有以義起者,且在聖祖肇基之地,則不可無祀典,而臣頃年,奉使久留北關,聞諸土人,白頭山東,有寶多山,最稱靈異,獵探俱不敢入,且不遠於白頭山,屹然對峙,此何異岱嶽之梁父云亭乎?臣意則以爲,於寶多山樊,擇地望祭,似爲得宜,惟在博詢處之。趙明鼎以爲,海東諸嶽,同祖白頭之山,其山也,若遠在壃域之外,固無可論,而一自定界以後,一半旣屬我有,則祀典之至今不擧,誠爲欠闕。第其程途頗遠,積雪淫霖,或不無阻隔之慮,倣古望秩之禮,就中間相望庭,擇地設壝,克擧禋享,恐合崇報之義,伏惟上裁。李思觀以爲,有國所重,莫尙於祀典,祖宗盛時,制作纖具,四方嶽瀆,厥有常秩,白頭山,爲我國諸山之宗,而燎望之禮,獨不及焉。臣誠愚昧,未有徵據,竊以祭其封內山川,禮也。或者山在彼我之界荒遠之地,不專以對內處之,存而不論歟?今玆下詢之命,實出於念發祥之義,擧未遑之章,而事關典禮,體重創始,謏聞淺見,不敢容議,惟在博詢而處之。洪重孝以爲,白頭山,爲我國山脈之宗,今此望祀之議,誠非偶然,而第念禮云,諸候祭封內山川,臣未知此山,果在封域之內歟?頃年穆克登定界時,立碑分水嶺以爲界,則嶺之距山,殆一日程,恐未可以謂之封內也。至於設壇之所,未知定於何邑,而獨茂山·甲山,可以望見,兩邑之地,早凍晚解,仲秋雪或袤大,二月氷猶過尋,勢將發民治道,掃雪鑿氷而後,乃可行祭,若値風寒雨雪,則人吏驛卒之能免凍死,亦未可必也。且北關地勢,中通一路,往來使行,不由他岐,而守令邊將,來乘馹廚傳,赴擧儒武,皆仰草料,則列邑支供之煩,誠爲哀痛。今行春秋之祭,則香祝陪去之際,祭官往來之時,亦必有名邑難支之患。考之禮經旣不合,驗之天時又難行,而豐沛民瘼之不可不顧念者又如此,此豈不可已而應行者耶?況五禮儀祭典,封內之名山大川,靡或不載,而獨不及於此山者,亦豈無意義而然哉?臣之淺見,恐不可輕議也,惟在廣詢博訪而處之。鄭宲以爲,有國所重,惟在於祀,望秩之禮,必於名山,若論我東方名山,莫不曰白頭爲祖宗,而漏而不祀,實爲欠闕。擧前日未遑之典,修大嶽明禋之儀,於禮似然,而莫重祀典,非臣淺見所可擅議,惟在博詢而處之,伏惟上裁。韓光會以爲,白頭山,爲望於我國諸山,宜在崇報之中,而開國初,未及我界,故不載祀典固也。一自定界以後,闕焉至此,誠爲欠典,在今秩祀,恐合禮意,而事係創始,非臣愚昧所敢輕議,惟在博詢而處之。李景祜以爲,白頭山之不載祀典,雖未知其義之何在,此是歷累百年未行之禮,其於創始之際,宜存愼重之道,以臣膚淺之見,不敢臆對,惟在博詢而處之。洪樂性以爲,白頭山之尙不入祀典,恐似欠闕,而秩祀之禮,至重且大,非臣愚昧所可輕議,惟在博詢而處之。金時默以爲,臣則頃日筵中,已陳膚淺之見,今於收議,更無所達矣。李心源以爲,白頭山之不入祀典,雖未知其義之何居,而境接彼界,地在絶徼·旣是歷屢百年所未行者,則今當創始,宜存愼重,以臣愚昧,不敢輕議,惟在傳詢而處之。安允行以爲,白頭山之以一國主鎭,不載祀典,誠爲欠闕。今據望秩之古禮,每年致祭,恐合事宜,而事係創始,惟在博詢而處之。兪彦述以爲,祭其疆內山川,著在古禮,我朝之於方內大小山川,致敬而崇奉者,非止一二,而白頭山,以一國主鎭之山,獨漏於祀享,誠爲闕典。自其地方官,設壇或立廟,每年致祭,似合事宜,而莫重祀典,非膚淺之見所可輕議,惟在博詢而處之,伏惟上裁。沈墢以爲,白頭山之不載祀秩,誠爲欠闕,而累百年所未行者,今當創始,尤宜愼重,非臣淺見所可輕議,惟在博詢而處之。李惟秀以爲,白頭山,乃是東國之祖山,而旣入我境之後,不擧於嶽瀆常典者,必有所由。然而如臣謏聞,初不能博考,則今此祀典當否,有不敢臆對,伏惟上裁。上曰,儒臣·史官,各陳所見,可也。儒臣·史官,竝對以應行之意。上命承旨書之曰,左相眷眷,其意則美。予莫重祀典,不可輕議,故尙今泯默。昨日所奏中發祥毓慶四字起感,特命文宰·二品以上獻議。今夜之夢,非比尋常,且靜而思之,怳若頃年集瑞門殿座之事。中庸九經中報本追遠四字,卽爲予準備之語,豈特此也?嗚呼,以予不孝不肖,敢追昔年寶算,而無德無能,莫一繼述,挨過仲夏,亦予不孝。今則豈特逾其月,初秋又過,閏月亦至,所謂追慕一倍,於予亦歇後語。七十四歲,其無一事,若行報本之道,小伸微忱,況此非張大,不過望祀之節也。以祀典法例言之,三角山同祭於白岳,其於嶽瀆,合祭於北郊,此非徒我朝典禮,卽皇朝舊典。思之及此,蹶然而起,索笠整衣,召大臣諸臣,正與集瑞門報祀之意同也。雖然凡莫重之事,亦不敢己見爲是,先令儒臣,讀龍飛歌第一章,今我始祖慶興是宅八字,彌切微忱,以此觀之,白頭山之爲我國家山,其尤明驗。今雖非我國之境,其在進報之道,猶爲望柴,況在於我國乎?若非輔相之眷眷,誰起予不肖?且漢挐山,雖國中名山,豈比於此?因一牧使之狀聞,昔年癸未,特擧祀典,況此乎?望祀一節,令儀曹擧行,而設壇可合處,問于道臣,消詳狀聞,登對稟處。出傳敎翼謩又陳三山倉設壇之意。上曰,此則令道臣狀聞,遣禮官奉審後,以定其地,宜矣。翼謩請進御湯劑。上曰,姑置之。致仁曰,聖體調攝,若何?上曰,欲步不能,建功如冷水矣。寢睡·水刺之節,亦何如?上曰,一樣矣。陽澤曰,臣久未承候矣,比來聖體調攝,若何?上曰,一樣矣。陽澤曰,臣於太僕寺,有仰達者矣。太僕稅穀,關係緊重,無異惟正之穀,故自前稅船臭載,則地方官,摘奸極救,道臣輒皆狀聞矣。今年四月,羅州牧場稅船,到泰安郡境致敗,而地方官,不卽往救,査事不實,纔已草記請罪,而巡營,推諉本寺,不爲狀聞。他道前例姑勿論,故判書金始炯按本道時,以本寺稅穀敗船事,有所狀聞,本營當知此例,而尙無狀聞之擧,殊涉怪訝,本事處置,稽滯可悶,監司李重祜推考,仍令具由狀聞,以爲覆奏勘處之地,何如?上曰,依爲之。出擧條諸臣以次退出。
上在慶熙宮。停常參·經筵。
藥房都提調韓翼謩,提調鄭宲,副提調宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。予則一樣矣。以承傳色口傳下敎曰,煎茶先入之,待下敎詣閤。
中宮殿·惠嬪宮,藥房口傳問安。答曰,知道。
安杓啓曰,憲府連日監察茶時,事甚未安,除在外外,大司憲李得宗,卽爲牌招,何如?傳曰,允。
又啓曰,大司憲李得宗牌不進,執義李憲默在外,掌令李心海任所在外,一員未差,持平韓鏶任所在外,一員未差,今日以監察茶時之意,敢啓。傳曰,知道。
傳于金漢耆曰,內局入侍。
金漢耆啓曰,判義禁申晦,特敎申飭之下,不爲膺命,事甚未安,卽爲牌招察任,何如?傳曰,允。又啓曰,禮曹判書李昌誼,累次特敎申飭之下,不爲膺命,事甚未安,卽爲牌招察任,何如?傳曰,允。
以承傳色口傳下敎曰,左承旨金相翊許遞,其代前承旨尹勉憲除授,牌招察任,房順房。
安杓啓曰,事變假注書尹長烈,身病猝重,勢難察任,今姑改差,何如?傳曰,允。
事變假注書尹長烈改差,代以崔景岳爲事變假注書。
傳于宋瑩中曰,領左相,姑爲留待。
傳于安杓曰,領左相入侍。又傳于曰,左副承旨入侍。
安杓,以司僕寺一二提調言啓曰,箭串場內,惡虎越入,囕殺國馬至於四匹,若不趁卽捕捉,則非但前頭之慮,有不可勝言,京城至近之地,有此虎患,極爲驚心,依前例,令御營廳,發送砲手,行獵捕殺,以爲除害之地,何如?傳曰,允。
行副司直徐命膺疏曰,伏以臣不幸而薦文苑,又不幸而佐銓衡,身遊駴機,齒寒世味,乃者持平趙昌逵之疏出,而臣之不早見幾之失著矣。夫橫逆自反,鄒聖有言,臣雖不肖,嘗聞斯義。凡昌達之指無謂,有極意羅織者,臣當付諸一笑,以存拭唾之戒,而獨其首尾語脈,以近來彈駁爲出於銓衡文任之爭,則此誠臣之所大憂於世道者,今昌逵而亦憂之耶?臣半生無黨,耻與機關,非獨臣素性迂且拙也,臣祖之所自守,臣父之戒臣兄弟者,見於文字,期以勿替,到今顔髮種種,乃忽棄家法變素性,以從黨人之規模,則將無顔歸見臣祖,臣誠汚不至此也。況臣朝無尺寸之勢,世無蚍蜉之援,雖欲湊精排布,孰肯從臣之言乎?又況前後臺疏,臣之家弟外從,次第受鋒,臣又可以縱臣之弟與子,自傷其身,又傷至親乎?彼雖自謂巧密粧點,以爲陷人之妙策,然適足自綻其縫罅也。聖鑑在上,臣何必費辭哉?抑臣立朝十餘年,所踐歷多矣,每念聖恩之浩湯如天,而謏才之報答無地,中夜寤嘆,未始不惶愧發汗,惟有一事,可以少贖其罪戾者。目今躁競成風,日甚一日,其睚眦之必擊,礙逼之必擠,有大可憂者。欲矯此弊,則如臣之爲人障礙,厚招崎屹者,許其退休,得奉朝請,亦足爲鎭安世道之一端,而臣得因此,自全身名,粗效涓埃,所謂以不報爲報者,將於是乎在矣。臣雖汚下,豈以昌逵之言,爲此悻悻之態哉?誠欲以是爲桑楡圖酬之計而已也。臣之入城,秪爲承候,旣被人言,不敢淹留,投進短章,徑尋鄕路,身出都門,心懸宸極,不勝涕泣踡跼之地,謹昧死以聞。答曰,省疏具悉。噫,近者浮囂躁競成風之時,傾軋之習,不佳之象,暮年日甚,其鋒且及於卿,可勝駭歎。雖然,趙昌逵所爲,業踰處分,雖似抑揚,百人雖可爲,昌逵不可爲。以卿之章觀之,思先卿爲國事,今者此擧,無乃悻悻乎?本事已無可云,卿何若此?噫,于今暮年,諸臣雖聚精會神,其猶難也,近者景像若何?中夜無寐。卿之潔身之道,猶或可也,當今日,若思先卿,豈忍爲此,豈忍爲此?卿勿過辭,卽速入城。
丁亥閏七月十一日辰時,上御集慶堂。藥房入診,禮堂同爲入侍時,都提調韓翼謩,提調鄭宲,副提調宋瑩中,假注書尹慶龍,記事官姜翰·沈,禮曹參判洪樂性,參議沈履之,行副司直尹蓍東,醫官李泰遠·許礈·李以楷·慶絢·金季良·吳道炯·金孝儉·鄭允說,以次進伏訖。韓翼謩曰,昨日晚後倍熱,聖體若何?薰洗尙未爲之,下情誠悶矣。上曰,今夜則有兩次之侍,且有滯氣矣。飮松節之後,餘氣稍消下矣。上曰,理中建功湯,今姑停止,蔘苓茶一貼,加減淸暑六和湯一貼,明日煎入。領議政金致仁曰,臣爲參候班入侍矣。夜間侍候,若何?寢睡,何如?上曰,今日則差勝,當進淸暑六和湯一貼,而一日再進,似過矣。致仁曰,此爲治暑之良藥,故首醫再進之請,誠然矣。上曰,然則更進二貼,可也。上曰,明日禮堂·內局同爲入侍。上曰,奉常官員入侍。上曰,儒臣及右副承旨入侍。以上出榻敎上曰,右副爲濟牧時,漢挐山行祀,當於何處設行乎?安杓曰,漢挐山下二十里許,有孝林地,作舍行祭,而欲於山頂過祀,則多有風雨不通之時故耳。上曰,何守臣,狀請行祀乎?杓曰,臣未乃知誰某,而始於先朝癸未年云矣。上曰,此爲望祀乎?翼謩曰,聖心以望之一字爲如何,而望秩,卽古禮矣。沈履之曰,以智離山行祀言之,此山盤踞爲六十里,爲南原大治,而以風雨之不通,亦於山下行祀矣。上曰,香室所置名山祀典,注書知入。賤臣奉入帖冊。上曰,北郊行祭,爲幾處乎?賤臣對曰,北壇行祀位版,在於太常矣。上曰,太常官員,一一奏對,可也。上曰,白頭山位版,當奉安于何處耶?翼謩曰,奉安于本邑,好矣。茂山府雖稍間,有其誠則有其神,若致潔盡誠,則山靈豈不來格乎?上曰,具庠,何日奉命耶?翼謩曰,今月初三四日問離發,而前嶺伯,亦於今明入來云矣。上曰,昔年則名山大川香祝狎矣。上曰,中巳則用御銜乎?洪樂性曰,下巳祝則不着御銜矣。上曰,漢挐·摩尼果不入矣。雉岳·金剛爲東方名山,而無位版,此義終未可思也。翼謩曰,自古嶽瀆,必以封內山川祭之者,以其功利之及於物也。江華之摩尼,濟州之漢挐,非我東之名山,而爲一方之壯山,故雖有中巳典,而無太常之位版矣。上曰,左相所奏,精詳矣。所謂加莫山,在於何處?翼謩曰,在於積城,古云神兵出於此山,而靈異云矣。致仁曰,白頭山,爲我國祖宗山,而無太常位版者,意者不入於五禮儀而然矣。上曰,太常位版,置之無妨矣。諸臣退出。
丁亥閏七月十一日申時,上御集慶堂。領左相入侍時,領議政金致仁,左議政韓翼謩,左副承旨金漢耆,假注書鄭履玉,記事官姜翰·沈,以次進伏訖。上曰,東伯江留農形狀啓,承旨讀之,可也。致仁曰,日氣甚熱,聖體調攝,若何?上曰,俄者大泄矣。致仁,腹中,何如?上曰,腹中則平順,而厭進矣。翼謩曰,寢睡·水刺之節,亦何如?上曰,一樣矣。上曰,醫官入直者誰也?致仁曰,許礈·李泰遠入直矣。上曰,注書出去,藥房提調率入直醫官,使之入侍。賤臣履玉承命出,引提調鄭宲,醫官許礈·李泰遠入侍。上曰,予今日大泄矣。致仁曰,水泄乎?上曰,滑泄矣。翼謩曰,多寡,何如?上曰,多泄矣。翼謩請診候,上許之。許礈·李泰遠,以次進前,診候訖,退伏奏曰,脈候左右三部,一樣調均,而厭進之候,似是暑症矣。淸暑六和湯,更爲進御,好矣。翼謩請進六和陽,上許之,仍命煎入。宲·礈·泰遠退出。上曰,徐命膺上疏,承旨讀之,可也。上曰,趙昌逵之疏中,都憲獨通之說,緊語矣。皆是躁競矣,獨通之書,果爲之乎?致仁曰,未聞矣。未知謂何,而爲己之事,徐命膺,其豈爲之乎?上曰,獨通之說,則不辨矣。致仁曰,非細語也,以大體爲之矣。上曰,必欲去之,而爲此疏矣。仍命書批答,上曰,鄭宲任使之,甚昂爽矣。致仁曰,誠然矣,知臣莫如君矣。若解提調,則欲去之,可悶矣。翼謩曰,目今銓衡,不可捨鄭宲矣。上曰,其出處去就,如浮雲,無所係矣。致仁先爲退出。上曰,松節未盡熟矣。翼謩曰,未及淸和,故似濁酒矣。上曰,建功·松節,於予爲丹骨矣。翼謩曰,日氣漸涼,松節向熟,誠幸矣。上曰,今日小嘗之,甚酸矣。宲持淸和·六和湯以進。上進御後,翼謩曰,一貼則明日,當加進矣。上許之。礈曰,間進蔘苓茶,好矣。上許之。翼謩曰,自今日首醫入直乎?上曰,依爲之。諸臣以次退出。
丁亥閏七月十一日酉時,上御集慶堂。左副承旨入侍時,左副承旨金漢耆,假注書鄭履玉,記事官姜翰·沈,以次進伏訖。上命承旨書之曰,明日內局入侍,禮堂同爲入侍。出傳敎上曰,予今則泄寫少減,而氣安矣。國舅雖欲問安,勿爲之意,分付。承史以次退出。
上在慶熙宮。停常參·經筵。
藥房都提調韓翼謩,提調鄭宲,副提調宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。予則一樣矣。
以承傳色口傳下敎曰,煎茶先入之,待下敎詣閤。
中宮殿·惠嬪宮,藥房口傳問安。答曰,知道。
安杓啓曰,憲府連日監察茶時,事甚未安,除在外外,大司憲李得宗,卽爲牌招,何如?傳曰,允。
又啓曰,大司憲李得宗牌不進,執義李憲默在外,掌令李心海任所在外,一員未差,持平韓鏶任所在外,一員未差,今日以監察茶時之意,敢啓。傳曰,知道。
金漢耆,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
金漢耆啓曰,禮曹判書李昌誼,特敎申飭之下,無意膺命,事甚未安,卽爲牌招察任,何如?傳曰,允。
安杓啓曰,判義禁申晦,特敎申飭之下,連日違召,尙不膺命,事甚未安,卽爲牌招察任,何如?傳曰,允。
宋瑩中啓曰,左承旨申大顯,今日不爲仕進,卽爲牌招,何如?傳曰,允。
傳于宋瑩中曰,曾經定平府使及尹蓍東,使之入來。
又傳于曰,禮房承旨,先爲入侍。
傳于尹勉憲曰,內局入侍。
宋瑩中啓曰,行副司直尹蓍東,依下敎來待矣。傳曰,入侍。
以承傳色口傳下敎曰,備邊郞招來,秘封卽爲分付事,分付。
金漢耆啓曰,下番兼春秋沈,身病猝重,勢難察任,今姑減下,其代,令該曹,口傳差出,何如?傳曰,允。吏曹口傳政事,兼春秋單朴宗彦。
傳于金漢耆曰,藥房入侍。
金漢耆,以司僕寺一二提調言啓曰,兼內乘李長玉呈狀內,矣身內乘準仕已久,而兼帶都摠都事矣,都摠都事之職,與他職有異,元無除本事之例,故兩處入直,實難勘勝兺不喩,矣身素患痰癖之症,今當換節之時,日加月增萬無供職之望云,病勢旣如是沈重,則亦難强迫,李長玉兼內乘之職,今姑許遞,其代,令該曹,口傳差出,以爲推移入直之地,何如?傳曰,允。
有政。吏批,判書鄭宲進,參判韓光會進,參議李海重進,右承旨金漢耆進。吏批啓曰,臺諫闕員,今當差出,而擬望之人乏少,外任竝擬,何如?傳曰,允。又啓曰,玉堂多窠,今當差出,而曾經之人,多在違牌坐罷中,無以推移備擬,合有變通之道,何以爲之?敢稟。傳曰,竝敍用。又啓曰,掌試時都事,例以侍從差送矣。忠淸都事金在正,慶尙都事李若采,全羅都事金宗煜,黃海都事康正夏,江原都事權德訓,成鏡都事金鳳吉,平安都事車鳳轅,俱未經侍從,竝依例改差,何如?傳曰,允。
又啓曰,典獄署參奉南益祿呈狀內,身病甚重,勢難察任云,依例改差,何如?傳曰,允。
以申思運爲掌令,申益彬爲持平,李蓍廷爲獻納,金容爲正言,尹弘烈爲副校理,南玄老爲副校理,趙㻐爲修撰,鄭恒齡爲弼善,李普觀爲宗簿正,徐命膺爲兵曹參判,李復祥爲工曹參議,沈鋑爲儀賓都事,趙㻐爲西學敎授,宋載經爲中學敎授,徐有元爲龍崗縣令,金漢老爲大同察訪,尹復淵爲永興府使,吳德一爲工曹正郞,李養遂爲說書,李胄永爲徽寧殿參奉,宋樂休爲靖陵參奉,尹弘烈爲平安南道京試官,金普淳爲忠淸左道京試官,洪檢爲全羅左道京試官,宋載經爲慶尙左道京試官,李東顯爲慶尙都事,金和中爲全羅都事,徐秉德爲平安都事,金敍九爲黃海都事,宋霮爲江原都事,柳雲翼爲咸鏡都事,李之晦爲忠淸都事,金相愼爲典獄參奉,鄭存謙爲大司成,閔百興爲刑參議,杞豐君單兪彦國,前縣監申㬦今加通政加資事承傳,以李光洞爲孝章廟守衛官。
兵批,判書南泰會進,參判未差,參議李昌儒病,參知沈益聖入直,同副承旨李河述進,副護軍申大顯,副司直徐命臣·李吉輔·鄭光忠·鄭存謙·李徽之·金相翊·任㻐·李秀得,副司果李亨元,副司正鄭履玉·洪樂信,以申晦爲知事,李泰私爲都摠管,李道燮爲兼司僕將,金漢燁爲五衛將,許儼爲忠壯將,洪允中爲忠翊將,柳春馣爲忠翊將,朴瑬爲訓鍊僉正,白師俊爲部將,具致勳爲部將,李達海爲全羅兵使,鄭汝益爲慶尙右兵虞候,金最聲爲位羅萬戶,金遇煥爲大峴別將,白東毅爲兼內乘。
安杓,以兵曹言啓曰,別軍職千世弼,與李性默,無端言詰,至於詬辱相鬪之境,闕中何等嚴重,而有此駭擧,極爲可駭,其罪狀,令該府,嚴處,何如?傳曰,千世弼,旣已下敎,而李性默,比諸世弼,其雖大有間焉,其在懲勵之道,亦宜嚴飭,只汰軍職。
傳于安杓曰,騎判留待。
備忘記,別軍職千世弼,聞廳中使酒作挐,欲爲下敎,承傳色政院傳命之際,道中詬辱,身爲軍職,焉敢若此?事之放恣,莫此爲甚,騎判旣已入來,從重決棍五十度汰去。
以承傳色口傳下敎曰,以所爲觀之,不知承傳色,則不可至於此而止,千世弼,招當直都事,該府着枷以囚。
安杓,以兵曹言啓曰,別軍職千世弼,從重決棍五十度後,汰去事,命下矣。依傳敎,別軍職千世弼,從重決棍五十度後,汰去之意,敢啓。傳曰,知道。又以兵曹言啓曰,卽接北所衛將牒報,則武德門西邊宮墻一間,今日因雨破傷云,令紫門監,爲先把子圍排,急速修築,而西營入直砲手十名,依例除出,限修築間,守直之意,敢啓。傳曰,知道。
金漢耆,以御營廳言啓曰,因司僕寺草記,箭串馬場,惡虎越入,囕殺國馬,令該軍門,發遣砲手捕殺事,啓下矣。本廳將校,率領砲手五十名,今日出送之意,敢啓。傳曰,知道。
安杓,以右邊捕盜廳言啓曰,頃因傳敎,犯夜罪人金景文,街道上加棍二十度後,過十日放送次仍囚矣。今過十日,故依前傳敎,放送之意,敢啓。傳曰,知道。
又以右邊捕盜廳言啓曰,去夜初更量,出身鄭天柱·金昌顯等,着白衣犯夜,被捉於巡邏軍官處,而係是出身,自本廳不得擅便,何以爲之?敢啓。傳曰,令訓局,參酌決棍。
丁亥閏七月十二日辰時,上御集慶堂。禮房承旨入侍時,右承旨金漢耆,假注書鄭履玉,記事官姜翰·沈,以次進伏訖。上命承旨,書昭寧園改莎草告由及告安祭祝文,命書之曰,昭寧園獻官,以錦城尉差定。噫,頃年親修後,今又有此,身雖在此,心則在園,當爲親傳香,依此擧行。出傳敎承旨以次退出。
丁亥閏七月十二日申時,上御集慶堂。藥房入診入侍時,都提調韓翼謩,提調鄭宲,副提調宋瑩中,假注書尹慶龍,記事官姜翰·沈,醫官方泰輿·許礈·李以楷·李泰遠·慶絢·金季良·金孝儉·鄭允說,以次進伏訖。翼謩問候曰,腹中一向安穩乎?上曰,一樣矣。方泰輿以下醫官,次第入診。上曰,加減淸暑六和湯停止,理中達功湯,依前方,自明日煎入。上曰,今夜之暑熱,予不知甚苦,氣衰可知。昨果薄衣納涼,脚部寒麻矣。秋氣生涼,氣亦差勝,方欲試步而不得矣。眼視有時乎開明,凡人亦如此否?翼謩曰,開明之劑,莫如八味元之屬矣。上曰,日計雖不足,月計有餘,予之建功,可謂月計有餘矣。予嘗節御冷物,而近來則涼劑,尤不近口。前則稍進御白飯而無多,慈聖亦以小進饌物爲敎矣。近則白飯,尤無味矣。翼謩曰,新米白粥,好矣。上曰,新稻米薦新,然後當進御矣,注書知入,可也。賤臣對曰,初七日十五日,已爲薦新云矣。李泰遠曰,鮒魚膾補羘胃,宜加進御矣。上曰,然則進御,可也。上曰,藥房提調持湯劑,更爲入侍。上曰,政官牌招開政。上曰,左承旨申大顯許遞,其代前承旨李壽鳳除授,牌招察任,房順房。翼謩曰,夜禁申嚴,非不爲好,一切禁斷,不無窒礙不通之端,此亦可悶矣。吏判鄭宲曰,夜禁之後,臣所待罪之曹,亦有不時擧行之事,則一切禁斷,實多窒礙矣。上曰,吏曹想亦然矣。翼謩曰,從前夜帖,自備局,考其緊漫,釐正使之,亦似好矣。上曰,依爲之。出擧條諸臣以次退出。
丁亥閏七月十二日申時,上御集慶堂。儒臣持警世問答入侍時,副應敎李在簡,副修撰宋載經,右副承旨安杓,假注言鄭履玉,記事官姜翰·沈,以次進伏訖。上曰,警世問答,上番儒臣先讀之,可也。在簡讀二章。上曰,下番儒臣讀之,可也。載經讀二章。上曰,承旨讀之,可也。杓讀二章。上曰,注書讀之,可也。賤臣履玉讀二章。上曰,上番兼史讀之,可也。翰讀二章。上曰,下番兼史讀之,可也。讀二章。上曰,止讀。下番兼史出去,東國通鑑持入,可也。承命出去,持東國通鑑,還爲入侍。上命在簡·載經讀訖。上命承旨書之曰,命御史之日,大略雖諭,猶有未詳者。以中國史記·東國事實觀之,古雖有異常之事,非語於今日者,古往今來,子豈有自生之理乎?況六歲之兒,豈有偶感之道哉?決無是理。決無是理,旣無偶感,則豈有此兒?凡事宜爲守令者,日就月長之說,非徒襯着於此也已,可謂駭也,而設有是事,豈只有終丹,亦豈無其夫,而今者之事,無夫而産雛者,雖求諸往牒,亦無是理。設或偶感而然,年非偶感之年,何不問此,只謂異事乎?以其兄之年計之,十歲無疑,而爲守令者,其無致疑於此,一何迷哉?予則終丹之本年先査,終丹之夫鉤得,然後一世之疑惑可解,人道之年紀可全。予之意,嚴査年歲,鉤得其夫,然後此事可次。此等之事,求諸往牒未聞者,其報辭中,只隱其言,有掩匿其狀而不問,何以爲掩匿,六歲兒有何可疑,而晝夜率往來之理乎?設有是事,一縣之內,莫不爲駭,此是賤人,則其將輻湊而觀,其爲證者,不過村嫗一人,其涉殊常,當該守令,予欲下敎,香事未了?故猶默。此二條本事大肯棨,今則御史,想必到本縣,而暗行御史,莫知在於何處,令備局,秘關分付於道臣,其夫與年與御史,嚴査以來。出傳敎諸臣以次退出,
上在慶熙宮。停常參·經筵。
藥房都提調韓翼謩,提調鄭宲,副提調宋瑩中啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。予則一樣矣。
以承傳色口傳下敎曰,煎茶先入之,待下敎詣閤。
中宮殿·惠嬪宮,藥房口傳問安。答曰,知道。
安杓啓曰,憲府連日監察茶時,事甚未安,除在外外,大司憲李得宗,卽爲牌招,何如?傳曰,允。
又啓曰,大司憲李得宗牌不進,執義李憲默在外,掌令李心海任所在外,申思運在外,持平韓鏶任所在外,申益彬任所在外,今日以監察茶時之意,敢啓。傳曰,知道。
金漢耆啓曰,禮曹判書李昌誼,連日違召,尙不膺命,事甚未安,卽爲牌招察任,何如?傳曰,允。
安杓啓曰,判義禁申晦,連日違召,尙不膺命,事極未安,卽爲牌招察任,何如?傳曰,允。
傳于金漢耆曰,藥房入侍。
金漢耆,以弘文館言啓曰,新除授副校理南玄老·尹弘烈,副修撰趙㻐,竝卽牌招察任,何如?傳曰,允。
又以侍講院言啓曰,本院新除授弼善鄭恒齡,說書李養遂,除拜之後,不爲出肅,卽爲牌招察任,何如?傳曰,允。
備忘記,奉祀人十五直長,以載法典,亦有除職之命,永城尉子,依例除職事,分付。
以承傳色口傳下敎曰,有闕與否知入,有闕卽爲擧行。
備忘記,閏朔且半,此心一倍,明朝由通陽門·麗春門,直詣版位祗迎,儀註時刻置之,下敎時,只入正時。
金漢耆,以弘文館言啓曰,本館下番,無他推移之員,不得已以上番,姑降入直之意,敢啓。傳曰,知道。
金漢耆啓曰,卽者輔德鄭象仁,以其親病,陳疏徑出,原書纔已捧入矣,所當直捧禁推傳旨,而此與無端徑出有異,推考警責,何如?傳曰,允。
又以侍講院言啓曰,本院輔德鄭象仁,連日入直矣,以其親病,陳疏徑出,上番闕直,事甚未安,弼善鄭恒齡牌不進,兼弼善李在簡入直玉堂,兼輔德徐命善,兼文學閔弘烈,竝卽牌招,推移入直之地,何如?傳曰,允。
李壽鳳,以訓鍊都監言啓曰,因右邊捕盜廳草記,犯夜被捉出身鄭天柱·金昌顯等,令訓局,參酌決棍事,命下矣。各決棍十五度之意,敢啓。傳曰,知道。
安杓,以義禁府言啓曰,千世弼,因傳敎,着枷以囚事,命下矣。千世弼,依例囚南間之意,敢啓。傳曰,旣已重棍,飭已行,放送。
以承傳色口傳下敎曰,初囚時無傳旨事,只以此草記,放送事,分付。
丁亥閏七月十三日辰時,上御集慶堂。藥房入診入侍時,都提調韓翼謩,提調鄭宲,副提調宋瑩中,假注書尹慶龍,記事官姜翰·朴宗彦,醫官方泰輿·許礈·李以楷·李泰遠·慶絢·金季良·金孝儉·鄭允說,以次進伏訖。翼謩問候曰,夜氣乍涼,如厠,何如?上曰,今則如常矣。進湯劑,醫官以次入診。上曰,松節茶已成乎?方泰輿曰,一望後可成,而未及矣。翼謩曰,昨有麻氣爲敎,夜來,何如?上曰,時或然矣。翼謩曰,日氣乍寒故耳。上曰,鮒魚已入之耶?翼謩曰,近日魚鮮,無適口者,鮒魚頗有益之物矣。翼謩曰,惶恐敢達矣。昨有厭進水刺之敎,故不勝憂悶,以新稻白粥之說,率爾仰陳矣。更思之,霜前新稻,終涉未安,敢此更達矣。上曰,予謂千世弼,爲濫闊者,予見果不虛矣。世弼別無功勞於予,前日予之下馬時,世弼則恐或墜馬而扶之矣,豈可以此論其功勞乎?翼謩曰,雖如聖敎,亦豈無功勞乎?昨已陳達,而晚後更爲入侍,好矣。上曰,若內入則當進御,而欲除卿等之弊矣。卿等之若是强請,可尙其至誠矣,持湯更爲入侍。上曰,功自功,用自用,昨於千世弼,尤見矣。中禁年多者,爲兼司僕,頃於崔海澄見矣,而近無此例,故中禁,旣令陞差道路兼司僕。差備人陞差,已有定式,而以世弼見之,宜擇其人,令該曹,此後道路兼司僕有闕,勿論各殿,亦勿論射藝與否,擇其人擬望而先取,次取中殿,次取世孫宮,其外若或果有超等者,擬望事,分付。以此定式,則其宜用一勸十,大殿事知中李繼興,以差備所屬,隆武堂御前登科,因爲兼司僕,與他有異,勿論久勤,令該曹,邊將待窠誠用,本廳久勤,依此擧行事,分付。出傳敎上曰,近來該司書吏之坦腹者多矣。黨習之弊,亦及下輩,官長交遞之際,問其誰某之立役而沙汰,可怪矣。備局書吏,取才而入,今亦然否?翼謩曰,然矣,上曰,惠廳則至於庫直而厚料云,然乎?翼謩曰,果有是說,而及其遞任,則還爲貧窮,蓋濫用之習,猶夫前日而然矣。上曰,近見紙鳶之短索,懸燈之用燭,可見風俗之不古矣。翼謩曰,近來凡物,類多如是矣。上曰,建功不無其效,腹中稍安矣。方泰輿曰,建功待松節,尤爲行氣矣。鄭宲曰,進水刺之時,進松節,好矣。上曰,此爲飯酒乎?卿亦試之否?對曰,若是則或行氣或引氣,故稍益進飯矣。上曰,金孝大之父與北伯之父,雖不多飮,終日不絶小酌,故慈聖深以爲憂矣。鄭宲曰,臣在桂坊時,與北伯之父爲僚官,而見之則不滿一杯,而頻飮矣。上曰,鄭履儉,亦過飮受傷矣。糜飮和淸與紅露飮之云,近始聞諸科儒矣。白甘粥,予所嗜之,而何以進御乎?泰輿曰,奉常寺煑酒之滓,亦爲白甘矣。上曰,前則謂煑酒味好,而松節以後,味若冷水,松節卽予丹骨矣。翼謩曰,松節,白甘味好,以此先試,好矣。上笑曰,內局書員,亦將曰吾君,亦索松節之滓糠矣。方泰輿〈曰〉,松節之滓,盛於地中矣。上曰,果能埋之耶?如其棄於地中,無寧納予腹中。上曰,自內局,納柏子·杏仁粥,而粥味奢矣。翼謩曰,明眼之劑,以八味元,和白粥飮下,則眼視顯效矣。上曰,雖今日進御,其果有速效耶?予以千乘之君,何難試此乎?上曰,白甘,果是酒滓乎?泰輿曰,然矣。聖笑已高,而以進劑無益爲敎,而第聖候剛康,藥效易責矣。上曰,朴乃貞多服丸藥,而未能壽矣。但予以雀舌,小和八味元吞下,而頗善下矣。翼謩曰,俄者吞下之數,爲百丸而無滯,聖算雖高,喉門尙闊而然矣。翼謩曰,老人鳩杖,蓋取鳩喉稍潤善吞也。藥丸之善爲吞下,實爲聖算無疆之休矣。上曰,先朝曾於許穆批答,書以仙風道骨,其時予謂之過矣。上曰,彼史官亦記事,而猶有未盡書者,黃帝素問等書,予則曰未信也。八味元尙多有儲,若吞此開明,雖一橐,予何難也?翼謩曰,聞眼視夜甚不明,則以肝片溫付,數日而開明,方藥類,或如是矣。上曰,坐直承旨及儒臣,持警世問答入侍。入直承旨及上下審儒臣·承旨進伏,以次進讀訖。諸臣退出。
上在慶熙宮。停常參·經筵。
藥房都提調韓翼謩,提調鄭宲,右承旨金漢耆啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。予則一樣,明日入侍,宜矣。
以承傳色口傳下敎曰,煎茶先入之,香祗迎後,湯劑持入。
中宮殿·惠嬪宮,藥房口傳問安。答曰,知道。
李徽之啓曰,大司憲李得宗再度呈辭入啓,執義李憲默在外,掌令李心海任所在外,申思運在外,持平韓鏶·申益彬任所在外,今日以監察茶時之意,敢啓。傳曰,知道。
金漢耆啓曰,禮曹判書李昌誼,申飭之下,日事違召,尙不膺命,事甚未安,卽爲牌招察任,何如?傳曰,允。
李徽之啓曰,判義禁申晦特敎,申飭之下,日事違召,無意膺命,事甚未安,卽爲牌招,何如?傳曰,允。
香祗迎罷後,政院·玉堂·藥房口傳問安。答曰,知道。
傳于金漢耆曰,左承旨入侍。
傳于李徽之曰,試官李宜哲,代尹冕東爲之,追後入侍。
又傳于曰,試官以下來詣,只入正時。
備忘記,前萬戶朴聖佐,追憶甲戌年有功人之子,以曾經道路兼司僕,今則閑處,令該曹,旣經萬戶僉使,待窠調用。前萬戶金文柱,丁丑特差,意蓋慕昔,而閑處多年,豈慕昔之意乎?此亦旣經萬戶,令該曹,一體僉使調用。
李河述,以侍講院言啓曰,本院兼弼善李在簡差祭,文學具庠在外,輔德兼輔德·弼善兼文學俱未差,上番闕直,事甚未安,司書李世演,兼司書鄭昌順,竝卽牌招,以爲推移,姑陞入直,何如?傳曰,允。
金鍾正,以奉常寺都提調·提調言啓曰,東籍親耕田所種皮稷,今閏七月念間,當爲成熟之意,敢啓。傳曰,攝刈。
又以奉常寺都提調·提調言啓曰,東籍親耕田所種皮黍打作,則所出爲二石之意,敢啓。傳曰,知道。
李徽之,以備邊司言啓曰,本司武郞廳李炯,奔走勤仕,已滿十五朔,依例陞敍,或守令除授事,捧承傳施行,何如?傳曰,允。
又以兵曹言啓曰,新除授北評事李致中,身病沈重,累度呈狀,故連以調理赴任,題送矣。今又呈狀內,病勢非一時之疾,內有血氣之受傷,外著風痺之危症,時月之內,萬無差復登程之望云,實病旣如是危篤,則不可强令赴任,且本道試期漸迫,今姑改差,何如?傳曰,允。
李壽鳳,以司僕寺一二提調言啓曰,新除授兼內乘白東毅,時無職名,令該曹,口傳付軍職,冠帶常仕,何如?傳曰,允。
兵曹口傳政事,副司正白東毅。
李徽之,以義禁府言啓曰,吏曹佐郞金復休,令該府,處之以不應爲私律,直爲勘處事,傳旨,啓下矣。金復休,旣已拿囚,以不應爲私律,杖八十收贖,奪告身三等,而依承傳,功議各減一等,放送,何如?傳曰,允。
輔德鄭象仁疏曰,伏以臣之八耋偏母,貞疾恒苦,入夏以來,諸症倍添,長在床褥,臣之情私,豈有離捨供職之望,而秪緣瀆擾是懼,又値番次苟艱,黽勉持被,已過一旬矣。卽接家信,則臣母本病之外,又添泄瀉,度數無算,眞元大下,藥餌罔效,臣聞來,方寸煎灼,按住不得,玆敢忙陳短章,徑出禁扃。伏乞聖慈,天地父母,俯賜矜察,亟命削臣所帶之職,以便救護,仍令治臣擅離之罪,以肅朝綱,千萬幸甚。踏啓字。
副校理閔弘烈疏曰,伏以惟天惟祖宗,眷佑我宗祊,聖候快臻平復,臣民慶忭,曷有其極?仍伏念臣本生母,重經毒痁,餘症尙苦,眞元澌鑠,蘇完未易,近緣日候不調,將攝失宜,本症之外,又添暑泄,度數無算,神息昏綴,臣方左右扶護,日事焦灼。此際以春坊番次之苟艱,召牌嚴臨,揆以義分,固當竭蹶趨承,而顧臣目下情理,實無頃刻離捨之望,玆敢不避煩瀆,隨牌仰籲於仁覆之下。伏乞聖慈,察臣情私之難强,將臣本兼職名,亟賜鐫削,以便救護,仍治臣違傲之罪,以肅朝綱,千萬幸甚。踏啓字。
修撰金尙集疏曰,伏以臣之老母,自數日之前,重患暑泄,登溷無算,症情危劇,而又於前夜,忽添癨氣,吐瀉兼發,達宵呌痛,雜試藥物,少無分減,宛轉床褥,氣息凜綴,臣方左右扶將,焦剝罔措。目今僚員徑出,番次將空,而似此情理,實無暫時離捨之勢,玆敢疾聲抑籲於天地父母之前。伏乞聖慈,俯賜矜憐,特命鐫前臣職名,以便救護,以昭法紀,不勝幸甚。踏啓字。
丁亥閏七月十四日辰時,上御崇政殿月臺。香祗迎入侍時,左承旨尹勉憲,右承旨金漢耆,左副承旨李壽風,右副承旨安杓,同副承旨李河述,假注書尹慶龍·鄭履玉,記注官朴宗彦,記事官姜翰,以次侍立訖。上具翼善冠·袞龍袍,乘與出通陽門,入麗春門,步詣版位。上祗迎後,命禮房承旨,讀祭報府。上曰,大祝誰也?漢耆曰,申五淸·韓宗纘矣。上曰,韓宗纘通淸乎?勉憲曰,曾爲通淸,而大臣奏以改正矣。上曰,渠何以通淸乎?拔之,以入直儒臣李在簡,塡差以送,可也。藥房都提調韓翼謩,提調鄭宲進前。翼謩曰,夜間聖體調攝,若何?上曰,一樣矣。寢睡·水刺之節,亦何如?上曰,亦一樣矣。上乘輿,仍詣排設房殿座。翼謩·宲,持湯劑以進,上進御。上曰,提調出去,夕湯劑持入,可也。宲退出,上命左副承旨入侍。出榻敎李壽鳳進前,上命書之曰,諸執事申飭之時,韓宗纘,豈可以通淸計之而苟光其差?事之可駭,莫此爲甚,當該郞廳,令該府處之,以不能爲私律,直爲勘處事,分付。又命書之曰,左副承旨,馳詣泮宮,朝食堂到記取來,儒生當殿講,其令來待,而昔則製述殿講,謂以倖門,今合爲一,文具登殿,豈誠實底道?今番本學擧案時,非下齋則以應講懸註,俾無文具登殿之弊,四學儒生,亦爲來待。又命書之曰,今日到記儒生殿講,當於便殿爲之,繖扇侍衛置之,試官·領相·騎判·韓光會·李徽之·李宜哲入直兩儒生,承旨,右副承旨爲之,只執冊承旨入侍,時刻,待下敎,只入正時。已上出傳敎兵曹判書南泰會曰,兵曹二軍色郞廳,責任緊重,得人久任,然後可以責效。正郞李東顯,爲人詳明,綜理事務,臣自辟屬耳,而再昨日政,移拜慶尙都事,曹中事,實爲可悶。李東顯,仍任本色,亦使久任,何如?上曰,依爲之。出擧條勉憲曰,領相有實病云矣。上命書之曰,試官領相,代以左相爲之。出傳敎實持夕湯劑以進,上進御。翼謩請診候,上曰,置之。翼謩曰,明日朝湯劑,何以爲之乎?上曰,依前爲之。翼謩曰,都承旨今日有故,不得入來,代房云矣。上命書之曰,都承旨宋瑩中許遞,其代前監司金鍾正除授,牌招察任,房順房,三院副提調例兼。出傳敎上曰,左承旨馳詣太廟,奉審以來,可也。勉憲退出。上乘輿,仍入大內。諸臣以次退出。
丁亥閏七月十四日巳時,上御集慶堂。左承旨入侍時,左承旨尹勉憲,假注書鄭履玉,記注官朴宗彦,記事官姜翰,以次進伏訖。勉憲曰,臣馳詣太廟,奉審以來矣。上曰,奏之,可也。對曰,祭官無頉,進排官亦無頃矣。上曰,讀奏進排官擧案,可也。上曰,注書出去,左副承旨到記取來乎?使之入侍。賤臣履玉承命出,引李壽鳳入侍。上曰,到記持入乎?壽鳳曰,不爲持入矣。上曰,注書出去,持入,可也。賤臣履玉,承命出而持入。上命壽鳳讀奏後,承史以次退出。
丁亥閏七月十四日午時,上御集慶堂。親臨到記儒生殿講入侍時,試官左議政韓翼謩,兵曹判書南泰會,吏曹參判韓光會,副司直李徽之·尹冕東,校理洪檢,副校理尹弘烈,右副承旨安杓,假注書尹慶龍·鄭履玉,記注官朴宗彦,記事官姜翰,以次進伏訖。上曰,儒生盡爲入來乎?杓曰,然矣。上曰,注書出去,儒生中不爲應講者,使之退去,可也。賤臣履玉,承命出來,布諭後還爲入侍。上曰,講章斯速書出,儒生呼名以入,可也。進士崔必昌,以講次,着靑衣進前。上曰,曾已定式,則何敢以淺淡服入來乎?極爲駭然。注書出去,分付四館所,停擧,可也。賤臣履玉承命出來,分付後還爲入侍。西齋儒生,盡爲考講後,上曰,試官承史,姑爲少退,可也。儒生必腹空,而試官亦然矣。翼謩曰,親臨試講,半日勞動,聖體調攝,若何?上曰,一樣矣。寢睡·水刺之節,亦何如?上曰,亦一樣矣。試官承史退出小頃,承命還爲入侍。上曰,儒生呼入,可也。上曰,到記科,今年初行乎?翼謩曰,行於正月矣。上曰,今聞行於正月云,上番兼史出去,其時直赴,以能通爲之及以通爲之與否,知入,可也。兼史朴宗彦,承命出來,還入奏曰,正月殿講,以能通直赴云矣。旨學劉鳳煥,進前誤講,翼謩曰,收栍,何如?鳳煥擧顔曰,千載一時矣。翼謩曰,親臨試講,何等尊嚴,而卽者儒生一人,有若陳奏情願者然,事體駭然,分付四館所,施罰,何如?上曰,初擧矣,其置之。檢曰,豈有如此士習乎?不可無罰矣。上命書之曰,大臣旣奏,旨學劉鳳煥,令四館所,停擧。出傳敎上曰,儒生所餘者幾人乎?杓曰,三入矣。上顧庭下,下敎曰,講生只餘三人,而在庭者尙多,何也?翼謩曰,殿庭至嚴之地,已講之儒生,不出去而仍留,士習駭然,令四館所,施罰,何如?上曰,姑置之。講畢後,上曰,試官出草榜,可也。上曰,入格甚少矣。出栍不均,今日試官,推考,可矣。翼謩曰,臣誠鈍滯之致,臣之罪也。上命書旨,頃年聽政後,到記儒生殿講時,無能通人,此四十年所未聞者,其時六通一略,特爲賜第。頃者日次儒生殿講時,亦爲闕榜,故以六通二略,依此例直赴。此猶六通一略者,五通二略者各一人,故傍照有此敎,而今番則六通一略者三人,其賜第定式時,到記無過二人,日次無過一人。事已下敎,故能通者比較,雖有前例,六通一略,比較賜第,豈有此例?事雖偶然,心亦矜惻,而其在嚴科場之道,何啓倖門?以此觀之,六通一略者,其亦例通,榜目皆以通書之。旨學韓成耉·桂德新·金尙範·金鳳仁·韓珩一·姜齊興·洪長海·羅㷜,直赴會試,朴東俊給二分,李龍紀·郭鎭益·文益龍·李錫箕·洪允東,各給一分。出傳敎上曰,注書出去,坐直承旨使之入侍。賤臣履玉承命出,引李河述入侍。上命書之曰,其雖生疎之致,莫重親臨殿講,做錯者多,當該承旨遞差,行副司直李徽之除授,牌招仍爲在直,房順房。出傳敎翼謩曰,終日勞動之餘,聖體若何?上曰,一樣矣。上曰,明日次對,當爲之矣。翼謩曰,領相病實難强云矣。上曰,然乎?領相家,遣御醫看病事。明日次對,以左相爲之事。已上出榻敎諸臣以次退出。
上在慶熙宮。停常參·經筵。
藥房都提調韓翼謩,副提調金鍾正啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。予則一樣矣。
以承傳色口傳下敎曰,煎茶先入之,待下敎詣閤,次對同爲入侍。
中宮殿·惠嬪宮,藥房口傳問安。答曰,知道。
李徽之啓曰,大司憲李得宗三度呈辭入啓,執義李憲默在外,掌令李心海任所在外,申思運在外,持平韓鏶·申益彬任所在外,今日以監察茶時之意,敢啓。傳曰,知道。
尹冕東,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
李河述啓曰,兵曹參判徐命臣,行大司成鄭存謙,刑曹參議閔百興,工曹參議李復祥,除拜後過三日,不爲出肅,依定式,推考警責,仍卽牌招察任,何如?傳曰,允。
金鍾正啓曰,禮曹判書李昌誼,連日違召,尙不出肅,事甚未安,卽爲牌招察任,何如?傳曰,允。
李徽之啓曰,判義禁申晦,特敎之下,連日違牌,終不膺命,事甚未安,卽爲牌招察任,何如?傳曰,允。
傳于金鍾正曰,都承旨先爲入侍。又傳于曰,內局入侍。
尹勉憲啓曰,今日擧動時,承旨不可不備員,右承旨金漢耆,卽爲牌招,何如?傳曰,允。
以承傳色口傳下敎曰,世孫隨駕,而資政門祗迎等節置之,春坊官員,資政門外待令。
以兵曹守宮望筒,傳于尹冕東曰,仍。
以承傳色口傳下敎曰,喧譁特甚,禁喧郞廳記過。
金漢耆啓曰,試官安杓,時無職名,令該曹,口傳付軍職,何如?傳曰,允。
兵曹口傳政事,副司直安杓。
大駕詣景福宮,入幕次後,政院·玉堂·藥房口傳問安。答曰,知道。王世孫詣入幕次後,政院·玉堂口傳問安。答曰,知道。
中宮殿,王世孫遣宮官問安。答曰,知道。
傳于金漢耆曰,諸試官入侍。
傳于李徽之曰,大司諫金應淳留待。
金鍾正啓曰,諸承旨有稟達事,來詣請對矣。金漢耆啓曰,諸玉堂有稟達事,來請對矣。又啓曰,藥房三提調,來詣請對矣。李徽之啓曰,太司諫,來詣請對矣。
大駕還宮後,政院·玉堂·藥房口傳問安。答曰,知道。王世孫還宮後,政院·玉堂口傳問安。答曰,知道。
尹冕東,以兵曹言啓曰,今日景福宮擧動時,光化門石築處,依例令漢城府撤毁,亦令繕工監,紅箭門豎立事,分付,何如?傳曰,允。
李徽之,以義禁府言啓曰,今此擧動時,王世孫左右考喧都事,無以推移,假都事二員,卽令該曹,差出,何如?傳曰,允。
又以義禁府言啓曰,今此擧動時,大駕各差備都事,當爲備員,南海縣出使都事李哲培,卽令該曹,口傳換差,以爲分排之地,何如?傳曰,允。
丁亥閏七月十五日辰時,上御集慶堂。藥房入診入侍時,都提調韓翼謩,提調趙明鼎,副提調金鍾正,假注書尹慶龍,記事官朴宗彦·姜翰,醫官方泰輿·許礈·李以楷·李泰遠·慶絢·金季良·吳道炯·金孝儉,以次進伏訖。翼謩曰,夜間聖體調攝,若何?上曰,一樣矣。進湯劑訖,泰輿診脈候曰,左右三部,一向調均,滑體亦一樣矣。礈·以楷·泰遠等,以次診候曰,脈體一樣調均矣。諸臣以次退出。
丁亥閏七月十五日辰時,上御集慶堂。都承旨入侍時,行都承旨金鍾正,假注書鄭履玉,記注官朴宗彦,記事官姜翰,以次進伏訖。上命承旨書之曰,噫,年益衰氣益苶,追慕昔年之心,欲述昔年之意,交切于中。昔年仰暏,春秋到記儒生,每年不踰,到記儒生賜第,勸奬深遠,何則?今雖有圓點之事,晝夜居齋,其勤可尙,故必有此試,精神索莫,式年初試在近,行此然後,豈特賜第?前製述儒生,初試緊重也。初意則春未行,今若不爲,其將闕,故蹶然而坐下敎。大抵儒生,三經之中,羲經第一,故昨於詩傳,其參者少,至於賜第,全而闕榜。此卽予人事所到處初見,豈特予心之悵然,多儒豈不落莫?因此竟夕,幾乎無寐,靜臥而思之,此寔負昔年勸奬之意也,暮年豈忍爲此?且纔已諭,冥然七十四歲,追憶國初寶算,罙切興懷。嗚呼,明年何年?此心難抑,今將帳然之意,兼蹈創業之舊闕,微忱庶可少伸,今日當詣景福宮,殿講製述,勸奬一也。今日太學朝食堂儒生,四學儒生當製述,而隨駕武士,亦試柳葉箭一巡,示予體昔年爲靑衿·恤武士之意。三嚴,以午正三刻,單嚴爲之,猶未伸禮,何可備禮?當以駕轎往來,以此分付。世孫祗迎,其欲安徐,而此亦追昔年裕後昆之道,此乃咫尺,其令步輿隨駕,挾輦軍六十名,挾輿軍二十名,皆以內入直軍擧行。禁軍·扈衛廳局將·有廳軍,雖習操入直,其亦用之,況動駕乎?以入直軍隨駕,回駕後復入直,世孫隨駕禁軍,入直禁軍百名中,用二十名,侍衛只入直擧行。副駕轎置之,抑葉箭試射,只以此隨駕軍擧行。製述試官,判府事金陽澤,判尹趙明鼎,右尹李惟秀,承旨安杓·尹蓍東,入直兩儒臣爲之。武試官,騎判,訓將·禁將·騎曹入直郞廳·摠府宣傳官·首郞廳爲之。文承旨,禮房,武承旨,該房爲之。出傳敎鍾正曰,提調鄭宲有故,今日不得入來矣,何以爲之乎?上命書之曰,動駕有命,提調鄭宲許遞,其代判尹趙明鼎爲之。出傳敎上命右承旨金漢耆牌招事。出榻敎蔘苓五錢重煎入事。出榻敎諸臣以次退出。
丁亥閏七月十五日巳時,上御集慶堂。大臣·備局堂上引見入侍時,左議政韓翼謩,行副司直具善行,戶曹判書李思觀,行副護軍鄭汝稷,禮曹參判洪樂性,行副司直金時默,戶曹參判趙曮,校理洪檢,左副承旨李壽鳳,假注書鄭履玉,事變假注書崔景岳,記注官朴宗彦,記事官姜翰,以次進伏訖。上命承旨,讀濟州牧使抄老狀啓訖,命書之曰,此下敎,其下幾月,而今及狀聞,其亦疎忽者,題給數爻,亦不擧論,當該牧使,從重推考。古人云此島,照老人星云矣,諸道百歲夥然之時,本州獨無,其何反常乎?爲牧使者,亦不能尊年而然乎?予莫知也。出傳敎翼謩曰,夜間聖體調攝,若何?上曰,一樣矣。寢睡·水刺之節,亦何如?上曰,亦一樣矣。中宮殿氣候,何如?上曰,一樣矣。世孫宮氣候,何如?上曰,好在矣。翼謩請進御湯劑,上進御。翼謩曰,動駕有命,而雨勢如此,日氣陰濕,空闕與時御所異矣。靜攝中,恐有添損之節,姑俟日晴,似好矣。上拍案下敎曰,予之此擧,追思昔年,往來然後,予可便睡矣,爲卿慨然。翼謩曰,臣之所奏,非敢沮動駕也,非時急之事,姑俟日晴恐好,故敢達矣,聖敎至此,臣罪大矣。上曰,今日若不往來,寔負昔年,且負多士矣。上曰,備堂入來乎?翼謩曰,入來矣。上問趙曮曰,見白頭山乎?對曰,見之矣。有好景乎?對曰,高大無比,而渾淪磅礴,難以形容矣。上曰,見大澤乎?對曰,見之,而深無底矣。翼謩曰,此江原監司金龜柱狀啓也。以爲今秋合操,依例設行,灾傷覆審及校生考講,秋巡時依近例兼行事,竝令廟堂,稟旨,分付,三鎭權別武都試,選武軍官都試,依例設行爲辭矣。今秋習操,西北外諸道,自上皆命停止矣,至於灾傷覆審,校生考講,竝令依例兼行,三鎭勸別武都試,選武軍官都試,從前停操之時,亦令設行,今亦以此,分付,何如?上曰,依爲之。翼謩曰,朔寧,卽長湍所管,而兼營將李宅胄,曾隨李溵,沁都幕裨,軍務擧行之際,事多妨礙,從前如此者,雖是外補,皆許換差他邑矣。且溵以不參問安事補外,其時溵爲承候,來在城外,政院未及知,混入現告,首相曾以此仰聞筵中,自上亦已俯燭矣。上曰,內擬,可也。已上出擧條翼謩曰,雨勢如此,動駕觀勢爲之,好矣。上曰,予意亦然矣。上命承旨書之曰,前後廂軍,以外營入直軍,訓將都領標下軍,亦只以入直軍擧行事,分付。又命書之曰,禁御兩營·留營·留陣置之。又命書之曰,世孫,當以同牌軍隨駕,以此分付。諸臣以次退出。
丁亥閏七月十五日午時,上詣景福宮。擧動入侍時,行都承旨金鍾正,左承旨尹勉憲,右承旨金漢耆,左副承旨李壽鳳,右副承旨李徽之,同副承旨李河述,假注書尹慶龍·鄭履玉,記注官朴宗彦,記事官姜翰,以次隨駕訖。上具翼善冠·袞龍袍,乘轎出資政門,仍詣崇政門外駐轎。上曰,喧譁特甚,禁喧郞廳記過。出駕前下敎仍詣光化門外駐轎。上曰,喧譁,甚矣。禁喧郞廳,作門哨官記過待令。出駕前下敎仍詣光化門內,降轎乘輿,詣勤政殿殿座,命書之曰,該房承旨,極爲矇然,遞差,其代副司直尹冕東除授牌招,先入侍後謝恩。房順房。出傳敎上曰,儒生,何其遲入乎?漢耆曰,今日爲焚香,故食堂差晚,自爾遲延矣。上曰,然乎,食堂焚香後爲之乎?漢耆曰,然矣。漢耆曰,儒生焚香後,設食堂而來,事勢似或差遲,而今已日晚,屢度催促,尙不整待,大司成不可無飭,推考,何如?上曰,依爲之。出擧條上曰,昨日入來之儒生,今日似不落矣。漢耆曰,然矣。上命書之曰,莫重標信,立授兵曹,當該堂上,從重推考,宣傳官記過。出傳敎漢耆曰,儒生入門單子,不爲親呈,當該四館所官員,所當嚴處,而本院請推之外,無他可施之罰,何以爲之?敢稟,上曰,推考。出擧條上曰,儒生,尙不盡入乎?勉憲曰,然矣。上命兵判進前,下敎曰,科場至嚴,儒生盡入後,卽爲開門,使雜人不得出入,可也。上曰,試官催促謝恩,可也。試官判府事金陽澤,判尹趙明鼎,右尹李惟秀,副司直安杓·尹蓍東,校理洪檢,副校理尹弘烈,武所試官兵曹判書南泰會,禁衛大將具善行,訓鍊大將鄭汝稷,兵曹佐郞權恢,都摠都事李運昌,宣傳官閔光普·金樂淳行禮後,以次進伏。上曰,諸試官進前,書題,可也。上曰,駕前駕後應射者,使之無漏入射,武士使之先射,可也。上曰,挾輦將亦應射乎?泰會曰,然矣。上曰,射員次第呼名以入,可也。上命書之曰,今日回駕,似致夜深,今夜則勿禁事,分付。又命書之曰,百官軍兵雨具。已上出擧條上曰,儒生呈券催促,射員亦爲催促應射,可也。上乘輿後,藥房都提調韓翼謩,提調趙明鼎,副提調金鍾正進前。翼謩曰,終日勞動之餘,聖候若何?上曰,一樣矣。明鼎持湯劑以進,上進御。命鍾正下敎曰,文所試券,承旨捧來,可也。仍詣勤政殿臺下駐輿,召入儒生,下敎曰,予之今日此擧,誠爲爾等,到記儒生,豈有闕榜之理乎?十五人呈券,予之初見,實無動駕之效矣。仰體昔年而設此科,予之心,欲爾等之盡爲矣。徽之曰,今日則實才,皆呈券矣。上曰,然乎?儒生等曰,實才則無漏矣。上曰,爾等終日沾濕,退歸安休,可也。上命兵判進前,下敎曰,今日轎子差備,木一疋式施賞,可也。仍詣建明門內,命召入農民,下問曰,今日之雨,無害於農形,而各穀其無受傷乎?農民等曰,一日之雨,別無灾害,而各穀別無受傷矣。上曰,然乎,木花其無受傷乎?對曰,無傷矣。上曰,市直,如何?對曰,白米一兩五斗矣。上曰,農形比昨年,何如?對曰,比昨年大勝矣。上曰,爾等退去,可也。薇垣長明日入侍事。出駕前下敎泰會曰,大殿玉轎差備,旣有木一疋施賞之命,王世孫轎子差備,亦一體擧行乎?上曰,依爲之。出擧條上詣崇政殿駐輿,命左副承旨,率宣傳官二員隨入事。出駕前下敎上仍入資政門駐輿,命書之曰,今番臨舊闕,誠是料外,而其爲精潔,今始初見,守直中官與衛將,各弦弓一張賜給。又命書之曰,今日未畢射員,明日中日廳諸試官試取後頒賞,該房承旨,德裕堂入侍爲之。又命書之曰,中日廳二貫革立之,亦可爲之,平明後開場。已上出傳敎上曰,注書出去,禮房承旨,使之入侍。賤臣履玉,承命起立。冕東曰,只有小臣,注書出去,似如何矣?上曰,史官何去乎?冕東曰,未及入侍矣。命書之曰,入侍史官,令該府處之。出傳敎上曰,禮房承旨,使司謁引入,可也。漢耆進伏,上命書之曰,到記儒生闕榜,望八初見,豈爲諸生,仰述昔年,雖然,豈若初無是事?與世孫同詣舊闕,非爲觀瞻,意實裕昆,然六十餘人中,呈券零星,若此何慰諸生?濟濟多士,文王以寧之題,不覺靦然,亦豈以此慰其講經儒生?四孟朔日次殿講,已有古例,講經之類,昨日闕榜,今日其又曳白,今番製述中一人,其雖入格,予心悵然,何可已乎?冬等日次儒生殿講,當親臨,政院預爲知悉。又命書之曰,諸試官夕食後,直爲詣閤。已上出傳敎上曰,宣傳官二員,分往東·西郊,雨澤形正,看審以來,可也。上命書之曰,捧卷十五張,該房承旨與諸試官,入侍集慶堂科次。出傳敎上仍入大內,諸臣以次退出。
丁亥閏七月十五日初更,上御集慶堂。科次入侍時,試官判府事金陽澤,判尹趙明鼎,右尹李惟秀,副司直安杓·尹蓍東,校理洪檢,副校理尹弘烈,右承旨金漢耆,假注書鄭履玉,記注官朴宗彦,記事官姜翰,以次進伏訖。漢耆曰,俄有史官,令該府處之之敎矣。入侍時急,而在外史官,猝難招入,以俄者入侍史官率入矣。上命旣已入侍,史官令該府處之傳敎,勿施事。出榻敎諸試官持試券進前。上曰,尹蓍東讀之,可也。上曰,考幾丈乎?陽澤曰,考八丈矣。上曰,安杓讀之,可也。上曰,洪檢讀之,可也。上曰,所餘幾丈乎?陽澤曰,一丈矣。上曰,尹弘烈讀之,可也。上曰,盡考乎?陽澤曰,然矣。當以三丈出榜乎?上曰,依爲之。上曰,盡抄乎?陽澤曰,然矣。上曰,承旨拆封,可也。上曰,誰也?杓曰,李師濂矣。上曰,年幾何?杓曰,三十八矣。上曰,年少者矣。上命書之曰,居首生員李師濂,直赴殿試,之次進士朴長燮,生員崔翼運,各給二分。出傳敎上曰,榜目則出外書入,可也。試官·承史以次退出。
上在慶熙宮。停常參·經筵。
藥房提調趙明鼎,副提調金鍾正啓曰,昨者冒雨動駕,試士舊闕,竟夕勞動,侵夜還宮,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,王世孫隨駕之餘,氣候,何如?臣等,不任區區憂慮,敢來問安,竝此仰稟。答曰,知道。體昔年有此擧,今年閏秋,臨御舊闕,雖伸情禮,追惟國初,一倍此心,今方悶雨,氣何諭乎?待都提調入來入侍矣。
中宮殿·惠嬪宮,藥房口傳問安。答曰,知道。
李徽之啓曰,大司憲未差,執義李憲默在外,掌令李心海任所在外,申思運在外,持平韓鏶·申益彬任所在外,今日以監察茶時之意,敢啓。傳曰,知道。
金漢耆啓曰,禮曹判書李昌誼,日事違召,無意膺命,事體極爲未安,卽爲牌招察任,何如?傳曰,允。
李徽之啓曰,判義禁申晦,一向違召,無意膺命,其在事體,極爲未安,卽爲牌招察任,何如?傳曰,允。
金漢耆啓曰,藥房都提調韓翼謩,依下敎入來矣。
傳于金鍾正曰,藥房入侍。
李徽之啓曰,大司諫金應淳,依下敎來待矣。又傳于曰,入侍。
又傳于曰,居首儒生待令。
金漢耆啓曰,居首儒生李師濂,依下敎來待矣。又傳于曰,入侍。
金漢耆啓曰,卽者兼弼善李在簡,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又以侍講院言啓曰,本院兼弼善李在簡入直矣,以其親病,徑尋鄕路,文學具庠在外,輔德兼輔德·弼善兼文學俱未差,上番闕直,事甚未安,司書李世演,兼司書鄭昌順,竝卽牌招,以爲推移,姑陞入直,何如?傳曰,允。
傳于尹冕東曰,昨日試記,入啓付標以下,然後可以頒賞,而尙今寥寥,知入。
尹冕東,以試官言啓曰,今日中日閣試射時,鐵山居鄭聖濟爲名人,冒稱忠翊衛,應射五中,極爲駭然,試記中拔去,該廳當該書員,與聖濟符同,潛錄擧案之罪,亦不可不嚴懲,其罪狀,竝令攸司,依律勘處,何如?傳曰,允。
傳于尹冕東曰,該房承旨入侍。
以承傳色口傳下敎曰,舊闕動駕而還,該房承旨,取該曹囚徒,輕囚放釋,朱仁範則曾有一朔後放送之敎矣,旣踰半朔,放。
李徽之啓曰,臣依聖敎,取考刑曹囚徒案,則殺獄罪人十七名,御寶僞造罪人十四名,造銀罪人一名,輕囚罪人二十名內,罪人姜柱憲·宋夢瑞·張之德紅露被捉事也,金昌仁突入衙門事也,金應宗請囑索賂事也,韓世泰刑曹推覈事也,金廷彦漢城府推覈事也,韓振秀私奴隱匿事,以上八名,罪名輕歇放送,其餘則罪名,俱係緊重,竝仍囚之意,敢啓。傳曰,知道。
傳于尹冕東曰,禮房承旨入侍。
李徽之,以兵曹言啓曰,昌慶宮衛將南慶星·李壽昌,病難供職,俱爲呈狀乞遞,竝今姑改差,何如?傳曰,允。
又以兵曹言啓曰,依下敎,大殿玉轎差備別監,王世孫轎子差備別監等處,木綿各一疋式施賞之意,敢啓。傳曰,知道。
又以兵曹言啓曰,今閏七月十七日,武臣堂上朔試射日次,而親臨傳香相値,不得爲之之意,敢啓。傳曰,知道。
又以刑曹言啓曰,朱仁範則曾有一朔後,放送之敎,旣踰半朔,放事,命下矣。別監朱仁範,依傳敎,放送之意,敢啓。傳曰,知道。
領議政金致仁箚曰,伏以臣以積瘁之餘,當換節之際,素患關格,挾感復發,落席呌楚,生意索然,昨今試役與次對,俱未進參,方悚息以俟,迺蒙聖上,特加軫念,遣醫視疾,恩私所及,感祝無地。卽伏聞有舊闕動駕之命,在臣義分,固當竭蹶趨班,而賤疾經夜無減,膈氣似開,而頭疼尙劇,腹痛恒苦,而糖泄不止,精神昏瞀,殆難名狀。顧今症形,實無自力强起之望,虧分闕職,罪又難逭,玆將兢惶之忱,仰陳請譴之箚。伏乞亟降威罰,以安微分焉。仍伏念晚來,日候蒸薰,雨勢時注,當此靜攝之時,霑冒駕臨,甚非愼節宣之道,今玆製射之敎,固知聖意有在,而亦有異於時急之事,則稍待開霽,恐未爲晚,愚衷耿耿,敢此附陳,亦願聖明之垂察焉。答曰,省箚具悉卿懇。予意諭不參,業已諒矣。卿其安心,勿辭善攝焉。仍傳曰,遣史官傳諭。
左議政韓翼謩箚曰,伏以臣昏謬鈍滯,隨事顚錯,日昨奉命,試講泮儒,半百講生,豈無一人明經者,臣自鑑別不明,終至闕榜。昨今來屢勤嗟惜之聖敎,固已萬萬惶愧,不有此事,靜攝中,豈至冒雨動駕耶?臣又職忝保護,未效古人叩輿之忠,則時當新秋,積雨未晴,而舊闕旣無煖閣,幄殿又甚疎薄,曾聞訓·御兩局,造置房帳,以備郊外幸行時御用,故尙冀移設於幄中,以禦外至之風濕,而辭不別白,致勤責敎,臣自有罪,醫官何辜?聖度縱推於包容,私心罙切於兢蹙。回鑾翌日,誠切承候,末由趨進,尤增罪戾,玆陳短箚,仰瀆崇嚴。懇乞聖明,亟賜重勘,以安賤分,以警具僚焉。答曰,省箚具悉卿懇。執雖過矣,取卿者此也。因瞻舊闕,謂卿功焉,此何若此者?卿須安心,勿辭引咎焉。
丁亥閏七月十六日辰時,上御集慶堂。藥房入診,大司諫同爲入侍時,都提調韓翼謩,提調趙明鼎,副提調金鍾正,假注書尹慶龍,記事官朴宗彦·姜翰,大司諫金應淳,儒生李師濂,醫官方泰輿·許礈·李以楷·李泰遠·慶絢·吳道炯·金季良·金孝儉·鄭允說,以次進伏。翼謩曰,冒雨動駕,侵夜還宮,聖體若何?上曰,善寢矣。進湯劑,醫官以次入診。翼謩曰,昨雨謂之不緊,則猶可也,別無被灾之端云矣。但恐玉體,躬冒風濕,萬一添損,則其爲憂悶,當復何達乎?命李師濂入侍。上曰,居齋久乎?對曰,小成爲五年,時或入泮,今番則數月居齋矣。命讀試券而盡誦之。翼謩曰,雖自作,難以卽誦,全篇尤難矣。命諫長入侍。上曰,昨年出外之後,予心悵然,今日復見,甚可慰喜。當先問農形,春旱滋甚,晚後得雨,大體,何如?應淳曰,臣去營時所見及諸邑報狀,參以論之,則稍有豐徵矣。上曰,其事,何如?對曰,七歲生産,似爲理外,故多般探問,又送陪率軍官而見之,又招來其母女,詳細詰問,而小臣以異事問之,而渠則慶事對之,同歸於一胎三男等稀貴之擧,少不爲怪矣。上曰,其兄,何如?對曰,其兄年爲十二歲,而見其弟形狀,則似爲十二三歲,與兄無間矣。且厥女之天性,本來罕言,在家只索飯,而無他言語,其人事亦未據,多般誘脅,或施杖而含默不言,亦無聲矣。上曰,其雛,何如?對曰,僅具人形,目子亦無精氣矣。仍起伏,傳啓天大事。上曰,勿煩。李蓍廷,下諭事,上曰,依啓。措辭見上上曰,試爲仰瞻,可也。應淳進伏曰,逖違天陛,已閱二十朔矣。昨年春夏,忽承玉候違豫之報,千里嶺外,驚惶焦迫,餘悸未已,向者又伏聞愆候之節,下情罙切,憧憧,昨渡漢江,繼有動駕之報,臣心且驚且喜,蒼皇入參於陪班矣。此雖出悅武士之聖心,其於玉體之損傷何哉?臣不勝終宵憂慮,敢陳所懷矣。措辭批答見上上曰,新伯之心,與薇垣長,何如?對曰,交龜時,果有酬酢,而臣意以爲,年非七歲,且有人道則多幸,而不然則此爲物怪,不可久留爲意矣。新伯則及承別諭之意,比臣稍緩矣,然猶不當遽然放釋爲說矣。上曰,秋雨可悶矣。翼謩曰,以昨年言之,秋雨連注,而尙爲豐登矣。上曰,明日湯劑,循例入之。翼謩曰,慶尙監營進上生熟蝮,中間仍雨勢之連注,屢日遲滯,昨始入來云,此非帥臣不卽封進之過也。上曰,事勢然矣,勿推。措辭見上翼謩曰,臣濫叨重任,觸事憒憒,臣之過尤,臣自知之,惟願速賜解免矣。上曰,卿勿生意也。世道雖怪異,予則無捨卿之意,須勿生意也。
丁亥閏七月十六日午時,上御德裕堂。親臨頒賞入侍時,左副承旨尹冕東,假注書鄭履玉,記注官朴宗彦,記事官姜翰,以次進伏訖。上曰,注書出去,頒賞人,待令於中門外,宣傳官武兼,使之入來,司僕寺官員及軍器寺官員,亦爲待令事,分付。賤臣履玉,承命出來,布諭後還爲入侍。上曰,頒賞人,呼名以入,可也。上曰,白東毅,登立階前,可也。上曰,以汝起進士而勸武,思汝祖之意也。昨日之雨能中,奇矣。仍命承旨書之曰,內乘白東毅,以白時耉之曾孫,着儒巾見之,特爲勸武,昨日初見試才,雨中能中,其涉可嘉,令該曹,不次調用。又命書之曰,三中四分軍職朴尙忠,曾經邊將,守令除授,而今番試射,追慕昔年,況舊闕而亦八壯士之孫乎?依觀武才例,待窠卽爲調用。已上出傳敎上命東·西郊摘奸宣傳官入侍事。出榻敎申大偀·邊鎭城進伏。上曰,奏之,可也。大偀·鎭城竝奏曰,田畓各穀,小無灾傷,而聞農民之言,則東風連吹之餘,一日之雨,有益無害云矣。上曰,然則予心喜矣。諸臣以次退出。
丁亥閏七月十六日未時,上御德裕堂。禮房承旨入侍時,右承旨金漢耆,假注書鄭履玉,記注官朴宗彦,記事官姜翰,以次進伏訖。上曰,祭報府持來乎?漢耆曰,持來矣。上曰,讀之,可也。上命明日親傳香處所,延和門擧行,待下敎只入正時。出榻敎承史以次退出。
上在慶熙宮。停常參·經筵。
藥房都提調韓翼謩,提調趙明鼎,副提調金鍾正啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣,明日入侍,宜矣。
以承傳色口傳下敎曰,煎茶先入之。
中宮殿·惠嬪宮,藥房·口傳問安。答曰,知道。
李徽之啓曰,大司憲未差,執義李憲默在外,掌令李心海任所在外,申思運在外,持平韓鏶·申益彬任所在外,今日以監察茶時之意,敢啓。傳曰,知道。
親傳香罷後,政院·玉堂·藥房口傳問安。答曰,知道。
金漢耆啓曰,禮曹判書李昌誼,連日違召,尙不膺命,其在事體,極爲未安,卽爲牌招察任,何如?傳曰,允。
李徽之啓曰,判義禁申晦,特敎之下,一向違召,終不膺命,其在事體,極爲未安,卽爲牌招察任,何如?傳曰,允。
金鍾正啓曰,假注書尹慶龍,身病猝重,勢難察任,今姑改差,何如?傳曰,允。
假注書尹慶龍改差,代以金致九爲假注書。
傳于金漢耆曰,奉審承旨入侍。
判府事徐志修箚曰,伏以昨於雨中,駕臨舊闕,侵夕還宮,聖體萬安,臣不勝區區憂慮忭祝之至。伏念臣賤疾,轉益苦劇,醜穢之證,不敢煩陳,而眞元日鑠,氣息短綴,委身床席,不能蠢動,竟未參陪扈之列,虧分闕禮,罪合萬殞,冒死自列,仰瀆崇聽。伏乞亟降威譴,以肅朝綱而安私分,千萬幸甚。答曰,省箚具悉卿懇。業已諒矣,卿其安心,勿辭善攝焉。仍傳曰,遣史官傳諭。
吏曹判書鄭宲疏曰,伏以臣今番一出,可謂太郞當,祗緣聖候諸節,猶未復常,內局之任,義不敢辭,他不暇顧,冒沒出肅,以伸區區承候之忱。至於本職去就,初無可論,而旣出之後,不得不冒昧行公,而實無因仍蹲冒之意,惟冀早晚得遞此任,則本職,庶幾有次第卸免之路矣。日昨所患痰症,一倍添劇,右邊臂肘,浮高作痛,不能屈伸,以至肩甲腰脇之間,種種牽引,坐臥俱妨,似此病狀,萬無診筵入侍之望,幸荷聖慈,亟命遞改,臣心感激,當復如何?第天官之銜,依然自在於身邊,新擔雖卸,而宿負猶重,病裏憂間,如添一病。臣於銓任,必遞之狀,不但通朝之所共知,抑亦聖明之所俯燭。臣於昨春,冒膺亞銓之命者,蓋爲一時副急,聖度天大,旋卽褫鞶,今者所袟新命,比昔者尤有重焉,則惟冀聖上體下之仁,庶被終始曲諒之恩焉。念臣年迫七旬,齒髮遽如許,正値我殿下聖壽無疆,喜懼方切,每誦晦翁臣之蒼顔白髮,已迫遲暮,仰瞻天顔,亦覺非昔時之語,倍切憂愛之忱,豈有便訣之心,而臣衰杇旣極,則陳力就列,已無可望,休謝已久,則到老貪懸,決無是理,今何忍壞四維之大防,作一世之嗤點,以累聖世之風敎也哉?伏乞聖明,特察臣危苦之辭,將臣本兼諸任,一竝譴罷,以彰違傲之罪,不勝幸甚。念臣纔離保護之地,耿耿愚忱,與他有別,敢此附陳。臣病伏涔涔之中,有人來傳有動駕令,臣謂聖候,方在靜攝中,雨勢又如此,則豈有是耶?俄見小報,則果然矣,臣不覺蹶然而起,焦悶罔措。臣之出入診筵,數十日之間,伏睹聖候,雖比前差減,而諸節猶未復常,臣以加意節宣之方,屢次仰勉,豈料今者,遽有此冒雨動駕之擧乎?伏想聖心,出於追慕昔年,慰悅多士之意,而此非時急之事,待開霽擧行,可也,聚殿庭試藝,亦可也,奈何觸風雨勞聖體,以忽攝養之道武?臣心之焦慮悶迫旣如是,則當日百官之扈駕者,以至觀光之多士,孰無憂慮之心哉?臣之尤所慨然者,近年以來,殿下於動作施措之際,多出睿斷,故凡在侍從近密之列者,不敢出一言爭執,此非細憂也。況我殿下,寶算彌高,聖德方邵,今日廷臣憂愛之忱,尤當如何哉?昔者武王,春秋八十,召公年九十餘,功成治定,寧有可憂之事,而召公,以功虧一簣,終累大德等語,縷縷陳戒,古之人何嘗以其君之年已高德已邵,而不進箴規之言乎?此武王所以虛心聽納,爲百王則者也。伏願殿下,每當發號施令,必詢僉議,一切虛受,以示包容之量,則臣道上濟,而聖德益光矣。言出肝膈,不知所裁,惟冀憐其愚而察其忱焉。臣無任戰灼祈懇之至。答曰,省疏具悉。今番事已下敎矣,卿其勿辭,調理察職。
右副承旨李徽之疏曰,伏以臣與領議政金致仁,有娚妹應避之嫌,臣所帶春秋之任,揆以法典,在所當遞,玆敢仰訴。伏乞聖明,亟命該曹,考例遞改,以存公格,以安私分,千萬幸甚。答曰,省疏具悉。兼帶春秋之任,許遞焉。
副應敎李在簡疏曰,伏以臣母,方在臣父忠淸監營任所矣。臣於直中,卽接衙信,臣母積暑所傷,重患毒痁,寒熱之症,間日輒發,藥餌罔效,飮啖全却,爲日已久,有加無減。臣於屢朔離違之餘,得聞此報,方寸煎灼,按住不得,玆敢拜章徑出,仍尋鄕路,臣罪至此,實合萬殞。伏乞聖慈,俯垂矜諒,亟削臣本·兼所帶之職,以便救護,仍勘臣瀆擾擅行之罪,以昭法紀,不勝幸甚。答曰,省疏具悉。爾其勿辭護焉。
丁亥閏七月十七日辰時,上御延和門。親傳香入侍時,行都承旨金鍾正,左承旨尹勉憲,右承旨金漢耆,左副承旨尹冕東,右副承旨李徽之,同副承旨李河述,假注書尹慶龍·鄭履玉,記注官朴宗彦,記事官姜翰,以次侍立訖。上具翼善冠·袞龍袍,乘輿出通陽門,詣延和門,御版位。上命入書案,降御版位下,俯伏奉香祝,親自着押而未能,命禮房承旨代押,親自傳香訖。上命都承旨入侍。出榻敎鍾正進伏,上呼寫御製永嘆識。上乘輿後,命編次人趙明鼎,校正永嘆識,藥房都提調韓翼謩,提調趙明鼎,副提調金鍾正進前。翼謩曰,夜間聖體調攝,若何?上曰,一樣矣。寢睡·水刺之節,亦何如?上曰,亦一樣矣。翼謩請進御湯劑,上曰,服湯劑,蓋欲有滋味,而其於無滋味何?鍾正曰,臣等之欲進湯劑,蓋出於不可已之意,則雖追慕感嘆之時,豈可停止乎?一日不進,則有一日之害,二日不進,則有二日之害矣。上曰,一日停止,有何大害?明日則當許之矣。翼謩曰,湯劑若不有益於保嗇之方,則臣等,何敢以陳根腐草,日日勸進乎?上曰,卿有固執,固知與卿酬酢,則必受此困矣。翼謩曰,雖常人,年高則親祭,不能書祝而行祀矣。殿下之必欲親押,亦出於聖孝之過中矣。何可以不能親押,不進湯劑乎?臣以固執,見許於君父之前,今日進劑之請,實難變固執矣。若不蒙允,則臣等,何敢以保護自處乎?惟願受罪矣。上曰,過矣。鍾正曰,建功·水刺,本非二致,何可分而二之乎?與不進水刺無異,豈不焦迫乎?府院君金漢耉進前曰,今日如不進湯劑,則毋寧進蔘笭茶矣。上曰,與湯何異?翼謩曰,茶飮便同熟冷矣。上曰,似湯劑矣。翼謩請進二貼,上命蔘苓茶二貼煎入事。出榻敎上乘與,仍入大內,諸臣以次退出。
丁亥閏七月十七日酉時,上御集慶堂。奉審承旨入侍時,右承旨金漢耆,假注書鄭履玉,記注官朴宗彦,記事官柳宅夏,以次進伏訖。上曰,奏之,可也。漢耆曰,園上莎草修改後,諸節無頉矣。上曰,祭物則不爲奉審乎?漢耆曰,無下敎,故不爲奉審矣。上曰,祭官何處進見乎?漢耆曰,臣稍在前矣。上曰,何時可以始役乎?漢耆曰,明曉似爲之矣。承史以次退出。
上在慶熙宮。停常參·經筵。
自辰時至午時,日暈。
李徽之啓曰,大司憲未差,執義李憲默,掌令申思蓮在外,李心海,持平韓鏶·申益彬,時在任所,今日以監察茶時之意,敢啓。傳曰,知道。
藥房都提調韓翼謩,提調趙明鼎,副提調金鍾正啓曰,伏未審夜問,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,口傳問安。答曰,知道。
以承傳色口傳下敎曰,煎茶先入之,待下敎詣閤。
又下敎曰,禮堂入來後,欲見之矣,思向來往還事,此心一倍。如此之時,靜處爲愈,昨服蔘苓茶爲好,今日亦再煎入之。如此之時,若服建功湯,豈曰孝乎?
尹冕東,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金漢耆啓曰,禮曹判書李昌誼,連日違召,無意膺命,事甚未安,卽爲牌招察任,何如?傳曰,允。
李徽之啓曰,判義禁申晦,一向違召,終不膺命,事甚未安,卽爲牌招察任,何如?傳曰,允。
傳于金鍾正曰,禮房承旨入侍。
傳于金漢耆曰,禮堂入侍。
丁亥閏七月十八日午時,上御集慶堂。禮房承旨入侍時,右承旨金漢耆,假注書金致九,記事官朴宗彦·柳宅夏,以次進伏訖。上呼寫百懷文。上曰,禮堂,午前入來乎?漢耆曰,今日未暮前,似當入來矣。上曰,一件以帖草書入,可也。上曰,煎茶則先入之,湯劑則當以承傳色下敎矣。上命退出,諸臣遂退出。
丁亥閏七月十八日申時,上御集慶堂。禮堂入侍時,禮曹參判洪樂性,右副承旨李徽之,假注書金致九,記事官朴宗彦·柳宅夏,以次進伏訖。上問禮堂曰,善爲之乎?樂性曰,幸竣事而奉審,則長廣比初稍闊矣。上曰,守奉官誰也?樂性曰,一則李相普,一則洪梃矣。上曰,新改莎草,令守奉官灑水,則好矣。樂性曰,已爲申飭灑水矣。上命退出,諸臣遂退出。
上在慶熙宮。停常參·經筵。
李河述啓曰,大司憲未差,執義李憲默,掌令申思運在外,掌令李心海,持平韓鏶·申益彬,時在任所,今日以監察茶時之意,敢啓。傳曰,知道。
藥房都提調韓翼謩,提調趙明鼎,副提調金鍾正啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
以承傳色口傳下敎曰,煎茶先入之,待下敎詣閤。
金鍾正啓曰,左承旨尹勉憲,今日不爲仕進,卽爲牌招,何如?傳曰,允。
尹冕東啓曰,禮曹判書李昌誼,連日違召,無意膺命,誠爲未安,卽爲牌招,何如?傳曰,允。
李何述啓曰,判義禁申晦,一向違召,終不膺命,事甚未安,卽爲牌招察任,何如?傳曰,允。
傳于尹冕東曰,內局入侍。
以承傳色口傳下敎曰,陪來時,細伏鼓吹,由通陽門以入。
傳于金漢耆曰,旣以細伏鼓吹奉來,則堂郞,以黑團領陪來。
傳于尹冕東曰,當祗迎,引儀,使之待令。
傳于李徽之曰,或有可問之事,具善行,使之入來。
尹冕東啓曰,禮房承旨奉審後,依下敎來待矣。傳曰,入侍。
以文臣朔試射望筒,傳于李徽之曰,置之。
傳于金鍾正曰,吏曹擧行者及同僉知單付,皆令今日內爲之。
有政。吏批,判書鄭宲牌不進,參判韓光會進,參議李海重牌不進,右副承旨李河述進。吏批啓曰,判書鄭宲,參議李海重,竝牌招不進,小臣獨政未安,何以爲之?敢稟。傳曰,仍爲之。又啓曰,玉堂多窠,今當差出,而曾經之人,多在違牌坐罷中,無以推移備擬,合有變通之道,何以爲之?敢稟。傳曰,敍用。又啓曰,咸鏡都事柳雲翼呈狀內,矣身偏母,年踰六十,素抱貞疾,又添毒感,見今涔涔,時月之內,萬無蘇起之望,以此情勢,有難離捨,斯速入啓遞改云,親病旣如是危重,則勢難强令往赴,今姑改差,何如?傳曰,允。
以黃景源爲大司憲,鄭象仁爲應敎,金尙集爲副校理,李澤遂爲副修撰,趙㻐爲修撰,閔弘烈爲副修撰,李徽中爲輔德,鄭枋爲弼善,趙㻐爲兼文學,李溵爲刑曹參判,南彦彧爲司成,朴奎壽爲軍資正,金鈍爲吏曹佐郞,金煊爲慶尙都事,金載順爲校理,任一源爲咸鏡都事,李鎭復爲吏曹佐郞,閔弘烈爲兼東學校授,李致中爲兼西學校授,宋翼彦爲東部都事,宋晉欽爲密陽附使,鄭昌順爲泰川縣監,金朝潤爲文川郡守,洪彦喆爲典籍,金載順爲兼輔德,兼春秋單吳德一,兼持平四單尹弘烈·宋載經·洪檢·金普淳,兵曹正郞李東顯仍任事承傳。
兵批,判書南泰會進,參判徐命臣病,參議李昌儒入直,參知沈益聖受由在外,右副承旨李河述進。兵批啓曰,兼司僕將柳鎭恒,猝得泄痢之疾,症勢危篤,時月之內,差復無期,呈狀乞遞。病旣如是,則領軍之將,不可久曠,今姑改差,何如?傳曰,允。以李邦一爲宣傳官,金光胤爲安興僉使,任希敎爲北評事,李世師爲僉知,韓弘謩·鄭德春爲昌慶衛將,尹重淵爲兼司僕將,副護軍柳鎭夏·鄭象仁,副司直李得宗·元仁孫·宋瑩中·趙德成·尹勉憲·李壽鳳·金尙集·閔弘烈,副司果尹承烈·李柱華·金普淳,僉知單李夢觀。
尹冕東,以弘文館言啓曰,本館上番,連日姑降入直,事甚未安,今日政新除授玉堂,待下批竝卽牌招,以爲推移入直之地,何如?傳曰,允。
又以侍講院言啓曰,本院連日姑陞入直,事甚未安,今日政新除授,待下批牌招,推移入直之地,何如?傳曰,允。
李徽之,以御營廳言啓曰,因司僕寺草記,箭串馬場內捉虎事,本廳將校,率領砲手出往矣。連接將校手本,則場內外諸處,遍踏窮搜,竟無蹤跡云,數多軍兵,多日露處,誠甚可悶,今姑撤還之意,敢啓。傳曰,知道。
又啓曰,明日次對,兩司無進參之員,大司憲黃景源,待開門牌招,以爲入侍之地,何如?傳曰,允。
丁亥閏七月十九日辰時,上御集慶堂。藥房入診入侍時,都提調韓翼謩,提調趙明鼎,副提調金鍾正,假注書鄭履玉,記注官朴宗彦·文始龍,醫官方泰輿·許礈·李以楷·李泰遠·慶絢·金季良·吳道炯·金孝儉·鄭允說,以次進伏訖。翼謩曰,新涼乍生,聖體調攝,若何?上曰,一樣矣。寢睡·水刺之節,亦何如?上曰,一樣矣。翼謩曰,數日不得診候,未進湯劑,下情焦菀矣。進御湯劑,好矣。上曰,此何益乎?翼謩曰,便是茶飮矣。上曰,松節,近者稍勝矣。翼謩曰,茶味,何如?上曰,無雜味,勝於煎茶矣,所餘幾許乎?翼謩曰,小許矣。上曰,所餘盡服後,當服煎茶矣。視煎茶,色亦勝矣。明鼎進湯劑,上進御。翼謩請診候,上許之。泰輿進前診候訖,退伏奏曰,脈候左右三部,度數一樣調均,而滑體亦一樣矣。諸醫以次進前,診候訖,所奏與泰輿同矣。上曰,建功雖好,當服之時,服之則好矣。蔘苓茶連服之,端的有效矣。朝服建功,夕服蔘茶,好矣。翼謩曰,聖敎誠好矣。上曰,陳皮味酸矣。翼謩曰,然矣。上命朝則以建功湯一貼煎入,夕則以五錢重蔘苓茶一貼,去陳皮入乾薑一錢煎入事。出榻敎上曰,尋杖須人而如廁矣,如此而豈不苦哉?泰遠曰,腰腿間,有痰候而然矣。翼謩曰,椒熨不可不爲之矣。上曰,爲之無益矣。若椒熨則卿等,當爲椒熨入侍矣,豈不支離乎?翼謩曰,聖上每以臣等之入侍爲慮,下情不勝惶恐矣。上曰,到今爲之,而有何益乎?翼謩曰,入侍時爲之,誠好矣。上曰,朝入侍時持蔘茶,而仍爲入侍椒熨,可也。翼謩曰,自明日,早朝入侍,則好矣。上命書之曰,椒熨,再明日爲之。出傳敎藥房提調持湯劑,更爲入侍事。出榻敎上命書御製含懷識訖,明鼎進蔘苓茶,上進御。翼謩曰,德浦僉使金孝儉,上來久矣。本鎭雖無事,不可久曠,使之下去,何如?上曰,依爲之。上曰,抄老狀啓,承旨讀之,可也。何道狀啓乎?鍾正曰,江原監司金龜柱狀啓矣。上曰,然乎?鍾正讀奏訖,上命書之曰,關東百歲人,旣皆抄聞,令該曹,加資及官敎,今日內成送本道。出傳敎上命編次人趙明鼎,校正含懷識,作帖以入。上命書之曰,政官牌招開政。又命書之曰,左承旨尹勉憲許遞,其代頃須特除,在外未來,于今政院,無苟且之事,而一命特除,徒美觀瞻,前承旨鄭彦忠除授,其令乘馹上來,房順房。已上出傳敎承旨率漢城府郞廳,入侍於德裕堂事。出榻敎諸臣以次退出。
丁亥閏七月十九日未時,上御德裕堂。漢城府堂郞同爲入侍,禁將·戶曹堂郞追後入侍時,判尹趙明鼎,左尹兪彦述,右尹李惟秀,庶尹徐覺修,判官閔有順,主簿金獻柱·李運永,右承旨尹冕東,假注書金致九,記事官朴宗彦·姜翰,禁衛大將具善行,戶曹判書李思觀,佐郞金光運,以次進伏訖。上俯伏德裕堂東庭,祗迎元廟潛邸時帳籍,奉安龍亭。上曰,陪奉官爲誰?親自陪奉,可也。冕東曰,漢城府堂上,當盥洗陪奉矣。上曰,可也。上命判尹讀,明鼎讀訖。上曰,禁將入侍。出榻敎致九出去,禁將召入進前。上曰,仁陽君誰也?明鼎曰,具善行似不得知矣。上曰,貴矣。昔年繫馬樹在彼,事非偶然矣。上命承旨,讀奴婢秩,冕東讀訖。上曰,此丈落出,而以他紙補入,可也。明鼎曰,竝與奴婢秩而落出乎?上曰,然矣。明鼎曰,陪奉何處乎?上曰,昔者亦以錦縀粧䌙,奉安於彰義宮,今亦往見其體樣,一體粧䌙後,奉安於於義宮,可也。上曰,戶判及郞廳入侍。出榻敎致九出去,戶判及郞廳,召入進前。上曰,帳籍中所載年號,是萬曆何年也?明鼎曰,四十三年己卯也。明鼎又進崇德年間大君房率奴帳籍。上曰,讀之。冕東讀訖。上曰,此亦一軸粧䌙,可也。明鼎曰,恐以有區別矣。上曰,不然矣。上命徐覺修,往見槐木,知幾抱以入,覺修還奏曰,四抱有餘矣。上曰,今日始知其爲四抱餘矣。上命承旨,書御帖小識訖。明鼎曰,此等文字,不可泯沒也。垂後之文,可入於續編矣。上無發落。上命編次人讀之,明鼎讀訖。上曰,年月,當以皇明崇禎後三丁亥,書之,可也。三朝尊號奉安時,皆以皇朝年號書之,今亦以此書之,意蓋深矣。此則可以精書,使寫字官洪聖源,以洪武正韻,書之,可也。上命戶判進前。上曰,聖祖帳籍,今幸得之,該房承旨陪往,權安于戶曹,然後仍詣彰義宮,看審御帖體樣以來。出榻敎上命承旨書之曰,今番御帖奉來時,掌樂院樂工,龍亭差備軍,令該曹,米布分等題給。明鼎曰,奏達者臣,而考得者,洪啓禧也。上曰,然乎?命承旨,書錫馬傳敎。上曰,於義宮奉安時,細伏鼓吹,可也。上命退,諸臣遂退出。
丁亥閏七月十九日酉時,上御集慶堂。右承旨入侍時,右承旨尹冕東,假注書金致九,記事官朴宗彦·姜翰,以次進伏訖。上曰,詳爲看審耶?賤籍秩,亦盡爲乎?冕東曰,然矣。冕東起伏奏曰,旣有言端,惶恐敢達矣。大君房私奴帳籍,則事面有輕重之別,一軸似或如何矣?上曰,不然。不可不附載矣。上曰,粧䌙以明日爲之耶?冕東曰,當卽改,何待明日乎?上曰,所裹錦袱,粧䌙玉軸,盡爲奉審乎?冕東曰,竝爲奉審矣。上曰,洪啓禧曾已見之,而何不趁卽奏達耶?冕東曰,此人好古博識,此等事,素善進達,而未卽進達者,雖未敢臆料其故,而其時似卽遞職,或有他節拍而然矣。上曰,此人曾爲判尹,豈不年久乎?錫馬傳敎,姑勿頒布事,注書出外,可也。致九承命,出外,分付。上曰,承旨馳往戶曹,小識中左右字,詳細考見,皇朝年月日,亦爲添書,可也。諸臣遂退出。
上在慶熙宮。停常參·經筵。
李河述啓曰,大司憲黃景源牌不進,執義李憲默,掌令申思運在外,掌令李心海,持平韓鏶·申益彬,時在任所,今日以監察茶時之意,敢啓。傳曰,知道。
藥房都提調韓翼謩,提調趙明鼎,副提調金鍾正啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
以承傳色口傳下敎曰,煎茶先入之,待下敎詣閤,次對同爲入侍。
尹冕東啓曰,禮曹判書李昌誼,一向違召,尙不膺命,其在事體,誠極未安,卽爲牌招察任,何如?傳曰,允。
李河述啓曰,判義禁申晦,日事違召,無意膺命,其在事體,誠極未安,卽爲牌招察任,何如?傳曰,允。
傳于尹冕東曰,內局次對,同爲入侍。
備忘記,昔孔聖式負版者,況百年前御牒奉安乎?當與世孫,隨詣奉安閣,侍衛入直擧行,凡諸等事,一依十五日例擧行,三嚴隨時,只入單嚴。噫,此闕得此,復何憾焉?
傳于尹冕東曰,德游堂當乘轎,軒架置之,鼓吹待令,副輦亦爲置之。
大駕·王世孫,詣於義宮,御牒奉安後,政院·玉堂口傳問安。答曰,知道。
大殿,藥房口傳問安。答曰,知道。
大駕·王世孫,仍詣昌德宮,入眞殿後,政院·玉堂口傳問安。答曰,知道。大殿,藥房口傳問安。答曰,知道。
大駕王世孫,仍詣龍興宮,入宮後,政院·玉堂口傳問安。答曰,知道。
大殿,藥房口傳問安。答曰,知道。
大駕王世孫還宮後,政院·玉堂口傳問安。答曰,知道。大殿,藥房口傳問安。答曰,知道。
傳于金鍾正曰,戶房承旨,持昨日小識入侍。
傳于尹冕東曰,禮房承旨入侍。
傳于李徽之曰,諸司預備。
傳于金鍾正曰,戶房承旨入侍,
備忘記,御帖小識書寫寫字官洪聖源加資,其餘工匠等,令該曹,米布題給。
傳于李徽之曰,諸司預備。
李河述,以義禁府言啓曰,今此動駕時,大駕各差備都事九員,王世孫左右考喧都事二員,本府入直都事一員,今十二員分差,而無以備數,假都事二員,卽令該曹差出,以爲分排之地,何如?傳曰,允。
又以義禁府言啓曰,禁府時囚多滯,宋德中,分揀放送,金永綬,施以準期不敍之典放送,宋載經,放送,李萱,附過放送,徐日輔,以不應爲公律施行,放送事,命下矣。宋德中·宋載經·李萱等,依傳敎放送,金永綬,施以準期不敍之典放送,徐日輔,以不應爲公律,杖八十收贖,而依承傳,減一等放送,何如?傳曰,允。
尹冕東,以弘文館言啓曰,本館上番,連日姑降入直,事甚未安,修撰宋載經,旣已帶職蒙宥,卽爲牌招入直,何如?傳曰,允。
丁亥閏七月二十日辰時,上御集慶堂。藥房入診入侍時,都提調韓翼謩,提調趙明鼎,副提調金鍾正,假注書鄭履玉,記注官朴宗彦,記事官姜翰,醫官方泰輿·許礈·李以楷·李泰遠·慶絢·金孝儉·金季良·吳道炯·李翊臣·鄭允說,以次進伏訖。翼謩曰,夜來聖體調攝,若何?上曰,一樣矣。寢睡·水刺之節,亦何如?上曰,亦一樣矣。昨日幸得昔年帳籍,豈意今日陪奉龍亭於槐木之下乎?翼謩曰,事非偶然矣。翼謩請進御湯劑,上進御。翼謩曰,昨日旣承下敎,卽今入侍時,椒熨試之,好矣。上曰,試之,而若有效於行步則幸矣。翼謩曰,朝湯劑,俄已進御矣,蔘苓茶二貼,當進之乎?上曰,依爲之。翼謩請診候,上計之。泰遠進前診候訖,退伏奏曰,脈候左右三部,度數一樣調均,而滑體亦一樣矣。諸醫以次進前診候後,所達與泰輿同矣。諸臣以次退出。
丁亥閏七月二十日巳時,上御集慶堂。大臣·備局堂上引見入侍時,領議政金致仁,左議政韓翼謩,兵曹判書南泰會,刑曹判書洪重孝,行副護軍鄭汝稷,吏曹參判韓光會,禮曹參判洪樂性,副司直金時默,左副承旨李徽之,校理洪檢,假注書金致九,事變假注書崔景岳,記事官朴宗彦·姜翰,以次進伏訖。上曰,禮房承旨入來乎?徽之曰,姑未入來矣。有頃禮房,入來進伏。上曰,當先爲此矣。命承旨書之曰,御此闕,得此文,誦御製,此心何耐?奉安後當詣昌德,奏此寶軸,因有潛邸舊號,因詣昔年龍興舊宮,瞻望而來,御帖陪進時,當祗迎於慶福宮洞口,因爲隨行,以此,分付。上曰,禮房何以爲之耶?冕東曰,粧䌙後,奉安於櫃中矣。上命承旨,讀順康園祭報府,讀訖。上曰,粧䌙,午前可以爲之乎?徽之曰,然矣。翼謩曰,夜來聖候何如?上曰,一樣矣。致仁曰,久未承條,凡節,何如?上曰,此月幾盡,謁陵未易,今日當往俯伏而還矣。致仁曰,昨承明日椒熨之下敎,臣不勝喜幸矣。進湯劑訖,翼謩曰,旣承下敎,今此入侍時,試熨則好矣。上曰,以此爲之,而若有效於步履則幸矣,而何可必也?翼謩曰,朝湯劑已進,此後則以蔘苓茶進御乎?致仁曰,蔘茶終不如湯劑,且有動駕之命,今日則湯劑二貼,蔘苓茶一貼進御,似好矣。翼謩曰,乘輦時則進湯劑,蔘苓茶則待令於動駕所,爲宜矣。上曰,依。諸醫診候訖,上曰,脈度比昨年則勝乎?諸醫曰,然矣。致仁曰,有動駕之命,訓將多有擧行之事,使之先退,何如?上曰,依。致仁曰,郭山新舊邑基摘奸備郞,日前纔復命,而見其手本及圖形,又聞其言,則新基地勢之挾窄,井泉之不足,果如道臣狀辭,官舍民家,掛懸於山坂之間,農場亦遠,民病其往來耕作,舊基則局面平廣,山形回抱,前後左右,可容數千人戶,土沃泉多,生理甚好,卽今村居,多至四百餘戶,比之新邑之基,利害判異矣。當初移邑,只爲吏奴輩出站之有弊,而本道出站之邑,非止本郡而已,則不必以此爲拘,而大小群情,一辭請還云,臣意則依道臣所請,使之還移舊基,至於雲與館,其在本基,已過累百餘年,若令竝移,則反恐爲弊於許多驛屬,此則仍前置之,似宜矣。上曰,僉意,何如?翼謩曰,以圖形見之,舊基勝於新基,首相所奏,好矣。泰會曰,以手本及圖形見之,舊基勝於新基,利害相懸,從民願還移,似好矣。重孝曰,以圖形觀之,舊基似勝於新基矣。光會曰,臣則燕行時,曾所歷見,新基太不如舊基矣。樂性曰,以圖形及手本見之,則還移舊基,恐合事宜矣。時默曰,詳聞摘奸備郞之言,則新基移邑未久,故居民多在舊基,今雖還移,似無民弊矣。以上出擧條上曰,今覽書啓,又觀圖形形止,雖視昏字不能辨,形止一覽瞭然。以此觀之,爲官屬之夫待遠近,頃年此請,極涉可駭,其時守令,施以不敍之典,當該座首鄕色,令監營,刑推一次,依前還邑事,分付。致仁曰,泮試,申飭,前後非一,三庚已過,涼意漸生,正宜趁此時擧行,而大司成鄭存謙,除拜屬耳,無端呈告,政院捧納,亦涉曲循,當該承旨推考,大司成呈辭勿施,申飭行公,使之及時課試,何如?上曰,當該承旨,從重推考,大司成呈辭勿施,牌招察任,其令卽爲擧行,學製亦甚駭然,申飭其令着實擧行。出擧條翼謩曰,頃以捕廳事,前後在臺不言諸臣,有一竝削職之命矣。其中或有新除未肅拜者,或有在外未上來者,且爲日旣久,飭勵已行,合有分揀之道,敢達。上曰,其時臺臣,分揀給牒。致仁曰,向來金尙默御史時事,不過一時生疎之致,日月已久,尙在罪中,一體敍用,何如?上曰,金尙默飭已行,敍用。出擧條致仁曰,禁府多有滯囚,守令見囚者,將近一旬,甚悶矣。上曰,注書持禁府囚徒以入,可也。致九承命出外,取囚徒案以進。上命承旨書之曰,禁府時囚多滯,宋德中,分揀放送,金永綬,擧措駭悖,其在懲他之道,不可不嚴,治施以準期不敍之典放送,宋載經,放送,李萱,今聞所奏,其所稽滯,非渠之過,特爲付過放送,其令卽日還官,徐日輔,旣示飭勵,以不應爲公律,施行放送。致仁曰,禮判李昌誼,判義禁申晦,以職名之尙在,來住城外,而不爲入來,請竝一體,申飭,使之行公,何如?上曰,今番則可以判斷矣。如此之後,兩人可以入來矣。命承旨書之曰,禮判李昌誼,判義禁申晦,特敎之下,尙今違牌,其雖過矣,君使臣以禮之道,今番則其令兩臣,快伸廉隅,特爲許遞,政官待開門牌招開政。兩臣各是下敎之後,豈不體望八其君之此敎?其令卽日入城,入城後,政院以奏。上曰,七歲兒之無夫生産,豈有是理乎?致仁曰,頃日終丹事下敎,極令人感動,如此則妖不爲妖矣。翼謩曰,非但終丹之所生爲妖,終丹亦人妖也。上曰,嚴問,然後可以鉤得其夫矣。世上豈有空中生者乎?命承旨書之曰,臨御四十年,無夫之妻産育,六歲之兒懷孕初聞,而放加里之不以此爲怪,終丹之夫,終始隱匿,依然若空中生焉,已涉無狀,故已下敎。今聞前道臣之所奏,放加里之妻,監營招來,而全不恐動,有若一貽三男之其或賜米,推問之時,放恣莫甚,仍囚禁而交付新使而來云,渠雖下賤,夫妻所爲,倫理都無,放恣莫甚。以此以彼,其欲嚴問,捨放加里夫妻而何?旣囚監營,放加里夫妻,同爲捉囚,眼同道臣,一體嚴訊,嚴査終丹之夫,亦査終丹之年事,卽爲下諭御史與道臣。噫,終丹之夫若不得,終丹之年,亦不査實,豈曰有御史道臣乎?一體,下諭。上曰,注書出去,宗班案持入,可也。致九承命取進。上曰,綾原大君奉祀孫誰也?致仁曰,以官案難知矣。上曰,綾原大君奉祀孫知入。泰會曰,本曹堂上多在外,合有變通之事矣。上命承旨書之曰,今日動駕之事,兵曹在外堂上許遞,其代參議閔百興除授,牌招察任。上命承旨書之曰,違牌諸翰林,竝敍用,令該曹,口傳付職,牌招察任。上命退,諸臣以次退出。
丁亥閏七月二十日午時,上詣於義宮。擧動入侍時,行都承旨金鍾正,左承旨金漢耆,右承旨尹冕東,左副承旨李徽之,右副承旨李河述,假注書鄭履玉·金致九,記注官朴宗彦,記事官姜翰·鄭好仁,以次隨駕訖。上具翼善冠·袞龍袍,乘輿出通陽門,延和門外降輿乘輦。藥房都提調韓翼謩,提調趙明鼎進前。翼謩曰,湯劑待令矣。上曰,入之。上進湯劑訖。徽之曰,兵曹參知閔百興牌不進,侍衛苟艱矣。上命承旨書之曰,閔百興許遞,其代李壽鳳除授,先隨駕後謝恩。上詣景福宮洞口外祗迎訖。上曰,御牒移奉時,禮房承旨與戶判,同爲陪進。出駕前下敎上曰,世孫,一體祗迎,可也。徽之曰,已設祗迎所矣。上詣於義宮,行展拜訖,命世孫,奉安御帖於奉安閣。上命左承旨入侍,漢耆進前伏。上命讀小識,漢耆讀訖。上命承旨書之曰,嗚呼,今過百餘年,得奉安御帖於此閣。此閣亦昔年命建者也,未能登堦,令世孫代行,此亦不肖。看檢戶判,特爲加資,看檢郞廳陞敍,本宮次知中官·禮房承旨,各熟馬一匹面給,行禮時入侍諸承旨,半熟馬一匹賜給,贊儀春坊官員·入侍史官,各兒馬一匹賜給,排設司鑰,各兒馬一匹賜給,世孫宮司鑰·相禮·引儀,上弦弓一張賜給,於義宮小次知金聖漢,以武科堂上者,令該曹,三闕衛將中,待窠懸註,卽爲調用。上仍詣昌德宮時,上曰,當歷臨水標橋矣。出駕前下敎上曰,水標橋盡爲推沙所埋,濬川都廳記過後,還宮時闕外待令。出駕前下敎上入眞殿,諸臣退出。上仍詣龍興舊宮,命左承旨入侍,漢耆進伏。上命承旨書之曰,今日賞典,有遺漏者,動駕時駕前駕後各一人,御帖彩輿,其命領役部將,令該曹,單子書入,竝邊將除授,昌德宮次知中官,於議洞宮次知中官,各半熟馬一匹,守宮中官八人,各兒馬一匹賜給,守僕四人,令該曹,米布題給。上又命書之曰,兩處父老,其令祗迎,視昏莫辨,父老則其能行步者,明日食後,待令闕中。上又命書之曰,今日三處來拜,誠是料表,其若追慕,爲民宜先。回駕時,其雖城內,故有前例,自蓮池洞石橋,至興化門捧上言,只捧四件事,分付漢城府。上又命書之曰,以上言事父老事,戶房其令入侍,承旨旣已入侍,令軍事房,分付騎曹,於義東村漢人素操弓者,明日當於隆武堂試射,晚食後待令,試官入直摠堂一員,騎曹堂郞,摠府入直郞廳一人,皆以時服,與該房承旨入侍,繖扇侍衛等節置之,柳葉箭一巡當試取,以此分付,時刻亦置之,待下敎詣閣。上曰,小識一件,作帖奉安於奉安閣,使洪聖源書之,禮房進往於義宮,書題所粧䌙,而簇子體樣,以容入於櫃中爲之,可也。上還宮入大內後,諸臣退出。
上在慶熙宮。停常參·經筵。
李河述啓曰,憲府連日監察茶時,事甚未安,除在外外,大司憲黃景源,卽爲牌招,何如?傳曰,允。
又啓曰,大司憲黃景源牌不進,執義李憲默,掌令申思運在外,掌令李心海,持平韓鏶·申益彬,時在任所,今日以監察茶時之意,敢啓。傳曰,知道。
藥房都提調韓翼謩,提調趙明鼎,副提調金鍾正啓曰,昨日祗拜御帖,奉安舊關,展謁眞殿,仍詣龍興舊宮,終夕勞動,侵夜回鑾,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,王世孫隨駕之餘,氣候,何如?臣等,不任區區憂慮,敢來問安,竝此仰稟。答曰,知道。三處展禮,雖伸情禮,進慕倍焉,而憶昨年禮,其氣可知,罙切此心矣。世孫氣一樣矣。中宮殿·惠嬪宮,口傳門安。答曰,知道。
以承傳色口傳下敎曰,使之先入之茶入之,待下敎詣閤。
李徽之,以都摠府言啓曰,今日入直內三廳武兼禁軍及軍兵等,當爲中日習射,而親臨試射相値,不得爲之之意,敢啓。傳曰,知道。
又啓曰,摠戎使李章吾,掃墳事,楊州地出去,所授密符,來請還納,何以爲之?敢稟。傳曰,仍佩往來。
尹冕東啓曰,奉敎安廷玹,時在江原道鐵原地,待敎洪相簡,時在京畿廣州地,姜俒,時在安山地,竝令斯速乘馹上來事,下諭,何如?傳曰,允。
又啓曰,卽者檢閱鄭好仁,因下番違牌,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招察任,何如?傳曰,允。
又啓曰,上番兼春秋朴宗彦,身病猝重,勢難察任,今姑減下,其代,令該曹,口傳差出,何如?傳曰,允。
吏曹口傳政事,兼春秋單申匡堯。
專于尹冕東曰,內局入侍。
以承傳色口傳下敎曰,頃者下敎,與他敎有異,封置史庫,可也。
又下敎曰,禮房以聽瑩而然矣。自此陪奉,則中官及寫字官爲之,細伏鼓吹置之,只龍亭待令,事畢後禮房進去奉安,戶曹郞廳及算員,同爲看役。
金鍾正啓曰,吏曹判書鄭宲,參判韓光會牌不進,推考傳旨,今方捧入,而開政命下之後,如是違牌,事甚未安,判書參判,竝更牌招開政,何如?傳曰,允。
有政。吏批,判書鄭宲,參判韓光會進,參議李海重牌不進,行都承旨金鍾正進。吏批啓曰,禮賓寺參奉申命性呈伏內,身病甚重,勢難察任云,依例改差,何如?傳曰,允。
以沈墢爲大司諫,沈鏽爲禮曹判書,洪梓爲刑曹參議,申㬦爲敎寧都正,李益炡爲判義禁,金瑞應爲朔寧郡守,宋煥世爲燕岐縣監,李致中爲校理,戶曹判書李思觀今加正憲,鴈字官洪聖源今加正憲加資事,承傳。
兵批,判書南泰會,參判徐命臣,參議李昌儒病,參知李壽鳳入直進。左副承旨李徽之進,兵批啓曰,忠壯衛將元厚鎭,身病猝重,勢難供職,呈狀乞遞,不可强令察任,今姑改差,何如?傳曰,允。同知單鄭德春,副司直李昌誼·閔百興·沈益聖·金應淳·金載順。
傳于李徽之曰,承旨試官入侍。
李徽之,以兵曹言啓曰,今閏七月二十一日,武臣賓廳請書日次,而親臨試射相値,不得爲之之意,敢啓。傳曰,知道。
又以兵曹言啓曰,去夜本曹都巡邏時,嬪宮別監李遇春被捉,故依更數治罪之意,敢啓。傳曰,知道。
校理金載順疏曰,伏以臣向於除旨之下,荐犯違逋之罪,冒死丐免,專護病母,是豈不知恩命之至重,分義之至嚴而然哉?區區私情,誠有不得已者存耳。迺者新除復降,召牌儼臨,情理之難抑,職事之難强,猶夫前日,而不敢他顧,顚倒趨膺者,亶出於少伸叩謝之忱而已。念臣母病,首尾三朔,劇歇無常,種種症狀,罔非重祟,眞元漸至澌陷,形貌日就疲鑠,自經今夏,奄奄若篤老之人,藥餌之不離手者,今爲七十餘日矣。臣無昆季與娕姊妹,孑然一身,日夜焦遑於床笫枰水之間,雖閑漫職司,尙無離側在公之望。矧玆禁直豹直,輪夜持被,實非如臣情理所可堪者,一日虛帶,爲罪滋大,玆敢疾聲仰籲於孝理之下。伏乞聖慈,天地父母,俯垂憐察,將臣本兼兩職,竝行鐫免,以便救護,仍勘瀆擾之罪,以嚴朝綱,不勝幸甚。入啓。踏啓字。
丁亥閏七月二十一日巳時,上御集慶堂。藥房入診入侍時,都提調韓翼謩,提調趙明鼎,副提調金鍾正,假注書金致九,記注官朴宗彦·文始龍,醫官方泰輿·許礈·李以楷·李泰遠·慶絢·金季良·吳道炯·鄭允說,以次進伏訖。翼謩曰,夜間聖體若何?昨日勞動之後,諸節不瑕有損乎?上曰,一樣矣。上曰,煎茶則甚烈矣,今朝始服松節茶,平穩淸香,頗快矣。翼謩曰,煎茶果有烈氣,不無傷損之慮,今以松茶進御,誠幸矣。上進湯劑後,命醫官診視。泰輿曰,脈度一向平和,左右三部調均矣。諸醫官皆奏曰,脈度一向調和矣。上曰,椒熨之具,已待令乎?翼謩曰,然矣。上曰,入之。椒熨訖。上命讀雨澤狀啓,鍾正讀至晚移方發穗,上曰,霜降可慮矣。鍾正曰,卽今日氣甚好,似無此慮矣。上命退,諸臣遂退出。
丁亥閏七月二十一日未時,上御隆武堂。東村漢人武士親臨試射入侍時,左副承旨李徽之,假注書金致九,記注官朴宗彦,記事官姜翰,試官摠管趙啓泰,兵曹參知李壽鳳,佐郞權恢,都摠都事李軾,以次進伏訖。上曰,東村應射人來待乎?徽之曰,已爲來待矣。上曰,入射,可也。射訖,上曰,當試片箭,使東村人,又爲待令,可也。上曰,入直將官一體試射事,分付。射畢,入格四人頒賞。徽之曰,旣承綾原大君奉祀孫問名知入之敎矣。綾原奉祀孫,卽幼學李德鉉也。上命承旨書之曰,今番御帖中,見綾原大君,此心彌切。其奉祀孫幼學李德鉉,令該曹,待窠懸註,卽爲調用。上命退,諸臣遂退出。
上在慶熙宮。停常參·經筵。
夜五更,土星入井星。
李河述啓曰,憲府連日監察茶時,事甚未安,除在外外,大司憲黃景源,卽爲牌招,何如?傳曰,允。
入啓曰,大司憲黃景源牌不進,執義李憲默,掌令申思運在外,掌令李心海,持平韓鏶申益彬,時在任所,今日以監察茶時之意,敢啓。傳曰,允。
藥房都提調韓翼謩,提調趙明鼎,副提調金鍾正啓曰,伏未審夜間,聖體調攝,若何,痰候?何如,寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
以承傳色口傳下敎曰,茶先入之,待下敎詣閤。
大駕詣太廟,入幕次後,王世孫遣宮官問安。答曰,知道。政院·玉堂·藥房口傳問安。答曰,知道。上詣太廟展拜,仍詣永寧殿展拜,還入幕次後,政院·玉堂·藥房口傳問安。答曰,知道。大駕還宮後,政院·玉堂·藥房口傳問安。答曰,知道。
尹冕東,以弘文館言啓曰,新除授校理李致中,時在全羅道羅州地,經筵入番事緊,請斯速乘馹上來事,下諭。傳曰,依啓。
傳于尹冕東曰,內局入侍,禁將·海運君同爲入侍。
又傳于曰,內局入侍。
尹冕東,以禮曹言啓曰,卽接宗廟署所報,則永寧殿後面東北角朴工上椽含及蓋板,腐傷已久,去夜之雨,滲漏致折,塗灰與雜像瓦子,竝爲墜落云,正殿塗灰與雜像瓦子,有此墜落之患,不可無慰安之擧。慰安祭,不卜日,來二十四日設行,而有頉處,擇日修改,何如?傳曰,允。
以承傳色口傳下敎曰,莫重之所,都提調及禮堂,奉審後來奏。
又下敎曰,更思之,當親自奉審。凡諸等節,依再昨日例,時刻隨時,整待後只入單嚴。
又下敎曰,其君以入直軍爲之,頃者訓局武士,入直外多隨之,甚至於中軍,亦如此乎?今番入直外武士若隨之,則大將當記過。
傳于尹冕東曰,獻官,以昌城尉黃仁點塡差。
以承傳色口傳下敎曰,大祝,以入直儒臣爲之,祝史·齋郞,亦以入直人爲之。
傳于尹冕東曰,事體甚重,禮判牌招,使之奉審後入侍。
傳于李何述曰,昏後其可奉審乎?牌去來,申飭。
尹冕東啓曰,禮曹判書沈鏽牌不進,推考傳旨,今方捧入,而動駕有命,奉審體重,更卽牌招,何如?傳曰,允。
又傳于曰,禮判此時,何可如是?更卽牌招。
又傳于曰,禮堂奉審後來奏。
傳于金漢耆曰,禮房承旨,先爲入侍。
傳于尹冕東曰,卽爲整齊,直入初嚴。
尹冕東,以禮曹言啓曰,今此永寧殿奉審擧動時,凡諸等事,依再昨日例擧行事,命下矣。王世孫祗迎隨駕之節,何以爲之?敢稟。傳曰,置之。
尹冕東啓曰,藥房都提調·提調有稟達事,來詣請對矣。啓下休紙
又啓曰,諸承旨有稟達事,請對矣。
又啓曰,玉堂有稟達事,請對矣。
以承傳色口傳下敎曰,如此之時,內局猶可爲之,承旨過矣。與儒臣有差等,六承旨一竝解見任。
又下敎曰,內局,承旨爲之矣,讀書之士,亦爲之乎?前六月爲之之事,亦庸劣矣。儒臣,竝令該府處之,大祝,下敎以春坊首官爲之。
備忘記,傳于李河述曰,右尹李惟秀,參知李壽鳳,前承旨安杓·洪樂純·尹蓍東·閔百興,承旨除授,牌招察任,三院副提調例兼,房順房。
傳于李惟秀曰,今則建功湯,亦置之。
以承傳色口傳下敎曰,知禮儒臣,此後則內局·政院承候,除之。
又下敎曰,牌去來催促,先隨駕後謝恩。
藥房口傳啓曰,臣等,求對之意,亶出於一段憂愛之忱,而今此建功湯亦置之之下敎,萬萬非常。臣等,奉此嚴敎,行行退去,決非分義之所敢出,玆敢冒死更瀆。湯劑置之之命,先卽還寢,千萬伏望。惶恐,敢啓。
以承傳色口傳下敎曰,建功湯,今日可服乎?明日當服之,回駕後亦爲之。此時豈請承傳色乎?
傳于李壽鳳曰,近來紀綱解弛,如此之時,豈可遲滯?諸承旨,申飭。
傳于李壽鳳曰,省牲省器,當親臨,以此分付。
又傳于曰,當立板位,本署都提調·禮堂待令。
傳于尹蓍東曰,禮房承旨入侍。
又傳于曰,永寧殿祭文,旣已製下,獻官,永城尉申光綏爲之。
以承傳色口傳下敎曰,記過之人,一竝分揀。
李壽鳳,以禁府言啓曰,奉敎安廷玹,待敎洪相簡·姜俒,檢閱鄭好仁,令該府處之事,傳旨,啓下,而鄭好仁,今方待命於本府,卽爲拿囚。安廷玹,下去江原道鐵原地,洪相簡,下去廣州地,姜俒,下去安山他云,依例發遣府羅將,竝拿來,何如?傳曰,允。
戶曹判書李思觀疏曰,伏以聖祖御帖,奉安于潛龍舊閣,甚盛擧也。幾百年京兆之藏,始發於今日,實光聖孝,而粧以玉軸,識以宸翰,用寓羹墻之慕,臣以有司之臣,敢與斯役,卽至榮厚幸也,不意加資恩典,遽及於臣,臣於萬萬惶蹙,不知所措。夫明王嚬笑之愛,雖徵必愼,所以重礪世之具,而懋綜實之政也。今臣事係職分之內,工訖一宿之間,初無尺寸微勞之可言,而況臣猥躋卿秩,今纔踰年,居常怵惕,有不稱之愧,尙安敢格外,驟躐累聖朝懋賞之治哉?玆敢略陳微懇,仰干崇聽。伏乞聖慈,俯賜鑑照,收回恩命,以重賞典,以安賤分焉。答曰,省疏具悉。今玆賞典,所重在焉,卿勿過辭焉。
右承旨尹冕東疏曰,伏以寶軸載成,舊宮親幸,此實國家罕有之盛事。臣以此時,適參近密,獲睹休光,私心欣忭,容有其極,而顧臣所掌,不過該房之例務,初無寸勞之可紀,不意聖渥優異,誤恩遽降,侈之以康候之錫,臣且惶且感,靡所自措。一嚬之愛,明主攸戒,罔功之賞,古人所恥。伏乞亟賜諒察,收還成命,以重賞典,以安私分,不勝大願。答曰,省疏具悉。錫馬之典,其亦參酌,爾勿辭焉。
丁亥閏七月二十二日辰時,上御集慶堂。禮房承旨先爲入侍時,右承旨尹冕東,假注書鄭履玉,記注官申匡堯,記事官姜翰,以次進伏訖。上曰,奉安而來乎?冕東曰,然矣。上曰,盡入於櫃中乎?冕東曰,然矣。承史以次退出。
丁亥閏七月二十二日巳時,上御集慶堂。藥房入診,海運君·禁將同爲入侍時,都提調韓翼謩,提調趙明鼎,副提調金鍾正,假注書鄭履玉,記注官申匡堯,記事官姜翰,海運君槤,禁衛大將具善行,醫官方泰輿·許礈·李以楷·李泰遠·慶絢·金季良·吳道炯·鄭允說,以次進伏訖。翼謩曰,夜來聖體調攝,若何?上曰,一樣矣。寢睡·水刺之節,亦何如?上曰,亦一樣矣。翼謩請進湯劑,上進御。上曰,蔘茶酸矣,自今建功湯二貼煎入,可也。翼謩曰,聖敎,誠好矣。上命自今日,蔘苓祭停止,建功湯二貼煎入事。出榻敎上曰,提調出去,夕湯劑持入,可也。明鼎退出,翼謩請診候,上許之。泰輿進前診候訖,退伏奏曰,脈候左右三部,度數一樣調均,而滑體亦一樣矣。諸醫以次進前診候後,所達與泰輿同矣。上曰,椒熨之具,入之,可也。上曰,建功於予,當劑矣。翼謩曰,誠然矣。上命善行進前,下問曰,連珠郡夫人國舅奉祀孫誰也?善行曰,具命遠矣。上曰,與具明謙異乎?善行曰,然矣。上曰,具命遠,於卿爲何?善行曰,臣之姪行矣。上命書之曰,今番後,慕昔罙切,綾原大君奉祀孫下敎之後,更思之,報本猶欠,故今日禁將入侍之命,蓋以此也。綾安府院君奉祀孫,尙在旨學,其奉祀孫具命遠,令該曹,爲先卽爲懸註調用事,分付。出傳敎泰遠持椒熨之具以進。翼謩曰,入之乎?上曰,入之,可也。上曰,椒熨甚苟且矣。翼謩曰,何以苟且爲敎乎?連爲試之,則豈不有益於行步乎?上曰,二次爲之,不覺支離矣。翼謩曰,屢次試之,然後顯效可責矣。上曰,不緊矣。翼謩曰,理外之事,臣等,何敢爲聖躬爲之乎?上命海運君進前,下問曰,綾原大君與海溪君,爲何親乎?對曰,大君子孫矣。上曰,順義君·順悌君,亦爲何親乎?對曰,同是大君子孫矣。上曰,東伯雨澤狀啓,承旨讀之,可也。上曰,黍粟亦皆向熟乎?鍾正曰,早黍粟,幾至刈取矣。上曰,然乎?明鼎進夕湯劑,上進御。上命書御製悶嘆題,命編次人趙明鼎校正。上命書之曰,今番得御帖,卽奉朝賀洪啓禧之功也。身爲奉朝賀,與他有異,外寺馬一匹,特爲面給。出傳敎翼謩曰,京兆帳籍,壬辰兵燹之後,自萬歷丙午,始有帳籍,其間御帖,必多有之矣。上命書之曰,以今觀之,百年之後,得此御帖,其若遺漏帖,不肖何言?其令京兆諸堂·諸郞,逐日仕進,自萬曆丙午,至順治乙酉,自今日雖費多日,細考以奏。又命書之曰,旣有命,判尹趙明鼎,內局提調許遞,其令專意擧行,其代前禮判李昌誼除授。以上出傳敎翼謩曰,明日椒熨之具,亦當待令矣。上曰,依爲之。翼謩曰,明日朝湯劑,亦依前入之乎?上曰,依爲之。諸臣以次退出。
丁亥閏七月二十二日申時,上御集慶堂。禮房承旨入侍時,右承旨尹冕東,假注書金致九,記事官申匡堯·姜翰,以次進伏訖。上曰,草記持入乎?冕東曰,持入矣。上命讀之,冕東讀訖。上曰,朴空是何處?冕東曰,似是殿角風遮處也。上曰,頃者擧動時,不備實史官,極爲可駭矣。冕東曰,李克生則有實故,不得入來,安廷玹·洪相簡·姜俒在外,鄭好仁則再昨獨爲隨駕,而以有違古風,翌日陳章徑出矣。上曰,如此之時,古風何論?有君,然後有古風。李克生實故,予已知之。命承旨書之曰,豈有爲實故一翰林,諸翰林若此?頃者動駕,不備實史官,已涉寒心,今何復此古例?分義則寒心,豈可循例踏下而止?李克生外,一竝令該府處之,在外翰林,新進怠慢之習,不可不飭,亦爲令該府處之。又命書之曰,若此則其宜奉審,而只請慰安,不然則已,其何經宿,其涉疎忽?當該禮堂,爲先從重推考,其令今日受香。上曰,都提調及禮堂,先詣奉審,仍爲留待。出榻敎上曰,延和門外香祗迎後,當隨詣。出榻敎上命承旨書之曰,副輦及前後鼓吹置之,上命退,諸臣遂退出。
丁亥閏七月二十二日酉時,上詣太廟。擧動入侍時,行都承旨李惟秀,左承旨閔百興,右承旨尹蓍東,左副承旨洪樂純,右副承旨李壽鳳,同副承旨安杓,假注書鄭履玉·金致九,記事官申匡堯·姜翰,以次隨駕訖。上具翼善冠·袞龍袍,以乘輿出通陽門,延和門外降輿,詣版位香祗迎後,乘輦詣太廟。上曰,喧譁特甚,禁喧郞廳·作門哨官記過,駕前下敎上具冕服,展拜太廟。上曰,領議政入侍。出榻敎致九出來,召入領議政金致仁進前。上曰,領相奉審,可也。致仁奉審後,奏曰,殿內無頉矣。上仍詣永寧殿殿拜後,上曰,領相入侍。出榻敎致九出來,召入領相金致仁進前。上曰,領相奉審,可也。致仁奉審後,奏曰,殿內無頉,而杇傷處,則是浮椽上板子矣。上曰,省牲·省器,禮判替行。出榻敎上曰,永寧殿祭物,禮房承旨奉審還奏。出榻敎上曰,禮判沈鏽,省牲·省器後入侍。出榻敎上還入幕次,尹蓍東奏曰,祭物精潔矣。沈鏽曰,牲則充腯器則精潔矣。上具翼善冠·袞龍袍,以乘輦還宮。上命承旨書之曰,古有先正文成公之言,於大室之行,方在靜攝,內局其雖請,內局旣請,承宣求對,容或可也,而近者承宣若請,儒臣之若隨鼓之鉦,必也日請,已涉異也,而況今日事,旣誦先正之言,此亦引經據義乎?事當嚴處,而其雖駭也,其心則愛君也。今日儒臣令該府處之之下敎,特爲分揀。又命承旨書之曰,永寧殿修補吉日,以二十五日定行。上曰,巡更部將汰去。駕前下敎翼謩曰,俄承藥房·政院承候除之之命,不勝惶怵矣。上曰,是何言也?此亦中官之誤傳也。翼謩曰,建切湯置之之命,伏乞還收焉。上曰,依。翼謩曰,願進蔘苓茶。上曰,今日豈忍下咽耶?其止之,明日則椒熨亦止之。上入大內後,諸臣退出。
上在慶熙宮。停常參·經筵。
李壽鳳啓曰,憲府連日監察茶時,事甚未安,除在外外,大司憲黃景源,卽爲牌招,何如?傳曰,允。
又啓曰,大司憲黃景源牌不進,執義李憲默,掌令申思運在外,掌令李心海,持平韓鏶·申益彬,時在任所,今日以監察茶時之意,敢啓。傳曰,知道。
藥房都提調韓翼謩,提調李昌誼,副提調李惟秀啓曰,昨日祗謁太室,克伸聖孝,侵夜還宮,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。
以承傳色口傳下敎曰,批答入侍時當爲之矣,椒熨停止,茶則先入之,待下敎詣問。
中宮殿·惠嬪宮,口傳問安。答曰,知道。
傳于尹蓍東曰,內局入侍。
答曰,知道。以近者之氣,丹門復瞻,豈可必也?因料表奉審,今朔未過,入于丹門,可謂無憾,而凡事俱不若今春,不能登齋室,只留小次,入庭然後奉審,雖不可望,行禮之際,亦不若今春,僅成樣以回,微忱雖伸,豈曰孝乎?
尹蓍東,以弘文館言啓曰,本館下番闕直,事甚未安,副校理金尙集·尹弘烈,旣已帶職蒙宥,卽爲牌招,姑降入直之地,何如?傳曰,允。
傳于尹蓍東曰,獻官,以二品宗臣擧行。
又傳于曰,昨日進排官,竝待令。
以承傳色口傳下敎曰,昨日永城尉獻官,以宗臣擧行。
又下敎曰,漢城府考出與否往見堂郞姓名,都承旨入侍以奏。鴈字官洪聖源多有功,所爲之事亦多。三闕衛將中,李潤彬外,久勤作闕,今日口傳擧行。
以吏曹參議李海重牌不進罷職旨,傳于安杓曰,只推。
以禮曹參議沈履之三度呈辭,傳于尹蓍東曰,給之。
備忘記,今日內乘·宣傳官秋等試射時,南行宣傳官李仁彬,柳葉箭十巡十七分居首,直赴殿試,此乃忠武公直孫,忠愍公傍孫,今日居首,豈偶然?內乘白東毅,以白時耉之曾孫,頃年小科勸武者,而宣傳官徐㬦,噫,以特爲勸武之人,今當暮年,進憶昔年,此心何抑?過至朔若昔之沈滯,將爲南行,皆等分之次,特爲一體直赴殿試。
傳于安杓曰,下闕入直內乘白東毅,今日內試射登科,卽爲替直,別省記以入事,分付。
又傳于曰,今日內試射登科人,當爲到門,竝犯夜勿禁事,分付。
又傳于曰,有下敎者,禮房承旨入侍。
洪樂純啓曰,明日次對,兩司當爲進參,除在外外,未肅拜人員,竝待開門牌招,以爲推移入侍之地,何如?傳曰,允。
洪樂純,以兵曹言啓曰,昌慶衛將鄭德春,病難供職,呈狀乞遞,今姑改差,何如?傳曰,允。
兵曹口傳政事,以洪聖源爲昌慶將。
奉朝賀洪啓禧疏曰,伏以頃日,玉候欠寧,群情焦憂,仁天垂隲,陟降默佑,藥院纔直而旋撤,候班旣始而遄止,臣民懽忭,曷有其極?卽伏見傳敎之下政院者,以元廟朝潛邸帳籍考得事,有外寺馬面給之命,臣惶愄震越,莫省攸措。臣於今夏,爲修私家譜牒,就閱久遠帳籍,御諱所在之卷,偶得奉玩,竊以爲是不可混留籍庫,以亟先尊閣,從後陳稟之意,言於郞吏。此固出於常情之所不能已者,有何毫分可稱之功,而遽承此格外之恩耶?在見職者,雖有克讓之美,以臣身言,實多濫受之懼,朝家恩賞,似不宜屑越至此,玆敢冒昧陳章,略控微悃。伏乞聖慈,俯垂諒察,亟許還寢,以重恩典,以安私分,千萬幸甚。答曰,省疏具悉。噫,非卿何以得此?今者賞典,所重在焉,卿其安意領受焉。
副司直徐命膺疏曰,伏以臣一出都門,淸淚無從,去國危衷,自不禁其耿結之私,及奉聖批,十行綸綍,辭旨鄭重,軫世道之孔艱,諒先臣之爲國,至以斯速入城爲敎。臣每見古之爲人臣者,千鍾之祿,辭之甚易,一言之重,決之甚難,則未始不掩卷長嘆,竊疑其所取捨者,乃今知聖主所以使人忘身,蓋有以也。第臣前章,控籲爲急,休致之請,只發其端,聖明亦何以盡燭此情實乎?玆敢冒昧畢陳之,惟殿下,寬其瀆擾之罪,而試垂察焉。在禮雖云七十致仕,然聖人權爲此限,示後人勿踰而已。其實早晚先後,不必切切然以是爲拘。以二十冠,三十有室,四十强仕之制,亦未聞自古及今必循此限,何必於休致,而待七十乎?惟論其力·分事勢之爲如何耳,故自宋·明以後,有六十而休致者,歐陽脩是也,有五十而休致者,李東之是也,有四十八而休致者,韓見素是也。有四十一而休致者,章懋是也,有三十八而休致者,羅欽順是也。此數人者,其才猷足以需當世,膂力足以營四方,忠愛惻怛,足以不忘於一飯,然且不待年至,汲汲然休致者,誠以奔走職業之效淺,而風勵世道之功深也。臣質則浦柳,材則樗散,晚決科第,歷歇淸顯,十餘年間,位躋亞卿,自顧涯分,已極踰溢,而若臣所以報答者,曾無尺寸之可紀,雖敵以下,竭人之恩而不知所以報之,則其爲不仁,甚矣,況臣之於君也乎?是以平居默念,悒悒不樂,思欲及其罪戾未深,乞身早退,以不誤聖主之知照。然明時便訣,昔人所悲,低徊前却,以至于今,而因仍之間,濫吹不已。乃忽薦文苑,佐銓衡,則人忌霰集,巧言簧鳴,畢竟旁伺之彈,已隨將飛之翮,是臣之蚤夜願忠,盤桓不去者,不過挑發世道之機關,荒墜父祖之訓戒而已。夫以臣之尫羸脆弱,朝不謀夕者,其下從先臣,亦且幾何日乎?今玆所就,誠無可以歸報先臣者矣。嗚呼,此臣所以嘆見幾之不早,懼決退之已晚,必欲及其行迷未遠,期遂夙昔之心。日前對章,一無較辨之語,且禁絶臣之子若弟,毋敢爲對辨之疏者,蓋將以臣身之一退,爲朝廷息爭端,則人言之有無虛實,非惟不暇論,亦有所不必論也。雖其不能先駴機而乞身,裨一分之世敎者,有愧於古人多矣。然旣往不諫,方來可追,臣豈敢終始執迷,不思改圖之道哉?臣每登前席,竊仰天顔,常懷祝萬年之願,而前後聖敎,屢及躁競,中朝隱憂,丙枕靡安。此誠忠志之士,忘身協力,相戒躁競,以助聖主徯志之治之時,而其躁競之矯革,亦無他道。昔先正臣李珥之去朝也,有以時務問之,則答以上自公卿,下至百執事,皆有欲去之心,國事可爲也。蓋有欲去之心,則必恥貪冒之行,恥貪冒之行,則必無躁競之風。先正此言,誠是革躁競之要務也。雖然,此但泛以朝臣之心而言之耳。若臣者,其心雖不敢自謂之躁競,而論其跡,則出入躁競之場,推盪躁競之波,若是而又復遲疑猶豫,不知所以引去,則生平欲效涓埃之誠,反不免爲毁瓦畫墁之歸,此又臣之所大懼也。臣於是,雖欲貪榮戀寵,不自知止,亦何得哉?謹敢齋沐治疏,躬詣城外,罄悉衷曲,仰籲於紸纊之下。伏乞天地父母,俯垂諒察,亟許休致,獲奉朝請,俾臣優游田里,往來承候,以全家訓,以保身名,則翹肖之微,亦遂性於上天陶甄之澤。瞻望宸極,不勝顒祝之至。答曰,省疏具悉。卿之所遭,開釋無餘,方欲申飭入城,頃者嶺伯之請休,已是料表,今覽卿章,可謂凡事無不對也,卿以年計之,非此請者也。以喬木之臣言之,則非此請者也。顧今日望八其君諭之,此請萬萬不可,以二事言之,卿父旣無此請,則何忍爲此,何忍爲此?卿父其若有知,今卿此請,曰是乎?卿父所未能之事,卿父爲國之心,其若思焉,此章其何萌於心下於筆乎?萬萬過矣,萬萬過矣。予何他諭,予何他諭?直欲給之,而此批,意亦在焉。
丁亥閏七月二十三日巳時,上御集慶堂。藥房入診入侍時,都提調韓翼謩,提調李昌誼,副提調李惟秀,假注書鄭履玉,記注官申匡堯,記事官姜翰,醫官方泰輿·許礈·李以楷·李泰遠·慶絢·金季良·吳道炯·鄭允說,以次進伏訖。翼謩曰,夜來聖體調攝,若何?上曰,一樣矣。寢睡·水刺之節,亦何如?上曰,亦一樣矣。翼謩進湯劑,上進御。翼謩請診候,上許之。泰輿進前診候訖,起伏奏曰,脈候左右三部,度數一樣調均,而滑體亦一樣矣。諸醫以次進前診候訖,所達與泰輿同矣。上命承旨,讀永寧殿祭報府。讀至引儀吳學儉,上曰,此是短小之人乎?翼謩曰,然矣。上曰,極小乎?翼謩曰,僅免侏儒矣。上曰,然則其小無雙乎?惟秀曰,渠輩中相戲曰,萬古小人云矣。上曰,欲見之,使之召入,可也。至二品宗臣塡差,上曰,予以一品宗臣塡差事,下敎矣。其中官難堪矣。仍命書之曰,二十五日祭獻官,頃者問安雖闕,意謂或勝,命下,其果難差,故其代以一品宗臣塡差事,命下,而今覽報府,以二品宗臣塡差,其誠駭也。當爲嚴處,而昨日傳命,其果無形,故雖令該府處之,此則精神索莫,意或誤呼,思之亦未覺焉。若此而難以下敎,雖然亦不可無飭,當該中官,從重推考,獻官,更以正一品宗臣塡差。噫,身雖在此,心則在昨。旣命一品宗臣下敎之時,吏郞皆曾經侍從之人,況今番大祝,以李東顯塡差,事之可駭,莫此爲甚,當該郞廳,湖沿投畀,當日押送大祝,以校理洪檢,其餘玉堂中昨日不爲禁推人塡差。出傳敎藥房提調持湯劑,更爲入侍事。出榻敎上命書之曰,噫,昔年隨詣宿齋室親祭而來,今番省牲亦不能,豈曰孝哉?人子以親心爲己心,卽子道也。莫云此則子道也,君親一也。予若有誠,今番塡差,豈若此乎?亦予之過。明日受香時,延和門外,當香祗迎,分付儀曹。又命書之曰,中官旣已下敎,承旨玉堂傳敎勿施。已上出傳敎昌誼進夕湯劑,上進御。上曰,吳學儉久不入來何也,而諸引儀晝出夜直與否,注書出去知入,可也。賤臣履玉,承命出來,還爲入侍奏曰,吳學儉,以晝出夜直故出外,未及待令云矣。上命書之曰,以頃者之事觀之,與贊儀有異,設直房待令,以備無時用之,而今聞引儀吳學儉,其所稱頉,極涉無據,若此用引儀之時,將代用書員乎?事之寒心,莫此爲甚,而此非徒一人,已成謬例,宜直而闕直,諸引儀,一竝越捧一等。出傳敎翼謩曰,昨日動駕有命,故蒼皇求對,瀆擾之罪,臣實有之。臣若不求對,則政院·玉堂,豈可爲之乎?論其罪,則臣當爲首,政院·玉堂,則宜有分揀之道矣。上曰,藥房不爲,而誰爲之乎?翼謩曰,臣又有所負罪者矣,凡動駕之時,御以步輿,則百官例不得乘馬,而臣未能覺察,未下敎之前,矇然乘馬矣。因領相送言,始乃覺得,臣名以大官,而昏憒若此,其何以董率百僚乎?伏望亟解臣職,以存廉防焉。上曰,過矣。豈有大臣乘馬而解免者乎?卿心則貴矣,而所言則太過矣。翼謩曰,臣未聞領相之言,則幾乎不知矣。上曰,不必如此矣。翼謩曰,領相昨日,强疾隨駕,而添病云矣。上曰,然乎?仍命書之曰,領相家,遣御醫看病,書啓。徐判府事·金判府事,以昨日見之,尙未差愈可知,一體遣御醫看病,書啓。出傳數吳學儉入侍。上笑曰,予今七十四歲,始見一侏儒矣。命呼唱,上曰,聲則大矣,狀貌亦好矣。明日使之待令,可也。仍命退去。翼謩曰,明日朝湯劑,當依前入之乎?上曰,依爲之。上曰,許溫子·鄭趾彦子,明日率入,可也。上曰,今見提調入侍,甚衰老矣。昌誼曰,臣病實難强,而昨日異於他日,冒沒入來矣。上曰,其言,好矣。命書之曰,今見提調,豈可强勸此任?況若此而其欲行公,意亦可尙,內局提調,特爲許遞,其代前判書申晦除授。目今乏人之時,旣是飭勵,亦非文宰之窠,喬桐水使趙雲逵,其令內擬事,分付。出傳敎惟秀讀奏京兆考籍事。上曰,其不草草乎?惟秀曰,豈敢草草乎?上曰,堂郞誰也?惟秀曰,判尹趙明鼎,左尹兪彦述,右尹未差矣。上命書之曰,此時京兆,其宜備員,前都承旨宋瑩中,右尹除授,卽爲牌招,其令一體詳考。出傳敎上命書洪啓禧疏批,又命書徐命膺疏批訖。上曰,極怪矣。趙暾一人,予僅彌縫矣,又徐命膺對出矣。其年幾何,與趙暾之年等乎?惟秀曰,未及於趙暾之年矣。上曰,北伯雨澤狀啓,承旨讀之,可也。上曰,進排官待令乎?注書出去召入,可也。賤臣履玉承命出,引諸進排官入侍。上曰,一人式以次進前奏之,可也。進排官李顯白·具昌逵·李昌伋·金安默·韓錫大·李德容,以次進前奏達後,諸臣以次退出。
丁亥閏七月二十三日初更三點,上御集慶堂。禮房承旨入侍,同副承旨追後入侍時,右承旨尹蓍東,假注書金致九,記注官申匡堯,記事官姜翰,同副承旨安杓,以次進伏訖。上曰,告由祭,則當盡行於十二室,而慰安祭,則只行於四室,祝文中,下權安二字,可也。蓍東曰,然矣。上曰,然則祝文中敢請二字,當改以當室,可也。仍命蓍東,詣香室看審改書。上曰,他承旨入侍。出榻敎致九承命出來,同副承旨安杓,召入進前,蓍東先退。上命承旨書之曰,明日祗迎後,次對爲之事,分付。上命讀海西·嶺南農形狀啓,杓讀訖。杓曰,又有嶺伯狀啓一度矣。上命讀之,杓讀訖。上曰,御史何日入山陰云耶?杓曰,閏七月十二日也。上曰,狀啓出於何日耶?杓曰,同月十七日也。上曰,其後將近十日,御史幾乎復命矣。上曰,嶺營距京幾里,而爲幾何日程耶?杓曰,七百餘里,而爲七八日程也。上命承旨書之曰,政事,明日爲之。上命讀傳旨,杓讀訖。上曰,吏議李海重只推,諸玉堂,一竝踏下啓字。上命退,諸臣遂退出。
上在慶熙宮。停常參·經筵。
下直,永興府使尹復淵,龍崗縣令徐有元,平康縣監鄭杺。
柳脩啓曰,大司憲黃景源牌不進,執義李憲默,掌令申思運在外,掌令李心海,持平韓鏶·申益彬,時在任所,今日以監察茶時之意,敢啓。傳曰,知道。
藥房都提調韓翼謩,副提調李惟秀啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
以承傳色口傳下敎曰,茶則先入之,待下敎,次對同爲入侍。
香祗迎罷後,政院·玉堂·藥房口傳問安。答曰,知道。
建明門殿坐罷後,政院·玉堂·藥房口傳問安。答曰,知道。
尹蓍東啓曰,刑曹參議洪梓,敦寧都正申㬦,除拜後過三日,不爲出肅,依定式,推考警責,卽爲牌招察任,何如?傳曰,允。
以承傳色口傳下敎曰,承旨有闕,代前承旨柳脩除授,牌招入直,房順房。
尹蓍東,以都摠府言啓曰,今日入直內三廳武兼禁軍及軍兵等,當爲中日習射,而香祗迎相値,不得爲之之意,敢啓。傳曰,知道。
尹蓍東啓曰,大司成鄭存謙,特敎申飭之下,尙不出肅,事體未安,卽爲牌招察任,何如?傳曰,允。
又以內醫院官員言啓曰,提調申晦,謂有身病,今日問安,不爲仕進,事體未安,卽爲牌招,以爲備員入侍之地,何如?傳曰,允。
又啓曰,檢閱愼認明,自鄕上來云,卽爲牌招入直,何如?傳曰,允。
傳于尹蓍東曰,次對,午後爲之。
尹蓍東啓曰,判尹趙明鼎,左尹兪彦述,右尹宋瑩中,考籍後,有稟達事,來詣請對矣,傳曰,入侍。
傳于尹蓍東曰,奉審承旨入侍。
又傳于曰,次對詣閤。
又傳于曰,禮房承旨,先爲入侍。
有政。吏批,判書鄭宲受由在外,參判韓光會進,參議李海重病,同副承旨安杓進。吏批啓曰,判書鄭宲受由在外,參議李海重病不來,小臣獨政未安,何以爲之?敢稟。傳曰,仍爲之。又啓曰,玉堂多窠,今當差出,而曾經之人,多在違牌坐罷中,無以推移備擬,合有變通之道,何以爲之?敢稟。傳曰,敍用。以鄭存謙爲副提學,尹承烈爲應敎,金尙默·金載順爲副校理,金尙集·閔弘烈爲修撰,李澤遂·李憲默爲副修撰,鄭象仁爲兼輔德,金尙默爲兼文學,趙㻐爲兼司書,金漢耆爲兵曹參知,金鈍·柳雲翼爲吏曹正郞,李壽勛爲司僕正,趙雲逵爲同義禁,金載順爲兼中學敎授,金尙集爲兼東學敎授,尹承烈爲慶尙左道京試官,宋載經爲平安南道京試官。
兵批,判書南泰會病,參判徐命臣入直,參議李昌儒病,參知未差。副司直金漢耆·尹冕東·李徽之·李河述·鄭彦忠,副司果洪章漢·曺命喆,同知韓弘謩,僉知金漢燁。
李惟秀啓曰,玉堂上下番俱空,事甚未安,今日政新除授玉堂,竝待下批牌招,推移入直,何如?傳曰,允。
傳于柳脩曰,李憲默嶺南人,金尙默·金載順,何若是寥寥,知入。
李惟秀啓曰,右副承旨李壽鳳入直矣,纔已罷職出去,伴直無人,左副承旨洪樂純,卽爲牌招入直,何如?傳曰,允。
傳于柳脩日,諸中官記過,新營前排,興化門外待令。
又傳于曰,承旨·中官當爲之,騎馬立之。
傳于李徽之曰,兼春秋待令,騎馬三匹立之。
又傳于曰,加資下批,卽爲擧行。
備忘記,旣下敎之後,承旨亦聽下敎,承旨則傳旨,焉敢循例捧納乎?事之寒心,莫此爲甚,當該承旨,施以不敍之典。金載順·金尙默,傳旨勿施,令該府處之,過今朔後,以制書有違私律勘處。
備忘記,承旨有闕,代前承旨任㻐除授,待開門牌招察任,房順房。
備忘記,以中官·史官留門下敎,以承旨牌招,更鼓幾下,諸門尙開,其涉駭然。旣無下敎,爲一承宣若此,闕門何等重也,而事之矇然,莫此爲甚。當該承旨遞差,其代前承旨李徽之,承旨除授,牌招入直,房順房。
備忘記,身雖在此,心在丹門。明日畢役後,禮左判,其令入侍以奏。
備忘記,近者百隷怠慢,故朝者承旨復命後,必有此弊,令中官·史官,更令點考於工曹,多有擧行之事,而莫知去處,事之可駭,莫此爲甚。當該郞廳,令該府處之,以制書有違私律,直爲勘處。
尹蓍東·以奉常寺言啓曰,東籍親耕田所種皮稷打作,則所出爲四石之意,敢啓。傳曰,知道。
禮曹參議沈履之疏曰,伏以臣猥徹三告,㳟竢一褫,不料還給之命,出於常格之外,惶感之極,罔知所措。第臣季父鏽,日昨除拜本曹判書,臣之所帶職名,自在應避之科,敢此頓籲於紸纊之下,亟令照例改差,以遵常典焉。入啓。踏啓字。
丁亥閏七月二十四日辰時,上詣延和門。香祗迎入侍時,行都承旨李惟秀,左承旨閔百興,右承旨尹蓍東,左副承旨洪樂純,右副承旨李壽鳳,同副承旨安杓,假注書鄭履玉·金致九,記注官申匡堯,記事官姜翰,以次侍立訖。上具翼善冠·袞龍袍,以乘輿出通陽門,延和門外降輿,詣版位香祗迎後,上曰,漢城府有所考得乎?惟秀曰,然矣。上曰,誠之所到,金石可透,今又果得矣。是何位也?惟秀曰,連珠郡夫人帳籍也。上曰,是非偶然矣。都提調韓翼謩進前曰,夜間聖候凡節,何如?上曰,一樣矣。翼謩曰,湯劑何以爲之乎?上曰,進之。進御訖,命戶房承旨入侍。上曰,京兆堂郞,盡爲來待乎?百興曰,已爲來待矣。上曰,使之入侍,可也。致九出來,召入判尹趙明鼎,左尹兪彦述,右尹宋瑩中,庶尹徐覺修,判官閔百順,主簿金獻柱·李運永進伏。明鼎曰,又得仁嬪房家直奴戶籍矣。上曰,其奇也。上曰,郡夫人生甲云何?明鼎曰,戊寅生矣。上曰,予以松峴宮爲元廟舊宮,今日乃知爲儲慶宮本宮矣。明鼎曰,然矣。上曰,儲慶宮,曾以章廟舊宮揭板矣,今則當作小記復揭矣。且於義宮,奉安三代帳籍,誠非偶然矣。上命左右尹先退。上曰,細伏鼓吹,依前爲之,可也。上命戶房承旨書追記,百興書訖,上曰,槐木石封纔畢,今又得此,誠可奇矣。上又曰,禮房似入來,使之入侍。蓍東進伏奏曰,牲腯器精矣。上俯伏,命讀祭物單子。上曰,告由祭則有幣帛,而還安祭則無之乎?蓍東曰,亦有之矣。上曰,考得者誰也?明鼎曰,郞廳金獻柱·徐覺修考得矣。上命承旨書之曰,五禮判隨詣事,分付。上曰,戶房承旨進去於義宮·正書後亟爲奉安,可也。命承旨書之曰,雖有命,豈意得不過數日之內?且得此御帖,其豈偶然?判尹趙明鼎,左尹兪彦述,右尹宋瑩中,各熟馬一匹賜給後,京兆郞主簿金獻柱,守令待窠,卽爲調用,庶尹徐覺修,府使調用,入侍引儀,令該曹,特爲陞六,龍亭隨詣典樂以下該府書吏,令該曹,米布題給。上還入大內後,諸臣退出。
丁亥閏七月二十四日千時,上御集慶堂。藥房入診入侍時,都提調韓翼謩,右承旨尹蓍東,假注書鄭履玉,記注官申匡堯,記事官姜翰,醫官方泰輿·許礈·李以楷·李泰遠·慶絢·吳道炯·金季良·鄭允說,以次進伏訖。翼謩曰,夜來聖體調攝,若何?上曰,一樣矣。寢睡·水刺之節,亦何如?上曰,亦一樣矣。上曰,今日又得昔年帳籍,誠非偶然矣。翼謩曰,然矣。上曰,予思之,陪奉於於義宮時,不可張大,故世孫代行置之,興化門外祗迎,亦以建明門,改書以下矣。翼謩曰,好矣。翼謩請進御湯劑,上進御。翼謩請診候,上許之。泰輿進前診候訖,退伏奏曰,脈候左右三部,度數調均,而滑體亦一樣矣。諸醫以次進前診候訖,所達與泰輿同矣。上曰,許溵·鄭允弼入來乎?翼謩曰,入來矣。上曰,使之診候,可也。許溵·鄭允弼,以次進前診候訖,各奏曰,臣等,初入診筵,而脈候度數,左右調均矣。翼謩曰,今則旣行香祗迎,又爲次對,不敢仰請椒熨,而明日則恐不可已矣。上曰,其置之。翼謩曰,未審以何故而置之爲敎乎?上曰,無效故然矣。諸臣以次退出。
丁亥閏七月二十四日未時,上御集慶堂。禮房承旨入侍時,右承旨尹蓍東,假注書金致九,記注官申匡堯,記事官姜翰,以次進伏訖。上曰,戶房陪進乎?蓍東曰,然矣。上命知申入侍。致九出來,都承旨李惟秀,召入進前。上曰,頃者知申,亦爲陪進乎?惟秀曰,然矣。上曰,都承旨以黑團領,進於義宮看審,可也。更思之,若使世孫代行,雜人必闌入,事不精矣。當以知申替行,追記中世孫二字,改以知申,可也。命承旨書之曰,都承旨馳往於義宮,奉安御帖。出榻敎上曰,事體不然,仁嬪房家直奴帳籍,付諸上方,向日一本,已爲藏在史閣,此亦編入御製後,一體藏諸史閣,可也。追記何必大書?書畢後,揭于儲慶宮北楹,可也。仍命小退,諸臣遂退出。
丁亥閏七月二十四日未時,上御集慶堂。大臣·備局堂上引見入侍時,左議政韓翼謩,兵曹判書南泰會,行副護軍具善行,行司直鄭汝稷,禮曹參判韓光會,副司直金時默,左副承旨洪樂純,假注書鄭履玉·金致九,事變假注書崔景岳,記注官申匡堯,記事官姜翰,以次進伏訖。翼謩曰,勞動之餘,聖體凡節,何如?上曰,一樣矣。上曰,鄭宲過矣。翼謩曰,然矣。不爲焚香,則情理似當下去矣。上曰,此則然矣。翼謩曰,今日旣行香祗迎,又爲次對,不敢仰請椒熨,而明日則恐不可已也。上曰,其置之。翼謩曰,提調申晦,雖有情勢,其在保護之地,違牌不進,極爲非矣。請從重推考,各別申飭,期於行公,何如?上命承旨書之曰,提調申晦,古今豈有內局違牌之事?雖撕捱而事不然,況違牌乎?噫,今日內局提調,望八其君,爲少年而然耶?都提調請推,而予雖衰矣,其在國體,豈可止此?罷職。又命書之曰,內局提調,以判尹趙明鼎爲之。翼謩曰,頃以濬川事,有所仰達,而濬川堂上,今方入侍,下詢處之,何如?上曰,依爲之。時默曰,當初濬川節目,以爲春秋兩次疏濬,蓋以春氷初泮之時及秋潦已霽齊之後,始乃疏濬,而近來連有飭敎,故春夏之間,每有一二次濬川之役,而一經暴雨,積沙依舊。以今番觀之,二十日動駕時,有自明日濬川之敎,故二十一日始役矣。夜雨不至大段,而積沙旋復如前,實患事力之難繼,卽今潦雨,尙未快霽,稍觀前頭而始役,恐合事宜矣。上曰,水標堙埋於積沙,則所見不好,此則隨積隨濬,可矣。翼謩曰,春秋濬川節目儘好,而沙土之爲水所盪,偏積於一邊者,則雖非春秋,隨卽剗平,似好矣。上曰,依爲之。翼謩曰,以大祝事,有所處分,敢此仰達矣。上命承旨書之曰,郞廳雖下敎,更而思之,玉堂非親祭,特敎不差,投畀之命過,故傳旨留中。噫,靜攝中若此之時,豈敢泛忽?況時任玉堂,雖不塡差,原任玉堂李宗榮,眼前莫見,只見新通淸李東顯乎?不可尋常飭勵,令該府拿處,以制書有違私律施行。上曰,大臣亦爲一郞廳,若是分疏,可謂過矣。翼謩曰,臣不能董率百官,誠爲惶恐矣。上笑曰,誤傳中官則以公律施之,李宗榮則以私律施之,人必曰,宮中府中,不視一體,而予意則有在也。上又曰,予精言之矣,以卿等言之,事關祖先者,必匍匐而爲之,今此永寧殿咫尺之地有事,而豈不動駕乎?內局則猶可也,政院則過矣。政院之動也,內局何不按住耶?向來二月事,予已駭然矣,況儒臣乎?極爲非矣。以申晦言之,今番牌招,則可以入來,而如是違牌,豈不慨然乎?翼謩曰,上敎雖如此,而臣意則望八人君,靜攝中動駕,而儒臣若不爲求對,則竊以爲非矣。上曰,此則道理然矣。命承旨書之曰,今番之事,飭意雖深,究其心則愛君,故駐輿呼鴈,而其於違牌,分義雖過,承旨旣解見任,儒臣之不敢揚揚,其亦分義,故踏下,而本事亦不可只此者,皆命敍用,復受前任。人臣分義,焉敢復事撕捱?其若違牌曰有臣分,新除之人違牌,政院勿爲呼望,其過固執,直捧拿處傳旨,以存一隅靑丘君君臣臣之義。上曰,若是之後,何敢違牌乎?翼謩曰,然矣。上曰,徐命膺之古談,捨却本事,必請奉朝者,欲以爲自脫計矣。翼謩曰,凡遭人言者,誰不欲自脫,而何可易乎?樂性曰,白頭山祭祝式,依鼻白山例擧行事,已爲啓下矣。行祭時恒用祝文,當依五禮儀所載四岳祝,而今番則乃是創行,別爲措辭乎,亦依四岳恒用祝文乎?敢稟。出擧條上曰,豈在於文乎?雖然所奏是矣,此祭文,不可尋常爲之,令提學製進。上曰,明日卽次對之日,而有事於永寧殿,故進定矣。翼謩曰,殿下乾乾不息之故,次對連爲之矣。上曰,是可謂之乾乾乎?命承旨書之曰,于今兩司,可謂無事世界。噫,望八其君,不憚其憊,亦不敢闕一次對,爲耳目之臣者,焉敢無端違牌?臺臣雖難以常例言之,以儒臣求對之事觀之,展禮之後,吾君若何,一欲登筵,臣分當乎否乎?雖李密當之,若以昔之爲親之心事君,決不若此,雖命次對,不過備堂,吁嗟,朝鮮,其有臣乎?旣示飭勵,亦何闊狹?今日違牌諸臺,竝施罷職不敍之典。上曰,備堂入來者誰也?翼謩曰,具善行·鄭汝稷·洪樂性·金時默等入也。上命承旨書之曰,諸臺旣申飭,則備堂亦豈無飭?今日不參備堂,實恙外,從重推考。備堂先退,上命承旨,讀沈履之疏。踏啓字。又命讀嶺伯·錦伯捉虎請賞狀啓訖,上命退,諸臣遂退出。
丁亥閏七月二十四日酉時,上詣建明門。殿坐入侍時,行都承旨李惟秀,左副承旨李壽鳳,同副承旨安杓,假注書金致九,事變假注書崔景岳,記注官申匡堯,記事官姜翰,以次侍立訖。上具翼善冠·袞龍袍,以乘輿出通陽門,建明門內降轝,詣版位後,惟秀進伏奏曰,臣已爲看審御帖粧䌙,而所奉下敎,詳傳而來矣。上曰,善爲之矣。惟秀曰,小臣惶恐敢達矣,左承旨陪御帖馳進,小臣亦承命蒼皇出往,故文籍不得書出,外人不得知之,故侍衛不備,是臣等之過也。上曰,中官輩無形,皆聞之而不言,今日之事,似或然矣。上曰,上方附仁嬪房家直奴戶籍之次,附郡夫人帳籍乎?惟秀曰,然矣。懸板則刻役甚遲,當以明日訖工矣。上曰,此非時急之事矣。惟秀曰,小臣則不能遽然入建明門,門外來待矣。上曰,承旨之不入建明門,善矣善矣。惟秀曰,今日事,可謂善成矣。戶判及左右承旨,皆勤幹解事,堂郞工匠,亦皆善爲矣。上曰,奇矣。惟秀曰,夜已深矣,臣誠悶迫矣。上曰,今日則少舒此心矣。若非知申,予幾經夜此門矣。右副之不爲卽稟,暗劣矣。命承旨書之曰,職在喉院,怠昏特甚,右副承旨李壽鳳,罷職不敍。上曰,若非知申之功,豈能速就耶?使予明日將服建功,善哉善哉。命承旨書之曰,御帖書寫左承旨閔百興加資,今番訖工,可謂神速,禮戶判,各熟馬一匹賜給,郞廳纔命陞敍,兒馬一匹賜給,算員,令本衙門,高品付料,工匠等,令該曹,米布題給。政院大喧,中官無形,莫重之事,幾乎不肖,善哉知申,善哉知申,使予其能不負小識,奚異於昔年寶臣之稱?都承旨李惟秀,特爲加資。上曰,中官金景祐罷職,金好大罷職不敍。出榻敎上還入大內後,諸臣退出。
上在慶熙宮。停常參·經筵。
尹冕東啓曰,大司憲·執義未差,掌令李心海,特平韓鏶·申益彬,時在任所,掌令申思運在外,今日以監察茶時之意,敢啓。傳曰,知道。
藥房都提調韓翼謩,提調趙明鼎,右副承旨柳脩啓曰,昨日臨門伸懷,移時還內,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
以承傳色口傳下敎曰,茶先入之,盡爲之後,午後入侍。
香祗迎罷後,政院·玉堂·藥房口傳問安。答曰,知道。
以承傳色口傳下敎曰思之,李徽之·柳脩,似是相避,在下者許遞,其代洪良漢除授,牌招察任,房順房。
又下敎曰,古例有之,近例已成,內局副提調當備員,都承旨許解,其代前承旨尹冕東除授,牌招察任,房順房。
又下敎曰,已爲始作耶,尙未始作耶?詳問以奏。
又下敎曰,夜宿闕中,進詣幾何?爲之詳細知之,從容精爲之意,分付以來。
洪良漢啓曰,今日香祗迎時,承旨不可不備員,左副承旨尹蓍東,不爲仕進,卽爲牌招,何如?傳曰,允。
以檢閱愼認明牌不進,罷職傳旨,傳于柳脩曰,新進小官,焉敢若此?只推更爲牌。
傳于任㻐曰,三院副提調例兼。
傳于閔百興曰,都承旨·禮房承旨·同副承旨入侍。
以承傳色口傳下敎曰,以蔭官塡差之郞廳,知名以入,爲先禁推。
又下敎曰,從當下敎,而金鈍爲先令該府處之。
傳于任㻐曰,大祝以說書李養遂爲之。
任㻐啓曰,戶曹判書李思觀,禮曹判書沈鏽,永寧殿修改畢役後,依下敎來待矣,傳曰,入侍。
備忘記,今憶乙亥若昨,儲慶宮設主時,行首守僕李億世加資,雖非行首,卽昔年慈殿行首差備人,己卯爲本宮守僕,昔之久勤守僕李千年,一體加資。
備忘記,今日見之,頃年儲慶宮重修,其豈偶然?其時監董人前衛將咸慶郁,豈有循例比他人?其子特令軍門,問名調用。
以承傳色口傳下敎曰,當該中官,不知入侍,一竝從重推考。
又下敎曰,不知四柱之觀象監官員,不知此時,於禁漏限今朔入之,令十二時捧時,頒布朝報,禁漏官員,自政院招來,分付。
藥房提調趙明鼎,副提調閔百興,有稟達事,來詣請對矣。
藥房口傳啓曰,臣於小次求對,未蒙兪音,更此煩籲,極知其萬萬惶悚,而日勢今已向夕,湯劑尙未進御,下情實不勝焦迫,玆敢冒死更請。伏乞暫許召見,千萬顒祝,惶恐敢啓。
傳于任㻐曰,來詣。
尹冕東,以義禁府言啓曰,吏曹前正郞李宗榮,成歡驛徒三年投畀,金鈍,良才驛徒三年投畀,倍道押送事,命下矣。以傳敎內辭意,具罪目,依例發遣府羅將,卽爲倍道押送于各其配所之意,敢啓。傳曰,知道。
以承傳色口傳下敎曰,摠府如此,弘文館亦遵此法乎?知入。
任㻐,以侍請院言啓曰,本院新除授兼輔德鄭象仁,兼司書趙㻐,令該曹,口傳付軍職,仍卽牌招察任,何如?傳曰,允。
吏曹口傳政事,以李亨元·丁範祖,爲吏曹正郞。
兵曹口傳政事,副司果鄭象仁·趙㻐。
柳脩以吏曹言啓曰,本曹郞廳,只是四員,而正郞柳雲翼,佐郞李鎭復,俱在外未肅拜,正郞一員,佐郞一員俱未差,無省記郞廳,正郞佐郞未差之代,口傳備擬以入,而待下批,使之仍卽出肅,以爲省記,何如?傳曰,允。
尹冕東以義禁府言啓曰,工曹佐郞吳載熙,以制書有違私律,直爲勘處事,傳旨啓下矣。吳載熙今已拿囚,以制書有違私律,杖一百收贖,盡奪告身,而依承傳,切減一等放送,何如?傳曰,允。
左議政韓翼謩疏曰,伏以臣,猥以無似,濫叨匪據,今及八朔,誠所不意。惟其昏謬之性,觸事顚錯,鈍滯之質,隨處皆罪。雖以昨日享郞事言之,臣非不知我聖上嚴宗廟重享祀之本意,而旣聞謬例之則然。竊恐處分之或過,前席一語,自不覺爲營護之歸,昨今來以此事,貽惱聖衷,洊下嚴敎,臣每一承聞,惶懍靡措,負罪如此,而尙逭大何,實賴天地之仁恩,而在臣分義,終不敢自恕。臣方待罪保護之任,版位承候,誠禮當然。湯劑奉進,職分內事,俱不敢抗顔冒進,致使提調替行,醫官抵辜細思厥由,罔非臣罪,惟有亟被重譴,然後庶可自贖其萬一,敢從闕下退歸。短章哀籲,乞聖明,亟賜處分,鐫解臣濫秩,重勘臣負罪,以安賤分,以昭國紀,千萬幸甚。答曰,省疏具悉卿懇。以國體下敎於卿,豈有深意哉?卿其安心勿辭,亦勿引咎,其卽視事焉,仍傳曰,遣史官傳諭。
丁亥閏七月二十五日辰時,上御集慶堂。都承旨·禮房承旨·同副承旨同爲入侍時,行都承旨閔百興,右承旨任㻐,同副承旨柳脩,假注書金致九,記注官申匡堯,記事官姜翰,以次進伏訖。上曰,昨日聞之於前知申,而以何樣刻之,以何色塡之耶?百興曰,刻以陰刻,塡以白色也。上曰,右承旨往見太廟,何如?㻐曰,時插方椽,且鋪板子,而無奉審之教,故不得奉審而來矣。上曰,此亦中官之誤傳,若不奉審,則一使令足矣。何必使承旨往見也?上曰,入侍兼春秋,進詣永寧殿修改處,奉審以來。出榻敎上命承旨書之曰,儲慶宮,當遣宗臣攝行,祭文當製下,獻官以全恩君墩塡差,今日受香,依此擧行。上曰,今日酬應多矣。松茶入之,都承旨先退。上命承旨書之曰,欲謁儲慶宮,而未能若意,遙望南部,此心何抑?受香時,當於延和門外祗迎,少伸微忱,依此擧行,儀註置之,時刻準備後待下敎,只入正時。上命退,諸臣遂退出。
丁亥閏七月二十五日午時,上詣延和門外。香祗迎入侍時,行都承旨閔百興,左承旨洪良漢,右承旨任㻐,左副承旨尹蓍東,右副承旨尹冕東,同副承旨柳脩,假注書鄭履玉·金致九,記注官申匡堯,記事官姜翰,以次侍立訖。上具翼善冠·袞龍袍,以乘轝,出通陽門,延和門外降轝,詣版位香祗迎訖。上命承旨書之曰,近者其君飭勵,視若尋常,一吏郞處分,大臣枚解,豈可若此?李宗榮,昨日下敎勿施,成歡驛徒三年投畀,金鈍,良才驛徒三年投畀,其令當日倍道押送,上命承旨,讀祭報府,㻐讀至大祝李養遂。上曰,予以爲李澤遂,而乃李養遂矣。禮房承旨,詣儲慶宮,奉審以奏,可也。禮判沈鏽,戶判李思觀,竣事後復命。上曰,入侍可也。致九出來,召入沈鏽·李思觀進前。上曰,何以爲之耶?思觀曰,極爲致精矣。上曰,無加傷處乎?思觀曰,無之矣。上曰,丹靑亦爲之乎?思觀曰,其廣不過二尺許,故暫時爲之矣。鏽曰,曾有親祭福酒外勿封之下敎矣。至於八月令新淸酒,何以爲之乎?敢稟。出擧條上曰,其亦置之。上仍詣典設司,命入建功湯,提調趙明鼎持入。上命承旨書之曰,今日內局,尙未入侍,入于小次,所重雖奉審,因此其欲酬應。內局建功湯,其令持入,首醫掌務官,莫知去處,事之可駭,莫此爲甚,首醫罷職掌務官汰去,湯劑仍命退却,命都承旨入侍。百興進伏。上曰,今日內局入侍,尙未爲之故命入矣。只隨駕提調持入,何故也?百興曰,都提調則以吏郞處分時下敎萬萬悚惶,故不敢入侍,只提調來待矣。上曰,奉審承旨入侍。出榻敎㻐進前伏。上曰,何如?㻐曰,竝無頉矣。兵曹判書南泰會進前奏曰,副摠管趙啓泰方入直,身病猝重,而不得替直,今日香祗迎,亦不能參侍衛之列,已極未安,而聞其病勢,十分危欲,一時留在禁中,尤爲未安,今姑改差,何如?出擧條上曰,摠管趙啓泰改差。出榻敎上曰,左副承旨入侍。出榻敎上曰,摠府番次爲誰?問名知入。蓍東曰,兪漢蕭當次,而有故不入云矣。上命承旨書之曰,百隷其雖怠慢,莫重宿衛之地,終不須資,有此請遞之擧,此今始初聞,若此摠管不入直,則隨人遞差乎。頃者除請番錄事之後其無此弊,其漸不可長,事之駭然,莫此爲甚。噫,有望八其君,而身不欲入直,此等臣子,將何處之?若此不已,政院其將請番應替之直而不入,摠管兪漢蕭,月串僉使除授,當日辭朝,倍道赴任,使今日臣子,少知衰君,到任日子,令帥臣狀聞,時任僉使,遞付京職。上曰,申時前,若不下直,當充軍於月串矣。上還入大內後,諸臣退出。
丁亥閏七月二十五日申時,上御集慶堂。藥房入診入侍時,提調趙明鼎,副提調閔百興,假注書鄭履玉,記注官申匡堯,記事官姜翰,醫官許礈·李以楷·李泰遠·慶絢·吳道炯·金季良·鄭允說以次進伏訖。明鼎曰,夜間聖體調攝,若何?上曰,一樣矣。寢睡·水刺之節,亦何如?上曰,亦一樣矣。明鼎請進湯劑,上進御,明鼎請診候,上許之。礈進前診候訖。退伏奏曰,脈候左右三部,度數調均,而滑體,差不足矣。諸醫以次進前診候訖。所逵與礈同矣。明鼎曰,臣當退出,夕湯劑持入矣。上曰,依爲之。明鼎退出,持夕湯劑以進,上進御。明鼎曰,聖體連爲勞動矣,參苓茶一貼煎入,似好矣。上曰,其置之。明鼎曰,明日朝湯劑,當依前入之乎?上曰,依爲之。上命書記懷識訖。上曰,承旨先讀之可也。上曰,編次人趙明鼎,亦爲校正可也。上曰,坐直承旨誰也?百興曰,尹冕東·柳脩也。上曰,注書出去,此記懷識,使柳脩書入,尹冕東,使之入侍可也。賤臣履玉,承命出傳聖敎,引冕東入侍。明鼎曰,以昨今聖體周旋之節見之,頗有椒熨之效也。上曰,不無其效矣。明鼎曰,太廟展謁,臨門伸懷,亦是椒熨之效矣。上曰,熨後則似有效,而夜間脚部,頗麻木矣。泰遠曰,痰候不深入,熨法甚好,差過五日,可責顯效矣。明鼎曰,蔘苓茶,更爲入之乎?上命參苓茶一貼煎入事。出榻敎藥房先退,冕東進伏。上曰,翰林愼認明更爲牌招入來與否,注書出去知入可也。賤臣履玉,承命出來,還入奏曰,尙無牌去來矣。上曰,愼認明,自鄕上來之故,如是遲滯耶?冕東曰,然矣。仍命退出。
丁亥閏七月二十五日酉時,上御集慶堂。右副承旨入侍,內局提調同爲入侍時,內局提調趙明鼎,副提調閔百興,右副承旨尹冕東,假注書金致九,記注官申匡堯,記事官姜翰,以次進伏訖。明鼎曰,以昨今見之,似有椒熨之效矣。上曰,然矣。明鼎曰,參苓茶,更爲入之乎?上曰,入之。明鼎曰,臣每知味如熟水好矣。上笑曰,卿之熟水,何其辛且烈乎?建功湯則一日一貼,予不闕之矣。卿勸予他藥,而何不勸八味元耶?明鼎曰,臣意則恐不如參苓茶矣。百興曰,長久之效,則莫如丸藥矣。藥房先退,冕東進前。上曰,翰林愼認明更爲牌招入來與否,問而知入。上命退,諸臣遂退出。
上在慶熙宮。停常參·經筵。
尹冕東啓曰,大司憲·執義未差,掌令申思連在外,掌令李心海,持平韓鏶·申益彬,時在任所,今日以監察茶時之意,敢啓。傳曰,知道。
藥房提調趙明鼎,副提調閔百興啓曰,伏未審夜間,聖體調攝,若何,痰候,何如,寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
以承傳色口傳下敎曰,茶則先入之,都提調入來後入侍。
又下敎曰,內局竝退去。
又下敎曰,都提調備員前問候置之,提調退去。
又下敎曰,三提調不備,而掌務官,來詣差備外,請承傳色,其君行步前,晝夜待令於差備外。
又下敎曰,左相內局都提調許副,判府事金陽澤爲之。
備忘記,噫,古人云三年侍湯孝子少,正謂今日也。浮囂卽一也。違牌卽二也。今則豈特小官,予知矣予知矣。昨日懇請,今日椒熨之前步自勝,是誰之賜?何恃今日諸臣,何恃今日局坊?可笑哉。今之朝鮮也。
任㻐啓曰,藥房都提調入來,備員來待矣。傳曰,入侍。
以承傳色口傳下敎曰,初一日多有爲之之處,晦日延和門外,與世孫,當盡爲祗迎,儀註置之事,分付儀曹。
任㻐,以弘文館言啓曰,副校理金載順,旣有禁推勿施之命,卽爲牌招察任,何如?傳曰,允。
又以弘文館言啓曰,副修撰李憲默,自鄕上來,卽爲牌招察任,何如?傳曰,允。
傳于尹蓍東曰,兪漢蕭,必以木道下往,而到任之狀,尙未來到,今日內狀聞之意,更爲,分付。
備忘記,前都承旨李惟秀,副摠管除授。
任㻐,以吏曹言啓曰,平安南道京試官宋載經呈狀內,身病甚重,時月之內,萬無起動往赴之望云。身病旣如是甚重,則勢難强令赴任,今姑改差,何如?傳曰,允。
尹冕東,以兵曹言啓曰,宣傳官徐㬦·李仁彬呈狀內,日昨內試射時,猥蒙直赴之恩命,所帶之職,旣已南行窠,則不可仍帶,斯速啓遞云,依例政差,何如?傳曰,允。
尹蓍東以禁衛營言啓曰,來八月當十三番後部後司屬慶尙道五哨軍兵逢點實數六百五十二名,已爲點閱整齊。來八月初一日,與內外入直軍兵等,依例替代後,舊軍放送之意,敢啓。傳曰,允。
又以禁衛營言啓曰,來十月當一番前部前司屬慶尙道五哨軍兵,來九月二十五日,京中逢點,依例準二朔立番之意,本道監·兵使處,預爲知委,何如?傳曰,允。
又以御營廳言啓曰,本廳來八月九月兩朔應立前部中司屬慶尙左道五哨軍兵六百七十名,已爲逢點整齊矣。八月初一日,與左司軍兵替代後,舊軍放送之意,敢啓。傳曰,允。
又以御營廳言啓曰,本廳十月十一月兩朔應立前部右司屬慶尙左道三哨,右道二哨合五哨軍兵。九月二十五日,京中逢點。十月初一日,與中司軍兵,當爲替代立番,趁期調送事,本道監兵使處,依前知會之意,敢啓。傳曰,允。
以平安監司狀啓,定州牧居閑良方渙等渰死事傳于洪良漢曰,令本道恤典擧行。
丁亥閏七月二十六日巳時,上御集慶堂。藥房入診入侍時,都提調金陽澤,提調趙明鼎,副提調閔百興,假注書鄭履玉,記注官申匡堯,記事官姜翰,醫官許礈·李以楷·李泰遠·慶絢·金季良·吳道炯·鄭允說以次進伏訖。陽澤曰,日氣甚涼,聖體調攝,若何?上曰,一樣矣,寢睡·水刺之節,亦何如?上曰,亦一樣矣。中宮殿氣候,何如?上曰,一樣矣。世孫宮氣候,何如?上曰,好在矣。陽澤請進御湯劑,上進御,陽澤請診候,上許之。礈進前診候訖。退伏奏曰,脈候左右三部,度數調均,而滑體,亦一樣矣。諸醫以次進前診候訖。所達與礈同矣。藥房提調持湯劑,更爲入侍事。出榻數陽澤曰,近日行步之節,何如?上曰,昨日提調,以椒熨,一場勸予,而跬步之間,亦不能伸體以步矣。陽澤曰,今承聖敎,下情不勝問迫,而昨年,臣待罪藥院,故聖候始未有詳察矣。難以昨年之候,末乃頓然顯勝,則非血氣不足之致,而明是痰候矣。上曰,痰則痰矣。陽澤曰,臣惶恐無地,而椒熨之具,已待令於外矣。上曰,其置之。此後則欲靜而鎭之矣。陽澤曰,與靜而鎭之之症候異矣。上曰,與前稍異者,難立之症,少勝矣。陽澤曰,此豈非椒熨之效乎?腰腿間痰候,不爲椒熨而何哉?上曰,無異矣。陽澤曰,近日則不以煎茶,而以茶飮進御乎?上曰然矣。明鼎持夕湯劑以進,上進御。上曰,注書出去,嶺南權管爲幾窠,知入。賤臣履玉,承命出來,知而還爲今侍。百興曰,嶺南權管窠知入矣。上曰,何窠乎?百興曰栗浦·三千浦矣。上曰,下番兼史出去,下番翰林,何時下諭,而其所居邑,距京爲幾日程乎?知入可也,下番兼史姜翰,承命出去,知而還爲入侍。上曰,愼仁明,居安陰乎?百興曰,然矣。百興曰,愼仁明,今月初八日,下諭,安陰八日程,而二十三曰,入來云矣。上曰,見下諭後,似卽發矣。陽澤曰,蔘苓茶,又爲進御好矣。上曰,今日則置之,可也。上曰,朝廷有作名,仁明者乎?百興曰,愼仁明有之矣。上曰,然乎?仁明二字,不可作名,予當賜名以改之矣。上曰,仁字何韻乎?陽澤曰,眞字韻矣。上曰,行列字何字乎?陽澤曰,未知矣。上曰,行列字,當置之矣。陽澤曰,何必閱韻乎?以某字而賜名好矣。上曰,賜名,於渠貴矣,豈不閱韻乎?上曰,無好字乎?陽澤曰,無矣。上曰,注書出去,三韻聲彙持入可也。賤臣履玉,承命出來持入。上曰,考韻可也。陽澤曰,有認字,又有訒字而通用矣。上曰,以認字書之可也。認字卽言忍字,而於渠切當矣。仍命書之曰,旣已挾試紙入場,非嶺南高蹈之士,旣見召試,又何他諭,往來日字,聞之雖不遲滯,初登淸選,一番達牌,容或,可也。故翰林違牌,雖無只推之命,爲其嶺人,措辭下敎,更令牌招後,焉敢若此?古人云敎婦初來,敎兒嬰孩,除職之墨未乾,於小官,若此驕氣,不可以長,檢閱愼認明,栗浦權管除授,其令當日赴任,赴任日字,令帥臣狀聞,前權管,遞付軍門。又命書之曰,金載順違牌,予已諒矣。金尙默旣已處分,故一體下敎,其禁推下敎,特爲分揀勿施。已上出傳敎陽澤曰,明日朝湯劑,當依前入之乎?上曰,依爲之。諸臣以次退出。
上在慶熙宮。停常參·經筵。
尹冕東啓曰,大司憲·執義未差,掌令申思運在外,掌令李心海,持平韓鏶·申益彬,時在任所,今日以監察茶時之意,敢啓。傳曰,知道。
藥房都提調金陽澤,提調趙明鼎,右承旨任㻐啓曰,伏未審夜間,聖體調攝,若何,痰候,何如,寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮口傳問安。答曰,知道。
以承傳色口傳下敎曰,茶則先入之。待下敎詣閤。
又下敎曰,蔘苓茶二貼,卽爲煎入。
備忘記,秋霖若此,當爲所晴,今日先差,明日進詣,獻官以儒臣差定,祭文當製下矣。
以承傳色口傳下敎曰,姑觀午時,祭文親製後,當許內局入侍,禮房知之而入侍,來日獻官以下塡差人,皆於公廨致敬,使吏曹郞廳巡檢。
又下敎曰,今日盡爲塡差,致虔以待明日傳香。
傳于任㻐曰,以時任儒臣塡差。
備忘記,命下祈晴之時,雖爲民憧憧,意或徑先,其令更律聞風聲,意謂其風自何來,開後仰瞻,其果快晴,誠是料表,高高蒼蒼,若是爲民,涼德何以仰孚,仍寢祈晴之命,頃者見水標橋,下敎濬川之餘,爲金相玉以置乎,水標橋之重也。而以予之眼,見一面堆其沙下敎,則倨慢都廳,囑于堂上,諷于相臣,待止僚水,何日濬川,若此而其君,用心祈晴,豈可弛乎?水標若此,何知幾人,令濬川堂上,明日進詣水標橋,到地平濬川復命,昔之濬川堂上都廳何人,而若是其勤,今之濬川堂上都廳亦何人,若是其慢也?予自笑也。令濬川堂上,學相玉之倨慢,若此而其君,何事董飭乎?此亦慷慨之一端也。
以承傳色口傳下敎曰,當待明日,更爲下敎,姑待之。
又下敎曰,豈特秋享,於享豈有只以宗班塡差之受敎乎?今番則初獻,毓祥宮以錦城尉爲之,儲慶宮以昌城尉爲之事,分付。
備忘記,豈爲李惟秀,其日夕食,卽其功也。同品若此,中直奉直,亦若此乎?摠管李惟秀,其令謝恩入直,省記修整以入。
以承傳色口傳下敎曰,初則摠管牌招,若何?只命謝恩矣。更而思之,昔年亦有摠管牌招之例,摠管李惟秀,卽爲牌招入直。
備忘記,祈晴更待下敎爲之。
以承傳色口傳下敎曰,濬川都廳招來,使之聽傳敎,明日濬川時,都廳着軍服執鞭,以爲董役,而若着天翼,則當下敎矣。
尹蓍東以都摠府言啓曰,新除授副摠管李惟秀,時無職名,令該曹,卽爲口傳付軍職,以爲入直之地,何如?傳曰,允。
兵曹口傳政事,副司直李惟秀。
尹蓍東以都摠府言啓曰,今日入直內三廳武兼,禁軍及軍兵等,當爲中日習射,而雨勢如此,不得爲之之意,敢啓。傳曰,知道。
備忘記,爲民此心憧憧,故近者連日開霽之餘,聞雨聲有命,而其宜詳審也。欲觀勢製祝文,伊後雨止,豈可徑先,今有更待下敎之命,而初意製此後服建功,目今爲國慨然之中,惟此酬應,昨聞都提擧所奏,晝夜平在近云矣。命中官考奏,卽初吉也。頃者此心惟憧憧,命祗迎矣。秋享祗迎,當行於同日,此心若何?因此靜思,其令禮曹當稟,親謁昨年親行,于今何能,興惟及此,憧憧二字,可謂歇後語耳。其曰草記何益?以此心何服建功,建功有效,豈令予若此,其若入侍矣,徒建功,將請蔥椒,方欲祗迎,蔥椒何言,靜而抑心,然後心可舒矣。明日入侍,今日蔘苓茶二貼煎入,予心若此慷慨,欲諭者,其何暇諭乎?
上在慶熙宮。停常參·經筵。
尹冕東啓曰,大司憲·執義未差,掌令申思運在外,掌令李心海,持平韓鏶·申益彬,時在任所,今日以監察茶時之意,敢啓。傳曰,知道。
藥房都提調金陽澤,提調趙明鼎,右承旨任㻐啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
以承傳色口傳下敎曰,待下敎詣閤,茶則先入之,鄕雀舌入之。
又下敎曰,儲慶宮亞獻官,以綾城尉塡差。
傳于尹蓍東曰,內局入診,左副承旨同爲入侍。
備忘記,水標何等重也,而目觀下敎,欲爲決棍,而其日其日故參酌,則囑于該堂若此,予雖望八,豈可循例申飭?濬川堂上,書傳濬川二字,尙未學乎?該堂事當越捧,而爲先從重推考。金相玉倨慢,何待其堂,令騎判,開坐龍虎營,決棍二十度,其令卽爲擧行,更復若前,其當殿座于訓鍊院。
以承傳色口傳下敎曰,卽爲招來騎曹郞廳,聽傳敎。
尹蓍東以兵曹言啓曰,依傳敎,濬川都廳金相玉,決棍二十度之意,敢啓。傳曰,知道。
任㻐,以弘文館言啓曰,副修撰李憲默,疏批已下,卽爲牌招察任,何如?傳曰,允。
傳于尹蓍東曰,左副承旨入侍。
以承傳色口傳下敎曰,遣史官,命召傳授,安心勿待命事,更爲傳諭。
副修撰李憲默疏曰,伏以惟天惟祖宗,默垂眷佑,聖候康復,臣民慶忭,中外惟均。仍伏念臣之頃年所遭,汚衊無餘,自此以後,跡屛鄕里,念絶榮途,而聖眷愈隆,甄錄如舊,館銜臺除,次第聯翩,而一未趨膺,積犯違傲,此豈臣之所樂爲哉?負罪辜恩,生不如死,月前栢府除命,又下意外,馹召遠辱,蓬蓽動色,感極涕零,惶隕罔措。繼伏聞玉候愆和,藥院竝直,畎畝憂慮之忱,尤不能自己。且有在外諸臣催促上來之命,臣於是,不顧一身之廉隅,蒼黃登途,而中路痰作,未能趲程,寸寸前進,昨始來伏旅次,而伏聞聖候,已至平復之境,臣心欣忭,曷有其極?又於此際,忽叨館職移除之命繼以召牌儼臨,不知釁陋賤臣,何以得此於聖明也?逖違軒陛之餘,一覲耿光,是臣至願,而顧臣所被臺臣,卽是三司改正,則去就一節,更無可論。雖欲一謝恩命,少伸區區犬馬之誠,而其勢末由,瞻望䱄稜,撫躬自悼,玆敢祗詣禁扃之外,仰暴危苦之情。伏乞聖明,俯垂諒察,亟削臣所帶之職,仍治臣瀆擾之罪,以肅朝綱,以安私分,不勝幸甚。臣今將退塡溝壑,不勝愚忠之耿耿,略此附陳焉。伏惟殿下,誕膺純嘏,寶算冞隆,此實我東方億萬年無疆之休,而比之堯·舜·文·武之年,則尙未爲多。古人之言曰,聖人之血氣,有時而衰,志氣無時而衰。中庸曰,不息則久,久則徵,徵則攸遠,然則天之道,在於不息而帝王之所以合德於天者,亦在於不息也。況衛武公,年九十有五,猶箴儆於國,抑戒一篇,丁寧反復,不以衰耄,有所自懈,殿下每以此,爲平日警省之要,孰不欽仰贊頌,而第念聖學之要亶在於誠敬二字,誠者眞實無妄之謂也。敬者聖學之所以成始而成終者也。夫操捨靡常,出入無時者,惟是心也。非誠無以存此心,非敬無以持此心,況人主之心,卽萬化之原,人主之心正,則朝廷正百官正萬民正,政令施措,動靜云爲之節,莫不一出於正,臣敢以大學正心之義,孟子養心之訓,爲殿下誦之,而其要則不越乎誠與敬而已。伏願殿下,無曰晚昏,而益加存察,無曰倦勤,而益懋進修,凡於日用造次之間,念念提撕,頻頻喚惺,體孔聖愼疾之義,而鑾蹕軫五出之戒,遵戴記如綍之旨,而辭令無頻復之悔,則將見輝光日新,與天同德,非但爲朝廷百官萬民之則,而天君泰然,百體從令,實亦有補於靜攝中頤養之道矣。昔在中廟朝,臣先祖臣文元公彦迪,嘗進一綱十日疏,有曰古昔聖帝明王,法天存誠,主敬講獨,終始惟一,無時間斷,不以吾治已隆而自逸,不以吾德已盛而自滿,不以吾齒已衰而自怠,常存戒懼於不覩不聞之地,以致昭格于無聲無息之際,伊時得蒙聖祖之嘉奬,至有古之眞德秀無以過矣之敎,猗歟盛哉。此豈非今日之龜鑑耶?臣之此言,誠迂遠矣,誠猥屑矣,而旣有所受,敢替芹曝之獻,惟聖明垂察焉。答曰,省疏具悉。頃者春坊特除,意思爾祖,往者所遭,其過已知,爾何撕捱?疏中附陳,其言切實,且誦昔年爾祖之言,復陳于予,可不體省焉?爾其勿辭,從速察職。
行都承旨閔百興疏曰,伏以惟天惟祖宗,默佑我宗祊,聖候康復,藥院撤直,臣民慶忭,曷有其極?仍伏念臣,猥以魯下,濫被洪造,前後歷歇,罔非踰涯,徒煩聖主之恩數,曾蔑分毫之報效,榮耀雖極,慄惕恒切。不意今者,又以御帖書寫之勞,至有二品晉擢之命,臣始焉驚惑,繼以震越。嗚呼,御帖載得於幾百年之後,識以宸翰,奉安舊宮,此實爲國家之盛擧,聖孝之罙光,臣職忝近密,承命敬寫,固是職分之常事,有何寸勞之可紀,乃有此格外之誤恩耶?命德之器,不可不惜,罔功之賞,不可不戒,今忽緣臣而名器不重,恩賞輕褻,則非徒臣心之惶愧靡措,亦豈不有黑於聖朝綜核之政乎?伏乞聖慈,亟賜諒察,收還成命,以重公器,以安私分,千萬幸甚。且臣竊有區區難安之端,一欲陳暴,而連値朝家者故,尙此囁嚅,今於辭疏之末,敢此附陳焉。噫,臣三載藩任,觸事憒憒,畢竟醜拙,臣亦自期,迺者平康前縣監徐日輔之供出,而臣之疲軟不職之失著矣。臣雖無似,名以道臣,論一守令,而豈可與之呶呶爭辨,有若對訟者然?以損事體。第念事關殺獄,法意甚嚴,亦不可一任泯默,略控委折,以冀聖明之俯燭,其供有曰初覆之詳略雖異,實因之成獄旣同,道臣只當觀其初檢覆檢之文案,以判其致死虛實之與否,而必欲使檢官改檢狀,曾所未聞。又曰初檢若疏忽,當行三檢,亦無不可云云。大凡殺人成獄之規,參觀初覆之檢狀,實因相符,則便可成獄,實因相左,然後始行三檢,此乃應行之通規,今此獄案,兩檢之實因旣同,左右之詞證咸備,則三檢與否,初非可議,故臣於馳啓之時,已備陳厥由,想蒙聖鑑之俯察矣。元犯旣正獄案句當之後,則今以一二傷處之落漏,似不必深咎,而殺獄文案之嚴重,與他自別,一字一句,必皆審愼,故傷處錄案,雖以檢官之意,亦不敢自斷,必也取招於元犯與元告,取招於切隣,參證及醫律生,諸人衆人之招,一辭同歸,然後始乃成案者,蓋出於兩造具備,師聽五辭之意也。其審其嚴,若是之重,則今於胸膝腰眼緊要傷處之遺漏者,豈可諉以獄事之已成,而置而不論乎?但此獄違格,若在於成獄未成獄之間,則豈容他議?此則不然,不過爲一時疏忽,則在法雖難容恕數遞之可悶,民邑之受弊,亦不可不念,故臣與營下守令,果有憂歎之酬酢而已。至於私書往復,非臣所知,中間事狀如斯,則今欲以此,謂以使改檢狀,作爲執臣之欛柄者,良足一哂,雖然竊觀其供,首尾辭意,顯加譏侮,無異於反詈之言,不但爲臣身之疲餒,亦足關朝廷之體貌,臣何可含默不言,晏然自在乎?玆敢略擧事實,仰籲於紸纊之下。伏乞聖慈,俯賜鑑察,明降威罰,以爲爲道臣溺職者之戒焉。答曰,省疏具悉。今番賞典,所重在焉,卿何過辭,徐日輔事,其時囹圄多滯,故特爲處分之時,徐日輔亦在其中特放,而供辭例下,今覽卿章,其涉駭也。道臣體重,亦焉敢若此?不可白放,以不應爲私律勘處,於卿何有,其勿辭速察職。
丁亥閏七月二十八日辰時,上御集慶堂。藥房入診,左副承旨同爲入侍時,都提調金陽澤,提調趙明鼎,右承旨任㻐,假注書鄭履玉,記注官申匡堯,記事官姜翰,左副承旨尹蓍東,醫官許礈·李以楷·李泰遠·慶絢·金季良·吳道炯·鄭允說以次進伏訖。陽澤曰,日間聖體調攝,若何,上曰,一樣矣,寢睡·水刺之節,亦何如?上曰,亦一樣矣。陽澤請進御湯劑,上進御,陽澤請診候,上許之。礈進前診候訖,退伏奏曰,脈候左右三部,度數調均,而滑體,亦一樣矣。諸醫以次進前診候訖,所達與礈同矣。藥房提調持湯劑,更爲入侍事。出榻敎陽澤曰,昨日只進御蔘苓茶,下情焦問矣。上曰,再明當祗迎,雖茶飮,予豈忍下咽,而爲慮卿等之求對,使之入之矣。陽澤曰,椒熨則祗迎之前,不敢仰請矣。上曰,然矣。上命左副承旨,讀李憲默疏。上曰,其時以玉堂而有所遭乎?蓍東曰,然矣。上曰,行公似難乎。陽澤曰,然矣。上曰,春坊則似行公矣。陽澤曰,然矣,仍賜批。又命讀閔百興疏,仍賜批,明鼎進夕湯劑,上進御。上曰,茶則入之乎?明鼎曰,卽爲入之矣。陽澤曰,今日又進御參苓茶好矣。上曰,其置之。上命承旨,書左相傳諭訖。命書之曰,其時事實,業已知矣。首醫掌務官下敎,特爲分揀勿施。又命書之曰,都承旨批下,方帶內局,牌招察任。又命書之曰,差備待令,掌務官禁漏待令,觀象監官員,皆令退去。已上出傳敎㻐曰,白頭山祭文,有提學製進之命矣。弘文館提學鄭宲在外,藝文館提學尹伋,以有所遭,不得製進云矣。何以爲之乎?上命書之曰,白頭山祭文。使知製敎製進出傳敎,諸臣以次退出。
丁亥閏七月二十八日初更四點,上御集慶堂。左副承旨入侍時,左副承旨尹蓍東,假注書金致九,記注官申匡堯,記事官姜翰,以次進伏訖。上命承旨,呼寫剪燈錄,蓍東書訖,上命讀之,蓍東讀畢。上曰,作帖以入可也。上命承旨書之曰,撕捱自有序,去就亦有常,大臣之所遭撕捱,雖有輕重之分,因此抑有過爲撕捱者,而至於下敎,事體有焉,今日泯默數口之心,諭之可也。噫,曾聞故相之言,予亦知其人,事爲恐或執滯,一自輔相之後,異於所料,有懷則必陳,有守則必守,予雖有不槪之語,亦不過爲撕捱,以數昨事觀之,心自歎服,今番之事,一何相反,以吏郞事言之。噫,豈徒望八靜攝,僅爲行禮之後,於殿中,呼寫祭文,於該郞之道,何循常例,以纔通清李東顯苟差,飭勵焉可無也。而特爲下敎,亦爲末減,意蓋深矣,則不數日,金鈍又復若此,此若今日儒臣之氣,凡於處分,撓攘之致,故金鈍下敎時,一體處分,意益深矣。而雖然,俱不過徒配,意亦在焉,其中雖有大臣二字,懷慨之中,不過泛說,以大臣處義言之,不過一箚而已。何胥命之有,此萬萬過矣,而本事之外,予有深慨者,頃者藥院湯劑不爲以待事,臺臣旣斥,其日仍坐典設司,命進湯劑,雖不下敎,日已晚矣。本司亦非御所,門已洞開,則使大臣,豈無惶蹙之心,而輕重在焉。宜請求對而未聞,故其令持入,望八其君,未服湯劑之日,豈若此,而呼掌務官之聲,聲徹殿座之處,此無他,都提調若是撕捱,故暗劣首醫趑趄觀望之致,孱劣掌務官,亦何足道也?提調持入之後,予則大臣重臣,眼暗莫辨,而聞其奏,卽提調也。仍奏曰,都提調惶恐不敢入侍云,予莫曉也。或過撕捱,則此雖非若此者,小則卽退陳箚,大則雖不能入侍,闕外胥命,可也。俱不爲此,留於闕中,不爲入侍,於大小輕重何,若此之故,叱退醫官不飮,此非辭氣,乃存事體,雖然予雖衰耋,豈因此而却藥,他相入侍後,卽爲許診矣。數日商量者,非爲本事也。乃爲嘗藥,數日窮思,關係非進善門故也,而頃者之事,雖不獲已,尙分悔焉,而李宗榮之章,於予藥石,故旣已嘉奬,今不踐焉。其雖涼德,豈忍爲此,慷慨雖亘中,泯默多日,今乃諭爲,而中官無形,所奏之際,金吾門外,以城門外誤奏,故慷慨轉深,泯默者,意亦此也。噫,此豈中官之誤,視如若前,心亦不耄,豈至此乎?雖然氣雖昏也。心則不昏,若是下敎,心不太昏之故也。惜乎,所恃相臣,其豈尋常,而惜乎?値此今日,多日慷慨者,近者浮囂者流,無論大官重宰,欲逐乃已之時,白首暮年,豈效此輩,本事之外,尤有慷慨者,是誰之過,寔予之過,初則誤聽,將諭曰因予過,而若此命召,何使史官,其欲命駕親授,而重國體而未能,爲敎令承宣,傳授偕來,今則事件異焉。令史官,命召傳授于左相,勿待命事,仍爲傳諭,上曰,宣傳官一員入侍。出榻敎上命退,諸臣遂退出。
上在慶熙宮。停常參·經筵。
尹冕東啓曰,大司憲·執義未差,掌令申思運在外,掌令李心海,持平韓鏶·申益彬,時在任所,今日以監察茶時之意,敢啓。答曰,知道。
藥房都提調金陽澤,提調趙明鼎,副提調閔百興啓曰,伏未審夜間,聖體調攝,若何,痰候,何如,寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
以承傳色口傳下敎曰,茶則先入之,待下敎詣閤。
傳于任㻐曰,內局入侍。
備忘記,昔年濬川,何比其功,雖有定式,其若堆沙,隨橋而濬,若此雖推沙於廣通橋,視若尋常乎,濬川堂上將何用也,濬川都廳,亦將何用?水標皆塡,予何聞寸,濬川之堂,坐而待塡,濬川都廳,便臥弄戲,君將監董乎哉?頃者下敎,卽是此橋,則焉敢若此?欲免決棍,敢囑該堂乎?此後隨橋甚處,爲先濬川通融,濬川依定式濬川事,申飭該堂·都廳,令醒其夢,功虧一簣之歎,濬川其聾乎?予之所重,卽水標也。其於潦水古聞,春夏秋冬何聞,予雖暮矣,其見熟矣。年少濬堂,乳臭相玉,其何道哉?靜而思之,其稟駭然,耳目雖聾瞽,予何默默乎?仲秋將近,依定式一體濬川,予當臨視矣。
以承傳色口傳下敎曰,有着軍服而擧行之敎,則日寒而入處乎?事過後當爲決棍,金相玉記過。
又下敎曰,承旨乞郡初也。給之。
又下敎曰,欲爲下敎而止之,焉敢以縣道封章?此章下送。
又下敎曰,精神索漠,以爲承旨乞郡初也。近來爲之者亦多,爲親之事,儒臣承旨何間也。右副承旨尹冕東疏批,以省疏具悉。所陳者,令該曹依施焉,書出頒布。
閔百興啓曰,諸翰林竝放送令該曹,口傳付軍職,卽爲牌招事,命下矣。檢閱鄭好仁,方在罷散中,何以爲之?敢稟。傳曰,敍用。
吏曹口傳政事,檢閱單鄭好仁·愼認明,以李復永,爲山淸縣監。
任㻐啓曰,新除授藝文館檢閱愼認明,時在慶尙道栗浦權管任所,斯速乘馹上來事,下諭,何如?傳曰,允。
傳于任㻐曰,承旨御史入侍。
任㻐,以吏曹言啓曰,今此社稷大祭及宗廟·徽寧殿朔祭大祝,皆以侍從塡差矣。時無職名人員,令該曹,口傳付軍職,何如?傳曰,允。
兵曹口傳政事,副司果柳善養·李敬玉·具㢞·李昌任·徐有寧。
傳于柳脩曰,鍾閣官員,以鍾鼓消日,極爲駭然,入直與否,爲先知入,明日當決棍,開陽門外待令。
柳脩,以義禁府言啓曰,前縣監徐日輔,以不應爲私律勘處事,傳旨啓下矣。徐日輔,今已拿囚,依定式,以不應爲私律,杖八十收贖,奪告身三等,而依承傳,功議各減一等,放送,何如?傳曰,允。
領議政金致仁箚曰,伏以臣,戒忽少愈,病果重發,關格吐瀉,隔死如紙,不意筵臣,猥煩崇聽,旬日之內,再遣御醫,珍劑繼降,德音隆厚,保有危喘,莫非君賜。伏枕瞻天,曷勝感祝?賤疾今雖少減,而氣血俱脫,餘症尙苦,委身床玆,蠢動無望,僚相引入,臣病如右,廟務瘝曠,已非一二,而明日賓對,又將不成,病裏惶蹙,譴何是竢,玆敢短箚仰瀆。懇乞聖明,遞臣之職,治臣之罪,以安賤心,以警具僚焉。答曰,省箚具悉卿懇。卿恙若此,爲卿悶焉,次對之命特寢,卿其勿辭,安心善攝焉。遣史官傳諭,遣御醫看病
右副承旨尹冕東疏曰,伏以臣,猥荷剪拂,驟躋緋玉,出入邇列,歲今周矣。絲毫莫報,雨露若偏,居常感懼,知墜淵谷,復豈敢爲越分干私之圖,而第有區區煎迫之懇,出於至情,今若嚴畏含結,不以仰聞於孝理之下,則是臣,上次自阻於君父之仁,下以不盡於人子之職,臣何忍爲此哉?臣之父母,年皆望七,精力旣謝,疾病交侵,常有凜然之憂,而臣母澌鑠尤甚,長委床席,調護之方,惟藥餌滋補是賴,而菽水之供,常患屢空,刀圭之劑,輒違其時,臣固誠意淺薄,不及古人事親之節,而蓋亦窮窶至甚,實無以自盡其力也。噫,臣幼多疾疹,最被鞠育之恩,長復疏迂,未效甘旨之誠,夙宵憂迫,艱難萬狀,幸蒙我聖上與天靡極之德,邇來十數年,受祿爲養,不爲不多,而只緣臣,計拙謀生,才乏幹蠱,尙貽尸饔之勞,莫遂反哺之願,此則臣之罪也。彯縷結綬,翶翔禁近,臣之一身,榮則榮矣。每當公退歸家,親府蕭然,滫瀡不給,則未嘗不恒焉疚懷,誦毛義奉檄之語,而切自傷歎也。倘以此時,獲畀下邑,俾得以伸一日之養,則臣之至願,於是乎畢矣。顧今我殿下,寶算彌高,萬機憂勞,臣雖至陋亦忝近密之末,涵濡浹肥,感戴如天,犬馬依戀之誠,豈忍爲暫時離違之計哉?今臣情理之急,殆無與比,而竊觀近來廷臣之以此陳懇者,擧蒙天恩,無不曲副,臣若終始泯默,則將未免爲諸臣之罪人,此臣所以未暇擇聲,冒昧哀籲者也。伏乞天地父母,特垂矜察,亟賜開許,準臣所請,獲伸至情,千萬切祝。
丁亥閏七月二十九日巳時,上御集慶堂。藥房入診入侍時,都提調金陽澤,提調趙明鼎,副提調閔百興,假注書鄭履玉,記注官申匡堯,記事官姜翰,醫官方泰輿·許礈·李以楷·李泰遠·慶絢·金季良·吳道炯·鄭允說以次進伏訖。陽澤曰,夜來聖體調攝,若何?上曰,一樣矣。寢睡·水刺之節,亦何如?上曰,亦一樣矣。陽澤請進御湯劑,上進御,陽澤請診候,上許之,泰輿進前診候訖。退伏奏曰,脈候左右三部,度數調均,而滑體,亦一樣矣。諸醫以次進前診候訖,所奏與泰輿同矣。藥房提調持湯劑,更爲入侍事。出榻敎上曰,翰林又爲牌招乎?百興曰,卽今俱爲就吏,而無一翰林矣。上曰,然乎?仍命書之曰,飭已行,諸翰林竝放送,令該曹口傳付職,牌招察任。出傳敎百興曰,諸翰林之違牌,以愼認明不卽上來之故,而今則認明又被罪,故其在館規,尤難行公云矣。上曰,愼認明放送,則右位皆將行公乎?百興曰,似然矣。上命書之曰,今聞館規,愼認明違牌,非慢蹇也。特寢權管補外之命,令該曹,卽爲付職,其令倍道上來。出傳敎明鼎進夕湯劑,上進御。陽澤曰,明日朝湯劑,當依前入之乎?上曰,依爲之。上命書之曰,明日次對,香祗迎後爲之。出傳敎諸臣以次退出。
丁亥閏七月二十九日申時,上御集慶堂。承旨御史入侍時,同副承旨柳脩,文學具庠,假注書金致九,記事官姜俒·鄭好仁,以次進伏訖。上命御史,讀書啓,庠讀訖。上曰,何以問之,而厥女言之耶?庠曰,以推奴行色樣,寄宿厥家,而多般鉤問,始得其情狀,仍出道,與本官及丹城縣監,眼同査問,則終丹之兄以丹所招,果如所聞,而的是宋之明之子矣。上曰,終丹之年,的是七歲乎?庠曰,其隣家有同年生者,故捉來問之,則果是七歲矣。上曰,其長如何?庠曰,體樣已成矣。上曰,本官以爲,何如?庠曰惶悚,而旣得奸夫,亦以爲快矣。上曰,宋哥之事,不怪異矣。飢商見裸體之女,生心或不怪矣。庠曰,宋之明捉來營門,與道臣眼同嚴問,則一如以丹所告矣。上曰,實史官旣入,當直書於史冊,七歲兒生産,豈非異事耶?旣得其夫,嶺南誑惑之人心,庶可定矣。庠曰然矣。上命入直儒臣入侍。致九出來,召入金載順·閔弘烈進伏。上曰,此等事,爾等見於史記中乎?載順曰,小官固陋,未思之矣。弘烈曰,臣亦未之見也。命儒臣先退,上命承旨書之曰,御史旣已復命,交奸之人,不下一杖自服,此則予之所料,可謂偶合,而今予之心,畢査豈弛,物怪則物怪,其雖望八,以德能勝怪,豈聞史牒所無事,此人處置,卽歇後事也。雖無殷宗雊雉祥桑之事,豈無自修之心?以御史,書啓,置諸政院,欲爲從容下敎,頃者筵中,幾番下敎,而耳目之官,若聾若瞽,無一人論啓之事,雖欲下敎,本事未訖故泯默,世間豈有無父之事,旣曾已諭,日就月將之說,豈比諭於終丹者乎?無識面任雖若此,讀書士夫,豈謄其言,其所昏闒,予則曰豈云百里,十里誠難矣。御史,書啓雖無,其報辭旣登狀聞,本事旣査之後,其何遲待,時任山淸縣監,施以削版之典,此縣與他有異,不爲署經者,口傳擇差,明日辭朝,其令入侍。上曰,此狀啓,頒布朝報,可也,命承旨,書領相差批,脩書記,上命退,諸臣遂退出。
上在慶熙宮。停常參·經筵。
自辰時至午時,日暈。
尹冕東啓曰,大司憲·執義未差,掌令申思運在外,掌令李心海,持平韓鏶·申益彬,時在任所,今日以監察茶時之意,敢啓。傳曰,知道。
藥房都提調金陽澤,提調趙明鼎,副提調閔百興啓曰,伏未審夜間,聖體調攝,若何,痰候,何如,寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣,明日入侍宜矣。中宮殿·惠嬪宮,口傳問安。答曰,知道。
以承傳色口傳下敎曰,茶則先入之。
又下敎曰,此於君命,若是慢蹇,吏曹當該堂上,從重推考,當該郞廳,令該府處之。道臣擧行伏聞來到後直放,卽爲付標以入事,分付。
又下敎曰,今覽傳旨,乃新差郞廳,今番分揀,郞廳旣已分揀,堂上推考,亦置之。
備忘記,前判書申晦敍用。
備忘記,其有宜飭其中一句,予自謂過矣。前判書李昌壽敍用。
尹蓍東以都摠府言啓曰,今日入直內三廳武兼,禁軍及軍兵等,當爲中日習射,而香祗迎相値,不得爲之之意,敢啓。答曰,知道。
左議政韓翼謩疏曰,伏以臣,不忠無狀,自䧟罪戾,情實未白,衷誠掩抑,三日金吾,百端咎悔,嶺海鈇鉞,惟命是竢,不自意聖度涵貸,史官再臨,還授命召,俾勿待命,恩禮之隆,有非負罪賤臣所當得者,臣於是,雙擎几頓,感極而弟,尤不知置身之所也。噫,臣罪可勝言哉?湯劑過時,而不卽請進者臣也。諸僚求對,而不克同參者臣也。身任保護,旣失其職,則逬出胥命,分義則然,而臣未能焉。晚後一疏,旣承恩批,則宜卽趨參於朝日問安,而臣未能焉。原其心,惶恐無他,論其跡,疏忽莫甚,伊日備忘荐下,而臣之罪,誠死無以自贖矣。噫,臣雖庸愚,粗知義分,尙何敢以一時匪怒之敎,過自撕捱,矧復嘗藥之任,卽臣子自效之地,臣旣受恩如天,無一毫報補,則惟以殫竭誠力,顚仆爲期,尙庶幾自致其萬一,卒乃事與心違,顚倒惶惑,遂不免爲未能盡分之歸,此臣所以拊躬自悼,實不欲自立於天下者也。且臣於昨日所下傳敎末端句語,誠有所惶駭戰慄,求死不得者,雖其竢罪之蹤,不敢輒請收還,而爲人臣,致此敎於君父,又其罪,萬戮有餘矣。玆敢竝入文字,仰請威罰,而至於濬事之乖當,亦莫非臣罪,而有所不暇自引。伏乞聖明,天地父母,亟賜鑑察,遄降威譴,鐫臣之職,治臣之罪,以爲爲人臣不忠不職者之戒,千萬幸甚。答曰,省疏具悉卿懇。將欲敦勉,卿章先至矣。大抵本事,卿豈若此,予何介滯,今若浮雲,卿須安心勿辭,亦勿引咎,卽起視事,使國人,咸知君與相之心。仍傳曰,遣史官傳諭。
丁亥閏七月三十日辰時,上詣延和門外。香祗迎入侍時,行都承旨閔百興,左承旨洪良漢,右承旨任㻐,左副承旨尹蓍東,右副承旨尹冕東,同副承旨柳脩,假注書鄭履玉·金致九,記事官洪相簡·鄭好仁,以次侍立訖。上具翼善冠袞龍袍,以乘轝,出通陽門,延和門外降轝,詣版位香祗迎訖。上曰,右承旨馳詣太室,奉審以來。出榻敎上曰,左承旨馳詣毓祥宮,諸執事進排官,摘奸以來。出榻敎上曰,左副承旨馳詣儲慶宮,奉審以來。出榻敎上曰,藥房都提調·提調,持湯劑入侍。出榻敎致九召入都提調金陽澤,提調趙明鼎,醫官方泰輿進前。上曰,□□則立而祗迎矣。陽澤曰,臣俄者瞻望,則步履大勝於前日矣。進茶訖,上詣廚院,命國舅都尉入侍。致九出外,召入府院君金漢耉,永城尉申光綏,靑城尉沈能建,興恩副尉鄭在和進前,又命都承旨入侍,百興進伏,漢耉曰,臣伏見版位上祗迎之時,步履勝昔,不勝忻忭之忱矣。上曰,似勝矣。上命承旨,書記懷文,百興書訖。上曰,編次人入侍,□□□命讀記懷文,明鼎讀畢,□□□上命召本院直長李敬一入侍。致九出外,召入李敬一進前。上曰,此人誰也?百興曰,□□□之奉祀孫也。上命承旨書之曰,御製□□□□□今日入□直長李敬一□□□令該曹□□□無頉矣。□□□終不以□□塡差可□□。漢耉曰□□□序文矣。上命任㻐讀之。□□□聞其文,誠□其人矣。鄭宲必不爲怪異底事,今番則必上來矣。上曰,藥房都提調□□持湯劑入侍。出榻敎都提調金陽澤進伏,進湯劑訖。上命承旨書之曰,昨已下敎,他餘事,從當處分,而鄒·魯之鄕,其雖縣名,旣思之□□□宜□□安陰·山陰,不過接界,而頃□□□有□□有峨嵋山,故三蘇應焉,名□□□亦非一也。且會稽山陰,已□□□更以安陰縣,山陰更以□□令該曹□□□,上曰,山淸縣監李復永入侍。出榻敎□□出來,召入李復永進伏。上曰,思爾父而除此邑矣。卽今則人□□誑惑,似可鎭定,而邑名改以山淸,汝下往後,其年歲,更爲査實,可也。上曰,旣寢補外之命,栗浦權管仍任。出榻敎上還入大內後,諸臣退出。
上在慶熙宮。停常參·經筵。
夜二更,雷動電光,四更電光。
下直,□□郡守金朝潤。
尹冕東啓曰,大司憲·執義未差,掌令申思運在外,掌令李心海,持平韓鎭·□□□在任所,今日以監察茶時之意,敢啓。傳曰,知道。
藥房都提調金陽澤,提調趙明鼎,副提調閔百興啓曰,伏未審夜間聖體調攝,若何,痰候何知,寢睡·水刺之節,亦何如?臣等依下敎率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。
□□□口傳問安。答曰,知道。
□□□。
傳于閔百興曰,內局入侍。
閔百興以禮曹言啓曰,各陵秋展謁,每於仲朔,取稟事,曾已定式矣。今秋展謁,所當依前稟定,而聖候方在靜攝中,臣曹不敢循例擧行,何以爲之?敢稟。傳曰,此心憧憧,以待下敎。
尹蓍東以兵曹言啓曰,羽林衛將閔鏽,昌慶宮衛將韓弘謩,俱以病難供職,呈狀乞遞,領軍之將,輪番之任,不可久曠,今姑改差,何如?傳曰,允。
又以兵曹言啓曰,新除授楸仇非權管金德殷,實病沈重,累度呈狀乞遞,不可强令赴任,依例罷職,準期不敍,何如?傳曰,允。
又以義禁府言啓曰,副校理金尙默,過今朔後,以制書有違,私律勘處事,傳旨啓下矣。金尙默拿囚後,旣已過朔,而特敎定律名者,勿捧原情,直爲草記勘處,曾有定式,以制書有違私律,杖一百收贖,盡奪告身,而依承傳功議各減一等,放送,何如?傳曰,允。
丁亥八月初一日巳時,上御集慶堂。藥房入診入侍時,都提調金陽澤,提調趙明鼎,副提調閔百興,假注書鄭履玉,記事官姜俒·鄭好仁,醫官方泰輿·許礈·李以楷·李泰遠·慶絢·金季良·吳道炯·鄭允說以次進伏訖。陽澤曰,聖體調攝,若何?上曰,一樣矣。寢睡·水刺之節,亦何如?上曰,亦一樣矣。陽澤請進湯劑,上進御,陽澤又請診候,上許之,泰輿進前診候訖。退伏奏曰,脈候左右三部度數調均,而滑體亦一樣矣。諸醫以次診候訖,所達與泰輿同矣。上曰,提調出去,夕湯劑持入,可也。明鼎退出。百興曰,奉朝賀洪啓禧,爲承候來待矣。上曰然乎?貴矣,注書出去,招入可也。臣履玉承命出,引啓禧入侍。上曰,見卿爲承候而來,予心貴矣。予知卿爲奉朝賀後,必能頻頻入侍矣。啓禧曰,向有庭候,下情不勝焦悶矣,卽復常節,不勝欣幸。今則聖候動作之際,能無不便之節乎?上曰,昨日僅能行步成禮矣。上曰,終丹事,誠怪矣。御史復命後詳問,則具庠,謂終丹之兄二丹曰,吾欲以汝卜妾云爾,則二丹怒而辱之云,辱之則誠是矣。終丹則誠是淫物,裸體而行,何處飢商,弄假成眞,勢或似然矣。與宋哥期面之時,厥女擧襁而飮乳云,厥女爲人則果難矣。其母非欲誇張神奇也。意或用一胎□□賜米之例,將欲得食而然矣。有褒姒·甄萱之事,故初則大動心矣。更思之,此等之女,必無生此等人之理,故果不用心矣。啓禧曰,甄萱事,與褒姒有異,非無人道而生者也。其姓李,亦有父母,而渠自改姓爲甄,或以爲蚓子,而此則齊東之言也。上曰,宰相須用讀書人云者,正道此矣。旣非無人道而生者,則其以爲神人而譸張眩惑之說者,今可消矣。但七歲生男,終是變怪,卿曾見古史,有如此之事否?啓禧曰,臣聞有此事後,考見諸史,有奇奇怪怪之事,而七八歲生男,則未見之矣。諸史,於星宿山川則稱災,鳥獸蟲魚則稱異,於人則稱痾,蓋人則有知覺有常道,其異常者,在渠爲病,故不曰災·不曰異,而曰痾,凡人之病,有奇形怪證,不可測量者,此亦是類也。在渠爲病而已。不可與稷·契事比論,又非龍漦之可擬也。上曰,予心終未釋然,今聞卿言,予心豁然矣。今日卿果善入來矣。上曰,褒姒事,則小說所傳是乎?啓禧曰,周史所傳,臣不敢不信,而西周演義云云之說,皆不足信也。上曰然矣。上曰,徐命膺欲爲奉朝賀後,予謂卿爲奉朝賀,亦歉然矣。卿之所請,予之所許,俱有所據,而徐命膺,忽請致仕,豈不怪乎?啓禧曰,徐命膺謂臣曰,欲請致仕,臣答以吾則可致仕而公則不可云爾,則非待人之道云,故只答之曰,吾之致仕,雖未滿七十之限,然禮曰,四十强而仕,又曰七十致仕,蓋三十年奔走服事,則雖未滿七十,亦可致仕,故吾敢以此爲請,上又俯察而許之,公則異於此矣。命膺,不以爲然矣,果陳疏矣。上曰,見卿家彈琴歌詩,以爲何無磬瑟,可見古談矣。欲爲奉朝賀,亦似效卿而然矣。啓禧曰,臣之請致仕疏,亦多引前後致仕人年歲,而其後見之,則所謂致仕,或有與今之致仕異者矣。徐命膺之疏,亦然矣。且其所引羅欽順三十八致仕之說,尤誤命膺,雖是讀書之士,而亦有誤引者矣。上曰,命膺此疏,誠古談矣,然其心則貴矣。自謂一超脫則於我何關,乃有此疏,故曾無一言相辨矣。陽澤曰,如此事,自上當抑之,若曰貴矣,則當之者,似人生迂闊之計矣。上曰,予雖可許者許之,而不當許者,必無許之之理矣。朴弼琦,則其意可貴,故許之,元景夏,亦一章而卽許於倉卒之間矣。元景夏,何人之孫,固將大用,而若今日卜相,則明日必生事,故許其致仕,予嘗惜之矣。朴文秀之當卜相而不爲者,亦此意也。卿則以至誠必欲致仕,故予許之,而嘗以爲可惜矣。上曰,昨見廚院昔年稧屛,則列錄處,割作帖字,而屛畫中,西班之首一位卽予,而在其下者季氏也。此則不爲作帖矣。啓禧曰,此與圖像有異,不過識其位而已。御座亦從外面畫之,何異於此乎?作帖則太過,如有細心人,則付紅籤於第一位,似宜矣。上曰,付籤則殊常矣。啓禧曰,非殊常也。以表箋紅籤及譜略紅籤之例,則紅籤,似無不可爲之義矣。上曰,鄭宲作稧屛序文,而文甚精詳,文如其人矣。啓禧曰然矣。上曰,以目下事,當下詢矣。卿是濬川主人,今可問之矣。濬川事,豈不悶乎?啓禧曰,臣於向來入侍時,亦承下問,而有所奏矣。自上御覽者水標橋,泥積渠淺之尤易見者莫如水標,故上敎果及於此,而臣則以爲不然也。水標橋雖疏鑿得盡,太平橋以下未鑿,則一雨而泥積,必如舊矣。太平橋雖疏鑿得盡,五間水門及永渡橋下未及鑿,則泥積,又必如舊矣。臣謂雖鑿一寸,當鑿永渡橋下,雖鑿一尺,當鑿永渡橋下矣。水標橋鑿役,則明知其勞而無功,主事之人,則異於臣之無所幹而奏達,故不敢仰請。惟願詳思,更爲下敎也。上曰,卿言則是矣,而來鑿三間石橋,欲使予,聞我王多苦之聲,金相玉之事,豈不可痛乎?啓禧曰,若鑿三間石橋,則與臣欲鑿永渡橋者,相反矣。上曰,然矣。啓禧曰,雖鑿永渡橋下,芹田之洑,若不毁去,則俄頃之間,泥積如山矣。若慮民怨,則自朝家,給代上價而毁其洑可矣。上笑曰,卿爲奉朝賀,而亦不懼民怨乎?啓禧曰,殿下俯問,臣豈敢以民怨爲慮,而不爲直陳乎?上曰,白岳濯濯,沙礫流下,無奈何矣。啓禧曰,近來則沙礫流下之弊,視前稍勝矣。此承旨,在其近處,必知之矣。慈壽宮橋,可謂水源,而視初鑿時,不甚高矣。百興曰,以臣所見,亦然矣。明鼎進夕湯劑,上進御。陽澤曰,明日湯劑,當依前入之乎?上曰,依爲之。諸臣以次退出。
上在慶熙宮。停常參·經筵。
尹冕東啓曰,大司憲·執義未差,掌令申思運在外,掌令李心海,持平韓鏶時在任所,今日以監察茶時之意,敢啓。傳曰,知道。
藥房都提調金陽澤,提調申晦,副提調閔百興啓曰,伏未審夜間聖體調攝,若何,寢睡·水刺之節,亦何如?臣等率諸御醫趁早入診,詳察聖候爲宜,臣等不任區區夏慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
以承傳色口傳下敎曰,茶則先入之,待下敎詣閤。
傳于尹冕東曰,內局入侍。
尹冕東啓曰,卽者說書李養遂,以其親病,陳疏徑出,原疏纔已捧入矣。所當直捧禁推傳旨,而無端徑出有異,推考警責,何如?傳曰,允。
以承傳色口傳下敎曰,欲問於判書而止之,今番考得之後,其下盡爲考見乎?漢城府郞廳,招致問啓。
閔百興啓曰,假注書金致九,身病猝重,勢難察任,今姑改差,何如?傳曰,允。
金致九改差代,以金復元爲假注書。
金復元在外代,以李濟萬爲假注書。
傳于尹蓍東曰,承旨入侍。
備忘記,椒熨自有其時,而今則以此將快愈云,予自笑也。果若此,以予憧憧之心,何待其請?朝雖愈也,夕若止猶然,暮雖愈也,其若止焉,夜猶若此,然則三百六十日,一日十二時,皆爲然後,庶可愈也。膝上雖愈,膝部之下復若此,上下椒熨,何堪其苦?以此推之,其皆然矣,此予所以宣施,不然則休卽理也。咸曰非衰也。盛壯之人,自可制矣,衰年若此,理之常也。此非衰而何?且其苦者,一則蔥具,一則酬應,今則異於頃日,蔥則減之,只椒熨,而自內亦有其帒,只入川椒,於晝於夜,自可便爲,此輩手摩然後,可謂效乎。方泰輿所奏,只知此句,何莫知莫追之句乎?雖然,予心憧憧,欲復試焉,而除其蔥減酬應,是亦調理一道也。爲若干時之椒熨,數匙饍之過時,輕重若何,自今日入椒,當自今夜爲之,以此,分付內局。
閔百興以侍講院言啓曰,本院說書李養遂,入直矣,以親病,陳疏徑出,下番闕直,事甚未安,司書李世演,卽爲牌招入直,何如?傳曰,允。
尹冕東以侍講院言啓曰,本院司書李世演牌不進,兼司書趙㻐受由在外,說書李養遂陳疏受由,兼說書未差,下番闕直,事甚未安。輔德李徽中,兼輔德鄭象仁,文學具庠,竝卽牌招,以爲推移姑降入直,何如?傳曰,允。
又以內醫院意啓曰,提調申晦,時無職名,令該曹依例口傳付軍職,何如?傳曰,允。
兵曹口傳政事,副司直申晦。
尹蓍東以兵曹言啓曰,去閏七月朔各廳堂下武臣等試射,連因有故,今已逾月,不得爲之之意,敢啓。傳曰,知道。
尹冕東以義禁府言啓曰,慶尙監司狀啓,據刑曹粘目內,機張前縣監朴尙淳,移本府處之事,允下矣。朴尙淳,今方待命於本府,卽爲拿囚之意,敢啓。傳曰,知道。
副摠管李惟秀疏,伏以臣本以庸懶之姿,且昧周窮之方,凡於爲國任使,自知無一可堪,旣蔑絲毫之補,則宜除一分之弊,故遂乃隨分陳力,絶意干進,庶冀得免大過,而乃殿下,忽取於疎賤冗散之中,而特擢於地方踐歷之外,以所以命德者命之,臣誠惝怳愚迷,莫曉其何以致此,亦不知何所自措。臣於其時,退自診筵,爲參候班,翌朝拜恩,未數十日而四膺寵命,一向冒昧,視若固有。噫,恩數之屑越,名器之點汚,臣嘗爲朝家憂之,而人將以臣而憂,若臣去就之顚錯,廉愧之放倒,人不暇笑臣,而臣實自笑,至如目前新資,尤是意外,臣於承命馳詣之際,事甚忙迫。性又疎慢,不能與院中諸僚,私書相議,使之先期仰稟,及時整待,還到闕門,如違所料,恐負丁寧聖敎,惶懼不敢進身而已。不被譴罰,亦云幸矣,夫豈有一毫可奬,而誤恩之加,至於至再,有若超遷者然,此不但臣身過福之憂,亦豈朝廷之細故也哉?臣前已冒出時兼藥院,宜待下批,卽伸叩謝之忱,而臣母病報,適到此際,深夜歸省,勢難離捨。伊日之未能仕進者,不專爲近例捐讓,而職名順解,便意扶將,母子相對,感祝恩榮。不意摠府特授,格外牌旨,俱係異數,尤切感懼,章皇肅命,抑情持被,固當廷直完做,以效常分,而常臣母,今年七十有一,纔經危疾,元氣未復。今又重添癨氣,冷泄轉成痢症,篤老筋力,恐非時日可瘳。臣無他兄弟,又無子女,晝宵依賴,惟臣一人,目下情理,萬萬焦迫,須資暫出,無望更直,玆敢不避瀆擾,悉暴私懇。伏乞聖慈,特垂矜察,先遞臣宿衛之任,俾便救護,仍命收還臣前後資級,以重公器,千萬幸甚。答曰,省疏具悉。卿其勿辭護焉。
副提學鄭存謙疏曰,伏以瀛館首席,責任何等至重,而十數日之間,以臣代臣,有若非臣莫可者然,臣誠悚懍惝怳,莫省其所以也。竊念三司之職,本與籌司相抗,訏謨得失之際,言議可否之間,蓋多有劘切而相制者,必令三司,躡察賓對,亦可見其宜分而不宜兼也。雖以前輩之言論才猷爲世所推者,至於館職籌堂之兼帶竝行,則未嘗不力辭乃已,不但出於私義之難安,實有關於官制之相礙也。以臣萬萬無似,參聞廟謨,已失官人之方,而今又加之以論思之責,負乘兠攬之譏,猶屬臣一身之災,而其爲誤公器而速官謗者,誠非細故,則鞶帶之遞,宜不待臣辭之畢矣。抑臣有至切之情,臣有望八偏母,無他兄弟姊妹,孑然獨身,形單影孤,母子二人,相依爲命,而臣母夙嬰貞疾,日事秤湯,臣之應擧初計,不過爲沾祿反哺,猥荷洪造,濫躋顯秩,則過分之榮,反爲闔門之憂。臣又庸下,居官任職,無一可稱,上而辜恩於聖上,下而貽憂於病母,每一念至,撫躬慙悼,惟當斂跡淸要,粗守傳家之訓,廁身冗散,以伸戀陛之忱,庶可爲隨分自效之圖,苟究其情,吁亦慽矣。況今目下情理,尤有所懇迫者,自經今夏,母病層下,眞元日脫,常在牀褥,涼燠之交,眩暈猝劇,種種症形,不敢猥煩,而飮啖之隨時,藥餌之對症,臣若暫離,輒失其宜,捨此供職,實無其望,虛縻逋慢,罪戾層積,進退維谷,方寸益亂,玆不得不疾聲仰籲於孝理之下。伏乞天地父母,特垂矜諒,亟遞臣玉署本職及籌司有司之任,使之無乖於官方,安意於救護,公私萬幸。答曰,省疏具悉。卿其勿辭護焉
正言李師曾疏曰,伏以惟天惟祖宗,默垂眷佑,聖候違豫之節,旋臻康復,臣民慶忭之忱,曷有其極?仍伏念臣本以不才蔑學,濫竊科第,猥廁周行,曾於憲職,已試蔑效,愧懼冞深,迺於千萬夢想之外,伏承諫省除旨,繼以有馹召之命,臣驚惶感激,罔知所以容措也。噫,衮補之任,官規之責,專係臺閣,雖使素稱鯁直持論正大者居之,猶懼不稱。今乃以如臣無似,苟然充差,不亦羞縉紳而辱朝廷哉?且臣目下情理,有萬萬煎迫者,臣父年迫七耋,素患風眩之症,已成痼疾,而自月前,又添毒痢,諸般症情,日漸危篤,寢食俱廢,氣息綿綴,臣方左右扶護,焦灼罔措,實無離捨供職之勢,玆不得不敢因縣道,短章仰籲,逋慢之罪,誠無所逃。伏乞聖慈,俯垂鑑諒,亟命鐫削臣職,以便救護,仍治臣罪,以肅朝綱,千萬幸甚。答曰,省疏具悉。爾其勿辭護焉
說書李養遂疏曰,伏以惟天惟祖宗,眷佑宗祊,聖候康復,臣民慶忭,曷有其極?仍念臣母,素抱貞疾,居常凜綴之中,頃遭逆理之慽,悲疚過節,沈淹度日,臣之情理,豈有離捨供職之勢,而新除之下,未敢違傲,黽勉冒膺,仍又持被者,亦已屢矣。卽接家信,則臣母之病,近因稍涼,將攝失宜,宿祟之外,又添毒感,飮啖全却,氣息益苶,達夜剌痛,諸證陡劇,臣得聞此報,方寸煎灼,按住不得,忙陳短章,徑出禁門。伏乞聖慈,亟遞臣所帶之職,以便救護,仍治臣擅離之罪,以昭法紀,千萬幸甚。答曰,省疏具悉。爾其勿辭護焉。
丁亥八月初二日辰時,上御集慶堂。藥房入診入侍時,都提調金陽澤,副提調閔百興,假注書鄭履玉,記事官姜俒·鄭好仁,醫官方泰輿·許礈·李以楷·李泰遠·慶絢·金季良·吳道炯·鄭允說以次進伏訖。陽澤曰,夜間聖體調攝,若何?上曰,一樣矣。寢睡·水刺之節,亦何如?上曰,一樣矣。陽澤請進湯劑,上進御,又請診候,上許之。泰輿進前診候訖,奏曰,脈候左右三部,度數調均,而滑體亦一樣矣。諸醫以次進候後,所達與泰輿同矣。陽澤曰,頃有寢睡便安之敎矣,近日亦一樣乎?上曰,如前而夜間輒頻頻覺睡矣,臥則甚便,此亦氣血之好而然耶?泰遠曰然矣。陽澤曰,趁此玉候漸勝之時,椒熨恐不可已矣。上曰,其置之。昨日予心憧憧,以待下敎云者,庶幾有展禮之望,而奉審則似難矣。陽澤曰,臣自外伏見下敎,而聖意有可仰想者,下情不勝欣喜矣,今日椒熨,是臣區區之望也。上曰,明日當爲之矣。陽澤曰,熨具,明日當待令,而臣則出去,夕湯劑當持入矣。上曰,依爲之。陽澤退出,上命書御製,互爲問答,作帖以入。上曰,坐直承旨誰也?百興曰,尹蓍東·尹冕東也。上曰,皆入來乎?百興曰,入來矣。上曰,予不知矣,李性遂亦乞郡矣。百興曰,非特李性遂,李福源亦乞郡矣。上曰,然乎?陽澤持夕湯劑進伏,上進御,陽澤曰,提調趙明鼎,連爲扶病行公云矣。上命書之曰,提調趙明鼎許遞,其代申晦除授。出傳敎陽澤曰,明日湯劑,當依前入之乎?上曰,依爲之。諸臣以次退出。
丁亥八月初二日酉時,上御德游堂。承旨入侍時,右副承旨尹冕東,假注書金致九,記事官姜俒·鄭好仁以次進伏訖。上命承旨,書古櫻桃樹御製,冕東書訖。又命承旨書之曰,旣記其廊,宜恤入處之人,惠嬪宮水刺間下人,令該府,米布參酌題給。上命退,諸臣遂退出。
上在慶熙宮。停常參·經筵。
藥房都提調金陽澤,提調申晦,副提調閔百興啓曰,伏未審夜間聖體調攝,若何,痰候,何如,寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢未問安,竝此仰稟。答曰,知道。氣則一樣,椒熨從容爲之。於晝於夜,其當因便爲之,其湯之功,其猶苟也,其熨之效,豈云速道。
以承傳色口傳下敎曰,茶則先入之,待下敎詣閤。
中宮殿·惠嬪宮,藥房口傳問安。答曰,知道。
尹蓍東以都摠府言啓曰,今日入直內三廳武兼,禁軍及軍兵等,中日習射,請出標信。傳曰,知道。
傳于任㻐曰,內局入侍
傳于任㻐曰,內局入侍,具庠同爲入侍。
傳于任㻐曰,內局入侍,儒臣同爲入侍。
假注書李濟萬在外代,以蔡弘履爲假注書。
任㻐啓曰,卽者典牲署官員來言,社稷秋享大祭及釋奠大祭,犧牲看品,當在明日矣。禮曹堂上,與本署提調,例爲同參,而提調未差,不得擧行云。典牲提調有闕之代,令該曹卽爲口傳差出,以爲進參之地,何如?傳曰,允。
吏曹口傳政事,以申晦爲典牲提調。
左議政韓翼謩疏曰,伏以臣冒沒匪據之職,負難貰之罪,前疏請譴,一言非飾,我殿下仁覆如天,涵容如海,不惟不罪,賜以恩批,辭旨肅溫,有逾尋常,臣奉讀以還,感涕無從。念臣向前釁孼,無非自作,決難倖逭,今殿下,旣寬其罪,又諒其情,覆庇之厚,鑑燭之明,兩無所憾,臣何敢每每煩陳?以重瀆擾之誅也。噫,國家所以設置三公,蓋將以任股肱之重,托心膂之寄者,如臣無似,夫豈近似於是任,而感激恩造,低回蹲仍,日復一日,以至于今,尤何敢以一時匪怒之敎,作爲難安之端?念臣蒲柳之質,望秋先衰,狗馬之疾,年來益痼,痰癖一症,已成貞疾,入秋以來,發作無常,膈痞而食飮爲之減少,氣厥而精神以之昏眩,陳力就列,豈有其望,以方帶保護之任,故不敢言私,自力於秤水嘗藥之節,賤疾則蓋未始少歇也。近因涼燠無漸,喫着失宜,感傷諸症,一時竝作,凄寒外襲,毒熱內煽,似瘧非瘧,乍泄乍痢,醜穢之症,不一而足,束帶趨朝,實無其期。以臣庸下,叨此重任,無一可稱,所自效者,惟在於筋力奔走,而疾疢乘之,此又無望。惟有及今早解重擔,然後可以任便醫治,仰惟寶算彌高,聖志益勵,此豈臣子言病之時,疾痛之呼,聲不暇緩,玆將短疏,仰干崇聽。伏乞聖慈,察臣之懇,憐臣之情,先將臣所帶相職,亟許鐫免,俾得以安意調理,千萬幸甚。答曰,省疏具悉卿懇。其批旣諭,卿亦不可以此爲辭,而今則只以請懇,噫,卿之忠款,予已諒矣,今卿所辭,業亦知矣。旣知卿忠款,予何捨卿?一時之恙,亦豈許解,其章雖若此,所辭意在,若不介意,其豈若此,況一時之恙,自可勿藥,予則曰不在此也。卿須體小子慇懃之意,顧于今國事之難安,勿辭卽起視事焉。仍傳曰,遣史官傳諭。
丁亥八月初三日巳時,上御集慶堂。藥房入診,儒臣御史同爲入侍時,都提調金陽澤,提調申晦,副提調閔百興,假注書鄭履玉,記事官姜俒·鄭好仁,校理洪檢,修撰金尙集,御史具庠,醫官方泰輿·許礈·李以楷·李泰遠·慶絢·金季良·吳道炯·鄭允說以次進伏訖。陽澤曰,聖體調攝,若何,上曰,一樣矣。寢睡,何如?上曰,亦一樣矣。陽澤請進湯劑,上進御,又請診候,上許之。泰輿等以次診候訖,奏曰,脈候左右三部度數調均,滑體亦一樣矣。上曰,在院承旨誰也?百興曰,左副承旨尹蓍東也。上曰,注書出去,招入可也。賤臣履玉承命出,引蓍東入侍。儒臣洪檢·金尙集進前,上曰,頃有下敎矣,其果得來乎?檢曰,再昨金載順入侍,承命已爲替直,而臣等廣考諸冊,則無彷彿者矣。上曰,洪啓禧所云人痾病,亦有之乎?檢曰,此則果有之矣。上曰,儒臣持來者何物?檢曰,有入侍之命,則持入問答,卽例也。上曰,淫婦處分時,豈可讀予之所作乎?持而退去可也。檢·尙集退出。上曰,藥房提調·副提調,持湯劑更爲入侍事。出榻敎具庠進前,上曰,終丹事,洪啓禧則謂之人痾,而予則曰物怪也。庠曰,聖敎誠然矣。六歲前陰道已成,則眞是物怪矣。終丹自始生之時,已作物怪矣。何必生雛而後,始乃爲怪也?陽澤曰,具庠此言,誠是矣。上曰,宋之明,見裸體而行之女,弄假成眞,亦無怪矣。果是何許人耶?庠曰,非全無識之人矣。上曰,其女,於稠廣中,抱鄒吮乳,誠世上不測之淫婦矣。陽澤曰,然矣。上曰,聞洪啓禧之言後,欲以痾棄置之矣,更思之,旣生雛則非痾也,卽物怪也。明日,非處分之日,故欲於今日下敎,命御史入侍者此也。仍命書之曰,御史復命之後,旣已下敎,所思者非本事也。或曰人痾,予則曰物怪無疑,何則?宇宙之間,人與禽獸皆物也。終丹乳下,已異凡兒,此物怪也。六歲能知其理,此物怪也,非徒此也。其能懷孕,此物怪也,懷孕雖異,能解娩,此物怪也。噫,六歲之兒,能知人道,交奸于人,此物怪中物怪也。以所現者言之,其娩亦是意外,對人誠難,具於官庭,見其人之明擧襁以示,其誠陰慘,是可忍也,孰不可忍也?此誠開闢後所不聞之一淫物也。求諸往牒,已無是事,參以所聞,亦無其理,此正胎生淫物也。雖投諸豺虎,不必矜也,雖投諸江水,亦不惜也,而然曾已下敎,渠雖淫物,亦宇宙間一人也,望八暮年,其聞亦萬萬異也,豈爲萬萬所無不忍之事乎?事當嚴刑勘處,而渠雖淫婦,年未過十,人君用法,自有常道,亦不刑推,意蓋此也。雖然,縣名更淸,終丹與其子,送于湖南黑山島,限已身定屬淫婦。宋之明,渠亦人也。其雖逢着不測之終丹,若知人理,豈有弄假成眞之事?其雖有弄假成眞之事,言其首尾,雖終丹,若無之明,何有是事?此異於異物交奸,而以此律之,其涉過矣。令道臣嚴刑一次後,楸子島永屬官奴。彌加里則其時本官雖昏,渠招則巧飾,而聞御史所奏,不可以人理言之,旣施一次之刑,何必復問?放送,順化則此事以至于此,其本卽順化也。監營初問時,擧措已涉放恣,御史嚴問時,詞證俱備,奸壻旣得,則初敢欺諱,節節陰巧,予則曰終丹之生,卽渠之化生也。可謂殺之無赦,而然村婦不識義理,由於望賞,四次刑訊,庶可懲也。勿限年大靜縣定配。當初本官報辭,以一村婦爲證,予已曰昏矣。輻湊往見之時,本縣任掌,豈不知乎?其於鄒魯之鄕,旣更其名,則此等之類,誑惑往見,豈無具治,而多人不可混治,査治亦不無紛亂,竝勿問,當該座首任掌,令道臣嚴刑一次,以懲日後事,令秋曹卽爲,下諭于道臣。出傳敎晦持夕湯劑以進,上進御。陽澤曰,明日朝湯劑,當依前入之乎?上曰,依爲之。上命讀左相疏,賜批後,諸臣以次退出。
上在慶熙宮。停常參·經筵。
尹冕東啓曰,大司憲·執義未差,掌令申思運在外,掌令李心海,持平韓鏶·申益彬時在任所,今日以監察茶時之意,敢啓。傳曰,知道。
藥房都提調金陽澤,副提調閔百興啓曰,伏未審夜間聖體調攝,若何,寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
以承傳色口傳下敎曰,茶則先入之,待詣閤。
傳于柳脩曰,內局入侍。
尹冕東啓曰,因兵曹啓目,山陰改以山淸,安陰改以安義,所佩兵符,令本院改造下送事,允下矣。兩邑兵符,旣皆新造,監營及所管該營所上左四隻,及兩邑傳給右二隻,定禁軍下送,依例分上,監營及所管該營兩邑分上,舊兵符收聚上送,以爲燒火事,慶尙監司處,下諭,何如?傳曰,允。
柳脩以吏曹言啓曰,今此文宣王釋奠祭初獻官,當以正二品塡差,而老病公故外,他無推移之路,不得已從二品塡差以入之意,敢啓。傳曰,知道。
傳于閔百興曰,次對在近,政官牌招開政。
柳脩以弘文館言啓曰,今日政新除授玉堂,待下批仍卽牌招察任,何如?傳曰,允。
又以侍講院言啓曰,本院上番,連日姑降入直,事甚未安。今日政新除授司書,待下批卽爲牌招入直,何如?傳曰,允。
傳于柳脩曰,帥臣代,差出然後,趙雲逵當上來,今日政卽爲差出。
有政。吏批,判書鄭宲受由在外,參判韓光會進,參議李海重牌不進,同副承旨柳脩進。吏批啓曰,相禮李廷烈,廣興主簿任聖周,受由過限未上來,依例罷黜,何如?傳曰,允。又啓曰,判書鄭宲受由在外,參議李海重牌不進,小臣獨政未安,何以爲之?敢稟。傳曰,仍爲之。又啓曰,大司成今當差出,而擬望之人乏少,承旨竝擬,何如?傳曰,允。又啓曰,玉堂闕員,今當差出,而擬望之人乏少,外任竝擬,何如?傳曰,允。以趙雲逵爲大司憲,尹坊爲大司諫,南玄老爲執義,柳雲翼爲正言,徐浩修爲副校理,兪彦鎬爲副修撰,宋載經爲兼文學,宋文載爲禮曹參議,李彦衡爲兵曹參議,尹蓍東爲大司成,申晦爲右賓客,趙明鼎爲知經筵,李昌壽爲社稷提調,李東運爲工曹佐郞,朴東一爲司藝,金挺藎爲軍器僉正,李學祚爲濟用判官,尹錫烈爲司書,具鼎煥爲南陽府使,李宗德爲光州牧使,洪益弼爲長城府使,洪檍爲順天府使,趙宗鉉爲陽城縣監,朴尙忠爲寶城郡守,曺允彬爲古阜郡守,具大勳爲樂安郡守,李普觀爲平安南道京試官,兼執義單尹承烈,學正單卜台鎭,以鄭景仁爲京畿都事。
兵批,判書南泰會進,參判徐命臣病,參議未差,參知金漢耆入直,同副承旨柳脩進兵批啓曰,京畿水使,今當差出,而當品中可擬之人乏少,堂上曾經兵使及他道閫帥,亦擬,何如?傳曰,允。又啓曰,月串前僉使卞興瑞,遞付京職事,命下矣。時無相當窠,依例付軍職之意,敢啓。傳曰,知道。副司直李昌壽·趙雲逵·李徽之·安杓·沈履之·李昌儒,副司果李敬天,栗浦權管吳景勣,仍任事承傳,以兪㝡基爲知事,海運君槤,原溪君,樂城君壇爲都摠管,安昌君燝,李潤德爲副摠管,沈穀·李廷喆·鄭世魯爲同知,元厚鎭爲羽林將,鄭觀采·趙嵃·金徽柱爲宣傳官,申翊文爲忠壯將,崔一俊爲昌慶將,宋興錫爲部將,李仁康爲京畿水使,柳光璧爲全羅兵虞候,楊宗潤爲濟物萬戶,金聖漢爲昌德將,李命峻爲黃海兵使,楸仇非權管單金大亨,副護軍卞興瑞。
傳于柳脩曰,左副承旨入侍。
尹冕東啓曰,明日次對,兩司無進參之員,除在外疏批未下外,大司諫尹坊,正言柳雲翼,竝待開門牌招,以爲推移入侍之地,何如?傳曰,允。
丁亥八月初四日巳時,上御集慶堂。藥房入診入侍時,都提調金陽澤,提調申晦,副提調閔百興,假注書鄭履玉,記事官姜俒·鄭好仁,醫官方泰輿·許礈·李以楷·李泰遠·慶絢·金季良·吳道炯·鄭允說以次進伏訖。陽澤曰,夜間聖體調攝,若何,上曰,一樣矣。寢睡·水刺之節,亦何如?上曰,一樣矣。陽澤請進湯劑,上進御,又請診候,上許之。泰輿等以次進前,診脈候曰,左右一部度數調均,而滑體亦一樣矣。上曰,去夜椒熨後,似少勝矣。陽澤曰,必有動靜矣。行步之節,何如?上曰,俄者如廁時,扶持而行,而頻步則甚難矣。陽澤曰,以頻步下敎見之,痰候不入於脚部,而必入於腰腿間矣。上曰,似然矣。陽澤曰,日氣甚冷,每於椒熨後,進腰帶好矣。上曰,熱氣甚難矣。上曰,藥房提調持湯劑,更爲入待事。出榻敎晦持夕湯劑進伏,上進御,上命書御製夙夜錄訖。上曰,都提調及提調,竝爲參看。承旨讀之,使禮房承旨書入,可也。上曰,故判書權爀,予嘗思之,而善人矣。陽澤曰,然矣,上曰,卿亦似見之,而少時則美貌矣。陽澤曰,然矣。彼承旨之妻父矣。上曰,然乎?百興曰,然矣。上曰,有子乎?百興曰,有之而方在喪矣。上命書之曰,今因御製,憶故臣前判書權爀,子浩性待闋服,其令該曹卽爲調用。又命書之曰,南原之心,予嘗知之,而所貴者,一丹忠赤。噫,前後已多功,而至於丁丑,其功何言?今日忽覺,旣覺而不諭乎?其令兩銓,其子問名,卽爲懸註調用。又命書之曰,左副承旨請由許遞,其代前薇垣長金應淳除授,牌招察任,房順房。以上出傳敎上曰,完伯貶目,承旨坼奏,可也。盡奏訖,上曰,書下者幾人乎?百興曰,四人矣。上曰,貶下守令,何以爲之乎?陽澤曰,若命差出,則次堂亦爲擧行矣。上命書之曰,秋事方殷,湖南中下等守令,今日政擇差。出傳敎陽澤曰,明日朝湯劑,當依前入之乎?上曰,依爲之。諸臣以次退出。
丁亥八月初四日未時,上御光明殿。右副承旨入侍時,右副承旨尹冕東,假注書蔡弘履,記事官姜俒·鄭好仁以次進伏訖。上曰,承旨讀奏板上御製,可也。冕東對曰,臣素未遠視矣。上曰,然則上番讀奏之,俒起立讀奏。上曰,今日又適値八月,怪矣。世間事,固如是矣。上命書記懷御製。上曰,彼承旨之今入,亦不偶爾也。上曰,內侍敎官尹文東·鄭趾煥來待。出榻敎上曰,尹文東,爲承旨幾寸也?冕東對曰,尹蓍東四寸也。上曰,鄭趾煥誰也?冕東對曰,此鄭宲之子也。上曰,然乎?上顧上番曰,汝是姜鋧之直孫乎?俒對曰,然矣。上顧下番曰,汝則寅平都尉之幾代孫也?好仁對曰,曾孫矣。上曰,今日與兩翰林來此,亦不偶爾矣。愼認明若已上來,則姜俒,豈有今日入侍耶?亦異矣。冕東曰,今日兩翰林,俱被異數矣。上曰,此闕,與昌德宮制樣,正恰似矣。光明殿之在此,亦尤恰似矣。冕東曰,然矣。上曰,同副承旨與兩政官入侍承批。出榻敎諸臣遂退出。
丁亥八月初四日申時,上御集慶堂。兩銓官同爲入侍時,兵曹判書南泰會,吏曹參判韓光會,同副承旨柳脩,假注書蔡弘履,記事官姜院·鄭好仁以次進伏訖。上曰,兵使已行,亦爲京畿水使乎?泰會對曰,嘉善爲之矣。上曰,然則具賢謙,以陞品爲之乎?泰會對曰,然矣。上曰,尹蓍東,已通國子長乎?光會對曰,今夏間已通之矣。上命讀吏兵批望。上曰,李普觀善文云然乎?光會對曰,然矣。上曰,具鼎煥孝子矣。泰會對曰,然矣。上曰,趙宗鉉誰也?光會對曰,此趙雲逵子也。上曰,然乎?上曰,具賢謙,曾有濁春秋之號矣。頃爲承旨時見之,則果然甚濁矣。上曰,京畿都事,今日政差出。出榻敎上曰,知事之望,兪㝡基正好矣。仍改落點,兩銓官先退。上曰,內侍敎官,明日來待。出榻敎諸臣遂退出。
上在慶熙宮。停常參·經筵。
初昏電光,五更電光
尹冕東啓曰,大司憲趙雲逵,時在任所,執義南玄老,掌令申思運在外,掌令李心海,疏批未下,持平韓鏶·申益彬,時在任所,今日以監察茶時之意,敢啓。傳曰,知道。
藥房都提調金陽澤,提調申晦,左承旨洪良漢啓曰,伏未審夜間聖體調攝,若何,痰候,何如,寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
以承傳色口傳下敎曰,茶則先入之後,待下敎內局次對,同爲入侍。
傳于柳脩曰內局次對,同爲入侍。
傳于尹冕東曰,宣傳官趙嵃,其令謝恩,次對同爲入侍。
洪良漢以弘文館言啓曰,新除授副校理徐浩修,時在京畿長湍地,副修撰兪彦鎬,時在安城地,經筵入番事緊,竝斯速乘馹上來事,下諭。傳曰,依啓。
傳于洪良漢曰,許多特進官,今當此日,豈可如是乎,政院以此消日乎?連爲催促。
以備忘記,傳于柳脩曰,飭已示,今番之事,雖萬萬駭也,豈可對吏?具善行放,以不敍之典捧傳旨。
又傳于曰,入侍諸宗出去,而家有稍遠者,犯夜勿禁事,分付。
柳脩以吏曹言啓曰,文宣王釋奠祭初獻官禮曹參判洪樂性,預差淸川君金鍾正,俱以親病,陳疏入啓,不得已工曹參判李景祜,付標以入之意,敢啓。傳曰,知道。
又以啓曰,文宣王釋奠祭從享獻官行副司直鄭純儉,行副司直尹坊,實預差啓下矣。鄭純儉在外,尹坊昨日政移拜臺職,不得已行副司直李河述,付標以入之意,敢啓。傳曰,知道。
又以侍講院言啓曰,本院新除授兼文學宋載經,時無職名,令該曹口傳付軍職,仍卽牌招察任,何如?傳曰,允。
兵曹口傳政事,副司果宋載經。
備邊司薦望,以李殷春爲水原府使。
柳脩啓曰,右邊捕盜大將李殷春,移拜水原府使矣,將兵之任,不可暫曠,以何大將兼任乎,敢稟。傳曰,令左將兼察。
又啓曰,右邊捕盜大將,以左將兼察事,命下矣,左邊捕盜大將金聖遇,卽爲牌招,以爲聽傳敎,何如?傳曰,允。
兵曹口傳政事,以李章吾爲右邊補盜大將。
柳脩以義禁府言啓曰,京畿監司狀啓,據刑曹粘目內,南陽前府使李翼元,水原前府使趙濟泰,陽城前縣監沈以鎭等,移本府處之事,允下矣。李翼元以兼營將,時在任所,趙濟泰以防禦使,未及交代,依例發遣府書吏,竝交代後拿來。沈以鎭在於任所,發遣府羅將拿來,何如?傳曰,允。
右承旨金應淳疏曰,伏以臣猥以庸愚,灆被誤恩,待罪嶺藩,恰過一年,憒憒不職,理宜招災,山淸之事,果出矣。如使臣,承流宣化,有足以仰贊神功,則聖明之世,豈有是事?又使臣,剛明綜核,有足以摘發如神,則怪妖之情,何敢逃遁?一則臣罪,二則臣罪,在臣私義,固當悚懍忸蹙,以俟嚴譴,而向來薇垣承命,不但急於及面,御史未還之前,亦不敢自引,唐突冒膺,而今則査事已畢,處分已下,削板之典,只及於守土之臣,而臣則不惟不罪,乃反荐蒙恩除,臣心惶恐,尤當如何?若以其未能詳覈,則道臣之失,不輕於邑倅,若以其誤用文字,則狀聞之體,尤重於報牒,在朝家覈實之政,臣當自受其罪,官職去就,初無可論,玆敢略控情勢,冀與之同被恩削。伏乞天地父母,俯垂諒察,亟賜威罰,以昭法紀,以安臣分,千萬幸甚,臣無任屛營祈懇之至。
以承傳色口傳下敎曰,道臣旣善爲之,亦無若此,此章給之,牌招察任。
光興君橏疏曰,伏以惟天惟祖宗,眷佑我宗祊,寶算彌高,聖候康復,曠禮竝行於耕繅,群情競忭於朝野,臣猥以疏賤之宗支,適參宿衛之邇列,咸簉大庭,獲覩盛儀,區區忭頌,曷有其極?仍竊伏念我殿下,千乘而躬曾閔之行,四紀而軼唐虞之治。盛德大業史不勝書,朝著和平。箕範之皇極已建,民生寧謐,周郊之稼穡屢豐,八域臣民,咸囿於壽域春臺之中,而聖念愈戒於倦勤,晚政益懋於振肅,三講頻開,六對靡撤,禮樂之具,煥焉可述,風草之化,庶幾從欲,此固帝王之能事,聖人之極工,擧國含生之倫,孰不欲贊揚徽烈,昭示來裔,而特以撝謙之德,過遏群請,豐豫之儀,不欲屢擧,竝與應行進爵之禮而尙今靳許,致使臣僚頌禱之忱,邈焉難格,民庶愛戴之悃,鬱而不伸,是豈非聖世之闕典也哉?伏況我中宮殿下舟梁之慶,今已九年于玆矣。玉度淵靜,柔化普洽,周南之覃葛克勤,漢殿之大練昭儉,求之古史,宜闡懿美,而亦拘乾道之謙光,尙闕坤德之顯揚,大小抑鬱,倘復如何?恭惟我先朝庚寅,以大殿患候之平復,中宮嘉禮之九年,亟擧縟儀,先行宴禮,又於癸巳之春,特允庭籲,竝受徽稱,煌煌寶冊,事光千古,矧今我殿下寶曆之綿遠,我坤聞袡衣之光御,年紀相符,前後媲美,則今日之同上徽號,揄揚盛烈,其豈一日而可緩,亦豈不有光於我殿下繼志述事之聖孝也耶?噫,臣之事君,如子事父,今若有兩親康寧,家有吉慶,則爲其子者,必爲之飾喜稱觴,以悅親心,而爲其親者,亦莫不强屈初志,終至勉從,此實天理人情之所同然也。臣愚區區以爲,今日諸臣之尙不力請於徽號一節者,未能盡事君如父之道也。嗚呼,十數年來,宗英淪替,如臣無似,幸忝近班,每一陪護,仰感天顔之非昔,而犬馬賤臣,亦已白首矣。耿耿至願,惟望盛禮之遄行,以繼昭代之洪休,不避僭妄之罪,敢陳顒祝之誠。伏乞聖明,俯諒微衷,亟降兪音,千萬幸甚,臣無任屛營祈懇之至。傳曰,頃者賀禮之請,豈特廷紳,沖子陳章,而已拒賓啓。噫,沖子其能成長,自製其草而請焉。是豈夢想攸料,心非鐵石,豈不感動?召見誨諭,仍却其章,其後顧主鬯之所重,雖賜數句之批,尙今思之,若受其賀,心果固執,干尺沖子,國之股肱,豈不諒也?其時已諭,惟此請其猶此,或過于此,予曰臥以酬應云矣。因予誠淺,位在宗臣,有此萬萬駭請,是誰之過,寔予之過,此不嚴處,莫知此等之請,公車幾登,此非爲予,予則曰諂也。光興君橏,特施削職之典,此章給之。
淸川君金鍾正疏曰,伏以臣見差文廟釋奠祭獻官預差,而旋聞實差有故,以臣陞實云。受香在卽,固宜竭蹶趨詣,而臣母宿病,近觸新涼,一倍添劇,昨因飮啖失宜,又成關格,雜投湯劑,尙未見效,臣以獨身,左右扶將,達宵憂遑,寸心焦灼,以此情理,萬無片刻離側之望,玆敢忙搆短章,疾聲仰籲。伏乞聖明,俯賜諒察,將臣獻官之任,劃卽變通,以重享事,因治臣瀆擾之罪,以肅朝綱焉,匡無任屛營祈懇之至。答曰,省疏具悉。卿其勿辭護焉。
掌令李心海疏曰,伏以惟天維祖宗,默佑我聖躬,玉候康復,藥院撤直,臣民慶忭,曷有其極?臣纔從西郵,蒙恩內移,上來之日,卽宜祗命,而行至半程,母病危重,急足來報,日夜趲途,及視病母,頑痰內格,虛熱外襲,水漿不下,神識奄迷,膨痞嘔泄,無非急病,數年前曾以此病,閱月危劇,僅幸回蘇,而今此痞泄,卽前症之所無者,臣方寸瞀亂,救藥無措,左右扶將,不能頃刻相捨,臺銜在身,趨膺無計,若待天牌臨召,而在家違逋,則非臣分之所敢出,臣於是理窮情急,罔知攸措。伏惟臨下以孝,情事如臣者,必垂矜許。伏乞俯諒此危苦之狀,特許鐫免,使之安意看病,以時治藥焉。臣之今日來見病母,莫非聖恩,而言責之寄,曾無一日之效,疾痛之呼,輒千宸嚴,先私後公之罪,尤無所逃,臣無任屛營祈懇之至。答曰,省疏具悉。爾其勿辭護焉。
禮曹參判洪樂性疏曰,伏以臣父痰眩之疾,沈痼已久,而方出江舍,觸冒風寒,所苦諸症,一倍添劇,得聞此報,心神驚越,按住不得,玆投短章,徑尋鄕路,雖緣情理之萬不獲已,而身縻職事,經宿過江之地,揆以分義,惶隕冞切。伏乞聖慈,俯垂諒察,特許鐫削臣本兼諸任,俾得安意救護,仍治臣擅行之罪,以肅朝綱,千萬幸甚,臣無任屛營祈懇之至。答曰,省疏具悉。卿其勿辭護焉
正言柳雲翼疏曰,伏以臣於見職,前後恩除之下,輒皆辭免者,不獨以臣之才分,自量不敢當也。臣之情理,有異於人,臣之偏母,年今六十一,臣之祖母,年今八十四,長在枕席,臣母晝夜扶將,藥餌焦惶之餘,臣母又自昨夜,猝得寒感,頭疼目眩,咳痰若劇,委頓叫楚,轉側須人,臣實無離捨供職之望,玆於天牌之下,隨詣闕外,仰首號呼於天地父母之前。伏乞聖慈,諒臣情懇,鐫臣職名,以肅朝綱,以便救護,千萬幸甚,臣無任屛營祈懇之至。答曰,省疏具悉。爾其勿辭護焉。
丁亥八月初五日巳時,上御集慶堂。藥房入診入侍時,都提調金陽澤,提調申晦,左承旨洪良漢,假注書鄭履玉,記事官姜俒·鄭好仁,醫官方泰輿·許礈·李以楷·李泰遠·慶絢·金季良·吳道炯·鄭允說以次進伏訖。陽澤曰,夜間聖體調攝,若何?上曰,一樣矣。寢睡·水刺之節,亦何如?上曰,亦一樣矣。陽澤請進湯劑,上進御,又請診候,上許之。泰輿等以次進前,診脈候曰,左右三部度數調均,而滑體亦一樣矣。上曰,藥房提調,持湯劑更爲入侍事。出榻敎晦持湯劑進伏,上進御。諸臣以次退出。
丁亥八月初五日巳時,上御集慶堂。大臣·備局堂上引見入侍時,領議政金致仁,行副司直具善行,兵曹判書南泰會,行副護軍鄭汝稷,吏曹參判韓光會,戶曹參判趙曮,大司諫尹坊,右副承旨尹冕東,應敎尹承烈,假注書蔡弘履,事變假注書崔景岳,記事官姜俒·鄭好仁以次進伏訖。致仁曰,聖候若何?上起立示諸臣。致仁曰,起立之節,幾無異於六月以前矣。上曰,漸至益勝,可以伸禮,而拜跪之節,雖卽今,猶可成樣矣。致仁曰,善爲調攝,則展禮亦必無慮矣。上曰,今此憧憧,惟在望日矣。致仁曰,自前動駕,時刻太早,靜攝中尤宜致愼,必待明動駕好矣。上曰,非謂陵幸也,欲拜昌德宮矣。上曰,怪異之章又到矣。命讀光興君疏。上曰,何人製給,而文則善作矣,姑勿洩氣,用之前頭庭試,則豈不好耶?讀至尙闕坤位顯揚之句,上曰,觀其對耦,眞善策文者也,而今聽光興之囑,用於此等處,可惜矣。讀畢,上聞其疏入,先問中官,則對以請坤殿徽號云,故駭之而欲重罪矣。今見之,竝請矣。中官如予眼昏而然乎?此輩將何用之?癸巳年朝參,一宗臣陳疏,其時承旨下讀奏,請令其宗臣讀之,而投其疏矣。致仁曰,在承旨之道,何不敢自讀,而請使陳章人讀之乎?上曰,其承宣,以禮房尊號時陞資,而屢入知申望,不得受點而自遞矣。今其子,居江郊爲儒,予亦見之矣。近來則毋論某事,皆以默默爲能事,光興此疏,猶賢於默默爲能者矣。致仁曰,臣於此事,惶悚,甚矣。卽今寶算彌邵,昨年聖候遄復,臣子愛戴之忱,大小同情,奚獨光興然也?此昨冬臣等所以有仰請,而累承嚴敎,至被重罪。又特下傳敎,使史官大書特書,此千古帝王所未有之盛節盛德也。臣等雖在罪中,不勝欽仰攢祝之忱,以爲聖德如此,將順然後,方合於臣子道理,更不敢爲陳請計矣。今宗臣,責之以以父事君之道,臣安得不惶悚乎?今此宗疏處分,實出於嚴防之聖意,而此等處嚴防,而至於宴賀應行之典,不宜一向嚴斥,使上下之情志,不得相通也。上曰,予於宴賀,亦嚴矣,何可許之乎?卿之稱惶悚過矣。金陽澤曰,此是國家大事,群情孰不忭祝,而第臣則昨冬此事一奏之後,下情別有悚懍者,今於筵席,語嘿俱甚惶恐,而宗臣之疏,處分極其嚴正,欽歎之外,更何所達乎?至於宴禮,向日王世孫之疏請,殿下過爲沮抑,此則不宜如此矣。上曰,予於宴賀,亦嚴矣,此等處,予必嚴抑矣。致仁曰,竝與宴賀永塞,則下情何由上通乎?此則深思弛張之道焉。上曰,御史還後,卿初入乎?致仁曰,然矣。上曰,其夫得來,予固料之,而七歲生雛,終爲可怪矣。洪奉朝賀,以人痾爲奏,予則曰非痾,眞物怪也。致仁曰,人痾之說,亦是矣。男化女化頭生角之類,皆物怪,而古人謂之痾矣。殷宗之世,有祥桑雊雉之災,而以其能修省,故災不爲災矣。頃日最初,下諭嶺伯之傳敎,臣則以爲聖心藹然,有可以致桑枯之祥。惟殿下,必以殷宗之事爲注焉。今番處分皆好,其中宋哥,則自有當律,未免失刑,臣則以爲依律宜矣。上曰,終丹,至淫物也。下體已成,飢商之事,何足深怪乎?致仁曰,邑號之改以山淸,有以仰認聖意矣。天地間至淫之氣,鍾於終丹,生此災妖,以理氣消長而言,則此殆陰盛陽微而然也。古之聖王,莫不致意於抑陰扶陽之道,宜聖明之留神也。上曰,所奏是矣。上曰,中官無識,莫甚於近日,聞光興君之章,先問何事,所對其涉孟浪,其果若此,尤爲嚴處,命讀其章庸矣。中官只見二字以奏,當該中官,越捧一等,昨召而今欲見,此與童蒙有異,自內雖講,此非公講者,欲勅而召焉。以今日觀之,此人非今內侍學徒非敎官之過,而設置敎官,仍爲陞六,自古設置之意深矣。豈可應文乎?此後內侍月講,必也三次爲之,着實勸課事,申飭。出傳敎上曰,內侍敎官入侍。出榻敎鄭趾煥·尹文東進前,上曰,中官能文者,今則只若干矣。以章奏事問之,所對孟浪,故欲爲懲勸,定以三次月講,必申飭之。上曰,汝是吏判子乎?趾煥對曰,然矣。上曰,吏判當書御製,故予以待上來,言于汝父,勸之從速上來,可也。上曰,尹文東之貌狀,何如?冕東對曰,白晢矣。上曰,然乎?上曰,入直宣傳官一員入侍。出榻敎命馳往濬川,摘奸以來。致仁曰,全羅前兵使柳鎭夏,以城營將巡點行出事,報于備局矣。今秋諸道水陸操,特敎停止,蓋出於靜而不擾之聖意,而巡點之爲民弊,無異於習操,此亦一體停止之意,分付,何如?上曰,依爲之。出擧條致仁曰,前後外補諸臣,皆被召還,而惟忠州牧使鄭弘淳,未有下敎矣。今則月已累易,一體內移,何如?上曰,令該曹內擬,可也。出擧條上曰忠州牧使鄭弘淳內移。出傳敎致仁曰,前承旨成天柱,當初譴罷,不過一時飭敎,而今已累朔,宜有收敍,故敢達矣。上曰,敍用,可也。出傳敎上曰,前都承旨成天柱敍用。出榻敎致仁曰,忠州最難治,當擇人,雖有少拘於政格者,臣當言于政官而擧擬矣。上曰,誰也?致仁曰,鄭景淳,當善爲矣。上曰,好矣。致仁曰,水原府使,今番亦當以武臣差送矣。上曰,誰爲可合?致仁曰,李潤成好矣,而有交承親嫌,金聖遇·李殷春當見擬矣。上曰,好矣,藥院先退。上曰,不但都提調必爲出去,提調又出去矣。致仁曰,提調非備堂也。致仁曰,臣參居首相,觸事憒憒,三公雖備,尙多可悶,而前右相,先已見遞,左相近又引入,國事實爲罔涯,再昨左相疏批,開釋無餘,臣無容更達,而忠慤無他,聖明之所俯諒也。且其誠動國事,實非餘人所及,頉日事,有如古人所謂忙後錯了,洊被嚴敎,悚惶無地,未暇軋旋之致也。聖上旣已俯燭,另加勉出伏望,上曰,卿言是矣。日昨欲使史官偕來矣,其疏以恙爲言,故姑欲有間而不爲矣。上曰,金應淳又違牌,何如?致仁曰,過矣,査事已畢,尤不當如是矣。上曰,其欲一次伸廉,亦無怪矣。傳旨纔已踏下,今番則欲令伸其心矣。予於金應淳,當朝遞而暮召矣。坊曰,請還寢鍾城府爲奴罪人天大酌處之命,依律處斷。措辭見上上曰勿煩。坊曰,新除授行司憲府大司憲趙雲逵,時在京畿喬桐任所,執義南玄老,時在廣州地,請竝斯速乘馹上來事,下諭,上曰,依啓。趙雲逵,交龜後,自當上來,勿爲,下諭,大臣備堂臺臣先退。上曰,玉堂下番誰也?冕東對曰,金尙集矣。上曰,乞郡乎?冕東曰,然矣。上曰,承旨有闕代,微垣長尹坊除授,牌招察任,房順房。出傳敎上曰,憶昔十三歲所講小學,七十四重講,其意亦在於先正小學童子之意也。雖然,視昏講讀之際,矣特莫辨其吐,字樣亦莫辨,雖欲爲小學童子,此豈爲視昏童子,苟且莫甚,亦歇後也。其講誠難,雖無是理,視若辨字,何當講也,而今則豈有莫辨其字之講讀,予志定也。于今氣甚衰心益苶,其復開講,何可必也?噫,昨春何時,此時製小學指南,予意復講誠難,製此代講,伊後敎次厪講,身亦料表,此下敎之日,此心何抑?今日晝講爲之,讀指南,當瀉懷於此,時刻依前擧行。出傳敎諸臣遂退出。
丁亥八月初五日未時,上御德游堂,晝講。守令同爲入特時,特進官南泰會,同知事韓光會,參贊官洪良漢,侍講官尹承烈,檢討官金尙集,假注書蔡弘履,記事官姜俒·鄭好仁,武臣李鼎炳,光州牧使李宗德,南陽府使具鼎煥,古阜郡守曺允彬,樂安郡守具大勳,寶城郡守朴尙忠以次進伏訖。上命持入小學懸吐件,親講首序。上曰,久廢餘始爲之,能無句讀之誤耶?承烈曰,無誤處而好矣,承烈讀御製序文,尙集讀指南小識後,上曰,愛親敬長篇,予嘗有所感,當復讀之矣。仍復讀,至七歲不同席之句,上曰,以此見之,自古男女,以七歲有若階限者然,可見聖人之心矣。然則今番嶺南事,不甚怪矣。承烈曰,似然矣。上曰,今日此擧,諸臣其須知之,各陳文義,可也。承烈曰,愛親敬長四字,當作百代之至要矣。上曰,然矣。承烈曰,元亨利貞四字,以仁義言之,而四字之形容,無復加言矣。且幸玆秉彝之幸字,尤好矣。上曰,然矣。幸一字,紫陽深書之矣。於內外篇,紫陽之纖悉,可見矣。尙集曰,然矣。小學卽本之大學,而以指南篇見之。殿下四紀之治,以小學爲宗,一世之人,孰不欽仰?今番此篇,伏願殿下,以指南之道,終始爲治焉。上曰,儒臣之言好矣。上曰,十三時所讀,於今七十四復講,其亦異事,而三代之時,豈有文乎?至後世,文字極繁矣。以太公丹書見之,敬勝怠之說,略而盡之矣。紫陽,只作小學之書,而予則有君師之位,念予四十年之治,亦覺愧矣。尙集曰,御製中有云,而宋若用紫陽,則一代功效,必大有之矣。上曰,功效有無,非在紫陽,在時君矣。尙集曰,自古用人如此,伏願殿下,留神焉。上曰,下番儒臣之言,極好矣。命經筵先退。良漢曰,俄者於小學七歲不同席之句,以嶺南事,有下敎,而掩卷之前,不敢及他語,竊有所聞,敢達矣。昔在明時,有七歲兒交奸之事矣。上曰,有之乎?其本文,卽何文也?良漢曰,出於外史,未能的記,而似是皇明時也。其時識者有言曰,聖人制禮,必曰男女不同席,蓋以人生七歲,陰陽之情始萌,而上古時,人皆晚成,故制嫁娶之禮,女子二十,男子三十,然而後世,漸至早慧,故作爲禮防,禁於未然,聖人爲萬世深慮,可驗矣。上曰,宰相須用讀書人,承旨博古貴矣,頃命儒臣,廣考以奏,而未聞如此事矣。洪奉朝賀,以人痾仰奏,何如?良漢曰,此漢書五行志所云,草木之怪曰眚,禽獸之怪曰骯,人物之怪曰痾,其言亦有所據矣。上曰然矣。雖曰痾,亦是怪矣。良漢曰,雖是物怪,比如朝菌夏蟲,暫時記滅,不必深慮也。上曰,甄萱是李姓云,然乎?良漢曰,然矣。果有父母,昨氣化之生,而幼時,有虎乳之事,故有此訛傳矣。上曰,諺傳蚯蚓之氣所感矣,今覺其訛矣。上曰,宋之明處分,何如?良漢對曰,律文以十二歲以下通奸者,罪至死,若不嚴防,後弊無窮,故立法若是,今番參酌,雖出於好生之德意,臣以爲失之太寬也。上曰,承旨言亦是矣。至於終丹,何足深責乎?良漢曰,此是淫氣所種,亦無應死之律矣。良漢曰,今行盛擧,特進官義當爭赴,而一無進參者,事極慨然矣。上曰,當入者誰也?良漢曰,特進官抄置已久,雖日時,井間次例,而其中無故者,當推移入參矣。上曰,今曰此講,意蓋深矣。聞此下敎,爲人臣若思望八其君,一則如不勝愴然,一則可謂踴躍先到者,而視若復政前,中年講學,互相推諉,其君坐待幾時之問,只聞院隷之促聲,無一人來待,若無騎判,何爲此講,事之寒心,不可使聞於鄰國,此豈他哉?君心不誠,不過爲觀膽而然者。予雖自恧,分義事體寒心,座京人李得宗,其雖致齋,於講學,有何不潔乎?其涉駭也。趙榮進,莫知某故,而亦駭也。問其請誰云,則卽具善行·李應協云,予則只聞此二人之名,李應協今聞在外,無可論,李得宗·趙榮進,施以不敍之典,而李得宗,過祭後捧傳旨,具善行今日入侍,豈有稱恙?況予聞名,此將臣其進,宜先若此,臣爲重臣,焉敢若此?此人猶此,予恃其誰,可謂萬萬寒心,講雖行,臣則掃矣。禁衛大將具善行,下義禁府推考,今日擧惜若此,則入侍儒臣,其不請飭,承旨乃奏,從重推考。出傳敎上曰,禁將旣命該府處之,先令訓將兼察,而牌招聽傳敎。出傳敎上曰,今日謝恩守令,晝講同爲入侍,未謝恩守令,其令追謝恩,一體入侍。出傳敎,,光州牧使李宗德進前,命誦七事,讀宣諭,南陽府使具鼎煥進前,命誦七事,讀宣諭,古阜郡守曺允彬進前,命誦七事,讀宣諭,樂安郡守具大勳進前,命誦七事,讀宣諭,寶城郡守朴尙忠進前,命誦七事,讀宣諭後,先退。上曰,秋事方殷,今日宣諭守令,其令卽爲辭朝。古阜郡守曺允彬,南玄老·李心海備員後,一司署經後下送,此外未下直守令,亦令明日辭朝。出傳敎上曰,摘奸宣傳官入侍。出傳敎南志默進前,復命下詢濬川形止後退出,諸臣遂退出。
上在慶熙宮。停常參·經筵。
趙德成啓曰,大司憲趙雲逵時在任所,執義南玄老,掌令申思運在外,掌令李心海親病受由,持平韓鏶·申益彬時在任所,今日以監察茶時之意,敢啓。傳曰,知道。
藥房都提調金陽澤,提調申晦,右承旨洪良漢啓曰,伏未審夜間聖體調攝,若何,痰候,何如,寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
以承傳色口傳下敎曰,茶則先入之,待下敎詣閤。
傳于柳脩曰,內局入侍。
以承傳色口傳下敎曰,今日傳香所馳往,竝與進排官,摘奸以來。
又下敎曰,禮房承旨,馳往獻陵奉審,官員守直摘奸來時,懿陵亦爲奉審以來,內局之次,承命入之。
又下敎曰,昨日事駭然,入侍承旨儒臣遞差,俄者奉審事下敎,同副復命後爲之。
又下敎曰,禁衛大將李章吾牌招,傳授命召,右邊大將命召,大將牌·傳令牌,仍爲傳授。
又下敎曰,都承旨洪名漢代,仁陽君李景祜除授,牌招察任,房順房。三院副提調例兼。
尹冕東,以都摠府言啓曰,今日入直內三廳武兼,禁軍及軍兵等,當爲中日習射,而社稷大祭齋戒相値,不得爲之之意,敢啓。傳曰,知道。
備邊司薦望,以李章吾爲禁衛大將。
又薦望,以金時默爲摠戎使。
尹坊啓曰,新除授摠戎使金時默,敎書雖未及啓下,卽爲牌招,諭書密符傳授,何如?傳曰,允。
傳于尹冕東曰,摠戎使,明日內局同爲入侍。
又傳于曰,奉審承旨入侍。
備邊司薦望,以申晦爲守禦使。
尹冕東啓曰,新除授守禦使申晦,敎書雖未及啓下,待開門牌招,傳授諭書及密符,何如?傳曰,允。
吏曹口傳政事,以權尙明爲司圃別提。
修撰金尙集疏曰,伏以惟天惟祖宗,默佑我殿下,聖候諸節,遄臻康復,臣民攢祝,朝野同情。仍伏念臣有一段情私之蘊結者,欲一陳於孝理之下,而不惟嚴畏義分,未敢瀆擾,誠以寶算彌隆,懸結軒墀,遲徊泯默,已歷年時,今則情益切而勢愈急,玆不得不冒萬死仰首鳴號於旻覆之聽,惟聖明,少垂察焉。念臣父母,偏被壽考之聖化,臣父今年七十有四,而臣之老母,則視臣父,又加二歲矣。回婚之期,在於明春,埃過若干月,便是當朔,爲親祈養,孰無此心,而世之爲人子而逢此年者,果幾人哉?臣本庸愚,猥竊科第,區區至情,亶在於一麾榮養,而性旣迂拙,誠又淺短,通籍十有餘載,抱願莫遂,迺者謬辱聖簡,倖玷名途,臣身則有數年之榮,而在父母則無一日之養,每念夕照如飛,春暉莫報,寤寐繼結,方寸靡寧,矧玆明年,又是臣不再得之年也。烏烏私情,遇喜彌切。伏惟聖上,父母於臣,父母之前,何言不盡?非不欲暴此衷悃,早煩號籲,而臣父輒止之曰,吾與汝,受聖上渥恩,曾未效線襪之報,授例乞養,猶懼于私。又何敢猥陳格外之懇,自速僭越之誅哉?臣於是勉抑至悃,章成旋毁者亦屢矣,而轉眄之頃,此歲已過半矣。私心悶切,日深一日,顧今聖明在上,時躋壽域,政懋敦孝,前後朝臣之爲父母祈懇者,輒蒙矜許之恩,得遂便養之願,則臣何獨抱玆耿耿,一味囁嚅,終自阻於明主之前哉?玆敢披瀝情懇,齋沐封章。伏乞聖慈,察臣之懇,憐臣之情,下臣此章於該曹,特準所請,許畀便近一邑,將往臣父母,俾遂微臣反哺之誠,以彰聖朝錫類之仁,不勝大幸,臣無任激切祈懇之至。答曰,省疏具悉。所陳者,令該曹依施焉。
丁亥八月初六日辰時,上御集慶堂。藥房入診入侍時,都提調金陽澤,提調申晦,左承旨尹坊,假注書鄭履玉,記事官姜俒·鄭好仁,醫官方泰輿·許礈·李以楷·李泰遠·慶絢·金季良·吳道炯·鄭允說以次進伏訖。陽澤曰,夜間聖體調攝,若何?上曰,一樣矣。寢睡·水刺之節,亦何如?上曰,亦一樣矣。陽澤曰,去夜椒熨爲之乎?上曰,果爲之。茶與椒熨,似有效,而茶則勝於煎茶矣。陽澤曰,然矣。陽澤請進湯劑,上進御,又請診候,上許之。泰輿等以次進前,診候曰,左右三部度數調均,而滑體亦一樣矣。上曰,今夜則椒熨如何矣。夕間欲爲之,提調出去,熨具入之,建功與茶,亦爲持入,可也。陽澤曰,日氣甚冷,茶飮溫進好矣。上曰,依爲之。上命承旨,讀太廟社稷祭報府。上曰,昨日欲見海運君,使之入來,而中官誤傳,二品宗臣竝入來,近日中官,類如此矣。此際光興之疏適入,外人,必以予故使之云云矣。陽澤曰,晝講久停之餘,昨日行焉,甚盛擧也。臣在外聞之不勝欽仰矣。上曰,指南序文,金華鎭所書者,字樣大於綱目字,故予以爲,此則予之所製者,似可以看讀矣。及開卷,又不能辨字樣,至誦讀小學篇題,而小學則講止明倫篇矣。陽澤曰,臣嘗屢聞,傳敎矣。殿下,嘗以小學,勸誨東宮爲敎,聖學工夫,迥出尋常矣。下情欽仰,曷有其極?上曰,注書出去,社稷奉審承旨入來,招入,可也。臣履玉承命出,引柳脩入侍。上曰奏之。脩曰,臣馳往奉審,則壇上無頉,祭物精潔,諸執事亦無頉矣。上曰,祭物件記奏之。上曰,進排官擧案又奏之,讀奏訖。上曰,承旨持而退出,可也。上命書之曰,其在嚴隄防之道下敎,而前光興君其雖異也,卽宗臣也。諂之一字,追思過矣。予則曰,諂四字抹去。出傳敎陽澤曰,副提調,今日又不入來矣。上曰,將欲下敎矣。陽澤曰,又有他故云矣。上命書之曰,都承旨閔百興許遞,其代洪名漢除授,三院副提調例兼。右承旨特遞代,前承旨趙德成除授,一體牌招察任,房順房。出傳敎晦持湯劑進伏,上進御。上曰,注書出去,同副承旨更爲招入。臣履玉承命出,引柳脩入侍。上曰,馳往獻陵,祭物奉審,守直官摘奸來時,懿陵亦爲奉審以來,可也。上曰,久停之餘,昨日行晝講,而具善行,家在水橋而終不入來。特進官,以入侍重臣,推移極爲非矣。命書之曰,噫,昨日下敎之後,不無感意,視若前日法講,伊後若聞,猶不能講讀,代誦小學題辭,無異儒生之殿講,此豈特朱夫子亦覺非昔時之歎。雖然,今覽祭報府,渠之所爲雖非,以予之所重有焉。傳旨中李得宗分揀。出傳敎上問都提調曰,卿見花山府院君子權尙殷乎?陽澤曰,見之矣。上曰,予曾於明政殿月廊侍衛時見之矣。若今不諭,更待何時,亦豈惟昔之意乎?仍命書之曰,頃者權尙殷下敎,非爲此人也,卽追慕之意也。雖尙殷,一衛將·一僉使外,尙今作散,於渠,不若頃日本廳一番提醒,望八若忘,豈惟昔之意乎?令該曹,五衛將待闕,卽爲調用,仍聞尙殷之弟尙明,尙在內局云。非曰爲卑,豈其時特爲調用之意乎?兄爲五衛將,弟猶前職,亦豈其時予意乎?令銓曹,依權燧例,特爲正職懸註調用,尙今不諭,亦宣惟昔之意乎?若有其窠,卽爲口傳擧行。噫,今者此敎,雖由冥然慕昔之意,豈敢代之遠近而忽也哉?呼寫于此,不覺涕濕于枕,觀其昨日,體予今日之心,焉可望也,而予之所恃,其惟沖子矣。又命書之曰,今因花山府院君孫下敎,乃覺礪良府院君,能有其孫乎,旣覺而不尋訪,是豈仰體昔年己卯盛意?嗚呼,思陵亦豈曰有孫乎?得其孫然後,庶有拜思陵之顔,令該曹,爲先訪問于諸道,訪問以啓,予當詳審而用,以此,分付,副予望八爲先之意。以上出傳敎陽澤曰,明日朝湯劑,當依前入之乎?上曰,依爲之。陽澤曰,俄者下敎椒熨,何以爲之乎?上曰,夕陽時,當爲之矣。陽澤曰,椒熨後,進腰帶好矣。上曰,當如卿言矣。諸臣以次退出。
丁亥八月初六日二更二點,上御集慶堂。奉審承旨入侍時,同副承旨柳脩,假注書蔡弘履,記事官姜俒·鄭好仁以次進伏訖。脩曰,小臣先往獻陵奉審,則陵上無事,殿內皆無頉,轉往懿陵奉審,則陵上殿內皆無頉。參奉尹龜東,方入直矣,諸臣遂退出。
上在慶熙宮。停常參·經筵。
夜一更,月暈。
尹冕東啓曰,大司憲趙雲逵時在任所,執義南玄老,掌令申思運在外,掌令李心海親病受由,持平韓鏶·申益彬時在任所,今日以監察茶時之意,敢啓。傳曰,知道。
藥房都提調金陽澤,副提調李景祜啓曰,伏未審夜間聖體調攝,若何,痰候,何如,寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安,答曰,知道。
以承傳色口傳下敎曰,茶則先入之,待下敎詣閤。
慕華館擧動還宮後,大殿世孫宮,政院·玉堂口傳問安。答曰,知道。
大殿,藥房口傳問安。答曰,知道。
大殿·朝廷二品以上六曹堂上單子問安。答曰,知道。
李景祜啓曰,右承旨任㻐,同副承旨柳脩,今日不爲仕進,竝卽牌招,何如?傳曰,允。
趙德成啓曰,守禦使申晦牌不進推考傳旨,今方捧入,而將臣違牌,事甚未安。更卽牌招,諭書及密符傳授,何如?傳曰,允。
以備忘記,傳于趙德成曰,靜攝望八之君,其欲晝講,而特進官,視若尋常,日兩服建功爲保護之臣者,撕捱將任,豈有此等紀綱,可駭,特進官業已下敎,而撕捱將臣,自有當法。摠戎使守禦使,其皆新受,今日慕華館面試軍容。守禦使摠戎使,率京標下軍,慕華館待令,侍衛只入直擧行。承史時服隨駕,挾輦軍八十名,前後廂一哨,以外營入直軍擧行。訓將都領,以敦義門駕轎作行,禁軍以入直擧行。扈衛軍官局將有廳軍,置之。
傳于趙德成曰,斯速擧行,直入初嚴而若遲滯,該房承旨,當下敎矣。
傳于柳脩曰,世孫祗迎,隨駕置之。
以守宮史官望單子,傳曰,以首爲之。
傳于趙德成曰,副駕轎置之,駕轎馬二雙待令。
以承傳色口傳下敎曰,予雖衰矣,心則不衰,若遲爲待令,則兩營大將,當用軍律,而無密符大將,何能爲之?牌招置之,卽爲入來親受事,分付,盡爲整齊後,初嚴入之。
又下敎曰,如此之時,承旨亦如此乎?只推,更爲牌招。
又下敎曰,守禦使摠戎使,石橋左右札駐跪迎,而守禦使南,摠戎使北,以此爲之,兩營旗鼓迎接,自京營口石橋爲之。
又下敎曰,今日之擧,非戲也。若有不及之事,當用軍律。
又下敎曰,世孫知而欲隨去,晝講時特進官推諉之事思之,不可同日而語。世孫隨駕爲之,挾輿軍二十名,入直軍擧行,春坊桂坊,以入直擧行。
又下敎曰,建功,乘轎時待令,茶則先入之。
又下敎曰,今番旗鼓迎接,若有未備之弊,守禦使摠戎使,當用軍法,卽爲整齊事,申飭。
又下敎曰,望八晝講則僅爲之,而氣則有之矣。駕後宣傳官,若不擇其優者以待,則行首宣傳官,當用軍律,以此,分付。
又下敎曰,訓鍊都監·龍虎營吹旗手,必皆待令,同爲排立。
又下敎曰,旗手退去,鼓手左守,右摠前導以行。
尹冕東啓曰,黃海都事金敍九,肅拜單子入啓之後,不爲入來,事極未安。推考警責,何如?傳曰,允。
又以吏曹言啓曰,宗廟·永寧殿·永禧殿告祭大祝,皆以侍從塡差矣。時無職名人員,令該曹口傳付軍職,何如?傳曰,允。
前摠戎使削職傳旨,以承傳色口傳下敎曰,今日則旣皆分揀,且除授未久,摠戎使下敎勿施,更爲牌招,復授命召及大將牌·傳令牌。
領議政金致仁箚曰,伏以臣於二昨次對,起自床褥,忍死進參,敢於筵席,猥陳退而調理之意,反還私次,一倍添痛,最是頭疼氣暈,惡寒厭食,終日閉戶,殆無陽界意思。卽伏聞動駕有命,靜攝之中,臨試郊館,區區下情,不勝憂慮,此時偃便,是豈臣分,而卽今病情,無望自力,欲起還仆,竟未秖詣,廢禮虧分,臣罪愈積,縱聖慈屢加涵貸,顧邦憲何敢終逭。伏乞聖明,亟降威譴,俾得以安賤心而肅朝綱,公私大幸,取進止。答曰,省箚具悉卿懇。業已諒矣,卿其安心勿辭,善攝焉。仍傳曰,遣史官傳諭。
右議政韓翼謩箚曰,伏以臣敢將疾痛之呼,猥瀆崇嚴之聽,庶幾兪音之降,只自攢手以竢,及奉批旨,大失所圖,慰藉旣厚,誨諭且動,有若臣疾病之外,猶有隱情者然。臣奉讀惶感,自不覺愧汗之沾背也。仰惟日月之明,尙有遺照,則臣安得不申籲於慈覆之下也?蓋臣痰癖之證,實是半生貞疾,其始也不甚頻作,作亦旋止,近年以來,其作也無常,作必重痛,蓋病氣,與元氣相盛衰,年力之衰,病隨以盛,亦其理然也。適此涼燠之交,感傷忒重,諸般證情,嚴不敢每每瀆陳,而其不能自力供職則審矣。如是而虛帶重任,實排私義之所敢安,故前疏請急,亶出苦懇,而恩批靳許,重擔猶在,臣心悶蹙,當復如何?噫,臣身非臣有也。生死惟期,向前去就,何敢自由。伏況聖算彌隆,聖志彌勵,在微臣服勤之誠,豈敢爲便身之圖哉?惟是賤疾實係難强,重務不客暫曠,玆不得不冒萬死短箚哀籲。伏乞聖明,俯垂鑑諒,曲加哀憐,亟遞臣相職,俾得以安意調理,以尋生路,千萬幸甚,取進止。答曰,省箚具悉卿懇。業已諭,卿何若此?此豈恒日所望於卿者,卿其安心勿辭,卽起視事焉。仍傳曰,遣史官傳諭。
丁亥八月初七日午時,上詣慕華館擧動入侍時,行都承旨李景祜,左承旨尹坊,右承旨任㻐,左副承旨趙德成,右副承旨尹冕東,同副承旨柳脩,假注書鄭履玉·蔡弘履,記事官姜俒·鄭好仁以次隨駕訖。上具翼善冠,袞龍袍,以乘轎出資政門。上曰,藥房提調,持湯劑入侍。出傳敎進湯劑,進御,上曰,內局掌務官不善擧行,甚駭然也。上曰,宣傳官之傳命,亦駭然矣。上命宣傳官拿入,分付出送。上曰,今日之事,非爲遊也,非爲玩也,而宣傳官及各軍門把摠哨官輩,甚於特進官,可駭莫甚也。上曰,兩營當待令於京營口,而未見形影,可駭然。上曰,當該承傳色記過。出傳敎上曰,當該注書,事過後,令該府處之。出傳敎上曰,左副承旨所爲輕率,解見任。出傳敎上曰,旣有軍門則何若在京,哨官若此,國有事,大將兼行哨官乎?事之寒心,莫此爲甚,況設寘鍊戎臺後,豈敢若此?兩營哨官竝汰去,摠戎廳尤涉寒心,當該前摠戎使,施以削職之典。出傳敎上入幕次,具戎服,仍命兩營,作軍陣節次。上曰,昨日違牌,事甚駭然。上命兩營大將拿入,分付出送。上曰,申大顯承旨除望。出榻敎上曰,特敎之下,今番濬川,庚辰濬川之後卽初也。濬川堂上,半熟馬一匹賜給,濬川都廳金相玉,此後水使望首擬。出傳敎上曰,軍門節次,號令陣法,何其生疏也。上命兩營敎鍊官一倂拿入,決棍十度後出送,軍容畢試後,上命回駕。上曰,藥房提調,持湯劑入侍。出傳敎進湯劑,進御。上曰,今日記過及汰去諸下敎,一倂勿施。出駕敎上曰,注書處分置之。出駕敎上曰,左副承旨處分下敎勿施。出駕敎上曰,郊外故例豈闕,自此橋,至京營石橋捧上言。出傳敎上還入大內,諸臣遂退出。
上在慶熙宮。停常參·經筵。
自辰時,至午時日暈。
尹冕東啓曰,大司憲趙雲逵時在任所,執義南玄老,掌令申思運在外,掌令李心海牌不進,持平韓鏶·申益彬時在任所,今日以監察茶時之意,敢啓。傳曰,知道。
藥房都提調金陽澤,提調申晦,副提調李景祜啓曰,昨日郊館臨幸,抵暮還宮,伏未審夜間聖體調攝,若何,痰候,何如,寢睡·水刺之節,亦何如?臣等率諸御醫趁早入診,詳察聖候爲宜,王世孫隨駕之餘,氣候,何如?臣等不任區區憂慮,敢來問安,竝此仰稟。答曰,知道。予則一樣。世孫氣候亦一樣矣。大殿·中宮殿·惠嬪宮·世孫宮·嬪宮,慕華館擧動翌日,政院·玉堂問安。答曰,知道。中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,待下敎詣閤。
尹冕東啓曰,憲府連日監察茶時,事甚未安。除在外外,掌令李心海,卽爲牌招,何如?傳曰,允。
傳于李景祜曰,內局入侍。
傳于柳脩曰,左副承旨入侍。
傳于柳脩曰,左副承旨同副承旨入侍。
傳于申大顯曰,能麽兒堂郞以下入侍。
尹冕東啓曰,明日次對,兩司當爲進參,除在外傳旨未下外,正言柳雲翼,待開門牌招,以爲入侍之地,何如?傳曰,允。
申大顯以兵曹言啓曰,昌德宮衛將崔景秀,病難供職,呈狀乞遞,今姑改差,何如?傳曰,允。
又以啓曰,依下敎,內吹螺赤及龍虎營吹打手等,依例木綿施賞之意,敢啓。傳曰,知道。
又以摠戎廳言啓曰,依傳敎,吹打手五十二名等處,各木綿二疋式施賞之意,敢啓。傳曰,知道。
又以守禦廳言啓曰,依傳敎,吹打手五十四名等處,各木綿二疋式施賞之意,敢啓。傳曰,知道。
以承傳色口傳下敎曰,今日受香兩處,進去門外,只進排官摘奸以來。
又下敎曰,明日次對,知竣事後爲之,以此,分付。
又下敎曰,如有喧譁之聲,及於門內,門內之人,或爲騷擾,則明日自有可知之道,當爲下敎於該曹,政院下人之聲,亦爲禁上,使門內之人,初不知承旨之往來也。
判府事徐志修箚曰,伏以聖候靜攝中動駕郊館,還宮萬安,區區下情,曷勝忭幸。伏念臣病狀添劇,已跨三朔,職忝崇秩,屢闕常禮,自惟負犯,秖竢大何,聖恩如天,不惟不罪,乃反特垂眷念,命醫臨視,頒以珍劑,寵榮所被,殘喘獲延,至于今日,莫非君賜,臣心感激,當復如何?顧其證情已痼,眞元已鑠,乍歇乍劇,常在枕席,昨日陪扈之列,又未能進參,有臣如此,不如無生。揆以邦憲,實合萬殞,罪戾層積,豈可每每涵貸?玆敢冒死自列,亟降威罰,以昭法紀,以安賤分,不勝大願,取進止。答曰,省箚具悉卿懇。業已諒矣,卿其安心勿辭,善攝焉。仍傳曰,遣史官傳諭。
丁亥八月初八日辰時,上御集慶堂。藥房入診入侍時,都提調金陽澤,提調申晦,副提調李景祜,假注書鄭履玉,記事官姜俒·鄭好仁,醫官方泰輿·許礈·李以楷·李泰遠·慶絢·金季良·吳道炯·鄭允說以次進伏訖。陽澤曰,夜間聖體調攝,若何?上曰,一樣矣。寢睡·水刺之節,亦何如?上曰,亦一樣矣。上曰,注書出去,祭報府持入。臣履玉出來持入。上命都承旨讀之。上曰,禮房承旨入來乎?景祜曰,病未入來矣。上命書之曰,任㻐許遞,其代前承旨申大顯除授,牌招察任。申大顯爲軍士房,其餘順房。出傳敎上曰,坐直承旨誰也?景祜曰,右副承旨尹冕東也。上曰,注書出去,使右副承旨,招致敦寧府官員,礪良府院君孫,考奏可也。臣履玉,承命出諭後還入。陽澤請進湯劑,上進御,又請診候,上許之。泰輿等以次進前診候曰,脈候左右三部度數調均,而滑體亦一樣矣。陽澤曰,昨日亦爲椒熨乎?上曰,脚部相牽掣,姑欲置而鎭靜矣。陽澤曰,然則姑俟數日乎?上曰,姑待下敎爲之,可也。摠戎使金時默,昨日待令而不得入侍,今日又爲待令矣。上曰,今則濬川旣善爲之,自外退去之意,注書出去布諭,可也。臣履玉,承命出諭後還入。上命書御製抑懷識訖。上曰,閏八月初吉,在於杜詩乎?陽澤曰,在於北征矣。上曰,儒臣上下番誰也?景祜曰,金載順·李澤遂矣。上曰,注書出去,使上番儒臣,持北征入來。臣履玉,承命出引金載順入侍。上命都提調抑懷識參看訖。上曰,儒臣進前讀北征。上曰,藥房提調,持湯劑更爲入侍事。出榻敎上命書之曰,昨見守摠執事,可謂駭然,以此觀之,三營雖勝于此,非勸則怠,今日能麽兒堂郞,率三營執事來待。出傳敎晦進夕湯劑,上進御。陽澤曰,有匣生鰒,每年今月筵稟,卜定黃海忠淸兩道水營,使之封進矣。今年又値當朔,似當依前卜定,何以爲之乎?上曰,以黃海水營爲之,可也。陽澤曰,明日朝湯劑,當依前入之乎?上曰,依爲之。上曰,古詩選陌上桑卷,注書出去持入。臣履玉,承命出而持入。上曰,孔雀詩亦爲持入。臣履玉,承命出而持入。上命儒臣讀之。上曰,已諭於敦寧府矣。礪良府院君孫,儒臣亦爲考奏,可也。仍命先退,上命提調曰,今日德游堂,當殿座,今日茶飮,又入一次,可也。藥房先退,上曰,注書出去,同副承旨招入。臣履玉,承命出引柳脩入侍。上命讀奏上言後,命書之曰,昨日捧上言爲親者,請繼者,皆啓下,勿抄,違格下該司,而爲親者,卽爲回啓,而書猥者,一倂勿施。金浦人上言此等事,有本道有本官,則何敢若此,初則啓下,近者猥濫上言宜飭,故亦置於猥,一體勿施。出傳敎承史以次退出。
丁亥八月初八日申時,上御德游堂。能麽兒堂郞,率營執事入侍時,能麽兒堂上李漢膺·李潤德,左副承旨申大顯,假注書蔡弘履,記事官姜俒·鄭好仁,郞廳李道徽·李思景·李格·金宗漢以次進伏訖。上曰,次對進定於明日。出傳敎上曰,入講者幾員也?大顯對曰,五十五名矣。上曰,堂上誰也?大顯對曰,李漢膺也。上曰,都監皆是行伍拔薦乎?大顯曰,然矣。上曰,陣法號令,必問之,可也,而問不當問之文義,怪矣。上曰,能麽兒堂上推考。出榻敎上曰,禁營敎鍊官鄭思欽,不守渠家職分,圖入營校,甚切痛矣。如許白徒,苟充營門,予之軍兵,則未免飢寒,切痛切痛矣。上曰,此輩講聲,有勝儒生講,怪矣。大顯曰,此輩以聲專力之致也。上曰,今日執事召講,意蓋深矣。其中講陳俱純通人,熟馬一匹。講陳中一純通人,半熟馬一匹賜給。敎鍊官李秉晉,有庶名者,自有其窠,此則不通可駭,汰去,其代,駕前中取村以充。敎鍊官金致綱·鄭思欽·尹商揆·崔道涵,禁衛營此等苟光白徒,一何多也。噫,將臣循私,豈不若望八其君,爲三軍乎?當該禁將,從重推考,一倂汰去,其代,以行伍中,其半禁軍取才塡差,而其中一則以駕後中,依今日駕前下敎例取才塡差,而二則標下軍中塡差。明日擧行,擧名草記,今日此擧,專由於守報兩營下敎時,五營,以三營誤呼遺漏,事當追試,而昨日決棍,可懲其濫,今番參酌,此後從容召試,若有無形者當汰,以此預爲,申飭,使渠俾無公然見汰之事。出傳敎上曰,其欲下問,今番濬川時,軍門多有牌將云,而與待令參奉。再明日隆武堂柳葉箭一巡試射,試官與凡節,一依漢人子孫試射時例擧行。出傳敎諸臣遂退出。
上在慶熙宮。停常參·經筵。
尹冕東啓曰,大司憲趙雲逵時在任所,執義南玄老,掌令申思運在外,掌令李心海牌不進,傳旨未下,持平韓鏶·申益彬,時在任所,今日以監察茶時之意,敢啓。傳曰,知道
藥房都提調金陽澤,提調申晦,副提調李景祜啓曰,伏未審夜間聖體調攝,若何,痰候,何如,寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
以承傳色口傳下敎曰,茶則先入之,待下敎詣閤,次對同爲入侍。
尹勉憲以都摠府言啓曰,今日入直內三廳武兼禁軍及軍兵等,當爲中日習射,而宗廟秋奉審修改相値,不得爲之之意,敢啓。傳曰,知道。
又以兵曹言啓曰,伏見全羅前兵使柳鎭夏去春夏等褒貶啓本,則順天營將具明遠,居中罷職矣。陞資拜營將者,準期前,以不職遞罷,則勿計朔數多少,還收資級,載在法典,具明遠所授加資,依例還收之意,敢啓。傳曰,知道。
又以禁衛營言啓曰,依傳敎,本營敎鍊官汰去四窠代,行伍中林德樹·仇廷良,禁軍中徐尙郁,駕後中金再禧,取才塡差之意,敢啓。傳曰,知道。
又以御營廳言啓曰,依傳敎,敎鍊官李秉晉汰去代,駕前別抄金熙澤,取才塡差之意,敢啓。傳曰,知道。
柳脩以吏曹言啓曰,今番爲親上言,卽爲回啓事,命下矣。當爲擧行,而首堂今方在外,故姑不得擧行之意,敢啓。傳曰,次官擧行。
傳于柳脩曰,內局次對,同爲詣閤。
傳于尹勉憲曰,左相處,安心勿待命事,遣史官傳諭,命召傳授仍爲入來事,亦爲傳諭。
又傳于曰,左相處,使傳諭史官,仍爲偕來。
以承傳色口傳下敎曰,偕來召命,而徑閉闕門乎?此正召其人而閉其門者也。當該承旨,施以不敍之典,承旨代前承旨李徽之除授,牌招入直房,依前下敎爲之。大臣入來來詣事,使注書傳諭。
以備忘記,傳于趙德成曰,夜來風雨聲,廈氈心憧憧,其若一向,欲命祈晴,朝者雨雖歇,風聲猶未止,身雖在此,心則在野,君心若此之時,職在百里之任,焉敢自便?守令中在京者,皆令今日辭朝。受由在京者,亦令今日回官,而皆令入侍。此時朝鮮,何待署經,未署經者遞其職,以不爲署經者,口傳備擬,亦令當日辭朝。
吏曹口傳政事,以韓煜爲古阜郡守。
傳于李徽之曰,京畿監司,明日內局同爲入侍。
有政。吏批,判書鄭宲受由在外,參判韓光會進,參議李海重牌不進,同副承旨柳脩進。吏批啓曰,判書鄭宲受由在外,參議李海重牌不進,小臣獨政未安,何以爲之?敢稟。傳曰,仍爲之。以鄭象仁爲應敎,李亨逵爲副修撰,李昌壽爲禮曹判書,鄭弘淳爲知義禁,閔百興爲工曹參判,朴弼淳爲吏曹正郞,鄭晚淳爲大司諫,申五淸爲相禮,金東稷爲直講,崔星鎭爲松禾縣監,金鼎鎭爲狼川縣監,李商輅爲工曹正郞,李爲社稷令,李敬一爲廣興主簿,兼執義單李普觀,兼橋桐府使單李仁康,折衝鄭今加嘉善加資事承傳,右議政金尙喆拜相事承傳,承文都提調單金尙喆。
兵批,判書南泰會病,參判徐命臣病,參議李彦衡入直進,參知金漢耆病,同副承旨柳脩進,副司直沈鏽·成天柱·閔百興·洪名漢·洪良漢,副護軍尹承烈。
尹冕東以弘文館言啓曰,新除授玉堂,待下批仍卽牌招察任,何如?傳曰,允。
以承傳色口傳下敎曰,今番外方,植炬置之。
吏曹判書鄭宲疏曰,伏以臣於日昨,以焚黃事,猥乞由暇,幸蒙許歸,榮光所被,松楸動色,恩及泉臺,感結幽明。念臣受渥如天,圖報無地,揆以義分,宜卽返朝,以伸叩謝之忱,而素患風痰之症,一倍陡劇於長路撼頓之餘,且値節換,重添外感,頑痰作孼,遍身流注,坐臥須人,作一籧篨,蓋此症,數十年貞疾也。晝夜叫號,人鬼未分,似此症形,實無時月間差復之望,雖欲作氣登程,而其勢末由,病裏惶霣,不知所出。且臣於疾病之外,又有區區所守,已悉於前疏,伏想聖鑑,亦已俯諒矣。臣是科目中出身,朝著間常調,筋力奔走,職分當然,寧有辭榮就閒之心,第臣生長鄕里,性且迂拙,立朝供仕,爲日不多,問其稟賦,則樗櫟之散材也。論其去就,則江湖之鳧雁也。竊期優遊田里,以了此一生矣。豈意向來,遽叨此千萬不敢當之任乎,一番出脚,不過身當窄境,事出副急而已。至今追思,尙自靦顔,今何敢忘廉喪恥,爲冒沒更進之計哉?念臣,犬馬之齒,已迫七旬,精力消耗,餘日無幾,今若遲回於鍾漏之間而不知止焉,則臣亦自愧,人謂斯何,臣之當去者一也。臣自少善病,望絶從宦,迫於嚴命,間或趨朝,而亦未嘗屢月淹也。到今白首之牟,遽然彈冠而出,貪榮戀寵,從他笑罵,則便是兩截人矣。臣之當去者二也。臣無他才能,虛辱聖眷,致位至此,而點檢平生,無絲毫所報,顧今桑楡之計,惟當永辭簪縷,退守本分,無累淸朝之化,可爲塵刹之報,亦庶幾有補於風敎之萬一,臣之當去者三也。顧臣病勢之難强,旣如彼,素守之自畫,又如此,反復揣量,承膺無路,而天官之長,爲任旣重,不容一日暫曠,今何可委之於草莾之中而莫知恤乎,與其一向因循,久貽瘝官之弊,無寧疾聲呼籲,冀被違命之罪,敢此席藁陳懇,附諸縣道,伏惟天地之大,無物不遂,日月之明,無幽不燭。伏乞俯察臣若心至懇,亟命有司,遞臣職名,治臣罪狀,使重任無曠,而頹綱得整,不勝萬幸,臣無任瞻天望雲戰灼祈懇之至。答曰,省疏具悉。頃者請由,人子之至情,六卿之人,況冢宰乎。僅備其位,豈許其暇,而此亦孝理使臣之義,故其時,有大臣所奏,予亦下敎,而卿之此章,予則必也來矣,果然。噫,君臣貴相誠孚,卿之爲此任,然後承召而來,其心是矣,而數次開政,予亦嘉焉。卿旣不負望八其君,則其君體臣之心,可謂情志相孚,初則欲命下送,興懷及此,旣諭相臣,雖然,卿心雖欲許,事面可謂無名,卿若來京,予亦有從容下敎者,見卿之前,決不浪許,予已示意,卿何固執,況廚院御製,令卿繕寫,動駕在近,其在分義,豈敢在外,卿其勿辭,其卽上來。
正言柳雲翼疏曰,伏以臣於日前,猥徹至懇,得承聖批,數日之間,便意救護,母子相對,攢手感祝,河海之渥,不足喩其深也。今則由限已過,職名尙在,固當竭蹶趨承,以圖一分報效之地,而第臣母病,有添無減,蓋其源委,積傷於今夏毒瘧之餘,乍觸新涼,調攝失宜,宿痾已痼,別症層生,寒熱交發,咳嗽苦劇,食飮全間,已至累月,眞元內鑠,虛邪外攻,重之以冷痢無算,涔涔委頓於枕席之間,臣左右扶將,有難晷刻離捨,而顧此淸朝耳目之任,曠日虛縻,則臣之情緖,以私而焦迫,以公而惶蹙矣。臣非不知冒瀆宸嚴,極涉僭越,而臣竊觀殿下,以孝爲理,凡廷臣之有親病呼籲者,輒至再至三,而皆蒙恩許,未嘗强策,則臣雖螻蟻之賤,情私所迫,不敢自阻於天地父母之前,玆於天牌之下,冒萬死復陳血懇。伏乞聖慈,俯垂諒察,矜臣之情,鐫臣之職,使臣得以專意於母病,千萬幸甚,臣無任屛營祈懇之至,答曰,省疏具悉。爾其勿辭護焉。
敎摠戎使金時默書,王若曰,迺睠近甸,疇總予師。旄鉞有煌,方委江漢之保障。壁壘增重,要壯京都之藩籬。得諸休戚之臣,允矣詩書之帥。惟卿。忠貞世篤,文武材全。周通之識,練達之才。殆非季世人物。寬和之性,凝遠之度。自有大家風猷,黑頭參廟堂之籌。尙餘畿䉒之游刃,白面蔚鞱鈐之略。已熟南域之輕車,是知在晉之偉人。抑亦爲唐之福將,顧惟三輔之雄閫。實摠一路之重兵,金湯據形勝之要。北控臨湍之襟帶,虎豹宿根本之地。南接隋鎭之風雲,惟其創始之初。倉庾之實,臺隍之峻。有足恃者,顧乃昇平之久。卒乘之弊,紀律之疏,無可觀焉。當時屬之誰乎?在今難其人也。玆授卿以摠戎使,卿其承三錫之寵,新一軍之容。威重則必如寇萊公壯北門之鎖鑰,號令則必如李節度變朔方之旌旗。於戲。郊館臨戎,予故軫安不忘危之念。鍊臺申律,卿則勉猛以濟寬之圖,故玆敎示,想宜知悉。右副承旨尹冕東製進
丁亥八月初九日午時,上御集慶堂。藥房入診入侍時,都提調金陽澤,提調申晦,副提調李景祜,假注書鄭履玉,記事官姜俒·鄭好仁,醫官方泰輿·許礈·李以楷·李泰遠·慶絢·金季良·吳道炯·鄭允說以次進伏訖。陽澤曰,夜間聖體調攝,若何,上曰,一樣矣。寢睡·水刺之節,亦何如?上曰,亦一樣矣。陽澤請進湯劑,上進御,又請診候,上許之。泰輿進前診候訖。奏曰,脈候左·右三部度數調均,而滑體亦一樣矣。諸醫以次進前診候訖。所奏與泰輿同矣。上曰,藥房提調,持湯劑更爲入侍事。出榻敎晦持夕湯劑進伏,上進御。諸臣以次退出。
丁亥八月初九日未時,上御集慶堂。大臣·備局堂上引見入侍時,領議政金致仁,戶曹判書李思觀,兵曹判書南泰會,禮曹參判洪樂性,吏曹參判韓光會,行副司直金時默,左副承旨申大顯,應敎金載順,假注書蔡弘履,事變假注書崔景岳,記事官姜俒·鄭好仁以次進伏訖。致仁曰,動駕後寢睡,何如,行步之節,亦何如?上曰,一樣矣。上曰,禮房誰也?景祜對曰,趙德成也。大顯曰,今日兩司,無進參之員,不得入來矣。上曰,禮房承旨入侍。出榻敎德成進前。上曰,十五日當詣昌德宮,少伸微忱。三嚴,以卯正三刻軍嚴。侍衛仍,來頭有動駕,今番挾輦軍八十名與禁軍,只入直擧行。扈衛廳局將,有廳軍,置之,前後廂軍一哨,以三營入直軍,訓將只率新營標下軍都領,因駕後除標信復入直。世孫隨駕,依例擧行,而挾輿軍二十名,以內入直軍擧行。牌軍當衛內,隨駕置之,留營留陣副輦,亦爲置之。出傳敎上曰,當陵當爲親祭,而當陵奉審,當觀勢爲之,只兩陵展謁,昌陵展謁,勿爲,取稟,順懷墓,只遣官行禮事,分付,祭文皆當製下矣。出傳敎上曰,禮曰,霜露旣降,君子履之,必有悽悵之心,況爲人子之心若何?且若予者乎。月初以稟莫知,若今有以待下敎之命,此亦不孝,今則少勝於前,及今不爲,更待何時?明陵展謁,當於仲旬爲之。動駕時刻,以寅正三刻,單嚴爲之。前後廂軍,今番無經宿之事,以八哨擧行,御將留都,禁將隨駕,留都大臣尹領府事爲之。此是廣道,修治略略爲之,晝停,陵所雜物與水丁除之,一依昨年擧行事,分付畿營。世孫隨駕,其亦廂內隨駕,牌軍置之,只挾輿軍擧行,副駕轎寘之,前排以五雙擧行。出傳敎上曰,噫,以予之氣,尙今支撑,以予否德,農事又不若意,雖然,觀初料若此,誠是望外,其惟憧憧,惟在其風。噫,風不鳴條,古人有云,周成盛時,其無烈風,越裳獻貢,以予涼德,何敢望也?頃者與昨夜,雖有半夜之雨,此心憧憧,其欲祈晴,此戊申年秋心也,風雨一也。今之風雨,無異頃年,其雖釀雨,雨豈不過?不然,豈云風調?是誰之過,寔由否德。雖然,今之風,其涉異也。雖衰,此心不衰,此何然矣。無乃國中將有事乎。思之及此,何甘食息,此雖一事,其豈細哉?大臣,卽理陰陽順四時之職,而頃者下敎,於予亦欠敬大臣,而雖然,問今國人,國有七十四歲之君,而步不能起不能,轉側須人,亦歇後語,爲輔相只欲潔身,不顧望八其君,是誰之愆,寔予之愆。恒笑漢儒,予豈效此,而今日之風,予果召也。初不若此,以左相恒日之心,豈忍爲此,中間其能善爲周旋,亦豈有尋單之擧乎?一則予過,二則予過,公然厪無事之世,自召今日,嗚呼蒼蒼,眷我元元,而因予否德,乃至于此,辭單之來,予則曰其理孔昭矣。先召禮房承旨下敎者,步猶少勝,而尙今觀勢,豈曰孝乎?於今日何卜日,其若卜日,此亦不孝,故以曉頭起懷者,先爲下敎,今諭示予自飭之意。戊申秋雨,坐而下敎,今風一也。自今日減膳五日,仰謝自飭之意。出傳敎致仁曰,今日風雨,實非祈晴之事矣。農事方成實,風雨不能爲害,至於減饍,誠過矣。陽澤曰,姑無災害之顯著,減膳誠過矣。上曰,減膳只大殿擧行,自明日擧行事,卽爲,分付廚院。出傳敎上曰,初頭若此,其不過矣,而將臣撕捱,事體寒心。禁衛大將李章吾,從重推考,牌招察任。出傳敎上曰,二十日當由敦義門,以此,分付。出傳敎上曰,嗚呼風色不佳,相單處至,若漢之曹參之言,陛下不若高帝,臣不若蕭何,成王·周公之事,豈云於今日,雖有大小之分,事則一也。予過豈不知?當初至于此者,予過也。中間不能誠心敦勉,予過也。頃者次對,宜乎偕來而未能,予過也。以卿恒日忠勤質慤之心,其豈樂爲?以此觀之,寔予之過,寔予之過,理陰陽之大臣,幾若忘焉。風雨調乎否乎?初則爲予不孝下敎,以目下之事觀之,其亦有召。噫,雖然,以一事言之,大臣尋單,三度不允。四度敦諭,雖是古例,以予日復一心之心,今何爲此?予則以衰耗自處,而卿則以盛壯之事,過爲撕捱。噫,須深思欲諭,時原任在傍,豈令予召之乎?雖然,三度四度等說,卿須熟思,曾經內局,其猶若此,近者浮囂之輩,欲售舊習,章頭必曰聖候康復,予之日夜自恧自嘅者,卽此也。浮囂之輩,其雖若此,股肱輔相,何不諒予?因予若此,旣已自飭,蒼蒼可欺,其將命駕問疾,先命知申,先諭此意焉。出傳敎致仁曰,因風雨而下敎,至及於左相,非徒當之者極惶悚,下敎亦不當如是矣。上曰,其君衰矣,左相之若此,誠非矣。仍口奏曰,左相今日,若不入來,小臣當命駕矣。此亦小臣之不肖也。上曰,若此之後,亦不入來乎?仍下不忍聞之敎。上曰,今番則大臣,於予心甚有慨然,果有下敎,而至於此境,誠是料外矣。致仁曰,今日臣子展誠,在於藥院,而其時下敎,不勝惶恐,以至於此云矣。上曰,近來臺疏,傾軋諸臣盡逐之,予又豈可捨大臣乎?浮囂之章頭,必曰聖候康復,心甚非矣。致仁曰,以向來平復言之也。且是欣祝之意也。上勵聲曰,欣祝之辭,豈如是乎?致仁曰,敦諭傳敎中辭敎,亦過矣。陽澤曰,雖無四字,豈敢不感動乎?還收好矣。致仁曰,如臣之大臣,豈有關於風雨,第左相,見此下敎則惶悚,必先爲胥命矣。陽澤曰,縷縷下敎,雖非四字,左相必當感泣,臣旣待罪保護之任,故敢請四字之還收矣。上曰,其時下敎,插入大臣,似不緊,而在大臣之道,一次陳箚足矣,而至於此境,則豈不太過乎?致仁曰,左相俄承下敎,似當非久造朝,而臣獨當國事,觸事憒憒,且病或難强,三公備員,千萬幸甚。上曰,前右相擬律之辱,前古所無,而今已日久,豈可一向撕捱?致仁曰,今已三朔矣,上曰,前右相爲人,甚詳,明矣。致仁曰,果然矣。且於國事,有情誠矣。上曰,前右相拜相。出傳敎上曰,拜相命下,政官牌招開政。出傳敎藥院先退。上曰,松禾縣監有闕代,以不爲署經者,令該曹口傳擧行。出傳敎上曰,輪林愼認明,尙無消息,事體寒心,禁推。出傳敎上曰,大小科初試不遠,在外人催促上來,在京人勿捧辭單。出傳敎致仁曰,具善行處分時,政院草記遲滯,故將望日高後,厪爲擧行,誠慨然矣。上曰,今聞大臣所奏,將望何等重也。而幾日高,分付,事之寒心,莫此爲甚,當該承旨,施以罷職不敍之典。出傳敎上曰,承旨有闕代,前承旨尹勉憲除授,牌招察任,房順房。出傳敎上曰,宣傳官二員入侍。出榻敎命馳往濬川所,永渡橋水芹畓等處摘奸以來。致仁曰,金吾久無長官,事多可悶矣。新除判義禁李益炡,間有實病,今已差愈云。令政院卽爲牌招,申飭行公,何如?上曰,依爲之。出擧條上曰,判義禁李益炡,牌招察任。出榻敎致仁曰,此前守禦使金時默狀啓,而今秋南漢習操,旣已停止,巡點行否,請令廟堂稟旨,分付矣。自前停操時,間行巡點,而今年則諸道習操與巡點,竝命停止矣。本廳巡點,亦不宜異同,何以爲之乎?上曰,今番一體停止,可也。出擧條致仁曰,泮製課試,屢有,申飭,況今監試在近,尤不可無國子之長,似聞大司成尹蓍東,自鄕上來云。另加,申飭,使之卽爲行公,何如?上曰,依爲之。出擧條致仁曰,北關各邑私奴貢,則雖許本主推用,私婢貢則自官收捧,以補公用,例也,而乙亥奴婢貢減定後,其所減之數,自朝家一一給代矣。近來雖有各宮房買得奴婢,婢貢則官捧公用,亦當一依私婢例擧行,以此,分付本道,何如?上曰,依爲之。出擧條光會曰,秋夕祭享不遠,各陵殿祭官,當以侍從塡差,而堂上堂下,多在罷散中,無以推移分排,合有變通之道,敢此,仰達矣。上曰,竝敍用。出擧條泰會曰,昨年陵幸時,禁軍三番,馬軍三哨隨駕矣。今番則何以爲之乎?上曰,依昨年例擧行,可也。泰會曰,然則挾輦軍及羽林衛挾輿軍,亦依昨年例擧行乎?上曰,依爲之。出擧條泰會曰,陵幸後,將校軍兵犒饋,連以乾犒饋擧行矣。頃日大臣,以外方習操後乾犒饋,旣以防塞蒙允矣。今番陵幸後犒饋,何以爲之乎?惶恐敢達。上曰,以乾犒饋爲之,可也。出擧條上曰,礪良府院君子孫,終無知得之道乎?致仁曰,從當求問,則豈無知得之道乎?上命守令入侍,水原府使李殷春進前。上曰,今除有意,水原之事,必勉爲之。長城府使洪益弼,陽城縣監趙宗鉉進前,命誦七事,讀宣諭後先退,諸臣遂退出。
丁亥八月初九日初更四點,上御集慶堂。左相入侍時,左議政韓翼謩,右副承旨尹勉憲,假注書蔡弘履,記事官姜俒·鄭好仁以次進伏訖。翼謩曰,聖候若何,椒熨後脚部,何如?上曰,尙多餘症矣。翼謩曰,小臣不忠無狀,前後自作多矣。今承恩諭,實萬萬惶感,誠欲溘然無知矣。聖明在上,豈有過中之事,而前後不善周旋,莫非臣罪,傳敎中過爲引咎四字下敎,實非臣子所可承聞,走伏金吾,恭俟鈇鉞矣。及承勿待命之敎,他不暇顧,冒沒入來,而第四字下敎及日前下敎未還收之前,小臣義難自立於覆載之間矣。上曰,前後豈是卿過,皆予咎矣。昔之漢高訪曹參,宋高臨趙普,以君訪臣,自古有之,予何過乎?今日風雨乖常,是誰之召,予故減膳矣。翼謩曰,豈可若是下敎,古今異宜,不必若是下敎者,亟爲還收焉。上曰,若拔四字下敎,則卿獨潔身,而下敎則自歸無着落,豈不難乎?翼謩曰,聖敎至此,臣雖迷如䐁魚,豈無感泣之心?一分報效,固當盡心矣。兩下敎倂爲還收,千萬伏望。上曰,於卿有何介意,今旣入來,其下敎,自然消融矣。翼謩曰,書諸朝紙,頒之八方,此豈臣子一時冒承者,自上有還收之敎,然後注書日記中,亦當拔之,臣心庶可安矣。上曰,卿言過矣。當初旣始呈辭,末梢將何了當,恐或固執之太過。今已入來,卿心可嘉矣。翼謩曰,下敎至此,極知惶感,而前後下敎,一體還收,是切伏望。上曰,卿旣縷縷,命駕問疾,四字當還收矣。翼謩曰,今承還收之敎,不勝感泣,而日前下敎,亦望一體還收焉。上曰,日前下敎,何事也?翼謩曰,雖是設辭之敎,命駕親授命召之敎,豈臣子所可承聞者耶?上曰,事旣妥帖,何關此敎乎?翼謩曰,深夜煩達,極知悚悶,而實非臣子一時冒承者。故敢此縷縷,伏望一體還收焉。上曰,然則竝當一體還收矣。今日君臣,一席之上,其心釋然可幸,而此後則勿復介懷,善做國事焉。翼謩曰,以臣庸愚,無所裨補,今番右相之重卜,國事誠多幸矣。上曰,嶺南處分後,卿初入乎?翼謩曰,已爲知之矣。上曰,洪奉朝賀,謂之人痾,而此實怪怪矣。翼謩曰,人痾之說,誠亦無怪,而宋之明,當重律而幸逭矣。頃者數次下敎,雖曰災異,足可消弭,眞所謂熒惑退舍祥穀自枯者矣。上曰,終以七歲,猶不釋然矣。翼謩曰,御史詳査,監司又曉諭山淸,誑惑之人心,今則妥帖云矣。上曰,予有可問之事,鄭宲,不欲上來乎?予欲許之,何如?上命入吏判疏,上曰,向者予爲小學童子之事,欲畢講指南,字樣大於綱目之綱字,亦不能辨誦,篇題了當,而講時,忘却愛親敬長之章,更思追誦之矣。予見其日特進官事,不勝慨然矣。卿亦聞之否?翼謩曰,臣亦聞知,以爲非矣。上曰,眼昏若是,豈不苟且乎?翼謩曰,近聞金季良母,年至八十,昏眼復明,能穿針耳云矣。上曰,枯楊生華,寧有是理?承旨,前言如此事矣。予今思之,果目擊乎?勉憲對曰,臣祖眼暗,初未辨通鑑字矣。三年後復明,能省曆書,且聞魚有龍夫人,年九十,始暗終明,閭巷亦多此等事矣。命讀鄭宲疏。上曰,言病過矣,轉側須人等說,正合於予也。今日予忘未及問於領相矣。果不欲上來云耶?翼謩曰,下去時見臣曰,天官之長,不可不副急一出云。臣答以所執雖如此,自上不捨則去就不可自決之意言及,則答以方帶宮官,离筵出入,亦以是職之在身,不得爲之云,而當此位著空乏時,如鄭宲者,豈可易得乎?上曰,鄭宲,予或慮其有過處矣。今番於廚院,見稧屛序文,讀其文可知其人,而其中年年歲歲等說,可憎矣。光興君,又有怪異之疏,初則以諂諛下敎矣。更思之,其無庭臣同然之辭云,謂之諂諛,則宗臣,不無稱冤之慮,故改之矣。翌日召見海運輩,仍賜饌,不無嫌意矣。翼謩曰,諸宗稱冤之敎,其不然矣,而上款語,昨年諸大臣陳達後,下敎鄭重,臣固欽仰,蓋亦有所陳達矣。不敢更請,而至於宴賀,則群情,安得無抑菀乎?上曰,予則於此事,自謂有防門矣。翼謩曰,此則不然。今年雖或未及,每年豈可屢塞乎?上曰,明年則卿等,必以舟梁等語,有所請矣,予固量之矣。上曰,御製,使原任文衡書之,豈不上來乎?其君亦有待其臣之道也。位著雖空乏,朝鮮豈無爲政官之人乎?予欲卽此批答,示微意解言之如何。翼謩曰,聖敎誠好矣,而如此之臣,誠可惜矣。上曰,姑許之更使,亦何妨乎?見其疏語,亦不張皇,甚可嘉矣。上曰,如趙雲逵之人,豈不合於銓位,崇文堂入侍,有願懇之言,故予始許之,未得更拜矣。南泰齊,亦善爲之,而猶有過處,可悶矣。翼謩曰,近來銓位,人皆厭避,不可人人許之矣。上曰然矣。吏判雖遞,如禮判,豈復避之也?今禮判誰也?翼謩曰,沈鏽纔遞,李昌壽爲之矣。上曰,沈鏽之行公,亦貴矣。此人亦豈止此之人乎?其所逢辱,亦不少矣。然而此人,豈止於此乎,近在門外乎?翼謩曰,似然矣。上曰,申晦之一番違牌,亦無怪矣。守禦使初爲之乎?翼謩曰,似然矣。上曰,李昌壽亦經之乎?翼謩曰,曾經南漢留守,便同經矣。上曰,非但守廳,諸營門將校之有一名者,或有爲之之道,而閑散則難矣。予故試講,其中中路,則使之還歸本業矣。翼謩曰,誠好矣。昨聞御營廳,亦以禁將別抄,取才塡差,果勝閑散云矣。上曰,卿爲都提乎?大將亦必善爲之矣。上曰,向來雨下時,予欲減膳,今番始爲之,而反風起禾之慶,何敢望乎?翼謩曰,禾穀幾乎成實,無深慮矣。上曰,向來諸人,到處逢辱,豈不悶乎?吏判有欲遞之心,當上來矣。動駕之前可及乎?勉憲曰,疏批,自營門傳致,不無遲滯,動駕前似難及矣。翼謩先退。上命讀全羅右水使殿最。勉憲曰,卽伏見全羅右水使梁世徇,今春夏等褒貶啓本,則邊將,無一人居下,殊無嚴明殿最之意,推考警責,何如?上曰,依爲之。出擧條上曰,去閏七月二十八日左議政傳諭中,命駕親授四字,及今日傳敎中命駕問疾四字,倂刪去。出榻敎諸臣遂退出。
上在慶熙宮。停常參·經筵。
夜二更電光,四更五更,雷動電光。
尹冕東啓曰,大司憲趙雲逵時在任所,執義南玄老,掌令申思運在外,掌令李心海,牌不進傳旨未下,持平韓鏶·申益彬時在任所,今日以監察茶時之意,敢啓。傳曰,知道。
藥房都提調金陽澤,提調申晦,副提調李景祜啓曰,伏未審夜間聖體調攝,若何,痰候,何如,寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
以承傳色口傳下敎曰,茶則先入之,待下敎詣閤。
傳于李徽之曰,內局入侍。
傳于尹坊曰,禮房承旨及右副承旨入侍。
尹冕東啓曰,判義禁李益炡,特敎之下,昨違召命,今又不出肅,事甚未安。卽爲牌招,何如?傳曰,允
傳于尹勉憲曰,試官以下,倂入侍。
李徽之以吏曹言啓曰,昨日政修撰望,誤以副修撰,書啓,不勝惶恐待罪,而原單子中,改付標以入之意,敢啓。傳曰,知道。
又以禮曹言啓曰,今此明陵親祭時,王世孫亞獻之禮,依例磨鍊乎?敢稟。傳曰,依例爲之。
又以禮曹言啓曰,卽接成均館所報,則昨日風雨,大成殿東庭,松柏各一株折傷。正殿前簷蓋瓦,碑閣蓋瓦竝破傷,西廡末間椽木三箇腐傷,楹簷仰壁亦爲破落云。正殿至近之地,有此松柏折傷之患,不可無慰安之擧,慰安祭,不卜日來十二日設行,而折傷之木,令該曹卽爲斫去。前簷蓋瓦破傷等處修改吉日,令日官推擇,則今八月十八日卯時爲吉云。以此日時擧行,而先告事由祭,同日曉頭行,移安同日同時,還安及還安祭,事畢後隨時設行,所用雜物,令各該司急速磨鍊進排,亦令繕工監别定監役官,趁卽修改事,竝以,分付,何如?傳曰,允。
又以兵曹言啓曰,卽接昌德宮衛將牒報,則本宮曜金門內小松三株,因風折傷云。依例令衛所斫去之意,敢啓。傳曰,知道。
尹勉憲啓曰,八月二十日明陵擧動王世孫隨駕時,問安官所騎各差備入把,本曹驛馬及京畿·忠淸·江原三道驛馬補把之數,依前例磨鍊別單書入,而各其監營,定差使員。今月十六日京中逢點之意,發關知委,司僕寺添補京畿驛馬,則從本寺啓下數,直爲入把事,分付本道,何如?啓下休紙
又以兵曹言啓曰,東所衛將牒報內所屬禁川橋西邊柳木一株,西所衛將牒報內,所屬崇義門北邊中松一株,金商門外雜木一株,南所衛將牒報內,所屬承政院內柳木一株,都摠府前大松一株,柳木二株,因風折落云。依例竝令各該所斫去之意,敢啓。傳曰,知道。
李徽之以兵曹言啓曰,伏見全羅右水使梁世絢,今春夏等褒貶啓本,則黔毛浦萬戶崔文宅,以盍察禁養爲目,其常時弛禁,推此可知。宜置下考而置諸中考,殊無嚴明殿最之意,梁世絢推考警責,崔文宅下考施行,何如?傳曰,允。
又以義禁府言啓曰,前司諫申景濬,施以湖沿投畀事,承傳啓下矣。申景濬,忠淸道沔川郡投畀,而時在淳昌地云。以傳敎內辭意,具罪目,依例發遣府羅將,仍令押送配所,何如?傳曰,允。
左議政韓翼謩箚曰,伏以臣於昨夜,退自筵席,纔出闕門,下吏以小報來示,卽減膳傳敎也。臣伏以讀之,有以仰我聖上對越之誠,罔或弛慮於一雨一風,實不勝欽頌之至。至於中間句語,猥及賤臣之去就,臣心悸神,忽不省此身之置在何地也?噫,爲臣子無狀,致使君父,减省御膳,則顧其罪,雖使皐陶奏當,必置之誅殛之典矣。臣旣不早見知,咫尺前席,亦未克以一語自訟,此又臣之罪也。惟有亟寢前旨,重勘臣罪,然後庶可以尊國體而嚴臣分,玆敢席藁私次,短箚哀籲。伏乞聖明,卽賜處分焉,取進止。答曰,省箚具悉卿懇。予先覺得,旣已下敎,而意謂卿,必以此尋一箚,下敎之後,覽卿箚,卿爲得體,見卿一箚,乃知悃愊中事,欽歎欽歎。旣莫知本事,何若是引咎?卿須安心勿辭,亦勿引咎而胥命,視事以副小子之此意。仍傳曰,遣史官傳諭,兼傳勿待命。
丁亥八月初十日巳時,上御集慶堂。藥房入診,京畿監司,右副承旨同爲入侍時,都提調金陽澤,提調申晦,副提調李景祜,右副承旨尹冕東,假注書鄭履玉,記事官姜俒·鄭好仁,京畿監司南泰齊,醫官方泰輿·許礈·李以楷·李泰遠·慶絢·金季良·吳道炯·鄭允說以次進伏訖。陽澤曰,夜來聖體調攝,若何,上曰,一樣矣。寢睡·水刺之節,亦何如?上曰,亦一樣矣。陽澤請進湯劑,上進御,又請診候,上許之。泰輿等以次進前診候訖。奏曰,脈候左右三部,度數調均,滑體亦一樣矣。陽澤曰,厭進之症,近日,何如?上曰,進則進矣,而視昏故,不辨飮食矣。景祜曰,禮房承旨,有入侍之命,而以式暇,不得入來矣。牌招乎?上曰,置之。右副承旨則入來乎?景祜曰,入來矣。上曰,今日當殿座提調出去。茶則先入之,夕湯劑持入,可也。晦退出,上命書之曰,噫,予雖衰矣,心則不衰。漢儒傳會,予常笑之,而昨日下敎,豈傳會,豈特顧察其影?雖然,予則曰本末輕重若何?噫,昨日領相所奏,卽先卿之子知予心者也。噫,四十年臨御,謁陵稟草,以待下敎,卽七十四歲初也。是豈孝哉?其雖不孝,追慕之心豈少弛,而頃者誠難,故有下敎。今者少勝,卽陟降之攸賜,其惟泯默,亦予不孝,故徹宵耿耿,先爲下敎,而其於减膳,事件異焉。旣諭金藤,事雖有大小,其影則一也。有此敎,因左相所奏,八字雖寢,大者猶有,左相惶悚之餘,初或未覺,今乃陳章,深得大臣之體,豈特此也?噫,予雖衰矣,白首暮年,豈爲苟且之君?噫,觀昨今日氣,予果傳會乎?昨朝下敎,風色少止,左揆承命,風亦止矣。今起觀象,無異再昨,雖若此,予何敢以此弛其心,而爲大臣減膳,豈八字之比,予食本少,數合御供,何關於予,而關係甚重,箚請亦懇,奚徒此也?高高蒼蒼,旣示其意,予何敢固執,不慰蒼空之心乎?分付廚院,特爲復膳,初已下敎,謁禮稽滯,卽予不孝,本事雖帖然,昨朝已諭,於此豈敢命駕,而亦豈不少抑其文,仰謝此心,而回駕時,例有插羽之節,而今番除插羽,回駕時內吹中,除囉叭提金。出傳敎陽澤曰,插羽,此是威儀,不可除矣。上曰,左相昨日,果先請復膳矣。予今日復膳,意有在焉,仰謝蒼空之意也。插羽則予當不插矣。景祜曰,左相箚本入來矣。上曰,左相今番,則盡匡輔之責,眞有大臣之體矣。陽澤曰,以向者藥院事,惶悚而然矣。上曰,此則予過矣。左相今無撕捱之端矣。陽澤曰,然矣。陽澤曰,今番以待下敎者,聖心憧憧,臣則知在殿下聖節矣。上曰,雖除提金,除插羽然後,此心可安矣。陽澤曰,雖非此下敎,諸臣豈不知之乎?上曰,不知矣。若知之,豈有浮囂躁競之習乎?初吉草記,未卽爲之者,是予過也。陽澤曰,若於聖候未差勝之前動駕,則陟降豈不感動乎?上曰,予今復常,陟降豈不悅豫乎?若於今年,以置之爲敎則可乎?陽澤曰,此則孝思憧憧,故不爲之矣。上曰,此則知予心矣。陽澤曰,臣以拙訥之辭,未能仰孚,而旣命頒布,後日不可不稟矣。上命讀左相箚,仍賜批。晦持夕湯劑進伏,上進御。上命書之曰,今日朝鮮,有耳目乎?以目今觀之,在外臺臣,下諭已久,尙無聲息,動駕有命,亦有初試,豈可等待,下諭後不來臺臣,一倂亟施不敍之典,李心海之無端違牌,亦涉駭然,不可踏下而止,亦施同典,其中申景濬之不來,極涉無據,爲其臣莫見望八其君,此何分義,施以湖沿投畀之典,旣已下敎,都憲一體許遞。又命書之曰,方在靜攝,國舅其宜隨駕,且丁酉年御將,亦有雲劍侍衛之事,今聞其皆求差云,此時何循常例,雲劍實差,國舅與鐵城·永城·昌城爲之,預差,以副尉二人塡差,其餘侍衛皆仍,御將隨駕,以摠戎使代領留陣。又命書之曰,昨日植炬置之事下敎,專置之則過矣。只晝停植炬,依前下敎,以儲置米上下,切勿用農民事,分付畿營。又命書之曰,凡諸立馬,一依昨年例擧行,而今番無經宿,只一日擧行事,分付太僕與兵曹。以上出傳敎上命畿伯進前,下問曰,今年農形,何如?泰齊曰,田穀豐登,畓穀晚移,亦豐登矣。昨經風雨,各邑報狀未及來,而木花似受傷矣。上曰,然乎?昨聞農民之言,則田穀,果豐登云矣。泰齊曰,庚戌之上矣。泰齊曰,今此陵幸時,晝停所及陵所雜物,依昨年例擧行事,命下矣。昨年則水刺間兼行,只以柴鼎擔桶進排,今亦依此擧行,而此外諸節,亦有癸未年御筆書下,存減節目,一遵此節目奉行,何如?上曰,依此爲之。泰齊曰,昌陵·弘陵,不設幕次,只祭所雜物待令乎?上曰,然矣。出擧條陽澤曰,明日朝湯劑,當依前入之乎?上曰,依爲之。陽澤曰,醫官則昨年待令之人,盡爲隨往乎?上命書之曰,今番內局各廳,只首醫隨駕,首醫有故,以次隨駕事,分付。陪衛官各廳,亦之次擧行,而本廳議藥廳,則以常時入侍之人隨駕事,分付,外任勿爲待令。出傳敎諸臣以次退出。
丁亥八月初十日午時,上御隆武堂。濬川參軍牌將,親臨試射入侍時,左副承旨尹勉憲,假注書蔡弘履,記事官姜俒·鄭好仁,試官安昌君燝,參知金漢耆,佐郞姜游,都摠經歷金養厚以次進伏訖。上命先爲宰樞執鼓。上曰,摠管誰也?勉憲對曰,安昌君燝也。上命射員,以三員作隊,呼名入射後。上曰,濬川都廳若待令,一體擧案入射之,上命召入三道參軍。上曰,各軍之赴役都廳幾名也?金光台仰對曰,三軍門通融待令矣。上曰,永渡橋底,亦可騎馬出入耶?勉憲曰,騎馬則似難,而從橋下望見,則大抵高矣。諸射員畢試後,上命宣傳官,亦一體擧案入射,上命召入都廳金相玉進前。上曰,濬川,與前,何如?相玉仰對曰,地垈石皆出,而諸處沙石,積之一處,便成山矣。上曰,沙山其高乎?相玉曰,其上或有觀燈者矣。上曰,汝入日本時見之,其濬川,與我國,何如?相玉仰對曰,入三十里河口,自坡沙山下流,分寘水渠,蓋如我國川渠,而入大判城,則十二金樓船,皆用漆,其上彩閣,皆塗金矣。上曰,然則必輝煌矣。勉憲曰,雖云奢麗,皆非聖人制度,無足貴矣。上曰,然矣。諸射員畢試,上命入試記,直赴頒賞後,諸臣遂退出。
上在慶熙宮。停常參·經筵。
尹冕東啓曰,大司憲未差,執義未差,掌令二員未差,持平二員未差,今日以監察茶時之意,敢啓。傳曰,知道。
藥房都提調金陽澤,提調申晦,副提調李景祜啓曰,伏未審夜間聖體調攝,若何,痰候,何如,寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
以承傳色口傳下敎曰,茶則先入之,待下敎詣閤。
尹勉憲啓曰,今日次對,兩司無進參之員,大司諫鄭晩淳,卽爲牌招,以爲入侍之地,何如?傳曰,允。
以備忘記,傳于尹勉憲曰,蒼蠅月光,吁嗟,望八其君,其豈云也。而若云衛武,予亦恧矣。君雖衰矣,臣則强矣。吁嗟,諸臣耆艾臣外,予則曰少年。王禹儞待漏院記,已作休紙,一日交替,豈可憊乎?若此人,皆日高睡熟,古君之一政,在於群臣矣。此後闕內入直人食後替直者,令各司草記,內三廳武兼,令各廳擧行。
以承傳色口傳下敎曰,望前可爲之日,只有今日,次對進定於今曰,右相處同爲入侍事,使預備兼春秋傳諭,單子寘之,齊到後,依下敎來待以稟。
又下敎曰,今日後則久不爲之,若有一人不入來,當下敎,雖至申牌,齊到後以稟,則內局,當同爲入侍矣。
又下敎曰,備堂入來與否知入。
傳于趙德成曰,內局次對,同爲入侍。
以備忘記,傳于李徽之曰,今日前例試射時,駕後閑良高景文,道路事知池泰玄,柳葉箭三中四分。駕前閑良高尙峻,片箭二中三分,直赴殿試。
傳于李徽之曰,今番新差禁衛營敎鍊官四人,御營廳一人,以天翼待令事,分付。
李景祜啓曰,假注書蔡弘履,身病猝重,勢難察任,今姑改差,何如?傳曰,允。
假注書望,蔡弘履改差代,以金觀柱爲之。
左承旨尹坊,書啓,臣敬奉聖批,馳往傳諭于議政府右議政金尙喆處,則以爲以職則萬萬不可以復冒也。以情則萬萬不可以復出也。一疏自引,辭拙誠淺,未蒙慈天之垂諒,反承恩眷之出常,近密之臣,臨宣聖批,敎之以廉隅旣伸,諭之以往事自消,縷縷辭旨,委曲勤懇,有非負累賤臣,所敢承當者,臣誠拜稽感惶,益不覺汗淚之交逬,顧今聖候諸節,日臻康復,園陵行幸,期在不遠,爲今臣子者,苟非大難安之情勢,大難强之廉隅,則孰不欲趨造陪扈之列?爭瞻羽旄之美,而若臣所遭,卽千古人臣之所未有,雖未能毁冠裂冕,走入深山之中,其何可彯縷束帶,復齒衿紳之列,而諉以職名之一解,時月之差宿,揚揚委蛇於三事之列,則不惟有辱朝廷,亦將貽害世道,以聖上日月之明,豈不照察於此,而其所處分,亦何待臣辭之畢也?且臣痰癖一疾,經閱數朔,卽今大勢,非不少減,膈滯而食輒不下,眼眩而視益不明,其爲完人則遠矣。雖非自來情地,卽此病狀,尤無自力之望,恩諭之下,無計祇承,伏地戰恐,靡所容措。惟願先收偕來之命,以重國體,仍勘臣違慢之罪,以勵臣分云矣。臣旣承偕來之命,姑爲仍留之意,敢啓。答曰,特遣承宣,待卿承命,只緣誠淺,卿讓若此。噫,予雖中年,於此事於卿,豈有毫分撕捱之端?況本事孟浪駭然,衰君望八靜攝,以卿體國之誠,何忍爲此?頃者許副,尙今自恧,免相幾十日,今者重卜,其亦爲卿,今日以後則尙今冥然,復逢此日,只切追慕,其雖爲相,酬應誠難,卿何不諒?況動駕在近,偕來承宣,亦何恝然。噫,此非若此之時,此非若此之時,卿須體小子慇懃之意,顧今日事勢之決不若此,卽爲偕來,聽我面諭事。更爲傳諭,期於偕來。
以承傳色口傳下敎曰,旣示予意,則望八其君此等之令,若是耶?問于弘文館鄭象仁,尙在家云。唐玄宗之六更,臣下亦用之乎?使之今日入直,限今朔仍直,其間使爲六更焉。
右議政金尙喆疏曰,伏以聖候諸節,日益差復,眞殿·園陵展禮有命,臣於久未承候之中,曷勝下情之忭幸?仍念臣之向來負犯,豈逭刑章,而迺蒙我殿下,念人臣去就,宜重廉防,謂大官進退,當以禮使,不加之罪,曲遂微諒,夜筵銀燭,天語丁寧,仰感聖恩,與天同大,府念臣分,無地自容。惟幸快釋重負,優游散銜,從今至死之年,庶幾人我兩忘,少效塵刹之報,夫何不敢當之命。又出不敢望之外,噫嘻,此何事也?雖以蓋高之天,猶未及聽卑,而乃有此非常之擧耶?臣於此職,卽一蔑效之地,侏儒已驗於一節,鉛刀不堪於再割。雖非臲卼之蹤,危苦之情,決不可隨除輒膺,有若閑司漫職之惟以趨承爲恭。況臣所被人言,實是覆載之所難容,本事雖萬萬虛罔,關係則至重,階梯雖萬萬孟浪,臺言則自如,臣自謂淸脫,而人亦謂淸脫乎?以臣冤悶之心,豈無一暴之計,而語言辨理,有關朝廷大體,泯然自靖,只欲無此身而無此言而已。今乃置此言於若存若無之間,處此身於不生不滅之中,强自解曰,一遞職名,廉隅已伸,復叨恩命,分義宜顧云,則不徒臣心之有靦,其將公議之云何?噫,臣之無狀,受殿下再造之恩,人必欲投臣於嶺海,而殿下則使臣棲息於城闕之下矣。人必欲刋臣於衿紳,而殿下則使臣廁跡於衣冠之列矣。欲使聖門之罪人,得爲聖世之平民,天地覆燾之仁,父母顧復之恩,何以加此,以臣感激欲死之心,何暇自恤於一身廉隅,而三事之職,卽百僚董率之地,惠文之彈,非一時勤攻之比,臣若從他笑罵,冒進不已,則堂堂具瞻之地,其將緣臣而不可以綱紀,臣何足言,有辱中書,思之及此,寧不寒心?參倚反復,實無承命之路,玆敢略入文字,仰暴情實,至若一病三朔,床席沈淹之狀,有未暇瀆撓。伏乞聖慈,天地父母,察臣情勢之決難復强,念臣職事之不可久曠,亟收誤恩,改卜賢德,以幸國事,以安賤分,公私不勝兩幸。臣於治疏將上之際,史官臨宣聖諭,伏奉今日賓對同入之敎,而以臣情病,終無以仰承明命,伏地俟罪,尤不勝震越,臣無任屛營祈懇之至。答曰,省疏具悉卿懇。頃者傾軋,魑魅莫逃,本事孟浪,國人共知,向日許副,曲循廉隅,而從容思之,不覺自恧,今則廉隅旣伸,往事自消,其所重卜於卿,可謂後天其若爲卿,可謂後天若是曰過,今日次對,只命入侍,予意則然,其何更提,史官先廻,卿章次到,以卿之心,豈無此也?雖然,語何若此,辭何若勤,此非恒日所望於卿者,其雖過矣。卿心已伸,動駕在近,秋謁亦定,此豈輔相若此之時乎?卿須體小子慇懃之心,顧今日國事之艱,安心勿辭,卽起偕入,用副此意。仍傳曰,遣史官傳諭,與之偕來
敎南漢山城守禦使申晦書,王若曰,孰云軍旅之事未學?予則詩禮之帥是謀。一以委之,有足恃者。眷南城形勝之地,爲趙晉陽。而內營統領之規,若宋節鎭。蓋已措置之得要,抑亦保釐之有方。山谿占必據之形,固知緩急之可恃。軍民慮分屬之弊,要在撫綏之合宜。予難其人,疇膺是任。惟卿。剛介之操,愷悌其姿。以通才而遍華銜,以雅望而躋崇秩。二路攬澄淸之轡,律身爲先。兩銓持公平之衡,秉心可見。眷遇冞篤,幾切追念於乃兄。險道難平,終致不安乎其位。肆以未忍捨之意,迺行惟簡在之私。玆授卿以南漢山城守禦使,卿其體予倚毗之衷,回卿逡巡之志。殫報國之悃,而必修其城池甲兵。軫固圉之謀,而無忽乎陰雨桑土。於戲。內院之重任方帶,豈宜復勞以戎機。先卿之遺愛尙存,蓋欲克紹于茂績。故玆敎示,想宜知悉。副校理金載順製進
丁亥八月十一日巳時,藥房入診入侍時,都提調金陽澤,提調申晦,副提調李景祜,假注書鄭履玉,記事官姜俒·鄭好仁,醫官方泰輿·許礈·李以楷·李泰遠·慶絢·金季良·吳道炯·鄭允說以次進伏訖。陽澤曰,夜間聖體調攝,若何,上曰,一樣矣,寢睡·水刺之節,亦何如?上曰,亦一樣矣。陽澤請進湯劑,上進御,又請診候,上許之。泰輿等以次進前診候訖。奏曰,脈候左右三部度數調均,滑亦一樣矣。諸臣以次退出。
丁亥八月十一日巳時,上御集慶堂。大臣·備局堂上引見入侍時,領議政金致仁,左議政韓翼謩,戶曹判書李思觀,兵曹判書南泰會,行副護軍鄭汝稷,行副護軍李章吾,吏曹參判韓光會,禮曹參判洪樂性,副司直金時默,戶曹參判趙曮,大司諫鄭晩淳,左副承旨尹勉憲,副校理金載順,假注書蔡弘履,事變假注書崔景岳,記事官姜俒·鄭好仁以次進伏訖。致仁曰,聖候若何?上曰,一樣矣。翼謩曰,聖體若何?上曰,一樣矣。上曰,再明日當爲香祗迎,以此分付。出傳敎上命書親製明陵忌辰祭文及崇陵·懿陵祭文。上曰,崇陵·懿陵,當爲香祗迎,故祭文預爲製下。明陵獻官,以昌城尉塡差,崇陵獻官,以永城尉塡差,懿陵獻官,以靑城尉塡差。出傳敎上曰,左相賢矣。使之尋單,亦予過矣。早爲邀來,則豈至尋單之境乎?擧小遺大者,始欲下敎,而想必不知之致,故不過矣。致仁曰,其時分拔,小臣亦深夜後見之矣。翼謩曰,雖未見分拔,若聞之則必當先爲仰請者,而以其專然不知,追後始陳一箚,尙今惶悚矣。上曰,右相許,使預備翰林傳諭者,予有意矣。本事旣無可謂則,似不必更爲撕捱,而一次陳箚,故今者之命亦促其陳箚也。致仁曰,旣一次許解,今何必復如是乎?上曰,然矣。致仁曰,今番陵幸,出宮時刻,在寅時,而前日則以孝思憧憧,故不能堪耐,或於時刻前出宮矣。今則異於前日,方在靜攝中,且曉氣甚冷,寢睡安穩,然後行禮,亦可以便矣。今番勿爲侵早出宮,千萬伏望。命知入寅時在天明與否。上曰,雖寅時出宮,抵陵所則不晩矣。致仁曰,左相已出,右相今番陵幸,想必非久亦出,國事誠多幸矣。上曰,吏判下敎,何如?致仁曰,臣見批答,則當之者,必當感泣矣。上曰,今番上來是矣。致仁曰,吏判在其道理,則盡爲之矣。昨年已行公參判,今番藥院又行公矣。上曰,參判曾已行公乎?吏判若遞,則其代誰當爲之?趙雲逵事,卿則以爲過乎?致仁曰,時有不同者矣。其時以其盛滿,猶或然矣。今則有異,且過十餘年,何必一向如此乎?向者若承勿待命之敎,則欲入來而未暇云矣。上曰,南泰齊,今爲畿伯,而其固執則怪矣。致仁曰,兵判時亦不行公矣。上曰,光恩副尉,今當隨駕,垂恩墓獻官其代,循例塡差。出傳敎上曰,今番侍衛,旣已下敎,而方在靜攝,豈循常例而兼行,儀賓府每品,以靑城尉隨駕事,分付。出傳敎上曰,右相批答,承旨傳諭,仍與偕來。出傳敎藥院先退。致仁曰,頃日臺臣,以試場不雨日,雨具嚴禁事,陳請蒙允矣。近來大小場屋,亂雜特甚,至有蹂躪死生之慮,此專由於多率無賴隨從,多挾卜物書冊,不遵禁令,轉爲務勝之致,此則固當各別嚴飭,而至於雨具之禁,不無掣肘,不雨與否,此非預料之事,入場値雨而始許持入,則試場不嚴,大爲未安,謂以開場而不,許追入,則冒雨冩券,亦無其道。臣意則雨具依前許入,而非雨則使不得設,隨從冊袱,一切嚴禁,如或有冒入,而入於臣等所聞,則當該禁亂官,從重勘罪,以爲懲勵之地,何如?上曰,場中,申飭依施,而雨具事,臺臣所請,卽不過嚴科場,予之依啓。亦此也。非暑無雨,而設傘雖禁,預備持入,其何禁焉?出擧條致仁曰,行幸在近,受由在外人,自當上來,而至於秋曹,尤不可久無長官,判書洪重孝,另加,申飭,使卽上來,何如?上曰,依爲之。出擧條致仁曰,此忠淸水使李彦熙狀啓也。備陳安眠島船材,年年取用,萬無可支之狀,仍以爲偸斫之弊,專由於流民雜處之致,元定山直及別譏察外,其餘依節目一切驅逐。牙山貢津倉漕船新造年限,宜有定式,限前致敗,添材改槊,當如戰器之爲,至於待變等船,或爲來造,或以材運去,逐年如此,殆無限節,此亦量其容入,從略定數,稍寬年限事,竝請令廟堂稟旨,分付矣。大抵松禁,專是水使之責,而此水使,赴任屬耳。先能留意於松政,是雖可尙,但近千戶島民,一時驅遂,俾不得奠居,則殊非朝家懷保之政,此則不可遽議,而雖不驅逐,帥臣苟能不弛詗察,一切嚴禁,則偸斫之弊,自當漸戢,漕船新造,本有年限,不必更爲定式,而添材改槊,依請施行,待變等船,事體不輕,固難減定,量容入寬年限,前此未嘗不飭,而所請如此,更加,申飭,何如?上曰,依爲之。翼謩曰,水使狀請,誠有意見矣。已入接之近千戶,雖難猝然逐送,從今爲始,繼此新入者一切嚴禁,則必有效於禁松之政矣。上曰,依爲之。出擧條樂性曰,卽接各陵寢及墓所官員所報,則今番風雨,紅箭門近處及垓子內松檜與雜木,折傷者夥然云。不可循例區處,發遣本曹郞廳,照數摘奸,以防意外憑藉之弊,何如?上曰,依爲之。出擧條樂性曰,昨年陵幸時,自上御駕轎,而王世孫,亦爲乘駕轎矣。今亦依此例擧行乎?上曰,依爲之。出擧條樂性曰,自前明陵展謁時,各陵展謁,因地勢之便順,明陵親祭後,先詣翼陵,次詣敬陵矣。今番亦依此擧行乎?上曰,依爲之。出擧條樂性曰,今此陵幸時,王世孫隨駕事,命下,而昨年幸行時,闕門外及陵洞口外祗迎安徐,而各陵展謁時,仍爲隨詣矣。今亦依此例,磨鍊儀註乎?上曰,依爲之。出擧條樂性曰,秋夕物膳,每於當日監進,而動駕相値,何以爲之?敢稟,上曰,十三日封進,可也。出擧條晩淳曰,請還寢鍾城府爲奴罪人,天大酌處之命,依律處斷。措辭見上上曰,勿煩。上曰,近來眼昏之症,終不少愈,誠苦矣。致仁曰,眼鏡中好品者,實有效矣。上曰,曾試之而亦不神奇矣。上命進湯劑進服。致仁曰,今番陵幸,出於聖孝,以少或差遲,何必引咎乎?昨日下敎,還收好矣。上曰,所奏如此,當還收,而予則不插羽矣。致仁曰,自上若不爲,則在下者,豈敢插乎?上曰,然乎?上曰,臺臣誰也?致仁曰,鄭晩淳矣,有身恙矣,今始登筵矣。上曰,已經承旨乎?致仁曰,然矣。銓曹,以病前未檢擬,今始擬之矣。上曰,此等人,予甚羡之矣。諸臣遂退出。
上在慶熙宮。停常參·經筵。
神德王后忌辰齋戒。
藥房都提調金陽澤,提調申晦,副提調李景祜啓曰,伏未審夜間聖體調攝,若何,痰候,何如,寢睡·水刺之節,亦何如?臣等,率諸御醫趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣,待相入來,同爲入侍。
以承傳色口傳下敎曰,煎茶先入之。
中宮殿·惠嬪宮,藥房口傳問安。答曰,知道。
尹冕東啓曰,大司憲,執義,掌令二員,持平二員未差,今日以監察茶時之意,敢啓。傳曰,知道。
尹勉憲,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
趙德成啓曰,明日聖節,望闕禮爲之之意,敢啓。傳曰,知道。
李景祜啓曰,假注書金觀柱,時無職名,令該曹依例付軍職,冠帶常仕,何如?傳曰,允。
趙德成啓曰,工曹參判閔百興,除拜後過三日,不爲出肅,依定式推考警責,仍卽牌招察任,何如?傳曰,允。
尹坊書啓。臣敬奉聖批,馳往傳諭于議政府金尙喆處,則以爲臣於夜中,又伏奉書啓之批,所以開釋而敦勉之者,愈往愈勤,有若臣可出不出,强自撕捱者然,抑或聖明,猶有所未盡俯燭而然歟?臣誠抑塞悶隘,寧欲溘然而無知。噫嘻,臣雖無狀,亦具秉彝,今以賤臣去就,貽丙枕此時酬應之勞,致近侍此時離次之煩,在臣分義道理,何敢自恤於一身廉媿,而誠以目下所帶者,何等職名,向來所罹者,何等關係,非不知聖恩之不可孤,君命之不可抗,而猶且冥然頑然,迷不知變者,究其情則雖非獲已,論其罪則豈逭常憲,而威譴不加,恩諭荐降,跼蹐徊徨,此何人哉?至若病勢之種種難强,不敢輒事煩溷,支離辛苦,尙未蘇完之狀,實亦通朝之所共知,以此綿綴之形,尤無强策之望,雖伏承聽我面諭之敎,末由轉動,只自伏地俟勘云矣。臣旣承偕來之命,姑爲仍留之意,敢啓。答曰,今者重卜,可謂晩矣,卿之撕捱,一何過乎?況此時況此時?卿偕入然後,當許內局入侍,以卿恒日爲國之誠,豈若是豈若是?安心卽爲入來事,更爲傳諭,期於偕來。
又書啓。臣敬奉聖批,更爲傳諭于議政府右議政金尙喆處,則以爲臣之情懇,已悉於疏啓,以天地無物不遂之仁,以日月無微不燭之明,曲垂矜諒,攢手以俟,及伏承聖批,不惟未準所請,至有偕入然後當許內局入侍之諭,噫嘻,殿下,何爲而有此非常之敎也?如臣蟣蝨者之出處去就,何所關係,而聖心之煩惱至此?聖敎之敦迫至此,苟有一分人心者,到此地頭,區區去就,何敢自恤,而本病未蘇之中,連承不敢聞之敎,連宵繞壁,水火交中,胸痞眼眩之症,一倍添劇,欲起還仆,無路承命,論臣負犯,萬戮猶輕。惟願批旨中偕入後當許入侍之敎,亟賜反汗,仍又收還偕來之命,使君綱國體,毋至虧傷,若臣違慢之罪,嶺海鈇鉞,固所甘心,席藁俟命,不知所對云矣。臣旣承偕來之命,姑爲仍留之意,敢啓。答曰,予有一言,若卿之心,卿勿復爲卽予之相乎,豈有是理?予何日以卿爲相?思之及此,予心愴然,卿亦能固執,卿若不來,予則當守固執而已。雖日暮,當偕來然後許筵,卿以予之敎,謂爲勉而然乎?若此豈曰誠乎?亦何顔對臣庶?特以副提調·都承旨傳諭偕來,卽此一心,予心卿宜體也。安心勿辭,卿須偕入事,都承旨傳諭,期於偕來。
以承傳色口傳下敎曰,如不偕入,勿爲入來,仍留期於偕入。
又下敎曰,書之遲滯,往來亦遲滯,申飭。
李景祜書啓。臣敬奉聖批,馳往傳諭于議政府右議政金尙喆處,則以爲臣自伏承偕入後當許內局入侍之敎,五情震薄,一身窮隘,席藁戰慄,誅罰是俟,卽又特遣喉院之長,臨宣聖批,愈益懇惻,臣奉讀未竟,自不覺血淚之被面。噫,診筵未入,湯劑過時者,卽臣之罪也,酬應頻煩,貽勞靜攝者,亦臣之罪也。臣雖萬萬無狀,豈不自知其罪犯之至重,而猶且力抗威命,若無省覺者,實非敢自恤於一己廉義,顧其中,蓋有千不得已也,萬不得已也。世之論臣去就者,豈曰有一分可出,而獨未蒙天鑑之照燭,有若臣强自執迷,坐徼恩禮者然,臣誠方寸煩冤,直欲卽地溘然而不可得也。臣之承命,旣無其路,診筵遲滯,一時爲急,惟願召還保護之臣,卽爲許診,仍命重勘臣一向方命之罪,得以存國體而勵臣分焉云矣。臣旣承偕來之命,姑爲仍留之意,敢啓。答曰,卿之固執,一何過也,卿之固執,一何過也?自古相臣之若卿者,因以自畫,予未聞也,而向者許副之前,其猶過也,況復拜乎?噫,先卿,予自春邸知久,豈特先卿?卿之伯叔,予已見矣,卿之季叔,事我幾年乎?況皆入耆社,奚特謂世臣?今世處義,其若有知曰是也哉?呼寫于此,予自涕潛,卿心若何?卿須體君臣之大義,顧小子之此意,安心偕入,聽我面諭之意,更爲傳諭,期於偕來。噫,再明何日?望八逢此,憶頃年藏樂之意,心欲溘然,其於此日,何因固執?使我若此之意,其令一體傳諭。
以備忘記,傳于沈履之曰,近者中官,不文特甚,雖有勝者,讀聲未瑩,其或聽雜,以今日觀之,十條誤書八九字,此專由於懶便之致。此後承傳色以下年少中官,無論堂郞,六日交替式暇外,無過一日事,嚴飭內寺府。
藥房口傳啓曰,問候之批,有待相入來同爲入侍之敎,臣等之待候,其亦久矣,今則日已過午,湯劑尙未進御,診筵尙未引接,下情不勝悶迫之至。大臣雖未及入來,進湯劑請診候,有不可一向遲緩,先許臣等之入侍,伏望,惶恐敢啓。
以承傳色口傳下敎曰,安心勿待罪,卽爲偕入事,使預備翰林傳之,承旨偕入。
傳于李景祜曰,內局入侍。
又傳于曰,右相同爲入侍。
以慶尙監司狀啓,七八月令藥材進上中山藥,節序差早,當月內不得封進,惶恐待罪事,傳于尹冕東曰,勿待罪事,回諭。
尹勉憲,以兵曹言啓曰,本曹正郞吳鉉胄,身病猝重,呈狀乞遞,宿衛之任,不可久曠,今姑改差,而動駕在近,侍衛及陪衛各差備,不可不備員,改差之代,令該曹,在京無故人口傳差出,以爲備員之地,何如?傳曰,允。
吏曹口傳政事,以趙守儉爲兵曹正郞。
又以司僕寺官員,以一二提調意啓曰,今此明陵展謁王世孫隨駕時,凡諸立馬,一依昨年例擧行事,命下矣。各差備馬,依昨秋幸行時例,磨鍊別單書入,而其中驛馬,則令兵曹依例知委各驛,使之直爲入把,何如?傳曰,允。
丁亥八月十二日申時,上御集慶堂。藥房入診,右相同爲入侍時,都提調金陽澤,右議政金尙喆,提調申晦,副提調李景祜,假注書鄭履玉,記事官姜俒·鄭好仁,醫官方泰輿·許礈·李以楷·李泰遠·慶絢·金季良·吳道炯·鄭允說以次進伏訖。陽澤曰,夜來,聖體調攝,若何?上曰,一樣矣。寢睡·水刺之節,亦何如?上曰,亦一樣矣。陽澤請進湯劑,上進御,又請診候,上許之。泰輿等,以次進前診候訖,奏曰,脈候左右三部度數調均,滑體亦一樣矣。上曰,藥房提調,持湯劑更爲入侍事。出榻敎陽澤曰,椒熨,昨日爲之乎?上曰,今日爲之矣。陽澤曰,然則熨具,當更入之乎?上曰,昨入之具,尙有餘矣,置之,可也。尙喆曰,近來日氣甚冷,聖體若何?上曰,一樣矣。厭進之候,何如?上曰,如前矣。尙喆曰,臣久未承候,而因藥院,伏聞行步諸節,近來頗勝云,下情喜幸,曷有其極?上曰,卿今入來,予心欣矣。尙喆曰,臣旣犯死罪,而由臣之故,今日尙不許診,不進湯劑,此亦臣之死罪,伏願亟被誅戮焉。上曰,卿心則豈不然矣,而予則以爲過矣。尙喆曰,俄者所下四字下敎,爲人臣者,何可一時承當乎?伏望急速還收焉。上曰,其下敎何敎乎?尙喆曰,心欲溘然四字矣。上曰,卿奏如此,當還收矣。上曰,右議政,書啓批答中,心欲溘然四字刪去事。出榻敎尙喆曰,殿下雖敎之以皮之不存,而臺言自如,關係莫重,其未得覈辨之前,臣何敢冒忝相職乎?惟願斥退臣身,改卜賢德焉。臣豈今日敢爲承命,而惟以湯劑之不進,不勝焦迫,冒沒入來矣。上曰,過矣過矣。卿之所遭,實是國人所共知,而李奎緯無根之言,亦是街巷之所相指,則於卿,有何一毫介滯之端乎?卿意則欲以原任而老矣,如此則於卿好矣,其於國事何?尙喆曰,聖敎至此,方寸抑塞,不知所達,臣受國厚恩,忝居相職,已過半載,無一毫報效,日夕惶愧,若隕淵谷。然而臣位至於此,而於國事,若有報效之地,則豈以時任·原任而有間乎?且臣之所遭,若近日朝紳之彈駁,則臣豈敢爲引咎之計,而至若侵侮聖門四字之目,此其關係之重,固當如何?其未得覈辨之前,臣身則在黯昧之中矣,何可一刻冒忝相職乎?伏願惟待言者之還而對辯,以明其虛實焉。上曰,過矣過矣。陽澤曰,非如彼深嫌之事矣。上曰,卿言是矣。晦持夕湯劑進伏,上進御。上曰,摘奸宣傳官入侍事。出榻敎宣傳官進伏。上下問農形後,命退出。陽澤曰,明日朝湯劑,當依前入之乎?上曰,香祗迎後,當進之矣。景祜曰,明日傳香,兩陵傳香,當先爲擧行乎?上曰,然矣。諸臣以次退出。
上在慶熙宮。停常參·經筵。
神德王后忌辰。
仁顯王后忌辰齋戒。
未時申時,雷動電光,雨雹狀如小豆。
夜一更,電光,五更,電光,有霧氣。
藥房都提調金陽澤,提調申晦,副提調李景祜啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
以承傳色口傳下敎曰,茶則先入之,建功湯,乘轎時待令。
中宮殿·惠嬪宮,藥房口傳問安。答曰,知道。
尹冕東啓曰,大司憲,執義,掌令二員,持平二員未差,今日以監察茶時之意,敢啓。傳曰,知道。
傳于曰,奉審承旨入侍。
又傳于曰,俄者入侍承旨入侍。
備忘記,幺麽禁漏官,報漏莫重,而五更五點,敢曰丑初二刻,故取覽漏籌通義,果寅初二刻也。今夜其令連爲報時,五更五點,復敢以丑初二刻來奏,古今五更,豈有丑初?更令考來,朝者之考是也。莫重報時,若是舞弄,事之放恣,莫此爲甚,令本監爻周其名。
以承傳色口傳下敎曰,禁漏官員三人入直,一同以欺瞞爲事,一體爻周。
又以下敎曰,摠府已爲下敎,騎曹亦令參判守宮。
沈履之,以吏曹言啓曰,今此宗廟·各陵殿秋夕祭獻官塡差,而時無職名人員,令該曹口傳付軍職,何如?傳曰,允。
又以吏曹言啓曰,今此宗廟·各陵殿秋夕祭典祀官,以侍從塡差矣,時無職名人員,令該曹口傳付軍職,何如?傳曰,允。
又以禮曹言啓曰,卽接宗廟署所報,則七祠堂東邊隔墻,上自道里,下至礎石,罅綻已久,去夜東北隅半半間,與礎石竝頹云。正殿至近之地,有此頹落之患,不可無慰安之擧,慰安祭,來秋夕祭,當爲兼告擧行,祝文中,以此措辭添入,而頹落處,卽爲擇日修改,何如?傳曰,允。
尹冕東,以吏曹言啓曰,今番上言人中,扶安居幼學崔翼泫,三登居幼學朱暻大等,限內不爲現身,竝勿施,何如?傳曰,允。
又以奉常寺官員,以都提調·提調意啓曰,東籍親耕田所種稻皮·粘粟兩種,今八月念間,當爲成熟之意,敢啓。傳曰,攝刈。
丁亥八月十三日辰時,上詣崇政殿月臺。香祗迎入侍時,行都承旨李景祜,左承旨尹坊,右承旨趙德成,左副承旨尹勉憲,右副承旨尹冕東,同副承旨李徽之,記事官尹正烈,假注書金觀柱,記事官姜俒·鄭好仁以次侍立訖。上具翼善冠·黑圓領袍。乘輿出資政門,駐輿月臺東邊。命禮房讀奏祭報府。至明陵典祀官沈觀之,上曰,享色郞廳誰也?德成對曰,李亨元也。上曰,故相之子,其名誰也?對曰,閔弘烈也。上曰,閔弘烈在渠之道,似當求差矣,以此差遣。上曰,李亨元,旣經向日事,又不以玉堂塡差,極非矣,汰去。景祜曰,沈觀之亦玉堂也。上曰,然乎?汰去下敎,置之,大祝則閔弘烈進去。上詣板位,行傳香禮訖,仍隨香至建明門,祗送香行。仍御步輦後,藥房都提調金陽澤,提調申晦進立訖。陽澤曰,今日則聖候若何?上曰,一樣矣。陽澤曰,俄者瞻望陞降之節,則行步顯勝於前日,不勝欣忭矣。上曰,俄者試步,僅僅來此,而將欲謁陵,故今幸少愈矣。陽澤曰,以今觀之,則展禮,足可爲之矣。上曰,香祗迎,卽夏後初行也,脚部則似有勝勢,而腰腿間,尙爾牽引,可苦矣。陽澤曰,椒熨,夜亦試之乎?上曰,試之而今日之少勝,似是此效矣。陽澤曰,椒熨之物製進,今則已久,似無藥力,更爲製入,何如?上曰,製入而椒子少入之,好矣。上曰,禮房承旨,馳往明陵,奉審以來。出榻敎德成承命趨出。上進湯劑後,上曰,明日則雖內局,入侍豈可爲之乎?陽澤曰,連値動駕,何可停止乎?上曰,自量筋力,則雖不服湯劑,而拜跪之節,足可爲之矣。上命藥房一番,湯劑待令於崇政殿。陽澤及晦先退。上命勉憲,書望陵述懷御製訖。還御崇政殿。又命勉憲,書各陵祭文時,上曰,同副承旨往香室,親製祭文謄錄持來。徽之捧入謄錄,上命讀奏明陵祭文訖。上曰,謄錄則先爲出送,可也。命書祭文訖。上曰,香室官員入侍。申光翰進伏。命親捧祭文出去,使之精書。光翰捧祭文趨出。上曰,藥房提調,持湯劑更爲入侍。出榻敎都提調金陽澤,提調申晦持湯劑進伏。上進湯劑。陽澤曰,再明雖是城中動駕,將致勞攘,湯劑豈可停止乎?上曰,一日停藥,實無所妨,置之。陽澤曰,自前或有停湯劑之時,則例進蔘苓茶矣。然則依此再煎以入,何如?上曰,建功湯停止,蔘苓五錢重,自明日日再煎入。出榻敎陽澤曰,十六日將行撫軍洗馬,而臣當進參,診筵罷後,當進去乎?上曰,依。上曰,莫重贊禮,豈可不備?禮判今始許遞,其代鄭宲除授。出傳敎上曰,鄭宲,當趁陵幸前入來乎?景祜曰,似當然矣。上曰,新除判書,彼提調必欲其速來也。若不及則卿當爲之,予預爲言及矣。兵曹判書南泰會曰,今番明陵行幸時,左邊捕盜大將金聖遇,以禁軍別將隨駕,右邊捕盜大將李章吾,以禁衛大將隨駕,捕將無兼察之人,以行副護軍李潤成,姑爲權察,何如?上曰,依爲之。出擧條上曰,摘奸宣傳入侍。梁塤進前。上曰,農形,何如?對曰,日前西風,多有偃禾,而今則已爲盡熟,故別無所害,而今方始刈矣,晩移秧則姑未始刈矣。命塤先退。上命禁漏官員入侍。漏官進前。上曰,寅時爲未明時乎?對曰,昧爽時矣。命誦漏籌通義,多有錯誤。上曰,出去,限動駕前入直,突誦通義也。如此漏官,將焉用哉?命送出。泰會曰,再明日動駕時,侍衛仍事命下,而別雲劍及各差備,多有頉故,改望以入,何如?上曰,依爲之。上乘輿,還大內後,諸臣以次退出。
同日午時,上御集慶堂。奉審承旨入侍時,右承旨趙德成,假注書金觀柱,記事官姜俒·鄭好仁以次進伏訖。上着笠起坐,命承旨詳奏奉審諸節。德成對曰,臣馳往奉審,則莎草除砌及丁字閣,皆無頉矣。上曰,祭物發記,亦爲讀奏。德成讀奏訖。上曰,俄者祭文製置,出去香室,看檢正書,可也。諸臣以次退出。
同日申時,上御集慶堂。奉審承旨更爲入侍時,右承旨趙德成,假注書金觀柱,記事官姜俒·鄭好仁以次進伏訖。上曰,卿退去後更思之,往來甚速,路由何處耶?對曰,由香峴矣。上曰,遇祭官於何處耶?對曰,臣奉審後,方欲發還之際,祭官始入紅箭門矣。上曰,坐直承旨入侍。出榻敎賤臣觀柱出去,與右副承旨尹冕東進伏。上曰,今日承旨往來,若由其道,雖飛去飛來,決不若此,故心甚訝之,其欲問也。今日日氣,其涉異常,予之一心,惟在乎此,故召問,其果以捷峴往來云,因時亦或有此例,而獻官未過,橫過若此,奉命雖重,莫重何比?事之寒心,莫此爲甚,當該承旨,施以不敍之典,蜂峴植木,況此道,此後步行外,凡騎馬者,一切嚴禁。出傳敎德成先爲退出。上曰,當該承旨代,沈履之除授,牌招察任,房順房。出傳敎上曰,噫,述編旣云,一風一雨,此心耿耿,況衰年乎?噫,近者風雨,幾乎調順,而頃者之風,奚弛于中?豈爲大臣?專在爲民。雖然,其或過也,不待請而復膳,噫,其本卽在風雨,噫,因風而仆,過雨而浸,非徒反風僅起者,其若扶起之禾穀,復何望乎?思之及此,豈忍下箸?噫,凡諸辭令,其雖反汗,高高蒼穹,焉敢若此?風雨疊至,卽予之過,自今日減膳十日,以示予不敢欺蒼穹之意。出傳敎上曰,旣在復膳之前,今番動駕時插羽一節·吹螺等事,一切寢焉。出傳敎上曰,注書,持此傳敎出去,以內殿則依前爲之,大殿則自明日減膳事,分付司饔院。冕東曰,今日之雨,不過一時驟雨,而聖心之過用,至於如此,固知此敎,實出於敬天恤民之意,其在臣等之道,惟當將順之不暇,而今日之雨,固不足用慮矣。每當此時,例多如此之時,不必過用聖慮矣。且動駕之期,方此稠疊,豈以一時驟雨,遽命十日減膳?雖以閭巷養老之節言之,一日行素,氣則憊敗,聖躬之調攝,何等重也。而反有此下敎也?上曰,此實予過也。頃者減膳之時,不待請而自復之,今日之雨,安得不然?予亦自午後行素矣。冕東曰,臣以一承宣,累次强達,有所不敢,而動駕在近,伏承此敎,下情焦迫,當如何哉?請還寢減膳之命,何如?上曰,內局入侍,亦將有此請矣,止之,可也。上曰,注書出去,先爲頒布,分付醫藥廳,本廳入直醫官,從容召來。賤臣觀柱趨出,頒布傳敎,與入直醫官許礈·金季良進伏。上曰,額上有何物突起,似是痰矣。仍命診審。礈等,以次診察後,退奏曰,此必是流注之痰,不必深慮矣,第試椒熨,好矣。上曰,試之則必有顯效乎?礈等曰,然矣。然則更爲製入,何如?上曰,依。礈等先退。上曰,動駕在近,飭已行,愼認明分揀放送,牌招察任。上曰,酒已復古,誓戒中不飮酒一節,亦爲依前次復古。以上出傳敎上曰,出去後,翰林傳敎,卽爲頒布,可也。
上在慶熙宮。停常參·經筵。
仁顯王后忌辰。
自昧爽至辰時,有霧氣。
藥房都提調金陽澤,提調申晦,副提調李景祜啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。今逢此日,追惟昔年,心隕膽墜,氣何諭乎?茶入之,再明日入侍宜矣。
中宮殿·惠嬪宮,口傳問安。答曰,知道。
藥房口傳啓曰,蔘苓茶,依下敎纔已封入,而動駕在明,臣等今日,不得入侍承候,下情旣甚悶菀,有稟達事,暫許召見,千萬伏望,惶恐敢啓。答曰,茶則入之,待下敎詣閤。
又下敎曰,詣閤時,與禮房同入。
傳于沈履之曰,今番陵幸時,諸都尉皆參事,分付儀賓府。
尹冕東啓曰,大司憲,執義,掌令二員,持平二員未差,今日以監察茶時之意,敢啓。傳曰,知道。
備忘記,於動駕前,禁漏官員知人事,然後予心可紓,口尙乳臭之類,丑寅莫辨之類,何足道哉?動駕前另擇事,申飭該監。
傳于沈履之曰,明日,前後鼓吹,置之。
傳于李徽之曰,內局入侍,禮房承旨同爲入侍。
以承傳色口傳下敎曰,中官金好大·韓聖揆敍用。
又以下敎曰,明日三嚴,以卯正一刻爲之,單子置之,只爲擧行二十日,時刻,以寅初初刻爲之。
兵曹口傳政事,副司直任㻐·李壽鳳·朴師海。
沈履之啓曰,明日動駕時,兩司侍臣,無進參之員,正言柳雲翼,待開門牌招,以爲進參之地,何如?傳曰,允。
尹冕東,以義禁府言啓曰,明日動駕時,王世孫左右考喧都事,無以推移,假都事二員,令該曹依例差出,何如?傳曰,允。
修撰李亨逵疏曰,伏以臣家世險釁,踪地危苦,分宜長伏窮山,永謝當世,而反昧自處之義,終犯不幸之戒,根植旣弱,墻壁靡依,冥行睢盱之場,常抱兢懼之心,而秖緣聖恩如天,淪決肥髓,其所以仁覆而化育者,有非疎遠賤臣所敢得。臣由是感激,不暇自恤,每承除旨,輒效竭蹶之誠,遍歷華貫,莫遂辭遜之計者,只爲矢心鏤佩,欲圖塵露之報也。迺者臺評峻發,聲罪至嚴,滿紙臚列,罔非人理之所不容,臣於是怵焉傷痛,心骨俱酸,直欲溘然而不可得也。臺臣之伊日筵奏,雖囫圇一二事爲說,而第其意,不在於是,別有所隱暎而不發者,臣何敢終默而不一陳於聖明之前哉?此蓋指臣昨年參圈一着也。臣於其時,猥荷特除之恩,旋承會圈之命,飭敎嚴急,事會迫隘,逃循不得,黽勉冒膺,倉卒之除,處事顚錯,始旣失之冒參,終更誤於混圈,當局而迷,過境而悔,此固恕之則疏率,斥之則懦劣。今若直指此事,平說道理,謂臣參於不當參之座,圈其不當圈之人,則臣當引義愧謝,受以爲罪,而乃反太費氣力,全幻事面,意實在此,而言則如彼,殆若臣忘讐棄嫌投款納交者然。噫嘻,何其言之噴薄至此,其亦發於義理之怒也耶?嗚呼,恩讐之分,凡愚皆知,臣雖冥迷,猶有省覺,其處己而處人者,亦豈至全無所量哉?惟是貪戀榮寵,眷係明時,譬若深淵之魚,耽餌而中鉤,此乃臣之罪也。唐臣李德裕有言曰,理身絶嫌,人臣止謗之道,臣於平日,苟能用是道而自飭焉,則雖欲謗臣者,必不至此之極,斯實自取,尙敢誰咎?嗚呼,匿怨款仇,卽先世之罪人,傷倫敗俗,卽淸朝之罪人,孤拂拭之恩,累平明之治,卽又聖主之罪人,臣負此三大罪,生無以自立於聖世,沒無以歸見於先祖,此臣所以中夜無寐,繞壁而悲冤者也。在臣自靖之義,惟當謝跡周行,托命先壟,屛身訟諐,息黥補劓,少贖不忠不孝之罪,是臣之大幸也大願也,玆將疾痛之呼,悉暴危蹙之情。伏乞天地父母,察臣微諒,哀臣血懇,亟命刊拔臣姓名於朝籍,以勵頹俗,以快人心焉云云。
以承傳色口傳下敎曰,頃者所遭,其涉可笑,今者撕捱,亦不過乎?給之,牌招察任。
丁亥八月十四日申時,上御集慶堂。藥房入診,禮房承旨同爲入侍時,都提調金陽澤,提調申晦,副提調李景祜,記事官尹正烈·鄭好仁·愼認明,醫官方泰輿·許礈·李以楷·李泰遠·金季良·吳道炯·鄭允說,右承旨沈履之以次進伏訖。上命履之曰,昨日祭文中,昨過今逢四字,改以已過忌辰重逢誕節後,還奏,可也。陽澤曰,夜間,聖體若何,寢睡·水刺之節,亦何如?上曰,一樣矣。陽澤曰,伏聞減膳,不勝悶迫矣。昨日之雨,實非爲災矣。上曰,昨已諭於承宣,而予似戲弄蒼穹,故致此矣。陽澤曰,每下如此之敎,實爲悶迫矣。履之還奏祭文改書後,命讀秋夕祭報府訖,命先退。上進湯劑後,泰輿等,以次診候曰,左右三部調均,滑體一樣,好矣。陽澤曰,減膳體重,伏願復膳。上曰,此非大臣之咎,實予不肖。陽澤曰,聖敎如此,實爲悶迫矣。上曰,予欲仰謝蒼蒼,故如是耳。陽澤曰,殿下一言,足以格天,何必十日減膳,然後以示警惕之意乎?上曰,予志已固,其知之。上曰,提調持湯劑,更爲入侍。出傳敎晦進湯劑,上進御訖。上曰,蔘苓茶停止,建功湯,自明日依前煎入事。出榻敎諸臣以次退出。
上在慶熙宮。停常參·經筵。
藥房都提調金陽澤,提調申晦,副提調李景祜啓曰,伏未審夜間,聖體調攝,若何,痰候何如?寢睡·水刺之節,亦何如?臣等,不任區區憂慮,敢來問安。答曰,知道。今逢此日,只望暮雲,氣何諭乎?
中宮殿·惠嬪宮,藥房口傳問安。答曰,知道。
尹冕東啓曰,大司憲,執義,掌令二員,持平二員未差,今日以監察茶時之意,敢啓。傳曰,知道。
大駕詣昌德宮,入眞殿後,政院·玉堂·藥房口傳問安。答曰,知道。
王世孫入眞殿後,政院·玉堂口傳問安。答曰,知道。
中宮殿·惠嬪宮,遣宮官問安。答曰,知道。
以承傳色口傳下敎曰,再次之茶,回駕後入之。
又下敎曰,回駕時當詣毓祥宮,前後廂軍,道上留駐,只駕前駕後挾輦隨入。
大駕仍詣毓祥宮後,政院·玉堂·藥房口傳問安。答曰,知道。
王世孫仍詣毓祥宮後,政院·玉堂問安。答曰,知道。
傳于沈履之曰,自內行禮,百官行禮,置之。
傳于尹勉憲曰,諸司預備。
大駕還宮後,政院·玉堂·藥房口傳問安。答曰,知道。
王世孫還宮後,政院·玉堂口傳問安。答曰,知道。
尹勉憲,以兵曹言啓曰,卽接昌慶宮衛將牒報,則內司僕北門外柳木一株,因風折傷云,令衛將依例斫去之意,敢啓。傳曰,知道。
丁亥八月十五日卯時,上詣昌德宮。擧動入侍時,行都承旨李景祜,左承旨尹坊,右承旨沈履之,左副承旨尹勉憲,右副承旨尹冕東,同副承旨李徽之,記事官尹正烈,假注書金觀柱,記事官鄭好仁·愼認明以次隨駕。上具翼善冠·袞龍袍,乘輿出通陽門,駐輿門外。藥房都提調金陽澤,提調申晦,副提調李景祜進前曰,今日則聖候若何?上曰,一樣矣。上進蔘苓茶,乘輿出延和門。兵曹判書南泰會進前曰,摠管中或有許遞者,或有病故,或有在外人,何以爲之?上曰,摠管有闕代,許遞代,靑城尉沈能建,參判閔百興,右尹宋瑩中除授,先隨駕後謝恩。出傳敎上曰,儀賓府隨駕靑城尉摠管代,綾城尉爲之。駕前下敎上曰,宣傳官出去,分付作門哨官許,若有喧嘩,勿論上自政院,兩司該各司下人,一竝戶牌奪取。宣傳官金徽柱承命趨出。上乘輿出建明門,詣昌德宮眞殿萬安門外,入眞殿後,諸臣少退。申時,上步出萬安門,乘輿出敦化門,至避馬兵門。上曰,當歷臨水標橋,侍衛道上留駐,只挾輦隨之。駕前下敎上乘輿至水標橋。上曰,今番濬川,果深乎?勉憲曰,頗深矣。上曰,水標幾見地平乎?勉憲曰,然矣,七尺限皆見矣。上命回輦,詣毓祥宮後,上入宮內,諸臣小退。酉時,上乘輿出宮門,駐輿門內,命承旨書展禮記懷御製訖。藥房都提調金陽澤,提調申晦,副提調李景祜進前請進湯劑。上曰,置之。陽澤曰,此時豈可止之乎?上曰,服之無效,雖進何益?若有其效,則今番展拜,何其艱辛乎?陽澤曰,今日聖躬勞攘,尤不可停之也。上曰,然則還宮後入之,可也。上還宮,入通陽門時,上曰,左副承旨隨入。駕前下敎上御明陽門月廊,承史隨入,以次進伏。上命讀記懷御製訖。諸臣退出。
上在慶熙宮。停常參·經筵。
辰時,雷動電光。
藥房都提調金陽澤,提調申晦,副提調李景祜啓曰,昨日祗謁璿源殿,仍拜毓祥宮,早朝動駕,抵暮還宮,伏未審夜間,聖體調攝,若何,痰候何如?寢睡·水刺之節,亦何如?臣等,依下敎率諸御醫,趁早入診,詳察聖候爲宜。玉世孫隨駕之餘,氣候,何如?臣等,不任區區憂慮,敢來問安,竝此仰稟。答曰,知道。少伸情禮,追慕冞深,而氣則一樣,世孫氣候,亦一樣矣。
以承傳色口傳下敎曰,待下敎詣閤。
中宮殿·惠嬪宮,藥房口傳問安。答曰,知道。
傳于尹勉憲曰,次對進定於今日,座目置之,來待後以稟。
尹冕東啓曰,大司憲·執義·掌令二員,持平二員未差,今日以監察茶時之意,敢啓。傳曰,知道。
傳于李徽之曰,內局入侍,次對同爲入侍。
傳于沈履之曰,今日次對,禮房承旨同爲入侍。
傳于李景祜曰,內局入侍。
尹勉憲啓曰,大臣·備局堂上,依下敎來待矣。傳曰,入侍。
以備忘記,傳于尹勉憲曰,今下弓矢,惠山僉使邊慶遇處,賜給。
又備忘記,軍職卽近侍衛,唐鞍內寺走馬,卽是古例,一內乘,何敢墮古例耶?內寺豈有卜馬,而況下問之事,全以飾詐,此雖渠之伎倆,事之可駭,莫此爲甚,內乘閔趾烈汰去。
傳于李徽之曰,內乘汰去代,卽爲差出。
又傳于沈履之曰,以承傳人備擬。
兵曹口傳政事,以田光勳爲兼內乘。
備忘記,中禁望初問其本欲爲點下,而其名美故點下,而近者凡事,不爲尋常,況差備咫尺人乎?今日遍問其首望,卽政院使令之子云。此人若陞差,或爲事知,或爲帽帶者,則以使令之子擬望,前所未聞,不擇宜飭,當該承旨遞差。
沈履之,以吏曹言啓曰,今此明陵親祭典祀官,例以奉常寺正爲之,而正韓宗纘,親病猝重,勢難供職云,今姑改差,其代口傳備擬以入之意,敢啓。傳曰,知道。
又以弘文館言啓曰,副修撰兪彦鎬,自鄕上來云,卽爲牌招察任,何如?傳曰,允。
吏曹口傳政事,奉常正李聖檍,檢閱李克生。
沈履之,以吏曹言啓曰,今此宗廟告由祭大祝,以侍從塡差矣,時無職名人員,令該曹口傳付軍職,何如?
又以禮曹言啓曰,卽接明陵參奉所報,則同任參奉閔百權,遭承重祖母喪云。幸行只隔數日,兩官不可不備,參奉有闕代,令該曹卽爲口傳差出,以爲備員之地,何如?傳曰,允。
李景祜啓曰,卽者吏曹郞廳來言,明陵參奉有闕代,口傳差出事,草記允下,而本曹,時無判書,不得擧行云,動駕在近,陵官差出,事甚緊急,何以爲之?敢稟。傳曰,次官擧行。
吏曹口傳政事,明陵參奉洪大顯。
李徽之,以兵曹言啓曰,今此幸行時,侍衛禁軍,不可不點擇以行矣。各番禁軍中,新受馬及病蹇不能致遠之類,依舊例今十七日推移替直,監軍巡將及五衛將內巡,今十九日受點人員,亦以二十日至,竝爲仍察,何如?傳曰,允。
尹勉憲,以司僕寺官員,以一二提調意啓曰,今此明陵擧動時,沙峴·碌磻峴道路險峻處,依前例臨時啓稟,以人夫奉駕之意,敢啓。傳曰,知道。
又以訓鍊都監言啓曰,本局字內,內外山風落松,輸入之意,敢啓。傳曰,知道。
又以御營廳言啓曰,本廳分授字內,城內外諸處風落松,輸入之意,敢啓。傳曰,知道。
又以禁衛營言啓曰,本營字內,內·外南山近處風落自枯松,輸入之意,敢啓。傳曰,知道。
右議政金尙喆箚曰,伏以昨日天氣澄朗,展禮殿宮,回鑾萬安,下情忭幸,曷可形喩?仍念臣於相職,以其人則至無似也,以其情則至難强也,夫豈有去就之可論,而以臣之故,重貽靜攝中煩勞,診筵不許,恩諭荐降,泥首王府,誅罰不加,進退路窮,計無所出。遂不得不抗顔肅命,入登前席,而藹然敷心之諭,言言惻怛,有足以透金石而感豚魚,此雖敵以下得之,猶且感激欲死,況臣子之於君父乎?惟當奉持恩言,生死以之,而獨臣之拊心慙痛者,名忝大官,猖狂至此,其於國體何,公議何哉?且臣所患痰眩之越添於數日焦撓之餘,精神迷瞀,蠢動無路,竟未得趨參於陪扈之列,虧分廢禮,罪合萬殞。伏乞聖明,察臣情病之終難强迫,早賜處分,以幸公私焉云云。答曰,省箚具悉卿懇。其初撕捱,已涉過矣,旣已面諭,一何若此?噫,目今國勢,目今生民,三公雖備,猶恐不及,況不備乎?若此酬應,予憊日甚,以卿體國之誠,何不諒此?卿須體君臣之大義,顧小子之此意。況動駕在近,安心勿辭,卽起視事,用副慇懃之意。古人云願察其影,予雖笑漢儒之傅會,其果若此者,予何敢笑也?觀今日候,乾道昭昭,頃者入侍,豈不諭乎?因予誠淺,左右撕捱,或東或西,風若影響,今日之雨,半餉若啞。其雖偶然,卿箚適到,爲予玉成,方切懍惕,霎時開霽,卽爲旗軍,此非爲予,亦陟降之眷顧,思雖巧矣,一念憧憧,卽予本心。噫,望八其君,其欲行禮,往牒豈有,而吁嗟,輔相,此時豈此?況三日之制,政院曾諭,今日仍命次對,而此亦爲民,卿若思此,初章猶可爲,今者之箚,予則曰萬萬矣,豈忍亘中而不諭?批下略諭,卿體卿體,心何欺乎?今命次對,亦爲三相,違予此意,此亦誠淺矣,此亦誠淺矣。仍傳曰,遣史官傳諭。
正言柳雲翼疏曰,伏以臣之情勢焦迫,萬無供職之望,曾已猥徹於黈纊之下,而適値動駕有命,天牌儼臨,怵分畏義,黽勉出肅,忝隨邇班,仰瞻耿光,區區犬馬之誠,猶得少伸,臣心榮幸,當復如何?況且玉候益勝,展陵簡辰,臣於此時,豈敢言私,而第臣母病,一向沈痼,宛轉牀席,委頓涔涔,時日之內,實無蘇痊之道,又自昨夜,重添寒泄,眞元俱削,喘息㞳緊,有難頃刻離捨。臣以此情理,虛縻職名,於公於私,不勝煎悶惶蹙之極,玆復冒萬死,悉陳至懇於孝理之下。伏乞聖慈,諒臣之情,鐫臣之職,以肅綱紀,以便救護,千萬幸甚云云。踏啓字。
丁亥八月十六日辰時,上御集慶堂。藥房入診入侍時,都提調金陽澤,提調申晦,副提調李景祜,記事官尹正烈·鄭好仁·愼認明,醫官方泰輿·許礈·李以楷·李泰遠·金季良·吳道炯·鄭允說以次進伏訖。陽澤曰,夜間,聖體若何?寢睡·水刺之節,如何?上曰,一樣矣。進湯劑。泰輿等,以次診候曰,脈候調均,滑體亦一樣矣。上曰,提調持湯劑,更爲入侍。出傳敎晦進湯劑,上進御後,諸臣以次退出。
丁亥八月十六日巳時,上御集慶堂。大臣·備局堂上引見,禮房承旨同爲入侍時,領議政金致仁,左議政韓翼謩,戶曹判書李思觀,兵曹判書南泰會,行副護軍鄭汝稷,吏曹參判韓光會,行副護軍李章吾,行副司直金時默,禮曹參判洪樂性,大司諫鄭晩淳,應敎鄭象仁,左副承旨尹勉憲,右承旨沈履之,假注書金觀柱,事變假注書崔景岳,記事官鄭好仁·愼認明以次進伏訖。上曰,禮房入來乎?履之進前。命履之將書懿陵祭文。景祜曰,日前已爲製下矣。上曰,然乎?置之。履之曰,明日卽宗廟傳香,何以爲之耶?上曰,依例爲之,可也。履之退出。致仁曰,展禮還後,聖候不瑕有損?上曰,一樣矣。致仁曰,昨日行禮之時,步履凡節益勝乎?上曰,僅僅行之矣,然而來頭,將何以又行禮乎?予預爲關念矣。上曰,右相又陳箚矣,將欲撕捱而然乎,欲調病而然乎?致仁曰,迫於嚴敎,頃已入來,而出後一箚,亦不怪矣,然而陵幸時,則似當出矣。上命承旨書右相箚批時,至左右或東或西之句,翼謩曰,如臣無狀,而每入絲綸之重,臣實置身無地矣,伏望還收,如何?上曰,還收則豈不爲欺蒼蒼乎?致仁曰,臣等,有何關於蒼蒼乎?翼謩曰,如臣之賤,尤何有關,而每每如是下敎耶?上曰,聞旣曰萬萬孟浪之說,則有何得罪於聖門之事乎?仍命景祜,持右相箚批出去,先使史官傳諭。景祜承命先退。致仁曰,臣等,雖萬萬惶悚,不勝焦迫,玆敢仰達矣。日前伏承減膳之敎,固知聖心之於一風一雨,不少放忽,而不勝欽仰,然今番雷雨,則此時旣非收藏之節,而自是夏秋之交,常有之事,以此減膳,豈不太過乎?上曰,近來則連爲雨順風調矣。致仁曰,然矣。至於今番之雷雨,不是異事,而實非過煩聖慮處也,而且減膳體重,豈可以是而遽降此命也?旣不爲災,則一日猶過,況十日乎?上曰,豈其然乎?此實予過也。今番之雨,實上天玉成予之意也,今日則將欲必減十日,以爲飭躬矣。致仁曰,上天不以災示,而殿下,以災異憂之,不亦過乎?雖實爲災異,今則亦旣行之矣,宜卽復膳也。上曰,若以旣行數日自恕,則是便是自足之意,予豈爲此?翼謩曰,隨事警惕,固是聖人之大德,而此等處,未免過中矣。蓋聖人之道,必貴中節,且御膳,何許體重,而況減十日之久乎?亟爲復膳,伏望伏望。上曰,漢儒之傅會,予常笑之矣,然而其在自飭之道,不得不如是矣。致仁曰,相失其職,則天爲示災,自古亦然。臣等,固不敢自比古人,而職在大僚,百無肖似,今日之雷雨,若果爲災,則惟當斥退臣,以謝蒼穹,無所不可,而顧乃置而不論,只自菲薄聖躬,豈不悶迫乎?若以此自當,則其在臣等之道,豈可一日晏居於職次乎?上曰,予亦謂卿等,宜有一番自引之辭矣,然而若至固執,則實非予所望也。翼謩曰,相非其人,則何災不有?如臣無似,冒忝匪據,宜卽斥退,仰答天意,則可爲弛災之道,而不此之爲,反以自飭於聖躬,臣何敢晏然自在乎?致仁曰,對越與減膳,事件各異,幽獨燕閑之中,對越修省之方,臣等,固當仰勉之不暇,至於減膳則實爲太過矣,此固責勉於臣等者也,臣等則俟勘之外,無他道矣。上曰,今番則予必固守,勿復多言。翼謩曰,臣等,昨伏聞香祗迎時,步出建明門云,下情不勝欣忭矣,似是椒熨之效也。上曰,雖椒熨而不能善攝,何益之有?昨夜亦不被衾而就寢矣。致仁曰,調攝之道,每每如此,故雖試椒熨,而不能卽見其效矣,臣等之請復膳者,亦以此也。翼謩曰,累次仰達,極知惶悚,而右相批旨中,或東或西之敎,還收,好矣。上曰,其在敬大臣之道,不可還收矣。翼謩曰,然拔一左字,伏望。致仁曰,此則左相誤達矣,然而有物我之心,竝拔則,似好矣。上曰,過矣過矣。上曰,黃海兵使,姑未下去耶?致仁曰,臣方以此,欲爲仰達而未及矣。今則行幸在近,黃海兵使李命峻,使於回鑾翌日,卽爲下直,何如?上曰,依爲之。致仁曰,此忠淸監司李重祜狀啓也。以爲羅州太僕牧場屯穀所載船,至泰安郡竹島前洋致敗,而京司穀物,法無拯米改色之文,故以往復該司,從便區處之意,分付該郡矣。伏見擧條下者,以不卽啓聞,至有問備之命,而第念太僕屯穀,事體雖重,比諸稅穀,宜有間焉,諸司屯穀拯米改色,旣非法典所載,則有不敢昧然擧行,以貽沿海無窮之弊,乞令廟堂,稟旨,分付矣。拯米改色之爲民弊,誠如道臣狀辭,蓋聞稅穀,軍保米外,諸各司屯穀,則元無改色之規,而獨於太僕,間有是例矣,然道臣,旣擧民弊,至有上聞,則他司所未有之例,有不可獨許於太僕。此後則雖或有本寺穀物臭載之事,本官之親審鉤拯,道臣之嚴覈狀聞,竝令依稅穀例擧行,拯米則自本寺從便區處,而勿爲改色分給,以除沿民一分之弊似宜,以此,分付,何如?上曰,所奏誠是,依爲之。拯米之弊,業已熟知,此後稅穀軍保米外,此等之請,一切勿施。致仁曰,翰林李克生,向有實恙,近已向差云,而頃日諸翰林敍用時,獨未蒙敍矣,動駕不遠,翰林宜備員,一體收敍,何如?上曰,敍用口傳付職,牌招察任。思觀曰,本曹正郞文始龍,謂以長生殿番次,本曹入直,未及推移,代入之前,徑先出去,未免闕直。本曹,與他司尤有別焉,事體極爲寒心,不可置之,本曹正郞文始龍,汰去,何如?上曰,其涉駭然,依爲之。以上出擧條思觀仍起伏曰,臣旣以長官,居上位,而有此郞官闕直之失,臣亦不免不能檢下之罪矣。上曰,誠過矣。思觀曰,今此陵幸時幕次,將依傳敎上下矣,但有可以稟定者,定例則以一年毋得疊受定式,而有仍傳敎參酌上下之近例,以昨年言之,陵幸時大殿一幕次,東宮半幕次直下矣。上曰,依昨年例爲之。樂性曰,向者各陵風落木,發遣郞廳摘奸事,陳達矣。今方摘奸以來,則大小松檜,六百餘株,其他雜木,七十餘株。當自陵所區處,而松木則似不無因此生奸之弊,而曾有分送各軍門之例,今番亦依此分送,而雜木則置之各陵,以助火臺所用,何如?上曰,依爲之。時默曰,北漢治道,當初三留營,各其字內,擔當修治矣。今則留營,旣以分屬於三營,則治道一款,亦當各其營依前擧行,恐合事宜矣。上曰,依爲之。晩淳曰,請還寢鍾城府爲奴罪人天大酌處之命,依律處斷。措辭見上上曰,勿煩。以上出擧條上曰,禮判有消息乎?勉憲曰,昨聞其子,則以爲似已登途,而姑未入來矣。上曰,自政院催促上來。出榻敎諸臣以次退出。
上在慶熙宮。停常參·經筵。
顯宗彰孝大王忌辰齋戒。
昧爽,有霜氣。
藥房都提調金陽澤,提調申晦,副提調李景祜啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣,明日入侍宜矣。
以承傳色口傳下敎曰,茶則先入之,湯劑,乘轎時待令。
中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
尹冕東啓曰,大司憲,執義,掌令二員,持平二員未差,今日以監察茶時之意,敢啓。傳曰,知道。
傳于李徽之曰,承旨,率宣傳官入侍,內局同爲入侍。
以備忘記,傳于尹勉憲曰,今日此禮,豈夢料?頃者下敎時猶遺者,是豈憶昔?追憶昨年,此心一倍,二十日昌城尉代,行司直金孝大爲實差,昌城尉,隨駕事,分付。
傳于李徽之曰,左副承旨入侍。
又傳于曰,奉審承旨入來,直詣資政門以稟。
以承傳色口傳下敎曰,此殿甚冷,動駕在近,久坐以待誠難,故還內,注書仍留書入,奉審承旨入來後,入侍于集慶堂。
以備忘記,傳于尹冕東曰,資政記懷,此心萬倍,善寫注書,特爲陞六。
丁亥八月十七日辰時,上御崇政殿月臺。香祗入侍時,行都承旨李景祜,左承旨尹坊,右承旨沈履之,左副承旨尹勉憲,右副承旨尹冕東,同副承旨李徽之,記事官尹正烈,假注書金觀柱,記事官鄭好仁·愼認明以次侍立訖。上具翼善冠·黑圓領袍,乘輿出資政門,駐輿月臺東邊。命禮房讀奏祭報府訖,上曰,玉堂番限,至何日耶?景祜曰,限今月內矣。上曰,然乎?上曰,人子以親心爲心,十三日旣令入直儒臣,塡差大祝,則況今日乎?以儒臣鄭象仁塡差,行祭後其令替直。出傳敎上詣板位,行傳香禮訖,仍隨香至建明門,祗送香行,仍御步輦後,上曰,禮房承旨,馳往東五陵,奉審以來。出榻敎履之承命趨出。上命勉憲,書憶昔述懷御製時,上曰,夜夢拜謁,而仰瞻着巾時樣,可謂詳謁矣。書御製訖,命令政院,粧䌙以入。上曰,宣傳官一員入侍。宣傳官南持默進前,上曰,汝馳往石隅,禾穀成熟及始刈與否,摘奸以來,予當待於典設司,速爲往來,而祭官俄纔出去,汝或橫路以過,須戒之也。持默承命趨出。藥房都提調金陽澤,提調申晦,副提調李景祜進前曰,夜間,聖候若何?上曰,一樣矣。陽澤曰,夜試椒熨,則脚部,何如?上曰,兩膝皆試之,而今日則似有其效,而亦不知其顯勝矣。陽澤曰,俄者瞻望,則行步,顯然勝前矣。上曰,豈其然乎?上進湯劑後,陽澤請診候,上曰,置之,可也。上曰,今日中禁望單入來,而政院都使令之子,入望云,曾聞使令之子,雖有作邊將者,而如此不公,則仍無防限矣,不可不擇矣。上曰,閔趾烈過甚矣,曾前則內寺及別監輩,例騎唐鞍矣,只以卜馬若干塞責,可謂輕着矣,如此武弁慢蹇之習,不可不折矣。上曰,少頃後入侍於典設司,可也。藥房先退。上乘輿入典設司,諸臣小退。
同日巳時,上御典設司。摘奸宣傳官入侍,藥房同爲入侍時,左副承旨尹勉憲,假注書金觀柱,宣傳官南持默,都提調金陽澤,提調申晦,副提調李景祜,記事官尹正烈·鄭好仁·愼認明以次進伏訖。上曰,宣傳官,先陳摘奸農形,持默對曰,臣馳往摘奸,則頃者大風所偃之穀,今番東風,盡爲反起,而大體幾盡成熟,而間間始刈矣。上曰,然乎?可謂奇矣,今番之風,予甚慮之矣,若然則果多幸矣。反風起禾,古亦有之,書雖不可盡信,以此觀之,則書亦可信矣。勉憲曰,頃聞禾穀,雖爲風偃,而大體則豐年云矣。上曰,然則誠可喜矣。命宣傳官先退,持默趨出。上進湯劑後,陽澤曰,動駕只隔數日,自今日,日三貼進御,何如?上曰,雖服十貼,實無所益,何必加進?置之也,予今日亦行素矣。陽澤曰,動駕不遠,此豈行素之時乎?亟復常膳,伏望伏望。上曰,今日則爲之,自明日當復之矣,姑置之。陽澤曰,雖一時,豈不悶迫乎?上曰,若如今日之氣,則何患行禮?今自思量,庶可爲之矣。晦曰,臣等,俄請日三貼進御,而終不得蒙允,然則自今日,建功湯二貼外,一貼則以蔘苓煎進,似好矣。上曰,蔘苓茶五錢重,自今日煎入,明日入侍,宜矣。出榻敎陽澤曰,俄已仰達,而今日行步之節,則顯勝於前矣,臣意則以爲椒熨之效矣。上曰,昨夜試之於兩膝,而各爲二次式矣,朝者則其痰,注入於足項,俄者則又入於腰腿間矣。大抵腰腿,爲主人矣,今夜則欲試於腰腿耳。陽澤曰,然則更爲製進,似好矣。上曰,依。陽澤曰,醫官輩,使之入侍診候,何如?上曰,無益之事,爲之何有?置之。今則摘奸已入來,農形亦已知之,速爲入去,於予有益矣。諸臣小退。俄而,上出典設司,乘輿還入大內後,諸臣退出。
同日午時,上御資政殿。左副承旨入侍時,左副承旨尹勉憲,假注書金觀柱,記事官鄭好仁·愼認明以次進伏訖。上命承旨,書資政興懷書,未半,上曰,愼認明,與益昌府院君,爲何親乎?認明對曰,爲臣傍祖矣。上曰,與引儀愼爾復,爲幾寸乎?對曰,十九寸矣。上曰,貴矣,汝爲翰林,入侍於今日,亦異矣,汝須善事國。上曰,若如古時翰林,則彼以嶺人,何以入望於翰院乎?今則不以門閥,而以才藝相較,雖以領議政之子,亦無以加於遐方之人矣。勉憲曰,然矣。上曰,俄亦言之,而予意本來不欲斥人,今番中禁之望,非斥政院使令之子,若如此不已,則將至於部使令之子爲之矣。勉憲曰,然矣。臣等,俄亦招立書吏·使令輩,諭以聖敎,則渠輩亦知聖意所在,而莫不榮感之矣。上曰,閔趾烈,頗輕着矣。古則別監輩,例騎唐鞍矣,今則只以卜馬二十疋待令,其爲輕着,可見矣。上曰,今日則奉審承旨,自然遲滯矣,此路則本無捷徑,想必遲滯矣。勉憲曰,然矣。上曰,同副承旨入侍。出榻敎臣觀柱出來,與李徽之進伏,上曰,馳往懿陵,奉審以來。出榻敎上曰,同副之父,昔爲大提學,而爲人善矣,同副之爲人,亦精矣。勉憲曰,然矣。古人云知臣莫如,頃亦已下敎,而其心果精矣。上曰,其時所奏甚精矣。外飾精潔之人,予本惡之矣,此則不然,而內外如一矣。徽之承命先退。上曰,奉審承旨入來,卽爲入侍。出榻敎書御製訖,上曰,此御製則異於他製,使入侍注書書進。諸臣以次退出。
同日酉時,上御集慶堂。奉審承旨入侍時,右承旨沈履之,同副承旨李徽之,假注書金觀柱,記事官鄭好仁·愼認明以次進伏訖。上曰,各陳奉審形止,可也。履之曰,臣馳往奉審,則各陵陵上·丁字閣,皆無頉,祭物熟設處,亦爲看審,則亦爲無頉,而陵官及祭官與入直守僕陵軍,皆受擧案以來矣。上命讀奏擧案訖。上曰,祭物發記持來乎?履之曰,持來矣。上命讀奏,至生梨·紅杮幾合幾勺,上曰,此則誠駭聽聞矣,杮與梨,豈有合勺之可計哉?履之讀奏發記訖,上曰,頃者欲爲下敎,昔則細實果而已,而因金奉朝賀所奏,時果代用,此則予意然矣,許之凡合,可也。所謂名勺,其名苟艱,此不過會減者,而減其勺,惟存其合,則該曹,無苟且會減之事,莫重祭享,名亦正,此後則減其勺名,至於杮梨,以介計之者,升合其名不正,況勺乎?紅杮一介,有何計合?此不過蒙本色而然,此後則時果,以行會減事,定式施行。出傳敎徽之曰,臣馳往奉審,則懿陵陵上及碑閣·丁字閤皆無頉矣,入直陵官及守僕陵軍,皆受擧案以來矣。上命讀奏,徽之進前讀訖。諸臣以次退出。
上在慶熙宮。停常參·經筵。
昧爽,下霜,自午時至申時,日暈。
顯宗彰孝大王忌辰。
藥房都提調臣金陽澤,提調臣申晦,副提調臣李景祜啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。此心憧憧,惟在西郊,氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,待下敎詣閤。
尹冕東啓曰,大司憲,執義,掌令二員,持平二員未差,今日以監察茶時之意,敢啓。傳曰,知道。
傳于沈履之曰,內局入侍,禮房承旨·左副承旨入侍。
又傳于曰,欲爲下敎而未及矣,禮判上來,然後可以爲之,上來與否知入。
金觀柱陞六,代以尹慶龍爲假注書。
吏曹口傳政事,以金觀柱爲典籍。
以承傳色下敎曰,其在分義,焉敢若此?回駕後當下敎,禮判爲先解見任,其代申晦除授,牌招察任。
又下敎曰,領相以奏,故回駕後使之辭陛矣,更思之,尙今遲滯,此亦國體,李命峻,使之今日辭朝。
下備忘記于沈履之曰,旣有承傳,且載大典,而況當宁乎?尙今稽滯,事體寒心,永城尉子,雖次官,卽爲擧行事,分付銓曹,豈爲望八,所守者國體也?
沈履之,以吏曹言啓曰,永城尉子,雖次堂,卽爲擧行事,命下矣。永城尉子,當付從八品職,而從八品職,卽奉事也,時無奉事之闕,待窠擧行之意,敢啓。傳曰,知道。
又以吏曹言啓曰,卽接通禮院牒報,則今此幸行敎是時,王世孫隨駕,而相禮不可不備員。相禮申五淸,在外未肅拜,今姑改差,其代口傳備擬以入之意,敢啓。傳曰,知道。
吏曹口傳政事,以鄭煥猷爲相禮。
李河述啓曰,黃海兵使李命峻,下直之後,不聽宣諭,徑先出去,事極未安,推考警責,何如?傳曰,允。
尹冕東,以兵曹言啓曰,今八月十七日武臣堂上朔試射日次,而以國忌齋戒,不得爲之之意,敢啓。傳曰,知道。
尹勉憲,以訓鍊都監言啓曰,今此幸行時,延和門南營入直禁衛軍兵及北二營入直御營軍兵,依前例令訓局餘軍,前期一日替代,還宮後還入直事,自兵曹節目,啓下矣。延和門軍一百名,哨官李世忠,南營軍四十名,哨官禹宗績,北二營軍五十名,哨官金光垕率領,與禁御兩營軍兵,替代入直,而還宮後,還爲替直之意,敢啓。傳曰,知道。
丁亥八月十八日辰時,上御集慶堂。藥房入診,禮房承旨同爲入侍時,都提調金陽澤,提調申晦,副提調李景祜,記事官尹正烈·洪相簡·愼認明,醫官方泰輿·許礈·李以楷·李泰遠·金季良·吳道炯·鄭允說,右承旨沈履之,左副承旨尹勉憲以次進伏訖。陽澤曰,夜間,聖體若何?寢睡·水刺之節,亦何如?上曰,一樣矣。陽澤曰,今日水刺,以常膳進御乎?上曰,果以常膳進之矣。上進湯劑後,泰輿等,以次診候曰,脈候一樣好矣。上曰,桂薑減乎?泰輿曰,各減五分矣。上曰,建功湯前方中,桂枝·乾薑各加五分煎入事。出榻敎上曰,提調持湯劑,更爲入侍。上命履之,讀北伯狀啓。上曰,此人凡事,皆實爲之矣,陽澤曰,爲人實矣。讀至甲山府使徐赫修,上曰,赫修迂闊矣。陽澤曰,爲人精詳矣。上曰,其子誰也?陽澤曰,徐有和矣。上曰,徐有和則妙矣。上曰,今覽道臣狀聞,白頭山望祀處,旣已定聞事,亦不先不後,再明當謁陵,定此以拜,此亦繼述也。昨日夢拜,果由於此乎?萬懷交集之中,此心少紓,依狀聞擧行事,令儀曹,回諭。今覽狀聞,豈特詳密?可謂周詳,今者卜地,卽道臣之功,以此咸鏡監司金器大處,自政院下諭,特賜熟馬一匹,以示嘉尙之意。今聞當該府使,卽徐赫修云,此時此人,誠難誠難,豈可爲其人而不重本事?許遞,其代兼司僕將李道燮除授,其令當日辭朝,府使其雖擇人,豈可無故作散?令軍門調用。出傳敎上曰,今番陞六,意在追慕,今聞典籍有窠,昨日書御製,明日隨駕,其亦美事。金觀柱,典籍口傳備擬,待下批,亦令該曹假通禮啓下,其令隨駕。出傳敎上曰,凡謁陵祭官,散齋二日,致齋一日則各於本司,而凡隨駕人,各於本司,淸齋一宿,已有儀節,噫,望八此禮,是豈料哉?凡事宜飭,自吏曹另加,申飭。出傳敎諸臣以次退出。
上在慶熙宮。停常參·經筵。
未時·申時,日暈,暈上有冠。
藥房都提調臣金陽澤,提調臣申晦,副提調臣李景祜啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。此心憧憧,氣何諭乎?
中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,待下敎詣閤。
又下敎曰,今日犯夜人,勿禁事,分付。
尹冕東啓曰,大司憲,執義,掌令二員,持平二員未差,今日以監察茶時之意,敢啓。傳曰,知道。
傳于沈履之曰,內局入侍。
以承傳色口傳下敎曰,衛將下敎後,莫重差備內,良人代立,極爲駭然,代立良人,回駕後,令騎曹,外司上直郞廳,從重決棍,前亦代立之故,有如此之事,此後非其下人,則勿爲代立事,申飭。
尹勉憲啓曰,明日陵幸時,以摠戎使,代領御營軍留陣事,命下矣。摠戎使金時默,卽爲牌招,以爲聽傳敎之地,何如?傳曰,允。
又啓曰,明日陵幸時,左右捕盜大將,俱以領軍隨駕,無兼察之人,以行副護軍李潤成權察事,擧條啓下矣。行副護軍李潤成,卽爲牌招,以爲聽傳敎之地,何如?傳曰,允。
沈履之啓曰,大司成,申飭行公事,日前命下矣。新除授大司成尹蓍東,受由下鄕,纔已上來云,卽爲牌招察任,何如?傳曰,允。
下備忘記于沈履之曰,其君追慕冞切之時,多士試場爭藝,分義若何?試官今日,入場中留宿,二十日開場事,分付。
又下備忘記曰,朝鮮無狀者,禁漏官員,近者受點,任自操弄特甚,今日尤爲甚焉,一點爲一更,故召入直官員韓宗禧,其召已久,昏睡不應,渠亦人也。若曰望八其君,焉敢若此?令該監永除本監,噫,中官若禁漏官,高臥長房,晏晩以稟,許璜,令內侍府,永除內府。
下備忘記于尹勉憲曰,禁中傳漏,何等重也?頃者典設司殿座時,業已申飭,則月串僉使下典,焉敢傳漏於禁中?場中雖重,豈比闕中,而忠贊衛代立,今始初聞,良人代立,亦涉無狀,軍次知衛將·分軍部將記過,崇政門待令。
又下備忘記曰,昔年以雇立軍,代立禁中,何等雜亂,則莫重御所咫尺之地,傳漏軍,又焉敢若此?當該雇軍代立良人,回駕後過當日後,令騎判龍虎營,從重決棍,此後時仕人外,名雖中官,代立者嚴飭,又復若此者,當該中官,亟施投畀之典,以淸禁中。
李景祜,以吏曹言啓曰,來戊子式年監試初試試官,今方擬入,而其中金應淳·尹養厚·沈觀之·安聖彬·姜趾煥·柳雲翼·宋志淵·尹弘烈·李命彬·李鎭衡,時無職名,令該曹口傳付軍職,何如?傳曰,允
兵曹口傳政事,以金應淳爲副司直,以尹養厚·沈觀之·宋志淵·尹弘烈·安聖彬·姜趾煥·柳雲翼·李命彬·李鎭衡爲副司果。
李景祜,以吏曹言啓曰,今此明陵親祭敎是時,諸執事,以侍從,塡差矣。時無職名人員,令該曹口傳付軍職,何如?傳曰,允。
沈履之,以禮曹言啓曰,今此式年監試初試一所,設場於本曹矣,上直郞廳,依例朝房直宿之意,敢啓。傳曰,知道。
尹冕東,以戶曹言啓曰,今八月二十日,文臣朔試射日次,而動駕相値,不得爲之之意,敢啓。傳曰,知道。
尹勉憲,以扈衛廳別將,以留都大臣意啓曰,臣承命留都,一依兵曹啓下事目,率領扈衛軍官軍士,今日申時,結陣扈衛之意,敢啓。傳曰,知道。
又以禁衛營言啓曰,今八月二十日明陵擧動時,延和門入直軍一百名,南營入直軍四十名,以訓鍊都監砲手,前期替托事,自兵曹節目,啓下矣。十九日與訓鍊都監砲手,依例替代,而還宮後,以本營軍兵,還入直之意,敢啓。傳曰,知道。
又以禁衛營言啓曰,今八月二十日明陵擧動時,本營五哨軍及騎士隨駕矣。本營則千摠鄭來觀,把摠趙,哨官邊義邦,敎鍊官姜弼贊,騎士二十五人,露梁牙兵二十七名,工匠牙兵十八名,兼別破陣二名率領入直,南別營則哨官徐在淵,騎衛二人,露梁牙兵十名率領守直,火藥庫則哨官池鵬翰,別破陣十三名率領,守直之意,敢啓。傳曰,知道。
丁亥八月十九日辰時,上御集慶堂。藥房入診入侍時,都提調金陽澤,提調申晦,副提調李景祜,記事官尹正烈·洪相簡·愼認明,醫官方泰輿·許礈·李以楷·李泰遠·金季良·慶絢·吳道炯·鄭允說以次進伏訖。陽澤曰,夜間,聖體若何?寢睡·水刺之節,亦何如?上曰,一樣矣。上進湯劑,泰輿等,以次診候曰,左右三部調均,滑體亦一樣矣。上曰,建功湯一貼,動駕前煎進,一貼,回駕時煎入,可也。陽澤曰,住停所湯劑,使提調先往監煎,好矣。上曰,依。上曰,提調持湯劑,更爲入侍。出傳敎晦進湯劑,上進御後,命賤臣,禮房承旨持祭報府入侍。沈履之進伏,上命讀奏祭報府訖。上命履之曰,分付吏曹,諸執事淸齋與否,摘奸以啓。諸臣以次退出。
上在慶熙宮。停常參·經筵。
酉時,雷動電光,雨雹,狀如小豆。
大殿·中宮殿·惠嬪宮,藥房口傳問安。答曰,知道。
大駕詣黔巖晝停,入幕次後,政院·玉堂·藥房口傳問安。答曰,知道。
王世孫入幕次後,政院·玉堂口傳問安。答曰,知道。
大駕詣明陵,入齋室後,政院·玉堂·藥房·朝廷二品以上·六曹堂上·大司諫口傳問安。答曰,知道。
王世孫入齋室後,政院·玉堂口傳問安。答曰,知道。
親祭罷後,政院·玉堂·藥房·朝廷二品以上·六曹堂上·大司諫口傳問安。答曰,知道。
世孫宮,政院·玉堂口傳問安。答曰,知道。
中宮殿·惠嬪宮,王世孫遣宮官問安。答曰,知道。
以承傳色口傳下敎曰,喧嘩甚,申飭。
傳于尹勉憲曰,百官軍兵雨具。
下備忘記于沈履之曰,前中官申德龍,給牒敍用。
傳于李景祜曰,自昌陵洞口外龍頭里,捧上言。
大駕回駕時,入黔巖晝停幕次後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
大駕還宮後,政院·玉堂·藥房·朝廷二品以上·六曹堂上·大司諫口傳問安。答曰,知道。
世孫宮,政院·玉堂口傳問安。答曰,知道。
丁亥八月二十日寅時,上幸明陵。擧動入侍時,行都承旨李景祜,左承旨尹坊,右承旨沈履之,左副承旨尹勉憲,右副承旨尹冕東,同副承旨李徽之,記事官尹正烈,假注書尹慶龍,記事官鄭好仁·愼認明以次隨駕。上具戎服,乘輿出資政門,詣崇政門外乘轎。上曰,今將謁陵,當體昔年,軍士或傷禾穀則當用軍律,以此嚴飭。上曰,昨日記過衛將及部將拿入。上曰,莫重差備門外傳漏,以不知東西南北之軍爲之,衛將爲之乎,部將爲之乎?衛將尹光紹曰,此臣職任,何敢曰不知?上曰,其奏對,有人事矣。部將俯伏曰,臣果代立矣。上曰,是言亦是矣,思之闕中,有澟然者矣,回駕前代立,盡爲汰去,釐正,可也。出傳敎仍詣儉巖晝停所,入幕次,進水刺。詣明陵齋室,具淺淡服,親爲奉審,仍卽行禮。上曰,守僕爲幾人乎?守僕跪伏曰,三人矣。上曰,監察誰也?李景祜曰,金履信也。禮畢,仍詣翼陵展謁。上曰,降輿之聲甚微,通禮誰也?景祜曰,李一曾也。命世孫奉審,上俯伏板位下。藥房都提調金陽澤曰,當此陰雨之時,濕地俯伏,誠可焦悶矣。領議政金致仁曰,昨年展謁時,則俯伏于板位上,依此爲之,好矣。上曰,俄已下敎,而喧嘩爲甚,道臣記過,差員汰去,可也。出傳敎禮畢,詣敬陵展謁。命領相入侍,攝行奉審。上曰,兵曹禁喧誰也?尹勉憲曰,姜游矣。上曰,鄕人乎?勉憲曰,姜潤之八寸,而初當禁喧之任矣。上曰,差員汰去,傳敎置之。景祜曰,臣待罪畿伯時,禁喧差員,筵稟特罷矣。騎曹禁喧,尙難擧職,則差員禁喧,尤難奉行,故曾已陳達而革罷矣。上曰,前則有之,金孝大屢經差員,而今則有勿差之事否?景祜曰,然矣。上曰,俄者道臣記過置之,禁喧郞記過,可也。金陽澤持蔘苓茶進前。上曰,若是强御,何益之有乎?致仁曰,早曉動駕,聖體勞動,暫御晝停,略進水刺,行步展謁諸陵,臣等之焦迫憂悶,已不勝達,而竊觀聖上步履之敏,拜跪之節,比昨年差勝,臣心實爲慶幸矣。上曰,是何言也?必無是理矣。府院君金漢耉曰,果如相臣所達,而行步勝昔矣。今年勝於昨年,安知明年,又不勝於今年乎?判府事徐志修曰,極知惶恐,而臣竊觀十五日行禮時,行步若有稍減之勢,必是其時行素之致矣。上曰,豈有是理?致仁曰,以凡人論之,一日行素爲難,顯有效害矣。上曰,一生行素之僧,亦能支堪乎?致仁曰,此則常習之致矣。上曰,當以馬鞍,出洞口而乘轎矣。上曰,禮房承旨,詣昌陵·弘陵奉審,以奏于晝停所,可也。出傳敎詣晝停所後,奉審承旨入侍復命後,大駕還宮,仍入大內。諸臣退出。
上在慶熙宮。停常參·經延。
夜一更,流星出奎星下,入東方天際,狀如拳,尾長三四尺許,色赤。
貞顯王后忌辰齋戒。
藥房都提調臣金陽澤,提調臣申晦,副提調臣李景祜啓曰,祗謁先陵,世孫陪後,聖懷彌伸,群情自切,終日行禮,抵暮還宮,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫趁早入診,詳察聖候爲宜。王世孫氣候,何如?臣等,不任區區憂慮,敢來問安,竝此仰稟。答曰,知道。今年此禮,是豈夢想攸料?雖伸情禮,此心一倍,氣則差勝,世孫氣候,亦一樣矣。
大殿·中宮殿·惠嬪宮·世孫宮,陵幸翌日,政院·玉堂問安。答曰,知道。
大殿,朝廷二品以上·六曹堂上單子問安。答曰,知道。
中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,待下敎詣閤。
尹冕東啓曰,大司憲,執義,掌令二員,持平二員未差,今日以監察茶時之意,敢啓。傳曰,知道。
尹勉憲,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
沈履之啓曰,京畿監司以下差員,依下敎來待矣。傳曰,道臣·守令·內局同爲入侍。
傳于沈履之曰,內局入侍。
尹勉憲,以兵曹言啓曰,傳漏雇軍代立良人,過當日後,令騎判龍虎營從重決棍事,命下矣。依傳敎當該雇軍私奴順福,代立良人李巖曰等,各決棍十五度之意,敢啓。傳曰,知道。
以承傳色口傳下敎曰,昨日雇軍代立,釐正事下敎矣。盡爲釐正與否知入,省記收捧,入侍以奏,思之澟然。
丁亥八月二十一日巳時,上御集慶堂。藥房入診,畿伯·各務差使員同爲入侍時,都提調金陽澤,提調申晦,副提調李景祜,記事官尹正烈·鄭好仁·愼認明,醫官方泰輿·許礈·李以楷·李泰遠·金季良·慶絢·吳道炯·鄭允說,京畿監司南泰齊,水原府使李殷春,南陽府使具鼎煥,長湍府使李宅胄,抱川縣監李瑞珪,衿川縣監車亨道,桃源察訪沈和鎭,楊州牧使趙重晦,高陽郡守兪彦銖以次進伏訖。陽澤曰,夜間,聖體若何?寢睡·水刺之節,亦何如?上曰,一樣矣。上進湯劑後,泰輿等,以次診候曰,左右三部調均,滑體一樣好矣。上曰,藥房提調,持湯劑更爲入侍。出傳敎晦更進湯劑後,上曰,畿伯進前。泰齊進伏。上曰,道內農形云何?泰齊對曰,或稍豐,或免凶,或失稔,可謂穴農,而大體論之,則似免凶矣。上曰,大違初料矣。上曰,水原府使進前。殷春進伏。上曰,農形,何如?殷春對曰,早旱太甚,未免失稔,民事可悶矣。上曰,楊州牧使,南陽府使,長湍府使進前。重晦·鼎煥·宅胄進伏。上曰,農形,何如?僉曰,免凶矣。上曰,畿伯及各務差員先退。上曰,時原任大臣入侍。出榻敎領議政金致仁,領府事尹東度,判府事徐志修,左議政韓翼謩以次進伏。致仁曰,聖候,何如?上曰,一樣矣。東度曰,陵下奉審時,步履愈勝,臣不勝慶幸矣。上曰,數外之言矣。致仁曰,昨年謁陵時,步履猶爲艱澁,今番陵幸,竝與碑閣而奉審,少無難意,臣等瞻望,忭幸實萬萬矣。翼謩曰,聖孝出天,冒雨奉審,不覺勞困,行步猶勝於前,臣等不勝萬幸矣。上曰,凡於奉先事,果不覺勞倦矣。陽澤曰,科日退一日,故儒生輩免雨矣。上曰,果然矣。陽澤曰,科儒不食落第與蟹矣。上笑曰,何故?景祜曰,落第則惡其名也,蟹則惡其退步也。上大笑曰,七旬初聞矣。上曰,旣有定日,何循常例?明日其亦定日,其雖連日,依前定日爲之,開場勿爲太早,預先開門,其令隨便以入,皆入後呈入門。出傳敎上曰,在院承旨,竝入侍。出傳敎諸承旨進伏,讀奏上言。上曰,近來推恩,無歲無之,旣有人子之心,其豈逾也,而近者此請,無月無之,其涉異也,而遐方之人,未及上言,勢亦固然,令該曹詳考前階,一十前再請者外,一體許施,其中年近九十者,其雖許之,身爲人子,今乃上言,曰孝乎?令本官決笞,全載遠雖許施,亦一也。亦一體治之。出傳敎至禮曹正郞洪受甸上言,上曰,加資有之,豈有贈職?勿施,狀頭,令該府處之。出傳敎至崔泰崙上言,上曰,崔泰崙父九十八,尙未加資,曰有其子,曰有其孫,依施,令該曹從重決杖,出傳敎至李枝華上言,上曰,此等上言,何敢呈於駕前乎?置之猥濫,令本署除名。出傳敎諸臣以次退出。
上在慶熙宮。停常參·經筵。
夜自一更至四更,有電光,五更,雷動電光。
貞顯王后忌辰。
藥房都提調臣金陽澤,提調臣申晦,副提調臣李景祜啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
下直,順天府使洪檍,狼川縣監金鼎鎭。
以承傳色口傳下敎曰,茶則先入之,待下敎詣閤。
尹冕東啓曰,大司憲,執義,掌令二員,持平二員未差,今日以監察茶時之意,敢啓。傳曰,知道。
傳于李徽之曰,未下直守令,今日內使之辭朝,內局同爲入侍。
傳于李景祜曰,內局入侍。
李景祜啓曰,狼川縣監依下敎來待矣。傳曰,入侍。
李徽之啓曰,卽者司書尹錫烈,以其親病,陳疏徑出,原疏,以國忌正日,纔已退却矣。所當直捧禁推傳旨,而此與無端徑出有異,推考警責,何如?傳曰,允。
以承傳色口傳下敎曰,禮曹呈券出來儒生中,鄕儒五人,使政院使令率來。
又下敎曰,鄭景淳,與鄭弘淳幾寸乎?知入。
又下敎曰,連爲相値,備局次對,待朝爲之。
李徽之啓曰,鄕儒五人,依下敎來待矣。傳曰,入侍。
又啓曰,明日次對,兩司當爲進參,大司諫鄭晩淳,待開門牌招,以爲入侍之地,何如?傳曰,允。
李徽之,以侍講院言啓曰,本院司書尹錫烈入直矣,以其親病,陳疏徑出,下番闕直,事甚未安,說書李養遂,卽爲牌招入直,何如?傳曰,允。
又以侍講院言啓曰,本院司書尹錫烈陳疏徑出,兼司書趙㻐受由在外,說書李養遂牌不進,兼說書未差,下番他無推移之員,不得已以上番,姑降入直之意,敢啓。傳曰,知道。
吏曹口傳政事,以鄭景淳爲忠州牧使。
下備忘記,前長番田成澮敍用。
李徽之,以兵曹言啓曰,今番明陵幸行時,隨駕將校,駕前別抄,駕後禁軍及標下軍兵,各差備等犒饋,依定奪以乾物磨諫,分給之意,敢啓。傳曰,知道。
又以訓鍊都監言啓曰,今番陵幸時,隨駕將校軍兵及武藝別監等犒饋,依傳敎以乾物磨鍊,分給之意,敢啓。傳曰,知道。
又以禁衛營言啓曰,今番隨駕本營將校軍兵等處,依定奪乾犒饋磨鍊,分給之意,敢啓。傳曰,知道。
丁亥八月二十二日辰時,上御集慶堂。藥房入診,未下直守令同爲入侍時,都提調金陽澤,提調申晦,副提調李景祜,記事官尹正烈·鄭好仁·愼認明,醫官方泰輿·許礈·李以楷·李泰遠·金季良·慶絢·吳道炯·鄭允說,順天府使洪檍,狼川縣監金定鎭以次進伏訖。陽澤曰,夜間,聖體若何,寢睡·水刺之節,亦何如?上曰,一樣矣。上曰,守令誰也?景祜曰,順天府使洪檍。上曰,未下直,只順天乎?景祜曰,狼川縣監金定鎭,一司則署經,而一司則未署經矣。上曰,狼川縣監金定鎭,一司除署經,卽爲辭朝,同爲入侍。出傳敎上進湯劑後,泰輿等,以次診候曰,左右三部調均,滑體亦好矣。上曰,提調持湯劑,更爲入侍事。出傳敎晦進湯劑。上進御後,上曰,飭已行,月串僉使兪漢蕭,其令內擬。上曰,順天府使進前。檍進伏,上曰,予欲以儒臣久使矣,順天素稱難治,故另擇以送,體予此意善爲之。檍對曰,聖敎如此,敢不竭力乎?上曰,爲人善矣。陽澤曰,爲人明透矣。上曰,登科今幾年乎?檍對曰,癸酉年登科矣。上命景祜宣諭後,上曰,順天府使先退。上曰,狼川縣監進前。定鎭進伏。上曰,狀貌,何如?景祜曰,小有鬚矣。上曰,與右相幾寸乎?景祜曰,五寸姪矣。上曰,然乎?至親矣。命定鎭奏七事。定鎭奏訖,命先退。陽澤曰,鍼監造官朴春源,頃有考例施賞之命,而銓曹,謂以此與除職承傳有間,不肯擧行,銓曹未諳事例而然也。考例施賞,卽相當窠調用之,謂自前以此承傳,得除相當職,非一非再,今亦依古例調用之意,更爲,分付銓曹,何如?上曰,依爲之。出擧條陽澤曰,明日湯劑,依前煎入乎?上曰,依。諸臣以次退出。
丁亥八月二十二日申時,上御德游堂。鄕儒入侍時,同副承旨李徽之,假注書尹慶龍,記事官鄭好仁·愼認明以次進伏訖。上曰,鄕儒次第進前。儒生金輯圭進伏。上曰,照訖講爲之乎?對曰,臣曾已入格,故不爲矣。上曰,汝見初場則誦數句科作,見終場則誦數行,可也。輯圭誦奏數行義。張昌垕進伏。上曰,照訖講爲之乎?對曰,五次入格,故不爲矣。命誦初終場數句數行。金處光進伏。上曰,照訖爲之乎?對曰,然矣。命誦講章。至仁義禮智人性之綱,大文不通人性之綱四字,上曰,汝講殊常矣,人性之綱,豈不知之乎?命誦科作。至鋪敍,上曰,小學何不善誦而赴擧耶?吳宗權進伏。上曰,汝先誦其講章,可也。誦奏興於詩,上曰,照訖爲背講乎?徽之曰,臨講矣。上曰,臨講,豈出數字大文乎?注書,知入一二所照訖講官,可也。賤臣回奏曰,一所則李尙運,而二所則朴東一,而吏曹,只以各所一員啓下云矣。朴始赫進伏曰,臣則以鄕儒,臨科入來,未出照訖而赴試矣。命讀試券。對曰,以換手觀光,未能記誦矣。上曰,所對雖質實,以初不照訖,且換手自服,停擧,可也。上笑曰,聞場中,有呼求換手者云,此亦非異事。上曰,何時出榜乎?承旨曰,當費七八日矣。上曰,鄕儒試紙,自鄕得來乎?徽之曰,雖赴鄕試,必求試紙於京中矣。上曰,停擧則過矣,只爲拔去,可也。徽之曰,御前停擧,則難以解停,雖當他科,不得觀光,若拔去,則可以觀日後之科擧,聖敎至當矣。上曰,無照訖而入場屋,錄名官不可無罪。命書傳敎曰,小科講,爲照訖之後,曾已,申飭,爲照訖試官者,君命豈敢不遵?今日特召以見,意蓋深矣,而不過臨講則以數字之文,强以試講,此非擧子之過,卽試官之無形。噫,諺所謂高麗三日,若年久則不無此弊,今番則豈敢若是?照訖試官,不擇該堂,從重推考,一所若此,二所可知,照訖試官李尙運·朴東一,竝汰去。今日召見中京畿幼學朴始赫,以換手自服,其對質直,所謂此名,古亦有之,而入侍自服,則勢難仍貫,分付一所拔去,無照訖帖入場,豈嚴科場之意乎?當該一所錄名官,令該府處之,此乃錯雜中不察者,以制書有違公律勘處。出傳敎傳曰,特敎之下,尙今遲滯,忠州牧使代,令該曹卽爲口傳擇差,待朝辭朝。出傳敎傳曰,頃者之批,旣諭特除宗伯,意蓋深矣,而終不來,分義寒心,前禮判鄭宲,施以不敍之典。噫,今番動駕時,旣有軍銜,何心不來?一體此律施行。出傳敎諸臣以次退出。
上在慶熙宮。停常參·經筵。
藥房都提調臣金陽澤,提調臣申晦,副提調臣李景祜啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道,氣則一樣矣。
中宮殿·惠嬪宮,藥房口傳問安。答曰,知道。
李徽之啓曰,大司憲,執義,掌令二員,持平二員未差,今日以監察茶時之意,敢啓。傳曰,知道。
下直,忠州牧使鄭景淳。
傳于沈履之曰,內局入侍,次對同爲入侍。
又傳于曰,忠州牧使,內局入侍,同爲入侍。
以承傳色口傳下敎曰,待下敎詣閤。
又下敎曰,昨日下敎,卽謂文臣侍從二品以上傳旨,只此捧之。
傳于李徽之曰,判府事徐志修,長湍地掃墳呈辭,給由馬,澆奠床,備給。
沈履之啓曰,卽者修撰閔弘烈,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又啓曰,卽者副校理金載順,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,玉堂上下番俱空,事甚未安,應敎鄭象仁,副校理徐浩修,副修撰李澤遂·兪彦鎬,倂卽牌招,以爲推移入直之地,何如?傳曰,允。
又啓曰,應敎鄭象仁,副校理徐浩修,副修撰李澤遂·兪彦鎬牌不進罷職傳旨,今方捧入,而玉堂上下番俱空,事甚未安,副提學鄭存謙,卽爲牌招入直,何如?傳曰,允。
又以禮曹言啓曰,今八月十三日所下傳敎中,減膳十日,而自明日擧行事,命下矣。十日之限,止於今日,自明日依例復舊封進之意,分付,何如?傳曰,允。
李景祜,以吏曹言啓曰,今此懿陵忌辰祭典祀官兼大祝,副司果具㢞,塡差矣,稱以在外,終不受祭物,故以司僕寺正李壽勛塡差,而副司果具㢞,事極駭然,本曹請推之外,他無可施之罰,何以爲之?敢稟。傳曰,禁推。
又以吏曹言啓曰,今番各樣上言,限內當爲回啓,而本曹判書未差,不得擧行之意,敢啓。傳曰,次官擧行。
李徽之,以兵曹言啓曰,內禁衛將李長爀,忠翊衛將柳春馣,以其實病之難强,俱爲屢度呈狀乞遞。領軍宿衛之將,不可久曠,今姑改差,何如?傳曰,允。
又以兵曹言啓曰,猥濫上言忠義衛金尙煥,令龍虎營決棍事,命下,而尙煥,去月下去忠州道德山地,時未在家,其父重呂,以其子名,欺罔上言矣,何以爲之?敢啓。傳曰,分揀。
又以義禁府言啓曰,禮曹前正郞洪受甸,令該府處之事,傳旨,啓下矣。洪受甸,下去平安道定州地云,依例發遣府拿將,拿來,何如?傳曰,允。
沈履之,以內醫院官員,以都提調意啓曰,鍼醫柳尙明減下,代醫人吳命儉,術業鍊熟,以此人差下,付軍職冠帶常仕,何如?傳曰,允。
又以內醫院官員,以都提調意啓曰,今年冬至使行貿易唐材中遺儲,有不緊而有裕者,有緊要而不足者,減其有裕,換貿不足,自是前例,今亦就其元數中參酌加減,別單書入之意,敢啓。傳曰,知道。
安杓,以義禁府言啓曰,監試一所錄名官南學訓導李翼相,令該府處之制書有違公律勘處事,傳旨,啓下矣。李翼相,旣已拿囚,依定式以制書有違公律,杖一百收贖,放送之意,敢啓。傳曰,知道。
以承傳色口傳下敎曰。擧條入啓前,承旨追省記,亦可也而不爲之,右副承旨尹冕東遞差,其代崔台衡除授,待開門牌招察任,房順房。
副校理金載順疏曰,伏以臣向來違傲,實緣情理之萬不獲已,而私心兢惶,如負大何,不意聖上,曲諒於對置之中,宥旨牌召,次第以降,感戴之極,竭蹶而承,黽勉供職,今且兩箇月矣。其間母病,豈無懇迫之時,而行幸有期,陪扈義重,不敢言私,以至于今。卽於筵退之後,得接家信,則臣母,自夜又添寒感,素患諸症,一倍添劇,寢啖全失,眞元大脫,澟然在牀,危如一線。臣無他兄弟,孑然一身,在直不出,扶將無人,藥餌未試,方寸之內,如火煎膏,忙投短章,徑出禁扃。伏乞聖慈,天地父母,憐臣情私之至懇,察臣職事之難强,本兼之任,竝許鐫免,俾得以專意救護,仍命重勘臣擅離之罪,以嚴朝綱,千萬幸甚。答曰,省疏具悉。爾其勿辭護焉。
修撰閔弘烈疏曰,伏以臣母,素抱貞疾,源委已痼,每當節序之交換,輒必如期而闖發。卽於直中,得接家信,則近以日候不適,脫着失宜,本症之外,又添毒感,達夜呻痛,諸症不輕,急足踵至,促臣來視,臣自聞此報,寸心煎灼,玆敢拜陳短章,徑出禁門。伏乞聖慈,俯賜矜諒,亟削臣職名,以便救護,仍治臣擅離之罪,以肅朝綱,千萬幸甚。答曰,省疏具悉。爾其勿辭護焉。
副校理徐浩修疏曰,伏以聖孝載伸,玉體愈康,懽忭之忱,朝野惟均,仍念臣有事先隴之日,伏奉瀛館除命,馹召遙降,蓬蓽生輝,適値動駕,爲參祗班,頃已來伏私次,而向來趙昌逵之誣辱臣父子叔姪,至今追思,毛骨俱寒。其言之虛妄,臣父旣不欲較辨,則臣豈敢不顧訓戒,復事提說,以自虧其忠孝之職分哉?獨其事關世道,流弊無窮者,此非臣一家之私言,凡今之人,莫不言之,臣何必重自疑於較辨,而一向隱默乎?臣父年前,與趙榮進,爲海藩交承,心知榮進之貪饕鄙悖,斷不可擬議於淸顯,故昨冬參銓時,乃以爲朝廷,惜名器之意,旣枳榮進於經筵之通,繼又持難於提調之望。伊後榮進,譸張浮言,搆捏臣家之說,擧世喧傳,無人不知。苟有一分畏公法之心,亦豈敢肆然自爲報復之計,而今昌逵,乃忽挺身叫攘,極口罵辱,無乃受人指嗾,急於承望,不暇計其嫌端而然歟?噫嘻,朝廷者,乃吾君之朝廷,是豈昌逵輩售私憾,設機關之地哉?彼雖恣意跳踉,以爲可以逞志,然魑魅之影,旣莫逃於太陽之下,而人心之公,終不可泯,凡昌逵之所爲,夫人皆唾之,夫人皆笑之,在昌逵自爲之謀,亦未見其爲得也。惟是居臺閣者,漫漶廉防,挾私誣人,殆無所顧忌,則此路一開,其流之害,將不知止於何境,臣豈直爲一家憂哉?實爲世道而澟然寒心也。名塗一步,已矣自畫,區區去就,初非可論,玆敢略搆短章,仰籲於仁覆之下。伏乞聖明,俯垂矜諒,亟命鐫遞臣職名,仍令選部,勿復檢擬,使臣得以屛跡田里,避遠駭機,千萬幸甚。答曰,省疏具悉。趙昌逵事,業已下敎,而覽爾爲父訟冤之章,尤涉無謂。其若此,於爾至痛在心,末稍何暇循常辭職?爲爾惜焉,爾其勿辭察職。
大司諫鄭晩淳疏曰,伏以惟天惟祖宗,默佑陰隲,聖候諸節,日益差復,祗謁園陵,回鑾萬安,臣民慶忭,曷有其極?臣於三載病痼,逖違天陛之餘,再登賓筵,獲覲耿光,仍參陪班,欣瞻羽旄,義分粗伸,至願已畢,而第玆言責之地,非臣骪骳者所可暫冒,一日虛帶,惶愧轉甚,因仍盤礴,決無是理。且臣母宿病,近因日氣之不適,觸寒重感,彌日沈綿,而特以陪扈義重,瀆撓是懼,不敢言私,抑情隨駕。歸見母病,諸症益復添劇,食飮全廢,藥餌爲命,元氣澟綴,轉側須人,臣方左右扶將,實難頃刻離捨,官職去就,尤無可論,玆敢隨牌來詣,疾聲呼籲。伏乞聖慈,特垂矜諒,亟命鐫遞臣職,俾得專意救護,千萬幸甚。臣方情理懇急,不暇他陳,而夜來雷雨,繞壁徊徨,不勝耿耿之忱,略此尾陳焉。噫,當此收藏之月,冷雨頗仍,可見陽氣之不斂,而今此轟燁之光,無異盛夏,上天之示警,夫豈偶然哉?向下減膳之敎,十行絲綸,丁寧惻怛,大聖人恐懼修省之實,可謂靡不用極,而朝廷上,未見精白惕勵,講求民隱,其可謂應天不以文乎?今玆賓對之進定,竊仰聖意之有在,凡係弭災恤民之方,虛心博詢,內以廊廟,外以諸道,有可以利益生民,除害補弊者,條列施行,實惠得以下究,則亦可爲消弭之一端矣,伏願聖明,留神焉。答曰,省疏具悉。雖非收藏之時,豈特此也?今年最初悶旱外,雨暘不爲過多,秋後若此,何異於耳提面命?人皆曰過矣,澟惕二字,可謂歇後語,故減膳之命,意蓋此也。亦雖近傅會,今日之聲,亦在復膳之時,徹宵澟惕之餘,朝聞復膳草記,莫非蒼蒼,謂予其或懈心,復有此玉成乎?不然,減膳之命,非誠而然也。過猶不及,卽聖人之訓,其雖知道,膳雖復,此心則未復,其章適到,心庸嘉之,可不猛省焉?爾其勿辭護焉。
丁亥八月二十三日辰時,上御集慶堂。藥房入診,忠州牧使同爲入侍時,都提調金陽澤,提調申晦,副提調李景祜,記事官尹正烈·鄭好仁·愼認明,醫官方泰輿·許礈·李以楷·李泰遠·金季良·慶絢·吳道炯·鄭允說,忠州牧使鄭景淳以次進伏訖。陽澤曰,夜間,聖體若何,寢睡·水刺之節,亦何如?上曰,一樣矣。上進湯劑後,泰輿等,以次診候曰,左右三部調均,滑體亦好矣。上曰,湯劑有香味矣。陽澤曰,果有香味矣。上曰,提調持湯劑,更爲入侍。上曰,提調率首醫二人進前。泰輿進伏。上曰,忽有蛔氣,湯劑中加入安蛔之材,似好矣。陽澤曰,建功湯,加安蛔之材,則卽安蛔理中湯,似好矣。泰輿曰,加花椒·烏梅等材,好矣。上曰,理中建功湯前方,加花椒三分,烏梅二箇煎入事。出榻敎蔘苓茶,自明日以三錢重煎入事。出榻敎上曰,腹中,殊常殊常矣。陽澤曰,此非深慮者矣。晦進湯劑。上進御後,上曰,更無殊常之氣乎?泰輿等曰,一貼何可責效乎?上曰,更觀其氣,而當下敎矣。上曰,忠州牧使進前。鄭景淳進伏。上曰,農形云何?景淳對曰,百穀傷於早旱,幾至歉歲,晩移後日氣調順,故大有秋成之望云矣。上曰,民事誠多幸。上曰,前都憲金尙重·黃景源,竝敍用。出傳敎諸臣以次退出。
丁亥八月二十三日巳時,上御集慶堂。大臣·備局堂上引見入侍時,領議政金致仁,左議政韓翼謩,右議政金尙喆,兵曹判書南泰會,行副護軍鄭汝稷,吏曹參判韓光會,禮曹參判洪樂性,行副司直金時默,戶曹參判趙曮,應敎金載順,右副承旨尹冕東,假注書尹慶龍,事變假注書崔景岳,記事官李克生·愼認明以次進伏訖。藥房都提調韓翼謩曰,夜間,聖體若何,寢睡,何如?上曰,一樣矣。進湯劑,仍請入診。醫官方泰輿·李以楷等次第診候,跪伏曰,脈候左右三部,一樣調均,滑體亦一樣矣。金致仁曰,日昨動駕,半日行步,脚部運用之節,一樣差勝乎?上曰,別無所減矣。致仁曰,有脚力然後,必善行步矣。翼謩曰,老人脚力,登陟尤難,而再昨陵所,仰瞻玉趾,步履捷敏,且善陟高,罔非脚力强健之效矣,臣實慶幸矣。上曰,徐判府事所食,比徐左相,何如?致仁曰,不及故相臣云矣。上曰,徐判府事,頃有所達,而其時果二時行素,前後行素,凡爲四時,伊時氣似少減矣。致仁曰,聖算彌高,恐非行素之時,雖盛壯之時,若久行素,則食不消下,必有滯氣矣。金尙喆曰,世人孰不欲行素,而顯有其害,故行素者甚鮮矣。上曰,下番翰林,是嶺人,必知之,嶺人則能行三年之素乎?愼認明起伏曰,古則有之,今則絶無云矣。上曰,昨日鄕儒,以換手自服,故果爲處分,而如此之儒,初不入來則好矣。上曰,一次照訖則更不爲之,且初解則亦不爲之乎?翼謩曰,有照訖帖,則一生用之云矣。上曰,以興於詩出講章,此非擧子之過,唾洟之洟,讀作夷,吐或誤屬,若初不讀小學,則此非異事。昨日招見儒生,照訖講試官,有所處分,而科講罷後,特敎,申飭,則焉敢若是?此則非士子之過,卽試官之無形。金致仁曰,自前照訖講,未易有實效,而今番則旣有特敎,申飭,爲試官者,所當惕念擧行,而其爲孟浪,無異於前,甚至於不應講而出照訖者有之云,試官事,極駭然矣。自上雖有處分,而一二所試官,例各三員進去云矣。韓翼謩曰,照訖設講,法意不偶,矧復飭敎之下,尤當惕念,而聞兩所下吏輩,空名照訖,滿儲袖中,初不應講之士子,有求輒與云,事之可駭,莫此爲甚矣。上曰,大臣旣奏,今番照訖講諸試官,竝令該府施以制書有違之私律。出擧條金致仁所啓。向來左相,以月課米之不給各營,專劃摠廳者,蓋爲中間北漢,屬摠廳之故,而三留營,今旣還屬,各營月課米,不可不知前分劃之意仰陳,而有自備局區處之敎矣。玆事委折,煞有不然,今此月課米,非以自前劃給於三營者,移劃於摠廳也,北漢不屬摠廳之前,三營月課,則以其無實,已不劃給,獨於摠廳,以當初元分定之數,仍爲許劃,則其非爲留營而移彼給此也,明矣。況鍊戎臺移營後,創出有料軍一百名,輪回守直,取其月課剩餘,以爲接濟之需,則分劃一款,恐不可遽議矣。翼謩曰,臣不知本事之如此,誤有陳達,不勝惶恐矣。月課米旣不分劃,則添餉米分給,或輪給於三留營,使之取耗補用於繕機械·修城堞,則各營必有所賴,不給物力而使各營擔當,其勢誠難矣。致仁曰,添餉米二千五百石,本是江都·南漢·北漢三處輪回分排者,而中間,以北漢軍餉之數小,江都五百石外,專屬北漢者,意蓋有在,而左相所陳,事勢似然,在彼在此,其爲北漢軍餉則同焉,商量分劃,亦無妨矣。上曰,二千石穀物不少,以此修補城廨器械,何患不足乎?三留營分屬置之,依前使摠廳專管,可也。致仁曰,二千石,乃添餉之穀也,耗條,何敢取用乎?昨年三留營分屬,蓋慮其許多城堞·器械之不能及時修補,而今旣特命還屬於摠廳,摠廳,若又如前拋置,不善修治,則摠使,當有罪矣,以此嚴飭,何如?上曰,只用耗條,則其敎誠不多矣,依爲之。出擧條金致仁所啓。近年年事屢登,小民無可息肩,而臣則以嗣歲爲憂矣。此時儲穀,實爲先務,而民間錢荒之弊,尤不可不念,三南軍作米,限三四萬石,依甲戌例措置,似好,故敢達矣。上曰,他大臣之意,何如?判府事金陽澤曰,領相所奏,誠好矣,比來屢豐,穀物稍裕,愚民不知節食,視穀如土,賤極則必貴,是誠可悶矣。趁今穀賤之時,若以軍米條,廣貿多積,則可作嗣歲備豫之道矣。韓翼謩曰,屢歲稍登之餘,穀賤錢荒,趁此時貿置穀物,則一可救民間之錢荒,一可作嗣歲之備豫,臣亦與聞首相之議,以爲便好矣。金尙喆曰,趁此作米,在民國,俱不可已,首相有欲建白,臣亦贊成之矣。致仁曰,大略以湖南二萬石,嶺南·湖西各一萬石爲定數,而當節目啓下,以重事面矣。上曰,依爲之。出擧條韓翼謩所啓。量衡之於王政,所關不輕,同律度量衡,載於吳書,同度量平權衡,見於月令,律呂之學,我國不傳。至於度量權衡,日用之不可闕者,而大小輕重,京外不均,甚至於邑邑不同,吏緣爲奸,民受其弊。卽當日夜平分,正合月令均平之時,嚴飭各衙門各營邑,一准戶曹銅斛行用,無或有過濫之弊,何如?上曰,依爲之。出擧條金致仁所啓。曾以前府使金尙耉事,有所下敎,而纔解禁錮,遽已作故,其名尙在於罪籍云矣。上曰,給牒敍用,可也。又啓曰,今番行幸時,二品以上不爲上來人,旣已特敎處分矣。刑曹判書洪重孝,似聞有實恙,而旣不上來,亦無陳疏之事,揆以義分,殊涉未安,一體施以不敍之典,何如?上曰,依爲之。又啓曰,行司直沈鏽,漢城判尹趙明鼎,頃已承命供仕,而猶於備局,每每懸病,事體已極未安,且沈鏽則方帶雲觀,而目下本監取才,開月式年雜科,俱不可無提調。沈鏽·趙明鼎,毋論備局與他兼帶,另加,申飭,使卽行公,何如?上曰,依爲之。出擧條命讀徐浩修疏。上曰,其父見辱,而其章,別無痛迫之辭,末以辭職結語,徐浩修不足矣。當垂涕而道,其爲痛迫,當如何也?洪景海則向於其父之見辱,過爲分疏,此則必然之理矣,徐命膺,則何不分疏乎?致仁曰,其意不欲與之伸辯故也。命讀鄭晩淳疏。上曰,八月,非收藏之月也。致仁曰,臣等,不能任職,致此災異之召,臺疏又如此,臣尤惶恐矣。以殿下勤勵修省之道,豈有是警?究厥所由,罔非臣過。上曰,徐浩修之父何之?致仁曰,時在城外矣。上曰,趙昌逵,竝言其父子乎?致仁曰,子與弟,入於一節矣。上曰,刑曹判書洪重孝罷職,判尹趙明鼎,備堂沈鏽,申飭行公。出榻敎上曰,飭已行,前特進官具善行·趙榮進敍用。上曰,右相箚批中,自因予誠淺,至風若影響十七字抹去。出榻敎諸臣退出。
丁亥八月二十三日酉時,上御集慶堂。承旨入侍時,同副承旨李徽之,假注書尹慶龍,記事官鄭好仁·愼認明以次進伏訖。上曰,禁漏官報漏,有時操縱,早晩無常,行首禁漏官,汰去,可也。上曰,古則烽燧止後報漏,不過一更之間,近者禁漏官,任自低仰,故卽爲下問,招禁漏官,則頃者纔申飭,而以年少之人替代,其敢便臥,事之可駭,莫此爲甚,今入直行首禁漏官,令本監除名。出傳敎命讀金載順·閔弘烈徑出之疏。上曰,在外儒,爲幾何乎?注書知入。賤臣回奏曰,李在簡·李致中在外,而洪檢·尹承烈奉命在外矣。上曰,曾已申飭,不爲須刺,以致闕直,此何分義?鄭象仁則特命替直,可謂體下,而非徒不爲須刺,何敢違牌?兪彦鎬·李澤遂,公然違牌,事體寒心。噫,望八逢此日,遙望東郊,此心彌切,旣有定式,今日次對,其雖强行,何心漫酬應乎?今朝欲爲下敎,而初寫泯默,薇垣長之入侍面陳,其何不可?一時登對,亦何難也?只有此人而陳章不參,所謂欲爲下敎而泯默者,此也。今已下敎,不可復默,大司諫鄭晩淳遞差,此猶然矣,況三儒臣乎?事之駭然,莫此爲甚。瞻望東郊,使追慕之君,若是公然酬應乎?況有祗迎之命,則焉敢若此?竝下義禁府,從重勘處。徐浩修,非特似難行公,旣已朝批亦諭,與無端違牌有異,勢難强迫,特解見任。出傳敎上曰,中官傳命無形,初則以帶軍銜不來者下敎,更以勿論宰臣·侍從,只以文臣在外人捧傳旨事下敎。此則曰以文宰·侍從,則堂上,自在其中,中官誤傳,只捧二品,而傳旨中人,皆年少,老者二品傳旨,特爲爻周分揀,勿論堂上·堂下,以侍從人帶軍銜不來者捧傳旨,而其中年六十人勿抄。今乃知之,以軍銜下敎,故實職人,雖儒臣勿問,軍銜猶然,況實職乎?此亦誤矣。今番捧傳旨時,文臣勿論,實職軍銜,一體捧入。出傳敎上曰,昨知照訖講官,兩所各爲一人,而大臣則曰,備三員云者何也?李徽之曰,吏曹啓下試官則爲一人,禮曹及成均館各一員,例爲進去云矣。上曰,昨以汰去處分,而今以制書有違私律勘罪,則昨日汰去試官,同在其中矣。命入明日香祗迎祭報府讀奏。諸臣退出。
上在慶熙宮。停常參·經筵。
夜自二更至四更,電光,五更,雷動電光。
景宗大王忌辰齋戒。
藥房都提調臣金陽澤,提調臣申晦,副提調臣李景祜啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣,明日入侍爲宜。
中宮殿·惠嬪宮,藥房口傳問安。答曰,知道。
香祗迎罷後,政院·玉堂口傳問安。答曰,知道。
李徽之啓曰,大司憲,執義,掌令二員未差,今日以監察茶時之意,敢啓。傳曰,知道。
沈履之啓曰,副提學鄭存謙牌不進推考傳旨,今方捧入,而玉堂上下番俱空,事甚未安,更卽牌招入直,何如?傳曰,允。
尹冕東,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
以承傳色口傳下敎曰,茶則先入之,湯劑,去加入,依前方煎待於乘轎時。
以承傳色口傳下敎曰,俄者御製草入之。
傳于沈履之曰,承旨,來詣資政門。
沈履之,以奉常寺官員,以都提調意啓曰,東籍親耕田所種皮唐黍·豆·太三種,今八月晦前,當爲成熟之意,敢啓。傳曰,攝刈。
又以奉常寺官員,以都提調意啓曰,東籍親耕田所種稻打作,則所出爲二石,皮粘粟打作,則所出爲一石之意,敢啓。傳曰,知道。
李徽之,以義禁府言啓曰,典祀官具㢞禁推事,傳旨啓下矣。具㢞,下去京畿長湍地,依例發遣府羅將,拿來,何如?傳曰,允。
丁亥八月二十四日辰時,上御延和門外。親傳香入侍時,行都承旨李景祜,左承旨尹坊,右承旨沈履之,左副承旨尹勉憲,右副承旨李徽之,同副承旨崔台衡,記事官尹正烈,假注書尹慶龍,記事官李克生·愼認明以次侍立訖。上具翼善冠·黑圓領袍,乘輿出通陽門,仍詣板位上祗迎後,步詣建明門。上曰,禮房承旨,往懿陵奉審以來。還御廚院,待承旨復命。上曰,禮房承旨之妻,爲皇嫂同腹,而聞已作故,或有嗣續耶?景祜曰,有之云矣。命納頃日廚院述懷文,數次命讀,又製述懷文曰,使本院提調繕寫之意,意有在焉,而鄭宲之不來非矣。今日卽乙酉,而予於干支,頗聰矣。上曰,再昨年受爵之稱,猶或可也,而昨年受爵之稱,於心如何?傳敎中受爵二字,改以受宴,可也。昨春,豈料此祗迎乎?祗迎後屛障不安,捲之,可也。上曰,鄭宲必來矣。尹勉憲曰,臣連傳敎,故以私書往復聞之,則鄭宲,頃果臨發而有實恙,不得上來云矣。上曰,其人性姸,而非有謀者也。上曰,廚院郞廳入侍。徐簡修進伏。上曰,誰也?景祜曰,以徐命臣之子,爲故判書徐宗伋之孫矣。上曰,明日卽丙戌也,傳此御製于都提擧,使之書納,可也。上曰,今番陵幸之後,雖小者必憊,而予則不知其憊,而但腰腿之疾,尙有餘氣,艾帶,何如?景祜曰,獤皮帶,尤好矣。上曰,猶不如狗皮矣。都提調金陽澤,持蔘苓茶請進,上進御。上曰,尙未霜降,或者凡穀晩成乎?上曰,茶飮,亦非今日可進者矣。陽澤曰,此則異於建功,而明日則當進建功矣。上曰,將謂罷齋而然乎?上曰,非無前日之御製,而今此述懷,尤爲懇到,此爲嚴隄防之意,而亦爲大文字,注書引入都提擧,可也。陽澤承命進伏。上曰,卿須詳覽此製。陽澤曰,絲綸甚懇惻。上曰,奉審承旨,幾乎入來,注書知入。上曰,洪重孝,亦爲六十,當拔於在外二品勘罪之中矣。崔台衡曰,此則大臣,陳奏請罪矣。上曰,旣有傳敎,同入於六十分揀中,可也,其人,比少時頗鍊熟,其子亦善矣。上曰,東郊則曾或無時展拜矣,今則先祖皇兄之陵,更無瞻拜之望,予心愴矣。上曰,諸臣必腹空矣。景祜曰,臣等腹空,固不足恤,而冷處御座稍久,是可悶矣。上曰,今則堂下綠衣好矣。景祜曰,壬辰後,皆着出紅衣,因爲成習着紅矣。上曰,慈聖,曾以藍冠帶,賜與尹東晢,而不肯着之,故予果勸着矣。上曰,今番兪奉朝賀祗迎乎?景祜曰,聞於門外祗迎矣。奉審承旨復命,讀奏擧案。上曰,不過飭勵,其人昨秋通禮也,前承旨柳脩敍用。出傳敎上曰,建功湯姑爲停止,自明日,依前方煎入蔘苓茶,以五錢重,再煎以入。出傳敎上還入大內,諸臣退出。
丁亥八月二十四日申時,上御資政殿。承旨入侍時,右副承旨李徽之,假注書尹慶龍,記事官鄭好仁·愼認明以次進伏。命書資政殿述懷文,仍命禮房承旨繕寫以入。命讀太常東籍所受單子。上曰,百姓若此,則必謂之貧矣。命書三儒傳敎。上曰,擧措誠寒心,故昨夜處分而飭已行,且値此日,令該府勘處,三儒臣一倂放送,玉署無人,卽爲牌招入直。諸臣退出。
上在慶熙宮。停常參·經筵。
景宗大王忌辰,莊烈王后忌辰齋戒。
藥房都提調臣金陽澤,提調臣申晦,副提調臣李景祜啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,待下敎詣閤。
李徽之啓曰,大司憲,執義,掌令二員,持平二員未差,今日以監察茶時之意,敢啓。傳曰,知道。
傳于李景祜曰,內局入侍。
以承傳色口傳下敎曰,今日見靑城尉,此心一倍,更思之,皇嫂同氣似有之,男子幾人知入。
又下敎曰,俄者書入人子,盡爲來待,承旨入侍。
丁亥八月二十五日辰時,上御集慶堂。藥房入診入侍時,都提調金陽澤,提調申晦,副提調李景祜,記事官尹正烈·李克生·愼認明,醫官方泰輿·許礈·李以楷·金季良·慶絢·吳道炯·鄭允說以次進伏訖。陽澤曰,夜間,聖體若何,寢睡·水刺之節,亦何如?上曰,予豈料見今日乎?仍投湯劑於地曰,今日豈忍飮此乎?陽澤曰,方當靜攝,連日不進湯劑,豈不悶迫乎?上泣曰,予乃的言之,予與皇兄,非同氣,而皇兄之視予,無異同氣,故得有今日矣。卿等,第思其景像也,如非我皇兄,豈見今日乎?晦曰,湯劑不進,實不勝焦悶矣,臣請退出,煎進蔘苓茶,何如?陽澤曰,蔘苓茶煎進,誠好矣。上曰,煎進,可也。是予不悌,豈忍飮蔘苓茶乎?然而皇兄有知,必爲勸予,故予許煎進,而是亦不悌矣。陽澤曰,豈不過乎?連日不進湯劑,實爲悶迫矣。晦煎進茶飮,上進御。上曰,李普祥,是咸原之壻矣。景祜曰,然矣。上曰,有子乎?晦曰,有子矣。景祜曰,沈履之壻矣。上曰,然乎?上曰,右承旨,率咸原外孫入侍。出傳敎陽澤曰,洪啓九,亦其壻矣。上曰,然乎?履之,率子能協等四人進伏。上曰,次次進前。能協進伏。上執手曰,見汝益切愴感,汝年幾何?對曰,二十七矣。上曰,沈能翼進前。能翼進伏。上曰,禮房有子矣,爲人極佳矣。陽澤曰,爲人精明矣。上曰,汝觀今番初試乎?對曰,觀光矣。命誦場中所作,能翼讀奏訖。上曰,善誦矣。景祜曰,爲人了了,故如是善誦矣。上曰,童蒙爲人,何如?陽澤曰,爲人極佳矣。上曰,禮房福人矣。上曰,今日隨事興懷,特召咸原外孫,意在皇嫂同氣之子。今問李普祥之子英哲,年過五十卽昔年,年已七十人也,沈履之子能協,嗚呼,乃父,頃年議婚,皇嫂知否?其子今已二十七歲,追憶昔年,此心何抑?其令該曹,待窠懸註調用。出傳敎諸臣以次退出。
丁亥八月二十五日午時,上御爲善堂。承旨入侍時,同副承旨崔台衡,假注書尹慶龍,記事官李克生·愼認明以次進伏。上曰,承史,第爲仰瞻堂額,此爲穆廟御筆矣,堂右又有椒井,第又往見,可也,靈冽泉三字,亦穆廟鐫刻者也。上曰,同副爲何科乎?台衡曰,爲喜雨觀德之科矣。上曰,然矣,試券,以御筆墨沫二字,尙在否?對曰,然矣。命書爲善堂述懷文。仍下敎曰,今此御製,禮房承旨繕寫,作帖以入,可也。諸臣退出。
上在慶熙宮。停常參·經筵。
未時,日暈,暈上有冠。
莊烈王后忌辰。
藥房都提調臣金陽澤,提調臣申晦,副提調臣李景祜啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,待下敎詣閤。
李徽之啓曰,大司憲·執義未差,掌令二員,持平二員未差,今日以監察茶時之意,敢啓。傳曰,知道。
傳于崔台衡曰,禮房承旨,持祭報府,內局入侍,同爲入侍。
以承傳色口傳下敎曰,魚錫定之子,竝待令。
丁亥八月二十六日巳時,上御集慶堂。藥房入診入侍時,都提調金陽澤,提調申晦,副提調李景祜,記事官尹正烈·李克生·愼認明,醫官方泰輿·許礈·李泰遠·金季良·慶絢·吳道炯·金光國以次進伏訖。陽澤曰,夜間,聖體若何,寢睡·水刺之節,亦何如?上曰,一樣矣。上曰,禮房入來乎?景祜曰,以式暇,不爲仕進矣。命景祜,讀徽陵祭報府後,上進湯劑。泰輿等,以次診候曰,左右三部調均,滑體亦一樣矣。上命徐判府事入侍。徐志修進伏曰,日氣漸涼,聖體若何?日前動駕時,行步勝於昨年,不勝慶幸矣。上曰,愈勝之言,怪矣。上曰,焚黃,何以爲之乎?志修曰,書於紅紙二件,一則置于家廟,一則焚黃於墓所矣。上曰,藥房提調,持湯劑更爲入侍。出傳敎晦進湯劑。上進御後,晦曰,臣於禮曹事,有稟定者矣。藏種受繭後慶科,以庭試,兼行於謁聖事,命下矣,武科初試在近,科名稟定,然後可以擧行,以謁聖及藏種受繭慶拜庭試,定名,何如?上曰,依爲之。出擧條晦曰,卽接咸鏡道臣文移,則鼻白山,無壇壝,而只有祭閣與齋室,白頭山,似當倣此爲之,祭器祭服,亦依鼻白山例,自京造送之意,稟旨,分付云矣。祭器祭服,則自京司,依例造送,而行祭時,若値風雨,則事多難便,依鼻白例,營建祭閣,似好,何以爲之乎?敢稟,上曰,依爲之。祭閣營建,好矣,分付營建,可也。出擧條晦曰,白頭山祭,以正二八月設行事,曾已啓下矣,今月已盡,勢難擧行,自明年正月爲始設行,何如?上曰,依爲之。出擧條陽澤曰,明日湯劑,依例煎進乎?上曰,依。諸臣以次退出。
上在慶熙宮。停常參·經筵。
夜三更,流星出天中澹雲間,入西方天際,狀如拳,尾長三四尺許,色赤。五更,有霧氣,卯時辰時,日暈,午時,日暈。
藥房都提調臣金陽澤,提調臣申晦,副提調臣李景祜啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
崔台衡啓曰,大司憲·執義未差,掌令二員,持平二員未差,今日以監察茶時之意,敢啓。傳曰,知道。
以承傳色口傳下敎曰,茶則先入之,待下敎詣閤。
又下敎曰,一二所草榜,幾何書之乎?知入。
又下敎曰,庫庫所出榜,當先爲之,儒生待令,願爲分付,試官出榜詣闕,以勤政殿爲之,榜盡出則卽稟。又下敎曰,尙可恢恢,慮或太劇,以此分付。
崔台衡,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于沈履之曰,內局入侍。
傳于尹坊曰,右副承旨入侍。
以軍銜在外人不敍傳旨,傳于李景祜曰,今番傳旨中點下者,竝分揀。
下備忘記于李景祜曰,承旨有闕,代任㻐除授,牌招察任,房順房。
傳于沈履之曰,當於延和門乘轎,前後鼓吹待令,軒架置之事,分付禮曹,勿出朝報。
又傳于曰,守宮史官望筒,以首爲之。
沈履之,以弘文館言啓曰,副校理金載順,修撰閔弘烈,由限已過,竝卽牌招察任,何如?傳曰,允。
傳于李徽之曰,禮房承旨入侍。
以方泰輿令該府處之傳旨,傳于李徽之曰,置之。
崔台衡,以兵曹言啓曰,鳳山居金尙位·崔時秋,東部居金泰重等上言,啓下臣曹,而限內不爲現身,依例勿施之意,敢啓。傳曰,知道。
又以兵曹言啓曰,伏見全羅左水使尹僖東今春夏等褒貶等題,則鉢浦萬戶吳熙周,盍勉弛禁謗自減給爲目,鹿島萬戶延國興,胡有疵聞可嚴松政爲目,竝宜置下考,而置諸中考,致勤點下,殊無嚴明殿最之意。尹僖東當爲請推,而旣自政院察推,勿論吳熙周·延國興,竝以下考施行,何如?傳曰,允。
又以兵曹言啓曰,今日景福宮擧動時光化門石築處,依例令漢城府撤毁,亦令繕工監,紅箭門豎立事,分付,何如?傳曰,允。
又以都摠府言啓曰,副摠管李潤德,以禁衛中軍軍兵等中日試放事,南別營晝仕出去之意,敢啓。傳曰,知道。
又以禁府言啓曰,照訖講一所試官成均司藝李尙運,禮曹正郞朴宗彦,成均館直講宋岳載,二所試官成均館司藝朴東一,禮曹正郞申匡堯,成均館直講鄭珒等,竝令該府,施以制書有違私律事,傳旨啓下矣。李尙運·宋岳載·朴東一·申匡堯·鄭珒等,旣已拿囚,以制書有違私律,各杖一百收贖,盡奪告身放送,而依承傳,朴東一功儀各減一等,申匡堯功減一等,竝放送,朴宗彦,以一所縫彌官,今方入場云,出榜後拿囚勘處之意,敢啓。傳曰,知道。
平安監司狀啓,平壤等居軍人金尙熙姪女十三歲兒等渰死事。傳于尹坊曰,令本道恤典擧行。
以承傳色口傳下敎曰,領左右相入侍事,遣使官傳諭。
大駕還宮後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
丁亥八月二十七日巳時,上御集慶堂。藥房入診入侍時,都提調金陽澤,提調申晦,副提調李景祜,記事官尹正烈·李克生·愼認明,醫官方泰輿·許礈·李以楷·慶絢·吳道炯·金光國·金季良以次進伏訖。陽澤曰,夜間,聖體若何,寢睡·水刺之節,亦何如?上曰,一樣矣。上進湯劑後,泰輿等,以次診候曰,左右三部調均,滑體亦一樣矣。上曰,今番式年,以講爲訖,蓋爲士子,而今何其孟浪也?當親試照訖矣。上曰,以講爲訖,其雖爲多士,以今番領左相所奏觀之,蕩然可知。噫,望八暮年,豈復孟浪之事,今日初試榜後,噫過今年,寔是萬萬料表,噫,萬萬料表,且逢小科初試,其豈忽也?臨此意亦在,今日當臨勤政殿照訖沙汰講,以此分付。時刻隨時擧行,單嚴爲之,開絃者當入格,默默者當拔去,而當以所講大文,曾已初試者勿論,以此分付。世孫依例隨駕,侍衛以入直擧行,前後廂軍一哨,挾輦軍八十名,挾輿軍二十名,禁軍一百名,以內入直擧行,扈衛軍官,有廳軍,駕前駕後留營留陣,一竝置之,隨駕百官,只二品爲之。出傳敎景祜曰,一二所榜畢,講則似値夜深矣。上曰,足可及之矣。景祜,讀奏平安監司朴相德辭職上疏。上曰,實病乎?陽澤曰,母病甚重,不得秋巡,故有此上疏矣。上曰,旣付一道,便養其親,到任屬耳,情理雖若此,其何陳章?此章下送。出傳敎景祜曰,承旨尹勉憲,有實病矣。上曰,左副承旨尹勉憲許遞,其代,前承旨趙德成敍用除授,牌招察任,房順房。出傳敎景祜曰,卽見全羅水使尹僖東褒貶啓本,則邊將,無一人居下,致勤點下,殊無嚴明殿最之意,推考警責,何如?上曰,依爲之。出擧條諸臣以次退出。
丁亥八月二十七日午時,上詣勤政殿。擧動入侍時,行都承旨李景祜,左承旨尹坊,右承旨沈履之,左副承旨李徽之,右副承旨崔台衡,同副承旨安杓,記事官尹正烈,假注書尹慶龍,記事官李克生·愼認明以次隨駕。上具翼善冠·袞龍袍,乘輿出通陽門。詣延和門乘輦時,都提調金陽澤,提調申晦,持湯劑進伏。上進御後,上曰,宣傳官二員,出往東西郊,禾穀收斂霜降與否,摘奸以來。仍詣勤政殿。上曰,儒生持小學,隨其來率入,可也。上曰,或有下鄕者,或在僻巷,未及聞知者矣。景祜曰,仕宦家子弟,必先知之而待令矣。上曰,旣講照訖,則會試,何以復講乎?景祜曰,照訖則試可許赴矣。命講生進前。李佐薰進伏。上曰,誰也?景祜曰,李東顯之子也。上曰,年爲幾何?佐薰曰,十六歲矣。上曰,夙成而人才矣。命誦試券。誦全篇。上曰,能善誦隨接,長者必不如是矣。可愛而亦妙矣,足爲破寂矣。兵判南泰會曰,此儒,以能文見稱,十四歲已被庠製矣。李瀷進伏。上曰,誰也?景祜曰,李殷春之子。上曰,年幾何?對曰,十八歲矣。上曰,年少而且善誦券,可貴矣。金漢耆進講。上曰,予未能知汝,可悶矣,爲初試而予未及知之矣。景祜曰,叔姪皆爲之矣。金麟柱進講。景祜曰,非但叔姪俱參,兩試爲之矣。上曰,汝之科作,且善矣,叔姪早退休焉。具哲遠進講。上曰,誰也?哲遠對曰,具秉勳之姪也。上曰,汝之所着太淡,申令之下,當停擧,而特爲安徐矣。金致和進講。上曰,誰也?對曰,領相八寸也。上曰,領相頃云,其子弟習講照訖,汝第誦之也。鄭得煥進講。上曰,誰也?景祜曰,鄭枋之姪也。上曰,汝學汝叔之善飮乎?景祜曰,鄭枋,初不飮酒,而面有紅色。上曰,曾謂嗜飮有醉色,而今日,始免善飮之名矣。朴信圭進講。景祜曰,此爲朴久榮之子。上曰,爲靈城之奉祀孫乎?景祜曰,有兄弟,食忠義祿矣。命書傳敎曰,幼學朴信圭,今日問知靈城之孫,若非此日榜目,只聞父名,豈覺久榮?予心愴然,況帶礪勳臣嫡長孫乎?今該曹待窠卽爲調用。出傳敎趙重瞻,曾已入格於節製者也,不必應講,汝則退修會工,可也。鄭在中進講。景祜曰,此爲興恩府尉之兄,而口訥,不能誦讀云矣。上曰,退去,可也。上曰,左副承旨任㻐許遞,其代安杓除授,牌招察任,房順房。上曰,三相入侍。領議政金致仁,左議政韓翼謩,右議政金尙喆進前問候。上曰,非擧子之過,誠如下敎,今日此擧,出於勸奬之意,亦當有觀感之效矣。藥房都提調金陽澤,持湯劑入侍。上曰,西伯事慘然,予於此等之報,未嘗不心動也,彼中事何可料乎?不知今日有何事也。西藩誰爲可合?致仁曰,鄭宲之爲人,恬雅淸白,而臣之從叔,在西藩時,此人亦在成川任所,其治蹟之恬雅,臣亦知之矣。如欲擇人,無出其右,而方在罷散中矣。命書傳敎曰,此時西伯,豈循常例?旣問大臣,前禮判鄭宲敍用除授,其令不數日上來辭朝,無異外補,何敢遲滯?其令申飭赴任。上曰,今聞此報,今日批答,予甚愴然,其何所施?雖應行之典,擔持軍依例題給,以示予意。上曰,一二所初試儒生未及試講者,明朝來待闕中。出榻敎上曰,曾已下敎,照訖講駭然,非擧子也,卽試官也,而噫,望八復舊之後,科場宜嚴,故今日特臨者何處,噫,今七十四歲,復臨舊闕,意蓋深也。今日觀之,照訖試官雖無狀,擧子幾皆背講,可嘉,旣此之後,宜示予意,會試禮講小學講,今番特爲停止。以今觀之,無孟浪寫手代入之事,此亦科場嚴故耶?予則不然,今日所講者,二人之外,卽表表京士也,亦遐方巨才也,而不講者·不參者,亦莫知幾人,遐方之人,初試製呈,卽爲下鄕,不是異事,而若有京中雜人,雖鄕儒,在京不參者,昔李君行豈不云乎?停擧何憚,其敢欺君?今日應講外不參者,令四館所按初試榜目,在京者不尋鄕而稱頉者,一竝停擧,當示飭勵之意。在京者,來朝無遺進參,俱免停擧,此法期無法之意,以此預爲嚴飭,遵予望八爲靑衿之意。出傳敎上曰,首醫方泰輿,令該府處之。出榻敎大駕還宮,仍入大內,諸臣退出。
上在慶熙宮。停常參·經筵。
夜二更,電光,自昧爽至辰時,有霧氣。
藥房都提調臣金陽澤,提調臣申晦,副提調臣李景祜啓曰,昨日動駕舊闕,試講多士,竟夕酬應,侵夜還宮,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫趁早入診,詳察聖候爲宜。王世孫隨駕之餘,氣候,何如?臣等,不任區區憂慮,敢來問安,竝此仰稟。答曰,知道。予則一樣,世孫氣亦一樣,明日入侍宜矣。
中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,建功湯,入侍時捧入。
又下敎曰,內局行首,昏孱特甚,掌務官着帽帶,食後入侍,之次擧行。
崔台衡啓曰,大司憲·執義未差,掌令二員,持平二員未差,今日以監察茶時之意,敢啓。傳曰,知道。
傳于沈履之曰,諸承旨來詣,儒生亦令整待。
李景祜,以吏曹言啓曰,本曹佐郞丁範祖,除授後過限未肅拜,依例改差,何如?傳曰,允。
又以吏曹言啓曰,今番壽職上言人中,雲山居幼學白震奎,江陵幼學金有觀,定州幼學田大夏,洪州幼學尹,保寧居童蒙李有得,黃州居閑良李貴得,楊根居幼學金道敏,谷山居幼學金德奉,廣州居閑良李光成等,或年未滿,或限內不爲現身,或戶口不納,竝勿施,何如?傳曰,允。
崔台衡,以義禁府言啓曰,照訖講一所試官禮曹正郞朴宗彦,令該府,以制書有違私律勘處事,傳旨啓下矣。朴宗彦,今已拿囚,依定式勿捧原情,以制書有違私律,杖一百收贖,盡奪告身,放送之意,敢啓。傳曰,知道。
傳于李景祜曰,今日召見,意蓋深矣,幼學李之翰末句中,詼諧方朔莫笑朕冠不冠時心未安,宜批點而居幾下,以傳敎代批點,特置三等第一。
又傳于曰,幼學李之翰,豈云會試,旣有三處御批,豈置諸三中?令該曹特爲調用。
又傳于曰,幼學李商卨·鄭錫祉·沈鼎鎭·李英仁·柳誨·宋載基·韓樸·徐有恒·丁志德·金山厚·朴祚源·柳寫·朴胤源·金景淵,竝拔去於初試榜事,下敎。
以承傳色口傳下敎曰,昨日事,極爲駭然,所餘人蔘,盡爲乾之,方泰輿盡食之。
丁亥八月二十八日辰時,上御集慶堂。藥房入診,諸承旨·儒生追後入侍時,都提調金陽澤,提調申晦,副提調李景祜,記事官尹正烈·李克生·愼認明,醫官方泰輿·許礈·李泰遠·金季良·慶絢·吳道炯·金光國以次進伏訖。陽澤曰,夜間,聖體若何,寢睡·水刺之節,亦何如?上曰,寢睡差勝,而水刺如前矣。上進湯劑後,陽澤曰,診候,何如?上曰,置之。上曰,提調持湯劑,更爲入待。晦更進湯劑。上進御後,諸臣以次退出。
丁亥八月二十八日午時,上御集慶堂。諸承旨入侍,照訖儒生同爲入侍時,行都承旨李景祜,左承旨尹坊,右承旨沈履之,左副承旨李徽之,右副承旨崔台衡,同副承旨安杓,記事官尹正烈,假注書尹慶龍,記事官李克生·愼認明以次進伏訖。上曰,照訖講儒生,次第進講,可也。上曰,昨夜必熟誦矣,必高聲善誦,然後可以生色矣。嚴琦進伏。上曰,誰也?景祜曰,此爲嚴瑀之弟也。上曰,汝則退去,可也,必應讀書矣。沈鼎鎭進伏。上曰,誰也?景祜曰,淸平尉之一家矣。上曰,汝須盡誦試券,可也。不善誦奏。上曰,拔去,可也。任希秀進伏。上曰,誰也?景祜曰,前縣監任瓚之子也。上曰,任哥則必善文矣。李廷圭進伏。上曰,誰也?景祜曰,李益烍之子也。上曰,試官之子,而平原之孫,亦甚貴矣。洪啓學進伏。上曰,洪哥亦善文矣。李宅圭進伏。上曰,誰也?崔台衡曰,陽平君之姪,而臣之妻姪矣。上曰,此儒則予當快赦之矣。柳誨進伏。上曰,誰也?景祜曰,柳善養之姪矣。上曰,是曰秉彝之吐誤讀,拔去,可也。姜壽仁進伏。上曰,誰也?景祜曰,此爲一所壯元,而六十一歲云矣。上曰,貴矣。壽仁曰,小臣九次初解,故今番不爲照訖矣。命誦試券。李廷基進伏。上曰,誰也?廷基對曰,臣則故監察李世鴻之孫矣。具膺進伏。上曰,誰也?景祜曰,具㢞之弟也。上曰,汝則當準講矣,如此之儒,何不入格於初場乎?命讀初終試券。吳彦模進伏。上曰,誰也?景祜曰,此爲吳遂采之孫,而臣之甥姪矣。上曰,吳遂采之孫,豈不讀書乎?退去。韓樸進伏。上曰,誰也?樸對曰,小臣則中人,而八次初解,故不爲照訖矣。命誦試券訖。上曰,汝輩自有職事,何敢着儒服,與士子較藝乎?予所憎之者,拔去,可也。李好運進伏。上曰,誰也?景祜曰,此爲李潤身之孫矣。上曰,此儒爲重侍乎?好運曰,然矣。上曰,退去。沈綱進伏。上曰,誰也?對曰,沈國賢之子也。上曰,汝祖至今思之矣。藥房都提調韓翼謩,持湯劑入侍,進伏曰,昨日玉體勞動,侵夜還宮,夜來,聖體若何,痰候,亦何如?上曰,一樣矣。進御湯劑訖。翼謩曰,王世孫隨駕後,氣候若何?上曰,王世孫樂爲之矣。尹欽烈進伏。上曰,誰也?欽烈對曰,尹錫烈之弟也。上曰,烈字何其多也?丁志德進伏。命講照訖。上曰,大文甚小,下章誦之,可也。志德曰,只誦講章,而未能記誦他章矣。上曰,汝果讀誦,則下大文,豈不誦之乎?拔去,可也。李之翰進伏。上曰,誰也?之翰對曰,臣則舒川郡守李萬育之子矣,上曰,汝爲李渙之孫乎?對曰,然矣。命誦照訖,仍誦奏試券。上曰,最能善誦矣。至恢諧方朔莫笑朕之句,上曰,此句善形容,而文亦佳矣。金景淵進伏。上曰,誰也?景淵對曰,臣卽咸悅儒生,而適入城,入格於京試矣。命誦照訖。景淵曰,臣果臨時入京,未及照訖矣。上曰,旣未照訖,則何以觀光乎?拔去,可也。上曰,李之翰試券,注書持入,一等人三中試券,亦爲持入,可也。賤臣果捧納諸試券。上命承旨讀李之翰試券曰,此作,稍勝於壯元之文,當爲壯元。仍御批三句,以御筆更書三中,而諸試券中詩三中,則降以三下。命書傳敎曰,幼學李之翰,豈云會試?旣有三處御批,置三中,令該曹特爲調用。出傳敎上曰,幼學李商卨·鄭錫祉·沈鼎鎭·李英仁·柳誨·宋載基·韓樸·徐有恒·丁志德·金山厚·朴祚源·柳寯·朴胤源·金景淵,竝拔去於初試榜事。出榻敎諸臣以次退出。
上在慶熙宮。停常參·經筵。
藥房都提調臣金陽澤,提調臣申晦,副提調臣李景祜啓曰,伏未審夜間,聖體調攝,若何,寢睡·水刺之節,亦何如?臣等,率諸御醫趁早入診,詳察聖候爲宣,臣等,不任區區憂慮,敢來問安,竝此仰稟。答曰,知道。氣則一樣矣,
中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,待下敎詣閤。
又下敎曰,明日次對,今日爲之。
又下敎曰,備堂座目置之,盡爲入來後,只稟來待。
又下敎曰,來月世孫賀與百官賀,一例權停。
安杓啓曰,大司憲,執義,掌令二員,持平二員未差,今日以監察茶時之意,敢啓。傳曰,知道。
傳于李景祜曰,內局入侍,大臣先爲同爲入侍,備堂入來後入侍。
傳于尹坊曰,入侍時,禮房承旨,持祭報府,同爲入侍。
崔台衡啓曰,大臣·備局堂上,依下敎來待矣。傳曰,入侍。
又啓曰,學敎授牌招事,命下,而南學敎授徐浩修,時無職名,令該曹口傳付軍職,何如?傳曰,允。
又以都摠府言啓曰,副摠管李潤德,以能麽堂上,本廳坐起事,訓鍊院晝仕出去之意,敢啓。傳曰,知道。
兵曹口傳政事,以徐浩修爲副司果。
沈履之,以吏曹言啓曰,今此宗廟朔祭及獻陵告祭大祝,皆以侍從塡差矣,時無職名人員,令該曹口傳付軍職,何如?傳曰,允。
吏批啓曰,玉堂闕員,今當差出,而曾經之人,多在違牌坐罷中,無以推移備擬,合有變通之道,何以爲之?敢稟。傳曰,竝敍用。
又啓曰,侍從臣父年七十者,每於歲初抄啓加資事,載在法典,而新有應推恩人,雖非歲首,亦爲抄啓加資事,曾有定式矣。侍從臣父年七十人,別單書入之意,敢啓。傳曰,知道。
沈履之,以弘文館言啓曰,今日政新除授玉堂,待下批,卽牌招察任,何如?傳曰,允。
傳于崔台衡曰,事知,以別監黃思禮爲之。
備忘記,洪名漢,都承旨除授,待開門牌招察任,房順房,三院副提調例兼。
有政。吏批,參判韓光會進,承旨崔台衡進。
以李益輔爲吏曹判書。
吏批啓曰,新判書命招,同參政事,何如?傳曰,允。
又啓曰,判書李益輔牌不進,參議未差,小臣獨政未安,何以爲之?敢稟。傳曰,仍爲之。
以洪名漢爲大司憲,以具壽國爲司諫,以兪漢蕭爲大司諫,鄭煥猷爲獻納,李永中爲執義,安正仁·申一淸爲掌令,洪九瑞·徐有隣爲正言,洪纘海·李世演爲持平,李昌壽爲右參贊,鄭弘淳爲兼知經筵,李益輔爲同成均,李益輔爲右副賓容,洪樂性爲刑曹判書,李景祜爲知義禁,趙曮爲大司成,徐命善爲副應敎,金尙集爲校理,李澤遂爲副校理,宋載經爲修撰,趙雲逵爲司饔提調,趙明鼎爲典醫提調,李昌壽爲弘文提學,李海重爲刑曹參議,金載順爲兼弼善,尹養厚爲兼司書,李秉鼎爲說書,林鼎遠·宋濟魯爲吏曹佐郞,申煜爲戶曹正郞,洪彦喆·金觀柱·南胄寬爲禮曹佐郞,兪彦鎬爲西學敎授,鄭枋爲掌樂正,金履素爲注書,沈澥爲思陵令,林之浩·禹禎鳳爲直講,鄭啓周·李胤爲司藝,尹選東爲司僕主簿,鄭羲祥爲廣興守,吳商周爲軍器判官,金命材爲引儀,趙鼎鎭爲監察,徐簡修爲司饔直長,金得遠爲咸陽府使,李得福爲茂長縣監,金致九爲金泉察訪,金文鐸·李光培爲承文著作,車大修爲成均博士,前敎官愼守彝今加通政,檢閱愼認明考,加資事承傳。
兵批,判書南泰會進,承旨崔台衡進。
兵批啓曰,知訓鍊今當差出,而當品中可擬之人乏少,從二品竝擬,何如?傳曰,允。
兵批,以方泰輿爲知事,以具善行爲知訓鍊,成鶴年爲同知,徐秉憲爲兼內禁將,金德厚爲兼司僕將,成玉爲訓鍊僉正,洪以謹爲忠翊將,朴春光爲昌德將,洪夏九爲兼順天營將,趙克敏爲鉢浦萬戶,李繼興爲黔浦萬戶,李基鼎爲鹿島萬戶,金廷益爲濟物浦萬戶,同知單崔一俊,以韓師浹·徐赫修爲副護軍,李昌壽·具善行·金尙重·黃景源·趙榮進·宋徵啓·李渙·李蓍健·沈鑧·尹學東·鄭晩淳·趙榮順·李海重·洪樂純·柳脩爲兼司直,吳命儉爲副司勇,以李任㻐爲副司直。
崔台衡,以備邊司言啓曰,三南軍作米節目,依頃日筵中定奪,磨鍊書入之意,敢啓。傳曰,知道。
全羅監司狀啓,今九月進上及薦新石榴,限內不得封進,惶恐待罪事。傳于沈履之曰,勿待罪事,回諭。
丁亥八月二十九日辰時,上御集慶堂。藥房入診入侍時,都提調金陽澤,提調申晦,副提調李景祜,記事官尹正烈·李克生·愼認明,醫官方泰輿·許礈·李以楷·慶絢·吳道炯·金光國·金季良以次進伏訖。陽澤曰,夜間,聖體若何,寢睡·水刺之節,亦何如?上曰,一樣矣。上進湯劑後,泰輿等,以次診候曰,左右三部調均,滑體一樣好矣。晦曰,臣有稟達事矣,伏見所下傳敎,則竝與該曹草記而拒之,臣等,不勝抑鬱矣。陽澤曰,國朝應行之典,何如是牢拒乎?上曰,所謂今年,何年也?陽澤曰,臣子顒祝之誠,伸於何日乎?景祜曰,其日賀禮,不宜如是牢拒。上曰,予有固執,卿等其知之。上曰,藥房提調,持湯劑更爲入侍。出傳敎上曰,蔘苓茶,自今日停止。出傳敎晦更進湯劑。上進御後,命賤臣,禮房承旨,持祭報府入侍。禮房承旨沈履之進伏。命讀奏朔祭報府及獻陵忌辰祭報府訖。上曰,今日禮房承旨,持祭報府入侍者,初意噫予之奉先,不過儀節間事,其欲香祗迎,而雖闕中爲之,輿儓下賤待令者多,故心雖缺然,只聞祭報府其讀數行,心不覺蹶然。何則,爲人子者,其逢此月,奚特程子之言,此心冞切於誕日賀,不待草記,預爲下敎,而噫,于今七十四歲,將殘此月,遙望暮雲,此心何抑?只行祗迎,不過儀文,而其若有志未果,亦曰孝乎?思之及此,心尤難耐,明日延和門外,當香祗迎,以此分付,噫,雖不躬詣,豈循常例?獻官,以昌城尉塡差事,分付。出傳敎上曰,噫,今日下敎之後,追聞祭報府,噫,不肖承統,卽國初以後不過數次,若問其初,卽獻陵也。予心一倍,獻官豈循常例?特差左承旨,以表微忱。出傳敎諸臣以次退出。
丁亥八月二十九日巳時,上御集慶堂。備局堂上引見入侍時,領議政金致仁,左議政韓翼謩,右議政金尙喆,右參贊李益輔,戶曹判書李思觀,兵曹判書南泰會,行副護軍鄭汝稷,吏曹參判韓光會,戶曹參判趙曮,副應敎鄭象仁,右副承旨崔台衡,假注書尹慶龍,事變假注書崔景岳,記事官李克生·愼認明以次進伏訖。金致仁曰,日昨動駕,入夜還宮,昨又親臨試講,聖體若何,行步,亦何如?臣等,伏見今日下敎,下情焦惶矣。禮曹草記,初一日當入之,臣從當稟達矣,聖敎若此,不勝抑鬱矣。韓翼謩曰,以廚院懸板觀之,丙戌卽先朝受宴之年,而又値此日,正當聖上繼述之時,下情顒祝,有倍他日矣。上曰,予之固執,亦奉承傳也。幾年所守,今豈改之?李益輔·李思觀等高聲起伏曰,是何聖敎之過謙,而不思通上下之情也。上曰,卿等欲困我而入來乎?致仁曰,以閭閻老人言之,初則過爲撝謙,而迫於子孫之强請,或有勉從之事,聖上,卽是臣等之老父母,何不勉循群下之情也?上曰,慈聖每於生日,製賜新衣,每當是日,追慕之感,有不能自抑矣。致仁曰,聖敎誠然,而第於誕日行禮,自是應行之典禮,則臣等固請,在所不已者矣。上曰,俄果詳考,則國初以後初有之事矣。致仁曰,若如聖敎,則其日,只問安而已乎?王世孫抑鬱之心,亦宜體念矣。上曰,至於親臨受賀,雖權停,決不爲之矣,予爲七十四歲,而雖爲八十九十,其日受拜,於予何益之有乎?尙喆曰,毋固毋必,聖訓所在,何不思絜矩之道,一向牢拒也?聖算六旬之後,當年年爲之矣。上曰,予之復政,非爲受賀而然也,但予爲防門老人,亦不爲之云,可悶矣。聞金始煐,明年當行回婚禮云,今年更不設宴耶?尙喆曰,臣下旣不得進宴於誕日,則何敢有爲親設宴之心乎?上曰,世孫雖扶予固請,必不許之矣。金致仁啓曰,今番監試場中,雖許持入雨具,而非雨設傘,則亦命禁斷矣。聞二所則猶能禁飭,而一所則自初任置不問云,如是而朝令何以行乎?試官事,甚非矣,一所諸試官,竝罷職,何如?上曰,依爲之。出擧條又啓曰,試場隱從書冊之禁,旣登於臺啓,臣亦陳達而申飭矣。追聞常漢之冒入,如前狼藉,書冊則褓裹之不足,間或盛籠而持入,亂雜特甚,至有蹂躙之患云,若自禁亂所,稍加禁斷,則豈至於此乎?不可以事過而置之,一二所禁亂官,竝拿處,何如?上曰,依爲之。上曰,科作多浮夸,文體異於蘭辭之體矣。致仁曰,古則文衡,久掌文任,文體有一定之規云矣。又啓曰,北道監市御史,旣已稟定矣,以副司果洪景顔差下,使之趁期下往,何如?上曰,依爲之。致仁曰,近來朝著艱乏,秋判又作闕年久,從二品中,宜有陞擢之道矣。上曰,誰爲可合乎?致仁曰,洪樂性爲人精簡,金時默則恪勤奉職,李景祜亦可合矣。上曰,韓光會加資亦久矣。命書傳敎,位著苟簡,莫此爲甚,豈循常例?知義禁鄭弘淳許遞,其代,令政官問于大臣,一體從二品中備擬。上曰,監試一所試官,竝罷職,親試旣已自服,則無照訖而入場初試,極爲可駭,當該四館所官員,令該府從重勘處。韓翼謩啓曰,嶺南各邑,間有荒租名色,舂精一石租,僅得一二斗米云,如此不實之穀,何以作嗣歲之種粮乎?臣謂趁此年事之稍登,分付道臣,改捧精實穀,俾作實用,爲宜矣。致仁曰,荒租之弊,誠如左相所達,而若令一時改捧,則似有民弊,限以數三年,漸次變通,好矣。金尙喆曰,分給者荒租,收捧者正租,則年雖稍豐,民必受弊,付之道臣,使之從長釐正,好矣。李益輔曰,嶺南荒租名色,其來已久矣,載於會案,今若卒然變通爲正租,則反似有弊矣。致仁曰,分付道臣,從便闊狹,使之民不受弊,而從容釐正,好矣。上曰,依爲之。翼謩曰,今番陵幸攝行時,大祝官員,有追後下去者,事甚駭然矣。命書傳敎。噫,何敢言耄,而望八其君謁陵,則身爲典祀官,當陵外無一人先詣者,事之可駭,莫此爲甚。初則其或一人,其命先汰後拿,今聞此皆由不能檢飭之致,典祀官李昌任·朴圭壽·金蓍耉·鄭昌聖,竝北道·南關分配。上曰,當該中官,或年少未諳,雖有此弊,承傳色中官,腰金頂玉,任便爲事,一有下問,莫知爲對,事之無據,莫此爲甚。當該承傳色中官,竝越俸一等。已上出傳敎李思觀啓曰,凡敗船拯米,則分俵各邑改色,而未拯米,則計口分徵於監色·沙格等處,自是法例。法聖漕船十九隻致敗,因傳敎,都沙工則刑配,其餘沙格,竝特爲放送矣。至於未拯米,則所當按例分徵,而旣是特敎處分之事,亦不敢循例擧行,敢此仰達矣。翼諅曰,十九隻臭載,設由風濤,不善制船,豈其無罪,而特敎放送,實出莫大之恩典,今又竝與未拯米而蕩滌,則恐無以徵後矣。金尙喆曰,未拯米之分徵,旣是法典,則有司之臣,固當據例請捧,而但許多沙格之當初放送,旣出特恩,則到今還囚徵出,惟在自上處分矣。上曰,人無信不立,況民乎?頃者處分之時,事異常規,今何罔民?特爲勿問。出擧條思觀曰,稅船幾盡上來,而或有未收之未及運來者,茂長稅納遲滯,故果發關催促,則再運船未及下去爲言矣。聞有臭載之報,而水使狀啓則已入來,本官文報則姑無之,此必是晩後裝載之致也。上曰,水使狀啓持入,可也。上曰,頃者法聖事,旣已下敎,則若是晩後裝載,數亦過多,若有重漕運嚴國法之意,其豈若此?況船人逗留,亦涉可駭,若有實監色載船,焉敢若此?晩時裝載當該守令,令該府,卽爲拿問嚴處,於此於彼,而可循例酌處,其代,令該曹今日政以不爲署經者擇差,卽爲下送。出傳敎上曰,陞補二抄之後,尙不爲之云,事之寒心,莫此爲甚,今日政,大司成以無故人備擬,卽爲牌招擧行。學製尙不開弦云,事之寒心,莫此爲甚,學敎授行公人,卽爲牌招擧行,有闕代,亦令今日政備擬,待下批牌招察任。出傳敎諸臣退出。
上在慶熙宮。停常參·經筵。
藥房都提調臣金陽澤,提調臣申晦,右承旨臣沈履之啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。今日將過,來月在明,此心何抑?再明入侍。
中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
以承傳色口傳下敎曰,今日祗迎,意有在焉,以中官之偃便,呼內侍府書員之聲聞焉,何爲而呼之?知奏。
又下敎曰,如今日祗迎之時,單子豈可呈之乎?此後金昌圭單子,勿爲呼望。
又下敎曰,都承旨,代兪漢蕭除授牌招,先入侍後謝恩。
崔台衡啓曰,憲府連日監察茶時,事甚未安,除在外外,掌令申一淸,持平洪纘海,竝卽牌招,何如?傳曰,允。
又以都摠府言啓曰,今日入直內三廳武兼禁軍及軍兵等,當爲中日習射,而香祗迎相値,不得爲之之意,敢啓。傳曰,知道。
又以義禁府言啓曰,茂長前縣監黃樸,拿問嚴處事,傳旨啓下矣。黃樸,時在任所云,依例發遣府羅將拿來,何如?傳曰,允。
傳于安杓曰,世孫同爲祗迎。
沈履之啓曰,新除授注書金履素,卽爲牌招察任,何如?傳曰,允。
傳于安杓曰,昨日政守令·邊將留待。
傳于沈履之曰,新除大司成,率太學誦箴銘儒生入侍。
沈履之啓曰,大司成,率誦箴銘儒生,依下敎來待矣,傳曰入侍。
以吏曹參議牌不進罷職傳旨,傳于沈履之曰,只推,更爲牌招。
兵曹口傳政事,都摠管單韓光會,以金文周爲月串僉使,文山萬戶李繼興,黔毛浦萬戶尹靖東,依承傳相換。
以承傳色口傳下敎曰,今日觀之,邊地宜審,黔毛浦萬戶李繼興,近地相換,今日卽爲擧行。
又下敎曰,承旨李徽之,代朴師海除授,牌招察任,房順房。
又下敎曰,禮曹·太學兩場三中入格人來待。
崔台衡,以義禁府言啓曰,典祀官李昌任·朴奎壽·金蓍耉·鄭昌聖,竝北道·南關分配事,承傳啓下矣。李昌任咸鏡道永興府,朴奎壽安邊府,金蓍耉文川郡,鄭昌聖德源府,竝分配,而以傳敎內辭意,具罪目,依例發遣府羅將,卽爲押送于各其配所,何如?傳曰,允。
掌令申一淸所啓。請還寢東呂·址淳等還配之命。
上在慶熙宮。停常參·經筵。
夜自二更至五更,有電光。
藥房都提調臣金陽澤,提調臣申晦,副提調臣李心源啓曰,伏未審夜間,聖體調攝,若何,痰候何如?寢睡·水刺之節,亦何如?臣等,不任區區憂慮,敢來問安。答曰,知道。今逢此月,只誦蓼莪,月猶然矣,況正曰,昨已下敎,其何酬應?明日入侍。
中宮殿·惠嬪宮,藥房口傳問安。答曰,知道。
以承傳色口傳下敎曰,今日則蔘苓茶,再煎以入。
御製憶昔萬倍記懷,今月何月?此心隕墜,莫云望八,予心冞切。唐玄千秋漢唐誰一可笑何諭?箶蘆竟夕,幾年事我,予□莫徹,諸請却□□□今日猶然,其況當日□□□儔,只自□□□鳴呼,孑孑□□□孰敢少□欲孝欲悌,曾□□徹可笑今臣見□喜,萬億此心□中。
以承傳色口傳下敎曰,一件帖冊以入,一件入于世孫宮,一件示三公,詳載日記。
柳脩啓曰,大司憲未差,執義李永中,掌令安正仁,持平李世演在外,掌令申一淸呈辭,持平洪纘海牌不進,傳旨未下,今日以監察茶時之意,敢啓。傳曰,知道。
以承傳色口傳下敎曰,其君尙猶在轎,而事知,偃便其家,池泰玄除名,其代姜碩麟,差下。
又下敎曰,飭宜一也,道路事知李德成·安尙純汰去,大殿事知代,金福起差下,世孫宮事知代,李技盛差下。
又下敎曰,泰寧殿別監鄭錫周,頃者聞其處,有讀書聲,其涉可嘉,此後事知有闕則差下事,分付該曹。
柳脩啓曰,明日武科初試一二所監試官,兩司各一員,當爲進去,而憲府則大司憲未差,執義李永中,掌令安正仁,持平李世演在外,洪纘海牌不進,傳旨未下,無推移進參之員,未差之代,政官卽爲牌招,開政差出,何如?傳曰,允。
以承傳色口傳下敎曰,今日文臣侍從之國聞今日下敎,豈敢若此?銓官卽爲牌招,開政以入,違牌銓官,當耽羅投畀,以此分付。今日違牌之人,不知其君之心,此月食之何爲。
李心源,以侍講院言啓曰,本院新除授兼司書尹養厚,時無職名,令該曹口傳付軍職,仍卽牌招察任,何如?傳曰,允。
又以侍講院言啓曰,本院新除授說書李秉鼎,時在京畿果川地,書筵入番事緊,斯速乘馹上來事,下諭,何如?傳曰,允。
崔台衡,以兵曹言啓曰,去八月朔各廳堂下武臣等試射,連因有故,今已逾月,不得爲之之意,敢啓。傳曰,知道。
以規矩望筒,傳于崔台衡曰,依昨年例擧行。
又傳于曰,鳳頭聲善爲者,抄擇待令。
備忘記,噫,聞今日下敎,一何若此?今日監試官,以稟承旨遞差,在外人,嶺沿投畀,倍道押送。此予不孝,今日壬辰之今日,當詣孝章宮,十三日回駕,駕前駕後,當營留陳,世孫隨駕祗迎置之,只馬軍一哨,步軍一哨,禁軍一番隨駕,道由夜晝古介,以駕轎擧行。
以承傳色口傳下敎曰,二品以上,夜晝峴祗迎事,分付。又下敎曰,新除守令·邊將,今日辭朝,宣諭昨已爲之,政院宣諭,置之。
又下敎曰,承旨有闕,代柳脩除授,牌招察任,房順房。
李心源啓曰,今日動駕事,命下矣,承旨不可不備員,右承旨沈履之,卽爲牌招,何如?傳曰,允。
又啓曰,今日擧動時,承旨不可不備員,左承旨尹坊,以獻官今方還來云,卽爲牌招,何如?傳曰,允。
傳于李心源曰,二品以上隨駕。
備忘記,聞今日下敎,爲臣子,視若尋常,其壻却見,況臣隣乎?今稟臺,可謂寒心,其曰有君乎?
傳于李心源曰,開政,申飭。
有政。吏批,判書李益輔進,參判未差,參議李徽之進,左副承旨崔台衡進。以徐命膺爲吏曹參判,尹得養爲大司憲,尹學東爲大司諫,尹承烈爲修撰,李敬五爲弼善,鄭象仁爲執義,鄭彦暹爲掌令,李東顯爲持平,愼邇復爲通禮,司饔奉事單申在善,北道監市御史單洪景顔,吏曹參判韓光會,今加資憲加資事承傳。
兵批,判書南泰會進,參判徐命臣病,參議李彦衡病,參知金漢耆入直,左副承旨柳脩進。柳尙殷爲五衛將,李潤禧爲都摠經歷,李壽鵬爲都摠都事,鄭弘淳·洪名漢·兪漢蕭·尹冕東·朴師海·韓光會爲副司直。
李心源啓曰,諸承旨,有稟達事,來詣請對矣。又啓曰,玉堂上下番,有稟達事,來詣請對矣。又啓曰,藥房都提調金陽澤,副提調李心源,有稟達事,來詣請對矣。又啓曰,司諫具壽國,獻納鄭煥猷,掌令申一淸,有稟達事,來詣請對矣。又啓曰,領議政金致仁,有稟達事,來詣請對矣。
沈履之啓曰,藥房提調申晦,來詣請對矣。又啓曰左議政韓翼謩,有稟達事,來詣請對矣。又啓曰,領中樞府事尹東度,有稟達事,來詣請對矣。又啓曰,右議政金尙喆,有稟達事,來詣請對矣。又啓曰,諸玉堂,有稟達事,來詣請對矣。
以承傳色口傳下敎于藥房曰,動駕下敎旣置之,求對其止之。又下敎曰,動駕下敎旣置之,求對諸臣其止之。
備忘記,噫,予踓淺學,其於爲先,豈悉文具?其於十三日前,何心酬應?今日下敎,雖心慨而然,觀今擧措,酬應亦苦,三軍宜欲動駕下敎置之,十三日前,自明日建功湯,依例煎入之,待過誕日後爲之。噫,今日干支何?誦昔年來十九在宮闈,自此那堪得見意御詩?心若隕墜,日干支若此,望八逢此月,身雖在枕席,心則懸於昔年矣。
柳脩,以備邊司言啓曰,諸道各邑自備穀分等賞罰,旣有定式矣。取考丙戌自備穀數爻,則義州府尹鄭光漢,當爲居首,而秩是二品,陞敍之典,無所可施,自在勿論,未滿十石之堤川縣監鄭墢,依定式越三等,何如?傳曰,允。
又以兵曹言啓曰,今此謁聖及庭試武科初試試官望,當品中可擬之人乏少,堂上曾經兵使,竝擬以入之意,敢啓。傳曰,知道。
崔台衡,以義禁府言啓曰,監試官李永中·安正仁·李世演等嶺沿投畀事,承傳啓下矣。李永中,慶尙道孟德縣,安正仁,淸河縣,李世演,寧海府,竝嶺沿投畀,而李永中,時在京畿廣州地,安正仁,時在平安道安州地,李世演,時在龍仁地云,以傳敎內辭意,具罪目,依例發遣府羅將,仍令倍道押送于各其配所,何如?傳曰,允。
又以兵曹言啓曰,今日勤駕時,領軍軍將,不可不備,而禁軍別將金聖遇,今方差除受香在外。如此之時,或有番將兼祭之例,何以爲之?敢稟。傳曰,允。
吏曹參議李徽之疏曰,伏以臣本一庸蔭耳,濫被洪私,釋褐未久,驟躋下大夫,屢忝近密之列,恩已深矣,榮已極矣。居常感祝,以寵爲懼,不意本曹佐貳之命,又承於駕前入侍之際,驚惶震惕,蒼黃退出。蓋臣之愚蒙,雖閑漫之任,尙患其負其責而曠其職,則況銓衡之地,爲任最重,參議雖曰只差緊任而已,淸顯通塞之間,亦皆與聞,則非其人,莫可當也。若求才望之出臣右者,則朝廷之上,可謂林林,而曾經擬望,亦多其人矣。惟我聖明,奚取於無似之臣,而有此濫觴之恩耶?臣心之愧恥,已不足言,而其於招四方之譏議何哉?在臣廉隅,固難冒進,爲敢瀝血陳籲。伏乞聖慈,諒臣危迫之懇,亟賜遞改,以重名器,以安微分,不勝幸甚。答曰,省疏具悉。今者此任,其何過辭?爾其勿辭,從速察職。
上在慶熙宮。停常參·經筵。
藥房都提調臣金陽澤,提調臣申晦,副提調臣李心源啓曰,伏未審夜間,聖體調攝,若何,痰候,何如,寢睡·水刺之節,亦何如?臣等,旣承今日入侍之命,而繼伏見昨日下政院備忘記,至有入侍,過誕日後爲之之敎,臣等,誠不勝悶迫之至。湯劑雖不得加,依下敎今方煎入,而不得診候,已過三日,其在保護之道,尤豈不抑鬱乎?臣等,今日率諸御醫,趁早入診,詳察聖候,有不可已,臣等,不任區區憂慮,敢來問安,竝此仰稟。答曰,知道。昨已諭,只入建功湯。
中宮殿·惠嬪宮,藥房口傳問安。答曰,知道。
藥房口傳啓曰,朝上請診之啓,顒俟半日,冀蒙允許,及承批旨,乃以昨已諭爲敎,不許晉對,臣等,尤不勝抑鬱之至。夕湯劑已爲煎入,而當此靜攝之時,診筵之曠,今至三日,一未入侍,下情之悶迫,其當如何?竊想聖念,篤於興感,不欲煩接群僚,而藥院旣係朝夕邇列,醫診且異閑漫酬應,何至一例牢拒,不借片時承候之便乎?玆敢不避瀆冒,更此求對,伏乞暫許召見,千萬幸甚,惶恐敢啓。
以承傳色口傳下敎曰,十三日前,不欲酬應,其止之,如是之故,今夜將用心可悶,夜欲進御茶則入之,勿出朝報。
下備忘記,雖云夙夜箴,夙興夜寐,夜則睡也,而予則豈云徹宵?入睡之餘,以謂數更,覺而聞,更與點猶存,以此計之,五更之內,初更二點,五更二點,雖無報漏,報漏之前,待更最苦,撤漏之後,其苦特甚。以今日觀之,撤漏之後,乍睡以覺,卽五更,若此以後,東方乃曙,誠苦誠苦。昔之唐玄,貪睡而六更,今予則苦夜,而欲夜欲添,此正事則同,而情則異者也,今朔特甚,恐請其賀。吁嗟,今日廷臣,使望八其君,雖一點便睡,予則曰可勝於文具行禮也,一日猶然,十二日前,其何堪乎?臥而呼寫,知予心者,其惟殿中燈檠矣。
又備忘記,噫,年今七十四,追憶甲戌九月十三日,四甲後今已十三年,今月以後,夜惟憧憧,今夜何耐?諸臣諒此意,其令安過十三日,此心少抑,旣諭自內,其於此日,五器之外,其若過受,其曰孝乎?此猶若此,況他乎?咸須知悉,當日問安之外,其若酬應,何顔拜先?悠悠此心,可質彼蒼矣。誕日物饌衣襨次箋文,以十二日封進事,分付,此敎然後,睡可交睫故諭焉。
又備忘記,噫,三大享三香,旣皆命攝,今日一大香,其猶命攝,是豈孝耶?旣云其雖復氣,追慕益切矣。
以承傳色口傳下敎曰,一件帖冊內入,一件入于世孫宮。
沈履之啓曰,刑曹判書洪樂性,除拜過三日,不爲出肅,依定式推考警責,仍卽牌招察任,何如?傳曰,允。
又下敎曰,閫帥·守令·邊將,竝令明日辭朝。
又下敎曰,今番事知三人,雖過甚于中,池泰玄有功之人,此後事知有闕,則卽爲差下之意,分付該曹,勿出朝報。
傳于安杓曰,內局將入侍,開陽門留門。
傳于崔台衡曰,承旨入侍。
柳脩,以武一所差備官,以試官意啓曰,臣等,來詣試所,今方開場,以柳葉箭,先爲試取,而會試迫近,在於如此之時,或有四貫革啓請之事,今亦依例爲之之意,敢啓。傳曰,知道。
又以武二所差備官,以試官意啓曰,凡諸科場,當爲六兩先試,而會試期日不遠,數多擧子之屢日留滯,亦涉可慮。在前如此之時,有柳葉箭先試之例,今亦依近例,以四貫革柳葉箭,先試之意,敢啓。傳曰,知道。
丁亥九月初二日子時,上御集慶堂。承旨入侍時,同副承旨安杓,假注書尹慶龍,記事官李克生·愼認明以次進伏訖。上曰,喬桐水使敎書,已製來乎?申飭,可也。上曰,藥房提調若入來,則直爲入侍,可也。安杓曰,知製敎李壽勛以身病,未卽製入云矣。上曰,事體不然,催促製入,可也。仍命書傳敎曰,其在分義,極涉寒心,知製敎李壽勛罷職,以入直玉堂兼知製敎金尙集製進。上曰,藥房三提調入侍。上曰,藿香正氣散,白朮代蒼朮,加人蔘二錢煎入。上曰,藥房提調,持湯劑入侍。出榻敎上曰,去丁亥九月日記,注書持入。賤臣承命持入。上曰,承旨讀奏干支及承旨座目,可也。都提調金陽澤,先爲入侍進伏曰,臣屢日不得問候,方在焦悶之中,忽承入侍之敎,蒼黃入來矣。聖候,更何如?上曰,連爲椒熨,而腹部之氣,有時間斷矣,今則無效,而有滯氣矣。醫官方泰輿曰,聖上過爲用心,而氣有不平矣。陽澤曰,誠如醫官所達矣,殿下每當此月,過用心慮,致有不安之節。臣雖入侍,罔知所達,在外大臣,亦必罔措矣。提調申晦,副提調李心源,持湯劑入侍。上曰,予當直言矣,數日未進建功之故,致此症候,是可悶也。自內間,覺來世孫矣。上曰,都承旨入來乎?心源曰,臣果入侍矣。上曰,東村稍遠,何以速來乎?外任遞來之後,久未引接矣,使卿始有此入侍之勞矣。上曰,彼承宣,爲金善行之姻親乎?陽澤曰,爲金善行之妹夫矣。諸臣退出。
上在慶熙宮。停常參·經筵。
夜三更,電光。
大殿,政院·玉堂口傳問安。答曰,知道。勿爲問安。
中宮殿·惠嬪宮·世孫嬪宮,政院·玉堂口傳問安。答曰,知道。
大殿·中宮殿·惠嬪宮,藥房口傳問安。答曰,知道。
大殿,朝廷二品以上·六曹堂上·兩司長官單子問安。答曰,知道。勿爲問安。
中宮殿,朝廷二品以上·六曹堂上·兩司長官口傳問安。答曰,知道。
崔台衡啓曰,卽者上番翰林李克生,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,奉敎安廷玹,待敎洪相簡,撿閱鄭好仁,竝卽牌招,推移入直,何如?傳曰,允。
傳于沈履之曰,內局入侍。
李心源啓曰,藥房三提調,持湯劑來待矣。傳曰,入侍。
柳脩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
沈履之,以奉常寺官員,以都提調·提調言啓曰,東籍親耕田所種皮唐黍打作則所出,爲二石,豆打作則所出,爲一石四斗,太打作則所出,爲二石之意,敢啓。傳曰,知道。
又以成均館官員,以同知館事行大司成意啓曰,式年東堂館試,以居齋儒生准三百點者,限五十人,定額出榜,自是法例,故趁此科擧,抄出圓點,則准三百點者,只爲二十七人矣。續大典居齋儒生圓點條有曰,泮製則准五十點,館試則准三百點者許赴,小註又有雖未准點,應赴館試者甚少,則五十點以上,稟旨許赴之文,故每當式年,東堂因居齋儒生准三百點者之絶少,自本館草記,一依續大典,五十點以上者,有一體許赴之例矣。卽今應赴館試者,二十七人外,有經工准五十點者,亦有三人,今番段置,亦依前例,准五十點以上者與准三百點者,一體許赴,何如?傳曰,允。
柳脩,以兵曹言啓曰,昌慶宮衛將崔一俊,病難供職,呈狀乞遞,今姑改差,何如?傳曰,允。
喬桐水使李仁康敎書,王若曰,摠戎權於三道統禦,爲任不輕,托重寄於一面關防,陞秩以授,擧而委畀,欽哉往諧。眷玆喬桐,寔我重鎭,舟楫通三輔之路,控漢京而咽喉,襟帶狀一方之形,與沁府而售齒。戎政兼管平吏治,奚獨節制水軍?地利實資於人和,所貴撫摩島俗。惟卿,起自弓馬,濟以韜靲,西州佩符,前後績庸之已著,海閫仗越,內外踐歷之亦多。戒常存於謙恭,何煩予簡?望實屬於注擬,宜試其才。玆授卿以京畿水軍都度使兼三道統禦使喬桐府使,卿其深惟甄拔之恩,益思報效之義。付萬斛龍驤之士,予實深於倚毗,按一島魚鱉之氓,卿豈忘於保障?於戲,蒼茫島嶼,寧忽一颿之憂?繕修艅艎,宜思未陰雨之備。故玆敎示,想宜知悉。知製敎金尙集製進
丁亥九月初三日辰時,上御集慶堂。藥房入診入侍,都提調金陽澤,提調申晦,副提調李心源,記事官尹正烈·李克生·愼認明,醫官方泰輿·許礈·李以楷·金季良·慶絢·吳道炯·鄭允說以次進伏訖。陽澤曰,夜間,聖體若何,寢睡·水刺之節,亦何如?上曰,寢睡未穩矣。陽澤曰,腹部不平之氣,何如?上曰,如常矣。上進湯劑後,泰輿等,以次診候曰,左三部猶未盡調,右三部滑體,幾至如常矣。上曰,正氣散猶爲不足乎?泰輿等曰,此非過進之劑矣,午後建功湯進御,似好矣。上曰,依。陽澤曰,時原任大臣,以承候次入來矣。上命賤臣,時原任大臣入侍。領府事尹東度,領議政金致仁,左議政韓翼謩,右議政金尙喆進伏。東度曰,卽今聖候,何如?上曰,比昨夜差勝矣。致仁曰,聖候之如此,出於聖孝,臣等焦迫姑捨,而聖心之如斯,豈不過乎?追慕之心,年年益深,實爲悶矣。上曰,卿言是矣,予心果年年益深矣。翼謩曰,聖孝出天,孰不欽仰,而以致聖候之如此,則群情豈不悶迫乎?上曰,予知其過,而不能抑止矣。尙喆曰,五十而慕,惟聞大舜,七旬追慕,孰不欽仰,而每致聖候之如此,豈不過中乎?上曰,予豈敢五十而慕,每聞此等語,心自恧焉。諸臣以次退出。
丁亥九月初三日未時,上御集慶堂。藥房入診,掌令追後入侍時,都提調金陽澤,提調申晦,右副承旨崔台衡,記事官尹正烈·洪相簡·愼認明,醫官方泰輿·許礈·李以楷·李泰遠·金季良·慶絢·吳道炯·鄭允說,掌令鄭彦暹以次進伏訖。陽澤曰,聖候若何,腹中一樣平復乎?上曰,一樣矣。上進湯劑後,泰輿等,以次診候曰,脈候猶未調舒矣。上曰,藥〈房〉提調持湯劑,更爲入侍。晦更進湯劑。上進御後,上曰,藿香正氣散停止,理中建功湯,日再煎入事。出榻敎上曰,宣傳官二員入侍事,及騎馬四匹立之事。出傳敎上曰,掌令鄭彦暹入侍。彦暹進伏曰,請還寢東呂·址淳等還配之命,更令王府,嚴鞫得情。上曰,勿煩。措辭見上彦暹曰,請還寢定配罪人者斤萬酌處之命,更令王府,嚴鞫得情,夬伸王章。上曰,勿煩。措辭見上彦暹曰,請還寢定配罪人金桂泰減等之命。上曰,勿煩。措辭見上諸臣退出。
上在慶熙宮。停常參·經筵。
日夜五更,灑雪,雷動電光。
藥房都提調臣金陽澤,提調臣申晦,副提調臣李心源啓曰,伏未審夜間,聖體調攝,若何,痰候,何如,寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,待下敎詣閤。
又下敎曰,建功湯有下敎事,差晩入侍。
又下敎曰,知義禁李景祜,一向爲辭,牌招察任,承旨洪梓代,柳脩除授,牌招察任,房順房。
又下敎曰,洪樂純承旨除授,牌招察任,房順房,而申大顯,爲軍士房。
又下敎曰,韓光會一體牌招,使之謝恩。又下敎曰,初牌謝恩何道耶?又下敎曰,太學幾抄爲之耶?知入。
傳于尹學東曰,內局入侍。
申大顯啓曰,因武二所草記,參試官鄭枋,素患痰癖之症,狹感猝劇,萬無參試之勢,令本院卽速稟旨變通事,允下矣。原單中改付標以入之意,敢啓。傳曰,知道。
注書尹正烈陳疏,代以權禛爲假注書。
申大顯啓曰,明日次對,兩司長官,當爲進參,大司憲李應協,待開門牌招,以爲入侍之地,何如?傳曰,允。
又以兵曹言啓曰,兼司僕將尹重淵,實病沈重,累度呈狀乞遞,領軍之將,不可久曠,今姑改差,何如?傳曰,允。
又以武二所差備官,以試官意啓曰,參試官掌樂正鄭枋,素患痰癖之症,挾感猝劇,若將昏窒,不省人事。當此試役方張之時,目下所見,萬無參試之勢,令政院卽速稟旨變通,何如?傳曰,允。
又以武二所差備官,以試官意啓曰,今此庭試各試試取,先試柳葉箭,今幾畢射,而取考謄錄,則在前兩技試取時,多有單技稟旨陞付之例,故雖柳葉箭不中者,一竝許射六兩,而或因傳敎,或因試草記擧行矣。今番試取規矩,旣與前相同,柳葉箭未入格者,依例一竝許射六兩之意,敢啓。傳曰,知道。
又以刑曹言啓曰,今番猥濫上言人居昌居卞宗乙,南部居張紋,文化居鄭桓圭等決杖,龍宮居朴師載,決杖一百,義州居方德仁,陜川居周必興等,從重決杖,崔泰倫父九十八,尙未加資,曰有其子,曰有其孫,依施從重決杖事,命下矣。卞宗乙·張紋·鄭桓圭,各決杖六十,朴師載決杖一百,方德仁從重決杖八十竝放送,周必興等,初不上來,敢使僧人學能替呈上言,情狀絶痛,不可不嚴治徵後,僧學能,自臣曹,考律科罪,狀頭周必興,發關捉來,從重勘處,崔泰倫,來呈上言後,聞其父病,旋卽下去文化本土云,令本道依傳敎,從重決杖之意,分付,何如?傳曰,允。
尹學東,以禮曹言啓曰,今此監試初試入格幼學李之翰置三中,幼學鄭錫祉·李商卨·沈鼎鎭·李英仁·柳誨·宋載基·韓檏·徐有恒·丁志德·金山厚·朴祚源·柳寫·朴鳳源·金景淵等,拔去事,命下矣。依聖敎,二所進士試三等第八十五人李之翰,移入於一等第一人,而一所進士試三等第二十人朴胤源,第二十八人宋載基,生員試三等第六人徐有恒,第九十七人鄭錫祉,二所進士試二等第十七人沈鼎鎭,三等第二十二人韓檏,第七十八人柳誨,生員試二等第二人朴祚源,第十六人李商卨,三等第二十六人丁志德,第三十一人金景淵,第四十三人金山厚,第六十二人柳寫,第七十九人李英仁等,拔去原榜中,付標以入之意,敢啓。傳曰,知道。
右參贊李昌壽疏曰,伏以臣,妄陳一箚,自陷大戾,曲荷恩貸,倖逭重譴,泥首鄕廬,日夕懍悚。此際忽遭李奎緯㦧誣,其言絶悖,聞者掩耳,噫嘻,彼雖急於搆臣,尙可以此,萌於心發諸口耶?若使古之人當之,必有刎頸穴胸,以洩其痛者,而臣則伈伈泯泯,至今視息,若不知惡言之爲汚,苟活之爲恥,甚矣,臣之頑也。鳴呼,人之所可忍而謂以可忍,理之所不可爲而謂以可爲,言之無倫,胡至此極?夫世之遭讒誣而不得不辨者,誠以其說易眩,必待辨而後明耳,今奎緯之說,則出於人理之外,臣於此,又何辨焉?只恨臣名行無素,滿盈招災,忽於殘年,橫被醜衊,撫躬悲泣,直欲溘然而已。至若向來箚稟,臣實顚妄,而奎緯演出別語,恣意閃弄,不覺其自歸熒惑,吁,亦異矣。伏惟我聖上,日月於臣,父母於臣,憫其自作之孼,則始爲誨責,而旋卽開釋,察其罔極之誣,則不惟斥絶,而從以昭晢,臣雖卽日隕滅,庶可以奉持恩言,歸見先祖。每一承聞,以首頓地,瞻望雲天,感淚成血,再造之恩,河海莫量,而旣汚之質,熏沐難施,惟有生而息影窮山,死而結草重泉耳。伏乞聖明,亟命刊去臣姓名於朝紳之籍,俾臣沒齒自靖,以卒天地生成之澤,不勝幸甚。答曰,任卿久矣,知卿熟矣,官師相規之外,雖料表被斥,予可諒矣,況今卿所遭,望八初聞。噫,世間雖微官庶僚,我國禮義之邦,決不爲此,況重臣乎?此望八初聞,國初所無,豈云傾軋?自虧一身,豈特爲之者,無廉恥乎?此亦卽予不能以禮導率之致,於卿有何毫分芥滯之端?若復撕捱,予則曰此是小丈夫也。卿勿過辭,從速行公。
修撰李澤遂疏曰,伏以臣,情私煎迫,供職無路,頃違嚴命,自速對吏,何幸聖度天大,曲加涵貸,宥音恩召,竝下於不日之內,臣於是,怵分畏義,未敢言私,黽勉承膺,亦已多日矣。第臣母之病,當此換節,將攝失宜,宿祟之外,新恙頻添,食欲全却,氣息昏綴,連試藥餌,尙無動靜,臣方左右扶將,焦迫罔措,以此情理,實難離捨就直之勢,玆敢疾聲仰籲於仁覄之下。伏乞聖慈,特垂憐察,亟削臣所帶之職,俾便救護,仍治臣瀆擾之罪,以肅朝綱,幸甚。答曰,省疏具悉。爾其勿辭護焉。
檢閱李克生疏曰,伏以臣之老母關格之症,殆四十年貞疾也,今當霜寒猝洌,宿症斗劇,家僮趕至,促臣歸護,私情所迫,有難按住,玆不得不陳章請急。伏乞亟遞臣職,以便救護,仍治臣罪,以肅朝綱,千萬幸甚。答曰,省疏具悉。爾其勿辭護焉。
平安監司鄭宲疏曰,伏以皇天默佑,聖候翌日乃瘳,臣民慶幸,曷有其極?竊伏念臣罪,臣自知之,御製書進,旣有成命,而不能詣都下書呈,春曹移除,實出特恩,而亦未能趁陵幸上來,雖緣賤疾危苦,末由起動,而其所負犯,罪固難赦,律以邦憲,宜伏重誅。聖度天大,曲加諒貸,末梢勘罪,止於不敍,臣誠感激洪恩,不知所諭,縮伏鄕廬,日夕訟愆,不意西藩特除之命,遽下於千萬夢寐之外,惝怳震越,歷屢日而靡定。顧臣辜恩慢命之罪,今已影露,難以自贖,未知聖明,奚取於臣,而前後絲綸,勤勤懇懇,有非賤臣所敢承當,至於廚院御製,不識中旣載其名,與冩奚異之敎,迥出尋常,臣雙擎奉讀,不覺感淚之被面,從古人臣之得此於君父者,有幾人哉?臣非木石,寧不感?適於其時,一病爲崇,終自陷於違傲之科,苟使有司之臣,論其罪狀,則嶺海斧鉞,臣何敢辭?夫然後國家之刑章得宜,而有罪者知所徵矣。今乃以逋慢之蹤,而膺鎖鑰之寄,以黜補之行,而侈旌纛之榮,人必曰是夫也,假托欺謾,以賭天寵,華貫美職,坐而得之云爾,則臣何以解四方之惑,而貽累於淸朝綜核之政也,亦大矣。倘我殿下,不欲終棄,命以斗邑,或畀以一障,俾得以自效,則臣當樂赴而無悔矣。嚴命之下,臣不敢偃然在家,擔曳作行,來伏城外,而咫尺脩門,不敢冒進。伏乞天地父母,特推體下之仁,俯察由中之懇,亟遞臣新授職各,以正臣罪,以勵群工,千萬幸甚。
丁亥九月初四日辰時,上御集慶堂。藥房入診入侍時,都提調金陽澤,提調申晦,副提調李心源,記事官尹正烈·李克生·愼認明,醫官方泰輿·許礈·李以楷·金季良·慶絢·吳道炯·鄭允說以次進伏訖。陽澤曰,夜問,聖體若何,寢睡·水刺之節,亦何如?上曰,一樣矣。上曰,卿等勸予以三貼進御,予甚苦故置之矣,今則左邊手端,似有冷氣,三貼煎進,可也。陽澤曰,聖候今雖差勝,臣等,輪直本院,何如?上曰,置之。上曰,朝者雖稟纔愈,三貼所請是矣,故以此有入侍之命。依朝者所請,建功湯煎入,此後依頃日例,煎入三貼事,分付。出傳敎上進湯劑後,泰輿等,以次診候曰,脈候猶未盡調,而滑體則一樣矣。上曰,關西道臣上來乎?陽澤曰,聞已上來,而昨捧上疏,姑未承批矣。上曰,今者此任,予則曰得人,今已來,心亦可尙,而旣有補外二字,則名雖重臣,循例捧納,事體寒心,豈唯允之道乎?當該承旨遞差,職雖同副諸承旨,一倂從重推考,關西道臣之章,給之。出傳敎陽澤曰,日前傳敎中,李奎緯照望事,有下嚴敎,故臣考見政望,則非李奎緯,乃李奎徽也。上曰,然乎?予果錯認矣。陽澤曰,政院宜稟,而未果矣。上曰,噫,凡政望,視昏難辨,只聞其奏,故李奎緯名字,自翰林皆以徽字知之,頃者政望,復入臺望,故有下敎,今日乃聞,非緯也卽徽也,而其中尤爲自笑者,不覺已處分,有此敎也。若此政院宜稟,而置諸不奏,今已四日,豈特俄者不知惟允下敎乎?事之寒心,莫此爲甚,在院諸承旨,一倂施以不敍之典。出傳敎上呼寫承旨除授傳敎。至尹勉憲名字,陽澤曰,勉憲今也則亡矣。上起坐曰,勉憲作故乎?惜哉惜哉。上曰,今因承旨呼望乃覺,惜乎尹勉憲,惜乎尹勉憲,特除下大夫,注意者深,豈意作故人?噫,其致思焉,已矣九原,本致賻外,特爲加給,以表此意。噫,其祖爲國熲熲之忠,尙今不忘,望八所恃其孫,愴心曷喩?重臣之孫,尹勉憲之兄,其兄勉遠,令該曹特爲陞六調用。出傳敎上曰,諸承旨皆闕,尹得養·尹學東·洪梓·尹冕東·權噵承旨除授,申大顯敍用,一體除授,三院副提調例兼,房順房,牌招察任。出傳敎上曰,金德崙久矣,而其子精詳矣。陽澤曰,然矣。上曰,金德崙旣已資窮,純實已知,應行之事,於渠闕焉,其甚惻然。依金壽煃例,特爲致賻,其子已見,旣知爲人,令本院待闋服卽爲調用。出傳敎上曰,飭已行,監試一所試官竝敍用,頃者敍用時,沈墢遺漏云,一體敍用。出傳敎上曰,判府事徐志修入侍。志修進伏曰,聖體若何?上曰,一樣矣。上曰,卿之所經歷處農形,何如?志修曰,間有赤地矣。上命先退。上曰,藥房提調,持湯劑入侍。晦進湯劑。上進御後,上曰,年事雖違初料,徐判府赤地之說極怪矣。陽澤曰,間有初不落種遽,故所達如是矣。上曰,以初不落種爲言則是矣,而赤地之說極怪矣。上曰,盛矣,昔年內局問候批答,無一字遺焉,其條不忍呼寫,尙今記焉,批答將至數行,七年之間若一,予則於問候,不過一樣二字,見之者豈不泄泄?雖然予則亦有苦心,昔年數行,今之二字,意則一也,而旣進正氣散,差愈之後,其宜諭也,而亦曰一樣,此豈予之神耗而然乎?意亦在矣,而臥而思之,不可不釐正,今日批答中一樣二字,以差愈更爲頒布。出傳敎上曰,明日次對,依例爲之。出傳敎陽澤曰,明日湯劑,依例煎進乎?上曰,依。諸臣退出。
上在慶熙宮。停常參·經筵。
藥房都提調金陽澤,提調申晦,副提調尹得養啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。予則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,詣閤,次對同爲入侍。
尹學東啓曰,假注書權禛,時無職名,令該曹依例付軍職,冠帶常仕,何如?傳曰,允。
傳于尹學東曰,內局入侍。
備志記,靜攝中,試官承牌,何敢遲滯,而酬應已久,幾乎入啓,尙無消息,其涉駭然,當該承旨,從重推考,申飭。
以承傳色口傳下敎曰,武所試官,先爲入啓。
又以下敎曰,雖大比科,今番庭試體重,試所勿爲移設,仍其地設行。
注書金履素罷職,代以權應奎爲假注書。
尹得養,以吏曹言啓曰,來戊子式年科東堂初試差備官,例以實啓下,而式年東堂,則儒生錄名不多,收券數少之故,各減一員,已有前例。今亦依此例磨鍊,而至於館所,則二員,可以兼察,以二員啓下之意,敢啓。傳曰,知道。
尹學東,以吏曹言啓曰,來戊子式年文科東堂初試試官,今方擬入,而其中沈觀之·姜趾煥·宋鍈·沈重奎·徐浩修·金魯淳·徐有寧·安聖彬·金文淳·李命彬·李堉·李鎭恒,時無職名,令該曹口傳付軍職,何如?傳曰,允。
尹冕東,以義禁府言啓曰,今此庭試武科初試一二所,東堂初試文三所·武三所禁亂都事及本府入直當直入直何如回公都事,合以十員分差,而都事吳在文·趙載天,方在拿處中,無以推移備數,假都事二員,卽令該曹依例差出,以爲分排之地,何如?傳曰,允。
申大顯,以兵曹言啓曰,式年武科初試,則有木箭試取之規,故例爲設行於訓鍊院慕華館矣,謁聖及庭試武科初試,方設於兩處,時未出榜。在前如此之時,有設置之例,今亦依前例,庭試初試一所,南小營·南別營,竝移設之意,分付試所,何如?傳曰,允。
又以武一所差備官,以試官意啓曰,今此庭試初試,先試柳葉箭,今幾畢射,而取考謄錄,則在前兩技試取時,多有單技陞付之事,故雖未入格柳葉箭者,一體許赴六兩,或因傳敎試所草記擧行矣。今番試取規矩,旣與前相同,柳葉箭未入格者,依例一倂許赴六兩之意,敢啓。傳曰,知道。
又以義禁府言啓曰,全羅道濟州牧大靜縣荐棘罪人任觀周,羅州牧黑山島圍籬安置罪人李達緯,竝特放,放還鄕里事,承傳啓下矣。任觀周·李達緯等放送鄕里事,分付該道道臣及牧使之意,敢啓。傳曰,知道。
承政院行都承旨尹得養,左承旨權噵,右承旨尹學東,左副承旨申大顯,右副承旨尹冕東,同副承旨洪樂純,伏以臣等,卽見雲臺之報,乃有雷電之異,噫嘻,此何以哉?月過收聲,節屆閉物,則周詩所云不寧不令之歎,不幸近之,天之示警,蓋莫不有感善之端,顧今聖明之世,似無乖氣致沴之理,而此時此災,豈不大可異哉,大可畏哉?臣等,相顧愕貽,實莫曉其故也。竊嘗聞人主之一心,與天相通,學應之機,捷於影響,非可誣也,以臣等矇昧之識,雖不敢明言某事之必爲某應,而只以目下一二事言之,臣等區區,亦自有不能無憾於天地之大者。動作或至有欠節宣之方,聖心頻惱,易失中和之體,以至政令之間,辭敎之際,率多急遽而暴發,帥臣督出,本非大事,而致煩郊館之躬臨,群下有罪,何難處分,而或有珍劑之斥棄,特除之恩,亦及於邑鎭,照訖之講,不憚於親試。凡此數者,恐非聖帝王一念對越蚤夜寅畏之道,惟彼日監在玆之天,安得不仁愛而警告之耶?古人云忘我之天不可爲,怒我之天猶可爲,繼自今一動一靜,一言一政,必求區當之道,必務誠正之工,使百度順軌衆沴咸消,則詎不休哉?臣等,職在近密,不任徹曉耿耿,略控憂愛之忱,惟聖明澄省焉。答曰,此由否德,方切懍惕,勉陳若此,可不猛省焉?
弘文館校理金尙集,修撰宋載經,副修撰兪彦鎬等,伏以臣等,曉鍾之後,忽聞有殷殷之聲,臣等,相顧愕貽,莫省其致此也,近年以來,秋冬之雷,歲以爲常,動輒如期,上下狃安,恬不知懼。每當過災日,殿下只下減膳之敎,而爲修省之方,大臣只陳乞免之章而爲消弭之策,院啓堂箚,草率塞責,要不過爲文具之歸,則維彼不虛應之天,其將孚格於斯,而有以轉災爲祥耶?嗚呼,言亦殆矣,傅會之說,君子攸誡,而災必有召,古人所云,則今玆之雷,亦豈無所由而然哉?噫,殿下一心,卽萬化之源,而涵養之工,猶有未盡,故見於云爲,發於辭敎者,率不免輕遞而猝暴,隨處爲病,遇事輒發,煩腦之多端,而易失中和之體,動作之不節,而每多急迫之患。雖以近日事言之,儒生之照訖,宜付有司,而至煩親試,臺官之在外,不是異事,而過蕡辭氣,名器宜可惜也,而班秩寵擢,不少難愼,近倖宜可抑也,而邑鎭特除,自歸濫䙝。凡此數者,適足爲聖德之累,人事之失,則皇天之仁愛警告,安得不知如此乎?伏願聖上,毋謂雷異之恒有,而或懈聖心,毋循應文之故事,而益加懍惕,留意於端本淸源之工,政令施措之際,俾無一毫過中之擧,則其所以收回天怒,導迎和氣之道,豈有外於是哉?惟殿下,懋哉懋哉。取進止。答曰,已諭政院之批,方切懍惕矣。
刑曹判書洪樂性疏曰,伏以皇天祖宗,默佑宗祊,聖候差瘳,候班旋撤,臣民慶幸,曷有其極?念臣猥竊科第,濫廁宰列,前後歷揚,罔非踰分,臣誠日夕兢慄,如臨淵谷。不意今者,擢授臣以大司寇之任,聞命以來,驚惶恧蹙,五內戰灼,歷屢日而靡定。今夫六官之長,位尊而任重,必須任使旣久,望實隆然後,可以議擬。若臣賦性迂拙,百無一能,立朝二十餘年,無一善狀,瘡疣百出,此則非惟臣知,人亦共悉,而實不知聖簡之奚取,而廟薦之何爲也。如是而臣若怵分饕榮,冒汲匪據,則廉防之壞,姑捨勿論,其於一世之笑罵何哉?至於秋曹之職,尤係訟獄緊務,是豈如臣疎迂,所可堪任耶?抑臣尤有所懍惕于中者,臣家世受國恩,簪組相繼,曁于今日,八座之位,父子同居,門閾耀爀,爲世所補,人猜鬼嗔,理所必至。如使臣,不思斂遜揚揚進,則滿盈之災,可立而待,言念及此,寧不震懾?以公以私,實無一毫可出之勢,第緣急於承候,他不暇顧,拚棄廉義,章遑出肅,反顧初心,慙懼一倍,豈可自處以旣出,而仍因蹲冒之計哉?伏乞聖慈,察臣人器之不稱,念臣情私之甚懇,亟收臣新授職秩,使名器不輕,劇務無曠,仍治臣違慢之罪,以肅朝綱,以安私分,公私不勝千萬幸甚。答曰,省疏具悉。今者陞擢,其何過辭?卿其勿辭察職。
注書尹正烈疏曰,伏以臣父臣學東,見除右承旨,揆以法例,臣不敢在職,玆敢略陳私懇。伏乞聖明,亟令該曹,考稟處焉。踏啓字。
副應敎徐命善疏曰,伏以臣,遭罹奇怪,闔門危懼,榮塗一步,意念都灰,乃者東壁除旨,忽下於薄山郊坰之日,恩深拂拭,感極霣結。噫,臣之兄弟叔姪,聯翩朝著,華要淸顯,後先歷揚,滿盈所召,忌嫉必至,早晩顚沛,固已自料,果然趙昌逵之疏出矣。臣兄乞骸之疏,旣不欲與彼而較辯,臣姪瀝血之章,亦未能悉陳其情狀,而聖鑑孔昭,俯燭無餘,臣何必更事觀縷,以犯瀆擾之罪哉?抑臣之最所隱痛者則有之,臣家傳謹拙,跡避機關,一室之內,居常勉戒者,惟在於飭躬守訓,毋孤聖主之知,顧今玆忽地讒訏,殆若厄運所關,而昌逵之必欲甘心毒螫臣家者,究其裏面,亦豈無所由而然也?彼旣冒汲挺身,橫加拳踢,其所爲言,無復倫脊,則在臣麤悖之目,特其薄物細故耳,若其挾私逞憾,潛售報復之計,擧世皆知,國人皆言,公議所在,其誰欺乎?然問其職則臺閤也,顧其章則彈文也,在臣自處之義,豈可自同平人,束帶彈冠,以壞淸朝之廉防也哉?邇班出入之榮,若隔前塵,明時尺寸之效,已無餘望,翹首雲天,倍激耿結之衷,玆敢略暴危懇仰籲。伏乞天地父母,曲賜鑑諒,亟命鐫削臣職名,仍許屛退,以安私分,以快人心,不勝幸甚。答曰,省疏具悉。趙昌逵所爲無據,豈徒予知?國人庶可共知,此正毛將焉傅者也。雖然皆事予於暮年,思爾父取用,兄弟叔姪,咸被其錄,予常嗟惜,本尋之孟浪若此,爾何撕捱?爾兄之請休,旣云萬萬過矣,爾之此紙,一何至此?爾其勿辭,從速察職。
丁亥九月初五日巳時,上御集慶堂。藥房入診,大臣·備局堂上引見入侍時,都提調金陽澤,提調申晦,副提調尹得養,假注書權禛,記事官鄭孫仁·愼認明,醫官方泰輿·許礈·李以楷·金季良·吳道炯·鄭允說,領議政金致仁,左議政韓翼謩,右議政金尙喆,行副司直李昌誼,戶曹判書李思觀,兵曹判書南泰會,行副司直韓光會·金時默,行副護軍李章吾,掌令鄭彦暹,校理金尙集,左副承旨申大顯,事變假注書崔景岳以次進伏訖。陽澤曰,手端厥冷之氣快勝乎?上曰,昨日進茶後,卽差矣。泰輿等,以次診候曰,脈候度數調均,滑體則比昨尤勝矣。上曰,頭部前面,又生黑髮,可怪矣。致仁·翼謩·尙喆曰,日間,聖體調攝,若何?上曰,一樣矣。致仁曰,若非血氣之好,則安能如可謂行步乎?凡人若至四五十,頭巓皆禿,聖上必生黑髮,實是喜幸之事矣。上曰,昨日承旨下敎時,始聞尹勉憲之作故,實可惜矣。致仁曰,方以遠道爲期矣,遽至如此,實爲可惜矣。昨日所下傳敎,若使九原知之,是甚必惕感泣矣。上曰,予則以堅實知之,豈意至於斯耶?致仁,尙喆曰,三年草土後,病根漸痼云矣。上曰,眞孝子矣。其兄則,何如?致仁曰兄弟,竝爲名稱,而其兄之相貌,則頗長於其弟矣。上曰,李昌誼入來乎?致仁曰,昨鬼其弟昌壽處批旨,感注入來矣。上命使之進前,昌誼進伏曰,臣以情以病,何敢入來,而昨伏見所賜臣弟疏批,爲伸區區忱誠而入來矣。上曰,已有下敎,卿弟所遭,可謂孟浪矣。亦何必過爲撕捱,頃日下敎多過中,予今懷之,其時下敎,當拔之矣。命持入其時處分傳敎,讀奏後,上曰,其雖非矣。伊後思之,辭令非特過矣。語涉迫切,爲臣斥人,其猶曰簠簋不飾,況人君乎。雖以重臣言之,古人所謂,焉得盡善之意?昨諭其批,今不諭此敎,豈暮年待臣隣之意乎?頃者李呂壽不敍下敎爻周,出傳敎。尙喆曰,臣等,雖遭言,爵秩自如。言者尙在島中,雖非因臣而致此,在臣不安則,甚矣。致仁曰,右相事旣孟浪,而臺臣,亦雖怪矣。旣是言官,則尙在島中,亦涉如何?僚相旣奏故,敢此,仰達矣。翼謩曰,臣亦有言端敢達矣。任觀周尙在濟州,而其時被論諸臣,無不晏然行公,亦涉如何?況聞有七十老父云,情理可矜矣。致仁曰,臣等,揚揚行公,言者尙在謫中,不安甚矣。上命書傳敎曰,頃者處分,非爲相臣,意在在讒,而右相所奏,其心可嘉,領左相所奏,意亦同矣。渠雖無狀,相臣之心可顧,仁人放流之意,豈特在於海島?任觀周·李達緯特放,放逐鄕里,以未予不與同中國之意。出傳敎。致仁曰,平安監司鄭宲,頃日特除時,旣有何異外補之敎?昨以辭章捧納,又有承旨處分,則今日宜卽出肅,而聞以承旨被罪,惶恐不敢云。事體不然,從重推考,申飭肅命,何如?上曰,依爲之。出擧條上曰,平安監司鄭宲,從重推考,申飭出肅。出榻敎致仁曰,日前以臺臣之在外不上來,特有處分,而其中安正仁,家居千里之遠,其未及上來世勢也。宜有分揀之道矣,故敢達矣。上曰,分揀。出擧條致仁曰,文臣司果出六之人,近益積滯,多至累十。往往有仍無職名而身故者,此足以感傷和氣。雖以政例言之,司果來付職之前,宜不得甄復,而久塞甄復,亦非疎通之道,放向者多窠云出。臣以司果出六三四人,先爲撿擬後,始問以甄復一人,如是區處,次次收用之意,言于政官。又爲,分付政吏矣。及鬼政目,捨置許多司果,先出復職三窠矣。政例卽銓官之所自惜,而況臣旣言之,則何可不取藉若是乎?揆以事體,至爲未安。其時銓官,今已遞職。雖不深責,亦不可仍以無警。前吏曹參判韓光會,從重推考,何如?上曰,依爲之。出擧條翼謩曰,而以大祝不爲陪進祭物,有分配北關之命矣。進聞朴奎壽,則以趙載俊,推諉不去,初八日始見命帖云。其所遲滯,不是異事,宜有分揀之通矣。上曰,分揀。翼謩曰,不進之趙載俊,亦宜罪矣。上曰,施以削職之典。出擧條上曰,臺臣,傳啓。彦暹曰,請還寢定配罪人者斤萬酌處之命,更令王府,嚴鞫得情。措辭見上上曰,勿煩。彦暹曰,請還寢東呂·址淳等,還配之命,更令王府,嚴鞫得情。措辭見上上曰,勿煩。彦暹曰,請還寢定配罪人金柱泰減等之命。措辭見上上曰,勿煩。致仁曰,戎朝賀禮,自高麗已成典例矣。初一日所下御製,使臣等見之,故臣等伏見,而必有動駕之命,臣等,罔措嚴畏,不敢更請,其在下情,抑鬱何可勝達。臣等,豈不得力請,而竝與禮曹草記,不能入之。臣等之心,尤當如何?上曰,卿等之請,豈不非乎?以此之故,果有一昨之敎矣。翼謩曰,殿下之心,豈不仰揣,而莫非臣等誠淺之致也。上曰,卿等之困予,一何至此,明年則予爲七十五歲矣。卿等,必以國初所無,將困予,豈不苦乎?其止之。彦暹曰,臣惶恐敢遠矣。俄者,大臣陳達之言。實是擧國群情所題望者,伏望特許允從。上曰,已下敎矣。出擧條上曰,三南京試官榜目皆到,而關西往來,與三南有異,而尙無消息。當該京試官,從重推考,出傳敎。上曰,藥房提調持湯劑,更爲入侍。出榻敎晦進湯劑,上曰進御後,藥院諸臣先退,諸臣,以次退出。
丁亥九月初五日申時,上御集慶堂。藥房入診入侍時,都提調金陽澤,提調申晦,副提調尹得養,假注書權禛,記事官鄭好仁·愼認明,醫官方泰輿·許礈·李以楷·金季良·吳道炯·鄭允說,以次進伏記。陽澤曰,午間,聖體若何?上曰,一樣矣。上又曰,晩氣茶然矣。晦日,今曰次對,次對配應甚煩故然矣,上進湯,劑診候。泰輿等曰,脈候一向調均矣。陽澤曰,應接酬應過矣。水刺宜進乎?上曰,腹部,時時不安矣。晦日,令蔘苓茶堂進乎?夜長故敢達。上曰,置之。上曰,坐直承旨,入侍。左副承旨申大顯,進伏,上命書徐命善批答曰,此來命善逢辱後初章乎,大顯曰,然矣。上曰,於誰遂辱。大顯曰,趙昌逵矣。上更命三提調,率方泰輿·李泰遠入侍。上曰,手末厥冷之症,又如昨日矣。泰輿曰,氣滯則疾滯而然矣。進茶行氣則,似好矣。上曰,然則一合封進,可也。諸臣,以次退出。
上在慶熙宮。停常參·經筵。
尹冕東啓曰,大司憲李應協未肅拜,執義鄭象仁武二所進去,掌令申一淸武一所進去,鄭彦暹,持平李東顯呈辭,洪纘海傳旨未下,今日以監察茶時之意,敢啓。傳曰,知道。
藥房都提調臣金陽澤,提調臣申晦,副提調臣尹得養啓曰,伏未審夜來,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,待下敎詣閤。
傳于尹得養曰,內局入侍。
以承傳色口傳下敎曰,三所書題,謄來以置,入侍時以奏。又下敎曰,宣傳官二員,分送于慕華館·訓鍊院,式年錄名單子,幾何知來?入侍時,承旨以奏。
申大顯,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹學東,以弘文館言啓曰,新除授副修撰尹承烈,以京試官,時在慶尙道義城縣,經筵入番事緊,請斯速乘馹上來事,下諭。本館下番,連日闕直,事甚未安,副應敎徐命善疏批已下,卽爲牌招,以爲姑降入直之地,何如?傳曰,允。
又以侍講院言啓曰,本院新除授說書李秉鼎,自鄕上來云,卽爲牌招察任,何如?傳曰,允。
申大顯,以庭試武一所差備官,以試官意啓曰,試官行副司直李惟秀,連日處冷之餘,猝得寒感,素患痰癖之症,一倍添劇。實無自力參試之望,莫重國試試官,不可不備員,令政院卽速稟旨變通,何如?傳曰,允
申大顯啓曰,因武一所草記,試官李惟秀,猝得寒感,實無參試之望,令本院卽速稟旨變通事,允下矣。原單子中。改付標以入之意,敢啓。傳曰,知道。
又以武一所試官意啓曰,因兵曹草記,本所試場,自今日移設於南小營之意,敢啓。傳曰,知道。
又以武二所試官意啓曰,因兵曹草記,本所試場,自今日爲始,移設於南別營之意,敢啓。傳曰,知道。
又以義禁府言啓曰,咸鏡道安邊府定配罪人朴奎壽,慶尙道淸河縣投畀罪人安正仁等分揀,承傳啓下矣。竝放送事,分付各該道臣之意,敢啓。傳曰,知道。
以咸鏡監司狀啓,咸興等官私婢七月等爲虎囕死等事,傳于權噵曰,令本道恤典擧行。
丁亥九月初六日巳時,上御集慶堂。藥房入診入侍時,都提調金陽澤,提調申晦,副提調尹得養,假注書權禛,記事官鄭好仁·愼認明,醫官方泰輿·許礈·李以楷·李泰遠·慶絢·金季良·吳道炯·鄭允說·許溫,以次進伏訖。陽澤曰,夜間,聖體若何?上曰,一樣矣。陽澤曰,寢睡·水刺之節,亦何如?上曰,亦一樣矣。進湯劑診候,泰輿·礈·以楷曰,脈候左右三部調均,而滑體一向安穩矣。上曰,予於昔年進用夫子,蓋回陽之當劑也,近日則全用蔘附,而未見功效矣。此亦時氣所然,可怪可怪。上命書記懷自歎詩曰,卿等,必不知此詩矣。仍誦說回文詩。陽澤對曰,臣等,實不得見矣。上笑而止,上曰,藥房持湯劑,更爲入侍。晦少退持湯劑,更爲進伏,上進御後,諸臣退出。
丁亥九月初六日申時,上御集慶堂。藥房入診,右副承旨同爲入侍時,都提調金陽澤,提調申晦,副提調尹得養,假注書權禛,記事官鄭好仁·愼認明,右副承旨尹冕東,醫官方泰輿·許礈·李以楷·李泰遠·慶絢·金季良·吳道炯·鄭允說·許溫,以次進伏訖。陽澤曰,午間,聖體若何?上曰,一樣矣。上又曰,今日稍勝矣。進湯劑後,陽澤曰,腹部之氣,何如?上曰,亦勝矣。陽澤曰,診候,何如?上曰,爲之。泰輿等皆曰,脈候左右三部,一向調均矣。三提調先退,上命冕東,讀奏式年東堂三所書題訖。命召入宣傳官二員,問奏試所格例後,上曰,蔘苓茶,自今日停止。出傳敎上曰,摘奸宣傳官入侍。出榻敎宣傳官閔光鎭·金處憲進伏,上問試所摘奸以來事。諸臣以次退出。
上在慶熙宮。停常參·經筵。
世祖大王忌辰齋戒。
夜五更,有霧氣。
尹冕東啓曰,大司憲李應協未肅拜,執義鄭象仁武二所進去,掌令申一淸武一所進去,鄭彦暹呈辭,持平李東顯疏批未下,一員未差,今日以監察茶時之意,敢啓。傳曰,知道。
藥房都提調臣金陽澤,提調臣申晦,副提調臣尹得養啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入,待下敎詣閤。
傳于尹得養曰,藥房入侍。
尹學東啓曰,卽者校理金尙集,以其親病,陳疏徑出,原疏以國忌齋戒,纔已退却矣,所當直捧禁推傳旨,而此與無端徑出有異,推考警責。副提學鄭存謙,三度呈辭,入啓。副應敎徐命善牌不進,罷職傳旨未下。校理洪檢,副修撰尹承烈奉命在外。修撰宋載經,副修撰兪彦鎬試所進去,四員未差,無入直之員。玉堂上下番俱空,事甚未安,未差之代,所當政官牌招,開政差出,而國忌齋戒相値,何以爲之?敢稟。傳曰,依。當日爲之。
又啓曰,檢閱李克生,由限已過,牌招入直,何如?傳曰,允。
傳于尹冕東曰,此奴婢手本,自政院分付戶曹,使之卽爲擧行。
持平李東顯疏曰,伏以惟天惟祖宗,默垂眷佑,聖候翌日乃瘳,慶忭曷有其極?仍念臣之出入臺閣,已多年所,而曾無絲毫之補,徒積尸素之罪,居恒愧懼,如負大何。迺者,柏府除命,遽下於待罪騎省之日,繼而試牌踵臨。分義是懼,章皇出肅,而自畫之地,不可虛縻,言責之任,理難久曠,尙今蹲冒,益增悚蹙,玆敢略構短章,仰暴微懇。伏乞聖明,亟削臣職,因治臣罪,以肅朝綱,以安私分,千萬幸甚。臣於乞免之章,不宜迤及他說,而邇見雷電之異,不勝耿耿之忱,敢此附陳焉。噫,災不虛生,必有所召,今於收藏之節,何爲而有此也?天道玄遠,有難窺測,而宋臣司馬光之言曰,天意保佑王者,故爲之下災異而譴告之。若王者恐懼修省,則非徒免一時之罟,又將有福祿隨之,商之太戊·武丁,周之成王·宣王是也。今此上天之仁愛警告,其亦將保佑我殿下,以成商·周之美乎?仰惟我殿下,當帝堯倦勤之年。懋文王日昃之誠,孜孜圖理,四十年如一日,宜平上稽天心,茂膺休祥,而猶此譴告之若是丁寧,此其故何也?臣患死罪,竊以謂殿下,急於振勵,而欠寬緩之工,嚴於董飭,而少和平之意。是以施措之際,每多促迫,絲綸之間,或致煩惱,殊非治世之弘規,聖朝之美事也。臣聞急趨者,無善跡,促柱者,無和聲。此言雖少,可以諭大,皐陶贊於舜曰,元首明哉,股肱良哉,庶事康哉。又曰,元首叢脞哉,股肱惰哉,萬事墮哉。此二者,治亂之至要也。陳平對漢帝之言曰,決獄責廷尉,錢穀責治粟內史。先儒稱之以爲得大臣之體,大臣尙然,況人主乎?今日在廷群臣,雖不足以仰贊聖化,而我殿下,每於施爲之間,多費淵衷,或親細事。非但有違於大聖人居簡御煩之道,抑恐致損於靜攝中節宣之方,此豈非殿下之益加警省者乎?夫側修之道,不在乎文具,而惟在乎人主之一心,心不和而能導迎天地之和者,非臣攸聞。伏願殿下,克軫涵養之工,懋積中和之德,使我方寸之天,澹然虛靜,則古人所謂心和而氣和,氣和而天地之和應者,庶可驗矣,轉災爲祥之機,亶在是矣。伏願殿下,懋哉懋哉,臣無任云云。答曰,省疏具悉。噫,涼德無能,望八益衰,雖無其異,予常懍惕,政院·玉署之批旣諭,何敢曰衰?況宜察其影,嚴霜猶蘄,日暖若此,望瞻雲霓,徹宵耿耿,其勉若此,予庸嘉之。可不徑省,爾其勿辭,察職。
丁亥九月初七日巳時,上御集慶堂。藥房入診入侍時,提調申晦,副提調尹得養,假注書權禛,記事官鄭好仁·愼認明,醫官方泰輿·許礈·李以楷·李泰遠·慶絢·吳道炯·鄭允說·許溫,以次進伏訖。晦曰,夜間,聖體若何?上曰,昨日以後則漸勝矣。晦曰,腹部之氣,更不往來乎?上曰,一向差勝矣。上曰,副提調當監煎,他承旨,使之入侍。出榻敎晦曰,都提調連有病故,惶恐不敢爲達。今日亦力疾入來,而不得入侍矣。上曰,已知之矣。仍命書之曰,金判府事都提調免副,其代領相爲都提擧。出傳敎上曰,徐命善之此職,遭彈後初耶?右副承旨尹冕東,進伏奏曰,然矣。上命承旨書之曰,其批旣諭,人皆若此。噫,望八,勿論大小官,將用何人?欲爲下敎,而其後初當此職,其宜願也。應敎徐命善,特解見任。出傳敎上曰,洪樂純,今日則仕進乎?冕東曰,有眼疾,不爲仕進矣。仍命書之曰,洪樂純有實恙云,許遞。其代韓必壽除授,牌招察任,房順房。同副承旨韓必壽,解由勿拘。出榻敎上曰,東堂試官入擬者,誰某也?冕東歷數仰對,仍命書之曰,望八東堂,古豈有之?試官違牌,若是夥然,事之寒心,莫此爲甚,不可踏下而止。噫,其雖適中其願,事體宜重,竝施不敍之典,出傳敎藥房副提調持湯劑,更爲入侍。出榻敎得養持湯劑入侍。上進御後,泰輿·礈·以楷等診候曰,左右三部調均,而滑體一樣矣。上曰,理中建功湯,自今日再煎以入,蔘苓茶一貼煎入。出榻敎上更進湯劑後,諸臣退出。
上在慶熙宮。停常參·經筵。
世祖大王忌辰。
自昧爽至卯時,有霧氣。
藥房都提調臣金陽澤,提調臣申晦,副提調臣尹得養啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。予則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,待下敎詣閤。
傳于韓必壽曰,內局入侍。
韓必壽啓曰,今日政新除授玉堂,竝待下批牌招,推移入直,何如?傳曰,允。
有政。行判書李益輔進,參判徐命膺未肅拜,參議李徽之差祭,同副承旨韓必壽進。吏批啓曰,玉堂闕員,今當差出,而曾經之人,多在違牌坐罷中,無以推移備擬,合有變通之道,何以爲之?敢稟。傳曰,竝敍用。
又啓曰,禮曹正郞金觀柱,顯陵參奉尹勉昇呈狀內,身病甚重,不得察任云,竝改差,何如?傳曰,允。
又啓曰,敦寧府都正申㬦戶奴呈狀內,身病甚重,勢難察任云,今姑改差,何如?傳曰,允。
以安爲大司諫,林鼎遠爲持平,李亨逵爲副應敎,金載順·閔弘烈爲副校理,李澤遂爲修撰,李惟秀爲禮曹參判,李溵爲同經筵,林德躋爲兵曹正郞,洪益彬爲敦寧判官,李堉爲司僕正,李彦五爲奉常僉正,宋奎煥爲軍器至簿,宋載經爲南學敎授,尹養厚爲中學敎授,李得尋·慶再觀·金鼎熙爲典籍,元重擧爲禮賓參奉,趙義逵爲順康園守奉官,全懿良·金益來爲崇寧殿參奉,金文鐸爲奉常直長,申光翰爲學錄,任玉爲養賢奉事。
兵批,判書南泰會病,參判徐命臣病,參議李彦衡病,參知金漢耆進啓曰,全羅兵虞候柳光璧老父,痰痺之症,越添瘴濕之鄕,一倍危重,將至難支之境。且無兄弟,扶護無人,勢難離側,累度呈狀乞遞,情理旣如是,則不可强令赴任,今姑改差,何如?傳曰,允。
又啓曰,同知中樞府事成鶴年,年老病痼,文臣兼宣傳官李胤恒,日前得除司藝之職,勢難兩處供職。俱爲呈狀乞遞,不可强令察任,竝今姑改差,何如?傳曰,允。
以沈墢·洪梓·洪樂純爲副司正,朴春光爲同知。
傳于申大顯曰,儒臣牌招入直後,開陽門下鑰。
說書李秉鼎疏曰,伏以臣之情事,尙何言哉?自臣父遭誣以來,至痛弸中,愈久愈甚。惟日夕煩冤崩迫,迺蒙天鑑孔昭,無幽不照,前後聖諭之所以洞察而明辨之者,固已丁寧痛切。靡有餘蘊,而繼又伏見所賜臣父批旨,百二十有三言,益復懇惻隆摯,迥越尋常,臣父子相對,北望攢手,百拜莊誦,一字一涕。竊念臣父,遭際明時,位躋崇顯,惟其聖眷冞隆,以致群忌隨集,至于李奎緯之憯誣而極矣。噫,彼奎緯,亦人之子弟耳。急於甘心臣家,忍爲此絶悖無倫之說,是實千古讒慝之所未有,儻微我殿下至明至慈,其何以燭鬼蜮之情,而雪閤門之冤乎?古人所謂盛德大恩,過於天地百倍者,正謂臣今日道,則臣之生死隕結,豈足以仰酬其萬一也?顧玆新除,適降此際,臣固當竭蹶趨承,以少伸區區感祝之忱,而不惟胄筵勸講之任,決非如臣蔑學所可堪膺。且臣駭痛之餘,世念都灰,今何可以冤誣之獲伸,恩渥之難孤,而突然爲冒進之計哉?嚴召之下,轉動無路,敢此隨詣禁扃之下,略暴危苦之懇。伏乞聖慈,曲垂矜諒,亟命鐫遞臣職名,俾安私分,不勝幸甚,臣無任云云。答曰,省疏具悉。爾其勿辭,察職。
丁亥九月初八日巳時,上御集慶堂。藥房入診入侍時,都提調金致仁,提調申晦,副提調尹得養,假注書權禛,記事官李克生·愼認明,醫官方泰輿·許礈·李以楷·李泰遠·慶絢·金季良·吳道炯·鄭允說·許溫,以次進伏訖。致仁曰,夜間,聖體調攝,若何?上曰,一樣矣。致仁曰,寢睡·水刺之節,亦何如?上曰,亦一樣矣。進湯劑診候,泰輿·礈·以楷曰,左右三部脈候調均,而滑體一向矣。上曰,昨日晩後,氣甚苶然,意謂今番,必將更須醫瀝湯矣。夕進蔘苓茶,氣度調斡,仍卽差勝矣。致仁曰,伏聞卽搔癢之候,今則,何如?上曰,不甚大段,而此必多進蔘劑之致矣。泰輿等曰,此則不然矣。致仁曰,昨減一貼,似大輕支矣。自今日,還用三貼,何如?上曰,置之。上曰,予於其日則湯劑,亦必却之矣,都無酬應而靜臥矣。致仁曰,藥院則,豈不引接乎?上曰,藥院,亦不可召見矣。致仁曰,曾有引接二品之時矣。今來只使臣等,不得瞻望,則下情當如何?此非許久入侍,不過暫時承候之計矣。晦曰,幸乞視如常時,召見臣等,伏望伏望。致仁曰,請三貼進用矣。上,不允。更請蔘苓茶持入。上曰,茶飮則雖封入,予必進之矣,予當精應之矣。湯劑一時竝進,故胸中沓積,一貼午進則似勝矣。上曰,藥房提調持湯劑,更爲入侍。出榻敎致仁曰,晩後持入,何如?上曰,依。上曰,同副承旨入侍。出榻敎命得養,讀奏東堂三所書題及嶺南右道進士榜後,藥院諸臣,以次退出。
丁亥九月初八日申時,上御集慶堂。藥房入診入侍時,都提調金致仁,提調申晦,副提調尹得養,假注書權禛,記事官李克生·愼認明,醫官方泰輿·許礈·李以楷·李泰遠·慶絢·吳道炯·鄭允說·許溫以次進伏訖。致仁曰,午間,氣候若何?上曰,一樣矣。進湯劑診候,泰輿等曰,脈候左右三部調均,而滑體則一向矣。上命讀一所書題後,上曰,其下一節,似沒緊要矣。上曰,同副承旨入侍。出榻敎藥院諸臣遂退出。
丁亥九月初八日酉時,上御集慶堂。承旨入侍時,同副承旨韓必壽,假注書權應奎,記事官李克生·愼認明,以次進伏訖。上曰,承旨曾經何邑乎?必壽曰,待罪綾州矣。上曰,綾州何如邑乎?必壽曰,本綾陽縣,而以大妃姓鄕之故,陞爲綾州矣。上曰,山水,何如?必壽曰,極甚淸麗,以山水鄕稱之矣。上曰,有橘柚乎?必壽曰,間有之,而非土産矣。上曰,有竹乎?必壽曰,處處竹林茂盛,甚猗猗然矣。上曰,自綾州上來時,牟麥,何如?必壽曰,大登矣。上曰,今日政官誰入耶?必壽曰,判書入來矣。上曰,東堂榜目未及見之,故召入矣。諸臣以次退出。
丁亥九月初八日二更三點,上御集慶堂。儒臣入侍時,副校理閔弘烈,修撰李澤遂,同副承旨韓必壽,假注書權應奎,記事官李克生·愼認明,以次進伏訖。上命弘烈·澤遂,讀警世問答篇,仍命必壽賤臣,應奎·克生·認明,以次讀之訖。弘烈·澤遂先退,上命必壽,書述懷,命讀一遍訖,上曰,明早正書以入,可也。諸臣以次退出。
上在慶熙宮。停常參·經筵。
自辰時至未時,日暈。申時,日有左珥。
藥房都提調臣金致仁,提調臣申晦,副提調臣尹得養啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
申大顯,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以啓曰,副摠管李潤德,以禁衛中軍軍兵等中日試放事,南伐院晝仕出去之意,敢啓。傳曰,知道。
韓必壽,以侍講院言啓曰,本院說書李秉鼎疏批已下,卽爲牌招察任,何如?傳曰,允。
以承傳色口傳下敎曰,此心一倍,今日九日製事,儒生待令。
韓必壽,以成均館同知館事,大司成言啓曰,今九月初九日,儒生課試,當爲設行,而大提學未差,限內不得爲之之意,敢啓。傳曰,知道。
傳于韓必壽曰,追慕憧憧,九日製,當於崇政殿爲之,儒生待令。
尹得養啓曰,今日親臨九日製時,承旨不可不備員,左承旨權噵,右承旨尹學東,卽爲牌招,何如?傳曰,允。
備忘記,今日試官左相趙明鼎·洪樂性,入直兩儒臣鄭象仁·兪彦鎬,承旨禮房爲之。噫,庭試雖近,古例宜遵。侍衛以入直擧行,殿座時刻隨時,只入正時。
尹冕東,以義禁府言啓曰,今此親臨九日製時,本府都事,皆爲赴擧,武都事一員,本府入直,而崇政門·宜秋門·麗春門禁亂都事及庭試武科初試一二所,東堂初試文一二所武一二所禁亂都事,當直入直·回公都事。無以推移,假都事十一員。卽令該曹依例差出,以爲分排之地,何如?傳曰,允。
殿座罷後,政院·玉堂·藥房口傳問安。答曰,知道。
申大顯啓曰,明日次對,兩司長官,當爲進參,大司憲李應協,大司諫安,竝待開門牌招,何如?傳曰,允。
傳于尹學東曰,坐直承旨與試官,先爲入侍。
傳于韓必壽曰,風勢如此,待朝分送宣傳官各一人于東西郊,禾穀盡爲刈取與否,看審以來。
以京畿監司狀啓加平等官,幼學張哲母李氏等,燒死·囕死·溺死事。傳于韓必壽曰,本道恤典擧行。
丁亥九月初九日巳時,上御集慶堂。藥房入診入侍時,都提調金致仁,提調申晦,副提調尹得養,假注書權禛,記事官李克生·愼認明,醫官方泰輿·許礈·李以楷·李泰遠·慶絢·金季良·吳道炯·鄭允說·許溫,以次進伏訖。致仁曰,去夜失睡,今日又爲科次,而風日亦不佳,聖體若何?上曰,一樣矣。上又曰,心氣不平,又聞風聲,心益悽楚矣。上曰,今日儒生,不多集矣。晦曰,似爲三四百矣。致仁曰,適値科時,必多集矣。上曰,此科時也,必多矣。鄕儒亦來會矣。致仁曰,或有來者矣。上命書傳敎曰,噫,昔年侍湯時仰覩,雖靜攝之中,三日製九日製,未嘗闕焉。初意則庭試不遠,其欲置之,夜來追慕冞切,更以思之,三九製,望八豈遺,蹶然命下者,意蓋此也。試官鄭象仁·兪彦鎬代,以入直兩春坊爲之,噫,春坊·玉署,一時兼對讀者,豈有之乎?出傳敎上曰,明日次對,當觀科次,前後爲之,依例來會。出傳敎上曰,藥房提調持湯劑,更爲入侍。出榻敎晦先退,持湯劑進伏,上進御後,諸臣以次退出。
丁亥九月初九日申時,上御崇政殿月臺。九日製入侍時,行都承旨尹得養,右承旨尹學東,左副承旨申大顯,右副承旨尹冕東,同副承旨韓必壽,假注書權禛·權應奎,記事官鄭好仁·愼認明,以次進伏訖。上曰,試官使之入來肅拜,儒生亦許入,可也。上曰,禮房誰也?得養曰,尹學東矣。得養曰,左承旨家有故,不爲仕進矣。上曰,唯。上曰,儒生可謂速來矣。菊製日日苦待,聞命勇赴矣。藥房都提調金致仁曰,日氣甚不好,氣候若何?上曰,一樣矣。致仁曰,多士之數,勝於今春矣。上曰,何其壯也?致仁曰,初見矣。前日節製時,不如是多也。仍進湯劑,上進御湯劑。上曰,試其何以速辦,可謂神通矣。致仁曰,必預備以待矣。上曰,然矣。前日猶不至如此之多乎?殿庭彌滿乎?得養曰,然矣。御路皆滿矣。上曰,日晩當閉門之意,知委於未及入來之儒生,可也。學東曰,今則或一二入來,方申飭矣。上曰,閉門,侍衛承旨少退,可也。上曰,前年何日,設此科乎?學東曰,庭試後一日矣。上曰,其時書題何題?學東曰,寬兮綽兮矣。上曰,今日壯元儒生,則庭試時,必穩臥矣。上曰,試官持紙筆墨進前,具庠·尹錫烈進伏。上命書書題霜葉紅於二月花,上曰,書題甚好矣。昨年春塘臺書題。停車坐愛楓林晩乎?得養曰,然矣。上曰,壯元誰也?必壽曰,徐有鄰矣。藥房進蔘苓茶,上進御後,仍入大內。
丁亥九月初九日二更三點,上御集慶堂。科次入侍時,命官韓翼謩,試官趙明鼎·洪樂性·閔弘烈·李澤遂·具庠·尹錫烈,右承旨尹學東,假注書權應奎,記事官李克生·愼認明,以次進伏訖。上曰,今日題與停車坐愛楓林晩,命意似異矣。翼謩曰,然矣。上命考試券,未及盡考,上曰,試官姑退,明日入侍,更爲科次事。出榻敎諸臣以次退出。
上在慶熙宮。停常參·經筵。
藥房都提調臣金致仁,提調臣申晦,副提調臣尹得養啓曰,昨日大庭臨試,移時還內。伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。予則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,待下敎詣閤。
又以下敎曰,多有可爲之事,先入科次。
尹學東,以弘文館言啓曰,新除授副校理金載順,時在京畿龍仁地,經筵入番事緊,請斯速乘馹上來事,下諭。傳曰,知道。
傳于尹得養曰,試官,依例入侍。
傳于尹學東曰,館試策問居首儒生,亦爲來待。
傳于尹冕東曰,內局次對,同爲入侍。
以承傳色口傳下敎曰,下番翰林之父,今年幾何?說書,亦以侍從施行乎?知入。
備忘記。噫,人間七十古來稀,況八十乎?且昨年下敎,雖似一時,更以思之,意在定式,翰薦爲翰圈,與注書一也。翰苑簪筆之臣,豈下於說書乎?其父六十,其亦許宴,況八十乎?愼認明父,特爲加資,仍爲定式。
傳于韓必壽曰,館所策文居首儒生,明日待令事,分付。
申大顯,以庭試武二所差備官,以試官意啓曰,本所柳葉箭六兩,今已畢射,而兩技入格,只是三十五人矣。元額未充之數,勢將依近例,單技入格中,從矢數,次次陞付之意,敢啓。傳曰,知道。
以平安假都事狀啓,价川郡順川無役人,劉德秀等,渰死事·囕死事。傳于韓必壽曰,令本道恤典擧行。
丁亥九月初十日辰時,上御集慶堂。科次入侍時,命官韓翼謩,試官趙明鼎·洪樂性·閔弘烈·李澤遂·具庠·尹錫烈,右承旨尹學東,假注書權應奎,記事官李克生·愼認明,以次進伏訖。翼謩曰,夜間,聖候若何?上曰,一樣矣。上曰,試官入來,畢考,可也。翼謩·明鼎畢考後,上曰,仍合考宜矣。上曰,首句春歸盡而不盡,鋪敍三月後而無紅,何如?翼謩曰,似不襯着矣。上曰,厥文誰選乎?翼謩曰,趙明鼎所選矣。翼謩曰,此文僅可,別置如何?上曰,足以用之矣。上曰,玉堂誰也?翼謩曰,閔弘烈·李澤遂矣。春坊誰也?翼謩曰,具庠·尹錫烈矣。翼謩曰,文皆不能善作,以三下一,爲壯元,何如?上曰,宜矣。上親拆批封,卽申光履。上曰,申光履誰也?翼謩曰,申晙之子也。上曰,居首進士申光履來待事。出榻敎諸臣以次退出
丁亥九月初十日辰時,上御集慶堂。大臣·備局堂上引見入侍時,領議政金致仁,左議政韓翼謩,右議政金尙喆,行吏曹判書李益輔,判尹趙明鼎,戶曹判書李思觀,刑曹判書洪樂性,行副護軍李章吾,開城留守金善行,行副司直金時默,大司諫安,掌令鄭彦暹,副校理閔弘烈,左副承旨申大顯,假注書權應奎,事變假注書崔景岳,記事官李克生·愼認明,以次進伏訖。致仁曰,夜間,聖體調攝,若何?上曰,一樣矣。翼謩曰,夜間,聖候若何?上曰,一樣矣。藥房提調申晦,持湯劑入侍,上進御湯劑。上曰,申光履,業宜爲之矣。致仁曰,以早成見補之人矣。致仁曰,目今急務,莫先於嗣歲之備,而糴政方當前矣。道臣·守令,亦應留意於此,而更加申飭,必以精實穀準捧。且於捧糴之際,小民則例皆先納,而惟土豪官屬輩,觀望延施,便成痼弊,或値停捧之年,則朝家惠澤,獨歸於此草,寧不可痛,爲守令者於此,尤宜惕念,以此出擧條,一體嚴飭,何如?上曰,依爲之。出擧條致仁曰,自前法例,注書·說書,則用以侍從。翰林則不得爲侍從,而再昨年受爵後,以翰林安聖彬處給宴需事,有所下敎,而銓曹驟看之,仍以侍從施行。其後推恩者有數人,日前愼認明之父,亦爲加資,當該銓官推考,法例旣如是,則其加資,自當勿施矣。上曰,注擬侍從,翰林之不爲侍從,予未知其意,諸相之意,何如?翼謩曰,翰·注俱是薦望,而翰林之獨不得爲侍從,臣等,亦所未解者矣。尙喆曰,雖未知法意,而古規則然矣。上曰,又有猶此者,曾有避翰林趨說書之故,禁說書之出六矣。今翰林不爲侍從,比說書之不能陞六,何如?致仁曰,此則猶有定式之敎,翰林則全有銓曹之錯認矣。命入受爵時,下敎宜矣。上曰,注書出去持入,可也。致仁曰,一二所錄名官李翼相·金重赫,頃有拿處之命,故該曹,卽已出代,而及見禁府議讞,則竝以笞四十,付過還職,判下矣。李翼相·金重赫,還付本職,而時付者,則還送本館乎?上曰,依爲之。出擧條致仁曰,前備堂未還差者多矣。禮曹判書申晦,右參贊李昌壽,知訓鍊具善行,行司直趙雲逵·鄭弘淳,兵曹參判徐命臣,刑曹參判李溵,前副提調趙榮順竝還差,而鄭弘淳,仍察有司,申晦關西句管堂上,趙雲逵湖南句管堂上差下,鄭弘淳惠廳堂上,亦爲還差,使之察任,何如?上曰,依爲之。出擧條上曰,前備堂申晦·李昌壽·具善行·趙雲逵·鄭弘淳·徐命臣·李溵,前副提調趙榮順竝還差,鄭弘淳仍察有司,申晦關西句管,趙雲逵湖南句管差下事。出榻敎上曰,行副司直鄭弘淳惠堂還差事。出榻敎致仁曰,庭試當前,文任不可無矣,藝文提學尹汲,弘文提學李昌壽,或引入或在外,竝姑許遞,待後政,以無故人備擬事,分付,何如?上曰,依爲之。出擧條上曰,傳啓,可也。彦暹曰,物故罪人得輿,以告者徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈。請還寢東呂·址淳等還配之命,更令王府,嚴鞫得情。上曰,勿煩。彦暹曰,請還寢定配罪人者斤萬酌處之命,更令王府,嚴鞫得情,快伸王章。措辭見上上曰,勿煩。彦暹曰,請還寢定配罪人金柱泰減等之命。措辭見上上曰,此非相持者,勿煩。彦暹曰,臣率爾顚錯,莫重傳啓罪人名字,失次誤達,昏謬不察之失,於是乎著矣。豈可一刻仍冒於臺次乎?請命遞斥臣職。上曰,一時做錯,何傷之有?勿辭亦勿退待。曰,請還寢鍾城府爲奴罪人天大酌處之命,依律處斷。措辭見上上曰,勿煩。上曰,摘奸宣傳官入侍。出榻敎臣應奎承命出召,宣傳官入伏奏曰,禾穀今已盡刈無遺矣。上曰,然乎?上曰,申光履入侍事。出榻敎景岳承命出召,申光履入伏,上命誦所作文,光履誦之末句。上曰,極聰明矣。尙喆曰,臣曾與此人同做事,爲人鶻突明白矣。賤臣應奎出,持受爵時下敎入伏,上命弘烈讀奏。上曰,下一節,可見其爲聖彬也。仍爲定式,似涉苟且矣。致仁曰,曾亦有二品召見之例,再明日若未入瞻,則下情,如何?請奉湯劑,暫入仰瞻,伏望體念,如何?翼謩曰,只許診筵,臣等,不過承候矣。群情牢拒,臣分都廢,若當此日,竝闕當行之承候,則下情,如何?伏聞在外有所遭之諸臣,欲參候班而入來云矣。上曰,入來云耶?常見之人,別爲召見,有何意味?致仁曰,無太迫切,少察天理人情焉。上曰,若許召見,則必紛然入來矣。致仁曰,不過臣等數三人而已矣。亦是霎時事矣。尙喆曰,日前御製,亦豈非聖算?如此故追慕益深。伏望推此體念焉。上曰,此言是也,而寧不能體群臣,召見則難矣。將欲更諒下敎,卿等退去。致仁曰,旣承更諒之敎,臣等顒望矣。上曰,恃之則狼狽矣。諸人仰瞻,亦涉張大,洪領府事,曾亦甚困之,故予有今日仰瞻可去之敎矣。其心則可諒矣。尙喆曰,亞卿中如李溵者,亦欲參班,來留城外,若許遞本職,則入來云矣。上曰,申飭行公,欲爲國事,豈可問安乎?李瀰則必無撕捱矣。致仁曰,瀰則與洪趾海·李命植,以水原事,方在罪中,處分後,今已日久矣。上曰,直言之,誠難許矣。翼謩曰,若有入侍,或有祝禧頌禱,則猶可爲張大,直入承候,何太煩乎?上曰,旣入則必有今日歡喜等語,予甚歉聞矣。翼謩曰,若聖意必以此爲難,則臣等雖滿心歡喜,只當循例承候而退去矣。上笑曰,左相此言,實出沓沓之意也。若許卿等,則卿等獨予臣,重宰則非予臣乎?重宰亦必慨然矣。諸臣以次退出。
丁亥九月初十日未時,上御集慶堂。藥房入診入侍時,都提調金致仁,提調申晦,副提調尹得養,假注書權禛,記事官李克生·愼認明,醫官方泰輿·許礈·李以楷·李泰遠·慶絢·吳道炯·鄭允說·許溫,以次進伏訖。致仁曰,夜間,聖體若何?上曰,一樣矣。致仁曰,寢睡·水刺之節,亦何如?上曰,亦一樣矣。上仍進湯劑診候,泰輿·礈·以楷退伏奏曰,左右三部脈候,一向調均,而滑體則如常矣。致仁曰,館所策題,都承旨考之,則非竊科,而乃決科也。上曰,然乎?似必謙語也。上曰,申光履之爲人嘉矣。致仁曰,嘗補而尙未世用矣。致仁曰,蔘苓茶更進乎?上曰,然矣。上曰,藥房提調持湯劑,更爲入侍。出搨敎晦先退,持湯劑進伏,上進御後,致仁曰,明日湯劑,亦依例爲之乎?上曰,依。諸臣以次退出。
上在慶熙宮。停常參·經筵。
藥房都提調臣金致仁,提調臣申晦,副提調臣尹得養啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,待下敎詣閤。
尹冕東,以都摠府言啓曰,副摠管宋瑩中,以漢城府右尹,本府坐起,晝仕出去之意,敢啓。傳曰,知道。
以承傳色口傳下敎曰,今日循例下敎亦不肖,動駕前,何可進御湯劑乎?茶則先入之,蔘苓茶,乘輦時待令,入侍,明日爲之。
又以下敎曰,自有內局入侍,其敢突入,今日入侍臺臣,施以湖沿徒年之律,當日押付。
傳于尹得養曰,禮房承旨入侍。
尹得養啓曰,今日動駕時,承旨不可不備員,而左承旨權噵牌不進,傳旨未下。右承旨尹學東,左副承旨申大顯,俱以式暇,將無以備員,尹學東·申大顯,竝卽牌招,何如?傳曰,允。
傳于尹冕東曰,延和門外當乘輦,軒架置之。
又傳于曰,訓將只率新營軍隨駕,以兵曹守宮望筒,傳于尹冕東曰,以參知爲之。
以守宮史官望筒,傳于尹得養曰,以首爲之。
大駕詣毓祥宮後,王世孫遣宮官問安。答曰,知道。
政院·玉堂·藥房口傳問安。答曰,知道。
傳于申大顯曰,前府使趙慶祥子德倫,軍職差下。
備忘記,前府使崔朝岳,旣已飭矣,蕩滌調用,其弟景岳,宣傳官待窠調用。
以承傳色口傳下敎曰,隨駕二品以上耆老諸臣,有入來者,竝入侍。
傳于尹得養曰,大臣·二品以上耆社宗臣,待下敎入侍。
又傳于曰,入侍。
大駕歷臨延齡君房後,政院·玉堂·藥房口傳問安。答曰,知道。
以承傳色口傳下敎曰,今日來此,木六同·布六同·米十石·太十石入之。
又以下敎曰,今臨于此,予心愴然,洪領相家,遣承旨致祭。祭文當製下,古昔主人,卽洪樂性父,特加一資。
傳于申大顯曰,諸司預備。
大駕還宮後,政院·玉堂·藥房口傳問安。答曰,知道。
尹冕東,以庭試武一所差備官,以試官意啓曰,今此庭試初試時,兩所各取二百五十人事,命下矣。柳葉箭六兩,今已畢射,而兩技入格,僅爲十人,元額未充之數,至於二百四十人。取考謄錄,則在前如此之時,依傳敎,六兩三矢與柳葉箭三中四分,比劃先付後,柳葉箭入格之類,一從矢數陞付矣。元額未滿數,以單技入格人,依近例,次次陞付之意,敢啓。傳曰,知道。
丁亥九月十一日辰時,上御集慶堂。承旨·掌令同爲入侍時,掌令申一淸,同副承旨韓必壽,假注書權應奎,記事官李克生·愼認明,以次進伏訖。上命書傳敎曰,昨日御製旣諭,初度日在近,予懷冞切。昨夜之夢,益覺誠淺,文旣諭,十朔養育,若視以尋常,年及七十四,例過其日,此豈孝乎?今日當拜毓祥宮,三嚴以辰正三刻,單嚴爲之。世孫祗迎安徐,侍衛以入直擧行,百官行禮置之。只二品以上隨駕,挾輦軍八十名,前後廂百名,禁軍一百名,皆以入直擧行。回駕後復入直,駕前駕後局將有廳軍,皆置之,留營·留陣·副輦,亦爲置之。出傳敎必壽曰,臺臣入來矣。上曰,旣非診筵,則遽入於此入侍非矣,命遞差。上曰,今日入侍臺臣,施以不敍之典事。出榻敎請臣以次退出。
丁亥九月十一日辰時,上詣毓祥宮。擧動入侍時,行都承旨尹得養,右承旨尹學東,左副承旨申大顯,右副承旨尹冕東,同副承旨韓必壽,假注書權禛·權應奎,記事官李克生·愼認明,以次隨賀。上具翼善冠·袞龍袍,以步輿,出延和門外,降輿乘輦。藥房都提調金致仁,提調申晦進前曰,夜間,聖體調攝,若何?上曰,一樣矣。進湯劑,上進御訖。學東曰,今此動駕時,通禮不爲待令,事甚未安,推考警責,以假通禮,姑先擧行,何如?上曰,依爲之。出擧條命書傳敎曰,其君追慕動駕,世孫其何胄筵,命下之後,仍爲擧行,若此而其能輔導沖子乎?其涉駭然,當該春坊官員,一倂汰去。上詣毓祥宮降輦,以步輿入內後,諸臣退次。
酉時,直下初嚴,上御風月軒。命時·原任大臣二品以上,耆社宗臣,入侍。領府事尹東度,領議政金致仁,判府事徐志修·金陽澤,左議政韓翼謩,右議政金尙喆,海運君槤,判敦寧李益炡,咸溪君□,全恩君暾,吏曹判書李益輔,禮曹判書申晦,行司直沈星鎭·趙雲逵,兵曹判書南泰會,戶曹判書李思觀,工曹判書李之億,刑曹判書洪樂性,判尹趙明鼎,行司直具善行,奉朝賀金尙翼,大司成趙曮,工曹參判閔百興,右尹宋瑩中,禮曹參判李惟秀,副護軍李潤成·李國賢,以次進伏訖。東度·致仁·志修·陽澤曰,孝思旣伸,聖候若何?上曰,今至于此,亦不肖矣。卿等每苦請入瞻,故予今豫爲召見,果何如耶?致仁曰,今日入瞻,固好矣,而臣等所望,不止於今日矣。東度曰,臣等則必欲於再明入瞻矣。上曰,再明則必靜臥矣。翼謩曰,入瞻姑舍,診筵則不可不許矣。上曰,決不許矣。致仁曰,兪奉朝賀,必欲入來,而有病不能云矣。上曰,似然矣。翼謩曰,再明則必欲擔曳入參候班云矣。上曰,非擔曳,雖負來,予則不見矣。東度曰,李昌誼·趙雲逵諸人,亦皆入參云矣。命一一仰瞻,星鎭進前,上曰,貴矣。趙雲逵亦入來乎?致仁曰,元無不入之端矣。上曰,李溵則似不入來矣。致仁曰,所在處差間矣。命書傳敎曰,今日行禮,意蓋深矣。何以然乎?昨夢見介弟,第竟夕若此,而不拜于此,其曰孝乎?先拜于此,欲見介弟,第諸臣再明,其欲見予。嗚呼,初度之日在再明,于今諸臣之見,其何由乎?卽予一身,此亦揚光之意,今日已行,何言再明,見諸臣後,當詣安國洞,而當由西門入,以此分付。出傳敎致仁曰,今已夜深,退而明日,何如?上曰,今日畢行,明當入臥矣。泰會曰,安國洞道路甚狹,以前廂爲後廂,由鍾樓路駕行,何如?上曰,騎判所奏,其涉擧職,特爲加資。出傳敎上曰,下敎只命入直,而扈輦隊前後鼓吹,能爲待令,其涉可嘉,令該曹未布題給。出傳敎上曰,初度日在再明,何忍張樂?其亦爲親也。出傳敎上曰,今日已見,謁聖日其拜猶行,行禮誠難,況太廟禴祀之禮未能,君師父一也。其日當行版位展謁,酌獻禮,令世孫替行,以此分付。出傳敎上步出乘輦,至六曹前路。上曰,綾昌君,動駕之時陳箚,其涉駭也,其章給之。駕前下敎仍詣安國洞延齡君房,降輦乘步輿,由西門入內,諸臣退次。上以步輿出乘輦,藥房提調申晦,持湯劑進前,上進御湯劑後,還宮入大內。諸臣以次退出。
上在慶熙宮。停常參·經筵。
藥房都提調金致仁,提調申晦,副提調尹得養啓曰,昨日展拜毓祥宮,克伸聖孝,仍又歷臨,入夜還宮。伏未審夜間,聖體調攝,若何,痰候何如?寢睡·水刺之節,亦何如?臣等率諸御醫入診,詳察聖候爲宜。臣等,不任區區憂慮,敢來問安,竝此仰稟。答曰,知道。追慕之中,雖伸情禮,此心冞切。嗚呼,十朔之文,其亦踐矣。嗚呼,安國洞辛丑以後,倏已五十年,豈意望八,因夢臨見,其雖忽忽,若見介弟,餘懷何抑?旣下敎建功湯,只今日煎入。以承傳色口傳下敎曰,待下敎詣閤。
中宮殿·惠嬪宮,藥房口傳問安。答曰,知道。
以承傳色口傳下敎曰,再明日崇政殿,當香祗迎,儀注置之,時刻隨時爲之。又下敎曰,昨日入侍,國舅都尉已知之,其外入侍諸臣,書入。
以承傳色口傳下敎曰,謁聖初試,幾何?式年初試,亦幾何?爲之知,而承旨入侍時以奏。
以承傳色口傳下敎曰,李心源等諸承旨敍用,都承旨,令該曹口傳付軍職。又下敎曰,承旨有闕,代趙榮順除授,房依前。
傳于尹學東曰,內局入侍。
申大顯,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
尹學東啓曰,假注書權應奎,身病猝重,勢難察任。今姑改差,何如?傳曰,允。
假注書權應奎改差,代以沈頤之爲假注書。
尹學東啓曰,假注書沈頤之,時無職名,令該曹依例付軍職,冠帶常仕,何如?傳曰,允。
韓必壽,以備邊司言啓曰,本司堂上鄭存謙,纔遞本職矣。有司之任,多有擧行之事,令該曹口傳付軍職,使之察任,何如?傳曰,允。
兵曹口傳政事,副司直李心源·鄭存謙。
知義禁李景祜疏曰,伏以臣,空疎譾劣,文質無當,旣無勞閥。又乏資歷,卿月峻秩,本非可以擬議,而金吾晉擢之命,遞下於千當夢想之外,廟剡旣失於混擧,聖簡又隨以謬及,誠莫知何爲而致此也。驚惶悚惕,五內失守,控籲見阻,循墻不得,只自徊徨悶蹙矣。此際特召有命,飭敎屢除,怵分畏義,章皇冒膺,循省多慙,歷日靡定。迺者堂箚出,而其中難愼一句語,雖若泛論近弊,眞是箚着臣身,臣於是,顔騂背汗,益不知所出也。念臣出入邇列,已十有五年矣。伎倆畢露,長短莫逃,惟我聖上,深軫尙功之念,特推延世之恩,曲垂庇覆,過加拂拭,置之宰班,俾沾勳祿,在臣私分,踰濫極矣。況臣本素門弱植,父子兄弟,竝列華顯,盈滿之憂,寤寐在心,而今玆所叨,尤出誤恩,固知聖朝錄孤之眷,愈久冞隆。其在明王量才之義,豈不有乖乎?私心之感泣雖切,公朝之名器漸紊,此豈細故也哉?人非鬼責,理所必至,論思一語,可謂太寬恕,而臣又竊幸淸朝公議之不終泯也。臣之初不能引義力辭,固已愧悔萬萬,而曠日虛帶,益增罪戾。玆敢不避猥越之諫,冒伸肝膈之懇。伏乞聖慈,俯垂諒察,亟命收還臣新授資級,仍命刊改臣所帶職名,以重名器,以安私分,千萬幸甚。答曰,省疏具悉。今者陞擢,實循公議,卿勿過辭,從速行公。
都摠管韓光會疏曰,伏以臣,冒居銓貳,淹至半載,塵露無補,愆尤徒積,不自意摠府寵擢之命,遽下此際。臣誠惝怳懍惕,歷累日而不省攸措也。夫卿月之班,望峻責重,苟非名實俱著,爲一世所推者,莫宜居之。顧今才彦如林,臣不敢知日月之明,奚取於臣,而有此誤恩也。噫,臣本迂疎鈍劣,百不猶人,而偏蒙我聖上特達之知,敡歷華要,踰溢涯分,惟以殫竭奔走,爲一分塵刹之報,而旣無久次之可言,猥荷招擢之特恩。臣若不自量已,饕榮冒進,則冥升之災,負桑之誚,猶屬臣一身事,而其如累則哲之明,貽四方之機何哉?此臣所以聞命差驚,循墻不得者也。略貢血懇,見阻喉司,縮伏多日,恭俟駁正,適値候班纔撤,特召忽除,他不暇顧,章皇冒膺,反省多慙,人謂斯何,果然堂箚所論,殆若全着臣身,名器愼惜,儘是至論,公議可見,私分冞感。且於大僚筵奏,尤有所萬萬悚忸者,而第念玆事,煞有委折,文官虛司果之積滯。臣亦聞之,而伊時見窠,皆是四五品,節次陞付,政例則然,蓋其八窠之內,遷陞者爲五,牽復者爲三,而或出於廟朝之公擧。竊附於疎通之微意,揆地之據理非責如此,臣之溺職之罪,於是乎著矣。顧何敢爲費辭自解之計哉?左右思量,終難晏然。玆敢瀝陳短章,仰瀆崇聽。伏乞聖慈,察公器之不可濫授,諒臣言之非出飾讓,亟命收還臣資級,仍令重勘臣辜罰,以重官方,以靖私義,不勝萬幸。答曰,省疏具悉。今者陞擢,意蓋在矣。卿其勿辭,從速行公。
獻納鄭煥猷疏曰,伏以臣之老母,年衰病痼,藥餌爲事,顧臣情理。夫豈有離捨供職之望,而武科監試之命,義同往役,不敢言私。黽勉承膺,而昨夕復命之路,得接家信,則臣母宿病之外,又添毒感,神息凜然,比前益苦云。臣聞此報,方寸煎灼,歸護是急,拜章徑還,禮闕反面,罪大任情。伏乞天地父母,俯垂諒察,亟削臣職,以便救護,仍治臣罪,以肅朝綱,千萬幸甚。
執義鄭象仁疏曰,伏以臣之八耋偏母,貞疾恒苦,少失將攝,輒致凘綴,委身牀笫,日以藥餌爲命,臣之情私,豈有離捨供職之勢,而柏府除旨,忽下於玉署持被之日,仍有武所監試之命,臣義重往役,不敢言私,連赴試所。今已竣事,而此際得接家信,則母病朝來,又添泄瀉之症,度數頻數,眞元大下,伻人踵至,促臣歸護。臣聞來,方寸焦㥿,按住不得。玆敢忙陳短章,徑歸私次,雖緣事勢之萬不獲已,禮闕反面,罪著損體,惶愧之極,如負大何。伏乞聖慈,天地父母,曲賜矜諒,先遞臣本兼之職。仍治臣瀆擾之罪,以便救護,以嚴朝綱,千萬幸甚。
傳于尹學東曰,君父誕日在近,其如是乎?竝給之。
正言徐有鄰疏曰,伏以惟天惟祖宗,默垂保佑,喬陵展禮,玉候臻和,臣民慶忭,曷有其極?伏念臣命途險釁,早背庭訓,幼旣失學,長益荒嬉,隨衆應擧,不過爲慰兩世偏親之計,非如古人抱負才識,待時需世者也。不意昨秋,濫竊倖第,昵侍筵席,天語諄復,追悼之敎,至及先祖。臣承命感激,涕淚被面,歸傳臣祖母及母,相與頌戴聖恩,只擬策勵駑鈍,追先臣未卒之志,報殿下罔極之渥,曾未幾何,猥玷臺垣之選,其所不禰,臣自明知。奚待人言,而又是請改之論,至發於銓選之地,則廉防所在,有不敢唐突冒進。前後恩除,一例違逋,分義虧壞,罪戾山積,屛伏松楸,歌詠聖澤,自分爲明時之棄物。料外選部,又以臣苟充臺望,至誤恩點,除旨遠除,馹召繼辱,榮光所被,蓬蓽生輝。宜卽趨承,以伸叩謝之忱,而顧臣自來情悰,卽聖明之所俯燭,擧世之所共知,臺端一步,便同鐵限,去就一節,非所可論,瞻望雲天,只自悚蹙。且臣區區情勢之外,抑又有私情之萬萬難强者,臣母宿病,二十年于玆矣。焉就溫調攝,將來鄕廬,近因天氣之猝寒,癖氣肆動,眞元凘綴,飮啖全却,刀圭罔效。臣方左右扶將,方寸煎灼,恩命之下,轉動無路。玆不得不猥從縣道,疾聲哀籲。伏乞聖慈,天地父母,察臣臲卼之情,諒臣懇迫之私,亟許鐫遞,俾重公格,以便救護,千萬幸甚。臣於治疏將發之際,伏聞有憲府在外人嶺沿投畀之命,臣尤不勝驚悚震惕之至。臣亦臺臣在外中一人,譴罰之加,宜無異同,而特以諫院之偶然備員,獨逭常刑,臣心惶愧,殆有甚於重被行遣。而在朝家綜核之政,亦不可一任其倖免,玆敢冒死自首,附陳疏末,敢望俯加諒察,亟賜處分焉。踏啓字。
丁亥九月十二日午時,上御集慶堂。藥房入診入侍時,都提調金致仁,提調申晦,副提調尹得養,假注書權禛,記事官李克生·愼認明,醫官方泰輿·許礈·李以楷·李泰遠·慶絢·金季良·吳道炯·鄭允說·許溫,以次進伏訖。致仁曰,昨日展拜伸忱後,侵夜還宮,聖體若何?上曰,一樣矣。上進湯劑診候。泰輿等曰,左右三部調均,而脈候一向調均,滑體一向矣。上曰,予氣予自量,而慮或難步,以世孫替行矣。昨日試步,則似可行矣。上曰,此儒生也,酌獻禮,朝晝爲之,而卜夜行之者,蓋有意也。致仁曰,夕湯劑亦爲進御乎?上曰,藥房提調持湯劑,更爲入侍。晦先退。上命得養,讀奏平安道榜目訖。命召入入格儒生進士李轅柱,誦其所作策問記。上曰,善誦矣。轅柱遂先退,上命得養,讀奏三所試券後。致仁曰,蔘笭茶,更進乎?上曰,明日建功湯,姑爲停止,蔘苓茶二貼,煎入。出榻敎致仁曰,昨日憲臣處分,旣命收還,而第念詣臺兩司之謂有年前下敎,不稟隨入。揆以筵體,實涉未安,此後則凡於入侍承旨。先稟臺臣詣閤,承下敎召入似宜矣。上曰,依爲之。出擧條上曰,飭已行,前判書洪重孝敍用,其若在京,口傳付軍職。出傳敎上曰,致祭承旨,以右副承旨尹冕東,爲之。出榻敎上曰,居首進士申光履,直赴殿試,之次幼學朴師郁,幼學韓重裕,進士兪漢泰,各給二分。出傳敎上曰,今聞胄筵入侍,在於動駕下敎之前云,憲臣同入。由於政院令未周,其下敎一倂置之。出傳敎上曰,今番命題而忘却,予之常愛者此人也。餘意耿耿,其題特爲書下,諸承旨·玉署·春坊·翰注製進。出傳敎晦持湯劑進伏,上進御後,諸臣退出。
上在慶熙宮。停常參·經筵。
夜二更三更,月暈。
藥房都提調金致仁,提調申晦,副提調尹得養啓曰,玆當誕彌之辰,益切岡陵之祝,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。今年逢此日,誠是料表,只誦蓼莪,於予亦歇後語。五十六十,其猶心倍,況此年乎?身雖在此,昔年若夢,此生此世,此何人事,今日氣何諭乎?明日祗迎時入侍。噫,悠悠此心,明日庶可少舒矣。
中宮殿·惠嬪宮,藥房口傳問安。答曰,知道。
大殿誕日,政院·玉堂·朝廷二品以上·六曹堂上·奉朝賀·大司諫單子問安。答曰,知道。
中宮殿·惠嬪宮·世孫宮·嬪宮,政院·玉堂口傳問安。答曰,知道。
中宮殿,朝廷二品以上·六曹堂上·奉朝賀·大司諫口傳問安。答曰,知道。
以承傳色口傳下敎曰,蔘苓茶及茶,竝入之。
尹冕東啓曰,大司憲李應協,持平林弼遠未肅拜,掌令鄭彦暹·申一淸,執義鄭象仁,持平李東顯呈辭。今日以監察茶時之意,敢啓。傳曰,知道。
尹冕東,以吏曹言啓曰,宗廟望祭大祝,前校理具㢞塡差矣。時無職名,令該曹口傳付軍職,何如?傳曰,允
申大顯,以兵曹言啓曰,依不敎,扈輦隊等處,木綿施賞之意,敢啓。傳曰,知道。
上在慶熙宮。停常參·經筵。
藥房都提調金致仁,提調申晦,副提調尹得養啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫入診,詳察聖候爲宜。臣等,不任區區憂慮,敢來問安,竝此仰稟。答曰,知道。予則一樣矣。
中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
以承傳色口傳下敎曰,茶則先入之,下敎時入侍。
以承傳色口傳下敎曰,謁聖侍衛,以仍下敎矣。更爲磨鍊以入,可也。
有政。吏批,行判書李益輔進,參判徐命膺在外未肅拜,參議李徽之進,韓必壽進,以呂善德爲正言,以尹承烈爲副應敎,以洪相簡爲說書,以徐命善爲兼弼善,以李心源爲戶曹參判,以鄭彦忠爲敦寧都正,以趙明鼎爲弘文提學,以金容爲吏曹佐郞,以李枰爲禮曹正郞,以金樂鄕爲禮曹佐郞,以金斗恒爲顯陵參奉,以金得煋爲河東府使,以金用謙爲軍資正,以具善行爲軍器提調,冬至副使單李心源,兼持平金普淳減下,司直洪象漢今加崇祿,兵曹判書南泰會今加正憲,以上加資事,承傳。啓曰,司饔奉事申在善呈狀內,身病甚重,勢難察任云,依例改差,何如?傳曰,允。
又啓曰,卽接通禮院牒呈,則相禮愼爾復,身病稍重,勢難察任云,依例改差,何如?傳曰,允。
以申光蘊爲司饔奉事,以洪相直爲相禮。
兵批,判書南泰會病,參判徐命臣病,參議李彦衡進,參知金漢耆病,同副承旨韓必壽進,副護軍申㬦·愼守彝·徐命善,副司直洪重孝·尹坊·沈履之·柳脩·崔台衡·安杓,副司果徐有鄰,副司正沈頤之。
尹冕東,以刑曹言啓曰,令此謁聖慶科庭試親臨放榜時,天童軍,例自本曹,各司貢人等處,分排待令,而在前謁聖及庭試時,文科則全數定給,武科則只給甲乙科事,曾已啓稟定式矣。今亦依此擧行之意,敢啓。傳曰,知道。
丁亥九月十四日辰時,上御崇政殿庭。香祗迎入侍時,行都承旨尹得養,左承旨尹學東,右承旨申大顯,右副承旨尹冕東,同副承旨韓必壽,假注書權禛·沈頤之,記事官安廷鉉·愼認明序立訖。上詣板位前,祗迎罷後,還御月臺東邊,藥房提調金致仁,提調申晦入侍。致仁曰,夜間,聖體若何?寢睡·水刺之節,亦何如?上曰,一樣矣。致仁曰,昨日不得入侍,下情抑菀矣。請進湯劑,命持入進御。致仁曰,時·原任,爲承候來待矣。上曰,入侍,可也。予知其來矣。領府事尹東度,判府事徐志修·金陽澤,左議政韓翼謩,右議政金尙喆進伏。上笑曰,卿等何爲入來?東度曰,昨過誕日,下情耿耿矣。上笑曰,再昨旣見,何必更見乎?命先退。上曰,今番謁聖,予欲觀勢行禮矣。致仁曰,豈可爲之乎?望八行禮,往牒所無矣。上曰,方思之,今番招守僕,使之待令兩笏記矣。何可使世孫酌獻而坐觀乎?得養曰,今番春坊禮貌官弼善李敬玉,以居中,不得行公云矣。上曰,居中勿拘,可也。上曰,再昨下敎時,諭而不諭。其曰,憶昔慶恩府院君嘉林府夫人廟,明日遣內侍致祭,祭文當製下矣。渠雖不能,當今憶昔,前郡守李永培,蕩滌居下,明日致祭,其令冠帶進參。上曰,北伯金器大事,貴矣。四日露宿,入白頭山,貴矣。致仁曰,然矣。學東奉審太廟後,以無頉回奏,晦持湯劑,更爲入侍,命書慶恩府院君致祭祭文及贈領相貞敬夫人致祭祭文。上曰,李永培旣已下敎前府使崔朝岳,一體蕩滌下等,明日致祭,其令冠帶常仕。上曰,李永培·崔朝岳,予俱點下矣。上曰,頃見安國洞,追憶甲申,達城府院君孫徐日輔,特爲給牒敍用,以示予意。兵曹判書南泰會進伏曰,今番謁聖,昌德宮齋宿時,凡諸入直等事,依昨年九月動勅時例擧行事,命下,而隨駕軍兵,不可不稟定矣。昨年則禁衛大將,領率禁衛軍二哨隨駕,弘化門·金虎門,各一百名式入直矣。今番則以何營軍兵,幾哨磨鍊乎?敢稟。上曰,依昨年例擧行,可也。泰會曰,王世孫隨駕,同牌軍擧行乎?上曰,依爲之。泰會曰,在前謁聖時,成均館左右兩邊設布帳外,以訓局軍兵,有排立之例矣。今番以幾哨磨鍊乎?敢稟。上曰,二哨磨鍊,而訓將領率隨駕,入昌德宮後解嚴,酌獻時,領率入香橋排立,還入集春門後,解嚴,可也。泰會曰,昨年九月則禁軍一番隨駕,仍爲入直矣,今番則以幾番隨駕乎?敢稟。上曰,依昨年例,隨駕,可也。泰會曰,在前謁聖時,入直禁軍外,有成均館碑立隅·興德洞禁軍結陣之例,今番則以幾番磨鍊乎?敢稟。上曰,禁軍結陣置之,入昌德宮解嚴,還宮時聚待,可也。泰會曰,然則禁軍全數隨駕,而入直則只一番擧行乎?上曰,依爲之。泰會曰,今番昌德宮齋宿時,內外營入直巡邏等事,一依時御所例擧行,分付各軍門,何如?上曰,依爲之。泰會曰,今番謁聖時,別雲劍改磨鍊乎?上曰,置之仍。上曰,科時當有提學,政官牌招開政。又下敎曰,右承旨申大顯,軍士房勿爲移易。上曰,今番謁聖時,金虎門外竝留門事。政院知而擧行,武科殿試,立五貫草事。兵判知而擧行,命書慶恩府院君贈領相致祭祭文後,上還內,諸臣退出。
上在慶熙宮。停常參·經筵。
藥房都提調金致仁,提調申晦,副提調尹得養啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。予則一樣矣。中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,下敎時詣閤。
尹冕東啓曰,明日次對,兩司當爲進參,而未肅拜不爲行公人員,竝待開門牌招,以爲推移入侍之地,何如?傳曰,允。
申大顯,以都摠府言啓曰,今日入直內三廳武兼禁軍及軍兵等,中日習射,諸出標信。傳曰,知道。
傳于韓必壽曰,平安監司·內局同爲入侍。
又傳于曰,內局次對入侍,平安監司同爲入侍。
韓必壽啓曰,卽者觀象監官員來言,明日新科,本監提調一員,當爲進參,而提調沈鏽,謂有身病,徐命膺在外,他無進參之員云。提調沈鏽,明日待開門,牌招進參之地,何如?傳曰,允。
韓必壽,以侍講院言啓曰,本院新除授弼善李敬玉,兼弼善徐命善,說書洪相簡,卽爲牌招察任,何如?傳曰,允。
申大顯,以司僕寺官員,以一二提調意啓曰,今此謁聖科新恩所騎馬,當以本寺馬給之,而直赴之數,極其夥多,雖盡數排把,依近例,文科全一榜,武科只元榜入格者,給馬,何如?傳曰,允。
以承傳色口傳下敎曰,規矩依昨年例擧行。
平安監司鄭宲敎書,王若曰,予惟朝廷,重恬雅之操,屛翰須老成之望。東山歸臥,肯使野舟之虛橫,西土顧憂,爰思邊銷之克壯。眷彼浿形勝,乃是遼薊要衡。文物沓劃井之治,家家騎射子弟,城隍弛撤土之備,處處歌舞樓臺。欲祛弊蘇殘,雖貴陶都督綜理之手,然鎭物化俗,必賴羊太傳寬簡之規。惟卿初年芒屨之渡淮,晩歲幅中之臥洛。挹前修之緖韻,以桂烈薑辣之性而卽之如芝蘭,襲名祖之遺風,以佩玉冠冕之身而退然若韋布。,故嘗自文苑而擢詮柄,寵遇向老而冞深,終不以廟而易江湖,遜牘旣去而復至。惟其力辭於樞密,不妨暫處以江西。玆授卿以平安道觀察使兼兵馬水軍節度使·巡察使·管餉使·平壤府尹。官雖左遷,蓋出倚毗之意,名以外補,亦知敦勸之方。卿其勉恢遠圖,祗服寵命。勵氷檗之節,孟博登車而全路可淸,運樽俎之籌,范老藏甲而旁鄰自慴。若機務措劃之有大有細,何待多言,而變通矯革之或稟或專,自著常典。於戲,往其欽,汝行且召卿,西塞秋高,應回玉樓之夢,丙枕宵晏,佇聞雪山之謠。故玆敎示,想宜知悉。右副承旨知製敎臣尹冕東製進
丁亥九月十五日辰時,上御集慶堂。藥房入診,平安監司同爲入侍時,都承旨金致仁,提調申晦,副提調尹得養,假注書權禛,記事官李克生·愼認明,醫官方泰輿·許礈·李以楷·李泰遠·慶絢·金季良·吳道炯·鄭允說·許溫,平安監司鄭宲,以次進伏訖。致仁曰,聖體調攝,若何?上曰,一樣矣。致仁曰,寢睡·水刺之節,亦何如?上曰,亦一樣矣。進湯劑診候,泰輿等,皆退伏奏曰,脈候左右三部調均,而滑體則一向平安矣。上命得養,讀奏平安監司敎書訖,上曰,提調持湯劑,更爲入侍。出榻敎晦先退,持湯劑進伏,上進御後,諸臣退出。
丁亥九月十五日辰時,上御集慶堂。藥房入診,大臣·備局堂上引見入侍時,領議政金致仁,左議政韓翼謩,右議政金尙喆,行副司直李昌誼·趙雲逵,行副護軍具善行,戶曹判書李思觀,刑曹判書洪樂性,行副司直韓光會,行副護軍鄭汝稷·李章吾,兵曹參判徐命臣,開城留守金善行,行副司直金時默,大司成趙曮,江華留守鄭尙淳,副提學鄭存謙,右承旨申大顯,假注書沈頤之,事變假注書崔景岳,記事官李克生·愼認明,以次進伏。內局診候先退,翼謩曰,聖體若何?寢睡·水刺之節,亦何如?上曰,一樣矣。上命讀平安監司鄭宲敎書。上曰,製者,誰也?尹得養曰,尹冕東矣。致仁曰,向來隋城三守令處分,實出於嚴軍政之聖意,而宥謫之後,又過累朔,合有收敍之道矣。上曰,給牒敍用。致仁曰,雖有職秩當諡之人,而事係百年以前,則陳稟擧行事,曾有下敎矣。仁祖朝重臣金起宗,勳勞才諝,合受易名之典,而其後孫,方欲請諡云,故敢達矣。上曰,許諡焉。致仁曰,臣於向來,以樂林君埏象譯施杖事,陳達請罪矣。今則日久飭行,收敍,何如?上曰,敍用。致仁曰,科期已迫,試官當擇擬,而侍從諸人多在罷散,排擬甚艱云。堂上堂下罷散人,竝敍用,何如?上曰,依爲之。尙喆曰,仁祖朝勳臣事,旣有言端,敢將平日耿耿者,仰達矣。故延平府院君李貴,有大勳勞於國家,故自列聖朝,至有其子孫,毋論支嫡錄用之敎,於此亦可見待遇其家之出尋常萬萬矣。向年李命宿獄事,不幸出於意外,聖上處分,雖由於痛惡之意,而若歸之於爭財奪宗,則有非實狀云矣。因此一事,竝錮其至親諸人,豈不過當而傷惻乎?前領府事洪鳳漢之向來請放,亦此意也。下詢僚相,特賜處分,使元勳之後,毋至枳礙於聖世,恐不可已也。上曰,領相之意,何如?致仁曰,此則衆所傷愍之事,故右相亦詳聞,而有陳達矣,歸之於爭財奪宗,則有非實狀云者,誠約而盡矣。設有移宗之事,於其人,初不干涉,況其至親諸人乎?自上特賜處分,好矣。上曰,左相亦奏之。翼謩曰,臣於在銓時,檢擬李命宿之故,至被嚴譴,則今於此事,慊不敢,仰達矣。上曰,意謂有別意見,此乃引嫌乎?過矣。其家被罪者,幾人乎?致仁曰,命宿之兩兄命奭·命祿,被謫蒙放,而尙在罪中,其從二人,亦同謫宥還,而俱是儒生,此則別無可論矣,上曰,其時雖處分,到今何可持難乎?所奏憶昔事件亦然,特爲給牒。翼謩曰,纔過誕彌之辰,倍切慶忭之誠,古人凡有吉慶之事,必有觀祝之語。臣子之於君父,憂愛之忱,尤當如何?仰惟殿下,聖算彌高,聖德益邵,何待賤臣一二仰勉,而竊覸聖心,有時失乎?辭令或至太急,竊願加意於中字和字之工,聖而益聖,是臣區區之望也。上曰,人非堯·舜,安得每事盡善乎?況予素無學問工夫,安得不然,所奏感歎,藥石之言,可不銘採。翼謩曰,臣又有所懷,敢達者矣。寶算彌高,誕辰載屆,讌禮賀禮,自是應行之典,而殿下,終始牢拒,擧國群情,抑鬱於下。此猶如此,外此而或有他事之懇聞於上者,則將何以自達乎?伏願聖明,留心於交泰之義,必使上下相孚,群情畢達焉。上曰,俱是藥石之言,可謂頂門一針,可不留念焉。翼謩曰,首相旣以罷散人收敍事仰奏,其中亦有見漏者矣。金尙默,被謫纔放,無怪其一番違牌,而同罪之金載順,則旋蒙分揀,尙默則勘以私律,尙在罪名,此爲罪同而罰異矣。上曰,一體分揀。尙喆曰,今當諸臣收敍之時,有可達者矣。徐迥修之當初所坐,不過疏捄尹蓍東,而蓍東方此收用,迥修尙靳甄錄,朝家刑政,終涉斑駁,似當有處分矣。上曰,一體甄用。曮曰,本館物力,漸益凋殘,若値謁聖之時,則輒請物力於朝家,以爲接濟多士之資。今當盛擧,亦依乙酉年例劃得,然後可以支用,故敢此仰達矣。上曰,其數幾何?曮曰,戶曹錢二百兩,兵曹錢二百兩·木一同,惠廳米三十石矣。上曰,依乙酉年例劃給。尙淳曰,長寧殿一年六次祭享時香祝,殿官每於前期三日陪進,而冬至臘享正朝三次受香,俱是冬節,若値氷澌塞江之時,則或有三四日不得通涉之弊,莫重受香。不無窘急狼狽之慮,其在愼重之道,若復更爲差進數日,則恐合事宜,敢此仰達矣。上曰,前期五日爲之。壽國曰,罪人天大之窮凶情節,昭載於乙亥鞫案,至今全保首領,終是失刑之大者。旣拿旋配,雖出於聖上好生之德,此等凶徒,決不容一向涵貸。請還寢鍾城府爲奴罪人天大酌處之命,依律處斷。上曰,勿煩。壽國曰,河南君垙,因徵債微事,捉致門外一常漢,濫施毒杖,至於折骨,厥漢不勝冤酷,落井致死云。情狀痛駭,便同逼殺,事關人命,不可不嚴懲。請河南君垙罪狀,令該府該曹嚴査覈實,依律重繩。上曰,依啓。壽國曰,新除授正言呂善德,時在京畿廣州地。請斯速乘馹上來事,下諭。上曰,依啓。壽國以所懷達曰,日昨動駕,雖由於聖慕之冞切,而成命纔頒,輦路已啓。軍容未暇成列,從官不及趨班,景色遑遑,威儀草草,有乖於警蹕淸道之意。晩又蒙犯霧露,侵夜還宮,殊欠保嗇之通,殿下緝熙之聖工惟一,而涵養之方,猶有未盡。故動作之不節,擧措之太遽,每多有如此者,事雖旣往,戒在將來。伏願深留聖念,勿以事過而忽焉。上曰,爲先之心,人所不異,而其不量者,其過中者,究其本,公私判焉,雖然勉戒則是,可不加意焉。彦暹曰,物故罪人得輿,以告者徑弊杖下,則東呂·址淳窮覈,自是次第事,而酌處之命,雖出於聖上好生之德意,其在鞫體,不可不嚴覈。請還寢東呂·址淳等遠配之命,更令王府,嚴鞫得情。上曰,勿煩。彦暹曰,太丁凶逆,前古所無。今旣定法,少洩輿憤,而罪人者斤萬,旣聞太丁陰慘叵測之說,不卽發告。私相傳說,知情不告,自有其律,今此酌處之命,雖出於聖上好生之德意,而其在鞫體,不可不嚴覈。請還寢定配罪人者斤萬酌處之命,更令王府,嚴鞫得情,快伸王章。上曰,勿煩。彦暹曰,金柱泰,卽賊潤之子,只施定配之律,在渠亦云幸矣。今此減等處分,雖出於霈澤同流之聖意,減等則爲徒年,而徒年則遇赦卽放。此後國有赦典,則應入放秩。以潤之子,而猶爲無故平人,使之晏然行世,寧有如許道理,請還寢定配罪人金柱泰減等之命。上曰,旣諭勿煩。上命書傳敎曰,予豈請也,而旣參候班,今日違牌,其涉虧分。特除之後,例命牌招,而無此敎者,於其日,職在近密,豈待牌招云矣。稟以在外,豈徒不謝?此時在外,亦涉寒心,莫知事故之若何,而或以備局副提擧而然歟?承旨自承旨,籌司自籌司,事體寒心,大司諫安,左副承旨趙榮順,竝施不敍之典。藥房提調申晦,更進湯劑,進御後,諸臣以次退出。
上在慶熙宮。停常參·經筵。
藥房都提調金致仁,提調申晦,副提調尹得養啓曰,伏未審夜間,聖體調攝,若何?談候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。予則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,下敎時詣閤。
傳于尹冕東曰,內局入侍。
以承傳色口傳下敎曰,明日擧動時,崇賢門乘輦,回駕時當自崇政殿入,依此擧行。
以承傳色口傳下敎曰,今番謁聖日子,下敎而爲之乎?自該曹擇入乎?知入。
以承傳色口傳下敎曰,謁聖傳敎一件,書入。
以承傳色口傳下敎曰,謁聖日子,定以十八日,何意也?知入。
尹冕東啓曰,觀象監提調沈鏽牌不進,推考傳旨,今方捧入,而今日雜科,提調不可不進,更卽牌招,何如?傳曰,允。
傳于尹冕東曰,弘文提學牌招,應製詩科次以入。
尹冕東啓曰,弘文提學趙明鼎牌不進,推考傳旨,今方捧入,而特敎牌招之下,如是違牌,不爲承命,事極未安,更爲牌招,何如?傳曰,允。
傳于金漢耆曰,內局都提調雖不在,入侍。
韓必壽啓曰,藥房都提調,依下敎來待矣。傳曰,入侍。
吏曹口傳政事,以安杓爲兵曹參知。
韓必壽,以吏曹言啓曰,卽接通禮院牒呈,則今此王世孫謁聖時,相禮不可不備,而相禮洪相直,除拜前在鄕,未上來云。今姑改差,其代口傳備擬以入之意,敢啓。傳曰,知道。
尹冕東,以兵曹言啓曰,今九月十七日,武臣堂上祿試射日次,而動駕相値,不得設行,以無故日退行之意,敢啓。傳曰,知道。
尹冕東,以兵曹言啓曰,今此動駕時,領軍之將,不可不備,而羽林衛將元厚鎭,呈辭在外,兼司僕將金德厚,在外未肅拜,一員未差,無以推移,元厚鎭·金德厚,今姑改差,竝與未差之代,口傳差出,以爲備員領軍之地,何如?傳曰,允。
兵曹口傳政事,以朴聖煥·李宜柱爲兼司僕將,以洪允中爲羽林將。
尹冕東,以兵曹言啓曰,同知中樞府事鄭與曾,病難供職,累度呈狀,西樞雖是閑局,不可一向虛帶,今姑改差,何如?傳曰,允。
尹冕東,以訓鍊都監言啓曰,今此昌德宮擧動時,內外營入直,依時御所例擧行事,命下矣。南營馬軍五十名哨官金涑,廣智營軍五十名哨官鄭百源,集春營五十名哨官尹進五領率入直,而還宮後,撤罷之意,敢啓。傳曰,知道。
尹冕東,以禁衛營言啓曰,今九月十七日昌德宮擧動時,依定奪,以隨駕鄕軍二哨,金虎門一百名,哨官孟廷榦率領,弘化門一百名,把摠李纘徽,哨官曺信率領入直,而回駕時,除標信撤直隨駕,建陽門一百十四名哨官李龜年率領,西營四十名哨官崔宲憲率領,竝以餘軍,入直巡邏等事,依例擧行之意,敢啓。傳曰,知道。
尹冕東,以濬川司言啓曰,本司都廳金相玉有頉代,以御營廳千摠趙得慶差下,使之察任,何如?傳曰,允。
尹冕東,以刑曹言啓曰,出身崔完,以代射罪,自庭試武一所移送,出身金秀漸,亦以代射罪,自二所移送。故嚴加査問,俱已遲晚,而旣是出身,竝移義禁府處之,何如?傳曰,允。
尹冕東,以義禁府言啓曰,明日動駕時,大駕各差備都事九員隨駕後,皆爲赴擧。武都事一員,本府入直,而王世孫左右考喧都事,靑陽門禁亂都事,呈券作軸處禁亂都事,當直入直公事·回公都事,無以推移。假都事六員,卽令該曹差出,以爲分排之地,何如?傳曰,允。
兵曹判書南泰會疏曰,伏以臣,至庸極陋,最居人下,而前後踐歷,實踰涯分。至若本兵重任,尤非臣夢寐之所自期,只爲上感特達之知,下畏分義之嚴,黽勉承膺,今幾三朔有餘矣。居常懍懼,如集于木,而昨者陞資之命,又何爲而至也?臣自承綸音,終夜徊徨,益不知措躬之所也。臣之伊時所奏,不過節目間應行之事,而別無擧職之可補,則今此誤恩,實非明主愛嚬笑之道。而況在臣,尤有所萬萬不自安者,臣通籍立朝三十餘年之間,旣乞勞勩之可紀。又無吹噓之可藉,而官銜之淸華,品階之隆峻,每煩特簡,恩遇曠絶,是豈愚陋賤臣所可得者哉?冥升之譏,過福之災,猶屬身事,而至於公器之漸輕,恩數之太屑何哉?玆不得不悉暴由中之懇,仰控蓋高之天。伏乞聖明,曲加諒察,收還成命,以重恩典,以安私分,不勝幸甚。臣無任屛營祈懇之至。答曰,省疏具悉。今者陞資,意蓋在矣,卿勿過辭焉。
丁亥九月十六日辰時,上御集慶堂。藥房入診入侍時,都提調金致仁,提調申晦,副提調尹得養,假注書權禛,記事官李克生·愼認明,醫官方泰輿·許礈·李以楷·李泰遠·慶絢·金季良·吳道炯·鄭允說·許溫,以次進伏訖。致仁曰,夜間,聖體若何?上曰,一樣矣。致仁曰,陞朝之氣甚寒,痰候,亦何如?上曰,寒則好矣。而以此度往,爲先師,吁亦幸矣。致仁曰,寢睡·水刺之節,亦何如?上曰,今曰又令加進矣。進湯劑診候,泰輿·礈·以楷退伏奏曰,左右三部,脈候調均,而滑體則一向矣。上曰,自卿以下,皆竝須承牌也。金判府則予不欲入之矣,其子當赴試故也。致仁曰,豈有如此之恩眷矣?上曰,予欲必見其子之登科也。金判府之子,予豈防門乎?爲人可愛矣,致仁曰,豈翅可愛,身爲儒生,得蒙如此之恩眷,誠曠絶矣。上曰,雖看厥父,今若見其孫之登科,則其喜如何?致仁曰,金判府之父子,必感泣矣。上曰,自卿以下,第不可以不一皆承牌矣。仍命書之曰,噫,望人拜聖,寔是料表,藏種受繭,古豈有之?明日若有試官違牌之事,豈有臣分?以此申飭。出傳敎上曰,承旨有闕,代參知金漢耆除授,牌招察任,房順房。出傳敎上曰,參知有闕代,令該曹卽爲口傳擧行,仍爲牌招察任。出傳敎上曰,藥房提調持湯劑,更爲入侍。出榻敎晦持湯劑進伏,上進御後,諸臣以次退出。
丁亥九月十六日申時,上御集慶堂。藥房入診入侍時,都提調金致仁,提調申晦,副提調尹得養,假注書權禛,記事官李克生·愼認明,醫官方泰輿·許礈·李以楷·李泰遠·慶絢·金季良·吳道炯·鄭允說·許溫,以次進伏訖。致仁曰,午間,聖體若何?上曰,一樣矣。進湯劑診候。泰輿曰,左右三部調均,而滑體一向矣。礈·以楷皆曰,與首醫之意見同矣。致仁曰,午間水刺之節,亦何如?上曰,一樣矣。進湯劑訖,上曰,謁聖,予欲一日進行矣。俄聞政院,以爲九月十八日,卽壬寅入學日,故定擇云矣。晦曰,其時考出日記而下敎矣。上曰,予雖有替酌之敎,此後何期,而其更行酌獻乎?今番欲看勢酌獻矣。致仁曰,方今聖算隆高,拜禮亦難,頃日下敎實好矣。上曰,景廟入學時,文衡誰也?晦曰,似是李觀命。將命誰也?晦曰,南有常矣。上曰,此則孝章時矣。晦曰,朴泰祥乎?致仁曰,否矣。上曰,昔年入學時則誰乎?晦曰,趙復陽矣。上曰,向來則金判府矣。予之入學,趙泰億·趙龜命矣。予當言之,予以爲趙泰億,則似有闊狹矣,尹鵬五,其拔泰億也。卿等之意,何如?致仁曰,伊時處分時,泰億則比光佐·錫恒,有闊狹矣。上曰,削職則一矣。致仁曰,光佐·錫恒則追奪。泰億則只收牒,初旣不無闊狹矣。臣則以爲今難更議矣。上曰,國亂思良相,卿則已有聞先卿者,固知卿之如此矣。若洪領相之意,則將以爲如何?致仁曰,臣則聞知家庭者,固已如此,而亦嘗與洪領相旣多語及,每與臣等之意,無異矣。上曰,具壽國事,誠難矣。金判府事,決不過言矣。上曰,仍命退出,諸臣以次退出。
上在昌慶宮。停常參·經筵。
藥房都提調金致仁,提調申晦,副提調尹得養啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣,回駕後,入侍宜矣。
中宮殿·惠嬪宮,藥房口傳問安。答曰,知道。
大駕·王世孫,詣昌德宮後,政院·玉堂·藥房口傳問安。答曰,知道。
以承傳色口傳下敎曰,昨日入侍,卿等以口傳問安之意,陳達矣。今請入侍,此是行首輩執滯之故,使之豁然動駕。
以承傳色口傳下敎曰,試官牌招先爲之,望筒詣昌德宮後入之,又下敎曰,應製回駕後當科次,留此政院。
以承傳色口傳下敎曰,已下敎矣,敢若是乎?傳旨置之,更爲牌招,修正以入,牌去來,勿爲呼望。
以承傳色口傳下敎曰,有衣襨持來者,慶熙宮興化門狹門·留門,而自門隙,使守門將祗受,言於守宮承旨及騎曹,留門此標信,出去時敦化門狹門·留門。
以承傳色口傳下敎曰,前則三更三點,入正時矣,今則着衣稍遲,三更一點入正時。
金漢耆啓曰,今此試官望中,時無職名人員,令該曹口傳付軍職,何如?傳曰,允。
金漢耆啓曰,弘文提學趙明鼎牌不進,推考傳旨,今方捧入,而莫重親臨試士,不可無主文之人,更爲牌招,何如?傳曰,允。
傳于金漢耆曰,牌去來催促,試望斯速修整以入。
尹得養,以吏曹言啓曰,今此文廟酌獻禮,王世孫替行時,諸執事,皆以侍從塡差,而時無職名人員,令該曹口傳付軍職,何如?傳曰,允。
尹得養,以吏曹言啓曰,今此文廟酌獻禮,王世孫替行時,配位奠酌官,依五禮儀啓下矣。進聞酌獻禮時,配位奠酌,皆以親行定式,故今番亦依親行例,已自禮曹儀注啓下云,當初矇未覺察,混同啓下,不勝惶恐待罪,而原單子中,付標以入之意,敢啓。傳曰,知道。勿待罪。
申大顯,以兵曹言啓曰,在前經宿擧動時,闕內巡檢,使入直兵曹·都摠府堂上,申飭事,例爲啓稟,分付矣。今亦依此擧行之意,敢啓。傳曰,知道。
尹冕東,以義禁府言啓曰,刑曹啓辭內,代射出身崔完·金秀漸等,移本府處之事,允下矣。崔完·金秀漸,今方待命於本府,卽爲拿囚之意,敢啓。傳曰,知道。
金漢耆,以兵曹言啓曰,前後直赴殿試捧承傳人武藝別監朴枝興等二百人,及直赴會試捧承傳人選武軍官金漢謙等十人,隨其錄名,竝許赴於明日殿試之意,敢啓。傳曰,允。
上在昌慶宮。
中宮殿·惠嬪宮,王世孫,遣宮官口傳問安。答曰,知道。
李夢觀啓曰,兵曹郞廳來言,闕內各處入直軍兵等,夜巡檢之意,敢啓。答曰,知道。
又啓曰,都摠府郞廳來言,闕內各處入直軍兵等,夜巡檢之意,敢啓。答曰,知道。
九月十七日辰時,上具翼善冠·絳紗袍,詣昌德宮。擧動入侍時,行都承旨尹得養,左承旨尹學東,右承旨申大顯,左副承旨金漢耆,右副承旨尹冕東,同副承旨韓必壽,假注書權禛·沈頤之,記事官鄭好仁·愼認明,以次隨駕。上御崇賢門,乘輿時,藥房都提調金致仁,提調申晦入侍,進湯劑。進御後,致仁曰,日寒如此,衣襨加進,伏望。上曰,當加進矣。上詣昌德宮,從萬安門入。諸臣退出。
上在慶熙宮。停常參·經筵。
大殿,藥房口傳問安。答曰,知道。
以承傳色口傳下敎曰,申一淸之奏過矣,自前雨傘亦入之,依前入之事,分付。
以承傳色口傳下敎曰,入門單子修入後,當殿坐,盡入與否詳審後,單子入之。
以承傳色口傳下敎曰,盡入後,使之門閉矣,俄者聞知,則已閉云,盡入與否,招守僕而問之,卽爲知入。
下敎曰,入外備而請侍衛乎?當該軍士房遞差,其代參知安杓除授,牌招察任。房順房。
有政。行判書李益輔進,參判徐命膺在外未肅拜,參議李徽之進,都承旨尹得養進,啓曰,大司諫今當差出,而擬望之人乏少,承旨竝擬,何如?傳曰,允。
以鄭純儉爲大司諫,以黃最彦爲執義,以李普溫爲掌令,以李思祚爲持平,以洪樂命爲副提學,以金履信爲司導僉正,以盧瑞國爲禮曹佐郞,以南玄老爲副修撰,以金履素爲注書。造紙別提單金就善,武科壯元全州判官金光默,今加通政。登科前資窮樂林君埏,冬至書狀官單李壽勛,學錄單崔景岳,學諭單承正述。
兵批,判書南泰會進,參判徐命臣守宮,參議李彦衡侍衛,參知柳脩入直,左副承旨尹冕東進。以金采澄爲昌慶將,以黃檄爲中樞都事,以李慶熙爲忠翊將,以黃策爲訓鍊判官,以鄭㙉爲全羅兵虞候,以鄭世柱爲武兼,以尹守仁爲訓鍊主簿,以李夢臣爲忠翊將,以李壽圭爲同知。
丁亥九月十八日三更一點,上詣文廟。擧動入侍時,行都承旨尹得養,左承旨尹學東,右承旨申大顯,左副承旨金漢耆,右副承旨尹冕東,同副承旨韓必壽,以次隨駕。上具冕服,由集春門,詣下輦臺入幕次,四更一點,上詣大成殿月臺板位,上行四拜禮,仍詣正位前,行酌獻禮,降復位。王世孫行配位酌獻禮。上曰,東西廡奠酌,一齊爲之,毋或參差,可也。禮畢,上還御下輦臺幕次,回駕由集春門,入春塘臺殿坐。命書傳敎曰,參知安杓承旨,代柳脩除授,牌招察任。命書傳敎曰,今日何日?卽壬寅二十九歲入學之日也。豈意昨年以後,祖孫同爲行禮於大成殿,宜有飾喜之道,禮房承旨熟馬一匹面給,春坊禮貌官熟馬一匹賜給,禮儀使熟馬一匹面給,贊儀守令除授。事知守僕,乙酉·今年連爲待令,特加一資。正位陳設儒生各三經中一件,配位陳設儒生各四書中一件賜給。上命命官尹東度,讀券官閔百興·鄭存謙進前。東度曰,聖體若何?寢睡·水刺之節,亦何如?上曰,一樣矣。藥房都提調金致仁,入侍問候。上曰,一樣矣。命書庶民子來書題。上曰,今番書題甚易,必無拖白者矣。還入小次,申時上殿坐,王世孫侍坐。上曰,幾許爲之乎?東度曰,捧八千餘丈,故未及爲之矣。上曰,無如今番之多矣。得養曰,領相爲承候來待矣。上曰,入侍。藥房都提調金致仁進伏〈曰〉,午間,聖體若何?寢睡·水刺之節,亦何如?上曰,一樣矣。致仁請進湯劑,上曰,置之,茶則入之。上曰,武試所幾許出榜?試官李景祜奏曰,壯元比較已爲之,方整待矣。上曰,彦城君金重萬子麟瑞,尙未登科,爲南行,予則將與故沈禝同歸,豈意今番慶科春塘登科乎?其令該曹參上宣傳官待窠,卽爲調用,命召入,行首宣傳官李邦一,使之將鬼椎以來。上曰,戊申繼援將朴東秋曾孫,今日春塘慶科登科,可謂稀有,令該曹待窠卽爲調用。上曰,文武試收券呼名處及試官侍衛所在處,竝設油遮日。上曰,新恩政事,何不稟之?吏判李益輔〈曰〉,例於榜出後,爲之矣。上曰,榜出後,卽爲擧行。二更合考,畿榜呼金光默等十人,仍命文武放榜罷後,上乘輦,由弘化門回駕,入崇政殿還內。諸臣退出。
上在慶熙宮。停常參·經筵。
藥房都提調金致仁,提調申晦,副提調尹得養啓曰,禮成酌獻,親試文武,連日勞動,深夜回鑾。伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜。王世孫隨駕之餘,氣候,何如?臣等,不任區區憂慮,敢來問安,竝此仰稟。
中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,待下敎詣閤。
答藥房曰,知道。氣則一樣,世孫氣候,亦一樣矣。
以承傳色口傳下敎曰,文科一榜及彦城君及金重萬子·朴東樞孫,宣傳官中直赴人,西北人,竝率入于德游堂,赴科守令,竝入侍後,竝令今日內下送。
傳于尹得養曰,內局入侍。
韓必壽啓曰,大司憲李應協未肅拜,執義黃最彦在外,掌令鄭彦暹呈辭,李普溫未肅拜,持平李思祚在外,李東顯疏批未下,今日以監察茶時之意,敢啓。傳曰,知道。
韓必壽啓曰,注書金履素,卽爲牌招,何如?傳曰,允。
安杓,以弘文館言啓曰,新除授副修撰南玄老,卽爲牌招察任,何如?傳曰,允。
韓必壽啓曰,同副承旨安杓,今日不爲仕進,卽爲牌招,何如?傳曰,允。
傳于安杓曰,文科,竝爲待令,武科曾經宣傳官,六鎭西北人,兼爲待令。
傳于韓必壽曰,承旨入侍。
韓必壽啓曰,赴擧守令,依下敎來待矣。傳曰,入侍。
以文臣朔試射,武臣堂上祿試射試官望筒。傳曰,纔經庭試,其置之。
尹冕東啓曰,明日次對,兩司當爲進參,除在外·陳疏受由外,未肅拜·不爲行公人員,竝待開門牌招,以爲推移入侍之地,何如?傳曰,允。
韓必壽,以義禁府言啓曰,慶尙監司狀啓據刑曹粘目內,興海前郡守李宜復,移本府處之事,允下矣。李宜復,時在忠淸道保寧地云,依例發遣府書吏拿來,何如?傳曰,允。
右承旨金漢耆,左副承旨尹冕東,右副承旨韓必壽聯名疏曰,伏以躬拜聖廟,親試多士,玉候彌康,淸蹕穩旋。臣等,猥忝近密,預覩威儀,區區慶忭之忱,曷有其極?日前吏曹參判徐命膺乞休疏到院,而向來命膺,亦嘗以此陳籲。致勤嚴敎,至有還給之命,故臣等果不敢捧入矣。假使其意,自附古人勇退之義,眞若錢若水羅欽順之爲,則實關人臣進退之大節。臣等,旣在出納之地,豈不劃卽捧入?以成其美,而從古乞休之規,未見因一遭彈,遽欲長往,若是其齗齗,何其與臣等所聞異乎?況此疏斥給其命屬耳。臣等之據以不捧,初非異事,而今命膺,乃以爲進退之大,惟上造化,非在下所可裁制等語,威加侵斥,把作脅持登撤之計,豈非可笑之甚耶?雖然語旣深緊,事極疲惱,臣等,何可晏然而已乎?玆敢相率陳籲,徑出禁門。伏乞聖明,俯垂諒察,亟治擅離之罪,仍施鐫削之典,以肅朝綱,以安私分,不勝幸甚。
獻納鄭煥猷疏曰,伏以臣母,衰年貞疾,長在牀褥,離捨供職,情實難堪,而趨走爲恭,卽臣素心,每每瀆擾,亦甚悚惶,前後除命之下,除非不得已,則未敢猥有控籲,輒皆承膺矣。向日請急之章,亶出於情理之萬萬懇迫,而至承還給之命,且値動駕之時,嚴畏分義,黽勉蹲仍,而臣母,宿病之外,又於昨夕,重添關格之症,飮啖全却,眞元澌綴。臣自陪班,蒼黃退出,達宵扶將,連試藥餌,而朝來諸症,有加無減,臣無他兄弟,獨自焦遑,實無暫刻相離之勢,玆敢略構短章,更陳微悃。伏乞聖慈,天地父母,俯垂矜諒,亟賜鐫削臣職,以便救護,仍治臣罪,以肅朝綱,千萬幸甚。答曰,省疏具悉。爾其勿辭,護焉。
興恩副尉鄭在和疏曰,伏以臣母,方隨往臣父江西任所,而臣母本來抱病,長時呻痛,臣左右扶將,未嘗朝夕離側。當此寒節,遠地行役,慮有中路添病之患,飮食之節,藥餌之方,不可不親自看護,故方欲隨往,而不敢任意擅行,玆敢仰籲於黈纊之下。伏乞聖慈,特賜由暇,以伸至情,不勝幸甚。答曰,省疏具悉。其依所請往來焉。
持平李東顯疏曰,伏以天休倂至,誕辰載屆,籌添海屋,頌騰岡陵,臣民慶忭,曷有其極?仍伏念臣於臺地,自畫有素,而頃承試牌,冒沒肅命,猥以憂愛之忱,略效陳腐之說矣。及承聖批,特賜嘉裝,恩言鄭重,眷渥隆摯,臣百拜莊誦,隕越于下。未知渺末賤臣,何以得此於聖明也?日昨動駕,仍參侍臣之班,粗伸犬馬之誠,而曠日虛帶,孤負職責,私心惶蹙,若無所容。今以賓對,天牌儼臨,其在分義,宜卽竭蹶趨承,而第臣情私,有萬萬煎迫者,臣母風痺之症,卽三十年痼疾,眞元澌削,寧日恒少,每當寒節,一倍澟綴。近値日氣之不調,且因將攝之失宜,膈痰痞結,肢節抽揊,食飮不得消下,精神有時昏瞀。臣之情理,豈有離捨供職之勢,而祗緣誕辰在近,不敢言私,因仍蹲冒,以至于今矣,玆敢祗詣禁扃之外,仰陳煎迫之私。伏乞聖慈,俯垂矜察,亟削臣所叨之職,俾便救護,因治臣瀆擾之罪,以肅朝綱,不勝幸甚。批答出傳敎
丁亥九月十九日午時,上御集慶堂。藥房入診入侍時,都提調金致仁,提調申晦,副提調尹得養,記事官金履素·鄭好仁·愼認明,醫官方泰輿·許礈·李以楷·李泰遠·金季良·吳道炯·鄭允說·鄭允弼,以次進伏訖。致仁曰,夜間,聖體調攝,若何?上曰,一樣矣。致仁曰,入診,何如?上曰,診之,可也。醫官方泰輿,進前診候,退伏奏曰,左右三部,一向調均,而滑體,亦一樣矣。諸御醫次弟進伏診候後,與首醫同奏。致仁進湯劑,上進御。上曰,有志者事竟成,予之同甲之子金致恭爲之矣。致仁曰,早年則期以必做,今過五十,故慮不得爲之,今始爲之矣。致仁〈曰〉,湯劑,更爲煎入乎?上曰,提調出去煎入,可也。申晦先爲退出。上曰,禮判之子,今番爲之,予之謁聖,父子相繼爲之矣。致仁曰,故相,亦於謁聖,爲之矣。上曰,祖子孫三代相繼事,予貴矣。致仁曰,申光緝之秘封,不書禮判,臣怪而問之,則姑未禮斜云,近來人家,兄弟分子者,則或不禮斜,而此則甚非矣。申晦持湯劑,更爲入侍,上進御。上問禮斜事,申晦曰,自幼時,養育於臣家,而一經筵奏後,始可禮斜,故惶恐不敢矣。上曰,金時默之子,亦爲之矣,父子相繼爲之,貴矣。金頤柱·李禹圭·金夏材·尹得數·李養正,竝入合考矣。致仁曰,臣則未及聞之矣。上曰,金致恭,當升堂上乎?致仁曰,未準職,故不得升矣。上曰,金光默,已堂上乎?致仁曰,然矣。上曰,勝於其兄矣,其貌何也?致仁曰,美貌見稱,而若論其遠到,則其兄勝矣。上曰,古則謁聖科,無渡江之事云矣,今番鄕客三人爲之矣。初則欲出題以咬得菜根矣,聞已出,故更命此題矣。上曰,今日坐直,誰也?尹得養曰,方以此事欲奏,而未及矣。吏曹參判徐命膺之疏到院,而復申前請,故退却矣。今日其疏中,侵斥政院,故同副外,皆已陳疏徑出,小臣亦當同去就,而藥院事緊,未果矣。上曰,怪異矣。此固執,豈不怪乎?致仁曰,其所侵斥,不過必欲呈疏之計耳,豈有他意?然在院之道,一次出疏,槪則好,而至於徑出則過矣。其所請休,豈非古談乎?上曰,今聞因徐命膺陳章,諸承旨其皆撕捱云,其章萬萬過矣,承旨此擧,尤萬萬過矣。徐命膺之章,予雖衰矣,此等之請,豈可酬應?承旨不捧,其涉得體,莫見其望,只聞付標,今乃聞覽,此正無異於致仕人,拜銓官公然付標,無風生浪,其章給之,不先不後。陳章於徹宵回駕之時,而因此,憊臥其君,公然酬應,事體寒心,吏曹參判徐命膺,特施不敍之典,諸承旨,其無撕捱之端,牌招察任,雖違牌,勿爲呼望。出傳敎得養曰,政院牌去來,勿爲呼望事,亦有所仰達之事矣。趙明鼎出三牌,今已三日,而尙無動靜矣。上曰,以文任事見辱乎?致仁曰,非文任事,而他事也。明鼎曾以爲判尹,藥院則雖行公,而至於淸要,則固當撕捱云,豈不過乎?上曰,依例捧傳旨好矣。致仁曰,此則太輕矣。上曰,初意則趙明鼎,無乃被斥於文任云矣,今聞大臣所奏,其涉過矣,特施不敍之典。出傳敎上曰,今番無禮儀使云,禮判賞典置之,左右通禮各半熟馬一匹,相禮兒馬一匹賜給。出傳敎上曰,提學望,誰可爲之乎?致仁曰,鄭宲·南泰齊,方在外任,黃景源·徐命膺·李昌壽·尹伋,其情勢撕捱矣。上曰,李昌壽則必以文任,看作鐵甕矣。上曰,鄭煥猷·李東顯之疏,皆是親病疏乎?得養曰,然矣。上曰,李東顯之請,何其煩數也?雖已陳疏,昨日動駕,則來參好,而不爲矣。上曰,持平李東顯再章,其涉過矣。因此不參,雖由於未下批,初呈之時,非不參而何?噫,望八其君動駕之時,身爲侍從,焉敢若此?其章給之,令該府以不應爲私律施行。出傳敎上曰,興恩副尉覲親受由時給馬。出傳敎致仁曰,鄭煥猷則昨果陪從矣。上曰,然乎?其爲人善矣。致仁曰,聞煥猷有所抱,一試邑宰則似好矣。上曰,雖有所抱,此人則必不以有抱爲矜矣。上曰,內殿以親蠶者,織造大帶,予昨於大成殿祭服帶之,還宮時絳紗袍,亦帶矣。致仁曰,此卽三代以後盛擧也,不勝欽歎。晦曰,此乃禮經所載,甚盛矣。上曰,誕日時,亦以親蠶之物造帶,故予一日帶之,卽爲藏置矣。諸臣以次退出。
丁亥九月十九日午時,上御德游堂。新恩入侍時,同副承旨安杓,假注書沈頤之,記事官鄭好仁·愼認明進伏訖。上命召入文武新恩,文科竝升堂,武科立於階下,而武科新恩,必有抑鬱之歎,竝令入侍,可也。文新恩竝進伏,金光默進前,命誦試券至數句,命就坐,兪岳柱進前。上曰,汝於兪奉朝賀,爲幾寸?對曰,十一寸曾孫矣。誦試券數句,命就坐,南柱老進前。上曰,兵判南泰會之誰也?杓曰,姪,而泰著之子矣。誦試券命就坐,金致泰進前,誦試券至數句,命就坐。上曰,思汝父,心如何矣。金基大進前,誦試券一句,命就坐。上曰,思汝父,心如何矣。申光緝進前,上曰,已知其必爲矣。思汝父今如何?安錫允·李顯模進前,命就坐。李錫普進前,上曰,昨受試券,就坐,可也。金若行進前,誦試券,命就坐,上命翰林,率入藝苑廳直應爲翰圈者,古風,可也。兩翰林若不善爲之,則當招預備矣。古風訖,命新恩退出。上曰,武科自壯元,一人式進前,奏居住姓名,可也。以次奏達訖,竝命退出。命金麟瑞·朴泰亨進前。上曰,調用,已下敎矣。竝給弓矢退出,命書憶懷御製訖。諸臣以次退出。
丁亥九月十九日申時,上御集慶堂。赴科守令入侍時,右副承旨韓必壽,假注書沈頤之,記事官鄭好仁·愼認明,以次進伏訖。上命守令一人式進前,金堤郡守李得永進伏,上曰,年事,何如?對曰,豐年矣。丹陽郡守趙靖世進伏,上曰,年事,何如?對曰,免凶矣。高城郡守李徹祥,錦山郡守徐有慶進伏,上曰,年事,何如?對曰,豐年矣。開寧縣監李白圭,江西縣令鄭麟煥進伏,上曰,年事,何如?對曰,免凶矣。永春縣監魚用霖進伏,上曰,年事,何如?對曰,免凶矣。上曰,頃見咸原之多孫,誠喜矣。三嘉縣監金元柱,知禮縣監李應重,公州判官李趾光,鎭安縣監金頤柱,南平縣監李奭輔,宜寧縣監鄭益儉,龍宮縣監蔡道恭,臨陂縣令宋溥淵,新溪縣令趙鎭憲,全義縣監李東賓,永同縣監任琨,天安郡守李晶煥,陽城縣監趙宗鉉,龍潭縣令趙德浩,杆城郡守李普行,瑞興縣監李進伏,上曰,年事,何如?竝對曰,免凶矣。命退出,諸臣以次退出。
上在慶熙宮。停常參·經筵。
自卯時至辰時,有霧氣。夜一更,有霧氣。
藥房都提調金致仁,提調申晦,副提調尹得養啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。予則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,下敎時詣閤。
金漢耆啓曰,卽者檢閱李克生,以其親病,陳疏徑出,元疏纔已捧入矣。所當直捧禁推傳旨,而此與無端徑出有異,推考警責。奉敎安廷鉉,檢閱鄭好仁,竝卽牌招,推移入直之地,何如?傳曰,允。
傳于尹得養曰,內局入侍,次對同爲入侍。
金漢耆啓曰,假注書沈頤之,事變假注書崔景岳,身病猝重,勢難察任,今姑改差,何如?傳曰,允。
以金若行·申光緝爲假注書,以李顯模爲事變假注書。
備忘記,前軍職李性默,軍職差下。
兵曹口傳政事,副司直洪樂性。
尹冕東啓曰,今此庭試慶科覆試時,張秋尙·金徵壽·吳德寬·朴枝興·尹得範·韓命壽·裵允卿·姜興哉·金日煥·韓萬昌·嚴厚才·金二萬·金萬昌·車時才·金斗田·李彦昇·金泰胄·玄泰翼·李德根·金起西·裵贊貴·李宗泰·裵得信·薜昌元·金道一·金良漢·金兌根·金大阿只·丁啓殷·朴泰根·曺重漢·林聖說·金世徵·申秀芳·金世桓·李弼然·崔宗大·李成春·崔漢彬·金應秀·崔聖仁·崔萬成·崔萬徵等,無緣不呈錄名,陳試之意,敢啓。傳曰,知道。
尹冕東,以兵曹言啓曰,武臣堂上祿試射,以無故日退行事,命下矣。今月二十一日設行,而試官備擬以入之意,敢啓。傳曰,知道。
尹冕東,以兵曹言啓曰,今九月二十一日,武臣賓廳講書日次,而中日相値,不得爲之之意,敢啓。傳曰,知道。
尹冕東,以兵曹言啓曰,卽接南所衛將牒報,則所屬內司僕前庭柳木一株,因風折落云,令該所依例斫去之意,敢啓。傳曰,知道。
韓必壽,以義禁府言啓曰,前持平李東顯,令該府以不應爲私律施行事,傳旨啓下矣。李東顯,旣已拿囚,以不應爲私律,杖八十收贖,奪告身三等,而依承傳,功減一等,放送,何如?傳曰,允。
丁亥九月二十日辰時,上御集慶堂。內局入診,大臣·備局堂上引見入侍時,領議政金致仁,左議政韓翼謩,右議政金尙喆,戶曹判書李思觀,兵曹判書南泰會,行副司直韓光會,行副護軍鄭汝稷·李章吾,兵曹參判徐命臣,行副司直金時默·鄭存謙,左副承旨尹冕東,校理金尙集,掌令鄭彦暹,假注書沈頤之,事變假注書崔景岳,記事官鄭好仁·愼認明,以次進伏。上命戶判進前,上曰,此御筆,自戶曹開刊。頃日試官諸人,今日入侍諸臣,竝頒給,板則留置戶曹,可也。致仁曰,新恩亦令印去,似好矣。上曰,許其印去,可也。翼謩曰,聖體若何?寢睡·水刺之節,何如?上曰,一樣矣。上曰,金時默家,及第積矣。金基大爲壯元,則亦堂上乎?致仁曰,未知其已爲通訓,而非通訓則不可矣。翼謩曰,伏見謁聖時行步,比前益勝,下情不勝慶幸矣。上曰,豈其然乎?酌獻亦過望矣。翼謩曰,此殆帝王家所無矣。上曰,今番不爲後庭試,此則幸矣。上曰,順安縣令沈鼎之,昨日不參,其令入侍。亦令當日回官,此外若有不參者,一體入侍。上曰,徐命膺古談,誠極悶矣。尙喆曰,臣於徐命膺,所遭有難安者矣。臺諫獨通之說,是臣待罪銓任時事,而已經副學之後,無更通之事。故臣果擬之,而臺諫如此,誠未可知。上曰,何足言乎?致仁曰,提調申晦,方帶守禦使,故往南漢云矣。命書傳敎曰,守禦使將詣南漢云,內局許遞,其代判書洪樂性除授,今番內局·秋判許遞。令該曹口傳付軍職,秋曹劇務,豈可曠焉?其代行司直韓光會除授,牌招察任。致仁曰,兵判南泰會,本職旣是劇務,兼帶金吾,今姑許遞,何如?上曰,許遞,可也?致仁曰,安正仁·李世演·李永中,頃以在外臺官,俱有投畀之命,而安正仁則以關西之人,卽蒙分揀矣。聞李世演,以累朔實,擔曳赴謫,不無中路阽危之慮云,亦宜有參酌之道矣。上曰,分揀。致仁曰,李永中,亦同罪矣。上曰,一體分揀。致仁曰,頃年科場捧券之限以申時者,聖意蓋出於監試異於他科,欲其盡才書呈,而以今番監試見之,儒生輩不待時限,務欲速呈,試所則以有令甲,不卽許捧。故半日相持,紛亂忒甚,及其許捧之後,一時堆積,先後倒置,實才見屈,多由於此云。其爲無實效而反爲弊知此,則毋寧依前,隨呈隨捧之爲愈,故敢達矣。上曰,所奏誠是,依爲之。上曰,未明前,何以構呈乎?致仁曰,今番題出差早,故如此矣。泰會曰,文武朔試射有置之之命,而武臣朔射,與文臣朔試射有異,設行然後,可以陞除付祿矣,何以爲之乎?惶恐敢達。上曰,爲之。泰會曰,然則以無故月退行,而試官望,當更爲擬入矣。上曰,依爲之。彦暹曰,太丁凶逆,前古所無。今旣正法,少洩輿憤,而罪人者斤萬,旣聞太丁陰慘叵測之說,不卽發告,私相傳說,知情不告,自有其律。今此酌處之命,雖出於聖上好生之德意,而其在國體,不可不嚴覈,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。彦暹曰,金柱泰,卽賊潤之子,只施定配之律,在渠亦云幸矣。今此減等處分,雖出於霈澤同流之聖意,而減等則爲徒年,而徒年則過赦卽放。此後國有赦典,應入放秩,以潤之子,而猶爲無故平人,使之晏然行世,寧有如許道理。請還寢定配罪人柱泰減等之命。上曰,旣諭勿煩。彦暹曰,物故罪人得輿,以告者徑斃杖下,則東呂·趾淳之窮覈,自是次第事,而酌處之命,雖出於聖上好生之德意,其在鞫體,不可不嚴覈。請還寢東呂·址淳等還配之命,更令王府,嚴鞫得情。上曰,勿煩。彦暹曰,新除授執義黃最彦,時在江原道鐵原地,持平李思祚,時在京畿通津地,請竝斯速乘馹上來事,下諭。上曰,依啓。上曰,黃最彦,不知爲某官矣,爲人本精矣。致仁曰,然矣。上曰,具壽國事,未知其爲某事矣。致仁曰,癸未年,以姜世胤伸冤時爭執事,金判府相福,有所達矣。上曰,臣下豈棄之乎?今則具壽國快脫矣。致仁曰,一視之澤,誠聖德事矣,其時以同門生而不入矣。今此下敎,實具壽國復生之秋矣。尙喆曰,除再生之恩矣。上曰,今則具壽國,無可撕捱之端,今此酬酢,使之聞知,可也。命書傳敎曰,今聞所奏,往年拜奏,不過目下事,頃日下敎,自覺不諒,此正皮不存也。今者違牌,由予而然。噫,白首暮年,豈忍置人於此?司諫具壽國只推,卽爲牌招入侍,提調申晦持湯劑,更爲入侍,命頤之,促令具壽國入侍。上曰,此人幾乎終矣。致仁曰,水刺時過矣。上曰,豈關係乎?致仁曰,宰臣去就,異於小官,而行副司直黃景源,旣參頃日候班,及擬試望,懸以在外,雖其情地,異於無故行公之人,而揆以事體,實涉未安,罷職,何如?上曰,依爲之。翼謩曰,李台鼎,以伸捄任觀周事,方在刊板中矣。觀周今旣蒙放,則台鼎,亦合分揀矣。上曰,給牒。致仁曰,申尙權向日被罪,不過一時飭勵,而尙在刊版之中矣。上曰,一體給牒,順安縣令沈鼎之入侍。上曰,農形,何如?對曰,豐矣。命退出,司諫具壽國入侍。上曰,頃日下敎過矣,幾乎終矣。君臣無間,前啓爲之,可也。壽國曰,臣抑塞不知所達矣。壽國曰,罪人天大之窮凶情節,昭載乙亥鞫業,至今全保首領,終是失刑之大者,旣拿旋配。雖出於聖上好生之德,此等凶徒,決不容一向涵貸。請還寢鍾城府爲奴罪人天大酌處之命,依律處斷。上曰,勿煩。諸臣退出。
丁亥九月二十日巳時,上御集慶堂。藥房入診入侍時,都提調金致仁,提調申晦,副提調尹得養,記事官金履素·鄭好仁·愼認明,醫官方泰輿·李以楷·李泰遠·金季良·吳道炯·鄭允說·許溵,以次進伏訖。致仁曰,夜來聖體,何如?上曰,一樣矣。諸御醫以次診候。退伏奏曰,脈候一向調均,而滑體一樣矣。致仁請進湯劑,上進御,蔘苓茶,自今日停止事。出榻前下敎藥房先退,藥房提調持湯劑,更爲入侍。出榻敎提調申晦,副提調尹得養,記事官金履素,持湯劑進伏,上進御。以次退出。
上在慶熙宮。停常參·經筵。
藥房都提調金致仁,提調洪樂性,副提調尹得養啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
尹冕東,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹冕東,以都摠府言啓曰,副摠管李潤德,以禁衛中軍軍兵等中日試放事,南別營晝仕出去之意,敢啓。傳曰,知道。
尹學東啓曰,假注書金若行·申光緝,時無職名,令該曹依例付軍職,冠帶常仕,何如?傳曰,允。
傳于金漢耆曰,承旨率雜科初試入格人入試。
李顯模在外,代以南柱老爲事變假注書。
韓必壽啓曰,事變假注書南柱老,時無職名,令該曹依例付軍職,冠帶常仕,何如?傳曰,允。
金若行有頉,代以安錫胤爲假注書。
申光緝有頉,代以兪岳柱爲假注書。
備忘記,今日軍職秋等試射時,李性默,片箭貫二中,吳漢迪·趙德綸,貫一中邊一中,竝加資。
金漢耆,以禮曹言啓曰,今九月二十二曰王世孫生辰,當有百官賀,而不敢循例,取稟,何以爲之?敢稟。傳曰,權停。
金漢耆,以內醫院官員,以都提調·提調意啓曰,駝駱粥,自十月初一日,當爲封進,依前例擧行事,預爲分付司僕寺之意,敢啓。傳曰,知道。
韓必壽,以義禁府言啓曰,慶尙道盈德縣投畀罪人李永中,寧海府投畀罪人李世演等分揀,承傳啓下矣。竝放送事,分付,道臣之意,敢啓。傳曰,知道。
全恩君墩疏曰,伏以皇天惟祖宗,垂祐篤棐,玉候康復,祗謁聖廟,臣民慶歡,朝野惟均。仍伏念臣,猥以微賤,致身此位,一毫非他,皆出造化,迺者專對重任,復歸臣身,有若非臣莫可者然。噫,臣受命以來,只得惶蹙彌月,不知所以置身何地也,今則拜表將迫,啓行有期。孤臣霜露之感,修墓之情益切,而不能自抑,冒昧而陳懇焉。臣之父母墓,在於安城高陽地,儻蒙恩暇,往掃於未辭陛之前,其爲幽明之感,儻復如何?且臣高祖綾昌大君佺墓,在於廣州地,臣曾祖麟坪大君㴭墓,臣祖福平君㮒墓,俱在抱川地,相距不過宿舂之地。歷省先壟,亦有前例之可據。玆敢披瀝情懇,藁沐仰籲。伏乞天地父母,俯賜矜諒,特許臣所請,俾臣以伸至情,不勝萬幸。答曰,省疏具悉。卿其依所請,往來焉。
檢閱李克生疏曰,伏以臣之父母,俱抱痼疾,寧日恒少,前後請急之章,亦已屢矣。目今臣父,十朔久泄,元氣積敗之餘,數日以來,添得別症,神精昏昧,言語不通。若不急治,實有深憂,而臣方在直,求藥無路,煎泣罔措,投章徑出。伏乞亟許刊削,俾得趁時扶護,千萬幸甚。答曰,省疏具悉。爾其勿辭,護焉。
丁亥九月二十一日巳時,上御集慶堂。藥房入診入侍時,都提調金致仁,提調洪樂性,副提調尹得養,假注書金若行,記事官鄭好仁·愼認明,醫官方泰輿·許礈·李以楷·李泰遠·吳道炯·慶絢·鄭允說·許溵,以次進伏訖。致仁曰,聖候若何?寢睡·水刺之節,亦何如?上曰,一樣矣。進湯劑,上進御訖,泰輿等,診脈候曰,左右三部調均,滑體一樣矣。上命書曉吟御製。上曰,近日則寢睡益減,曉漏前少或假寐,而撤漏後,則全然不寐,可悶矣。上曰,藥房提調持湯劑,更爲入侍。出榻敎上曰,理中達功湯前方,桂枝·乾薑各五分減去。出榻敎上曰,今番庭試,桂坊二人爲之乎?致仁曰,其前一人爲之,昨年二人亦爲之,昨今年五人,連爲之矣。上曰,然乎?壯哉壯哉。申光履今日,則雖快樂,其先爲而還以蔭官行之耳。上命讀嶺南榜目時,至都巡察使。上曰,奉朝賀監司好矣。徐命膺則監司,亦不可爲乎?致仁曰,今雖如此,日久之後,何必每每如是乎?上曰,雜科入格人待令。出榻敎樂性持湯劑進伏,進湯劑,上進御後,上曰,注書,誰也?得養曰,新榜金若行矣。上曰,趁卽輪回,可也。得養曰,一經入侍,本來輪回矣。上曰,申光緝入來乎?得養曰,然矣。上曰,金若行已經入侍,使申光緝替入,可也。若行退出,廳假注書申光緝進伏,命承旨書之曰,今番慶科,豈可踰年?況翰林召試人,今無餘人云,三日已過,今日翰圈事,分付。又命書之曰,翰圈今日爲之事,命下。有受由在外人云,上來後擧行,洪相簡·姜俒上來後,還付藝文館圈點事,分付。又命書之曰,居首校理金尙集,織毛馬粧一部,之次司書尹錫烈,左承旨尹學東,各大鹿皮一令,都承旨尹得養,副校理金載順,修撰宋載經,奉敎安廷鉉,檢閱李克生·愼認明,假注書沈頤之,各紙一卷·筆三枝·墨二笏賜給。上曰,興恩副尉覲親時,御醫問於本家隨往。出傳敎諸臣以次退出。
丁亥九月二十一日申時,上御德游堂。雜科初試入格人入侍時,右承旨金漢耆,假注書申光緝,記事官鄭好仁·愼認明,以次進伏訖。上曰,初試講章輪讀。律學李聖白等,以次輪讀記。諸臣退出。
上在慶熙宮。停常參·經筵。
神懿王后忌辰齋戒。
藥房都提調金致仁,提調洪樂性,副提調尹得養啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
以承傳色口傳下敎曰,下敎時詣閤。
中宮殿·惠嬪宮,藥房口傳問安。答曰,知道。
王世孫誕日,大殿·中宮殿·惠嬪宮·嬪宮,政院·玉堂口傳問安。答曰,知道。
世孫宮,政院·玉堂單子問安。答曰,知道。
傳于金漢耆曰,內局入侍。
尹得養啓曰,假注書安錫胤·兪岳柱,時無職名,令該曹依例付軍職,冠帶常仕,何如?傳曰,允。
金漢耆啓曰,卽者檢閱鄭好仁,以其親病,陳疏徑出,原疏以國忌齋戒,纔已退却矣。所當直捧禁推傳旨,而此與無端徑出有異,推考警責,奉敎安廷鉉,牌招入直,何如?傳曰,允。
傳于金漢耆曰,雜科中未及爲者,如已爲之,入格人來待。
備忘記,傳于韓必壽曰,昔年軍職李春芳,柳葉箭四次等劃,故已有別賞。今番李性默,片箭初等貫二中,一次貫一中邊一中,內三廳將有窠,今日政調用,皆帶待窠,卽爲調用。
有政。吏批,判書李益輔進,參判未差,參議李徽之進,同副承旨安杓進。
吏批啓曰,全州判官,今當差出,而本州以營下劇邑,素稱難治,不可不各別擇差,同道已準朔有聲績守令,竝擬,何如?傳曰,允。
以徐命臣爲吏曹參判,朴師崙爲持平,金尙默爲應敎,尹承烈爲兼輔德,李景祜爲判尹,趙雲逵爲知經筵,李得宗爲知義禁,黃瓛爲監察,兪漢吉爲全州判官,呂龜周爲校書校理,金若龜爲典籍,待敎單洪相簡,折衡吳漢迪,今加嘉善加資事,承傳。
兵批,判書南泰會病,參判徐命臣入直進,參議李彦衡呈辭受由,參知柳脩病,同副承旨安杓進,副司正安錫胤·南柱老·兪岳柱,同知單金采澄。
金漢耆啓曰,新除授待敎洪相簡,卽爲牌招,何如?傳曰,允。
假注書安錫胤有頉,代以洪樂信爲假注書。
假注書兪岳柱有頉,代以吳鼎源爲假注書。
事變假注書南柱老有頉,代以鄭履玉爲事變假注書。
假注書洪樂信在外,代以鄭福煥爲假注書。
假注書吳鼎源在外,代以李養遂爲假注書。
以承傳色口傳下敎曰,宣傳官出往鍾閤,入直與否,摘奸以來。
丁亥九月二十二日巳時,上御集慶堂。藥房入診入侍時,都提調金致仁,提調洪樂性,副提調尹得養,假注書安錫胤,記事官安廷玹·愼認明,醫官方泰輿·李以楷·李泰遠·慶絢·金季良·吳道炯·鄭允說·許溵,以次進伏訖。致仁曰,夜間,聖體調攝,若何?寢睡,何如?上曰,一樣矣。進御湯劑後,泰輿等,診脈候曰,左右三部調均,滑體亦如前矣,上曰,藥房提調持湯劑,更爲入侍。出榻敎致仁曰,得逢今日,臣等,不勝慶忭,而自大朝誕辰,一未伸誠,區區微忱,只切悵然矣。上笑曰,頃日予已受之矣。樂性出,更煎湯劑進伏,上進御後,致仁曰,明日亦依前煎進湯劑乎?上曰,依。上曰,茶二合入之,可也。上命退,諸臣以次退出。
上在慶熙宮。停常參·經筵。
藥房都提調金致仁,提調洪樂性,副提調尹得養啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,下敎時入侍,
傳于尹得養曰,內局入侍。
韓必壽啓曰,事變假注書鄭履玉,時無職名,令該曹依例付軍職,冠帶常仕,何如?傳曰,允。
鄭福煥在外,代以尹慶龍爲假注書。
李養修在外,代以李濟萬爲假注書。
以承傳色口傳下敎曰,俄者入侍,欲問而止之,所進慈殿之箋文致詞,頃者,似刊印矣,刊印與否,知入。
安杓啓曰,今九月二十五日,祿都目政事爲之之意,敢啓。傳曰,知道。
傳于安杓曰,儒臣持警世問答入侍。
丁亥九月二十三日巳時,上御集慶堂。藥房入診入侍時,都提調金致仁,提調洪樂性,副提調尹得養,假注書兪岳柱,記事官洪相簡·愼認明,醫官方泰輿·許礈·李以楷·慶絢·金季良·吳道炯·鄭允說·許溫,以次進伏訖。致仁曰,夜間日氣甚寒,聖候若何?寢睡·水刺之節,亦何如?上曰,一樣矣。聞已氷矣。致仁曰,今日則頗寒矣。仍進湯劑,上進御訖,泰輿·礈診脈退伏奏曰,左右三部調均,滑體亦一樣矣。上曰,姜俒在於何地?相簡曰,天安矣。上曰,幾日程?致仁曰,二日半程矣。上曰,二日則當上來矣。致仁曰,日短當爲三日矣。上曰,倭譯何其少也?致仁曰,初試數則已充矣。上曰,漢學淸學,亦習字云,實古道矣。醫學只讀纂圖,而不知脈法,眞鉢囊經也。雖中會試,不知脈法者,拔薦,可也。致仁曰,當如下敎矣。上曰,近來本廳醫,專以形勢爲之矣。上曰,昔則予之同甲,只有中官一人及趙尙行矣,今則多矣。經云大德,必得其壽,惟彼無知之輩,何以得壽?致仁曰,聖帝王,以大德得其壽,則人莫不同囿於壽域之中矣。命書御製夜述。上曰,春坊入直,誰也?得養曰,輔德李徽中,司書尹錫烈也。上曰,夜間令人摘奸,則玉署·銀臺·宣傳官皆醒,而春桂坊·摠府·典設司·尙瑞院,睡已熟矣。玉署則時時招入,故戒嚴而不敢宿,果是矣。夜中令中官,持來漏筒,自五更四點以後,繼扣更點,則良久而日猶未曙,近來更點甚促矣。上曰,提調持湯劑,更爲入侍,樂性持湯劑進伏,上進御後,諸臣以次退出。
丁亥九月二十三日酉時,上御集慶堂。儒臣持警世問答入侍時,校理閔弘烈,修撰宋載經,同副承旨安杓,假注書李濟萬,記事官洪相簡·愼認明,以次進伏訖。上曰,讀之。弘烈讀訖,載經繼讀,承史以次輪讀訖。上曰,姜俒,何時上來乎?相簡對曰,數日後,似可上來矣。上曰,儒臣先退,可也。儒臣先退後,命讀譯學初試榜目時,讀至瑞原人。上曰,瑞原,何州號也?注書知入,賤臣,以坡州別號,還奏後,退出。
上在慶熙宮。停常參·經筵。
藥房都提調金致仁,提調洪樂性,副提調尹得養啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。予則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,下敎時詣閤。
尹學東啓曰,卽者待敎洪相簡,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招,奉敎安廷玹,一體牌招,何如?傳曰,允。
韓必壽,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹學東啓曰,檢閱李克生,由限已過,卽爲牌招入直,何如?傳曰,允。
傳于尹得養曰,內局入侍。
金漢耆,以都摠府言啓曰,都摠管韓光會,以刑曹判書,因傳敎,柳姓人李大建及看證人等嚴問事,晝仕出去之意,敢啓。傳曰,知道。
傳于安杓曰,左副承旨入侍。
尹學東,以弘文館言啓曰,新除授應敎金尙默,卽爲牌招察任,何如?傳曰,允。
金漢耆,以兵曹言啓曰,昌慶宮衛將金采澄,昌德宮衛將朴春光,病難供職,呈狀乞遞,今姑改差,何如?傳曰,允。
以承傳色口傳下敎曰,二件印出,一件請承傳色,入于資政門,一件請承傳色,入于中宮殿,標紙承旨書之。
又以下敎曰,御題一件,帖冊以入,一件草寫,使都承旨示領相。
又以下敎曰,明日開東後,一件書入。
左副承旨尹冕東疏曰,伏以臣於日前,得聞母病添重,情急歸護,罪犯擅離,時値淸齋,籲章見阻,乞解而未解,當勘而未勘,歷日悸恐,莫省攸措。祗幸調護之誠,得以少伸危苦之症,乍似有減,罔非聖恩攸曁。天地莫量,圖報靡堦,而第玆衰疾餘候,落下則易,撓回則難。假使臣日夜左右,不離看護,竭力於刀圭,盡意於飮啖,惟恐失宜,難保其遄就其安域。況可以奔走供劇,不遑歸視,而望其自瘳,則是豈人子之道乎?矧乎烏鳥之私,犬馬之戀,有時輕重,瞻望宸極,不勝耿結,而臣之一身,臣亦不能自由,惟聖明,庶幾矜諒矣,玆敢冒入文字,申拱至懇。伏乞亟賜遞改,仍降威罰,以安私分,以便救護,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭,護焉。
正言呂善德疏曰,伏以臣於屛伏鄕廬之中,伏承薇垣新命,繼有馹召之降。蓽門生輝,桑梓動色,臣誠驚惶感激,罔知置身之所。顧此見職,素稱淸顯,自非風采言議,有足以動人者,難以冒居,臣本無似,知識蔑劣,晚來一第,亦已踰分。況今年紀衰邁,志氣摧頹,隨事論列,已無其望,則臣何敢徒藉恩榮,晏然爲承膺之計哉?雖然此猶姑舍,念臣偏母,今年八十八歲,常時筋力,澟綴無餘。當此寒冷之節,調將失宜,外感挾發,宿症眩氣,一倍添劇,飮啖全廢,昏昏不省,臣方晝夜扶將,煼灼罔措。目下情理,萬無離捨登途之望,玆從縣道,冒控危懇,違傲之罪,萬殞難赦。伏乞天地父母,俯垂諒察,亟許鐫臣職名,以便救護。仍治臣慢命之罪,以昭法紀,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭,護焉。
戶曹參判李心源疏曰,伏以臣之父母墳山,在於京畿南陽地,臣身縻朝籍,曠厥省掃,顧今銜命出疆,行有日矣。顧瞻松楸,益切霜露之感,玆敢援例陳章。伏乞聖慈,特許恩暇,俾伸至情,不勝幸甚。臣無任屛營祈懇之至,謹昧死以聞。答曰,省疏具悉。卿其依所請,往來焉。
丁亥九月二十四日午時,上御集慶堂。藥房入診入侍時,都提調金致仁,提調洪樂性,副提調尹得養,假注書尹慶龍,記事官洪相簡·愼認明,醫官方泰輿·李以楷·李泰遠·慶絢·金季良·吳道炯·鄭允說·鄭允弼,以次進伏訖。金致仁曰,夜間,聖體調攝,若何?上曰,一樣矣。請進湯劑,進御訖,請入診。方泰輿·李以楷·李泰遠等,以次診候,跪伏曰,左右三部,一樣調均,滑體亦一樣矣。上曰,中官未知誕日,以十九日誤書,再明可悶矣。予之精神雖耗,豈不知是日而錯認乎?致仁曰,以再昨下敎觀之,近夜不成寢睡,意者誕日在近,過於追慕而然矣,下情不勝焦迫之至。上曰,時或持筆假寐矣。上曰,藥房提調持湯劑,更爲入侍。出榻敎上曰,同副承旨入侍。賤臣承命,引入同副承旨安杓進前,上曰,彼承宣,於金善行,爲誰。致仁曰,爲金善行之妹夫矣。上曰,其父,誰也?致仁曰,故牧使安宗海矣。上曰,曾已見辱於尹得載矣。上曰,永城尉之早白,可怪矣。靑城尉之多髯,恰似沈鼎之乎?予則視而不辨,只知呂善德·金善行之過多髯矣。金頤柱,今番入於合考,而小科當於年少時爲之,若年多則小科,亦過時矣。今番雜科,以編髮入格者,有之矣。申益彬,以編髮登第,爲鄭文柱壻,鄭文柱果善得矣。上曰,似北道人移居忠淸道,而通禮加資者,誰也?致仁曰,尹鵬擧也。上曰,該曹參議,亦不擬之乎?致仁曰,近者人多窠窄,頃者試望中兪彦民,無實職,亦過三年云矣。上曰,然乎?上曰,受由承旨許遞,其代行副司直兪彦民除授,牌招察任,房順房。出傳敎上曰,永城尉請由,給由馬,澆奠牀備給。出傳敎上曰,建功與此茶,於予浹髓,茶則一日所入二合,尙多矣。今則予氣稍勝,似可行步,以小輿,時或逍遙,而中官不勝其勞,亦有所不忍者矣。上曰,李奉朝賀則何如云耶?致仁曰,筋力已無可論云矣。尹得養曰,似聞稍有精神之時,則以不得更爲入侍爲恨云。命讀禁府河南君垙供辭。上曰,其供辭,何如?致仁曰,旣有元犯,則不雖申辨矣。命書判府傳旨,內局先退,諸臣以次退出。
丁亥九月二十四日申時,上御集慶堂。承旨入侍時,左副承旨金漢耆,假注書李濟萬,記事官柳宅夏·愼認明進伏訖。上曰,御製板持入乎?漢耆曰,以草本持入矣。上曰,讀之。漢耆讀訖,上曰,承旨出坐藝文館,印出二件,衣以藍紬,裹褓盛函內入,可也。諸臣以次退出。
上在慶熙宮。停常參·經筵。
藥房都提調金致仁,提調洪樂性,副提調尹得養啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率詣諸醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,下敎時箚對,同爲詣閤。
安杓啓曰,吏曹參判徐命臣,除拜後過三日,不爲出肅,依定式,推考警責。仍卽牌招察任,何如?傳曰,允。
又啓曰,卽者司書尹錫烈以親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
以承傳色口傳下敎曰,一件書入,一件令注書書出,示于三相。
傳于尹得養曰,內局入侍。
傳于兪彦民曰,同副承旨入侍。
金漢耆,以都摠府言啓曰,都摠管韓光會,以刑曹判書,本曹坐起。今日晝仕出去,而逐日赴坐,煩稟未安,入番間除草記往來之之意,敢啓。傳曰,知道。
尹學東啓曰,檢閱鄭好仁,卽爲牌招入直,何如?傳曰,允。
金漢耆啓曰,摠戎使金時默,加土事楊州地出去矣。所授密符,來請還納,何以爲之?敢稟。傳曰,仍佩往來。
有政。吏批,行判書李益輔病,參判徐命臣進,參議李徽之進,右副承旨韓必壽進。
安杓,以吏批啓曰,本曹佐郞金容呈狀內,身病甚重,勢難察任云,依例改差,何如?傳曰,允。
以洪重孝爲大司憲,李基敬爲大司諫,朴宗亮爲掌令,安聖彬爲正言,李在簡爲兼弼善,李應協爲兵曹參判,黃柙爲兵曹參議,尹弘烈爲兼司書,徐有祜爲金溝縣令,金安默爲義禁府都事,趙載天爲典牲署奉事,兼執義單李壽勛,兼春秋單申熤·金樂熙。
兵批,判書南泰會進,參判·參議未差,參知柳脩入直,以李普寅爲同知,權濡爲五衛將,黃基益爲昌慶將,李聖麟爲昌德將,具致勳爲訓鍊副正,具以謙爲訓鍊主簿,李儒成爲訓鍊主簿,朴命球·張顯慶·吳著爲文兼,李泰章爲武兼,鄭致儉爲衛率,李述源爲副率,大吉號里權管單金有黃,朴慶新爲同知,同知單丁大亨,僉知三單李鼎炳·金東範·李再馨,僉知二單李性默·趙德倫,鄭東曾·柳爾胄爲護軍,副司直李應協·李彦衡·尹冕東·朴師海,副司果李壽勛·趙暾,副司正鄭履玉,以上單付。
尹學東,以侍講院言啓曰,本院司書尹錫烈,連日入直矣。以其親病,陳疏徑出,下番闕直,事甚未安,兼司書尹養厚,呈辭受由,說書·兼說書俱未差,輔德李徽中,兼輔德尹承烈,文學具庠,竝卽牌招,以爲推移,姑降入直,何如?傳曰,允。
又以侍講院言啓曰,本院下番闕直,事甚未安,今日政新除授兼司書待下批,仍卽牌招入直,何如?傳曰,允。
安杓,以侍講院言啓曰,兼司書尹弘烈,時無職名,令該曹口傳付軍職,何如?傳曰,允
吏曹口傳政事,司果尹弘烈。
金漢耆,以義禁府言啓曰,刑曹啓目判付內,垙,令該府削職放送事,判下矣。時囚罪人垙,削職放送之意,敢啓。傳曰,知道。
丁亥九月二十五日巳時,上御集慶堂。藥房入診入侍時,都提調金致仁,提調洪樂性,副提調尹得養,假注書尹慶龍,記事官柳宅夏·愼認明,醫官方泰輿·李以楷·李泰遠·慶絢·金季良·吳道炯·鄭允說,以次進伏訖。金致仁曰,夜間,聖體調攝,若何?上曰,一樣矣。進湯訖,仍請入診。醫官方泰輿·李以楷·李泰遠等,以次診候跪伏曰,左右三部,一樣調均,滑體亦一樣矣。上曰,藥房提調持湯劑,更爲入侍。出榻敎洪樂性先退,監煎以入,上進御後,諸臣以次退出。
丁亥九月二十五日巳時,上御集慶堂。大臣·備局堂上引見入侍時,領議政金致仁,左議政韓翼謩,右議政金尙喆,禮曹判書申晦,兵曹判書南泰會,行副司直趙雲逵,刑曹判書韓光會,行副護軍鄭汝稷,行副司直金時默·鄭存謙,司諫具壽國,掌令鄭彦暹,校理金載順,同副承旨韓必壽,假注書李濟萬,事變假注書鄭履玉,記事官柳宅夏·愼認明,以次進伏訖。致仁·翼謩·尙喆進伏曰,日來日氣稍寒,聖體若何?痰候,何如?寢睡·水刺之節,亦何如?上曰,一樣矣。致仁曰,我國漂民常素銀等十四名出送事,盛京禮咨纔到矣。以待節使伸謝之意,卽爲撰出回咨,定禁軍給馬,下送灣府,傳于鳳城,以爲轉送盛京之地,而自前漂民事謝恩,則例無方物矣。謝表亦令撰出,順付於今番使行事,分付,何如?上曰,依爲之。出擧條致仁曰,準期不敍之法,當施於厭避之守令,而前茂長縣監李得福之未卽肅謝,究其情則未及也。非厭避也,以此罪之,恐似失當矣。上曰,施之以不敍之典,可也。出擧條翼謩曰,政院出納之際,問多疎漏,日者李東顯陳情,聞非再章,而處分之下,不卽提稟,當該承旨,推考,何如?上曰,依爲之。出擧條翼謩曰,事實旣如此,則李東顯,合有分揀之道矣。上曰,分揀,可也。出擧條尙喆曰,今十一日動駕傳敎,承旨錯認日子,不卽頒布,以致軍兵未及整待,陪班亦未成列,事雖已過,不可無飭,伊日當該承旨,罷職,何如?上曰,罷職,可也。出擧條上曰,此承旨當乎?必壽曰,小臣當矣。上曰,同副承旨入侍。出榻敎泰會曰,今番武科出身赴防,何以爲之?敢稟。上曰,今番慶科,異於他科,除防,可也。泰會曰,自前除赴防,則例有納米之規,今亦依此收米乎?上曰,依爲之。出擧條彦暹曰,諸還寢定配罪人金柱泰減等之命。上曰,勿煩。措辭見上彦暹又曰,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。措辭見上彦暹又曰,請還寢東呂·址淳等還配之命,更令王府,嚴鞫得情。上曰,勿煩。措辭見上壽國曰,請還寢鍾城府爲奴罪人天大酌處之命,依律處斷。上曰,勿煩。措辭見上彦暹曰,新除授持平朴師崙,時在京畿坡州地,請斯速乘馹上來事,下諭。上曰,依啓。同副承旨安杓進伏,命讀刑曹草供。上曰,似捧柳債矣。豈以些小之物,至於此境乎?翼謩曰,此等事多出於宗班之間,小民誠可矜矣。上曰,雖非河南君親犯,而坐舍廊分付者,可直猛杖矣。讀供辭訖,命書判付訖。上曰,河南君垙,削職放送。出榻敎上曰,承旨書之,承旨有闕,代前承旨崔台衡除授,牌招察任,房順房。出傳敎諸臣以次退出。
上在慶熙宮。停常參·經筵。
辰時,日暈。
藥房都提調金致仁,提調洪樂性,副提調尹得養啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,下敎時入侍。
又以下敎曰,一件如昨日書入。
金漢耆啓曰,卽者弼善李敬玉,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
傳于尹得養曰,內局入侍。
金漢耆啓曰,待敎姜俒,自鄕上來云,卽爲牌招察任,何如?傳曰,允。
安杓,以戶曹言啓曰,盤松坊碑閣,令該曹郞廳,春秋奉審,有頉處,卽爲修補事,曾有,傳敎矣。發遣本曹郞廳奉審,則墻垣防草四張,瓦子一張破傷,卽爲修改之意,敢啓。傳曰,知道。
安杓,以吏曹言啓曰,今此城堭發告祭獻官右尹宋瑩中,左尹兪彦述,實預差塡差矣。俱以身病甚重,故不得已行副護軍李潤德,改付標以入之意,敢啓。傳曰,知道。
崔台衡,以御營廳言啓曰,本廳來十二月,戊子年正月兩朔,應立前部後司屬慶尙右道五哨軍兵,十一月二十五日,京中逢點,十二月初一日,與右司軍兵,當爲替代立番,趁期調送事。本道監兵使處,依前知會之意,敢啓。傳曰,知道。
又以啓曰,本廳來十月十一月兩朔,應立前部右司屬慶尙左道三哨,右道二哨合五哨軍兵六百七十名,已爲逢點整齊矣。十月初一日,與中司軍兵替代後,舊軍放送之意,敢啓。傳曰,知道。
又以啓曰,今此下番別破陣步軍試才賞格,從分數多寡,以本廳所儲木綿分給後,別單書入之意,敢啓。傳曰,知道。
又以禁衛營言啓曰,來十月當一番前部前司屬慶尙道五哨軍兵逢點實數六百五十二名,已爲點閱整齊,來十月初一日,與內外各處入直軍兵等,依例替代後,舊軍放送之意,敢啓。傳曰,知道。
又以啓曰,來十二月當一番前部左司屬黃海道五哨軍兵,來十一月二十五日,京中逢點,依例準二朔入番之意,本道監兵使處,預爲知委,何如?傳曰,允。
又以啓曰,各軍門中日時沒技人,別單書入事,曾有定奪矣。今九月二十五日本營下番軍兵等賞試才時,營軍哨官出身孟廷幹,柳葉箭邊五中沒技,依例別單書入之意,敢啓。傳曰,知道。
又啓曰,新除授同副承旨金光默,前任全州判官解由未出,何以爲之?敢稟。傳曰,勿拘解由。
又以兵曹言啓曰,來十月當上番騎兵二百五十名,依定奪,本曹點考後,仍令該曹襦衣除給之意,敢啓。傳曰,知道。
弼善李敬玉疏曰,伏以皇天惟祖宗,垂垂眷佑,玉候康復,躬拜聖廟,淸蹕穩旋,臣民慶忭,曷有其極?仍念臣老母,虛眩之症,自是四十年痼疾,居常澟然,實無一日離捨從宦之勢,而逖違天陛之餘,得際本職,不敢言私,前後持被。殆近一旬,卽於直中,得聞母病,以日候之猝寒,本症之外。又添毒感,頭疼膈煩,達宵失睡,氣息綿綴,轉輾須人,家僮踵至,促臣歸護。臣聞此報,心神飛越,不能按住,忙陳短章,徑出禁扃。伏乞聖明,俯垂矜憐,亟遞臣職,以便救護。仍治臣罪,以肅朝綱焉。臣無任屛營祈懇之至,謹昧死以聞。踏啓字。
禮曹判書申晦疏曰,伏以臣南漢巡審之行,今將登塗,而臣之父母墳山在楊州,距南漢一息程,曠闕省掃之餘,瞻望松楸。自不禁霜露之感,身佩重符,有不敢迂路擅行,不避猥越,仰暴至懇。伏乞聖慈,俯垂曲諒,特許數日之暇,俾便往來,千萬顒祝。臣無任屛營祈懇之至,謹昧死以聞。答曰,省疏具悉。卿其依所請,歷省焉。
司書尹錫烈疏曰,伏以臣於直中,得接家信,則臣之老母,素患痰火之症,自昨挾感添劇,寒熱交攻,煩渴特甚,胸膈痞悶,精神昏瞀,委席涔涔,殆不省事。臣自聞此報,方寸煎灼,按住不得,他未暇願,忙陳短章,徑出禁門。伏乞聖慈,特垂矜察,亟治臣瀆撓之罪。仍治臣擅離之罪,以肅朝綱,俾便救護,千萬幸甚。臣無任屛營祈懇之至,謹昧死以聞。踏啓字。
丁亥九月二十六日午時,上御集慶堂。藥房入診入侍時,都提調金致仁,提調洪樂性,副提調尹得養,假注書尹慶龍,記事官柳宅夏·愼認明,醫官方泰輿·李以楷·李泰遠·慶絢·金季良·吳道炯·鄭允說,以次進伏訖。金致仁曰,夜間,聖體調攝,若何?上曰,一樣矣。進湯劑訖,請入診。方泰輿·李以楷·李泰遠等,以次診候,跪伏曰,左右三部,一樣調均,滑體亦一樣矣。致仁曰,俄伏見所下御製,伏想永夜辛苦,不成寢睡,臣心焦悶矣。上曰,翰林事,由誰而然乎?以李克生受由而然乎?致仁曰,以其受由過限,違牌不入故也。命讀嶺南武科初試榜,至李秉德,上曰,此水使李泓之子?致仁曰,然矣。上曰,可貴矣。上曰,藥房提調持湯劑,更爲入侍。出榻敎上曰,備局次對,再明日進定事,分付。出傳敎上曰,承旨有闕,代護軍金光默除授,牌招察任,房順房。出傳敎上曰,噫,今予此忱,非傳香,何以少伸?朔祭當爲香祗迎,以此分付。出傳敎上曰,前年翰圈,姜俒參之乎?致仁曰,姜俒則不參,而姜彝福·洪相簡·安廷玹,果參圈矣。上曰,諸翰林則以某某之不足,陳疏,而李東郁,則以某可某不可,陳章,此固是矣。樂性持湯劑進伏,進湯劑,上進御,致仁曰,閭閻之人,亦多有夜深不寐,曉後就睡者矣。上曰,予亦自少,夜則明燭不寐,曉始稍睡矣。上曰,閔弘烈之違牌何事乎?奉親而然乎?致仁曰,有生養家奉親矣。上曰,閔百興則近頗完實,上曰,傳旨在近,禮房誰也?致仁曰,尹學東,而以有老母,故時或不爲入直矣。上曰,尹學東之親年爲幾,注書知入。賤臣回奏曰,尹學東親年,爲七十九矣。上曰,其母强精乎?得養曰,行步筋力,稍健云矣。上曰,尹學東曾經佐貳乎?致仁曰,然矣。上曰,今聞承旨尹學東親年,七十九歲云,夙夜之職誠難,況傳香齋宿在近,許遞,親年可貴,日後佐貳,待窠卽爲檢擬。出傳敎上曰,此爲尹正烈之父矣。致仁曰,學東杜門靜坐,知舊亦不識面。且其老母,素號賢婦人,善敎無父之子,無異嚴父,仕宦出入,亦皆稟之云矣。上曰,以新恩直除承旨者,幾人乎?致仁曰,閔百興及金光默矣。古例則曾經參議,然後爲承旨矣。上曰,今日欲問之矣。尹光紹更無拘礙之端乎?致仁曰,自上處分之後,已經該曹參議及外任矣。上曰,方帶衛將矣,此人甚精,而但有氣矣。致仁曰,前則頗有氣云矣。內局先退,諸臣以次退出。
上在慶熙宮。停常參·經筵。
藥房都提調金致仁,提調洪樂性,副提調尹得養啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。予則一樣矣。
中宮殿·惠嬪宮,藥房口傳問安。答曰,知道。
傳于尹得養曰,藥房批答,姑勿傳矣。中官徑先傳之,批答還入。
以承傳色口傳下敎曰,次對番祗迎,多有可爲之事。今日欲休,湯劑入之。夜間進御茶亦入之。
崔台衡,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
以全羅監司狀啓十月令薦新乾杮,節候尙早,限內不得封進,惶恐待罪事。傳于金漢耆曰,勿待罪事,回諭。
安杓啓曰,明日次對,兩司當爲進參,除在外·傳旨未下外,未肅拜·不爲行公人員,竝待開門牌招,以爲入侍之地,何如?傳曰,允。
崔台衡,以兵曹言啓曰,羽林衛將李鼎炳呈狀內,父母墳山,在於溫陽地,今方遷窆,而身係軍門,不得歸見,故本職啓遞云。情理旣如是,則不可無變通,今姑改差,何如?傳曰,允。
上在慶熙宮。停常參·經筵。
藥房都提調金致仁,提調洪樂性,副提調尹得養啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫入診,詳察聖候爲宜。臣等,不任區區憂慮,敢來問安,竝此仰稟。答曰,知道。明日何日?此心一倍,若此之時,服正氣湯,然後心可定矣。以此入侍時煎入,建功湯追後入之。
中宮殿·惠嬪宮,藥房口傳問安。答曰,知道。
金光默啓曰,兵曹參判李應協,除拜後過三日,不爲出肅,依定式推考警責,仍卽牌招察任,何如?傳曰,允。
安杓,以都摠府言啓曰,副摠管閔百興,以工曹參判,本曹坐起,晝仕出去之意,敢啓。傳曰,知道。
傳于安杓曰,內局次對,同爲入侍,提調煎湯劑持入。
以掌令鄭彦暹,持平李思祚,獻納鄭煥猷,正言安聖彬牌不進,罷職傳旨。傳于金光默曰,竝只推。
以承傳色口傳下敎曰,今則卽爲之爲可,諸翰林敍用,令該曹口傳付職,今日內翰圈擧行事,分付。
金漢耆啓曰,奉敎安廷玹,待敎洪相簡·姜俒,檢閱李克生·鄭好仁,旣已付職,卽爲牌招,何如?傳曰,允。
以承傳色口傳下敎曰,夕入侍,兼春秋入侍。翰圈,申飭,趁早爲之。
傳于尹得養曰,內局入侍。
安杓,以兵曹言啓曰,昌德宮·昌慶宮差備內窓戶,令戶兵曹郞廳,春秋摘奸事,曾已下敎矣。發遣本曹郞廳,與戶曹郞廳,眼同摘奸之意,敢啓。傳曰,知道。
又以啓曰,昨日臣發遣將校,依例摘奸於昌德宮,則守直下人輩,曜金門內中折大松一株,肆然偸斫,暗自引鉅,事極驚駭。當該衛將,令該府處之,下人亦令攸司,依例勘罪,何如?傳曰,允。
金漢耆啓曰,待敎姜俒,檢閱鄭好仁·李克生·愼認明,以翰林圈點來會矣。謂以僚議不一,竝陳疏出去,原疏纔已退却矣。成命之下,不卽擧行,誠甚未安,推考警責,仍卽牌招,何如?傳曰,新進怠慢之習可駭,禁推。
應敎金尙默疏曰,伏以臣所帶春秋兼銜,與臣弟同副承旨臣光默,自有應避之嫌,揆以格式,在臣當遞,敢陳短章,仰瀆宸嚴。伏乞聖明,亟命有司,照例遞改,以存公法,不勝幸甚。臣無任屛營祈懇之至,謹昧死以聞。答曰,省疏具悉。已有前例,兼春秋減下焉。
丁亥九月二十八日巳時,上御集慶堂。藥房入診入侍時,都提調金致仁,提調洪樂性,副提調尹得養,假注書尹慶龍,記注官吳德一,記事官愼認明,醫官方泰輿·李以楷·李泰遠·慶絢·金季良·吳道炯·鄭允說,以次進伏訖。金致仁曰,俄伏承正氣散煎入之下敎,伏未審前日症候,有復發之漸乎?今方煎入,而先爲診候,何如?上曰,有些滯氣,第爲入診,可也。方泰輿·李以楷·李泰遠等,以次診候,跪伏曰,左右三部,一樣調均,滑體亦一樣矣。上曰,建功湯,自今日姑爲停止,藿香正氣散二貼,依前方連爲煎入。五錢重蔘苓茶一貼,亦爲煎入。出傳敎洪樂性先退,監煎以入,上進御後,諸臣退出。
丁亥九月二十八日巳時,上御集慶堂。大臣·備局堂上引見入侍時,領議政金致仁,左議政韓翼謩,右議政金尙喆,戶曹判書李思觀,兵曹判書南泰會,刑曹判書韓光會,行副護軍鄭汝禝·李章吾,行副司直鄭存謙,司諫具壽國,應敎金尙默,左副承旨安杓,假注書李濟萬,事變假注書鄭履玉,記注官吳德一,記事官愼認明進伏訖。致仁·翼謩·尙喆進前曰,夜間,聖體調攝,若何,痰候何如?寢睡·水刺之節,亦何如?上曰,一樣矣。命讀白頭山祭文訖。又命書晚來一得御製訖。上曰,尹東暹兄弟闋服在何時?致仁曰,在來年矣。上曰,尹東暹兄弟,稍强矣。致仁曰,居官時亦善且强矣。上曰,此則有入來之日,而尹勉憲,無入來之日,惜哉。致仁曰,此京畿監司南泰齊狀啓也。以爲本道今年農形,漢北勝於漢南,田農優於畓農,而莖秸雖茁,穎殻不實。未移秧應給之災,爲三千五百五十六結九十五負,水原等十二邑,流來應頉,而未頉者,亦爲一千四百二十九結矣。今此劃結三千結外,不足之數一千九百八十六結加劃事,請令廟堂,稟處矣。今年畿農,有違所料,而漢南一帶,未移偏多,該曹給災,果似不足,道臣加請,亦不太濫。一千五百結,特爲加劃,而分俵之際,必令親執擧行,期於災民均被實惠,何如?上曰,依爲之。問其本則平均分俵也。以此一體嚴飭。出擧條致仁又曰,何官不合恪勤,而秋曹·京兆,尤係劇務,一日不開坐,弊有所歸,近聞諸堂赴衙,漸不如前云,事甚未安。此後無故日,則使不得公然廢坐,而諸堂中,設有病故,自可推移開坐,以此申飭,何如?上曰,所奏誠是,另飭,可也。翼謩曰,刑曹參判李溵,一向在外,終不入城,各別,申飭,使之上來行公,何如?上曰,從重推考,申飭入城,縣道陳章勿捧。尙喆曰,僚相旣有所奏,而李溵雖經補外,今又許遞本職,使之益伸廉隅,申飭入城,行公備堂好矣。上曰,初已下敎,所奏是,本職許遞,其令卽爲入城。出擧條壽國曰,請還寢鍾城府爲奴罪人天大酌處之命,依律處斷。上曰,勿煩。措辭見上壽國又曰,新除授大司諫李基敬,時在全羅道全州地,行大司憲洪重孝,時在江原道原州地,掌令朴宗亮,時在忠淸道大興地,請竝斯速乘馹上來事,下諭。上曰,依啓。出擧條上曰,李溵之外,幾人在外?致仁曰,李昌壽·鄭弘淳·徐命膺矣。上曰,徐命膺頃者之疏,專似古談,致仁曰,徐命膺所請,果是古談。再疏亦過矣,而不敍之典處分,恐過矣。上曰,承旨書之,徐命膺之休致之請,雖曰婦孺街童,必曰過矣。頃者處分,非爲本事也,以曾經保護之臣,不先不後,悤忙陳章者也。領相旣奏,亦旣固執,特爲敍用,而此非固執,專由古談,其雖古談,莫重國事,焉敢若此?比後休致二字,雖當之者,宜不敢萌於心,亦豈敢以此藉口乎?噫,厥父登科於嗣服初年,自玉署至于卿列,事我幾十年,此政徐命膺,以其父之心,報我晚年者也。頃者之章,不覽雖給後聞焉,亦萬萬過矣。上有望八其君,進思其父爲國之誠,執此固執,拜其家廟,心乃便乎,否乎?聞此下敎,一向在外,事君事父之義,若何?其令卽日入城,入城後政院以奏。出傳敎致仁曰,觀此下敎,則其古談,自爾消滅矣。尙喆曰,古談專爲害矣。上曰,承旨書之,一宰臣旣已下敎,而李昌壽之頃者下敎後,尙今在外,分義所在,其涉過矣。鄭弘淳之遞來忠州後入城,今聞在外云,此何分義,此何事體。其涉寒心,往事雖問於國人,讒者之萬萬無形可知。噫,望八其君,吁嗟今歲,只有數箇月,若思其父,若思其叔,此時豈忍逡巡之時乎?從重推考,其令卽爲入城,趙明鼎頃者處分,不過事體,特爲敍用,出傳敎諸臣以次退出。
丁亥九月二十八日申時,上御集慶堂。藥房入診入侍時,都提調金致仁,提調洪樂性,副提調尹得養,假注書尹慶龍,編修官張旭,記注官吳德一,醫官方泰輿·李以楷·李泰遠·慶絢·金季良·吳道炯·鄭允說,以次進伏訖。金致仁曰,午間,聖體調攝,若何?仍請入診,方泰輿·李以楷·李泰遠等,以次診候。跪伏曰,左右三部,上氣稍緩舒,而調均則一樣矣。上曰,蔘苓茶則欲早爲進御,提調先退,監煎茶亦入之,可也。俄進湯劑後,腹中似有降氣,而猶未快解矣。日氣稍寒,或不無勞心之祟耶?李以楷曰,果如聖敎矣。致仁曰,心天泰然,然後氣和,苟或心勞,則自然氣滯矣。正氣散,自明日更爲進御好矣。聖候若此,明朝香祗迎,恐有觸冷之慮,惶恐敢達矣。上曰,當觀勢爲之矣。上曰,提調退去,坐直承旨入侍。賤臣傳命,率承史入侍後,內局諸臣退出。
丁亥九月二十八日申時,上御集慶堂。承旨入侍,領議政·儒臣追後入侍時,右副承旨安杓,假注書李濟萬,記事官吳德一,編修官張旭,以次進伏訖。上曰,儒臣持警世問答入侍。出榻敎應敎金尙默,修撰南玄老進伏訖。尙默讀訖,玄老繼讀,承史以次輪讀訖。上曰,諸翰林入來與否,注書知入。賤臣還奏曰,今皆入來,而安廷玹·洪相簡,方來闕下陳疏矣。上曰,何事云耶?賤臣曰,聞以春間事矣。上命承旨書之曰,今者翰圈二人陳章云,聞其事則卽往事也。旣已自引,則有何毫分撕捱之端?其涉過矣,其涉過矣。望八慶科,特命翰圈,則其在分義,焉敢若此?其章勿爲呼望,卽爲擧行。出傳敎上曰,此傳敎,卽爲頒布,領相出去與否,知入。賤臣以尙在之意還奏,上曰,偕來也。賤臣與之偕入,領議政金致仁進伏,上曰,安廷玹·洪相簡撕捱云,館規何以則好耶?致仁曰,雖未的知,而似聞右位削職,則下位擧行云矣。上曰,注書往聞館規以入。賤臣還奏曰,雖削職,亦不得爲之云矣。上曰,然矣。命承旨書之曰,初雖曰過,予意則亦然。今者兩人,不無所執,安廷玹·洪相簡,特爲陞六,今無拘礙之端,其令卽爲擧行。出傳敎上曰,今則無拘礙之端矣,其擧行與否,注書知入。賤臣以今方擧行之意,還奏訖。諸臣以次退出。
上在慶熙宮。停常參·經筵。
金漢耆啓曰,憲府連日監察茶時,諫院闕啓,事甚未安,除在外·式暇外,未肅拜·不爲行公人員,竝卽牌招,何如?傳曰,允。
藥房都提調金致仁,提調洪樂性,副提調尹得養啓曰,伏未審夜問,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,下敎時詣閤。
又以下敎曰,此後則翰圈無可爲,今日都堂錄爲之擧行。
又以下敎曰,俄者御製二件作帖,使書寫書之,而以草錄紬,爲衣以入。
又以下敎曰,今日開政,翰圈盡爲之後,內局當見,何若是遲滯?申飭。
傳于尹得養曰,開政催促。
以備忘記,傳于金光默曰,八十內人一,一層內人十,二層內人二十五,三層內人二十六。
有政。吏批,行判書李益輔進,參判徐命臣式暇,參議李徽之進,右副承旨安杓進。
以李在簡爲校理,沈觀之爲修撰,李普觀爲輔德,金尙默爲兼輔德,宋志淵爲兼司書,兪漢蕭爲刑曹參判,任希曾爲吏曹佐郞,宋淳明爲尙衣僉正,徐命臣爲觀象提調,尹謐爲校檢,金文淳爲司書,尹正烈爲注書,鄭枋爲安州牧使,徐命臣爲弘文提學,鄭存謙爲藝文提學,李得臣爲說書。
兵批,判書南泰會病,參判李應協病,參議黃柙進,參知柳脩病,副護軍鄭與曾·李基敬,副司直趙明鼎·徐命膺·李溵·尹學東單付,副司果尹承烈·張顯慶·吳著·朴命球單付,同知單李聖麟單付。
金漢耆,以侍講院言啓曰,本院上番,連日姑降入直,事甚未安,今日政新除授,待下批竝卽牌招,以爲推移入直,何如?傳曰,允。
以備忘記,傳于安杓曰,聞下敎,人臣分義,焉敢若此?徐命膺甲山府使除授,當日辭朝,倍道赴任。
傳于金光默曰,提學謝恩催促。
又傳于曰,提學牌去來,勿爲呼望。
以承傳色口傳下敎曰,今日牌去來,豈敢如是乎?申勅。
又下敎曰,甲山府使徐命膺,臣分萬古虧矣。今日若不辭朝,則當除濟州牧,以此,分付。
又下敎曰,林好榮·田一成·鄭商佑,依金鳳來例擧行。
又下敎曰,牌去來無如,俄者各別申飭,或有遲滯,則聽下敎承旨,當下敎矣。
又下敎曰,此古談,欲翫耽羅而然乎?申飭,仍爲催促。
以備忘記,傳于安杓曰,噫,今日此敎,只爲慶科,豈樂爲?曾前提學若有,豈爲此擧?望八暮年,建功煎待,爲今日海東臣子,焉敢若此?一體從重推考,更卽牌招。
以承傳色口傳下敎曰,政院使令,皆失音乎?該房承旨稽滯,使善聲使令,申飭。
又下敎曰,下敎已久,尙今稽謝,聽下敎承旨,爲先從重推考。
又下敎曰,此是慈殿內人,依此卽爲廂庫以入。
又下敎曰,今日慈殿內人賞賜下敎,勿出朝報。
又下敎曰,今日臣子,雖曰慢蹇,豈不知老君乎?政院不送能走使令,而只令高聲,承旨坐而好勝乎?當該承旨推考。
又下敎曰,今日海東臣子,宜知君心,今日若是之困,開陽門當仍留,而留門酬應,又將爲之,如是而其可爲上直承旨乎?誠甚駭然,此下敎勿出朝報,都堂錄盡爲之後,當下標信,勿爲留門啓請。
以備忘,傳于金光默曰,柏府·薇垣長,豈充之爲,當品人林立,而若是苟且,當該銓官推考,都憲·薇垣長許遞,其代後日政擧行,徐命膺,豈高樣之士,眼有其君,豈敢若此?尙今稽謝,另加嚴飭。
又傳于曰,中官雖以摘奸往來,都堂錄在焉。開陽門仍留。
以承傳色口傳下敎曰,若思老君,臣子焉敢若此?夜何以進建功湯乎?蔘苓茶入之,內局入侍其止之,今日則毋至夜深,都堂圈,卽爲擧行。
又下敎曰,今則日暮,開陽門植炬,連爲催促。
又下敎曰,今日酬應,心甚悶矣,此亦爲國,依頃年例,都堂錄入侍之擧行郞廳,持硯具,同爲入侍。
又下敎曰,爛熳消詳後,待下敎入侍。
下直,甲山府使徐命膺。
傳于金光默曰,入侍。
以備忘記,傳于金光默曰,噫,今日望八其君,使今日諸臣,諒今日其君之心,豈忍若此?都堂錄雖行,國體君綱,二提學皆墜,弘文提學徐命臣,藝文提學鄭存謙,下金吾推考。
以承傳色口傳下敎曰,令該府草供捧入,入來卽稟。
又下敎曰,草供卽爲捧入,禁堂在本府,以待下敎。
傳于安杓曰,入侍。
以承傳色口傳下敎曰,開陽門仍留,該堂持供,卽爲入侍。
又下敎曰,該堂處,斯速擧行入來事,分付。
又下敎曰,莫重下敎,該房稽滯,該房承旨遞差,左副承旨牌招入直,放恣翰林四人,該堂捧口招,斯速入來事,招致當直都事,聽傳敎。
又下敎曰,政院使令何爲,而呼堂直之聲,若是寥寥?待令使令,令騎曹決棍五度,該曹郞廳,使之聽傳敎。
金光默啓曰,知義禁李景祜,同義禁李得宗,持姜俒草供,依下敎來待矣。傳曰,入侍。
以承傳色口傳下敎曰,不必盡來爲之,在京人,明日資政殿,當爲召試,時刻待下敎,只入正時。
傳于金光默曰,翰林召試,以明日擧行,而便殿爲之。
金漢耆,以吏曹言啓曰,通禮院右通禮李益普呈狀內,身病猝重,勢難察任云。依例改差,何如?傳曰,允。
安杓,以兵曹言啓曰,新除授全羅兵虞候鄭㙉,老母今年八十歲,大吉號里權管金有黃,老父今年八十二歲,法不當遠離赴任,俱爲呈狀乞遞。虞候與邊將之親年七十五歲以上者,許遞其任,已有定式,竝依例改差,何如?傳曰,允。
又以啓曰,翊衛司翊衛申光履老父,素患痰癖之症,當寒,全廢食飮,專委牀席,轉側須人,實無供職之望。累度呈狀,情勢旣如此,則陪衛輪番之任,不可久曠,今姑改差,何如?傳曰,允。
傳于金光默曰,承旨有闕,代柳脩除授,牌招察任,房順房。
丁亥九月二十九日辰時,上御崇政殿庭。香祗迎入侍時,行都承旨尹得養,左承旨兪彦民,右承旨金漢耆,左副承旨崔台衡,右副承旨安杓,同副承旨金光默,假注書尹慶龍·李濟萬,記事官吳德一·姜翰,以次序立訖。上詣崇政殿庭祗迎後,仍詣崇政門乘輿時,都提調金致仁進前曰,夜間,聖體調攝,若何,痰候何如?寢睡·水刺之節,亦何如?上曰,差勝矣。仍進湯劑訖,上曰,藿香正氣散停之,建功湯,依前煎入事。出榻敎得養曰,都堂錄事,命下,而考見館規,有帶職翰林,則不得爲之矣。上曰,禁推諸翰林,爲先解見任,翰林陞六傳敎勿施,一體解見任事。出榻敎得養曰,無提學則不得爲之矣。上曰,政官牌招開政。出榻敎上曰,領監事春秋堂上命招,新除授提學,待下批牌招。出榻敎上曰,翰圈將爲之,政官牌去來,申飭。出榻敎上詣資政門時,上曰,禮房承旨隨後入之。漢耆賤臣,與德一·翰陪從,上詣長樂殿時,上曰,承旨仰瞻殿楣,可也。上仍詣光明殿,呼寫御製訖,上曰,噫,雖逢此日,只恨不孝,不肖旣坐光明殿,何以寫意?昔年東朝內人,今有者多,當以三層書下,一層尙宮,各賜綿紬三疋,木綿三疋,二層書下,各賜綿紬二疋,木綿二疋,三層人,各綿紬一疋,木綿一疋,以示予意。其令當日內擧行,其中有年過七十者,綿紬·木綿各一疋加給。昔年中官許有章·李景禧·李世泰·李用恒,景廟朝中官金鳳來·李景聃·朴資元,各米布題給事,一體,分付。出傳敎上曰,承旨出往,俄書御製,作懸板以入。上入德游堂後,諸臣以次退出。
丁亥九月二十九日二更,上御集慶堂。都堂會圈入侍時,領春秋金致仁,監春秋韓翼謩·金尙喆,知春秋李景祜·韓光會,弘文提學徐命臣,藝文提學鄭存謙,同副承旨金光默,假注書李濟萬,記事官吳德一·姜翰進伏訖。致仁曰,自內終日酬應,聖體若何?上曰,一樣矣。致仁曰,湯劑待令矣。上曰,持入。上進御湯劑訖,致仁曰,日短之故,自致如此,恐其夜深,方始圈點云,際有入侍之命,故入來矣。上曰,自下始圈,可也。致仁曰,點則盡爲之,而計點則姑未盡爲矣。上曰,計點,可也。計訖,上曰,承旨讀奏,可也。讀奏訖,上曰,在外者幾人?致仁曰,申光緝,以榮掃出去,閔鍾烈,家在驪州,金致九·沈命德·安大濟,外任矣。上曰,然矣。上下徐命臣,鄭存謙禁推備忘。仍命承旨讀奏訖,命臣·存謙先退,上命承旨書之曰,特敎之下,其雖不備員而然,事體則不然。雖夜深,今日內擧行事,分付。出傳敎又命承旨書之曰,翰林圈點人,其令催促上來,政院稟行召試,程道稍遠人,依前追召試。出傳敎致仁曰,夜深恐損節宣,敢請退矣。上曰,建功湯,依前煎入,蔘苓茶,自明日停止事。出榻敎諸臣以次退出。
丁亥九月二十九日四更,上御集慶堂。該房承旨入侍時,右副承旨安杓,假注書李濟萬,記事官吳德一·姜翰進伏訖。上曰,諸翰林供辭,讀奏,可也。杓讀奏訖,上拍窓曰,渠輩焉敢如此乎?命承旨書之曰,渠若有一分望八其君之心,焉敢若此?尤爲無狀者,其敢皆曰,一二參差,申者乎,乙者乎?奏御之際,焉敢若此?欺瞞白首之君,亦甚可駭。其供皆勿施,亦不自首,刑推得情。出傳敎上曰,此傳敎,注書卽卽出給,使當直都事,聽傳敎於門隙,上命讀徐命臣·鄭存謙供辭。上命承旨書之曰,徐命臣·鄭存謙,大抵同入開陽門卽一時,體幾番,申飭,則焉敢若此?時體重乎,其君重乎?事之寒心,莫此爲甚。若思望八之君,尤焉敢若此?本事旣已飭勵,分揀敢送,而過十日後擧行,不敢以先生自居,便臥長房事,一體嚴飭。出傳敎上曰,長房先生之法,出於何時。命承旨書之曰,金吾該堂先生之法,卽三百年所無者,而不過一時該堂威勢勒定之致,此後此法永革。出傳敎上命承旨書之曰,今日金吾供辭往來時,夜禁若捉,巡將監當該巡羅將校,令該曹決棍,以此嚴飭。出傳敎又命承旨書之曰,其君不睡,六差備皆睡,事之可駭,莫此爲甚。令該府差備中官六人,以不應爲私律,勘處以放。承傳色中官,亦莫知差備之名。一體令該府,處之以不應爲公律,杖贖以放。出傳敎書訖,諸臣以次退出。
丁亥九月二十九日五更,上御集慶堂。金吾堂上持草供入侍時,知義禁李景祜,同義禁李得宗,同副承旨金光默,假注書李濟萬,記事官吳德一·姜翰,以次進伏訖。光默讀奏草供訖,上曰,初非大事矣。究其心迹,予竊羞矣。姜俒平等之說,固好矣。而愼認明節目間之意,正是著題語矣。命承旨書之曰,今覽供辭,若此初不直陳,使望八其君,徹宵酬應,豈不若魏太武時一高允乎?何顔恒日,見六朝史乎?其中愼認明,節目間三字之說,誠着題語矣。姜俒之平點之論,亦可謂不負其祖,竝勿解見任放送,令政院卽爲牌招入直。噫,李克生,是誰之曾孫,鄭好仁何孫,而李克生則莫重圈點,猶有舊習,鄭好仁則意欲角勝,工巧分排,此頃日面飭之意乎?事當一倂投畀,而今日容恕,非爲渠輩也,各杖一百徵贖,刊名翰苑放送。出榻敎又命承旨書之曰,今者之弊,一則傾軋,一則時體,傾軋則心術無狀,負君私意,照鏡高懸,渠何逃也,而時體,年少文官高致,從俗雖駭,猶可駭也,而頭懸金·腰金帶,而豈循此習?雖兄弟,性猶不同,況他人而豈無撕捱之端?噫,今日其君,尙不御建功湯,則徐命臣雖內局莫知,卽一海東□□,鄭存謙幾次內局,而正氣散纔停,建功湯將繼進,奚特毫髮過時也。若是稽滯,臣分掃矣。尤爲可駭者,雖□□亦步有參差,一開陽門同時入參,若□一□而入乎哉?非徑此也,謝草亦同入,此時體中,尤爲特甚者,時體雖重,□□□故十分參酌,更以思之。文任雖闕,國體奚可墜,十日禁推,可□□□送。噫,其君非特追慕,節屆初冬,心若浮雲,而□□□莫重翰圈,今復若此。況他日若此不已,國將興乎?□□□命承旨書之曰,今日下敎中官,何必關由?□□令該府處之下敎□□□章乎?致寬□□□鄭尙希·姜世□□以不敍之典,承傳色中官金好大,越捧二等。出傳敎又命承旨書之曰,曾已下敎,而關係倫理,今者下敎中兄弟二字,思愈無狀。遐方中官與武弁,欲免入直,□□□孽兄孽弟□□□稱其孽□父其祖,誰也,而渠替呈其名乎?中官已嚴飭,□三廳則似直下敎,而欲便之心亘中,□□□凡事飭□解弛,此則不可不加飭,此後中官武弁之假□□□錮,其不齒人類,□□□。出傳敎諸臣以次退出。
上在慶熙宮。停常參·經筵。
崔台衡啓曰,大司憲未差,執義黃最彦,掌令朴宗亮,持平朴師崙在外,掌令鄭彦暹,持平李思祚傳旨未下,今日以監察茶時之意,敢啓。傳曰,知道。
藥房都提調金致仁,提調洪樂性,副提調尹得養啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,下敎時詣閤。
金漢耆啓曰,新除授注書以下缺。
以備忘記,傳于柳脩曰,噫,今□時宰臣金帶之宰臣,豈特望八其君於報謝之間?只知時體,放恣駭然。一人先入開陽先鑑其將奈何,闕中逡巡,亦將待一人乎?靜臥思之,幾乎飮薑茶,處分太輕。徐命臣馬梁僉使差下,鄭存謙平薪僉使差下,當日同門赴任,闕門都門,令遂其願,而若參差,國有君乎?令護軍同時踰門之意,來報該曹,時任二僉使·甲山府使,遞付京職,亦令倍道赴任,赴任日字,令道臣狀聞。
又傳于曰,徐命臣·鄭存謙肅謝,然後內局召見,肅謝單子,一時捧入。
以備忘,傳于尹得養曰,國之文任可闕,君綱豈墜,此予昨日不肖鄭好仁事,仰負陟降,徐命臣等事,豈特可笑?無嚴莫甚。鄭好仁等事,其初參差,已涉駭也,而末乃擧措,其心自綻,一點二點,何售小宵之態,晚夜興思,望驪州而心隕。此人若復承文調用,豈曰口奏之意,亦豈曰國有君乎?予雖衰矣,豈忍爲豈忍爲?一諭而志金石,銓曹知悉。
又以備忘,傳于曰,噫,初則予料豈若此,而寅平都尉孫,爲昔年申致謹之事者乎?象仁之不負昔年,不思其君,不敎其弟,豈可足道,而亦何望嚴其弟,而渠以何顔,與其弟拜寅平?此亦不足數,而此後遙望驪州,心若隕墜,此人之爲此者也。何以叱致謹之說李德重者,尙今思之,心竊笑之。今日豈比其時乎?欲加其人,而公心乎,私心乎?一人挾於其間,其計宵小之態,此何異於公言致謹乎?初雖爭持,而末乃了當,況以此竟爲此擧者乎?噫,予七寸親其幾人,放恣若此,遙望驪州,此正心隕膽墜,其雖診筵,此懷亘中,尙今遲回者也。建功湯,召試時持入,勿爲入侍焉。
又以備忘,傳于曰,噫,氣雖衰矣,心則猶强,新進口尙乳臭之類,焉敢若此?一則古師傅之曾孫,一則寅平都尉之孫也,而何日成長,困我望八其君乎?視其君而尋常,視其祖而度越,初豈若此,已涉該然,必欲角勝,末乃陳章,眼有君眼有祖乎?亦豈口奏之意乎?其處之太輕,鄭好仁·李克生,永付侍從案,皆以校書施行。
以承傳色口傳下敎曰,已差僉使,爲此敍用。
又下敎曰,盡擧行後,當許診筵,遲滯領布,則承旨當處分矣。
又下敎曰,斯速頒布,前年翰圈持來,鄭好仁·李克生,墨抹以奏。
又下敎曰,旣已下敎矣,姜俒·愼認明省記,遲延捧入,昨日聞下敎承旨,爲先從重推考,卽爲捧入。
又下敎曰,安廷玹·洪相簡,謝恩遲滯,此亦用勢而然乎?其若遲滯,當下敎鬱陵島,申飭。
又下敎曰,僉使亦辭讓乎?催促爲之,若遲滯擧行,當該書吏,當令騎曹決棍,以此申飭。
又下敎曰,行副提調之人猶如此,今日諸臣,盡知之矣。召試同爲詣閤。
又下敎曰,不敎其弟,乃負先祖,何遊玉署?分付銓曹,鄭象仁玉堂望,置之。
金漢耆啓曰,今日翰林召試,便殿爲之事,命下矣。領監事春秋堂上,竝卽牌招,對讀官待落點,一體牌招,何如?傳曰,允。
尹得養啓曰,左承旨兪彦民,今日不爲仕進,卽爲牌招,何如?傳曰,允。
傳于金漢耆曰,對讀以入直儒臣擧行。
又傳于曰,安廷玹·洪相簡陞六,旣命勿施,令該曹口傳付職,一體牌招察任。
吏曹口傳政事,奉敎單安廷玹,待敎單洪相簡。
傳于金漢耆曰,翰林謝恩及省記催促。
柳脩,以都摠府言啓曰,今日入直內三廳武兼禁軍及軍兵等,當爲中日習射,而親臨翰林召試相値,不得爲之之意,敢啓。傳曰,知道。
金漢耆,以侍講院言啓曰,本院新除授輔德李普觀,卽爲牌招察任,何如?傳曰,允。
柳脩,以兵曹言啓曰,政院使令,令騎曹決棍五度事,命下矣。依傳敎,政院使令金光郁等五名,決棍五度之意,敢啓。傳曰,知道。
又以啓曰,去九月朔,各廳堂下武臣等試射,連因有故,今已逾月。不得爲之之意,敢啓。傳曰,知道。
崔台衡,以義禁府言啓曰,時囚罪人李克生·鄭好仁,竝杖一百收贖放送,姜俒·愼認明放送事,命下矣。李克生·鄭好仁,各杖一百收贖放送,姜俒·愼認明,依傳敎,竝放送之意,敢啓。傳曰,知道。
丁亥十月初一日申時,上御集慶堂。翰林召試入侍時,領春秋金致仁,監春秋韓翼謩·金尙喆,同春秋李景祜·韓光會,校理金尙集,修撰南玄老,都承旨尹得養,左承旨兪彦民,右承旨金漢耆,左副承旨柳脩,右副承旨崔台衡,同副承旨金光默,注書尹正烈,假注書李濟萬,記事官姜翰·吳德一,以次進伏訖。上曰,承旨書之曰,當該入侍中官韓聖揆,越捧二等。出傳敎致仁進伏曰,夜間,聖體調攝,若何,痰候何如?寢睡·水刺之節,亦何如?上曰,無可言矣。上曰,金光默再次見之,而不能知辨,而髯則與其兄異矣。致仁曰,然矣。上曰,兩提學非矣,何其工巧,同去就乎?致仁曰,事實則不然矣。政院一時退却二疏,故來待闕外,同時入來矣。上曰,豈無先後?致仁曰,我國素重文任,故如此矣。上曰,鄭好仁過深矣。致仁曰,此非舊習而然矣。上曰,舊習矣。命承旨書之曰,今則本事,旣已不當,特敎之下,焉敢以永付侍從案校書分館者,同去就乎?事之無義,莫此爲甚。其在分義,亦涉寒心,只推,卽爲牌招入侍。噫,予雖衰矣,以此輩恐動,鄭好仁·李克生處分,其若弛張,此不肖中不肖也。新進小官,焉敢以導其君於此乎?牌去來勿爲呼望,其令卽爲入侍,安廷玹·洪相簡,亦爲牌招謝恩。噫,乾坤雖更,鄭好仁·李克生,決無復屬承文之理,焉敢以此,祈望其君乎?另加嚴飭。出傳敎上進御湯劑訖,藥房提調持湯劑,更爲入侍。出榻敎上命書書題訖,漢耆揭題後,上進御湯劑訖,上曰,該房留身,餘皆退去,諸臣退出。上曰,該房亦少退楹外,可也。遂退出楹外。
丁亥十月初一日二更,上御集慶堂。翰林召試拆榜入侍時,右承旨金漢耆,假注書李濟萬,記事官吳德一·姜翰進伏訖。上曰,方欲宣饌,注書出去,諸試官偕來,可也。賤臣出而偕入,領春秋金致仁,監春秋韓翼謩·金尙喆,知春秋李景祜·韓光會,對讀官金尙集·南玄老進伏訖。上命漢耆,讀湖南東堂榜目,至吳尙鼎年七十。上曰,七十,何以誦乎?翼謩曰,年前有以七十七登第者矣。上曰,此亦堪誦,故爲初試矣。試官承史宣饌後,致仁曰,夜深如此,恐妨節宣,故湯劑待令矣。上曰,持入,可也。提調洪樂性進湯劑,上進御訖,上曰,試券催呈,考課等第訖。上曰,壯元誰也?致仁曰,別檢柳焵也。上曰,誰也?致仁曰,全昌尉之後孫矣。上曰,其次,誰也?致仁曰,南柱老矣。上曰,此是新榜,而不偶然矣。翼謩曰,新榜中二人應試,一人爲之矣。上曰,不偶然矣。後次十一人,何如?尙喆曰,皆是實才矣。諸臣以次退出。
上在慶熙宮。只常參,停經筵。
崔台衡啓曰,大司憲未差,執義黃最彦,掌令朴宗亮,持平朴師崙在外,掌令鄭彦暹,持平李思祚傳旨未下,今日以監察茶時之意,敢啓。傳曰,知道。
藥房都提調金致仁,提調洪樂性,副提調尹得養啓曰,伏未審夜間,聖體調攝,若何?痰候,何如?寢睡·水刺之節,何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,下敎時詣閤。
又下敎曰,我國有臥龍崗,故祀諸葛,亦有首陽山,故建淸聖廟,三百六十州,有栗里名乎?知而入侍。
傳于金漢耆曰,內局入侍。
金漢耆啓曰,待敎姜俒,檢閱愼認明,無端徑出,依定式,禁推傳旨捧入之意,敢啓。傳曰,欲下問,內局入侍,同爲入侍。
吏曹口傳政事,檢閱單柳焵。
金漢耆啓曰,檢閱柳焵,旣已付職,卽爲牌招入直,何如?傳曰,允。
尹得養啓曰,今日常參事,命下矣。左承旨兪彦民,卽爲牌招,何如?傳曰,允。
以承傳色口傳下敎曰,當殿座,斯速書入,往內局茶優入。
又下敎曰,殿廷禁軍排立砲手節目置之。
金漢耆啓曰,奉敎安廷玹,待敎洪相簡,竝卽牌招入直,何如?傳曰,允。
兵曹口傳政事。副司果尹養厚·具庠·李徽中·李鎭復·徐有寧。
以備忘,傳于金光默曰,負君忘祖,無中生有,無風生浪,挾雜角勝,使望八其君若此者,卽無狀,鄭好仁·李克生,予雖衰矣。此輩若爲承文院,其將國不國君不君,臣若護請,此眼無國眼無君也,其免庶人,非爲渠也。乃爲渠祖,凡諸鄭好仁·李克生名,在吏曹單子,政院卽爲取來,豈特爻周?墨抹,承文院分館單子中,亦爲墨抹。
又以備忘,傳于曰,於前日可爲陞六者,大有異焉。特敎之下,何敢今乃入直?此皆今日臣子父不敎子,任自放恣之致,洪相簡,陞待敎單子爻周,以檢閱施行單付,其令卽爲謝恩。安廷玹,待城門開入來,留待闕門,闕門開然後,卽爲入來爲預備。安廷玹,亦以待敎施行。
傳于崔台衡曰,開陽門仍留,翰林入來入直後,下鑰。
以承傳色口傳下敎曰,何時下敎,而翰林之謝恩寥寥?安廷玹則家在城外,洪相簡,望八其君陞六,然後可以承命乎?謝恩若遲,當於其父下敎,其令卽爲謝恩。
又下敎曰,其下敎勿施,洪相簡新入來乎?知入。
又下敎曰,李克生·鄭好仁墨抹與否,知入。
傳于金光默曰,田成會,旣已下敎,米價今日內報償後以奏。
以承傳色口傳下敎曰,斯速擧行後以入。
金漢耆,以弘文館言啓曰,新除授校理李在簡,時在忠淸道公州地,經筵入番事緊,請斯速乘馹上來事,下諭。傳曰,依啓。
又以侍講院言啓曰,本院新除授兼司書宋志淵,時在慶尙道密陽地,書筵入番事緊,斯速乘馹上來事,下諭。傳曰,允。
柳脩,以備邊司言啓曰,自鳳城回還漂人忠淸道唐津縣船人車守仁等三名,黃海道谷山府人金頓男等六名,京江西氷庫居朴論贊等六名,合十四名內,谷山人金頓男等六名,已自義州府,直送原籍官,而其餘八名,縣次替送,纔已上來矣。使本司郞廳,詳細問情後,所供辭緣,別單書入,而今無留置更問之事,唐津人三名,還送本土,而分付沿路各邑,使之善爲饋送。其中如有病難作行者,則所騎刷馬,次次替給,此人等漂流異域,萬死生還,各別顧助之意,亦爲分付,何如?傳曰,允。
金光默,以吏曹言啓曰,今此宗廟冬享大祭大祝,皆以侍從塡差矣。時無職名人員,令該曹口傳付軍職,何如?傳曰,允。
柳脩,以兵曹言啓曰,昌德宮衛將李聖麟,病難供職,呈狀乞遞,今姑改差,何如?傳曰,允。
崔台衡,以義禁府言啓曰,禁府時囚罪人洪受甸·金聖漢竝放送,黃檏本律勘罪,當日放送,代射人,亦於當日內,勘律充軍事,命下矣。洪受甸·金聖漢等放送,黃檏以本律,杖一百收贖,盡奪告身,而依承傳,功減一等放送,代射罪人崔完,杖一百收贖,平安道鐵山府充軍,金秀漸,杖一百收贖,碧潼郡充軍,而依例發遣府羅將,押送于各其配所,何如?傳曰,允。
崔台衡,又以刑曹言啓曰,其聞靑城尉沈能建,貽弊銀廛云,其若申飭,宜先此等之人,亟施罷職不敍之典,貽弊下人,令秋曹當日內決杖事,命下矣。當該庫直李順奉,依傳敎,決杖八十之意,敢啓。傳曰,知道。
丁亥十月初二日辰時,上御集慶堂。藥房入診入侍時,都提調金致仁,提調洪樂性,副提調尹得養,記事官尹正烈·洪相簡·柳焵,醫官方泰輿·許礈·李以楷·李泰遠·慶絢·金季良·吳道炯·金孝儉,以次進伏訖。致仁曰,昨日夜分酬應,聖候若何,寢睡·水刺之節,亦何如?上曰,卿等科次時少寢,而連穩矣。致仁曰,連日訓應,故似然矣。上進湯劑後,泰輿等以次診候曰,脈候,亦一樣矣。上曰,提調持湯劑,更爲入侍。樂性更進湯劑後,命賤臣,持入舊丁亥十月以後日記,命得養讀奏訖。諸臣以次退出。
丁亥十月初二日巳時,上御集慶堂。都承旨入侍時,都承旨尹得養,假注書李濟萬,記事官姜翰·金樂熙進伏訖。上曰,翰林入來乎?得養曰,姜俒·愼認明入來矣。上曰,何爲而至此?俒曰,當初平點之說,鄭好仁與臣,同一意見,而臣以一待敎待罪,成命之下,不卽完圈,臣罪比他人,尤多矣。上曰,過矣。認明曰,大凡圈點,下番翰林,實爲主張,而致此葛藤,臣罪有加於他人矣。俒曰,僨圈之後,則自前翰林,無行公之規矣。上曰,退去,可也。俒·認明先退。上曰,新除翰林若入來,使之入侍。檢閱柳焵進伏。上曰,注書出去,予之司饔提調除拜日子知入。賤臣以己丑四月十二日還奏。上曰,承旨書之。曰,今年將過,此心一倍,今日復見昔年今月今日日記,三冬開筵者,多至於一日行晝夕講,而己丑年,其亦開筵。嗚呼,其冬欠寧,翌年康復,其時事若今日,頃者御製中,自內設爵,初夏進宴者,正謂此也。嗚呼,況追思乙酉下敎,其旣若何,而此後講筵猶勤,甚盛擧也。嗚呼,不肖雖逢今年,枕席度日,何敢比於昔年?且不能辨字,講筵雖欲强行,今則末由,遙瞻西郊,此心一倍,踐其任行其禮,今何望也?覽此仍臥度日,豈曰孝哉?今日遵舊例,晝講代當行常參,此與恒日常參有異,脫常格,只時·原任大臣·備局諸堂進參,各司郞官亦置之,時刻隨時,資政殿擧行。嗚呼,今當此日,於昔年晝講日,行常參,庶可少伸此忱矣。出傳敎上曰,此傳敎,知申退坐閤外,令注書書入。諸臣以次退出。丁亥十月初二日午時,上具翼善冠,着袞龍袍,御資政殿。親臨當參入侍時,行都承旨尹得養,左承旨兪彦民,右承旨金漢耆,左副承旨柳脩,右副承旨崔台衡,同副承旨金光默,記事官尹正烈,假注書李濟萬,記事官金樂熙·柳焵,以次進伏訖。賤臣濟萬呼曰,有啓事官陞殿,無啓事官退去。領議政金致仁,左議政韓翼謩,右議政金尙喆,判府事徐志修·金陽澤,戶曹判書李思觀,刑曹判書韓光會,行司直金時默,司諫具壽國,校理金尙集,修撰南玄老,以次陞殿進伏訖。致仁曰,殿下臨御四紀,盛德大業,普洽八方,上享堯·舜之年,下有衛武之工,臣等欽仰,曷有其極,而惟望其保嗇聖躬矣。上曰,臨御四紀,豈一惠政之及民?心自恧焉。致仁曰,不必如是臨殿後,實惠及民,雖臥便殿,總攬綱紀,豈無體乾之道乎?翼謩曰,堯·舜·文·武之遐齡,比諸聖算,則聖算稍少矣。益勉體天行健之道,以圖熙皡之治焉。尙喆曰,殿下今日臨殿,實出於體昔年之盛意,而目今保嗇聖躬,豈不重乎?上曰,予年至於上比堯·舜,豈不愧乎?上曰,去丁亥晝講時,金錫衍,以特進官入侍矣。今日金光默入侍,豈不貴乎?致仁曰,金時默,以摠使入侍矣。上命儒臣,持入小學,尙集·玄老進伏。上讀小學篇題。致仁曰,講音如前無異,實爲慶幸矣。上曰,齒則專無,而或云講音如前,豈不異乎?尙集繼讀後,玄老繼讀訖。上曰,今日事興盛昔年而爲此,此心一倍。致仁曰,今日別無可以仰達者,而供市人等處,不無弊端云矣。上曰,誰爲貽弊?致仁曰,雖無某某之指的,飭久易解,各別申飭,好矣。上曰,承旨書之。曰,噫,國之所恃,只有貢人市民,此則意謂不至懈弛,今聞元輔所奏,可謂寒心。我國凡事,申飭二字,其難行政,今方下敎,貢市堂上,若有懈弛者,一例嚴處,以示望八其君幾年用心之意。出傳敎上曰,同副出外,出牌京兆郞進來。聽傳敎,上命貢市堂上金時默進煎。上曰,貢市人率來。問其弊瘼以奏,翼謩曰,國子長趙曮,數次科試,頗有正士習之望矣。聞已辭單入啓,捧單承旨推考,辭單勿施,卽爲申飭行公,何如?上命承旨書之曰,大司成陞補,欲問其抄,今聞左揆所奏,不過三抄,遽捧辭單,此豈暮年?申飭之意,而況今日乎?其單勿施,當該承旨遞差。出傳敎思觀啓曰,咸鏡監司金器大,以本道年事在歉,而年分實摠之比,庚辰爲最高摠,狀請減等,而狀啓中,不請令廟堂稟處,故直下本曹矣。此係加請災結,後日次對,大臣所當稟定,故敢達。上曰,大臣之意,何如?致仁曰,西北異於他道,非不得已,則道臣必無此請矣。今觀狀辭,參以所聞,庚辰摠果似太過,以壬午摠擧行之意,分付,何如?上曰,依所奏許施,可也。出擧條光會曰,人物招引,法禁甚嚴,而至於誘入北路,尤係重律,近來北人之招引京城人物者甚多,以此訟端頻起。若不另加嚴飭,其弊難防,此路往來,皆有搜驗,而高山察訪,不善檢飭,致有此弊,臣謂前後道臣察訪,從重推考。出擧條各別嚴飭,俾無如前之弊,何如?上曰,此爲吾民巨弊,各別嚴飭,限五年道臣推考,高山察訪拿處。出擧條時默曰,北漢城內樹木禁養,最爲緊重,而公廨寺刹修補之時,雖管城將,任意取用,已成謬例,事之疎虛,莫此爲甚。南漢則雖守禦使,毋得任意許斫用,必關由於廟堂,後乃爲取用矣。北城城內樹木,亦依南漢例,亦有不得取用之事,報備局受題然後取用之意,定式施行,何如?上曰,依爲之。出擧條上曰,該房讀秋曹決案。光會曰,姜乭被打於命金伊,而京兆郞廳,誤認以佯死,灸而驗之,又杖十度矣。翌日致斃,此因命乭之蹴傷致斃矣。上曰,該郞無據矣。命承旨書之曰,關係殺人,何等重也,而其若疑晦,自有看訂,以灸柳問,此何律文?完決之前,先爲杖問,今也初聞,事之可駭,莫此爲甚。聞而不禁該堂,從重推考,當該郞廳,法曹若此,治民何諭?汰去,勿除守令。出傳敎時默進前曰,貢市人招致,因傳敎,下問弊瘼,則以謂別無弊端,而靑城尉,有捉囚銀廛人云矣。上曰,此是年少之致也。命承旨書之曰,今日殿座,意蓋深矣。其聞靑城尉沈能建,貽弊銀廛云,其若申飭,宜先此等之人,極施罷職不敍之典,貽弊下人,令秋曹當日內決杖。出傳敎時默又曰,自四宮,有略略橫斂於米廛云矣。上曰,此等物,於渠不緊,而如是爲之,皆是下輩之所爲也。仍命承旨書之曰,靑城尉旣處分,而又聞數十石米,公然取用,其於壽進宮,數雖零星,侵漁市民,寒心。米石多數取用次知中官田成會,十石計一等,越俸二等,其令當日內還償,首任掌,令該曹,當日決杖五十度,壽進宮首任掌,若是零星之事,何困吾民?各以杖六十,當日懲贖事,分付。出傳敎又命承旨書之曰,當該不能擧職承傳色金好大,從重推考。出傳敎上命讀金吾囚案訖,命承旨書之曰,金吾時囚代射人,亦於當日內,勘律充軍。出傳敎上曰,禁府時囚罪人洪受甸·金聖漢,竝放送,黃檏,本律勘罪放送。出榻敎壽國曰,請還寢鍾城府爲奴罪人天大酌處之命,依律處斷。措辭見上上曰,勿煩。出擧條命承旨書之曰,承旨有闕代,參判李惟秀除授,牌招察任,房順房,三院副提調例兼。出傳敎上曰,今日犯夜人勿禁。出榻敎上曰,自下先退。諸臣以次退出。上曰,禮房承旨更爲入侍。漢耆·濟萬·樂熙·焵進伏。上曰,三大臣更爲入侍。出榻敎賤臣傳諭後,與之偕入。致仁·翼謩·尙喆進伏。上曰,姜俒等區處誠難矣。陞六,何如?致仁曰,渠輩之撕捱,不甚異事,聖敎誠好矣。上命承旨書之曰,姜俒·愼認明之奏,所執是翰薦。且嚴旣諭大臣,竝陞六,此與循例陞六有間,安廷玹·洪相簡,此正皮不存,只推,國有君君有法,渠安敢毫分撕捱,牌去來,申飭備上番,備預備入直。出傳敎書訖,諸臣退出。
上在慶熙宮。停常參·經筵。
夜自一更至三更,有霧氣。
藥房都提調臣金致仁,提調臣洪樂性,副提調臣李惟秀啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,待下敎詣閤。
又下敎曰,奉覽昨日日記,今日亦行晝講矣。心亦一倍,初巡建功湯先入之,再巡建功湯,下敎時持入。
又下敎曰,昨日御製,斯速書入,懸板則待下敎入之。
傳于兪彦民曰,漢城府郞廳,至今不來,城內其已盡爲之乎?知入。
吏曹口傳政事,待敎單安廷玹,檢閱單洪相簡。
以備忘,傳于金漢耆曰,昨日下敎之後,朝鮮着帽着帶者,焉敢若此?此乃與李命勳,同隨黨習之意乎?待敎其若此,其望文任乎?放恣駭然,豈意若安廷玹乎?當該承旨,何敢捧此傳旨乎?傳旨爻周,其令卽爲膺命,限三朔以上番入直,洪相簡爲預備。
以承傳色口傳下敎曰,若遲來則政院,豈曰有承旨乎?水刺入來後當進御,待令使令,至其家羅立催促。
又下敎曰,安廷玹强忍謝恩,而不知君,翰林何可秉筆入侍?入侍時則以預備入侍。
以備忘,傳于金漢耆曰,及第鄭好仁,放恣者有五,一則背君忘祖,二則渠自角勝,與同類混淪,三則其敢欺隱其君也,四則楚越飭敎,敢售舊習也,五則因此之故,翰苑葛藤,望八其君,幾日下敎者也。卽差校書正字,其令月令入直,使咫尺翰苑赧然,九十日三朔後凡差祭時,必也此人塡差,望象設丹門,而令銷其黨心。
吏曹口傳政事,校書正字單鄭好仁。
以承傳色口傳下敎曰,校書正字鄭好仁,其令謝恩,卽爲入直,省記亦爲催促。雖三朔後差祭時,敢爲典祀官乎?差祭時典祝史。
傳于李惟秀曰,內局入侍。
傳于金漢耆曰,禮房承旨,持御製懸板入侍。
吏曹口傳政事,待敎單洪相簡。
以承傳色口傳下敎曰,同副承旨金光默請由,許遞,其代前承旨安杓除授,牌招察任,房順房。
崔台衡,以刑曹言啓曰,靑城旣處分,而又聞數十石米,公然取用,其於壽進宮,數雖零星,侵漁市民,寒心。米石多數取用次知中官田成會,十石計一等,越俸二等,其令當日內還償,首任掌,令該曹,當日決杖五十度,壽進宮首任掌,若是零星之事,何困吾民?各以杖六十,當日懲贖事,命下矣。該房首任掌崔重賢,決杖五十度,壽進宮首任掌朴弼奎·金禹重,各以杖六十,懲贖之意,敢啓。傳曰,知道。
刑曹參議李海重疏曰,伏以臣所帶秋曹佐貳之職,與新除授參判臣兪漢蕭,有親査應避之嫌,揆以公格,在下當遞,玆敢短章自列,仰瀆宸聽。伏乞聖明,亟令攸司,照例遞改,不勝幸甚。臣無任屛營祈懇之至,謹昧死以聞。踏啓字。
丁亥十月初三日辰時,上御集慶堂。藥房入診入侍時,都提調金致仁,提調洪樂性,副提調李惟秀,記事官尹正烈·洪相簡·柳焵,醫官方泰輿·許礈·李以楷·李泰遠·慶絢·金季良·吳道炯·金孝儉,以次進伏訖。致仁曰,昨日終夕,臨殿酬應,聖候若何,寢睡·水刺之節,亦何如?上曰,心雖倍矣,氣則一樣矣。上進湯劑後,泰輿等以次診候曰,脈候一樣矣。上曰,提調持湯劑,更爲入侍。樂性更進湯劑,上進御後,諸臣以次退出。
丁亥十月初三日午時,上御光明殿。禮房承旨入侍時,右承旨金漢耆,假注書李濟萬,記事官洪相簡·柳焵進伏訖。上命讀御製懸板,漢耆讀訖。命宣饌後,上曰,柳焵能誦登第文乎?焵讀奏一行,上曰,其亦難矣。上曰,洪相簡,何科?對曰,與柳焵同榜矣。上曰,誦之。相簡誦數行,上曰,注書昨秋科乎?漢耆曰,然矣。命讀之,賤臣讀奏三句。上曰,善矣。上命承旨書之曰,今番御製書寫禮房承旨,虎皮一領賜給,排字設彩寫字官畫員·算員,各弦弓一張賜給,看檢禮房書吏,其餘工匠,令該曹,米布題給。出傳敎上又命承旨書之曰,人君飭礪,其宜實情,待敎安廷玹,其所違牌,極涉駭然。其若此飭礪,申飭之後,卽爲入來,觀望可知,亦涉可駭,其飭宜也。洪相簡初牌入來,豈可同飭?仍付待敎,以示予擧直措枉之意。出傳敎書訖,諸臣以次退出。
上在慶熙宮。停常參·經筵。
辰時巳時,有霧氣。
藥房都提調金致仁,提調洪樂性,副提調李惟秀啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,樂房口傳問安。答曰,知道。
以承傳色口傳下敎曰,茶則先入之,初巡建功湯,亦先入之,再巡建功湯,待下敎持入。
又下敎曰,今日內外入直文臣,當爲漢學殿講,試官,領相·行司直洪樂性,都承旨李惟秀三試官爲之,翰林亦爲應講入侍,則以預備兼春秋爲之,注書勿爲應講,盡來後以奏。
李惟秀啓曰,漢學殿講爲之事,命下矣。左承旨兪彦民,不爲仕進,同副承旨安杓以式暇,不爲仕進,竝卽牌招,何如?傳曰,允。
傳于金漢耆曰,來詣直入正時,單子卽爲書入。
以承傳色口傳下敎曰,安廷玹·鄭好仁拔去,如木門道,欲射司馬懿而射張郃也。卽令同爲入之。
傳于金漢耆曰,柳焵拔之,安廷玹·鄭好仁入之。
以備忘,傳于柳脩曰,摠管靑城尉,代興恩副尉爲摠管。
又傳于曰,興恩副尉摠管除授單子,尙不入啓,極爲駭然,申飭。
以承傳色口傳下敎曰,中官則與甲辰年中官同爲之,內人落漏一等五人,二等五人,三等五人,綿紬及木綿,依頃日例,入于惠嬪宮。
又下敎曰,宿夜直,巡檢爲之,則先稟而爲之,而不稟而喧嘩,摠管爲誰,郞廳爲誰?知入。
又下敎曰,巡檢上番爲之,而以摠管二員爲奏御,伸牌二也。郞廳二人當爲,而以一人爲奏,以一當奏之摠管,以二奏之,以二當奏之郞廳,以一奏之,一人爲之耶?郞廳當下敎,巡檢勿施。
又下敎曰,巡檢古例,予已熟知,晚後以稟,今乃初聞。若是喧譁,亦涉駭然,當該巡檢·郞廳二人,令騎曹開門後,各決棍十度。
柳脩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金漢耆,以禮曹言啓曰,開城府幼學秦舜佐呈狀內,以爲矣身,入格於今番監試初試二所初終場,而得聞啓下榜中,矣身名字,初場秦舜孝書之,終場則以秦舜佐書之矣。初場名字,以舜佐釐正赴試云,取考其秘封,則兩場,俱以秦舜佐書之,而榜眼,果以秦舜孝誤書矣。原榜目中,改付標以入,而當該試官及四館官員,俱難免不察之失,竝推考警責,何如?傳曰,允。
丁亥十月初四日申時,上御集慶堂。文臣漢學殿講入侍時,試官領議政金致仁,行司直洪樂性,都承旨李惟秀,左承旨兪彦民,右承旨金漢耆,左副承旨柳脩,右副承旨崔台衡,同副承旨安杓,記事官尹正烈,假注書李濟萬,記事官洪相簡·柳焵進伏訖。上曰,承旨書之。漢學殿講,意蓋在矣,而兩人遺漏。此正若諸葛之木門道,欲射司馬懿,而射張郃者,安廷玹·鄭好仁,其令一體應講,柳焵分揀。出傳敎上曰,擧子使之應講,南玄老·金文淳·安廷玹·鄭好仁,次第應講訖。上命承旨書之曰,卽予平生之志,掩匿舊過也。噫,年今望八矣,其豈樂爲,而一自翰圈之後,召試時,百計謀免,心常爲駭,近者根基旣定,心竊笑也。其根雖定,敢生翰薦時傾軋之心,今者此擧,予今初見,靜而李克生之其欲角勝,其雖無據,三人一則故驪陽之玄孫,而卽爲故贊善之孫,一則當朝前領相之子,一則故師傅李泰壽之從曾孫。噫,前領相之子,以曾於翰薦言之,應爲準點者,二則一爲儒賢之孫,其一思其祖,渠心豈不若此,而雖然於克生,以此較量非公也,而予以一榜觀之,今番六點,捨此其誰?其雖不量,亦非私意,而但此非翰薦,則六點五點,其何計較?必欲固執,終至于此,此克生之駭然者,角勝則一也,而比諸鄭好仁,其猶間焉。以新進小官,因一事作欛柄,亦已下敎不言中有申致謹之意也。亦涉無狀者,雖不詳諭,曾已諭其巧甚於致謹,而大扺兩人,都無狀者,因渠等之爲此,則其時白首陳章,可謂不愧高允,而不此之爲。使無故同僚,聯名陳章,使一世闇然不知,心術可見。特敎置對之後,黑白欺瞞望八其君,若無更招,白者混爲黑,白者何時自白?其萬萬可駭者,昔之一二人翰薦葛藤,今敢售於八方人翰圈者也。予雖衰矣,靜夜興思,不覺蹶然,宵小之態,予若導之,事應旣已,我則如故,深味乎夙夜箴,豈忍爲此,而心猶若此者。此非遐方素昧者流而能爲此事,風行草偃之題,可見卽予深慨自勉之意,其猶心隕者,曾見邑號賦,予則不敢指其字。故諱一字以昔字誦之,而賤末句曰,拜昔廟於驪州,祝加平於萬年,今予之心,對此而吟曰,望驪陵而心隕。嗟,今世之日下云爾,旣已下敎,今者此擧,此人之幾次入侍,美其講讀,皆能修擧云。登科幾年,不知漢學,莫云此非漢學生,定其年限,勸課漢學,其豈文具,奚特自愧乎鸚聲?以漢學言之,一學士之能誦,以翰圈言之,亦不若兩翰林之守正。以此觀之,頃者翰圈平點,予則曰過矣,誠是誠是。今日非徒能誦,能曉新舊音,其榜置之,副修撰南玄老,半熟焉一匹賜給。出傳敎書訖,諸臣以次退出。
上在慶熙宮。停常參·經筵。
藥房都提調金致仁,提調洪樂性,副提調李惟秀啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,下敎時詣閤。
傳于崔台衡曰,內局次對,同爲入侍。
崔台衡啓曰,掌令鄭彦暹,以高山前察訪,入於拿處現告中,遞差傳旨捧入之意,敢啓。傳曰,知道。
以承傳色口傳下敎曰。擧條從後書入,今日政加資單子,先爲入之。
傳于崔台衡曰,政事,當日爲之。
有政。吏批,行判書李益輔式暇,參判未差,參議李徽之進,右副承旨崔台衡進。
吏批啓曰,判書李益輔式暇,參判未差,小臣獨政未安,何以爲之?敢稟。傳曰,只出緊任。
以鄭光忠爲大司憲,趙德成爲大司諫,朴奎壽爲掌令,黃景源爲禮曹參判,尹冕東爲兵曹參知,尹學東爲刑曹參議,左承旨兪彦民,安城郡守李福源以上,今加嘉善加資事,承傳。
兵批,判書南泰會病,參判李應協病,參議黃柙進,參知未差,副護軍李徽中,副司直洪重孝·尹得養·李基敬·金光默·具庠·宋志淵,副司果姜俒·愼認明·徐日修,同知單黃基益,副司直黃景源·李海重以上單付。
以承傳色口傳下敎曰,翰林召試應試人中,在遠人誰某知入。
又下敎曰,承文院官員權坪,何如人乎?知入。
金漢耆,以內醫院官員,以都提調提調意啓曰,年例各殿進上臘藥所入牛黃九十九部八分內,加劑所減九部一分,甲申特減十二部三分除,實七十八部四分,麝香依定奪,減三分之一,實一百五十六部二分,令戶曹宣惠廳,依例進排,何如?傳曰,允。
崔台衡,以兵曹言啓曰,當該巡檢郞廳二人,令騎曹開門後,各決棍十度事,命下矣。依傳敎,當該巡檢郞廳都摠府都事閔永喆·李軾等,各決棍十度之意,敢啓。傳曰,知道。
又以啓曰,禁軍來春夏等都試,因政府及本曹有故,不得設行,今已過時矣。在前如此之時,有仍停都試,代行祿試射之規,今亦依此擧行,何如?傳曰,允。
又以義禁府言啓曰,高山察訪李長老,前察訪權穎·宋德基·鄭彦暹·權以綱·李普溫等拿處事,傳旨啓下矣。鄭彦暹·李普溫,今方待命於本府,卽爲拿囚。李長老,時在任所,權穎,以北靑府使,時在任所,宋德基,下去忠淸道懷德地,權以綱,以砥平縣監,時在任所云,依例發遣府羅將,竝拿來,何如?傳曰,允。
丁亥十月初五日辰時,上御集慶堂。藥房入診入侍時,都提調金致仁,提調洪樂性,副提調李惟秀,記事官尹正烈·洪相簡·柳焵,醫官方泰輿·許礈·李以楷·李泰遠·慶絢·金季良·吳道炯·金考儉,以次進伏訖。致仁曰,夜間,聖體若何?昨日酬應之餘,寢睡·水刺之節,亦何如?上曰,寢睡則差勝,而水刺則如前矣。上進湯劑後,泰輿等以次診候曰,左右三部調均,滑體亦一樣矣。上曰,提調持湯劑,更爲入侍。樂性更進湯劑。上進御後,致仁曰,明日湯劑,依例煎進乎?上曰,依。諸臣以次退出。
丁亥十月初五日辰時,上御集慶堂。大臣·備局堂上引見入侍時,領議政金致仁,左議政韓翼謩,右議政金尙喆,行禮曹判書申晦,行吏曹判書李益輔,戶曹判書李思觀,兵曹判書南泰會,行司直趙雲逵,刑曹判書韓光會,行副護軍鄭汝稷·李章吾,行副司直金時默,司諫具壽國,校理金尙集,右副承旨崔台衡,假注書李濟萬,事變假注書鄭履玉,記事官洪相簡·柳焵進伏訖。致仁·翼謩·尙喆進前曰,聖體調攝,若何,痰候何如?寢睡·水刺之節,亦何如?上曰,一樣矣。上曰,次對承旨,誰也?致仁曰,柳脩式暇,而崔台衡入來。致仁曰,此京畿監司南泰齊災實分等狀啓也。水原等十邑,置之尤甚,富平等十一邑,置之之次,楊州等十六邑,置之稍實,而仍有民事之條例仰請者,其一,舊軍餉還上最近甲申條,尤甚邑停退,之次邑三分一,稍實邑折半收捧事也。其一,舊拯米特許停退,以待明秋事也。其一,今年木麥失稔,甚於禾穀,租與木麥,以太代捧,而尤甚邑折半,之次邑三分一,稍實邑四分一,許令代捧事也。其一,平倉·北漢餉穀,南漢諸邑,計其程道,限以五十里外,姑令捧留本官事也。其一,各軍門保米及守·摠兩營需保米,勿論尤甚·之次·稍實,一倂以錢代納事也。其一,推奴徵債,限明年防塞事,而竝請令廟堂,稟旨分付矣。分等,依狀請施行,今年畿農,大違始料,各樣舊還,誠難一時懲督,尤甚邑竝許停退,之次邑·稍實邑,就最近兩年條,折半停捧,還穀代捧。雖有弊端,如此之年,宜加軫恤,尤甚邑折半,之次邑三分一,以太許捧,待明秋還作本色,稍實邑勿論,平倉·北漢還穀,軍餉體重。只令尤甚邑,捧留本官,舊拯米退捧事,各軍門保米,守·摠兩營需保米以錢代納事,推奴徵債限明秋防塞事,竝依請施行,以除一分之弊,何如?上曰,所奏中舊還,之次邑,三分之一許捧,其餘事依爲之。出擧條致仁曰,此咸鏡監司金器大災實分等狀啓也。安邊等四邑,置之稍實,高原等九邑,置之之次,德原等十邑,置之尤甚。仍以爲新還,勿論稍實·之次·尤甚,一倂準捧,而其中豆太,則稍實邑三分一,之次·尤甚邑折半,租則稍實·之次邑折半,尤甚邑三分二,竝以精實·穀代捧,待明秋還作本色。甲山·鏡城兩邑舊還,限折半捧上,推奴徵債,限明秋防塞,京司各道罪內,姑勿定配,明川以南進俸吏,依近例,姑許停退事,竝令廟堂,稟旨分付矣。分等,依狀請施行,還穀代捧,固難輕許,而民情亦不可不念。豆太則之次·尤甚邑限三分一,租則稍實·之次邑限三分一,尤甚邑限折半,竝以精實穀,依準折代捧,待明秋還作本色。甲·鏡兩邑舊還,折半停捧事,推奴徵債防塞事,京司各道罪囚,姑勿定配事,明川以南進俸吏,依近例許停事,竝依請施行爲宜,以此分付,何如?上曰,依爲之。出擧條致仁又曰,漢城判尹李景祜,淸川君金鍾正,工曹參判閔百興,俱合於與聞廟謨,竝備堂差下,使之察任,何如?上曰,依爲之。出擧條致仁又曰,臣於頃日,以宰臣黃景源之無端在外,陳達請罷者,不過欲存朝體之意,而同時被罪之趙明鼎,旣命特敍,則景源,亦宜一體收敍,故敢達矣。上曰,依爲之。出擧條致仁又曰,此忠淸監司李重祜災實分等狀啓也。公州等三十七邑,置之稍實,大興等五邑,置之之次,泰安等十二邑,置之尤甚。仍以爲該曹給災七千五百結,太半不足,限七千結加劃,舊還餉,尤甚之次邑,特許全數停捧,拯劣米,當年條外,竝許停退。癸未移轉江都米,待明秋還納,推奴徵債,無論稍實·之次·尤甚邑,限明秋防塞事,竝請令廟堂,稟旨分付矣。分等依狀請施行,本道沿海諸邑被災之狀,自初已多傳聞,而道臣狀辭,今又如此,地部給災之難於相當,其勢固然。五千結特爲加劃,使之精審均俵,俾蒙實惠,舊還餉,尤甚邑全退,之次邑折半許停。以紓民力,舊拯米,退捧事,江都米,待明秋還納事,推奴徵債防塞事,竝依請施行爲宜,以此分付,何如?上曰,依爲之。出擧條致仁又曰,近來朝紳多滯,雖以吏議望言之,殆近二十,誠爲可悶。自上深留聖意於次次疏通之道,好矣。上曰,當陞者,誰也?致仁曰,權噵則簡靜,而方爲吏議首望,李福源恬雅,而亦可以文用之矣。上曰,所奏甚精矣。兪彦民亦久次,李福源特爲加資,兪彦民一體加資。出擧條尙喆曰,巡將抄啓之法,近不如前,漸成謬例,而今番新抄啓之數,多在五十云,廣抄如前,安得不濫雜乎?事甚未安,不可無警。兵曹判書南泰會,從重推考,此後另加,申飭,好矣。上曰,所奏誠是,重推宜有査實,該曹抄啓,勿施。致仁曰,臣亦聞此,而言于兵判矣。近來京外武弁,求仕,不得霑寸祿者甚多,以此區處,猶可爲一分疎滯之道。雖或不然,必以正科出身,曾經僉使,有來歷之人啓下,則其爲濫雜,豈若是乎?以此意,一體出擧條另飭,何如?上曰,依爲之。出擧條晦曰,黃腸敬差官之發送,自有定限,再昨年當次,而仍傳敎置之,昨年亦然矣。今年則何以爲之?上曰,限今年置之。出擧條時默曰,北漢軍餉移轉,尤甚邑許令捧留事,大臣旣已陳稟蒙允矣。軍餉捧留,旣甚重難。且山城將士原役接濟之需,專以此耗米取用,而今若竝耗捧留,則無所着手,而勢當取用於原餉中,豈不萬萬渴悶乎?在前雖或有捧留之時,耗米則有輸納之例,今此捧留移轉中耗條,則輸納山城,何如?上曰,大臣之意,何如?致仁曰,北漢餉耗,不但接濟將士而已。公廨軍器等修補之資,皆出於此。若或耗不足而取用於原餉,則實爲可悶,在前捧留之時,亦有納耗之例云。所謂耗條,數必無多,今亦依摠使所奏,使之只納耗條於山城,似好矣。上曰,依爲之。出擧條壽國曰,請還寢鍾城府爲奴罪人天大酌處之命,依律處斷。措辭見上上曰,勿煩。出擧條上曰,承旨書之。若此故莫聞,乃聞景廟朝老宮人其後事,於予乙卯後爲阿保,作故已久云。年過八十,其雖例事,予心愴然,令該廳,米布上下,以示予意。出傳敎上曰,此宮人,於予爲阿保,而以予靜攝之。故宮人輩,諱其作故矣。致仁曰,日前安廷玹催促時,有水刺停止之下敎矣。下敎不必若此矣。上曰,初三日承傳色,口傳水刺下敎勿施,承傳色中官,從重推考。出榻敎翼謩曰,令院隷至其家羅立之敎,誠過中矣。至於停水刺之敎,尤萬萬過中矣。上曰,予當體念矣。諸臣以次退出。
上在慶熙宮。停常參·經筵。
下直,金溝縣令徐有祜。
藥房都提調金致仁,提調洪樂性,右副承旨崔台衡啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不勝區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安,答曰,知道。
以承傳色口傳下敎曰,茶則先入之,待下敎詣閤。
傳于崔台衡曰,內局入侍。
以承傳色口傳下敎曰,見問候而知之,都承旨李惟秀許遞,其代黃柙除授,牌招察任,房順房,三院副提調例兼。
又下敎曰,頃者下敎矣。守·摠兩營敎鍊官待令,試官該曹堂·郞爲之,堂則集慶堂爲之,承旨則該房,食後詣閤。
又下敎曰,長受由則皆然乎?其亦爲稽滯而然矣。今番則置之,牌招亦置之。
又下敎曰,擧案斯速捧入,守·摠兩營當爲之斯速擧行。
傳于崔台衡曰,守·摠兩營敎鍊官試官,趁早待令。
以備忘記,傳于崔台衡曰,今日夢見,十朔追慕之心少伸,內三廳武兼及禁軍扈衛軍官,西北付料軍官中北道人,忠義中國初嫡長功臣,當於隆武堂,柳葉箭一巡試射,試官騎判·訓將·禁將,入直騎郞·入直兩宣傳爲之,承旨該房承旨入侍,時刻待下敎,只入正時。
以備忘記傳于安杓曰,古豐沛人,文武奚異?今日試射後,太學與四學儒生中,今日食堂北道人,當於便殿殿講,而殿講製述中,自願擧案,試官金判府事·禮判韓光會·李徽之·尹冕東,入直兩儒臣爲之,只該房入侍,侍衛置之。
崔台衡啓曰,儒生殿講時,該房承旨入侍事,命下矣。右承旨柳脩,今日以式暇,不爲仕進,所當牌招,而拘於廳規,不得請牌,何以爲之?敢稟。傳曰,牌招。
注書尹正烈病,代以洪樂恒,爲假注書。
以備忘記,傳于柳脩曰,今日興懷何事,慶興何,咸興何?慶興旣直赴,咸興人遺試,今者此意,其蓋深矣。
以承傳色口傳下敎曰,泮中得來乎,何處得來?何處人姓名云何?知入。
又下敎曰,今則只此乎知入,更爲搜得。
又下敎曰,今日之擧,專爲追慕而爲之,蔭官中若有北道人,一體應試。
又下敎曰,蔭官有無,知入。
又下敎曰,咸興人似有之故下敎矣。使之斯速入來,來則待令。
又下敎曰,韓錫大,斯速入之,不稟下鑰而坐,承旨可謂駭然。
又下敎曰,西門留門,韓錫大使之入來。
又下敎曰,何只呼吏曹而在乎?使政院諸使令,斯速催促。
又下敎曰,騎曹郞廳,使之聽傳敎,驛馬一匹出送,韓碩大使之騎來。
以備忘,傳于柳脩曰,昔周文王聞太公之言,於恤民,其不踰日。況一歲追慕之中,旣夢瞻,尙在眼前,何敢踰日?今日之心,惟在豐沛故鄕矣。
以承傳色口傳下敎曰,今日則勿爲夜禁事,分付。
傳于柳脩曰,承旨試官入侍。
丁亥十月初六日辰時,上御集慶堂。藥房入診入侍時,都提調金致仁,提調洪樂性,右副承旨崔台衡,假注書李濟萬,記事官洪相簡·柳焵,醫官方泰輿·李以楷·金季良·慶絢·吳道炯·鄭允說·許溫進伏訖。致仁曰,夜間聖體調攝,若何,痰候何如?寢睡·水刺之節,亦何如?上曰,一樣矣。泰輿診候訖。退伏曰,左右三部均,而滑體一樣矣。以楷·季良,亦如泰輿奏,進御湯劑訖。上曰,藥房提調持湯劑,更爲入侍。出榻敎命書御製訖。上曰,近來呈辭則許遞,成一時體故如是,一番不許遞,然後可杜後弊耳。以兪彦民加資見之,莫非命也。致仁曰,今番陞擢,俱是文士,誠幸矣。上曰,然矣。致仁曰,御製中明年句,不必如此下敎矣。明年則是何等年乎?實是稀有之慶,而亦非殿下過謙之時也。上曰,來年正月初一日,則又將惱予矣。致仁曰,明年則群情倍加矣。上曰,明日則知申入來乎?致仁曰,然矣。諸臣以次退出。
丁亥十月初六日午時,上御集慶堂。守·摠兩營敎鍊官能麽兒殿講入侍時,左副承旨崔台衡,假注書李濟萬,記事官洪相簡·柳焵進伏訖。台衡曰,試官以該曹堂郞爲之事,命下矣。兵曹參知尹冕東,肅單未下,故未及入侍矣。上曰,中官以該廳,誤傳以該曹矣。注書出去,尹冕東催促入來。賤臣與冕東偕入。上曰,能麽兒郞廳,有待令者,使之入侍。諸郞廳進伏。上曰,擧子招入,始講,可也。敎鍊官次第應講訖。上命承旨書之曰,頃者其欲申飭,而今乃試講,飭宜在也。皆能誦,雖有栍下者,一時做錯,純通人摠戎廳敎鍊官張緯漢,弓矢賜給,餘皆分揀。出傳敎上曰,試官兵判代,李漢膺爲之。出榻敎上曰,同副承旨率應射人,來待于通陽門,試官亦爲整待。出榻敎諸臣以次退出。
丁亥十月初六日未時,上御隆武堂。西北武士試射入侍時,同副承旨安杓,假注書洪樂恒,記事官洪相簡·柳焵,試官副護軍鄭汝稷·李章吾·李漢膺,兵曹參知尹冕東進伏訖。上曰,射員幾人?汝稷曰,十七人矣。上曰,射畢後竝爲入侍。上曰,參上守門將及邊將窠闕有無,使之知入。命書傳敎曰,三秋已過,節屆初冬,若過二朔,予年其將七十五,此心一倍。昔聞古將之詩,夢踏關山雪未消。噫,今予夢踐豐沛之鄕,此誠萬萬料表,睡覺,以予氣衰,程途尙今瞭然,今日此擧,意蓋深矣。守門將張宅基,柳葉箭四中,特爲陞六,而只爲陞六,則公然昨散,今聞參上部將有窠云,今日卽爲口傳單付。付料軍官趙齊崗,柳葉箭三中四分,亦聞龍津萬戶有窠云,亦爲口傳單付。慶興付料軍官兪夢允,今日夢拜亦此地,龍飛歌豈不云乎?豈循常例,今番庭試,閑漫人亦爲直赴,況此人乎?依今番庭試規矩例,特爲直赴殿試。噫,今雖試射,其人甚鮮,意謂闕榜,一陞六·一邊將·一直赴,豈予所賜?高高陟降,幾百年之後,眷顧,武士之意,呼寫于此,不覺涕沾于衫矣。諸臣以次退出。
丁亥十月初六日三更,上御集慶堂。西北儒生殿講製述入侍時,右承旨柳脩,假注書洪樂恒,記事官洪相簡·柳焵,判府事金陽澤,禮曹判書申晦,刑曹判書韓光會,吏曹參議李徽之,兵曹參知尹冕東,儒臣金尙集·沈觀之,以次進伏訖。上曰,赴擧儒生,初云一人,故未知何以處之矣。今聞五人云,可謂多矣。上曰,參試官,誰也?陽澤曰,金尙集·沈觀之也。陽澤曰,講生只一人矣。上曰,然乎?上曰,今方懸題,予欲臥矣。更以思之,今日之科,異於他科,予何臥矣?上曰,魏昌祖所作之誌,必在某處,卿等知之乎?晦曰,其時似活字矣。上曰,我國文憲太不足,予之所作追慕錄,在於藝文館者不知矣。命書傳敎曰,崔必昌,特爲解停。又書傳敎曰,莫重下敎錯傳,標信不傳,其涉可駭。當該中官,越捧一等。又命書傳敎曰,誤傳中官,旣已下敎,而不稟中官,亦涉可駭,越捧一等,莫重標信,不爲祗受,徑先分付,事之可駭,莫此爲甚。宣傳官,許令兵曹決棍。上曰,予作心字韻。入侍諸臣賡進。晦曰,經書大板,取合一處,似好矣。命書傳敎曰,大板經書芸閣所在者,移送南漢,一體藏置。科次後,命書傳敎曰,噫,今者此擧,意豈淺淺,而慶興人武科,咸興人文科,誠夢瞻之意。此年無憾製述居首人生員韓錫大,直赴殿試,之次幼學崔濟昌,直赴會試,講經人只一人,科規嚴,豈開無前之事?且雜粗栍,以次等施行,直赴·會試御製賡進。上曰,自政院使之作帖,一件入之,入侍諸臣處,各賜一件。諸臣以次退出。
上在慶熙宮。停常參·經筵。
藥房都提調金致仁,提調洪樂性,左承旨金漢耆啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎于藥房曰,今入侍時欲爲入侍,問候置之,茶先入之,卽爲詣閤。
崔台衡,以兵曹言啓曰,昌德宮衛將黃基益,病伏鄕廬,末由上來云。輪番之任,不可久曠,今姑改差,何如?傳曰,允。
又以兵曹言啓曰,宣傳官趙嵃決棍事,命下矣。依傳敎,決棍十度之意,敢啓。傳曰,知道。
又以都摠府言啓曰,副摠管李潤德,以禁衛中軍軍兵等,中日試放事,南別營晝仕出去之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
黃柙,以吏曹言啓曰,今此宗廟冬享大祭大祝李致中·尹弘烈·金魯淳,俱以時無職名,令該曹口傳付軍職,何如?傳曰,允。
吏曹口傳政事,以姜必履爲兵曹參議。
都承旨兪彦民疏曰,伏以臣於三載逖違之餘,獲奉銀臺除旨,猥以滓穢疾病之身,屢登文階,昵近耿光,其在私分,已極榮幸,而玆於千萬夢想之外,有隕自天,遽叨登擢之寵,而旋有知申新命,臣誠惶懍悸恐,繼之以流涕頓首,罔知所以自措也。念臣庸陋頑鈍,曾無絲毫報效,而乃聖明,特軫簪履之舊,加以剪拂之恩,德意深厚,與天無極,而夫惟二品之秩,自是命德之器,固非人人所可誤玷。況此一院之長,地望自別,尤豈賤品之遽邇冒據也哉?揣分量力,萬無堪承之望,玆敢略具短章,自露悃愊,靜攝之中,有此瀆擾,臣誠死罪萬萬。伏乞聖明,念名器之至重,察臣言之匪飾,亟收成命,以安微分,不勝千萬幸甚。臣無任惶恐祈懇之至。答曰,省疏具悉。今者陞擢,意蓋在矣,卿勿過辭,從速察職。
敦寧都正鄭彦忠疏曰,伏以惟天惟祖宗,眷佑我聖躬,寶算彌高,玉候康復,臣民慶幸,曷有其極?仍念臣以至愚極陋,濫蒙洪造,歷試內外,效蔑涓埃,量能度分,自劃進塗,屛伏田廬,甘爲聖世棄物矣。迺者千萬夢外,銀臺超擢,寵命再降,而在外徑遞,未遂一謝之忱,惶恐震越,罔知攸措。怱於縮伏俟譴之中,又伏承敦寧除命,未知聖上,何所取於賤品,而有此誤恩之荐降耶?臣資歷旣淺,地望素乏,而一朝躋之于下大夫之列,梁鵜興刺,衛鶴騰譏,不惟臣心之所自愧,抑亦淸朝之所共羞也。除命屢降之下,不敢一向偃處,今纔來伏私次而所叨見職,旣非敦寧親屬,則在法當免,故敢控短章,仰陳微懇。伏乞亟命有司,照例鐫削,千萬幸甚。臣無任屛營祈懇之至。
丁亥十月初七日卯時,上御集慶堂。藥房入診入侍時,都提調金致仁,提調洪樂性,左承旨金漢耆,假注書李濟萬,記事官洪相簡·柳焵,醫官方泰輿·李以楷·李泰遠·慶絢·吳道炯·金光國·鄭允悅·許溫進伏訖。致仁曰,夜間聖體調攝,若何,痰候何如?寢睡·水刺之節,亦何如?上曰,一樣矣。致仁曰,全未聞知矣。聖心興感,至有北儒講製之盛擧,而永夜酬應,不瑕有損於聖體乎?上曰,少無關係矣。咸興·慶興,予知其何處,而夢中遍踏,如在眼前矣。文武登第,俱是二州人,況且韓錫大,是安川府院君之後孫乎?誠非偶然矣。致仁曰,誠然矣。致仁曰,都承旨以疏批未下之故,左承旨入來矣。上曰,俄書知申批答之承旨,何去見他承旨而去矣?致仁曰,未竣書之前,輕先出去,其承旨,當有罪罰矣。上命承旨書之曰,事雖不覺,國體宜飭,右承旨柳脩遞差,其代尹冕東除授,牌招察任,房順房。騎堂有闕,代令該曹一射口傳擧行。出傳敎上曰,左承旨亦作省掃行否?漢耆曰,昨日有置之之下敎,故今番則以未省掃爲定矣。上曰,中官誤傳矣。只令置其許遞之敎,非不許省掃之敎也。命承旨書之曰,近者中官所傳無狀,今聞乃覺。承旨牌招下答錯傳,其下敎勿施。大略政院,近者多事,故一受由,輒命其代,以丁亥今月政院觀之,其闕二人之多,近者承旨受由人,得由必遞云。故今番不遞,牌招置之爲敎,以此書於政院日記。出傳敎泰輿診候訖。退伏曰,左右三部均而滑體一樣矣。以楷·泰遠與泰輿所奏同。上進御湯劑訖。上曰,藥房提調持湯劑,更爲入侍。出榻敎致仁曰,鄭彦忠,以敦寧都正,上來陳疏,未承批矣。上曰,予全然忘却矣。此人徐判府事,每言其可用,而亦以量而用之爲言矣。大臣見之乎?致仁曰,臣未及見之,而聞其行事,誠多可貴者矣。樂性曰,臣則見之,而恐有些少固執矣。上命承旨書之曰,其章纔到,承旨有闕忘却,今因相臣所奏乃覺耳。騎堂二員代,一人口傳擧行,尹冕東代,以敦寧都正鄭彦忠除授,牌招察任。出傳敎上進御湯劑訖。上曰,承旨書之。領敦寧拜掃時,給由馬·澆奠牀備給,仍佩往來,往來間都提調摠察事,分付郞廳。出傳敎上命承旨書之曰,副提調批下,牌招察任。出傳敎諸臣以次退出。
上在慶熙宮。停常參·經筵。
夜一更,有霧氣。
藥房都提調金致仁,提調洪樂性,副提調兪彦民啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,下敎時詣閤。
傳于兪彦民曰,內局入侍。
傳于崔台衡曰,儒臣持警世問答入侍。
以備忘記,傳于兪彦民曰,旣已下敎,今日不職承旨遞差,其代參知鄭彦忠除授,牌招入直,房順房。吏·禮換房,參知代,前承旨韓必壽敍用除授,一體牌招入直。
以承傳色口傳下敎曰,開陽門仍留,以待騎堂入來後下鑰。
兪彦民,以吏曹言啓曰,今此宗廟冬享大祭,具庠·李鎭復,塡差大祝矣。肄儀時俱不進參,其代以金魯淳·尹弘烈,改爲塡差,而具庠·李鎭復,本曹請推之外,他無可施之罰,何以爲之?敢稟。傳曰,其心莫知,事體則寒心。特施不敍之典。
崔台衡,以兵曹言啓曰,今十月初六日,幼學朴喜源稱名人,自興化門入來,差備門外擊錚,極爲駭愕。令攸司囚禁治罪,同門守門將權啓述,常時不能禁斷雜人,以致闌入,亦難免其責,推考,何如?傳曰,允。
又以義禁府言啓曰,在謫遭親喪者,給暇歸葬事,載在法典矣。卽者咸鏡道永興府定配罪人李昌任戶奴呈狀內,其上與,卽遭母喪,許令歸葬事,有所呈訴,依法典給由,過葬後,還配,何如?傳曰,允。
領敦寧金漢耉箚曰,伏以臣,猥陳至懇,獲蒙恩暇,今將往省先塋,而澆奠備給,別是殊典,榮動松楸,感極幽明。抑臣又有情事之悲切者,臣於春初,遭子婦喪,窆于平康地,而身係職事,旣不得臨壙以訣,今於省掃之餘,亟欲轉往,以見其塋域,而直路相距,雖不過宿舂,事異常格,有不敢擅便,私懇所迫,敢此陳籲,屑越之罪,無地自容。伏乞聖慈,俯垂諒察,特許臣往來,俾伸至情焉。取進止。答曰,省箚具悉卿懇。卿其依請,安心往來焉。仍傳曰,遣史官傳諭。
禮曹參判黃景源疏曰,伏以臣,屛伏郊埛,自速譴罷,曾未數旬,遽蒙甄敍,復授以春曹佐貳,臣誠惶感,靡所容措。伏念臣違離闕庭,今已二年,犬馬之誠,豈不願祗肅天陛?依近耿光,而情勢一向窮蹙,有不敢昧冒强進者,且臣與本曹判書臣申晦,有姻婭應避之嫌,在法當遞,敢陳短章,仰瀆宸嚴。伏乞聖明,亟令該曹,照例遞改,不勝幸甚。臣無任屛營祈懇之至,謹昧死以聞。答曰,省疏具悉。在下當遞,本職許遞焉。
丁亥十月初八日午時,上御集慶堂。藥房入診入侍時,都提調金致仁,提調洪樂性,副提調兪彦民,假注書李濟萬,記事官洪相簡·柳焵,醫官方泰輿·李以楷·李泰遠·慶絢·吳道炯·金光國進伏訖。致仁曰,夜間聖體調攝,若何,痰候何如?寢睡·水刺之節,亦何如?上曰,一樣矣。上進御湯劑後,致仁請診候,泰輿診訖。退伏曰,左右三部均,而滑體一樣矣。以楷·泰遠,與泰輿奏同。上曰,藥房提調持湯劑,更爲入侍。出榻敎上命書領敦寧箚批後,又命書記夢御製訖。上曰,初以一天爲善矣。終則二天爲之,及其拆榜,則果是韓錫大,誠非偶然也。致仁曰,見其文則善,而亦有京態矣。上曰,何其速變也?彦民曰,有才則一二年之間,能變至於京矣。書御製時至明年句。上曰,頃聞卿言,明年則卿隱然有望,卿等之心,予非不知,而予則終必不聽,卿且止之。致仁曰,明年是何年?下敎不必若此矣。上曰,一番二番聞卿之言,知卿之心,卿必困予矣。致仁曰,聖算非殿下之私有,實宗社生靈所共有也。樂性曰,聖人之工,在於忠恕矣。上曰,忠恕用於用處,不當用於此處矣。上進御湯劑訖。諸臣以次退出。
丁亥十月初八日初更,上御集慶堂。儒臣持警世問答入侍時,副校理金載順,副修撰宋載經,左副承旨崔台衡,假注書李濟萬,記事官安廷玹·柳焵進伏訖。上命讀問答,載順讀訖。載經繼讀,承史以次輪讀訖。命儒臣先退。上命承旨書之曰,明日當香祗迎,以此分付,儀注置之。出傳敎上又命承旨書之曰,頃者下敎,卽下鑰前事,史局事重,兼春秋宜備爲實史官,豈有左右史不備之理乎?若此爲預備,長爲留門,政院之稟,其涉迂闊。此則其將下敎,而意謂其稟雖若此,於渠之道,其當近待,下敎之後,招藝文館之聲,徹於殿中,應爲承牌而違牌,應爲預待而不待,一之偃蹇猶駭。況二乎?不待史官,雖適中其意,事體宜存,特施不敍之典,預備翰林,卽爲牌招入直。出傳敎上又命承旨書之曰,子曰擧直措諸枉,能使枉者直,今番翰圈時,以平點之說,節目間之說無他意,其是一也。旣已葛藤之後,不現圭角,同時陳章,其是二也。置對之後,鄭好仁·李克生,不爲自現,隱然以兩僚,若爲參差者,其雖無狀,姜俒·愼認明,其欲同套,亦無一言,其是三也。以此之故,兩人公然司果陞六,鄭好仁,已雖申飭,束帶入直,是豈擧直措枉之意乎?勿論成均館與郞署,六品窠待窠,卽爲單付事,分付銓曹。出傳敎上命承旨書之曰,翰圈時,準點次點之間,有何風采,而翰圈已久,故取多人。又生葛藤之意,今者鄭好仁,其兆已現,黨論初起,起於一吏郞,名官惹鬧,亦校書兼校理也。故皆命革之,爲今日臣子者,焉敢售此計於翰圈乎?其宜端本,此後取次點勿施。噫,同是朝鮮人,旣命廣取,何起鬧端?除次點之後,一依春等·翰圈例擧行,雖有時任大臣之子,與翰薦有異,何敢計較於其間?若此一榜人,有大臣之子,不計其文,將爲壯元乎?亦何異於頃年小科,窺皮封而定壯元乎?其謬例,亦除已久矣,況翰圈乎?若因此而翰圈中,看門地而或抑,此眼無君眼無國者也,以此嚴飭。出傳敎上曰,春初翰圈,被論幾人?台衡曰,六人,而二人陞六,四人尙隷承文院矣。上曰,自劾諸翰林,極非矣。李東郁所執,誠是誠是。禹禎圭擧而言之,亦非怪事,而蓋惜五人之混入而然矣。因命承旨書之曰,因無睡而思之,諸翰林當初平點,已涉可嘉。自引浮囂而陳章,亦由自現,爲耳目者,公心非斥,非所可論,而雖挾雜私心者,職在耳目,容有可言,目今耳目聾瞽之時,非耳目而若此者,卽浮囂也。以此觀之,李東郁之初雖不協于禹禎圭,嶺南曾經掌議者,故不欲葛藤而同點,比今鄭好仁,其心可尙,其機若此之後,惜多人之混被,擧一人而陳章,其亦是矣。今則以此乃覺,頃者處分,自知過矣。今則旣已叙用,且已陞六何論,而其亦靜思。禹禎圭·李得華,欲爲區處鄭好仁而陞六,其餘四人,尙無皀白,領相所奏中,其雖點矣,難以應試故,故置次點云者是矣。然因此而長置姑置之中,豈攬材之意?且以予之翰薦爲翰圈,欲取八方之意,以四人觀之,豈有均視之意哉?雖然無平點之理,其雖平點,此人豈皆應試?旣試者爲一好仁,公然陞六,無故四人,非文非武,置人於未結末之中,而六人中二人,公然陞六,四人無故見漏,此豈人君均視之道乎?其令該曹,一體陞六。出傳敎上曰,其時聞洪相簡所奏,皆有來歷,而至於李濟萬,尤無可論,而今至此境,若不區處,豈惜人才之道乎?命承旨書之曰,頃者翰圈時,承文院亦已飭行,今豈諭乎?承文圈點待開門,卽爲擧行,上博士其若在外,令該曹申飭。出傳敎又命承旨書之曰,權坪其誰?下問者卽闕直也。他人雖不知,渠則自知,宜在待勘,而今日問之,在直云,其涉駭然,特施不敍之典。出傳敎又命承旨書之曰,禮曹參判許遞代,前承旨李惟秀除授。出傳敎書訖,諸臣以次退出。
上在慶熙宮。停常參·經筵。
藥房都提調金致仁,提調洪樂性,副提調兪彦民啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。今日其何酬應,建功湯入之,明日入侍,宜矣。
中宮殿·惠嬪宮,藥房口傳問安。答曰,知道。
以承傳色口傳下敎曰,崇政殿月臺,奉安龍亭,具細仗,待下敎來詣。
以承傳色口傳下敎曰,都承旨奉審以來,來詣通陽門。
以承傳色口傳下敎于藥房曰,明日依前爲之。
傳于尹冕東曰,翰注待令於通陽門外,禮房承旨奉審以來後入侍。
傳于金漢耆曰,吏房承旨入侍。
香祗迎罷後政院·玉堂·藥房問安。答曰,知道。
以承傳色口傳下敎曰,宣傳官一員待令,騎馬三匹立之,開陽門仍留。
假注書李濟萬陞六,代尹長烈爲假注書。
尹冕東啓曰,假注書尹長烈,時無職名,令該曹依例付軍職,冠帶常仕,何如?傳曰,允。
安杓啓曰,明日次對,兩司當爲進參,除在外傳旨未下外,未肅拜不爲行公人員,竝待開門牌招,以爲推移入侍之地,何如?傳曰,允。
兪彦民啓曰,假注書洪樂恒,身病猝重,勢難察任,今姑改差,何如?傳曰,允。
假注書洪樂恒改差,代以曺命業,爲假注書。
傳于鄭彦忠曰,雖前以先王扶陽之意皆停,況今年乎?至日賀稟置之事,分付禮曹。
丁亥十月初九日辰時,上御延和門外。香祗迎入侍時,行都承旨兪彦民,左承旨金漢耆,右承旨尹冕東,左副承旨黃柙,右副承旨安杓,同副承旨鄭彦忠,假注書洪樂恒·尹長烈,記事官洪相簡·柳焵,以次陪立。上祗迎訖,隨香詣興化門,仍御門內。藥房都提調金致仁進伏曰,今日行步之節,比前何如?上曰,如前矣。行步雖如此,視物依昔,則請於卿等,可以受賀矣。進湯劑,上進御訖。上曰,同副承旨進前。彦忠進伏,上曰,只知其鬚,莫辨其面矣。上曰,承旨書之。上曰,禮房承旨,馳詣大廟,奉審以來。出駕敎上乘步輿,還入大內。諸臣以次退出。
丁亥十月初九日辰時,上御集慶堂行閣。右承旨入侍時,右承旨尹冕東,假注書尹長烈,記事官洪相簡·柳焵,以次進伏訖。上曰,承旨讀奏槐院分館錄,可也。冕東讀奏,讀未竟。上曰,李秉鼎,似拔之矣。冕東曰,前榜故已分館矣。上曰,然乎?上曰,槐院先生其誰乎?冕東曰,金文鐸爲上博士,而其餘諸人,未能詳知矣。上曰,承旨書之,上曰,昨夜下敎,藝文館·承文院,豈異同乎?命一二同,今者此圈,爲金若行而然乎?皆以平點施行,自今以後,朝鮮其若圈點,平點而已,以此定式施行。出傳敎都承旨兪彦民,奉審後復命。上曰,詳審以來乎?彦民曰,皆無頉矣。上曰,都承旨年幾何?冕東曰,五十九矣。上曰,筋力,好矣。諸臣以次退出。
上在慶熙宮。停常參·經筵。
藥房都提調臣金致仁,提調臣洪樂性,副提調臣兪彦民啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,診早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
韓必壽,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠官李潤德,以禁衛中軍軍兵等,操鍊事,露梁晝仕出去之意,敢啓。傳曰,知道。
以承傳色口傳下敎曰,蔘苓茶先入之,差晩當酬應,夜進茶先入之。
又下敎曰,茶則先入之,下敎時詣閤。
又下敎曰,俄者下敎擧條紙,使注書書一件,表付黃籤,書以丁亥初冬十日下敎入之。
尹冕東啓曰,假注書曺命業,時無職名,令該曹,依例付軍職,冠帶常仕,何如?傳曰,允。
以備忘記,傳于兪彦民曰,初則有待下敎入侍之敎,靜思忽覺,十九冬享命攝時,其日卽初十也。憶昔年攝行之事,昔之裸禮卽十也。受命攝行,今則十二,而領相替行,使臥堂中,是豈孝哉,是豈孝哉?夜中興惟,執事之周旋,守僕呼唱,在服在耳。以此終夜,莫重關禮,抑何心服湯?其代蔘苓茶煎入,次對只卿同入。
傳于韓必壽曰,大臣·備局堂上引見。
以武臣賓廳講望筒,傳于鄭彦忠曰,置之。
兵曹判書南泰會疏曰,伏以臣,猥膺簡畀之恩,忝叨本兵之重,居然五朔于玆矣。不顧不稱之實,唯思殫竭之義,而第臣性本樸愚,事多疎謬,隨處齟齬,瘡疣軌生,臣亦自知,居常悚愧。迺者以巡將抄啓事,大際筵請問備,至下原單勿施之命,臣於是,滿心煌恧,誠不知措躬之所。夫巡將之任,職在警夜,法例甚重,則抄啓之時,臣豈敢不十分詳審?務從簡當,而臣之本意,則蓋以頻頻啓下,事近煩瀆,玆於抄啓之際,自致額數之稍多,不審之失,臣固難免,而如或歸之於猥雜之科,則臣之惶蹙不安,爲如何哉?臣才旣不合,病且難强,今此重任,有不可仍因久據,重益癏曠之罪也,明矣。玆敢略入文字,冒瀆宸嚴,伏乞聖慈,俯賜鑑諒,亟許鐫免,以幸公私焉。臣無任屛營祈懇之至,謹昧死以聞。答曰,省疏具悉。其初廣取,意在惜滯,相臣所奏,亦存國體,今卿撕捱,不亦過乎?卿其勿辭行公。
兵曹參知韓必壽疏曰,伏以臣,猥以無似,偏被洪造,向叨喉司,自速譴何?杜門追訟,愧懽方切。迺於千萬夢想之外,忽伏承騎堂特除之命,中夜留門,天牌狎臨,臣以惶以感,他不暇顧,顚倒出肅,仍爲就直,而第伏念臣前任綾州時,解由未及成出,曾於銀臺,雖有勿拘之敎,此是一時特恩,則目下職名,義不敢冒出,而臣於倉卒之間,矇未覺察,遽然承膺,自顧慙恧,如無所容,宜卽自列,援例乞解,而昨緣省記已入,脫出無路,今始猥入文字,悉暴微懇,苟蹲之譏,尤無所逃。伏乞聖明,俯垂鑑諒,亟賜遞改,以存公格,以安私分,不勝幸甚。答曰,省疏具悉。解由勿拘,爾其勿辭察職。
丁亥十月初十日午時,上御集慶堂。大臣·備局堂上引見入侍時,領議政金致仁,左議政韓翼謩,右議政金尙喆,戶曹判書李思觀,行副司直趙雲逵,行副護軍鄭汝稷,行副司直金時默,校理金載順,司諫具壽國,左副承旨黃柙,假注書曺命業,事變假注書鄭履玉,記事官洪相簡·柳焵,以次進伏訖。致仁曰,今日湯劑不進,實出於聖慕,而下懷不勝抑鬱矣。上曰,像想舊事,追慕一倍,何心服湯乎?翼謩曰,半夜丙枕,興思於過五十年前事,湯劑姑停,抑鬱之懷,無以仰達矣。上曰,以此爲抑鬱,則明春事,卿等又當如何?致仁曰,方指日以待,而聖心過自撝謙,每示靳念,臣民顒望,決不可孤矣。上曰,如卿言則明春告廟,以何辭仰奏乎?思之又思,決不可聽副矣。翼謩曰,聖算無彊,玉候快復,此莫非陟降攸賜,以此意告廟,則聖念有何可嫌乎?尙喆曰,殿下每以只關聖躬,過自謙挹,而此實國家大事,其在臣分,尤不容已。伏願以當來之事,快副臣民之望焉。上曰,在卿等固如是,而予有固執,卿等則必欲得請,預念明春,實爲可悶。翼謩曰,昨日建明門殿座時,以爲視若如常,當副卿言爲數,臣僚無不仰聞,則今日聖敎,尤不當如足矣。致仁曰,此黃海監司李潭災實分等狀啓也。信川等五邑,置之尤甚,康翎等九邑,置之之次,谷山等九邑,置之稍實。仍以爲地部給災,太半不足,元俵給二千五百結外,一千五百結加劃,新還一竝準捧,而尤甚邑還租,竝以精實穀代捧,之次邑折半代捧,舊逋,尤甚邑停捧,之次邑折半停捧,牙兵入防,特令停止。尤甚邑詳定米,春秋分捧,推奴徵債,限明春防寒事,竝請令廟堂,稟旨分付矣。分等依請施行,本道年事,大體得免失稔,而獨演海諸邑,被災最甚,今此加請,益亦由此,一千結特爲加劃,必令精審均俵,還租代捧。民情似然,尤甚邑折半,之次邑三分一,必以精實穀,準折代捧,待明秋還作本色,舊逋尤甚邑停捧,之次邑折半停捧事,特爲許施,俾舒民力。牙兵入防,法意有在,年年請停,事殊未安,使之依例入防。詳定米,春初都捧,曹有定式,行之已久,有不可輕議變改,推奴徵債,實係擾民之端,限明秋防塞爲宜,以此分付,何如?上曰,依爲之。所奏一千結外,加給二百結。致仁曰,此江原監司金龜柱災實分等狀啓也。原州等十邑,置之之次,淮陽十六邑,置之稍實,仍以爲新還,固宜準捧,而癸未條舊還,之次邑三分一,稍實邑拆半收捧,年久舊還,一竝停退,推奴徵債,限明秋嚴仿事,竝請令廟堂,稟旨分付矣。今此分等,去尤甚之名,而只分稍實之次,精核之政,有可以見,依其請施行,年久舊還,如此之年,誠難一時竝督。只令於癸未條中,之次邑折半,稍實邑三分二許捧,推奴徵債,他道皆以限明秋防塞,此亦一體許施,何如?上曰,依爲之。又曰,此江原監司金龜柱狀啓也,備疏本道被災之狀,仍以爲各邑災頉,十分精抄,而猶爲四百十結,以該曹所給之數,萬無分俵之道,元劃災三百結外,一百十結,特爲加給事,請令廟堂稟處矣。所請不多,準數許施,使之一一均俵何如?上曰,依爲之。又曰,向日左相,以典祀官李昌任等諸人事陳達,有南關分配之命矣。纔聞昌任遭故云,情理憏然,合有參酌之道,故敢達矣。上曰,依爲之。其餘一體分揀。以上出擧條上曰,北道南關分配典祀官李昌任·金蓍耉·鄭昌聖,竝分揀。出榻敎致仁曰,鄭存謙有老母,情理可矜矣。上曰,其母年幾何?致仁曰,七十四矣。尙喆曰,以無兄弟獨身,今方遠離,不可不念矣。上曰,徐命臣·鄭存謙,頃日違牌,極非矣。致仁曰,以文任故如是矣。上曰,予當更思之。上曰,鄭彦忠狀貌,好矣。致仁曰,然矣。尙喆曰,在外邑,以善治得名矣。具壽國曰,臣以螻蟻微物,偏荷閔覆之澤,拂拭陶甄,每煩聖慮,頂踵毛髮,皆出天造,感結銘鏤,身非己有,而迺於頃者,重被我聖上再造之仁,筵敎累百語,罔非骨肉之恩言。平生之冤結而莫暴者,皆得昭晢於一朝,咫尺前席,慰諭懇惻,俄頃之間,回死爲生,臣警隕感激,涕淚交逬,縱使隕首滅身,不定以仰酬萬一。當此之時,唯知叩謝之爲急,渾忘冒没之爲羞,竭蹶趨承,唐突登筵者,已至屢遭,而一味惶蹙,不敢以言責自居,泯默隨行,謄傳故紙,廉義放倒,職責孤負,私心愧懼,若負大何?唯冀郵罰之速加,轉覺措躬之無地。此際伏見昨下傳敎,以近日耳目之聾瞽,示慨於綠綸之間。噫,尺素之咎,臣固爲首,含嘿之失,臣亦自訟,則今於傳敎之下,臣罪益著,而無所逃矣。其何敢晏然於臺次乎?請命遞斥臣職。上曰,昨日下敎,非謁臺臣,以此撕捱,可謂過矣,而其後詣臺,連爲登筵,其心可尙,豈特此也?一伸廉隅,其亦可諒。其雖依啓,予庸惜焉。出擧條上曰,備堂先退。以次退出。上曰,其將歲暮,守令豈可稽滯?安州牧使鄭枋,其令明日辭朝,內局入侍。上曰,昔唐陽城,爲國子司業,許諸生覲親,而三年不覲者斥之,此載於小學。今問一中官請覲,故問其年,卽八十二歲云。噫,古人云人生七十古來稀,況八十年。此規若無則已,內府旣有其例,以予所知者,亦有許聖贊等諧人,而遂安,亦五日程云。其雖八十,五百里之間,夢魂其定,而況加二歲者乎?此等之人,亦有古例,何戀一二年食廩,不思倚門之望乎?奚特陽城之心,以予之心,思其人,其欠倫理,何可例循,以副其望乎?中官金好性,令內府刻名,以示予樹風敎之意。出傳敎上曰,同副承旨入侍。出榻敎命業承命出去,使同副承旨鄭彦忠進伏訖,柙先退。上曰,承旨黃柙,今問明年,將七十云。噫,此人之從祖黃欽,卽予冠禮時賓贊官者也。亦昔年入耆社,其父卽昔年侍從而嗣服後,爲判度支者也。此其人年至于此,以此觀之,豈予攸料?憶昔敦年,卽人君之天政,意槩在此,何惜久勤?副摠官興恩慰,今姑許遞,其代承旨黃柙除授,其令當日謝恩。出傳敎上曰,承旨有闕,代參知韓必壽除授,牌招察任,房依今房,解由亦勿拘。參知代,一時飭勵,卽與聲必壽同,前承旨柳脩,叙用除授,牌招察任。出傳敎上曰,今聞大臣奏,代押宜詳審,都承旨左承旨換房。出傳敎上曰,爲黃柙,遞興恩尉,予心安矣。仍爲退出。
上在慶熙宮。停常參·經筵。
自辰時至午時,日暈兩珥,暈上有冠,冠上有背。未時,日暈兩珥,暈上有冠,冠上有背,白氣出自右珥,逶迤暈上,良久乃滅。申時,日暈左珥,夜自一更至五更,月暈。
下直,安州牧使鄭枋。
藥房都提調臣金致仁,提調臣洪樂性,副提調臣兪彦民啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候,爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,下敎時詣閤,又下敎曰,長番內官金興曄叙用。
安杓啓曰,憲府連日監察茶時,事甚未安,除在外·傳旨未下外,大司憲鄭光忠,卽爲牌招,何如?傳曰,允。
傳于尹冕東曰,內局入侍。
尹冕東啓曰,假注書尹長烈,身病猝重,勢難察任,今始改差,何如?傳曰,允。
以安中權爲假注書
傳于尹冕東曰,十六日日次,儒生殿講,依例爲之。
韓必壽啓曰,臣依定式,進詣崇政殿月臺,入直禁軍戎器·服色點考,則皆無頉,仍以傳敎內辭意勞問,則亦皆好在云矣,敢啓。傳曰,知道。
安杓,以義禁府言啓曰,咸鏡道永興府定配罪人李昌任,文川郡定配罪人金蓍耉,德原府定配罪人鄭昌聖等分揀,承傳啓下矣。竝放送事,分付道臣之意,敢啓。傳曰,知道。
傳于尹冕東曰,蔘橘茶一貼煎入。
丁亥十月十一日辰時,上御集慶堂。藥房入診,安州牧使同爲入侍時,都提調金致仁,提調洪樂性,副提調兪彦民,假注書曺命業,記事官洪相簡·柳焵,醫官方泰輿·許礈·李以楷·李泰遠·慶絢·吳道炯·金孝儉,安州牧使鄭枋,以次進伏訖。致仁曰,聖體調攝,若何,寢睡·水刺之節,亦何如?上曰,一樣矣。進湯劑,上進御後,泰輿等以次診脈候,跪伏曰,左右三部調均,而滑體一樣矣。上曰,今覽禮曹單子,此心一倍,近者年年兼行,昨年以後若此,其雖命攝,今月來月,此何孝乎?來月初六日,當行展拜禮,世孫當隨駕,禁軍與挾輦挾輿軍,皆以內入直擧行,副輦與扈衛軍官·局將·有廳軍,置之。前後廂軍百名,以三營外營軍,訓將只率新營入直標下軍,都領隨駕,同牌軍擧行,留營·留陣亦置之,出傳敎上曰,草決明利於眼,以此作枕以入,命書自欲御製時,至予則自苦。致仁曰,下敎不必如是矣。上曰,豈可以年至七十上告乎?致仁曰,此與卽祚多年之慶,無異矣。上曰,雖以卽祚四十餘年請之,予當不許,以年至七十五請之,予當不許,眼雖明而請之,亦當不許矣。詩云曾孫有慶,若見曾孫,當許之矣。致仁曰,物來順應,自今何至如此乎?上曰,卿等屈指此兩朔之過矣。致仁曰,惟在回思焉。上曰,明年則亦異於甲年,卿等之心,亦一倍矣。致仁曰,明年是無前之慶矣。上曰,於予則無前之苦矣。上曰,洪相簡之祖,方在慶州乎?致仁曰,然矣。上曰,雖是休致之人,亦當爲明春上來乎?致仁曰,臘月當上來云,而此是秉彝同情,豈以休致有間乎?上曰,黃柙陞除下敎,卿見之乎?遞興恩尉,而除黃柙,可見予心矣。致仁曰,伏見傳敎,實爲欽仰矣。居鄕老翁,何以陞資?適爲參知,仍除承旨,又復陞資,誠造化矣。上曰,藥房提調持湯劑,更爲入侍。出榻敎命鄭枋進前,上曰,以酒誤知,積年枳塞,而今始知之矣。彦民曰,枋本不飮酒矣。上曰,爲七事。枋盡讀訖,上曰,汝年幾何?枋對曰,六十一歲矣。上曰,無端枳塞,年以已老,嗟惜不已。上曰,汝欲能吏乎,良吏乎?枋對曰,臣本無才能,能吏,何以爲之,良吏,亦何以爲之乎?上笑曰,能吏爲難之言,果是矣。枋又對曰,良吏亦何可自期乎?然而所好於心者,卽良吏,而臣無寸識,亦何以爲之乎?宣諭後,以次退出。
上在慶熙宮。停常參·經筵。
安杓啓曰,大司憲鄭光忠牌不進,執義黃最彦,掌令朴奎壽·朴宗亮,持平朴師崙在外,李思祚傳旨未下,今日以監察茶時之意,敢啓。傳曰,知道。
藥房都提調金致仁,提調洪樂性,副提調兪彦民啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,下敎時詣閤。
安杓啓曰,憲府連日監察茶時,事甚未安,除在外·傳旨未下外,大司憲鄭光忠,卽爲牌招,何如?傳曰,允。
備忘記,頃者下敎而中止,今日當吏文製述,時刻隨時,試官領相·趙雲逵·李惟秀·李宜哲·洪樂純,入直兩儒臣爲之,承旨只禮房承旨爲之,當於此堂爲之,侍衛,置之。
以承傳色口傳下敎曰,製述當爲之,湯劑先入之,又一貼入侍時持入,入侍明日爲之。
又下敎曰,吏文製述,應試者幾人,斯速知入。
又下敎曰,吏文製述人數多,新榜亦若有爲之者,一體書入。
又下敎曰,日氣此寒,襦衣軍,空石遍給與否,知入。
尹冕東啓曰,卽者副校理金載順,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
江原監司金龜柱疏曰,伏以臣,待罪藩任,倐已五朔,離親之私,去益難抑。玆際臣父之行,適到於平康地,地不越一道內,程不過三宿餘,而若不得相面,則在臣情理,當復如何?方欲急急馳發,以爲往省之計,境內往返,雖多已行之例,營中擅離,終有僣越之權。仍伏惟我殿下孝聖之情,凡於朝臣爲親之懇,靡不曲遂其願,則今臣情私,庶蒙聖度之諒恕矣。玆敢不避猥屑,仰暴微懇,伏乞聖慈,俯賜矜察,俾伸至情,仍治臣瀆擾之罪,以肅朝綱。答曰,省疏具悉。情禮固然,特許請焉。
丁亥十月十二日辰時,上御集慶堂。吏文製述入侍時,命官金致仁,試官趙雲逵·李惟秀·李宜哲·洪樂純·金尙集·南玄老,右承旨尹冕東,假注書安中權,記事官洪相簡·柳焵,以次進伏訖。致仁曰,夜間聖體調攝,若何?寢睡·水刺之節,亦何如?上曰,一樣矣。上曰,讀擧案,冕東讀訖。冕東曰,崔景岳·任玉,未及入來矣。上曰,將有處置之道矣。命書書題訖。命書傳敎曰,吏文製述,漢學殿講,皆從年歲,國初勸奬之意深矣,而至於漢學,故相李廷龜外,不過口誦,而雖然才子,借於異代,安知無今日復有故相乎?此正人存政擧,此只遵舊法,申飭而已。至於吏文製述,頃者幾次爲之,而今日大覺無益,此心有一倍者,何以謂無益?國初勸奬表文,蓋爲儷文之意,而賀表製述,只擧四六之文,其於首尾,則吏文學官之所製也。吏文製此,而何益之有哉?此心一倍者何?若書首尾,非特心一倍,此心安乎?書以臣某,豈可䙝慢?所書者必也滯本,能習儷文,首尾自有學官,此後吏文製述,更名曰儷文製述。吏文應選者與知製敎抄啓者,通融課試,首尾自今置之,則其本滯其勸廣,令承文院,依此定式。雖然此與知製敎應製者有異,此製述,堂上正三品勿論,明經者,亦令從自願應試。本吏文,本是事大之文,國中通用者,不可因此而去,其文令承文院,着實留置。豈特吏文學官?堂下文臣,其宜帶司者,亦令知製,使國初吏文製述之意不泯焉。試券拆榜後,命書傳敎曰,旣更規矩,此製只令居首,前待敎安廷鉉,頃者再次下敎,不道飭勵新進,而其工程可嘉,賜馬代,特爲叙用,還付奉敎。不製人,旣令自願應試,其宜參酌,從今爲始,竝分揀。上曰,應製不入來人崔景岳·任玉,一體分揀。出榻敎上曰,前待敎安廷鉉,口傳付職。出榻敎諸臣以次退出。
上在慶熙宮。停常參·經筵。
藥房都提調金致仁,提調洪樂性,副提調兪彦民啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
鄭彦忠,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹冕東啓曰,右副承旨安杓,今日不爲仕進,卽爲牌招,何如?傳曰,允。
鄭彦忠啓曰,憲府連日監察茶時,事甚未安,除在外·傳旨未下外,大司憲鄭光忠,卽爲牌招,何如?傳曰,允。
又啓曰,大司憲鄭光忠牌不進,執義黃最彦,掌令朴奎壽·朴宗亮,持平朴師崙在外,李思祚傳旨未下,今日以監察茶時之意,敢啓。傳曰,知道。
以承傳色,口傳下敎曰,茶則先入之,下敎時詣閤,又下敎曰,十六日殿講,明日爲之,前例單子,卽爲書入。
又下敎曰,有使都承旨書入之御製,欲定心而見之,湯劑先入之,又一貼,待下敎持入。
又下敎曰,明日於此堂爲之,承旨只禮房入侍。
尹冕東啓曰,奉敎安廷鉉,旣已付職卽爲牌招,何如?傳曰,允。
又啓曰,今者試官望中時無職名人員,令該曹,依例口傳付軍職,何如?傳曰,允。
傳于尹冕東曰,內局入侍。
尹冕東,以吏曹言啓曰,今此徽寧殿望祭獻官,前承旨黃柙塡差矣。時無職名,令該曹口傳付軍職,何如?傳曰,允。
又以吏曹言啓曰,今此宗廟望祭大祝,前修撰具㢞塡差矣。時無職名,令該曹口傳付軍職,何如?傳曰,允。
兵曹口傳政事,副司直黃柙,副司果具㢞。
鄭彦忠,以兵曹言啓曰,卽接內氷庫牒報,則本庫修理,今已畢役云,今月十三日爲始,曜金門依例還閉,守門將,亦爲撤直之意,敢啓。傳曰,知道。
丁亥十月十三日辰時,上御集慶堂。藥房入診入侍時,都提調金致仁,提調洪樂性,副提調兪彦民,假注書曺命業,記事官洪相簡·柳焵,醫官方泰輿·許礈·李以楷·李泰遠,以次進伏訖。致仁曰,聖體調攝,若何,寢睡·水刺之節,亦何如?上曰,一樣矣。進湯劑,上進御後,泰輿等以次診脈候,跪伏曰,左右三部調均,而滑體一樣矣。致仁曰,伏聞王世孫,有患候矣,今果有勝乎?上曰,不至大段矣。致仁曰,日寒如此,開戶可悶,明日殿講時,令試官,伏於障外,好矣。上曰,當如卿言。上曰,殿講試官,金判府事·禮判李得宗·尹蓍東·李海重,入直兩儒臣爲之。出傳敎上曰,今番停擧儒生崔必昌特爲解停事,分付。出傳敎上曰,日次儒生,以點下者待令。出傳敎上曰,明日繖扇侍衛,門外排立置之。出傳敎上曰,李昌壽在於何處?彦民曰,在於江上云矣。上曰,重臣李昌壽,頃者批旨若何,而一向處於江郊,此何事體,此何道理?卽令申飭入城。出傳敎仍爲退出。
上在慶熙宮。停常參·經筵。
藥房都提調金致仁,提調洪樂性,副提調兪彦民啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣,明日入侍,宜矣。
中宮殿·惠嬪宮,藥房口傳問安。答曰,知道。
以承傳色口傳下敎曰,初巡建功湯入之,茶亦入之。
安杓啓曰,憲府連日監察茶時,事甚未安,除在外·傳旨未下外,大司憲鄭光忠,卽爲牌招,何如?傳曰,允。
以承傳色口傳下敎曰,日寒如此,時刻置之,待下敎詣閤,入來儒生,善爲止接。又下敎曰,試所承旨,以入傳承旨爲之,又下敎曰,中官鄭鳳仁下敎置之。
傳于韓必壽曰,試官以下入侍,傳于韓必壽曰,只三提調持功湯,同爲入侍。
韓必壽,以宗廟署官員,以望祭獻官意啓曰,今此望祭,受香來到,而其中大祝一員有闕,故招問享吏,則以爲副司果具㢞,見差大祝矣。謂有頷下疾瘇,擔曳來待廟門外,而終不入來云,故使自臺監所,看審病狀,則以爲瘇處果重,非但病勢之難强,亦爲不潔於將事云。雖云實病,事體則寒心,不入來之大祝,苟差之該郞,不可無警責,而莫重祭享,大祝之不備,極爲未安,令該曹急時變通,何如?傳曰,若此豈可苟且塡差?況此非遐方人,豈可若此?當該色郞廳,令該府處之,其代以入直二儒臣塡差,其令卽爲進詣。
以承傳色口傳下敎曰,今日擧措駭然,豈可止此?當該吏曹郞廳,湖沿投畀,當日押付。
又下敎曰,今日太廟門外進排官,摘奸以來後,請承傳色以稟。
又下敎曰,吏曹郞廳,申飭單子,卽爲書入,兵曹郞廳聽傳敎,西小門仍留,宋濟魯出去後下鑰。
大司諫趙德成,掌令鄭彦暹,持平李思祚,獻納鄭獻,正言安聖彬等牌不進,罷職傳旨,以承傳色口傳下敎曰,望八其君申飭,而如此耶?只推,開門後牌招入侍,而若不入來,則嶺沿投畀,傳旨捧入。
鄭彦忠啓曰,玉堂上下番俱空,事甚未安。受由在外·疏批未下·差祭外,副應敎尹承烈,修撰宋載經,副修撰南玄老,竝卽牌招,以爲推移入直之地,何如?傳曰,允。
副應敎尹承烈,修撰宋載經等牌不進,罷職傳旨,以承傳色口傳下敎曰,無端待牌而遭違牌,其涉寒心,以日計之,過一朔後勘律。
傳于韓必壽曰,敦寧參奉,陵參奉中有敦寧者,卽爲口傳備擬,以入事,分付。
吏曹口傳政事,敦寧參奉金斗恒。
備忘記,計其年而興懷,何可踰日?敦府郞廳區處,然後差代,申飭銓曹,卽爲書入。
吏曹口傳政事,以魚必溟爲顯陵參奉。
傳于鄭彦忠曰,興化西挾留門,騎馬二匹立之。
又傳于曰,李思祚分揀。
鄭彦忠,以義禁府言啓曰,當該吏曹郞廳宋濟魯,湖沿投畀,當日押付事,承傳啓下矣。宋濟魯,忠淸道舒川郡投畀,而以下敎內辭意,具罪目,依例發遣府羅將,卽爲押送配所,何如?傳曰,允。
安杓啓曰,明日次對,兩司當爲進參,除在外·傳旨未下外,大司憲鄭光忠,正言呂善德,竝待開門牌招,以爲入侍之地,何如?傳曰,允。
丁亥十月十四日辰時,上御集慶堂。到記儒生殿講入侍時,命官金陽澤,試官申晦·李得宗·尹蓍東·李海重·金尙集·沈觀之,右承旨尹冕東,假注書曺命業·安中權,記事官洪相簡·柳焵,以次進伏訖。陽澤曰,日間聖體調攝,若何?寢睡·水刺之節,亦何如?上曰,一樣矣。上曰,今番則從便抽栍,宜矣。陽澤曰,惟講周易,好矣。上曰,以次進講。生員魚必溟進伏。上曰,年幾何?必溟曰,年今八十矣。命書傳敎曰,歲將暮慕益深,且歲間事,其豈偶然?夢瞻豐沛而興懷,試文武於隆武·集慶兩堂,文咸興·武慶興,其豈偶然,而昔年此月日次殿講,仰覩便殿,豈意今年今日日次講,亦爲於此堂乎?以東齋班首故點下,而豈意其年之爲八十乎?七十古來稀,其豈加一十乎?聞其年計其歲,憶昔戊辰,此心一倍,豈特敦寧?噫,京華士夫外方躁競者,四十猶曰晩也。況倍其年者,而以司馬之人,尙今沈滯於大學,製已痕矣。講亦眇然,而且近者館薦亦寥寥,奚云八十?其雖九十,將爲食堂居學之一窮儒也。昔之臣尙,周文占夢,八十能得渭水窮叟,而此人則雖與召南之刺使莫能擧有異,咫尺大學,若是沈滯,有甚於朱壽昌,此人若此,況徒抱紅牌,飢於鄕村者何言?昔之顧子,雖以此爲樂,程子猶勉其君,況咫尺賢聞,有此等人,沈滯若此不擧,豈不歉然?其有逾者,夢豐沛而試士,政選非他,卽國初安川府院君孫,今日憶戊辰錄用,此非他人,亦咸原府院君之同宗也。其雖誠淺,兩次得人若此。若此其不肖之中,自然相符音,莫云近於事巧,所樂所嗜,其猶恒慕,況夢豐沛,憶昔日者乎?今夜望日相値,此正思其思其之日也。先述興懷,後勉銓曹云爾,又命書傳敎曰,今聞儒生班首魚必溟,年今八十云。噫,人間七十古來稀,況八十乎?計其年,予心一倍,豈可此人,止於大學乎?其若有窠,令該曹,特爲當日內口傳擧行。命承旨,讀太廟大祝有頉草記,冕東讀訖。命書傳敎曰,大祝未備,宜卽言于禮房,而以一大祝,塡二大祝而受香,事之矇然,莫此爲甚。若此而其將何爲?大祝李徽中,亟施不敍之典。上曰,試官差祭代,入直二春坊塡差。上曰,前靑城尉沈能達叙用。上曰,中官鄭鳳仁飭已行,放送給牒叙用。出傳敎上曰,推考房承旨入侍。出榻敎右副承旨韓必壽進伏訖。命尹冕東先退。命書傳敎曰,心猶耿耿,故今日殿講前,欲爲香祗迎,而日寒若此未果,殿講其亦臥內爲之,雖聞其聲,依命官例爲之。今若香祗迎,豈有是事?此亦不肖傳香之時,不曰皆到,輕先爲之。李徽中則若一脚能步,雖不足道,該房不察,亦涉矇然,不可推考而止,特施不叙之典。上曰,參奉窠知入,賤臣承命出來知入。敷寧參奉窠伏奏,命書傳敎曰,旣下敎,八十之人,豈待時日?參奉窠只有敦府云,令該曹,他窠中今日內備擬,其代魚必溟,亦爲口傳備擬事,卽爲分付。上曰,承旨處分代,金光默除授,牌招察任,房依前。必壽曰,弼善洪植之疏無批各,敢達矣。上曰,以何事陳疏乎?必壽曰,湖南監試事矣。命書傳敎曰,不爲錄名被譴,非徒擧子之可駭,試官不察大,則何敢陳章?其章給之,欲爲下敎未果,湖南京試官,施以不叙之典,士習宜警,不錄名入場儒生,竝停擧,不持錄名,許其濫入當該官負,以京試官同律施行。桂德新進講。上曰,年幾何?德新曰,五十九歲矣。命書傳敎曰,頃年文命龜,已有下敎,今聞桂德新,明年六十云。仍留本學事,分付。金光藎進講訖。上曰,年幾何?光藎曰,五十三歲矣。儒生講畢,命書傳敎曰,居首幼學金光藎,直赴殿試,之次幼學趙章漢,直赴會試,進士姜,幼學東方淑·文粲龜·徐郁修·桂德新,各給二分,幼學洪樂民·金宗臣·金尙俊·韓致賢,各給一分。又命書傳敎曰,暮年雖裒,今番殿講,體昔意爲諸生,雖然直赴會試之類應赴,而給分之類,旣經東堂,製述不諭,則豈參會試?已有前例,不過一東堂應赴初試者,明年會試,一體許赴會試事,分付。諸臣以次退出。
上在慶熙宮。停常參·經筵。
藥房都提調金致仁,提調洪樂性,副提調兪彦民啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,下敎時與備局,同爲詣閤。
朝參罷後,政院·玉堂·藥房口傳問安。答曰,知道。
以承傳色口傳下敎曰,其若申飭,宜先小官,翰林召試人,使之罔夜上來,召試二十日爲之,不參者翰圈拔去。
又下敎曰,仍爲詣閤。
備忘記,莫重祭官不備,望八初聞,此豈孝哉?今夜何心貼目,因此思之,昔年則國有耳目,故一耳目,以丹門內便服請飭。故其後行祭後,有廉察之事,予以其時仰覩,近來偃便特甚故廉察,大抵闕內入直之人,公故往來者,古不敢便服。況立碑之後,則與紅木同,而金尙集一人外,自獻官至奏時官,皆於丹門外,着便服云,放恣莫甚,事之寒心,莫此爲甚。皆若此,街中之人,謂以公事往來乎,謂以私事往來乎?至於奏時官,雖微官,渠豈有馬,而雖然門外若此,亦涉可駭。官服於門外,有禁制而然乎?亦涉駭也。乘軒者極涉塞心,金尙集外,一併下金吾推考,以不能爲律勘處,此後來闕中者,不敢門外換着事嚴飭。雖都尉重宰,一體嚴飭。
以承傳色口傳下敎曰,此備忘下於都承旨者,欲使大臣見之也。分付該房,傳旨卽爲捧入,亦卽擧行。
又下敎曰,耳目之官,帶本職呈辭,捧納前,雖至親問,便服不敢往來事,申飭。
又下敎曰,觀今日下敎之若此耶?吏判其時不出,雖冢宰,豈可如是乎?催促。
備忘記,內外宜嚴,中官之差備待令處,雜處內人,曾以見熟,心常爲駭。況此時乎?若復爲此者,承傳色中官以奏,內人當目內處之,中官令內府,隨現草記,掩匿諸處承傳色,當同律施行,以此嚴飭,以示淸禁之意。
備忘記,頃者聽政時,謂予過萬萬,暮年復政,耳目逡巡,豈可使聞於隣國?今日次對,俱長官入侍,少存國體。
以承傳色口傳下敎曰,諸葛亮表,官府一體,中官得便服行之人池建海·孫重熙,令該府處之,制書有建私律施行。
又下敎曰,中官下敎,一則親蠶時中官,一則年近八十,自內侍府錄案傳旨,置之。
備忘記,以風行草偃爲題者,意蓋自勉,今日風若行,草豈不偃?皆予之過,以今日丹門事觀之,雖不能卽日躬詣丹門,亦何不勉飭諸臣?今日金商門內,當行朝參,時刻午正三刻單嚴,其時當入侍內局,只三相先爲入侍。
以都摠府寶劍望筒,傳于安杓曰,之次爲之。
傳于韓必壽曰,承旨先四拜置之。
傳于兪彦民曰,坊民有可入來者,使之待令。
傳于金光默曰,今聞宮闈令,着公服進去云,拔去傳旨中。
有政。吏批,判書李益輔進,參判未差,參議李徽之受由在外,同副承旨鄭彦忠進,以金時默爲吏曹參判,李得宗爲大司憲,洪良漢爲大司諫,李憲默爲執義,申思運爲司諫,呂善亨爲持平,金觀柱·洪相聖爲正言,李致中爲獻納,李永中爲弼善,金致恭爲宗簿正,李弘濟爲右通禮,洪益彬爲漢城判官,洪載淵爲文義縣令,金載天爲長建縣監,尹錫周爲吏曹佐郞,靑城尉單沈能建,承文博士單金文鐸,學諭單崔慶裕,司直黃柙今加嘉善加資事,承傳。
兵批,判書南泰會病,參判李應協病,參議黃柙入直進,參議柳脩病,同副承旨鄭彦忠進,副司直黃景源·黃柙·崔台衡·金和澤單付,副司果尹昌煐·李濟萬·柳翰中單付,僉知單田德雨,以安宅仁爲三田渡別將。
以承傳色口傳下敎曰,耳目之官,誰爲在京,誰爲在外,或有署經者乎?知入。
備忘記,特敎開政,在京者只三人,豈下敎之意哉?皆許遞,其代後日政,以在京無故人代差,侍從違牌人皆叙用。
安杓,以摠戎廳言啓曰,水原·坡州兩鎭別驍士今丁亥條都試,今月十七日,依定式試取於本營之意,敢啓。傳曰,知道。
安杓,以義禁府言啓曰,獻官尹得養,典祀官南鶴遠,祝史李運永,齊郞李度泰,贊者崔慶鎭,謁者李尙靑,監察李煥,奏時官金兌三等,一併下金吾推考。以不應爲律勘處事,傳旨啓下,而特敎定律名者,勿捧原情,直爲草記勘處,曾有定式矣。右人等旣已拿囚,以不應爲私律,各杖八十收贖,奪告身三等,而依承傳。尹得養,功議各減一等,南鶴遠·李運永·李慶泰·李煥等,各功減一等,竝放送,何如?傳曰,允。
副修撰兪彦鎬疏曰,伏以臣,積犯逋慢,而寵命洊辱,猥請恩暇,而聖慈特許,懷榮於竢罪之際,伸情於曠覲之餘,隨處曲遂,無往非恩,豈厓糜粉所可仰酬?仍伏念臣之父母,年俱篤老,而母病長時沈淹,顧臣情私,不堪於久離從宦之實。已悉於前後控籲,固不敢後事覼縷,仰浼崇嚴,而向來趨命,只爲分義之小伸,連値有事,未暇私懇之陳暴,閱月睽違。今始歸省,則母病諸節,一倍懍綴,形觀大脫,眞元益陷,蓋積歲沈涸之疾,纔經毒痁,若未蘇完,値玆寒節,易失將攝,外感乘虛,諸症迭劇,廢却飮食,委臥牀褥,臣方左右扶持,有不忍暫時相舍。其欲遲徊任情,則懼癏曠之誅,欲黽勉赴朝,則牽烏鳥之戀,臣之去留,其亦窮且蹙矣。玆敢不避煩猥,疾聲哀籲於仁覆之下,如蒙聖上曲賜矜諒,亟將臣本兼兩職,竝行鐫免,俾臣得以專意將護,則實亦有光於孝理之化矣。臣無任屛營祈懇之至。踏啓字。
執義黃最彦疏曰,伏以節回千秋,邦籙無疆,臣與野老田父,遙獻岡陵之祝,中外懽抃,曷有其極?仍念臣不孝不忠,家國之一孤孽也。夙遘愍凶,風樹茹痛,子職隳矣。涓埃未答,妄言速戾,臣節蔑矣。五敎於人,忠孝爲大,而旣不報罔極之德,又不效移孝之誠,俯仰斯世,人道何施?自分没齒編氓,永作荒裔棄物,不自意聖度寬暇,恩霈遠下,生出鬼門,歸依先隴,踵頂毛髮,莫非洪造。闔門聚首,感戴如天,從今以往,優游田野,歌咏聖德,爲盛世一閑民,在臣已萬足矣。迺者柏府新命,忽下於千千萬萬夢想不到之餘,馹召繼降,蓬草生揮,驚惶感激,汗涕交迸,粉骨糜身,何以圖報?三載泣愆,萬死歸來,旣無懽侍之所,惟有資事之地,區區犬馬之誠,豈不欲一覲耿光?以伸積違戀結之忱,而顧今所叨,揄筵自別,如臣垢汚餘蹤,不宜濫授而冒膺也決矣。且臣積年貞疾,重添風氣所祟,委頓牀第,蠢動無路。玆敢冒控短章,仰暴危懇。伏乞聖慈,俯察臣情病之俱苦,亟命鐫削臣新授職名,以重官方,以安微分,不勝萬幸。臣無任膽天望闕屛營祈懇之至。踏啓字。
副校理金載順疏曰,伏以臣,自來情理,豈有一分供職之勢,而幸而母病少間,私心少安,不於此時,粗伸義分,則臣實有慢蹇之罪,而終負我聖上前後體諒之恩,是以章皇就列,黽勉持被者,亦已久矣。第念臣母,自經今年重疾以來,形神一啓衰鑠,氣息漸至凜綴,其間視以爲粗安者,不過目下危症之少歇耳。近當初寒,將攝失宜,夏秋諸症,如期復苦,此實臣在直而不在側,藥餌調保,種種乖違而然。人子之心,寧不懇迫,公義私情,時或相掩,視疾供仕,勢難兩便,方寸前灼,實無强抑滯直之望。玆敢冒死控籲,徑出禁扄。伏乞聖慈,天地父母,諒臣情私之至懇,察臣職事之難强,亟許鐫削,竝治臣瀆擾擅離之罪,以便救護,以昭法紀,不勝萬幸。臣無任屛營祈懇之至。踏啓字。
副校理閔弘烈疏曰,伏以臣偏母,素抱貞疾,源委已痼,每當寒節,寧日恒少。又於日前,脫着失宜,疾癖本症之外,重感輪疾,寒熱交作,頭疼如碎,咽喉浮塞,飮啖全却,種種諸症,俱係不輕,臣方左右扶將,日事刀圭,以此情理,實無離捨供職之望。玆敢路暴煎迫之微態,疾聲仰籲於仁覆之下。伏乞聖慈,俯賜鑑察,亟削臣職名,以便救護。仍治臣瀆擾之罪,以肅朝綱,不勝萬幸。臣無任屛營祈懇之至。踏啓字。
弼善洪檢疏曰,伏以臣於直中,伏見全羅監司洪樂仁啓本,則以臣掌試本道時,監試初試榜目中,無錄名而得參者爲三人,仍請拔去。臣於是,誠不勝瞿然者,第伏聞三人中一人,則臣取考成冊果不載錚。故發關該邑,限會試停擧,其餘二人則俱載成冊,故初不置慮矣。今此狀辭,以見漏本營成冊,至有請拔之擧,蓋臣則只憑試所成冊,而道臣則一依營成冊論聞,是必由各邑成冊兩報之際,或不無疎漏之失,而臣何知錄於此者,漏於彼也?原其事實,不過如斯,道臣旣請狀拔,則在臣私義,亦有所不敢晏然者,略入文字,仰瀆宸嚴。伏乞聖明,俯垂諒察,亟遞臣職。仍治臣不審之失,以安私分,不勝幸甚。臣無任屛營祈懇之至。批答出傳敎
丁亥十月十五日辰時,藥房入診,大臣同爲入侍時,都提調金致仁,提調洪樂性,副提調兪彦民,假注書曺命業,記事官洪相簡·柳焵,醫官方泰輿·許礈·李以楷·李泰遠·慶絢,左議政韓翼謩,右議政金尙喆,以次進伏訖。致仁曰,聖體調攝,若何,寢睡·水刺之節,亦何如?上曰,一樣矣。進湯劑,上進御後,泰輿等以次診脈候。跑伏曰,左右三部調均,而滑體一樣矣。上曰,祀典莫重,而諸祭官,便服以處,駭然矣。致仁曰,丹門外便服則猶可也,而至於丹門內,則誠萬萬可駭矣。上曰,非特此也。朝官之闕內出入者,皆於開陽門外換服,事甚可駭,特爲下敎,而都尉年少,不知事體,故竝申飭矣。致仁曰,新進少官或昧事體,闕門外換服矣。上曰,固然矣。此皆時體也。專以偃便爲事,故每有此擧,所習可駭矣。上曰,靑衣下敎後,稍變舊習,不可無申飭矣。致仁曰,王世孫以感氣,果日彌留云,下情不勝焦悶矣。上曰,已少減矣。雖然凡節,比諸今夏,則大勝矣。尙喆曰,世孫方當沖年,膏梁宜戒也。上曰,然。故最戒生冷,而腴膩亦不近口,此可幸也。翼謩曰,昔年李之菡,每食五穀飯·山野菜,精力尤好,攝生之道,不在於膏梁矣。上曰,予今望八,膄膩不適於口,故世孫亦如此矣。致仁曰,雖以進上水刺言之,所進太淡矣。上曰,預念明春,實爲沓沓,日前御製,左右相見之乎?對曰,見之矣。上曰,前日以視若復常,則當受賀爲敎矣。更思之,實有不然,故御製中已諭矣。若曾孫有慶則當受之矣。尙喆曰,曾孫有慶,卽殿下爲宗社之望,而明年亦是宗社無前之慶,則殿下何靳兪音乎?上曰,預念此事,或達宵不寐矣。翼謩曰,此乃當來之事,則不必煩聖慮矣。上曰,子曰擧直措諸枉,能使枉者直,今日不犯禁令。只有大祝金尙集一人,其令該曹,特爲陞叙調用。出傳敎上曰,尙集與右相幾寸乎?尙喆曰,六寸矣。上曰,陞叙不甚關重乎?致仁曰,名士陞叙,此實大關嶺矣。上曰,然乎?上曰,藥房提調持湯劑,更爲入侍。出傳敎上曰,昨日下敎之後,今日亦不參,以有大臣所奏,此豈若此者,重任奚曠?兵判南泰會,從重推考,卽爲牌招察任。出傳敎上曰,兩司多闕,政官牌招開政。出傳敎諸臣仍爲退出。
丁亥十月十五日午時,上御金商門內。朝參入侍時,行都承旨兪彦民,右承旨韓必壽,左副承旨安杓,右副承旨金光默,同副承旨鄭彦忠,假注書曺命業·安中權,記事官洪相簡·柳焵,以次進伏訖。上具翼善冠·袞龍袍,以步轝,出延和門外降轝。仍爲殿座,百官四拜訖。領議政金致仁,判府事金陽澤,左議政韓翼謩,右議政金尙喆進伏曰,日寒若此,聖體調攝,若何?上曰,一樣矣。命書諭入庭大小臣僚書。王若曰,嗚呼,楚莊,五伯之一君,猶有飛將鳴將之語,能成其伯。噫,予雖否德,受三百年祖宗疆土也。今日諸臣,亦乃祖乃父世祿之臣也。旣非朝楚暮齊之比,而人心忸愒,百度叢脞。噫,幾年若心,可質彼蒼,而日夜經營者,不過慢君命隨時體,君命視若楚越,時體恐或異焉。以大者言之浮囂傾軌,日甚月增,朝著幾乎無人,望八其君,日苦於上。若此而何事可做?若此而甚事可爲,思之及此,玉食靡甘,亦歇後語。嗚呼,今歲何歲?憶昔乙亥,心隕膽墜。嗚呼,尙今支撑,非予之强也。卽陟降攸賜也。今朝下敎中甲戌乙亥,以日干支慕其年,今日海東臣子,着帽着帶,苟若有秉彝之心,雖夢裏,其宜嗚咽,奚云大者?雖節目間事,日愈甚焉。謂其翰圈,其雖外裔,務角勝而不顧君,雖玉葉代盡者,亦不思其君,趨從爲事,卽此二事,是負陟降,是負陟降。何顔以拜,何顔以拜?雖然暮年一心,惟在乎先,而今則祭享慢忽,謂其大祝無偶,而揚揚受香,謂其禮房聾瞽,而不能整待。此三百年初聞,豈謂其臣此?亦其君之不肖,君何能風行?臣亦不草偃,若是爲國,若是爲君,予莫知也。吁嗟,儒臣,昨入直而今違牌,吁嗟,耳目,惟恐其耳之聦,惟恐其目之視,爲人君,其雖暮年,經幄若此,誰與消日?耳目若此,予雖不聾,此視向時明乎?吁嗟,望八,無異自聾。嗚呼,衰年一倍其昏,蒼蒼俯臨,陟降下顧,此亦不孝,此亦不孝。至於丹門內便服,昔年一臺臣之請飭,而其亦自內而廣問者,予已仰覩,以昨日擧措觀之,其懈可知,故特命視焉。丹門雖踰,門外門階,非渠輩坐石,豈已立石?下馬碑內,卽一丹門。噫,頃年此碑,嫌其下馬,置於泥土中,揚揚馳馬於丹門外。故特命復竪,今日若不忌憚,奚異於頃者置碑泥土中乎?尤可駭者,冠服若是厭服,初何以立身揚名?此正一人唱之,百人效之,闕門之外,冠服爲耻。故莫重丹門,乃至于此,君有紀綱,臣何敢若此?其雖嚴飭,諺所云高麗三日,今日雖少勉,明日必也若知。噫,予雖衰矣。其宜隨日飭勵,隨時勉飭。以此觀之,于今聾瞽之耳目,坐其家而冠服則猶禁乎?昔則風行草偃,在於其君,今則風行草偃,在於其臣,此冠屨倒置矣。噫,冠屨倒置之世,便服爲事,亦豈異事?苦此不已,其着冠服,惟在闕門內,若是而能爲國能爲君乎?坐丹門階,換着便服,朝來想像,其若目覩。噫,祭服祭服,雖不敢䙝服,仍着尋家,亦何䙝乎?嗚呼,是豈臣哉?惟在其君之不率,惟在其君之不率。嗚呼,歲將暮矣。此心難抑之中,思之及此,惟望暮靈,涕沾于衫。嗚呼,今日有君乎,有臣乎?英重丹門,旣厭冠服,以此心何着冠服,而强忍拜君乎?此無他,一言蔽之曰,放恣也怠慢也。今日入庭諸臣,若無悛舊習之心,其宜納履於庭,便體於家。噫,下公門式路馬,卽廣敬也。予雖不學,脚雖艱澁,其於太寶洞口,若足不能踐,此等之人,其何心哉,其何心哉?此莫知小學灑掃應對之致,惜乎?大官與夙夜承旨之外,予莫知知此道也。予壻不飭,其況諸臣,亦何能爲挈短之道乎?此後私行外,詣闕者不敢着便服事,嚴立科條,耳目之逡巡,其亦不欲着冠服之致。噫,朝鮮不欲着冠服,君何能爲君乎?慷慨亘中,洞諭一庭,咸頒知悉,小抑自便。致仁曰,嚴敎如此,此後臣子,豈有不飭者乎?上曰,有不飭者,則非人理矣。昔宋錢若水,能辨勇退之節,此則固難效則,而立身事君,不思廣敬之禮,反生驕氣,一人行之,百人效之。或有着公服出入者,皆將以謂錄事錄官,夫子所謂事君盡禮,人以爲諂者,此之謂也。仍命必壽宣諭,致仁·翼謩·尙喆,竝起伏曰,臣等,亦下去聽,下諭矣。上曰,依爲之。上曰,今方慷慨宣諭,而入侍大臣,其亦聽諭而下去,則身爲臺臣,其宜先聽謄傳,而此不滿下敎,欲請寢而然耶?若或引嫌,此正手脚忙亂者也,事之可駭,莫此爲甚。此等之類,諭何益哉?事當先遞差後拿處,而其雖無謂,暮年待臺閣之道,決不若此。故以惜鳥卵之意雖寢,國體所在,亦豈泯默?並施削職之典。出傳敎必壽曰,沈觀之昨自試所差祭官,今朝又入直,以冠服往來,而初無便服之事矣。上曰,沈觀之亦如金尙集云,一體分揀。致仁曰,此全羅監司洪樂仁災實分等狀啓也。長興等十一邑,置之之次,全州等四十二邑,置之稍實。仍以爲本道年事,雖云豐稔,初非庚戌之可擬,而該曹給災六千七百結。比諸庚戌,幾乎減半,以此分俵,其勢末由,特許加劃三千五百結。新還固當準奉,而舊還則稍實之次邑,竝限三分二徵奉,京外各司所管各樣舊逋,奴婢身貢,改船拯劣米,一竝限明秋停退事,請令廟堂稟處矣。分等甚精,依此施行,本道年事,雖云登稔,該曹給災,過於精納,今其加請,勢亦無怪。二千五百結,特爲加劃,舊還謂以稍豐,一竝準捧,則有非息民之政,毋論稍實之次,依道臣所請,竝限三分二徵捧,各司各樣舊逋,奴婢身貢,敗船拯劣米,限明秋折半停退爲宜,以此分付,何如?上曰,依爲之。致仁曰,舊還分數減捧,盡從道臣之請,其於他道,亦皆酌量民情,許其減捧。道臣尤不可不仰體德意,準捧定數,俾爲嗣歲之備,以此諸道,一體分付,何如?上曰,依爲之。出擧條致仁曰,此平安監司鄭宲災實分等狀啓也。祥原等七邑,置之稍實,中和等七邑,置之之次,安州等八邑,置之尤甚。仍以爲禾穀,最爲被災,本色準捧,其勢誠難,尤甚邑全數,之次邑折半,稍實邑三分一,以相當穀,分數代捧,舊還姑爲停退,推奴徵債,限明秋防塞事,竝請令廟堂稟旨,分付矣。分等依此施行,沿海畓農,被災最甚,則代穀之請,勢亦不已,尤甚邑折半,之次·稍實邑三分一,以相當穀,依準折代捧,使之待明秋還作本色,舊還尤甚邑折半,之次·稍實邑三分一,亦許停捧,推奴徵債,依狀請防塞爲宜,以此分付,何如?上曰,依爲之。出擧條致仁曰,拜表不遠,政府西壁,例常進參於方物封裹,而左參贊尹汲,右參贊李昌壽,累被飭敎,尙不行公,事體殊爲未安,竝推考牌招,使卽出肅,何如?上曰,依爲之。李昌壽則下敎之後,一向撕捱,極爲寒心,從重推考,申飭行公,可也。出擧條上曰,政事,當日爲之。上還入大內後,諸臣退出。
上在慶熙宮。停常參·經筵。
藥房都提調金致仁,提調洪樂性,副提調兪彦民啓曰,昨日親臨帳殿,向夕還來,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,下敎時詣閤。
又下敎曰,殿講相値,明日入侍。初巡建功湯先入之,又一貼。依儒生殿講時例,只三提調入侍。日寒如此,茶則入之。
安杓,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于韓必壽曰,顯陵參奉魚必溟,內局入診,同爲入侍。
韓必壽啓曰,假注書安中權改差,代以魯聖鐸爲假注書。
以武臣堂上朔誠射試官望筒,傳于鄭彦忠曰,與祿試射有異,給之。
以備忘記,傳于金光默曰,今日入直內三廳武兼入直將官,當能麽兒講,依儒生例爲之。試官堂郞,以本廳堂郞待令,差備官亦依前待令,其令午後,待令呼唱,引儀先拜置之。
傳于金光默曰,試官以下入侍。
右參贊李昌壽疏曰,伏以臣,遭千古所未有之憯誣,荷千古所未有之洪恩,前後昭晣,固已備至,而向來批旨,益復懇惻,百有餘言,字字痛切,無異皎日之燭幽蔀,春雨之霑枯荄,滓穢賤臣,何以得此?瞻天九頓,血淚如瀉,古人所謂生死隕結,正爲臣今日道也,而若臣忝叨政曹時所被嚴敎之特賜爻同,寔出於委曲涵容之盛意,臣又惶感靡措。不意玆者,飭諭遽降,促臣入城,殿下其謂臣之情踪,尙可以重入脩門耶?臣卽聖世僇人耳。縱荷不世之恩,獲伸罔極之誣,而私心悲惋,久而未已,每一念至,忽焉忘生,區區自靖之義,唯有竄伏窮山,沒齒爲期,而尙且遲徊郊坰,瞻依京闕者,祗緣一段春係之忱而已。倘復諉以恩數之曠絶,責敎之嚴截,而厭然爲冒進城闉之計,則是眞無耻之鄙夫,臣雖虞詬,豈忍爲此哉?嗚呼,一顧之恩,思所以酬,一言之知,思所以報,雖於敵以下猶然,況臣之於君乎?顧臣受知蒙恩,天高地厚,而餘生仰答,已矣無路,撫躬悲咽,此何人斯?臣之情事,吁亦慼矣。伏乞聖明,曲加矜諒,依臣前疏所請,削臣姓名於朝籍。仍令攸司,重勘臣辜恩慢命之罪,以嚴臣分,不勝萬幸。傳于韓必壽曰,前已下敎,何如是乎?其章給之,牌招察任。
判府事金陽澤箚曰,伏以臣,今月四日蒙恩,祗奉先臣諡號,榮動門闌,感結幽明,旣已延諡改題矣。禮常焚黃先壠,而此與貤贈事件差間,請由之擧,未見舊例之明據,未敢遽然呈告,區區情私,不能自抑,敢以文字,冒控衷懇。伏乞聖慈,俯垂鑑諒,特許恩暇,俾伸至情,不勝大願。取進止。答曰,省箚具悉卿懇。其依箚請往省焉。仍傳曰,遣史官傳諭,給由馬·澆奠牀備給事,分付。
丁亥十月十六日辰時,上御集慶堂。藥房入診,顯陵參奉同爲入侍時,都提調金致仁,提調洪樂性,副提調兪彦民,假注書曺命業,記事官洪相簡·柳焵,顯陵參奉魚必溟,以次進伏訖。致仁曰,聖體調攝,若何,寢睡·水刺之節,亦何如?上曰,一樣矣。進湯劑,上進御後,上曰,魚必溟入來乎?彦民曰,入來矣。上曰,魚必溟進前。上曰,見其狀好矣。致仁曰,然矣。上曰,能誦夙夜箴乎?必溟曰,未能也。彦民曰,聞十三次初試,始得小科云,可知其善文,而眞所謂屢擧不中者矣。上曰,少時所作文,有可誦者否?必溟曰,未能也。致仁曰,以飯首居泮,聞善爲糾正之論,可貴矣。上曰,然乎?藥房先退。
丁亥十月十六日午時,上御集慶堂。能麽兒講入侍時,試官李漢膺·李國賢·李閏德·李道䘗·李思景·李格·金宗漢,右副承旨金光默,假注書安中權,記事官洪相簡·柳焵,以次進伏訖。上曰,諸武士次第誦能麽講。至李宗胤,上曰,誰也?宗胤曰,李如松七代孫矣。上曰,汝能計七代以下乎?宗胤曰,然矣。上曰,歷計之至李葂。上曰,汝李葂之奉祀孫耶?對曰,然矣。上曰,李提督奉祀李葂,以沁都人,每年歲首,拜於拱辰門。故因江華御史所奏,特除五衛將,今者聞之,已作故人,其孫李宗胤,今講入侍,乃知豈特奉祀於李葂?奉祀七代祖李提督,此人豈可沈於參下武兼?令該曹,宣傳官待窠,卽爲懸註調用。出傳敎以次講畢。上曰,收栍太高,試官推考。命書傳敎曰,凡事不可無勸奬,頃者以禁將之請定式,故其後爲效,而今番殿講時可見,而古人云,沃土之民不才,瘠土之民莫不向義,以今講觀之,瘠土之人,不若沃土之人。此無他,此人頻頻勸奬之致。雖然人亦魯莾,雖日十勸奬,何益之有?惟在其人,能誦其文,對號令亦精詳,其涉可嘉。諸宣傳官,各賜弦弓一張,不通者其宜飭勵,而今者非爲講也。暮年欲見武士,而此人之爲此,比前猶可謂勝也。一倂特爲分揀,至於將官,則幾番飭勵,禁哨外聞不快暢,耳聽金鼓,目視旌旗,渠輩職掌,而入番則只宿直處,在營外則便臥其家。雖習射之時,不過士伍之苦肩,常時若此,裏革何望?此無他,將不飭之過,訓將從重推考,此後申飭。恒言不稱老,渠何聞也,而不過五十之人,其欲彌縫不通若此,其涉可駭。武兼呂遇周,事當決棍,而非今番殿講之意,故雖十分參酌,其令指南突誦間入直。諸臣以次退出。
上在慶熙宮。停常參·經筵。
夜自一更至三更,有霧氣。
藥房都提調金致仁,提調洪樂性,副提調兪彦民啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
殿座罷後,政院·玉堂·藥房口傳問安。答曰,知道。
尹冕東啓曰,左參贊尹汲,特敎申飭之下,昨日違召,今日又不出肅,事甚未安,卽爲牌招察任,何如?傳曰,允。
傳于兪彦民曰,內局入侍。
以承傳色口傳下敎曰,茶則先入之,下敎時詣閤。
又下敎曰,日寒如此,排設則以局將廳擧行,承旨自光順門入之,仍爲來詣。
又下敎曰,暮年如此事,欲仔細爲之,騎郞或有可問之事,該府堂郞·羅將待令,判金吾旣已奉命在外,許解,其代判書李益輔除授,使之來待。
又下敎曰,承傳色金興燧記過。
又下敎曰,行首宣傳官記過,同爲待令。
又下敎曰,前承旨安杓·金光默前下敎施行置,下義禁府推考置之,中官金興燁下敎,一體置之。
又下敎曰,其處淨掃出門外事,分付南所。
兪彦民啓曰,今日殿座時,承旨不可不備員,左副承旨安杓,卽爲牌招,何如?傳曰,允。
傳于韓必壽曰,侍衛仍卽爲擧行。
韓必壽啓曰,新除授判義禁李益輔,卽爲牌招,何如?傳曰,允。
傳于韓必壽曰,當初朴喜淙擊錚時,阻搪騎郞,一體待令。
以備忘記,傳于鄭彦忠曰,一欲下問,今因徐命臣問之,平薪僉使,亦未周歲,而鄭存謙,以制書有違私律施行,雖値冬歲抄,勿爲抄啓。前僉使,令該曹,更爲口傳還付,兩僉使,其令待朝赴任。
傳于韓必壽曰,承旨入侍。
有政。吏批,判書李益輔進,參判金時默未肅拜,參議李徽之受由在外,左副承旨柳脩進。
吏批啓曰,軍資監正金用謙,除授後過限未肅拜,依例改差。傳曰,允。
以南玄老爲執義,以李亨逵爲司諫,以姜趾煥爲掌令,以宋鍈爲掌令,以李祉承爲持平,以崔爲持平,以徐浩修爲獻納,以李仁默爲正言,以徐命善·趙爲副校理,以金應淳爲副修撰,以申晦爲右參贊,以趙雲逵爲右參贊,以金和澤爲兵曹參知,以閔百興爲同義禁,以金載順爲兼西學敎授,以韓光載爲敦寧判官,以李衍祥爲永禧殿令,京畿監司南泰齊,今加崇祿加資事,承傳。
兵批,判書南泰會病,參判李應協病,參議姜必履入直進,參知未差,右副承旨韓必壽進,副護軍黃最彦·李憲默·申思運·朴奎壽·朴宗亮,副司直李昌壽·尹汲·蔡濟恭·李致中·金載順·閔弘烈·呂善亨·朴師崙·安杓·金光默,副司果兪彦鎬·金觀柱,馬梁僉使吳道鍉口傳還付事,承傳。
傳于鄭彦忠曰,儒臣持警世問答入侍。
韓必壽,以刑曹言啓曰,出身李弘基,以門外牀廛市民,爲人奸猾,獨專市利,使數百市民,幾至廢業之境,且做出無理之說,陰害多人,不一其端。故曾自刑·漢兩法司,前後懲治,不啻嚴明,而洪基不悛舊惡。今又慫惥僧人,設機謀害之狀,旣已綻露,此等奸惡之類,不可不嚴加痛繩,以除民弊,而李洪基,係是出身,曾經權管,移義禁府處之,何如?傳曰,允。
又以義禁府言啓曰,馬梁僉使徐命臣,稷山縣定配,當日押送事,命下矣。徐命臣,時在任所,以傳敎內辭意,具罪目,卽爲發遣府書吏交代後,仍令押送配所之意,敢啓。傳曰,知道。
副摠管黃柙疏曰,伏以惟天惟祖宗,眷佑我聖躬,寶算彌高,玉候康寧,臣民慶忭,曷有其極?仍念臣,跧伏鄕廬,逖違天陛,今已七年于玆矣。日前忽伏承騎省除旨,繼以有銀臺特命,以臣庸愚疾病之身,豈敢有一分堪承之望,而區區犬馬之誠,惟在於一覲耿光,退塡丘壑。故有除輒膺,屢登文陛,在臣私分,固已萬萬榮幸矣。迺於千萬夢想之外,聖恩天大,無物不遂,乃以先臣之故,擢臣以摠府之秩,十行絲綸,眷眷於臣父,臣及臣從祖臣臣,雙擎九頓,感淚無從,他不遑顧,粗伸叩謝之忱,而第念命德之器,不宜濫授,特擢之恩,亦出常格。臣雖欲從恃寵眷,晏然仍冒,其奈累聖簡而辱名器何哉?況此陪衛之職,其責甚重,尤非孱朽之所可堪。玆敢披瀝肝血,仰暴至懇。伏乞聖明,俯垂鑑諒,收還臣新授職秩,以重公器,以安微分,不勝幸甚。答曰,省疏具悉。今者陞擢,意蓋深矣。卿勿過辭察任。
丁亥十月十七日辰時,上御集慶堂。藥房入診入侍時,都提調金致仁,提調洪樂性,副提調兪彦民,假注書曺命業,記事官洪相簡·柳焵,醫官方泰輿·許礈·李以楷·李泰遠·慶絢,以次進伏訖。致仁曰,聖體調攝,若何,寢睡·水刺之節,亦何如?上曰,一樣矣。進湯劑,上進御後,泰輿等以次診脈候,跪伏曰,左右三部調均,而滑體一樣矣。上曰,李昌壽去矣。致仁曰,連在江上矣。上曰,封裹何日?致仁曰,再明日矣。東西璧俱不行公,而一不申飭,則將隨處逡巡,故須請勉出,而今則將不得不變通矣。上曰,拜表將近,已問於筵中,今者此任,勢難强迫,政府東西璧,今姑許遞,其代政官牌招擧行,待下批牌招察任。出傳敎上曰,申晦連爲行公,元仁孫在京,爲國之心可嘉矣。彦民曰,今則李溵·鄭弘淳,皆在京矣。上曰,然乎?李溵之所遭,不如元仁孫矣。致仁曰,豈有間乎?日月已久,轉加收用,好矣。上曰,李昌壽事,皮不存矣。致仁曰,抮兄等說,不近人理,而當之者,豈不痛迫乎?彦民曰,趙明鼎,今聞入來矣。上曰,乃父之子,宜如是矣。上曰,洪領府之入來,渺然矣。致仁曰,已過二歲,明年當入侍矣。上曰,予若是衰矣,而卿等稱,以慶事,欲困我可悶。致仁曰,物來順應,以示絜矩之道,好矣。上曰,此豈順應之事乎?予每慮太康,而卿等每勸以張大之事,難矣。致仁曰,此則夏間亦力請,而以年年稱觴,過加撝謙,辭旨惻怛,臣不敢更言,而明年旣間一年,此何等大事,而若是靳辭乎?上曰,予志已定矣。彦民曰,詩云何以恤我?我其受之,寶算無疆。玆是陟降攸賜,允合上告下布,駿惠我後生矣。上曰,作樂稱慶,予豈許之乎?彦民曰,躋彼公堂,稱後兕觥,古禮然矣。上曰,年豐歲和,則同彼野老,稱觴爲樂,予亦不辭矣。致仁曰,野老之會,臣等豈不參乎?上曰,與我同志者,其惟洪奉朝賀乎?一古談,以無笙篁爲欠,而何用笙篁爲哉?趁明年必上來矣。致仁曰,今冬當上來云矣。上曰,計其年,入耆社尙達,其休致太早矣。致仁曰,陟降攸賜,殿下豈不思仰答之道乎?上曰,鳳凰雖至,景星雖見,於予則非慶矣。致仁曰,雖鳳凰·景星,豈如寶算彌高之慶乎?上曰,今番封裹時,只綿紵御覽事,分付。出傳敎上曰,讀李商芝疏及朴喜源俱辭。上曰,伐喪云者,似不虛語矣。致仁曰,一隻之言,豈可盡信之乎?上曰,擧措怪矣。喜源亦是士夫,豈可全事誣罔乎?上曰,噫,雖白首暮年,此等處不可尋常,以供辭陳章觀之,一則爲親,一則護舍,輕重判異,而若是伐喪,使人若權屠於咫尺,縗麻人子之心,若何?此則當遣京兆郞摘奸,而大抵登聞之類,兵曹操切,近者乃聞先示供辭,然後乃許云。故頃者,申飭若何,而此等爲親重事,彼此皆以赫赫士夫,則其君雖衰臥,騎曹堂郞,焉敢操縱?此政若丙吉之不問殺人,問牛喘者也。本事之外,此國不國君不君之關緊也。若此國初,設登聞鼓之意焉在,當於闕門親問,秋曹諸堂郞,率朴喜源,其令卽爲來待。出傳敎致仁曰,一法官足矣。日寒如此,何至臨門乎?上勵聲曰,李商芝疏章,極放恣矣。仍退出。
丁亥十月十七日二更三點,上御集慶堂。儒臣入侍時,應敎金尙默,修撰沈觀之,同副承旨鄭彦忠,假注書魯聖澤,記事官洪相簡·柳焵,以次進伏訖。上命賤臣,持入金吾秋曹囚徒案。命書傳敎曰,今日輕囚放釋,聞囚徒曹光瑞,謂以有嚴査次,姑爲囚禁,此等模糊囚徒,今乃初聞,此殺人乎,相爭乎?身爲廷尉,何若是欠皁白?該堂從重推考,政院問啓。命書傳敎曰,日寒若此,大諭旣諭,禁推儒臣,付過放送,雖不遵禁令,非特此人等之過,鄭彦暹·李普溫·權以綱,以制書有違公律,勘處放送。李宜復,莫知計贓何律,而噫,身爲守令,大同錢私用,官錢猶若此,侵民何言?日雖寒不可勘處,令該府,具格勘律。上曰,李時中,前者以三兄弟中最劣者觀之,今日果驗矣。命書傳敎曰,寶鑑昭載設伸聞鼓,以通下情,卽盛德事也。昔之鼓今雖爲甑,此豈關由騎曹之事?其若有形勢者許之,無形勢者逐之,亦豈古法?頃者聞此弊,曾已嚴飭,則徐命臣之惟意操縱,放恣莫甚。噫,朴喜源非人微者,而其又若此,況强弱不齊者乎?以此觀之,伸聞鼓非通下情,卽該堂操縱之鼓也。初則矇然不知,旣聞後,事之寒心,莫此爲甚。故嚴立科條,則今猶若此,此國有法乎無乎?此後先探供辭,惟意低仰者,此眼無法者也,豈特投畀?此後若此者,禁錮終身事定式。噫,耳目聾瞽之中,伸聞又若此,小民情願,君何知之?此非國初設置之意,爲其臣,任自操縱,壅蔽爲事,而耳目聾瞽,君居九重,雖有大於此者,君何聞也?思之及此,不可以事過而心不能耐,臥中召承宣呼寫。噫,貪吏剝民,抱冤者莫伸,其曰有君有國乎?另加嚴飭,兪彦銖更思之,罷職猶輕,亟施刊板之典,雖下敎是誰之子,不能擔當若此,而外何能治百里,內何以平民情乎?仍爲禁錮五年。噫,時中,以故相之孫,爲一亭舍,身被衰麻,伐喪被衰之人,其無狀一也。代其子而乃敢訟冤,初意則此皆世祿之臣,其欲兩解,咫尺帳殿,其敢全然欺隱,其無狀二也。初則曰反置㼅中云矣。嚴問之下,其猶飾誰某物置其中,嚴問之下,以穢物置中自服,其無狀三也。渠之莊土,漢豈不知,而敢曰莫知云,而再次下問之後,猶以爲落石之田云,以故相之故觀之,於渠世居之處,則雖與民賭地,決非種一石之轂,而若非窮村鄕儒,以此爲農莊乎?其無狀者四也。人心大乖,卽欺君也,而受君之恩,其雖蔭官,職至頂玉,則焉敢若是欺君?其無狀者五也。噫,不思其袒,不體望八其君之飭,若是放恣,此無狀者六也。有一於此,難逭國法,況兼六乎?尤爲無狀者,不顧其君曲盡之心,以滿腔能猾,敢欲眩亂欺君,今雖衰矣。自少於此等之事,雖見古史,心猶欲治之,此心雖在憊臥之中,白少一也。朴喜源之供辭,已過多日,代其子之疏,其到已久。噫,以今月追慕之心,疆域事外,心無他故竝置,而意以殊常,今日初聞其疏。且竝讀喜源之供辭,正若雖柔必强,不覺臥席,自起臨門者也。今日大小臣工,莫曰其君之衰苶,氣雖衰心猶强,燠室不耐寒,不着御帽,半日冷處,莫知其冷。此暮年爲宗國,欲樹國法之意,雖有禁令,而今宜益加嚴飭,此後壙中置穢物者,中路伐喪者,無論職之有無,曲直若何?嚴刑三次後,終身充軍,莫云不問曲直之過重,以己之心度他人,爲親經營之壙中置穢物,無倫理也。隨事爭辨,可也。爲人子服衰,呼號奉櫬中路,而作黨代喪,此强盜之事也。今者下敎,豈云過乎哉?噫,時中·喜源,其猶若此,況强弱不敵者乎?抑强扶弱,卽予素志,而此人等若此,可勝塞心。況此是爭山也,則尤焉敢慘刻乎?鹿川之號,其雖故相之號,放相予知,今雖在矣。以范仲淹家范純仁麥舟之義,其猶許也。況初則以其祖惜舍㬘對,末乃爲田土而爲此自服,其亦陋,而不忍特命永爲庶人。噫,渠祖卽昔年耆舊,亦同入耆社之人,其奉祀孫,豈忍爲庶人,永爲庶人四字,更以禁錮終身頒布。命書傳敎曰,今則李商芝章,非商芝也。卽時中代搆也。此等之章,豈可汚語日記?何待開門?以門隙給之。噫,此亦深慨之意也。朴喜源之供辭,今無議處之事,置之。上曰,以冠帶往來乎?沈觀之曰,臣與金尙集,同時承命,還卽入直。故往來皆着冠帶,李運永,亦同爲着冠帶來矣。命書傳敎曰,人君事爲,豈可異同?頃者廉察之人,只見金尙集面目。故有陞叙下敎,追聞沈觀之,以特命大祝同來云。故一體勿問,而若此非徒褒嘉尙集,欲爲下問,今聞漢城主簿李運永亦然云而獨漏,一體分揀。若此金尙集陞敍則過矣,置之。命書傳敎曰,頃者,申飭之下,除拜屬耳。又捧辭單,當該承旨推考,戶曹佐貳,豈可取便?且兵曹參議,頃者請養,其若昨日遭故,今已闋服。噫,人間歲月,一何速乎?予意若此,況爾孝子之心乎?雖然禫月,以其心亦難行公,宿衛重地,豈可曠焉?無故尋單,亦宜抑也。兵曹參議金和澤,戶曹參議除授,戶曹參議金魯鎭,兵曹參議除授,牌招入直。命書傳敎曰,今聞陞補四抄云,爲儒生,深冬宜可顧其令,申飭,準次四學之製,俱不爲之云,事之寒心,莫此爲甚。學敎授從重推考,乘其間,必也今月內畢爲事,一體申飭。上曰,儒臣承史,輪讀警世問答。承史儒臣輪讀訖。諸臣以次退出。
丁亥十月十七日午時,上御局將廳。殿座入侍時,行都承旨兪彦民,右承旨韓必壽,右副承旨金光默,同副承旨鄭彦忠,假注書曺命業·魯聖鐸,記事官洪相簡·柳焵,以次進伏訖。上曰,君父暮年,欲樹國綱之時,一承宣逡巡欲免,一承宣其敢遊辭,事之可駭,莫此爲甚。左副承旨安杓,右副承旨金尙默,先遞差,下義禁府推考。出傳敎命書傳敎曰,承旨有闕代,前承旨尹冕東,參知柳脩除授,房依前,牌招先入侍後謝恩。上曰,新除授承旨尹冕東叙用。上曰,中官金興燁,以不能爲公律,勘處放送。上曰,朴喜源拿入,判義禁李益輔,知義禁李景祜,同義禁兪彦述,刑曹判書韓光會,參判兪漢蕭,參議尹學東,以次序立訖。益輔曰,速使拿入,喜源拿入。上曰,今日。是汝爲父得言之秋,當初汝幾番見阻乎?汝若有一言之錯,必重罪矣。喜源曰,豈敢誣罔乎?李時中之撤灰板納穢物,果的實矣。上曰,是非伐喪乎?命拿入李商芝。必壽曰,李商芝,以病不來矣。上曰,李商芝之父時中拿入。上曰,汝爲一亭舍,忍可伐人之喪乎?時中曰,此亭舍,自矣祖父所設置者,其中皆矣家之物,則其所禁斷,果臣之罪也。命書俾敎曰,李時中,近者國綱解弛,民不畏法,今不嚴懲,何以勵末世?初則其欲不過申飭,惜其田土,納汚穢之物於壙中,殘忍伐喪,今方人鬼莫辨之子,借名陳章,下問之初,節節欺隱。噫,其雖蔭官,職則緋玉,焉敢若此?事當海島充軍,而其矜者,渠雖無狀,身被衰麻也。特爲參酌,永爲庶人,使海東臣子,其須懲戢焉。命書傳敎曰,噫,自國初設置登聞鼓,專爲通下情之盛意,而末世操縱。故曾已,申飭,則朴喜源之登聞,事面若何,而二品騎堂,豈敢操縱乎?聞名之後,不可尋常處之,馬梁僉使徐命臣,稷山縣定配,當日押送,使今日諸臣,少知國綱。上曰,馬梁僉使吳道鍵,口傳還付。出榻敎命書傳敎曰,今覽朴喜源供辭,京幾監司南泰齊題辭,其涉可嘉。今日一世私意之世若此,豈無擧直之道?特爲加資,以示此意。高陽郡守兪彦銖,是誰之子?欲免此等事,事之可該,莫此爲甚,罷職。其代近者多苦,頃若卽遞副護軍許燧除授,其令當日辭朝。上曰,禁府都事李衡直汰去。出榻敎上曰,竝拿出。上乘輿,藥房都提調金致仁,提調洪樂性進湯劑,上進御訖。還入大內,諸臣退出。
上在慶熙宮。停常參·經筵。
藥房都提調金致仁,提調洪樂性,副提調兪彦民啓曰,昨日親臨帳殿,抵暮還內,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
韓必壽啓曰,憲府連日監察茶時,諫院許久闕啓,俱涉未安,除在外外,未肅拜人員,竝卽牌招,何如?傳曰,允。
傳于鄭彦忠曰,金判府事,內局入診,同爲入侍。
以備忘記,傳于韓必壽曰,辭單飭勵之代,其人坐席未暖捧單,更以思之,只問備,暮年何飭?其敎置之,都承旨兪彦民遞差。
以備忘記,傳于韓必壽曰,都承旨有闕,代李福源代差,牌招察任,房順房,三院副提調例兼。
以承傳色口傳下敎曰,都承旨卽爲牌招備員,下敎時詣閤。
又下敎曰,建明門當殿座,建功湯及晝茶先入之,明日入侍。
又下敎曰,在外承旨許解,其代黃柙除授牌招,先入侍後謝恩,三院副提調例兼,房順房。
又下敎曰,以此觀之,多有操縱之事矣。前旣下敎,何不關由於堂上乎?其時入番結束色書吏,令騎曹決棍二十度後,稟奏。
又下敎曰,殿座後,騎曹郞廳直對,則有參酌之道而若或欺隱,當決棍,預爲分付。
又下敎曰,初二日毓祥宮初獻官,以錦城尉塡差,儲慶宮初獻官,以昌城尉塡差事,分付。
又下敎曰,封裹相値,禮判有闕,代判尹李景祜除授,牌招察任。
又下敎曰,今日選幾人,一時盡選乎知入,而東學·南學,何日設行?亦知入。
又下敎〈曰〉,故贊善奉祀孫,聞昨日承旨言,則今爲守令,而聞領相所奏,則方閒居云,其爲子爲孫,知入。
以備忘記,傳于柳脩曰,申飭之下若此,日有君命。此後若此,當該結束色執吏,令訓將,沙場軍律,日無滋味,自闕門逐之,當殿座沙場,官員執吏,當施軍律,以此嚴飭,更思之,徐命臣太輕,以南海縣擧行,卽爲分付當直。
又備忘記,噫,國初設伸聞鼓之意焉在,以此觀之,遐方人莫知幾番,當殿座建明門,當問于入直騎郞,殿座前,其令嚴査以待,其若欺隱。仍詣沙場,當體昔年之盛意,飭群下之慢蹇,今當殿座,時刻置之。
傳于韓必壽曰,今日殿座時,典設司爲之。
柳脩啓曰,今日殿座時,承旨不可不備員,同副承旨鄭彦忠,以式暇出去,卽爲牌招,右承旨尹冕東,病不仕進,所當請牌,而拘於廳規,不得請牌,何以爲之?敢稟。傳曰,牌招。
傳于韓必壽曰,仍爲來詣,侍衛依昨日例擧衍,前排建明門待令。
備忘記,今日君命之稽滯,專由乎此輩,學製申飭,旣爲多士,則豈敢若此?今日內皆擧行。
備忘記,將以申飭,則以遐方文臣,其欲媚怳若此,其心陋矣。其雖均點施行,其習不正,豈飭校書正字二人?雖然與二人有差等,今番承文上博士,以國子分館,永爲施行,徵勵此習,何以爲永爲?近者護路太廣故也。
以承傳色口傳下敎曰,旣有此敎,先汰承文院。
備忘記,因此下問政院,朴贊成之子前縣監師近叙用猶稽云,特爲叙用復職。
黃柙,以弘文館言啓曰,新除授副校理徐命善,副修撰金魯淳,卽招察任,副校理趙㻐,時在平安道永柔地,經筵入番事緊,請斯速乘馹上來事,下諭。傳曰,依啓。
柳脩,以兵曹言啓曰,以承傳色口傳下敎,以此觀之,多有操縱之事矣。前旣下敎,關由於堂上乎?其時入番結束色書吏,令騎曹,決棍二十度後稟奏事,命下矣。依傳敎,當該入番書吏尹喜道,決棍二十度之意,敢啓。傳曰,知道。
柳脩,以摠戎廳言啓曰,水原·坡州別驍士都試居首者各一人閑良,則直赴殿試事,曾已定式矣。水原所報六兩騎蒭·鞭棍入格者六十一人,坡州所報六兩騎蒭·鞭棍入格者三十九人等柳葉箭·片箭試取計劃後,其中居首者各一人,別單書入,其餘入格之類,使各該邑,依例施賞之意,敢啓。傳曰,知道。
韓必壽,以義禁府言啓曰,徐命臣所爲,萬萬無據,倍道押付事,卽爲分付,命下矣。南海縣定配罪人徐命臣,以傳敎內辭意,具罪目,依例發遣府書吏,卽爲嚴飭倍道,押送配所之意,敢啓。傳曰,知道。
又以義禁府言啓曰,徐命臣太輕,以南海縣擧行事,命下矣,以傳敎辭意具罪目,依例發遣府書吏,卽爲押送配所之意,敢啓。傳曰,知道。
又以義禁府言啓曰,鄭彦暹·李普溫·權以綱,以制書有違公律,勘處放送事,命下矣。右人等,以制書有違公律,各杖一百受贖,而依承傳,鄭彦暹,功減一等,竝放送之意,敢啓。傳曰,知道。
又以義禁府言啓曰,平薪僉使鄭存謙,以制書有違私〈律〉施行,雖値冬,歲抄勿爲抄啓,前僉使,令該曹,更爲口傳還付事,命下矣。鄭存謙,時在任所云,前僉使,今日內口傳還付,發遣府書吏,依例交代後拿來,何如?傳曰,允。
又以義禁府言啓曰,刑曹啓辭內,出身李洪基,移本府處之事,允下矣。李洪基,今方待命於本府,卽爲拿囚之意,敢啓。傳曰,知道。
掌令宋鍈啓曰,臣本才疎識淺,百無肖似,雖不能以言責自處,而前後臺地,愧甚尸素,向臣之叨是職也。論啓數人,未蒙允可,言不見槪,反躬惶恧,而兩日之間,一發一停,則臣之見輕於僚臺,尤無餘地矣。至於禁松事,纔蒙允兪,旋下責敎,至有特遞之命,至今追思,悚愧積中,此莫非臣人微言輕,未能感孚之致,以此以彼,尙靦面目,豈可以時移事過,而自同無故之人,抗顔於臺次乎?請命遞斥臣職。答曰,勿辭。
丁亥十月十八日午時,上御典設司。殿座入侍時,行都承旨黃柙,右承旨尹冕東,左副承旨柳脩,右副承旨韓必壽,同副承旨鄭彦忠,假注書曺命業·魯聖鐸,記事官洪相簡·柳焵,以次進伏訖。上曰,入直騎曹郞廳拿入,入直郞廳趙守儉拿入。上曰,朴喜源,以京華士夫,猶有阻搪之弊,不能納原情,則遐方無勢之人,有懷莫籲者必多矣。汝須一一詳陳也。守儉曰,臣於數昨入直,故不能詳知矣。上曰,決棍十度後,汰去。上曰,登聞則禁之,雜人則不禁,結束色吏,其習可駭,騎堂出去,加杖訊也。上曰,其君望八,而徐命臣之壅蔽,李時中之欺隱,俱極寒心,至如趙守儉,則迷劣錯亂,不足責也。上曰,徐命臣定配草記中,不書罪人字,禁府都事金安默拿入,決棍二度,命拿出。命書傳敎曰,徐命臣所爲,萬萬無據,倍道押送事,卽爲分付。上曰,精神索莫,只思李福源,莫知安城旣遞,仍任本郡事,卽爲分付。上乘輿,藥房都提調金致仁,提調洪樂性進湯劑,上進御訖,還入大內。諸臣退出。
上在慶熙宮。停常參·經筵。
藥房都提調金致仁,提調洪樂性,副提調黃柙啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,下敎時詣閤。
柳脩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
黃柙啓曰,右承旨尹冕東,今日不爲仕進,卽爲牌招,何如?傳曰,允。
以承傳色口傳下敎曰,翰林召試人,有未入來者乎?知入。
韓必壽啓曰,掌令宋鍈,引避退待,以至經宿,尙未處置,事甚未安,除在外·未肅拜·傳旨未下外,執義南玄老,卽爲牌招,以爲處置之地,何如?傳曰,允。
傳于韓必壽曰,內局入侍。
黃柙,以弘文館言啓曰,副應敎尹承烈,修撰宋載經,旣已帶職蒙宥,竝卽牌招察任,何如?傳曰,允。
黃柙啓曰,吏曹判書李益輔牌不進,推考傳旨,今方捧入,而開政命下之後,如是違牌,不卽擧行,事甚未安。參判金時默疏批未下,參議李徽之受由在外,判書更卽牌招開政,何如?傳曰,允。
以文臣朔試射試官望筒,傳于柳脩曰,稱以在外,則其何爲乎?置之。
以備忘記,傳于柳脩曰,定式之後,登門寥寥,其涉殊常,今日聞領相所奏,遐方之人,莫知差備門之何門,其勢固然。今日乃覺,有形勢者入,無形勢者逐。此猶一事,古人云錢通神,有錢者勿問,無錢者逐之,此輩之伎倆,昨日雖免沙場,一宿之後,必復若前,另加嚴飭,守門將之欲免問備,來開陽則逐興化,來興化,逐於開陽,此弊熟知?日後若此,當該守門將,當充軍海島,亦爲嚴飭,以今番擧措觀之,此正一人不良,百人受弊者也。
傳于柳脩曰,吏曹參判金時默,牌去來,申飭。
柳脩啓曰,吏曹參判金時默牌不進,推考傳旨,今方捧入,而開政命下之後,如是違牌,不卽擧行,事體誠極未安,更卽牌招開政,何如?傳曰,待開門牌招開政。
又以啓曰,明日翰林召試爲之事,命下矣。領監事·春秋館堂上,竝待開門,牌招,何如?傳曰,允。
假注書曺命業·魯聖鐸遞差,代以申光緝·蔡弘履爲假注書,事變假注書鄭履玉遞差,代以黃宅仁爲事變假注書。
柳脩啓曰,明日次對,兩司當爲進參,而牌不進傳旨未下外,未肅拜·不爲行公人員,竝待開門牌招,以爲入侍之地,何如?傳曰,允。
又以兵曹言啓曰,五衛將權濡,身病危重,勢難供職,呈狀乞遞,宿衛輪番之任,不可久曠,今姑改差,何如?傳曰,允。
忠淸監司李重祜狀啓,鎭川等官良人梁得伊等燒死事。傳于韓必壽曰,令本道,恤典擧行。
吏曹參判金時默疏曰,伏以臣,庸陋謭劣,文質無當,猥蒙狒拭,位躋亞卿,而無一報放,有百瘡疣,平居愧惶,若隕淵谷,不意玆者,遽有天官佐貳之命,臣驚懍駭惑,莫省攸措。噫,是職也。銓衡人物之地,如臣者,聾瞽時議之人,以臣身而擬是職者,無亦近於鶢鶋之鍾鼓耶?顧臣前後踐歷,罔非踰涯過分,而視若周有,有徐輒膺者,誠以世世受恩,與天無極,徒知趨走之爲恭,未暇廉義之自顧也。至於職任之稍涉淸要者,則不但臣夢想之所不到,我聖上所以春念乎臣家,期責乎臣身者,亦何嘗不在於不墜謹拙之家規,不涉睢盱之名塗,而今此新除,奚爲而及於臣哉?凡朝臣之新除職召者,可辭·不可辭·辭而不居,固可謂克讓,而若臣之所帶,自知萬萬不稱,初無辭受之可論。且況前乎臣,而望實才地之十倍乎臣者,引義力辭,輒蒙俯諒而曲許,則臣何敢弁髦前輩之所已行者,而天地曲成之惠,豈可施之於前,而獨阻於今乎?衷情所懇,不敢自外於明主之前,瀝血陳籲,仰瀆崇聽,伏乞聖慈。念臣人器之不稱,察臣私義之難强,特許遞免,俾重務無曠,私分獲安,千萬幸甚。批答備忘記出
吏曹判書李益輔疏曰,伏以臣,累朔嬰疾,分爲癃癈之物,凡有除拜,豈有陳力之望,而自叨銓任,黽勉承膺者,亶出於仰體聖眷,俯怵私分,盡力驅策,不計顚仆,區區此心,神明臨之矣。乃自帳殿罷對之後,感冒闖乘,本症重發,見今寒戰嘔吐,頭疼目眩,神識昏錯,殆不省事。此際以在外臺官差出事,至有問備之命,臣於病中,已極震凜,繼以開政有命,天牌荐降,豈敢不竭蹶趨承,而顧今症形陡劇,雖於房闥之間,猶不免須人轉側。其雖欲束帶趨造,其勢末由,不然則臣何敢偃然言病,自干慢命之誅,以負我殿下憂勤飭勵之聖意也哉?宛轉枕席,惶隕靡措,不得不疾聲仰籲於天地父母之前。伏乞聖明,亟命鐫削臣職,仂治臣罪,使成命毋滯,私分獲安,不勝幸甚。批答備忘記出
以備忘記,傳于韓必壽曰,其君猶若此,一時强赴,其何難乎?無乃能活李時中,帳殿因下敎推問,畏怯熊乎?其章給之,雖然此人本弱,宜用子産之道,參判金時默之章,以卿勿辭察職賜批,牌招卽爲開政。
丁亥十月十九日辰時,上御集慶堂。藥房入診,臺諫同爲入侍時,都提調金致仁,提調洪樂性,副提調黃柙,假注書曺命業,記事官洪相簡·柳焵,執義南玄老,醫官方泰輿·李以楷·李泰遠·慶絢·吳道炯·鄭允弼·許溵,以次進伏訖。致仁曰,聖體調攝,若何,寢睡·水刺之節,亦何如?上曰,一樣矣。進湯劑,上進御後,泰輿等以次診脈候。跪伏曰,左右三部調均,而滑體一樣矣。上曰,貼臥牀席,恒若不能起動,而事爲之際,雖或勞攘,亦無所損矣。上曰,暮年靜攝,其於祀典,不能伸在我之誠,愴觖多矣。致仁曰,年年陵行,未嘗闕焉。傳香之際,亦必親行,則雖在靜攝中,豈曰觖然乎?上曰,丁丑以後,李喆輔嘗言,聖孝自此無憾矣。靜夜無眠,想到此言,李喆輔雖曰無憾,予心則觖然矣。上曰,朴喜源事後,予欲設伸門鼓於興化門外,更思之,鄕曲無識輩,不可無慮,故中止之。昨與承宣,語及此事,承宣所見,亦如此矣。致仁曰,誠如聖敎矣。致仁曰,明日有召試之命,而次對相値,何以爲之乎?上曰,先行次對,仍行召試無妨矣。上問洪相簡曰,召試來赴者幾人乎?相簡曰,兪漢謹,病不能上來,鄭福煥·吳鼎源,以路遠,未及上來矣。上曰,陞學之設,果於擧子有效乎?致仁曰,士子之以文見稱者,多有名於陞學矣。上曰,十抄皆被選者,亦有之乎?致仁曰,臣嘗見之,任璞最於陞庠有名,至爲三十劃初試矣。上曰,此則果優於文矣。上曰,詣臺臺臣入侍。出榻敎玄老啓曰,請還寢東呂·址淳等還配之命,更令王府,嚴鞫得情。措辭見上上曰,勿煩。玄老又啓曰,請還寢定配罪人者斤萬酌處之命,更令王府嚴鞫得情,快申王章。措辭見上上曰,勿煩。出擧條玄老又啓曰,請還寢定配罪人金柱泰減等之命。措辭見上上曰,勿煩。出擧條玄老啓曰,臣本才疎識淺,百無肖似,雖不敢以言責自處,而前後臺地,愧甚尸素,而臣之叨是職也。論啓數人,未蒙允可,言不見槪,反躬惶恧,而兩日之間,一發一停,則臣之見輕於僚臺,尤無餘地矣。至於禁松事,纔蒙允兪,旋下責敎,至有特遞之命,至今追思,愧忱積中,此莫非臣人微言輕。未能感孚之致,以此以彼,尙靦面目,豈可以時移事過,而自同無故之人,抗顔於臺次乎?引嫌而退,聖敎飭勵,旣出匪怒,僚臺停論,在我何嫌?請掌令宋鍈出仕。上曰,宋鍈昨日之批,其欲勿辭勿退待,而日暮未果,處置中飭勵之目,其雖是矣,於禁松,予豈心喜而嘉奬乎?處置意或若此,昨日直欲下敎者,意蓋此也。其雖例文,頃者飭勵,焉知予心,而其用例文乎?其涉不審,而雖然此人,年少宜恕,以吏文製述之題觀之,飭則飭思則思也。復授臺職,意蓋在也,依啓。出擧條玄老啓曰,臣才疎識蔑,本不合於淸朝耳目之任,而嚴畏義分,黽勉出肅,今以處置,天牌狎臨,不得不章皇入參,而蓋僚臺停論,在我無失,不宜置諸落科,故敢請出仕矣。及承聖批,以猶用例文,其涉不審,責敎甚嚴,臣於是,窃不勝悚惶之至,何可晏然仍冒於臺次乎?請命遞斥臣職。上曰,不過飭勵,勿辭亦勿退待。出擧條玄老啓曰,新除授持平崔,時在忠淸道淸州地,持平李祉承,時在平澤地。司諫院正言李仁默,時在黃海道海州地,請竝斯速乘馹上來事,下諭。上曰,多臺許遞,意蓋在矣,而其復若此。噫,□今曾經侍從之臣,若權極之對策,則豈若是苟艱乎?在外臺臣,一竝許遞,違牌政官,從重推考,違牌人竝叙用,更爲牌招開政。出擧條上曰,藥房提調持湯劑,更爲入侍事,下敎。上曰,在外臺臣,一竝許遞,違牌人竝叙用。出榻敎上曰,聞朴喜源供辭,李商萊令本官囚禁,似必放送,而本官其若仍囚,放送事,分付。出傳敎上曰,政官從重推考,更爲牌招開政。出榻敎上曰,堂后任重,其宜擇人,而豈特前庭試,參下文官林立,而若無後庭試,何以擬望?當該承旨推考,三注書一竝遞差,以在京之人,更爲備擬。噫,若謂耳目,彌縫於在外之人,若云堂后,年少參下之人,其皆偃便,而政院曲循若此,甚事可做乎?良可駭也。出傳敎上曰,此人予非謂不足,而有是命矣。仍爲退出。
上在慶熙宮。停常參·經筵。
柳脩啓曰,大司憲李得宗,執義南玄老,掌令宋鍈牌不進,姜趾煥傳旨未下,持平二員未差,今日以監察茶時之意,敢啓。傳曰,知道。
藥房都提調金致仁,提調洪樂性,提調黃柙啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮口傳問安。答曰,知道。
以承傳色口傳下敎曰,茶則先入之,入侍次對同爲之。
傳于柳脩曰,內局次對,同爲詣閤。
黃柙,以司饔院書啓曰,漁夫貢人等,連日呼訢內,江水雖未合氷,冬節已屆,魚族隱入不出,設網累日,未免空還,關供生事,迫在朝夕云。每年如此之時,例以可合池魚及活鷄,有參半代封之規,而莫重御供,自下不敢擅便,惶恐,敢啓。傳曰,依例代封。
以備忘記,傳于尹冕東曰,政府檢詳,今日政擧行,長溪君諡號,亦爲催促。
尹冕東啓曰,假注書申光緝,時無職名,令該曹,依例付軍職,冠帶常仕,何如?傳曰,允。
以承傳色口傳下敎曰,對讀官依定式,以入直儒臣爲之,承旨只該房承旨爲之。
黃柙啓曰,吏曹參判金時默牌不進,推考傳旨,今方捧入,而開政命下之後,連爲違牌,不卽擧行,事甚未安。判書李益輔,卽爲牌招,參判金時默,更爲牌招開政,何如?傳曰,允。
有政。吏批,判書李益輔病,參判趙曮進,參議李徽之受由在外,承旨柳脩進。吏批啓曰,尙衣院僉正宋淳明呈狀內,身病猝重,勢難察任云,依例改差,何如?傳曰,允。又啓曰,判書李益輔牌不進,參議李徽之,受由在外,小臣獨政未安,何以爲之?敢稟。傳曰,仍爲之。以蔡濟恭爲大司諫,以李行源爲執義,以李弘濟·李普溫爲事令,以申益彬·李東顯爲持平,以李謙彬·朴師崙爲正言,以李致中爲副修撰,以金尙默爲檢詳,以沈鏽爲判尹,以李翼元爲敦寧都正,以洪相直爲掌樂正,以李謙鎭爲軍資正,以金德麟爲監察,以朴師近爲司僕主簿,以曺學臣爲禁府都事,以權彝性爲引儀,以李昌壽爲校書提調,以鄭亨復爲典醫提調,以金樂熙爲兵曹正郞,典籍姜俒,安城郡守李福源,仍任事,承傳。以李善海爲義盈直長,以尹汲爲觀象監提調,以李益輔爲奉常提調。兵批,判書南泰會服制,參判李應協服制,參議姜必履病,參知金魯鎭進,承旨柳脩進,副護軍鄭彦暹,副司直金時默·兪彦民·李祉承·崔,副司果李仁默·金相茂·崔景與,副司直申光緝。
丁亥十月二十日辰時,上御集慶堂。藥房入診入侍時,都提調金政仁,提調洪樂性,副提調黃柙,假注書申光緝,記事官洪相簡·柳焵,醫官方泰輿·李以楷·慶絢·金季良·吳道炯·鄭允說,以次進伏訖。致仁曰,夜間,聖體調攝,若何?寢睡·水刺之節,亦何如?上曰,一樣矣。進湯劑,上進御訖。上曰,藥房提調持湯劑,更爲入侍。出榻敎樂性先退,致仁請診候,上許之。泰輿診脈候退伏曰,左右三部,一樣調均,滑體差勝矣。以楷·絢所達,與泰輿同矣。提調洪樂性進湯劑,上進御訖。諸臣以次退出。
丁亥十月二十日辰時,上御集慶堂。大臣·備局堂上引見入侍時,領議政金致仁,左議政韓翼謩,右議政金尙喆,左參贊申晦,戶曹判書李思觀,兵曹判書南泰會,右參贊趙雲逵,禮曹判書李景祜,刑曹判書韓光會,行副護軍鄭汝稷,工曹參判閔百興,大司諫洪良漢,副應敎尹承烈,右副承旨柳脩,假注書蔡弘履,事變假注書黃宅仁,記事官洪相簡·柳焵,以次進伏訖。致仁曰,聖候若何?上曰,一樣矣。上曰,若過數月,則予年爲七十五,卿等必有若請,思之預悶矣。致仁曰,此乃宗社無前之慶,非殿下之私有,下敎豈可如是乎?翼謩曰,聖算彌高,實陟降攸賜也。特擧賀典,上答陟降付畀之意焉。尙喆曰,上答天休,下慰群情,卽擧國之顒望也。上曰,若陟降夢中,諄諄然諭之,則受之矣。如不然,難矣。上曰,吏判果有實病乎?致仁曰,臣昨聞之,當寒失攝,實難行公云矣。上曰,誠然則昨也下敎,其涉過矣。上曰,昨夜下敎,已示微意,而今聞相奏,其覺自過,金時默牌招下敎外,一倂勿施。出傳敎上曰,李時中之專事欺隱,實無狀,而李最中,則盡心國事,予曾知之,實嘉之焉。尙喆曰,李最中,眞幹事之臣,伏願爲國惜之。上曰,卿言公矣。翼謩曰,自右誹謗之木,敢諫之鼓,皆欲通下情矣。今番事,亦出聖上通下情之意,孰不欽仰,而至於再昨,日寒之甚,親臨帳殿,恐有損於靜攝之中,此當申飭,有司矣。不宜如是矣。上曰,卿言是矣,而此異微賤人之事,故如是矣。上曰,文純公奉祀孫有之乎?致仁曰,應有之,而未及知誰某矣。上曰,今覽先正之孫皆調用,而噫彼文純,其孫罪有淸顯者,莫重奉祀之人其誰?常誦其詩君恩許退老江村,一生惟詠感君恩之句,至於漁父詞,予則曰若靖節之賦也。使先正之孫,豈可泯乎?其奉祀孫,勿論曾任與否,卽爲懸註調用,而因此又問。嗚呼,先正文正公趙光祖,予則曰海東大賢也。忽思一自文善後,想必沈滯,其奉祀孫,亦爲問名,懸註調用事,分付。出傳敎上曰,金時默之撕捱,亦有所執乎?致仁曰,前者洪領府事,未嘗行公於兩銓,似亦此例而然也。上曰,倛是戚臣,洪領府事,旣不行公,則一彼一此,成其素志,亦無妨矣。上曰,欲問下敎,而循例賜批,今問予雖過許,不無所執,豈可許前而抑今乎?吏曹參判金時默本職,特爲許遞,其代大司成趙曮除授,牌招開政,陞補申飭,大司成前望入之,待下批牌招察任。出傳敎翼謩曰,國子長纔行五抄,士習幾定者文不恢公,實爲可惜矣。致仁曰,士子必失望矣。上曰,咨文安寶新舊本,予意舊本新本,不過淺深而已。今聞非特淺深,欲爲舊本,其紅挾雜云,此正文具中文具,人巧中人巧,此後勿爲煩稟,只以新本擧行。出傳敎致仁曰,故相金興慶,尙未議諡云矣。上曰,今聞領相所奏,故奉朝賀金興慶,尙未諡號云,此誠料外,申飭本家,其令卽爲請諡,諡狀來到後,令弘文館,卽爲議諡,舍檢先爲擧行。出傳敎致仁曰,此慶尙監司趙暾狀啓也。以爲尙州殺獄罪人逃失限滿,當該守令,所當據例請罷,而李敏輔莅任以後,振刷弊瘼,聲績茂著,罪人逃失,不過一時眚災,己卯年密陽府,亦有失囚之事,而其時道臣,以其善殆,狀請仍任,同牧使李敏輔,罷黜安徐事,請令廟堂稟處矣。該牧使善治,難爲可尙,失囚坐罷,法意有在,非有衆所共知,有事之時,則不可違越格例,輒許仂任,狀內辭緣,置之,何如?上曰,所奏是矣。依爲之。當初所請,其涉過矣。當該道臣,從重推考。出擧條致仁曰,頃年官帽變通時,帽子隻數,參互於節行別行,常時出來之數,有所酌定,而其後至今,無一番別行。故帽貴特甚,人多病之,如此之時,自廟堂觀勢闊狹,許令元包內,從略加貿似宜,故敢達矣。上曰,依爲之。出擧條晦曰,南漢有稅鼎牙兵名色,每年收捧錢數百兩,以此貿炭埋寘。故今已年久,其數不少,而至於燔鹽,尤是緊要者,而雖有從前若干別備,大不如埋炭之數。今若以此錢,一年埋炭,一年燔鹽,輪回爲之,歲以爲常,則亦可爲備陰雨之一端。故已爲取議於廟堂,敢此仰稟,依此定式遵行,何如?上曰,如是爲之,誠好矣。依爲之。出擧條晦曰,臣於南漢事,有仰達者矣,軍餉之耗縮,實非細慮,而雖以近來事言之,惠廳度支,俱貸去各萬石,惠廳則以錢還報。故今方貿米,次次充補,而度支則無意還報,蓋緣經費每患不足之致,雖難自京辦出,亦豈無從便可報之道乎?一時准報,臣亦不敢望,而若自從長區劃,漸次充報則好矣。下詢大臣而處之,何如?上曰,大臣之意,何如?致仁曰,軍餉固重,而卽今地部事勢,難責其還報,姑觀來頭而處之,宜矣。上曰,今則爲難,姑觀事勢處之,可也。出擧條良漢曰,請還寢鍾城府爲奴罪人天大酌處之命,依律處斷。措辭見上上曰,勿煩。上曰,頃者臨門廣諭之後,噫,白首暮年,冒寒飭勵,而今日特甚者,卽耳目也。兩臺違牌,一薇垣長,其雖彌縫入侍,不過謄傳一古歲,天大之尙今存焉。其涉異事,若無薇垣長,其將闕啓乎?事之寒心,莫此爲甚。南玄老,昨日勿退待之後,今何不詣臺?宋鍈則其亦下敎,此正不深非之意,只誦御題而下敎者,於渠司謂爲祖先感動者,何敢若此?自昨違牌中姜趾煥·洪相聖,申飭之下,若是違牌,分義塞心。洪良漢,施以不叙之典,南玄老·宋鍈·姜趾煥·洪相聖,豈可適中其意?先遞差,下義禁府推考,過今朔後勘律。出傳敎致仁曰,徐命善之一向撕捱,亦涉過矣。使之申飭行公,好矣。上曰,副校理徐命善,旣知趙昌逵之無據,則可謂皮不存也。司諫李亨逵,則李奎緯之斥,亦涉無謂,竝只推,更爲牌招察任。出傳敎
丁亥十月二十日申時,上御集慶堂。翰林召試入侍時,領春秋金致仁,監春秋韓翼謩·金尙喆,同春秋韓光會·李景祜,對讀官尹承烈·沈觀之,右承旨尹冕東,假注書蔡弘履,記事官洪相簡·柳焵,以次進伏訖。上曰,思得好題,而於此等試則可惜矣。上親誦董生行。致仁曰,靜攝中誦數大文,少無差錯,伏想平日,小學工夫誠深篤,臣等不勝歡忭矣。上命入董邵南序,命冕東讀之。上曰,今見好文矣。尙喆曰,館閣文字,莫大於四六,而近來擧子,不習於此,致有例規之不知者,實切悶矣。上曰,固然矣。上命入漂民謝恩表,命冕東讀之。上曰,以此表觀之,誠慨然矣。翼謩曰,自古强弱之勢懸殊,此亦不得已之致也。上曰,長溪君諡號,其爲之乎?致仁曰,聞其家自前,無請諡之事,儒川加諡,亦以特敎行之云矣。上命入長溪君致祭文,命冕東讀之。上曰,長溪,宗班中最賢也,惡可無諡也?上曰,故長溪君議諡,申飭,今聞儒川君不爲,故不敢請諡云,今乃覺焉。事勢固然,豈可强勸?噫,長溪,以儒川之子,爲國丹心,予已熟知,親製其文,已褒其心,何待諡狀?父子宜同,特寢諡狀之命,依儒川例,卽爲擧行事,分付弘文館。出傳敎上曰,當初下敎,意蓋在矣。今乃思之,恩彦主婚,堂上宗班,若何以同品宗班啓下?其雖啓下,旣無設廳之采書後書,主婚何能爲乎?令禮曹擧行,此後凡節擧行者,皆以禮曹爲之。出傳敎景祜曰,恩彦君婚禮時凡事,禮曹爲之事,旣承下敎矣。擧行等事,當自本曹,啓目稟旨,而不可無主管之人,本曹郞廳一員啓下,使之檢飭,何如?上曰,依爲之。出擧條上命諸臣少退,夜二更,上命諸臣後入侍。考券拆皮封時,致仁曰,二六之文稍優矣。四六之文,雖非習於四六者,元文則多有之矣。上命拆封,洪周萬爲壯元。上曰,此誰也?尙喆曰,洪尙賓之孫也。致仁曰,聞以四六得名,果爲壯元矣。金致九爲第二。上曰,此領相之族乎?對曰,然矣。翼謩曰,近來擧子,四六鹵莽,以兩次召試見之,有能文而不熟於四六蹊逕者,此後科場,頻出四六則好矣。上曰,然矣。致仁曰,兩醫司,卽課試銜門也。提調各爲一員,而問多屬於耆社之臣,此固朝廷美意,而有難責以職事。故年前大臣,陳稟依大典,復作二窠,一則俾以夙夜卿宰處之者,蓋出於深量事勢,務欲周便也。卽今典醫提調,已有耆臣之先帶者,而今日政,又以耆臣據差,殊有違於定式本意,且兩醫司之一人竝帶,亦異常規,新除典醫提調鄭享復,今姑許遞,銓官未免不察,推考,何如?上曰,所奏誠是,依爲之。出擧條上曰,蔡濟恭已闋服,來月當出仕乎?致仁曰,然矣。諸臣遂退出。
上在慶熙宮。停常參·經筵。
韓必壽啓曰,大司憲李得宗,持平申益彬未肅拜,執義李行源,掌令李弘濟,持平李東顯在外,掌令李普溫未肅拜,今日以監察茶時之意,敢啓。傳曰,知道。
藥房都提調金致仁,提調洪樂性,副提調黃柙啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,口傳問安。答曰,知道。
以承傳色口傳下敎曰,茶則先入之,下敎時詣閤。
又以下敎曰,初一日當番祗迎,儀注置之,以延和門擧行,初六日侍衛守宮仍。
傳于柳脩曰,內局入侍。
以承傳色口傳下敎曰,承旨有闕,代安杓除授,牌招察任,房依前。
又以下敎曰,中宮一人,不知其同類,頗殊常,令該府處之。
又以下敎曰,飭已施,今日禁推人皆放送。
柳脩,以弘文館言啓曰,本館上番副應敎臣尹承烈,以訓鍊都監從事官,今日本營上下坐起時,晝仕出去之意,敢啓。傳曰,知道。
假注書望,注書金履素呈辭,代以尹慶龍爲假注書。
傳于韓必壽曰,騎馬一匹立之,廳注書入侍。
傳于黃柙曰,中學·西學被抄儒生待令。
柳脩啓曰,西學·中學被抄儒生,依下敎來待矣。
丁亥十月二十一日申時,上御集慶堂。藥房入診入侍時,都提調金致仁,提調洪樂性,副提調黃柙,假注書蔡弘履,記事官洪相簡·柳焵,醫官方泰輿·李以楷·慶絢·鄭允說·李翊臣·許溵,以次進伏訖。致仁曰,夜間聖後若何?寢睡諸節,亦何如?上曰,一樣矣。請進湯劑進服,請診候。泰輿·以楷曰,脈候左右三部調均,滑體亦調均矣。上命入使行座目單子,命柙讀奏。上曰,學製設於何學乎?致仁曰,各隨其便好處設行矣。上曰,凡爲試官者,於四六文,知其工拙,似易矣。致仁曰,然矣。上曰,上注書預備翰林,俱不入來云,極非矣。上曰,有用處問注書,無代而先無,問預備史官,其亦無焉。此亦紀綱攸在,當該禮房承旨遞差,注書申光緝,預備翰林安廷鉉,一倂禁推。出傳敎上曰,藥房提調持湯劑,更爲入侍。出榻敎更進湯劑進服,上曰,眼昏之症,無乃服此之致乎?致仁曰,當有益而無害矣。上曰,豈其然乎?致仁曰,日寒如此,今則蔘苓茶,連爲煎進乎?上曰,姑置之。上曰,注書往西學,取學裂榜以來。弘履承命出去,諸臣遂退出。
丁亥十月二十一日申時,上御德游堂。中·西學被抄儒生入侍時,右副承旨韓必壽,假注書尹慶龍,記事官洪相簡·柳焵,以次進伏訖。羅致祿進前。上曰,誰也?致祿對曰,小臣居在公州,而欲爲工夫在京,觀今庠製矣。命誦科製數句後命退,申敬權進前。上曰,誰也?韓必壽曰,直長申光洙之子,而累魁陞庠,盛有文名矣。上曰,然乎?誦數句命退。李是鐵進前。上曰,誰也?必壽曰,故參判李震休之曾孫,而亦能文之士也。上曰,聞其誦券,似善文矣。李秉進前。上曰,誰也?秉對曰,故校理明煥之子也。上曰,年少乎?似碩大矣。必壽曰,此儒亦多文名,年少體壯矣。誦數句命退。尹致衡進前。上曰,誰也?必壽曰,尹錫烈之子矣。上曰,最年少乎?必壽曰,其父錫烈,亦少年矣。上曰,錫烈有長子矣。必壽曰,此儒亦名下之士矣。如此年少之儒,尤務勝於陞庠,日後聲名文任,無不權輿於是矣。上曰,然則陞庠關重矣。必壽曰,然矣。尹興烈進前。上曰,誰也?興烈對曰,臣卽弘烈三從也。上曰,此儒氏族,甚盛多矣。金履堯進前。上曰,誰也?履堯對曰,臣故相臣昌集之曾孫也。上曰,然乎?金履仁進前。上曰,汝亦故相之曾孫乎?對曰,臣金昌業之曾孫矣。上曰,故臣子孫之今日進講者多矣。必壽曰,被抄入來者,爲四人矣。洪樂述進前。上曰,誰也?樂述對曰,臣麟漢之子也。上曰,汝名熟矣。入於庭試合考乎?樂述曰,不入合考矣。上曰,年少乎?必壽曰,似未滿二十歲矣。上曰,領相及汝父,何以支過乎?樂述曰,姑無疾恙矣。上曰,汝傳此下敎,可也。韓錫圭進前。上曰,誰也?錫圭曰,臣韓德厚之族矣。必壽曰,前修撰李星慶之甥姪矣。上曰,李星慶,已改名矣。有何罪名乎?必壽曰,臣連果待罪外任,全未覺得,率南妄對,惶恐待罪矣。上曰,此是欺予之人矣。罪名有無,注書知入。賤臣回奏曰,罪名已蕩滌,而曾付軍職云矣。上曰,暮年欲申飭學製,一榜招見,曾難聞,正若間聞,不若一見,可見勸奬之意深矣,而雖然,八十人中,鄕儒只有二人,武官京眼故若此乎?從重推考,東·南學,申飭。其中李裕,講亦殊常,亦豈無措枉之義乎?拔去。因此以聞李獻慶,蕩滌付軍職云,國無則已,此豈小人勿用之義乎?滉被蕩滌之命,特爲勿施。出傳敎講畢,諸臣退出。
上在慶熙宮。停常參·經筵。
藥房提調臣洪樂性,副提調臣黃柙啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。拜表相値,明日入侍。
中宮殿·惠嬪宮,藥房口傳問安。答曰,知道。
以承傳色口傳下敎曰,建功湯二貼皆入之,午後茶亦入之。
又下敎曰,東·南學榜出乎?先爲知入。太學亦爲幾抄乎?知入。
韓必壽啓曰,大司憲李得宗牌不進,執義李行源,掌令李弘濟在外,掌令李普溫,持平申益彬·李東顯,陳疏入啓,今日以監察茶時之意,敢啓。傳曰,知道。
以承傳色口傳下敎曰,日寒若此,太學陞補,申飭速行,東·南學,已盡收券,考券幾何?出榜亦在何時?知入。
安杓啓曰,卽者修撰沈觀之,因臺疏徑出,原疏纔已捧入矣。所當直捧禁推傳旨,而此奐無端徑出有異,推考警責,何如?傳曰,允。
韓必壽,以都摠府言啓曰,今日入直內三廳武兼禁軍及軍兵等,當爲中日習射,而拜表相値,不得爲之之意,敢啓。傳曰,知道。
鄭彦忠啓曰,今日拜表,憲府無進參之人,除在外外,未肅無人員,竝卽牌招,以爲進參之地,何如?傳曰,允。
又啓曰,今日拜表,諫院多官,或在外或未差,無進參之人,雖無諫院,仍爲行禮之意,敢啓。傳曰,知道。
又啓曰,冬至使謝恩後留待。
又啓曰,奉敎安廷鉉,旣已蒙宥,卽爲牌招,何如?傳曰,允。
傳于鄭彦忠曰,冬至三使臣入侍。
安杓,以弘文館書啓曰,本館下番修撰沈觀之,卽因臺疏,陳疏經出,下番闕直,事甚未安。修撰宋載經,副修撰李致中,卽爲牌招,以爲推移入直之地,何如?傳曰,允。
領議政金致仁箚曰,伏以臣,近患輪症,爲日已多,而猶然强力奔走,不敢言病,昨日筵退之後,忽覺肩背灑淅,精神昏憒,多服藥物,僅得少定,而旋又渾身烘熱,頭疼如碎,宛轉牀玆,達夜叫苦。此蓋積瘁所崇,非比一時偶感,目下證狀,蠢動不得,身帶保護之任,未進起居之列,虧闕常分,罪實難逃。玆敢略具短箚,仰陳乾惶之忱。伏乞亟降威譴,以安賤心焉。取進止。答曰,省箚具悉。卿之爲國之誠,其雖嘉之,爲卿悶焉。今覽卿箚,深用悶卿,內局都提擧,特爲勉副,卿須體此意,安分愼攝焉。仍傳曰,遣史官傳諭,遣御醫看病。
兵曹口傳政事,知中樞單李吉輔。
又口政政事,以方泰輿爲知事。
丁亥十月二十二日辰時,上御德游堂。三使臣入侍時,冬至正使全恩君墩,副使李心源,書狀李壽勛,同副承旨鄭彦忠,假注書尹慶龍,記事官洪相簡·柳焵,以次進伏訖。上曰,副使之父,明年年幾何也?李心源曰,臣之叔父,明年爲七十矣。命上副使進前,仍親授御筆。墩起伏曰,臣受恩罔極,始於甲申,猥膺專對之命,今又奉命出疆,滿紙寶墨,榮寵迥出尋常,臣誠惶感,不知爲喩。臣之曾祖,亦於舊甲申,奉命專對,三甲之後,臣又繼行,前日所下御製,尙今榮感,而實多愴昔之懷矣。心源曰,臣亦受國厚恩,冒膺是命,而聖衷繾綣,至皮於臣之叔父,私心惶隕,已不勝達,而今當達離天陞,益切憂愛之忱矣。賜饌于入侍諸臣,命頒三使臣耳掩。上曰,帽子曾已加數許之,而今又不足乎?墩曰,彼人亦以定式,稱冤云矣。上曰,近來唐帽之體小何也?墩曰,以其材具之小入故矣。上曰,奉朝賀爲國丹忠,予知宿矣。況其侄銜命,予無表意,且李吉輔之純心,其亦知矣。且其侄燕關,其叔明年當七耋,特授知中樞,以慰其侄,令該曹,卽爲口傳擧行,其無窠,作窠以付。出傳敎上曰,領相之箚已諭,以左相,爲內局都提擧。出傳敎上曰,日已晚,西郊想多迎候,連行,可也。三使臣及諸臣退出。
上在慶熙宮。停常參·經筵。
巳時,太白見於未地。
藥房都提調臣韓翼謩,提調臣洪樂性,副提調臣黃柙啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,下敎時詣閤。
閔百興啓曰,大司憲李得宗未肅拜,執義李行源,掌令李弘濟在外,掌令李普溫,持平申益彬·李東顯疏批未下,今日以監察茶時之意,敢啓。傳曰,知道。
又啓曰,判尹沈鏽,敦寧都正李翼元,除拜後過三日,不爲出肅,依定式,推考警責,竝仍卽牌招察任,何如?傳曰,允。
以承傳色口傳下敎曰,李益輔,其下敎之後,焉敢若是?其章給之。南泰齊同品,豈如是乎?其章亦給之。
又下敎曰,登聞供辭,使之速納矣。何如是遲滯乎?申飭速爲捧入,只爲推問以啓。
又下敎曰,已問而有書置者,則持入,未及書置則平問後,持草供以入事,分付。
閔百興啓曰,左承旨金漢耆,今日不爲仕進,卽爲牌招,何如?傳曰,允。
傳于閔百興曰,內局入侍。
下備忘記于金魯鎭曰,承旨鄭純儉·金應淳·崔台龜·許解,其代權噵·尹坊·李壽鳳除授,牌招察任,房順房。
又下備忘記曰,文任俱曠,蔡濟恭,弘文提學除授。
以承傳色口傳下敎曰,何時下敎,而今始請下諭,鄭純儉則尙無皂白,當該承旨,從重推考,該堂何時下敎,而今始來啓,從重推考,開陽門仍留,持供入來後下鑰。
又下敎曰,刑曹亦持草供,同爲入侍。
金魯鎭,以兵曹言啓曰,今十月二十三日,平山居幼學申暉稱名人,自興化門入來,差備門外擊錚,依例令攸司,囚禁科罪,當該守明將羅炯文,依定式推考,何如?傳曰,允。
又以刑曹言啓曰,嘉善姜贊周,差備門外擊錚,而係是武科嘉善,令攸司,稟處何如,允事,命下矣。姜贊周,旣是武科嘉善,則臣曹不得擧行,移義禁府處之,何如?傳曰,允。
又以義禁府言啓曰,兵曹草記據刑曹啓辭內,擊錚罪人姜贊周,移本府置之事,命下矣。姜贊周,今方待命於本府,卽爲拿囚之意,敢啓。傳曰,知道。
金魯鎭啓曰,知義禁李景祜,同義禁兪彦述,刑曹判書韓光會,參判兪漢蕭,依下敎,持擊錚罪人草供來待矣。傳曰,入侍。
又以刑曹言啓曰,旣非四件事,則豈敢若是放恣乎?平山民申暉,當日內嚴刑一次,頻沿定配事,命下矣。申暉依傳敎,嚴刑一次後,慶尙道熊川縣定配所,當日發配之意,敢啓。傳曰,知道。
戶曹參判李心源疏曰,伏以臣,今方銜命出疆矣。所叨之職,不宜仍帶,乞令該曹,照例稟處焉。臣無任祈應之至。答曰,省疏具悉。旣有前例,本職許遞焉。
右承旨柳脩疏曰,臣本以無似,屢蒙恩除,濫叨喉舌之任,未效惟允之責,愧恧之忱,恒切于中,得伏聞持平臣申益彬疏語,則以本院之不能臣救爲言,辭意甚嚴。臣於此,不勝瞿然之至,玆控短章,敢陳自效之義。伏乞聖慈,俯賜照燭,亟削臣職,以謝人言,以安私分,不勝幸甚。批答見傳敎
左副承旨韓必壽,同副承旨鄭彦忠疏曰,臣等猥以無似,忝居喉司之任,不能盡惟允之賁,尋常愧惧,如負大何?卽者持平臣申益彬之疏到院,係是言事。故玆敢捧入,而疏中,以木院之不能臣救,聲罪甚嚴。臣等於此,不勝慙悚之至,玆控短章,略陳自效之義。伏乞聖慈,俯賜鑑諒,亟削臣等之職名,以謝人言,以安私分,不勝幸甚。批答見傳敎
奉敎安廷玹疏曰,伏以臣,奉職不敏,致勤飭敎,泥首圓扉,恭竢大何?匪意恩宥旋降,庚牌踵臨,且惶且感,宜卽竭蹶,第念緣臣癏曠之罪,處分至及於當該承宣,揆以私義,已難晏然,而且臣老母宿病,每當換節,諸症斗劇,卽値猝寒,觸感添苦,頭暈眼眩,冷痰交凝,食飮專廢,轉側須人,目今情勢,萬無離捨供仕之望。玆敢不避猥越,冒陳短章。伏乞聖明,俯垂務察,亟削臣職。仍治臣罪,以便救護,以昭法紀,千萬幸甚。批踏啓字
修撰沈觀之疏曰,伏以臣,卽伏見持平申益彬疏本,以李時中處分時,銀臺·玉署無一人匡救爲言,臣以伊日在直之人,誠有溺職之失,今於人言之來,顧何敢晏然於番次乎?玆敢投進短章,徑出禁門,伏乞聖明,亟削臣職。仍勘臣罪,以謝人言,以安私分焉。批答踏啓字
持平李東顯疏曰,伏以臣之老母,素患風痺之症,卽是三十年痼疾,居恒澌綴,委頓牀褥,年來衰甚,氣不敵病,眞元內陷,肥膚外削,常有懍懍之憂,臣每誦古人事親日短之語,未嘗不惕然而惧也。適以尋醫之行,暫出郊外,歸伏奉柏府新命,驚惶感激,莫省攸措。今於天牌之下,宜卽竭蹶趨承,少伸犬馬之忱,而臣之母病,長時沈淹之中,近添輪行毒感,猝然寒戰,寒後熱作,膈痰上熾,喘氣兼發,上吐下瀉,氣息奄奄。臣無他兄弟,晝夜焦灼,粥飯之惟臣,藥飮之惟臣。左右扶將之惟臣,目今情理,萬無暫時離側之勢,而如欲自犯違傲,則分義之所不敢,抑情承膺,則私心之所不忍。玆不得下祗詣禁扃之外,冒萬死仰籲於天地父母之前。伏乞聖慈,俯垂矜諒,亟命鐫削臣職名,俾便救護,仍治臣瀆擾之罪,以昭法紀,千萬幸甚。批答踏啓字
掌令李普溫疏曰,伏以臣於言地,自劃有素,前後忝叨,殆二十餘遭,而一未敢爲承膺之計者,誠以言論風采,不足以補衮職而糾官邪,則惟當以言不出則身不出,爲區區自靖之義者也。前月猥忝憲職,亦未免坐犯違逋之科,恭俟鈇鉞之誅,聖度天大,罰輕例勘,且惶且感,以罪爲榮。迺者柏府除命,又下於杜門訟愆之中,揆以分義,宜卽竭蹶趨承之不暇,而第臣父,素患痰癖之症,自月初,挾感添劇,委頓牀席,食欲專却,臣方左右扶將,日事刀圭,以此情理,萬無離捨供職之望。玆敢隨牌陳懇,伏乞聖明,亟削臣職。仍治臣罪,以便救護,以肅朝綱,千萬幸甚。批答踏啓字
副修撰金魯淳疏曰,伏以臣,逖違之餘,張皇出肅,蓋一日居職,則固當循例替職,而第臣母,積年況痼之疾,自昨夕,挾感越添,風疾所祟,精神昏瞀,欽啗全廢,氣息凜綴,諸般症形,俱繫危惡。臣方左右扶將,實無暫時離捨之勢。玆敢疾聲哀籲於天地父母之前,伏乞聖明,俯諒微懇,亟遞臣職,以肅朝綱,以安賤分,千萬幸甚。批答踏啓字
吏曹判書李益輔疏曰,伏以臣,重患毒感,宿症兼發,叫苦昏涔,殆不省事之中,飭敎遽下,天牌荐降,欲起旋仆,趨承無路,一疏仰箚,蓋出不得已,責敎截嚴,至有原疏還給之命,臣悚愧欲死,靡所容措。伏聞昨日筵中,恩言鄭重,前下備忘,特令勿施,臣瞻天九頓,且惶且感。噫,以臣無似,事殿下今以三十年矣。最蒙殊渥,濫叨崇顯,耿耿一念,惟以殫竭奔奏,爲萬一酬報之道,而不幸受氣虛薄,得疾深痼,區區筯力效勞之志,反歸占便辜恩之科,凡有事會,自速釁戾,雖以天地之仁,曲加寬大之典,而在臣私心,豈可晏然而已乎?抑臣尤有所萬萬惶蹙者,日昨開政,適値夜深,聶銓之擬,一依前望列書,使之移寫正本矣。及其望旬將入之際,迫曛眼昏,未及照察,前望之人,未免見漏,昨始覺倍,不勝驚愧,論其不職,則合䄃常憲,雖無病狀之難强,卽此一事,固不敢冒居重任,以增其罪戾也決矣。玆陳自訟之章,冀蒙溺職之誅。伏乞望明,俯察臣疾痛之狀,仍治臣做錯之罪,以存公格,以安私分,千萬辛甚。批答見傳敎
京畿監司南泰齊疏曰,伏以臣,待罪畿藩,今玆五朔,坐縻厚廩,無一猷爲,夙宵兢惧,若臨淵谷,迺者加資之命,又出常格之外。臣於是,一倍隕越,蓋不知置躬之所,當初朴喜源,呈狀臣營也。以爲營其親爽於楊州海東村,而同里居李商萊爲名漢,伐喪毁壙云。故臣驟聞而駭之,題送地方官,使之捉囚査報,而旋因牧使趙重晦之姻嫌,不當移定査官於高陽郡,而喜源遽先上言,繼又擊鼓,蓋臣於兩隻是非,未及參究。只據喜源之狀,循例爲題,而商萊則初未囚禁,其間事狀,不過如斯,如臣無似,叨此按察之任,不能決一訟,而致令訟者,上煩天聽,此固臣不職之罪也。臣方自訟之不暇,而今乃以訟場間例題,特行寵褒,晋以一級,臣心之慙惶踧踷,已無可言,而不亦有有舛於明主愛嚬笑之道哉?臣之從前寵擢,已愧冥升,而今又以罪爲榮,謬恩至此,臣猶自恧,人謂如何?臣自聞新命,日夕徊徨,若無容措。玆敢略入文字,冒陳血懇,伏乞聖慈,特垂鑑諒,亟許還收臣新除資級,以重公器,以安微諒,不勝幸甚。批答見傳敎
持平申益彬疏曰,伏以臣,猥以無似,濫蒙洪造,出入臺省,已近十載,絲毫無報,轉喉生疣,愧惧從積,若隕淵谷,迺於千萬夢想之外,伏奉柏府新除,天牌狎臨,臣倘惶感激,莫省攸措。噫,淸朝耳目之任,不輕而重,豈有一半分襯貼於臣身哉?臺垣一步,自劃有素,今於召牌之下,承膺無路,略控短章,自外徑退,臣罪大矣。伏乞聖明,亟削臣職,以安私分焉。顧臣空疏謭劣,誠不敢以言責自居,而官以諫名,義在無隱,玆將一二愚迷之見,略此仰貢,惟聖明澄省焉。臣聞木從繩則正,后從諫則聖,堯之捨己從人,舜之好察邇言,豈其聰明睿智,不及於人而然哉?蓋以四海之廣,萬機之衆,非一己之所能獨知也。故必資天下之耳目思慮,然後乃能曲盡其理也。孔子曰人之言曰,予無樂乎爲爲君,惟其言之莫予違,如其善而莫之違也,不亦善乎?如不善而莫之違也,不幾乎一言喪邦乎?嗚呼,以堯·舜之大聖,尙復舍己好察,而以成郅隆之治,則有一毫不善,而欲人之莫達者,豈不反是哉?伏惟我殿下,以大聖之姿,加緝熙之工,嗣服以來,對越之誠,時敏之學,四十年如一日,言必稱蒼蒼,動必法陟降,雖堯辭之聖,何以過是哉?第於激惱之時,則絲綸施措之問,或不無過中者,聖敎之下,群下不敢違越,忠言之來,自上未嘗聽納,臣誠死罪,此或近於孔聖所憂嘆耶?昨年鄭履煥之疏,亶出於一段忠愛,而殿下不惟不賜嘉納,乃反使臣僚,庭請討罪,臣竊以爲過矣。夫庭請之法,自有次第,一臺發啓,兩司次之,三司又次之,然後始有百僚庭請之擧者,乃是格例也。使履煥誠爲罪,而三司合啓之後,則百僚庭籲,猶或可也。一言不槪於聖心,而輒以非常過擧,迫令大官,不有格例,遽爲此庭籲之擧,以啓後來無窮之弊,何其有欠於舍己好察之風也?口奏一事,誠出於我殿下篤孝之至意,而正所謂無於禮之禮耳。然而臣下有罪,爲君上者,罪之斥之,何所不可,而必先口奏於上帝陟降,無或近於褻瀆乎?又或事有差爽,尤豈非不安處耶?向來,成川府使李復祥,實無西邑不赴之義,此豈所可奏於莫重之地哉?人主之一言一動,爲天下後世法,則凡此數事,左史記之垂諸來後,其將以今時,何如視也?雖以近日事言〈之〉,提學之任,號稱淸顯,以新擬之人,雖有飭敎卽日膺命,猶欠難進之義矣。禮曰三揖而進,一揖而退,旣到門而必三揖而後入,旣到階而必三揖而後陞者,非慢蹇也,乃巽讓之禮也。如兩提學之違召,亦非出於慢蹇之意,則以此加罪,無或有欠於禮使之道乎?李時中之事,不過一山訟耳。申聞之際,設有阻搪之事,各付有司,以其罪罪之足矣。今當靜攝之中,觸冒風寒,臨殿親訊,以堂堂千乘之尊,下行有司之事,有失於大聖人和平氣像,臣窃惜之。禮記曰,刑不上大夫,孔子曰見齊衰者必式,且書曰罰不及嗣,今因其子之事,刑及其父,殿下何不念及此哉?伊時玉署·銀臺,無一言匡救者,臣於此,尤不勝槪然也。伏願聖明,從今以往,堯恢山藪之量,務盡包荒之道,凡於政令施措之間,雍容暇豫,有謨必詢,有諫必從,無一言之過中,無一事之急處,則厦氈之上,受康寧之福,朝著之間,得平泰之像,以基億萬年祈永之圖,豈不勝哉,豈不休哉?臣自下邑,經年始還,愚忠所激,語多僣妄,伏乞聖明,虛心易氣,俯賜察納焉。臣無任祈懇之至。批答見傳敎
丁亥十月二十三日巳時,上御集慶堂。藥房入診入侍時,都提調韓翼謩,提調洪樂性,副提調黃柙,假注書蔡弘履,記事官柳宅夏·柳焵,醫官方泰輿·慶絢·吳道炯·許溫·李翊臣,以次進伏訖。翼謩曰,聖候若何?上曰,一樣矣。翼謩曰,中宮殿·惠嬪宮氣候,若何?世孫感候,亦若何?上曰,世孫感氣少愈矣。請進湯劑進服,請診候。泰輿·絢曰,脈候左右三部,一向調均,滑體亦調均矣。上命柙,讀秦申益彬疏,命書傳敎,至鷹鸇逐鳥雀句。上曰,其中領相亦入之矣。上曰,都令亦似引嫌,而以副提故入來乎?柙對曰,臣則其時不在矣。上曰,然則兪彦民當之矣。上曰,欲以常調庸蔭,加於李時中,而特以故相之孫,不爲矣。益彬爲鄭存謙之族乎?翼謩曰,旣爲鄭亨復之族,於鄭存詠,亦似爲族矣。上曰,亦爲鄭麟煥之族乎?翼謩曰,此則非矣。上曰,藥房提調持湯劑,更爲入侍。出榻敎更進湯劑,上却而不進,仍下不忍聞之敎。翼謩曰,益彬不過一小官,言有不槪,則責之可也,罪之可也,何必作此過中之擧乎?上曰,口奏,卽予四十年苦心,渠何敢以此等說陳章乎?到今思之,金致讓之父,豈濁亂朝廷之人乎?致讓若聞此下敎,則當垂涕矣。益彬頃年之疏,亦出黨習也。翼謩曰,臣等是爲感泣,況致讓乎?上曰,觀其疏語,洪領府事,亦入其中,洪領府事,今適居憂,故不過如此,而若在廷,則渠必顯駁無餘矣。上曰,近來臺官,朝罪暮叙,故渠軰必預科,作此無據之事矣。此後豈可以此輩,復置臺職乎?翼謩曰,湯劑何等閔重於聖躬,而因一益彬,以致停進乎?上曰,世孫雖來勸,必不許之矣。上曰,今日諸承旨,皆解見任,參知金魯鎭,承旨除授,先入侍後謝恩。出傳敎上曰,在院只有都承旨,承牌與否在其人,而其宜備員牌招,而皆云式暇,不爲請牌,此正若頃年許多承宣,焉在名日?故爲茶禮不進云者也,事體寒心,身爲一院長,其豈若此?諸承旨皆命解見任,當該都承旨遞差。出傳敎上曰,參判閔百興·金應漢·鄭純儉·崔台衡·尹蓍東,承旨除授,牌招察任,房順房,三院副提調例兼。出傳敎樂性曰,湯劑更爲煎進,是臣等之望也。翼謩曰,先進茶飮亦好矣。上曰,何心服之,予之培養益彬,如養虎也。上曰,噫,申益彬,年少臺臣,有懷陳章,其心雖嘉,鄭履煥事,其所參酌,亦是寬典,則焉敢復爲提起?噫,古人云見無禮於君,如鷹鸇之逐鳥鵲,嗚呼,其時其君若何,乘此時以一氣字挑君乎?特無禮於君,其不逐鵲,此海東無臣節也,若有一分秉彝之心,今日豈忍爲此?噫,設申聞鼓,卽國初通下情之惠,而吁嗟,暮年,徐命臣,以望蔽爲事,能活李時中,代其子而陳章,此往牒所無,咫尺帳殿,專事欺君,律其止於此,而所思者其祖也,右祖時中,若是放恣,事之無嚴,莫此爲甚。至於徐命臣·鄭存謙事,於渠可謂薄物細故,而鄭存謙,曾已知爲其親,一攝三讓,重言復言,雖因不耐氣銳之致乎?特不深量,亦近無嚴。噫,此等事,不過申飭之意,嗚呼,朝鮮之君不君臣不臣,卽黨習也,而此亦國體,以黨習,其若追思,夢裏猶嗚咽,豈時勘亂錄?若云昭鑑,五內若墜,世問豈有劫鐉之君,亦豈有閑閤之君?究其本,嗚咽膳墜,其亦歇後語,近者特甚,其欲呼也,將呼於何?此正滿腔苦心,彼申益彬,從何而來,莫知其君之心乎?此豈他哉?此予不肖,亦予不肖,已有所奏,而其於庶人,不廷以懲其心,申益彬,亟施永刊仕版之典,侍從亦爲除案。嗚呼,莫重之事,其猶跳踉,吁嗟海東,曰有君乎?其章給之,此非撕捱者,以此承旨儒臣,若有撕捱之事,此一隅靑丘,卽無君者也,以此嚴飭。出傳敎翼謩曰,今日湯劑茶飮,倂不進御,下情誠悶迫矣,明日則如前煎進,何如?上曰,明日則豈不服之乎?諸臣遂退出。
丁亥十月二十三日二更,上御集慶堂。金吾·秋曹堂上同爲入侍時,知義禁李景祜,同義禁兪彦述,刑曹判書韓光會,參判兪漢蕭,右副承旨尹蓍東,假注書尹慶龍,記事官柳宅夏·柳焵,以次進伏訖。上曰,擊錚者何事乎?李景祜曰,一則江上居武嘉書姜贊周,而自本部捧招,則以已決之少訟,未及掘移爲冤枉,一則平山申暉爲名人,以軍餉米一升之比他例加捧,爲冤云矣。韓光會曰,以升未事登聞,尤孟浪矣。命讀兩人供辭,上曰,予果開此路矣,如此輩,能直入擊錚,騎曹之不爲禁止,於此可知,通下情伸凶冤之意,豈在於此乎?景祜曰,後弊所關,此等猥屑之事,不可不嚴飭矣。上曰,今覽該府姜贊周供辭,本道旣已決折,則若是登聞者,其涉猥濫。以頃者張淀事觀之,監營決折拒逆,故至有定配之事,若不嚴徵,無勢賤民,何能禁也?令該道,刻期擧行狀聞事,令漢城府嚴飭,姜贊周依受敎,當日內卽爲放送。今覽供辭,津船何等重也,而三隻任自私用,而津將,視若尋常不禁,事之可駭,莫此爲甚。令本營中軍,津頭從重決棍二十度,李希私津將,旣已決棍,則津船,卽御駕船也。本事外與津將,一體決棍二十度,此無他,以曾經把摠,挾勢恣行之致,此等之事,雖衰心常惡之,渠若畏一分國法,咫尺之地,焉敢若此?分付各軍門,永勿檢擬於將官事,一體分付。出傳敎上曰,今覽秋曹登聞供辭,噫,設申聞鼓,雖以通下情,旣非四件事則爲合米,豈敢若是放恣乎?以此觀之,頃者,申飭之敎,該曹可謂遵行,而溋雜者,若不嚴懲,堂陛其何嚴也?末世之弊可勝哉?通者可通,濫者可懲,況外方之民乎?平山民申暉,其令秋曹,當日內嚴刑一次,嶺沿定配,使末世之人咸知脩門之截嚴焉。出傳敎命讀烏山察訪供辭,上曰,李長老,予使之已久,曾於壬午見之,與尹墪有異,伊後屢入臺地,不作怪事,予甚嘉之,誰之族也?景祜曰,司知李長夏之至親矣。上曰,李長夏,曾經承旨,今爲老職乎?景祜曰,然矣。上曰,此亦善人,而有長者之風矣。上曰,鄭彦暹,爲鄭彦忠之同生乎?景祜曰,四寸矣。上曰,與同生何殊?此人亦無怪異之事,而且無躁親之態,予亦奇之矣。上曰,鄭彦忠,頃果詳見,則髯多如麻,頎然有丈夫之樣,人亦可貴矣。光會曰,臣當先退,擧行傳敎矣。命退出,上曰,秋曹堂上,更爲入侍。出榻敎光會進伏,上曰,殺獄供辭,何如?光會曰,一則北漢僧殺獄也,一則曺光世爲名人,曾以殺獄事定配,未及蒙放而還京,此則亞堂捧招矣。上曰,亞堂入侍。漢蕭進伏,上曰,曺漢事,何如?漢蕭曰,曺光世,以曺潤德庶子,年前干連光春君殺獄,同爲定配,而逃歸其地嫡家,作弊者多,潤德之家,以此蕩敗,潤德之孫,方在靈巖地云矣。上曰,曺潤德,曾於昔年,命書門額者矣。上曰,靈巖距京,爲幾日程乎?景祜曰,爲八九日程矣。上曰,噫,昔年雖一藝,愛其才仰覩,故嘗愛趙松雪筆,集其字贊七月篇,靜攝中,求得其書,以御筆御詩時題,求得安平筆而粧焉。曺潤德之筆,豈可比諸古人,而門名取此筆,卽蜀體故也。向者問于秋曹事,今日卽聞其孫,流在湖南云,門號取才時,予侍傍仰覩,而今聞其孫之若此,繼其祀載於中庸,令該曹相當窠調用,以示予意。出傳敎上曰,北漢殺獄實因,果堅硬乎?光會曰,聖硬,故果成獄矣,第一人致斃,二人債命,宜有十分詳審之道矣。上曰,初無欲殺之心,而或由酒亂而然乎?光會曰,二人之供,皆以手犯承款,若加供,則自可債命,是以難處矣。臣又有區區所懷敢達矣,狂筵之人,有次律施行之敎,而一罪人,以殺人之罪,減死定配於黑山島矣,又於配所,殺其主人,誠爲難處矣。上命金吾·秋曹堂上先退,上曰,注書持入宋鑑初卷,賤臣出外捧入。命蓍東,讀奏宋列朝年號及太祖史斷,讀訖。諸臣退出。
上在慶熙宮。停常參·經筵。
藥房都提調臣韓翼謩,左副承旨臣金魯鎭啓曰,伏未審夜間,聖體調攝,若何,疾候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。此心豈可逾日而息乎,何心服湯乎?蔘苓茶再次煎入,明日入侍,宜矣。
中宮殿·惠嬪宮,藥房口傳問安。答曰,知道。
以承傳色口傳下敎曰,茶亦一次加入之。
又下敎曰,今日延和門當祗迎,儀注置之,下敎時詣閤。
以承傳色口傳下敎曰,領相雖病,次對前亦爲之,且有國忌日已行之例,今日爲之事,分付。
又下敎曰,香祗迎,崇政殿庭爲之後,次對爲之,延和門下敎置之。
尹蓍東啓曰,大司憲李得宗牌不進,執義李行源,掌令李弘濟在外,掌令一員,持平二員未差,今日以監察茶時之意,敢啓。傳曰,知道。
金魯鎭啓曰,憲府連日監察茶時,諫院許久闕啓,俱涉未安,除在外外,未肅拜人員,竝卽牌招,何如?傳曰,允。
權噵,以內醫院官員,以都提調意啓曰,提調洪樂性,副提調閔百興,謂有身病,今日問安,俱不任進,事體未安,竝卽牌招,以爲備員入侍之地,何如?傳曰,允。
又以禮曹言啓曰,來十一月初十日,中宮殿誕日,王世孫陳賀,依例磨鍊乎?敢稟。傳曰,進惟己卯,予雖固執,欲見內殿受賀,若是固執,俱慶與予心,豈可同日而語,而內殿此心,亦有所執,世孫諸臣之心雖缺然,固執予何挽乎?竝與賀而權停。
下備忘記,于尹蓍東曰,千世弼,其功可尙,復差軍職。
傳于權噵曰,東·南學出榜,則被抄儒生,使之待令。
又傳于曰,英重課試,豈敢若是乎?極爲駭然,如有先抄者,使之待令,其餘待盡考後待令事,分付南學。
又傳于曰,何時下敎,而如是遲滯?催促。
傳于金魯鎭曰,待令儒生入侍。
金魯鎭啓曰,今日次對,兩司無進參之員,大司憲李得宗,待開門牌招,以爲入侍之地,何如?傳曰,允。
金魯鎭,以御營廳言啓曰,依傳敎,楊花鎭別將金兌炯,令中軍,津頭從重決棍二十度,李希松,一體決棍二十度之意,敢啓。傳曰,知道。
尹蓍東,以義禁府言啓曰,中官全成德原情公事判付內,以不應爲私律,勘處放送事,命下矣,全成德,不應爲私律,杖八十收贖,奪告身三等放送,何如?傳曰,允。
丁亥十月二十四日初更,上御集慶堂。東學被抄儒生入侍時,左副承旨金魯鎭,假注書尹慶龍,記事官柳宅夏·柳焵,以次進伏訖。上曰,儒生進奏姓名,可也。安廷瓛進伏曰,臣待敎廷玹之弟也。上曰,然乎?家在何處?廷玹曰,在新門外矣。李敬存進伏,魯鎭曰,此儒,故判書李宗白之子矣。上曰,年少乎?魯鎭曰,年少而典形,亦似其父矣。上曰,汝爲故相幾寸乎?敬存對曰,臣爲堂侄矣。上曰,如是而後,多見古人之子孫矣。洪相纉進伏曰,臣洪益彬之子矣。上曰,年爲幾何?相纘曰,三十七歲矣。上曰,爲故臣之孫乎?魯鎭曰,爲曾孫矣。朴友原進伏曰,臣朴弼喆之孫矣。上曰,汝家何在?友源曰,在門外阿峴矣。魯鎭曰,朴弼喆,爲聖上登極之科矣。上曰,然乎?上曰,予欲尋見故人子孫而爲此矣,今乃知之,陞庠大關於士子矣。魯鎭曰,果如聖敎矣。講訖,諸臣以次退出。
上在慶熙宮。停常參·經筵。
巳時,太白見於未地,初昏,流星出於天中澹雲間,入東方天際,狀如拳,尾長三四尺許,色白,夜一更二更,有霧氣。
仁敬王后忌辰齋戒。
藥房都提調臣韓翼謩,提調臣洪樂性,左承旨臣尹坊啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趨早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,口傳問安,答曰,知道。
香祗迎罷後,政院·玉堂口傳問安,答曰,知道。
以承傳色口傳下敎曰,行禮後,崇政殿次對,同爲入侍。
尹蓍東啓曰,大司憲李得宗牌不進,執義李行源,掌令李弘濟在外,事令一員未差,持平二員未差,今日以監察茶時之意,敢啓。傳曰,知道。
金魯鎭,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
吏曹口傳政事,兼春秋二單李枰·權恢。
金魯鎭啓曰,大臣·備局堂上,侯下敎來待矣。傳于金魯鎭曰,內局次對,同爲入侍。
丁亥十月二十五日辰時,上御崇政殿月臺。香祗迎入侍時,左承旨尹坊,右承旨權噵,左副承旨金魯鎭,右副承旨尹蓍東,同副承旨李壽鳳,假注書蔡弘履·尹慶龍,記事官柳宅夏·柳焵,以次侍立訖。上具翼善冠·黑團領袍,乘與出資政門外,仍步詣板位上,祗迎後,步詣建明門。都提調韓翼謩,提調洪樂性,持湯劑進前。上進御後,翼謩曰,日寒如此,聖體調攝,若何?上曰,一樣矣。翼謩曰,昨有崇政殿次對之敎,而當此寒節,寒殿臨御,實爲可悶,敢此仰達矣。上曰,次對,便殿爲之。出榻敎上曰,禮房馳往陵所奉審,五陟同爲奉審以來。上曰,大臣·備局堂上詣閤。出傳敎上入大內。諸臣退出。
丁亥十月二十五日巳時,上御集慶堂。藥房入診入侍時,都提調韓翼謩,左承旨尹坊,假注書蔡弘履,記事官柳宅夏·柳焵,醫官方泰輿·慶絢·吳道炯·許溫·李翊臣,以次進伏訖。翼謩曰,今日日氣甚寒,行禮後,聖體如何?上曰,一樣矣。上曰,藥房提調持湯劑,更爲入侍。出榻敎進湯劑進服,翼謩請診候。泰輿·絢曰,脈候左右三部,一樣調均,滑體亦調均矣。翼謩曰,今日步履,快勝於前,不勝慶幸,而日候今已成冬,益加調攝,以慰群望好矣。上曰,卿言是矣。翼謩曰,提調有身病,且聞有親恙,不得入來矣。上曰,提調洪樂性許遞,其代仁陽君李景祜際授。出傳敎上曰,兼帶內局之人,金吾·秋曹不兼,例也,提調李景祜,知義禁之任,特爲許遞。出傳敎翼謩曰,副提調亦有身恙矣。上曰,都承旨閔百興許遞,其代淸川君金鍾正除授,牌招察任,房順房,三院副提調例兼。出傳敎諸臣遂退出。
丁亥十月二十五日午時,上御集慶堂。大臣·備局堂上引見入侍時,左議政韓翼謩,右參贊趙雲逵,禮曹判書李景祜,刑曹判書韓光會,副護軍李章吾,校理徐命善,左副承旨金魯鎭,假注書尹慶龍,事變假注書黃宅仁,記事官柳宅夏·柳焵,以次進伏訖。韓翼謩曰,此慶尙監司趙暾災實分等狀啓也。丹城等十邑,置之尤甚,善山等二十六邑,置之之次,間慶等三十五邑,置之稍實,仍以爲本道年事,便成穴農,而該曹給災,只爲六千結,特許加劃五千五百結,舊還上,雖尤甚之次邑,稍實面則竝準捧,尤甚邑尤甚面,折半停捧,之次邑,尤甚面,三分一停捧,推奴徵債,限明秋防寒事,請令廟堂,稟旨,分付矣。嶺南幅員最廣,被灾稍多,今此加請,不爲過濫,可想道臣之十分消詳,而今年諸道所請,皆有削減,獨於嶺南,有難準許。今就所請,減去千結,則前後所到,合爲一萬五百結,分俵此數,足可遍及於被災之民,以此分付。至於舊逋三分等停捧,推奴徵債之限以明秋,竝依狀請施行,何如?上曰,依爲之。出擧條翼謩曰,此平安監司鄭宲狀啓也,以爲本道年分,比甲申實摠,而以列邑災報計除,則不足之數七百九十結九十七負,特詳加劃事,請令廟堂,卽速稟旨,分付矣。西路當摠,雖云不多,今此加請,亦不過溫,可想災政之十分精約矣。甲申摠旣如是不足,則就所請中,除去零數,劃給七百結,庶可遍及於被災之民,以此分付,何如?上曰,依爲之。出擧候翼謩曰,近日氣候不適,輪痛大熾,金吾被囚之人,無不苦劇云矣。上曰,氣候若此,禁府時囚人,雖有下敎,一傡特爲分揀放送。出傳敎翼謩曰,連爲陳達,極知惶悚,而若見鄭好仁罔措之色,有足感涕矣。上曰,有老母矣。上曰,渠難無狀,聞大臣所奏,以孝爲治之遞可矜,鄭好仁,特許便資。出傳敎翼謩曰,淸川君金鍾正,差下備堂,累經日次,終不行公,判尹沈鏽,前後次對籌坐,一不進參,京兆劇務,尤不宜久曠,竝從重推考,申飭行公,何如?上曰,事涉過矣,依爲之。出擧條翼謩曰,湖南監試初試時,擧子之不爲錄名而入格者,已爲援去,京試官亦爲被罪矣。以一時錄名官及地方官,不錄名而冒入者,何以覺察?不能禁斷,其勢固然,合有分揀之道矣。上曰,分揀,可也。出擧條翼謩曰,北路交易啓文,今纔出來矣,回刺依例撰出,別定禁軍,騎撥下送于使臣所到處,以爲齎去之地,何如?上曰,依爲之。出擧條李景祜曰,恩彦君婚禮時,主婚旣已差下,當有使者,以何品爲之乎?上曰,以堂上爲之。出擧傳景祜曰,恩彦君婚禮時,各司例有擧行等事,就郡主嘉禮時謄錄,參酌磨鍊以入,何如?上曰,依爲之。出擧條上曰,必也正名,頃者副尉時,未及下敎,事已往矣,與王子有異,棗栗腶脩,減半事,分付。出傳敎上曰,南學被抄人,再明日待令。出傳敎上曰,頃者下敎,卽通下情之意,而下情雖通,猥濫嚴禁,此後非四件事而登聞,雖下該曹,直爲草記勿施,猥濫人決秋事,分付。出傳敎上曰,頃者下敎,不過申飭,前宣傳官李益臣,此後前任調用事,分付銓曹,忠原君朴東亨子,曾已下敎,而尙未調用,申飭銓曹。出傳敎上曰,漢城判尹沈鏽,備局堂上金鍾正,從重推考,牌招察任。出榻敎上曰,恩彦君婚禮時,一禁油蜜果,饌品毋過五器事,申飭龍洞宮及本家。出傳敎上曰,上番兼春秋柳宅夏減下,與有闕代,一體口傳擧行。出榻敎上曰,勸奬飭勵,王若之一道故下敎,更思之,一時不能,亦非異事,八十人中一人援去,若何?學製拔去人,特爲分揀事,分付。出傳敎諸臣退出。
上在慶熙宮。停常參·經筵。
巳時,太白見於未地,夜二更三更,有霧氣。
仁敬王后忌辰。
藥房都提調臣韓翼謩,提調臣李景祜,副提調臣金鍾正啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,下敎時詣閤。
又以承傳色口傳下敎曰,欲從容休息,湯劑二貼入之,明日入侍。
尹蓍東啓曰,大司憲李得宗未肅拜,執義李行源,掌令李弘濟在外,掌令一員未差,持平二員未差,今日以監察茶時之意,敢啓。傳曰,知道。
尹坊啓曰,判尹沈鏽,申飭牌招之下,昨旣違牌,今日又不出肅,事甚未安,卽爲牌招察任,何如?傳曰,允。
上在康熙宮。停常參·經筵。
藥房都提調臣韓翼謩,提調臣李景祜,副提調臣金鍾正啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趨早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,午間當見,建功湯及茶先入之,待下敎入侍。
尹蓍東啓曰,憲府連日監察茶時,事甚未安,大司憲李得宗,卽爲牌招,何如?傳曰,允。
又啓曰,大司憲李得宗牌不進,執義李行源,掌令李弘濟在外,掌令一員,持平二員未差,今日以監察茶時之意,敢啓。傳曰,知道。
尹坊啓曰,判尹沈鏽,連日違召,尙不出肅,事甚未安,卽爲牌招察任,何如?傳曰,允。
權噵啓曰,南學學製被抄儒生,依下敎來待矣。傳于權噵曰,內局入侍,儒生亦爲同入。
尹蓍東,以義禁府言啓曰,平薪前僉使鄭存謙,以制書有違私律,施行放送事,命下矣。鄭存謙,旣已拿囚,以制書有違私律,杖一百收贖,盡奪告身,而依承傳,功議各減一等,放送,何如?傳曰,允。
丁亥十月二十七日午時,上御集慶堂。藥房入診,南學被抄儒生同爲人侍時,都提調韓翼謩,提調李景祜,副提調金鍾正,假注書蔡弘履,記事官吳德一·柳焵,醫官方泰輿·李以楷·慶絢·李翊臣·許溵,以次進伏訖。翼謩曰,聖候若何?上曰,一樣矣。翼謩曰,中宮殿·惠嬪宮·王世孫氣候,亦若何?上曰,亦一樣矣。翼謩曰,聞卷間,輪患大熾,不任憂慮矣。上曰,予獨免,亦怪矣。請進湯劑進服,請診候,泰輿·以楷曰,脈候左右三部調均,滑體亦調矣。翼謩曰,昨日只命入湯劑,不許入診,臣等忝居保護之任,下懷觖然矣。上曰,湯劑封入時,果然間或不服之矣。翼謩曰,臣等親爲入侍,然後下情少安矣。上曰,來月初六將迫,何心服此乎?翼謩曰,聖孝過篤,而恐有損於調攝矣。上曰,湯劑連遞,實欲卿等之少休矣。翼謩曰,臣等親自進湯後,少伸微忱,豈敢以休爲心哉?翼謩曰,二次松茶,每命入於一次,恐或有過矣,伏望撙節,無過二合,似好矣。上曰,不過一二合,豈有過乎,而卿言亦好矣,或有益於行步故服之矣。上命藥院先退,命儒生進前,命誦被抄文,下詢姓名及來歷後,上曰,金履圭誰也?鍾正曰,故進善金昌翕之曾孫也。上曰,此金居士也,眞隱者矣。上曰,金漢老,己卯年爲總角,而今已成長矣。上曰,趙鎭容誰也?鍾正曰,趙暾之子也。上曰,汝勿學乃父乃叔之固執也。上曰,暮年欲見,特召學製被抄人,其子其孫,容猶可也。甚至於曾孫者,豈意今日見此人升補被選?明年小科,心猶香然,而然因此,今臣故臣之子皆見,其亦寓懷,頃者旣命旋寢,今於暮年,豈施齷齪之政?停擧人拔去人,一傡分揀。出傳敎上曰,師儒之長特差,意蓋在矣,而今聞前四抄之後,尙不爲之云。雖未知實故之若何,不可無飭,當該大司成,從重推考。出傳敎諸臣遂退出。
上在慶熙宮。停常參·經筵。
藥房都提調臣韓翼謩,撰調臣李景祜,副提調臣金鍾正啓曰,伏未審衣間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,倂此仰稟。答曰,知道。氣則一樣矣。
中宮殿·惠嬪宮,藥房口傳問安,答曰,知道。
以承傳色口傳下敎曰,建功入之,明日入侍。
尹蓍東啓曰,大司憲李得宗未肅拜,執義李行源,掌令李弘濟在外,掌令一員,持平二員未差,今日以監察茶時之意,敢啓。傳曰,知道。
金魯鎭,以都摠府言啓曰,今日入直內三廳武兼禁軍及軍兵等,當爲中日習射,而儲慶宮忌辰祭齋戒相値,不得爲之之意,致啓。傳曰,知道。
尹坊啓曰,判尹沈鏽,一向建召,尙不出肅,事甚未安,卽爲牌招察任,何如?傳曰,允。
權噵,以侍講院言啓曰,本院新除授弼善李永中,除拜許久,尙不出肅,事甚未安,卽爲牌招察任,何如?傳曰,允。
以慶尙監司狀啓十一月令薦新及進上朔膳靑魚,日氣溫曖,未能捉得,限內不得封進,惶恐待罪事,傳于權噵曰,勿待罪事,回諭。
又以全羅監司狀啓十一月朔朔膳進上物種中海衣,節候尙早,限內不得封進,惶恐待罪事,傳于權噵曰,勿待罪事,回諭。
上在慶熙宮。停常參·經筵。
午時未時,日暈。
藥房都提調臣韓翼謩,提調臣李景祜,副提調臣金鍾正啓曰,伏未審夜間,聖體調攝,若何,痰候何如?寢睡·水刺之節,亦何如?臣等依下敎率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
李壽鳳啓曰,大司憲李得宗未肅拜,執義李行源,掌令李弘濟在外,持平二員,掌令一員未差,今日以監察茶時之意,敢啓。傳曰,知道。
尹坊啓曰,明日傳香禮房承旨,今日當爲齋宿,右承旨金魯鎭,卽爲牌招入直,何如?傳曰,允。
李壽鳳啓曰,卽者校理李在簡,以其親病,陳疏徑出,原疏以順康園忌辰正日,纔已退却矣。所當直捧禁推傳旨,而此與無端徑出有異,推考警責,何如?傳曰,允。
尹坊啓曰,判尹沈鏽,日事違召,無意膺命,詞訟劇地,不可久曠,卽爲牌招察任,何如?傳曰,允。
金魯鎭,以弘文館言啓曰,本館上審闕直,事甚未安,副應敎尹承烈,校理金尙集,副校理徐命善,竝卽牌招,以爲推移入直之地,何如?傳曰,允。
又以禮曹言啓曰,今此冬至箋文,今日內入事,命下矣。八道所封箋文捧入,而開城留守金善行箋文,未及來到,事體未安,推考警責,其纂文,隨所到捧入,何如?傳曰,允。
又以吏曹言啓曰,今此宗廟各陵冬至獻官及大祝時無職名人員,令該曹口傳付軍職,何如?傳曰,允。
司書金文淳疏曰,伏以,臣年少學蔑,猥玷華貫,義實可辭,而分有不敢,終至黽勉趨承,持被已及旬日,而登筵爲六七遭,恩已渥矣,榮已極矣。講討之責,在臣何論,而奔走之義,庶可自效矣。忽於此際,臣母素患疾喘之症,因風寒猝嚴,將攝失宜,重添毒感,寒熱交作,欽啖專廢,晝夜叫痛,轉側須人。臣子然單無他弟妹,左右扶將,方寸煎灼,目下情私,萬無離舍供職之勢,玆敢疾聲呼籲於天地父母之前,瀆擾之罪,實無所逃。伏乞聖明,先削臣職,以便救護,仍治臣罪,以昭法紀,千萬幸甚。批答□□
司書宋志淵疏曰,伏以,臣近以臣病之母,來覲于臣父嶺邑任所,而春坊除旨忽下於此際,馹召繼〈至〉,榮動遐鄕,臣誠感憿警惶,靡所容措。祗欲一肅恩命,促裝登造,纔及三日,急足追至,謂以臣母,宿病之外,泄寫之症,夜間添發,度數無算,元氣凘鑠,若有朝夕難保之勢云。臣聞此報,五內煎灼,蒼黃復路,將以歸護病側,情私所追,按住不得,而逋命之罪,臣實有之,敢因縣道,略控徽懇。伏乞聖慈,俯垂鑑諒,亟削臣職,以便救護,仍治臣罪,以肅朝綱,千萬幸甚。批答□□□
文學李澤遂疏曰,伏以,臣母,自數昨,猝患重感,寒極而戰,戰後而熱,神昏氣促,夜睡頻失,頭疼冒逆,糜飮全却,連試藥物,一直苦重,蓋其貞疾旣痼,眞元已鑠,雖以一時輪症,未得容易收效而然矣。臣方左右扶將,煎灼罔措,以此情理,離舍就直,斷無其路,玆敢冒死呼籲於仁覆之下。伏乞憐情私之至切,諒臣職事之難强,亟許鐫免,俾得以安意救護,千勝幸甚。批答□□丁亥十月二十九日辰時,上御集慶堂。藥房入診入侍時,都提調韓翼謩,提調李景祜,副提調金鍾正,假注書蔡弘履,記事官吳德一·柳焵,醫官方泰輿·李以楷·慶絢·鄭允說·李翊臣·許溫,以次進伏訖。翼謩曰,數日間聖候,若何?寢睡·水刺之節,亦何如?上曰,一樣矣。翼謩曰,中宮殿命入蘇薑茶,感候加減,何如?上曰,不甚大段矣。翼謩曰,再昨所陳,辭不達意,昨日只命入湯劑,而不入茶飮,臣等惶恐無地矣,伏望如前更入焉。上曰,每進茶飮,心有不安,至命少減,卿何介意乎?翼謩曰,二次茶飮,一時捧入,或恐藥力之不能接續,有所仰達矣。今日下敎至此,尤不勝惶恐,日候方寒,不可少減矣,如前封入,略略進御,臣之望也。上曰,予本意若此,姑置之。翼謩曰,臣等忱議淺薄,不能仰孚,而前所進者,不過四合,則當此日寒,豈可減之乎?上曰,予有所定矣。翼謩曰,此乃靜攝中,連爲收效者,則不宜猝然減之矣。上曰,雖建功,亦覺支離,欲減一次,而卿輩必不欲如此,故未果,茶飮則別無顯效,故小減矣。景祜曰,二次四合本不多,而知是減之,下情抑鬱矣,沈步履凡節,因此收效,則如前更進,好矣。上曰,此則四合茶,亦過量,故減之矣。景祜曰,若或通量,則時時進御,不使藥力間斷,好矣。翼謩曰,下敎如此,臣不敢更請,而若日氣過寒,如前命入,區區之望也。上曰,當如卿言矣。翼謩曰,衣凡節,加意節宣,好矣。上曰,所言是矣。翼謩曰,兪奉朝賀,病勢危劇云矣。上曰,兪奉朝賀家,遣御醫,持藥物看病。出榻敎上曰,藥房提調持湯劑,更爲入侍。出榻敎更進湯劑進服,鍾正曰,右承旨權噵,傳香齋宿,而有病故矣。上曰,右承旨許遞,其代前承旨安杓除授,牌招察任,房順房。出傳敎諸臣遂退出。
上在慶熙宮。停常參·經筵。
藥房都提調臣韓翼謩,提調臣李景祜,副提調臣金鍾正啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
金魯鎭啓曰,光陵冬至祭,今日當爲傳香,獻官行副司直李萬恢,來到闕下,謂有身病,屢度催促,終不入來,依定式,禁推傳旨捧入,而該曹付標單子,尙今遲滯,以致傳香時刻之過時,事體誠極未安,吏曹當該堂上,推考警責,催促擧行,何如?傳曰,允。
以承傳色口傳下敎曰,儒臣持警世問答,同爲入侍。
又以承傳色口傳下敎曰,下敎事卽爲擧行否,知入。
又以下敎曰,特敎之下,焉敢若此?開陽門留門,卽爲擧行。
吏曹口傳政事,以李海重爲兵曹參知。
李壽鳳啓曰,大司憲李得宗未肅拜,執義李行源,掌令李弘濟在外,掌令一員未差,持平一員未差,今日以監察茶時之意,敢啓。傳曰,知道。
尹坊啓曰,判尹沈鏽,一向違召,尙不出肅,事體極爲未安,卽爲牌招察任,何如?傳曰,允。
金魯鎭,以吏曹言啓曰,今此宗廟朔祭大祝,副司果沈觀之,微寧殿朔祭大祝,副司果金普淳塡差矣。或稱親病,或稱身病,終不受香,事極駭然,本曹請推之外,他無可施之罰,何以爲之?敢稟。傳曰,事雖可駭,此與他時有異,從重推考。
又以吏曹言啓曰,今此光陵冬至祭獻官,行副司直李萬恢·趙惠實預塡差矣。謂有身病,終不受香,事極未安,本曹請推之外,他無可施之罰,何以爲之?敢稟。傳曰,事雖可駭,此與他時有異,從重推考。
金鍾正,以吏曹言啓曰,今此宗廟各陵殿冬至祭獻官,老病公故外,他無推移之道,不得已刑官通融塡差之意,敢啓。傳曰,知道。
以副應敎尹承烈,校理金尙集等牌不進,罷職傳旨,傳于金魯鎭曰,只推,更爲牌招。
金魯鎭,以禮曹言啓曰,五禮儀大臣喪,自上有擧哀之節,而取考謄錄,則或因特敎擧行,不致循例,取稟矣。今此奉朝賀兪拓基之喪,擧庭一節,何以爲之?敢稟。傳曰,勿爲。
李壽鳳,以兵曹言啓曰,判書臣南泰會,參議臣姜必履,身以下缺
上在慶熙宮。停常參·經筵。
藥房都提調臣韓翼謩,提調臣李景祜,副提調臣金鍾正啓曰,伏未審夜間,聖體調攝,若何,疾候,何如?寢睡·水刺之節,亦何如?臣等率諸御醫入診,詳察聖候爲宜,臣等不任區區憂慮,敢來問安,竝此仰稟。答曰,知道。少禮每猶命攝,其曰孝乎,氣何諭哉?下敎日入侍,宜矣。
中宮殿·惠嬪宮,藥房口傳問安。答曰,知道。
以承傳色口傳下敎曰,建功湯皆入之。
李壽鳳啓曰,大司憲李得宗未肅辭,執義李行源在外,掌令李弘濟未肅拜,掌令一員,持平一員未差,今日以監察茶時之意,敢啓。傳曰,知道。
安杓啓曰,判尹沈鏽,連日違召,尙不出肅,事甚未安,卽爲牌招察任,何如?傳曰,允。
李壽鳳,以都摠府言啓曰,今日入直內三廳武兼禁軍及軍兵等,當爲中日習射,而冬至前一日相値,不得爲之之意,敢啓。傳曰,知道。
金魯鎭啓曰,明日冬至望闕禮,依例爲之之意,敢啓。傳曰,知道。
金鍾正,以吏曹言啓曰,卽接奉常寺牒報,則卒奉朝賀兪拓基諡號,不待諡狀,今日爲之事,命下矣。諡號開坐時,本寺正例爲進參,而正李聖檍,受由在外,不得進參,急速變通云,奉常寺正李聖檍,今姑改差,其代,口傳備擬以入之意,敢啓。傳曰,知道。
吏曹口傳政事,以李鎭恒爲奉當寺正。
上在慶熙宮。停常參·經筵。
五更,金星入氐星,夜二更三更,有霧氣。
藥房都提調臣韓翼謩,提調臣李景祜,副提調臣李惟秀啓曰,伏未審夜間,聖體調攝,若何,疾候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今逢此日,心何抑乎?此日何若云,周正將加一歲,氣何諭乎?建功一昭,先爲煎入,一貼晚後,待下敎持入。
大殿·中宮殿·惠嬪宮,政院·玉堂單子問安。答曰,知道。
大殿·中宮殿,朝廷二品以上六曹堂上單子問安。答曰,知道。
中宮殿·惠嬪宮,藥房口傳問安,答曰,知道。
以承傳色口傳下敎曰,今日開門駭然,卽爲開門,晚到承旨,解見任。
又下敎曰,李惟秀·李宜哲,承旨除授,牌招察任,三院副提調例兼,房順房。
又下敎曰,帖冊一件入之。
李壽鳳啓曰,大司憲李得宗未肅拜,執義李行源在外,掌令李弘濟式暇,掌令一員,持平一員未差,今日以監察茶時之意,敢啓。傳曰,知道。
安杓啓曰,判尹沈鏽,連日違召,無意膺命,事體誠極未安,卽爲牌招察任,何如?傳曰,允。
李惟秀啓曰,奉朝賀兪拓基家成服日,遣承旨致祭事,命下矣,何承旨進去乎?敢稟。傳曰,右副承旨進去。
傳于金魯鎭曰,內局入侍。
李壽鳳,以兵曹言啓曰,去十月朔,各廳堂下武臣等試射,連因有故,今已逾月,不得爲之之意,敢啓。傳曰,知道。
又以兵曹言啓曰,今十月二十九日,京居幼學李壤稱名人,自興化門入來,差備門外擊錚,依例令攸司囚禁科治,當該守門將李東弼,依定式推考,何如?傳曰,允。
丁亥十一月初二日申時,上御集慶堂。藥房入診入侍時,都提調韓翼謩,提調李景祜,副提調李惟秀,假注書蔡弘履,記事官吳德一·柳焵,醫官方泰輿·李以楷·慶絢·吳道炯·鄭允說·許溫·李翊臣,以次進伏訖。翼謩曰,聖體若何?寢睡諸節,亦何如?上曰,添得一歲,亦覺苦矣,而寢睡則一樣矣。翼謩請進湯劑,上進服。請診候,泰輿·以楷曰,脈體左右三部,一樣調均,滑體亦一樣矣。翼謩曰,昨日封進湯劑,皆進服乎?上曰,服之矣。翼謩曰,昨日日氣甚寒,而松節茶,無更入之敎,今嘗輪患盛行之時,此茶最有效云,如前進御,好矣。上曰,如前入之,可也。景祜曰,自今夕,依例封進,好矣。上曰,依例爲之。翼謩曰,昨承下敎日入侍之命,未知何日,故下情抑菀矣。上曰,每事無心,故如此矣,上命藥院先退。上曰,玉堂上下番入侍。出榻敎徐命善·李致中進伏,上曰,三諡號已定,須歷陳之。命善以次陳達,上曰,金奉朝賀諡號,末望靖獻二字,好矣。命善曰,諡狀未呈,而皆是年久矣。上曰,今聞兩相一宗諡號,可得美諡,而金奉朝賀諡號,其難擬望,當取末望,以末爲首,報太常,其下敎日,問諡狀來到,左相曰有云,而注書則曰無云,若是其多,豈可擧今遺古乎?況朴堧,國初以音律際遇者,亦豈遺哉?其令玉署,明日一體議諡,付諸太常。出傳敎上曰,朴堧諡狀,其誰所作?命善對曰,洪啓禧作之矣。上曰,必善作矣。上命書至日綸音曰,予於嗣服初已諭,故拜豐原春帖子詩,有至日能垂綍之句,豈意過七耋,逢此陽復之月乎?因此與懷,九聖正訓,春王正月是也,此蕩世不易之常道,亦行夏時之義也。然周以子月爲歲首,意亦深也,窮陰之中,尙有一陽初生之理,非聖人,孰能知之?亦能體元行仁乎?先王至日疾陽之義,至矣盡矣,豈特陽生於玄微之中?其陽初生於下,王者體仁行政是也。以人君言之,體此義扶小民當先,昔高皇帝,勉高麗恭愍王愛民之敎,尙今誦焉。況此時豈敢忽焉?莫云陳該,其理存焉,今之小民,其若何?嗣服之初,繼于盛時,而猶能勤懇,於今憶其時,七十餘歲,幾何百層乎?謂其君之衰耗甚矣,謂其民之困窮極矣。當此之時,其雖百倍加功,尙有不逮之嘆,況此時之君,此時之民乎?頃年垂綍,綍旣無效,況此時何言,況此世何言?若此之際,君與臣悠泛度日,豈古哲王扶陽之義乎?漢唐以後,旣遵夏時,而以周之正朔言之,予年其過一庚,一陽二陽,至于三陽,理亦至矣。以予涼德,三陽雖回,何能扶元,而況一陽初生者乎?咨大小臣工,亦莫曰其君之已衰,其君雖衰,乾道不衰,予年雖暮,心亦不衰,于今陽復,卽若三代,行王政扶小民,捨此何時?此正滌舊習與歲俱新之一機會,益加自勉,精白一心,輔我邦家,今者之飭,其若如水投石,豈徒望八其君之將無對群工之顔?吁嗟,諸臣,其不有世祿之義乎?宜勉宜勉,莫替予至日申申之論,將此下敎,布諭中外。上曰,坐直誰也?惟秀曰,金魯鎭·安杓矣,尹蓍東則有服制來入云矣。上曰,動駕在近,在外承旨與尹蓍東許遞之代,前承旨權噵·柳脩除授,待開門牌招察任,房順房。出傳敎諸臣遂退出。
上在慶熙宮。停常參·經筵。
巳時,太白見於未地。
藥房都提調臣韓翼謩,提調臣李景祜,副提調臣李惟秀啓曰,伏未審夜間,聖體調攝,若何,疾候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣,而陽復纔過,此心一倍,明日入侍,宜矣。
中宮殿·惠嬪宮,藥房口傳問安。答曰,知道。
以承傳色口傳下敎曰,建功湯入之。
柳脩啓曰,大司憲李得宗未肅拜,執義李行源在外,掌令李弘濟式暇,掌令一員,持平二員未差,今日以監察茶時之意,敢啓。傳曰,知道。
安杓啓曰,判尹沈鏽,連日違召,尙不出肅,事甚未安,卽爲牌招察任,何如?傳曰,允。
柳脩,以都摠府言啓曰,今此毓祥宮擧動時,侍衛不可不備員,而副摠官宋瑩中,受由在外,三員未差。侍衛將不得備員,受由人員,合有變通之道,令政院卽速稟旨變通,竝與未差之代,令該曹卽爲口傳差出,以爲備員侍衛之地,何如?傳曰,允。
判府事金陽澤箚曰,伏以,臣積傷風雲,重患輪疾,頭疼如碎,膈痞不下,疾嗽孔劇,氣促神眩,徹夜失睡,飮啖殆廢,貼席呌楚,今至六七日,一味沈重,明日問安,有異常節,而末由進參班次,罪在虧分,病裏增惶,昌控小箚,仰瀆崇聽。乞治臣廢禮之罪,以肅朝綱,以安私悰,不勝大願。取進止。答曰,省箚具悉卿懇。業已諒矣,卿其安心,勿辭善攝焉。仍傳曰,遣史官傳論。
上在慶熙宮。停常參·經筵。
藥房都提調臣韓翼謩,提調臣李景祜,副提調臣李惟秀啓曰,伏未審夜間,聖體調攝,若何,痰候何如?寢睡·水刺之節,亦何如?臣等依下敎,率諸御醫,趁早入該,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,茶則先入之,待下敎入侍。
又下敎曰,再明日百官行禮置之。
又下敎曰,世孫隨駕置之,祗迎一體置之。
李壽鳳啓曰,大司憲李得宗未肅拜,執義李行源在外,掌令李弘濟式暇,掌令一員,持平二員未差,今日以監察茶時之意,敢啓。傳曰,知道。
權噵啓曰,判尹沈鏽,連日違召,無意膺命,事甚未安,卽爲牌招察任,何如?傳曰,允。
柳脩,以都摠府言啓曰,今日入直內三廳,武兼禁軍及軍兵等,當爲中日習射,而停朝市相値,不得爲之之意,敢啓。傳曰,知道。
安杓,以侍講院言啓曰,今初六日王世孫隨駕擧動時,宮官不可不備,而弼善·文學·兼文學·司書·兼司書·兼說書俱未差,令政院稟旨擧行,以在京無故人,盡數差出,以爲備員進參之地,何如?傳曰,允。
傳于安杓曰,內局入侍。
柳脩啓曰,因都摠府草記,今此毓祥宮擧動時,侍衛不可不備員,而副摠官宋瑩中受由在外,令本院稟旨變通事,允下矣。受由人員,合有變通之道,何以爲之?敢稟,傳曰置之。
傳于柳脩曰,儒生持警世問答入侍。
以別雲釰望筒,傳于柳脩曰,以其代爲之人爲之。
柳脩啓曰,明日次對,兩司當爲進參,大司憲李得宗,掌令李弘濟,竝待開門牌招,以爲推移入侍之地,何如?傳曰,允。
安杓啓曰,因侍講院草記,今此王世孫隨駕擧動時,宮官不得不備員,未差之代,令本院稟旨擧行,以在京無故人差出事,允下矣。政官所當牌招開政差出,而停朝市相値,何以爲之?敢稟。祗迎隨駕,旣命置之,此亦置之。
柳脩,以兵曹言啓曰,今番動駕時,本曹堂上侍衛·陪衛各差備,不可不備員,參知有闕之代,令該曹以在京無故人,口傳差出,仍卽牌招,以爲備員之地,何如?傳曰,允。
兵曹口傳政事,以靈川君壄爲都摠管,以兪彦民·李國賢爲副摠管,以鄭晚淳爲兵曹參知。
李壽鳳,以義禁府書啓曰,今此擧動時,大駕各差備都事九員,王世孫左右考喧都事二員,本府入直公事回公都事,合以十三員分差,而無以推移,都事金安默在喪之代,卽令該曹口傳差出,假都事三員,亦令差出,以爲分排之地,何如?傳曰,允。
丁亥十一月初四日辰時,上御集慶堂。藥房入診入侍時,都提調韓翼謩,提調李景祜,副提調李惟秀,假注書蔡弘履,記注官申熤,記事宦柳焵,醫官方泰輿·李以楷·慶絢·吳道炯·鄭允說·許溫·李翊臣,以次進伏訖。翼謩曰,聖體若何?寢睡,亦何如?上曰,寢睡則如前矣。翼謩請進湯劑,上進服。翼謩曰,動駕時,日氣方寒,湯劑加一貼進御,何如?上曰,置之。翼謩曰,然則代以蔘苓茶煎進,何如?上曰,茶則進之,可也。上曰,蔘苓茶一貼,自今日煎入。出榻敎上曰,昨日申後之氣,實難經過,正苦悶矣。翼謩曰,每當如此之時,召入臣等,有上下酬酢則,似好矣。上曰,以周之正朔觀之,已加一歲,思之亦難耐矣。翼謩曰,每隨干支,如是興懷,聖慮無或過乎?上命書訖干支御製,至亦何計月之句,翼謩曰,御製似不宜如是矣。上曰,明年則卿等,當困予矣。翼謩曰,此乃應行之典,豈可以困爲敎乎?上曰,卿等之心,當如是矣。上曰,至今思都承旨可嘉矣,前日建明門,善爲周旋矣。上曰,李宗城,亦已議諡乎?景祜曰,未及議諡矣。上曰,予獨免咳嗽,似是湯劑之效也。翼謩曰,非徒湯劑之效,百靈護之矣。上曰,藥房提調,持湯劑更爲入侍。出榻敎景祜進湯劑,上進服。翼謩請診候,泰輿·以楷曰,脈體一樣調均矣。翼謩曰,臣昨讀至日綸音,不勝欽仰,而敢有所陳矣。人主一心,卽萬化之源,養之於未發,察之於已發,是乃合於復之時義,而聖慮或過,有不能抑制者,伏願益加存省焉。上曰,所言誠是,而予衰矣,何期若此乎?上曰,再明動駕時刻,三嚴以卯正三刻,單嚴爲之。出傳敎諸臣遂退出。
丁亥十一月初四日初更,上御集慶堂。儒臣持警世問答入侍時,副應敎尹承烈,修撰李致中,同副承旨安杓,假注書尹慶龍,記注官申熤,記事官柳焵,以次進伏訖。命儒臣,讀警世問答。承史以次輪讀畢,命書御製文,上曰,古人之諡,今番多擧,而今相之諡,其漏者多,其令本家,卽速撰進,諸大臣諡狀皆到後,亦令弘文館議諡。諸臣退出。
上在慶熙宮。停常參·經筵。
李壽鳳啓曰,大司憲李得宗牌不進,執義李行源在外,掌令李弘濟陳疏入啓,掌令一員未差,持平二員未差,今日以監察茶時之意,敢啓。傳曰,知道。
藥房都提調韓翼謩,提調李景祜,副提調李惟秀啓曰,伏未番夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
以承傳色口傳下敎曰,次對,內局同爲入侍。
安杓啓曰,判尹沈鏽,連日違召,尙不出肅,事體極爲未安,卽爲牌招察任,何如?傳曰,允。
金魯鎭,以吏曹言啓曰,卽接議政府移文,則檢詳金尙默,身病猝重,勢難察任,斯速變通云,身病旣如是危重,則不可等待其差歇,今姑改差,何如?傳曰,允。
柳脩,以兵曹言啓曰,卽接武兼廳牒報,則去十月十六日,親臨能麽兒講時,武臣兼宣傳官呂遇周,以不通,因傳敎入直,而晝夜熟讀,今已能誦云,依例替直,何如?傳曰,允。
又以言啓曰,今十一月初三日,全羅道樂安居幼學安鼎富稱名人,自興化門入來,差備門外擊錚,令攸司依例囚禁科治,同門守門將吳日升,依定式推考,何如?傳曰,允。
又以言啓曰,御營廳敎鍊官禁軍遞兒窠,今方有闕,依節目禁軍別將,與該營中軍,眼同試取,以其居首者塡差之意,分付,何如?傳曰,允。
以都摠府守宮望筒,傳于柳脩曰,仍。
以承傳色。口傳下敎曰,守宮置之,右副承旨守宮,
又下敎曰。明日隨駕軍兵,皆以入直擧行乎?知入。
丁亥十一月初五日辰時,上御集慶堂。藥房入診入侍時,都提調韓翼謩,提調李景祜,副提調李惟秀,假注書蔡弘履,記注官申熤,記事官柳焵,醫官方泰輿·李以楷·慶絢·金季良·吳道炯·鄭允說·許溫,以次進伏訖。翼謩曰,聖禮若何?寢睡·水刺之節,亦何如?上曰,一樣過矣。翼謩請進湯劑,上進服,請診候,泰輿·以楷曰,脈體左右三部調均矣,滑體亦一樣調均矣。上曰,藥房提調,持湯劑更爲入侍。出榻敎景祜更進湯劑,上進服。諸臣遂退出。
丁亥十一月初五日巳時,上御集慶堂。大臣·備局堂上引見入侍時,領議政金致仁,左議政韓翼謩,右議政金尙喆,行副司直洪樂性,刑曹判書韓光會,行副護軍李章吾,行副司直金時默,副應敎尹承烈,左副承旨柳脩,假注書尹慶龍,事變假注書黃宅仁,記注官申熤,記事官柳焵,以次進伏訖。金致仁所啓,時政記,事體嚴重,或有久不修納者,則自前例多定限催促矣。乙亥以後,下番有故時,上番當替修者,尙有三四人,而皆至今不爲修納,事殊未安,各別申飭,俾於一二朔內,畢修以呈,何如?上曰,事體寒心,申飭,限歲前不爲修呈,則留直房修入之意,分付。致仁曰,韓栐則雖有情勢,修史體重,何敢言情勢乎?一體申飭,而但渠不可復入翰苑,則歸屬無處,特許陞六,何如?上曰,依爲之。事體重大,豈以有情勢而不爲乎?一體申飭。出擧條上曰,韓栐誰也?翼謩之同宗也。上曰,爲幾寸乎?翼謩曰,爲二十餘寸矣。致仁曰,泮製連有申飭之命,大司成成天柱,有篤老之親,病方不輕云,今姑許遞,其代,待政差出,俾卽擧行,何如?上曰,許遞,後日政擧行。出擧條致仁曰,向來有所遭諸臣,前後屢被飭敎,而尙無一人出膺,周甚未安,至於判尹沈鏽,前旣一再承命,而今於詞訟劇地,又事撕捱,鎭日違召,事體尤涉未安,更爲從重推考,另飭行公,何如?上曰,依爲之。出擧條致仁曰,湖南伯洪樂仁,纔有牒報於備局,而南西兩城虹霓門樓鍾·樓砲·樓與傍近城堞之被燼者,一倂改建改築,累百間公廨,亦皆重建,工役告訖,觀瞻一新云。道臣赴任屬耳,誠心經紀,能使許多臣役,若是速了,實爲可尙,略干射力,曾有陳達區劃,而聞其所入浩多,不足以當其半,姑先於所在錢穀中,推移用下云。朝家旣知其如此實狀,而諉諸道臣,無所加劃,則事體未免苟艱,前劃給錢未布中,更爲加劃三分一之數,使之彌綸充補,何如?上曰,依爲之。金相喆曰,首相以此事,有所相議,臣則猶以爲小矣,此非完營之私事,卽是公家巨役,況其財力不足云者,亦非未始役前空中料量。及其訖役後,許多貸用之數,無以報償,有此加劃之請,在朝家之道,似不可不另加軫念矣。致仁曰,然則以折半加劃乎?上曰,折半似不足,三分二許給,道臣其宜請也,而聞此豈無下敎?監董人,巨役旣畢,宜有酬勞之典,何待狀聞?其令道臣昨爲修啓,修啓後,令備局分等回啓施賞。出擧條上曰,兪彦鉉兄弟之心可想,府夫人何以支保云耶?上曰,李吉輔實乎?尙喆曰,氣質比奉朝賀猶實矣。上曰,吏判事慘然,年爲幾何?致仁曰,爲六十。上曰,六旬亦非少矣,李益輔兄弟,子孫有哉?致仁曰,皆有螟蛉矣。上曰,慘然。命書傳敎曰,吏判兄弟,事我幾十年,皆官至崇品,豈意二歲之間,皆作古人,愴悼曷喩?凡諸等事,依李鼎輔例擧行,以示予意。出傳敎諸臣退出。
上在慶熙宮。停常參·經筵。
李壽鳳啓曰,大司憲李得宗未肅拜,執義李行源在外,掌令李弘濟疏批未下,掌令一員未差,持平二員未差,今日以監察茶時之意,敢啓。傳曰,知道。
藥房都提調韓翼謩,提調李景祜,副提調李惟秀啓曰,伏未審夜間,聖體調攝,若何,疾候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。此心憧憧,氣何諭乎?再明日入侍,宜矣。中宮殿·惠嬪宮,口傳問安。答曰,知道。大駕詣毓祥宮後,王世孫遣宮官問安。答曰,知道。政院·玉堂·藥房口傳問安無批答還官後,政院·玉堂·藥房口傳問安。答曰,知道。
以承傳色口傳下敎曰,百官·三軍毛具。
權噵啓曰,判尹沈鏽,昨日申飭之下,尙不出肅,事甚未安,卽爲牌招察任,何如?傳曰,允。
傳于金魯鎭曰,自內當行禮,承旨侍衛竝置之。
傳于柳脩曰,摠府守宮,以其代爲之。
以備忘記,傳于柳脩曰,崔朝岳弟景岳,別軍差下,東岳兄弼岳,令軍門將官調用。
柳脩啓曰,卽者議政府錄事來言,左議政韓翼謩,所被嚴旨,已極萬萬惶恐,俄下勿爲問安之敎,職忝保護,旣不得承候,則尤不容一刻冒廁於班行,今方胥命於作門外,卽使錄事,來納命召,何以爲之?敢稟。無下答
以承傳色口傳下敎曰,中官一人,不知其君,但知大臣,有來處,令內侍府,刊名內府。
又下敎曰,左相免相,此後朝臣覲親及呈辭嚴禁。
丁亥十一月初六日卯時,上詣毓祥宮。擧動入侍時,行都承旨李惟秀,左承旨權噵,右承旨金魯鎭,左副承旨柳脩,同副承旨安杓,假注書蔡弘履·尹慶龍,記注官申熤,記事官柳焵,以次隨駕訖。上具翼善冠·袞龍袍,乘輿出資政門,詣崇政門外,降輿乘輦時,藥房都提調韓翼謩,提調李景祜,副提調李惟秀,持湯劑進前。上進御後,仍詣毓祥宮,上曰,挾輦將入侍。挾輦將李燁進前,上曰,挾輦官已饋飯乎?李燁對曰,已饋之矣。大駕詣紅箭門外降輦,左議政韓翼謩曰,日寒若此,行禮後,趁卽回駕,是所望也。上曰,卿等亦有父母矣,不知予追慕之心乎?因下不忍聞之敎,入廟門下敎曰,今日勿爲問安,退去,可也。王世孫遣侍講院官員,口傳問安。上曰,知道。藥房三提調·政院·玉堂口傳問安。上曰,不知其君,而只知大臣,刊名內府。又下敎曰,左相免相,撤漏後,連下三嚴,鷄鳴初,步臨廟門,乘輿,命書傳敎。噫,冥然到今,陽復之後,曉漏已撤,其將五箇日,幾十年侍奉,今若夢焉?今年此禮,亦是料表,今年猶然,況明年乎?近年以來,冬享皆行於此日,而昨年今年,只行展拜,可見其衰,予則以予之氣,亦云幸矣。古人云,見諸葛表,莫知感動,此不忠也,見李密之表,莫知感動,此不孝也。噫,以近者御製觀之,其雖不忠不孝,庶可見予心,嗚呼,甲午曰欲詣,而噫,三軍雖顧予心,嗟哉,百官,孰能知予心?嗚呼,辛丑八月二十日,若非我慈聖血脈之敎,我皇兄至友之仁,豈有今日?雖然,因此抱於古於今所無之懷,忍至今日,此亦不孝,此亦不肖,追憶往事,夢猶嗚咽,此豈他哉?今日朝鮮臣子,若知其君之本,其豈至此?噫,以予之心氣,光武日復一日之言,予則曰其亦詼諧,思昨年今日,誠料表,自顧氣,一日若一歲,故頃者御製,豈不云乎?今予度過惟日也,日干支爲歲,可謂矜矣,冬享未能行,今日僅來拜。噫,恒日憶昔,轉輾難耐待曉,況今日初意,若聞人定鍾,將欲回矣,輦未下,遽請旋回,予雖不肖,此等之事,其若談笑而對之,豈曰孝乎?噫,四十年予見多矣,四十年予見多矣,以此爲君,豈不苟哉,豈不苟哉?且有一諭,今拜望外,予意則體昔年小心之意,況近日欠潔者多,若右副承旨守宮,許多百官,誰知其精?百官行禮,雖命置之,猶思前相,頃年聞百官行禮置之之命,請行。噫,百官行禮,亦予勤成,一命置之,意倖便焉,是亦曰有其君。今香雖請,予則不許,而事其君,爲人臣之道,決不若此,初意則於此其欲徹曉?非爲百官所爲者,三軍雖入資政門集慶堂中何以待曉,仍坐資政月臺,見東方曙欲入矣。亦聞沖子之坐待,其將入矣,嗚呼,蒼蒼照不肖之心,吁嗟,三軍,憫否德之懷,住輿呼寫,鷄聲喔喔,雞雖鳴矣,將問寢於何?興惟及此,五內若隕矣。出傳敎上曰,申益彬自登第成長,皆予成就之功,而乃反困予至此,若有事予之心,焉敢若此?左相養生之術,何諭事親之際乎?手欲下敎而不爲矣。上曰,予雖不孝,朝臣若體予心爲心,則亦可爲孝矣,百官行禮之請,爲予臣子,而豈不爲之乎?命承旨再讀傳敎後,還詣崇政月臺,降輦乘輿。提調李景祜,副提調李惟秀進湯劑,上進御。景祜曰,明日嘗依例進湯矣。上曰,依爲之。仍入大內,諸臣退出。
上在慶熙宮。停常參·經筵。
藥房提調臣李景祜,副提調臣李惟秀啓曰,昨日動駕伸禮,侵夜還宮,伏未審夜間,聖體調攝,若何,疾候,何如?寢睡·水刺之節,亦何如?湯劑依定奪持入承候爲宜,臣等不任區區憂慮,敢來問安。答曰,享禮爲展拜,是豈孝也,而爲三軍,昨夜日氣,此心少弛,雖然,是豈報生我鞠我之意?四十年此懷,將喩於何?近日寫懷,若水投石,予心固矣。今將何喩?其於明春,費心爲期,復何建功?雖然,爲卿等之心,只許蔘苓再煎以入,此輩之闊體一樣之奏,十二時耳猶在焉,其苦其苦,況今何心許筵?下敎日入侍,宜矣。
中宮殿·惠嬪宮,藥房口傳問安。答曰,知道。
以承傳色口傳下敎曰,此輩若言滑體之好於都提調,則昨日豈至於困予乎?近日入侍之流,逐廷于開陽門外。
李壽鳳啓曰,大司憲李得宗未肅拜,執義李行源在外,掌令李弘濟疏批未下,掌令一員,持平二員未差,今日以監察茶時之意,敢啓。傳曰,知道。
以御營哨官望單子,以承傳色口傳下敎曰,哨官非當窠云,禁·御兩營中,以相當窠差下。
又下敎曰,前左相勿待命事,遣史官傳諭。
又下敎曰,中官申宅明,下敎置之。
權噵啓曰,判尹沈鏽,特敎之下,尙不膺命,事甚來安,卽爲牌招察任,何如?傳曰,允。
柳脩,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
傳于金魯鎭曰,內局醫官,開陽門出送者,待開門,使之入來事,分付,勿出朝報。
金魯鎭,以吏曹言啓曰,本曹正郞朴弼淳呈狀內,身病甚重,勢難察職云,依例改差,何如?傳曰,允。
領議政金致仁,右議政金尙喆箚曰,伏以昨日,展禮伸孝,回鑾萬安,下情欣祝,曷可名喩?卽伏見夜下傳敎,縷縷辭旨,極其嚴截,此莫非臣等之罪,聚首戰懷,無地自措,何敢以聖度之有容,邦憲之無加,有所自恕,晏然於職次乎?百官行禮之未能陳請,原其本情,非出偃便,昏謬之失,實所難逃,而今聖敎至嚴,責以臣道,爲人臣承此敎,何以自立?僚相被譴,鼎席不備,此時煩籲,益知爲罪,而兢悚之極,不敢仍在,玆敢蹙伏私次,聯陳短箚。伏乞聖明,亟降威命,施以當律,以爲具僚之警焉。取進止。答曰,省箚具悉卿懇。此予體昔年,過謙而然矣,於卿等何有?卿等安心勿辭焉。仍傳曰,遣史官傳諭。
上在慶熙宮。停常參·經筵。
未時·申時,日暈兩珥。
藥房提調臣李景祜,副提調臣李惟秀啓曰,伏未審夜間,聖體調攝,若何?寢睡·水刺之節,亦何如?臣等之不得診候,已至多日,依再昨日下敎,今日率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,入侍似晚,再度茶入之。
李壽鳳啓曰,大司憲李得宗未肅拜,執義李行源在外,掌令李弘濟疏批未下,掌令一員,持平二員未差,今日以監察茶時之意,敢啓。傳曰,知道。
傳于金光默曰,內局入侍。
金光默啓曰,判尹沈鏽,連日違召,無意膺命,事體誠極未安,卽爲牌招察任,何如?傳曰,允。
有政。吏批,判書參議未差,參判趙曮進,同副承旨金光默進。以承傳色口傳下敎曰,古人思之,心何抑乎?吏批望單子,以未差代書入。
又下敎曰,吏參若問議而來,開政前,先爲稟達。
以洪樂性爲吏曹判書。
吏批啓曰,新判書命招,同參政事,何如?傳曰,允。
吏批啓曰,判書洪樂性,牌招不進,參議未差,小臣獨政未安,何以爲之?敢稟。傳曰,仍爲之。
以左議政韓翼謩爲兼世孫傅,李顯祚爲司諫,朴奎秀·安正仁爲掌令,柳雲翼·趙錫穆爲持平,李一曾爲獻納,金容爲正言,李在簡爲應敎,南玄老·沈觀之爲修撰,金熤爲副修撰,姜趾煥爲弼善,李致中爲文學,尹錫烈爲司書,宋志淵爲兼文學,金熤爲兼司書,金時默爲戶曹參判,兪彦民爲禮曹參判,黃柙爲工曹參判,尹蓍東爲大司成,申晦爲判義禁,李吉輔爲知義禁,兪直基爲同義禁,徐命善爲檢詳,金觀柱爲吏曹正郞,李碩九爲佐郞,金基大爲禮曹佐郞,申五淸爲右通禮,金命材爲尙衣僉正,李廷烈爲軍資正,宋可相爲軍資判官,鄭翼祥爲漢城判官,尹汲爲判敦寧,洪樂性爲典醫提調,趙明鼎爲奉常提調,趙德常爲尙州牧使,李龍中爲載寧郡守,洪述祚爲義興縣監,尹遠東爲泰仁縣令,尹一復爲京畿都事,辛應三爲慶尙都事,李梅爲松蘿察訪,左議政韓翼謩復拜相職事傳敎,承文都提調單韓翼謩,承文副正字單金宗九,奉常直長單李光培。
兵批,判書南泰會,參判李應協,參知鄭晚淳病,參議李海重入直進,同副承旨金光默進,知事單李益炡,副護軍南玄老·李普溫·宋鍈·姜趾煥·方泰輿·鄭翊周,副司直李心源·成天柱·金應淳·李宜哲·尹蓍東·朴道源·安杓·李徽之·李東顯·李澤遂,副司果沈觀之·金尙默·洪相聖·金文淳·韓栐,以鄭翊周爲知事。
兵批啓曰,輔國判書李益炡,自吏曹送西矣,知中樞當爲置處,而時無見窠,依例作闕下批之意,敢啓。傳曰,知道。
又啓曰,卽接五衛將廳牒報,則曹司衛將尹光紹在外,過限未上來云,依例改差,何如?傳曰,允。
事變假注書臣黃宅仁啓曰,臣敬奉聖諭,馳〈往〉傳諭于議政府左議政韓翼謩處則以爲,臣罪大恩深,三日胥命,不賜嚴譴,更紆以不敢當之新命,史官臨宣,諭之以知心,仍令勿胥命,負罪賤臣,何以得此?驚惶震懍,有涕盈襟,今方退歸私次,謹當以肝膈之懇,冒入文字,仰請處分云矣,敢啓。傳曰,知道。
柳脩,以御營廳言啓曰,依傳敎,崔弼岳敎鍊官差下之意,敢啓。傳曰,知道。
以承傳色口傳下敎曰,次對進定於明日。
知事李吉輔疏曰,伏以,臣兩載下邑,積違京輦,近又癃病轉深,就煖賤息任所,疏阻班聯,慈結軒陛,迺者知樞特擢之命,忽下於千萬意想之外,恩言隆渥,有非如臣庸陋,所敢承當。繼又伏聞臣侄副使臣心源所報,天語丁寧,至及先臣,宸翰鄭重,特諭聖意,事曠朝紳,榮動私門,煌汗感涕,一時交迸,歷日惝悅,莫省攸措。臣本常訥一蔭吏耳,衰晚一第,塗抹十年,無片善可述,無寸勞可紀,輥到宰列,已極踰濫,八座崇班崇班,豈嘗夢到?在朝家綜核之政,亦豈容無端超拔,以褻命德之器也哉?噫,臣兄受殿下不世之遇,拂拭生成,以至于今,屛退旣久,眷念愈摯,臣之閤門感祝,固非言語文字,所可形容,而爾來旬望之間,誤恩荐降,兄弟叔侄,竝叨異數。嗚呼,人臣之受恩於君父者,前後何限,而雨露之褊,陶鑄之勤,孰有如臣家之所被於我聖上哉?此生報答已矣無計,瞻望宸極,只有淸血之被面而已,恩旨之降,已有日矣。卽宜舁進城闉,仰暴血懇,而十數日來,重感寒疾,冷熱交攻,眞元大下,長時迷瞀,若墮烟霧,一舍之地,無望自力,玆敢猥從縣道,略控短龥。伏乞聖慈,天地父母,俯賜鑑諒,將臣新授職秩,亟命收還,以重公器,以安私分,不勝大願,臣無任瞻天戀聖之至。答曰,省疏具悉。今昔陞擢,意蓋在矣,若過一朔,昆季同入,亦豈偶然?卿勿過辭焉。
丁亥十一月初八日辰時,上御集慶堂。藥房入該入侍時,提調李景祜,副提調李惟秀,假注書蔡弘履,記注官申熤,記事官柳焵,醫官方泰輿·李以楷·慶絢·金季良·吳道炯·鄭允說,以次進伏訖。景祜曰,聖體若何?上曰,一樣矣。景祜請進湯劑,上進服。請診條,泰輿·以楷曰,脈體左右三部調均矣。上曰,周旋執滯,予已知矣,若問其心,予亦諒矣。雖然,愛君一也,而以人子之道謂之,養志養口體,孰重孰輕?予有誠心,豈有致此?此予所以罙切自歎者,旣知其心,不示予意,前左議政韓翼謩,復拜相職,政官牌招開政。出傳敎上曰,李弘濟卽嶺南人乎?惟秀曰,非嶺入,卽湖西人也。上命讀弘濟疏後,上曰,噫,甲午干支,其猶追慕,況口泰乎?頃者申益彬處分,可謂末勘,則朝鮮君君臣臣之義不淺,焉敢護黨,護黨亦非黨乎?噫,雖有滿腔舊習,於此事,焉敢若此?年少乳臭之輩,不足道也。有心來京,若是投章,其心尤無狀,苦不嚴懲,一隅朝鮮,其將君不君臣不臣,此等之章,何敢循例捧納?當該承旨,爲先遞差,雖有當該一院之事,諸承旨豈皆不知?一竝從重推考,此章給之,李弘濟永刊仕版,不齒措紳。出傳敎上曰,政官只有一人,李徽之章踏下,其代,今日政擧行。出傳敎惟秀曰,都提調仍爲胥命云矣。上曰,業已下敎,知卿之心,何過若此?安心勿胥命,待下批其卽謝命事,遣史官傳于左相。出傳敎上曰,承旨有闕代,前承旨金光默除授,牌招察任,房順房。出傳敎上曰,木麥茶,有目下顯效矣,曾前洪領相勸之,故至今思之矣。景祜曰,木麥果好於感氣矣。上曰,藥房提調,持湯劑更爲入侍。出榻敎景祜更進湯劑,上進服,上曰,蔘苓茶,自今日停止。出榻敎景祜曰,恩彦君家,婚禮時圍統,旣有置之之命,而曾前有本曹堂郞隨往之例,今番則何以爲之乎?上曰,只郞廳隨往,可也。出擧條。
上在慶熙宮。停常參·經筵。
藥房提調臣李景祜,副提調臣李惟秀啓曰,伏未審夜間,聖體調攝,若何,疾候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
以承傳色口傳下敎曰,入侍似晚,茶則先入之,待下敎詣閤。
中宮·惠嬪宮,藥房口傳問安。答曰,知道。
李壽鳳啓曰,大司憲李得宗牌不進,執義李行源,掌令安正仁·朴奎壽,持平趙錫穆·柳雲翼在外,今日以監察茶時之意,敢啓。傳曰,知道。
金光默啓曰,判尹沈鏽,連日違召,尙不出肅,事甚未安,卽爲牌招察任,何如?傳曰,允。
傳于柳脩曰,備局單子置之,只稟來待。
柳脩啓曰,大臣·備局堂上,依下敎來待。
傳于柳脩曰,內局,次對同爲入侍。
金魯鎭,以弘文館言啓曰,本館下番闕直,事甚未安,新除授修撰南玄老·沈觀之,竝卽牌招,以爲推移入直之地,何如?傳曰,允。
又啓曰,卽者吏曹郞廳來言,檢詳口傳差出事,命下,而判書未肅拜,參判·參議俱未差,不得擧行云,判書洪樂性,卽爲牌招,以爲擧行之地,何如?傳曰,允。
金光默啓曰,吏曹判書洪樂性牌不進,推考傳旨今方捧入,而檢詳口傳差出命下之後,如是違牌,不卽擧行,事甚未安,更卽牌招,何如?傳曰,允。
左議政韓翼謩疏曰,伏以,臣罪臣自知之,稟質鈍滯,出言無章,凡有所懷,輒致妄發,臣亦自悔其行,而終不能矯揉,迺者輦路奏語,全欠曲折,心雖出於忠愛,罪實在於愚迷,數日來貽惱聖象,莫非以臣之故,免官簿罰,未足贖愆,則泥首金吾,惟大何是俟,不自意聖度涵貸,威罰不加,荐下勿胥命之敎,復授以已褫之職,史官臨宣,恩諭鄭重,臣承聆以來,有涕監襟。噫,從古人臣,每患此心之未能見知,臣是何人?乃於罪累俟勘之中,曲蒙日月之監燭,旣寬其罪,又復舊秩,知心之敎,尤出尋常,恩言所及,傍聽亦聳,顧臣感泣,儻作何心?念臣至愚極陋,夫豈近似於相職,而偏蒙我聖上如天之恩造,拔擢至此,周歲中書,愧懼徒積。日昨所被嚴敎,惶懍雖切,重擔由是得缷,感祝更深,今者甄復之遄,實非夢想之所到,聖恩縱推於滌瑕,私憂實切於重誤,去就一節,有不暇諭,矧臣罪員,尙在未勘。今若徒依榮罷,晏然冒出,則是眞放肆無忌憚者事耳,臣雖無似,豈敢爲此?身帶保護,禮曠起居,莫重診筵,亦不能備員,此又臣之罪也。玆敢披瀝肝血,冒死哀籲。伏乞聖慈,天地父母,曲賜矜諒,遄降威譴,鐫臣濫秩,勘臣罪犯,以爲人臣不忠者之戒,千萬幸甚。答曰,省疏具悉卿懇。噫,雖由興懷,卿之愛君之心已深,復授相任,仍帶保護,卿須體此意,安心勿辭,其卽謝命。仍傳曰,遣史官傳諭。
大司諫蔡濟恭疏曰,伏以,臣四十年之內,荐失怙恃,理宜滅死,以謝神怒,而縷命支離,寒署推遷,先王之制,居然告闋,俯仰慙痛,不如死之久矣。惟我聖上,不以臣不孝無狀,矜念之意,累形於辭敎,祥期之問,每發於筵席,王若苦塊不祥之身,濫入於玉宸,淸夢覺後,恩言諄諄,若慈父之係戀穉子,特命臣內舅,一一臨宣,仍問好在與否。此實有君臣以來,所未見所未聞之曠典異渥,瞻聆所及,親知皆涕,況在臣心,雖隕首結草,何以圓萬一之酬也?惟有瞻依輦轂,以畢餘生,時以冗銜散秩,得瞻耿光於屬車之側,以洩犬馬之忱而已,銜恤餘喘,豈復有榮塗之念,而諫長之除,文苑之命,聯翩於中月之內,臣手奉誥旨,撫念疇昔,實不勝五內㩁裂也。噫,臣之策名進取,不過爲爲親而仕,今則親不在耳,餘坐此世,其所自盡,惟是移孝爲忠,凡有恩除,何敢爲飾讓之套,而第其譏在濫竽,愧深負乘,則亦安得晏然而已乎?噫,薇垣長席,固已不稱於臣身,而猶可諉以宿趼,至於館閣之命,又何爲也?臣於年前,代斵藝苑,怵迫嚴命,承乏一出,至今思之,尤悔亘中,一之誤矣。其可再乎?兩館雖曰,通擬,爲任各有攸事,今玆弘文之任,掌國科試,其責尤重,而在臣身實爲初除,不由政擬,簡自特除,則文苑故事,不容如是,臣雖冒沒承膺,其於無是例何哉?況臣六載草土,任淸號哭,形殼雖存,精喪都失,不足以備淸朝百執事之列,而毒感所中,客痰乘之,未瞻天顔,塡壑在近,伏枕涔涔,惟有涕淚。伏乞聖慈,俯賜矜諒,將臣本兼兩任,竝行鐫免,俾得以安意調治,以卒天地生成之澤焉,臣無任戰慄祈懇之至。答曰,省疏具悉。噫,卿章此到,其誠料表,初入此望,故雖點,噫,於今文亦固志,新製何言,而近製其命入之,而尙未擧行,此則臣分之當然。已製之文,不可不校正,而此任入侍難便,本職許遞,當召校正矣。慮,孝子之心,雖無限,望八之君,其亦有思,卿勿辭,帶軍銜卽爲膺命。
吏曹參議李徽之疏曰,伏以,臣幸蒙恩暇,拜掃先壟,旣伸情禮,宜卽趨造,而第臣虛薄之質,素抱疾癖之疾,每遇寒飭,有時發作。乃者撼頓道路,兼以衝昌風露,新感轉重,舊症添劇,腰腹牽割,頭目眩烘,委倒中途,跬步難動,難欲擔舁進前,決非時日可期,顧臣所帶職名,旣異閒司佐貳,則許久曠癏,分義未安,病懷惶蹙,更添一恙,玆從縣道,敢入文字。伏乞聖明,俯諒危懇,亟遞臣職,以便調理,仍治臣罪,以肅朝綱,千萬幸甚。踏啓字。
掌令李弘濟疏曰,伏以,臣以遐鄕屛蟄之蹤,有事先壟,來近畿輔,得伏聞以臣爲司憲府掌令,除旨之降,已至多日,臣感激惶惧,罔知攸措。揆以義分,不敢遽還郵廬,昨纔來伏城闉,而念臣知識魯莽,言議巽軟,雖在冗司漫局,尙多僨誤之憂。至於淸朝言責之任,尤非一分近似於臣身者,況伏聞近日以來,以耳目之聾瞽,屢發中朝之嘆,聖意藹然,至有期責耳目之意,則臣受任此際,其何以稱塞萬一,以副我殿下虛佇之聖意也哉?臣之難進之義,於是益著,雖被慢命之誅,決不可冒沒承膺矣。且臣以苫塊餘喘,堇存軀殼,形瘠神耗,世念都灰,而曾在南邑,重傷水土,咳嗽痰癖之症,轉成難醫,每當寒節,如期輒發。今於路中,添得輪行毒感,痛情危苦,氣息喘喘,委伏族舍,食飮全廢。以此病狀,萬無供仕之道,揆以公格,旣有難冒之義,參以私情,又有必遁之端,玆敢隨牌詣闕,略控短章。伏乞天地父母,特許鐫改,以安私分,以重官方,不勝幸甚,臣於乞免之章,不宜贅及他說,而事在目下,有難終默,冒死尾陳,伏願聖明,俯賜裁察焉。日前臺臣申益彬之疏論數件事,亶出於眷眷憂愛之忱,其在容直納諫之道,固當永擇而嘉奬之,乃反責之以氣銳,加之以烕罰,臣窃以爲過矣。申益彬削版除案之命,特爲還寢,以爲激勵朝紳,開廣言路之地,臣無任祈懇之至,批答見傳敎。
丁亥十一月初九日辰時,上御集慶堂。藥房入診入侍時,提調李景祜,副提調李惟秀,假注書蔡弘履,記注官申熤,記事官柳焵,醫官方泰輿·李以楷·慶絢·金季良·吳道炯·鄭允說,以次進伏訖。景祜曰,聖體若何?上曰,一樣矣。景祜請進湯劑,上進服。請診候,泰輿·以楷曰,脈體左右三部,一樣調均矣。上曰,今日次對之進定,非爲中宮誕日也,追惟昔年,無由奉懽,此心難抑,故明日則欲靜臥而度之故也,外問之人,不知予此心矣。景祜曰,雖方外,豈敢不知也?上曰,藥房提調,持湯劑更爲入侍。出榻敎景祜更進湯劑,上進御。諸臣遂退出。
丁亥十一月初九日辰時,上御集慶堂。大臣·備局堂上,引見入侍時,領議政金致仁,右議政金尙喆,刑曹判書韓光會,行副護軍鄭汝稷,戶曹參判金時默,應敎李在簡,左副承旨柳脩,假注書尹慶龍,事變假注書黃宅仁,記注官申煜,記事官柳焵,以次進伏訖。金致仁曰,昌寒動駕之餘,氣候,若何?上曰,一樣矣。尙喆曰,躬行享禮,徹曉還宮,玉體調攝,蓋復何如?上曰,內殿誕日隔宵,內殿則具慶,予則無奉歎之所,一倍愴感矣。內殿入宮,今爲九年,明春當爲十年,此誠料表,且予明年,爲七十五歲,朝鮮豈復有之乎?但恐卿等,又將困予矣。此雖臣分之當然,予志已固,卿等如或固請,則何必鍊戎臺?當往北漢矣。致仁曰,臣等幸逢國朝所未有之慶,豈可無飾喜之道乎?尙喆曰,擧國臣民,罔不顒祝以待,是何聖敎之至此也?上曰,卿等想必有商量,而但予有固執,來年使予便休,可也。致仁曰,臣等愚迷之失,已陳於箚予,而惶悚之心,至今未已矣。上曰,何必更爲提起?致仁曰,知心之敎,臣等尙且感泣,況僚相之心乎?人臣之承此知心之敎者,能有幾人乎?僚相聞此恩敎,亦心以罪爲榮矣。上曰,禮成卽還之請,實出於愛君,其心斷斷無他,予豈不知?與徐判府任情之言,其心則同也,豐原曾薦以可用之器,而左相果眞器矣。黃仁儉亦豐原之所薦,而思之可惜,此人不可以貌取矣。昌城尉以其父兄之子弟,予所持之者也。致仁曰,貌有奇古之狀,內有所守,而外則周通矣。尙喆曰,臣亦交承嶺伯,故已知其人之恬簡矣。上曰,李泰遠果爲誰族乎?爲人甚精矣,聞其遭故,思之黯黯。上曰,滑體一樣之言,予甚苦矣。致仁曰,臣則喜聞之也。上曰,吳道炯·金季良,亦可意人矣。尙喆曰,此輩幸際聖世,享此厚福矣。致仁曰,全羅監司洪樂仁,門樓公廨畢役後,監董人請賞狀聞,今始來到,而所請賞者,只本營中軍鄭來恒,帶率軍官盧勛相·田光羽·營校金光述等四人也。三處事役,實係浩巨,四人監董,亦不濫多,而頃日筵中,旣以分等施賞爲敎,田光羽·金光述竝加資,盧勛相·鄭來恒,施以守令除授之典爲宜,以此分付乎?上曰,所奏其雖愼賞之意,今已訖工,實是料外,所請亦簡略,豈惜二同知二僉知乎?一體加資。出擧條上曰,臺望中,李級誰也?予故問於政廳矣。致仁曰,聞居在嶺南,而爲先正後孫云矣。上曰,然乎?上曰,御製何不內入?致仁曰,此則臣等不敢奉承矣,御製之文,異於月露之吟詠,允爲後世之觀感矣。尙喆曰,殿下之自省編·警世問答,與武王丹書·衛武抑詩,同一其揆,而有足監戒矣。上曰,予豈料復見蔡濟恭乎?命書疏批,致仁曰,日前檢詳之望,率爾擬入矣,今始聞之,則檢詳徐命善,與右相有應避之嫌,渠亦肅謝,而今始覺得云矣。命書許遞傳敎,上曰,今聞檢詳徐命善,有當遞之嫌云,許遞,其代,令該曹卽爲口傳擧行。尙喆曰,銓曹事,可悶矣,新判,當與僚席,有難便之端矣。上曰,何事乎?致仁曰,趙暾曾已慘駮重臣,故新除吏判,不相見矣。上曰,將奈何?予謂得人矣。尙喆曰,撕捱之際,恐有兩失之慮矣。上曰,兩司無人,其涉寒心,薇垣長有闕代,吏曹參判趙暾除授。出傳敎上曰,水原試才,兒馬前規,況馬軍校正之後乎?水原試才御史,待春擇日擧行,規矩勿稟,依前擧行。出傳敎韓光會曰,近日登聞者多,頃有四件事外,則防啓勿施之敎,而有孫爲祖者,則何以爲之乎?上曰,此則當入四件中矣。上曰,李壞誰也?光會〈曰〉,李壞爲其祖先崇善君山事登間,而末端有賜牌田畓等說,此則猥濫矣。上曰,然矣。致仁曰,左相旣已復拜相職,則日前呈辭嚴禁之下敎,亦當有收還之道,故敢達矣。上曰,覲親及呈辭勿捧之下敎,置之。出榻敎諸臣退出。
上在慶熙宮。停常參·經筵。
大殿·惠嬪宮·世孫宮,政院·玉堂口傳問安。答曰,知道。
中宮殿誕日,政院·玉堂口傳問安。答曰,知道。
中宮殿,朝廷二品以上六曹堂上單子問安。答曰,知道。
中宮殿·惠嬪宮,藥房口傳問安。答曰,知道。
藥房都提調臣韓翼謩,提調臣李景祜,副提調臣李惟秀啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趨早入診,詳察聖候爲宜,臣等不任區區憂慮,敢來間安,竝此仰稟。答曰,知道。追憶己卯,明春其將十年,只誦順矣乎之文,氣何諭乎?明日入侍宜矣。
以承傳色口傳下敎曰,建功湯入之,茶亦入之。
李壽鳳啓曰,大司憲李得宗未肅拜,執義李行源,掌令安正仁·朴奎壽,持平趙錫穆·柳雲翼在外,今日以監察茶時之意,敢啓。傳曰,知道。
權噵啓曰,判尹沈鏽,連日違召,尙不出肅,事甚未安,卽爲牌招察任,何如?傳曰,允。金魯鎭啓曰,軍資正李廷烈,肅拜單子入啓之後,未及入來,事甚未安,依定式推考警責,何如?傳曰,允。
李壽鳳,以都摠府言啓曰,今日入直內三廳,武兼禁軍及軍兵等,當爲中日習射,而中宮殿誕日相値,不得爲之之意,敢啓。傳曰,知道。
上在慶熙宮。停常參·經筵。
自初昏至二更,有霧氣。
李壽鳳啓曰,大司憲李得宗牌不進,執義李行源,掌令安正仁·朴奎壽,持平趙錫穆竝在外,柳雲翼牌不進,今日以監察茶時之意,敢啓。傳曰,知道。
藥房都提調韓翼謩,提調李景祜,副提調李惟秀啓曰,伏未審夜間,聖體調攝,若何,疾候,何如?寢睡·水刺之節,亦何如?臣等依下敎,率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
李壽鳳啓曰,憲府連日監察茶時,事甚未安,除在外外,未肅拜人員,竝卽牌招,何如?傳曰,允。
金光默啓曰,判敦寧尹汲,禮曹參判兪彦民,大司成尹蓍東,除拜後過三日不爲出肅,依定式竝推考警責,仍卽牌招察任,何如?傳曰,允。
又啓曰,判尹沈鏽,連日違召,尙不膺命,事甚未安,卽爲牌招察任,何如?傳曰,允。
李惟秀啓曰,假注書尹慶龍,身病猝重,勢難察任,今姑改差,何如?傳曰,允。
假注書望,尹慶龍改差代,以崔景岳爲假注書。
以承傳色口傳下敎曰,道路雖除,拜見明日爲之,拔之朝報,只本家,分付。
又下敎曰,俄者下敎後,豈敢如是乎?極爲駭然,更爲牌招,此後若捧傳旨,當該承旨,當下敎矣。
金光默,以侍講院言啓曰,本院新除授兼文學宋志淵,時在慶尙道密陽地,書筵入番事緊,斯速乘馹上來事,下諭,何如?傳曰,允。
又以戶曹言啓曰,恩彦君夫人供上及乳保母以下,宣飯所用各種,自嘉禮日爲始,依定式磨鍊擧行事,分付各司之意,敢啓。傳曰,知道。
又以禮曹言啓曰,昭寧園守奉官洪捷,守奉官李相普,俱爲有頉云,假官爲先差送,而兩官有闕之代,卽令該曹以在京無故人,口傳差出,以爲入直之地,何如?傳曰,允。
吏曹口傳政事,以李在簡爲檢詳,以兪漢參·鄭厚東爲昭寧園守奉官。
金光默,以內醫院官員,以都提調·提調意啓曰,議藥同參李泰遠有頉代,醫人李長周,術業精詳,以此人差下,令該曹依例付軍職,冠帶常仕,何如?傳曰,允。
李壽鳳,以義禁府言啓曰,慶尙監司狀啓,據刑曹粘目內,松羅前察訪李禮輔,以本曹處之事,允下矣。李禮輔今方待命於本府,卽爲拿囚之意,敢啓。傳曰,知道。
丁亥十一月十一日辰時,上御集慶堂。藥房入診入侍時,都提調韓翼謩,提調李景祜,副提調李惟秀,假注書蔡弘履,記注官申熤,記事官柳焵,醫官方泰輿·李以楷·慶絢·金季良·吳道炯·鄭允說·李翊臣,以次進伏訖。翼謩曰,日氣甚寒,聖體若何?寢睡諸節,亦何如?上曰,一樣矣。翼謩請進湯劑,上進服。請診候,泰輿·以楷曰,脈候左右三部調均,滑體亦一樣矣。翼謩曰,中宮殿誕日循例賀典,亦不許之,臣等誠自愧矣。上曰,內殿入宮,今幾乎十年矣,卿等之心,豈不如此,而予故置之矣。翼謩曰,臣昏迷鈍滯,自分大向,而幸賴天地之恩,復授前任,臣誠隍感。第御製,何等重大,而有入之之命,塟院批旨,亦諭此意,此莫非臣罪,伏願其日下敎,竝還收焉。上曰,御製尙不入之乎?惟秀曰,事甚重大,諸承旨實難奉行矣。上曰,左相之懇如是,予若不許,左相當一生耿耿,其日下敎,倂還收之。上曰,初六日擧動還宮時傳敎中,自滿腔,至內入五十六字及初七日藥房批答中,自近者,至而已十字抹去。出榻敎翼謩曰,如臣不似,冒居鼎席之任,已回一周,心常悚懼矣。日前自作,無非鈍滯,而恩諭旋下,臣敢冒沒承膺,而昨日問安,有不敢晏然,兼伸叩謝之忱矣。如三司官,不可如是,況政府之任,昨遞今拜,如臣輩,貽辱盛世極矣,乞遞此任,姑留內局,少伸保護之忱,臣竊望焉。上曰,卿之處義固善,而事則過矣。翼謩曰,臣豈敢以日前嚴旨,有所介懷,而自初冒膺,莫非不似矣。上曰,三相,予誠心恃之,且於輔沖子之道,恃之甚固,卿何若是乎?其止之。上曰,吏判陳疏乎?惟秀對曰,三牌批旨未下,似未可陳疏矣。上曰,此人眞可合銓官矣。上曰,今者吏判,予以爲得人,初受冢宰,豈不若此,而噫,此人以永安之五代孫,堂叔侄之間,授此任,其豈偶然?目今銓堂,只有此人,而政院日請牌招,其人日事違牌,於國事何,豈可一任固執?從重推考,牌招察任。出傳敎上曰,我朝法,自大君,至于郡主有例,其餘皆無定例〈?〉時已載,而雖然,凡諸等事,定例之外,不爲差等,王孫婦朝見禮一節,渾爲磨鍊,故其令只視而已。更思之,文章皆有差等等分,必也正名,大君王子夫人,例有朝見禮,慶安無其例,次年安國洞,亦無此例,奉慈聖受拜而已,此正若何,敢比於先帝之子?古無之事,予何創爲?依頃年例,三日後,當自內受拜而已,何謂三日?大君·王子夫人,翌日朝見,卽依禮文也。旣無此禮,翌日則不可,故有此下敎,其令三日後來拜,意蓋此也。定例中,朝見禮與棗宗腵脩盤等節抹去,俾無日後眩亂之弊,其轎曾以士夫家轎子例造成事下敎,今者之事,皆務侈大。今制若造金峯,今日後卽以漆造代捧事,分付,雖大君王子,就第後撤供,卽是古例,恩彦·恩信,旣已就第之後,心猶不忍,以待今日,恩彦過三日後,依舊例擧行,恩信其亦待婚禮,依此擧行事,分付。出傳敎上曰,蔡房提調,持湯劑更爲入侍。出榻敎景祜更進湯劑。上進服,上曰,恩全君亦如人矣,以恩全二字命號,予有意也,壬子前,予若善導,豈其然乎?非但勇力通人,其爲人亦可惜,而予不能善導,皆予之過也。今日爲人父子兄弟者,聞此下敎,則必自愧矣。上命藥院先退,上命禮判更入,景祜進伏。上曰,恩彦夫人拜例,俄已下敎,而自內厩,送給一馬,可也。諸臣遂退出。
上在慶熙宮。停常參·經筵。
夜一更至五更,月暈,廻土星。
藥房都提調韓翼謩,提調李景祜,副提調李惟秀啓曰,伏未審夜間,聖體調攝,若何,疾候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
李壽鳳啓曰,大司憲李得宗未肅拜,執義李行源,掌令安正仁·朴奎壽,持平趙錫穆在外,持平柳雲翼傳旨未下,今日以監察茶時之意,敢啓。傳曰,知道。
備忘記。今日新舊軍職試射時,南衍軍職崔景岳,柳葉箭十巡十五分居首,直赴殿試。
江原監司金龜柱狀啓,江陵臨溪面居良人金莫·金妻·金召史等,嚂死·燒死·渰死事,傳于金光默曰,令本道恤典擧行。
判敦寧尹汲疏曰,伏以,臣僇辱之蹤,尙廁朝籍,凡於動駕之儀,庭候之節,俱不得進身,論其辜犯,宜被重譴,而罪之不加,恩反出常,實兼諸任,差除相續,聖渥愈隆,臣罪實深。至若日昨除命,尤有所不可冒據者,無敦寧而帶其職,有逵公拾,臣於年前,亦嘗陳聞蒙許矣。玆於嚴召之下,復此仰瀆,乞令該曹,照例,稟處焉。答曰,省疏具悉。耆社冢宰之頃年所遭,尙今爲世慨歎,予已知卿,卿何自阻?雖然旣自敦寧,此則誠然,本職許遞焉。
漢城判尹沈鏽疏曰,伏以,臣自有所遭,義在自靖,迸處郊坰,分甘沒齒,誠不料天地父母,不遂棄絶,促其入城,命以登筵,恩言縷縷,開釋備至,生死肉骨之澤,斯古今之所罕有,臣豈敢復以形迹撕捱,一毫自阻於天日之下,而惟是禮義廉恥,有國四維,辭受出處,關世風化,使臣貪榮懷祿,冒沒朝班,則一身猖狂,固不足道,而其爲累淸明之治而辱卿宰之班如何哉?此臣所以一味蹙伏,寧被慢蹇之誅,不敢抗顔唐突,以益縱恣之罪者也。伏惟日月之明,無微不燭,天地之仁,無物不遂,前後諸臣之被論遭彈者,無不許其自伸廉防,則如臣遭罹之最深重,亦宜在於矜諒中。伏見前後擧條大僚所奏,則有若以臣之情勢,不可擬議於官職去就者,而督出不已,此亦臣不見信於人而然耳。若言向來春曹承命,則適値太廟有事,玉趾親詣,奉審之禮急,而荐召之命,嚴於斯時也。臣亦不知臣身之作何狀,事過進恩,餘愧尙切,今若引此爲案,遂謂之無故平人,可以從宦,則臣於靦然無恥,亦不以爲幸矣。京兆新除,係是劇務,曠日虛縻,積犯違逋,私心之惶隕,固難勝言,而國體之虧損,亦非細故,玆敢略控肝血之懇,仰瀆黈纊之聽。伏乞聖慈,亟垂憐㦖,特許鐫削,仍命有司,重勘負犯,且令選部,勿復檢擬,俾臣得以卒蒙終始之聖澤,獲遂隕結之微願焉。以承傳色口傳下敎曰,申飭下敎之後,如此爲之,亦過矣,其章給之,牌招察任。
戶曹參議金和澤疏曰,伏以,惟天惟祖宗,默佑我邦家,我殿下寶算彌高,聖體彌康,八域含生,孰不愛戴,而願臣螻蟻之㶩,倍切岡陵之祝,仍竊伏念。臣幸逢聖明在上,以孝爲治,以臣父母俱老,矜臣情理,許臣歸養,思出常格,榮動朝紳,及臣之出宰西邑,特命召見,諭以便養,辭敎鄭重,恩意藹然,臣至今追思,惶感交中。噫,臣倖竊科第,濫通朝籍,十五年于玆矣,曾無絲毫裨補聖代,顧有八耋父母,不能自養,繫官于朝,而情勢切悶,則賜長暇而養焉。食貧於家,而菽水不繼,則畀專城而養焉,疾病而救護之,饑渴而飮食之,一則殿下之恩,二則殿下之恩。天地至大,萬品咸囿,而生成之仁,獨偏於臣,祗緣微臣誠孝淺孼,官養未終,奄失所怙,猶旦頑然,食息于苫塊之中,又蒙聖上尙不遺忘,記臣乞養之初,特下悼念之敎,加賜衣資食物於臣母,臣方家蟄,叩謝無路,惟自仰天九頓,血淚被面,荏苒之頃,爽制奄闋。乃於前月,伏承騎省除命,繼以數行絲綸,曲體下情,換授地部閑秩,俾得安意終制。臣一日之間,再奉話旨,入告無所,爲誰爲榮,只與臣母,哽咽催霣,攢乎感結而已。噫,臣之跡阻天陛,倐已五年,區區微忱,豈不欲一覲耿光,少伸延違之戀,而職任冗漫,旣阻瞻天之路,情事悽廓,實無束帶之念。且臣老母,今年八十有三矣,三年茶毒,荐遭慘慼,榮衛頓鑠,癃癈轉甚,近又重經輪感,沈淹床席,憂危之形,日加一日。噫,臣於六年之前,旣陳難離之子情,獲遂私懇,今於六年之後,乃捨益危之親疾,復進朝班,則在臣私義,誠有所不敢出者,臣爲是徊徨闕門之外,冒陳肝膈之懇。伏惟聖明,哀臣之情,遞臣職,俾蒙終始仁覆之澤焉。噫,國有聖君,堯·舜之齡方隆,家有老母,桑楡之景已暮,進退之際,戀結徒深,含恩畏義,寢食不寧,古人所謂生當隕首,死當結草者,正道臣今日心也,臣無任瞻天望聖,涕泣祇懇之至。答曰,省疏具悉。頃旣許請,今者復擬,予莫知點下,尙有偏親云,故有敎,今覽爾章,爾之情理,古今奚異?且年過八十,初旣許而今何强抑?復許所請,成人子之全孝焉。
丁亥十一月十二日辰時,上御集慶堂,藥房入診入侍時,都提調韓翼謩,提調李景祜,副提調李惟秀,條注書蔡弘履,記注官申熤,記事官柳焵,醫官方泰輿·李以楷·金季良·吳道炯·許溫,以次進伏訖。翼謩曰,聖體若何?寢睡·水刺之節,亦何如?上曰,一樣矣。翼謩請進湯劑,上進服。請診候,泰輿·以楷曰,脈修左右三部,一樣調均矣。上命讀金和澤疏,上曰,曾已爲親乞郡乎?惟秀曰,然矣,而其老母尙在矣。上曰,然乎?上命讀尹汲疏,上曰,厥後初爲陳章乎?翼謩曰,一番爲之矣。惟秀曰,尹汲承此疏批,必感泣矣。上曰,今者少年耆社多怪矣,李益炡·南泰齊,皆少年耆社矣。翼謩曰,尹汲亦筋力好矣。上曰然矣。上曰,藥房提調,持湯劑更爲入侍。出榻敎上曰,中官鄭鳳仁特放,仍爲給牒。出傳敎諸臣以次退出。
上在慶熙宮。停常參·經筵。
藥房都提調韓翼謩,提調李景祜,副提調李惟秀啓曰,伏未審夜間,聖體調攝,若何,痰候何如?寢睡·水刺之節,亦何如?臣等不任區區憂慮,敢來問安,竝此仰稟。答曰,知道。氣則一樣,明日入侍,宜矣。以承傳色口傳下敎曰,建功茶皆入之。
中宮殿·惠嬪宮,藥房口傳問安。答曰,知道。
柳脩啓曰,憲府連日監察茶時,諫院許久闕啓,俱涉未安,兩司諸在外·傳旨未下外,未肅拜人員,竝卽牌招,何如?傳曰,允。
又啓曰,大司憲李得宗牌不進,執義李行源,掌令安正仁·朴奎壽,持平趙錫穆在外,持平柳雲翼傳旨未下,今日以監察茶時之意,敢啓。傳曰,知道。
柳脩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
柳脩啓曰,卽者校理金尙集,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
金魯鎭,以弘文館言啓曰,本館上番闕直,事甚未安,副應敎尹承烈,卽爲牌招,何如?傳曰,允。
柳脩,以都摠府言啓曰,副摠管李潤德,以禁衛中軍,軍兵等中日試放事,南別營晝仕出去之意,敢啓。傳曰,知道。
以承傳邑,口傳下敎曰,次對進定於明日,進定日則單子置之,只稟,依下敎來待。
統制使李柱國狀啓,生靑魚尙末捉得,惶恐待罪事,傳于金魯鎭曰,勿待罪事,回諭。
柳脩,以義禁府言啓曰,咸鏡道甲山府投畀罪人鄭鳳仁放送事,承傳啓下矣。放送事,分付道臣之意,敢啓。傳曰,知道。
柳脩啓曰,明日次對,兩司當爲進參,除在外·傳旨未下外,大司憲李得宗,大司諫趙曮,竝待開門牌招,以爲入侍之地,何如?傳曰,允。
上在慶熙宮。停常參·經筵。
中宗大王忌辰齊戒。
夜一更,月入東井星。
藥房都提調韓翼謩,提調李景祜,副提調李惟秀啓曰,伏未審夜間,聖體調攝,若何,痰候何如?寢睡·水刺之節,亦何如?臣等依下敎,率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
柳脩啓曰,大臣·備局堂上,依下敎來待矣。
以承傳色口傳下敎曰,次對,同爲入侍。
李壽鳳啓曰,大司憲李得宗牌不進,執義李行源,掌令安正仁·朴奎壽,持平趙錫穆在外,持平柳雲翼傳旨未下,今日以監察茶時之意,敢啓。傳曰,知道。
又啓曰,臣依下敎,取覽典獄署囚徒案,則殺獄罪人十八名,御寶僞造罪人十三名,造銀罪人一名,輕囚罪人五名,各司罪人五名內,金廷郁段,以李昌杞沙工換錢六百兩,終不備納罪也,甲金段,偸取士夫家馬匹,無數賣食罪也,李貴得段,歐打人物罪也,玄商稷段,與無賴輩,作黨酗酒罪也,兪世雲·金順得·申廷祥·朴昌元·張文翰段,身爲傔從,不畏官令,惟意恣行罪,故竝放送,其餘罪人,罪名緊重,仍囚之意,敢啓。傳曰,知道。
李惟秀,以吏曹言啓曰,今此宗廟望祭大祝,時無職名人員,令該曹口傳付軍職,何如?傳曰,允。
有政。判書洪樂性進,參判·參議未差,左副承旨柳脩進。吏批啓曰,京畿都事尹一復呈狀內矣,身新除本職,與道內加平郡守韓後裕,爲友壻應避之嫌,法不當冒赴,依例變通云。未赴任都事,與已赴任守令相遞,則都事改差,載在法典矣,京畿都事尹一復,依例改差,何如?傳曰,允。又啓曰,本曹正郞李亨元呈狀內,身病甚重,勢難察任云,依例改差,何如?傳曰,允。又啓曰,忠淸監司,今當差出,而擬望之人乏少,承旨竝擬,何如?傳曰,允。諡號望,以奉朝賀金興慶爲靖憲,奉朝賀兪拓基爲文翼,長溪君棅爲忠獻,中樞院副使朴堧爲文獻,贈領議政韓準爲靖翼,左議政許頊爲貞穆,右參贊金瓚爲孝獻,工曹判書尹暾爲孝貞,贈領議政金起宗爲忠定,判敦寧權是經爲靖簡,漢城判尹李宜晚爲靖貞。同日政事望,以黃景源爲吏曹參判,金應淳爲吏曹參議,元仁孫爲大司憲,沈鑧爲大司諫,徐命善爲執義,呂善應爲司諫,徐有寧爲正言,李重海爲正言,朴志源爲應敎,李致中爲校理,兪彦鎬爲副校理,尹弘烈爲副修撰,李益炡爲判敦寧,朴道源爲戶曹參議,沈銓爲刑曹正郞,申一淸爲左通禮,尹昹爲禁府都事,徐命甲爲贊議,金尙默爲兼南學敎授,金時默爲同成均,李德容爲尙瑞直長,洪啓瑞爲司饔奉事,金泰柱爲濟用奉事,鄭得儉爲禁府都事,徐退修爲穆陵參奉,沈念祖爲童蒙敎官,李碩九爲吏曹正郞,尹錫烈爲京畿都事,李惟秀爲忠淸監司,舍人單李在簡,學正單申光翰。
兵批,參書南泰會病,參知李應協病,參議李海重病,參知鄭晚淳入直進,左副承旨柳脩進,司直尹汲·李得宗·蔡濟恭·趙曮·金和澤,副司勇李長周。
備忘記。承旨李惟秀代,前提學蔡濟恭除授,牌招察任,房順房,三院副提調例兼。
金魯鎭,以禮曹言啓曰,社稷祈穀祭,每於歲首上辛日,遣大臣攝行事,曾已定式矣。來正月初二日上辛日,社稷祈穀祭,遣大臣攝行,何如?傳曰,允。
吏曹判書洪樂性疏曰,伏以,臣賦性迂拙,百不猶人,其不合於需世之狀,不惟臣之所自知,抑亦同朝之所共悉也。第緣過蒙洪造,節次推躋,濫廁卿月之班,寸心凜愓,若隕淵谷,區區所以報答者,惟在戾投閑置散,隨分自效,而至於權要一步,自盡有素矣。乃者天官除旨,遞下於千萬夢想之外,始焉驚惑,繼以愧恧,直欲循墻而不可得也。曾參銓席,亦已屢矣,揆以素分,已極踰涯,而佐貳之任,不過參聞末議,而猶未免瘡疣百出,尤悔尙多,顧今所叨,地望愈隆,責任愈大,尤非臣所可擬議者,況其進退取舍之際,物情之難乎?去而益甚,雖使才議鑑別,優於臣百倍者當之,固難着手,如臣疏拙,旣無鎭物之望,又蔑操衡之才,夫豈有周旋彌綸之可論,而視若固有,味然冒當,則其所顚沛,可立而待。臣身狼狽,固不足恤,其於誤銓選而累聖簡何哉?百爾思量,有必辭之義,無可退之勢,荐犯違傲,蓋出於萬不獲已,而惟我聖上,俯念微臣之去就,特下飭敎,追惟先祖,仍及同堂之竝任,辭旨鄭重,責勉勤摯。臣雙手擎讀,感淚被面,如臣無似,而濫竽至此,莫非先蔭攸曁,而到今門戶盛滿,私心競惧,屢逋嚴命,迷不知變者,誠以謹拙世守,退遜相戒也。今者恩諭,尤極夐越,在臣分義,不敢他顧,雖不得不顚倒趨承,以伸叨謝之忱,而若其不稱之愧自如矣。何敢以一時暫膺,弁髦素守,而爲因仍蹲冒之計哉?玆敢畢暴危懇,仰溷祟聽。伏乞聖明,俯垂諒察,亟命鐫削臣新授職名,以重公器,仍治臣瀆擾之罪,以肅朝綱,公私不勝萬幸。答曰,省疏具悉。頃者牌招之後已諭,今者冢宰,卿何過辭?卿其勿辭,從速行公。
丁亥十一月十四日辰時,上御集慶堂,藥房入診入侍時,都提調韓翼謩,提調李景祜,副提調李惟秀,假注書蔡弘履,記注官申熤,記事官柳焵,醫官方泰輿·李以楷·金季良·吳道炯·鄭允說·許溫,以次進伏訖。翼謩曰,聖體若何?寢睡·水刺,亦何如?上曰,一樣矣。翼謩請進湯劑,上進服。請診候,泰輿·以楷曰,脈體左右三部一樣調均,滑體亦一樣矣。上曰,藥房提調,持湯劑更爲入侍。出榻敎諸臣以次退出。
丁亥十一月十四日辰時,上御集慶堂。大臣·備局堂上,引見入侍時,領議政金致仁,左議政韓翼謩,右議政金尙喆,行左參贊申晦,右參贊趙雲逵,戶曹判書李思觀,刑曹判書韓光會,行副護軍鄭汝稷·李章吾,戶曹參判金時默,副應敎尹承烈,左副承旨柳脩,假注書崔景岳·黃宅仁,記注官申熤,記事官柳焵,以次進伏訖。致仁曰,日氣甚寒,伏未審聖體調攝,若何?上曰,一樣矣。上曰,量予氣力,次對似或爲難,而恐有積滯之弊,每每進定矣。致仁曰,寶算彌高,聖念益勒,不勝欽仰矣。致仁曰,此江原監司金龜柱狀啓也,以爲本道公都會初試,例取考講三人,製述三人,而今番考講入格只一人,製述優等者居多,考講二人代,當以製述優等二人陞付,而事孫科規,不敢擅便,且本道合試之時,製述之被選,常多遺珠,考講之充數,或有苟艱。自今以後,詩賦考講,各取二人事,令廟堂稟處矣。科規甚重,固不可輕許變改,而但儒生應講者,本自數少,初擇旣不備額,合試至於苟充,則實有違於勸奬之本意,且聞江華公都會,亦因事勢之掣礙,減考講而增製述云。此足爲可援之例,依道臣所請,自今牟詩賦考講,各取二人,而此後則講生入格,雖不滿二人之數,近來雜科,亦有是例,寧空其窠,而勿爲苟充爲宜,以此分付,何如?上曰,依爲之。出擧條致仁曰,備堂趙曮,諸練公務,今帶諫長,故不能視事矣。上曰,趙曮解事乎?致仁曰,解事矣。命承旨書之曰,備堂趙曮,着實勤仕之人,今因臺職,違牌爲事,本司其曠,非實政之道,薇垣長,特爲許遞,其於都憲,頃者點下,不思而然,旣知此,一向羈縻,豈誠實底道乎?一體許遞。出傳敎致仁曰,鄭弘淳方帶惠堂,而終不行公,各別申飭,好矣。上曰,然矣,被駁諸宰,皆在城中乎?致仁曰,李昌壽外,皆在城中矣。命承旨書之曰,今因惠堂,豈特此任?一遞二遞,其猶過矣,都民休戚,孫於惠聽,其豈若此?申飭,卽爲行公。其聞解由堅執者,亦有一二人云,若無飭勵之事,了當無期,此後勿拘解由,依例備擬事,分付詮曹。判尹沈鏽,承牌之後,今聞復尋呈單云,其涉過矣,其單初勿呼望,卽令行公,行司直李昌壽,幾次下敎之後,尙在江郊云,雖與遠遊之意有異。噫,予則加一歲,追慕雖倍,今日人臣分義,焉敢若此,豈徒分義?正臣子喜懼一倍之時也。以諸臣言之,奉親者,城門已鑰,其心若何?君臣雖曰主義,忠孝亦豈二哉?況此人,頃者批旨若何,而尙今固執,事體寒心,聞此敎,若無動意,予復何諭?申飭,其令當日入城。噫,此不過入城之飭,尤焉敢一向逡巡?另加嚴飭。出傳敎命承旨書之曰,靜中忽憶庚子溫泉幸行時,知中樞李揚顯之事,莫知其名,取覽日記,果揚顯,況在近畿?近者推恩無聞,作故可知。旣憶之後,其無表意,令本縣其子米布特爲題給。出傳敎命承旨書之曰,政府旣已合坐云,政官牌招開政。出傳敎命承旨書之曰,日寒若此,該房承旨,取覽囚徒,輕囚放釋。出傳敎命承旨書之曰,此時守令,豈可曠官,文義縣令洪在淵,一司旣已署經云,一司除署經,與未下直守令,皆令當日辭朝。出傳敎上曰,輕囚放釋後,卽爲來稟。右副承旨李壽鳳,承命入侍,進伏曰,臣依下敎放鐸矣。命書知道,先退。翼謩起伏曰,臣於日昨,已有所懇,而鈍滯昏迷,實難仍冒,特賜許遞,以便公私,是臣區區之望也。上曰,聞卿之言,實爲愧恧,頃已諭,今何若是?翼謩曰,徒辱思諭,臣尤惶蹙矣,臣若淟涊盤礴,貪冒恩榮,儻責之以廉防,臣又何辭乎?伏願終始曲念,俾免大戾,則臣之感誦,爲如何哉?上曰,予於三相,倚之甚固,卿勿復言。仍下詢曰,左相年幾何?尙喆曰,六十五矣。上曰,七十前,予決不解,而卿懇若是甚固,追思前日之事,予心尤愧矣。命書之曰,將有署坐,兩司不可不備,元在外外,李行源·李顯祚·金容·朴師崙,爲先遞差。近昔稱在外,其弊可謂寒心,不可只遞而止,竝施不叙之典,違牌臺臣,亦爲只推,與新除臺臣,待下批牌招署經。出傳敎命書之曰,氣雖益衰,體昔年爲軍民之心,夙宵奚弛,昨夜日寒,卽今冬初也,雖在厦氊之上,思軍民,此心若凍,其雖給之,宿衛軍士,加給空石。噫,此等之寒,想像鍾閣流丐,張子其雖賢者,猶製西銘,況人君乎?若此之寒,流丐赤子,何能過夜?令該廳郞廳,卽爲親審,煮粥以饋,其中懸鶉最甚者,率往該廳,其寒稍解間給粥,俾無凍餒之弊。嗚呼,曾有誦江中水氣寒之詩,西北把守軍,其何忍堪?令政院下諭西北帥臣,其令慰問。出傳敎諸臣以次退出。
上在慶熙宮。停常參·經筵。
中宗大王忌辰。
藥房都提調韓翼謩,提調李景祜,右承旨金魯鎭啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
以承傳色口傳下敎曰,茶則先入之,入侍爲之。
中宮殿·惠嬪宮,藥房口傳問安。答曰,知道。
金魯鎭,以侍講言啓曰,本院司書尹錫烈入直矣,移拜京幾都事出去,下番關直,事甚未安,說書李得臣,卽爲牌招入直,何如?傳曰,允。
又以侍講院言啓曰,本院說書李得臣牌不進,司書·兼說書未差,下番關直,事甚未安,輔德李普觀,兼輔德金尙默,兼弼善李在簡,竝卽牌招,以爲推移姑降入直,何如?傳曰,允。
金光默,以兵曹言啓曰,傳曰氣雖益哀,體昔年爲軍民之心,夙宵奚弛,昨夜日寒,卽今冬初也,雖在厦氊之上,此心若凍,其雖給之,宿衛軍士,加給空石事,命下矣。依傳敎,宿衛將士軍兵等處,空石卽爲加給之意,敢啓。傳曰,知道。
丁亥十一月十五日長時,上御集慶堂。藥房入診入侍時,都提調韓翼謩,提調李景祜,副提調蔡濟恭,假注書蔡弘履,記注官申熤,記事官柳焵,醫官方泰輿·李以楷·金季良·吳道炯·鄭允說,以次進伏訖。翼謩曰,聖體若何?寢睡·水刺,亦何如?上曰,一樣矣。翼謩請進湯劑,上進服。請診候,泰輿·以楷曰,脈候左右三部,一樣調均矣。上曰,眼祝雖昏,猶知副提調之入來矣,六年後復見,誠料表矣。濟恭曰,六年草土之餘,復登前席,聖候康復,無晏前日,不勝慶忭矣。上起立曰,都提調·副提調,試瞻,可也。翼謩曰,起動諸節,近日逾勝矣。濟恭曰,臣復登前席,無天顔非昔之嘆,誠慶幸矣。上曰,明年卿等,心困予矣。翼謩曰,豈以困爲敎乎?是應行之典也。上曰,明年考出謄錄,有古例然後,當行之矣。上曰,藥房提調,持湯劑更爲入侍。出榻敎景祜更進湯劑。上進服,上命藥院先退,上曰,署經皆爲於今日乎?濟恭曰,憲府則爲之,諫院以沈鏡在外,故方待其來云矣。上曰,守令今皆署經,而泰仁縣監尹遠東,以應嫌,一司不爲云,一司除署經,皆令當日辭朝。出傳敎上曰,雖因事體,申飭,此非此人等創開,飭勵已行,行司直尹得養,其餘諸執事,皆給牒叙用事,分付。出傳敎上命入御製,命濟恭讀之。濟恭曰,御製非待宸章燦爛,精神無減前日,試歡忭矣。上曰,冊本留置政院,後日與趙明鼎,同入校正,付籤以入,可也。諸臣遂退出。
上在慶熙宮。停常參·經筵。
藥房都提調韓翼謩,提調李景祜,副提調蔡濟恭啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。以承傳色口傳下敎曰,有御製,待下敎詣閤,建功湯一貼先入之,茶亦入之。
中宮殿·惠嬪宮,藥房口傳問安。答曰,知道。
柳脩啓曰,大司憲元仁孫未肅拜,執義徐命善呈辭,掌令安正仁·朴奎壽,持平趙錫穆在外,持平柳雲翼呈辭,今日以監察茶時之意,敢啓。傳曰,知道。
又以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
又以都摠府言啓曰,今日入直軍兵等,中日習射事,標信,命下矣。停朝市相値,不得爲之之意,敢啓。傳曰,知道。
又以都摠府言啓曰,副摠管李國賢,以御營中軍軍兵等中日試放事,南小營晝仕出去之意,敢啓。傳曰,知道。
備忘記。今逢此日,此心何抑?靜而思之,明年卽孝章五十歲,當詣彰義宮,內外軍·標下軍,皆以入直軍訓將都領,駕前駕後置之,當以夜晝介駕轎動駕,只備堂隨駕,當自內措備,與懿昭宮,以香燭酒待令,世孫其宜隨駕,而當此深冬,與祗迎安徐,副駕轎置之。以承傳色口傳下敎曰,時刻隨時,直入初嚴。
蔡濟恭啓曰,今日擧動時,承旨不可不備員,而左承旨權噵,以式暇不爲仕進,右副承旨李壽鳳,以式暇纔已出去,竝卽牌招,何如?傳曰,允。
大駕詣孝章廟後,王世孫遣宮官問安。答曰,知道。
政院·玉堂·藥房口傳問安。答曰,知道。
以承傳色口傳下敎曰,今日來此,其豈偶然,次知中官半熟馬一匹賜給,守宮兒馬一匹賜給,兩處守僕,令該曹未布題給。
備忘記。噫,今日予心一倍,其欲製文,今何復爲?
大駕還宮後,政院·玉堂·藥房口傳問安。答曰,知道。
柳脩,以兵曹言啓曰,十一月十七日,武臣堂上朔試射日次,故試宦望,備擬以入矣,停朝市相値,不得爲之之意,敢啓。傳曰,知道。
丁亥十一月十六日午時,上詣孝章廟。擧動入侍時,行都承旨蔡濟恭,左承旨權噵,右承旨金魯鎭,左副承旨柳脩,右副承旨李壽鳳,同副承旨金光默,假注書蔡弘履·崔景岳,記注官吳德一,記事官柳焵,以次隨駕。上具翼善冠·袞龍袍,乘轎出資政門,至崇政門外。上曰,湯劑入之,可也。都提調韓翼謩,提調李景祜進前,翼謩曰,夜間聖體調攝,若何?上曰,一樣矣。湯劑進御後,上曰,忽焉思之,心有難抑,今此動駕矣。翼謩曰,聖心豈不如是乎?脩曰,兵曹判書南泰會,今此擧動,以疾未參云,雖有實恙,而莫重動駕,無本兵之長,事體未安,推考,何如?上曰,依爲之。出擧條大駕至建明門內住轎,命書之曰,俄者下敎蓮漏,侍衛皆以入直擧行,其餘一倂退去。又命書之曰,侍衛雖仍,莫重動駕,豈無兵判?兵判許遞,其代,禮曹判書李景祜除授,牌招,先隨駕後謝恩,禮判代,秋判韓光會除授,牌招察任。又命書之曰,秋曹劇務,豈可曠焉?名釀之弊,不可不禁,秋判代,右參贊趙雲逵除授,牌招察任。又命書之曰,右參贊有闕,代前判書南泰會除授。以上出傳敎上仍詣孝章廟下轎時,上曰,都承旨入侍。濟恭進前,上曰,御製望八隨錄,改以集慶堂編輯,可也。上入廟後,諸臣以次小退。回駕時,廟門外乘轎。都提調韓翼謩,提調李景祜,持湯劑進前,翼謩曰,冒寒勞動,聖體若何?上曰,一樣矣。湯劑進御後,濟恭·魯鎭進前曰,俄下備忘中,歆羡以下八字,爲臣子首,有難承聞,實不敢頒布矣。上曰,改以予心一倍。命書之曰,中官安國來,記過,待令于建明門。出傳敎上至夜晝介住轎,命書之曰,今過朴聖材之家,此心一倍,曾經萬戶,其令詮曹,僉使待窠懸註,卽爲調用。出駕敎上至建明門內,脩曰,出廟時,有國來建明門內待令之敎,故敢此仰達矣。上曰,前排入之,拿入安國來。決棍九度後,仍下敎曰,汝雖螟蛉之子,螟蛉之父,豈不知君父乎?加一度後拿出,至崇政門外,命書之曰,不待下敎,輕先駐轎,中官金好大拿入。出傳敎上曰,龍虎營前排入之,拿入金好大。決棍三度後,仍命拿出,上入資政門時,顧濟恭曰,持御製隨入。濟恭持御製進伏訖,上曰,讀之。濟恭讀奏望八隨錄御製序文二次後,序文中,補遺二字墨抹,改書以集慶堂編輯。上命書之曰,今日鳳頭善唱,其涉可嘉,日後道路事知中,隨窠調用。出傳敎命書之曰,長番李秀采,承傳色差下。出傳敎大駕還入大內後,諸臣以次退出。
上在慶熙宮。停常參·經筵。
藥房都提調韓翼謩,副提調蔡濟恭啓曰,昨日冒寒動駕,向夜還宮,伏未審夜間,聖體調攝,若何,疾候,可如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
以承傳色口傳下敎曰,持御製冊入侍。
中宮殿·惠嬪宮,藥房口傳問安。答曰,知道。
金光默啓曰,大司憲元仁孫未肅拜,執義徐命善呈辭,掌令安正仁·朴奎壽在外,持平趙錫穆在外,柳雲翼呈辭,今日以監察茶時之意,敢啓。傳曰,知道。
金魯鎭,以內醫院官員,以都提調·副提調意啓曰,提調李景祜今日問安,不爲仕進,事體未安,卽爲牌招,以爲備員入侍之地,何如?傳曰,允。
又啓曰,判敦寧李益炡,吏曹參判黃景源,除拜後過三日不爲出肅,依定式推考警責,仍卽牌招察任,何如?傳曰,允。
又啓曰,假注書蔡弘履,身病猝重,勢難察任,今姑改差,何如?傳曰,允。
校理金尙集疏曰,伏以,臣之老父,自月前重患,近來輪行毒感,首尾數十餘日,一味沈淹,顧臣情私,實無離捨供職之勢,而黽勉就直,今亦有日矣。卽於曉來,得接家信,則臣父病情,又添於昨今日氣之猝寒,遠夜昏痛,諸症徒加,粥飮全却,咳嗽苦劇,臣聞此報,方寸煎熬,玆敢忙陳短章,徑出禁門。伏惟聖慈,天地父母,俯賜矜諒,特命鐫遞臣職名,以使救護,仍治臣擅離之罪,以昭法紀,不勝幸甚。踏啓字。
丁亥十一月十七日辰時,上御集慶堂。藥房入診入侍時,都提調韓翼謩,副提調蔡濟恭,假注書蔡弘履,記注官吳德一,記事官柳焵,醫官方泰輿·李以楷·金季良·吳道炯·鄭允說·李翊臣,以次進伏訖。翼謩曰,動駕後,聖體若何?上曰,一樣矣。翼謩曰,寢睡·水刺,亦何如?上曰,差勝於前矣。翼謩曰,寢睡以夜計之,幾更就寢乎?上曰,合有二三更矣,水刺亦知前味,而坐而食之,甚支難矣。翼謩曰,雖厭進之時,定限强進好矣,有知前味之敎,誠幸矣。仍請進劑,上進服。請診候,泰輿·以楷曰,脈候左右三部調均,亦一樣好矣。上命濟恭,讀奏御製,上曰,近來所作,無一分浮浪之文矣。濟恭曰,臣等豈不知如此乎?上曰,都提調,持湯劑更爲入侍。出榻敎翼謩更進湯劑,上進服。諸臣遂退出。
上在慶熙宮。停常參·經筵。
辰時,日有兩珥。
藥房都提調韓翼謩,副提調蔡濟恭啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
以承傳色口傳下敎曰,建功湯一貼入之,夕茶入之,待下敎詣閤。
中宮殿·惠嬪宮,藥房口傳問安。答曰,知道。
李壽鳳啓曰,大司憲元仁孫未肅拜,執義徐命善呈辭,掌令安正仁·朴奎壽在外,持平趙錫穆在外,持平柳雲翼呈辭,今日以監察茶時之意,敢啓。傳曰,知道。
傳于李壽鳳曰,兵判批下,卽爲牌招,使之入侍。
傳于金華鎭曰,內局入侍。
假注書蔡弘履改差,代以申光緝爲假注書。
權噵啓曰,假注書申光緝,時無職名,令該曹依例付軍職,冠帶常仕,何如?傳曰,允。
金魯鎭,以承文院官員,以都提調意啓曰,院吏文學官金述澤有頉,代魚德修·徐惇修差下,付軍職冠帶常仕,何如?傳曰,允。
兵曹判書李景祜疏曰,伏以,臣空疏謭劣,最居人下,猥蒙天地之大造,瀝躋卿月之峻秩,曾未數月,除旨聯翩,每一承命,五內失守,循墻不得,輒皆冒膺。臣方滿心兢惶,如集于木,不自意,西銓移除之命,忽下於鑾蹕已戒之時,繼以嚴召特降,身在保護之班,他不暇顧,章皇祗肅,若不知廉義之爲何物,禮議之爲何事,自顧慙恧,人謂斯何?夫是職,古所稱大司馬之任,董詰戎政,管轄將士,委寄之隆,責任之大,有如是,故歷敎後前,未有如臣無似之濫竽竊吹也。今忽不少難愼,只循資級之相當,不問才猷之如何,拔諸時望之外,托以中權之寄,聖明官人之方,恐不當若是乖舛也。噫,臣本素門平進,晚第謏聞,疏迂之性,不合需世,軍旅之事,未嘗經意,平居守拙,罕與人接,一切世務,都無通曉,師垣重任,初非可以擬議,而瘁然擔着,責以八方武士進退之柄,則以何鑑識,甄別才能,振拔淹滯,以副我聖上簡畀之至意,而無負靺葦顒望之情也哉?反覆揣量,實無一分堪承之望,不可以副急暫出,爲仍因蹲昌之計,昨今起居,俱未進參,坐違召命,自犯逋慢之誅,虧闕常分,有愧陳力之誠,尤無所容,玆不得不冒申肝膈之懇。伏乞聖慈,俯賜諒察,亟命鐫削臣新授職名,仍令重勘臣瀆擾之罪,以重公器,以安私分,千萬幸甚。答曰,省疏具悉。今者此任,意惟卿父,此時內局,聖可曠焉?卿其勿辭,卽爲入來。
右尹宋瑩中疏曰,伏以,寶曆無疆,一陽載回,仲朔伸禮,淸蹕穩旋,臣民慶幸,曷有其極?伏念臣爲先壟,月前得蒙恩暇,而行到半程,寒熱忽作,渾身如束,頭疼若碎,自來類風之症,又添輪行之病,頑痰亘塞,呼吸喘促,諸般症形,俱極危重,僵臥村舍,轉側須人,咫尺松楸,末由趲進,而及時反面,亦無其路,病裏惶蹙,尤無所容。顧臣所帶官職,俱係緊要,詞訟劇務,宿衛重任,俱不可以在外虛縻,故頃者猥從縣道,仰陳疾痛之呼,冀蒙矜諒之恩矣。喉院不爲捧入,還爲下送,臣之去就,狼狽極矣,目下情勢,如有一分可强,則何敢爲瀆擾之計,而時月內,實無擔咸還次之望,一味退伏,亦非私分之所敢安者,玆不得不如是仰籲於天地父母之前。伏乞聖慈,俯垂矜憐,將臣本兼兩任,亟命鐫遞,使官事無至久曠,殘喘得以調息,千萬幸甚。踏啓字。
丁亥十一月十八日午時,上御集慶堂。藥房入診入侍時,都提調韓翼謩,提調李景祜,副提調蔡濟恭,假注書崔景岳,記注官吳德一,記事官柳焵,醫官方泰輿·李以楷·金季良·吳道炯·鄭元說·許溵,以次進伏訖。翼謩曰,夜間聖體調攝,若何?上曰,一樣矣。進湯劑後,翼謩曰,敢請診候矣。上許診,泰輿診候後退伏曰,脈候左右三部調均而滑體亦一向矣。諸醫所達,與泰輿同。翼謩曰,明日湯劑,亦依例爲之乎?上曰,依爲之。卿等先退。翼謩·景祜退出。上曰,御製讀之,而誤字詳察,可也。濟恭讀奏。上曰,於儒士之作文,多有差矣。濟恭曰,禮樂刑政之具,孝悌忠信之要,皆在其中,其爲補世道大矣,豈徒士子而已乎?命書之曰,今因御製餘編存刪,見其中有讀書錄,聞此而乃覺其記。噫,今已視昏,小學只讀立敎篇,此錄於予,可以示後者,古有薛文淸讀書錄,今者存刪者,不過定其名,非予所知,而此錄效薛文淸之意也。名曰讀書錄,令寫字官洪聖源,以洪武正韻字精寫,令芸閣刊印,下端只書卽祚四十三年七十四丁亥仲冬,爲沖子仍示十八字,而予之固執,自幼至今一也。宜題篇首,而只書于此者,意亦深矣,此不過校檢,只以舍人李在簡爲之。刊印後,三件內入,一件入于東宮,藏于五處史庫,仍頒時原任大臣·國舅·都尉·爲外孫有職者·時任六承旨·柏府薇垣長·御製編次人·時任儒臣·時任翰注,其板本藏于藝文館。出傳敎諸臣以次退出。
上在慶熙宮。停常參·經筵。
李壽鳳啓曰,大司憲元仁孫牌不進,執義徐命善牌不進,掌令安正仁·朴奎壽,持平趙錫穆在外,柳雲翼陳疏入啓,今日以監察茶時之意,敢啓。傳曰,知道。
藥房都提調韓翼謩,提調申晦,副提調蔡濟恭啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,建功湯一貼,夕茶先入之,待下敎詣閤。
柳脩,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
以承傳色口傳下敎曰,明日次對,今日爲之。
又下敎曰,秋曹判書,使之入來。
李壽鳳啓曰,右參贊南泰會,除拜後過三日不爲出肅,依定式推考警責,仍卽牌招察任,何如?傳曰,允。
傳于李壽鳳曰,內局入侍。
柳脩,以都摠府言啓曰,副摠管李國賢,以御營中軍,軍兵等中日試放事,南小營盡仕出去之意,敢啓。傳曰,知道。
李壽鳳,以弘文館言啓曰,新除授副修撰金熤,卽爲牌招察任,何如?傳曰,允。
備志記。讀書錄,政府左右參贊·六卿·八道道臣·府都留守·校檢官,一體印頒。
柳脩啓曰,今日次對,兩司當爲進參,除在外外,未肅拜不爲行公人員,竝卽牌招,以爲推移入侍之地,何如?傳曰,允。
又啓曰,大臣·備局堂上,依下敎來待矣。傳曰,入侍。
傳于蔡濟恭曰,校檢官李在簡,若入來,同爲入侍。
以文臣朔試射試官望筒,傳于柳脩曰,今日次對進定,意有在焉,置之。
傳于蔡濟恭曰,校書館刊印者,使之仍爲刊印,編次人,持悉編次,明日入侍于德游堂。
柳脩啓曰,刑曹判書趙雲逵,依下敎來待矣。傳曰,入侍。
持平柳雲翼疏曰,伏以,臣於見職,實無承膺之勢,適値署經有命,天牌儼臨,怵分畏義,黽勉出肅,不過爲一時副急之計,而臣之情理,則誠有萬萬焦迫者。臣之偏母,年諭六十,素抱宿痾,長在枕席,而重添輪痛,頭疼目眩,咳喘苦劇,四肢麻木,轉動須人,臣左右扶將,有難晷刻離捨,賓對命下,承牌無路,玆敢冒萬死疾聲呼籲於孝理之下。伏乞聖慈,俯垂諒察,亟許鐫遞臣職名,以使救護,仍治臣瀆擾之罪,以肅綱紀,公私不勝幸甚。踏啓字。
丁亥十一月十九日辰時,上御集慶堂。藥房入診入侍時,都提調韓翼謩,提調李景祜,副提調蔡濟恭,假注書崔景岳,記注官吳德一,記事官柳焵,醫官方泰輿·李以楷·金季良·鄭允說·許溫·許溵,以次進伏訖。翼謩曰,夜間聖體調攝,若何?上曰,一樣矣。進湯劑後,翼謩曰,敢請診候矣。上許診,泰輿診候後,退伏奏曰,脈候左右三部,度數調均,而滑體亦一向矣。諸醫所達,與泰輿同。翼謩曰,朝入湯劑,已爲進御乎?上曰,尙今留置矣。翼謩曰,初入湯劑,尙未進御乎?更爲煎入,好矣。上曰,置之。翼謩曰,日寒如此,敢此更請一貼矣。上曰,一貼更爲煎入。景祜先退,濟恭曰,俄有李在簡入侍之敎,而在簡方在校書館,故催促而入來矣。上曰,刊印張數,將爲幾張乎?濟恭曰,似爲八張矣。上曰,大臣·備局堂上入侍。賤臣景岳,奉命出來,與大臣·備局堂上,偕入進伏。藥房提調,持湯劑更爲入侍。出榻敎湯劑進御後,藥院先退。
丁亥十一月十九日辰時,上御集慶堂。大臣·備局堂上,引見入侍時,領議政金致仁,左議政韓翼謩,右議政金尙喆,左參贊申晦,戶曹判書李思觀,刑曹判書趙雲逵,吏曹判書洪樂性,禮曹判書韓光會,行副護軍李章吾,戶曹參判金時默,行副司直趙曮·閔百興,副應敎尹承烈,左副承旨柳脩,假注書申光緝,事變假注書黃宅仁,記事官吳德一·柳焵,以次進伏訖。致仁曰,日間聖體調攝,若何?寢睡·水刺之節,亦何如?上曰,一樣矣。上曰,編次人元仁孫,是乃父之子,予甚嘉之,方在京中乎?翼謩曰,方在京,而雖有情勢,編次之命,豈不奉承乎?上曰,御製中讀書錄,卿見之乎?翼謩曰,臣於閤外,始奉玩,而經書諸子書,已塵乙覽,臣竊仰聖學之高明,而雖聞巷讀書士子,豈能如是博古乎?上問領·右相曰,卿知有讀書錄乎?致仁曰,臣未及見也,俄始奉聞矣。致仁曰,新除兵判,方當劇務,不可兼帶藥院,姑爲許遞,好矣。命書傳敎曰,兵判今當劇務,內局許遞,其代,左參贊申晦除授。致仁曰,吏曹參判黃景源,向來所被人言,在於文任,而無關於詮書,則今於宿趼,達牌撕捱,實涉無義,都政不遠,政官宜備,各別申飭,俾卽行公,何如?上曰,所奏是,予授此任,意蓋在矣,申飭行公。出擧條上曰,吏曹參判黃景源,申飭行公。出榻敎致仁曰,臣於兵曹事,有仰達者矣,本曹二軍色,自是經費所關,而一年之捧,其數甚多,若能通處節用,防其滲泄之路,則自有儲畜,可作國家不時之需。向來分營之時,龍虎營接濟,專責於一軍色,則其時磨鍊,可知出入之相當,而近年以來,頻患不足,間多移用於二軍色云。雖是一曹之內,所謂移來移去,前後朝禁,不啻嚴明,則其不遵行,極爲寒心,此後則申明定式,一切禁斷。非但一軍色,雖他色,如有犯者,隨聞論罪,斷不饒貸之意,爲先出擧條,各別嚴飭,何如?上曰,所奏誠是,依爲之。出擧條樂性曰,大政不遠,今方儲窠,而若値郡守以上之窠,則京職中排擬甚艱,亦不可牽復,故近年以來,因大臣及銓官陳達,雖非啓請邑,準朔守令,不拘移擬,外任純望,亦勿爲礙事,稟定擧行矣。今亦限大政前,依此例爲之,何如?上曰,依爲之。出擧條上曰,吏判入來,帶備局乎?致仁曰,方帶備堂,而雖小小公務,詳察無遺矣。上曰,舍人李在簡入侍。出榻敎在簡進伏訖,上曰,讀書錄刊布。在簡先退,脩曰,兩司不爲入來矣。命書傳敎曰,許多臺臣,豈爲署經而然耶?噫,望八暮年,今年次對,只有數次,以人臣分義言之,其中李重海,昨年以後,一不見君,旣見臺廳,不見其君,抑何臣分?李一曾一時飭勵,何過撕捱?沈鑧其以難知,今日次對,登對何傷?徐命善旣何公於玉堂,其又參於署坐,而今日違牌,抑何意也?事之寒心,莫此爲甚,李重海臣分都虧,亟施削職之典,李一曾施以不叙之典,沈鑧·徐命善,亦施罷職之典。諸臣以次退出。
上在慶熙宮。停常參·經筵。
辰時,日有右珥,午時,且有兩珥,日上有冠。
李壽鳳啓曰,大司憲元仁孫未肅拜,執義一員,持平一員未差,掌令安正仁·朴奎壽,持平趙錫穆在外,今日以監察茶時之意,敢啓。傳曰,知道。
藥房都提調韓翼謩,提調申晦,副提調蔡濟恭啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,建功湯入之,茶亦入之,明日入侍,宜矣。
備忘記。編修人都承旨蔡濟恭,虎皮一令,監董官舍人李在簡,豹皮笠耳掩一部,陪進校書錧官員,弦弓一丈賜給,寫字官洪聖源,僉使除授,工匠等,令該曹未布題給。
傳于金光默曰,豹皮笠耳掩,以戶曹差入擧行。
金魯鎭啓曰,預備兼春秋李枰,身病猝重,勢難察任,今姑减下,其代,令該曹口傳差出,何如?傳曰,允。
吏曹口傳政事,兼春秋單沈。
金魯鎭,以弘文館言啓曰,本館上番副應敎臣尹承烈,以訓鍊都監從事官,今日本營捧上坐起時,晝仕出去之意,敢啓。傳曰,知道。
傳于蔡濟恭曰,都承旨,持御製入侍。
以賓廳講望筒,傳于李壽鳳曰,其置之。
柳脩,以兵曹言啓曰,今十一月十九日衿川居差備書吏金秀義稱名人,自興化門入來,差備門外擊錚,依例令攸司囚禁科罪,當該守門將權啓述,依定式推考,何如?傳曰,允。
又以兵曹言啓曰,今十一月十九日羅州居幼學宋翼良稱名人,自興化門入來,差備門外擊錚,依例令候司囚禁科罪,當該守門將羅絅文,依定式推考何如,傳曰,允。
京畿監司南泰齊狀啓,同義禁兪直基病重,上去不得事。踏啓字。
吏曹參議金應淳疏曰,伏以,臣庸愚鈍劣,最居人下,只以世祿之裔,偏荷大聖人拂拭,前後叨忝,罔非諭分,而至於世所稱淸要之地,豈持臣不敢自期,人亦不以是待臣,迺於歸護父病之日,忽伏奉天官佐貳之命,臣惝怳踧踖,莫省所措。噫,銓選之任,自國所重,用捨通塞之政,一以畀之,雖非長官,亦與末議,昔之居銓者,則不但其才望,優於臣百倍,世有已定之公義,而一用一捨,或通或塞,俱不出此,此則非政官之政,乃一世之公道耳。公道所在,擧而行之,似不甚難,而先進長德之於是任也,猶且爲之逡巡,懼不敢當,況如臣者,性本疏迂,不能與世推移,孤立冥行,墻壁無依,名場一步,自劃有素,非敢爲微臣一身計,誠恐國事之僨誤,公器之玷累耳。今若負臣初心,揚揚冒進,則是特貪饕榮利之一鄙夫,臣意忍爲此哉?抑臣所以藉手事君,惟鞠躬盡瘁四字,從前除命之下,末嘗不竭蹶奔走,間有不相稱之職,而控辭之餘,亦未敢質言。如是職之爲,誠以自知甚明,自量已熟,不覺其煩猥至此,雖以目下煎迫之私言之,實無離捨病父之勢,而猶不遑暇於丐由,則職名之萬不襯似,不待臣辭之畢,而庶幾蒙天日之熙燭,玆敢披瀝肝血,仰控至懇。伏乞聖明,俯垂諒察,亟賜鐫改,以爲濫竽者之戒,千萬幸甚。答曰,省疏具悉。今於銓任,予欲試焉,爾其勿辭,從速察職。
忠清監司李惟秀疏曰,伏以,臣不才無能,最居人下,而猥蒙恩造,累加拂拭,數月之中,冥升至此,乃於千萬不意,忽有湖臬新命。噫,前已誤矣,此又何也?雨露霑被,殆若偏厚於臣,臣心之感愧惶凜,固不暇言,而顧玆方面之寄,有非從前任使之比。卽臣一人之身,而五十州生民休戚係焉,殊異京司閑職,隨衆漫應而已。矧今湖西一路,財産凋殘,土俗梗悍,諸道之中,難治最甚。臣又性本迂緩,曾未經事,緊務重任,素不自期,人亦不以是期之,以臣而擬是任,何異責聾瞽以視聽也?朝家雖有略試之意,而臣之去就,臣尤宜自量。且臣於年來,喪病熏爍,僅支窮命,而神精消耗,筋骸衰弱,受國重寄,雖欲殫竭酬報,終必不勝任而止,若乃僨事之後,罪止臣身,緣臣之故,而害及一方,恐亦非細事也。縮伏累日,揣量已審,而晏然承當,實無其義,玆敢悉暴肝膈之懇,仰瀆宸嚴之聽。伏乞聖明,察臣才分之決難堪任,諒臣祈免之非出飾讓,將臣職任,特許鐫改,以安私分,以重藩寄,不勝幸甚。答曰,今者此任,意蓋在矣,卿其勿辭,速往欽哉。
丁亥十一月二十日初更四點,上御集慶堂。都承旨入侍時,行都承旨蔡濟恭,假注書申光緝,記注官吳德一,記事官柳焵,以次進伏訖。上曰,承旨讀御製。濟恭讀御製,二卷存刪後,上曰,隨思輒作,多有重復矣。上曰,他承旨入侍。同副承旨金光默進伏訖。命濟恭先退,上曰,賚咨官手本入之。賤臣承命出來,持入手本。上命承旨讀之,光默讀訖。諸臣以次退出。
丁亥十一月十九日二更一點,上御集慶堂。刑曹判書入侍時,刑曹判書趙雲逵,左副承旨柳脩,假注書申光緝,記注官吳德一,記事官柳焵,以次進伏訖。上曰,獄情宜愼,予於北漢殺獄,以完決爲下敎矣,更思之,多有可疑,渠旣殺人,則惟恐掩跡之不得,豈有贓物現出之理乎?其囊帶·平涼子·褙子現捉,皆可疑矣。雲逵曰,誠如聖敎,臣亦方以累處詳探,待其得情然後,可以完決矣。上命讀捧招後,上曰,其囊帶諸物,旣在相爭之時,則以此爲贓物,決非愼獄之道矣。雲逵曰,聖敎至當,臣亦以此,不敢卽決,以待廉探,如或輕先論斷,脫或有冤,則豈不有損於我聖上愼獄之道乎?上曰,卿善思之矣。命書傳敎曰,初聞黃順金,得孫崙囊帶於物故後云,故若此,非戕殺而何?此乃贓物也,其命完決,靜以思之,此等之事,難測者多,渠旣戕殺,則囊帶何不掩跡,而有此被捉乎?其涉殊常,以此依下敎完決,則豈審愼之道乎?特召秋判,意蓋此也。今聞得囊帶,則當初相關時事,其時孫崙,稱白活於管城將,先去,則此囊帶,決非殺人之贓物。今者秋判,其持疑誠是,不然,幾乎完決,幾十年重人命之意爲在,黃順金·田武得,此無必殺之怨,豈以此無干證之事,十目所視斷定乎?順金·武得,互相推諉,不是異事,尤涉殊常者,欲白活於管城將,而何投於此,而十月乃尋乎?節節可疑,旣非辜限,亦無干證,決不可徑先直驅,完決之命,幾乎誤也。秋判旣承下敎,十分詳審,俾無無辜枉罹之弊。噫,乾道昭昭,若有首犯者,自可難逃,不然,今諭秋判者,似不孟浪,予不先世,平涼子·背子事,亦涉可疑,其令詳加審察。諸臣以次退出。
上在慶熙宮。停常參·經筵。
藥房都提調韓翼謩,提調申晦,副提調蔡濟恭啓曰,伏未審夜間,聖體調攝,若何,痰候何如?寢睡·水刺之節,亦何如?臣等依下敎,率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。
金光默啓曰,大司憲元仁孫未肅拜,執義未差,掌令安正仁·朴奎壽,持平趙錫穆在外,持平一員未差,今日以監察茶時之意,敢啓。傳曰,知道。
備忘記。靜以思,有追慕萬倍者,當詣舊邸諭懷,侍衛只入直擧行,其餘世孫隨駕祗迎,副駕轎置之,駕前駕後,亦皆置之,備堂隨駕,時刻隨時,只入三嚴。
傳于柳脩曰,道路以夜畫介爲之。
柳脩啓曰,動駕時,承旨不可不備員,右副承旨李壽鳳,卽爲牌招,都承旨蔡濟恭,左承旨權噵,右承旨金魯鎭,所當牌招,而拘於廳規,不得請牌,何以爲之?傳曰,竝牌招。
傳于柳脩曰,訓將只率入直標下軍。
傳于金光默曰,隨駕,皆以入直擧行事,旣已下敎而煩稟,當該承旨遞差。
又傳于曰,承旨遞差代,前承旨韓必壽除授,牌招察任,先隨駕後謝恩。
大駕詣孝章宮後,王世孫遣宮官問安。答曰,知道。
政院·玉堂·藥房口傳問安。答曰,知道。
以承傳色口傳下敎曰,今觀政院,可謂惟允,都承旨蔡濟恭,特加一資。
金魯鎭啓曰,諸承旨有稟達事,來詣請對矣。
又啓曰,玉堂上下番,有稟達事,來詣請對矣。
又啓曰,藥房三提調,有稟達事,來詣請對矣,
又啓曰,領議政金致仁,右議政金尙喆,有稟達事,來詣請對矣
又啓曰,判府事金陽澤,有稟達事,來詣請對矣。
以承傳色口傳下敎曰,今日儒臣,未對無狀,遞差。
又下敎曰,今日湯茶,豈可云乎?其止之。
藥房口傳啓曰,臣等之相率求對,非敢爲仰請進御湯茶也,時當極寒,更鼓向闌,而伏聞俄下傳敎,有經夜之敎,臣等職忝保護,實不勝焦迫之下情,欲借方寸之地,願陳一語,暫時賜對,千萬伏望,惶恐敢啓。
以承傳色口傳下敎曰,待朝當詣北漢,政院知悉,讀書儒臣,尤無狀矣。
又下敎曰,若知北漢下敎之意,則豈如是爲之?人君下敎,何敢不爲頒布乎?
又下敎曰,今日下敎,卽是天經地緯,若是下敎之後,內局求對,其他無問,何有君乎?詣北漢之後,更何他諭,儒臣何足道哉?依下敎直入初嚴,摠戎使爲先記過。
又下敎曰,今者儒臣聞此敎,引經據義乎?侍從案爻周。
又下敎曰,承傳色金興曄,華具人形,越俸一等,李秀采揚揚,令內侍府錚案
又下敎曰,今聞此敎,藥院若此,諸臣若此,予何更依?明日當詣北漢,初嚴卯初爲之。
又下敎曰,標信不受,萬古所無,當該承旨遞差,爲先拿入。
傳于金魯鎭曰,莫重標信拒逆,尹冕東拿入。
又傳于曰,承旨有闕,代舍人李在簡除授,牌招察任,房順房,先隨駕後謝恩。
又傳于曰,諸承旨一倂遞差,隨駕衛將,假注書差下。
又傳于曰,前排旗鼓,彰義門外待令。
假承旨啓曰,領議政金致仁以爲,臣等求對,而未承下答,非常之敎連下,焦迫之極,不暇他顧,與隨駕卿宰,來詣閤外,又此求對矣。
大駕還宮後,政院·藥房口傳問安。答曰,知道。
李在簡啓曰,諸承旨遞差傳敎置之事,命下矣。伴直無人,右副承旨金光默,所當請牌,而拘於廳規,不得爲之,何以爲之?敢稟。傳曰,牌招。
傳于李在簡曰,今日入侍時原任大臣,明朝入侍,諸承旨遞差傳敎置之。
韓必壽,以兵曹言啓曰,依下敎隨駕禁軍及標下軍兵等處,設粥以饋之意,敢啓。傳曰,知道。
又以訓鍊都監言啓曰,挾輦軍及隨駕將校軍兵等處,依傳敎設粥分饋之意,敢啓。傳曰,知道。
又以御營廳言啓曰,依傳敎隨駕將校軍兵等處,設粥分饋之意,敢啓。傳曰,知道。
又以禁衛營言啓曰,依傳敎本營隨駕軍兵等處,設粥以饋之意,敢啓。傳曰,知道。
丁亥十一月二十一日巳時,上御集慶堂。藥房入診入侍時,都提調韓翼謩,提調申晦,副提調蔡濟恭,假注書崔景岳,記注官吳德一,記事官柳焵,醫官方泰輿·李以楷·金季良·吳道炯·鄭允說,以次進伏訖。翼謩曰,日氣甚寒,侵夜酬應,聖體若何?上曰,一樣矣。翼謩曰,湯劑煎入矣。上進御湯劑後,翼謩曰,敢請診候矣。上曰,依爲之。泰輿診候後,退伏奏曰,脈候左右三部,度數調均,而滑體亦一樣矣。諸醫所達,與泰輿同。翼謩曰,臣在保護之任,實有自悚自恧者也,丸劑之於聖躬,必有顯效,臣自知之,而臣誠意淺薄,不能上孚,天聽邈然,莫非臣罪矣。上曰,建功湯支離矣,八味元何以服之?翼謩曰,丸劑連爲進御,若無其效,則臣當被忘言之誅矣。上曰,其止之。上曰,藥房提調,持湯劑更爲入侍。出榻敎進御湯劑後,翼謩曰,明日湯劑,亦依例爲之乎?上曰,依爲之。翼謩曰,提調申晦,以內局而方帶金吾,今姑許遞,好矣。上曰,從當許遞矣。仍命退出。
丁亥十一月二十一日申時,上詣孝章廟。擧動入侍時,行都承旨蔡濟恭,左承旨權噵,右承旨金魯鎭,右副承旨李壽鳳,同副承旨金光默,假注書崔景岳·申光緝,記注官吳德一,記事官柳焵,以次隨駕。上具翼善冠·袞龍袍,以步輿出延和門外,降輿乘轎。藥房都提調韓翼謩,提調申晦進前曰,日寒甚酷,聖體若何?上曰,一樣矣。進湯劑,上曰,置之。上曰,傳敎誤傳,右副承旨李壽鳳遞差。仍命書傳敎曰,承旨有闕,代前承旨尹冕東除授,牌招察任,先隨駕後謝恩,房順房。又命書之曰,事極駭然,兵房承旨遞差。上曰,軍兵饋粥事。駕前下敎上詣彰義宮,上曰,隨駕官及軍兵毛具事,駕前下敎,時原任大臣諸備堂,排闥直入,上步下宮庭,領議政金致仁,判府事金陽澤,左議政韓翼謩,右議政金尙喆,左參贊申晦,刑曹判書趙雲逵,吏曹判書洪樂性,禮曹判書韓光會,戶曹參判金時默,叩頭泣奏曰,今日之擧,實是萬萬過中,臣等不知以何事,至於如此乎?上曰,明年卽健元陵昇遐之年,故會藏築以過,而向見卿等言端,有欲仰請者,故予有所執,欲往北漢矣。致仁曰,明年停樂,聖孝無萬太過乎?古之聖王,亦有行禮奏樂之事,則今此下敎,實不知聖意之所在矣。上連下不忍聞之敎,諸臣曰,臣等姑無仰請之事,而聖敎至此,無乃過中乎?上曰,卿等明年,若使予便臥,則予當還宮矣。諸臣曰,深夜風寒,臣等若陪殿下出城門,則一隅朝鮮,豈可曰有臣子乎?上連呼駕轎軍催令前進,諸臣皆攀駕曰,臣等陪殿下將往何處,而有此下敎乎?臣等死難奉承,伏願速爲還宮焉。上曰,卿等明年,不使予便臥,則今夜予決不在城中矣。諸臣曰,聖敎至此,臣等當奉承矣。上曰,北漢下敎置之,還宮事。駕前下敎上還入大內後。諸臣以次退出。
上在慶熙宮。停常參·經筵。
夜一更,流星出五車星下,入南方天際,狀如拳,尾長三四尺許,色赤,光照地,有露氣。
藥房都提調韓翼謩,提調申晦,副提調蔡濟恭啓曰,昨日冒寒動駕,侵晨還宮,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。追慕益深,從今心敍,氣則一樣。此日何復建功?蔘苓茶煎入,待下敎,三相·原任皆入焉。
中宮殿·惠嬪宮,藥房口傳問安。答曰,知道。
李在簡啓曰,大司憲元仁孫未肅拜,執義未差,掌令安正仁在外,朴奎壽在外,持平趙錫穆在外,一員未差,今日以監察茶時之意,敢啓。傳曰,知道。
又啓曰,領議政金致仁,判府事金陽澤,左議政韓翼謩,右議政金尙喆,依下敎來待矣。傳曰,知道。
韓必壽,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
備忘記。噫,冥然食息,今年將暮,此心一倍,而今日海東臣子,明年皆曰邦慶,予心若此,諸臣若此,將何禦之。近者夙宵焦心,今日靜思,一何迂哉?此予不孝,此予不肖。于今以後,予將便過一年,而雖然,今日之思,其亦不孝,何以謝過?特來昔年所賜之第,釋衣經夜,少伸此忱,今諭大臣諸臣,次諭禮官。噫,昌德廣延樓,必是澄光樓,噫,嗚呼,重光年雖八歲,未能成禮,追服之禮,與士庶有異,故只其年,藏樂以過矣。嗚呼,重光猶若此,況戊子諱年乎?思之及此,心隕膽墜,此諭只令大小臣僚知之,令禮官,戊子一年,依重光年藏樂,亦對外講筵,以予視昏,何不論也,而宿舊邸經夜,此豈他我?重逢重光,冥然到今,須問古今人,自古帝王,重逢其祖諱年,其果有之,予將無辭,果無故例,予將守此心耳。明燈在前,幾百年之後,何負國初陟降,强起畢呼,吁嗟,在庭臣僚,其須聞之,莫替予此意。
金光默啓曰,玉堂上下番俱空,事甚未安,副應敎尹承烈,修撰南玄老,竝卽牌招,以爲入直之地,何如?傳曰,允。
傳于金光默曰,讀書錄開刊時,校檢承旨,持讀書錄入侍。
金光默啓曰,同副承旨,不爲入直事,微稟。傳曰,入待置之。
韓必壽,以都摠府言啓曰,副摠官李國賢,以御營中軍,軍兵等中日試放事,南小營晝仕出去之意,敢啓。傳曰,知道。
以承傳色口傳下敎曰,知廣延樓然後,可許入待,知之乎?
又下敎曰,何處得見?
又下敎曰,自明年正朝賀,至冬至賀,賀爲名,皆以權停。
丁亥十一月二十二日巳時,上御集慶堂。藥房入診,時原任大臣,同爲入侍時,都提調韓翼謩,提調申晦,副提調蔡濟恭,假注書崔景岳,記注官吳德一,記事官柳焵,領議政金致仁,判府事金陽澤,右議政金尙喆,醫官方泰輿·李以楷·金季良·吳道炯·鄭允說·鄭允弼,以次進伏。翼謩曰,夜間聖體調攝,若何?上曰,一樣矣。寢睡,何如?水刺之節,亦何如?上曰,亦一樣矣。上進御湯劑訖,翼謩請診候,上許之。泰輿診候訖,退伏,泰輿曰,脈候左右三部,度數調均,而滑體亦一樣矣。致仁曰,聖體調攝,若何?寢睡何如?水刺之節,亦何如?上曰,一樣矣。致仁曰,昨下玉堂之敎,臣實未知聖意之攸在也。上曰,其爲求對,極非矣。致仁曰,以釋衣經夜下敎,爲儒臣豈不未對乎?尙喆曰,未對,儒臣當然之道理,豈以是而加罪乎?陽澤曰,孝思至極,則有受福之理,其理昭然,今殿下寶算彌高,莫非陟降攸賜,殿下豈不以奉承乎,亦不以爲慶乎?上曰,卿等則雖以爲慶,在予之道,豈以是而爲慶乎?致仁曰,明年藏樂,萬萬過矣。上曰,萬萬足矣。致仁曰,踐位行禮,聖人之事,而殿下不此之爲,誠爲悶迫矣。上曰,雖似如何,而予盡在我之道而已,何必曰過乎?致仁曰,臣等職在三事,無一分匡敎輔效之道,每致殿下之過擧。以昨日之事言之,莫非臣等之罪,以何顔冒據於具瞻之位乎?伏願斥退臣而加罪焉。上曰,過矣過矣。致仁曰,昨日處分,多有過中之敎,伏望還寢焉。上曰,昨日求對玉堂處分下敎還收。出榻敎上曰,昨日摠戎使記過及兵房承旨拿入傳敎,還寢。出榻敎上曰,藥房提調,持湯劑更爲入侍。出榻敎更進湯劑後,藥院諸臣及時原任大臣,先爲退出。上命濟恭,讀奏輿地勝覽訖。濟恭曰,殿下之孝思卓越,孰不欽仰?而自天子至於庶人,皆有分限,殿下只思孝情,而不思其分。至於藏樂,以天地正理言之,殿下父母也,臣等卽子也,而只伸殿下無窮之孝思,不思臣等焦迫之至情,不勝抑鬱矣。上曰,是矣,然而予有所執矣。以次退出。
上在慶熙宮。停常參·經筵。
藥房都提調韓翼謩,提調申晦,副提調蔡濟恭啓曰,伏未審聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
金光默啓曰,大司憲元仁孫未肅拜,執義未差,掌令安正仁·朴奎壽在外,持平趙錫穆在外,一員未差,今日以監察茶時之意,敢啓。傳曰,知道。
傳于李在簡曰,同副承旨,持讀書錄入侍。
金魯鎭啓曰,卽者兼輔德金尙默,以其親病,陳疏徑出,原疏纔已捧入矣,所當直捧禁推傳旨,而此與無端徑出有異,推考驚責,何如?傳曰,允。
以承傳色口傳下敎曰,再明次對,今日爲之。
李在簡啓曰,今日次對爲之事,命下矣。兩司無進參之員,除在外外,大司憲元仁孫,卽爲牌招,以爲入侍之地,何如?傳曰,允。
又啓曰,大臣·備局堂上,依下敎來待矣。傳曰,引見。
金魯鎭啓曰,刑曹判書趙雲逵,持草供依下敎來待矣。傳曰,入侍。
有政。吏批,判書洪樂性進,參判黃景源進,參議金應淳未肅拜,左副承旨韓必壽進,以兪彦民爲大司憲,安杓爲大司諫,李東泰爲執義,具壽國爲司諫,洪景顔爲獻納,崔·金致恭爲正言,李級爲持平,朴取源·宋志淵爲校理,李致中爲修撰,李澤遂爲副修撰,申思運爲輔德,洪九瑞爲司書,洪纘海爲文學,權禛爲說書,李益炡爲判義禁,韓光會爲知義禁,沈墢爲同義禁,趙曮爲右尹,李徽之爲禮曹參議,李師曾爲吏曹佐郞,李恪亨爲敦寧主簿,李思正爲刑曹佐郞,姜彝正爲兵曹正郞,洪紳漢爲監察,李景祜爲軍器提調,田光說爲龍川府使,柳世亨爲鎭岑縣監,李命鵬爲舒川郡守,徐命敷爲林川郡守,朴宗亮爲成歡察訪,朴華源爲廣興副奉事,兼漢學數授單金尙默·宋志淵,都承旨蔡濟恭,今加嘉善加資事,承傳。
兵批,判書李景祜進,參判李應協病,參議李海重病,參知鄭晚淳病,左副承旨韓必壽進,咸溪君櫄爲都摠管,金鍾正爲副摠管,金相台兼五衛將,閔趾烈爲兼內禁將,李性默爲兼羽林將,安允行·李溵·金養浩爲同知,金宗壽爲僉知,李蓍建爲兼曹司衛將,鄭持淳·申大年爲翊衛,田光濂爲訓鍊副正,趙嶸爲訓鍊僉正,趙載恭爲昌慶將,金命纘爲昌德將,趙廷藺爲景福將,慶來運·鄭暘臣爲守門將,李錫祥爲部將,金光運爲全羅兵虞候,洪以謹爲安興僉使,吉世柱爲德浦僉使,朴成梓爲德積僉使,白慶裕爲天摩僉使,李二字缺爲僉知,金錫謙爲濟州山馬監牧官,朴東彩爲黃土岐權管,尹得養·元仁孫·宋瑩中·宋文載·柳脩·李壽鳳·尹冕東·金尙集·柳雲翼爲副司直,申光緝爲副司正,徐惇修爲副司勇,田光羽爲副護軍,孟廷榦爲哨官,前虞候李光錫·趙榮儉以上,今加折衝加資事,承傳。
金魯鎭啓曰,玉堂上下番俱空,事甚未安,今日政新除授玉堂,竝待下批牌招,以爲推移入直之地,何如?傳曰,允。
金魯鎭,以侍講院言啓曰,本院下番闕直,事甚未安,今日政新除授,待下批仍卽牌招,推移入直,何如?傳曰,允。
李在簡,以刑曹言啓曰,宋翼良登聞供辭勿施,決杖六十,卽日下送事,命下矣。宋翼良依傳敎決杖六十後,卽爲下送之意,敢啓。傳曰,知道。
又啓曰,刑曹判書趙雲逵,將罪人草供,依下敎來待矣。傳曰,秋判,開門後,使之入來。
丁亥十一月二十三日辰時,上御集慶堂。藥房入診入侍時,都提調韓翼謩,提調申晦,副捉調蔡濟恭,假注書崔景岳,記注官吳德一,記事官柳焵,醫官方泰輿·李以楷·金季良·吳道炯·鄭允說·許溵·鄭允弼,以次進伏訖。翼謩曰,夜間聖體調攝,若何?上曰,一樣矣。進御湯劑後,翼謩曰,敢請診候矣。上曰,依爲之。泰輿診候訖,退伏奏曰,脈候三部度敎調均,而滑體亦一向矣。諸醫所達,與泰輿皆同。上曰,秋判持宋翼良草供入侍。賤臣景岳,承命出來,還伏奏曰,秋判尙末入來矣。翼謩曰,丸劑若爲進御,則必有顯效,而不爲進御,下情悶迫矣。上曰,支離矣。翼謩曰,申晦方帶內局,判金吾今姑許遞,好矣。上曰,然矣。命書傳敎曰,左參贊方帶內局,判金吾許遞。上曰,藥房提調,持湯劑更爲入侍。出榻敎進湯劑後,翼謩曰,明日湯劑,亦依例乎?上曰,依爲之。上曰,秋判·該房承旨入侍。賤臣景岳,承命出來,與刑曹判書趙雲逵,同副承旨李在簡偕入進伏。上曰,宋翼良草供,刑判讀奏。雲逵讀奏訖,上曰,可知矣,稱以礪良府院君幾代孫乎?雲逵曰,書以後裔矣。命書傳敎曰,羅州人宋翼良登聞云,而卽問其本,卽礪良府院君之後裔云,頃者旣已下敎,故令秋判持草供入侍,世問雖有巧詐之事,豈有若翼良者乎?頃者下敎,知委諸道,渠若聞也,八十伊之事,於渠其猶細,故其果聞此,於渠可以拔身之秋也。其當褁是登聞,而不此之爲,以他事憑藉若此,此直以此人不可信,故只擧礪良二字,心不在於八十伊,雖不問有此擧,礪良世人皆不知,渠焉能知之?若然,渠當免軍役,必也自訟,抑何至今,節節殊常,假托隱然現身之狀自露,其雖感舊尋訪,白首暮年,豈可見欺於遐方此輩?若不嚴懲,此後爲姓宋者,將莫知幾翼良,其在嚴隄防杜後弊之道,豈可循例處之?然此不過無誠妄想之致,此供辭勿施,決杖六十,卽日下送。上曰,北漢殺獄事,其知之乎?雲逵曰,似有端緖矣。上曰,秋判出去,推問,可也。雲逵曰,推問後,持供來奏乎?上曰,依爲之。雲逵先退。命書傳敎曰,讀書錄初命藏于藝文館,此非秘者,藏于藝閣。以次退出。
丁亥十一月二十三日午時,上御集慶堂。承旨入侍時,同副承旨李在簡,假注書崔景岳,記注官吳德一,記事官柳焵,以次進伏訖。上曰,讀書錄,承旨讀之。在簡讀奏訖,上曰,無差誤矣。命退出。
丁亥十一月二十三日申時,上御集慶堂。大臣·備局堂上,引見入侍時,領議政金致仁,左議政韓翼謩,右議政金尙喆,戶曹判書李思觀,吏曹判書洪樂性,禮曹判書韓光會,行副護軍李章吾,戶曹參判金時默,同副承旨李在簡,假注書崔景岳,事變假注書黃宅仁,記注官吳德一,記事官柳焵,以次進伏訖。致仁曰,聖體調攝,若何?上曰,一向矣。上曰,明年予年七十有五,思之又思,心有難抑矣。致仁曰,此乃陟降攸賜之慶,則豈可過用聖懷乎?上曰,次對進定,非予心躁也,有欲諭卿等者而然矣。北漢殺獄,卽頃者下敎,若卽完決,則幾乎失刑矣。致仁曰,其時入侍,臣亦初聞,而其後聞于秋判,則果非輕先完決者矣。上曰,然矣。上曰,啓覆擇日已定,而靜攝中,雖欲殿座,亦未知如何矣。致仁曰,當此極寒,豈可殿座乎?上曰,該房承旨非矣,靜攝中,事當稟白然後,可呈草記,而輕先捧入矣。致仁曰,不稟先呈,非矣。命書傳敎曰,啓覆,國之重事,方在靜攝,宜稟擧行,而若視當時,其涉矇然,當該承旨遞差,擇日勿施,今召大臣·備堂,意蓋在矣。其中若有傳輕者,豈可經年?再明日秋堂持文案,隨大臣入侍。致仁曰,守令多窠矣。上曰,吏判入侍。樂性進伏,上曰,黃景源出仕乎?致仁曰,未肅拜矣。上曰,亞銓出仕是矣,而不出矣。命書傳敎曰,昨已下敎,吏曹參判,豈不復事撕捱?今日政牌,申飭,其令卽爲膺命。上曰,金應淳入來乎?致仁曰,在外矣。上曰,予欲試之矣,爲人極精矣。命書傳敎曰,知義禁李吉輔,劇務今難云,許遞,守令亦多窠云,與金吾諸堂,政官牌招開政,待下批牌招察任。樂性曰,玉堂兩司春坊多窠,今當差出,而擬望之人乏少,外任竝擬,何如?上曰,依爲之。出擧條樂性先退,尙喆曰,適因言端,以平日耿耿者,仰達矣。顧今文官之出入從班者,其數甚多,釋褐登朝,遠或至數十年,近亦不下十餘年,而曾未經一守令,在朝家用人之道,已非歷試內外之意,況其家貧親老,情理切急者,尤有異於孝理之政,而蔭路筮仕之人,不過五六年,輒多佩符。獨彼文官,偏被枯鬱,臣常病之,申飭銓曹,隨其當窠,次次外試,恐合事宜矣。上曰,所奏誠是,申飭政官。出擧條命書傳敎曰,玉署春坊,旣請外任,待下批,外任其若有闕,當日政,一體備擬事,分付。命書傳敎曰,玉堂違罷人竝敍用。上曰,兵判入來乎?致仁曰,方往祿試射矣。命書傳敎曰,今聞大祝具庠,違牌傳旨未下,而循例草記,其涉不察,該堂從重推考,具庠敍用,李徽中頃者處分過矣,一體敍用。命書傳敎曰,今方校正御製,不可羈縻本職,都憲許遞。上曰,秋判持草供更爲入侍。出榻敎景岳承命退出,與秋判偕入進伏。上曰,更招供辭讀之。刑曹判書趙雲逵讀奏訖,上曰,更爲納供,卽爲來奏。諸臣以次退出。
上在慶熙宮。停常參·經筵。
韓必壽啓曰,大司憲兪彦民,執義李東泰牌不進,掌令安正仁·朴奎壽,持平趙錫穆·李級在外,今日以監察茶時之意,敢啓。傳曰,知道。
藥房都提調韓翼謩,提調申晦,副提調蔡濟恭啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。
中宮殿·惠嬪宮,藥房口傳問安。答曰,知道。
以承傳色口傳下敎曰,再次湯劑,提調持入,茶亦入之。
又下敎曰,守令今日內,使之署經矣,尙今寥寥,知入,方爲署經者幾人,亦知入。
又下敎曰,李命鵬不爲署經云,在外者然乎?知入。
又下敎曰,李命鵬遞差,其代,不爲署經人,卽爲口傳撰入。
李在簡啓曰,憲府連日監察茶時,諫院許久闕啓,俱涉未安,兩司除在外·式暇外,未肅拜入員,竝卽牌招,何如?傳曰,允。
金魯鎭啓曰,玉堂上下番俱空,事甚未安,副提學洪樂命,卽爲牌招,以爲入直之地,何如?傳曰,允。
又啓曰,新除授弘文館校理朴取源,時在京畿豐德地,修撰李致中,時在廣州地,副修撰李澤遂,時在楊州地,校理宋志淵,時在慶尙道密陽地,竝斯速乘馹上來事,下諭,何如?傳曰,允。
又啓曰,上番兼春秋權恢,省記已入之後,謂有身病,屢度催促,終不入來,事極可駭,本院請推之外,無他可施之罰,何以爲之?敢稟。傳曰,只推。
李在簡啓曰,刑曹判書趙雲逵,依下敎來待矣。傳曰,入侍。
傳于李在簡曰,承旨持五禮儀入侍。
吏曹口傳政事,以柳鎭說爲舒川郡守。
李在簡,以吏曹言啓曰,南部奉事李星會,受由在外,過限未上來,依例改差,何如?傳曰,允。
又以兵曹言啓曰,禁軍來春夏等祿試射時,沒技人別單中,懸註以入之意,敢啓。傳曰,知道。
又以兵曹言啓曰,宣傳官李邦一老母,素患痰癖之症,添劇毒感,轉側須人,顧今情勢,萬無離側供職之望,呈狀乞遞,情理旣如是,則不可强令察任,今姑改差,何如?傳曰,允。
又以兵曹言啓曰,今十一月二十四日金浦居守護軍洪庚申稱名人,自興化門入來,差備門外擊錚,依例令攸司囚禁科罪,當該守門將金聖麟,依定式推考,何如?傳曰,允。
又以刑曹言啓曰,黃順金加刑一次,嶺沿定配,田武得刑推一次,湖西定配,金哲己湖西定配,僧妙諶·惠謙,決杖六十放送事,命下矣。黃順金加刑一次後,慶尙道昌原府,田武得刑推一次後,忠淸道報思縣,金哲己扶餘縣,定配所,卽爲發配,僧妙諶·惠謙,各決杖六十度,亦卽爲放送之意,敢啓。傳曰,知道。慶尙水使狀啓,延日居進上軍姜談沙里等五名渰死事。傳曰,令本道恤與擧行。
兼輔德金尙默疏曰,伏以,臣之老母,重患毒感,瘝氣易陷,至今數旬,一味沈淹。顧臣情私,實難供職,而嚴召之下,未敢違傲,黽勉就直,亦旣多日矣。卽接家信,臣母病情,更添於積敗之餘,達夜昏痛,諸証頓加,食飮全却,咳嗽苦劇。臣聞此報,方寸焦熬,玆敢忙陳短章,徑出禁門。伏乞聖慈,俯賜鑑諒,特命鐫削臣職名,以便救護,仍治臣擅離之罪,以昭法紀,千萬幸甚。踏啓字。
丁亥十一月二十四日辰時,上御集慶堂。藥房入診入侍時,都提調韓翼謩,提調申晦,副提調蔡濟恭,假注書崔景岳,記注官吳德一,記事官柳焵,醫官方泰輿·李以楷·金季良·吳道炯·鄭允說·許溵,以次進伏訖。翼謩曰,夜間聖體,若何?上曰,一樣矣。上曰,俄已下敎,而多有可爲之事,提調退,而監煎以入,可也。提調先退,翼謩曰,敢請診候矣。上許診,泰輿診候後,退伏奏曰,脈候左右三部,度數調均,而滑體亦一向矣。諸醫與泰輿所奏同,翼謩曰,連爲奏達,極涉惶恐,而丸劑進御,則臣知其必有顯效,而每以置之爲敎,不勝抑鬱矣。上曰,一劑進御,何必有效?翼謩曰,非但一劑,雖二十劑,何傷之有?上曰,支離矣。晦持湯劑進前。上進御後,上曰,前則建功湯一貼進御,則有內熱之候矣,今則雖二貼,有若冷水矣。翼謩曰,然而參精則自可得之矣。翼謩曰,明日湯劑,亦依例乎?上曰,依爲之。命內局先進,上曰,秋曹堂上及該房承旨入侍。賤臣承命退出,與刑曹判書趙雲逵,同副承旨李在簡,偕入進伏後,藥院諸臣,以次退出。
丁亥十一月二十四日巳時,上御集慶堂。秋判持草供入侍時,刑曹判書趙雲逵,同副承旨李在簡,假注書申光緝,記注官吳德一,記事官柳焵,以次進伏訖。上曰,讀草供辭。在簡讀訖,命書傳敎曰,世間難測者,此等事,而今者順金等事,以理言之,渠等決無爲此戕殺之理。雖然,因此而致命傷人,辜限之內,則無論輕重,被殺則無疑,而凡事原情定法,究其情則無可殺之道,豈特此也?二次被打後,突氣以走,白活管城將者,此何氣也?況其欲白活,于今詳問,其時夏月,故棄擲平涼子,脫布褙子,而去其纏帶,卽順金所欺,卽一赤身無帶之禿僧。本寺宜欲隱諱,此等擧措,何尋管城將,以此以彼,非使酒而何?渠輩何暑之說,雖不可信,此等盛暑潦雨,無人推尋,以至于此,其勢固然。其若順金軰,追蹤下手,則檢狀決不止此,非刃刺則必也縊殺,此檢狀之所無,何可逆料?況渠輩無血怨,則亦豈至于此?且其若用意,何不埋置而掩跡,於此於被,節節可疑,金鐵器之不卽以告觀之,韱器其若贓物,渠之延拖之道,何不初告乎?此不過老而生奸,鐵器亦捉得,故有此執言之端,鐵器雖其中一人,亦聞曰無驅打,則豈可以此固成殺人乎?此正尙書所云惟輕者。季夏之於仲冬,尙未決,初欲前後秋官特推,更以思之,贓物雖得,元犯難辨,尙今遲滯,其勢固然,順金惟輕之典,非此而誰?噫,頃者囊帶,得於被殺處云,故其令完決,旣知本事,白首暮年,渠雖至微,卽一海東赤子也,其豈浪殺?然亂之本,順金,毆打者,亦順金,雖或輕典,十度之刑,其在重殺之道,其豈循例酌處?順金加刑一次後,嶺沿定配,武得雖無傷處,其亦加功,刑推一次,使湖西定配。妙諶·惠謙,身爲緇徒,不謹其身,有此擧措,其在懲他之道不可全釋,決杖六十放送,鐵器其雖進得,其本無異,武得逃走被捉,亦涉無狀,然旣施一次之刑,只湖西一體定配,璽崙不可以緇徒言之,亦非命也。十餘日腐爛,其涉可矜,掩骸亦古有,況此乎?令該廳給布空石以埋。諸臣退出時,上曰,同副承旨更爲入侍。同副承旨李在簡,假注書申光緝,記注官吳德一,記事官柳焵,以次進伏訖。命書傳敎曰,北漢何等處也,雜流容接寺中,乃有此事,此一也。寺僧逃走,十日莫知,此一也。城將若有號令,璽崙焉敢若是憑藉?此一也。管城將許決,令摠戎使,鍊戎臺決棍,管城將次,卽摠攝也,此非他寺刹之比,無異軍門,身爲摠攝,使僧徒雜技無賴軰,此一也。酒是緇徒所禁,而若此而不禁,此一也。管城將旣命決棍,況摠攝乎?令管城將決棍,而不過五申之意,皆令參酌決棍。上曰,莫重入侍,該房不可不備,右副承旨金光默許遞,其代尹冕東除授,牌招察任,房順房。出傳敎諸臣以次退出。
丁亥十一月二十四日二更二點,上御集慶堂。承旨入侍時,同副承旨李在簡,假注書申光緝,記注官吳德一,記事官柳焵,以次進伏訖。上曰,五禮儀置之,高麗史儀注卷持入。賤臣承命出來,儀注卷持入。上命承旨讀之,在簡讀訖,上曰,神道尙右,而今觀儀註,此則尙左,何怪矣。在簡曰,然矣。上曰,儀注皆非古制,而至我國文獻,始大備矣。在簡曰,玉堂累日闕直,事甚未安矣。上曰,有闕員乎?在簡曰,闕則無矣,洪樂命·尹承烈·南玄老傳旨未下,副修撰金熤陳疏,而下敎留院之故,便同疏批未下矣。命書傳敎曰,玉堂傳旨,副提學外,踏下,金載順副應敎除授,金尙集修撰除授,副提學洪樂命只推,待開門一體牌招察任,昨已下敎,守令待下批一體辭朝。諸臣以次退出。
上在慶熙宮。停常參·經筵。
藥房都提調韓翼謩,提調申晦,副提調蔡濟恭啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,多有可爲之事,建功湯一貼先入之,待下敎入侍,茶亦入之。
又下敎曰,守令同爲入侍。
傳于蔡濟恭曰,藥房入侍。
韓必壽,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
又以都摠府言啓曰,副摠管李國賢,以御營中軍·新番軍壬點考及舊番軍士賞中日事,南小營晝仕出去之意,敢啓。傳曰,知道。
又啓曰,憲府連日監察茶時,事甚未安,除在外外,大司憲兪彦民,卽爲牌招,何如?傳曰,允。
柳脩啓曰,領議政金致仁,左議政韓翼謩,右議政金尙喆,刑曹判書趙雲逵,參判兪漢簫,參議尹學東,持文案,依下敎來待矣。傳曰,入侍。
傳于尹冕東曰,承旨持趙㻐上疏入侍。
金魯鎭,以侍講院言啓曰,本院新除授說書權禛,自鄕上來云,卽爲牌招察任,輔德申思運,時在忠清道洪州地,文學洪纘海,時在京畿楊州地,書筵入番事緊,竝斯速乘馹上來事,下諭,何如?傳曰,允。
尹冕東,以兵曹言啓曰,來十二月當上番騎兵二百五十名所着襦衣,依定奪今月二十五日,本曹點考後,仍令該曹題給之意,敢啓。傳曰,知道。
又以摠戎廳言啓曰,依傳敎,管城將許浹,決棍十度之意,敢啓。傳曰,知道。
又以刑曹言啓曰,水原府囚推罪人全有卜,嶺南定配事,命下矣。罪人全有卜,慶尙道咸昌縣定配所,以爲發配事,發關本道之意,敢啓。傳曰,知道。
都承旨蔡濟恭疏曰,伏以臣,喪制甫闋,奇疾嬰身,夙夜供職,非所可論,而三載耿結之忱,急於一覲耿光,恭隨天牌,復登文石,天語諄諄,所以慰藉而假借之者,有非草土餘喘所當得,仰聆玉音,俯拭淸淚,遊不敢言私,而第臣所存者形殼耳。外而滕戰臂痿,內而精脫神爽,隨事儱侗,觸處生疣,畢竟孤恩負職之誅,必無幸矣。乃於夢想之外,特加一資之命,忽降於舊邸陪扈之際,而華衮之褒,許以惟允。臣承命感泣,繼以兢惶,不知措躬之所。噫,伊日傳敎數三句語,實有所隕穫於臣心,則冒死徼還,不過秉彛之所出,及其曲循臣言,至命刪去,則奉以頒布,亦是臣分之當然,以此以彼,何嘗有彷彿於惟允者,而侈之以恩言,加之以特資,得不有乖於聖朝綜核之政乎?噫,臣受恩如是,縱未能涓埃有報,若以臣之故,上累嚬笑之愛,則是臣之罪,尤不容於司直之諭矣,歷日徊徨,五內靡定,今始悉暴衷懇。伏乞聖慈,俯賜諒察,亟收臣新授一資,以重公器,以安賤分,不勝萬幸。答曰,省疏具悉。今者陞資,其豈果辭?雖然,趙㻐之章,適至于此,其在禮使之道,豈待卿章?且同副承旨,旣已下敎,故本職特爲姑解焉。
副修撰金熤疏曰,伏以臣,不孝無狀,獲戾神天,一歲未周,荐罹愍亡,彛情宜卽滅死,而頑性尙今支活,喪制遽卒,視息如故,自恨其冥迷之極,人理都喪,俯仰此世,悲冤轉深,不意聖念,曲垂記眷,責之以生人之事,引之於榮進之塗,玉署華貫,春坊兼銜,一時竝降,臣手奉恩誥,且感且悲,摧咽徊徨,有淚交頤。仍念先臣,登朝五十年,所以藉手而事君者,實在於淬礪廉義難進易退,于以仰裨清化,少酬主恩,以是而受知聖明,累承華褒,至於身歿之後,亦蒙特達之恩。賜祭之文,出自親製,而一篇宸章,詠列,其立朝本末,翊之以一心恬澹,奬之以輒辭其職,先臣之平生志事,可以梗槪於是,而大聖人一言,必將傳信來裔,哀榮所加,闔門感泣。今於新除之下,豈不欲趨承思命?瞻依耿光,粗效移孝之義,以伸願忠之悃,第臣冠服之吉,纔有日矣。餘哀在心,蓋切靡憑之痛,舊事追想,徒增不淚之悲,況臣平日所以事先臣者,不能養志色事,以效子職之萬一,疾篤之日,又不能早試當藥,以盡醫治之方。及遭巨創,猶且頑然無死,苟筵至此,如臣不孝,實天地間一罪人耳。每念及此,痛悔弸中,憂服雖除,情事益苦,禮書所謂不得爲恒人者,卽臣之終身處義也。臣於此時,誠不忍彈冠束帶,出入舊踐,揚揚爲一身之榮矣。抑臣且有萬萬悲苦之懇,臣父葬時,擇地不臧,水泉爲害,更不能廣未宅兆,終未免臨急權厝,等是不葬,吉地移遷,一時爲急,而臣有一兄,年衰病痼,長在床玆,相地營窆,專在臣身,而臣又縻官職,奔走仕路,則臣父窀穸之事,將無完襄之日矣。臣情到此,益自崩迫,若蒙聖明,曲賜鑑憐,不復以職事責之,許以長暇,俾得以專意山事,則臣可以任便行止,料理經紀,使臣父遺骸得危於淺土之中矣。且臣之至情血邈,敢有望於孝理之下者也。玆不得不虛宿寵命,不能爲祗謝之計,恭隨天牌,來伏禁局之外,冒入文字,瀝血哀籲,惕蹇之罪,方切兢惶,瀆擾之誅,蓋無所逃。伏乞天地父母,特推體下之仁,將臣本兼諸任,亟許譴免,仍命選部,勿復檢擬於未完窆之前,使爲人子者得伸至情焉,情私所迫,語無倫脊,瞻望宸極,但有涕淚。批答見筵說
副校理趙㻐疏曰,伏以臣,頃蒙恩暇,往省母病,母子相對,頌祝洪私,曾未幾何,除命又降,天涯絶域,綠緯遠頒,臣誠惶悚感激,不得不暫離親側,還尋京路,千里跋涉,只欲一覲耿光,以伸叨謝之忱,而在途患感,撼頓添劇,歸伏私次,㱡㱡欲死,玆敢力疾搆疏,仰瀆宸嚴。伏乞聖慈,俯垂矜憐,亟命鐫削臣職,俾得安意調治,以延淺喘,仍治臣罪,以昭法紀,千萬幸甚。抑臣伏聞,日前殿下,有非常之過擧,竊不勝怛然憂歎之至。噫,我殿下寶算彌高,大德愈彰,今日諸臣,歡欣相忭,其欲稱慶者,情理固然,而殿下孝切追慕,不欲勉從,撝謙之德,孰不欽仰?然諸臣以誠而請之,殿下以誠以止之,當請而請,可止而止,情意交孚,酬酢如響,則此豈非和平之氣像,而今也不然,下揣其上,上疑其下,認無爲有,隨事致激,終至移蹕於舊邸,徹宵於行殿,而北漢臨行之敎,承宣拿入之命,皆出於激惱,其爲聖德之累,顧不大歟?孔子曰,人不知而不慍,設令諸臣,眞不知殿下之苦心,殿下只當以孔子之言爲則,而不宜有慍。況此威怒震疊,擧措迫急者乎?事雖旣往,戒在將來,而臣之所深憂者,殿下之誠心如此,而諸臣不能仰體,諸臣之至情如此,而殿下不少俯諒。殿下無知心之臣,諸臣亦未能見信於殿下,上下相阻,動輒睽違,嗚呼,此何故耶?臣謹按周易,天在上而地在下,於理可謂順矣,而其象爲否,地在上而天在下,於義可謂悖矣,而其象爲泰,是故天道下濟,而地道上行。今殿下聰明,獨御低視,臣僚少咈聖心,輒下嚴旨,而諸臣亦皆惶畏震慴,惟以容悗爲事,漸致君道日亢,臣道日卑,一有事焉,則輾轉相激,靡有所屆,而廟堂不能匡救,臺閣不敢諍怑,地天交泰之休,不可復見,其將天自天而地自地矣。昔文純公李滉,嘗引乾卦高位無輔之義,戒君德之太亢,而我宣廟嘉納焉。斯豈非殿下之所當監者乎?伏願殿下,須以泰之在下之天爲法,而否之在上之天爲戒,則自無乾上之悔,而必有賢輔之助矣。且殿下,每當過氣,輒有中批,非一非再,便成例規,若此不已,則徼罷媒榮之輩,安知無希覬之心,而幸殿下之過擧乎?亦願殿下,深加難愼,以重官方焉。批答見筵說
丁亥十一月二十五日辰時,上御集慶堂。藥房入診,領右相·守令,同爲入侍時,都提調韓翼謩,提調申晦,副提調蔡濟恭,假注書崔景岳,記注官吳德一,記事宦柳焵,領議政金致仁,右議政金尙喆,龍川府事田光說,舒川郡守柳鎭說,鎭岑縣監柳世亨,醫官方泰輿·李以楷·金季良·吳道炯·鄭允說,以次進伏訖。翼謩曰,夜間聖體調攝,若何?上曰,一樣矣。寢睡·水刺之節,何如?上曰,亦一樣矣。致仁進前曰,日寒如此,聖體調攝,若何?上曰,一樣矣。寢睡·水刺之節,亦何如?上曰,亦一樣矣。進御湯濟後,泰輿診候,進伏奏曰,脈候左右三部,度數調均,而滑體亦一向矣。諸醫所奏,皆與泰輿同。上曰,予得力於建功,而近則建功漸無效,腎瀝湯服之,何如?致仁曰,腎瀝湯非當劑矣。翼謩曰,前有仰奏,而兩貼建功,不可暫廢,加以丸劑進御,則丸劑之效,必勝於建功矣。上曰,首醫入侍。泰輿進伏,上曰,微有胘氣,此何症耶?泰輿曰,此痰候矣。上曰,理中建功湯前方中,乾薑·桂枝·陳皮,各加五分,自明日依前煎入。出榻敎上曰,宣傳官一員入侍,騎馬二匹立之。出榻敎宣傳官進伏,上曰,馳往南漢,軍摠摘奸以來,承命退出。上曰,守令入侍。光說·鎭說·世亨,以次進伏,講七事,讀宣諭後,退出。上曰,藥房提調,持湯劑更爲入侍。出榻敎晦持湯劑進前,上進御後。致仁曰,舒川前郡守李命鵬,以未署經而遞改,宜令還付本職,故敢達矣。上曰,依爲之。出擧條上曰,秋曹三堂上,該房承旨入侍。賤臣承命出來,與刑曹判書〈?〉·參判兪漢簫,參議尹學東,同副承旨韓必壽,偕入進伏訖。藥院諸臣,以次退出。
丁亥十一月二十五日巳時,上御集慶堂。大臣·秋堂,同爲入侍時,領議政金致仁,左議政韓翼謩,右議政金尙喆,刑曹判書趙雲逵,刑曹參判兪漢蕭,參議尹學東,右副承旨韓必壽,假注書申光緝,記注官吳德一,記事官柳焵,以次進伏訖。上曰,秋堂進前。讀啓覆文書訖,命書傳敎曰,噫,漢高三章,殺人爲首,三覆之法,其亦重焉。噫,昔唐高宗,至於齋決,豈特謂唐欽恤之政,書經攸載,欽哉欽哉。我朝典則,其亦曾已仰觀,正法者遲滯,其猶他日可赦者,淹滯其若物故囹圄,則此則由我也。啓覆誠難,曾有已行之例,故乃有此舉,水原全有卜事,問其律則難貸,究其情則十分可矜,啓覆之意,卽情法參究者。以有卜之妻言之,以渠之故,渠之前夫之子被殺,其夫又償命,此以一人,殺夫與子也。情法參恕,已有傅生之意,於渠,亦無必報之心,旣已下詢,其豈仍置?特貸一律,嶺南參酌定配。命書傳敎曰,北靑李贊長事,此等殺人,今乃初聞,不卽置法,可謂憤惋,而金召史之節義,道臣結語誠是,而贊長之尤爲陰慘者,此等節婦,以無狀之說扶雜者也。何待决末?無異於左之朴提上,令該曹特爲旌門,其女鳳娘,令本道顧恤。雲逵曰,楊根罪人河必雄事,前有待後啓覆之下敎,而今番則異於啓覆,何以爲之乎?上曰,今日之事,異於啓覆,以待後啓覆,可也。出舉條諸臣以次退出。
丁亥十一月二十五日初更四點,上御集慶堂。承旨入侍時,左副承旨尹冕東,假注書申光緝,記事官吳德一,記事官柳焵,以次進伏訖。上曰,蔡濟恭疏捧入,趙㻐疏則不入,何也?冕東曰,李在簡徑出,臣當捧入,而疏中一句語,有非臣晏然捧納者,故先呈啓辭矣。上命承旨,讀趙㻐疏,冕東讀奏訖,上曰,下揣其上,揣字極怪矣。至在上天在下天,上曰,此何意也?冕東曰,天在下而爲泰,天在上而爲否,故其言如此矣。上曰,其時承旨,果拿入耶?冕東曰,臣無知忘置,獲犯大戾,幸蒙寬貸之典矣。命書傳敎曰,噫,其君日衰,耳目媕婀,此尋常慨嘆者。今者趙㻐,其能隨事補闕,其雖嘉之,惜乎?其父其叔,無一點執滯之心,而其執其滯,學於何?大抵今番事,曰以末稍,則匡救是也,而何以致此儒臣之求對也?今番領相所奏中,儒臣正與政院·藥院無異,以予處分,曰以過云,其雖欲諭,往事勿說,故至命勿施。今日不諭,渠引先正故事,予何復泯默?噫,今予之意,非辭氣也,專由方寸,儒臣引經據義者,謂予不考,則若是果也。不然,此豈近衆者乎?昔年命親祭,而儒臣爭之,故先正文成,以此爲慨然,頃者之事若昔年,遙望暮雲,望八進慕,其欲往拜,情固宜也,禮周然也。藥院之臣,請止可也,讀書儒臣,其豈阻遏?其時業已處分,正若往事,領相所奏,一諭而泯默,今諭者,蓋此也。以此之故,初則從容以卧欲回,乃至於此,其過予初成乎?雖然,擧末梢之事,隨事規勉,儒臣之道,予何不可?疏中句語,非徒過也,此亦不逮固執中來,徼寵媒榮等說,其何挾雜於此時?非讀書士夫之言,雖若此,於渠不過薄物細故,何足道哉,而嗚呼?今予無限之心,非節目間事也,此正萬歲不泯之追慕者也。亦非往者捉其請而過中者,雖因不肖而然,渠亦有仁人之心,其乃祖亦非我朝世祿之臣乎?追唯國初,七十四歲夢裏猶愕,今年將過,予若添一歲,豈曰孝哉?以此焦心,近者特甚,靜而思之。嗚呼,重光亦已藏樂,須看故史,豈特國朝,如我之事,往牒所無,萬萬夢寐之外,六十一年之間,再逢戊子,來年何年?思之膽隕,只恨冥然,若逢來年,重光之事,今何不爲?靜思乃覺,曰思之晚也,何思之昏耶?是予不孝,是予不肖,坐此呼寫,亦何難也,而此舉不然,欲以白不肖之心於國初,欲以謝竦然之心於陟降。故乃有此擧,固執趙㻐,知故事雖勝於予,於本事,若聾若瞽,一言半辭,無感動底意,泛然看過,挾雜千不近萬不近之事,是誠何心,是誠何心?亦曰臣分,亦曰臣分,昔云見諸葛〈之表〉,不爲感動,是不忠,見李密之表,不爲感動,是不孝。思國初之事,幾百年後,諒嗣君之心,雖朝鮮輿儓,必也掩抑,而本事佯若不知,乃至于此,只使固執語句駭悖,是誰之愆?卽予之愆。嗚呼,今日滿腔之心,讀書儒臣,其猶若此,他尙何說,思之及此,何心拜陟降?此予之不孝,此予之不肖。雖然,臣分掃矣,豈曰只以不通固執,恕之乎?恣意挾雜若此,倫綱從此掃矣。校理趙㻐,亟施刊版之典,使海東臣子,少知今日其君之心,此章給之。命書傳敎曰,趙㻐句語雖駭悖,其在體使臣之道,不可强迫,亦不可相持,而徒損國體,都承旨其批已諭,同副承旨姑解見職。命書傳敎曰,此時內局提舉,豈可曠焉?都承旨許解,代都憲兪彦民除授,三院副提調例兼,房順房,牌招察任,一員代,前承旨柳脩除授,牌招入直,房亦順房。命書傳敎曰,修撰金熤之章,欲爲下敎,使之留置政院,而頓然忘之,其請則懇,許遞。
上在慶熙宮。停常參·經筵。
尹學東啓曰,大司憲兪彦民牌不進,執義未差,掌令安正仁·朴奎壽,持平趙錫穆·李級在外,今日以監察茶時之意,敢啓。傳曰,知道。
藥房都提調韓翼謩,提調申晦,副提調兪彦民啓曰,伏未審夜間,聖體調攝,若何?痰候何如,寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。噫,再昨之事,豈比于前?由予不孝,讀書士子,佯若不知,謂予開媒榮冒進之道,亦予不孝,有此等之臣,昨問爲國,其令加入,此亦不孝,此亦不肖。嗚呼,此心惟在東西郊,吾民欲對先羞,況朝臣乎?建功湯置之,蔘苓茶煎入。此心稍定,當見,待下敎入侍。
以承傳色口傳下敎曰,俄者批答中開字,以鉤字改之。
柳脩啓曰,右尹趙曮,禮曹參議李徽之,除拜後,過三日不爲出肅,依定式推考警責,仍卽牌招察任,何如?傳曰,允。
備忘記,噫,若逢立春,卽是明春,何受贊贊之詩?春帖子·延祥詩,皆命置之。噫,憶昔進春帖子,進予者,只受而已,況明年乎?
備忘記,明年大小科唱榜時,賜酒一節置之。
以承傳色口傳下敎曰,今日趙㻐,逐江郊。
備忘記,噫,不思國初,不思其君,其叔何體?噫,趙暾難兄難弟,七十二州,若用固執,其弊勝言,特遞,雖譏中批,樂毅金臺,亦曰中批,當用其人。噫,李溵是誰之孫,是誰之子?決不效㻐之從兄弟,豈負其君?欲試本道,特命補此道,前郡守李溵,慶尙監司除授,其令當日辭朝。
以承傳色口傳下敎曰,此補外,卽爲擧行。
以承傳色口傳下敎曰,特敎之下,焉敢若此?嶺伯謝恩催促。
又下敎曰,如此下敎,前亦頒布,當該承旨遞差,以爲頒布。
又下敎曰,承旨,代任㻐除授,房順房,牌招察任。
又下敎曰,爲鷹鸇而然乎?諸承旨一倂遞差,此傳敎頒布。
備忘記,前參判洪名漢,參議尹學東,前承旨崔台衡·洪樂純,承旨除授,牌招察任,房順房。
藥房口傳啓曰,近日玉候,長在靜攝中,臣等,職忝保護,豈有一時寬心之日。矧復昨筵,親承下敎,加入湯劑三貼,則待朝日奉進。診候之下,誠倍百恒日,及奉下批,有待下敎入侍之命,臣等抑鬱,固當如何,而猶且遲待半日,顒竢入侍之命矣。伏見繼下傳敎辭旨,萬萬非常,有決非臣子所敢承聞者,仍有止之之命。臣等,相顧愕昭,尤不勝萬萬焦迫之忱,玆敢相率詣閤,冒鈇鉞仰請。伏乞亟賜兪音,暫許入侍,千萬祈祝之至,惶恐敢啓。答曰,此不孝不肖,建功湯何心服乎?蔘苓茶,尙今留置,臣下若不知本事,然人君何可服之?其止之。
口傳再啓曰,臣等,詣閤未對,固將承命趨進矣。及奉下批,大失所圖,焦迫掩抑,有不勝言。我殿下追遠之至誠,有足以上格神天者,八域含生,咸囿於孝理之化,則雖甚蠢愚之類,豈有不知之理,而聖敎過自菲薄,此豈臣等所仰望於聖明者哉?湯劑關係,何等至重,而每緣一事之激惱,輒不進御,此臣等,所以憂遑焦迫,冒鈇鉞而不知止者也。玆敢更此求對,亟許入侍,千萬伏望,惶恐敢啓。答曰,其止之。
口傳三啓曰,卽又伏承下敎,天聽漠然,辭敎非常,愈往愈甚,此莫非臣等忱誠淺薄,未能仰格之致,羞愧惶懍。唯願遄被大何,我殿下出天之誠孝,爲今日臣子,夫豈有一人不知者?而批敎之下,輒有不敢承聞者,湯劑之過時不進,已極憂迫,而朝入茶飮,亦不進御,臣等所以焦遑罔措,一啓再啓,至於三啓,不得請則不知止者也。伏乞亟降兪音,暫許入侍,千萬至祝,惶恐敢啓。答曰,其若有誠,則臣下豈不知之乎?今則盡知朝鮮臣子,其止之。
口傳四啓曰,今日貽惱於聖心,罔非諸臣之罪。有何一毫所歉於聖德,而過自菲薄,輒下不敢聞之敎,御藥關係如何,而朝入之茶飮,再煎之湯劑,一不進御,守閤求對,今已屢矣。日已向夕,天聽愈邈,此莫非臣等忱誠淺薄,未能仰孚之致,自慙自罪。惟願遄被鈇鉞,少贖其罪也。臣等有死而已,未得請之前,決不敢但已,亟降兪音,暫許入侍,千萬祈祝之至,惶恐敢啓。答曰,心則若隕,靜而休之便矣,其便休焉。
口傳五啓曰,上天雖高,聽則在卑,臣等之守閤苦懇,今幾遭矣。殿下聽之邈邈,不借方寸之地,再進之湯劑,尙不一御矣,非常之下敎,亦不收還矣。焦迫之極,不避瀆擾,冒萬死仰奏,暫許入侍,千萬伏望,惶恐敢啓。答曰,門限已迫,其止之。
口傳六啓曰,臣等,終日守閤,瀆啓不已,聖躬致酬應之煩,臣等,積干冒之罪,倘聖明少加熙察,豈不飜然矜許耶?望八聖君,日再進之湯劑,職忝保護,一不奉進,則顧其罪萬殞猶輕矣。門限雖過,未得請之前,決不可退去,暫許入侍,千萬泣祝,惶恐敢啓。答曰,夜將深,其竝休焉。
口傳七啓曰,再進之湯劑,專爲保護聖躬,每一進御,猶恐藥力之或輕。今者更鼓已動,而一貼湯劑,尙不進御,保護之道,不已疏乎?臣等死罪,萬有一聖躬節宣,或由是損,則古人所謂其於宗廟何者,以殿下之明聖,獨不念及耶?臣等,思之及此,焦熬迫切。玆又冒萬死瀆啓,卽此時暫許入侍,千萬泣祝之至,惶恐敢啓。答曰,徹宵而不應,更鼓漸深,有欠敬大臣,入侍。
尹學東啓曰,諸承旨有稟達事,來詣請對矣。傳曰,內局·相臣已諭,便休之君,何如是若之耶?其止之。
又啓曰,臣等,雖伏承其止之敎,益不勝悶迫之忱,敢此更爲求對矣。以承傳色口傳下敎曰,雖異於儒臣,亦與內局·相臣有間,何如是若之耶?其止之。
傳于洪名漢曰,三院副提調例兼。
尹學東啓曰,領議政金致仁,有稟達事,來詣請對矣。以承傳色口傳下敎于領相曰,內局不見矣,此皆不孝,其止之。
尹學東啓曰,右議政金尙喆,有稟達事,來詣請對矣。以承傳色口傳下敎曰,旣諭領相,皆由誠淺,此心已固,便休便休。
備忘記,百爾大小臣僚,咸悉予億萬亘中之懷,予之無狀趙㻐者,今番下敎,視若尋常,佯若不知者也。
尹學東啓曰,領議政金致仁,右議政金尙喆,雖承止之之敎,不敢退去,又此求對矣。以承傳色口傳下敎曰,俄已盡諭於內局,其休焉,亦使予從容休息焉。
尹學東啓曰,玉堂上下番,有稟達事,來詣請對矣。以承傳色口傳下敎曰,其止之。又下敎曰,旣已下敎,則不先不後,今始求對,此亦媒榮。予雖衰矣,不受媒榮,竝遞差。
備忘記,噫,明年何年,豈云國朝古牒亦無?諸臣問慶,予心一倍,雖然,諸臣指日以待,有此下敎,予心少伸,豈以此追慕之心奚弛?自此以後,有望八君,群臣雖夢裏,必也掩抑,豈特士夫?雖輿儓,幾乎然也。彼趙㻐,亦一朝鮮臣子,而無一字半白及此者,其引否泰先正故事,千不近萬不似,渠雖固執,亦今日臣子也,爲今予臣子,誦下敎憶國初,佯若不知乎?曰有臣分,雖然,何足謂㻐?寔予不孝,寔予不肖,昨日下敎,建功湯加入,亦予不肖,何心對卿等?休請休請,靜以度年而已。
以承傳色口傳下敎曰,有人君然後有儒臣,此時稟開政,極涉怪矣。當該承旨,爲先遞差。
任㻐啓曰,以摘奸宣傳官來待事。傳曰,此是緦小功之察,何可稟乎?待下敎爲之。
任㻐啓曰,新除授右副承旨洪樂純,時在京畿坡州地,斯速乘馹上來事,下諭,何如?傳曰,允。
傳于尹學東曰,時·原任大臣入侍。
傳于任㻐曰,坐直承旨入侍。
丁亥十一月二十六日二更四點,上御集慶堂。藥房入診,時原任大臣,同爲入侍時,都提調韓翼謩,提調申晦,副提調洪名漢,假注書崔景岳,記事官姜翰·柳焵,領議政金致仁,判府事金陽澤,右議政金尙喆,醫官方泰輿·李以楷·金季良·吳道炯·鄭允說·許溫,以次進伏訖。翼謩曰,聖體調攝,若何?上曰,一樣矣。致仁曰,聖體調攝,若何?上曰,一樣矣。致仁曰,伏承下敎,不勝焦惶,而湯劑尙不進御,下情悶迫矣。上曰,湯劑予自此當不進矣,朝者下敎,諸臣皆佯若不知,皆予不肖矣。致仁曰,政院不知本事,至於領布,臣在外聞此敎,不覺驚遑,顚倒詣閤矣。上曰,予實無接臣僚之意,而以敬大臣之故,特召卿等矣。致仁曰,聖孝出天,實無一毫自歉,而下敎每每如此,臣等,不勝焦迫矣。翼謩曰,臣不忠無狀,忝居保護,七啓之後,只命入侍,而不許進劑,焦遑仍達,請進湯劑。上曰,莫非命也,許之何益?陽澤曰,古之聖王,或以德敎政令聞事,反躬自責,而未嘗有如此下敎矣。尙喆曰,判府此言,誠是矣,於成湯之六事,可見矣,殿下獨不聞程子三件奪造化之言乎?人主之所天永命,學者之積累至聖,道家之修養引年,皆以人力能致,則聖上不可以命字爲下敎矣。上曰,卿言則是矣。予當明年,追慕方切,如彼趙㻐,於文字上,初無及此,徒以否泰媒榮等說,敢肆偏雜,何責於渠乎?皆予之咎矣。致仁曰,其中亦以孝切追慕爲言矣。上曰,此等之言,予不欲聞之矣。四十年臨御,如或感孚於臣民,則豈至如此乎?翼謩曰,古之聖王,雖或言有不槪,而未有因此而過自菲薄如殿下矣。湯劑之所關於聖躬者,何等重大,而如是不進乎?致仁曰,臣等,旣與藥院同入,則無異保護之任,詣閤請對,亦爲進劑,而如是靳許,下懷焦迫,已無可言,而終不許進,則臣等,決不退去矣。上曰,夜深坐閤,有欠敬大臣之義,故雖召卿等,豈爲服湯而然乎?翼謩曰,下敎如此,臣參居保護,只有歸身於司敗矣。上曰,過矣。致仁曰,夜已深矣。湯劑終不進御,臣等之罪,亦惟均矣。陽澤曰,昨日加料後,湯劑尙不許進,若有損於聖躬,則臣等之罪,當歸何地?翼謩曰,再進湯劑,自是爲宗社大計,而忱誠淺薄,不能回天聽,臣等死有餘罪矣。上曰,昨日加入之敎,予方追悔矣。翼謩曰,何爲如此下敎乎?伏願暫許進劑焉。上不答,翼謩退出,致仁·陽澤·尙喆,相繼退出,於階下待命。上曰,注書出去,大臣去就知入。景岳進伏奏曰,時原任及都提調,皆胥命於此階下矣。晦曰,靜攝中,不進湯劑,臣等,深夜焦心,僅得求對,而誠意淺薄,不能載回,至於諸大臣半夜待命,此何景像乎?名漢曰,職在保護,不能載回,故至於待命,大臣處義得體矣。殿下待大臣之道,亦豈當如是乎?伏願更召大臣,許進湯劑。上曰,諸大臣及都提調,至於如此,予不得已進御矣。注書出去,召入諸大臣,時原任大臣,以次進伏。上曰,湯劑持入。晦持湯劑進伏,進御湯劑後,翼謩曰,伏願診候。上許診,泰輿診候退伏曰,脈候左右三部沈遲,度數不均,滑體不足矣。諸醫所奏,皆與泰輿同。致仁曰,過用聖慮,脈候失度,亶出於此矣。翼謩曰,深夜失攝,症候現發,莫非臣罪。伏乞更召醫官,加减湯劑,自明日三貼煎入,是臣區區之望也。上曰,理中建功湯,明日三貼煎入。出榻敎致仁曰,藥院下敎,有臣子不忍聞之敎,還寢好矣。上曰,今日口傳下敎中,雖以待下敎入侍爲敎以下,竝還收。出榻敎致仁曰,延祥春帖,不當停止事,下敎還寢,好矣。上曰,明年予不欲聞誦美之事,此則不可還寢矣。諸臣以次退出。
丁亥十一月二十六日四更三點,上御集慶堂。坐直承旨入侍時,左副承旨任㻐,假注書申光緝,記注官姜翰,記事官柳焵,以次進伏訖。上曰,注書出去,持戊子年日記入之。賤臣承命出來,持入戊子年日記,命承旨讀日記座目訖,命書副提學疏批訖。命書傳敎曰,洪樂命批下,待開門牌招入直。諸臣以次退出。
上在慶熙宮。停常參·經筵。
藥房都提調韓翼謩,提調申晦,副提調洪名漢啓曰,伏未審夜間,聖體調攝,若何?痰候何如,寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。敬大臣之意,其雖許兒,已非初心,堦下固請,亦難强拂,受飮,亦非予心。爾後臥思,若食不當食,仍此不寐,今日酬應,其亦難矣,强以許之,氣何諭乎?
中宮殿·惠嬪宮,藥房口傳問安,答曰,知道。
鄭運維啓曰,大司憲·執義未差,掌令安正仁·朴奎壽在外,持平趙錫穆·李級在外,今日以監察茶時之意,敢啓。傳曰,知道。
洪名漢啓曰,注書尹正烈陳疏,代假注書崔景岳,姑令仍察,何如?傳曰,允。
傳于金魯鎭曰,陞補幾杪爲之乎?知入。
任㻐,以都摠府言啓曰,副摠管李國賢,以能麽兒堂上,本廳坐起晝仕出去之意,敢啓。傳曰,知道。
又以兵曹言啓曰,新除授安與僉使洪以謹,與前僉使金光胤,有親査應避之嫌。不得冒赴,呈狀乞遞,依法典改差,何如?傳曰,允。
金魯鎭,以漢城府言啓曰,今日趙㻐,逐江郊事,命下矣。依聖敎卽逐江郊之意,敢啓。傳曰,知道。
領議政金致仁箚曰,伏以臣,伏見前校理趙㻐疏本,以日前動駕時事,歷論群下之失,而或曰未能見信,或曰不能匡救,其所爲言,莫非實際。臣於是,滿心惶恧,無地自容。噫,當往牒所無之慶,效臣子飾嘉之誠,此固天理人情之所不容已,方將積誠祈籲,計日顒俟。聖意牢拒,嚴命先下,半夜駕前,斡旋不得,終未免將順而退,苟使臣忱情有素,少能仰孚,則以殿下無微不燭之聖,豈有是哉?如臣無似,久叨匪據,徒積尸素之愧,全蔑絲毫之益每當淵衷煩惱,辭敎非常之時,只自焦熬迫阨,罔知措處,曾未有一言自效,則其爲負匡弼之責,不獨於今番事然也。臣自知罪,何辭自解?今則醜拙難掩,衅戾層生,縱殿下曲加涵貸,不卽斥退,臣顧何顔?淟涊仍據,昨日經對,雖出於不暇他顧,而揆以廉隅,放倒極矣,今始略入文字,仰首自訟。伏乞聖明,俯賜鑑諒,亟降處分,俾公私兩幸焉。以承傳色口傳下敎曰,入侍。答曰,省箚具悉卿懇。趙㻐本事無形,何足介意?此猶細事,今者之事,於常時尋箚,豈云過也,而其君雖强而引接,强而欽湯,須觀今日藥院批答,憶昨日之事,若是尋箚,旣諭左揆,以示慨然之意,其年其於絲綸纖悉,至於重臣,亦有安心勿辭之批,故其後於相箚之批,若無安心勿辭句語,則政院視若重事,有更稟之舉,心常非之,古昔批答於相臣,不過卿其勿辭察職,故亦常欽慕,其大臣之孫。在今者,常曰今有此批,臣則奉傳云,予嘉其志,卿等過矣。予何不遵古,而古今參互賜批,卿須安心勿辭焉。傳曰,遣史官傳諭。
右議政金尙喆箚曰,伏以日昨儒臣疏中,論及廟堂,語意箚切,臣不勝瞿然悚恧之至,噫,向日非常之擧,只切群情之焦迫,而臣不能匡救。明年稱慶之願,惟知誠禮之當然,而臣不能仰體,靜言思之,罔非臣忱誠未孚之致,臣方自訟,何暇辨爲?如臣無狀,久據匪據,無一言建明,無一事裨補,伴食低徊,每懐慙懼。今於規砭之來,其爲不安則尤大矣。昨因蒼黃求對,又不免拚棄廉義,退而循省,臣實靦然,玆敢猥入文字,略暴情實。伏乞聖明,亟賜斥退,以幸國事,以安私分焉。答曰,省箚具悉。旣諭元輔之批,今何他諭?卿其安心勿辭焉。傳曰,遣史官傳諭。
備忘記,相箚之批,旣諭,大臣務小節,予則知大體焉。
丁亥十一月二十七日巳時,上御集慶堂。藥房入診入侍時,都提調韓翼謩,提調申晦,副提調洪名漢,假注書崔景岳,記事官姜翰,醫官方泰輿·李以楷·金季良·吳道炯·鄭允說,以次進伏訖。翼謩曰,夜間聖體調攝,若何?上曰,一樣矣。寢睡·水刺之節,亦何如?上曰,亦一樣矣。進湯劑後,翼謩曰,敢請診候矣。上許之,泰輿診候訖,退伏奏曰,脈候沈遲者,比昨稍愈,而滑體如前不足矣。諸醫所達,皆與泰輿同。翼謩曰,近日過用聖慮,故症候如是現發,伏願倍加節宣焉。上曰,今則雖一兩月,心猶難耐,況明年一年乎?思之難堪矣。上曰,春坊官員入侍。出榻敎景岳承命退出,與弼善姜趾煥·司書洪九瑞,持壬辰·甲午兩年日記,偕入進伏。上曰,敬寧殿展謁,在於何月耶?考之也。趾煥曰,在癸巳四月初五日矣。命書傳敎曰,噫,明年卽予十五歲貞聖卽十七歲,今年將逢貞聖誕日,追憶其時,承歡之事,予心何抑?甲申年欲行酌獻禮而未果,今年雖欲一拜,亦不能。來初七日,令世孫替行展謁,時刻以午初爲之,興政堂乘輿,由敦化門,入於徽寧殿,自建福門,當以西庭行禮,分付春坊。上曰,藥房攝提調,持湯劑更爲入侍。出榻敎晦持湯劑進伏,上進御訖。翼謩曰,夕湯劑,臣等,當煎入矣。上曰,予當下敎矣。諸臣以次退出。
丁亥十一月二十七日申時,上御集慶堂。藥房入診入侍時,都提調韓翼謩,提調申晦,副提調洪名漢,假注書崔景岳,記事官姜翰·柳焵,醫官方泰輿·李以楷·金季良·吳道炯·鄭允說,以次進伏訖。韓翼謩曰,午間聖體調攝,若何?上不答,良久。翼謩曰,湯劑煎入已久,敢請進御矣。上進御後,翼謩曰,敢請診候矣。上曰,其止之,予不示脈矣,湯劑果無進御之心,而昨日下敎旣如此,故今此强進矣。翼謩曰,心和則氣和,下敎不當如此矣。上曰,心和氣和,何暇論乎?爲人子者,豈有心和氣和之理乎?翼謩曰,聖敎每每如此,豈不有妨於調攝乎?上曰,領·右相旣陳箚,而卿獨漏焉,何也?翼謩曰,臣情地何異,而忝居保護,未遑他顧矣。上曰,趙㻐所言,何足介意,而如是陳箚乎?翼謩曰,兩相陳箚,不過少伸其情,聖上亦可以俯諒矣。上曰,一番陳箚,不是異事,而昨日經過,今又陳箚,不亦過乎?兩相之事,實爲慨然矣。翼謩曰,趙㻐旣以不能匡救爲言,則其在輔相之道,一番陳箚,似不可不爲矣。上曰,見昨日景像,有此陳箚,予未知其可矣。翼謩曰,兩相之心,殿下想已洞燭矣。儒臣有言,一不陳箚,則其爲一世之譏笑,當如何?亦出於不得已矣。上曰,卿亦陳章也。翼謩曰,聖敎如此,豈敢陳箚乎?臣則不爲之矣。上曰,卿亦爲之,何必已乎?翼謩·晦·名漢曰,敢請診候矣。上曰,湯劑强進,診候何爲?其止之。仍命退出,諸臣以次退出。上曰,都承旨更爲入侍。名漢進伏。上曰,左相奏以不陳箚,豈不偉哉?趙豐原嘗以爲,器之可用,豐原眞知人,亦不欺予矣。命書傳敎曰,相箚旣諭,本事無狀,特解其職,曲伸廉偶,復何敢撕捱?此後其時兩承宣撕捱,關係國體,政院切勿呼望。名漢曰,玉堂闕直矣。在外儒臣,催促上來乎?上不答。諸臣以次退出。
上在慶熙宮。停常參·經筵。
自辰時至午時,日暈,左珥。
藥房都提調韓翼謩,提調申晦,副提調洪名漢啓曰,伏未審夜間,聖體調攝,若何?痰候何如,寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。旣諭,建功湯煎入,明日入侍。
中宮殿·惠嬪宮,藥房口傳問安,答曰,知道。
藥房口傳啓曰,近來聖候,長在靜攝中,雖一日不賜對,下情不勝其落莫,湯劑自昨加進一貼,矧復昨夕,又以待朝日,診察眼候之意仰對而退矣。卽伏奉明日入侍之下批,臣等,區區抑鬱之忱姑舍,其在大聖人致愼之道,果何如哉?成命之下,一貼湯劑,雖不得不奉入,此時診察,不容少緩,卽許入侍,千萬伏望,惶恐敢啓。答曰,欲從容休息,其止之。
藥房口傳再啓曰,臣等之仰請診候,是豈可已而不已哉?昨夕問候而未承下答,請診而未蒙俯許,臣等,固當謁誠祈懇,得請乃已,水刺過時,門限將迫,則不得已相率退出,其失職之罪,萬殞猶輕,達宵耿耿,尙庶幾朝日之入侍,再次批旨,終靳一兪,焦遑憂迫,有不勝言。日已過午,再煎之湯劑,雖不敢不奉入,至於夕湯劑,臣等,決不可不入侍奉進,敢此冒鈇鉞瀆擾,卽賜允許,千萬祈祝之至,惶恐敢啓。答曰,今日已下敎矣,靜而休之,氣亦勝焉,夕湯劑欲止之,明日當爲殿座,其退休焉。
藥房口傳三啓曰,臣等,申控入侍之懇,顒竢兪音之下,卽伏奉下批,不惟不準所請,更有夕湯劑止之敎,臣等,愕然失圖,罔和所措,湯劑,與諸醫入侍診察,定以加進一貼者,則今不經一番診候,徑先停止,臣等,雖甚無狀,決無是理。天聽邈然,更鼓將動,入診之請,有不敢一向强聒,則下情之焦迫抑鬱,有不勝言。奉入命停之湯劑,極知萬萬惶恐,其在保護之道,不容但已,煎待之湯劑,更此奉入,卽爲進御,以準三貼之數,千萬伏望,惶恐敢啓。答曰,再昨入侍,皆見之矣。今日則欲從容鎭定,何如是懇請乎?明日當爲殿座,早退休焉,趙㻐復職,故相箚稱儒臣乎?皆見之,皆見之矣。
以承傳色口傳下敎曰,使入直史官,領·右相勿胥命事,傳諭,仍爲命召傳授。
又下敎曰,依前下敎,卿其安心,勿胥命事。傳諭于領右相,仍卽傳授命召,史官入來後,當就寢矣。
備忘記,報春在近,歲初朝參,明朝當行,以卯正三刻,三嚴只入嚴,侍衛仍,禁軍只入直擧行。追憶昔年,當殿座崇政門,依此擧行。
備忘記,再明日延和門,當行香祗迎,禮房知悉,顧瞻朝鮮,予今恃誰?惟伸淺誠。
備忘記,初次若此,予豈曰過也,而再次若此,萬萬過矣,於二相,若惟其先,其豈若此,此亦勸湯之意乎?
任㻐,以都摠府言啓曰,今日入直內三廳,武兼禁軍及軍兵等,中日習射,請出標信,傳曰,知道。
又以義禁府言啓曰,卽接月令醫員李震郁手本,則時囚罪人權穎,累日處冷之餘,素患痰癖之症,大殿添劇。食飮專廢,呼吸不通,晝夜苦痛,實有難保之慮云。自前罪人病勢如此,則有保放救療之規,敢此仰稟。傳曰,知道。
上在慶熙宮。停常參·經筵。
朝參罷後,政院·藥房口傳問安,答曰,知道。
大駕詣昌德宮後,王世孫遣宮官問安,答曰,知道。政院·藥房口傳問安,答曰,知道。
藥房都提調韓翼謩,提調申晦,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。批答未下
以承傳色口傳下敎曰,以延和門,當爲動駕,軒架置之。
又下敎曰,初嚴問于中官,俄纔入之云,遲速知入。
又下敎曰,古有下種以植者,大橘·小橘,前則上來矣。今則無之,無之然歟,招問濟州人後,以奏。
又下敎曰,承旨洪樂純許遞,其代洪樂命除授,牌招察任,房順房,先隨駕後謝恩。
又下敎曰,旣已順成,今日造弓下敎中,中官下敎,一倂置之,承旨下敎,亦爲置之。
傳于金漢耆曰,兩相入來後,初嚴入之。
備忘記,冬果來到,今日當詣昌德宮,三嚴午正三刻單嚴,侍衛守宮仿,隨駕軍,依二十一日例,只內外營入直擧行,世孫祗迎隨駕置之。
傳于洪名漢曰,侍衛百官排立,軍毛具。
以副提學洪樂命牌不進罷職傳旨,傳于尹學東曰,只推。
洪名漢,以吏曹言啓曰,今此宗廟朔祭大祝,侍從塡差矣,時無職名人員,令該曹口傳付軍職,何如?傳曰,允。
兵曹口傳政事,副司直蔡濟恭·尹冕東·韓必壽,副司果金尙集·具庠。
鄭運維,以兵曹言啓曰,今日朝參時,班中雜亂,下人令兵曹拘留,事過後決棍十度事,命下矣。攔入下入等五名,各決棍十度之意,敢啓。傳曰,知道。
又以刑曹言啓曰,當該政院書吏,令攸司科治,回駕後,決杖一百事,命下矣。承政院當該書吏白喜文,依傳敎決杖一百之意,敢啓。傳曰,知道。
任㻐,以義禁府言啓曰,明日親臨賜柑時,本府都事,皆爲赴擧,武都事一員,本府入直,而崇政門·麗春門·宜秋門禁亂都事,及當直入直公事回公都事,無以推移,假都事五員,卽令該曹,依例差出,何如?傳曰,允。
又以義禁府言啓曰,前大司諫安杓,海南縣投畀,當日押送事,命下矣。以傳敎內辭意,具罪目,依例發遣府書吏,卽爲押送配所之意,敢啓。傳曰,允。
又以義禁府言啓曰,趙㻐放逐鄕里事,命下矣。逐江郊罪人趙㻐,當日放逐鄕里之意,敢啓。傳曰,知道。
鄭運維,以義禁府言啓曰,弘文館副校理兪彦鎬,修撰李致中,副修撰李澤遂等,竝禁推,計日過一朔後勘律事,傳旨啓下矣。兪彦鎬時在京畿安城地,李致中時在廣州地,李澤遂時在楊州地云,依例發追府羅將,竝拿來何如?傳曰,允。
丁亥十一月二十九日卯時,上御崇政門。朝參入侍時,行都承旨洪名漢,左承旨金魯鎭,右承旨尹學東,左副承旨任㻐,右副承旨鄭運維,假注書崔景岳·申光緝,記事官姜翰·柳焵,以次進伏訖。上曰,以趙㻐事觀之,雖謂之冠屨倒置,可也。領議政金致仁,左議政韓翼謩,右議政金尙喆,進伏訖。翼謩曰,今日大朝會,聖敎何如是過中乎?上曰,不知君父之趙㻐,其言何足介懷,而兩相至於陳箚乎?致仁曰,臣忝居首席,致此聖敎,皆臣之罪也。上曰,一次待命猶,可也,而至於兩次,昨夜至四更失睡,卿輩無方太過乎?翼謩曰,殿下任使兩相亦幾年,其心之無他,亦可以俯諒矣。上曰,予於領相,尤爲慨然,以元輔首倡,右相亦陳箚矣。翼謩曰,聖敎過中,有欠於和平,伏願加念焉。上曰,其中欲爲兩解之乎?兩相之心,予亦知之矣。雖然,謂之前校理,則猶可說也,而至於儒臣二字,其果成說乎?尙喆曰,臣亦以常時稱道者,自不覺發於文字,致此嚴敎,乞被重勘焉。致仁曰,昨奉藥院下敎,惶恐待罪,曲荷寬假,臣尤悚惶無地矣。上曰,今日大朝會注令,不可不嚴,禁喧郞廳汰去。出榻敎翼謩請進湯劑。上曰,君臣如是相持,皆予之咎,何心飮湯乎?致仁曰,方當動駕,豈可停進乎?以臣之罪,如是下敎,湯劑進御後,獲被重勘,臣之望也。翼謩曰,所關於聖躬若何,而豈可因一趙㻐,至於停止乎?上曰,柑貢適來,予懷尤倍,祗薦行禮然後,可以進飮矣。翼謩請進蔘苓茶,上進御訖。上曰,臺諫誰爲入來?名漢曰,司諫具壽國入來矣。上曰,薇垣長安杓建牌乎?名漢曰,初未出牌矣。命書傳敎曰,今日此擧,豈敢不進?大司諫安杓,卽爲牌招入侍。司諫具壽國進前曰,請還寢鍾城府爲奴罪人天大酌處之命,依律處斷。上曰,勿煩。具壽國曰,新除授獻納洪景顔,以監市御史,時在咸鏡道會寧地,正言崔,時在忠清道清州地,司憲府掌令朴奎壽,時在定山地,掌令安正仁,時在平安道安州地,持平趙錫穆,時在慶尙道尙州地,持平李級,時在禮安地,竝斯速乘馹上來事,下諭。上曰,依啓。洪景顔,竣事後自當上來,勿爲下諭。上曰,安昌君燝,以侍衛,不當奏而奏,罷職可也。命書傳敎曰,莫重動駕,侍衛不可不備,摠管安昌君,代西春君燁除授,牌招察任。命書傳敎曰,摠管李國賢罷職,代光恩副尉金斗性除授,牌招隨駕。上曰,大司諫尙不入來乎?㻐曰,未及來矣。命書傳敎曰,今日此擧,爲海東臣子,若是逡巡,事之可駭,莫此爲甚。大司諫安杓先遞差,海南縣投畀,當日押送。上曰,今日諸臣,終無鷹鸇之心,予當親自處分矣。命書傳敎曰,鷹鸇逐鳥雀之敎,旣諭,噫,此豈徒無禮於其君?其誠無禮於國初也,而雖諭大小臣僚,目今世道,孰能悟也?用心不正,亦豈云固執?各不體其父,從兄勸于從弟,從弟學于從兄,此皆於渠,簿物細故。噫,㻐之無狀,幾次下敎,而人皆媕婀。今日臺臣,亦皆默默,而噫,彼此人豈可以常例準繩?今當臨門,予當處之,趙㻐永改正本職,放逐鄕里,當日逐送。命書傳敎曰,莫重殿座,尙無動意,同副承旨洪樂命罷職,其代,副司直金相翊除授,牌招察任,房順房。命書傳敎曰,造弓等第,申飭之後,其或純同,其或差等,不是異事而無間,豈有一分差等?事之可駭,莫此爲甚。此則以一等施行,當該知弓品李國賢罷職。命書傳敎曰,軍器何等重也,而造弓之後,不待下敎,等第弓看品者,其亦未下,而未準三百張,任自輕先下摠府,事之放恣,莫此爲甚。弓房內官金宗集·邊安國,下金吾過十日後,以制書有違私律勘處,次知中官,袖手傍觀,不能檢飭,一任口尙乳臭中官,事之可駭,其亦無據。金德九·徐道澄,竝越俸一等,不奏中官蘇良臣·崔奉得,竝罷職。上曰,玉堂在外者,幾人乎?知入。知入後,命書傳敎曰,近者名官,國有事,以謀免爲事。今者兪彦鎬·李致中·李澤遂三人,亦一也。其在近畿,事之可駭,莫此爲甚,竝禁推,計日過一朔後勘處。命書傳敎曰,以此等之氣,其何酬應歲抄?明日歲抄勿施,只違牌人及外方狀聞罷黜人,竝敍用。命書傳敎曰,下敎已久,今乃草記,趙㻐氣勢,冠於國中而然耶?事之寒心,莫此爲甚,當該判金吾罷職。命書傳敎曰,環顧今世,以予進慕,何能張大,而此一不闕焉。昔年仰覩,明日崇政殿月臺,賜柑殿座時刻,辰正三刻,試官,領相韓光會·蔡濟恭·韓必壽·尹冕東,入直兩春坊。只禮房承旨入侍,侍衛,除雲寶劍入直擧行,只懸題頒柑,入內,科次便殿爲之。上曰,明日試官中,未付軍職人,竝口傳付軍職。上仍爲乘轎,詣昌德宮時,上曰,三軍百官竝毛具。命書傳敎曰,昔年唐柑·唐橘,下送本州取種,其後年年而來,若雖不敷,庚子以後亦來。故只薦而已,不敢近口,近者或多或少,其雖闕封,一筠常連,今番無之。故問于貢人,其無摘取云,本牧狀聞中唐金橘,無乃此耶?語欠分明,此非人力所致,其木尙存,其須善護,勿待罪事,回諭。命書傳敎,曰嶺南新伯,勿爲遲滯,卽爲赴任事,分付。上入萬安門後,諸臣退次。上還爲乘輿,出進善門外,降輿乘轎,藥房都提調韓翼謩,提調申晦進湯劑,上進御訖。命書傳敎曰,今聞濟州領來人,五運外諸船,皆到唐津云,可謂無慮,而自二十運至二十五運,漂風不知去處云,予心奚弛?分付三南道臣,搜問事,卽爲分付。上還入大內後,諸臣以次退出。
上在慶熙宮。停常參·經筵。
殿座罷後,政院·藥房口傳問安,答曰,知道。
鄭運維啓曰,大司憲·執義未差,掌令安正仁·朴奎壽,持平趙錫穆·李級在外,今日以監察茶時之意,敢啓。傳曰,知道。
藥房都提調韓翼謩,提調申晦,副提調洪名漢啓曰,昨日臨御帳殿,經朝酬應,展謁眞殿,向夕還宮,伏未審夜問,聖體調攝,若何?痰候何如,寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。批答未下
備忘記,古人云,忠臣求於孝子之門,興恩副尉,其親久在鄕,依親雖過由限,其令過歲。
傳于鄭運維曰,今日黃柑,敢若是乎?韓光會·蔡濟恭,斟酌催促入來。
鄭運維啓曰,前檢閱李克生,翰苑施行事,命下矣。令該曹卽爲口傳付軍職,仍卽牌招,何如?傳曰,允。
吏曹口傳政事,檢閱單李克生。
鄭運維啓曰,檢閱李克生,時在慶尙道金寧地,斯速乘馹上來事,下諭,何如?傳曰,允。
金漢耆啓曰,諸試官,持試券,依下敎來待矣。傳曰,入侍。
洪名漢,以吏曹言啓曰,今此宗廟朔祭獻官,行副司直沈墢,預差行副司直宋瑩中,徽寧殿朔祭獻官,漢城左尹兪彦述,預差行副司直成天柱塡差矣。俱以身病,終不入來,不得已宗廟獻官行副司直李得宗,徽寧殿獻官淸川君金鍾正,改付標以入之意,敢啓。傳曰,知道。
金魯鎭,以宣惠廳言啓曰,今十一月令宗廟薦新天鵝,慶尙道當次,故貢人處,使之趁期封進矣。今月已盡,而屢次催促,尙未準約,限內不得封進,事體誠爲未安。當該主人,方自本廳,治罪督納,而在前如此之時,亦有退限封進之例,以此分付該曹,何如?傳曰,允。
司諫具具國啓曰,臣向蒙曲遂之仁,得卸臺銜,銘佩恩批,頌祝洪私,曾未幾何。誤恩忽降,宿趼復叨,顧以叩謝之忱,趨承之義,數十日之間,宜無異同。故昨因朝參之有命,竭蹶出肅,再登前席,重瞻耿光,私幸獲遂,死無餘憾,而第伏念。臣不敢以言責自居之狀,曾是聖鑑之所俯燭,通朝之所共知,言地之不可復玷。寵祿之不可虛縻,卽此較然,而伏況昨日傳敎中,默默之飭,祗迎時乍罷旋仍,俱屬必辭之端,則以此以彼,決不容冒據於瑩次,昨緣日暮,今始來避,所失尤大,請命遞斥臣職。答曰,勿辭。
鄭運維啓曰,司諫具壽國,再啓煩瀆,退待物論。傳曰,知道。
注書尹正烈疏曰,伏以臣父臣學東,見除右承旨,在臣私義公格,不敢在職,玆敢援例陳章。伏乞聖明,亟令該曹,考例稟處焉。踏啓字。
丁亥十一月三十日辰時,上御崇政殿庭。香祗迎入侍時,行都承旨洪名漢,左承旨金相翊,右承旨金魯鎭,左副承旨尹學東,右副承旨任㻐,同副承旨鄭運維,假注書崔景岳·申光緝,記事官姜翰·柳焵,以次進伏訖。上具翼善冠·袞龍袍,以步輿出資政門外降輿,詣殿位香祗迎後,還御月臺,命禮房承旨,讀祭報府。上曰,香室入直誰也?名漢曰,鄭好仁。上曰,鄭好仁須資已久,更令入直。名漢曰,方遭故矣。上曰,然則可矜矣。上曰,鄭好仁雖無狀,其情甚憐矣。命書傳敎曰,噫,渠雖負祖,予豈忘昔?今聞渠雖無狀,予心愴然。校書正字鄭好仁,依前翰苑施行,豈可事同而飭異?李克生一體施行。藥房都提調韓翼謩,提調申晦進伏曰,夜間聖體調攝,若何?上曰,一樣矣。進御湯劑訖。上曰,蔡濟恭入來乎?名漢曰,有實病云矣。上曰,於提學,決無撕捱之端矣,以病云者,亦假托矣,命催促入來。上曰,韓光會入來乎?翼謩曰,判金吾以未肅拜,而昨被譴罷,故亞堂引嫌不入云矣。命書傳敎曰,不過申飭,命聞以判金吾,其飭過矣,昨日下敎置之。兪命書傳敎曰,蔡濟恭其有實云,許遞,其代,仁陽君李景祜爲之,命官金致仁,試官李景祜·韓光會·尹冕東·韓必壽·姜趾煥·權禛,以次進伏訖。懸題頒相後,致仁曰,日間聖體調攝,若何?上曰,一樣矣。都提調韓翼謩,提調申晦進湯劑,上進御訖。今日則湯劑更爲煎進,先爲診候,好矣。醫官方泰輿·李以楷等,以次診候。退伏曰,脈度一樣調均,滑體亦同矣。上曰,夕湯劑,科次後進御矣。命書傳敎曰,一日動駕,一日殿座,一則實通禮,一則假通禮,文官偃便,一何至此?通禮申一淸汰去,在外通禮,一體汰去。今日朝鮮,通禮申一淸·申五淸,一何偏乎?無此,朝鮮無通禮之人乎?當該銓當,越俸一等,左右通禮,玉堂之臣,更爲塡差,上還入大內後,諸臣以次退出。
丁亥十一月三十日申時,上御集慶堂。藥房入診入侍時,都提調韓翼謩,提調申晦,副提調洪名漢,假注書崔景岳,記事官姜翰·柳焵,醫官方泰輿·李以楷·金季良·吳道炯·鄭允說,以次進伏訖。翼謩曰,午間聖體調攝,若何?上曰,一樣矣。進湯劑後,翼謩曰,明日率醫官,診察眼候,伏望矣。上曰,視之何益?翼謩曰,試券甚多,伏望勿爲侵夜酬應,善爲寢睡焉。諸臣以次退出。
丁亥十一月三十日申時,上御集慶堂。科次入待時,命官金致仁,試官李景祜·韓光會·尹冕東·韓必壽·姜趾煥·權禛,右承旨金魯鎭,假注書申光緝,記事官姜翰·柳焵,以次進伏訖。上曰,呈券只八百餘張云,以入門九千餘人觀之,何其少耶?致仁曰,入門者,未必皆爲呈券,而此題外貌雖易,而作之甚難,故如此矣。上曰,擧子所作,不爲失意耶?致仁曰,此唐人王昌齡謫客道行詩,而擧子輩,似未爲皆知解題矣。命考十三軸後,上曰,旣已夜深,明朝科次,宜矣。命退出。
上在慶熙宮。停常參·經筵。
藥房都提調韓翼謩,提調申晦,副提調洪名漢啓曰,昨日親臨試士,入夜酬應,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
鄭運維啓曰,大司憲·執義未差,掌令安正仁·朴奎壽,持平趙錫穆·一員在外,今日以監察茶時之意,敢啓。答曰,知道。
傳于金華鎭曰,試官命入侍。
鄭運維,以都摠府言啓曰,今日入直內三廳,武兼禁軍及軍兵等,當爲中日習射,而日食齋戒相値,不得爲之之意,敢啓。傳曰,知道。
吏曹口傳政事,檢閱單南柱老。
洪名漢曰,檢閱南柱老,旣已付職,卽爲牌招察任,何如?傳曰,允。
鄭運維啓曰,新除授藝文館檢閱南柱老,時在京畿道楊州地,斯速乘馹上來事,下諭。傳曰,允。
忠淸監司鄭惟秀疏曰,伏以,臣猥膺藩寄,行將辭陛矣。亡父墳山,卽京畿楊州地也。今當遠離,益切霜露之感,前後道臣之請由往來者,已有例矣。伏乞聖慈,特賜恩暇,趁此未赴之前,俾得暫往省掃,以伸人子至情,不勝幸甚。答曰,省疏具悉。卿其勿辭,往省焉。
以承傳色口傳下敎曰,申飭矣太學前抄尙在云,申飭。
敎慶尙監司李溵書,王若曰,借麾東郡,蓋爲卿榮途之逡巡,授節南維,寔出予平日之倚任。玆頒寵誥,庸昭簡毗,惟卿,器宇沈凝,才猷通敏,周君牙之忠貞世篤,有乃祖乃父之風,宋祖禹之公平自持,著不偏不黨之譽。按海臬而任保障之責,績用夙彰,佐銓衡而贊廊廟之籌,望實俱重,惟內外歷敡也久,睠彼八路諸藩。故前後欲用者深,最重一隅南嶠,習尙同鄒·魯之盛,戶禮家詩,貢賦稱荆·楊之饒,水漕陸輓,控鳥嶺之險扼,地重關防,接蠻俗之輕佻,戒存陰雨,邇來衆瘼之紛起,誰膺千里之專毗?玆授卿以慶尙道觀察使兼兵馬水軍節度使巡察使大丘都護府使,卿其恪守官箴,祗服予命,承流宣化,撫凋瘵於兵民,持正秉公,嚴黜陟於州縣,興儒敦俗,惟在激勸之有方,薄賦平徭,奚待勉諭之加摯?自餘裁稟,厥有典常。於戲,閱來風波,何與虛舟之泛泛?試諸盤錯,庶見利器之恢恢,故玆敎示,想宜知悉。左副承旨任㻐製述
丁亥十二月初一日辰時,上御集慶堂。科次入侍時,命官金致仁,試官李景祜·韓光會·尹冕東·韓必壽·姜趾煥·權禛,右承旨金魯鎭,假注書申光緝,記事官姜翰·柳焵,以次進伏訖。上命拆榜,致仁曰,趙爲壯元矣。上笑曰,以固執罪趙㻐矣。今又得固執人之四寸矣。致仁曰,其兩弟素不如此,而以疏通得名矣。上曰,所作何如?致仁曰,以實才稱冤,而今番所作,亦善矣。次第拆封,致仁曰,沈健之也。上曰,誰也?致仁曰,靑城尉之叔也。又拆封,致仁曰,申光健·李儒述矣。盡爲拆封後,試官先退。藥房都提調韓翼謩,提調申晦,副提調洪名漢,進伏訖。翼謩曰,連日酬應,聖體何如?上曰,一樣矣。進御湯劑訖。上曰,趙狀貌,亦如其兄乎?翼謩曰,甚似而稍肥云矣。上曰,以雙童見之,皆爲及第,貴矣。翼謩曰,昨日押班監察事,與禁喧郞廳,混被汰去,而班行則不喧,宜有分揀矣。上曰,監察郞廳,竝分揀,可也。諸臣以次退出。
丁亥十二月初一日巳時,上御集慶堂。藥房入診入侍時,都提調韓翼謩,提調申晦,副提調洪名漢,假注書崔景岳,記事官姜翰·柳焵,醫官方泰輿·李以楷·金季良·吳道炯·鄭允說,以次進伏訖。翼謩曰,夜間聖體調攝,若何?上曰,一樣矣。寢睡·水刺之節,亦何如?上曰,亦一樣矣。中宮殿氣候,亦如何?上曰,一樣矣。惠嬪宮氣候,何如?上曰,安矣。世孫宮氣候,何如?上曰,無事矣。嬪宮氣候,何如?上曰,亦無事矣。上進御湯劑後,翼謩曰,敢請診候矣。上許之,泰輿診候訖,退伏奏曰,脈候左右三部度數調均,滑體一向如前矣。諸醫所奏與泰輿同。仍命諸醫診察眼候,泰輿入診訖,退伏奏曰,診察眼候,眼精淸明,無他症候矣。諸醫所奏,皆與泰輿同。上曰,趙又爲及第,兄弟三人,無遺登科者稀罕,而雙金之皆爲及第,尤爲稀罕,予實貴之。翼謩曰,爲人極佳矣。上曰,其兄弟狀貌,何如?翼謩曰,兄弟貌狀,甚難辨矣,今則肥瘦異矣。上曰,肥者弟乎?翼謩曰,然矣。翼謩曰,朝參日,押班監察禁喧郞廳,有所處分,而班行則整齊,非監察之罪矣,宜有分揀之道矣。上曰,一倂分揀。命書傳敎曰,飭已行,朝參時禁喧郞廳押班監察,竝分揀。翼謩曰,欲奏未果,一倂分揀,好矣。上曰,藥房提調持湯劑更爲入侍。出榻敎湯劑進御後,翼謩曰,夕湯劑煎入時,臣等,伏望入侍矣。上曰,一貼其止之。翼謩曰,下敎如此,以蔘苓茶煎入,伏望矣。上曰,理中湯建功湯,自今日再煎以入,蔘苓茶,依前方一貼煎入。出榻敎翼謩曰,雖或支離,一二日加進則好矣。上曰,其置之。諸臣以次退出。
上在慶熙宮。停常參·經筵。
辰時,日有兩珥。
任㻐啓曰,大司憲·執義未差,掌令安正仁·朴奎壽,持平趙錫煥·李級在外,今日以監察茶時之意,敢啓。傳曰,知道。
藥房都提調韓翼謩,提調申晦,副提調洪名漢啓曰,節屆隆冬,寒事轉緊,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。中宮氣候,何如?惠嬪宮氣候,何如?世孫宮氣候,何如?嬪宮氣候,何如?臣等,不任區區憂慮,敢來問安,竝此仰稟。答曰,知道。予則與內殿氣候一樣,惠嬪宮·世孫宮亦一樣。明日入侍,宜矣。
洪名漢啓曰,左副承旨尹學東,不爲仕進,卽爲牌招,何如?傳曰,允。
任㻐,以兵曹言啓曰,新除授翊衛司翊衛申大年,與本曹參議李海重,有親娚妹應避之嫌,而曚未覺察,備擬受點,不勝惶恐,翊衛申大年,改差何如?傳曰,允。又以兵曹言啓曰,忠壯衛將李貞翼,病難供職,呈狀乞遞,宿衛輪番之任,不可久曠,今姑改差,何如?傳曰,允。
中宮殿·惠嬪宮,藥房口傳問安,答曰,知道。
以承傳色口傳下敎曰,貢果雖來,使中官替行,何可酬應乎?湯劑蔘苓茶,依前煎入。
以承傳色口傳下敎曰,備局日次闕焉,明日日次爲之。
上在慶熙宮。停常參·經筵。
藥房都提調韓翼謩,提調申晦,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,今日多有可爲之事,茶則先入之,待下敎詣閤。
鄭運維啓曰,大臣·備局堂上,依下敎來待矣。傳曰,入侍。
傳于金漢耆曰,內局次對,同爲入侍。
傳于金漢耆曰,今番柑製被抄儒生四十中,在京者使之待令。
任㻐,以吏曹言啓曰,今此宗廟·社稷·徽寧殿臘享大祭獻官及大祝時,無職名人員,令該曹口傳付軍職,何如?傳曰,允。
左副承旨尹學東疏曰,伏以,臣猥陳私懇,獲被矜許,前後凡幾遭矣,將護病母,式至今日,莫非聖恩攸賜,居常感祝。天地莫量,而乃於月前待罪喉院之時,惟我聖上,俯詢臣母之篤老,曲察臣情之懇迫,特遞夙夜之任,移授該曹之職,俾臣安意,調護,母子相對,攢手感泣。日前現職特遞之命,又下於擧朝焦遑之際,臣不暇顧他,章皇出肅,連有動駕殿座之命,黽勉趨參,抑情供職,已有日矣,而每當門鑰已下,家信遲傳,未嘗不寤悸而寐驚也。自再昨以來,老母輪感餘症,又爲添發,飮啖全廢,痰咳苦劇,多試藥餌,少無差減,癃老筋力,實多難支之慮,臣方左右扶將,萬無一時離捨之勢,玆於召牌之下,隨詣陳懇。伏乞聖慈,俯垂諒察,亟遞臣所帶之職,仍冶臣瀆擾之罪,以便救護以安私分,千萬幸甚。踏啓字。
丁亥十二月初三日辰時,上御集慶堂。大臣·備局堂上引見入侍時,領議政金致仁,左議政韓翼謩,右議政金尙喆,戶曹判書李思觀,吏曹判書洪樂性,兵曹判書李景祜,禮曹判書韓光會,行副護軍鄭汝稷·李章吾,戶曹參判金時默,右尹趙曮,右副承旨任㻐,假注書申光緝,事變假注書黃宅仁,記事官姜翰·柳焵,以次進伏訖。致仁曰,日間聖體調攝,若何?上曰,申後則心又難耐,可悶矣。翼謩曰,聖念有欠和平故如此,伏望加念。上曰,趙入來乎?㻐曰,入來矣。上曰,亦以備堂入來乎?㻐曰,入來矣。命俱爲入侍,曮·進伏。上曰,擧顔。上曰,雖未詳辨,兄弟狀貌似無異矣。致仁曰,肥瘦稍異,而大體甚似矣。上曰,日前下敎後,渠心應有如何,而所作如是,甚善,蓋其心。只知赴擧黃柑故如此,誠賢矣。致仁曰,聖敎雖嚴,豈有如此之心乎?尙喆曰,近來科作中最善,故擧子輩皆稱道矣。致仁曰,前日藏樂下敎,誠過中矣。立春將迫,春帖子·延祥詩,亦不可不製進,竝令還寢,好矣。上曰,藏樂下敎則心已定,至於延祥春帖,蓋節目間事,何必煩稟?翼謩曰,樂之爲用大矣,而明年藏樂,又涉過中,且延祥·春帖,雖曰頌禱之詞,亦有規諫之語,則下敎決不當如是矣。尙喆曰,藏樂之敎,實出追慕中,臣等豈不欲仰體聖學,而此實萬萬過中,且延祥·春帖,自古未嘗一番停止矣。上曰,予亦其過,而心旣有定矣。致仁曰,此全羅監司洪樂仁狀啓也,以爲濟州舊還,雖欲依朝令,竝擧於本道舊還蕩減之內,而列邑與本牧,水陸懸殊事勢掣礙,混同實無其路,本道辛巳條舊還一萬五千石,仍前蕩減,濟州三邑舊還別爲計數蕩減事,請令廟堂稟處矣。昨年以後,各道舊逋,皆令計石蕩減,則濟州亦本道地也。通同計減,事理當然,而今觀道臣狀辭,亦不無些小掣礙之端。濟州三邑己卯舊逋,本道辛巳條一萬五千石外,特爲蕩減。此後濟州,則自廟堂行會時,別爲計數許減爲宜,以此分付,何如?上曰,依爲之。出擧條致仁曰,頃日筵中,自上特命先正臣趙光祖奉祀孫除職矣,下敎之下,孰不欽聳,而第先正奉祀孫,卽戊申杖斃罪人文普也。頃在戊辰,龍仁儒生,以先正奉祀移宗事陳疏,先臣獻議。請令該曹,査問本縣,啓稟移定,而有依議施行之命矣。未知該曹何所持難,至今不爲覆奏,而其時本縣査報,亦無見在,此必遺失而然,該曹事誠未安矣。聞先正祠版,無主祀之人,多年寄在於其奴舍壁上云,在朝家尊賢之道,寧不寒心乎?先正子孫,累世單傳,至五代孫,有二人,長奉事漢叟,卽文普之祖而無他孫。此府使渭叟,渭叟之孫博普·德普,博普亦於戊申杖斃,德普則或云其時被配云。故取考勘辭錄,則別無緊端之可言,而然至於被配則不必擧論,無故者惟是渭叟之第三子益朋,第四子一朋兩派,而益朋則無後,一朋獨有孫思儼,方流落窮峽云。此於文普爲七寸,七寸之親,無連累之文,以臣所聞。今之所當議定者,只此而已,而亦不可傳聞而斷定,依頃年下敎,令本道査聞本縣及思儼所在處,詳考先正後孫族派及帳籍,以爲報該曹啓稟移定之地,有不可已,而除職之命,則姑俟移宗後擧行事,分付該曹,何如?上曰,先正,我東大賢,而今聞所奏,予心愴然。其令本道卽爲査問,狀聞來到後,亦令該曹依此擧行。出擧條致仁曰,當此劇寒,滯囚可悶,判義禁李益炡,無他情病,久不出肅,事甚未安。從重推考,令政院牌招察任,何如?上曰,從重推考,仍卽牌招,可也。出擧條尙喆曰,方當歲窮,詞訟劇務,尤不可曠,而漢城判尹沈鏽,尙不行公,宜有申飭之道矣。上曰,從重推考,申飭行公,可也。出擧條思觀曰,恩彦君旣已出閤,定例所載各樣物種及器皿,何以爲之?上曰,置之。又曰,各道收租案早爲齊到然後,經用可以料量,今年則勿爲遲滯,雖遠道,必趁歲前上道之意。出擧條申飭,何如?上曰,依爲之。出擧條命書傳敎曰,尙宮千氏,年過八十,卽昔年宮入,而今已作故,追昔愴然。凡諸等事,依他下敎,卽爲擧行,而此則米布加給事,分付該曹。上曰,新翰林尙不出肅,何也?致仁曰,以掃行在外矣。㻐曰,在楊根故,已爲,下諭矣。上曰,檢閱南柱老,新進怠慢之習可駭,禁推。命書傳敎曰,日寒若此,近者不無調攝之事,頃者下敎,禮則不然矣。今日萬般之事,莫先於護沖子,初七日展謁,特爲置之。上曰,金吾·秋曹囚徒案入之,輕囚放釋。命書傳敎曰,日寒若此,故金吾·秋曹囚徒取覽,輕囚已放,而金尙白等事,此貢市人難堪之弊,歲前嚴懲畢捧後,以爲勘律事,分付該府。李禮輔事,意謂或過,更覽狀聞,其涉無狀,濫捧已露,而乘轎事,亦涉放恣,不必更問,以此照律勘處事,分付。上曰,副校理兪彦鎬,修撰李致中,副修撰李澤遂,飭已行,竝放,牌招察任事。出榻敎上曰,高山前察訪權穎,放,其令卽日還官事。出榻敎諸臣以次退出。
丁亥十二月初三日巳時,上御集慶堂。藥房入診入侍時,都提調韓翼謩,提調申晦,副提調洪名漢,假注書崔景岳,記事官姜翰·柳焵,醫官方泰輿·李以楷·金季良·吳道炯·鄭允說·李翊臣,以次進伏訖。翼謩曰,聖體調攝,若何?上曰,一樣矣。寢睡·水刺之節,亦何如?上曰,亦一樣矣。上進御湯劑後,翼謩曰,敢請診候矣,上許之。泰輿診候訖,退伏奏曰,脈候左右三部度數調均,而滑體一向矣。上曰,藥房提調持湯劑更爲入侍。出榻敎晦持湯劑進伏,上進御後,翼謩曰,明日湯劑,亦依例煎進乎?上曰,依爲之。仍命藥院退出。
上在慶熙宮。停常參·經筵。
明聖王后忌辰齋戒。
藥房都提調韓翼謩,提調申晦,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候調攝若何?痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
鄭運維啓曰,大司憲·執義未差,掌令安正仁·朴奎壽,持平趙錫穆·李級在外,今日以監察茶時之意,敢啓。傳曰,知道。
以承傳色口傳下敎曰,禮房傳香後,同爲詣閤。
傳于任㻐曰,坐直承旨入侍。
以承傳色口傳下敎曰,聞之則尙在云,催促爲之,承旨持祭報府,同爲入侍。
又下敎曰,前承旨金光默,承旨除授,牌招察任,房順房。
又下敎曰,翰林傳旨,置之,今日申飭上來。
任㻐,以都摠府言啓曰,今日入直內三廳,武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
洪名漢,以司饔院官員,以監膳提調意啓曰,慶尙道臘肉進上,今日到院,而大殿所封生鹿一口,頗有腐傷。事當退送,使之改備封進,而臘日不遠,且獐鹿與他物有異,雖不得不捧入,事體殊涉未安。道臣推考,當該封進官,從重推考,陪持人,自本院以警日後,何如?傳曰,允。
鄭運維啓曰,檢閱南柱老,自鄕上來云,卽爲牌招入直,何如?傳曰,允。
又以義禁府言啓曰,藝文館檢閱南柱老禁推事,傳旨啓下矣。南柱老下去京畿楊根地,依例發遣府羅將,拿來何如?無批答。
又以義禁府言啓曰,時囚罪人李禮輔,濫捧已露,乘轎亦涉放恣,不必更問,以此照律勘處事,命下矣。李禮輔以奴婢貢濫捧,放恣乘轎之罪,從重論杖一百,收贖,告身盡行追奪,流三千里定配,而依承傳,功減一等,發配何如?傳曰,允。
丁亥十二月初四日巳時,上御集慶堂。藥房入診,禮房承旨,坐直承旨同爲入侍時,都提調韓翼謩,提調申晦,副提調洪名漢,假注書崔景岳,記事官姜翰·柳焵,右承旨金魯鎭,右副承旨鄭運維,醫官方泰輿·李以楷·慶絢·金季良·吳道炯·鄭允說·李翊臣·李長周,以次進伏訖。上曰,禮房承旨讀祭報府,魯鎭讀奏訖。上曰,禮房承旨,崇陵及豐壤碑閣奉審後,懿陵一體奉審。出榻敎魯鎭承命先退。命坐直承旨書之曰,噫,氣雖日衰,慕先之心益深。近者百隷怠慢,待漏之政,惟在政院,予於昔年,京鄕獻官,不過四次,而隨開門入來,頃者受香,已爲申飭,而近怠慢,噫,忠孝本無二致,而求忠臣於孝子之門。噫,祖先之祭,其若謀免,他人代祭乎?緣予誠淺,百計稱頉,未有若近年,是豈諸臣之過,若此而求差何望乎?雖然象魏懸法,亦古先王不可已之政,自今獻官日高後來者,事過後,直施制書有違之律。諸執事,令該曹隨現草記,禁錮十年,噫,晚到猶然,況稱頉者乎?若此而復踵前習,渠旣稱頉公祭,何顔拜其先乎?予雖不飭其祖先,若有乃君乃國之心,何心强受拜?其令知悉,噫,歲律將暮,心切憧憧,故不耐有此敎,不知若水投石,而其或略無動意,何心着帽着帶,立於朝鮮士夫之列乎?出傳敎翼謩曰,聖體調攝,若何?上曰,一樣矣。寢睡·水刺之節,亦何如?上曰,臥而待曙矣。翼謩曰,靜臥以過,好矣好矣,聖念以和平爲主,則最宜節宣之方矣。上命坐直承旨先退,運維承命退出。上進湯劑後,翼謩曰,敢請診候矣。上許之,泰輿診候訖,退伏奏曰,脈候左右三部度數調均,而滑體亦一向矣。諸醫所達,皆與泰輿同。翼謩曰,有新入醫官,使之入診乎?上曰,誰耶?翼謩曰,承旨李長夏之同生長周矣。上曰,使之入診。長周承命入診,退伏奏曰,脈候極爲和平矣。上曰,有滑乎?長周曰,滑體好矣。上曰,有其兄之儀形,而且似精矣。上曰,玉堂上下番,持禮記月令入侍。出榻敎景岳承命出來,與副校理兪彦鎬,修撰李致中進伏。上命讀月令篇,後命退出,彦鎬·致中,承命先退。上曰,藥房提調持湯劑更爲入侍。出榻敎晦持湯劑進伏。上進御後,翼謩曰,明日湯劑亦依例乎?上曰,依爲之。諸臣以次退出。
上在慶熙宮。停常參·經筵。
明聖王后忌辰。
藥房都提調韓翼謩,提調申晦,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
鄭運維啓曰,大司憲·執義未差,掌令安正仁·朴奎壽,持平趙錫穆·李級在外,今日以監察茶時之意,敢啓。傳曰,知道。
傳于金魯鎭曰,儒臣持警世問答入侍。
又傳于曰,入直史官二員,宣傳官二員待命,騎馬六匹立之。
備忘記,昔年闕直者多,故此後若此,依武藝廳例擧行事,有敎矣。今日闕直果多,時直者只六人,此萬古所無,不可尋常處之。用棍雖此等之日爲之,座目中干點者圈下,令入直騎郞,開陽門外決棍十度,其中劉大興,年幼者,分揀。
副校理兪彦鎬,修撰李致中聯名箚曰,伏以,司諫具壽國,以臣向蒙曲遂之仁,得卸臺銜,銘佩恩批,頌祝洪私。曾未幾何,誤恩忽降,宿硏復叨,顧以叩謝之忱,趨承之義,數十日之間,宜無異同。故昨因朝參之有命,竭蹶出肅,再登前席,重瞻耿光,私幸獲遂,死無餘憾,而第伏念,臣不敢以言責自居之狀,曾是聖鑑之所俯燭,通朝之所共知,言地之不可復玷,寵祿之不可虛縻,卽此較然而伏,況昨日傳敎中,默默之飭,祗迎時乍罷旋仍,俱屬必辭之端,則以此以彼,決不容冒據臺次。昨緣日暮,今始來避,所失尤大,引嫌而退,一時飭諭,雖非不嫌,旣罷旋仍,勢難行公,請司諫具壽國遞差。答曰,省箚具悉。處置事依啓。以承傳色口傳下敎曰,濟州人,意謂遠飄風矣,在於本州云,今番糧米,使惠廳給之。又下敎曰,今旣定式,獻官諸執事公廨齋宿與否,招致吏曹郞廳知奏。又下敎曰,此各殿闕直者,一體決棍。又下敎曰,初則分揀矣,更思之,近來百隷怠慢之中,鍾閣官員,猶且入直,惠民署官員,闕直駭然,問名沙汰。又下敎曰,池仁鉉年纔二十,亦爲分揀。又下敎曰,其中李大喜·張廣翼年少者,分揀。又下敎曰,尙今不來,有可知之事,今若來則依下敎擧行,日明後,來則加五度。
丁亥十二月初五日辰時,上御集慶堂。藥房入診入侍時,都提調韓翼謩,提調申晦,副提調洪名漢,假注書崔景岳,記事官柳焵·南柱老,醫官方泰輿·李以楷·慶絢·金季良·吳道炯·鄭允說·李翊臣,以次進伏訖。翼謩曰,夜間聖體調攝,若何?上曰,一樣矣。寢睡·水刺之節,亦何如?上曰,一樣矣。進湯劑後,翼謩曰,敢請診候矣。上許之,泰輿診候訖,退伏奏曰,脈候左右三部度數調均,而滑體亦一向矣。上曰,坐直承旨持祭報府,儒臣持警世問答,同爲入侍。出榻敎景岳承命出來,與右承旨金魯鎭,副校理兪彦鎬,修撰李致中,偕入進伏。上曰,祭報府,禮房承旨讀之。魯鎭讀奏訖,命書傳敎曰,噫,昨日下敎,卽慕先之意,而近者祭官,稱頉忒甚,其若定律,捨此誰先,而然眞贋雖辨,以此定式,有欠王政。故不過飭勵,而其餘祭官晚到,近者痼弊,故有此定式,此法期無法之意,人孰犯之故也。伊後思之,我國大祭,有淸齋之規,而且謁陵動駕時,亦有各於本司淸齋之文,而其餘蕩然。故心常異之,近日見麗史祭儀,凡執事官,有職者淸齋本司,散職者會而淸齋云。其文雖不記,大略則若此,若此淸齋之人,豈有晚到之弊?此後凡執事官,勿論大小祭享,受香前一日,各於本司及公廨,淸齋事申飭。令吏曹摘奸,不若儀者,草記嚴處,其中中官甚焉,此皆有職者,豈敢夜臥其家,朝來受香?宮闈令塡差之後,必也職處齋宿,待開門待令,而茹葷不謹,此類忒甚,亦爲嚴飭。莫重祭享,有犯者,令監察呈課,昨日下敎中,謂以開門者,非今開門,卽謂平明也。一體分付,因此聞大臣所奏,以今番宋文載事言之,應頉之人不頉,受香遲滯,亦留於此云,若此而雖欲淸齋,何可得也?此後申飭井間之式,亦不無解弛云,一體嚴飭。出傳敎上曰,蔘苓茶甚爲冷矣。翼謩曰,大棗補脾,問于醫官,略入于茶,好矣。上,下詢醫官,泰輿曰,潤肺味好,每入五箇,好矣。上曰,依爲之。上曰,藥房提調持湯劑更爲入侍。出榻敎晦持湯劑進伏。上進御後,翼謩曰,明日湯劑,亦依例乎?上曰,依爲之。命內局先退,上命儒臣·承旨,輪讀警世問答後,以次退出。
上在慶熙宮。停常參·經筵。
端敬王后忌辰齋戒。
藥房都提調臣韓翼謩,提調臣申晦,副提調臣洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣。明日入侍,宜矣。
中宮殿·惠嬪宮,藥房口傳問安。答曰,知道。
以承傳色口傳下敎曰,建功湯·蔘苓茶竝入之。
鄭運維啓曰,大司憲·執義未差,掌令安正仁·朴奎壽,持平趙錫穆·李級在外,今日以監察茶時之意,敢啓。傳曰,知道。
金光默啓曰,判尹沈鏽,特敎申飭之下,連呈辭單,不爲行公,事甚未安,卽爲牌招察任,何如?傳曰,允。
洪名漢啓曰,假注書申光緝,身病猝重,勢難察任,今姑改差,何如?傳曰,允。
以尹慶龍爲假注書。
任㻐,以兵曹言啓曰,座目中闕點者圈下,令入直騎郞,開陽門外決棍事,命下矣。依傳敎,闕直別監金國良等二十五人,各決棍十度。劉大興·張光翼·池寅□·金興采等分揀,李大禧分揀下敎,前已爲決棍。其餘崔大中·文壽長等,屢度催促,尙不來待,追後擧行之意,敢啓。傳曰,知道。
上在慶熙宮。停常參·經筵。
端敬王后忌辰。
藥房都提調臣韓翼謩,提調臣申晦,副提調臣洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
鄭運維啓曰,大司憲·執義未差,掌令安正仁·朴奎壽,持平趙錫穆·李級在外,今日以監察茶時之意,敢啓。傳曰,知道。
金光默啓曰,判尹沈鏽,昨違召命,尙不行公,事甚未安,卽爲牌招察任,何如?傳曰,允。
鄭運維,以都摠府言啓曰,今日入直內三廳,武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
以承傳色口傳下敎曰,禮房詣徽寧殿,奉審以來。
以濟州牧使南益祥狀啓,凡擧行等事,一邊擧行,一邊狀聞,事近擅便,惶恐待罪事。傳于鄭運維曰,濟州牧使勿待罪事,回諭。
金光默,以吏曹言啓曰,今此宗廟臘享大祭大祝,副司果朴弼逵·具㢞塡差矣。俱以身病猝重,不得已以前應敎金尙默,前校理李普觀,改付標以入,而金尙默·李普觀,時無職名,令該曹口傳付軍職,何如?傳曰,允。
鄭運維,以兵曹言啓曰,日明後來則加五度事,命下矣。闕直別監崔大中·文壽長等,今姑來待,依傳敎各決棍十五度之意,敢啓。傳曰,知道。
丁亥十二月初七日巳時,上御集慶堂。藥房入診入侍時,都提調韓翼謩,提調申晦,副提調洪名漢,假注書崔景岳,記事官柳焵·南柱老,醫官方泰輿·李以楷·金季良·吳道炯·鄭允說·許溫,以次進伏訖。翼謩曰,連日聖體調攝,若何?上曰,一樣矣。寢睡·水刺之節,亦何如?上曰,亦一樣矣。湯劑進御後,翼謩請診候,上許之。泰輿·以楷·季良,以次診候,退伏奏曰,脈候左右三部度數調均,而滑體亦一向矣。翼謩曰,昨日臣等,不得入侍,奉進湯劑,下情伏鬱矣。數日後則立春將至,三陽回泰,豈不好哉?上曰,何好之有?翼謩曰,聖敎每每如此,臣等,不勝抑鬱矣。上曰,右副承旨入侍。出榻敎賤臣承命出來,與右副承旨鄭運維,偕入進伏。上曰,濟州牧使狀啓讀之。運維讀奏,上曰,狀啓措語,好矣。翼謩曰,近千石穀物,不爲請得,欲爲自備,其志可尙矣。上曰,爲人着實矣。命書傳敎曰,今覽濟州牧使狀聞,今年穡事,若是告歉,言念島民,暮年此心奚弛?雖然若此而無所請,其云本州拮据云,心則可嘉。此雖由於前歲登熟之效,而來春賑政,專恃本牧,着實擧行之意,令備局回諭。狀聞所請皆是,先爲擧行者,歉歲應行之典,竝不待回啓,依此擧行事,亦令備局回諭,此時候風甚難,當日回諭。令本牧人俾無留滯之弊事,一體分付備局,噫,憶昔顧恤之聖意,望八暮年,聞此報,此心豈弛?明年濟州朔膳逐朔進封者,柑橘則卽是薦物,此外朔膳,明年特爲麥秋前減半。貢馬之弊滋甚,點馬領運之際,其弊不貲,明年特爲停捧事,一體分付。翼謩曰,直赴傳敎,尙未下矣。上曰,忘之矣。以此觀之,精神不如前矣。諸臣以次退出。
上在慶熙宮。停常參·經筵。
仁烈王后忌辰齋戒。
夜一更,有霧氣。
藥房都提調臣韓翼謩,提調臣申晦,副提調臣洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣,明日入侍,宜矣。
中宮殿·惠嬪宮,藥房口傳問安。答曰,知道。
以承傳色口傳下敎曰,建功湯·蔘苓茶入之,茶亦入之。
鄭運維啓曰,大司憲·執義未差,掌令安正仁·朴奎壽,持平趙錫穆·李級在外,今日以監察茶時之意,敢啓。傳曰,知道。
金相翊啓曰,判尹沈鏽,連日違召,尙不行公,事甚未安。卽爲牌招察任,何如?傳曰,允。
洪名漢啓曰,假注書崔景岳,身病猝重,勢難察任,今姑改差,何如?傳曰,允。
以韓德厚爲假注書。
上在慶熙宮。停常參·經筵
洪樂純啓曰,大司憲·執義未差,掌令安正仁·朴奎壽,持平趙錫穆·李級在外,〈今日以〉監察茶時之意,敢啓。傳曰,知道。
中宮殿·惠嬪宮,藥房口傳問安。答曰,知道。
藥房都提調韓翼謩,提調申晦,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道,氣則一樣矣。以承傳色口傳下敎曰,茶先入之,待下敎詣閤。
洪名漢啓曰,左副承旨任㻐,今日不爲仕進,卽爲牌招,何如?傳曰,允。
金相翊啓曰,判尹沈鏽,連違召命,尙不行公,事甚未安。卽爲牌招察任,何如?傳曰,允。
洪名漢啓曰,假注書韓德厚,時無職名,令該曹依例付軍職,冠帶常仕,何如?傳曰,允。
傳于金魯鎭曰,內局入侍。
傳于金相翊曰,禮房承旨入侍。
傳于洪樂純曰,備局日次,今日爲之。
金魯鎭啓曰,陞補入格儒生,依下敎來待矣。傳曰,入侍。
有政。吏批,判書洪樂性進,參判黃景源進,參議金應淳未肅拜,左副承旨鄭運維進。
吏批啓曰,副提學今當差出,而擬望之人乏少,承旨竝擬,何如?傳曰,允。又啓曰,臺諫及玉堂闕員,今當差出,而擬望之人乏少,相避·外任,竝擬何如?傳曰,允。又啓曰,本曹正郞金觀柱,除拜後過限未上來,佐郞李師曾,禮曹佐郞金基大,司僕司正李堉呈狀內,身病猝重,勢難察任云,竝依例改差,何如?傳曰,允。又啓曰,禮曹正郞洪彦喆,受由過限未上來,依例改差,何如?傳曰,允。
成天柱爲大司憲,李重祜爲大司諫,李正吾爲執義,李弘稷爲司諫,金基大爲正言,沈履之爲副提學,李致中爲副校理,徐浩修爲修撰,宋載經爲副修撰,朴志源爲兼輔德,李徽中爲兼弼善,蔡濟恭爲禮曹參判,洪趾海爲刑曹參議,具以謙爲刑曹正郞,鄭觀采爲戶曹佐郞,沈爲兵曹佐郞,柳成模爲吏曹正郞,李東郁爲禮曹正郞,姜俒爲禮曹佐郞,金載順爲左通禮,具庠爲右通禮,李景祜爲知春秋,沈鏽爲同經筵,李普溫爲宗簿正,金尙默爲司僕正,尹正烈爲注書,金致誠爲南部奉事,李英哲爲寧陵參奉,李正模爲明陵參奉,洪景厚爲泰陵參奉,黃宅仁爲康陵別檢,金履信爲義城縣令,李澤遂爲兼司書,呂從周爲掌苑別提。奉敎單安廷玹,承文博士單李光培,校書著作單盧允中,禁府都事金思穆,童蒙敎官鄭東淵相換。
兵批,判書李景祜進,參判李應協入直,參議李海重,參知鄭晚淳病,左副承旨鄭運維進。
兵批啓曰,內禁衛將閔趾烈,身病沈綿之餘,重觸寒感,時月之內,無望供職,呈狀乞遞。實病旣如是,則領軍之將,不可久曠,今姑改差,何如?傳曰,允。又啓曰,景福宮衛將丁大亨,素患風痰之症,當寒添劇,無望供職,呈狀乞遞。病狀旣如此,則不可等待其差復,今姑改差,何如?傳曰,允。
金孝大爲副摠管,趙暾爲知事,尹得養爲同知,李廷壽·李潤禧爲宣傳官,李赫爲五衛將,邊鎭一爲忠翊將,申翊文爲安興僉使,李煜爲訓鍊主夫,趙漢弼爲翊衛,金漢祿爲洗馬,同知單金命纘,僉知二單趙廷藺·趙載恭,副護軍趙濟泰·趙威鎭·趙榮儉·孟廷榦·李光錫·具壽國·金載順·李廷一,副司直趙暾·兪彦民·沈瑴·李廷喆·朴海潤·李世師·權噵·崔台衡·尹學東·任㻐,副司果金尙集·金熤·尹承烈,副司正韓德厚,中樞經歷李命鵬還付事承傳。
鄭運維啓曰,奉敎安廷玹,旣已付職,卽爲牌招入直,何如?傳曰,允。又以義禁府言啓曰,全羅道海南縣投畀罪人安杓分揀放送事,承傳啓下矣。放送事,分付道臣之意,敢啓。傳曰,知道。
以承傳色口傳下敎曰,領相旣奏,日寒如此,明日祗迎,停。
丁亥十二月初九日巳時,上御集慶堂。藥房入診入侍時,都提調韓翼謩,提調申晦,副提調洪名漢,假注書尹慶龍,記事官柳焵·南柱老,醫官方泰輿·李以楷·慶絢·金季良·吳道炯·鄭允說·許溫,以次進伏訖。韓翼謩曰,夜間聖體調攝,若何?上曰,一樣矣。請進湯劑,進御訖。請診候,上許之,泰輿以下次第診候。退伏曰,脈候左右三部一樣調均,滑體亦一樣矣。翼謩曰,議藥廳入直,蓋爲輪次入侍,以爲恒習之地矣。使輪次入直,何如?上曰,依爲之。翼謩曰,提調先退,更進湯劑,何如?上許之,申晦持湯劑更爲入侍,進御訖。上曰,承旨任㻐許遞,其代洪樂純除授,牌招察任,房順房。上曰,明日延和門香祗迎儀註,置之,依例只入直擧行。上曰,今之追慕,惟在昔年,明年何心?奉考今年內,若有繼述之事,則豈可矇然?令春秋館堂郞,卽詣沁都,國初丁亥年,有可以繼述者,相考以來。上曰,下番翰林當下去矣,雖或考來,可爲之事,立春已屆,必不爲之矣。上曰,大臣·備局堂上入侍,儒臣持警世問答入侍。出榻敎上曰,諸執事淸齋,令吏曹郞廳摘奸來奏。出榻敎右承旨金魯鎭,副校理兪彦鎬,副修撰李澤遂,承命入侍。藥房諸臣先退。
丁亥十二月初九日午時,上御集慶堂。大臣·備局堂上引見入侍時,領議政金致仁,左議政韓翼謩,右議政金尙喆,刑曹判書趙雲逵,戶曹判書李思觀,兵曹判書李景祜,吏曹判書洪樂性,行副護軍鄭汝稷·李章吾,戶曹參判金時默,漢城右尹趙曮,行副司直閔百興,左副承旨鄭運維,副校理兪彦鎬,假注書韓德厚,事變假注書黃宅仁,記注官申煜,記事官南柱老,以次進伏訖。致仁曰,夜間聖候,何如?上曰,靜臥甚便矣。尙喆曰,日氣甚寒,善爲調攝,好矣。上曰,明日欲祗迎,故次對進定矣。致仁曰,明日祗迎,日寒如此,下情伏悶,日高後爲之,何如?上曰,欲早爲之矣。上曰,實錄考出後,必有宴賀間得來者,立春後則決不可惱我矣。翼謩曰,雖以繼述爲敎,亦可有勉從之事,元朝入侍,依前爲之,何如?上曰,不欲爲之矣。尙喆曰,歲首聞管籥之聲,然後滿城歡喜,伏乞還收藏樂之命。致仁曰,雖其月藏樂,過矣。上曰,難爲之矣。尙喆曰,春秋堂上,使之今日下直,好矣。上曰,卿等欲速見考來者,而予則只當見之而已。致仁曰,纔聞有春秋館堂·郞考來沁都實錄之命矣。無故堂上,只有韓光會一人,自當下往,而知春秋鄭亨復,是八耋耆社之臣,不當責以職事,今姑許遞,何如?上曰,鄭亨復,許遞,可也。出擧條知春秋鄭亨復許遞事。出榻敎致仁曰,行副司直趙明鼎·蔡濟恭,竝備堂還差,行副司直閔百興,仍察有司之任,刑曹判書趙雲逵,嶺南句管,行副司直元仁孫,湖南句管趙明鼎,海西句管兵曹判書李景祜,堤堰堂上差下,使之察任,何如?上曰,依爲之。出擧條行副司直趙明鼎·蔡濟恭,還差備堂,閔百興,仍察有司之任,刑曹判書趙雲逵,嶺南句管,行副司直元仁孫,湖南句管,趙明鼎,海西句管,兵曹判書李景祜,堤堰堂上差下事。出榻敎致仁曰,頃年金泉察訪趙台祥,仕滿三十朔後,因道臣狀罷,歸屬無處。其時大臣,援前例,陳達陞六矣。前察訪金翊休事,亦類是,翊休旣仕滿過屢朔之後,以親病曠官,爲道臣狀罷,而其無歸屬處,亦與台祥無異矣,金翊休依趙台祥例,陞六調用,何如?上曰,依爲之。出擧條致仁曰,營將陞資瓜滿前,以不職遞罷者,勿計朔數,還收資級,卽法典也。以本鎭事,被罷或居下,固可以不職論,至於中考,卽非上非下之謂也,此亦當以不職施行乎?不可不一番稟定,故敢達矣。上曰,卿等之意,何如?翼謩曰,不上不下曰中,往往中甚於下,何可不曰不職?然與下考有異,此或爲可恕之端矣。尙喆曰,居中被遞,雖與下考有異,加資之不爲還收,旣無明白可據之文,明承下敎,然後該曹可以擧行矣。上曰,中考者,一體,以加資施行,可也。出擧條致仁曰,昨年大臣,以錄事已行內外正職者,無得還屬錄事之意,陳達蒙允,而伊後不無掣礙難處之端,陳達之大臣,亦以爲然,今姑依前,擧行何如?上曰,所奏誠是,依爲之。出擧條景祜曰,臣曾以護軍登科人,有直爲加資之前例。金麟瑞當爲依例陞資之意仰達,而取考續大典,則有功臣嫡長上護軍六品加資之文,而勳府本無上護軍祿窠。此必是修整續典時,不考付祿規例之致,而旣與法文所載有異,何以爲之乎?上曰,本府雖無上護軍,已陞六,旣有前例者,加資。出擧條雲逵曰,頃者傳敎中,非四件事而登聞。雖下該曹,直爲草記勿施事,命下,而今者章陵守護軍,以本陵位田事擊錚,啓下本曹,而此亦四件事外,所當依傳敎擧行,而事係位田,臣曹不敢,直爲勿施,敢此仰達矣。上曰,極涉猥越,勿施。出擧條致仁曰,淸川江形便,問于監·兵營而議論岐貳矣。尙喆曰,安州兵營,适變後初設,今則城郭人民甚盛,而水道異前。故禁將李章吾,曾爲防築之計,而向日所築處頗傷矣。臣見前領府事洪鳳漢,則大爲慨然。仍謂臣曰,此江若善爲防築,則大有益於關防,而亦爲爲國報效之道云矣。上曰,此事,洪相自初擔當矣,禁將今方入侍,詳奏,可也。章吾進伏曰,關防重地,不善防築,以致潰決。臣方惶恐待罪,而原筒則不潰,臣意以爲,上流燕灘,疏鑿好矣。致仁曰,今則朝家不必費財力,而使本道帥臣,疏鑿好矣。翼謩曰,築而復潰,則多費民力,亦可悶矣。上曰,淸川江水道,若在於疏鑿,則其功比前可省,而勿論役之緊歇,一人築,其雖潰決,一人傍觀,不惜舊切,是豈謀國之道乎?此帥臣下去時,已有申飭,則今聞報備局,爲甲乎,爲乙乎?其若誠難,當爲直陳,而不此之爲,爲帥臣踏兩岐而立,其豈頃者面飭之意乎?千步內所決,其數不多,惜其前功,欲爲補築乎?依今者之議,只疏鑿灘口乎?其勿若是糢糊,詳細狀聞事,令備局分付帥臣。出傳敎上命賤臣,持入囚徒案,使承旨讀之,各告囚徒罪名。上曰,若非府屬,酗酒作拏,自有法曹,則宗親府之直囚,其涉多事,該堂從重推考。又下敎曰,噫,耆社,卽耆舊臣便處之府也,爲人袍帶推尋,豈非暮年多事乎?事當特推,而予則以耆舊參酌,此後申飭。以上出傳敎上曰,噫,近歲皆然,況暮年乎?今番當爲親政,以此分付兩銓。出傳敎上曰,該曹多有擧行之事云,政事當日爲之。出傳敎致仁曰,向來銓郞散配者,月已屢矣。上曰,銓郞處分者,歲律已暮,一倂放送事,分付。出傳敎翼謩曰,向來朝參時,大司諫安杓,幾入闕門,而遭嚴旨出去云矣。上曰,今聞大臣所奏,安杓處分過矣,特爲分揀。又下敎曰,頃者朝參時諸臺,今聞大臣所奏,不無參酌,一倂給牒敍用。以上出傳敎致仁曰,三南軍作米,民不願舊還,古則此時每特敎矣。上曰,歲律已暮,諸道舊還上未捧者一倂停捧事,令備局卽爲分付。出傳敎上曰,明年侍從臣父加資者,當爲幾人乎?致仁曰,南泰齊·李吉輔當陞資,而餘則未能詳知矣。上曰,古人云,人間七十古來稀,侍從臣父若有年七十者,昨年已諭,人子喜懼之心,若何?令該曹歲前廣問,歲初單子啓下,依例擧行。出傳敎上曰,學製已見,況陞補乎?陞補入格人計劃後來待事,分付該房承旨,德游堂入侍。出傳敎諸臣以次退出。
丁亥十二月初九日酉時,上御德游堂。陞補入格儒生入侍時,右承旨金魯鎭,假注書韓德厚,記注官申煜,記事官南柱老,幼學李度默·金鎜·李來·南巖老·曺翬振·申耆·韓晚裕·閔恒烈·南一耉,以次進伏訖。上曰,以次誦十抄中所入格題及首句,李度默進誦。上曰,誰也?魯鎭曰,故相臣李五寸姪也。金鎜進誦,上曰,誰也?鎜曰,孟山縣監金載祿子也。李來進誦,上曰,與李禾爲幾寸?魯鎭曰,李禾弟也。南巖老進誦,上曰,誰也?魯鎭曰,下番南柱老弟,而谷山府使南泰著子也。曺翬振進誦,上曰,誰也?翬振曰,故參判曺命敎再從孫也。申耆進誦,上曰,誰也?耆曰,輔德申思運姪也。韓晚裕進誦,上曰,誰也?晚裕曰,禮曹判書韓光會子也。閔恒烈進誦,上曰,誰也?魯鎭曰,爲副率矣。南一耉進誦,上曰,誰也?一耉曰,故郡守南公弼子也。上曰,一人不來云,有何故耶?魯鎭曰,鄭淞方在合製場中,未及待令云矣。上曰,合製明日出榜乎?魯鎭曰,收券旣小,明早可出榜矣。上曰,通讀規矩,何以爲之乎?魯鎭曰,講製兼行六七次,計劃而畢矣。諸臣以次退出。
上在慶熙宮。停常參·經筵。
中宮殿·惠嬪宮,藥房口傳問安。答曰,知道。
藥房都提調韓翼謩,提調申晦,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
以承傳色口傳下敎曰,禮房傳香後詣閤。
鄭運維,以都摠府言啓曰,今日入直內三廳,武兼禁軍及軍兵等,當爲中日習射,而臘享大祭齋戒相値,不得爲之之意,敢啓。傳曰,知道。
以承傳色口傳下敎曰,耽羅貢果持來人下去與否問之,入侍以奏。又下敎曰,親臨頒賞,亦有只郞廳待令之事,堂上置之。又下敎曰,右副申時使之進去矣,卽爲進去來後,入侍以奏。
傳于洪名漢曰,都承旨詣閤。
洪樂純,以義禁府言啓曰,忠淸道舒川郡投畀罪人宋濟魯,稷山縣成歡驛投畀罪人李宗榮,京畿廣州府良才驛投畀罪人金鈍等放送,承傳啓下矣。竝放送事,分付各該道臣之意,敢啓。傳曰,知道。
丁亥十二月初十日辰時,上御集慶堂。藥房入診入侍時,都提調韓翼謩,提調申晦副提調洪名漢,記事官尹正烈·申煜·南柱老,醫官方泰輿·李以楷·慶絢·吳道炯·鄭允說·李翊臣,以次進伏訖。翼謩曰,昨日酬應之餘,聖體若何?寢睡·水刺之節,亦何如?上曰,一樣矣。翼謩曰,昨日下敎,以日寒停,香祗迎。臣固知聖意出於攝養,而或恐聖候違和而然矣。上曰,氣未收拾而然矣。上進湯劑後,諸醫以次診候曰,脈候一樣,滑體亦好矣。上曰,提調更煎湯劑以入。晦持湯劑進伏,上進御後,翼謩曰,俄與首相,有所相議,而洪萬朝爲八道監司,而其子孫方在顑頷。其奉祀孫調用事,分付銓曹,何如?上曰,故判書洪萬朝,曾經八道道臣,而今聞大臣所奏,家無甔石之資云,誠可貴也。其曾孫奎漢,曾已見矣,年已六十五云,噫,其曾祖,卽常訓所謂卿等來否之人也,此人何待常例?若有其窠,不待都政,卽爲懸註備擬事,分付。出傳敎上曰,判書洪重孝,噫,君年望八,臣亦特陞,豈可以鄕爲家者,而況明年?於予心何抑也,而其在臣子之道,此豈若此之時,申勅其令來京,此敎中有無限底意,頃年旣有不遠遊之敎,況此時乎?此非特爲此人而言也。出傳敎上曰,命考實錄,其欲繼述爲民之意,耽羅之人亦吾民,而昔年愛恤者,況暮年乎?頃見濟州狀聞,今年穡事,可謂寒心,聞此,心豈弛乎?先貢來者,已下鄕後,五運漂風,莫知去處,已命尋訪,而在京者亦數十人云。噫,昔年明政殿慈聖賜米,若覩于今,豈無施恤之道乎?德裕堂常例外,當親臨賜米,入侍承旨,惠廳堂郞待令。出傳敎翼謩曰,前領相洪鳳漢,以三廳醫官間間調用於正職事,曾已陳稟蒙允矣。醫官李翊臣,不但術業精明,待令入侍,亦多勤勞,分付銓曹,相當職調用,何如?上曰,依爲之。上曰,蔘苓茶,自今日姑爲停止事。出榻敎上曰,禮房承旨摘奸後入侍事。出傳敎上曰,儒臣持麗史祭儀入侍。出傳敎副校理李澤遂,副修撰李致中進伏,上命讀麗史訖。諸臣以次退出。
丁亥十二月初十日巳時,上御集慶堂。都承旨·禮房承旨入侍時,都承旨洪名漢,右承旨金魯鎭,假注書韓德厚,記注官申煜,記事官南柱老,以次進伏訖。上曰,禮房讀祭報府,魯鎭讀至李東三名,上曰,誰也?魯鎭曰,曾經司畜署官員矣。讀至鄭羲祥名,上曰,誰也?魯鎭曰,鄭存謙叔也。魯鎭先退。上曰,儒臣讀麗史祭儀,李致中讀至九成條。上曰,藥房都提調更爲入侍。翼謩進伏,上曰,九成之樂與我國九成同異與否,問于樂師,後日以奏。翼謩曰,褒貶連日,再明當詳問以奏矣。翼謩先退。上曰,耽羅人未下去者幾人云耶?名漢曰,八十人已下去,三十人留在云矣。上曰,當於德游堂,召見耽羅人賜米,而入直禁軍,亦當召見饋粥,以此分付。諸臣以次退出。
丁亥十二月初十日午時,上御德游堂。都承旨入侍時,都承旨洪名漢,假注書韓德厚,記事官安廷玹,記事官南柱老,以次進伏訖。上曰,日寒故臥而窓外召見矣,奉審承旨已來乎?名漢曰,方待令閤外矣。上曰,右副承旨入侍。出傳敎樂純進伏,上曰,已爲奉審乎?樂純曰,俄已奉審而無頉矣。上曰,戶曹郞廳入侍。出傳敎李商重進伏,上曰,誰也?名漢曰,故判書李台重弟也。上曰,耽羅人使之入來。濟民齊進庭下,上曰,暮年豈忘汝等?頃見濟牧狀啓,知歲荒,故今汝輩回糧外,加給二斗米,持此往諭島中人民,以知予意,可也。汝等役名及姓名,高聲以奏,濟民等各各仰奏。上曰,所賜米盛於何器?名漢曰,例有賜給襦衣,今方待令矣。上曰,戶郞持入襦衣,裹米分給,而未及來待者,使其同類傳給。上曰,濟民持來者,或有唐柚子耶?濟民等曰,唐柚子所載船,漂風未到矣。上曰,濟民漂風者,方傳諭三南求得,汝等歸見漂風人家屬,傳此遍求之由,使識予意,可也。上曰,入直宣傳官入侍。出傳敎仍下敎曰,俄已下標信,禁軍將,率入直軍入來事,分付,禁軍將,率禁軍以入。上曰,禁軍將,誰也?名漢曰,尹勉亨也。上曰,與勉憲爲幾寸?勉亨曰,八寸矣。上曰,與勉升爲幾寸?勉亨曰,亦爲八寸矣。上曰,禁軍姓名及居住皆奏,禁軍各各仰奏。上曰,今方賜米濟民,念汝等寒,特爲賜粥,均食可也,今年市直,比昨年何如?禁軍等曰,比前年縮市斗三升矣。上曰,禁軍所饋粥,盛於小器以來,當親覽矣。上曰,禁軍將爲兄乎,勉憲爲兄乎?名漢曰,勉亨則老矣。上曰,見勉亨思勉憲,甚愴然矣,面給勉亨弓矢。名漢曰,判尹沈鏽,昨日政,除拜同經筵,而今日以獻官入闕,不爲肅謝,事甚未安,推考警責,何如?上曰,依爲之。出擧條諸臣以次退出。
上在慶熙宮。停常參·經筵。
夜一更,月暈廻土星。
中宮殿,藥房口傳問安。答曰,知道。
藥房都提調韓翼謩,提調申晦,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。夜益長氣益憊,將近三陽,予則一樣,明日入侍,宜矣。
以承傳色口傳下敎曰,建功湯入之。
洪樂純啓曰,憲府連日監察茶時,諫院闕啓,俱涉未安,兩司除在外外,未肅拜人員,竝卽牌招,何如?傳曰,允。
金相翊啓曰,判尹沈鏽,一向違召,尙不行公,事甚未安。卽爲牌招察任,何如?傳曰,允。
洪名漢,以弘文館言啓曰,新除授修撰徐浩修,副修撰宋載經,卽爲牌招察任,何如?傳曰,允。
洪名漢,以侍講院言啓曰,本院新除授文學洪纘海,自鄕上來云,卽爲牌招察任,兼弼善李徽中,時無職名。令該曹口傳付軍職,仍卽牌招察任,何如?傳曰,允。
兵曹口傳政事,副司直李徽中。
洪樂純,以義禁府言啓曰,時囚罪人李禮輔,杖一百,告身盡行追奪,流三千里定配,而依承傳,功減一等事,草記允下矣。流三千里減一等則爲徒三年,載在法典,李禮輔京畿龍仁縣駒興驛,徒三年定配,而依例發遣府羅將,押送配所,何如?傳曰,允。
鄭運維,以兵曹言啓曰,卽接昌慶宮衛將牒報,則本宮宣仁門內,柳木一株,因風折傷云,令該所依例䂨去之意,敢啓。傳曰,知道。
上在慶熙宮。停常參·經筵。
中宮殿·惠嬪宮,藥房口傳問安。答曰,知道。
藥房都提調韓翼謩,提調申晦,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
以承傳色口傳下敎曰,茶先入之,詣閤。
金光國啓曰,禮曹參判蔡濟恭,刑曹參議洪趾海,除拜後過三日不爲出肅,依定式推考警責,仍卽牌招察任,何如?傳曰,允。又啓曰,卽者副修撰李澤遂,以其親病,陳疏徑出,原疏纔已捧入矣,所當直捧禁推傳旨,而此與無端徑出有異,推考警責,何如?傳曰,允。
金相翊啓曰,判尹沈鏽,連日違召,尙不行公,事甚未安。卽爲牌招察任,何如?傳曰,允。
鄭運維,以弘文館言啓曰,本館下番,無他推移之員,不得以上番姑降入直之意,敢啓。傳曰,知道。
傳于趙德成曰,肅拜承旨入侍。
傳于金光國曰,承旨入侍時,實錄考出,翰林同爲入侍。
傳于金相翊曰,坐直承旨竝入侍。
傳于金光國曰,禮官同爲入侍。
金光國啓曰,三大臣·備局有司堂上,依下敎來待矣。傳曰,入侍。又啓曰,禮曹判書韓光會,參議李徽之,依下敎來待矣。傳曰,入侍。又啓曰,玉堂上下番俱空,事甚未安。副提學沈履之,卽爲牌招入直,何如?傳曰,允。
備忘記,傳于金光國曰,靜而思之,鼓吹過矣,鹿鳴詩,豈不云乎?君臣宴,鼓瑟吹笙,吹笙鼓瑟,其日只琴瑟與笙簧待令,一則繼述之意,一則遵故之道,以此分付。
洪名漢,以忠勳府言啓曰,本府書寫忠義衛金敍行瓜遞,代忠義衛全光佑差下,依例假郞廳稱號,何如?傳曰,允。
金光國,以司僕寺官員,以一二提調意啓曰,本寺分養馬,如有故失瘦瘠病傷不馴,則每於畢上納後抄出,分授營邑,依法典施罰,而有赦令則例皆蕩滌矣。今年所納分養馬有頉營邑現告成冊,今始齊到,而係是宥旨前事,似不當循例施罰,何以爲之?敢稟。傳曰,蕩滌。
吏曹參議金應淳疏曰,伏以,臣向於丐免之章,略陳懇迫之私,而誠以所叨職名,太不襯似,急於求解,不敢暇及於請由,只緣忱誠淺薄,未能格天,恩批之下,冞增惶隕。臣雖萬萬無狀,若念臣前後所被異數,則赴湯蹈火,安敢辭也?至於一切淸要之地,臣實自量已熟,逡巡屢日,不獲免則不可已,而一味淹伏,昧然無動,實非義分之所敢安。且臣父病,幸而少間,果以去晦上來,將欲復伸前懇,冀遂微諒。此際得接鄕信,臣父之病,重添輪感,諸症陟劇,食飮全廢,氣息澟綴,種種罔措之形,猥不敢悉擧,而區區焦煎之情,有難一日按住,玆敢疾聲仰籲,徑尋鄕路。伏乞天地父母,俯垂矜諒,特賜鐫削,仍治臣擅行之罪,以嚴朝綱,以安私分,千萬幸甚。答曰,省疏具悉。今覽爾章,誠難强迫,大政有命,本職許遞焉。
副校理兪彦鎬疏曰,伏以,臣向從縣道,猥陳情懇,乃蒙聖慈,曲賜恩遞,將護母病,感祝洪私。曾未數旬,除書復降,含恩畏義,抑情就道,而身觸重感,罪犯稽滯,乍從吏對,旋辱牌召,惶隕感激。章皇出肅,仍居禁直,已經多日,蓋爲粗伸分義之計,非臣情理可以離親供職而然也。仍伏念,臣竊有區區私懇,干冒崇嚴,極知猥越,而嘗聞君臣猶父子也,子之於父,何言不盡?臣請冒昧陳暴,以冀聖明之垂憐焉。臣父母年俱七十四矣,臣之竊科名覬祿仕,只欲少伸其反哺之私,而不自意濫蒙洪造,猥玷淸華,循初心而有乖,揣微分而增惕,又況老母宿病,近益沈綴,私情實難曠違,館職非比閑漫,臣欲隨除輒應,則去留牽情,未忍離捨,欲遲徊久淹,則官銜縻身,不敢寧處,又欲續續煩籲,則靜攝屢瀆,實非賤分之所敢出,臣每奉除旨,情窮勢蹙,誠恐忠孝兩失,彼此無當。徊徨眷顧,方寸徒亂,而重以生事寥落,子職多虧,甘旨之養,無以自致,衣食之累,反貽親憂,臣每念古人,如子路負米,毛義捧檄等事,未嘗不反顧戚戚焉。臣伏覩我殿下,敦孝爲治,體下無遺,凡朝臣之爲親丐外者,皆蒙準許。自惟螻蟻微私,雖不足恤,倘賴錫類之仁,特推一視之渥,畀以傍近小縣,俾臣得以將往,無曠定省,復取俸餘,以資藥餌。仍使自盡於民社簿書之間,則視今之優游華省,孤負職責,或可爲圖報涓埃之一道矣。伏乞聖慈,俯諒寸草微誠,特命有司,許其所懇,則在微臣獲伸便養之願,在聖朝益光孝理之政,公私實爲兩幸。臣屢叨見職,一味尸素,至若情私所迫,則自以忝居邇列,輒敢隨例乞恩,俯仰慙惶,尤增死罪。答曰,省疏具悉。所請許施焉。
檢閱南柱老疏曰,伏以,承政院左副承旨臣鄭運維,卽臣之姻叔也,所帶春秋兼銜,旣有應避之嫌,揆以法例,不可仍冒。玆陳短章,仰瀆崇聽,乞令該曹,照例遞改,以存公格焉。答曰,省疏具悉。翰林任重,承旨春秋減下,自有前例,令該曹依此擧行。
文學洪纘海疏曰,伏以,臣伏奉春坊除旨於病伏鄕廬之中,惶隕感激,義卽竭蹶,以謝恩命,第臣不幸有疾,今始來伏私次,而伏見日昨政目,則朴志源除兼輔德矣。臣泛聞其名姓,未嘗不神掉而骨戰,尙何忍名烈一院,以延晷刻也哉?此不獨擧世之所共知,抑亦聖上之所俯燭也。玆於召牌之下,承膺無路,隨詣闕外,敢陳短章。伏乞聖明,亟削臣職,以靖私義,千萬幸甚。答曰,此章給之。
丁亥十二月十二日辰時,上御集慶堂。藥房入診入侍時,都提調韓翼謩,提調申晦,副提調洪名漢,記事官尹正烈·申煜·南柱老,醫官方泰輿·李以楷·慶絢·吳道炯·鄭允說·許溫,以次進伏訖。翼謩曰,聖體調攝,若何?寢睡·水刺之節,何如?上曰,一樣矣。上進湯劑後,泰輿等以次診候曰,脈候調均,滑體亦一樣矣。上曰,提調持湯劑更爲入侍。晦持湯劑進伏,上進御後,翼謩曰,龍川民漂到鳳城者,以無均廳章標之故,禮咨出來,疑其有別情,使之査明咨覆矣。分付道帥臣,章標之留在其家與否,從速査啓,以爲回咨之地,何如?上曰,依爲之。出擧條名漢曰,右承旨金魯鎭,以其親病,陳疏留院,同副承旨金光國,亦以親病呈辭矣。上曰,今聞右承旨陳章云,與請由承旨一體許遞,前承旨金光國·趙德成·洪樂命,承旨除授,牌招察任,房順房。出傳敎上曰,儒臣持警世問答,與坐直承旨同爲入侍。出傳敎諸臣以次退出。
丁亥十二月十二日巳時,上御集慶堂。承旨入侍時,左副承旨鄭運維,假注書韓德厚,記事官安廷玹,記事官南柱老,以次進伏訖。上曰,注書出去,殿最所到者知來。賤臣承命謄入。上曰,承旨讀之。運維讀奏。上曰,京內外多未來矣。上曰,俄除承宣,房次何如?注書知入。賤臣承命謄入。運維奏曰,金相翊爲戶房,臣爲禮房,趙德成爲兵房,金光國爲刑房,洪樂命爲工房矣。上曰,注書出去,春坊入直一人召入。兼弼善李徽中進伏,上曰,講何卷?徽中曰,講詩傳第八卷矣。上曰,餘二卷矣,此後則何冊?徽中曰,周易當前,而更當稟定矣。諸臣以次退出。
丁亥十二月十二日未時,上御集慶堂。承旨入侍時,右承旨金光國,假注書韓德厚,記事官柳焵,記事官南柱老,以次進伏訖。上曰,上番讀實錄考來別單。焵讀之,上愀然曰,勿讀干支,可也。讀至德壽宮起居宴屢次等語,上曰,多得來者矣。讀至冬至日停賀,上以手扣門閾曰,不謀而同矣,獻壽等事多考出,故必疾馳而來矣。光國曰,天理人情,獻壽一節,不可不擧行矣。上曰,德壽宮在於何處?焵曰,無可考文跡矣。光國曰,宋孝宗,奉高宗於德壽宮,似用此義矣。上曰,然矣。讀至勸酒至醉,欲吹笛歸等語,上曰,此在何時?如見其時景像矣。焵曰,九月二十日矣。讀至十二月十六日設宴,上曰,今年十二月十六日立春,誠非偶然矣。注書出去知入,何時立春,賤臣還奏十六日未初一刻立春。光國曰,國朝盛事,豈不繼述乎?上曰,臣下之心無怪矣,讀至禁大斗收斂。上曰,點標,焵以筆點之。上曰,今日命召大臣及惠堂者,非獨常平斗量,有意存焉,欲於前席決定矣。光國曰,氷凘滿江,速往速來,亦神異矣。上曰,果神速矣。書啓讀之,可也。焵讀畢,上曰,離發日,宿何處?焵曰,其日宿金浦,翌日艱渡氷凘矣。上曰,順渡矣。諸臣以次退出。
丁亥十二月十二日酉時,上御集慶堂。大臣·備局堂上·禮堂,同爲入侍時,領議政金致仁,左議政韓翼謩,右議政金尙喆,戶曹參判金時默,行副司直閔百興,禮曹判書韓光會,參議李徽之,左承旨金相翊,右副承旨金光國,假注書韓德厚,記事官柳焵,記事官南柱老,以次進伏訖。上曰,實錄果有得來者矣。致仁曰,臣等,自外聞之,已謂奇異矣。上曰,上番更讀別單,焵讀至吹笛二字。上曰,其時事如見矣。承旨出去,招掌樂院笛生一名,可也。光國招入笛生,上曰,窓外,吹與民樂步虛詞,可也。致仁曰,追慕過矣,抑情何如?翼謩曰,聖心之興感,宜矣,而七情中悲喜不可不節矣,皇天陟降,眷顧聖躬,以歡心仰體,豈不盛哉?尙喆曰,聖孝卓越百王,而邦慶則四百年所無之事也。上曰,嗚呼。否德無能,四十載臨御,何事繼志,何事述事?況値今年,此心罙切,命考實錄,意蓋深矣。嗚呼,明年卽國初戊子也。忍過今年,歲律將暮,三春將報,此亦丁亥所有乎?今覽考來丁亥臘月十六日設小酌于便殿,聞此而追慕倍切。昔年十六日,卽此月十六日也,年雖異前,古今丁亥一也。嗚呼,丙戌,其旣繼述,況丁亥乎?其年旣設小酌,予於此日,當與世孫及大臣·國舅,設小饌於德游堂,依頃年耆社例,饌不過五器,酒則以太室飮福樽酒取用。嗚呼,九月二十日陪歡,有我欲令吹笛之敎,其日雖過,特召樂生吹笛而臥聞,此亦繼昔年吹歡之意也。其日鼓吹等節,置之,餘酒餘肴,只賜饌于承史玉堂。出傳敎光會進伏,上曰,卿速來矣。致仁曰,順渡氷凘,若有助矣。上曰,柳焵非但此事,爲人善矣。致仁曰,文亦能矣。上曰,今番春秋館堂上往來,其涉神速,堂上熟馬一匹賜給,郞廳半熟馬一匹賜給。出傳敎致仁曰,臣等旣入侍進爵之節當定奪,而人君動作時,豈無前部鼓吹乎?翼謩曰,禮文有忌日,元無忌月忌歲之事矣。上曰,其言則是矣。光會曰,臣待罪禮官,敢此仰達矣。聖慕雖無窮禮經所無之事,豈可爲之乎?伏乞還收藏樂之命。徽之曰,殿下爲三代之治,禮樂不可斯須廢也。上曰,若是下敎,大臣旣請,只許前部鼓吹,都尉·九卿·崇宰,正一品宗臣許參而陪宴之饌,只從頃者耆英館例擧行。出傳敎致仁曰,世孫進爵時,不可無儀註矣。翼謩曰,繼述之事,豈無儀節乎?尙喆曰,拜禮時,當有臚唱,宜備節次儀節矣。光會曰,以禮爲之,實合事宜,伏乞更加三思。徽之曰,事無大小,皆有儀文矣。相翊曰,擧行有節次,不可廢矣。上曰,今番此擧,卽追昔小酌儀註,只從略擧行,而進爵一節,隨時爲之,勿爲磨鍊。出傳敎上曰,今番望祭,當延和門香祗迎,該房知悉。出傳敎上曰,儒臣上下番入侍。出榻敎兪彦鎬·李致中進伏,上曰,注書出去,三馬牌二介持來賤,臣承命持入。上曰,兪彦鎬往抱川,李致中往水原,廉察以來,分授馬牌。今考實錄,一則追慕,一則繼述,而其中大斗重歛之獘一也。噫,捧大斗頒小斗,爲今之民獘,此豈常平之道乎?此後犯此者,當施贓律,嚴飭諸道,先遣畿甸廉問,亦爲嚴飭。出傳敎諸臣以次退出。
上在慶熙宮。停常參·經筵。
嬪宮誕日,大殿·中宮殿·惠嬪宮·世孫宮,政院口傳問安。答曰,知道。
嬪宮,政院單子問安。答曰,知道。
大駕詣彰義宮後,王世孫遣宮官問安。答曰,知道。政院·藥房口傳問安。答曰,知道。
中宮殿·惠嬪宮,藥房口傳問安。答曰,知道。
藥房都提調韓翼謩,提調申晦,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
以承傳色口傳下敎曰,再次茶亦爲入之,待下敎詣閤。又下敎曰,明日香祗迎,當於延和門爲之,時刻待下敎,只入正時。又下敎曰,十六日殿座時刻,辰初初刻爲之,待下敎,只入正時。
金光國啓曰,憲府連日監察茶時,事甚未安。大司憲成天柱,卽爲牌招,何如?傳曰,允。
趙德成,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
金光國,以侍講院言啓曰,本院文學洪纘海,旣有上疏還給之命,卽爲牌招察任,何如?傳曰,允。
傳于洪名漢曰,領·右相·內局入侍,同爲入侍事,使備邊郞傳諭,備局有司堂上,亦令內局同爲入侍。
趙德成,以禁衛營言啓曰,今日本營褒貶時,闕內入直哨官,依前定奪,使之替代來參之意,敢啓。傳曰,知道。又以兵曹言啓曰,景福宮衛將趙藺,昌德宮衛將金命纘,昌德宮衛將趙載恭,俱以實病,勢難供職,呈狀乞遞,竝今姑改差,何如?傳曰,允。
傳于金光國曰,內局入侍。
金光國啓曰,大臣·備局有司堂上,依下敎來待矣。傳曰,入侍。
趙德成,以兵曹都摠府言啓曰,臣等,來會中日廳,內三廳及武兼,纔已畢試,而禁軍試射之際,動駕有命,今日中日,姑爲停止之意,敢啓。傳曰,知道。
以守宮吏官望筒,傳于鄭運維曰,以首爲之。
傳于趙德成曰,侍衛諸臣三軍門軍兵毛具。
金光國,以禮曹言啓曰,今此彰義宮擧動時,王世孫祗迎隨駕等節,何以爲之?敢稟。傳曰,置之。
傳于鄭運維曰,回駕時刻,待下敎爲之,單子置之。
傳于趙德成曰,欲見之都監吹笛手二名待令。又傳于趙德成曰,隨駕軍兵饋粥。
鄭運維啓曰,領議政金致仁,右議政金尙喆有稟達事,來詣請對矣。又啓曰,判府事金陽澤有稟達事,來詣請對矣。又啓曰,諸承旨有稟達事,來詣請對矣。
洪名漢啓曰,藥房三提調有稟達事,來詣請對矣。
藥房口傳啓曰,今日此擧,固知追遠之聖孝,出尋常萬萬。今在屢百年之後,欲尋舊宮遺址,雖廣詢博訪,難保其必得,何幸燕喜坊,昭載於勝覽。德壽宮,宜不外於當日侍御所,以此形止,廣加搜訪,或不無可得之路。決非深夜猝乍間可爲之事,卽今更籌向深,夜氣凄寒,靜攝中一時經過於疏冷之舊邸,萬萬憂迫。臣等,相率求對,伏乞暫許入侍,垂聽臣等之所陳,千萬幸甚,惶恐敢啓。無批答。
鄭運維啓曰,領議政金致仁,判府事金陽澤,右議政金尙喆,嚴敎之下,宜不敢更爲煩瀆,而曉鼓將動,回鑾尙遲,有不可不入侍陳達者,又敢相率求對矣。
以承傳色口傳下敎曰,無論東門外三里許與安巖洞,有時敏堂,豈御其處乎?今番詳細知之,然後當起臥處,往而奉審後回駕矣。又下敎曰,常談,明日此時知之然後同駕矣。又下敎曰,其時有廣延亭,豈御其處乎?此乃虛言,詳細知奏,然後當起於坐所矣。又下敎曰,來日甲戌日矣,雖計年,豈如此乎?斯速知奏。又下敎曰,一心惟在昔年已諭意,如此則予當往鍊戎臺矣。又下敎曰,其若有誠,有氷魚冬笋,德壽宮·燕喜坊,寧不知耶?旣已考來後,此心難耐,詳問以奏。又下敎曰,來時忘之,入直扈衛廳入去入直。又下敎曰,詳知然後,當召見矣。燕喜坊在於何處,德壽宮所聞,亦何如?知奏。又下敎曰,予則此處穩宿,挾輦百名在闕待明替代。又下敎曰,祗迎,停。待明禮房入去,傳香後還來。
備忘記,追憶明年,此心何耐?德壽·燕喜,聞然後心可紓矣。又備忘記,今日宿昔年賜第,誠是料表,此亦陟降攸賜,雖然筵憶國初,此心憧憧,雖然德壽宮·燕喜坊,知基然後可回。再明日君臣,不過飮福而已,以文觀之,獻壽設酌,其名異焉。今者校正,允合於古矣。又備忘記,實錄奉考之後,此心萬倍,其欲繼述,只在十六,事與心違,朱書不復聞,聖語曾已諭,此正忠臣·志士掩抑處也。此猶若此,況國初乎?不肖冥然逢此年此月,旣望設酌之外,更無盛事,事不諧矣。思之及此,心隕膽墜,初來時不諭,今乃諭,意亦深矣。德壽宮在於何處,燕喜坊亦在於何處?其基詳問奉審,然後回駕。此亦豐壤與追慕洞樹碑之意也。誠之所到,金石可透,豈可昧然?噫,初事雖違,知此然後,此心少紓,廣問以奏。又備忘記,傳于金相翊曰,己卯年親耕後宣饌時,殿庭已有軒歌,而賜酒而已,無儀註,耆社小酌時,鼓吹雖在門,亦小酌而亦無儀註,今亦一也。體國初欲令吹笛之敎,遵毛詩,只令鼓瑟吹笙,亦何異於國風唐詩乎?儀註亦張大,豈國初便殿小酌之意乎?儀註置之,此乃內殿,侍衛繖扇,亦置之。文官南行中爲外裔者,許其陪筵,無職名者,令該曹口傳付軍職。樂工只執事典樂一人,琴者·瑟者·笙者入庭,餘皆置之,協律郞亦置之。盤器麪一·肴一·湯一·實果一·乾肉一待令。
上在彰義宮。
丁亥十二月十三日辰時,上御集慶堂。藥房入診入侍時,都提調韓翼謩,提調申晦,副提調洪名漢,記事官尹正烈·柳焵·南柱老,醫官方泰輿·李以楷·慶絢·吳道炯·鄭允說·許溫,以次進伏訖。翼謩曰,聖體調攝,若何?寢睡·水刺之節,何如?上曰,一樣矣。上進湯劑後,泰輿等以次診候曰,脈候一樣調均矣。上曰,奉覧實錄,考來九月實錄,此心隕墜,昨日下敎,豈爲樂也?意在繼述,靜而思之,事與心違,此則當下敎,而明日卽孝婦生辰也,一欲見焉。今日當謁彰義,侍衛衛軍,皆以入直擧行,訓將只率標下軍隨駕。只備局有司堂上隨駕,道由夜晝介,駕轎二雙待令,時刻隨時,只入三嚴。出傳敎上曰,景福宮動駕時,侍衛,仍,禁軍一番,扈衛廳一番,前後廂軍二哨隨駕,依例擧行,而其令同牌軍擧行,時刻差遲。日寒,小次以守宮入接處爲之。世孫祗迎,當隨予時刻,勿爲擧行。出傳敎上曰,今日擧動時,二品以上隨駕事。出榻敎上曰,恩彦·恩信一體參坐。出傳敎上曰,戶曹判書入侍事,下敎。出傳敎上曰,昨夜今曉下敎,而因予心耗,莫能記得。朝來乃覺,旣與己亥故事,予心怳然,旣覺之後,其何强行?雖然今年此月十六日,今考實錄,誠非偶然。噫,加不可一日進,減不可一日退,其日當詣景福宮康寧舊基,以十五日餕餘酒,予先飮福。世孫以下諸臣,皆令飮福,律令之饌,予與元良諸臣,同食於殿庭。嗚呼,豈云高也?陟降在上,洋洋如在,此亦不肖繼述之道也。琴瑟·笙簧,皆令置之,其日遵四月故事,當行文臣庭試於勤政殿,一依重試例,當爲賜第,以此令該曹擧行。文臣庭試,例有對擧,況昔年愛恤之武士乎?武臣對擧庭試,當於同日爲之,亦爲分付該曹,殿座三嚴,以辰正初刻單嚴。出傳敎諸臣以次退出。
丁亥十二月十三日未時,彰義宮擧動入侍時,行都承旨洪名漢,左承旨金相翊,右承旨鄭運維,左副承旨趙德成,右副承旨金光國,同副承旨洪樂命,記事官尹正烈,假注書韓德厚,記事官柳焵,記事官南柱老,以次陪從。上具翼善冠·袞龍袍,乘輿出通化門,延和門外降輿乘轎,藥房都提調韓翼謩,提調申晦,副提調洪名漢,持湯劑進伏,上進御。大駕入彰義宮後,諸臣以次退出。
上在彰義宮。停常參·經筵。
王世孫遣宮官問安。答曰,知道。
政院·藥房口傳問安。答曰,知道。
朝廷二品以上,六曹堂上口傳問安。答曰,知道。
王世孫遣宮官夕問安。答曰,知道。
金光國啓曰,侍講院官員來言,王世孫將以進見次上來云矣,敢稟。以承傳色口傳下敎曰,其止之。
藥房口傳啓曰,淸蹕之移駐舊邸,已經一宿矣。湯劑之不得進御,已至中昃矣。焦遑憂迫,輒此瀆告,聖明之所欲知者,卽昔年遺址,而燕喜舊基,勝覽所載,坊民流傳。不啻明的,德壽舊宮之爲某處,實錄所載,如是歷歷,譜略所錄,又相沕合,則此豈非憑信而無疑者乎?今距數百年之後,得此明據,莫非聖孝所感。伏乞亟許入侍診候,仍進湯劑,趁早回鑾,千萬幸甚,惶恐敢啓。無批答。
禮房承旨有稟達事,來詣請對矣。
金光國啓曰,大司憲成天柱有稟達事,請對矣。
傳于洪名漢曰,今日雖頭白,知德壽宮之爲昌慶·昌德,然後當回鑾矣。臺臣請對,當該承旨知入。
備忘記,明年何年?今年用心,命考實錄,不過追慕,不先不後,適在此月乎?敢效丙戌古事,其欲設酌,事與心違,此已不孝,何以寫心?來舊邸有此擧,噫,氷魚·冬笋,其能致之,況此乎?此亦不孝,我國文獻雖貿貿,此豈不知?設酌,事與心違,古事其亦不知,此豈孝哉,此豈孝哉?此亦誠淺,此亦誠淺矣。又備忘記,噫,今日此行,是豈樂爲?一則追慕,一則繼述,追慕何事,繼述何事?政院考奏,不過奏前,追憶昔年,此心若何?德壽宮莫知何處而後回駕,是曰孝乎,是曰孝乎?此處莫知而後,其將回駕,曰孝乎,曰孝乎?此髮雖白,莫知而回駕乎?政院知悉。
以承傳色口傳下敎曰,更有所考乎?知奏。又下敎曰,譜略,朗原君爲之,其時所爲之事,今豈不知?必多聚故事而爲此,密陽君子處問之。
備忘記,傳于洪名漢曰,伊後其雖便臥,今日若有臣子,豈敢以頃日所進者,奏於其君乎?李遠所奏,亦涉曚曨,內局都提調之納命召,萬萬過矣。欲命減膳而猶默,政院知悉。
傳于鄭運維曰,李遠,人事庸劣,停擧。
鄭運維啓曰,領議政金致仁,判府事金陽澤,右議政金尙喆,前夜求對,迄無承批,今又日勢已謩,尤不勝萬萬憂迫,更此相率求對矣。
以承傳色口傳下敎曰,使宗簿提調譜牒奉審,而奉審時盥洗爲之。又下敎曰,提調·臺臣,有父有子,不知今日予心乎?臺臣遞差,斯速知奏。又下敎曰,臺臣求對捧入,當該承旨遞差。又下敎曰,連二日相考,只考前日所已知之處所乎?竝與蓮池而已知之矣,更有考出於他處者乎?又下敎曰,來年五月實錄所書,無處所,俄者所奏,在於寶鑑乎,在於誌狀乎?知奏。又下敎曰,多知古事儒生處,廣問,可也。又下敎曰,前已諭,今亦諭,前後停擧人解停。又下敎曰,相考以入者,皆是前所已知者,政院駭然矣。又下敎曰,再明日雖異,明年報春,藏樂則過矣,前後部鼓吹,陳而不作。又下敎曰,燕喜坊之爲崇敎坊,果然矣。時御所爲德壽宮云,昌慶·昌德·景福間知奏。
政院啓曰,臣等,連伏承下本院傳敎,實不勝惶悶罔措之至。傳敎中有知德壽宮之爲昌慶·昌德,然後當回鑾之敎,而以實錄及寶牒所載推之,則上王當日時御所,乃是廣延樓。廣延樓卽昌德宮,則昌德宮之爲德壽宮,事理似然。此外可據文跡,窮搜博訪,終無可得之路。自此而久於踈冷之舊邸,以致回鑾之尙遲,此莫非臣等愚迷·蒙昧之罪也。惶恐待罪之意,敢啓。無批答。
傳于趙德成曰,興化門外,盡皆下鑰。
洪名漢,以吏曹言啓曰,今此宗廟望祭大祝,前校理尹弘烈塡差矣。時無職名,令該曹口傳付軍職,何如?傳曰,允。
傳于趙德成曰,軍兵饋粥。
趙德成,以訓鍊都監言啓曰,依傳敎,隨駕軍兵等處,設粥分饋之意,敢啓。傳曰,知道。又以御營廳言啓曰,依傳敎,隨駕將校·軍兵等處,設粥分饋之意,敢啓。傳曰,知道。又以禁衛營言啓曰,依傳敎,本營隨駕槍劍軍等處,設粥以饋之意,敢啓。傳曰,知道。又以兵曹言啓曰,依傳敎,隨駕駕後與禁軍及標下軍兵等處,設粥以饋之意,敢啓。傳曰,知道。
備忘記,噫,爲國初,若是用心,而輔相納召,於先不肖,於臣不誠,其考杳然。相臣納召,寔予不誠,德壽宮之號稱,予亦知矣,而莫知昌德·昌慶,予何回駕?政院知悉。
上在彰義宮。
上在慶熙宮。停常參·經筵。
自辰時至午時,日暈。夜自三更至五更,月暈。
王世孫遣宮官問安。答曰,知道。
政院·藥房口傳問安。答曰,知道。
朝廷二品以上·六曹堂上口傳問安。答曰,知道。
藥房口傳啓曰,當此聖候靜攝之時,舊邸之駐蹕,今已三日矣,診候之不許,亦已經宿矣。臣等之焦遑悶迫,有不可勝言,昨日竟夕顒俟,終未承入侍之命,故煎待之湯劑,雖不得不冒死封入,亦未敢知進御與否,達宵憂煎,罔知攸措。趁早入診,謹察聖候,斷不可已,千萬伏望,惶恐敢啓。無批答。
以承傳色口傳下敎曰,安心勿胥命,卽爲入來之意,遣史官傳諭,命召仍爲傳授。
趙德成啓曰,卽者議政府錄事來言,左議政韓翼謩,罪孼甚重,方在席藳竢勘中,所授命召,不敢晏然祗受,又納命召,何以爲之?敢稟。
傳于鄭運維曰,如此之時,豈可如是乎?太過矣,卽爲入來事,遣史官傳諭。仍傳命召。
鄭運維啓曰,領議政金致仁,判府事金陽澤,右議政金尙喆,率二品以上,更爲求對矣。又啓曰,禮曹判書韓光會,兵曹判書李景祜,以明日試事,有及時稟定事,來詣請對矣。又啓曰,諸承旨有稟達事,更爲請對矣。
傳于洪名漢曰,大臣及禮兵判,回駕後入侍。
傳于鄭運維曰,明日動駕時刻似晩,以卯正三刻爲之。又傳于鄭運維曰,明日動駕時刻,以辰初初刻,單嚴爲之。
傳于洪名漢曰,大臣入侍時,禮判·騎判·戶判同爲入侍。
以寶劍望筒,傳于趙德成曰,以之次爲之。
鄭運維啓曰,領議政金致仁,右議政金尙喆,依下敎來待矣。又啓曰,判府事金陽澤,依下敎來待矣。又啓曰,禮曹判書韓光會,兵曹判書李景祜,依下敎來待矣。金相翊啓曰,戶曹判書李思觀,依下敎來待矣。
傳于洪名漢曰,入侍。
傳于趙德成曰,吏兵房承旨,待下敎入侍。
洪名漢啓曰,假注書韓德厚,身病猝重,勢難察任,今姑改差,何如?傳曰,允。
鄭運維,以侍講院言啓曰,明日王世孫隨駕時,宮官不可不備,兼司書李澤遂,時無職名,令該曹口傳付軍職,以爲進參之地,何如?傳曰,允。
趙德成,以兵曹言啓曰,依下敎,隨駕禁軍與駕後及標下軍兵等處,設粥以饋之意,敢啓。傳曰,知道。又以御營廳言啓曰,依傳敎,隨駕將校·軍兵等處,設粥分饋之意,敢啓。傳曰,知道。又以御營廳言啓曰,依傳敎,本營隨駕軍兵等處,設粥以饋之意,敢啓。傳曰,知道。又以訓鍊都監言啓曰,依傳敎,隨駕將校·軍兵等處,設粥分饋之意,敢啓。傳曰,知道。又以義禁府言啓曰,明日擧動時,王世孫隨駕考喧,左右都事,無以推移,假都事二員,卽令該曹依例差出,何如?傳曰,允。又以兵曹言啓曰,今十二月十五日,金浦居摠戎廳軍士金五狀稱名人,自興化門入來,差備門外擊錚,依例令攸司囚禁科罪,當該守門將鄭暘臣,依定式推考,何如?傳曰,允。又以兵曹言啓曰,今十二月十六日景福宮擧動時,光化門石等處,依例令漢城府撤毁,亦令繕工監,紅箭門豎立事,分付何如?傳曰,允。又以備邊司言啓曰,鐵原府使柳達源,在任身死矣。返柩時,依法典擔軍題給之意,分付所經各道,何如?傳曰,允。又以義禁府言啓曰,今秋冬等本府郞廳等褒貶等第,當爲磨鍊以入,而連有事故,限內不得爲之之意,敢啓。傳曰,知道。又以兵曹言啓曰,本曹今丁亥年秋冬等褒貶等第,磨勘以入,而所屬司僕寺·典設司·訓鍊院官員等褒貶,因各其提調及堂上有故,不得一體磨勘之意,敢啓。傳曰,知道。又以濬川司郞廳,以都提調意啓曰,本司都廳及師廳今丁亥年秋冬等褒貶等第,磨勘以入之意,敢啓。傳曰,知道。又以訓鍊都監從事官,以都提調意啓曰,都監從事官禁松參軍及諸將官等,今丁亥年秋冬等褒貶,當爲等第,而都提調臣金致仁,大將臣鄭汝稷有故,限內不得磨勘之意,敢啓。傳曰,知道。又以忠勳府言啓曰,今丁亥年秋冬等褒貶,當爲磨勘,而本府有司堂上完恩君臣李殷春,方在外任,限內不得爲之之意,敢啓。傳曰,知道。又以御營廳言啓曰,本廳從事官及諸將校,今丁亥年秋冬等褒貶,當爲等第,而都提調臣韓翼謩,大將臣金漢耉俱有故,限內不得磨勘之意,敢啓。傳曰,知道。又以禁衛營從事官,以都提調意啓曰,本營從事官及諸將官等,今丁亥年秋冬等褒貶,當爲等第,而臣金尙喆,大將臣李章吾有故,限內不得磨勘之意,敢啓。傳曰,知道。
洪名漢,以中樞府言啓曰,本府郞廳及醫員錄事等,今丁亥年秋冬等褒貶,當爲磨勘,而領府事尹東度有身病,限內不得爲之之意,敢啓。傳曰,知道。又以宗親府郞廳,以有司堂上意啓曰,本府郞廳矣今,丁亥年秋冬等褒貶等第,當爲磨勘,而堂上三員內,一員未差,一員有故,限內不得爲之之意,敢啓。傳曰,知道。又以吏曹言啓曰,本曹所屬宗簿寺官員等,今丁亥年秋冬等褒貶,當爲等第,而因本寺提調有故,不得磨勘之意,敢啓。傳曰,知道。
金相翊,以宣惠廳郞廳,以都提調意啓曰,本廳郞廳等,今丁亥秋冬等褒貶等第,磨勘以入,而一處刀擦之意,敢啓。傳曰,知道。又以戶曹言啓曰,本曹郞廳及所屬各司官員,今丁亥秋冬等褒貶,依前例磨鍊以入,而五部則漢城府堂上有故,內資寺·內贍寺提調有故,不得磨勘,軍資監去春夏等褒貶,因提調有故,限內不得磨勘矣。今則其時官員,旣多遷轉,有難考績,依近例蕩滌,何如?傳曰,知道。又以戶曹言啓曰,本曹所屬各司,今丁亥秋冬等褒貶磨勘時,義盈庫啓本中四字,廣興倉啓本中,一字誤書,擦改之意,敢啓。傳曰,知道。
鄭運維,以禮曹言啓曰,本曹今秋冬等褒貶,當爲磨勘,而堂上有故,限內不得爲之之意,敢啓。傳曰,知道。
金光國,以刑曹言啓曰,曹屬典獄署官員等褒貶,本曹參議,例與該房承旨,同爲磨勘,而參議洪趾海未肅拜,不得一體磨勘以入之意,敢啓。傳曰,知道。
洪樂命,以工曹言啓曰,本曹郞廳今丁亥年秋冬等褒貶及屬司繕工監·尙衣院·掌苑署·典涓司,今丁亥年秋冬等褒貶合五度,磨勘以入,而瓦署·造紙署今丁亥年秋冬等褒貶,因其該署提調之有故,限內不得磨勘之意,敢啓。傳曰,知道。
以鄭趾煥·申光藴·趙瑗爲南行假注書。
鄭運維啓曰,都承旨洪名漢,試所承旨落點矣。卽爲牌招,何如?傳曰,允。傳于鄭運維曰,開陽門仍留,牌去來催促。
領議政金致仁,判府事金陽澤,右議政金尙喆聯名箚曰,伏以,殿下何爲而爲此擧也。以聖上羹墻之孝思,必欲灼知壽宮之遺址,以至經夜於舊邸,追遠之誠,孰不欽嘆?而今則實錄所載,譜牒所錄,參互脗合,歷歷無疑。自此故蹟可以徵信,聖心可以渙釋,而回鑾之命,猶且不下,藥院請診,而反承非常之敎,臣等求對,而終靳一字之批,一日二日,上下相阻,群情焦迫,國事罔涯,至於春宮進見之請,亦復一例牢拒,不少體諒,噫嘻,此何景像也?臣等,不勝萬萬憂迫,冒死流涕而陳之,惟聖明俯垂諒察,趁卽還宮,以副擧國顒祝之望焉。取進止。答曰,省箚具悉卿等之懇。噫,實錄奉來後,此心萬倍,而燕喜坊名,今雖詳知,莫知莫基之在何。德壽宮必在昌德·昌慶之間,而亦莫知焉。雖由於我國文獻貿貿,古事之昧昧,其若有誠,豈乎至此?自恧王·孟,定日在明,有酬應之事,故今日强而回駕焉。仍傳曰,遣史官傳諭。
校理宋志淵疏曰,伏以,臣近隨病親,來在嶺外,而除旨荐降,仍有馹召之命,且惶且感,不知措躬之所也。揆諸義分,宜卽登途,以伸叩謝之忱,而第臣老母,卄載貞疾,恒日澟澟之中,重添近來輪行之症,元氣虛弱,客邪易侵,兩旬三感,漸就危篤,臣方左右扶護,晝宵焦灼。以此情理,實無晷刻離捨之望,雖知瀆擾之爲罪,而不敢自阻於孝理之下,玆從縣道,仰控血懇。伏乞聖慈,俯垂矜諒,亟削臣本兼諸職,以便救護,仍治臣逋慢之罪,以肅朝綱,千萬幸甚。踏啓字。
副修撰李澤遂疏曰,伏以,臣猥陳私懇,曲蒙恩遞者,亦已屢矣。臣雖愚迷,豈不知義分之至嚴,瀆擾之爲懼哉?誠緣情理所迫,萬不得已故耳。臣母病狀,自經向者毒感之後,凡節尙未蘇完,氣息一倍澌綴,以此情私。實難離捨供職,而番次適空,推移無路,黽勉持被,已多日矣。卽接曉來家信,則又自昨夕,寒戰大作,達宵若痛,見方澟澟云。臣纔聞此報,寸心煼灼,未暇他顧,玆敢忙拜短章,徑出禁門。伏乞聖慈,特加憐察,亟削臣職,仍治臣罪,以便救護,以昭法紀,不勝幸甚。踏啓字。
丁亥十二月十五日巳時,還宮入侍時,行都承旨洪名漢,左承旨金相翊,右承旨鄭運維,左副承旨趙德成,同副承旨洪樂命,記事官尹正烈,假注書韓德厚,記事官柳焵,記事官南柱老,以次陪從。上具翼善冠·袞龍袍,乘輿出彰義宮大門外,降輿乘轎。領議政金致仁,判府事金陽澤,右議政金尙喆進伏。上曰,方下入侍之命,還宮後入侍,宜矣,時原任大臣入侍事。出駕前下敎致仁曰,湯劑方待令矣。上曰,藥房提調持湯劑入侍。駕前下敎提調申晦,副提調洪名漢,持湯劑進伏,上進御。大駕還入大內,諸臣以次退出。
丁亥十二月十五日未時,上御集慶堂。時原任大臣兵禮判·戶判,同爲入侍時,領議政金致仁,判府事金陽澤,右議政金尙喆,戶曹判書李思觀,兵曹判書李景祜,禮曹判書韓光會,右承旨鄭運維,假注書韓德厚,記事官柳焵,記事官南柱老,以次進伏訖。致仁曰,臨御舊邸,歷日還宮,勞動之餘,聖候何如?上曰,德壽宮舊基,未得詳知,心不寧矣。致仁曰,湯劑當進御矣。上曰,藥房提調持湯劑入侍。出榻敎提調申晦,副提調洪名漢,持入湯劑,上進御後下敎曰,都承旨讀輿地勝覧燕喜坊條。名漢讀畢。尙喆曰,昌德·昌慶二宮形止,聖宸尙未釋然,故臣等惶悚,而德壽宮則必昌德宮矣。致仁曰,屢日不得診候,今許醫官入診,何如?上曰,置之。致仁曰,甚惶悶矣。晦曰,明日湯劑,出宮時當進乎?上曰,依爲之。名漢曰,興德寺在燕喜坊云矣。上曰,然則燕喜坊詳矣。上曰,讓寧舊基尙存云矣。致仁曰,石材猶新矣。上曰,左副承旨入侍。出榻敎光會曰,今番科名,當以何科爲名乎?上曰,以遵國初文臣庭試,重試榜爲名,可也。出擧條光會曰,放榜何以擧行乎?上曰,卽日唱榜,可也。光會曰,試官當以幾人擧行乎?上曰,以七試官爲之,可也。光會曰,此科臺諫曾有許赴之事,何以爲之乎?上曰,一體許赴,可也。光會曰,試紙何以爲之乎?上曰,頒紙,可也。光會曰,重試則堂下見之,文臣庭試則堂上亦見之。今科以文臣庭試重試爲名,則許赴一節,何以爲之乎?上曰,只堂下見之,可也。光會曰,東西班預可稟達矣。上曰,國舅·都尉·朝臣同入,自可分定矣。光會曰,設酌時儀節,何以爲之乎?上曰,司饔院唐鍾子,自上至下,終日迭酬,好矣。致仁曰,國初小酌時,豈如是簡略乎?光會曰,先四拜,謹當爲之矣。上曰,置之。致仁曰,不拜則無禮,甚矣。上曰,此亦不必爲之矣。光會曰,放榜時例有致詞,今番則何以爲之乎?上曰,方有下敎矣。出擧條致仁曰,在繼述之道,致辭不可不許矣。上笑曰,無樂而致詞,怪矣。景祜曰,明日動駕時,當有侍衛·陪衛,不可不備員,曰本曹參議李海重三度呈辭入啓未下,宜有變通之道矣,故敢達矣。上曰,當踏下口傳差出,可也。出擧條兵曹參議踏下代,口傳差出事。出榻敎景祜曰,明日擧動時,留營·留陣,當依例磨鍊以入矣。上曰,置之,可也。出擧條留營·留陣置之事。出榻敎景祜曰,明日武科規矩,當以何技試取乎?上曰,取柳葉箭二中,可也。出擧條景祜曰,差備官亦當應射,使之輪回擧行,而實職人則冠帶,前銜則以戎服入射,何如?上曰,依爲之。出擧條景祜曰,明日武臣對擧,依重試例爲之事,命下矣。堂下有實職人當許赴,而前銜許赴,當有限節,以內三廳有薦人,許令入參乎?敢此仰稟矣。上曰,以前銜有薦人,一體許赴,可也。出擧條致仁曰,南行注書出望矣。上曰,重試時例出耶?致仁曰,然矣。名漢曰,翰林曾罔特敎見之矣,今番何以爲之乎?上曰,使之見之,可也。致仁曰,下番無許見之例矣。上曰,下番置之,上番則渠是身往沁都之人,宜乎見之矣。上曰,翰注自場中呈券後,直入侍乎?致仁曰,入場製後還入侍,爲古例矣。尙喆曰,懸題則受爵間當爲之矣。上曰,欲先設酌而揭題矣。致仁曰,侍衛春坊官,皆思餘饌矣。上曰,必思食矣。致仁曰,諸都尉亦當獻爵矣。上曰,多矣,無乃太侈乎?光會曰,實非豫大之事矣。上曰,卿有得來者故困我矣。致仁曰,舊闕行禮後,德游堂更設小酌,有不可已矣。上曰,兩次設酌,何敢爲乎?思觀曰,設酌時饌品及器數,更當稟定矣。上曰,纔已下敎矣。致仁曰,左相昨伏見所下傳敎,不勝惶悚矣。上曰,有父有子等句語,似或撕捱而太過矣,昨日下敎,勿施。上曰,旣已下敎,安心勿胥命事,更令史官傳諭,傳授命召。出傳敎上曰,昨日臺臣遞差傳敎,勿施。承旨遞差傳敎,一體勿施。以上竝出傳敎上曰,薇垣長,誰也?致仁曰,遞來錦伯李重祜也。上曰,來參宴乎?致仁曰,似未及來矣。大臣先退。上曰,殿最入之,而都承旨·左副承旨讀之,名漢讀至谷城縣監安復和居中等第。上曰,以下考施行。名漢曰,卽伏見全羅監司洪樂仁,今秋冬等褒貶啓本,則谷城縣監安復和,宜置下考,而致之中考,致勤點下,事甚未安,推考警責,何如?上曰,依爲之。出擧條名漢曰,卽伏見咸鏡監司金器大,黃海監司李潭,忠淸監司李重祜,今春夏等褒貶啓本,則守令無一人居下,殊無嚴明殿最之意,竝推考警責,何如?上曰,依爲之。出擧條德成曰,卽伏見京畿水使李仁康,黃海兵使李命峻,黃海水使李漢泰,今秋冬等褒貶啓本,則邊將無一人居下,殊無嚴明殿最之意,竝推考警責,何如?上曰,依爲之。出擧條上曰,注書出去,開陽門留門事,分付。殿最已讀者,預爲持去,可也。賤臣承命先出,諸臣以次退出。
上在慶熙宮。停常參·經筵。
巳時·午時,日暈。未時,日有左珥。夜自一更至三更,有霧氣。
藥房都提調韓翼謩,提調申晦,副提調洪名漢啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。無批答
中宮殿·惠嬪宮,藥房口傳問安。答曰,知道。
鄭運維啓曰,憲府連日監察茶時,事甚未安。大司憲成天柱,卽爲牌招,何如?傳曰,允。
傳于鄭運維曰,騎堂牌招察任。
傳于趙德成曰,文武百官毛具。
吏曹口傳政事,以李聖圭爲兵曹參議,韓德厚改差,代以洪樂信爲假注書,申光藴有頉,代以閔恒烈爲南行假注書。
有政。吏批,判書洪樂性進,參判黃景源病,參議未差,左副承旨趙德成進,以吳鉉胄爲正言,李致中爲校理,南玄老爲校理,宋志淵·洪景顔爲修撰,李普觀爲副修撰,鄭厚謙爲文學,李之晦爲刑曹參議,崔益男爲吏曹佐郞,申光勉爲司饔主簿,李德容爲尙瑞直長,尹秉淵爲鐵原府使,黃最彦爲襄陽府使,金載人爲注書,徐命膺爲同春秋,沈頣之爲典籍,權噵爲吏曹參議。
兵批,判書李景祜進,參判李應協守宮,參議鄭晩淳侍衛,參知李聖圭陪位,左副承旨趙德成進,以李益萬爲僉知,申漢模爲景福將,崔昌基爲昌德將,金養厚爲宣傳官,趙嶸爲都摠經歷,趙嶫爲訓鍊主夫,任嵂爲武兼,副司直鄭光忠·李海重·李在簡·金光默·洪樂純·金應淳·宋志淵·朴取源單付,副司果朴師範·趙峸·金翊休·南志默·金載仁單付。
以承傳色口傳下敎曰,回駕時,文武榜盡爲給馬,文東武西隨駕,大駕還宮後,政院·玉堂·藥房口傳問安。答曰,知道。
丁亥十二月十六日辰時,景福宮擧動入侍時,行都承旨洪名漢,左承旨金相翊,右承旨鄭運維,左副承旨趙德成,右副承旨金光國,同副承旨洪樂命,記事官尹正烈,假注書韓德厚,記事官柳焵,記事官南柱老,以次陪從。上具翼善冠·袞龍袍,乘輿出資政門,明政門外降輿乘轎,藥房都提調韓翼謩,提調申晦,副提調洪名漢,持湯劑進伏,上進御。翼謩曰,加進一貼,區區伏望。上曰,當依卿言矣。更爲進御湯劑一貼後,大駕入景福宮,御勤政殿,賤臣先退。
丁亥十二月十六日卯時,上詣勤政殿。受小酌入侍時,行都承旨洪名漢,左承旨金相翊,右承旨鄭運維,左副承旨趙德成,右副承旨金光國,同副承旨洪樂命,記事官尹正烈,假注書洪樂信,記事官柳焵·南柱老,以次進伏訖。上命王世孫行禮後,侍坐諸臣隨入就位,領府事尹東度,領議政金致仁,判府事徐志修·金陽澤,左議政韓翼謩,右議政金尙喆,領敦寧金漢耉,錦城尉朴明源,永城尉申光綏,海運君槤,鶴城君楡,判敦寧李益炡,左參贊申晦,右參贊南泰會,昌城尉黃仁點,漢城判尹沈鏽,戶曹判書李思觀,司饔提調趙雲逵,工曹判書李之億,吏曹判書洪樂性,兵曹判書李景祜,禮曹判書韓光會,靑城尉沈能建,綾城尉具敏和,光恩副尉金斗性,副司果鄭厚謙,前奉事申在善,各進一酌訖。上命召上下番翰林進前,命書詣景福宮與諸臣飮福述先志,令吹笛,上聞笛涕下二十字。上曰,吹笛樂工二名,命該曹米布題給,設文武重試,取李之晦·李杞齡等。上曰,新恩政事,當日爲之。上曰,徐命善敍用。上曰,甲山府使徐命膺,今覧其弟之重試,予心悵然。徐命膺,令該曹卽爲內移。出傳敎兵曹判書李景祜曰,今番武科,以宣傳官入格六人,而重試科規,陞六人準職,參外陞六,例也,卽今只有二窠,無一時付職之道,當付虛司果,而其中趙嶫·任嵂。今都政應遷之人,報瓜已久,武技入格,比他優等,雖不用陞六人準職之例,當先付見窠,其餘則次次待窠調用,何如?上曰,依爲之。待闕次第,付職二人,旣已報仕,依他例準職,可也。上曰,文武新恩,隨入崇政殿。上曰,張成漢·金弘運·趙夢熊,竝待宣薦窠,次第調用。出傳敎禮畢後,還御崇政殿月臺,召見文武榜後,仍入大內。諸臣退出。
上在慶熙宮。停常參·經筵。
夜自二更至五更,月暈。
藥房提調申晦,右承旨鄭運維啓曰,昨日遹追盛事,禮成飮福,放榜舊闕,侵夜還宮,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,王世孫隨駕之餘,氣候何如?臣等,不任區區憂慮,敢來問安,竝此仰稟。答曰,知道。追述三百年盛事,禮成舊闕,心雖辛矣,追慕冞切。氣則一樣,世孫亦一樣矣。
以承傳色口傳下敎曰,再次茶先入之,待下敎詣閤。
中宮殿·惠嬪宮,藥房口傳問安。答曰,知道。
李之晦啓曰,大司憲成天柱呈辭,報義李正吾任所在外,掌令安正仁·朴奎壽在外,持平趙錫穆·李級在外,今日以監察茶時之意,敢啓。傳曰,知道。
金光國啓曰,注書金載人,卽爲牌招察任,何如?傳曰,允。
以承傳色口傳下敎曰,三相·戶判·惠堂,內局同爲入侍。又下敎曰,加資下批準職承傳,竝卽爲擧行。
李之晦啓曰,領議政金致仁,右議政金尙喆,戶曹判書李思觀,依下敎來待矣。傳曰,竝入侍。
傳于金光國曰,新榜沈頣之留待,內局入侍時,同爲入侍。
以承傳色口傳下敎曰,何時下敎,而傳旨尙今寥寥,極爲駭然。當該承旨遞差。
備忘記,通政李之晦,承旨除授,牌招察任,房順房。
備忘記,追述國初盛事,都承旨洪名漢,禮房承旨鄭運維加資,廚院提調海運君,其熟馬一匹面給,賜酒郞廳升敍。
備忘記,勤政殿隨入百官加一資,資窮者代資,進酌人更爲準職,舊官陞敍。
備忘記,景福宮延秋契人,昌德宮洞口人,興德洞人,年八十加資。
備忘記,咸·永興人,在京洞口內景福宮東門·西門·興德洞閑良,今日隆武堂,當爲試射。試官以昨日試官擧行,殿堂時刻,隨時,待下敎入侍,承旨以該房承旨入侍,侍衛以入直擧行。
傳于金相翊曰,隆武堂試射時,以同副承旨入侍。
傳于金光國曰,卽爲來詣。又傳曰,政官牌招開政,陞敍同爲擧行。又傳曰,政官牌招,置之。
備忘記,太僕正金尙默爲副應敎,其代以準職人擧行。
傳于金光國曰,準職有闕,卽爲口傳擧行。
吏曹口傳政事,以鄭厚謙爲司僕正,申在善爲尙瑞副直長。
金光國啓曰,卽者說書權禎,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
備忘記,餘懷憧憧,明日常詣靈壽閣,侍衛軍以入直擧行,只二品以上隨駕,世孫隨駕,以同牌軍擧行,時刻辰初三刻爲之。
金光國,以侍講院言啓曰,本院說書權禎,連日入直矣。以其親病陳疏,徑尋鄕路出去,下番闕直,事甚未安。司書洪九瑞,兼司書李澤遂,竝卽牌招,推移入直,何如?傳曰,允。又以侍講院言啓曰,明日王世孫隨駕時,宮官不可不備員,輔德申思運,說書權禎在外,兼弼善文學,兼文學·兼說書俱未差,在外人員。令政院稟旨變通,與未差之代,以在京無故人,盡數差出,待下批仍卽牌招,以爲備員進參之地,何如?傳曰,允。又啓曰,因侍講院草記,明日王世孫隨駕時,宮官不可不備員。輔德申思運,說書權禎在外,令本院稟旨變通事,允下矣。在外人員有變通之道,何以爲之?敢稟。傳曰,置之。又以弘文館言啓曰,應敎朴志源,自鄕上來,與新除授校理南玄老,副修撰李普觀,一體牌招察任。修撰洪景顔,時在咸鏡道會寧府,修撰宋志淵,時在慶尙道密陽地,經筵入番事緊,請竝斯速乘馹上來事,下諭。傳曰,知道。
李之晦,以吏曹言啓曰,準職承傳,今方擧行,而準職承傳人,方在中考,姑無蕩滌之命,何以爲之?敢稟。傳曰,蕩滌。
金光國,以吏曹言啓曰,今日本曹開拆坐起時,考見諸道褒貶啓本,則谷城縣監安復和,殿最居中,而致勤點下,依定式下考施行。德川郡守李樸,以事或昏憒爲目,陽川縣令李瑞彪,以忿杖宜戒爲目,則竝宜置下考,而置諸中考,殊無嚴明殿最之意,當該道臣,推考警責,兩邑守令,竝罷黜何如?傳曰,允。
李之晦,以都摠府言啓曰,副摠管西春君爗,以將鬼薦取才坐起事,南別營晝仕出去之意,敢啓。傳曰,知道。
以承傳色,口傳下敎曰,副輦置之前後鼓吹,以陳而不作,似爲下敎矣。其果以此知之乎?
敎忠淸監司李惟秀書,王若曰,國家用人之規,先取恬靜,方岳承流之任,必資器能,玆輟喉舌之班,以重屛翰之選,念湖維總五十郡,而俗弊難一二言。水陸而據兩南之要衝,襟帶則與三輔爲表裏,漕輓之所受會,策應孔縏,豪右之所兼竝,民生益困,況水旱飢饉,莫甚於近年,故旬宣保釐,尤重於玆道。惟卿,以天潢餘派,爲王家近臣,氣度軒昂而持之以雅量,才猷通敏而濟之以文華,廷不涉權貴之門,身自超榮辱之境,惟其離群而獨立。是以多屈而少伸,繇玉署而進銀臺,不過循序,充北价而典南邑,曷足試庸?嗟,升沈固自有時,伊知簡亦何太晩?平時未嘗自衒,而卿固有器識之周通,細事若不留心,而予則謂綜理之精密,超兩階而予眷方注,擬一面而僉擧允諧。玆授卿以忠淸道觀察使兼兵馬水軍節度使巡察使公州牧使,卿其克體倚毗之心,益恢澄淸之志。惟詳勤可以濟物,惟公明可以服人,鉏强梗撫疲癃,威惠兩濟,奬循良懲貪墨,黜陟俱宜,自餘舊章,不煩申令。於戲,京闕遠矣。應勞危樓之北望,湖山晏如,庶寬丙枕之南顧。故玆敎示,想宜知悉。副校理兪彦鎬製進
丁亥十二月十七日午時,上御集慶堂。藥房入診,大臣·戶判·新恩,同爲入侍時,提調申晦,副提調鄭運維,記事官尹正烈·柳焵·南柱老,醫官方泰輿·李以楷·金季良·吳道炯·金光國·鄭允說,領議政金致仁,右議政金尙喆,戶曹判書李思觀,新恩沈頣之,以次進伏訖。晦曰,夜間聖體,若何?寢睡·水刺之節,何如?上曰,一樣矣。致仁曰,勞動之餘,聖候何如?上曰,一樣矣。上進湯劑後,泰輿等以次進候曰,脈候左右三部一樣矣。上曰,藥房提調持湯劑更爲入侍。出傳敎晦持湯劑進伏,上進御後,上曰,沈頣之進前。上曰,予已開釋,汝豈不感動?汝父謂予已忘,汝亦忘之。頤之曰,聖敎至此,感泣無地矣。上曰,昨日初欲取十六人,僅取六人,以合考計之,卽七人少取六人之名用六。今聞合考見拔人,卽申光緝云,以年少之人,一年之內幾再登其科,其涉可嘉,況是誰之子?特爲陞敍調用。出傳敎上曰,都承旨今日不爲仕進云,許遞。其代通政徐命善除授,牌招察任,房順房,三院副提調例兼。出傳敎上曰,今日大臣召見,意蓋深矣。武士旣已下敎,而咸·永興民,限明年田賦特減,洞口內·延秋坊·六曹前·興德坊民,限明年除役,以示述昔年之意。出傳敎上曰,下敎中有遺漏者,東宮進酌副提調半熟一匹賜給,三司待令官一體陞敍,廚院進饌提調各熟馬一匹,世孫宮進饌副提調各半熟馬一匹賜給,福酒待令官,事體尊重,特爲陞六,已經六品者,陞敍。出傳敎上曰,京畿御史竝入侍事。出榻敎兪彦鎬·李致中進伏,上曰,抱川有何弊乎?彦鎬曰,七月到任後,造一斛而不烙印用之,故或有民怨矣。上曰,加入幾何?彦鎬曰,三升加入矣。上曰,多矣,治績何如?彦鎬曰,柔儒不振,故見欺於下輩矣。上曰,水原何如?致中曰,出沒探問,則無大小斛互用之規云矣。上曰,旣已下敎,故畿甸先送御史廉問,水原無頉,抱川勿論大小,以不烙印之斛用之,已涉無狀,而至於加捧三升餘,一斛雖若此,計諸斛,其數幾何?事之寒心,莫此爲甚,令該府卽爲拿問,口招登對以奏。噫,此乃懲一礪百之意,他道昏暗守令不法貪婪之類,可勝言哉?當鱗次抽牲廉問。令道臣預爲嚴飭,皆令先爲戒謹,若有不烙印用斛守令,亦令道臣,隨聞狀聞。出傳敎上曰,朝者下敎後更思之,初下敎中有遺漏者,六曹前閑良,其令一體待令。出傳敎諸臣以次退出。
丁亥十二月十七日申時,上御隆武堂。親臨視射入侍時,試官李景祜·李章吾·李潤成·申大顯·李邦一·李永輔,同副承旨李之晦,記事官金載人·柳焵·南柱老,以次進伏訖。上曰,今番事非爲汝等也,亶出於追慕昔年之意也。咸·永興·六曹前·洞口內·興德坊人,皆畢來乎?命射訖。又命李景祜·李章吾,以官服射之,皆不中,而入格人二中以上八人,特命直赴,仍爲賜樂,一中以上七人,賜弓一張。上曰,洪樂命許遞,代鄭昌聖除授,牌招察任,房順房。出傳敎上曰,明日動駕時,副輦及前後部鼓吹,置之。出傳敎景祜曰,明日動駕時,駕前駕後,當依前例磨鍊以入矣。上曰,依爲之。又曰,明日留營·留陣,當依例磨鍊以入矣。上曰,置之。又曰,動駕時軍兵,無下敎事,何以爲之乎?上曰,依前以入直擧行,可也。竝出擧條諸臣以次退出。
上在慶熙宮。停常參·經筵。
藥房提調申晦,副提調鄭運維啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。
中宮殿·惠嬪宮,藥房口傳問安。答曰,知道。
徐命善啓曰,大司憲成天柱呈辭,執義李正吾任所在外,掌令安正仁·朴奎壽在外,持平趙錫穆·李級在外,今日以監察茶時之意,敢啓。傳曰,知道。
鄭運維啓曰,左承旨金相翊,病不仕進,卽爲牌招,何如?傳曰,允。
傳于金光國曰,頃已下敎,何爲取稟?世孫祗迎置之事,分付侍講院。又傳曰,還宮時刻單子,置之。大駕詣耆老所,入幕次後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
大駕詣靈壽閣奉審後,政院·玉堂·藥房口傳問安。答曰,知道。
世孫宮,政院·玉堂·藥房口傳問安。答曰,知道。
以承傳色口傳下敎曰,左相都提擧之任,許副,右相爲之。又下敎曰,今番靈壽閣,憶昔一倍。耆老·藥房,東班職爲之,下人米布題給。又下敎曰,依昨日武士例,儒生居玉井里人,亦捧單子。又下敎曰,昔有靑頭鴨下敎,今日耆老所,聞酪牛聲,豈可進酪粥乎?自明日,耆老所酪粥停止,今若下送則歲時必盡者,過歲時及十五日後下送。又下敎曰,今日耆社人,只四人來待,悵然。今番未參人歲饌,今日內預爲擧行。立春已過,已加一歲,明年應入耆社人李益炡·南泰齊·李之億·李吉輔,欲見之,使之入來。
金光國啓曰,判敦寧李益炡,京畿監司南泰齊,工曹判書李之億,知事李吉輔,依下敎來待矣。傳曰,入侍。
鄭運維,以吏曹言啓曰,本曹佐郞崔益男呈狀內,身病甚重,勢難察任云,依例改差,何如?傳曰,允。
鄭昌聖,以禮曹言啓曰,慶嬪墓,每式年歲首,遣內侍致祭事,曾已命下矣。來戊子式年,遣內侍致祭,吉日今日官推擇,則正月初六日爲吉云,以此日設行,而祭物則依例令本道精備擧行事,分付何如?傳曰,允。
徐命善,以義禁府言啓曰,抱川縣監李世珪,令該府卽爲拿問,口招登對以奏事,傳旨啓下矣。李世珪時在任所云,依例發遣府書吏,卽爲拿來,何如?傳曰,允。
領議政金致仁箚曰,伏以,臣近日以來,積有勞悴,尙免顚仆,亦非攸料,昨日則病果作矣,而特命入侍,聖意有在,則又不得不忍痛承詣,自在前席,渾身如束,纔退私次,不省四到,頭疼膈煩,達夜叫苦。今日動駕,義何敢後,而痛勢轉加,無望自力,徒隷旣集,竟未祗赴,虧分廢禮,臣罪實大,玆陳短箚,恭俟重誅。伏乞聖明,亟降威譴,以肅朝綱,以安賤心焉。取進止。答曰,省箚具悉卿懇,業已知矣。卿須安心勿辭,善攝焉。仍傳曰,遣史官傳諭。
左議政韓翼謩箚曰,伏以,親臨舊闕,禮成飮福,聖心少恔於追遠,群情粗效於祈祝,凡在聽聞,孰不欽頌?念臣稟性鈍滯,年衰益甚,隨事顚錯,無往非罪,倘微我聖上仁覆之恩,必無幸矣。日者嚴敎,亦臣自速,揆以典憲,合被鈇鉞,而終荷聖度之涵貸,旋許前旨之反汗,臣心惶感,寧有渥極?顧今病情危厲,猶未可拖長爲說,蓋臣痰癖痞滯之証,殆是與生俱生者,少失將攝,輒致增劇,持此病狀,豈合供劇?惟是職忝內局,誠切保護,不計顚仆,拚死自力者,伊來五十有餘日矣。乃自日昨,寒痰凝結,仍成關格,胸脇牽痛,飮啖全却,多灌藥物,少無減勢,昨日起居之禮,入侍之敎,俱未趨造。今朝動駕有命,淸蹕將戒,而亦末由陪扈,有臣如此,罪不容誅,嘗藥重地,固不可緣臣久曠,輔相之職,又豈容任臣養病?玆陳短箚,仰暴哀懇。伏乞聖慈,俯垂矜諒,將臣本兼,亟許鐫解,以幸公私焉。取進止。答曰,省箚具悉卿懇。業已知矣,卿其安心勿辭,善攝焉。仍傳曰,遣史官傳諭。
同副承旨洪樂命疏曰,伏以,我殿下,聖孝度越百王,追慕國初,繼述盛事,凡厥臣民之欽仰聳忭,曷有其極?竊念臣父病狀之沈綿,實非臣離捨就禁直之時,而日前恩除之命,忽下於兢蹙訟愆之中,驚惶感激,他不暇顧。章皇出肅,黽勉就直,門鑰一下,度夜如年。目今父病,又添寒感,痰眩頻作,飮啖頓減,委頓床席,起居須人,煎迫之私,實難曠側,如是而强抑情理,循常持被,則豈不有玷於孝理之化哉?玆敢略控短章,畢陳衷懇。伏乞聖慈,俯垂矜察,亟許遞改,俾伸人子至情,千萬幸甚,臣無任屛營祈懇之至,謹昧死以聞。踏啓字。
丁亥十二月十八日辰時,上詣靈壽閣。擧動入侍時,都承旨鄭運維,右承旨金光國,左副承旨李之晦,右副承旨徐命善,同副承旨鄭昌聖,記事官尹正烈·金載人·柳焵·南柱老,以次隨駕。上具翼善冠·袞龍袍,乘輿出通陽門,至延和門外,降輿乘輦時,藥房提調申晦,持湯劑進前。晦曰,聖體調攝,若何?上曰,一樣矣。上進御湯劑後,運維曰,左承旨金相翊,以病不能進矣。上曰,左承旨金相翊許遞,其代前承旨金漢耆除授,先隨駕後謝恩。出傳敎上曰,前後部鼓吹,回駕時待令。駕前下敎上曰,百官隨駕軍兵,竝毛具。駕前下敎上曰,大臣·耆社諸臣入侍。時·原任大臣·國舅·都尉隨入。駕前下敎上仍詣耆老所下輦時,上曰,大臣·國舅同爲入侍事,史官傳諭。出傳敎諸臣少退。上命入侍于靈壽閣,大臣·國舅·耆社諸臣·都尉,以次隨入,領府事尹東度,判府事徐志修,右議政金尙喆,領敦寧金漢耉,行司直沈星鎭·金始煐·南有容·金尙翼,錦城尉朴明源,永城尉申光綏,昌城尉黃仁點,靑城尉沈能建,綾城尉具敏和各就位。上行禮訖,進御靈壽閣,世孫侍坐,諸臣以次進前。上命金始煐·金尙翼出安御帖,命右相讀序文。上奉審訖,仍出御耆英堂,世孫侍坐,諸臣以次進伏。東度曰,當寒動駕,親審御帖,實出追慕之盛念,臣等不勝欽仰矣。上曰,追慕一倍矣。耆社諸臣有漏者,頃日飮福者,故與卿等食一器麪,各就位,可也。命次第進蜜水酌後,命賤臣出持松節茶一器來,賜南有容飮之。上曰,右相於靈壽閣讀文,大豹皮一領賜給。出傳敎上曰,昔之耆舊之臣多矣,今日入侍只四人,予庸興惜,金始煐·沈星鎭·南有容·金尙翼,特爲加資。上曰,今日耆社諸臣加資,三洞老人加資,今日內卽爲口傳擧行。以上出傳敎上乘輿出耆老所大門外乘輦時,藥房提調申晦,持湯劑進前,上進御後,仍爲還宮,至延和門降輦乘輿,入通陽門時,上命承旨隨入,右承旨金光國,記事官金載人·柳焵·南柱老,隨入進伏。命書傳敎曰,今予此心,專在追慕,武士旣試,文武奚異?在京·咸·永興儒生,三洞儒生,依昨日例,明日德游堂試士。試官,右相·禮判·弘文提學任㻐·趙德成·兪彦鎬·李致中爲之,只禮房承旨入侍,此乃深殿,綴扇侍衛,置之,應擧人,預爲書入。又命書傳敎曰,殿坐時刻隨時,待下敎只入正時。又命書傳敎曰,明日懸題後,課次當於集慶爲之,承旨捧券入侍。又命書傳敎曰,親政以二十日爲之。上還入大內,諸臣以次退出。
丁亥十二月十八日申時,上御集慶堂。應入耆社諸臣入侍時,判敦寧李益炡,京畿監司南泰齊,工曹判書李之億,知事李吉輔,右副承旨徐命善,記事官金載人·柳焵·南柱老,以次進伏訖。上曰,承旨誰也?對曰,右副承旨徐命善也。上曰,應入耆社四人中,行首誰也?命善曰,李益炡也。上曰,四人中李益炡·南泰齊,似少年矣。泰齊起伏曰,聖壽無彊,臣等,際壽域陶匀之化與受其福,今又獲筵席,恩榮所及,惶感無地矣。益炡曰,先臣年六十九,以奉安使,往太白山矣。臣亦於今年,陪璿源錄以往,於臣家亦非偶然矣。上曰,太白山何如?益炡曰,名山矣。上曰,俄使中官,挾扶李之億以來矣。今則筋力,何如?嘗聞少時,食五升飯云,然否?之億曰,嘗於山寺,食五椀飯,故或以五升稱之矣。上笑曰,果不虛矣。李喆輔近來何如?吉輔曰,臣兄精神頓減,作書着押之際,猶或忘之矣。上曰,李泰和不爲入來乎?命善曰,以輪感作故矣。上曰,然乎?命書傳敎曰,神氣若此,未能記有。今乃聞覺,噫,前判書李泰和作故云。噫,此人,辛卯年十八歲,式年登科,堂后假官之望,以次望特點,予已仰覩,幾年沈滯於近畿,頃者振淹滯之政,六十五爲掌令,數年之間,官至八座,而其人堅剛,豈意今作古人?予用愴悼,其子今聞雖有調用之命,今該曹凡諸擧行,特爲加給。其子待闋服,卽爲懸註調用,祭文製下,其令禮官,再明日致祭。益炡曰,耆社中宋昌明,又作故矣。上曰,然乎?今年耆社太減矣。命善曰,明年則復備如前矣。命書傳敎曰,頃年耆社,其人蔚然,數年之間,今何凋落?因此以覺,亦有一人,卽判敦宋昌明,幾年事我,其心已知,悃愊無華,心常歎服,雖有擧行,依韓師得·朴致和例,加給其子,亦爲待闋服調用。上曰,兪奉朝賀精力至老甚堅,今則作故矣。命書傳敎曰,今日臨耆府,昔之耆舊,于今無四,況親覧圖帖,予雖眼昏,兪奉朝賀之像,怳若入侍,今述盛事,却爵飮福,乃思此相,其雖愴悼,九原難作,特製祭文以下,明日遣承旨致祭。上曰,兪朝賀家致祭時,同副承旨進去。出榻敎又命書傳敎曰,他人雖難指揮,況耆舊之臣乎?耆舊之臣未得諡者,其令申飭,本家修整諡狀,諡狀來到後,令弘文館卽爲議諡。益炡曰,臣冒忝宗簿提擧,糾撿諸家之責,臣何敢當,而適因言端,敢此仰達矣。宗臣近甚零替,以卽今錄上觀之,不過三十七員,而老病實故外,出入公會者甚少,大小班行,殆不成樣,誠爲寒心。外居宗臣,曾有禁令,前後飭敎,非止一再,其中雖或有情理事勢之有所矜悶者,事體則極爲未安。令宗親府各別,申飭,使之上來,何如?上曰,所奏誠是,依爲之。出擧條上曰,聞禁軍所傳,今年所收,比昨年折半云,果然乎?泰齊曰,初則有豐徵,而因秋間風災,果違初料,道內糴政,已畢捧矣。諸臣以次退出。
上在慶熙宮。停常參·經筵。
藥房都提調金尙喆,副提調鄭運維啓曰,昨日展拜奉審,聖孝彌伸,而冒寒動駕,移時還宮,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。王世孫隨駕之餘,氣候何如?臣等,不任區區憂慮,敢來問安,竝此仰稟。答曰,知道。情禮雖伸,此心冞切。氣則一樣,世孫氣候亦一樣矣。
中宮殿·惠嬪宮,藥房口傳問安,答曰,知道。
徐命善啓曰,大司憲成天柱呈辭,執義李正吾,掌令安正仁·朴奎壽,持平趙錫穆·李級在外,今日以監察茶時之意,敢啓。傳曰,知道。
以承傳色口傳下敎曰,再次茶亦入之。
金光國啓曰,吏曹參議權噵,除拜後過三日不爲出肅,依定式推考警責,仍卽牌招察任,何如?傳曰,允。
徐命善,以都摠府言啓曰,今日入直內三廳,武兼禁軍及軍兵等,當爲中日習射,而親臨儒臣製述相値,不得爲之之意,敢啓。傳曰,知道。
金光國啓曰,試官趙德成,時無職名,令該曹口傳付軍職,何如?傳曰,允。
兵曹口傳政事,副司直趙德成。
傳于金光國曰,忠淸監司同爲入侍。
金光國,以弘文館言啓曰,新除授副應敎金尙默,卽爲牌招察任,何如?傳曰,允。
徐命善,以備邊司言啓曰,本司武郞廳李軾,奔走勤仕,又滿十五朔。依例陞敍或守令遷轉事,捧承傳施行,何如?傳曰,允。又以吏曹言啓曰,尙瑞院副直長申在善呈狀內,身病猝重,勢難察任云,依例改差,何如?傳曰,允。又以兵曹言啓曰,今十二月二十日,文臣朔試射日次,而親臨都政相値,不得爲之之意,敢啓。傳曰,知道。又以兵曹言啓曰,卽接昌德宮衛將牒報,則弘文館前槐木一株,去夜因風,拔根顚仆云。依例令該所斫去之意,敢啓。傳曰,知道。又以兵曹言啓曰,內氷庫牒報據藏氷畢役云。曜金門依前還閉,守門將亦爲徹直之意,敢啓。傳曰,知道。
以承傳色口傳下敎曰,先呈若入,則四館所官員,卽爲待令。又下敎曰,待先呈卽稟。
大司成尹蓍東疏曰,伏以,駕臨舊闕,禮成飮福,聖慕遹追於國初,盛儀載述於丁年,凡厥含生,孰不欣聳?仍念臣以蒙學淺望。夫豈一分可堪於見職,而冒沒出膺,只爲副急,今則陞補合製與通讀計劃,皆已竣畢,合製講抄。將次第設行,在泮而聞臣母素患虛勞之疾,被感重發,昏倒床席,證形危厲。家信之來,忙急歸護,目今病勢,十分沈淹,種種焦迫之狀,雖不敢覼縷陳暴,其不能離捨供職於此歲之前則已決矣。緣臣情私之難强,使垂畢之試,廢閣不行,則臣之罪固不大歟,而朝家綜核之政,亦豈容如是?玆敢略具短章,據實呼籲。伏乞聖慈,俯賜矜察,亟遞臣所帶國子之任,回授無故之人,以竣試事,以便救護,公私不勝兩幸,臣無任屛營祈懇之至,謹昧死以聞。踏啓字。
說書權禎疏曰,伏以,臣於直中,得接鄕信,則臣母積年沈苦之疾,近添天行輪感,症形危篤,氣息奄奄云。自聞此報,心神飛越,按住不得,忙陳短章,徑尋鄕路,自速擅離之罪,乞被重勘,以便救護,千萬幸甚,臣無任屛營祈懇之至,謹昧死以聞。踏啓字。
丁亥十二月十九日辰時,上御集慶堂。藥房入診入侍時,都提調金尙喆,副提調鄭運維,記事官尹正烈·柳焵·南柱老,醫官方泰輿·李以楷·慶絢·吳道炯·金季良·許溫,以次進伏訖。尙喆曰,日寒若此,聖體調攝,若何?寢睡·水刺之節,亦何如?上曰,一樣矣。上進湯劑後,泰輿等以次診候曰,脈候調均,滑體亦好矣。尙喆曰,提調申晦,病未入侍矣。上曰,提調申晦許遞,其代禮判韓光會除授。出傳敎上曰,藥房提調·副提調持湯劑更爲入侍,韓光會持湯劑進伏,上進御訖。尙喆曰,卽見平安監司査狀,則鳳城留在漂民三名,果以龍川漁民,出海漂風,而掌標則留置船主之家云矣。今番回咨之時,灣尹則以爲當送掌標,以爲憑信之道云,首相以爲,雖不送掌標,若以掌標之留在船漢家之意,據實措辭,則彼國必當釋疑云,而首相之言,好矣。何以爲之乎?上依領相言爲之,可也。出擧條上曰,試所承旨持儒生擧案入侍事。出榻敎上曰,昨日下敎中,所謂三洞,再昨已諭,故泛稱三洞也。洞口內,卽道東西至把子石橋,景福宮則初下敎中,指延春·延秋,擧案無延秋故下問,則延春無契名云,而旣爲舊闕,東村豈漏?雖然旣無坊名,界限宜嚴,延春門外則自長生殿至璧藏洞,至東城門外而止,至於興德洞,爲燕喜坊也。興德洞外,雖一洞一契,於南於北,不可濫也。以此分付,若是定式之後,儒衣儒巾,何可混雜?一體申飭。出傳敎上曰,雖値殿坐,到界遲滯,湖西伯,今日辭朝事,分付。出傳敎諸臣以次退出。
丁亥十二月十九日巳時,上御德游堂。三洞儒生製述入侍,湖西伯同爲入侍時,命官金尙喆,試官韓光會·蔡濟恭·任㻐·趙德成·兪彦鎬·李致中,忠淸監司李惟秀,右承旨金光國,記事官金載人·柳焵·南柱老,以次進伏訖。上命李惟秀進前,上曰,卿往當善爲之,予無憂矣。惟秀曰,臣素乏才識,且未經事,何以堪當重任乎?上曰,今卿遠出,予心悵缺矣。惟秀曰,今當辭陛之日,不勝耿結之忱,而伏願聖上,益加保嗇,還朝之日,只祝天顔之勝昔矣。上命承旨讀敎文。至足不涉權貴之門,上曰,此卽李惟秀之畫像也。命諸生進立堦上,各奏姓名居住。惟秀先退。上命懸題頒試紙,儒生有爭紙喧譁者。上命停擧,少間爻周。上命科次後,諸試官持入集慶堂。初昏,諸試官進詣集慶堂,入侍拆榜。命書傳敎曰,製述居首前郡守魚錫定直赴殿試,之次生員趙瑗直赴會試,之次進士金魯永,前判官趙德行,幼學洪樂述各給二分。上曰,今番直赴及給分人,明日來待。出傳敎上曰,趙瑗卽趙㻐之弟乎?頃日召見之時,怳如昨日事矣。諸臣以次退出。
上在慶熙堂。停常參·經筵。
夜四更,月暈廻木星,五更,月暈兩珥,暈上有冠。
藥房都提調金尙喆,提調韓光會,副提調鄭運維啓曰,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
徐命善啓曰,大司憲成天柱,陳疏入啓,執義李正吾,掌令安正仁·朴奎壽,持平趙錫穆·李級在外,今日以監察茶時之意,敢啓。傳曰,知道。
李之晦,以兵曹言啓曰,翊衛司翊衛趙漢弼,部將李錫祥,身病沈重,差復無期,俱爲屢度呈狀,實病旣如是,則不可强令察任,竝改差,何如?傳曰,允。
有政。吏批,判書洪樂性進,參判未差,參議權噵進,都承旨鄭運維進。以閔百興爲吏曹參判,安聖彬爲吏曹佐郞,李命瑀爲活人別提,李箕漢爲引儀,韓泰裕爲濟用主夫,閔濟烈爲尙瑞副直長,李璜爲司宰主夫,尹昌柱爲敬陵令,徐懋修爲司導僉正,申曘爲顯陵令,李聖師爲昌城縣監,安翼濟爲德川郡守,李炯爲价川郡守,姜游爲忠淸都事,林之浩爲全羅都事,金樂熙爲咸鏡都事,吳德一爲平安都事,韓錫恒爲陽川縣監,洪進漢爲平市主夫,尹鳳周爲歸厚別提,申涵爲掌苑別提,金泰柱爲順陵直長,李樂培爲內資直長,嚴思敏爲宗簿直長,姜俒爲兵曹佐郞,姜命達爲西部都事,田光濂爲博川郡守,邊鎭城爲郭山郡守,朴瑬爲昌原府使,李性默爲理山府使,李德容爲內贍主簿,尹爲尙衣直長,權中立爲司導直長,鄭弘淵爲司圃直長,李邦鳳爲甲山府使,盧勛相爲端川府使,李漢翼爲熊川縣監,洪善養爲繕工副奉事,李世聞爲濟用奉事,金相迪爲司饔奉事,柳山鎭爲司饔奉事,趙重選爲樂安郡守,李學祚爲金化縣監,沈雲成爲碧沙察訪,沈爲兵曹正郞,李章五爲工曹正郞,許宇爲水運判官,金獻柱爲高靈縣監,朴萬輝爲居山察訪,李海圖爲造紙別提,鄭東淵爲長興主簿,閔濟烈爲尙瑞直長,成光默爲內贍奉事,洪鳴漢爲長興奉事,李奎應爲西部奉事,朴聖煥爲茂山府使,李鼎炳爲富寧府使,趙爲綾州牧使,尹冕東爲金海府使,李顯日爲麟蹄縣監,李彦五爲祥雲察訪,金樂洙爲靑巖察訪,李宗永爲尙瑞副直長,閔濟烈爲掌樂主簿,趙錫龍爲禮曹佐郞,金重玉爲奉常僉正,李亨逵爲江東縣監,朴普源爲松羅察訪,李顯基爲靑丹察訪,崔晟爲通津府使,鄭晩淳爲伊川府使,李運昌爲戶曹佐郞,李翼遂爲刑曹正郞,申光鼎爲濟用副奉事,朴師近爲濟用判官,具昌奎爲淸安縣監,申大顯爲谷山府使,宋奎煥爲監察,鄭東淵爲漢城主簿,徐秉憲爲鳳山郡守,羅潤祿爲泗川縣監,李廷爀爲求禮縣監,張達星爲金郊察訪,李宗永爲尙瑞直長,姜翰爲宗廟令,洪敬熙爲監察,李仁鎭爲谷城縣監,李德容爲南部都事,朴河潤·車升鎭爲監察,李徽中爲兵曹參議,尹正烈·李載人爲典籍,李思正爲工曹正郞,沈頤之爲兵曹佐郞,李敬玉爲副校理,沈觀之·閔弘烈爲副修撰,沈觀之爲兼文學,金應淳爲刑曹參議,兪彦民爲同義禁,李琜爲尙瑞副直長,李運永爲刑曹佐郞,黃景源爲左尹,閔潤洙爲刑曹佐郞,權啓述爲引儀,洪奎漢爲靑山縣監,李聖檍爲鍾城府使,金泰柱爲漢城主簿,尹爲義盈主簿,陳弼漢爲草溪郡守,蔡希範爲連源察訪,金尙集爲金城縣令,李景濟爲平陵察訪,趙命世爲順陵直長,尹昌鼎爲尙衣直長,趙鎭容爲宗廟副奉事,李行元爲贊儀,奇彦鼎·柳侗爲典籍,鄭啓淳爲中部奉事,郭泰濟爲繕工奉事,尹長烈爲自如察訪,鄭履玉爲獒樹察訪,申光柱·朴師文爲直講,鄭粹德爲禮曹佐郞,金國銛·張九翼爲崇靈殿參奉,金宗洙爲開城敎授,李義道爲愍懷墓守衛官,安廷玹·李中權·吳濬根爲典籍,任玉爲學錄,李翼爲學諭,兵曹參議李聖圭,參知李徽中·金養根·金致恒爲典籍,朴道翔爲司導主簿,權應奎爲萬寧殿別撿,李馨德爲徽陵別撿,洪相直爲獻納,金載順爲應敎,李瀰爲副提學,金觀柱爲文學,申光緝爲說書,李海重爲大司成,吳學儉爲引儀,兪漢葛爲司僕主簿,柳成模爲固城縣監,閔光普爲瓦署別提,張遇季爲軍器主簿,慶興運爲內贍主簿,安思一爲長興主簿,韓尙裕爲瓦署別提,金應遜爲軍器主簿,池日賓爲軍資主簿,兼春秋三單,南胄寬·李章五·閔潤洙,東學訓導單許湜,固城縣令柳成模,今加通政加資事承傳。權䘩爲康陵參奉,洪相格爲懿陵參奉,李光泂爲禮賓參奉,成德雨爲萬寧殿參奉,尹命基爲貞陵參奉,吳大益爲思陵參奉,金宅東爲宣陵參奉,李顯發爲徽寧殿參奉,金愚爲獻陵參奉,兪漢敬爲徽陵參奉,尹翊烈爲禁府都事,沈煥之爲禁府都事,金載逵·崔慶鎭爲假引儀,李邦賢爲健元陵參奉,金福鉉爲永禧殿參奉,韓錫耆爲慶基殿參奉,李廷和爲軍器僉正,金東彬爲軍器判官,吳濬根爲奉常主簿,李中權兼養賢主簿,車大脩爲養賢直長
兵批,判書李景祜進,參判李應協進,參議鄭晩淳進,參知李聖圭進,左副承旨李之晦進,同知金聖漢,僉知金弘得·李夢觀·鄭九寧,副護軍李杞齡·金麟瑞·李師重·金梓·金纘魯·崔忠大·李文國,副司果鄭宇朋·李東弼·康世茂·權啓述·蔡顯一,以金世昌爲寅火堡權管,金麟瑞爲五衛將,沈釋之爲內禁將,閔惠洙·閔諗爲忠壯將,柳鎭淑爲都摠經歷,金弘濟爲訓鍊僉正,洪允中爲大丘營將,卞至健爲晉州營將,李燁爲慶州營將,鄭宅洙爲洪州營將,李杞齡爲全州營將,李潤德爲忠淸兵使,趙㠎爲江華中軍,金乃衍爲宣沙浦僉使,林國顯爲防踏僉使,鄭智世爲柔院僉使,金儀鳳爲臨淄僉使,申晛爲淸州營將,許秀爲麟山僉使,崔朝岳爲安東營將,李慶麟爲訓戎僉使,具性五爲昌洲僉使,金翰魯爲天城僉使,李海文爲永宗僉使,尹重淵爲白翎僉使,姜達周爲永達萬戶,梁善興爲長木浦別將,任命執爲黑山島別將,金昌澤爲南村別將,具以謙爲都摠經歷,邊鎭城爲訓鍊副正,李仁鎭爲宣傳官,金弘濟爲慶尙左兵虞候,黃策爲全羅右水虞候,尹勉亨爲城津僉使,金昊明爲訓鍊僉正,李哲培爲都摠都事,金相召爲內禁將,許儼爲上土僉使,李長玉爲都摠經歷,許泓爲訓鍊副正,柳光翼爲翊衛,邊鎭一爲羽林將,林永老爲都摠都事,尹守仁爲平南萬戶,李光沂爲楸坡萬戶,曺潤根爲夞怪萬戶,尹致垕爲羅煖萬戶,李箕采爲從浦萬戶,趙彦心爲神方萬戶,李希聖爲黃海監營中軍,沈潭爲統虞候,許瑬爲副摠管,趙得慶爲忠淸監營中軍,田光羽爲忠翊將,金世柱爲彌助頃僉使,李載興爲碧團僉使,金興起爲兔城僉使,羅春絅爲柔遠僉使,洪順海爲棃津萬戶,李普臣爲開雲萬戶,林秀雄爲包伊萬戶,沈逸之爲舒川萬戶,李彙蓮爲阿山萬戶,金振聲爲植松萬戶,田興弼爲保山別將,李湛爲珍島別將,徐命甲爲晉州監牧官,訓鍊判官朴相一,主簿孫裕輝·全東岳·張鎭崇以上減下,孫景胤爲訓鍊判官,朴師蕃·丁彚泰·尙彦澤爲訓鍊主簿,鄭觀采·閔徵洙爲訓鍊僉正,尹世英爲訓鍊判官,金贊周爲乫坡知僉使,李儒成爲訓鍊副正,朴秀翼·鄭重濟爲訓鍊判官,金昊明爲高山里僉使,朴載文·金樂淳·梁塤·宋漢鼎·吳儁·權鎭夏·李性玉爲訓鍊主簿,金亨大爲防垣萬戶,李爀爲羽林將,李壽鵬爲都摠經歷,南益祐爲訓鍊僉正,黃命耉爲都摠都事,鄭廣迪爲訓鍊判官,鄭榮祖爲訓鍊主簿,金趾祥·鄭忠達爲訓鍊主簿,柳鎭恒爲兼司僕將,魚錫圭·鄭宇朋·李東弼·康世茂爲武兼,洪昌源爲興陽監牧官,李煜爲都摠都事,李軾爲宣傳官,金龜瑞爲訓鍊主簿,林鵬翰爲都摠都事,許爲訓鍊主簿,李元萬·李潤春·趙毅鎭·尹載大·具八柱·李弘遠·韓命祥·閔光洙·李延弼·許俊爲宣傳官,徐有龍爲南道參軍,李柏漢·申思益·金挺垕·韓潗·崔景爲部將,蔡顯一·張師栻·全宇成·張集紹·鄭忠良爲武兼,許任爲內禁將,李殷昌爲武兼,崔壽彭·鄭聖鵠·丁昌宗·朴重佐·申必漢·洪致復·鄭翼漢·徐翰脩·金河翼爲守門將,金漢燁爲忠壯將,趙應秀·李瑞春·鄭碩臣爲五衛將,蔡顯一爲楸坡萬戶,李光沂爲武兼護軍,具秉勳·閔惠洙·閔諗·申晛·李燁·李彦忠·尹泓·田昌雨·李光台·金南瑞,副司直南泰著·洪名漢·黃景源·兪彦述·徐命膺·洪樂命·金相翊·安杓·尹蓍東,司正權禎,護軍卞至健·崔朝岳·林遇春·徐宅善,以趙夢熊爲武兼,南澤老爲梁永萬洞權管,金德漢爲大吉號里權管
金漢耆啓曰,明日次對,兩司無進參之員,除在外疏批未下外,獻納洪相直,待開門牌招,以爲入侍之地,何如?傳曰,允。
注書尹正烈陞六,代以金景行爲假注書,注書金載人陞六,代以兪岳柱爲假注書。
徐命善以司饔院官員,以都提調意啓曰,本院奉事李樂培,今日政,內資寺直長遷轉,而今年柴場摘奸後,明年燔造物力,旣已區處矣。莫重燔造之任,不可付之於手生之人,本院直長中,依例相換,以爲竣事之地,何如?傳曰,允。
丁亥十二月二十日辰時,上御集慶堂。藥房入診入侍時,都提調金尙喆,提調韓光會,副提調鄭運維,記事官尹正烈·柳焵·南柱老,醫官方泰輿·李以楷·慶絢·吳道炯·金季良·許溫,以次進伏訖。尙喆曰,夜深殿座,不瑕有損,寢睡·水刺之節,何如?上曰,一樣矣。上進湯劑後,泰輿等以次診候曰,脈候調均,滑體亦一樣矣。上曰,蔘苓茶一貼煎入事。出榻敎上曰,蔘苓茶置之,建功湯一貼,加煎以入事。出榻敎上曰,入格儒生魚錫定·趙瑗·金老永·趙德行·洪樂述入侍,錫定進伏,上命誦試券訖。瑗進伏,亦誦試券。德行·老永·樂述,鱗次進伏,亦誦試券。上曰,咸原府院君家,今日遣承旨致祭,右承旨進去。出傳敎上曰,人君之道,在於勸懲,旣示其懲,亦豈無勸?頃者趙之黃柑入格,今者趙瑗之此題爲次,豈爲科也?一心在國,其弟若此,其兄宜恕,趙㻐逐鄕里之命,特爲勿施。出傳敎諸臣以次退出。
丁亥十二月二十日辰時,上御集慶堂。親臨都政入侍時,吏曹判書洪樂性,參議權噵,正郞柳成模·李碩九,佐郞尹錫周,行都承旨鄭運維,兵曹判書李景祜,參判李應協,參議李聖圭,參知鄭晩淳,正郞林德躋·姜彝正,佐郞權恢·姜游,左副承旨李之晦,記事官尹正烈·金載人·柳焵·南柱老,以次進伏訖。樂性曰,參判黃景源有實病,不得入來矣。上曰,吏曹參判黃景源許遞,其代先爲擧行,牌招入侍。出傳敎上曰,吏曹參判閔百興,從重推考,更爲牌招。出榻敎吏曹參判閔百興,承牌入侍。上曰,入侍,注書·尙瑞院官員依例陞六,新除吏曹佐郞安聖彬,尙瑞院副直長閔濟烈,卽爲謝恩,仍爲擧行。出榻敎上曰,通訓陞資者,待下批依例加資。出榻敎上曰,今年親政,誠是料表,字牧擇差,戊申軍功人調用,廉吏之後,爲國效節人之後,西北人,松都人調用事,更爲依舊飭擧行,而初入仕擇差,然後百里之任可副,國之用人,奚取於京?今番初仕,以鄕爲先,文官若有復職者,抱紅牌沈滯牗下者,先爲調用,武士亦然,一體申飭兩銓。出傳敎樂性啓曰,四館陞六品之時,有九處講後遷轉之規,而承文院褒貶,如或有故過限,則四館積滯,不可不慮。故自前雖未九處講,亦有陞六之規矣。今春夏等褒貶,不得爲之,故當出六者,未免積滯,依例遷轉,何如?上曰,依爲之。又啓曰,守令多窠,今當差出,未準朔禁軍將及營將·邊將·虞候·守令·察訪·都事,竝擬何如?上曰,依爲之。又啓曰,今都目大政,各岐仕滿應遷者,相避及未準朔監察·禁府都事·戶曹·刑曹·工曹·漢城府·五部都事·各司久任時推人員,竝擬何如?上曰,依爲之。又啓曰,鍾城府使,今當差出,而當品中可擬之人乏少,堂下侍從曾經三品人員,竝擬何如?上曰,依爲之。又啓曰,大司成今當差出,而擬望之人乏少,承旨竝擬,何如?上曰,依爲之。又啓曰,玉堂闕員,今當差出,而擬望之人乏少,相避竝擬,何如?上曰,依爲之。已上竝出擧條上曰,固城縣監柳成模,卽今銓郞乎?樂性曰,然矣。昨年以通禮,承加資之命,而以未通淸故還收矣。上命書傳敎曰,昨年初有陞資之命,而以未通淸,故李命俊則加資,此則置之,今旣通淸,噫,陵殿何異?固城縣令柳成模,特爲陞資。又命書傳敎曰,明日次對爲之事,分付。上曰,初仕首擬鄕人絶無,更爲擬入,可也。吏·兵批畢後,上命設饌。諸臣以次退出。
上在慶熙宮。停常參·經筵。
辰時,日暈右珥,巳時午時,日暈兩珥。
夜五更,月暈珥,回木星。
藥房都提調金尙喆,提調韓光會,副提調鄭運維啓曰,昨日親臨大政,侵夜酬應,伏未審夜間,聖體調攝,若何,痰候何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
以承傳色口傳下敎曰,再次茶先入之,待下敎入侍。
中宮殿·惠嬪宮,藥房口傳問安。答曰,知道。
徐命善啓曰,大司憲成天柱疏批未下,執義李正吾任所在外,掌令安正仁·朴奎壽,持平趙錫穆·李級在外,今日以監察茶時之意,敢啓。傳曰,知道。
李之晦啓曰,大臣·備局堂上,依下敎來待矣。
傳于金光國曰,內局入侍,次對同爲入侍。
假注書金景行在外,代以尹慶龍爲假注書,假注書兪岳柱在外,代以鄭基煥爲假注書。
鄭運維啓曰,假注書鄭基煥,時無職名,令該曹依例付軍職,冠帶常仕,何如?傳曰,允。
金光國,以弘文館言啓曰,本館上番,連日姑降入直,事甚未安,新除授副修撰閔弘烈·沈觀之,竝卽牌招,推移入直,應敎金載順,副校理李敬玉,一體牌招察任,何如?傳曰,允。
又以侍講院言啓曰,本院新除授說書申光緝,卽爲牌招察任,文學金觀柱,時在江原道平康地,書筵入番事緊,斯速乘馹上來事,下諭,何如?傳曰,允。
又以侍講院言啓曰,本院弼善姜趾煥入直矣。移拜獻納出去,上番闕直,事甚未安,兼弼善朴取源,卽爲牌招入直,兼輔德尹承烈,時在忠淸道溫陽地,書筵入番事緊,斯速乘馹上來事,下諭,何如?傳曰,允。
李之晦啓曰,判義禁李益炡,持李世珪口招,依下敎來待矣。傳曰,下敎時入侍。
又以內乘以一二提調言啓曰,兼內乘鄭忠達,病難察任,今姑改差,其代令該曹卽爲口傳差出,以爲推移入直之地,何如?傳曰,允。
兵曹口傳政事,以具以謙爲兼內乘。
有政。吏批,判書洪樂性呈辭,參判閔百興牌不進,參議權噵進,行都承旨鄭運維進。吏批啓,判書洪樂性呈辭,參判閔百興牌不進,小臣獨政未安,何以爲之?敢稟。傳曰,只出緊任。
以李蓍建爲大司諫,南玄老爲執義,李東泰爲司諫,姜趾煥爲獻納,申一淸·李廷烈爲掌令,李亨元·沈頤之爲正言,李思祚·尹正烈爲持平,朴取源爲副應敎,尹承烈爲兼輔德,朴取源爲兼弼善,金煜爲左通禮,慶再觀爲監察,李養遂爲注書,尹錫周爲吏曹正郞,鄭汝曾爲通津府使,朴宗益爲鳳山郡守,內資直長李樂培,司饔直長金斗熙相換。
兵批,判書李景祜呈辭,參判李應協病,參議李聖圭入直進,參知李徽中未肅拜,左副承旨李之晦進。李弘稷·李正吾·朴奎壽·安正仁爲副護軍,李重祜·金魯鎭·李級·趙錫穆·洪相直爲副司直,崔·吳鉉胄爲副司果,鄭基煥爲副司正。
徐命善,以漢城府言啓曰,今番三洞人年八十加資抄啓時,落漏嘉善尹泰聖,依下敎別單書入之意,敢啓。傳曰,知道。
大司憲成天柱疏曰,伏以,我殿下聖孝,度越百王,追慕國初繼述盛事,凡厥臣庶,孰不欽聳。臣猥叨憲長,新命已有日矣。臣於臺職,自釋褐初,未嘗一番承膺,在壯年尙然,及今衰邁,雖欲强自磨勵,決知其不能矣。連日逋召,蓋已劃焉。適當靜攝中動駕,經宿舊邸,群情焦遑,臣於是他不暇顧,冒肅求對,半日閣外,未蒙召見,譴遞之敎,有嚴鈇鉞,惶駴悚懍,章皇逬出,不自意前旨反汗,職名依舊,臣誠慙恧窮蹙,益不知措躬之所也。噫,臺臣請對而不賜對,已可以自處,況旣罷而旋仍,揚揚復出,自古無此例,則臣之去就,更無可論,而臣方情理焦急,不暇拖長爲說,顧臣母今年八十一歲,篤老癃病,居恒懍懍,而前月重患輪感,久阽危域,幸賴我聖上孝理之化,特解臣國子之任,俾得專意救護,德意隆厚,與天無極。臣母之得以延至今日,莫非聖上賜也。洪恩優渥,母子感祝,而近又再感忒重,咳喘苦劇,自始病五十餘日,而眞元陷下,日甚一日,臣之煎泣情私,當復,何如?伏惟聖慈,所以愍覆於臣者,不應有前後之異,況耳目重寄之不容虛縻,視成均課試,較又緊重者乎?伏乞俯垂諒察,亟命鐫罷,仍竝勘臣罪犯,以卒護視之惠,以昭法紀之嚴,不勝大願。臣無任。答曰,省疏具悉。卿其勿辭護焉。
丁亥十二月二十一日巳時,上御集慶堂。藥房入診,大臣·備局堂上引見入侍時,都提調金尙喆,提調韓光會,副提調鄭運維,假注書尹慶龍,記事官柳焵·南柱老,醫官方泰輿·李以楷·慶絢·吳道炯·鄭允說·許溫,領議政金致仁,判尹沈鏽,戶曹判書李思觀,刑曹判書趙雲逵,行副司直具善行,行副護軍鄭汝稷·李章五,獻納洪相直,校理李致中,左副承旨李之晦,事變假注書黃宅仁,諸臣以次進伏訖。金尙喆曰,夜間聖體調攝,若何,寢睡,亦何如?上曰,一樣矣。上進御湯劑後,仍許入診,泰輿·以楷等診候退伏曰,脈候左右三部一樣調均,滑體亦一樣矣。上曰,頃日賜饌時,僅着笠酬應,而古往今來,復豈有如予者乎?報春後氣益苶,燭下視物尤難,是可悶矣。金致仁曰,向於勤政殿御座時,臣等仰瞻玉色和粹,步履安舒,不勝喜悅矣。政望疊擬,臣等不能省察,而聖明能燭之,尤爲欽嘆矣。上曰,藥房提調持湯劑更爲入侍。出榻敎韓光會持湯劑進伏。進御訖,藥房先退。上曰,都政,何如?致仁曰,過數日後,可以聞知,而兵批善爲云矣。上曰,吏批,則何如?致仁曰,吏批亦善爲,而守令猶有不擇之處矣。上曰,誰也?致仁曰,通津府使崔晟,聞甚老昏,鳳山素號難治之邑,而徐秉憲似爲不足,故敢達矣。上曰,通津府使崔晟,鳳山郡守徐秉憲,大臣旣奏,遞差,其代政官牌招,開政擇差。出傳敎傳曰,此時守令,豈可稽滯?在外兩司許遞,其代今日政擧行,待下批牌招署經。出傳敎傳曰,今聞知事李璞作故云,年纔百歲,未果報春,予庸愴惜。令本道凡諸等事,一依京中致賻擧行事,分付。出榻敎傳曰,噫,故判書尹鳳九,其雖不仕,卽故師傅,今聞作故,予庸愴悼,凡諸等事,令本道依例擧行,祭文製下,遣禮官致祭。出傳敎金致仁所啓,此全羅前監司元仁孫狀啓,而以漕船作隊事,備陳數條弊端,漕運一款,仍請依前擧行矣。隊船之爲民弊,果如道臣狀辭,則宜不可無變通,而但此法之行,今纔二年,旋議還罷,太涉顚倒,明年則仍令依昨年例運物,明知其一向强行之爲難然後,令該廳更加消詳稟處,至於軍門·宮房等處,則捧物之除,濫雜最甚。本道之前後言弊,未必不由於此,此則各別嚴飭,隨現重究爲宜,以此分付,何如?上曰,予意亦以不可頻復,欲爲下敎,所奏是,依爲之。出擧條又所啓,西銓政注,臣尤不閑,公議毁譽姑未聞,而俄見啓下望單,則各軍門久勤排擬之際,不無一二不均之處,兵曹判書李景祜,一體推考,何如?上曰,依爲之。出擧條又所啓,都政兩守令,臣旣承下詢陳達,而此外守令望之檢擬白徒,出六人之不懸承傳,或係官方,或涉不察,吏曹判書洪樂性,推考警責,何如?上曰,依爲之。金尙喆曰,吏曹政望中,如作故與居憂之人,亦或見擬,殊涉不察,推考,何如?上曰,依爲之。出擧條刑曹判書趙雲逵所啓,今年夏間,金浦居民金厚同,以駕前白活事,因特敎定配於黑山島,而今者厚同之子,爲其父蒙放,乃敢擊鼓,啓下本曹矣。當初厚同之所坐,旣係犯蹕,又因傳敎而定配者,則赴配屬耳,肆然登聞,極涉猥屑,擊錚內辭緣,勿施,何如?上曰,依爲之。出擧條獻納洪相直所啓,請還寢鍾城府爲奴罪人天大酌處之命,依律處斷。上曰,勿煩。措辭見上又所懷,天佑宗祊,寶算彌高,節宣之方,不可少忽,而當此日氣嚴寒,動駕頻數,或至經宿,群情焦迫,固不可勝言,而在聖人愼疾之道,亦豈若此哉?伏願深加聖念焉。上曰,事雖不獲已,所奏誠是,當體念焉。出擧條又所懷,臺閣乃國家耳目,若有言辭,則必問其根,故官師相規,切無近有,伏願聖上留念焉。上曰,當問則宜問,不當問則不問,頃者所問,意亦苦心,于今所懷,意雖匡君,語涉糢糊,指南乎,指北乎?予未曉也。出擧條又所啓,臣爲人巽軟,本不合於淸朝耳目之任,而略陳區區所懷,未孚聖意,至被嚴敎,臣尤何可一刻晏然於臺次乎?請命遞斥臣職。上曰,不過飭勵,何必深嫌?勿辭,亦勿退待。出擧條又所懷,近來銓官,畏罪顧瞻,不敢以言辭臺官擬望,而必擇其含默苟容者,商量備擬,此固識者之所寒心也。伏願優假敢言之士,明飭秉銓之官焉。上曰,俄者之啓,雖若糢糊,其猶假借,心若慨然,當擧其事,語已不直,糢糊飭政官之請,白首初聞,旣譏銓官,職在耳目,乃有此所懷乎?旣云不南不北,此則於汝則曰,無四方,心有懷,言若是苟且乎?此豈他哉?其君衰耗,故臺閣亦若此,是誰之愆?臥而自恧焉。出擧條又所啓,臣見識魯莽,言議拙訥,耳目之任,自知不合,而還叨臺職,有不可泯默者,略效一日之責,以糢糊爲敎,臣何敢晏然於臺次乎?請命遞斥臣職。上曰,其在暮年澄淸之道,豈可一味泯默。依啓。出擧條上曰,洪相直,爲人頗了了而若此,他尙何說?尙喆曰,臺閣專在君上之導養,優游不迫然後,似不搉挫矣。上曰,今日次對,雖未知幾人之入來,而歲暮如此之時,不參之備堂,宜可請推矣。諸臣以次退出。
上在慶熙宮。停常參·經筵。
藥房都提調金尙喆,提調韓光會,副提調鄭運維啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
以承傳色口傳下敎曰,茶則先入之,後入侍,桂薑元亦爲製入。
中宮殿·惠嬪宮,藥房口傳問安。答曰,知道。
徐命善啓曰,大司憲成天柱,執義南玄老,掌令申一淸·李廷烈呈辭,持平李思祚在外,尹正烈傳旨未下,今日以監察茶時之意,敢啓。傳曰,知道。
李之晦,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
鄭運維啓曰,新除授注書李養遂,卽爲牌招察任,何如?傳曰,允。
金光國,以侍講院言啓曰,本院上番闕直,事甚未安。輔德申思運,兼輔德尹承烈,文學金觀柱俱在外,兼弼善朴取源牌不進,兼文學沈觀之入直玉堂,弼善未差,上番他無推移之員,不得已以下番姑陞入直之意,敢啓。
傳于徐命善曰,薇垣·柏府,昨日謝恩者多,而今日則寥寥,皆呈告而闕啓耶?知入。
傳于鄭運維曰,入侍。
金光國,以觀象監官員,以領事·提調言啓曰,天文學兼敎授安思一遷轉,代本學前正文光道,術業精明,依例差下,使之付軍職,冠帶常仕,何如?傳曰,允。
行都承旨鄭運維疏曰,伏以,我殿下,聖孝度越百王,追慕國初,繼述盛事,凡厥臣民之欣幸聳忭,曷有其極?仍伏念,臣愚鈍衰朽,最居人下,伏蒙聖慈,垂念先臣,不遺其孤,特霈洪造,擢置下大夫之列,凡臣前後,已踰涯分,忽於曉夜持被之中,有此陞資之命,臣驚惶蹙惕,不覺感涕之被面。顧玆二品之秩,固是命德之器,於臣蟣蝨之賤,榮幸則極矣,豈不有累於明主愛嚬笑之道耶?臣受恩如天,圖報無地,唯以筋力奔走爲恭,雖卽謝恩命,而百爾思量,自知不稱,玆構短章,悉暴危懇。伏乞天地父母,亟垂諒察,收還新資,使公器無忝,私公粗安,千萬幸甚。答曰,省疏具悉。卿其勿辭察職。
丁亥十二月二十二日辰時,上御集慶堂。藥房入診入侍時,都提調金尙喆,提調韓光會,副提調鄭運維,假注書鄭基煥,記事官柳焵·南柱老,醫官方泰輿·李以楷·慶絢·金季良·吳道炯·鄭允說,以次進伏訖。尙喆曰,夜間,聖體調攝,若何?上曰,一樣矣。寢睡·水刺之節,亦何如?上曰,亦一樣矣。尙喆曰,請進湯劑。上進御湯劑後,又請診候,上許之。泰輿進前診候後,退伏奏曰,脈候調均,左右三部,一向安好矣。諸醫以次診候後,諸醫所達,與泰輿同矣。上曰,提調出去,持湯劑更爲入侍。出榻敎光會出來,持湯劑更爲進伏,上進御後,上曰,通津府使,昨日政改差,誰也?尙喆曰,鄭汝曾也。上曰,鄭汝曾則爲人,何如?尙喆曰,爲人好矣。上曰,鳳山郡守亦改差,誰也?尙喆曰,朴宗益也。命書傳敎曰,今政守令·邊將,食後待令,吏·兵房承旨德游堂入侍。諸臣以次退出。
丁亥十二月二十二日午時,上御德游堂。吏兵房承旨守令·邊將同爲入侍時,行都承旨鄭運維,左副承旨李之晦,假注書鄭基煥,記事官柳焵·南柱老,綾州牧使趙,昌原府使朴瑬,谷山府使申大顯,金海府使尹冕東,端川府使盧勛相,通津府使鄭汝曾,伊川府使鄭晩淳,理山府使李性默,甲山府使李邦鳳,鍾城府使李聖檍,茂山府使朴聖煥,郭山郡守邊鎭城,价川郡守李炯,草溪郡守陳必漢,博川郡守田光濂,德川郡守安翼濟,鳳山郡守朴宗益,昌城縣監李聖師,金化縣監李學祚,泗川縣監羅潤祿,求禮縣監李廷爀,固城縣令柳成模,麟蹄縣監李顯白,谷山縣監李仁鎭,金城縣令金尙集,江東縣監李亨逵,靑山縣監洪奎漢,高靈縣監金獻柱,熊川縣監李漢翼,淸安縣監具昌逵,鐵原府使尹秉淵,義城縣令金履信,邊將宣沙浦僉使金乃衍,白翎僉使尹重淵,柔遠僉使鄭智世,昌洲僉使具性五,麟山僉使金興起,城津僉使尹勉亨,高山里僉使金昊明,碧團僉使李載興,防踏僉使林國顯,彌助項僉使金世柱,棃津萬戶洪順海,植松萬戶金振聲,包伊萬戶林秀雄,天城萬戶金翰魯,夞怪萬戶曺潤根,從浦萬戶李集彩,羅暖萬戶尹致垕,楸坡萬戶蔡顯一,舒川萬戶沈逸之,防垣萬戶金亨大,永達萬戶姜達周,阿山萬戶李彚蓮,神方萬戶趙彦心,以次進伏訖。上曰,堂上·守令入廳內,仍命各一人進前,命吏房承旨鄭運維,宣諭別諭。上曰,曾經承旨·守令,勿講七事,只命各職姓名。讀宣諭別諭至固城縣令柳成模,始命七事講,諸守令以次退出之時,上曰,下直遲速,則觀勢量宜爲之。至義城縣令金履信。上曰,汝欲爲能吏乎,欲爲良吏乎?履信對曰,能吏之弊雖知之,而何敢曰欲爲良吏乎?上曰,其對頗有人事矣。至麟蹄縣監李顯白。上曰,汝能爲良吏乎?對曰,臣雖知良吏之,爲好,而何敢預曰能爲之乎?上曰,善對矣。至靑山縣監洪奎漢。上曰,汝念汝祖八道監司而效之,可也。至博川郡守田光濂。上曰,良吏之語,何世有之乎?光濂對曰,漢時有之矣。上曰,宣諭中愼簡之意,何意也?光濂對曰,愼簡是詞訟簡之簡也。上笑曰,武弁落一字矣。至高靈縣監金獻柱。上曰,吾初見汝乎?獻柱對曰,曾已獲觀矣。上曰,其爲人頗精明矣。以漢城府事論之,頗精明矣。運維曰,然矣。上曰,汝與國舅爲幾寸乎?獻柱對曰,爲五寸叔姪間也。上曰,何邑也。運維對曰,高靈也。上曰,高靈可堪邑耶?運維曰,然矣?守令皆以次退出後,上命諸道邊將進前。各以次職姓名,退出時,至白翎僉使尹重淵。上曰,白翎是胡船來到之處耶?運維曰,然矣。上問重淵曰,胡人若來,則汝當避走乎,堅守乎?重淵對曰,臣受國重委,豈敢走也?竭力守之矣。上曰,是兩班武弁矣。諸道邊將,以次退出。上曰,都政新差宣傳官竝入侍。賤臣基煥出來,宣傳官李元萬,李□□·李潤春·趙威鎭·尹載大·具八柱·李弘遠·閔光洙·李顯弼·韓命祥·金養厚·許俊,偕入進伏。上命李元萬,令新除宣傳官等,合誦完議後,仍命各一人誦之,或有善誦者,或有不善誦者。上命李元萬不善誦者三人,使之限今月習誦,如或不習,則退朔一月,新除宣傳官退出。上命書傳敎曰,昨日都憲批答,初以勿辭護焉。欲爲下敎,精神索漠,更爲下問,以撕捱云故賜批,今乃聞之,初料是矣。其雖做錯,不可無飭,當該承旨推考,昨日批答勿施,以今答頒布。諸臣以次退出。
上在慶熙宮。停常參·經筵。
成宗大王忌辰齋戒。
藥房都提調金尙喆,提調韓光會,副提調鄭運維啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
以承傳色口傳下敎曰,茶則依例先入之,待下敎入侍。
中宮殿·惠嬪宮,藥房口傳問安。答曰,知道。
徐命善啓曰,憲府連日監察茶時,事甚未安,除在外傳旨未下外,不爲行公人員,竝卽牌招,何如?傳曰,允。
又啓曰,大司憲成天柱,執義南玄老,掌令申一淸·李廷烈呈辭,持平李思祚在外,尹正烈傳旨未下,今日以監察茶時之意,敢啓。傳曰,知道。
鄭運維啓曰,左副承旨李之晦,今日不爲仕進,卽爲牌招,何如?傳曰,允。
金光國啓曰,大司成李海重,除拜後過三日不爲出肅,依定式推考警責,仍卽牌招察任,何如?傳曰,允。
以承傳色口傳下敎曰,今年豈比於前?今日當施惠,四民皆待令於興化門。承旨時服入侍。
又下敎曰,判金吾持供辭入侍,該房承旨同爲入侍。
徐命善啓曰,判義禁李益炡,持供辭,依下敎來待矣。傳曰,入侍。
傳于金光國曰,內局入侍。
傳于李之晦曰,侍衛以入直擧行。
傳于金光國曰,惠堂使之來待。
興化門殿坐罷後,政院·玉堂·藥房口傳問安。答曰,知道。
以承傳色口傳下敎曰,俄者內班院雇立下敎,勿爲頒布,置之。
吏曹口傳政事,以李普溫爲抱川縣監,黃柙爲知義禁。
徐命善,以義禁府言啓曰,時囚罪人李世珪口招供辭判付內,施以告身之律,仍爲禁錮事,判下矣。李世珪杖一百,依例收贖,告身盡行追奪,仍爲禁錮放送,何如?傳曰,允。
又以義禁府言啓曰,中官金興燁,木川縣投畀,當日倍道押送事,命下矣。以傳敎內辭意,具罪目,依例發遣府書吏,當日倍道押送配所之意,敢啓。傳曰,知道。
丁亥十二月二十三日辰時,上御集慶堂。藥房入診,判義禁·右副承旨同爲入侍時,都提調金尙喆,提調韓光會,副提調鄭運維,記事官李養遂·柳焵·南柱老,判義禁李益炡,右副承旨徐命善,醫官方泰輿·李以楷·慶絢·金季良·吳道炯·鄭允說,以次進伏訖。尙喆曰,夜間,聖體調攝,若何?上曰,一樣矣。尙喆曰,寢睡·水刺之節,亦何如?上曰,今夜則善寢矣。尙喆曰,立春以後,春氣頗多矣。上曰,然矣。上進御湯劑,醫官以次診候曰,脈體左右三部調均,滑體亦一樣矣。上曰,判義禁·該房承旨進前。命善讀世珪口招,命承旨書之曰,李世珪供辭,其旣不直,則其結語,所當日泛稱遲晩,依例請刑,而旣已下敎,以待聖裁結語,則可也,泛曰遲晩,不可無飭,該堂罷職。又命書之曰,今番輕囚中,曺世彬,假稱禁吏,突入士夫家者,而噫,此則有士夫形勢,故能有此擧,而曺世彬,士夫家若此,況無勢殘民乎?莫知幾十,不可循例放送。過國忌後,勿爲徵贖,決杖放送事,分付。又命書之曰,噫,用牌衙門,以此爲高致,一人捉囚,一家受困。噫,今年何年?明春何春?輕囚已放,雖有懲治之事,自有其道,自今日孟春前禁牌。上曰,噫,暮年一心,惟在元元,噫,昔年見十二月圖,官庭督促,官差操縱,其若目覩,其雖憊臥,便殿赤子之狀,其或恝視,是豈體昔年德意乎?思之及此,雖有餘日,旣思而泯默,是豈持負吾民?誠仰負陟降,新還特爲停捧,而此弊亦已知非守令之操縱,惜所餘之不敷,置公事於膝下,不無仍爲畢捧之弊,雖一升之穀,一刻之間,使吾君欺民也。若有此弊,則勿論數之多少,當該守令,隨現禁錮,以此令備局卽爲懸鈴,分付諸道。出傳敎命書之曰,歲末守令,豈可曠職?抱川縣監,代令該曹口傳擇差。又命書之曰,該府有擧行之事,禮判方帶內局,兼帶金吾許遞,其代卽爲口傳擧行,牌招察任。上曰,藥房提調持湯劑更爲入侍。光會持湯劑進伏,上進御。上曰,禮房承旨馳往宣陵,奉審以來。出榻敎諸臣以次退出。
丁亥十二月二十三日未時,上御興化門。殿座入侍時,行都承旨鄭運維,左承旨金漢耆,右承旨金光國,左副承旨李之晦,右副承旨徐命善,同副承旨鄭昌聖,記事官李養遂,假注書鄭基煥,記事官柳焵·南柱老,以次進伏訖。金光國,宣陵奉審後入來,進伏奏曰,臣馳往奉審,則陵上丁字閣皆精潔,諸執事俱無頉矣。上曰,知道。上曰,戶判入侍。戶曹判書李思觀進伏,上曰,四民若是多乎?思觀曰,四民與流丐渾雜,頒米之際,難以分揀矣。上曰,四民與流民,一體給之,而以一斗定給,可也。上曰,望八人君,臨門頒米,年少中官,何敢偃臥其家?中官金興燁,當爲處分,前排入之。中官金興燁拿入命下之後,稍爲稽滯。上曰,內寺府書員,令兵曹決棍。金興曄拿入,上遂下嚴敎曰,望八人君臨門,而汝偃臥其家,事當決棍,而今日是齋日,故參酌而投畀木川縣,當日內倍道押送。出榻敎上曰,內班院雇立軍,以鄕軍替入。出榻敎上曰,望八人君,臨門頒米,身爲惠堂,何敢若此?命書傳敎曰,惠堂鄭弘淳從重推考,其令卽爲入來。上曰,玉堂入直誰也?命善曰,沈觀之·李致中入之矣。上曰,沈觀之入侍。基煥承命出來,與沈觀之偕入。上命觀之曰,汝馳往果川縣,封倉與否及官倉斛烙印與否,看審以來。觀之承命退出。運維曰,藥房提調持湯劑來待矣。上曰,持湯劑更爲入侍。都提調金尙喆,提調韓光會,持湯劑進前。上進御後,尙喆曰,當寒臨門,聖體若何?上曰,一樣矣。藥院提調退出。上曰,分米無一人遺漏者乎?漢耆曰,然矣。思觀曰,米爲八十三石,而人名數爲千餘人矣。上命宣傳官往鍾樓,看審流丐有無而來,宣傳官具八柱回奏曰,馳往看審,則只有兩流丐矣。頒米畢後,上還入大內後,諸臣以次退出。
上在慶熙宮。停常參·經筵。
成宗大王忌辰。
辰時,日暈兩珥。
藥房都提調金尙喆,提調韓光會,副提調鄭運維啓曰,昨日臨門恤民,冒寒勞動,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
以承傳色口傳下敎曰,詣閤時茶則先入之,蜜棗亦入之。
中宮殿·惠嬪宮,藥房口傳問安。答曰,知道。
備忘記,壽進宮自古若此者,今當歲時,錢文五百貫,令該曹顧助,以承傳色口傳下敎曰,分付該曹,勿出朝報。
金光國啓曰,卽者副修撰閔弘烈,以除職時無銓曹之相避,啓辭引義,陳疏徑出。原疏以國忌正日,纔已退却矣。所當直捧禁推傳旨,而此與無端徑出有異,推考警責,何如?傳曰,允。
以承傳色口傳下敎曰,開門後,卽送書吏於昌慶宮弘化門樓,賑饋流丐文,勿祛其紗籠謄書以來。
備忘記,齎咨官之彼中遲滯,雖因事勢,我境遲滯,皆由利慾,當下敎,而歲暮參酌,令備局卽爲申飭。
備忘記,中官金興曄,本以欠於常人者,昨日擧措,其雖萬萬可駭,慕昔之時,渠亦朝鮮人也。其宜參酌,昨日下敎,特爲蕩滌。
傳于李之晦曰,果川御史,明日次對,同爲入侍。
又啓曰,明日次對,兩司長官當爲進參,大司憲成天柱,待開門牌招,以爲入侍之地,何如?傳曰,允。
丁亥十二月二十四日辰時,上御集慶堂。藥房入診入侍時,都提調金尙喆,提調韓光會,副提調鄭運維,記事官李養遂·柳焵·南柱老,醫官方泰輿·李以楷·慶絢·金季良·吳道炯·鄭允說,以次進伏訖。尙喆曰,昨日冒寒臨門,聖體若何?上曰,一樣矣。尙喆曰,寢睡·水刺之節,亦何如?上曰,今夜則少寢矣。上曰,今日日氣,甚好矣。尙喆曰,然矣。上進御湯劑。尙喆曰,湯劑進御後,鎭口味之物,每又進御,則好矣。上曰,密棗固好,何用他物?諸醫以次診候訖。泰輿·以楷等曰,脈體左右三部氣度調均,滑體亦一樣矣。上曰,昔有麥丘老人之言,今年施恤,豈比於前?況曾有已行之典,兩都八道四民,依舊例令到後,卽抄施惠以聞事,令政院今日卽爲下諭于兩都留守·八道道臣。京外奚異?數爻今番依京中例擧行事,一體下諭。噫,予豈爲民惜也?今番零星,旣由於難辨而然,此規亦由於不獲已然也。出傳敎命書之曰,昔周文王,聞師尙父濟四民之請,不踰而何?故頃年弘化門,已有此例,其後亦或有之。噫,今月將暮,來春靜思,豈特周文之不踰日,蹶然而起,有所下敎,此施惠乎,爲觀瞻乎?予雖衰矣,此等之事,白首暮年,豈爲觀瞻?若曰施惠,心自靦然,臨門恤民,莫知多少,追聞八十餘石,以此推之,可謂過千。噫,過千之民,咫尺施恤,只聞頒米,亦聞畢頒,而莫知何樣,予心若何,豈特此也?噫,其中篤老之人,咫尺受米,其必拭眼望予,而吁嗟,衰君,雖百拭眼,何能察也?思之及此,予心愴然。今且忽憶頃年四民流丐中,若有懸鶉者,或給衣資,或給襦衣,今番旣莫知其人,此例何論?雖然其若問也,豈無其人?戶郞整待而徒還,其君索漠而不問。噫,民之所恃,衣與食也,而若是恝然,昔泮水齋中,命寫養正圖中文王惠四民之圖,一則賜米,一則給錢,此衣與食之意也,而今予則只恤其食,不恤其衣,此仰負昔日命圖之意,賜米已無及矣。卽命戶郞摘奸,鐘閣若有懸鶉者,給其襦衣,來奏政院。又命書之曰,曾已諭,歲膳卽爲抄啓,其令歲初擧行。噫,古人云,人生七十古來稀,侍從臣中,其父爲年七十者抄啓,歲初口傳下批,噫,宗臣之零替,莫若近日,書不云乎?首稱以親九族,宗臣中有年八十者,特陞一階,此亦今年抄啓,歲初口傳下批。又命書之曰,諸臣中若有庚子以前侍從者,堂下特爲陞資,其餘令該曹特給衣資食物。又命書之曰,同敦寧金孝大母,監司金器大母,皆慈聖同氣之夫人,曾已下敎,今年歲膳外,特爲加給,其令草記。又命書之曰,噫,長溪君諡得忠字,可謂得諡,今番賜膳,其人焉在,予甚愴惜。此人奚循常例,長溪君夫人家,令該曹特爲歲膳輸送,以示予意。又命書之曰,噫,今雖恤老,噫,兪奉朝賀于今焉在?四民猶然,況耆舊大臣夫人乎?衣資食物,特爲輸送,仍令存問。又命書之曰,頃者下敎中,有遺漏者,夏坪夫妻,聞甚矜惻,令該曹元致賻外加給。又命書之曰,噫,諸葛之表曰,宮中府中,俱爲一體,侍從臣其雖問名擧行,昔年近侍者,此予知其名,中官許有章·李景禧·李世泰·李國恒,令該曹衣資食物題給。上曰,藥房提調持湯劑更爲入侍。光會持湯劑進伏。上進御湯劑後,諸臣以次退出。
上在慶熙宮。停常參·經筵。
藥房都提調金尙喆,提調韓光會,副提調鄭運維啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
以承傳色口傳下敎曰,茶則先入之,待下敎與次對,同爲入侍。
中宮殿·惠嬪宮,藥房口傳問安。答曰,知道。
備忘記,今下弓矢,麟山僉使許秀處給送。
以承傳色口傳下敎曰,領·左相·備局有司堂上·內局入侍,同爲入侍事,令備局郞廳傳之。
徐命善,以都摠府言啓曰,今日入直內三廳武兼禁軍及軍兵等,當爲中日習射,而正朝望闕禮習儀相値,不得爲之之意,敢啓。傳曰,知道。
傳于金光國曰,入侍。
徐命善,以都摠府言啓曰,副摠管許瑬,正朝望闕禮習儀時侍衛事,議政府,晝仕出去之意,敢啓。傳曰,知道。
金光國,以弘文館言啓曰,本館下番副修撰閔弘烈入直矣。謂有情勢,陳疏徑出,副修撰沈觀之,亦以情勢,陳疏出去。下番闕直,事甚未安,副校理兪彦鎬,卽爲牌招,姑降入直,何如?傳曰,允。
又以侍講院言啓曰,本院下番,連日姑降入直,事甚未安。輔德申思建,自鄕上來云,卽爲牌招入直,何如?傳曰,允。
以承傳色口傳下敎曰,正朝歲膳,歲前抄啓,歲初卽爲擧行之意,下敎矣。尙今寥寥,京兆堂上推考,明日內擧行,若或未及擧行,則部官當下敎矣。
備忘記,承旨有闕,代掌令申一淸除授,牌招察任,房順房。
鄭運維,以吏曹言啓曰,本曹佐郞安聖彬呈狀內身病猝重,勢難察任云,依例改差,何如?傳曰,允。
吏曹口傳政事,以李命鵬爲谷城縣監,以權敬應爲淸安縣監。
徐命善,以兵曹言啓曰,今十二月二十四日,陽川居生員黃,公州居良人金仁得稱名人,自興化門入來,差備門外擊錚,依例令攸司囚禁科罪,當該守門將鄭暘臣,依定式推考,何如?傳曰,允。
又以義禁府言啓曰,中官金興燁下敎,特爲蕩滌事,命下矣。木川縣投畀罪人金興燁,昨已倍道押送,所到處放送事,分付,道臣之意,敢啓。傳曰,知道。
丁亥十二月二十五日辰時,上御集慶堂。藥房入診入侍時,都提調金尙喆,提調韓光會,副提調鄭運維,記事官李養遂·柳焵·南柱老,醫官方泰輿·李以楷·慶絢·金季良·吳道炯·鄭允說,以次進伏訖。尙喆曰,日氣甚寒,聖體若何?上曰,一樣矣。尙喆曰,寢睡·水刺之節,亦何如?上曰,今夜則善寢而又善食矣。進湯劑診候,泰輿·以楷·絢以次診候曰,脈候左右三部調均,滑體亦一樣矣。上曰,藥房提調持湯劑更爲入侍。出榻敎光會持湯劑進伏,上進御湯劑後,藥院諸臣先退出。
丁亥十二月二十五日巳時,上御集慶堂。大臣·備局堂上引見入侍時,領議政金致仁,左議政韓翼謩,右議政金尙喆,戶曹判書李思觀,刑曹判書趙雲逵,行司直具善行·趙明鼎,行副護軍鄭汝稷,禮曹參判蔡濟恭,行副護軍李章吾,戶曹參判金時默,漢城右尹趙曮,吏曹參判閔百興,大司諫李蓍建,掌令申一淸,校理李致中,右副承旨徐命善,假注書鄭基煥,事變假注書黃宅仁,記事官柳焵·南柱老,以次進伏訖。致仁曰,日間聖體調攝,若何?上曰,一樣矣。寢睡·水刺之節,亦何如?上曰,亦一樣矣。翼謩曰,奏御文字,事體如何,而平安兵使元重會,漂民査啓中,不書大臣名字,只書姓字者,事體駭然,不可以一時不察而無飭,罷職,何如?上曰,依爲之。翼謩曰,捧入承旨,亦難免不察之責,從重推考,何如?上曰,帥臣旣罷職,當該承旨亦遞差。出擧條命書傳敎曰,噫,作舍道傍,幾年成乎?此豈作舍道傍之比耶?今覽關西帥臣狀聞,予則曰其猶人事勝而計量不足,何以言之?特敎之下,盛稱惶悚,疏濬補築。予亦曰,不過隨問隨答,若此而巨役何言,而豈徒此也?若是之際,民弊勝言?初則詢問入侍諸臣,臥中乃覺先諭,趙充國願馳金城,圖上方略之語意,專在於此人,況豈特此也?東林西林,甲乙不定,亦豈特此?重西門之鎖鑰,捨此誰先?旣諭大臣,時任兵使元重會遞差,行司直具善行除授,歲翻後,其令辭朝。噫,此敎之後,予於此閫,其將暮年安枕矣?致仁曰,關西帥臣,旣出特除,目下且有事役,如此之時,尤宜節蓄財力,本營歲饋,限三年停止,何如?上曰,所奏誠是,依爲之。出擧條尙喆曰,頃日傳敎中,有見欺趙榮進之敎矣。榮進之當初所奏,不過考籍仰對,則見欺之敎,似或未燭其本情,況爲人臣而欺瞞君上,則顧其罪爲如何哉?臣非爲榮進地,亦恐爲聖人辭令之失,敢此仰達矣。上曰,所奏誠是,其時下敎,抹去,可也。翼謩曰,守令望必書薦主,法意有在,今番都政,淸安·谷城兩望單,不書薦主,事涉疎漏,不可無飭,當該銓官推考,兩守令,使之改擬以入,何如?上曰,所奏誠是,依爲之。其代今日內口傳擇差。翼謩曰,兩守令之薦主落書,旣非其罪,則無故作散,誠可矜矣。上曰,待窠卽爲調用,予雖眼暗,若此之際,該房承旨,不爲請推,亦不可無飭。從重推考。禮曹判書韓光會曰,頃日有停擧人·拔去人一竝分揀之命,而該曹眩於奉行,學製入格及監初啓訖講拔去停擧儒生,亦入其中乎?敢稟。上曰,前後拔去停擧人,一竝蕩滌。章吾曰,新還停捧事,傳敎矣。北漢還上外邑農民分受者,已爲停捧,而從願受食者,與農還有異,且軍餉體重,何以爲之乎?敢達。上曰,豈問軍民與否?若是所奏,其涉非矣。禁衛大將,從重推考。百興曰,目今侍從違牌坐罷人甚多,方當歲初,許多祭官,無路分排,敢此仰達矣。上曰,竝敍用。以上出擧條命書傳敎曰,昨諭而莫知存無不諭,今日乃聞,故縣監閔鎭永妻,今秋作故云,予庸愴悼,令該曹特爲致賻,以示予意。又命書傳敎曰,今者相臣所奏,可謂得體,輔相猶然,況君乎?明年三名日方物,特爲停封,以示爲民之意。命書傳敎曰,昨日處分較重,只遞其職,勿罷。蓍建曰,請還寢鍾城府爲奴罪人天大酌處之命,依律處斷。上曰,勿煩。措辭見上一淸曰,請還寢東呂·址淳等還配之命,更令王府嚴鞫得情。上曰,勿煩。一淸,又請還寢定配罪人者斤萬酌處之命,更令王府嚴鞫得情,快伸王章。上曰,勿煩。一淸,又請還寢定配罪人金柱泰減等之命。上曰,旣已下敎,歲將翻矣。其勿更煩。措辭見上一淸曰,新除授持平李思祚,時在京畿通津地,請斯速乘馹上來事,下諭。上曰,噫,不遠遊之意,業已下敎,況明年乎?在於近畿,何待乘馹?特施不敍之典。一淸所懷,臣有區區淺見,敢此仰達矣。臣竊伏覸我殿下,孝思無窮,追遠之誠,迥出尋常萬萬,寶算彌隆,繼述益篤,遹追我太祖大王盛德大業,福斝舊宮,愀然如見,重試朝紳,竝述故典,我聖祖成憲令章,靡不闡揚。臣不勝欽仰莊誦,而第伏念,賁其文者,必究其實。臣謹按國朝寶鑑,我聖朝卽位之元年,敎中外小大臣僚,各領其職,而重守令之選,哀鰥寡而賑窮之,蠲徭役而裕國用,鎭刑罰而正經界,以致一新之休。越二年夏,使都評議司,卹貧困,理冤抑,甄賢能,凡便民之事,區劃以聞,以致桑林之霈,啓我億萬年無疆之業。而今我殿下四紀間功化,莫非維則我聖祖貽燕之謨也。然而顧今八域之內,守令未必皆得其選矣。蔀屋之中,貧窮未必均蒙其卹矣。徭役則比國初有煩重之嘆,國用則較昔日無陳腐之裕,刑罰則不可謂囹圄之空虛,經界則率多富家之兼竝,而至於賢能之甄,則未必無野多遺之歎矣。伏願聖上,益加聖念,法聖祖之實心,行聖祖之實政,善繼善述,念玆在玆,必使文稱其實,實叶其文,以揚我聖祖之耿光休烈焉。上曰,噫,追慕之心冞切,其雖有感舊繼述之事,昔年盛事,寔由其實。今予追遵,不過儀文,其雖行也,遙望蒼梧,冞切愧恧。今者所陳,於予藥石,可不體念焉。雖然氣衰心耗,此予所以罙切悚然者也。以上出擧條命書傳敎曰,噫,追慕方深,新舊歲時,何心酬應?後次對,以二十八日爲之事,分付。上曰,前湖西伯入侍。出榻敎基煥承命出來,前忠淸監司李重祜,偕入進伏。上曰,湖西民事,何如?重祜曰,湖西一道,雖謂之歉歲,而亦免大凶年矣。先退,命承旨書之曰,玉堂處分人,無論罷職與不敍,一竝敍用。出傳敎次對諸臣退出時,上曰,編次人蔡濟恭入侍。濟恭進伏,上命讀弘化門樓賑恤流丐文後退出。上曰,平安兵使掌標狀啓捧入承旨遞差。出榻敎上曰,淸安縣監具昌奎,谷城縣監李仁鎭改差,令該曹卽爲口傳差出。出榻敎諸臣以次退出。
上在慶熙宮。停常參·經筵。
藥房都提調金尙喆,提調韓光會,副提調鄭運維啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
以承傳色口傳下敎曰,茶則先入之,與大臣·有司堂上同爲入侍。
中宮殿·惠嬪宮,藥房口傳問安。答曰,知道。
徐命善啓曰,大司憲成天柱,掌令李廷烈呈辭,執義南玄老傳旨未下,掌令一員,持平二員未差,今日以監察茶時之意,敢啓。傳曰,知道。
吏曹口傳政事,恩全君單禶,年滿封爵事,承傳。
以承傳色口傳下敎曰,今番歲膳中,李世聃妻·金得大妻,皆慈聖至親,原歲膳外,加給事,分付。
又下敎曰,西平君夫人,追憶昔年,一體加給。
又下敎曰,四十一符出給之後,宣傳官合符,亦爲出給,標信則奪符宣傳官處出給。
申一淸,以兵曹言啓曰,黃海兵使,問于大臣備擬事,命下矣。其中尹泰淵·李國賢,方在罷散中,而係是大臣薦,故破格備擬以入之意,敢啓。傳曰,知道。
傳于申一淸曰,儒臣持警世問答入侍。
以承傳色口傳下敎曰,齎咨官手本,呈于備局,而於朝紙,何如?俄者下敎,置之。
兵曹口傳政事,以李邦綏爲黃海兵使。
口傳政事,以鄭惟一爲僉知。
申一淸,以義禁言啓曰,黃海前兵使李命峻,令該府當日發遣府郞拿來後,口招以奏事,命下矣。卽爲發遣府都事受龜後,拿來之意,敢啓。傳曰,知道。
都承旨鄭運維疏曰,伏以,臣伏見副修撰閔弘烈·沈觀之疏本,則以親政時相避之不爲啓請,引嫌徑出矣。伊日筵席,吏曹判書洪樂性,果以玉堂·春坊相避竝擬之意,陳請蒙允,而擧條書出之際,未免落漏,以致兩儒臣之相繼陳章。臣是其時入侍之該房,則論其疎忽,不但記注之失而已,玆敢猥入文字,仰請譴何。伏乞聖明,亟降威罰,以爲溺職者之戒,千萬幸甚。答曰,省疏具悉。旣已知矣,卿其勿辭察職。
副提學李瀰疏曰,伏以,臣前後遭罹,只悚只愧,杜門深居,念絶當世。迺者玉署新除,忽下於千萬夢想之外,臣誠惝怳感激,不知措躬之所也。噫,董詰戎備,有國大政,而曾任畿輔,全蔑修擧,論其負犯,嶺海猶輕,而天地之仁,曲加涵貸,薄施編配之罰,旋蒙恩宥,闔門頌祝,圖報無地。今玆收錄之下,何敢爲自解之計,而至於向來被人誣證,伊時置對,雖蒙淵鑑之照燭,若臣之羞困駭憤,則歷累月而如一日也。噫嘻,從古誣人者何限,而豈有如此,事之虛謊?從古受誣者,亦何限,而豈有如此,事之奇怪也?渠雖無狀,官在侍從,敢於威顔咫尺之下,拖出不當之人,白地援引,抑獨何哉?渠之故舊親戚,非直臣一人,而臣於平日,何負於渠,必欲驅而納諸罔測之科?又以臣欲論等語,肆然創出,以實其言,其心所在,誠不可曉,無乃蒼黃失魄,莫知自其口出而然耶?其所虛罔,固不足道,而在臣疲惱,有不可勝言。臣遭此事以來,俯仰慙恧,撫躬自悼者,只是臣之平生言行,不能見重於人,誣之者肆爲鑿空,聽之者眩而疑惑,每一念至,尙寐無訛也。嗚呼,臣本根孤植弱,涉世昧方,親疎數變於虛地,愛惡無常於名塗,畢竟與此虛僞之人,互爭言語之有無,莫非臣命數所關。從玆以後,惟當息影鏟跡,永謝榮塗而已,豈敢揚揚復廁於邇列,自同無故之人哉?又況經幄之長,地望淸峻,尤非如臣鹵莽蔑裂者所可堪勝,而目下情勢,旣極危卼,去就之義,不稱之實,有未暇悉暴,玆敢略控短章,仰瀆宸嚴。伏乞聖明,先遞臣職,仍降威罰,俾臣屛退田里,避遠駴機,不勝幸甚。答曰,省疏具悉。爾其勿辭,從速行公。
掌令李廷烈疏曰,伏以,我殿下聖孝卓越百王,追慕國初,繼述盛事,臣民欣忭,曷有其極?仍伏念,臣再經草土,永作孤露,痛纏風樹,意絶榮塗,迺者柏府新命,忽降於千萬夢想之外,恩旨自天,逃身無地。且急於署坐,章皇出肅,而顧臣識本淺劣,言且巽軟,豈敢蹲冒於蔑效之地,叨玷名器,曠廢重職也哉?以臣情地而言之,則臺端一步,便是鐵限也,揆分揣義,萬無承膺之路。伏乞聖慈,俯燭微悃,特命鐫削,以肅朝綱,以安私分焉。臣方請遞不暇,何敢贅及他說,仰溷天聽?第永禧殿參奉金福鉉,言行醜悖,通國棄人,而乃以辯說,衒名盜榮,以致輿論之拂鬱,不可暫貸,以貽淸朝之辱。昭寧園守奉官鄭厚東,素以蠢蠢無識之人,世踵麤鄙,專事謀利,奉守園寢,爲任至重,如此無賴之輩,何可擬議哉?臣謂金福鉉·鄭厚東,亟施刊汰,以重官方,斷不可已也。臣情勢危臲,言議滅裂,所當緘口俟罪,不宜彈人,而如天之渥,不可虛負。且臣亡父嘗戒臣以吾家偏受國恩,汝須竭忠而報君,言猶在耳,愴感交竝,玆敢干冒天威,以效愚忱焉。答曰,省疏具悉。夙聞澆薄,雖難盡信,近者耳目寥寥之時,猶聞此章,可謂錚錚。金福鉉,今聞乃覺,其時特敎,擧鄕薦二人中一人也。雖然此官所守莫重,不可苟差。鄭厚東雖與福鉉有異,幼學初仕亦另擇,所請皆依施。爾勿過辭察職。
丁亥十二月二十六日辰時,上御集慶堂。藥房入診,領·左相·備局有司堂上同爲入侍時,都提調金尙喆,提調韓光會,右承旨金光國,記事官李養遂·柳焵·南柱老,領議政金致仁,左議政韓翼謩,有司堂上金時默·閔百興,醫官方泰輿·李以楷·慶絢·金季良·吳道炯·鄭允說,以次進伏訖。尙喆曰,夜間,聖體調攝,若何,寢睡·水刺之節,亦何如?上曰,一樣矣。上進御湯劑,醫官以次診候訖。泰輿等曰,脈體左右三部度數調均,滑體亦一樣矣。命書傳敎曰,今覽京兆單子,故判尹閔道洙妻,尙今在世,予用愴惜,原歲饌外,一體加給。又命書之曰,歲饌單子中,前參知鄭惟一,尙今存焉。頃者爲分參知時,莫知年而泛過,其涉稀有,欲見其面,令該曹僉知作窠啓下。又命書之曰,今覽京兆單子,有故判書趙明履妻,噫,其妻猶存,其夫焉在,予庸愴悼,原歲膳外,一體特爲加給,以慰李鳳祥九原之心。又命書之曰,今覽歲膳單子,噫,金壽煃昔年入內局作故,不過四十年,雖差等,見其妻之抄啓,憶昔愴甚,令該曹原歲膳外,特爲加給。又命書之曰,歲膳單子中,其妻雖在,其夫已作故人,讀此之時,左相適入侍,予庸愴甚,故大司憲韓顯謩妻沈氏,原歲膳外,一體加給。又命書之曰,今聞歲膳單子,憶故奉朝賀朴聖源,予甚愴悼,作故不過若干月之間。噫,此人貧寒,業已聞矣。令該曹原致賻外加給,其妻,歲膳外亦爲加給,以表予意。又命書之曰,今聞東部歲膳單子,故持平金始燁,故承旨金始煒,皆以故春坊之人,其妻啓抄於東部,予甚愴然,其令該曹原歲膳外加給。又命書之曰,噫,今年施惠,非比他年,而其皆下敎不諭者,卽拯劣米,正臥思之,何待開東?大臣·有司堂上入侍,意皆此也。旣已下詢諸道,拯劣米最久一年條,特爲蕩滌,於戲,使此等之民咸知國初聖澤,今曉下敎時,惠堂亦令同爲入侍,而中官睡中遺漏,推考。又命書之曰,今覽海伯狀聞,此卽四十年白首初聞,不可一刻置之。兵使李命峻,爲先罷出,其代卽爲口傳擧行,當日下送,令該房當日發送,府郞拿來後,其令口招以奏。李東佑,令忠淸道臣捉來,嚴刑取招以聞,令秋曹當日分付。又命書之曰,黃海帥臣望,兵判三度未入啓,令次官問于大臣備擬。又命書之曰,今秋謁聖,夢寐豈料?事知守僕,雖已下敎,曾有其例,太學典僕,自過歲日至上元日,特減贖錢。上曰,今十二月初九日次對入侍時,趙載俊一體給牒敍用。出榻敎又命書之曰,道臣商量,其雖是也,與守令有間,則其所處置,宜請備局,而令攸司稟處之請,有關後弊,不可無飭。海西道臣李潭,從重推考。百興曰,王孫九歲未付職,十歲歲初肅命,曾有下敎矣。三王孫今年爲九歲,歲末付職然後,明年歲首,可以肅謝矣。上曰,依爲之。百興曰,然則當爲口傳擧行乎?上曰,依爲之。出擧條上曰,恩全君付職口傳擧行。出榻敎上曰,藥房提調持湯劑更爲入侍。出榻敎光會持湯劑進伏,上進御湯劑後,諸臣以次退出。
丁亥十二月二十六日初更三點,上御集慶堂。儒臣持警世問答入侍時,校理李致中,副校理兪彦鎬,同副承旨申一淸,假注書鄭基煥,記事官柳焵·南柱老,以次進伏訖。上曰,儒臣以次輪讀,致中承命讀之後,彦鎬讀之。又命承史以次輪讀後,致中·彦鎬曰,臣以本館事,有所仰達矣。副修撰閔弘烈·沈觀之,以都政時相避,竝擬啓辭之不出擧條,陳疏徑出矣。擧條今旣頒布,則更無可引之嫌,而上番姑降入直,已至多日,事甚未安,副修撰閔弘烈·沈觀之,竝牌招察任,何如?上曰,此正毛將焉傳也,牌招察任。上命承旨,讀掌令李廷烈上疏後,上曰,金福鉉何人,而居在何地也?諸臣皆曰,未能詳知矣。上曰,注書出去,問于吏曹知入。賤臣基煥,承命出來,回伏奏曰,全羅道珍島人云矣。上命書疏批,上命書傳敎曰,靜而思之,欲爲下敎,今適入侍,今日歲饌單子中,入侍承旨遺漏,問于該府,其果漏也,令該曹一體擧行。上曰,副修撰閔弘烈·沈觀之,牌招察任。出榻敎諸臣以次退出。
上在慶熙宮。停常參·經筵。
藥房都提調金尙喆,提調韓光會,副提調鄭運維啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。明日入侍,宜矣。
以承傳色口傳下敎曰,茶則先之,湯劑亦入之。
中宮殿·惠嬪宮,藥房口傳問安。答曰,知道。
金光國啓曰,兼春秋南胄寬受由在外,今姑減下,其代令該曹口傳差出,何如?傳曰,允。
吏曹口傳政事,兼春秋單趙錫龍。
李之晦啓曰,明日次對,兩司當爲進參,而憲府無進參之員,除傳旨未下,呈辭受由外,掌令李廷烈,待開門牌招,以爲進參之地,何如?傳曰,允。
金漢耆,以漢城府言啓曰,新除授承旨申一淸,年滿七十,依下敎,今番歲膳,令該曹一體題給事,別單書入之意,敢啓。傳曰,知道。
李之晦,以濬川司言啓曰,本司都廳趙得慶外任,代以御營廳千摠金廷遇差下,使之察任,何如?傳曰,允。
上在慶熙宮。停常參·經筵。
藥房都提調金尙喆,提調韓光會,副提調鄭運維啓曰,伏未審夜間,聖體調攝,若何,痰候何如?寢睡·水刺之節,亦何如?臣等依下敎,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
以承傳色口傳下敎曰,茶先入之,待下敎,次對同爲入侍。
中宮殿·惠嬪宮,藥房口傳問安。答曰,知道。
李之晦啓曰,大臣·備局堂上,依下敎來待矣。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
傳于金光國曰,內局入侍。
備忘記,昌德宮,初三日,當詣展謁,世孫隨駕侍衛,只入直隨駕,挾輦挾輿,以內入直軍取用,先後廂軍,以三營入直中,合一百名訓將都領,只領新營入直標下,隨駕禁軍·扈衛軍官,亦以入直隨駕,世孫亦以同牌待令,三嚴辰正初刻,只入正時。
金光國,以吏曹言啓曰,今此永寧殿春享大祭薦俎官,前承旨鄭昌聖塡差矣。時無職名,令該曹付軍職,何如?傳曰,允。
又以吏曹言啓曰,今此宗廟·永寧殿春享大祭大祝,皆以侍從塡差矣。時無職名人員,令該曹付軍職,何如?傳曰,允。
又以吏曹言啓曰,本曹郞廳,只是四員,而正郞李碩九汰去,尹錫周差祭,佐郞二員未差,無省記郞廳,正郞一員汰去代,佐郞二員未差之代,口傳備擬以入,而待下批,使之仍卽出肅,以爲呈省記,何如?傳曰,允。
吏曹口傳政事,以李亨元爲吏曹正郞,趙載俊·吳鉉胄爲佐郞。
又以禮曹言啓曰,卽接昭寧園守奉官所報,則正朝祭兩官,當爲備員參祀,而守奉官一員,有闕未差,卽速變通云。守奉官有闕代,令該曹卽爲口傳差出,以爲備員將事之地,何如?傳曰,允。
丁亥十二月二十八日辰時,上御集慶堂。藥房入診入侍時,都提調金尙喆,提調韓光會,副提調鄭運維,記事官李養遂·柳焵·南柱老,醫官方泰輿·李以楷·慶絢·金季良·吳道炯·鄭允說,以次進伏訖。尙喆曰,夜間聖體調攝,若何,痰候,亦何如?上曰,一樣矣。進御湯劑,診候訖。泰輿等曰,脈體左右三部度數調均,滑體亦一樣矣。運維讀奏祈穀祭文。尙喆曰,原任大臣以承候次來待矣。命入侍,領府事尹東度,判府事徐志修·金陽澤,以次進伏曰,久未承候,其間聖體調攝,若何?上曰,一樣矣。原任三大臣先退。上曰,藥房提調持湯劑更爲入侍。出榻敎光會持湯劑進伏,上進御湯劑,藥房諸臣先爲退出。
丁亥十二月二十八日巳時,上御集慶堂。大臣·備局堂上引見入侍時,領議政金致仁,左議政韓翼謩,右議政金尙喆,行司直李昌誼,行左參贊申晦,戶曹判書李思觀,刑曹判書趙雲逵,漢城判尹沈鏽,行司直趙明鼎,禮曹判書韓光會,行副護軍鄭汝稷,開城留守金善行,禮曹參判蔡濟恭,行副護軍李章吾,戶曹參判金時默,漢城右尹趙曮,吏曹參判閔百興,大司諫李蓍建,掌令李廷烈,校理李致中,左副承旨李之晦,假注書鄭基煥,事變假注書黃宅仁,記事官柳焵·南柱老,以次進伏訖。致仁進前曰,日氣甚寒,聖體調攝,若何?上曰,一樣矣。寢睡·水刺之節,亦何如?上曰,亦一樣矣。致仁曰,歲律將盡,原任大臣,欲爲承候來待矣。上曰,入侍。賤臣基煥出來,原任大臣領府事尹東度,判府事徐志修·金陽澤,偕入進伏。東度曰,日氣寒酷,聖體調攝,若何?上曰,一樣矣。寢睡·水刺之節,亦何如?上曰,亦一樣矣。致仁曰,京外軍門久勤之差送邊將,法意有在,而今番都政,柔遠僉使羅春炯,以他道之人,借名於水原,久勤而得除見任矣。水原□之瞞報兵曹,事極可駭,該府使李殷春罷職,羅春炯不可仍置,令該曹收其告身。兵曹判書李景祜,亦有不察之失,推考警責,何如?上曰,依爲之。致仁曰,備局副提調趙榮順,向以在外坐罷,而今□累閱月,宜有收敍之道矣。上曰,敍用,還差副提調,可也。致仁曰,此北兵使李邦曄狀啓也。明春行營屬軍兵合操及茂山以北各衛軍兵巡操,依定式擧行事,請令廟堂稟旨分付矣。詰戎甚重,北關尤異,依狀請擧行之意,分付,何如?上曰,依爲之。翼謩曰,頃日筵中,有趙載俊一體分揀敍用之命,而尙不出擧條,事甚矇然,其時注書,罷職,不能察飭之承旨,從重推考,何如?上曰,依爲之。擧條啓下前入直,曾已下敎,近者此法蕩然,嚴飭。鏽曰,今番歲膳單子,臣與郞廳,累次査準,似無疎漏之弊,而第念各洞移去移來之際,或不無若干見漏者,今方更令査出,果有遺漏之人,則依前下敎,別單書入,何如?上曰,依爲之。百興曰,恩全君付職,日昨擧行矣。追聞改名傳敎下於宗簿寺,故取而見之,則兩次改名啓下單子,似當付標以入,官敎亦當改修整,敢此仰達矣。上曰,依爲之。百興曰,第三次改名禶字,依字彚,以兩先字書之乎?上曰,依爲之。以上出擧條命書傳敎曰,子云,禮云禮云,玉帛云乎哉,樂云樂云,鍾鼓云乎哉,噫,聖人豈欺我哉?以此觀之,玉帛鍾鼓,文也,誠心懇禱,質也。次年雖行親祭,誠淺莫孚,心常自恧,古有一人慢神,猶致三年之旱,顧不重歟。噫,未能躬禱□耿耿,故近年有御苑望社壇經夜,今則此事難望,只抱耿耿之懷,申飭有司而已。另飭本署官,先潔壇壝,雖無前期致潔,今番凡行事,執事官,自今日淸齋虔誠之意,申飭該曹。又命書傳敎曰,三陽回泰,萬品皆春,此正人君體元行仁之時也,而吁嗟,否德四十年,無一政一事惠民下究之事。近者衰苶益甚,自顧付托之重,一倍悚□人君政令,莫非重也,而至於勸農之政,其重何□噫,國依於民,民依於農,其重勝言?每年歲首,有勸農之敎,而許多文具,可勝嘆哉。況□春已□五推之典,而因予誠淺,徒□觀瞻,此猶□□□爲□□□噫,昨年農事亦□□□頃者□□者觀之,比□□□年□□□減縮云,予心□□□昔年祝□□年年御詩年事之患□□料良由否德,噫,今雖憊臥,心在元元,豈敢以自謂涼德而泯默乎?若問其要,道臣·守令宣諭,備悉堤堰灌漑□□旱之良法,覓給種糧顧助之實惠,警飭懶惰守令之職任,一□其勤,一縣受效,一道其勤,一道受效,其雖大登之年,宜可勉也,況此等之歲乎?莫曰言敎,懋哉懋哉。噫,予逢此年,心若隕墜,而聞此敎者,體昔年之德意,勸今日之黎民,爲方伯·守令者,豈敢忽也?雖愚必明,雖柔必剛,聖訓攸載,人皆眼□□國心在民,其若誠心,甚事不做,夙夜孜孜,莫敢泛忽,用副□望八其君勤懇之敎事,諭于八道道臣,兩都留守。又命書傳敎曰,凡祀典,神不敢慢也,況此乎?蓋祭文無非代撰也。噫,一心憧憧,在祀典也,而況不顧誠淺,豈先慢乎神?且曾以此亦已□□則今番祭文中末句四字,慢神極矣,古雖有此等之文,亦文理之過,神豈遠哉,洋洋若在,而旣已抹去,何不申飭,知製敎李鎭恒,罷職。蓍建曰,請還寢鍾城府爲奴罪人天大。
