上在昌慶宮。停常參·經筵。
今下弓矢,西北萬戶蔡承熙給送。
答統制使柳琳疏曰,省疏具悉。今此加資,出於酬勞,卿其勿爲控辭。
府啓,守令署經之法,載於令甲,雖累經州縣之人,每於除授之時,必更爲署經,然後乃敢下直,此是祖宗朝流來古規,其意,誠以字牧之官,爲任極重。苟非其人,不可以已經而仍送也。經亂之後,至於省弊,初授人外,已經者,則不治見敗之人,皆免署經,冗雜姦濫之輩,無所徵畏,或有今日除拜,明日下直之人,此豈法典本意哉?請自今,一依祖宗朝舊例,無論已經與新授,竝爲署經後發送。答曰,當問于大臣處之。
啓曰,傳曰,常赦所不原者,則勿許,宜當,此意言于備局事,傳敎矣。臣等之意,亦如此。故全家徙邊·安置之類,不爲擧論,此一款付標以入之意,敢啓。答曰,知道。
憲府粘連啓目。答曰,功減一等崔文澳棄爲乎矣。紬苧布乙良,令該曹加給價布,俾無麤劣之弊。
院啓,義城縣令金就來遞差事。答曰,依啓。柳震立遞差。
上在昌慶宮。停常參·經筵。
備邊司啓曰,全羅道運卜馬匹,未納處,五邑中缺至於三匹不納,極爲非矣。當該官吏,推考,何如?答曰,允。
右議政姜碩期,八度呈辭。入啓。答曰,省疏具悉。卿其勿辭,安心調理。
院前啓。答曰,旣已遞職,勿爲煩論。
上在昌慶宮。停常參·經筵。
吏曹啓曰,備邊司啓辭,尼山居前縣監朴訓,呈狀于本司,玆將騎馬二匹,仰助軍需云。令該曹各別施賞事。傳曰,依啓事,傳敎矣。朴訓爲國之誠,極爲可嘉,依他例,相當職除授,何如?傳曰,此賞似爲不重,更議處之事,傳敎矣。然則依盧例,守令除授,何如?傳曰,依啓。
備邊司郞廳,以領左相意啓曰,云云事,傳敎矣。守令署經者,祖宗之法制也。近因搶攘之際,兩司多故,曾經守令人,不爲署經者,一時權宜也。豈可以一時權宜之道,永廢祖宗朝法制乎?臺諫啓辭,實爲得體,臣等無容別議,伏惟上裁。答曰,依啓。
有政。以尹絳爲司僕正,李志定爲成川都護府使,金南重爲全州府尹,李齊衡爲戶曹佐郞,金振爲弘文館副校理,任重爲典籍,鄭後諶爲黃州判官,嚴鼎耉爲義城縣令,朴遾爲弘文館應敎,權起源爲歙谷縣令,姜栢年爲司憲府掌令,李基祚爲禮曹參議,李行遠爲兵曹參判,權義中爲敦寧府判官,李言訥爲引儀,具玹爲典籍,姜喜昌爲司憲府監察,李曼爲弘文館校理,林溥爲司諫院獻納,金愼厚爲平市奉事。
吏曹粘目,黃海道暗行御史書啓。答曰,依允。柳籌等,各賜表裏一襲。
院前啓,柳震立削去仕板事。答曰,依啓。
上在昌德宮。停常參·經筵。
刑曹粘連啓目。答曰,依允。首從分等事乙良,判書出仕後,議處。
刑曹粘目。答曰,觀此別單,則監司之留心國事,益可知也。所宜採用其言,以副其爲國之誠是在果,本司之意如此,依回啓施行爲乎矣。城池最完處守令乙良,各賜兒馬一匹,以表其嘉尙之意。
備邊司粘目。答曰,觀此狀啓,則與具鳳瑞上送別單,詳略懸殊,所謂完固處,亦難准信是在果,此時修築,果似未妥,依回啓施行爲乎矣。其中城池最完處守令乙良,各賜兒馬一匹,以表其嘉尙之意。以上內下記草
上在昌慶宮。停常參·經筵。
藥房提調李溟,副提調徐景雨啓曰,春雪又下,日氣寒嚴,伏未審聖候,調攝,若何?前日劑入中滿分消丸,時未畢進御耶?臣等不勝區區仰慮之至,敢來問安。答曰,丸藥已爲盡服,而時無顯效矣。再啓曰,卽承丸藥已爲盡服,而時無顯效之敎,不勝仰慮之至,臣等與御醫崔得龍等相議,此藥主治熱脹,正合聖候,而凡服丸藥之法,必須久積收效,今此分消丸一劑,兩數不多,連爲進御無間斷,然後可期其得效云。卽以分消丸,依前加劑以入之意,敢啓。答曰,知道。
備邊司啓曰,買牛之數,彼以數十餘頭爲言,而北路經疫之後,牛隻恐未准數,故以隨所有,措辭回啓矣。伏承聖敎,果爲未妥,而彼旣發言之事,勢不得不准數應副,依所求,以二十頭,改付標以入之意,敢啓。答曰,知道。
傳曰,史官一員待命,騎馬三匹立之,宗廟摘奸。
政院啓曰,城地未令前,修築處,守令施賞,使尸居之官,知其不可不修事,命下矣。慶尙·全羅査報狀啓別單,詳略懸殊,實如聖敎,如安東·慶州·晉州·盈德·釜山浦,逐年隨毁隨補,而時任守令,亦且年久,故卽捧承傳,而全羅道二十六官,泛稱完固,至於守令,或赴任於前秋,或有夏間赴任者,因歲凶荒,未暇念及,而混稱未令前,修築謂之完固,不辨前後,遽爲論賞,實涉未妥,更令該曹前後修築守令,問于監司處,賜給,如何?敢稟。傳曰,允。以上□□謄錄
備邊司草記。答曰,薄衣軍兵,暴露經冬,疲病無用,槪可想也。彼之欲爲替代,意在於此,豈有畏彼弱卒從其所訴哉?且軍卒之請減,實非人情,亦豈有信聽而不疑之理哉?又草記。答曰,今番之事,鄭譯之宣力,未可知也。雖然,啓辭如此,依爲之。
傳曰,自瀋出來採蔘人,依鄭譯所言,用於農軍,便當議處。
右議政姜碩期,九度呈辭。答曰,安心調理。
統制使柳琳疏。答曰,省疏具悉卿懇。今此加資,亦是陞敍,卿宜安心,勿爲固辭。
兵曹判書沈器遠箚子。答曰,省箚具悉卿懇。卿其勿爲固辭,調理察職。
吏曹判書南以雄辭疏。答曰,省疏具悉卿懇。卿之固辭如此,本職當勉副焉。以上內下記草
上在昌慶宮。停常參·經筵。
備邊司啓曰,東萊府使,爲任極重,前頭事機,亦有可慮,新除授府使尹得說,爲人慈詳,而威望不足,人皆以爲不合云。此人改差,其代,勿論職秩高下,以有才望計慮之人,各別擇送,宜當,敢啓。答曰,前府使,姑爲因任如何事,傳敎矣。前府使丁好恕,年過七十,雖有才局,精神筋力,不堪邊上之任,夷人之情,賤老貴少,前頭責應,不無可慮之事,旣遞仍任,恐或難便,敢此申稟。又啓曰,本司公事,所當隨構隨書,趨卽入啓,而再昨坐起,食後成給公事,夜深後,始爲書呈政院云,事甚驚駭。郞廳汰去色吏,令攸司囚禁治罪,宜當。敢啓。答曰,允。又啓曰,傳曰,自瀋出來採蔘人,依鄭譯所言,用於農軍,便當議處事,傳敎矣。聖敎允當,令該曹卽爲保放,給其衣糧,十餘日休養,待其蘇復入送,宜當。敢啓。答曰,依啓。各別看護,俾無逃逸之弊。備局謄錄
右議政姜碩期,十度呈辭。入啓。答曰,卿其安心調理。
前判書金尙憲等,自瀋出來,上疏。入啓。答曰,省疏具悉。卿等生還,予日望之,今幸得釋,喜不自勝也。
傳曰,此人等,敗家之餘,久在異域,其所齎去,亦必遺乏,令該曹衣資賜給。
禮曹草記。答曰,嶺南風俗,自古忠孚,至于今日,猶爲不變,其人心良善,益著於丙子之亂也。此輩皆以有識士子,敢生陷人之計,合州削籍,然後快於其心。此實傷風敗俗之徒也,此而不治,則嶺南人心,亦未如前,竝投畀西北,以警後人。
府啓。答曰,風聞未必盡實,更加詳察,勿爲煩論。
兵曹粘連啓目,咸鏡道試才人事。答曰,出身許貞度等,六品遷轉邊將除授,騎兵朴勝鶴,禁軍除授。
刑曹粘連啓目。答曰,前後欺罔之狀,極爲頑惡,刑推得情。以上內下記草
錦山郡守金鏈,差使員還下去。
執義趙壽益,掌令權淰,初度呈辭。呈政院。還出給。
兵曹判書沈器遠箚子。大槪,病重乞遞事。入啓。
吏曹參判金榮祖,再度呈辭。入啓。加給由。
黃海監司書目,病重乞遞事,忠勳府綾城府院君具宏,同生妹故同知敦寧府事洪喜妻具氏死,服制已行十日,出仕,何如?啓依所啓施行。
刑曹啓目,粘連京畿監司啓本云云。白前難伊,亦敎誘奸夫,謀殺本夫,而係干綱常,發遣敬差官,推覈處置,何如?啓依允。刑曹判書具仁垕同姓三寸叔母,故同知敦寧府事洪喜妻具氏身死,服制已行十日,出仕,何如?啓。依所啓施行。
以黃海監司辭狀,傳曰,卿其勿辭,安心察職事,回諭。
右副承旨南銑,楊州地,掃墳呈辭。入啓。給由。
副修撰金始蕃上疏。大槪,父病危重,冒死乞遞職名事。入啓。
刑曹啓目,粘連黃海道暗行御史書啓云云。鳳山郡守鄭元弼段,木花及馬價木豹皮價木等,多數私用,前兔山縣監朴潤緖段,豹皮二丈價,徵米至於一百二十石云,皆是係于贓汚,移義禁府推覈處置,何如?啓依允。
禁府,鄭元弼·朴潤緖,拿囚。啓。
府啓,沃溝爲縣,素稱沿海難治之邑,連以武臣差送,以致日漸蕩敗,曾因道臣狀啓,差送文官,頗能收拾,庶有蘇殘之望,而縣監崔山岌,爲人庸劣,四字缺除授之初,已有物議。到任之後,專事剝割,家在高山一日之程,多有不謹之事。南來之人,無不言之,請崔山岌職罷,其代,以有風力文官,擇送。答曰,風聞未必盡實,更加詳察,勿爲煩論。以上朝報
上在昌慶宮。停常參·經筵。
刑曹啓曰,因備邊司啓辭,自瀋出來採蔘人,依鄭譯所言,用於農軍事。答曰,依啓。各別看護,俾無逃逸之弊事,傳敎矣。瀋陽出來採蔘人等,皆是北方人物也。京中則無可信族屬保放之處。且許多之人,自本曹亦無看護之路,拘留獄中,解枷杻休養間,令兵曹多定軍人守直,俾無逃逸之患,何如?傳曰,依啓。傳曰,瀋陽出來農作,別單入之。
傳曰,史官一員待命,騎馬三匹立之,慕華館農軍點閱。
府前啓。答曰,已諭,勿煩。以上內下記草
謝恩,獻納林,義城縣令嚴鼎耉,禮曹參議李箕祚,戶曹正郞許穡。
吏曹,以丁彦璜爲京畿推考敬差官。
執義趙壽益,初度呈辭。入啓。給由。
備邊司啓曰,東萊府使,爲任極重,前頭事機,亦有可慮。新除授府使尹得說,爲人慈祥,而爲望不足,人皆以謂不合其人,改差,其代,勿論職秩高下,以有才望計□之人,各別擇送,宜當,敢啓。傳曰,前府使,姑爲仍任,如何?
又啓曰,傳敎矣。前府使丁弼緖,雖有才局,而年至七十,精神筋力,不堪邊上之任,前頭責應,不無可慮之事,旣遞仍任,恐或難便,敢此申稟。傳曰,依啓。
吏曹啓曰,本曹判書差出,政事,取稟。
吏曹郞廳,以領左相意啓曰,本曹判書有闕,當爲擬薦,而擬望之人乏少,不得已從二品中可合人,竝擬,宜當,敢啓。傳曰,依允。
都承旨徐景雨啓曰,臣伏見黃海道暗行御史書啓,延安府使柳□爲政,平常無害於民云。又曰,今番接待之物,不至濫觴云。其所謂平常無害,不至濫觴等語,乃尋常事也。雖無可貶之跡,實非可褒異政,而至蒙特賜表裏,臣意以爲過,而不敢請矣。今聞外議,多言其濫,御史亦云,至於褒賞,則實爲猥濫云。人主施賞,嚬笑猶惜,況可施之於不當施之地乎?柳□恩典,似當還收,敢稟。傳曰,允。
府啓,昨承聖批,得聞未必盡實爲敎,臣等竊惑焉。臣等所聞,若未的實,則何敢强爲煩瀆至此耶?崔山岌,爲人庸劣,目不知書,字牧之任,決非此人所堪,除拜之初,已有物議,而幸免彈劾。到任之後,專事剝割,家在近地,駄載絡繹,闔境嗷嗷,人言藉藉。況沃溝,名雖少邑,素稱難治,有鹽盆·漁箭,及屯田許多句管之事,尤不可付之於如此之人,使濱海殘邑,日漸蕩敗,請崔山岌,亟爲罷職,其代,以有風力文官,擇送。答曰,已諭,勿煩。以上朝報
上在昌慶宮。停常參·經筵。
謝恩,副校理金振。
右議政姜碩期,十一度呈辭。答曰,安心調理。
御營廳草記。答曰,此人逃亡已久,則與抄送後逃匿者有間,更爲酌處。
備邊司草記。答曰,淸國旣已拒逆爲罪。且非全釋,謝恩與否,非所當論也。以上內下記草
吏曹參判金榮祖初度呈辭。入啓。加給由。
執義趙壽益再度呈辭。入啓。加給由。
府啓,臣等,將沃溝縣監崔山岌之事,累累論列,兪音尙閟,臣等,實未知其聖意之所在也。其人物之庸劣無識,則臣等目見而知之者,其剝割不已之事,南州之人,有口皆言。此論,實非泛然風聞之比,況沃溝,本以難治之地,屢經非人,或不能收拾,則前日道臣之請文官擇送,其意有在,不可不如此之人,使濱海殘邑,日漸蕩敗,請崔山立,亟命罷職,其代,以有風力文官,擇送。
大司諫沈演缺於今日,與獻納林缺行相會缺坐矣。昨日日暮後,掌布吏來言,成正言,以病不爲參坐云。臣聞若然,則何不早來言之乎?吏對曰,正言,朝出而夜還,卽刻有此分付,故直爲來告云云。自常時言之,僚員之病不參坐,彼此俱無所嫌,而此其間不無多少曲折,臣終不得泯默而已也。庇仁縣監洪義源,仁川府使元海一,除拜之初,已有物議,頃日本院齊坐時,義源以署經守令,不爲署經,獨海一,來呈單子,正言成,不肯開讀曰,此人有物議,何必讀也?臣曰,第讀之,署經單子,所以考見其人門地之如何?今雖出望,知其不可,則隨後論劾,有何所難?成曰,旣出署經,何可追論?今姑越之,更待外言爲當。臣曰,正言之意如此,姑可依此爲之。成卽書越字矣。居數日,獻納金振,以城所來,見臣於私第曰,洪義源之事,外議甚峻,不可不論。臣答曰,人言如此,則烏可已乎?語次,又及元海一之事,則振曰,物議猶夫前辭,一體之人,似不可或論或否,一時竝論,如何?臣卽許之,簡通吏送焉。□同僚,仍爲構草,構畢,卽袖草起去,俄頃問之,則中路,聞移拜玉堂,不得傳啓云矣。其日夕時,簡通吏,來傳一封書於臣,卽朝日城上所所發簡通,及庇仁·仁川兩啓草也。成之答,有曰,此事不必如是汲汲,後坐商確云云。朴亦以姑待後坐爲答。臣私竊怪訝以爲,同僚袖中之文,以其移遞,而中輟不傳,此曾前兩司所未有之事也。況成之責以汲汲,與前日席上所言,大相謬戾,是未可知也。臣於其時,卽無具由引避,而金振,旣不在本院,兩正言所答略同,以近日從兩之例言之,臣不可獨爲爭執,故姑爲等待矣。今當開坐之期,成卒然親病,又不肯來參,其不欲干預於此事,明矣。彈文旣出之後,不可一向掩置,同僚未歸一之前,亦不可遽卽論列,諫官論事,事體至此,而掃地盡矣。此無非如臣疲劣,忝冒首席,爲人輕視而然,不可靦然仍在,請命遞斥臣職。答曰。勿辭,退待物論。答府曰,不允。
傳曰,政事,明日爲之。以上出朝報
上在昌慶宮。停常參·經筵。
吏批啓曰,東萊府使,今當差出,而此時接應倭人,爲任極重,不可尋常差出,令備邊司差出,何如?傳曰,允。
備邊司薦,以鄭致和爲東萊府使。
義禁府啓曰,安夢正已爲拿囚,罪犯係于逆獄,依例推鞫爲之之意,敢啓。傳曰,依前例,本府爲之。
傳曰,推鞫姑罷事。
傳曰,推鞫,過國忌後爲之。
有政。吏批,以李袗爲弘文館修撰,金益堅爲熊川縣監,趙壽益爲弘文館應敎,李應聘爲碧潼郡守,朴遾爲司憲府執義,李琡爲完山君,李之華爲坡州牧使,南以雄爲大司憲。出政目
下直,靑松府使梁克選,伊川縣監申景福,舒川萬戶金以男。
謝恩,宗廟副奉事沈景鼇,南別殿參奉洪鋶。
統制使柳琳,加資肅拜。
領議政質子李碩揆,瀋陽出去。
執義趙壽益,三度呈辭。遞差。
兵曹判書沈器遠再箚。大槪,冒陳危懇,乞免職名事。入啓。
正言成楚客啓曰,今月初四日,本院齊坐時,臣以仁川府使元海一不合之狀,發言於席上,欲爲越署經,則大司諫沈演·獻納金振曰,元海一,已經四邑,其無可合之事。況仁川,又非雄府,試可,如何云。答曰,元海一,爲奉常僉正時,多有不禮之誚,仁川雖曰殘邑,而殘邑之人,亦獨奚罪云?則同僚多般伸救,頗有難意。臣又曰,今姑越之,徐待物議,何如,則僚意,始得歸一而越之矣。初六日朝,院吏來傳小簡,卽大司諫沈演·獻納金振,聯名簡通,而其中所論,乃仁川府使元海一·庇仁縣監洪義源等事也。臣招問下吏曰,元啓草,何不封送乎?元啓草則獻納持入闕下矣。臣心甚怪之曰,論劾之際,無論事之輕重大小,必通于在家同僚,論議歸一之後,乃爲構草,構草之後,又爲封進,終無異辭,然後始爲傳啓,自是規例,而何以不通於同僚,而徑先構草,構草之後,又不封送,只以十餘字小簡,詣闕之時,始爲通視乎?況元海一之事,前日席上,沈演·金振,極稱其可合,而今何不問同僚,而遽欲論劾,有若汲汲者然乎?實未知其意也。臣雖疲劣,不得有無於其間,而旣在同席,則相敬之道,不必當如是,卽欲引嫌,而事涉微細,瀆擾是懼,所失在彼,不必相較,故泛然以此事不必如是汲汲,從容商確等語,答送臣之愚意,實出於愼重而已,非爲義源·海一地也。凡論人之事,不可不詳察,洪義源之事,臣實無聞,元海一之不合,則見聞雖熟,而旣不見啓草,不知措語輕重之如何,則豈可以旣越署經,而率意從之乎?且臣宿病之人,冒寒供職,今已四朔,昔疾重發,勢難在職,故招下吏,使呈辭單,而同僚,謂臣卒然稱病,不欲干預於此事,不知何所指也?臣深異之,緣臣不職,一幺麽一守令之事,輕成鬧端,臣罪實大,且緣臣賤疾方劇,今始來啓,所失尤大,請命遞斥臣職。答曰,勿辭,退待物論。
政院啓曰,大司憲未差,大司諫避嫌,以次官參鞫之意,敢啓。傳曰,知道。
義禁府推鞫時,問事郞廳二,舍人鄭致和,吏曹正郞沈濟。
推鞫罪人安夢正,元情。以上朝報
上在昌慶宮。停常參·經筵。
藥房提調李溟,副提調徐景雨啓曰,近來春寒益厲,雪勢不止,伏未審聖候調攝,若何?頃日中滿分消丸劑入,伏想進御乎?臣等不勝區區仰慮之至,敢此問安。答曰,與前一樣,丸藥,自昨日進御矣。
備邊司啓曰,以京畿監司狀啓,傳曰,罪人父母,則無勿囚之令,而如是狀啓,無乃備局,誤爲行移耶事,傳敎矣。取考前後文書,則上年三月初五日,本司因領兵將狀啓,御營軍在逃者,各其所在官,父母妻子及其族隣,嚴囚期於必捕事,入啓,允下,行會各道矣。又於十二月初三日,忠淸監司鄭良弼牒報曰,以本道留獄啓本,傳敎內,以死罪逃亡人妻子及弟,勿爲囚禁,以敦風俗事,頃年下敎,而此啓本中,囚妻子者甚多,事甚不當,令該曹察處事,下敎,故道內逃軍等妻子同生,卽令放送,而其一族,當初旣以駭散,今無捕捉之路,徒有騷擾之弊云。本司草記曰,曾有傳敎,死罪逃亡人妻子及弟,勿爲囚禁,以敦風俗者,聖意所在,至矣盡矣,而近來軍令不肅,逃亡相繼,將無以爲國。今此逃軍,放其族屬,任其偃息,則日後之弊,何以防之?着令該道逃軍之父母妻子外切近族屬,各別跟尋,還爲捉囚,刻期嚴督事。入啓。答曰,依啓。其時父母兄叔,不爲擧論矣事,傳敎判下,故其時,以啓辭批下之意,枚擧,行會各道矣,敢啓。答曰,知道。
又啓曰,接慰官李泰運,帶同譯官洪喜男·李長生,十五日,當爲發送。平倭到此之後,未知所欲議者何事,而姑以東萊府使狀啓觀之,則彼欲探問錦州形勢之意也。酬酢之際,不可不詳愼,彼若問我國助兵與否,則當答以,東宮方在彼中,而淸國悉衆西去,故陪衛孤單,調道若干軍兵云云。若問兩軍强弱,則當答以,錦州被圍已久,勢成蚌鷸,時未結末云,而與本國極遠,兵機亦密,不能詳聞云。若問中原與淸兵相戰年月,則當答以,上年八月間大戰,互相勝負云,而異國之事,不能詳知云云。此外問答,則勢難逆料指授,惟在臨機應變,而至於難處之事,則馳啓後議處,宜當,敢啓。答曰,依啓。以上備邊司謄錄
右議政十二度呈辭,國忌齊戒,以留政院。
答修撰金時蕃疏曰,遞差。
答兵曹判書沈器遠再箚曰,省箚具悉至懇。卿之病勢如此,所辭本職,當勉副焉。
院啓,大司諫沈演,正言成楚客·朴□竝引嫌而退,彈文雖出,而僚議重至,則姑爲等待,勢固然矣。論事之際,務欲詳審,而身有疾病,則勢難參坐,事異常規,議且不一,則不卽傳啓,事體則然,俱無可避之嫌,請大司諫沈演,正言成·朴□竝爲出仕。答曰,依啓。
禁府啓目,鄭元弼·朴潤緖等,元情不服,刑推得情,何如?啓。竝姑停刑推,議處,同府啓目,粘連判下云云。鄭元弼·朴潤緖等所犯,俱係贓汚,其矣修飾發明之言以,似難取信,至於鄭元弼,則現捉文書,明白無疑,無容更議,竝只依前啓請,刑推得情,何如?啓依允。
吏曹參議李德洙初度呈辭,國忌齊戒,留政院。
正言成□就職後,初度呈辭。呈政院,還出給。
正言朴命招,病不進。
弘文館啓曰,新除授修撰李袗,時在忠淸道忠州地,經筵入番事緊,請斯速上來事,下諭。傳曰,允。正言朴命招,病不進,依承傳罷職,府前啓,沃溝縣監崔山岌罷職事,停啓。以上朝報
上在昌慶宮。停常參·經筵。
義禁府郞廳,以左議政意啓曰,今此推鞫罪人安夢正,卽臣甲子年間軍官,而适賊長驅之日,自願偵探出去,仍投賊适,及其賊敗之後,永爲逃走,潛形隱迹,今已十九年矣。今幸捕得,鞫問之際,誣飾納招,不一而足,至以落後之故,罰防于平安道云。尤極凶詐,而因偵探投入之事,不入於問目中,敢此陳啓。傳曰,知道。以上禁府謄錄
吏曹判書金榮祖,身病出仕。
吏曹啓曰,臺諫有闕,政事,取稟。
平安道暗行御史鄭維城,入來。
吏曹判書李明漢上疏。大槪,陳情辭免事,國忌,留政院。
平安監司書目,節度使李顯達,病重辭職,朝廷以處置事。以上朝報
上在昌慶宮。停常參·經筵。
右議政姜碩期,十二度呈辭。入啓。答曰,安心調理。
備邊司啓曰,傳曰,以瀋陽農作事,令備局議處事,傳敎矣。何至今不爲回啓耶,問啓事,傳敎矣。以戶曹農作事,更令廟堂議處事,判下公事,今月十三日,始爲來到本司,而臣適緣身病,未得議啓,今日始爲覆啓矣。惶恐敢啓。答曰,知道。
吏曹判書李明漢,辭職上疏。入啓。答曰,省疏具悉。卿才高望重,實合擢用,不須辭之,惟賢是用。
忠勳府粘連啓目。答曰,事涉有疑,其時從軍緣由,令本道査覈處置。
備邊司粘連啓目,祕密事。答曰,此是不可不稟之事,從速明白行會。又粘目。答曰,此事,雖有初頭虛費之弊,似有三益,以廉價買人,一益也。以所出補用,二益也。除輸運之弊,三益也。以弱事强之道,雖無利益,勢難違託,而況利益,非特一事者乎?其事勢,不可不盡心而爲之,更良察處。以上內下記草
司圃別提南壽星,田畓摘奸事,開城府出去。
大司諫沈演,正言成楚客,大司憲南以雄,掌令權淰,初度呈辭,呈政院,還出給。
傳曰,史官一員待命,騎馬三匹立之,農軍犒饋處內,摘奸。
傳曰,政事,明日爲之。
副校理金振上疏。大槪,臣以諫院時事,旣被顯斥,勢難冒居於論思之地,懇乞遞免事。入啓。
府啓,新除授執義朴遾,時在江原道原州地,請斯速上來事,下諭。答曰,依啓。
禁府,罪人丹香,拿來,元情。
傳曰,靑原君沈器遠家,遣內醫看病。
政院啓曰,大司諫病,大司憲未肅拜,以次官參鞫之意,敢啓。傳曰,知道。
推鞫罪人安夢正,刑問三次,不服。以上朝報
上在昌慶宮。停常參·經筵。
戶曹判書李溟,引見之時,上曰,瀋陽農作之事,欲與卿議之,使之入侍,本曹啓辭,所見詳悉,而予之意,有差異焉。李溟曰,小臣有何識見?昨承判下備局之敎,深知聖意之所在。上曰,其地早霜,趁速擧行,不可遲緩。李溟曰,然則卽爲區劃採蔘人,爲先定領將,入送作農,三處監農,可合之人擇送,糧資器械,當爲備送,自館所,換貿措備矣。上曰,館所糧資,輸運極難,卿之啓辭,欲以義州穀輸運,從官以下,有奴馬可運,內人及各司下人,豈盡有馬逃亡之患?果似可慮,而我國,本欲贖還,雖或逃還,於本國,則似不惡矣。農幕,當此春暖之時,暫設何傷?雖有糜費,有不可顧。戶判曰,臣之識見,農作一事,縻費甚廣,彼地白沙中,落種爲難,所獲其不補所望,臆見諸弊,以爲然矣。上曰,然則卿之意見,今可改之耶?對曰,農作之事,茫如捕風,恐或終年勤苦,未免畢竟運糧之歸,故敢爲啓辭,臣何有所見,而固執也?上曰,前年所給之田,盡爲白沙地,今則何至於此極乎?今之爲計,我國人,則以贖金之例,爲之買之,館中之人,量宜減數,以減食口,農作之事,着實爲之,若爲補糧,則未必無益,而雖未善爲,不至於全數棄之,着實爲之。對曰,聖敎如此,敢不體行乎?戶判曰,若減食口,則彼中,曾言質子妻子,爲其男子,不可獨處久留,非爲我國之有所益,而竝爲質也。上曰,此亦徐可圖之,若減則好矣。上曰,常時難備,爲之可也。上曰,採蔘人,定差使員入送。上曰,我國兩班,難以作農,監農之人,令平安監司擇送,可也。戶判曰,農器,異於此處,皆貿於其處,如何?上曰,貿於其處,可也。上曰,我國事勢,至於十分地頭,若爲善處,則百姓猶不至於盡散,而錦州之外,瀋中運糧,每月爲之,則何以堪之?李溟曰,農人四節衣服,終年給糧,極其浩大。上曰,豈可以紬衣給之?糧則彼中貿穀,可也。李溟所啓,西路管餉,所管重大,今之監司,年少有才,可以兼察,而其職則不可以治民兼之。且餉臣則專爲收捧之任,而監司,一意撫民,似難督迫而捧之,議者以爲,別出館餉使,宜當云。上曰,令廟堂議處。李溟所啓,今年三道西糧,一日計數除出,別置於淸北一處,以爲館所繼用之地,宜當。上曰,不但用之館所,雖用於其處,亦好矣。李溟所啓,作農一事,今當議于廟堂,卽爲擧行。上曰,平安監司處,速爲行移。李溟所啓,農作之時,當小車以助耕牛之力云矣。上曰,雖爲買用,其價似歇矣。又啓曰,引見時,戶曹判書李溟所啓云云。上曰,令廟堂議處事,傳敎矣。管餉使別出之議,自前有之,而目今西土饑饉蕩敗之狀,已至十分地頭,此時別遣使命,其弊不貲。且穀物收捧之際,以京官之威,行督迫之令,則勢必不至,姑待秋成,民生息肩之後,極擇有計慮才望者,差送,宜當,敢啓。答曰,知道。以上備邊司謄錄
有政。吏批,以金克仁爲通政,金自點爲兵曹判書,李明漢爲典牲提調,柳淑爲桃源察訪,徐順民爲慶安察訪,金鍌爲兵曹佐郞,金養誠奉常僉正,金自點爲軍器提調,金始蕃爲弘文館副修撰,黃益淸爲江原都事,河溍爲司諫院正言,沈器遠爲靑原君,鄭致和爲東萊府使,出政目
大司憲南以雄,初度呈辭。入啓。傳曰,調理出仕。
大司諫沈演,修撰鄭維城,初度呈〈辭〉。入啓。給由。
吏曹參議李德洙,再度呈辭。加給由。
刑房承旨啓曰,罪人安夢正,旣已物故,他罪人入來間,推鞫姑罷之意,敢啓。傳曰,知道。進告人,令該曹施賞。
罪人丹香,放送。
傳曰,戶曹判書李溟,命招。
獻納林啓曰,朝者,鞫廳罪人放送之時,本院無他僚員,臣當進參,而舊患胸痛猝發,症勢頗苦,欲起還仆,可待少歇之際,未免日勢差晩,推案旣下之後,始爲來請至被大臣,囚禁下吏,身爲法官,逋慢如此,不可仍有□遞斥臣職。答曰,勿辭,退待物論。
吏曹判書李明漢上疏。大槪,再陳言懇,乞收新命事。入啓。以上朝報
上在昌慶宮。停常參·經筵。
備邊司啓曰,政院啓辭,卽見戶曹草記,採蔘軍有罪者數十名,以農軍入送之數漸減,雖自彼中,給價買得,價直亦至不貲,極爲可慮。續接黃海監司啓本,則逃軍鄭得,定配於白馬城,旣是抄入於農軍,如此之類,除其定配,竝爲入送,農作之際,觀其勤慢,以爲限年賞罰之地,則以爲着實,而自今犯罪者及已配諸處者,擇其農手,竝依此爲之,則亦有其妻,可以供餉,庶或公私兩便,敢此仰稟。傳曰,不無所見,令備局量處。且採蔘人中得病者,令該曹,各別救療事,傳敎矣。承旨所見,果爲便益,前後定配人,令各該司抄出後,分輕重參酌處置無妨。但瀋中,許令歇價買人,使之治農,以爲後日出還故土之地,此事得行,則此處之人,有罪無罪間,不宜入送,姑觀瀋陽買人,難易多寡之形,徐議處置,宜當。且採蔘得病者,雖極救療,而拘留獄中,寢處罪囚之間,所患傳染之症,萬無差愈之勢,出置活人署,令戶曹優給空石,各別供饋,俾得調理,而令兵曹多定軍人,使之守護,勿令逃躱之意,竝爲分付,何如?答曰,依啓。定配人抄出事,勿爲施行。以上備邊司謄錄
傳曰,史官一員待命,騎馬三匹立之,集春門外御營軍摘奸。
右議政十三度〈呈辭〉。入啓。答曰,安心調理。以上內下記草
政院啓曰,卽刻推鞫事,命下矣。禁府郞廳,以大臣意來言曰,今此拿來罪人,異於正犯,令本府推問爲當云。敢啓。傳曰,依啓。禁府謄錄
答吏曹判書李明漢疏曰。省疏具悉至懇。予意已諭,卿其勿爲固辭,從速察職。
正言成楚客,陳情乞遞事。入啓。
大司諫沈演,修撰鄭維城,再度呈辭。入啓。給由。
答校理金振疏曰,省疏具悉。爾其勿辭。
刑曹判書具仁垕,初度呈辭。入啓。給由。
府啓,獻納林,引嫌而退,疾病之來,人所難免,而身爲法官,下吏被囚,則揆以體面,似難在職,請獻納林遞差。答曰,依啓。
吏曹啓曰,臺諫有闕,政事,取稟。
禁府都事柳東秀,罪〈人〉彦祥拿來。
政院啓曰,卽刻罪人入來,當爲推鞫,而諫院,無見在之員,新除授正言河溍,牌招肅拜,推鞫爲之之意,敢啓。傳曰,知道。
正言河溍,牌招肅拜。
政院啓曰,卽刻推鞫事,命下矣。
禁府郞廳,以大臣意來言曰,今此拿來罪人,異於正犯,令本府推問宜當云,故敢啓。傳曰,知道。以上朝報
上在昌慶宮。停常參·經筵。
藥房提調李溟,副提調徐景雨啓曰,近來春寒未解,伏未審聖體調攝,若何?臣等不勝仰慮之至,敢來問安。答曰,與前無異。
備邊司啓曰,採蔘被囚中,時無身病者二十二名,入送瀋陽事,因該曹抄報,以爲入啓允下,今當發送矣。今聞其中,望難稱名人,右臂中箭重傷,雖能行步,而將爲廢疾,不堪農作云。卽自本司,會同該曹郞廳,詳細看審,則稍可運行者只二人,染病纔起,不堪卽行者七人,面色靑黑,半成鬼形者五人。生死未定,決不堪往者五人,又有當初被捉時,重被歐打,一脚蹇傷者一人,以此見之,則名爲無病,而實狀如此,差使員處,及一路各官,各別救護以送事,雖已分付,而若不從容調理,則驅行千餘里之地,必無得達之勢,雖或萬一入往,若干名外,皆作病廢無用之物,徒費口糧而已。姑令調理,觀勢處置之意,敢啓。答曰,其中一半,爲先擇送,似可矣。以上備邊司謄錄
司僕寺草記。答曰,依啓。武官則雖非武功,以馬給之。
戶曹粘連啓目。答曰,旋罷旋復,有同兒戲,問于大臣,大定。
吏曹粘連啓目。答曰,依允。姜弘重乙良,先罷後推。以上內下記草
大司諫沈演,三度呈辭。入啓。遞差。
左道水運判官李楚望,軍人點檢事,出去。
兵曹判書金自點,初度呈辭。入啓。傳曰,調理出仕。
吏曹參議李德洙,三度呈辭。入啓。加給由。
答正言成楚客疏曰,遞差。
禁府啓日,彦祥原情公事,判付內議處。
傳曰,政事,明日爲之。
京畿監司書目,仁川工刑,竝以新府使元海一,因諫院臺言,原州地本家下去,上來無期,令該曹處置事。安城郡守李時材,除授已過四十日,因而諫院未出署經,尙未赴任,勿拘常規,卽爲署經下送事。吏曹澄汰秩。戶曹正郞安鋌,佐郞朴絢仁,工曹佐郞李仲啓。
上在昌慶宮。停常參·經筵。
右議政姜碩期,十四度呈辭。入啓。答曰,安心調理。內下記草
有政。吏批,以沈器遠爲議政府左參贊,李德浻爲右參贊,林爲成均館直講,李時白爲漢城判尹,洪錫箕爲工曹佐郞,成夏明爲戶曹佐郞,李植爲同知成均館事,廉友赫爲戶曹正郞,李植爲大司諫,金益禧爲司諫院正言,沈器遠爲議政府右參贊,朴宗阜爲司諫院獻納。出政目
修撰鄭維城,三度呈辭。入啓。遞差。
吏曹啓目,粘連平安暗行御史,書啓云云,成川前府使姜弘重,罪狀狼藉爲乎矣,只云不治不廉,別無入已現捉之語,旣已貶還,他無可施之罰,姑爲罷職爲乎旀。殷山縣監金國男,雖有勤幹之稱,而時無表表治績,姑觀來效,以爲不晩爲齊,他餘邊將乙良,令該曹稟旨施行,何如?啓依允。姜弘重乙良,先罷後推。
吏曹啓目,粘連京畿監司狀啓云云,仁川府使元海一,旣已還鄕,勢難上來,此時畿甸守令,不可久曠,改差,何如?啓依允。
行司直李植箚子。大槪,兼職辭免事。入啓。答曰,省箚具悉。卿其勿辭察任。
政院近日京畿監司狀啓內,安城郡守李時材除授已過四十日,司諫院未署經云。故尙未赴任,凡事積滯,勿拘常規,速爲署經下送云矣。速爲署經之意,司諫院·城上所,牌招言之,何如?傳曰,允。
吏曹啓目,粘連慶尙監司狀啓,□道內守令□明白定奪,以爲恒式事云云,李弘望東萊府使時,本道監司,移文本曹問答事,及本曹□可考文書爲在果,法典外官職條,只云移任守令,通計前仕而已。別無相換受點分別之語,則該曹之考其日限,循例差出,亦不違於法典兺不喩,今此兩邑守令,差出已久,舊官則必以遞歸自處,今若因此有所撓改,則彼此狼狽,事甚顚倒,兩官新倅乙良,催促下送,宜當爲齊,但念以法典觀之,雖不明白,而以政體言之,則備三望受點移授之官,與尋常相換人有間,移授之初,或因人器可合,或因政績可尙,□差送其意,必非偶然,而到任未久,遽計前仕而遞來,非但善治守令,數遞可惜,揆以事體,亦不妥當,今後乙良,備望受點移授守令乙良,前仕勿爲通計事乙,定爲恒式,似爲便當,上裁,施行,何如?啓依回啓施行。
禁府啓目,羽林衛廳書員金男,亦虛名受料,元情判下云云,觀此元情,則自已發明之言,雖不可取信,其中可疑處,其時入直衛將趙潝,拿問處置,何如?啓依允。
禁府,趙潝·李行一,拿囚。啓。
大司諫李植,初度呈辭。呈政院,還出給。以上朝報
上在昌慶宮。停常參·經筵。
兵曹判書金自點,辭職上疏。入啓。答曰,省疏具悉卿懇。卿才器過人,允合此任,宜勿控辭,從速察職。
備邊司啓曰,云云之事,傳敎矣。更擇其中稍可運往者十二名,爲先發送之意,敢啓。答曰,知道。
訓鍊都監啓曰,京畿三運壯抄軍,今日准番,故竝放送,而來二月初九日合操次,初七日京中逢點之意,前後下去軍兵處,皆分付矣。敢啓。傳曰,知道。訓局謄錄
謝恩,大司憲南以雄,奉常主簿金宏。
吏曹參議李德洙,身病出仕。
兵曹判書金自點上疏。大槪,陳情乞遞事。入啓。批答上見
校理沈東龜,初度呈辭。入啓。給由。
大司憲南以雄啓曰,臣前日待罪,銓曹去冬都目政時,抄出守令之瓜滿,安東·東萊,亦在其中。臣問其舊例,則凡守令移任者陞遷者外,通計前仕,乃是政曹流來遵行之規云。且持吏典外官職條來示,而臣意以爲,安東·東萊,俱是其地,該曹有難擅便,其後備局開坐之日,大臣前定奪之矣。大槪移任守令,前仕通計,法典嚴截,別無授點相換分析之語,至於李弘望之事,出於一時之處置,而本曹,無可據文書,臣全未聞知矣。今此慶尙監司具鳳瑞,以莫重令甲,有若任意加減爲啓,臣昏謬不察之罪,在所難逭,而臣適忝言地,勢難晏然仍冒,請命罷斥臣職。答曰,勿辭,退待物論。
院啓,新除授獻納朴宗阜,時在忠淸道忠州地,正言全道禧,時在慶尙道榮川地,請斯速上來事,下諭。答曰,依啓。
掌令權淰,再度呈辭。入啓。加給由。
咸鏡道御史權堣,入來。
慶尙監司書目,善山呈,以司諫李□病重,上去不得事。
京畿監司書目,因備邊司回啓,逃軍朴有良,發遣軍官,通津縣監眼同,依上年陽川逃軍例,以梟示之意,爲先馳啓由事。
府啓,大司憲南以雄,引嫌而退,通計前任,已爲遵行之規,法典所載,別無分析之語,旣已定奪於大臣,且無可據之文書,則實非任意加減,況前事勿避,已成之規,有何可避之嫌?請大司憲南以雄出仕。答曰,依啓。
大司憲南以雄,就職而出。
司諫李道長辭狀。傳曰,遞差。
奉敎鄭始成上疏。大槪,母病危重,乞遞職名歸見事。入啓。以上朝報
上在昌慶宮。停常參·經筵。
備邊司啓曰,館所淸譯權三祿·金奉山,代以金敬信·權仁祿,將爲入送矣。今聞權仁祿,前在館所,飮酒得病,不合使喚,故出送云。不可再送,而在京淸譯,此外只有申尙福,年少伶俐,從柳琳出來,雖曰未久,他無可送之人,權仁祿,代申尙福入送之意,敢啓。答曰,知道。又啓曰,本司有事堂上李明漢,方管實錄纂修之事,勢難兼察有司之任,姑爲減下,其代,刑曹參判朴,還爲差下,宜當,敢啓。答曰,依啓。又啓曰,近來臺閣,徒思自己之穩便,不念國事之參差,事甚不當,目今多事之時,守令之因未署經,不得赴任者頗有,臺諫闕員,令該曹從速差出,卽爲牌招肅拜,雖未備員,仍爲署經,俾無淹滯之弊,宜當,敢啓。答曰,依啓。以上備邊司謄錄
右議政姜碩期,十五度呈辭。答曰,安心調理。仍傳曰,遣承旨敦諭。
備邊司粘連啓目。錦州事答曰,依允。米價銀子,亦令加送。
備邊司粘連啓目。答曰,運糧一事乙良,待草長擧行,俾無人馬傷斃之患。以上內下記草
答奉敎鄭始成給由,當日仁川地出去。
大司諫李植,判尹李時白,初度呈辭。入啓。給由。
吏曹啓曰,臺諫有闕,政事,取稟。
刑曹判書具仁垕,三度呈辭。入啓。只遞本職。
掌令權淰,三度呈辭。入啓。遞差。
刑曹啓目,粘連江華留守書狀云云,江華留守許徽,受任重地,留意學校,朔望焚香,講課諸生,解者付籍,而不可者汰去,以定軍役,甚爲依是白去乙,無識之輩,恐其軍役,相與□動至於空校,脅制其官,情狀極爲痛駭,其中首唱金繼先,在逃未捕,尙稽懲治,已極寒心,而金以元者,以籍外校生,繼先同惡,唱酬相議,收合米布,以爲請囑之弊,搆陷土主者,尤極兇惡,不□此習,後弊無窮,令本府金繼先乙良,更加跟捕爲白乎旀,金以元乙良,以刑推得情,依律定罪後,啓聞之道,行移,何如?啓依允。以上朝報
上在昌慶宮。停常參·經筵。
戶曹判書李溟質子李敏發,入瀋。
右議政姜碩期箚子云云。答曰,至懇。卿之病勢,今雖如此,日氣溫暖,則自當差愈,卿須念同休共戚之義,毋忘扶顚持危之心。
兵曹判書金自點辭疏云云。答曰,省疏具悉至懇。予意已諭,卿其勿爲固辭,速出行公。
有政。吏批,李更生爲仁川都護府使,李基祚爲大司諫,朴守文爲司憲府掌令,金允厚爲慶基殿參奉,尹慶承爲宗廟奉事,吳䎙爲戶曹正郞,林爲弘文館修撰,卞時煥爲校書館正字,尹絳爲議政府舍人,元斗杓爲刑曹判書,李元圭爲注書,具仁垕爲綾川君。
備邊司啓曰,近來臺諫,謝恩自己之穩便,於念國事之參差,事甚不當。目今多事之時,守令之因未署經,不得赴任者頗多,臺疏闕員,令該曹從速差出,卽爲牌招肅拜,雖未備員,仍爲署經,俾無淹滯之弊,宜當,敢啓。傳曰,依啓。
右副承旨洪茂績書啓,臣承命往諭于右議政,則以爲近臣來臨,聖諭偉異,感激罔措,不知所達,臣之續續請啓,本非愛護軀命,欲就閑便,癃癈之餘,敗症疊出,轉至危域,朝夕難保,隨行供職,已無可望,曠世恩養,末由報答,瞻天仰聖,只自隕涕云矣。傳曰,知道。
戶曹啓曰,本曹多事澄汰曠廢之餘,新除授郞廳,未得齊出,其中正郞廉友委,居在咸鏡道之人,聞其連危患病,上來遲速,未可期云,令該曹改差,以在京無故人,速爲擇差,何如?傳曰,允。
大司諫李植,再度呈辭。入啓。只遞本職。
右議政箚子。大槪,新舊所患,日漸危劇,亟遞臣職,以便公私事。入啓。批答見上
左副承旨啓曰,吏曹郞官六員,竝存無闕,而差出假官,已爲非矣。假官行公已久,而實官,尙無一員供職者,爲政之際,亦甚苟簡,揆以事體,極爲未安,請吏曹郞官,竝推考,使之速出行公。傳曰,允。行公一事,如是啓稟,有傷事體。
正言河溍啓曰,臣自經筵出,重患眼昏之症,往往因感添劇,則殆不辨細字,前忝騎省,而務最委,奔走供劇,稍冒風寒,內感旣謝,前症轉加,而非他僵仆呻吟之比,黽勉奉職者數月,千萬夢寐之外,遞叨匪據之地,感懼交中,措躬無地,徜徨退縮,未及控辭,召牌臨門,不敢不出,而反揆涯分,已負不自量之誚矣。今日齊坐時,署經單子,臣當開讀,而□矇然未免點劃,其汗忸狼狽之狀,臣亦自知,物議謂何?不可晏然仍冒,請命遞斥臣職。答曰,勿辭,退待物論。以上朝報
上在昌慶宮。停常參·經筵。
夜五更,月入氐星。
春宮長番趙邦壁等,入瀋。
備邊司啓曰,以忠〈淸〉監司狀啓粘目,傳曰,諸邑軍兵,餘丁定給,實是良法,而自亂後,未遑擧行者,意非偶然也。今者,猝然開路,則必有大段狼狽之事,此意言于備局事,傳敎矣。外方據法啓請之事,朝廷防塞,似爲未安,故如是回啓矣。今承聖敎,果爲允當,以姑待時平擧行之意,付標以入,敢啓。答曰,知道。
又啓曰,採蔘之人,病未差復者,姑爲分置於司譯院,及活人署,以待調理蘇健,將爲入送于瀋陽農作處矣。其中金難,則箭傷折臂,申德厚,則打傷脚蹇,皆成廢疾,不可使用於農軍,而留置京中,亦有爲弊,令該曹依他定配,宜當,敢啓。答曰,知道。以上備邊司謄錄
禁府啓曰,罪人趙潝分揀事,判下矣。放送之意,敢啓。傳曰,依啓。
以義禁府彦祥據衆證定罪公事,傳曰,係干逆獄之人,亦有帳簿相考之規耶,承旨察啓事,傳敎矣。逆賊安夢正,當初都監將官,詐稱偵探,迎付於賊,其設心爲逆,異於脅從,大逆魁特也。頃於推鞫之日,臣以臆意,言于坐上曰,凡罪人必加訊問者,諉其事在疑信之間也。此賊謀逆之狀,參鞫大臣,灼知其情,直請按律,可也。更無可問之事矣。僉議,皆以有違獄體,持難不從矣。至於容隱許接之人,考諸律文,則其謀反大逆條曰,共謀者,不分首從,皆陵遲處死,其故放隱藏者,竝斬,至於緣坐之律,男夫年八十者得免其罪,七十不爲擧論矣。年七十不合栲訊,據衆證定罪云者,指謂雜犯罪人而言也。豈以容隱大逆,應在斬律之人,而算齒減律乎?有司奏讞,果爲未妥,此回啓,還出給之意,敢啓。傳曰,知道。以上禁府謄錄
幼學吳烇上疏。答曰,省爾疏章,深嘉爾爲國之誠,所陳之事,不無意見,當令該司,採用焉。內下記草
吏曹啓目,粘連咸鏡道試才御史權堣書啓云云,會寧府使元翻,淸簡愛民,治聲,爲一道最,合有褒賞之擧,旣已瓜滿遞歸,今無可施之典,上裁施行,慶源府使金孝誠,政多甚刻,有毁無譽,用度亦爲濫多,罷黜,何如?啓依允。元翻乙良,表裏一襲賜給。
吏曹啓目,粘連判下內,朴有良捕捉守令,稟處事,允下矣。前例相考,則□城縣監趙侙,大興縣監金正立,皆以逃軍一名□捉,有陞敍之命是白在果,此人段,通津·交河兩邑,同力捕得一人,與趙侙等,亦爲有間,似難援以論賞,上裁,何如?啓陞敍。
校理沈東龜,三度呈辭。遞差。
政院啓曰,新除授注書李□,時在慶尙道尙州地,請斯速上來事,下諭。假注書朴廷蓍,限李元圭上來間,仍令察任,宜當,敢啓。傳曰,依啓。
正言河溍,就職而出。已上朝報
上在昌慶宮。停常參·經筵。
三道統制使柳琳,引見。
藥房副提調徐景雨啓曰,寒威尙緊,不審聖候,若何?敢此問安。答曰,與前無異。
統制使柳琳引見時,柳琳所啓,巨濟·安眠·莞島·扶安等島船材,各使及守令,非不盡心禁斷,而近來法令解弛,將至於偸伐殆盡,必須嚴立科條,各別禁斷,何如?上曰,言于備局,禁伐,可也。又所啓,嶺南·湖南召募將,兩等褒貶,則監司爲之,舟師則仰屬于水營,令出多門,事多拘礙,此後,使之專屬水營。上曰,言于廟堂。又所啓,釜山鎭,與倭館尤近,戰船雖有之,而事變之時,必不得力,不如移送於水使處,僉使則但使接待倭人,似或宜當。上曰,本鎭戰船,移送似未妥當,添防則不爲添入,可也。
備邊司啓曰,云云事,傳敎矣。各處召募將,旣有戰船,則專屬於該道水營,實合事宜,今後節制褒貶等事,竝令水使處置之意,兩南監司及左右水使等處,行移,何如?答曰,依啓。以上備邊司謄錄
右議政姜碩期,十六度呈辭。入啓。答曰,安心調理。
院啓,庇仁縣監洪義源遞差事。答曰,依啓。
兵曹判書金自點辭疏云云。答曰,省疏具悉。卿之才能,足以得人固國,宜勿牢辭,以副予意。以上內下記草
義禁府啓曰,臣等素昧律文,擬律失當,伏覩嚴旨,不勝惶恐之至,繼有政院奏讞不安之啓,尤不覺瞿然,當初彦祥拿來之後,大臣,令本府推問事,入啓蒙允,則臣等,有司也,臣等所執,三尺之典,政院所啓,一時之言,何敢復有所說?第此上裁公事,已經御覽,不敢拆去,更以刑推公事,粘付其下以啓之意,敢啓。傳曰,知道。又啓曰,彦祥刑訊臨時,渠稱直告云,臣等以爲承服,使之吐實,則供稱,矣身,老病丐乞,以安夢正許接拿來之際,夢正妻,以襦衣及狗皮袴,各一出給,而言曰,夢正往來之處,勿爲直言,只以避亂處納招云云,老病之人,感其給衣之恩,納招之時,以夢正,往來其兄夢良所居提川家,及其妹夫平澤居李生員稱名人家,數年農作之言,未及直招云。此非承服之言,故仍爲准杖矣。夢良則旣以身故,李生員稱名人,似當一體拿來,敢啓。傳曰,依啓。以上禁府謄錄
司圃別提南壽星,田畓摘奸後,入來。
京畿推考敬差官丁彦璜,出去。
左副承旨啓曰,以義禁府彦祥上裁事啓目,傳曰,係干逆獄之人,亦有帳籍相考之規耶。承旨察啓事,傳敎矣。逆賊安夢正,當初,以都監長官,詐稱偵探,延謝於賊,其設心爲賊,異於脅從,大逆之魁特者也。頃於推鞫之日,臣以臆意,言于座上曰,凡罪人必加訊問者,諉其事在疑信之間也。此賊謀逆之狀,參鞫大臣,灼知其情,直請按律,可也,更無可問之事矣。□議,皆以有違獄體,持難不從矣。至於容隱許接之人,考諸律文,則其謀叛大逆條曰,共謀者,不分首從,皆陵遲處死,其故放及隱藏者,竝斬,至於緣坐之律,則夫年八十者,得免其罪,七十則不爲擧論矣。年七十不合拷訊,據衆證定罪云者,指謂雜犯死罪人而言也,豈以容隱大逆,應在斬律之人,而算齒減律乎?有司奏讞,果爲未妥,此回啓,還出給之意,敢啓。傳曰,知道。
判尹李時白,三度呈辭。入啓。加給由。
院啓,庇仁縣監洪義源,爲人弛緩,年紀且衰,前爲守令,以不治見敗,癃殘之任,決不可付諸此人,請命遞差,其代,令該曹極擇差送。批答見上
兵曹判書金自點上疏。大槪,更陳危懇行公萬死乞遞事。入啓。
忠淸監司書目,水使閔震益,不畏國法,不有道主,縱恣無忌之罪,朝廷以處置事。
兵曹啓曰,傳曰,安夢正捕告人給賞事,命下已久,何至今不爲回啓乎事,傳敎矣。凡啓下公事,判書仕後回啓,乃是規例,故限內不得回啓之意,旣已入啓,而判書金自點,時未出仕,今此安夢正捕告人論賞事,未及回啓矣,敢啓。傳曰,知道。
左承旨啓曰,中宮殿,今十二月朔膳,該司至今進排,昨日次知內官來言,故官員招問,則托稱下人被囚,以致如此云。其尸居不職之狀,尤極可駭,該司該官推考,色吏囚禁處治。傳曰,依啓。當該官員,先罷後推,□該官內贍主簿尹擇之。
上在昌慶宮。停常參·經筵。
巳時,日暈兩珥。暈上有冠,暈下有履。色內赤外靑。午時未時,日暈。
下直,大興縣令金㘻。
備邊司啓曰,上番軍士等,有以絶糧飢餓,來訴本司者,令兵曹査出尤甚絶糧者,則以凍餒致死者三名,方在乏食者九十三名云,臣等竊想外方軍士,負持木丁而來,貿米於市上,而目今市價,一疋不過七八升,其勢自至於窘急,不可視其餓死,而不爲之所也。令賑恤廳,各給米斗,以爲資賴之地,宜當,敢啓。答曰,知道。以上備邊司謄錄
賑恤廳草記云云。答曰,依啓。奉事帖,勿給,可也。內下記草
答兵曹判書疏曰,省疏具悉。卿之才能,足以待人固國,宜勿牢辭,以副予意。
吏曹啓曰,頃日三曹郞官澄汰時,臣等取考官案,則出生進者八人,出蔭者三人,臣等之意,郞官爲應□極選之任,自前苟非孝行表著之人,則必以生進有名稱人除授者,其意有在。蓋所以重官選,而勸儒業也。此三人,旣非生進,則似難仍在,故相議汰去矣。今聞刑曹佐郞李必成,亦非生進,而下吏,誤以進士,懸錄,必成以此爲未安,方呈旬不仕云。下吏之事,極爲可駭,色吏囚禁治罪,李必成,亦一體汰去,何如?傳曰,依啓。
左副承旨啓曰,京畿監司狀啓,校理朴宗阜辭職,踏啓字,勿移授,獻納遞差,承傳不得捧之意,敢啓。傳曰,知道。
政院啓曰,統制使柳琳,奏事榻前,怠慢無禮,請推,事無發落,敢稟。傳曰,勿推。
戶曹判書李溟,初度呈辭。入啓。給由。
右承旨啓曰,司饔院監繕時,京畿封進單子中,生鮮豬獐,大小書塡,而體小者亦以中書之者居多,大差吏員,改書以呈,而懸疑於其間矣。今者京畿監司朔末報,宣惠廳受價成冊取來,與同院捧成冊相準,則捧上時,一依單子書之,而京畿成冊,則不書大中小,故以中小之物,皆受大者之價,臣自待罪,副提調後至,十二月四朔,合而計之,則生獐五十二口加受價米,十四石七斗五升,生豬十二口加受米,四石七斗五升,生鹿二口加受一石,錦鱗魚一百六十二尾加受九石七斗五升,綿魚八十一尾加受十八石九斗,訥尾三十一尾加受三石,合米五十一石零,以此見之,前此濫受之數,不至幾何,至於十一月朔,一日所納成冊中,生獐二口,塗擦加書,極爲駭濫,上項濫受之數,所當一一還徵,退給之時,計除給。且封進單子,與朔末,成冊,皆出於監司,而任他不得詳察之失,勢所難免,前後監司,請推考,塗擦加書之人,使之移官重治,以杜奸濫之罪。傳曰,依啓。
京畿監司書目,陰竹縣監李聖基父在喪事。以上朝報
上在昌慶宮。停常參·經筵。
辰時,有霧氣。巳時,日暈。
下直,惠山僉使李忠伯。
右議政姜碩期,十七度呈辭。入啓。答曰,安心調理。
傳曰,惠山僉使李忠伯,弓矢給送。
司憲府粘連啓目。答曰,月課題文,季秋始爲下送之狀,殊極怠慢,該曹色吏推治,金瑣等乙良,棄□。以上內下記草
謝恩,右參贊李德浻,判尹李時白,修撰林,直講權樸,南別殿參奉申克淳。
下直,坡州牧使李枝華,蛇梁萬戶林克俊。
吏曹啓曰,今此社稷大祭,文宣王釋奠祭,三角山·木覓山·漢江及纛祭,東南關王廟祭,一時稠疊,文官應差之數,實豫通計,則多至六十餘人,而甚爲不足,諸都監及備局郞廳,常時不爲差祭之員,竝爲塡差,且釋奠祭,贊·謁者·贊引,依近例,以生進交差之意,敢啓。傳曰,知道。
京畿推考敬差官書目,楊州囚罪人良女加知卜,奸夫敎誘,謀殺本夫情狀,已爲承服,三省推鞫事。
賑恤廳啓曰,納粟空名給帖,專爲賑恤而設,目今京外,民生飢饉之狀,已至十分地頭,賑救之責,不容小緩,本廳所在些少,他無出處,誠爲悶慮,至如老職通政帖文,則應募者頗多,據其呈狀,移文漢城府,帳籍年歲相考後給帖,則似無冒年濫受之患,而無損於公私,有益於賑濟矣。且影職奉事帖,不多願受者,請令該曹通政帖及影職奉事帖,各三百餘張成送,以爲救急之用,何如?批答見上
領議政箚子。大槪,彦祥等獄事,略陳所懷事。入啓。以上朝報
上在昌慶宮。停常參·經筵。
巳時,日暈。
領議政箚子云云。答曰,省箚具悉。所謂李夢正者,以扈衛軍官,敢生凶計,欺罔主將,遠迎逆賊,其情狀,與脅從之類,似不相侔也。
戶曹草記。答曰,依啓。平安監司勿推。
備邊司草記。答曰,依啓。貢物量減一事,似非外方所可爲也。以上內下記草
京畿推考敬差官丁彦璜,入來。
禁府都事李敏思,罪人李得華拿來。
兵曹啓目,忠淸監司鄭良弼狀啓內,水使閔震益乙,條列請罪之事,不一而足,逐條看來,極爲驚駭,閔震益,近以司僕公事,降資遞任,而如此之人,不可以已遞之故,棄而不治,向前閔震益,先罷後推,何如?啓依允。
又啓目,粘連咸鏡道試才御史,書啓云云,高嶺僉使文載道,多有不謹之言,又多軍卒之怨,而別無現措文書,旣已遞歸,今無徵治之端,北道武士邊將取才居首者,從當隨宜擧行,何如?啓依允,文載道乙良,罷職。
司憲府啓本,御營別將金鎭矣,內摘奸時,追進罪杖二十,贖奪告身一等啓,功減一等。
左副承旨啓曰,以兵曹南陽君洪振道母在喪,造墓軍,稟于廟堂,定數題給草記,傳曰,自宣惠廳,似已題給,承旨察見事,傳敎矣。卽招宣惠廳色吏問之。且考文書,則當初,因政院,分付。南陽君洪振道母喪造墓煙軍價,依錦陽君朴瀰父母遷葬時例,題給五十名,限五日赴役之意,啓稟,則有日數加磨鍊之敎,故又以限七日赴役之意,再啓蒙允矣。兵曹判書新出之故,必不詳知,有此誤啓,本曹次知色吏,所當詳問于宣惠廳處,宜當,而如是矇矓,不無其罪。且要問曲折,招之□來此時下吏,頑惡之習,極爲痛駭,此草記,還出給,色吏囚禁治罪之意,敢啓。傳曰,依啓。
兵曹啓曰,刑房承旨啓辭,罪人安夢正,旣已物故,他罪人入來間,推鞫姑罷之意,敢啓。傳曰,知道。進告人,令該曹施賞事,傳敎矣。取考閔濧捕捉時事目,則堂上人加資,四品已上陞堂上,六品已上招授實職,參下官陞六品,實職除授可通事理者,則初授直長云。其後鄭洎捕捉時,亦有依閔濧捕捉時事目施行之敎,今此朴末治□則□是自擊匠許良之類,論賞事,依張制漢·尹全□例爲之乎?又閔濧捕捉時,木綿二百匹,銀則一兩□賞事目,依此爲之乎?敢稟。傳曰,給銀,似可矣。
禁府都事李弘祚,罪人加知福拿來事,楊州地出去。
答領議政箚曰,省箚具悉。所謂夢正,本以扈衛軍官,敢生兇計,欺罔主將,遠迎逆□,其情狀,與脅從之徒,似不相侔也。
傳曰,政事,當日爲之。
戶曹判書李溟,再度呈辭。入啓。加給由。傳曰,遣內醫看病。
政院啓曰,訓鍊都正閔一□,本月十五日,身病呈辭,今十有三日,而尙不□,亦不再呈,非徒本職久曠,所兼摠管,入直□緊,而託一病退,處其怠慢之狀,極爲未便,請推考。傳曰,依啓。
修撰金□郁在外入來。以上朝報
承文院官員,以都提調·提調意啓曰,國家雖在搶攘之際,外事固未嘗廢,祖宗朝,右文作士之方,不一其科,如儒生不時課製·庭試·謁聖·殿講之擧,皆出於一時特典,至於文臣庭試·吏文庭試·書堂朔製·月課等,無非作育之盛意,而經亂之後,皆廢而不行,獨月課之製,有其名而無其實,率多臨時猝辦,間或代述塞責,懲勸無方,怠慢成習,思之誠可寒心。宣廟朝,及癸亥甲子年,抄出文官有文才者,稱以槐院製述官,或稱別知製敎,院中文書,時時分排,試其能否,其意實非偶然,今亦依此,毋論堂上堂下,多數抄啓,常加勸課,以遵先朝儲養人才之意,何如?傳曰,允。承文院謄錄
上在昌慶宮。停常參·經筵。
右議政姜碩期,十八度呈辭。入啓。答曰,遣承旨敦諭。
慶昌君啓辭。答曰,知道。所陳田畓,令該曹依啓據法處決。內下記草
禁府啓曰,罪人加知福,旣已拿囚,罪犯綱常,依例三省推鞫爲之之意,敢啓。傳曰,依啓。
政院啓曰,今日三省推鞫事,命下矣。委官,何大臣進去乎?敢稟。傳曰,左相進去。又啓曰,今日三省推鞫時,委官左相進去事,命下矣。左議政申景禛,以異姓四寸柳義男身死,方在服制之中,不得進去云。何大臣進去乎?敢稟。傳曰,領相進去。以上禁府謄錄
有政。吏批,以鄭維城爲弘文館校理,李一新爲兼引儀,崔濯爲刑曹佐郞,尹芝南爲庇仁縣監,崔克寧爲陰竹縣監,河啓圖爲校書館校理,鄭沄爲平市令,李惕然爲成均館直講,沈東龜爲司憲府執義,李英發爲戶曹佐郞,趙緯韓爲禮曹參議,鄭榮漢爲齊陵參奉,朴泰元爲內贍主簿,梁應涵爲慶源都護府使,鄭麟卿·成楚客爲纂修兼春秋,沈·申徽·羅茂松·韓縝爲兼春秋,朴遾爲輔德。出政目
謝恩,晉州牧使姜大遂,掌苑別提南斗極。
禁府都事李弘祚,罪人加知福拿來。
義禁府啓目,罪人加知福,旣已拿囚,罪犯綱常,依前例三省推鞫之意,敢啓。傳曰,知道。
吏曹,壬午式年監試·覆試,小學·家禮考講試官,一所洪瑱,二所曺挺立。啓。
獻納朴□在外入來。
三省推鞫問事郞廳二,金振·權澺。啓。
政院啓曰,以扈衛廳省記單子,傳曰,別將姓名,不爲書塡,全不致察之狀,極爲駭愕,請兵曹當該郞廳推考,色吏治罪,臣於捧入之際,亦不□察,不勝惶恐之至,省記塡名以入之意,敢啓。傳曰,依啓。
慶尙監司書目,右兵使李眞卿,本月二十一日,不意身死,其代,令該曹催促下送事,龜山召募將尹起榮,父在喪事。
慶尙監司書目,辭職上疏上送事。
慶昌君啓曰,庸戇微臣,忝在璿列,積謗吹簧,衆怒轟天,如履虎尾,若蹈春氷,一生罹厄,半歲沈疴,素餐包恥,靑雲絶望,仰瞻鶴禁,肅叩龍墀,恩重丘山,報蔑塵露,弗避公論,控訴私懇,濫溢有辜,鈇鉞無赦,伏惟聖明,愛之如父母,畏之如雷霆,德配乾坤,明竝日月,深居九重之內,靡燭萬機之外,今臣鳴吠,豈可搪抑,草木旣枯而滋榮,日月又蝕而明照,臣之命薄,無物堪比,捫躬自訟,杜門誰尤?臣陳·蔡之厄,簞瓢之窶,雖不足卹,而金南重,前爲京畿監司時,臣安山·振威·安城·利川·陽城之畓免稅,安山則狀啓勿施。南重貍超獍掉,蠹害蛇咬,開喙鼓牙,聳毛揮尾,振威·安城,私自擅改,邦家百年攸爲,藩臣何敢乃爾?剝床以膚,履霜堅氷,志不宜蔓,漸不可長,愼賞必罰安在?奕威重民太甚,嗟呼,南重,刈南山之竹,書罪無窮,滌東海之水,流惡難盡,疾之如仇讎,視之若草芥,巧設罟攫陷穽之機,敢生草薙禽獮之計,恣行胸臆,必欲鋤除,生不如死,□莫若□,冠屨倒懸,堂陛不等,無勢臣子,何以得生?近世淺薄,古法頹廢,天地否塞,日月晦蝕,吏慢人悍,□□埋沒,簪裾徒在,廝隷何殊,時隨世變,事與心違,言趁性忤,菑逐殃慘,旣睦九族,平章百姓,三代至治,四海憖溢。通鑑云,官得其人,國家安如盤石。左傳曰,公室將卑,宗族枝葉先落。繇臣生長宮中,不學無術,靡能變化氣質,薰陶德性,心內茅塞,體外不胖,無與人言,有同草腐,數冊之說,但曾讀知,今日朝臣,詎罔念二書嘉謀乎?南重,不知何許怪物,敢爲如此,而臺相,莫敢矯其罪,今日獬豸之臣,可謂逐隊隨行,備員充數,只竊廩料,不得無責,恣出風聞,暴虐宗戚,甁竭罍恥,脣亡齒寒,架虛鑿無,拔前蹊後,僕隷獸竄,財産瓦解,慈母投杼,市虎成讒,不問是非,毋論內外,施聽私呪,靡顧公話,曲售陵夷,尙懋脅制,豕突鴟張,虎噬鵰攘,呼唱閭路,翺翔宮庭而已者也。魂驚魄奪,晝啼夜鳴,義雖君臣,恩猶父子,疾痛疴癢,大聲長呼,瞻天仰日,煎膽堅髮,伏願聖慈,天地父母,特賜愚臣,照諒肝肺,命令地部臣,安山·振威·安城坊,免稅革罷之畓,據法處決,復舊出施,沒入地下無恨,焦口腐心,含酸茹歎,旣往不言,將來可追,一暴危裏,百遭奸鋒,舊僭未殄,乖盩猶存,無任悚惶,敢來伸啓。答曰,知道。所陳田畓,當令該曹依啓辭據法處決。
三省罪人加知福,介介承服。以上朝報
上在昌慶宮。停常參·經筵。
備邊司啓曰,傳曰,淸國重所送貂裘,依魚酒例,移咨致謝似當,此意言于備局事,傳敎矣。依聖敎,移咨稱謝宜當,令承文院撰出咨文,從速入送,何如?答曰,依啓。
右議政姜碩期箚子。入啓。答曰,省卿上箚,予心缺然,今須臥閤論道,勿爲固辭,以副至望。
院啓,庇仁縣監遞差,吏曹堂上·郞廳推考,安岳郡守卞悌元,開城經歷琴是調等,罷職事。答曰,依啓。以上內下記草
右議政箚子。大槪,更陳情懇,亟賜遞改事。入啓。批答見上
同副承旨李惟聖書啓,臣承命往諭于右議政處,則以爲,近臣聯翩,敦諭再降,仰戴恩眷,感激罔措,臣之病勢,日漸沈刻,生意全無,鬼事日迫,唯願早釋重負,以竢溘然之期而已。精魂散越,喘息危急,悶迫情懇,不能盡達云矣。傳曰,知道。
承文院官員,以都提調意啓曰,國家雖在搶攘之際,文事因未嘗廢,祖宗朝右文作士之方,不一其科,如儒生不時課製·庭試·謁聖·殿講之擧,皆出於一時特典,至於文臣庭試·吏文庭試·書堂朔製·月課等事,無非作育之盛意,而經亂之後,廢而不行,獨月課之製,有其名而無其實,率多臨時猝□,間或代述塞責,徵勸無力,怠慢成習,思之誠可寒心,宣廟朝,及癸亥甲子年間,權出文官,有文才者,稱以槐院製述官,或稱前知製敎,院中文書,時時分排,試其能否,其意實非偶然,今亦依此,無論堂上堂下,多數抄啓,常加勸課,以遵先朝儲養人才之意,何如?傳曰,依啓。
完興君李元榮,水原地病親呈辭。入啓。給由出去。
院啓,庇仁,以濱海殘縣,屢經匪人,蕩敗無形,孑遺之民,將不得保存,故臣等,欲得蘇殘之人,以極擇差送,臣請關曹,不思爲官擇人之意,乃以無名稱庶孽三人擬差,事甚無謂,況尹芝男之庸殘衰耗,反甚於洪象源,決難仍送,尹芝男請命遞差,吏曹當該堂上郞廳,竝命推考,安山群守卞悌元,非但曾爲守令,皆以不治見敗,年且衰耗,今過七十,自到任之後,大小官事,民間出役,一委於下吏之手,蕩殘之邑,日就無形,請命罷職,開城府經歷琴是調,本來疎拙,曾所履歷,竝無擧職之名,及授本任,人器不稱,不成頭緖,凡干差役之事,盡委奸吏之手,舊都疲氓,怨苦日甚,琴是調請命罷職,其代各別擇送。答曰,依啓。
慶尙監司辭職上疏。啓下吏曹。
禁府,罪人加知福,堂古介行刑。啓。
咸鏡監司書目,明川前府使韓榮,不待交代,任意上去,所犯,朝廷以處置事。
舍人,以領議政之意啓曰,本府監兵薦,今月內,合坐爲之,例也,而左議政服制,右議政呈告,不得議薦,敢啓。傳曰,知道。以上朝報
上在昌慶宮。停常參·經筵。
藥房副提調徐景雨啓曰,日氣尙寒,未審聖候,何如?敢此問安。答曰,與前一樣。
備邊司啓曰,成均館,牒報于本司曰,本館有折授魚箭,以爲多士之供,流來二百餘年,其意實非偶然,而丙子亂後,與諸衙門漁箭,一時權罷,朝夕支供,每每收合於市上,事體殊甚苟簡,非國家崇儒養賢之意。自本司,入啓復設云,臣等竊想漁箭權罷之擧,雖出於除弊,而大學多士之供,非諸衙門新設冒占之比,自祖宗朝折受,其來已久,而一朝爲罷,實爲未安,朝夕養士之具,不能成形,至於收合於市上,非但事體埋沒,其爲除弊之意,反生一弊,尤爲未妥,就本館所屬漁箭,量宜還給,而他衙門所屬,則一切勿許還設,宜當,敢啓。答曰,知道。以上備邊司謄錄郞廳金漢老校正。日記廳郞廳林箕彬書。
上在昌慶宮。停常參·經筵。
上在昌慶宮。停常參·經筵。
備邊司啓曰,慶尙右兵使李眞卿,不意身死,此時邊閫,不可久曠,而本道監司啓本,亦有催促之請,令該曹速爲差出,不多日內,下送宜當,敢啓。答曰,依啓。
義禁府啓曰,云云事,傳敎矣。議于大臣,則領議政李聖求,左議政申景禛,議綱常罪人所居處,降其邑號,罷其守令者,其意,蓋在於本土風俗之惡,而守令,不能敦化故也。今此加知福,移居楊州,果爲非久,則施以此罰,似爲未妥,況楊州,以陵寢所在之地,宜免降號,完城府院君崔鳴吉,議罪人原係京居人,則以一年寓居之故,至擧罷守令,降邑號之典,恐或過當。伏惟上裁。昇平府院君金瑬,益寧府院君洪瑞鳳,領敦寧府事沈悅,右議政姜碩期,病不收議,大臣之意如此,上裁,何如?傳曰,依議,又啓曰,平澤罪人李得華,今已拿囚,係于逆獄之人,自本府推問未安,依例推鞫宜當,敢啓。傳曰,依啓。出謄錄
右議政姜碩期,十九度呈辭。入啓。答曰,安心調理。
備邊司粘連啓目,慶源人潛商事答曰,從重之語,似涉矇矓,使之依律定罪。
備邊司粘目。答曰,云云,言于衙門勿施,又粘目,答曰,依允。加定通事乙良,領兵將帶去譯官,通計以送似當,更議處之。出內下記草
上在昌慶宮。停常參·經筵。
備邊司啓曰,此安論石等,何以還囚乎?問啓事,傳敎矣。上年春,木川向化安論石,及其子中賢捉送事,自瀋陽題名來到,卽以此意,行會於木川,則八月晦間,所謂論石父子,始爲捉送而問之,則自言元非向化,代代良民軍保對答。且其名字,本來計會,與論石,萬不相干,而但子名中賢,姓亦安哥,故本縣,勒定捉送云云,實爲如此,則情甚冤枉,故枚擧移·條宰臣,探其虛的,而迄無面報,論石則其時下送于本縣,使之逢授待令,而本縣,必慮逃躱之弊,仍爲囚禁矣。敢啓。答曰,然則放釋,似可矣。出謄錄
義禁府啓曰,加知福,已爲正刑,降邑號,罷守令一款,議大臣定奪勿施,而子女屬公,破家瀦澤等項事,當爲依法擧行,各該掌捧承傳之意,敢啓。傳曰,知道。又啓曰,推鞫爲之事,命下矣。同知事李楘,針灸受由,牌招肅拜,使之參鞫,何如?傳曰,依啓。出禁府謄錄
有政。吏批,以成楚客爲兵曹正郞,權澺爲司僕正,張仲仁爲開城經歷,金三樂爲承文博士,柳晉三爲庇仁縣監,李緯國爲安山郡守,咸履中爲假引儀,李䅘爲司憲府持平,南翧爲司諫院正言。
刑曹草記。答曰,知道。三兄弟中,此人獨被久囚,事涉冤抑矣。出內下記草
上在昌慶宮。停常參·經筵。
右議政姜碩期,二十度呈辭。入啓。答曰,安心調理。
領議政李聖求箚子云云。答曰,省箚俱悉,昨日啓辭,乃是匡救之言,事雖違例,固無傷也。卿其勿爲控辭,安心行公。
備邊司粘目。答曰,水營所在,前後事目取來,相考處置。
又粘目。答曰,使命有弊,則仍令本府,各別嚴鞫爲乎矣,當該使書狀乙良,竝從重推考,又粘目,答曰,依允。南漢米乙良,依前定奪施行,又粘目,答曰,然則放釋,似可矣。
刑曹草記。答曰,善起捉囚,莫男放釋,可也。以上出內下記草
上在昌慶宮。停常參·經筵。
傳曰,罪人李得華定配事,言于禁府。
義禁府啓曰,以本府鄭潚定配單子,傳曰,定配處,太近矣。定配單子,還下,鄭潚端川改定配。出禁府謄錄
上在昌德宮。停常參·經筵。
藥房副提調徐景雨啓曰,日氣尙未和解,不〈審〉聖候,何如?敢此問安。答曰,與前一樣。
備邊司武郞廳未差,代前縣監申謹,啓下。
備邊啓曰,兩南飢饉之狀,道臣前後已詳馳啓,而近聞全羅道蘆嶺以下,慶尙道沿海列邑之民,已有飢死者云。聞來不勝矜惻,速爲料理,賑濟之意,兩道監司處,申明知委,而各邑應納貢物中,如有可以量減者,使之啓聞,令該曹特爲蠲減,以示朝廷軫恤之意,一竝爲行會,何如?答曰,依啓。貢物量減一事,似非外方所可爲也。又啓曰,傳敎矣。貢物量減,誠非外方之所可爲,臣等料度,此時徭役,絶無可減者,但其中西糧之上年冬前西運者,殆近萬石,軍前見在之米,亦可支七八月,此則稍似有裕,全羅道嶺下,被災尤甚七官,及慶尙道沿邊,尤甚若干處西糧,待秋成退捧,以爲目前救濟飢民,宜當,敢啓。答曰,依啓。又啓曰,云云事,判下矣。臣等亦欲防塞,而宰臣爭辨不從之事,不可徒以口舌,回彼之意,須待本道査報後,執此而爭之,方可動聽矣。且聞金繼得,元非向化子孫也。其在本土,多有負債得罪之事,故託稱向化,以爲投入彼處之計云。其爲情狀,極爲痛憤,欲令本道,竝與繼得,根脚而査報,以憑處置,故如是回啓矣。依前啓辭,知委本道,待其査報,處置,何如?答曰,依啓。出備局謄錄
備邊司粘目。答曰,依允。且金繼得子女,入送不可,更議處之。又粘目,答曰,依允。且講院所爲,殊甚不當,當該官員推考,書啓邑吏,使之勿爲加送。出內下日記
上在昌慶宮。停常參·經筵。
下直,鍾城府使金素。
瀋陽交替宣傳官張文俊,入去。
傳曰,今下弓矢,鍾城府使金素給送。
傳曰,史官一員待命,騎馬三匹立之,社稷大祭所,摘奸。
備邊司啓曰,司譯院啓辭,交替軍入去時,小通事八名定送事,因備局回啓,分付于本院矣。瀋陽元狀啓中,以伶俐小通事,定送爲言,自前小通事,則例自平安道定送,本院則小無通事句管之時,依前例,令備局,移文本道,定送,何如?傳曰,言于備局。啓曰,傳敎矣。自前小通事,則例以平安道定送,而近來定送瀋陽人員,多出於本道,似爲偏苦,故使司譯院擇送矣。本院啓辭如此,令平安道依前定送無妨,敢啓。答曰,本道偏苦之言,似當,更議處之,可也。啓曰,兩界人到還之法,乃是國家,重事不可少緩,而目今飢荒,遠近同然,當此民間,救死不贍之時,許接侵督囚推之弊,必不能堪,而遠路行資,亦難措辦。且聞六鎭及淸北,失稔尤甚,有根人民,方切飢餓之患,到入之人,決無資活之路,參商事勢,極爲可慮姑待秋成,一時督送宜當,係于軫恤飢民之擧,敢此仰稟,答曰。依啓。出備邊司謄錄
上在昌慶宮。停常參·經筵。
午時未時,日暈。夜一更二更,月暈。
右議政姜碩期,二十一度呈辭。入啓。答曰,省疏具悉。卿其安心調理。
戶曹判書李溟箚子云云。答曰,省箚具悉。卿其勿爲待罪,安心調理。
訓鍊都監啓曰,馬兵後哨官鄭檝,今日政,順安縣令除授,左司左哨官柳之蔓,頗有弓馬之才,鄭檝之代,此人移差,柳之蔓之代,以他日差出,何如?傳曰,依啓。出訓局謄錄
備邊司草記。答曰,本道偏苦之言似當,更議處之。出內下記草
承文院官員,以都提調意啓曰,本院別知製敎製述官抄啓事,允下矣。曾前玉堂被抄人員外,堂上堂下,有文才人,別錄以啓之意,敢啓。傳曰,知道。加抄之數,似爲過多矣。承文院謄錄
上在昌慶宮。停常參·經筵。
巳時未時,日暈。
平安監司鄭太和辭疏云云。答曰,省疏具悉卿懇。卿須有疾,此時重任,決難輕遞,宜勿控辭,調理察職。
刑曹粘目。答曰,全家重罪,到今論釋,事涉無據,分揀安徐。出內下記草
上在昌慶宮。停常參·經筵。
夜四更,月暈。
下直,高嶺僉使朴齊。
內醫院啓辭,王世子陪從醫官南應珍准朔,代院官員宋擎日,針醫李得吉准朔,代院針醫安禮,今當入瀋陽,賜米及騎卜馬各一匹,依例題給,而留館時,所持私騎馬一匹,亦令依前帶去,如何?答曰,依啓。出備邊司謄錄
傳曰,今下弓矢,高嶺僉使朴齊給送。
右議政姜碩〈期〉,二十二度呈辭。入啓。答曰,安心調理。
參奉姜渭興上疏云云。答曰,省爾疏章,深用嘉尙,條陳之事,當令該曹,採施焉。以上出內下記草
傳曰,金尙憲等,令本官給料,以除支供之弊似當,而備局,至今不爲指揮,任其蕩敗,未知其故,雖不啓稟,已爲分付耶事,啓曰,傳敎矣。臣等,亦慮諸人繼食之難,義州受弊之多,而出來已久,至今支供,念不及此,自下啓請給料,亦似未安,故未及處置矣。今承聖敎,極爲允當,一品官奴四馬二,二品官奴三馬二,堂下官奴二馬一,朔料定式,令本道,會減題給宜當,以此,分付,何如?答曰,依啓。出備邊司謄錄
上在昌慶宮。停常參·經筵。
慶尙兵使鄭榏,引見。
備邊司啓曰,云云事,傳敎矣。譯舌差役之事,乃是該院所當爲,而本院,本無小通事,所謂譯官,能解淸漢語者,絶無年少伶俐之人。且北道胡譯來仕之人,幾盡老病,不合使喚云。臣等竊念,被擄贖還人中,曉學淸語者頗多,或有自願入屬司譯院者,此輩募得若干人,充差入送,而如有不足,則令平安道定送,宜當,敢啓。答曰,依啓。出備邊司謄錄
刑曹粘目。答曰,兩妓之事,請報監司,的實與否,査問于本道處置。出內下記草
上在昌慶宮。停常參·經筵。
下直,北虞候金瀅,會寧府使羅允素。
藥房副提調徐景雨啓曰,春寒猶峭,不審聖候,何如?敢此問安。答曰,與前一樣。
右議政姜碩期,二十三度呈辭。入啓。答曰,省疏具悉。卿其勿辭,安心調理。仍傳曰,遣承旨敦諭。出內下記草
上在昌慶宮。停常參·經筵。
右議政姜碩期箚子云云,呈辭。入啓。答曰,省箚具悉。予深缺然,卿須體予至意,從容調理,勿復牢辭。
傳曰,大臣·備局堂上引見,引見時,領議政所啓,賑恤方急,戎政多務,而李溟·金□□尙未出仕,誠爲可慮。上曰,大臣,分付,使之速出行公。大司諫李箕祚所啓,賑恤一事,不可專委於郞廳,前日許徽爲賑恤堂上,日日親往,調粥均分,使人無菜色,而蒙惠實多,今此賑恤差出,專管堂上,親往分粥,使無不均之患事,捧承傳,何如?上曰,依爲之。領相所啓,賑恤事急,而各衙門,無所儲之穀,極爲悶慮。上曰,京倉米,量宜除出,以爲賑饑之地。領相對曰,待戶判出仕後,相議爲之,何如?上曰,依爲之。禮判曰,京畿田結之縮,自亂後尤甚,重以刷馬之價,將至於難支之地,雖未遣敬差官,令本道監司,與守令以爲均田之擧,何如?上曰,待秋成,廟堂參酌爲之。又啓曰,領兵將帶去小通事,募得贖還之人,定送之意,入啓蒙允矣。已爲應募者六十七人,今將擇其中可用者入送,而不可不慰悅其心,未發行前,令該曹給料,而資裝及給馬之事,一依譯官例施行,今後赴瀋使行譯官,亦以此輩充送,宜當,敢啓。答曰,依啓。以上出備局謄錄
忠勳府草記。答曰,依啓。元勳之妻,雖不呈訴,亦令給之。
備邊司啓。答曰,量加磨鍊指揮,俾無久留之弊,似當,更議處置。
刑曹粘目。答曰,所謂案頉之事,極爲不當,其有司堂上推考。出內下記草
上在昌慶宮。停常參·經筵。
御營廳啓曰,今此赴瀋軍,忠淸道八十名,江原道二十名,京畿道三十名,預差五名等,本月十五日初運,逢點定日,而旣已齊到,依前例,慕華館,兵曹眼同點考之意,敢啓。傳曰,知道。出御營廳謄錄
上在昌慶宮。停常參·經筵。
傳曰,史官一員待命,騎馬三匹立之,赴西精抄御營等軍,慕華館點閱。
右議政姜碩期,二十四度呈辭。入啓。答曰,省疏具悉。卿其安心調理。出內下記草
御營廳啓曰,今此初運赴瀋軍,忠淸道八十名,江原道二十名,京畿三十名,預差五名等,當日逢點,鳥銃有頉者,八名授給後,卽日犒饋,營將金禮正率領,十六日發送之意,敢啓。傳曰,依啓。
御營廳啓曰,後軍立番御營軍,本月十六日,當爲放送,東營及集春營,令訓鍊都監軍兵,依前例替入之意,敢啓。傳曰,依啓。以上出御營廳謄錄
禮曹草記。答曰,未必盡無香氣,其中可用者,分給百官,可也。出內下記草
上在昌慶宮。停常參·經筵。
申時,日暈左珥。四更,月暈。五更,月有重暈,內暈兩珥,暈上有冠。色內赤外靑,白氣出自西,逶迤指東,長各數丈許,廣各尺餘許,良久乃滅。
赴瀋陽將金禮正,下直。以上出內下日記
上在昌慶宮。停常參·經筵。
日光淨界,奉先道場,靈山寶軸,啓曰,云云事,傳敎矣。臣等與大提學李明漢相議,則渠之所望,似在於求得御筆,以彰其作社奉先之意,故敢將四字三望,別單書入,仰備睿擇,詩文則令曾經主文之人,及時任大提學,撰出以送,何如?答曰,依啓。抄定十人,使之製送。出備邊司謄錄
上在昌慶宮。停常參·經筵。
藥房提調李溟·金尙啓曰,今春久寒,日氣未舒,伏未審此時,聖候調攝若何?頃日劑入,中滿分消丸,方爲進御乎?臣等不勝仰慮之至,敢此問安。答曰,與前一樣,丸藥,連屬進服。
左議政姜碩期,二十五度呈辭。入啓。答曰,卿辭至此,不獲已,勉從之意,遣史官傳諭。
有政。吏批,以李永立·李自新爲司僕主簿,李成立爲司䆃主簿,金知爲沃溝縣監,鄭檝爲順安縣令,趙壽益爲錦山郡守,李詺立爲中和府使,李行源爲京畿都事,蔡聖龜爲咸鏡都事,李泰培爲繕工監役,韓希卨爲校書館正字,朴廷蓍爲成均館學祿,洪鍾韻·柳椐爲承文院副正字,金頊·尹安基爲承文院正字,申冕爲漢學敎授,李時中爲造紙署別提,朴泰元爲引儀,姜栢年·南翧爲兼春秋,徐祥履爲弘文館修撰,李齊衡爲兵曹佐郞,朴宗阜爲吏曹佐郞,鄭泰齊爲司諫院獻納,申濡爲弘文館副校理,趙復陽爲司憲府持平,李起浡爲兵曹正郞,南溟翼爲戶曹正郞,鄭知和爲吏曹正郞,尹絳爲司諫院司諫。
上在昌慶宮。停常參·經筵。
備邊司啓曰,云云事,傳敎矣。前後主文之人,見存者五員,此外五員,令政院,定奪施行,何如?答曰,依啓。
傳曰,以備邊司日本所送詩軸,頭辭望單,以首望書給。以備邊司日光山詩文製述人草記,傳曰,大提學先製,使諸宰次韻。
又啓曰,淸譯可合者,雖贖還中八名,自本司抄擇,今此領兵將之行,入送之意,敢啓。答曰,知道。出備邊司謄錄
御營廳啓曰,今此二運赴瀋御營軍,全羅道一百三十名,本月二十日,逢點定日,而旣已齊到,依前例,慕華館近處,眼同點考之意,敢啓。答曰,知道。出御營廳謄錄
備邊司啓曰,別坐李如謹,呈狀于本司曰,生長嶺南,從事儒家,才智雖下,心竊效忠,往在丁丑,國用蕩竭,御史募穀之時,以私穀二百五十石,仰補賑恤之用,仍叨別坐之職,感激天恩,無路報效,目今調兵運餉,策應甚累,敢以健馬三匹,來納云。當此交替軍,臨發之際,一馬有關,而此人所納,多至三匹,其爲國之誠,極爲可嘉,此馬則捧用於將官之騎,而李如謹,令該曹各別施賞,以爲激勸之地,宜當,敢啓。答曰,依啓。出備邊司謄錄
上在昌慶宮。停常參·經筵。
傳曰,史官一員待命,騎馬三匹立之,赴瀋軍點閱。
備邊司啓曰,卽接監試二所,落幅輸送文書,則監試官亂草,行關於本司,事體極爲埋沒,請推考。答曰,依啓。
御營廳啓曰,今此二運赴瀋御營軍,全羅〈道〉一百三十名,當日逢點,犒饋後,營將南胤先率領,二十一日發送之意,敢啓。傳曰,依啓。出備邊司謄錄
吏曹草記,納馬人賞職事。答曰,依朴訓例施賞。出內下記草
上在昌慶宮。停常參·經筵。
下直,赴瀋陽營將南允先。
右承旨啓曰,邊報遲速,在於撥路,而近來東萊及北道,凡干事情,稽滯可慮,申飭之事,累次分付備局矣。卽見東萊狀啓,則成帖第七日入來,北道亦過十二日,之始爲來傳,以步撥定式言之,一時四十里,無異馬撥,似難准責,以晝夜兼程計之,稽緩太甚,極爲駭愕,請令備局,三道稽傳處,摘發重治,使之頻傳,無失事機,何如?傳曰,允。
啓曰,傳敎矣。南來狀啓,遲滯之事,本司曾已申飭矣。北道狀啓,十二日入來之事,亦爲可駭,咸鏡·江原·慶尙·忠淸·京畿監司,竝推考,稽滯處,使之摘發,治罪後,啓聞之意,行移,何如?答曰,依啓。
備邊司啓曰,云云事,傳敎矣。彼人所望,唯在於宸翰,交隣之道,亦唯在於誠信,代書之事,臣等未及思量矣。今承聖敎,反覆思之,閭閻尋常筆迹,不足以代書,自非誠信之道,今宜自內,特命王子中,善書人出送,而使外人,不得與知,似合機宜,伏惟上裁。答曰。以上出備邊司謄錄
吏曹粘目,慶尙監司遞改事。答曰,麥秋之前,似難遞改,姑勿施行。
戶曹粘目。答曰,今此新語,不無後弊爲在果,雖然,其意亦好,量宜題給,以爲補用之地。出內下記草
上在昌慶宮。停常參·經筵。
昧爽,墨氣一道,起自坤方,直指巽方,長竟天,廣尺許,良久乃滅。自午時至申時,日暈。出內下日記
戶曹粘目。答曰,二三千石加分給,以便公私。
院啓,京畿水使事。答曰,似無如此之理,勿爲情外之言。
忠勳府草記,侍女長玉事。答曰,依啓。在外之人,令本道限秋成給料。出內下記草
上在昌慶宮。停常參·經筵。
午時未時,日暈。
府啓,前後納馬者,一依納粟之例,勿爲直拜守令,永川郡守邊得一罷職事。答曰,依啓。出內下記草
備邊司啓曰,伏見慶尙監司,及接慰使前後狀啓,則平差之終始所望,無過於御筆,御筆准許之意,去十八日,已爲行會,今明間,想必到彼言及矣。第念彼中所願,欲得日光山風景,及化堂誠孝褒美之語,而日光淨界四字,宜於風景,而初無稱道誠孝之意,如以彰孝道場四字,加書給送,則其於褒美之事,兩盡無餘,業已書給,則字數多少輕重,群議如此,敢此申稟。答曰,依啓。又啓曰,錦州軍前納米贖罪事,曾已啓下行會京外矣。今者十二人,先爲呈狀于本司,願隨領兵將之行,入往納米云。各其名下,罪目懸錄,分秩書入,伏候睿裁。答曰,知道。其中付標之人,許贖,可也。又啓曰,領兵將金大乾,軍需銀四千兩,以義州所在柳琳還納銀子授去事,已爲啓下矣。灣上銀子,除送於農作處,餘存之數,似爲不敷,一二千兩,令該曹給送,何如?答曰,依啓。
傳曰,大臣·備局堂上引見。
引見時,領相所啓,日本信使差送事,業已定奪,而當此凶年,未可及夏間辦送,今年十月間定送,開春回來,何如?上曰,此事甚爲便當矣。領相曰,信使預爲擇定,何如?上曰,極擇差出。領相曰,北道差胡,甚爲作弊云。上曰,非徒差胡也。商胡亦多作弊云。差胡則雖不可言,而商胡則通于瀋陽,以爲變通,似可矣。領左相曰,聖敎允當,以咨文入送耶?上曰,咨文,可也。上曰,今番送日本之詩,似爲簡略,令大提學多製句數,或十韻,或二十韻,以送爲可。領相所啓,詩軸模樣,何以爲之?上曰,其模樣,短裁如僧人詩軸模樣,亦使齊一,可也。吏曹判書所啓,寫詩之際,若出於一人之手,則字體皆同,似爲不當,各寫,何如?上曰,善寫人則自寫之,不能寫則使善寫人,代寫,可也。又所啓,平差言內,切欲速傳詩軸云。未知付送於何人耶?上曰,因今番平差,付送,可也。領相所啓,錦州衛繼糧事急,而罪人中,願納粟得釋者,而前常赦所不原者勿施之敎,敢此仰稟。上曰,兩大臣,意皆同耶?左相曰,參商元罪,雖律重而所犯輕,則似當容恕。領相曰,前已參商論罪,外間雖有云云之說,此則不信也。至於充軍定配等罪,欲以別單書啓付標,以候上裁。上曰,依爲之。左相所啓,瀋陽質子等,無計農作,蓋慮其所費甚多,而所得至小,故寧與貿食云。上曰,質子等,無統領之人。且其留滯遲速,未可預料,故如是也。使館所一同,作農分給,爲可。右副承旨南銑所啓,咸鏡南道十三官,十九鎭堡,時存火藥,元數不敷,每年習操之用,猶患難繼,至於監·兵使以下,列邑各堡出入時,隨處例放三柄,此外又有種種浮費,年終會減之數,亦甚不貲,此擧如不得已,已則各其官自備其藥,勿爲會減,各道一體施行,事無發落。傳曰,言于該司。
備邊司啓曰,傳曰,東宮內官入往時,日本事情,移咨似當事,傳敎矣。日本事情,一一馳報之意,自前淸國之所欲,而今此平差出來之事,淸國亦必不久聞知,南來狀啓中,問答事情,不可不報知于衙門矣。依上敎,具咨文前內官入往時,付送宜當,敢啓。答曰,依啓。以上出備邊司謄錄
上在昌慶宮。停常參·經筵。
生·進放榜。
府啓,姜戩罷職不敍事。答曰,觀其緘辭,而處之未晩,勿爲堅執。
院啓,京畿水使李英達罷職事。答曰,已諭勿煩。
戶曹草記,倭人禮物分定事。答曰,分定有弊,自京貿送。以上出內下記草
上在昌慶宮。停常參·經筵。
下直,譯官趙孝信,入瀋陽。
備邊司啓曰,瀋陽入送倭情咨,臣等反覆商議,倭差所言及,我國所答,從實爲之,固無不可,而彼若疑我,因此而恐動,反有情外執言之事,則亦甚可慮,欲只陳請信使乞詩文等款,而全沒恐嚇一端,則非但事不誠實,亦非邊情委報之意,不成咨報規樣。且不無日後疑詰之慮,此係大段機關,誠爲難處,不得已就元狀中,去其太露條款,如是撰定以入,伏候睿裁。答曰,所撰咨文,言語支煩,二船三書,及自我回答之辭,不必盡爲擧論也。其中王子入質一款,亦難從實言及,刪去似當。又啓曰,領兵將金大乾帶去針醫李孝國,元非兩醫司名錄之人,而今將遠行,依他例,付料宜當,敢啓。答曰,知道。又啓曰,日光淨界彰孝道場八字書給事,蒙允矣。書諸紙上,似爲埋沒,令該曹或綾或紗,太染灑金兩幅,精備以入,宜當,諸臣所製,則書於金牒無妨,亦令該曹覓給,俾無參差之患,何如?且李長生,勢將從速還去,此詩文繕完追後下送之意,敢啓。答曰,知道。出備局謄錄
傳曰,史官一員待命,騎馬三匹立之,赴瀋軍點閱。出內下記草
上在昌慶宮。停常參·經筵。
夜一更,巽方有氣,如火光。
下直,瀋陽領軍營將鄭漢驥。出內下記草
備邊司啓曰,傳曰,日光山詩軸頭辭八字,初以爲一帖書之,昨見備局啓辭,何以二帖書之乎?問啓事,傳敎矣。內簡書給之事,自外未能料度,字體稍大,則一幅,恐或不足。且以預備加入無妨,故以二幅磨鍊之意,敢啓。答曰,知道。出備邊司謄錄
綾城府院君具宏箚子云云。答曰,卿之箚陳之事,官儲雖乏,必不至難辦,宜勿控辭,安心往來。出內下記草
有政。吏批,以朴渙爲戶曹佐郞,李碩望爲永川郡守,柳穎爲議政府舍人,金壽長爲戶曹佐郞,趙綗爲弘文館典翰,具仁墍爲潭陽府使,金壽海爲殷栗縣監,洪處大爲藝文館奉敎,沈暐爲槐山郡守,尹大任爲泗川縣監,韓必明爲禮曹佐郞,李太芳爲司憲府監察,李志宏爲尙衣院正,李梓爲禮曹佐郞,宋義宗·金仲男爲司僕主簿,裵應信·金聲鐸爲司䆃主簿,金就章爲司憲府監察,李浻爲兼成歡察訪,朴守素爲禮山縣監,金湜爲嘉善。出政目
院啓。答曰,所論似過,毋更煩。
刑曹粘目。答曰,依允。功議各減一等,照律爲乎矣,朴時華·李仁復乙良,覆處,朴如獻·任尞之·金尙福·李熏逸·鄭自成·李義元·金敬立·李晩榮·全以性等,及壬戌年以上,見失官吏乙良,竝只分揀。
備邊司粘目。答曰,依啓。金圭臣乙良,拿處。
備邊司草記。答曰,所撰咨文,言語支煩,二船三書,及自我回答之辭,不必盡爲擧論也。其中王子入質一款,亦難從實言及,刪去似當。以上出內下記草
上在昌慶宮。停常參·經筵。
自昧爽至辰時,有霧氣。午時,日暈。未時,日有交暈兩珥,暈上有冠,暈下有履。色內赤外靑,白氣紅氣,出自右珥,逶迤繞北斗,長可數十尺,廣尺許,良久乃滅,申時,又暈。
領兵大將金大乾,引見兵後下直。以上出內下日記
備邊司啓曰,承文院啓曰,日光山詩軸七言律,完城府院君崔鳴吉,以其韻加製二篇,此是傳示外國之作,御筆降頒,事體甚重,不可疎略,欲竝書三篇以送,自本院入啓云,係是大臣所製,敢此仰稟。答曰,依啓。
傳曰,史官一員待命,騎馬三匹立之,賑恤廳,晝摘奸。
兵曹啓曰,今日軍兵點考時,精抄軍所持鳥銃,詳細看審,則淸州李承伊納治,扶餘鄭難福,尼山天金等,所持鳥銃,粧鐵折破,問其所由,則道路上來時,以致傷破云,其不謹持來之狀,殊極可駭,遠去軍卒臨發,不論重治,鳥銃則不合戰用,令軍器寺,急急換給以送,何如?傳曰,依啓。又啓曰,慶尙道精抄軍一百二十名,火兵一百六十名,將官一員,當日慕華館,御營一時點考,仍爲犒饋發送之意,敢啓。傳曰,依啓。又啓曰,忠淸道火兵一百名,當日慕華館,御營軍一時點考,仍爲犒饋發送之意,敢啓。傳曰,依啓。出備邊司謄錄
傳曰,史官一員待命,騎馬三匹立之,賑恤廳晝摘奸。
義禁府粘目。答曰,依允,鄭元弼加刑,朴潤緖除加刑,議處。
院啓。答曰,依啓。李英達推考。
漢城府粘目。答曰,許地價,時未收捧,則依頃年例退定,以除一分之弊。
刑曹粘目。答曰,事涉無情,飢餓軍士,治罪可矜,竝只分揀。以上出內下記草
上在昌慶宮。停常參·經筵。
判中樞姜碩期箚子云云。答曰,省箚具悉。卿其勿爲控辭,安心調理。
傳曰,倭人詩軸,高八寸五分,書頭一寸半,書下一寸,依此樣書之,俾無長短參差之患事,言于各人。
備邊司啓曰,傳曰,去夜密匣傳敎事,何至今不爲回啓耶事?啓曰,傳敎矣。此事,非如尋常回啓之比,必須更加商確,增減撰定,然後方可入啓,故未及回啓,而今承下問,極爲惶恐,敢啓。答曰,知道。出備邊司謄錄
上在昌慶宮。停常參·經筵。
傳曰,史官一員待命,騎馬三匹,卜馬一匹立之,章陵摘奸。
卯時,有霧氣。夜二更,巽方有氣如火光。三更,巽方有氣,如火光,直指坤方。
訓鍊都監郞廳,以大將意啓曰,右司前哨官崔鳴後,來言于臣曰,賊适軍官張天圭,隱接于社稷洞其母之家,捕捉之際,拔劍自刎云。臣使捕盜從事官看審,則氣息奄奄,命在頃刻,不得究問一言,仍以致斃,天圭之弟天璧,卽臣捕盜軍官也。問其厥兄附賊之由,則天圭,以賊适自望軍官,往于寧邊,隨适上來云云,且哨官崔鳴後,設有跟捕之事,所當告于主將處置,而擅自發軍,又不能善爲捕捉,使罪重之人,至於輕斃,極爲駭愕,崔鳴後,從重推考,何如?傳曰,依啓。出訓局謄錄
備邊司草記。答曰,今此咨報,有兩款之意,一則恐其訛言之先入,一則諷其送使等後日也。
刑曹粘目。答曰,弘重之事,殊極可駭,更良照律爲乎矣,監司所爲,不當推考。出內下記草郞廳金漢老校正。日記廳郞廳林箕彬書。
上在昌慶宮。停常參·經筵。
藥房提調李溟,副提調徐景雨啓曰,伏未審數日來,聖候調攝,若何?臣等不勝仰慮之至,敢此問安。答曰,時無加減。出謄錄
修撰林,楊州掃墳呈辭。給由。
觀象監,夜一更,流星出天倉星下,入乾方天際,狀如鉢,尾長五六尺許,色赤。三更,流星出火角星下,入氐星上,狀如拳,尾長三四尺許,色赤。啓。
戶曹啓目,以江華留守狀啓覆啓,以軍餉儲峙之規,措備旣難,而改色亦難,江都之米,倉庫近海,易致腐朽,每年經營,未盡換新,方與本府相議,而爲慮爲白如乎。今玆陳米八千石中,三千石除出,分給改色,未爲不可,而只給隣近水邊之邑,則非徒收捧之難,目今飢困移轉之擧,不得不遍及於一道是白去乎,同米三千石,量宜分給於道內,以救生哺之民爲白乎矣。山郡之還償於江都,輸運極難,自前民多病之是白乎旀。且以江都米,曾有傳敎,必以本色代充,然後出用宜當是白在果,同陳米三千石代乙良,今春三南漕運田稅米,以輸入於江都,依數充上爲白遣,京畿分給本色,則待秋成捧上,京倉輸納,實合便宜是白置,依此施行之意,京畿監司處,竝以行移,何如?啓依回啓施行爲乎矣,二三千石加分給,以便公私事,判付據曹覆啓,依傳敎二千石加給,合五千石分給爲白乎矣,此是飢民得食,軍餉改色,實甚便益於公私,而唯且出糴易事,入糴難若,或秋成,未得一齊收捧,該曹經費,極爲可慮是白置,上年春南漢分給之木,或有不均之說,至請査覈治罪是白如乎,今年乙良,令本道監司,嚴加申飭,親執査覈,俾無循私之弊,秋成卽時,爲先捧納,宜當爲白去乎,依此施行之意,行移,何如?啓依允。
章陵內摘奸。朝報
上在昌慶宮。停常參·經筵。
流星,出角星下,入軫星上,狀如鉢,尾長五六尺許,色赤。
下直,撫夷萬戶金績,傳曰,弓矢給送。
左議政申景禛箚子云云。答曰,卿其勿辭,安心調理。
戶曹草記。答曰,知道。今後如此之事,察爲,可也。以上出內下記草
左議政申景禛辭疏。入啓。答曰,省疏具悉。卿宜勿辭,安心調理。出內下記草
義禁府啓目粘連,缺數字云云,朴潤緖豹皮價米,一百二十石,民間徵捧兵營時,二張段,價米八十石,磨鍊計給是爲白去等,那時豹皮之價,日漸騰踴,一張四十石,必爲過重爲乎喩良置,已爲貿納爲白在果,價米一百二十石內,八十石置處分明,其餘四十石段,不爲明言置處,必有曲折是置,令本道,明査啓聞後,處置宜當,上裁,何如?啓依回啓施行。朝報
上在昌慶宮。停常參·經筵。
備局堂上引見。出內下日記
有政。以金堉爲大司諫。
謝恩,永川郡守李碩望。
吏曹參議李德洙,初度呈辭。入啓。傳曰,還出給。
答兵曹判書金自點疏曰。省疏具悉卿意。卿其勿爲控辭,調理察職。
訓鍊都監郞廳,以大將意啓曰,二十九日夕,右司前哨官崔鳴後,來言于臣曰,适賊軍官張天奎,隱接于社稷洞其母家,捕捉之際,拔劍自刎云。臣使捕盜從事官看審,則氣息奄奄,命在頃刻,不得究問一言,仍以致斃,天奎之弟天璧,卽臣捕盜軍官也。問其厥兄附賊之由,則天奎,以賊适自望軍官,往于寧邊,隨适上來云云,且哨官崔鳴後,設有跟捕之事,所當告于主將處置,而擅自發軍,又不能善爲捕捉,使罪重之人,至於輕斃,極爲駭愕,崔鳴後從重推考,何如?傳曰,依啓。疊書
正言南翧啓曰,臣誠無祿,早失所恃,祖母收育,以至成立,情同母子,未嘗違離,今在臣父任所,八十之年,氣息奄奄,頃者重得感冒之疾,症勢危劇,臣得聞此報,心骨俱驚,去月初十日,慌忙就途,不圖新除之命,適在是日,召旨遠臨,感懼交深,繼聞以在外人擬望,僚評峻發,至於銓官,緣臣被推,臣實惶悚,措躬無地,所當疾馳來謝,具由引避,而病勢彌留,不忍遞離,除授累日,今始趨命,旣有在外之嫌,又有稽謝之失,揆以彼此,決難一刻仍冒,請命鐫削臣職。答曰,勿辭,退待物論。朝報
上在昌慶宮。停常參·經筵。
辰時,日暈兩珥。暈上有冠,色〈內〉赤外靑。
傳曰,頃者宰臣狀啓,及內書不緊事,則使撥上,傳之矣。今日義州軍官,亦爲上來,此意不爲分付乎事,啓曰,傳敎矣。此事,曾因傳敎,去二月初八〈日〉卽爲行移,分付于義州府尹·平安監司處矣。敢啓。答曰,知道。出備邊司謄錄
兵曹粘目,採蔘人捕告人事。答曰,此實不至過重,依此施行。出內下記草
院啓,正言南翧,引嫌而退,聞病勢危劇,慌忙就道者,情理之所不可已,而況今趨命,時未過限,有何稽謝之失?請正言南翧出仕,新除授獻納沈□時在慶尙道聞慶地,請斯速乘馹上來事,下諭。答曰,依啓。正言南翧就職。
府啓,軍令至嚴,訓監之兵,雖大將,亦不敢擅發,而哨官崔鳴後,不告於大將及捕盜廳,擅發其哨軍,雖有跟捕逆賊之事,擅發之罪,自有其律,不可容貸,請崔鳴後拿鞫定罪。答曰,依啓。
大司成李楘,衿川地掃墳呈辭。入啓。給由。
成均館官員,以知館事意啓曰,今三月初三日,儒生課試,當爲設行,而此日有故不得行之之意,敢啓。傳曰,知道。
政院啓曰,卽者,奉敎洪處大,稱以病重,已爲下去,請推考,其代兼春秋,亟命入直之意,敢啓。傳曰,依啓。
謝恩,全羅右水使任忠幹,慶尙右水虞候李景顔,五衛將許僴·李俔,大司憲李行遠,翊贊崔濯。
刑曹啓本,前成川府使姜弘基矣兩子,率妓入置衙舍,請託公行,作弊多端,非但不能禁輯,至於請報監司,圖屬寺婢,永爲率蓄之計,罪決杖一百,告身盡行追奪啓,功減一等。
大司諫金堉上疏。大槪,陳情乞免事。入啓。答曰,省疏具悉爾懇。爾實合此任,宜勿控辭,速出行公。
備邊司啓目,宰臣等狀啓云云,平壤庶尹盧協事,有減死定配之言,此非歇看之事,拿來處置,何如?啓依允。
禁府,鄭志成珍島郡定配。啓。朝報
上在昌慶宮。停常參·經筵。
備邊司啓曰,兩南靑竹四駄,已爲上來,竝與生薑一百斤,明日入送瀋陽之意,敢啓。答曰,知道。
政院啓曰,舟師設立,非今斯今,受任統制,亦非一二,制度規模,皆有定式,自李舜臣·元均等,得力之後,一依其時法制,行用四十餘年,曾無加減之事,至于丙寅號牌時,大小之制,沙格之數,無不詳問于任事之臣,以爲成制,今不可隨人所見,各其變通矣。今者,得見統制使柳琳狀啓,則本營及各鎭浦戰船,沙格不足之數,五千二百餘名云。極爲驚駭,不究其本,只據狀辭而論之,前後任事之臣,尸居忨愒之狀,自然現著,而柳琳,亦不得辭其責矣,受任本營,曾已數年,當其時,一不試用,未知其船之制運,而今者到任,未滿十日之內,始知難用之至此乎,各浦戰船櫓,左右竝二十捉,故一捉各四名,沙工舞上各一名,八十二名式定之,而柳琳則一捉五名式,次次加數,至於二十名,此則必因任絖,爲巡檢使時,所加之數,其時,只出所加之令,不定所出之卒,而爲其代者,亦不爲之變通,則加其格數,知爲制船爲易,而雖不加數,亦無所損於戰用,或可想矣。船板厚薄,雖或稍變於前,而前日體重之時,未聞有加格之數,則今日加數,亦未可知矣,至於卜物船·伺候船,沙格或十名,或五名,又爲定數,當初定式,時非的知,此等船,亦當爲戰船之所不可無,而不給沙格者,其意有在,風和六朔,各給八十二名,則休番在家者亦十名,初以附近之人,分防,而有事變,則以此休番者,合番抄去之意,而本營船·戰船·沙格,申景裀,以南海·巨濟兩邑,下番定給者,亦出於伺候等船,不定沙格之意也。柳琳,自以爲,此軍適若分防該浦,則似無推移,事勢狼狽云者,蓋事勢,與初有異。故有此云云,而當初,則六朔分番之人,次次相替,至於鎭下附近處,亦有下番之人,臨時抄發,亦無不及之患,而今則本營及各浦,皆有土着附近之卒,適皆代防,則各在稍遠之人,似難召集於臨急之謂也。不計如許等事意,但以不足,張皇辭說,請令朝廷,責辦五千餘名之軍,自朝廷分防,四百四十名,則自爲除出,以爲使喚之地,四百四十四名,不爲一時入防,相替休番,則與他沙格無異,臨時抄率,有何不可乎?大槪,各軍空末保,自朝廷提起,推問用處之後,竊聞各道規例,則全羅道,不變當初事目,各以名字替番,故末保所存,或爲除出分防,或爲徵布補用,或有閒遊不入於逐年使役中,而慶尙道則當初,亦以各名分防,故猶有末保之空閒,趙希逸,爲觀察使時,一爲徵布,其時,聞有推考之事矣,他營規式,雖不得聞知,前因柳琳,始聞統營,則鎭撫·知印·吹手羅將等,以其爲首,作爲四番,立役於本營,受食兩奉足價布,末保亦爲添給。故有三抄難於分派之意,此非當初事目本意,不知何人,創立之手段,而朝廷,則不知此等事狀,空失末保之用矣。此法,如便於公私,則何不通行於諸道,而獨於慶尙道行之,不行於全羅道乎?初非朝廷,分付,據此可知矣。徒念手下使喚之便,不爲朝家委任之意,妄生意見,託以無軍,當此春訊,推□朝廷之狀,極爲駭愕,而卽見備邊司回啓,則前後曲折,未能詳悉有此,令兩道監司,與統制使相議之意,故敢此竝啓。傳曰,言于備局。出備局謄錄
訓鍊都監啓曰,大將具鳳瑞,以加土事,當日楊州地下去,往還間,依前例,令中軍察任之意,敢啓。傳曰,知道。出訓局謄錄
上在昌慶宮。停常參·經筵。
夜二更三更,巽方艮方,有氣如火光,流星出箕星下,入巽方天際,狀如拳,尾長三四尺許,色白。
大司諫金堉上疏云云。答曰,〈省疏具悉〉爾懇。爾實合此任,宜勿控辭,速出行公。
備邊司啓曰,舟師沙格加減之事,臣等未能諳熟,而具仁垕,屢經統制之任,故相議覆啓,以某樣軍,推移充定,便當之意,啓聞施行爲辭者,初非許令依狀啓,盡數充給之意也。欲觀道臣,商議啓聞而處置矣。今見政院啓辭,極爲詳悉,柳琳,妄生意見,推倭朝廷之狀,果如政院之啓,則實爲可駭,推考宜當,粘目內,略爲措辭,付標以入,敢啓。答曰,依啓。又啓曰,採蔘軍三十五名,以農軍,以送瀋陽矣。今聞鄭譯,言咨文中,以定配懸錄云。瀋中如有疑問之事,則以三十五名,義州定配,而不可閑遊,故農軍未盡買得之前,欲爲沒使入送之意,答之爲當,此意,貳師李景奭處,言送,如何?答曰,依啓。以上備邊司謄錄
大司諫金堉,以監試官,命招肅拜。
政院啓曰,行副司正邊志範,武科式年覆試時,二所試官,牌招,稱病不進,極爲非矣,請推考。又啓曰,副司直金坰,文科覆試參試官,牌招,則不爲受由,無端下鄕云,極爲非矣,請推考。傳曰,依啓。
監試官文一所,正言南翧,持平李䅘,二所,正言全缺掌令權澺,武一所,司諫尹絳,大司憲李行遠,二所,大司諫金堉,執義沈東龜。
式年文科,一所,試官三,沈演·金榮祖·朴,參試官四,丁彦璜·申濡·尹珩·權湒,二所試官三,金蓍國·卞三近·許啓,參試官四,黃瀡·李哲·成楚客·洪處亮,武科,一所試官三,鄭之羽·李時英·林慶業,參試官三,洪鎭·韓琂·辛廷俊,二所試官三,尹暉·申景禋·金致謹,參試官,李志宏·奇晩獻·宋溟。朝報
上在昌慶宮。停常參·經筵。
夜一更,巽方有氣如火光。
入瀋宣傳官尹培,內卜馬一駄,領去。
壬午式年文·武科覆試,設場。
兵曹判書金自點辭疏。入啓。答曰,省疏具悉至懇。卿其勿爲固辭,調理行公。
備邊司啓曰,錦州軍前納米贖罪事,流配中六人,又爲呈狀于本司,依前別單書入,伏候睿裁。答曰,竝許贖。出備邊司謄錄
都承旨徐景雨啓曰,藝文館官員,只有奉敎洪處大,被推出去後,以兼春秋入直,今已四箇日,本館下番,爲任極重,不可暫曠,而洪處大推考,照畢未易,兼官代直,事甚未安,令藝文館,從速處置,何如?傳曰,依啓。
政院啓曰,以刑曹討捕使啓本粘目,傳曰,此盜賊捕捉守令,已爲論賞耶問啓事,傳敎矣。取考本院置簿文書,則今正月二十八日,因討捕使啓本,砥平縣監朴憪,以大黨鄭福等,六名首捕之功,陞敍事,已捧承傳矣,敢啓。傳曰,知道。
又啓曰,昨日內官,以司圃署供上,沈葅不進排事來言,故卽招官員,終日無形影,至於沈葅進排時,亦不親領,只令下人爲之,事甚理沒,請當該官推考。傳曰,依啓。
禁府啓目,李重吉刑問十五次不服,加刑啓,除加刑,議處,又啓目判下云云,李重吉已受十五次之刑,容有可恕,上裁,何如?啓依回啓定配。
平安監司書目,病重辭職事。新都事催促下送事。朝報
上在昌慶宮。停常參·經筵。
夜一更二更三更,黑雲氣一道,橫在月上,長可數丈,廣尺餘,移時乃滅。
備邊司啓曰,伏見平安監司鄭太和辭狀,則病勢似爲不輕,而淸國生梨封裹不潔之事,亦非等閒,盧協旣已拿推,則鄭太和不可晏然,以差員被拿,監司見罷之意,聞於瀋中,則淸國,必以爲重究,鄭太和遞差,其代速爲差送,何如?群議皆然,敢此仰稟。答曰。依啓。出備邊司謄錄
藥房提調李溟,副提調徐景雨啓曰,近來春日稍和,伏未審聖候,調攝若何,臣等不勝仰慮之至,敢此問安。答曰,與前一樣。出藥房謄錄
判中樞姜碩期箚辭。答曰,省箚具悉至懇。卿之固辭至此,當勉副焉。出內下記草
義禁府啓目,粘連全羅監司書狀云云,柳明信·得信等,以逆賊柳湔之子,其時年未滿兒童,當在爲奴定屬之中,而其父正刑後,分散不現,甘心網漏,潛形入山爲白有如可,二十年後,今始就捕,情狀加于過甚,考諸律文,則犯罪時幼少,事發時長大,依幼少論亦爲白在果,此則似指泛然之罪而言是白置。議大臣定奪,何如?啓依允。
禁府,李重吉三水郡茄乙坡知鎭定配。啓。
開城留守書目,厚陵寒食祭執事,豐德郡守金嶰,前期差定,臨時稱頉,朝廷以處置事。
藝文館,以領監事及大提學意啓曰,因政院啓辭,兼春秋入直,今已四日,事甚未安,令本館從速處置事,命下矣。本館下番,雖或被推,不敢經出者,誠以史局重地,不可暫闕也。政院不能檢飭,而令本館處置云者,未免失體,洪處大,令政院,催促察任,何如?傳曰,依啓。
政院啓曰,傳敎矣。本院,曾於洪處大出去之日,卽爲請推,而厥後催促,非止一再,今又累次招致,則病勢漸重,不得起身云,本院請推之外,更無可爲之事,何以爲之?敢稟。傳曰,罷職。
以平安監司辭狀,傳曰,下該司。
政院啓曰,今此咨文追送之事,極爲緊急,咨文則平明到院,而該院官員,趁不進來,招問下吏,則曹司尹安基,以爲,旣已被推,方在應罷之中,不爲行公,其餘之次官,互相推誘,無意仕進云。故不得已,招致判校査准矣。近來該院新進,怠慢之習,種種至此,極爲駭愕,請行首掌務官,從重推考,何如?傳曰,允。
左承旨金尙初度呈辭。入啓。傳曰,還出給。朝報
上在昌慶宮。停常參·經筵。
夜五更,有霧氣。
下直,忠淸水使安胤,慶源府使梁應涵。
傳曰,今下弓矢,慶源府使梁應涵給送。
吏曹啓曰,平安監司,今當差出,依前例,令備局議薦,何如?傳曰,允。
備邊司啓曰,以本司摠戎使狀啓粘目傳曰,此牙兵之數幾名耶?問啓事,傳敎矣。取考守禦摠戎兩廳成冊,則五邑牙兵射砲·火兵將下竝一百二十名,而其成冊題目,以廣州五邑牙兵成冊書之,以此觀之,則當初似是專爲廣州而別抄也,敢啓。答曰,知道。
政院啓曰,領兵營將鄭漢驥,以前任統營虞候時,密陽田稅覆沒事,刑曹照律,杖一百,告身盡行追奪,已爲允下,義禁府,發遣書吏,將爲拿來,而曾已辭朝,今望間,當爲渡江,拿來決杖後,還送乎,何以爲之?敢稟。傳曰,回還後,施行,可也。出義禁府謄錄
備邊司粘目。答曰,依允。且鑄鍾之役,使僧辦出等事,似未妥當,更議處之。出內下記草
完川君崔來吉針灸呈辭。入啓。給由。
政院啓曰,藝文館奉敎鄭必成,殿最居中,奉敎洪處大,亦已罷職,本館更無見存之員,以兼春秋,入直已久,事體苟簡,請令該館照舊例,從速處置,何如?傳曰,依啓。
吏曹啓曰,平安監司有闕,政事,取稟。傳曰,明日爲之。朝報
上在昌慶宮。停常參·經筵。
自昧爽至巳時,有霧氣。酉時,雨雹,狀如小豆。
慶源府使梁應涵下直。
有政。出內下日記
武科一二所,出榜詣闕,文科一二所,出榜詣闕。
副提學未差,代金光炫,以護軍重來。出經筵日記
吏曹啓目,粘連開城留守狀啓云云,同是公事,而事有輕重是白遣,且有差定先後是白去乙,祭日臨時,任意上京,莫重陵寢享事,致令將官代行,事極未安,上項豐德郡守金嶰,罷黜,何如?啓依允。
京畿監司書目,臣不幸被與孽屬韓夢龍,父墳爭訟人,宋元相之構誣,醜詆無所不至,不可號令一道糾正風俗,亟賜遞免事。
藝文館,以領事·大提學意啓曰,傳敎矣。史局秉筆之任,必史官自薦,乃是祖宗朝流來故事,未嘗有代薦之時,只於廢朝壬子·癸丑年間,因本館官員,皆有故,領事,與本館堂上,相議以薦之,而此是無前之謬例,不可援以爲例,何以爲之?敢稟。傳曰,依此例,議薦,可也。
右承旨韓興一啓曰,忠淸水使安澈諭書,不爲楷書,以致改書之敎,臣不能檢飭之失,極爲惶恐,而注書放意亂書之罪,亦不可不懲,當該注書,推考,何如?傳曰,依啓。
京畿監司辭狀。傳曰,勿辭察啓事,回諭。
吏曹啓曰,今日爲政事,命下。臣等來會已久,而假郞廳典籍車述,尙今不來,事極怠慢,請從重推考,他假郞廳差出之意,敢啓。傳曰,依啓。
義禁府啓目,柳湔子明信·得信,議于大臣領議政□□,左議政申景禛,以爲,負罪網漏之徒,處處隱匿,國法不行,事極寒心,所當從重論之,而參其情勢,不過當初驚懼駭散,轉輾入山,潛隱而不出,非有別情,而幼少之兒,又豈知亡命之罪重乎?且近來賊黨,連續現露,至於哨官,任意發軍,圍捕於閭閻,人心疑懼不安,今又捉得緣坐人,律外加法,則此輩,逾懼逾避,恐非國家之利也。漢光武安反側之意,實有所在,臣等以爲,依律文,論以幼少,爲奴定屬,似爲無妨,伏惟上裁,啓依議施行爲乎矣。進告人乙良,論賞。
武科一二所,出榜詣闕。疊
政院啓曰,平安都事催促下送事,本道監司,累次狀啓,而武科一所,旣已罷場,二所,亦當今日內罷場,雖不備員,卽爲署經之意,兩司官員,牌招言之,何如?傳曰,允。
兵曹啓曰,本曹正郞李起浡,家在全州地,方患重病,上來無期云。本兵繁劇之地,似難等待,李起浡改差,以在京無故人,今政差出之意,敢啓。傳曰,依啓。
文科一二所,出榜詣闕。疊
謝恩,平安監司沈演,司僕正丁彦璜,兼春秋成楚客。朝報
上在昌慶宮。停常參·經筵。
兵曹判書金自點辭疏。入啓。答曰,省疏具悉至懇。此時重任,決不可輕遞,宜勿固辭,以副予意。出內下記草
義禁府啓曰,柳明信·柳得信等,古阜郡囚禁云。自本道,別定差使員,狎領配所,交付後,啓聞之意,全羅道觀察使處,行移,何如?傳曰,依啓。出本府謄錄
刑曹粘目。答曰,給米採蔘之說,似不近理,竝以未能嚴飭之罪,照律施行爲乎矣,吳達乙良,分揀。出內下記草
謝恩,副提學金光炫。出經筵日記
戶曹參判金蓍國鍼灸呈辭。入啓。給由。
明日式年文科會試,試官三,李慶全·許啓·金光炫,參試官四,朴遾·金始蕃·鄭有胄·林。
禮曹文科會試,成均館應辦官,廣興副奉事南斗明。
謝恩,兵曹參判李必榮,副提學金光炫,兼春秋南溟翼。
義禁府啓目,前項崔鳴後,捕賊稱云。不告主將缺一字調哨下伺候,至於五六名之多,雖出於無知妄作之事,而事涉駭愕。臺論已發至嚴,不可全然饒貸,依律科斷,似當,上裁,何如?啓依回啓施行。
政院啓曰,工曹參判李景憲,行護軍李植,文科會試,試官命招後,以病不來,請推考。傳曰,允。
監試官,大司憲李行遠,大司諫金堉。
政院啓曰,卽者,忠勳府假郞廳來言,豐寧君洪靌,自本月初一日,重得傷寒,臍腹刺痛,寒熱往來,全廢食飮,委頓床席,今則已成內瘇,症勢極重云,係是元勳,敢啓。傳曰,遣內醫看病。
上在昌慶宮。停常參·經筵。
校理鄭維城辭疏。入啓。遞差。出經筵日記
義禁府粘目。答曰,罪犯非細爲在果,其爲國之誠,亦不可不念,功減一等,限一年充軍。出內下日記
刑曹啓目,前忠淸水使閔震益矣。以刑杖,爲威各官,徵索多端,少有不勤,輒用重棍,下人殞命者頗多,勒給一石之米,至徵十四石之鹽,營砲手五六十名調發,稱以山行,入送安眠串,討食作挐,浦邊居民,怨聲徹天,其老母妻子,移置於距營十餘里之地,耗蠹公物,大宴於永保亭,與其母妻,連日留連,罪決杖一百,發遣遠充軍,告身盡行追奪啓,依律施行爲乎矣。充軍安徐。
禁府啓目,李重吉刑問十七次,趙廷立一百二十一次,李成元等十次,金忠男八次,鄭元弼九次,朴汝新十四次,竝只不服,加刑。啓依允。
京畿監司書目,金浦呈,以校理鄭維城病重,上去不得事。
上在昌慶宮。停常參·經筵。
下直,全羅右水使任忠幹。
藥房都提調李聖求,提調李溟,副提調徐景雨啓曰,暮春將半,日氣猶峭,不審聖候,近復何如?憂慮之至,敢此問安。答曰,與前一樣。
備局堂上中,具宏·沈器遠·具仁垕·李明漢,引見。
備邊司啓曰,吏曹判書李明漢,戶奴,呈狀內,上典質子李萬相,旣已辭朝,而重得吐血刺痛之症,症勢苦劇,方留門外,不得發程,極爲悶望,大槪,丙子之亂,以稚弱被擄,所傷甚多,雖得生還,而氣虛損,常多驚悸之症,到今病勢,日益危重,數千里遠路,得達甚難,且無支持耐過之望,其兄一相,方在罪籍之中,初不欲與論於此行,而日勢如此,不得已而欲爲代行,拜辭之後,遽請替易,顚倒狼狽,罔知所爲,自本司,入啓處置云,李一相,方在奪告身中,未授職牒前,遽付軍職,似爲未安,而瀋陽入質之事,不可以常例處之,其弟萬相,病不得作行,不得已,依願施行,何如?答曰,依啓。以上備邊司謄錄
禁府照本,訓鍊都監崔鳴後矣,捕賊稱云,不告主將,擅發哨下伺候,至於五六名之多,雖出於無知妄作,而事涉駭愕,臺論已發,三尺至嚴,不可全然饒貸,罪決杖一百罷職,發邊遠充軍,告身盡行追奪啓,罪犯非細爲在果,其爲國之誠,亦不可不念,功減一等,限一年充軍。
禁府,崔鳴後熊川薺浦,限一年定配。
上在昌慶宮。停常參·經筵。
壬午式年文科,開場。出內下日記
忠淸監司書目,臣素患風病復發,腰下不遂,乞遞職名上疏,上送事。
傳曰,史官一員待命,騎馬三匹立之,賑恤廳內,摘奸。
領議政李聖求箚子。大槪,史局之薦,決難承命,前日被薦中沈世鼎,仍令應講,實合事宜事。入啓。
答忠淸監司疏曰,省疏具悉。卿其勿辭,調理察職。
上在昌慶宮。停常參·經筵。
夜五更,流星出大角星下,入北方雲密中,狀如拳,尾長二三尺許,色黃白。
義禁府啓曰,兵曹書吏李英一,以罪人金忠男辭連囚推,仍判下本府覆啓公事入啓,則姑爲仍囚事,判下,故仍囚矣。前項英一,今月初二日,偶得狂易之病,有時開門突出,以鐵鎖鎖其腰,釘在柱間,而狂呼不倫之言,不絶於口,此漢罪犯,原出於金忠男所引,差病有可信人處保放,以待忠男獄事,決末,何如?傳曰,放送。出禁府謄錄
兵曹粘連啓目,義州府軍官事。答曰,別無査問之事,限運餉一百二三十名,加定給。
備邊司粘連啓目。答曰,如是爲之,則必有害於經費,問于戶曹處置。出內下記草
文科式年會試,出榜詣闕。出經筵日記
下直,沃溝縣監金知。
戶曹啓曰,凡漕運公私船,京江到迫之後,趁不納倉,則非但沙格之無糧,昏夜載酒肉潛通之患,比比有之,皆出於偸竊元穀,雖平時難禁,而凶年尤甚,目今湖西初船入來,留連十餘日,顯有此態,極爲可駭,此後,申明約束算員以下,江邊居民之犯禁者,斷不饒貸,至於分臺,趁不請去,以致遲退,則各倉掌務官,爲先罷職,以重其防奸之規,何如?傳曰,依啓。
領議政□□箚子。踏啓字而下。
刑曹照本,前統制使李廓矣,不量年凶,不恤防民,勒定屯穀,一如常時,罪杖八十,贖奪告身三等啓,功減一等。
政院啓曰,目今民生飢餓之患,中外皆然,而都城尤甚,遑遑汲汲之狀,慘不忍見,船路旣通之後,米貴如前,一匹之木,僅直斗米,朝夕取辦之民,何所資而得活乎?設廳賑恤,雖曰至意,所活只是流離就食之類,而不能遍及於閭閻士庶之家,何能救得一分?外方賑恤,道臣各自盡力,想有全活之望,而惟是京城之民,賑恤糜粥之外,更無涸轍斗水之添,其於矜恤之道,恐或未盡也。竊聞該曹所儲,雖曰匱乏,一年支用之外,猶有推移之地云,今若捐出五六千石之米,使之貿木,而給米之際,隨木品之高下,比較市直,優加其數,則抱布貿米者,得其羸餘,皆感其惠,且米旣出市,自然流布,穀價涌貴之患,可以少紓,都民救活之策,毋過於此也。或以爲,經費當恤該曹,必不爲規外之事,此則不然,凡度支之任,當以恤民爲先,豈可立視吾民之死,而莫之救乎?況今此擧,若値稍斂,則秋成換穀,必不失其本,上年春·夏間,亦爲此擧,而出米不多,給價又廉,不能大益於民,誠可歎也。請令該曹,毋惜累千之穀,及時俵貿,務令實惠及民,則誠爲大幸,臣等待罪近密,目覩都民飢迫之狀,因欲以此陳達,而又聞外間,亦多爲言,故敢此仰稟。傳曰,依啓。朝報
上在昌慶宮。停常參·經筵。
謝恩,典翰趙絅。出經筵日記
戶曹草記,瀋陽農軍夏衣次量給事。答曰,依啓。初年所給,不可如是略少,各二疋給之,可也。
刑曹粘連啓目。答曰,未收之木,厥數不多,渠亦身死,徵捧安徐。
備邊司粘連啓目。答曰,□陪給之言乙良,俾勿聽從,以杜後弊。出內下記草
備邊司啓曰,御筆與諸宰詩文,下送時,不可同盛於一器,御筆則紅色樻,以泥金起畫,而褓則以錦線及綵段褓,重裹而送,諸宰詩文,則都盛於一樻,而勿爲起畫,以綦色段褓裹之,似當,故以此意,已爲分付于該曹之意,敢啓。答曰,知道。盛書紅樻,自內已爲造作,不必以金起畫。出備邊司謄錄
義禁府啓曰,本府公事成帖,卽時送於當直郞廳,使之呈於政院,則爲郞廳者,卽呈政院,例也。昨日本府坐起公事午前成帖,送於當直,而日暮之後,始呈政院,其怠慢,甚矣。當該都事,從重推考,以懲其後,宜當,敢啓。答曰,允。出禁府謄錄
上在昌慶宮。停常參·經筵。
日本國下送,日光淨界彰孝道場八字,御筆書下,齎送于東萊。出內下日記
政院啓曰,各司草記,郞廳來呈,乃是不易之規也。昨日戶曹草記,閉門臨時,只令下吏來投,事甚駭愕,當該郞廳,推考,何如?傳曰,依啓。
校理李曼上疏。大槪,亂初喪母,權厝已久,乞遞職名,卜山安葬事,地下月食齋戒。留政院。朝報
上在昌慶宮。停常參·經筵。
日出時色赤。夜一更二更,巽方艮方,有氣如火光。出內下日記
兩醫司提調柳廷亮·朴濔啓辭。答曰,依啓。付料一事,言于該曹。
兵曹粘連啓目。答曰,南原外上處乙良,竝爲施賞。
刑曹粘連啓目。答曰,依允,且本道所爲,具極駭異,監司推考,推官罷職爲乎矣,朴大順事乙良,今姑置之。
府啓,哨官李星甲,削去仕版事。答曰,依啓。出內下記草
工曹判書尹暉初度呈辭。入啓。傳曰,調理出仕。
黃海監司書目,載寧郡守成震熻,管餉屯民,崔禮仁打殺,罷黜事。
府啓,頃者,都摠經歷鄭道立,以監軍受牌出去之時,有常漢犯騎者,使之知家,及到巡廳,則訓鍊都監哨官李星甲稱名人,公然突入,勒令放送監軍,據理不聽,略施其罰,則星甲,詬辱監軍,無所不至,非但大街瞻聆,莫不駭異,鄭道立,以初試入格之人,將赴會試之際,陰囑訓鍊院官,至於停擧,其無識蔑法之罪,不可不治,請哨官李星甲,削去仕版。答曰,依啓。朝報
上在昌慶宮。停常參·經筵。
辰時巳時,四方皆昏蒙。午時未時,日暈。夜巽艮方,有氣如火光。出內下日記
藥房都提調李聖求,提調李溟,副提調徐景雨啓曰,不審近日,聖候,何如?前日劑入,中滿分消丸,逐日進御,則當盡於來二十二日,亦未知果爲連屬進御乎?前頭劑入之期不遠,敢此竝稟。答曰,症候與前無異,丸藥則來二十五六日間,當盡服。出藥房謄錄
備邊司啓曰,近因農軍買得之事,自願贖還之人,勿許入送,渠等,頗以爲悶鬱矣。今見宰臣狀啓,則農軍前後買得之數,男女竝,已過百名,且有瀋中飢荒,人價頗疑之語,此時入往贖得,似爲便易,自今依前許送,宜當,敢啓。答曰,依啓。又啓曰,以守禦使狀啓粘目,傳曰,此事,問于守禦使而回啓乎問啓事,傳敎矣。昨日本司之坐,守禦使沈器遠,來參,臣等與之相議回啓矣。且長湍之湍字,正書時,以滯字誤書,書寫治罪,而改付標以入之意,敢啓。答曰,知道。出備邊司謄錄
禮曹草記,長陵欄干石,曳軍一百名定送事。答曰,依啓。使之減名數,可也。
昇平府院君金瑬辭疏。入啓。答曰,卿其安心,勿爲待罪。出內下記草
刑曹啓目,政院啓曰,以刑曹咸鏡監司啓本粘目,傳曰,觀此啓本,則其間情狀,可以揣度,而本曹回啓如此,未曉其意事,傳敎矣。伏見咸鏡監司啓本,則各人所招,互有異同,似是諉退辜限之意也。且朴大順,乃屍親也。先自加刑於屍親,亦非用法之公正也。權堣,銜命嶺外,妄行私杖,不勤奉使之罪,自不得免矣,此回啓,還出給乎?敢啓。傳曰,依啓事,傳敎是白有亦,向前呂爾顯啓聞內,各人等招辭,反覆推究爲白乎矣。朴大順段,其□任生上年九月二十七日,受杖於權堣,十月初二日身死,同月初八日假葬云,則辜限,與貴賢擊錚供辭,相符爲白乎旀,任生娚安貴男,及假葬時役人崔以男等五人段,初招曰十月十二日身死,十七日假葬云,而及其更推之時,皆以十七日身死,十八日假葬,變辭爲白有去等,任生致死,必有一定之日,而事午等所言,前後參差,互相牴牾,且圓杖·棍杖·較正杖之說,亦有異同,則爲推官者,所當明白詰問,斷定辜限,辨別杖之大小,乃是獄體,而推官,任他遷就,監司,循例馳啓,旣曰殺人,則輕重間,是何等重獄,而視之尋常,終不明覈,俱極未妥,各人等變辭,十七日身死云者,雖是延退之計,初二日十六日,皆在辜限之內,亦不歸一是白沙餘良,推案·結語歸宿,專在於査辨大順官殺,欲刑屍親,尤未曉其意,凡按獄之體,必須鉤問明査,事干同辭,辜限歸一,然後方可議定罪案,情法得宜是白在如中,今此査啓,依違未定,兩無可據,若不更査,明知辜限內外,杖之大小,則科斷之際,恐未免難便之端,而推官糢糊之失乙良,從重推考,辜限及用杖大小乙良,擇定剛明推官,從公査實,急速馳啓,似或宜當,上裁施行爲白乎矣,朴大順付職與否,非本曹所知,請令兵曹處置,何如?啓依允,本道所爲,俱極駭異,監司推考,推官罷黜爲乎矣,朴大順事乙良,今姑置之。
答校理李曼疏曰,給由卜山事,沔川地出去。朝報
上在昌慶宮。停常參·經筵。
午時未時,雨雹小如豆。出內下日記
兵曹草記。答曰,入番之軍士,與到防時不同,勿爲創開新規,可也。
備邊司粘連啓目。答曰,不罷之處,似爲太小加磨鍊,仍存爲乎矣,革罷之處乙良,俾勿句管。
院啓,延日縣監金協事。答曰,到任未久,更觀日後致績,而處之宜當。出內下記草
戶曹參判金蓍國初度呈辭。入啓。給由。
院啓,延日縣監金協,爲人庸劣,目不知書,凡有呈訴,不能題決,委諸下吏之手,民不通情,吏緣爲奸,科外之斂,罔有紀極,怨讟崩興,藉藉一道,沿邊殘邑,將無以收拾,請亟命罷職。批答見上
黃海監司書目,長淵民人等狀,據府使申景涑,瓜限已迫,願留事。
兵曹,壬子式年武科殿試,規矩鐵箭五矢,百三十步一巡,落點。
吏曹啓曰,守令有闕,政事,取稟。傳曰,政事,明日爲之。
禁府,前庶尹盧協拿囚。啓。朝報
上在昌慶宮。停常參·經筵。
下直,瀋陽譯官金景信·申尙福。出內下日記
文武科式年殿試。出經筵日記
院前啓。答曰,已諭,勿煩。
吏曹粘連啓目,長淵府使申景涑事。答曰,依啓仍任。出內下記草
明日,式年文科殿試,讀券官三,李德泂·尹暉·李槃,對讀官四,洪瀗·李德洙·申濡·姓字缺昌胄,武科殿試,參試官三,具以□。李必榮·高弘建,參考官三,金瑨·尹珩·南淑。
政院啓曰,明日武科殿試,兩司長官進參之意,城上所命招言送之意,敢啓。傳曰,知道。
院啓,金協,庸劣貪婪之狀,臣等論之甚悉,而殿下,以更觀政績爲敎,臣等滋惑焉。當初赴任之時,已有物議,而今則其本態呈露,若使久於其任,則民之受害實多,更待可觀之績,請勿留難,亟命罷職。批答見上
吏曹啓目,粘連黃海監司狀啓云云。長淵府使申景涑,方農賑飢之時,遞易之弊,固不可不慮是白在果,瓜限之法,載在令甲,納粟願留,爲近日弊習,因民願,續續請仍,有傷事體,狀啓內辭緣,勿施,何如?啓依允。
戶曹啓曰,本曹出米貿木事,上年,亦以本曹郞廳,及賑恤廳郞廳,眼同看檢,而賑恤廳,今方賑饋無暇,都民成冊,係是京兆之事,漢城府官員,當爲兼察,庶尹李滈差定,使之察見,何如?傳曰,允。
謝恩,都摠管尹暉。
政院啓曰,明日武科殿試時,大司憲李行遠當爲進參事,命下,而適以有故,次官進參之意,敢啓。傳曰,知道。
又啓曰,吏曹判書李明漢,以文科讀券官命招,則以病不來,極爲非矣,請推考。傳曰,允。
明日殿試時,開門平明後。朝報
上在昌慶宮。停常參·經筵。
刑曹粘目。答曰,依例相考處置。出內下記草
兵曹判書金自點質子鍊,入瀋。出內下日記
戶曹啓曰,以備局啓辭,錦州消息入來,令該曹,準備禮物,別遣內官,承修致賀之節事,啓下矣。曾前內官,以問安等事入去,只有禮單,而無方物齎去之時,今若以陳賀進去,則似當以方物準備,而方物則例以御前中宮皇太子,竝爲磨鍊,非如禮單之單殿封進,未知何以定之,且陳賀使,亦無入去之時,若方物磨鍊,則前無謄錄,當以謝恩·陳奏兩行方物,依倣而磨鍊,事涉新規,令廟堂,參酌講定,何如?答曰,依啓。內官齎去當否,亦令議處。又啓曰,傳敎矣。臣等竊料,錦州得失,似不至遣使致賀,故欲見內官矣,今見該曹啓辭,則各項方物,有難參酌,不如依例擧行之爲便,令該曹,差出使臣,前期入送,何如?答曰,依啓。出備邊司謄錄
兵曹草記。答曰,依允。永吉乙良,分揀。又草記。答曰,使之更爲正鍊,以車載送,可也。出內下記草
謝恩,定平府使李貴達,僉知金克謹,監察南斗極。
禁府,前庶尹盧協,照律公事□判付內,除刑推照律。
吏曹啓曰,臺諫有闕,政事,取稟。朝報
上在昌慶宮。停常參·經筵。
巳時,日暈。夜一更,巽方有氣如火光。出內下日記
司僕寺啓曰,以瀋陽宰臣狀啓,備局回啓內,司僕養馬人買得事,令本寺,依狀啓擧行,何如?啓依允事,判付矣。所謂巨達,爲役最緊,而年前,本寺無責立之人,每朔雇立,已成謬例,勢甚難繼,故頃年,臣等相議,欲備價送瀋,贖還我人,仍屬本寺典僕,永爲使喚,於公於私,實爲兩便,玆令該郞,販貿若干輕貨,而屬緣事勢難便,此計終不得行,所備之物,續續用下於馬價矣。今者宰臣狀啓,要買十餘人,以爲牽馬巨達之役,而至以飢荒太甚,人價頗輕爲辭,果於此時,多買人口,則臣等前日所欲爲者,或可因此得來,而館中巨達之役,終歸着實,豈特狀啓中所謂十餘人而止哉?勿論多寡,隨便善買宜當,姑以一千兩銀,趁速備送,而別擇本寺勤實下人,給馬齎去,使之一一稱納於侍講院,何如?傳曰,依啓。下人入送有弊,順付以送,可也。又啓曰,晉州居,前主簿河自潢,呈狀于本司曰,生長遐陬,蒙國家休養之恩,曾於亂後,應募之粟,只百石,而遽叨職名,感激恩榮,無路報效,目見今日策應之中,馬用尤緊,敢將健馬二匹,來納云云,令該曹依例捧用,施賞宜當,敢啓。答曰,依啓。以上出備邊司謄錄
文武科式年殿試,出榜。出經筵日記
假注書李丕顯病,代呂孝曾落點。
右副承旨啓曰,凡試券易書,必用純墨,自有定規,而今此殿試收券三十三張中,以純墨謄書者,多至十三張,當該差備官,不爲檢飭,致有無前之事,極爲駭愕,請從重推考。傳曰,允。朝報
上在昌慶宮。停常參·經筵。
戶曹啓曰,以備局啓辭,陳賀使方物,當爲磨鍊矣,本曹謄錄,無陳賀使入去之規,只有領中樞府事沈悅,己卯夏,以謝恩使入去,而渡江之後,稱以進賀使云,令禮官相考,進賀方物,講定,何如?傳曰,依啓。
備忘記,錦州失守之事,令譯官言于差倭,似當,此意言于備局事,傳敎矣。淸漢情事,彼旣欲得實而歸,令譯官言送,允合機宜,敢啓。答曰,依啓。以上出備邊司謄錄
備邊司啓曰,晉州居,前主簿河自潢,呈狀于本司曰,生長遐〈陬〉,蒙國家休養之恩,曾於亂後,應募之粟,只三百石,而遽叨職名,感激恩榮,無路報效,目見今日策應之中,馬用尤緊,敢將健馬二匹來納云,令該曹,依例捧用,施賞宜當,敢啓。傳曰,依啓。
京畿監司書目,杞平君兪伯曾,陳情待罪上疏上送事。啓。答曰,省疏具悉。予甚慮念,卿其勿爲待罪,調理上來。朝報
上在昌慶宮。停常參·經筵。
藥房都提調李聖求,提調李溟,副提調徐景雨啓曰,新雨纔過,寒多暖少,不審數日來,聖候,何如?臣等不勝憂慮,敢來問安。答曰,一樣。出藥房謄錄
吏曹判書李明漢質子萬相病,代次子一相,入瀋。出內下日記
備邊司粘連啓目。答曰,依允,尤甚處鹽夫,使之驅黜,俾無如此奸惡之弊。
左議政申景禛掃墳呈辭。入啓。傳曰,給由馬澆奠床,備給。
備邊司啓。答曰,依允。雄馬不足,則量減其數,雌馬乙良,推出安徐。
刑曹粘連啓目。答曰,前後異辭緣由,推問處置爲乎矣,申命羲乙良,照律施行。
備邊司粘連啓目。答曰,自前流來之規例,因其恐嚇而改之,殊甚未妥,更議處之,又粘目。答曰,匠人,極擇下送,使臣乙良,待其回報差出,又粘目。答曰,令農軍,連續運送,假軍官乙良,出用安徐。出內下記草
掌令姜栢年再度呈辭。入啓。加給由。
府啓,僉知趙德亨,頃仍隣里間,小兒之相鬨,轉輾爭詰,恣行悖戾之事,至於白晝衆會之中,舊大臣擧名叱辱,無所不至,瞻聆所及,極爲寒心,德亨,以秩高武臣,無識蔑法至此,事甚駭愕,請削去仕版,以懲其悖惡無倫之罪。答曰,罷職。朝報
上在昌慶宮。停常參·經筵。
夜一更至三更,坤方有氣如火光。
下直,潭陽府使具仁墍。出內下日記
左義政申景禛箚子云云。答曰,箚陳之辭,乃是敬大臣之道,宜勿控辭,安心調理往來。出內下記草
掌令姜栢年三度。入啓。遞差。
政院啓曰,傳曰持平趙復陽,陳弊上疏,下該曹回啓耶?問啓事,傳敎矣。取考置簿,則只捧遞差承傳,而疏中陳弊事,初不啓下,該曹留置院中,本院不察之失,在所難免,不勝惶恐之至,卽爲分付該曹,使之回啓之意,敢啓。傳曰,知道。
又啓曰,趙德亨罷職事,命下矣。臺諫,方以削去仕版論啓,罷職承傳,不得捧之矣。傳曰,知道。
府前啓,趙德亨削去仕版事,傳啓。
慶尙監司書目,咸昌呈,以獻納沈□病重,上去不得事啓。傳曰,遞差。
左議政申景禛箚子。大槪,請還收給馬·澆奠床,備給之命事。入啓。朝報
上在昌慶宮。停常參·經筵。
自辰時至酉時,日暈。夜一更,艮方坤方,有氣如火光。
備邊司啓曰,領兵將金大乾,帶率軍兵中,以僧代送,在落後之後,無治罪之擧,則後弊難防,今此代送僧人,及當身,竝爲義州罰防,調用於軍餉驅馬軍,而朔數則倍定,宜當,敢啓。答曰,依啓。又啓曰,以高天一覆啓公事。傳曰,高天一事,回啓似誤事,傳敎矣。啓辭起草之際,徵銀二字落漏,故付標之意,敢啓。答曰,知道。又啓曰,彦備船加給公貿之事,固爲無據,臣於前後之啓,旣以防塞之意,停當矣。議者多以爲,徐藤二倭,一時出來,以此爭執,終始呶呶,而藤倭則自前輸忠於我國,頗有周旋之事,今雖許以萬松院,例所給木綿十九同,許其所納銅鐵價計除,則虛費之數,不過十數同木也。以此失其歡心,使之無聊退歸,則日後之事,不無可慮之患,故以多款事意,覆啓稟裁矣。今若不許,則似無可慮之事,唯在上裁,敢啓。答曰,事甚無理,且有後弊,勿許,可也。以上出備邊司謄錄
吏曹粘連啓目。答曰,當初被罪,出於趁不移報是在果,雖然,與終始不報者有異,今故分揀。出內下記草
上在昌慶宮。停常參·經筵。
日出時色赤,卯時,日暈。午時,日暈。
守禦廳啓曰,南漢山城所屬,各處屯田中,不緊處,以備局公事,旣已革罷,而因傳敎,永平·砥平兩邑加磨鍊仍存事,覆啓,允下矣。第念沃溝革罷,又無海邑割屬之擧,則南漢每年沈漿之鹽,小不下六七十石,又軍器修補監官弓箭匠,及城中寺刹等處,例有上下之規,通共計之,則鹽數亦多,而全無出處,將官·監官·匠人輩,則亦有魚膳分給之事,沃溝上來之物,雖甚些略,無此則尤無以成形,況前頭拮据物力,以爲鳥銃造備之計,炭鐵設糧,則已爲料理就緖,而待訓監·摠廳,移屬匠人,斷手撤局,卽將招集始役,而魚鹽該用,尤爲切緊,大槪,沃溝罷屯之後,漁場·鹽井,作爲閑地,任民爲業,而置之不問則已,耆老所·戶曹兩衙門各司,推還差人收稅,猶夫前日,則出此入彼,罷與不罷,其弊端,則一也。臣之愚意,屯田則盡爲革罷,兩衙門漁箭·鹽盆,依前啓請,限十年,或減限五年,仍屬本廳,勿遣監官,令本官,專爲句管,收稅上送,則民田被侵之害,募民避役之弊,自祛廳用別有助矣,此事如以爲未妥,則該曹,別爲題給魚鹽之擧,似不得已,令廟堂參商,更爲議處意,敢啓,傳曰,依啓。以上備邊司謄錄
司書柳慶昌,刑判質子元萬年,入瀋。出內下日記
上在昌慶宮。停常參·經筵。
或雨或晴。辰時,灑雪雨雹,狀如大豆。午時,雨雹,狀如小豆。
大君軍官朴培元,譯官徐尙賢,禁軍安應男,入瀋。出內下日記
備邊司啓曰,傳敎矣。當初屯田革罷時,臣等亦慮山城,亦需魚鹽,出處之難,欲爲變通,而未得善策,乃以泰安之割屬江都之例,覆啓矣。今見該廳啓辭,事甚便當,但耆老所,漁箭·鹽盆,則乃是祖宗朝受賜之物,而近因大臣啓辭,還給云,有難容易處置,令該曹,酌宜施行,何如?答曰,依啓。又啓曰,平安監司沈演,來言于本司曰,目今運糧,方爲切急,貢米輸送,又出意外,以留養馬,當爲輸運,而元數不多,病疲其半,將無以濟事,極爲切迫,願得京畿各官分給牛百餘頭,以爲補用之地云,令該曹,量宜給送宜當,且到任之後,欲用車子,而安東·義城等地,民間曲車制作,極其便易,最利於行用,欲以此造作,而曲車之匠,獨於安東等官,有之,願得一二善手者,依樣造作云,沈演料理用車之便,試之於本道者,誠非偶然,曲車匠二名,令慶尙監司,分付兩邑,四月望前,入送交付之意,敢啓。答曰,依啓。以上備邊司謄錄
上在昌慶宮。停常參·經筵。
夜五更,流星出織女星下,入大角星下,狀如拳,尾長三四尺許,色白。
綾原大君·麟坪大君,與綾城府院君具宏,引見。以上出內下日記郞廳金漢老校正。日記廳郞廳林箕彬書。
上在昌慶宮。停常參·經筵。
藥房都提調李聖求,提調李溟,副提調徐景雨啓曰,三春已盡,雪霜猶降,聖候調攝,此時,何如?臣等區區憂慮,敢此問安。答曰,與前無異。
下直,平安監司沈演。傳曰,平安監司,引見。
壬午式年文科,放榜。
平安監司沈演引見時所啓,兩西山郡內地守令,專用武弁有弊,勿論文武蔭官,交差竝用,何如?上曰,令廟堂議處。又所啓,南草,彼中甚貴,必須申明,切禁私販,然後可以利用矣。上曰,前日已令申禁,卿意如此,則亦可依前禁令爲之。
備邊司啓曰,傳敎矣。兩西守令,偏用武弁者,爲有對壘之意也。今日之事勢,異於前日,守令所務,惟在安輯民人,接待客使而已,勿論文武蔭官,擇人交差,似爲得宜,敢啓。答曰,啓辭甚爲歇後,有乖於安不忘危之意也,如此莫保朝夕之時,不可多用文蔭,山郡內地,若干人擇送。以上出備邊司謄錄
正言金益禧避嫌。傳曰,此事近於故犯,臺官亦爲如此不正之擧歟?且啓辭中所謂束縛馳驟等語,實出於厭惡之意,其心若此,則雖十年在職,於國何所益哉?如此之人,則其長單,不必每每還給,以傷事體,此避嫌還爲出給,呈辭單子,依例捧入,俾無不正之習。
政院啓辭。答曰,不塞不流,古人至論,故予不獲已,暫示惡意,此欲使卿大夫,崇尙正直,賤棄譎詐也。雖然啓辭如此,以勿辭,答之,可也。出內下記草
上在昌慶宮。停常參·經筵。
卯時,有霧氣。出內下日記
上在昌慶宮。停常參·經筵。
卯時辰時,日暈。
備邊司啓曰,今四月初一日,平安監司沈宏引見時所啓,西路不無人才之可用,而前日設科中止,此則待秋成爲之,便當,或甄拔人才,以爲調用之地,何如?上曰,令該曹擧行事,傳敎矣。當初非有設科之令,只以武才,試取而定奪,至於事目及規矩,啓下於上年九月,而備邊司啓辭平安道試才,旣已推擇日期,而今此多事,擧國遑遑,西路形勢,異於常時,聚會擧子,節節非便,咸鏡道,雖與平安道有間,而試才之擧,亦似非時,竝姑停止,更觀前頭事機,稟旨擧行,宜當,群議如此,敢啓。傳曰,依啓。北道仍爲設行無妨事,傳敎據咸鏡道,則已爲設行,而平安道則停止矣。今年凶荒,西路亦甚,又有運糧於錦州之役,當此之時,不可聚會一道之人,虛費往來齋糧之弊,待秋成後,依前日備邊司啓辭,稟旨設行,而甄拔人才,爲調用之地事,令平安監司從容,擇其必可合於調用之人,啓聞施行,何如?傳曰,依啓。又啓曰,陳賀使,今當發行,而頃年則以進賀使爲名,前後不可異同,令該曹,以進字改付標,何如?答曰,允。又啓曰,戶曹出米貿木事,與漢城府郞廳,同參設局,五部居民,勿論大小戶,抄出紙價覓米,則爭趨如市,民之蒙惠,多矣,第貧殘下戶,難辦木端,未果和賣者亦多,非但渠輩之咨嗟悲歎,朝家救活之政,所當先及於尤甚窮乏,而此輩,獨不添惠澤,誠爲可矜,令該曹,抄出無價物未得換米者,別件成冊,米太若干斗以還上,量宜題給,待秋成收捧,以救目前之憂,使之均蒙惠澤宜當,依此擧行,何如?答曰,還上分給之規,似難創開,其勢不可不給,則依頃年例,白給,可也。以上備邊司謄錄
傳曰,史官一員待命,騎馬三匹立之,賑恤廳摘奸。出內下記草
上在昌德宮。停常參·經筵。
申時,下雨,達夜不止,昧爽乃止。
忠淸監司狀啓,各邑呈,三月二十九日,下雪,山頭盡白,變異非常事。
瀋陽禁軍魏成立出來。出內下日記
上在昌慶宮。停常參·經筵。
夜一更,月入東井。五更,流星,出房星,入大角星,狀如拳,尾長二三尺許,色白。出內下日記
院啓。答曰,古人之言,比於今日,不可也。
戶曹草記。答曰,知道。雀舌,勿爲加送,可也。出內下記草
上在昌慶宮。停常參·經筵。
備邊司啓曰,出身朴有成·趙春武·李順陽·李吾狀·李成立·朴永立,忠壯衛田義鵬,抄軍李得男,書吏許倫,私奴李男·李元一·金愛云·趙承善·禾山·芿孫等,或父祖母,或妻子,全家被擄,各爲呈狀,願爲贖還,依前例,許送,何如?答曰,詳察許送,勿爲見欺於牟利之徒。出備邊司謄錄
上在昌慶宮。停常參·經筵。
辰時,雨雹,狀如大豆。
藥房都提調李聖求,提調李溟,副提調徐景雨啓曰,節屆淸和,風日不調,閭閻之間,多有感冒之人,不審此時,聖候,何如?臣等憂慮,敢來問安。答曰,時無加減。
政院啓曰,初一日引對時,平安監司沈演所啓,安州判官,異於黃州等官,凡百一邑出役之物,兵使,皆爲照管,只幹支供一事而已,不預役事云,而只陳其弊,不爲顯請變通之言,故不出擧行條件矣。今聞沈演,以爲自上依他爲之之命云,臣昏謬不察,惶恐敢稟。答曰,知道。沈演之言,是矣。出備邊司謄錄
兵曹粘連啓目,五月上番軍士收布事。答曰,限秋成,依此例施行爲乎矣,後勿爲例。
備邊司粘連啓目。答曰,兒兵乙良,依狀啓施行,初運半乙良,皆以大米載送。出內下記草
上在昌慶宮。停常參·經筵。
義禁府啓曰,罪人金忠男,屢次受刑,杖毒上衝,身病極重,食飮專廢矣。今日加刑次看審,則氣息奄奄,一線命脈,只在喉間,以此不得刑訊,差病後加刑之意,敢啓。傳曰,知道。出禁府謄錄
有政。吏批,以李沖淵爲楊口縣監,鄭昌胄爲司憲府持平,趙景禛爲掌隷院判決事,朴吉應爲司諫院正言,金尙珪爲成均館典籍,李䅘爲兵曹正郞,尹珩爲兼春秋,李衎爲永柔縣令,申埈爲廣州府尹,任絖爲黃海道觀察使,申濡爲吏曹佐郞,安鋌爲振威縣令,申洬爲義禁府都事,辛應望爲黃海道都事,林得悅爲成均館司藝,金應海爲兼安州牧使,鄭大麟爲典涓司奉事,洪處亮爲兼司憲府監察,趙絅爲司憲府執義,姜栢年爲司憲府掌令,李袗爲司憲持平,李惕然爲司憲府掌令。出政目
上在昌慶宮。停常參·經筵。
備邊司啓曰,本司堂上,近有病故,來仕者不多,有司堂上沈演,亦爲外任,春城君南以雄,同知鄭太和,堂上差下,鄭太和則仍察有司之任,且以護軍韓亨吉,以副賓客,近當入往,在京時,有分付議定事,本司堂上,亦爲差下,宜當,金大乾則已爲西下,減下之意,敢啓。答曰,依啓。
戶曹啓曰,以備邊司啓辭,平安監司沈演所言,願得京畿各官分給牛百餘頭,以爲運糧補用之地,令該曹量宜題給事,啓下矣。丁丑年畿甸各邑,所分農牛,丁·戊兩年,以牛疫致斃,幾至三分之二,以其餘存者,上年擇其雄牛,稍健可合運車者二百二頭,平安道入送,餘在雌雄竝,四百十三頭,而牽來點閱,則禾老體少,今春饑困,人且莫食,牛畜之不得養飼,勢所固然也。擧皆瘦瘠,決無致遠之理,僅擇六十頭,定差使員押領,入送定數內,未準四十頭,則姑待草長,稍有生氣,然後入送未晩,第此農牛之所分,兩西計之,亦一千許頭云,兩西牛疫,雖曰甚於京畿而然,必不至於盡斃,且畿甸則看檢摘奸,數年孶息,所産將至四百頭,過二年,則皆當爲壯牛,何獨於兩西之餘存者,無孶息乎?沈演去時,以此意言之,深以爲然,若得査出所在之數,不須京畿之添入,而可補於糧運之用,孶息亦宜成冊而置簿,今以備邊司當初所分成冊,謄書下送,使之憑考施行,宜當,以此意,兩西監司處,行移,何如?傳曰,依啓。出備邊司謄錄
上在昌慶宮。停常參·經筵。
卯時,日暈,暈上有冠,暈下有履,色內赤外靑,夜四更五更,月暈,坤方有氣如火光。
禁軍魏成立,還入瀋陽。出內下日記
院啓。答曰,城中種粟,似爲未妥,旣令旋改,亦涉顚倒,勿辭宜當。
義禁府粘連啓目。答曰,本道査啓,雖或着實,其交結京商,濫徵民間之罪,則實所難免,照律施行。
判決事李□辭疏。答曰,省疏具悉。爾其勿辭察職。
刑曹粘連啓目。答曰,已放爲在逃軍等,父母妻子乙良,勿爲還囚。以上出內下記草
上在昌慶宮。停常參·經筵。
備邊司啓曰,伏見東萊府使鄭致和,接慰官李泰運等狀啓,差倭恐嚇之言,無所不至,至於淸國歲幣之說,必出於譯官·商賈輩,陰泄之致,極爲痛駭,旣已防塞之事,固不可因渠恐嚇有所撓改,而觀其情狀,必是島主之大慾,其國執政之輩,亦不無預知,今此兩差,落莫而歸,則島主執政等,亦不無不平之意,以十數同木綿,失欽於隣國,殊非得計,而萬有一因此,受其侮辱,則非細事,百而思之,不如許之之爲便,第其所言恐嚇之事,不可不攻破,使之赧服,其所謂薩摩·對馬食邑之多寡,非我所知,主和所得之不同,亦由於琉球,我國寶貨之有無,不宜以此,有所計較,歲遣船,古今各異,乃是日本作拏,自取減削之故,其咎不在於我,況日本大君,盡其誠孝於奉先,豈有遽背其祖父時,約條之理乎?淸國歲幣之物,不過土産魚果·紬布而已。淸國亦以駿馬·銀子·黑貂皮償之,非若日本許多諸船接濟之比也。令東萊府使及接慰官,別設茶禮,從容講話,先以上項事意,據理峻斥後,徐爲開諭曰,爾等所言,極其無理,決不可準許,而朝廷軫念島主之竭誠兩國經費極廣,又欲過張於大君之意,特許以萬松院送使之例,勿復爲無理不恭之言,以傷事體云云,則揆之事機,實爲得宜,非但本司群議如此,外間物情皆然,敢此申稟。答曰,以我不縮之拙語,愧彼無厭之驕心,似乎難矣。見侮之後,畏懼强許,亦甚不可,如難峻斥,則以旣定規決難更改,汝等若以數少爲嫌,則彦三圖書,亦爲齎去之意,令譯官言之,俾知我國唾卑之事,似或可也。渠軰不顧廉恥,佯若不知,而還爲持去,其曲在彼,此似愈於畏㤼加數,以啓後弊也。以上出備邊司謄錄
上在昌慶宮。停常參·經筵。
傳曰,原任大臣,凡干國事,毋論巨細,絶不獻議,此禮在於何經耶?先朝則必不若是,此不過承宗輩,倨傲之習,至今相傳也。出內下記草
傳曰,御醫堅後閔處,表紬一疋,漆扇二柄,以去夜勞苦之功,賜給。出藥房謄錄
義禁府啓曰,罪人金忠男,病勢極重,不得加刑之意,前日入啓矣。卽者,鼻血如瀉,熱勢極重,此必是染病,恐有他罪人傳染之患,而且堂上郞廳,開坐出入之地,如此染疾之人,不可不變通,自前罪人中,如有染疾者,則有移置典獄署,待差還囚之規,同忠男,移送典獄署,何如?傳曰,依啓。出禁府謄錄
上在昌慶宮。停常參·經筵。
昧爽,下霜。辰時,白雲一道如氣,直指坤方移時乃滅。
下直,進賀使卞三近。
昇平府院君金〈瑬〉,判中樞府事沈悅,聯名箚子云云。答曰,省箚具悉。卿等宜安心,勿爲待罪。
益寧府院君洪瑞鳳,判中樞府事姜碩期箚子云云。答曰,省箚具悉。卿等宜安心,勿爲待罪。出內下記草
備邊司啓曰,伏見本司回啓之批,睿算已定,聖慮所及,至矣盡矣。臣等固不敢容喙,而廟謨廷議,不妨爛熟,待夷之道,亦不可以一槪論也。今雖不許其請,必無興兵絶和之釁,故當初,旣已防塞矣。繼而採聽群議,商度倭情,則有講之悔,不講之悔耳。彼乃遂願而歸,邊疆無事,則人必以爲不許亦可,何至損我財力?此乃講之悔也。終始防塞,落莫而歸,至有難處之端,則人必以爲不從其請,生事國家,此乃不講之悔也。豈不謹於講之悔乎?倭夷情狀,狡黠好勇,狡黠則多謀,好勇則求勝,以求勝之心,逞其多謀,乘我困罷,何所不至?往復爭詰,轉輾不已,人心洶擾,不得已後,始乃許之,則其損於國體,爲何如哉?其無厭唾卑之事,不足責之於彼夷,而渠若反以我愛惜十數同木綿,而不許云,則爲辱亦多,至於後弊,則難保其必無,而以往事觀之,彼若不顧事理,則彦三·彦滿圖書,必無兩得,流芳院等物,必不減去,今雖得此,其利則至大數,而必欲得之者,平差之言,似矣。今宜開諭於兩差曰,爾等前後呶呶之言,不滿一哂,故朝廷不許,今見平差所言,和平遜順,實合情理,故特爲準許,以慰島主之心云爾,則在我操縱抑揚之道,可謂得矣。臣等待罪籌邊謀國之地,不避畏劫煩瀆之嫌,敢申前請,不勝惶恐,伏惟裁察。傳曰,彼以朝三暮四之術,欺侮我國,有同嬰兒,與其加數而取笑,莫若竝給而施惠也,如是處之,未安如何事,傳敎矣。聖慮所及,極爲允當,今若竝給,則彼必大喜過望,感幸無比,且以利害言之,兩船竝給,雖有目前疊給之費,彦三死後,只有彦滿一船,依然舊例,如許優待,則加給之數,永爲恒式,以此較彼,得失將無同耳。今宜開諭兩差曰,爾等前後說話,荒雜無倫,未滿一哂,故聽若不聞矣。今見平差所言,辭旨極順,事理切當,故朝廷特爲軫念,合以爲島主之心,而各船接待之規,自有流來約條,今不可輕改,故彦三·彦滿圖書,竝令許給,限島主在世時行用,如此厚意,爾等知悉云云,回答書契,亦以此意,撰送宜當,敢啓。答曰,依啓。只此是特恩,後勿爲例之意,下令言及,似可矣。以上出備邊司謄錄
摠戎廳草記。答曰,新役有弊處乙良,革罷。出內下記草
陳賀使,拜表于明政殿。出經筵日記
上在昌慶宮。停常參·經筵。
藥房都提調李聖求,提調李溟,副提調徐景雨啓曰,四月將半,日候尙未和暖,朝有微霜,晝多涼風,聖候調攝,此時尤難,臣等不勝區區憂慮之至,敢此問安。答曰,與前一樣。
備邊司啓曰,以本司草記,會寧判官趙衡,入送瀋中,買賣淸人作挐者査辨事,傳曰,此人剛明之人耶?傳敎矣。趙衡爲人,未能詳知,而前會寧府使元䎘,近當遞任上來,趙衡上來後,與元䎘相議,趙衡如不合入送,則元䎘送之宜當。且城津僉使金命吉,自初接待淸差,詳知首末,而査辦之際,只憑彼處譯舌,則在我之道,甚爲虛疎,金命吉亦令上來,竝爲入送,何如?答曰,依啓。出備邊司謄錄
兵曹粘連啓目。答曰,僉使黃敏德,陞敍守令除授,李希聖兒馬一匹,賜給。
備邊司草記。答曰,依啓。且此是特恩,後勿爲例之意,亦令言及,似可矣。出內下記草
上在昌慶宮。停常參·經筵。
備邊司啓曰,江華府有穀物,及軍務議處之事,留守許徽,使之送來,聽分付,宜當,敢啓。傳曰,依啓。出備邊司謄錄
上在昌慶宮。停常參·經筵。
傳曰,今下弓矢,羅暖萬戶沈光楫給送。
春秋館草記。答曰,姑依完城府院君例,施行。內下記草
有政。以洪命一爲弘文館應敎,李彬爲兵曹正郞,邊士紀爲黃州牧使,林恒壽爲慈山郡守,崔夢旭爲成均館典籍,柳俊昌爲兵曹正郞,鄭斗卿爲禮曹正郞,楊萬古爲通禮院右通禮,吳達周爲景陽察訪,閔應亨爲工曹參議,李䅘爲弘文館副校理,李夢寅爲司僕主簿,任翰伯爲禮曹佐郞,沈爲司諫院正言,李楷定州牧使,申祖禹爲木川縣監,南翧爲弘文館副修撰,邊彦璜爲樂安郡守,義原都正爲贈義原君。
上在昌慶宮。停常參·經筵。
備邊司啓曰,柳廷益軍兵,以山城扈從人,不爲抄送,渠等非御營軍,而混同入送之意,號訴於諸王,致有交替之擧,極爲痛駭,待柳廷益出來後,査覈處置之意,曾已入啓蒙允矣。今已出來,急遣宣傳官,問于柳廷益,査出首唱者,卽軍中梟示,其餘同黨人,竝爲捉囚,以憑處置宜當,敢啓。答曰,依啓。又啓曰,黃海道募馬帖文,嘉善·通政·參下帖,及贖職帖,合一百十張,以本道無應貿之人,故還爲上送矣,依前例燒火之意,敢啓。答曰,知道。又啓曰,鎭川居忠衛義李佾,呈狀于本司曰,曾於□還都之初,適有餘穀,正租二百石願納,己卯春,又納八十石,今當國用蕩竭之際,又以忠州地所在正租一百二十石,願納云,此人曾前所納已多,而當此賑救之時,又爲願納,誠爲可嘉,令該曹收捧,而考例論賞,以爲激勸之地,何如?傳曰,允。出備局謄錄
護軍韓明勗上疏,伏以,爲國之道,在於禮樂刑政,而治亂之際,判於公私之間,此古今帝王之所先務也。恭惟我主上,以光明之資,當此之時,廓然奮發,正倫立極,是中外之所共仰,弘功偉烈,庶可望□□,奈何卽祚十數年中,累遭大亂,播越至三,終至於此極乎?一自顚沛,七年之後,頓無振作,委靡至此,由禮樂不修,刑政不行,公道滅而私義勝故也。天時失節,變故層出,而上下恬然莫之恤,斷無修省之心,國之危亡,從可占矣。臣仰觀俯察,恒切憂懼,不堪漆室深慮也。聖明其不之思乎?宮闕之間,動作之事,殊非外人所知,閭巷之言,旣不可信,亦不敢做文字以彰之也。儻有非禮不經,循私蔑公之義,隨卽察而改行,庶有蝕月之回光矣,過而能改,善莫大而有則改,益加勉者也。臣非沽直,誠亦未孚,安敢盡言?近來玉候常愆,廢筵已久,□左右與處此間,雖無昵侍嬖幸之人,其嘉言正論,猶不得聞,則寒之者多,最可憂也。以殿下之明,必無此憂,然而堯·舜君臣,亦相箴警,此不以堯·舜,有過而警之也。臣頃往椵島之時,竊聞明朝皇上,雖臨政明敏,遊戲無度,宮妾用事,堂陛不嚴,至於掃除之奴,主閫專權,進退將佐云,初不以爲信,及其軍門之來也,年少之宦,稱以監軍,皆在各營,臣曾將所見馳啓之矣。然則雖有天下之大,其所爲若此,而能保其國乎?日蹙其國,連失大鎭,必以此也,此今日所當鑑戒者也。方今天日和暖,須於調攝之暇,頻接筵臣,講之治道,以爲救時之急焉。每年遇災,只爲文具,豈有弭災之理乎?春盡夏至,雪雹累降於京外,淒風連吹,雖得一犁之霑,飢饉之餘,兩麥不茁,春牟亦損,哀我赤子,何賴何食?救民之責,不可少緩,論其輕囚,赦其大憝,俱非救災之道,但罪犯輕重,□克之難矣。臣曾忝金吾,才識短淺,每於按獄,未能摘其□待罪經年,及其趙廷立之讞議,臣謬執己見,同僚竝遞,臣獨在焉,心實不安,控辭蒙許,伏地感矣。廷立之罪案狼藉,不敢輕議,亦不可久滯也。噫,貪贓不治,軍律不振,何以爲國?□□耉之戰死,忠也。其視而不救之將,但非不罪,反加寵用,可以行法乎?法者,御民之具,無法,無以行政,此夫子之所以語子貢也。苟能信其國言,而斷其罪,則其誰曰,法不行而政不擧乎?惟縉紳中,無情實而廢錮者,有之,豈不冤乎?東海一婦之冤,而且有災,況久在經幄之臣乎?噫,朋黨之患,何代無之?賢邪之別,治亂之機,昭在往牒,不必煩論,唯宋朝司馬光,獨不入黨云,然其時善類,信司馬者多,司馬之許善類,亦有之,則何以謂無黨乎?但不爲偏論偏比,扶公袪私,一任國事,故所謂司馬光也。至今千歲,稱其賢相,此士民之所尙也。今之廷臣,有如司馬者,則委任而責成,可也,知臣莫如君,而才不借於異代,才德,雖不及司馬者,苟有公心而無私意,則可與同寅協恭矣。第聖上,雖欲去黨,或未免偏係於私,臨事有苟,乾斷不快,取舍之間,時有形迹,則何以去臣僚之私,而行道於時也?惜乎□之所效,無足怪也。人君,猶天也,天豈有私?時序之乖,風俗之戾,信由君不能奉君而然也。其自今,改其前轍,體天之道,一出於正,無所私焉,則可致廣大之德,天地位,而災不作矣。臣於頃年,乘其危懼之端,冒陳所懷,而聖明不以爲罪,反示優容之色,倘於其時,得行紛紜之說,禍甚丙子矣。今之國勢,少無可恃,而徒張虛氣,有何益哉?噫,刑政旣亂,禮樂亦紊,莫甚於此,及其接彼也,用之樂,而獨廢於宗社之祀,何歟?接彼則重,而享先則輕乎?輕重有別,而無端廢之,臣未知其可也,祭祀賓客,俱不可廢也。傳云旣不以祭,則亦不可宴,言豈誣乎?禮樂由賢者出,而不可斯須去身,身猶不可去也,則廢於亨先之祀乎?今之樂,非古之樂也。俗樂繁音,雅樂無倫,知之者無,按之者絶,以如此之樂,用之於祀,豈能致神人之假,天地之和?然而廢之不擧,亂亡之兆也。昔周之衰,擊罄之徒,抱樂器而浮海,終至於國亡,豈不痛哉?今者禮壞樂崩,甚於衰周,則聞樂知政,無所徵矣。若以爲遇亂而不可樂,則孔聖厄於陳也,爲弟子之□而絃歌,被圍於匡也。自歎禮樂之不習,命之歌而和之,大聖人所爲,不以遇亂而廢其禮樂也。宋之二帝,蟄燕之時,未聞有廢於其先之祀也。其時之君,雖未盡善,其臣則識理知禮之賢多□果廢於其祀乎?噫,今者,尙武則盡矣,右文則忽之,有患則竝用之道也。鍊局·訓廳,各有修器,峙糧,而坐作之節,無不務習,此近於陰雨之備,可謂善矣。至於文敎,尙廢舊規,豈非崇儒之一大欠乎?往在甲申年間,故宰相尹根壽,爲大司成,頻進泮宮,會其多士,講學賦時,贈以文房之物,至於輪行四學,亦猶是也。其勤誨螟蛉,務育菁莪,而持術之方,極矣,尙稱其文敎之蔚興也。今則專廢此擧,如人日·三日·九日之製,上中下三旬之課,亦不爲之,此因喪亂未遑也耶?自上,雖不臨雍策士,此一知館之所爲也。廷試殿講,竝次設行,而家禮小學之書,時常取講,賞其優者,則式穀之效,勸厲之道,庶可致也。我東文敎禮樂之盛,是夷夏之所曾慕,而今也則無,濟濟之士,郁郁之文,何從復見乎?此所以無從周之意,有思魯之歎矣,伏願垂察焉。嗚呼,兩宮,尙留沙漠之北,返駕無期,殿下慈愛之天,無以爲懷,而格彼之心,亦無所不用其極,今之馳价,以賀此也。旣助於前,又賀於後,此亦殿下之抑情,然而百年之義,再造之恩,到此俱缺,臣固知殿下之所不忍也。噫,臣極庸陋□□之一老牛也。世受國恩,至側大夫之列,涯分極矣。感蒙鴻私,恩報萬一,而才劣年耄,死日已迫,更無所爲,已矣奈何?上年之夏,親御論囚之日,猥隨諸臣之後,伏聞天語,大哉旨哉,盡心於公,玉音琅然,猶在於耳,感懷攸激,危悃欲羾,凡此數款,爲公也,非私也。伏乞聖明,恕其狂僭,而採施焉,則雖死之日,猶生之年也。臣不勝屛營之至,入啓。答曰,省疏具悉。嘉卿憂愛之誠也,所陳之事,當惕念而採施焉。出掌樂院謄錄
下直,阿耳僉使辛承哲。出內下日記
刑曹粘連啓目。答曰,回啓內辭緣,似未明快,依承旨啓辭,施行。
戶曹粘連啓目。答曰,興利資生,甚不可,施行安徐。
義禁府粘連啓目。答曰,依允。算員乙良,下送,本意問于本曹處置。
又粘目,嘉山郡守崔有〈衛〉。答曰,如此詐僞之習,不可不深治,照律施行。出內下記草
上在昌慶宮。停常參·經筵。
備邊司啓曰,以本司草記,贖還人事,答曰,詳察許送,而勿爲見欺於牟利之徒事,傳敎矣。呈狀各人所居京外官司,其族屬被擄與否,方爲査問,得其眞的,然後乃可許送矣。近來願贖之人,連續呈狀,亦當一一査問,仍竊伏念,族屬願贖之人,情理切迫,當此人價稍歇之際,不可防塞牟利之徒,或有與他族屬被擄之徒,私和換名請往者,則亦不無見欺之弊,今後本司公文,持往渡江時,令義州府尹,一一置付還渡之日,査其贖得人口與否,設或未贖其族屬,而贖得他人,則容有可恕,若不贖人口,只爲貿販而來,則捉囚牒報,論以欺罔之罪,以懲牟利之人,憑藉作奸之習,似爲宜當,敢啓。答曰,依啓。出備邊司謄錄
副提學金光炫再度呈辭。入啓。加給由。出經筵日記
副護軍韓明勗疏曰,伏以,啓爲國之道,在於禮樂刑政,而治亂之階判於公私之間,此古今帝王之所先務也。恭惟我主上,以光明之資,當此之時,廓然奮發,正論立極,是中外之所共仰,弘功偉烈,庶可望奈何?卽祚十數年之中,屢遭大難,播越至三,終至於此極乎?一自顚沛七年之後,頓無振作,委靡至此,此由禮樂不修,刑政不行,公道滅而私慾勝故也。天時失節變怪層出,而上下,恬然莫之恤,斷無修省之心,國之危亡,從可占矣。臣仰觀俯察,恒切憂懼,不敢㓒深慮也。聖明其不之思乎?宮闈之間,動作之事,殊非外人所知,閭巷之言,旣不可信,亦不敢做文字而彰之也。儻有非禮不徑,循私滅公之義,隨卽察而改行,庶有蝕月之回光矣。過而能改,善莫大,而有則改,益加勉者也。臣非沽直,誠亦未孚,安敢盡言?近來玉候常愆,廢筵已久,左右與處,此間,雖無昵侍嬖倖之人,其嘉言正。
上在昌慶宮。停常參·經筵。
藥房都提調李聖求,副提調徐景雨啓曰,伏聞鳳林大君房王孫,竟至不救云,聖候調攝中,遭此驚悼之慘,必有添傷之患,臣等不勝憂慮之至,敢來問安。答曰,與前一樣。出藥房謄錄
備邊司草記。答曰,知道。時無用處,故減數領去,豈有如此運米事,特減哉?
義禁府粘連啓目。答曰,依允。當初査出時,愁文里招辭,似有可據,此一款,使之覈處。
戶曹粘連啓目。答曰,流來舊規,不可尋常之見,有所更改,使之一依前後事目,施行。
慶尙道慶州居,前司果金榮國上疏。入啓。答曰,深嘉爾爲國之誠,條陳之事,當令該司,採施焉。
吏曹草記。答曰,毋論臺官,竝爲抄啓,似可矣。出內下記草
上在昌慶宮。停常參·經筵。
翊贊崔濯,入瀋。
備邊司啓曰,云云事,傳敎矣。扶助米三千石,果爲適中,而彼旣以四千爲言,且因減軍之擧,顯有德色於我,故從優磨鍊,欲副其意矣。上敎如此,令宰臣,姑以三千石言之,觀氣色,如以爲不足,則加以千石,亦爲未晩,四字以三字,付標以入,敢啓。答曰,知道。時無用處,故減數領去,豈有如此運米而特減哉?出備邊司謄錄
義禁府啓曰,南胤先,減死照律事,判下矣。與金大乾,或不無憑閱之事,大乾入來後,照律,何如?傳曰,依啓。又啓曰,李弘達分揀事,判下矣,放送之意,敢啓。傳曰,依啓。出禁府謄錄
謝恩,應敎洪命一,副修撰南翧。出經筵日記
上在昌慶宮。停常參·經筵。
申時,日暈。酉時,日暈,右珥。出內下日記
有政。吏批,金蓍國爲漢城右尹,許啓爲兼同知義禁府事,兪伯曾爲司諫院大司諫,金堉爲兵曹參知,申景禋爲兼喬桐府使,廉友赫·成以性·金汝鈺爲兼春秋,韓興一爲左承旨,李厚源爲右承旨,韓希卨爲校書著作,韓祥爲倭學訓導,洪命一爲兼漢學敎授,韓必久爲安山郡守,金蓍國爲漢城左尹,韓會一爲漢城右尹,金堉爲兵曹參議,金霱爲兵曹參知。出政目
備邊司草記。答曰,允男等,當初旣已分輕重論賞,更議安徐。內下記草
上在昌慶宮。停常參·經筵。
夜自一更至三更,艮巽方有火光。出內下日記
史官一員待命,騎馬三匹立之,訓諫都監甲冑打造處,及軍器寺,晝摘奸。
刑曹草記。答曰,依啓。此獄,證據何事耶?出內下記草
上在昌慶宮。停常參·經筵。
刑曹草記。答曰,旣爲順懷墓別監,則使喚於掖庭,亦無不可也,然啓辭如此,今姑除下。
訓局粘連啓目。答曰,依允。其中才拙者量減,俾無偏苦之弊。
備邊司粘連啓目。答曰,依允。去時冒出公文者,只令累朔使喚,似涉輕歇,使之從重決棍。又粘目。答曰,依允。守令治罪一事,殊甚稽緩,各別催促,連爲移咨。出內下記草
上在昌慶宮。停常參·經筵。
義禁府啓曰,該曹,以前權管金有慶,似是朝官,移送本府事,啓下移送矣。有慶,旣是閑良,又非落點之職,稱以似是移送本府,事體未安,還移該曹,使之依例處置,宜當,敢啓。傳曰,依啓。出禁府謄錄
校理李曼辭疏。入啓。遞差。出經筵日記
上在昌慶宮。停常參·經筵。
藥房都提調李聖求,副提調徐景雨啓曰,雨氣沈陰,三日未霽,如有所感,必致傷人,不審此際,聖候,若何?下情憂慮,玆敢問安。答曰,與前無異。
義禁府啓曰,罪人李成元,本以吉州之人,來囚之後,養獄無人,他罪人處,匙匙乞食,連命度日,今則匙匙之飯,亦不得繼,累日飢餓,顯有菜色,自前如此罪人,則或有賑恤廳給米連命之規,依達沂例,令本廳題給,宜當,敢啓。傳曰,依啓。出禁府謄錄
兵曹草記。答曰,依啓。其中不緊之處,勿爲定給。出內下記草
上在昌慶宮。停常參·經筵。
備邊司啓曰,宗親府都提調移文本司曰,侍講院牒呈內,丙子被擄,蓮昌都正女子,以諺書呈訴館所,我家貧寒,不能贖出,而贖價,多至百五十兩之銀,無路覓得,願爲啓達云,係是宗室女子之事,故入達後,呈辭粘付,報于本府矣。故蓮昌都正,中宗大王六代孫也。其女子被擄明明矣,館中呈書,情甚矜惻,本家貧窮,未得贖還,以至今日,厥價如是之多,尤爲可念,在前宗室子女,朝廷,有給價贖來之例,自本司,商量處置云,旣是宗室女,而宗親府移文,又如此,贖價似當參商題給,令該曹,稟處,何如?答曰,依啓。又啓曰,京居忠義衛南義龍等十八人,呈狀本司,各願贖其子女于瀋陽云,依前査問其被擄眞的,然後入送,如何?答曰,依啓。出備邊司謄錄
兵曹草記。答曰,箇滿後,使之下去,改差安徐。
備邊司粘連啓目。答曰,金光男等,竝令仍囚,宋尙立等,出來後,一處憑問處置。出內下記草
上在昌慶宮。停常參·經筵。
辰巳時,日暈。出內下日記
刑曹粘連啓目。答曰,依允。座首以下,被杖的實與否,査出處置。出內下記草
上在昌慶宮。停常參·經筵。
午未時,日暈。出內下日記
上在昌慶宮。停常參·經筵。
下直,黃海監司任絖。出內下日記
備邊司粘連啓目。答曰,宋尙立等,不久當爲出來,姑令竝爲仍囚。出內下記草郞廳金漢老校正。郞廳林箕彬書。
上在昌慶宮。停常參·經筵。
傳曰,今下弓矢,□戎僉使徐欣男給送。
長番內官尹完,承傳色差下,政院知悉。出內下日記
上在昌慶宮。停常參·經筵。
義禁府啓曰,本府,乃是王獄重地,衙門體面別有,故下人有罪,則雖上司,必移文遲來,然後推治者,乃是相敬之道也。昨日本府下人等,以官員授料事,往廣興倉,則倉官,捉入庭中,公然杖罰云,臣等深以爲訝,問其曲折,則其日,因監察有私故,不爲早爲請臺,以致日晩,各司受料之人,爭先紛沓之際,倉官,偏信下吏之訴,肆其血氣之怒,近來國綱解弛,百隷怠慢,放料之日,旣不趁早開倉,又不以次第支放,隨其圖囑而先給,已成痼弊,而至於本府下人,不爲報知,恣意施杖,其不識事體之狀,極爲可惡,廣興倉當該官員,從重推考,色吏,令攸司,囚禁科罪,何如?傳曰,允。出禁府謄錄
院啓。答曰,竝爲推考,李民寏·金霱罷職。出內下記草
上在昌慶宮。停常參·經筵。
藥房都提調李聖求,副提調徐景雨啓曰,不審近日,聖候,若何?臣等每承一樣之敎,不勝憂慮,敢來問安。答曰,時無加減。出藥房謄錄
辰巳時,日暈,木火土星,合于室星。出內下日記
今下弓矢,朱乙溫萬戶韓繼男給送。出內下記草
上在昌慶宮。停常參·經筵。
辰巳時,日暈。
備邊司啓曰,支後咨文齎去官,當爲差出,而貳師李景奭,軍官高信男,明明日,同入往瀋陽云,此人處,順付無妨,敢啓。答曰,依啓。出備邊司謄錄
知事李顯英上疏。入啓。答曰,省卿上疏,予甚決然,卿其勿爲固辭,從速上來,以副予意。
豐德居幼學安榗上疏。入啓。答曰,深嘉爾爲國之誠,條陳之事,不無所見,當留心採施焉。出內下記草
上在昌慶宮。停常參·經筵。
承旨韓興一啓辭。答曰,畜積人材,皆不如古,遵守舊規,未爲不可。出內下記草
上在昌慶宮。停常參·經筵。
瀋陽入去軍官吳成國,還出。
左承旨韓興一啓曰,連歲飢荒,到今尤甚,京外遑遑,有不忍見,外則各官守令,救濟之策,靡不用極,京則設廳賑救,方有白給之惠,而至於士大夫之貧窮者,雖有奴婢田畓富者,亦云急矣,無處貿換,不得已而有自鄕入京者,蓋其意,不過百般圖生之計,而賑恤之事,不及於其隣,奴婢則或入於賑救之中,所謂士大夫父母妻子,麥秋之前,無以爲計,呈訴於備局,衣冠之人,不顧廉恥,如是奔走,其情慼矣。今之金嶰云者,不知何許人,以臣所聞見言之,忠州居金嶰,蔭仕有名人,曾任豐德,罷宦纔有月矣。所當卽歸鄕谷,而家內人口正多,欲爲分路討食,仍留京裏飢困,憫迫情事,臣曾已聞知矣。卽見因戶曹草記,有下庶孽之敎,聖意所在,雖未可知,若是庶孽,則百餘前銜,必不聽令於其人之下矣。殿下深居九重,不知士大夫近來形勢,有此賤惡之敎,蓋外居士夫,雖是卿宰,或親爲單子,或戶奴呈狀,擧皆滔滔,已成規例,獨於京城,無處告訴,欲呈騎曹,則該曹不欲自擅,故有此規外之擧,以爲萬一希冀特恩之地,而反下未安之敎,大聖人包荒之量,固不當如是也。非但此也,頃日計戶貿木之數,僅千餘石而止,不過八口之家,數日之食,給米換木,待秋長利,旣貸還收,不失其本,其名雖異,其實則一,縱無規例,何害於賑救之義乎?似聞倉儲有裕云,該曹則措費,固其職分,其計各別支放之外,若有餘利,救其涸轍,在所不已,或貸或貿事,更命大臣及諸宰,商確處置,以救目前之急,如何?臣待罪該房,不勝區區,敢此陳啓。傳曰,畜積人才,皆不如古,遵守舊規,未爲不可。以上備邊司謄錄
兵曹粘連啓目。答曰,回啓之辭,似涉無據,徐議處之。
戶曹粘連啓目。答曰,回啓之辭,似涉無據,徐議處之。
戶曹粘目。答曰,依允。留軍亦爲除給。又粘目。答曰,江都米太乙良,以南方米,使之依前折授。以上內下記草
上在昌慶宮。停常參·經筵。
傳曰,史官一員待命,騎馬三匹立之,恤廳摘奸。
禮曹粘連啓目。答曰,依允。不用祝文上送有弊,使之淨處燒火。出內下記草
上在昌慶宮。停常參·經筵。
備邊司粘連啓目。答曰,依允。大君之行,不必別爲入送,以大君爲上使,以卞三近爲副使,以送似當,且使行,久在灣上,殊甚有弊,使之移留僻邑以待。出內下記草
上在昌慶宮。停常參·經筵。
巳時午時,日暈。
藥房都提調李聖求,副提調徐景雨啓曰,近日以來,朝氣雖寒,晝則頗暖,不審聖體,尙無差減之候乎?臣等區區憂慮,敢此問安。答曰,與前無異。出藥房謄錄
禮曹草記。答曰,知道。紬苧·紙地,量宜加數,筆墨,勿爲磨鍊,似可也。出內下記草
上在昌慶宮。停常參·經筵。
備邊司啓曰,當此多事之時,度支之長,不可暫曠,故戶曹判書李溟,三度加由之後,自本司,催促出仕矣。今聞其眼疾方苦,數日之內,勢難行公云,病勢未差之前,雖未能赴衙,而凡干方物,料理措備等事,勿委於他僚,在家區劃,俾無未盡之患,宜當,此意,分付,何如?答曰,依啓。又啓曰,本司宰臣狀啓粘目,傳曰,講院官員,亦是獨往之人,何以只論宣傳官·翊衛司耶事,傳敎矣。質子及陪從諸官,衣資入送人馬數,自秋等,將欲更爲酌定,而其日,姑就狀啓中現付者回啓,故只擧翊衛·宣傳等官矣。伏承聖敎,更爲參商,則講院之臣,亦無妻孥帶往之事,而陪從宮官,與他有別,就一年八駄中,減二駄以送宰臣,則負役稍加,事體亦重,依前施行,似爲宜當,改付標以入之意,敢啓。答曰,知道。出備邊司謄錄
禮曹草記。答曰,依啓。且將頹之狀,不爲預報,去夜之事,今姑報聞,俱極怠慢,東署當該官吏,竝推考治罪。以上內下記草
上在昌慶宮。停常參·經筵。
戶曹粘連啓目。答曰,量宜移給爲乎矣,他年政色時乙良置,使之畿邑,一體施行。
戶曹判書李溟箚子。入啓。答曰,省疏具悉卿意。所陳禮物,加數未妥,故已令本狀,勿爲添送。
備邊司粘連啓目。答曰,宣傳官乙良,毋減於講官,禁軍乙良,毋減於譯官。以上內下記草
有政。
上在昌慶宮。停常參·經筵。
戶曹草記。答曰,依啓。諸王處所贈禮物,姑依前例書塡以去,到彼觀勢增減,可也。內下記草
上在昌慶宮。停常參·經筵。
傳曰,大臣及備局堂上,引見。
引見時,賓客韓亨吉所啓,小臣今當發行,而第崔惠吉,瓜期未滿,而且今勅書之來,大君之行,想必一路,人馬不足,各站廬舍,有不容處者,臣之一行,難可一時俱發,但念大君發行之後,始爲出去,則當爲過限,何以爲之?惶恐敢啓。上曰,事勢如此,雖過限後出去,可也。左相所啓,罪人南允先,固依軍律處罪,而自上,有減死之命,臣意似不容貸,而或以爲將士憤惋之心,至今未解。允先,以交替軍出來間,仍爲拘囚,以慰將士之心,未知何以爲之?上曰,用律則過矣,而仍囚,則可也。延陽君李時白所啓,宋尙立·金先男等梟示。臣以爲,拿致京中,以正其罪,以爲八路明顯之戮,何如?上問左相曰,此意,何如?左相曰,臣竊聞其人,實涉曖昧云云。上曰,拿推定罪。又啓曰,南允先,謀免赴西,百般生計,怨國之言,無所不至,縱軍擅害,觸事作梗,終始罪狀,皆犯罪律,主將軍令若行,所當陣上處斷,而啓請朝廷處置之後,群議,皆以梟示爲可,臣等之意,金大乾,旣以渡灣,非如臨陣之比,欲爲朝問依律,故以拿來爲請矣。禁府,以結案入啓,而特下減死之命,此雖出於大聖人好生之至意,而三尺之法,不可少屈,今者金大乾,已爲處決,更無憑閱之事,請依禁府前日覆啓施行。答曰,依引見時定奪施行。又啓曰,進賀使咨表文書,以頒勅後日子塡書事,已爲啓下矣。初則只以松錦攻陷爲辭,今以四城攻陷,及勅書頒降之意,添入似當,令承文院,依此改撰,何如?答曰,依啓。
引見時,綾城府院君所啓,馬兵所騎馬,其中有瘦瘠不堪騎者一百三十匹,請令司僕寺,全爲換用,捧承傳,何如?上曰,依爲之。以上備邊司謄錄
兵曹粘連啓目。答曰,依允。徐應吉,陞堂上似可,近例相考處置。
刑連啓目。答曰,所踏印文,似無盡剜之理,僞造與否,更爲詳察處置。以上內下記草
上在昌慶宮。停常參·經筵。
判決事李民寏辭疏。入啓。答曰,省爾疏辭。爾當官盡職,不憚權貴,其秉心公正,予甚嘉尙,此時此任,爾宜久居,勿爲控辭,安心察職。
領議政李聖求箚子。入啓。答曰,省箚具悉。災異之發,良由寡昧,天之譴告,不在卿也。卿若有幾而退,則國事益無可爲,須體至意,調理行公。仍傳曰,遣御醫看病。以上內下記草
上在昌慶宮。停常參·經筵。
備邊司啓曰,曾因貳師李景奭狀啓,龍將所求,粘米·淸蜜等,令平安道覓送事,覆啓行會矣。卽聞李□長之言,則此是龍將密□所求,不可泛然入送,以致有煩云,姑令留置灣上,待李景奭回去時,付送宜當。且龍將,要得正鐵五六十斤,鄭譯,願得山獺皮六十令,亦皆密求之事,而曾言于二師,已爲入達云矣。李景奭近日入來,則可以詳知,而正鐵七十斤,令海西預爲鍊正,山獺皮則令該曹,亦爲措備以待,如何?答曰,依啓。以上備邊司謄錄
正言趙全素辭疏。答曰,爾其勿辭察職。內下記草郞廳金漢老校。郞廳林箕彬書。
上在昌慶宮。停常參·經筵。
掌隷院粘連啓目。答曰,依前回啓施行爲乎矣,官奴婢乙良,隨現隨改,以遵法令。
司直李植上疏。答曰,省疏具悉。疏辭當令該司施行,卿其勿爲控辭,調理察職。以上內下記草
上在昌慶宮。停常參·經筵。
酉時,日暈。夜二更三更,月暈。
備邊司啓曰,前領兵將柳廷益,在錦州時,三月二十日成帖,牒報于本司曰,前司果鄭繼生,勵節校尉孫翼海等,自備火藥各一百斤,納于軍前云,當其輸運極難之際,私備自納,誠爲可嘉,曾因鄭漢驥狀啓,哨官徐應吉火藥五十斤備納軍前之事,本司回啓,令該曹稟旨論賞云,此人亦令該曹,考例稟處,何如?答曰,依啓。以上備邊司謄錄
戶曹判書李溟辭箚。答曰,省疏具悉。卿宜勿辭,調理察職。內下記草
副應敎鄭維城三度呈辭。遞差。經筵日記
上在昌慶宮。停常參·經筵。
陳賀使麟坪大君,入瀋。
備邊司,臣等聞李景奭之言,則瀋中以爲勅書回報事意,先令李馨長來報云,李馨長數三日內,還爲入送,而前日龍·鄭所求,米·鐵·淸蜜·皮物等,問于李景奭,則果爲切求,而亦欲速得云,今此馨長入去時付送,何如?答曰,依啓。備邊司謄錄
敦寧府草記。答曰,依啓。他奴婢定給事,言于該司。
院啓,富平府使趙潝事。答曰,推考。
刑曹草記。答曰,知道。此兩款,推案中添入。以上內下記草
修撰林初度呈辭。給由。經筵日記
上在昌慶宮。停常參·經筵。
兵曹草記。答曰,移設有弊,仍舊貫,可也。內下日記
上在昌慶宮。停常參·經筵。
修選林再度呈辭。加給由。經筵日記
麟坪大君陳賀上使,入瀋。內下日記
上在昌慶宮。停常參·經筵。
藥房都提調李聖求,同副承旨李惟聖啓曰,自經一雨,連日陰曀,麟坪大君,又作遠行,伏想此際,聖懷不怡,恐玉候有傷調攝,區區憂慮,敢來問安。答曰,與前一樣。
備邊司啓曰,北靑居內奴李好男,呈狀于本司曰,女香一,以侍女去瀋中,願往相見,觀其文書,則乃講院公事,令平安道許送事也,而無本司公文,不得入瀋,故如是來訴云。更察咸鏡監司草料公事,則此人的是侍女香一之父也。使之入瀋相見無妨,敢啓。答曰,依啓。
傳曰,大臣及備局堂上引見。引見時,領相所啓,江華留守許徽,鳥銃·火藥·船隻·米穀措備甚多,極爲可嘉,而監官具天悌,盡心措備,多有功勞云,請具天悌相當職除授,且許徽瓜滿,在於七·八月間,請限今年仍任,俟其年捧散在之穀,然後遞之,何如?上曰,啓辭甚當,依爲之。以上備邊司謄錄
上在昌慶宮。停常參·經筵。
傳曰,今下弓矢,上土僉使黃皓給送。內下記草
上在昌慶宮。停常參·經筵。
午時未時,日暈。夜二更,有火光。
忠淸監司狀啓,連日霜降雷霆,百穀損傷,事係變異。
訓鍊都監郞廳,以大臣意啓曰,都監馬兵所騎馬中體小者,司僕寺馬換給事,前日榻前陳達,蒙允矣。同馬換給事,臣今日箭串出去之意,敢啓。傳曰,知道。訓局謄錄
刑曹草記。答曰,依啓。使之速爲處決。內下記草
修撰林三度呈辭。遞差。
上在昌慶宮。停常參·經筵。
院啓,戶曹判書李溟推考事。答曰,依啓。內下記草
戶曹判書李溟辭箚。答曰,卿其勿辭,調理察職。內下記草
上在昌慶宮。停常參·經筵。
自卯時至酉時,日暈。
掌隷院草記。答曰,外方奴婢京衙門移屬,殊甚有弊,姑依前規施行。內下記草
上在昌慶宮。停常參·經筵。
上在昌慶宮。停常參·經筵。
辰時,有霧。夜一更,流星出房星上,入大角星,狀如鉢,尾長三四尺許,色赤。
藥房都提調李聖求,副提調李行遠啓曰,不審近日,聖候,若何?時當麥秋,寒暑不適,朝或沈霧,夕多淒風,天氣如此,節宣最難,區區憂慮,敢來問安。答曰,與前一樣。
上在昌慶宮。停常參·經筵。
鳳林大君軍官吳孝誠,還入瀋陽。內下日記
副修撰金時蕃初度呈辭。給由。經筵日記
備邊司粘連啓目。答曰,會減之規,不用於海西,必有其意,令該曹更爲詳察處置。內下記草郞廳金漢老校正。郞廳林箕彬書。
上在昌慶宮。停常參·經筵。
辰時,日暈。
備邊司啓曰,御營軍私奴從生,呈狀于本司曰,上年隨領兵將柳廷益,入往錦州,艱備小米五十石,以備軍餉,而今聞名在照例論賞之中,自念身爲私奴,無他蒙賞之事,但前宣傳官李克忠,年少有武才,而虛老鄕曲,誠爲可惜,若蒙陞拜除職,則朝家有得人之擧,賤身有畢願之路,冒死陳達云,取考柳廷益公牒,則納米的實,而當初事目內軍前納米一石,準常納米十石,則此人所納,乃五十石也。渠之所願如此,令該曹量處,以爲激勸之地,宜當,敢啓。答曰,依啓。
政院啓曰,以備邊司平安監司狀啓粘目,傳曰,此戶曹回啓,與前狀相符耶?承旨察啓事,傳敎矣。臣則雖非該房,而取考黃海監司狀啓,則乃江陰三年稅收米,特爲加給,牛·平·瑞·鳳·黃五邑段置,亦依關西例,以耗穀十分之一會錄,往來公行,竝爲會減事,而今見戶曹粘目,則只擧草料會減之事,加稅等事,則不爲擧論,頗欠詳盡,此公事還出給乎?敢稟。傳曰,依啓。
又啓曰,以政院啓辭,平安監司狀啓粘目還出給事,傳曰,依啓事,傳敎矣。此粘目公事,因戶曹覆啓,而更爲回啓,故加稅一款,不及擧論,而更考前後公事,則戶曹之意,蓋以兩西一體定式,則耗穀十分之一,稅收米,亦在其中,故不爲擧論,似非遺忘落漏之致也。就元粘目,添入措語,付標以入之意,敢啓。答曰,知道。以本司賓客狀啓粘目,傳曰,徐海男元公事入之。
啓曰,本司堂上,多有病故,同知韓亨吉亦已出去,韓亨吉減下,刑曹判書元斗杓差下,宜當,敢啓。答曰,依啓。以上備邊司謄錄
兵曹草記。答曰,旣有定規,則申飭而已。此時加給,殊甚不可也。
備邊司粘連啓目。答曰,依允。渠奉化誣詐之物,徵於海男,殊甚冤抑,此一款,更爲酌處。以上內下草記
上在昌慶宮。停常參·經筵。
副修撰金始蕃再度呈辭。加給由。
刑曹判書元斗杓箚子。答曰,省疏具悉卿懇。卿之才器,合於此任,勿辭察職。
賑恤廳草記。答曰,知道。此類春牟成熟後,停賑。以上內下記草
上在昌慶宮。停常參·經筵。
備邊司啓曰,會寧判官趙衡,今已上來,觀其爲人,頗爲伶俐,可能應對,前問元翻,亦以爲如此,而終始該管官員,乃此人也。令承各院構咨,且當面指授,偕金命吉從速入送之意,敢啓。答曰,依啓。又啓曰,行桂陽令禮吉,呈狀于本司曰,宗室子枝被擄者,曾有國家給價贖來之命,天恩罔極,而不次成,則當初不知去處,故未得參於公贖入往之中,今者始聞瀋陽出來軍官之言,則厥次成生存,方在舊遼東淸將徐元忠標下張遇蒼家云,欲爲贖來,盡賣家財,而贖價未足,公贖之價,則該曹不爲續續題給,頃日宗室女子,亦有自朝廷給價公贖之事,此則雖不敢援例仰贖,而入往公文,自本司成給云,近日請贖之人,似爲紛擾,故入送公文,不爲輕許矣。此是宗戚之臣,情理尤爲可矜,許令入送宜當,敢啓。答曰,依啓。贖價令該曹,依他例給之。以上備邊司謄錄
義昌君箚子。答曰,省箚具悉至懇。箚陳之任,須勿控辭,監膳委諸下僚,殿最在家磨勘。內下記草
掌令姜栢年三度呈辭。遞差。
吏曹啓曰,臺諫有闕,政事,取稟。去夜吏曹各司巡檢時,議賓都事白信民闕直。啓。
義昌君箚子。大槪,病重乞遞司饔院宗簿寺提調之任事。入啓。批答見上
會寧判官趙衡,瀋陽入往事,上來。
府啓,往在昏朝癸丑年間,群凶滿朝,謀廢母后,七歲大君,謂之禍根,而奪取慈殿提抱之中,出置江都,加罪之論,又發,此乃廢論之根抵也,故相臣李德馨·李恒福,忠憤瀝血,而繼陳全恩之箚,則星州牧使曺挺立,以其時臺諫,首發凶議,請竄兩臣,其爲人心術之兇邪,論議之悖倫,國人所知,反正之初,得免刑章,止於投竄,識者猶憤其擬律之太輕矣。以至今日,聖德包容,特施曠蕩之典,得蒙放赦之恩,則還歸田里,老死牖下,亦云足矣。復齒仕版,已極可駭,而擢授雄州,復與將薦,古今天下,安有得罪公議,而反蒙招擢者哉?目今時事艱危,紀綱日頹,而一脈公論,又從而泯滅,則將何以維持國脈,扶植士氣乎?星州牧使曺挺立,請命削去仕版。江陰縣監金珩,本以愚濫之人,受任之後,專事剝割,不思賑飢之策,賑濟米六十石,公然船運,欲爲貿木於京市,中路致敗之後,極出若干米石,分給縣民,以爲秋成還捧,充其元數之計,貪婪縱恣之狀,極爲可駭,請命罷職不敍。司果沈,前爲正言時,李民處·金霱論啓時,袖其彈文,未詣闕前,先往所論人之家,陳其發論之由,此前所未聞之事,墜落體面,疲軟苟且之失,不可以旣往而置之,且前掌令李惕然,身爲法官,同在座上,目見其事,恬不爲怪,終無一言相規,亦難免疲軟之失,請沈罷職不敍,李惕然罷職。頃日將官朔試射時,把摠金光立·李時禎等,以微細之事,面辱兵曹郞官於堂上坐起之前,本兵之於將官,體面粗嚴,而近來國綱日解,驕悍成習,有此無前駭異之擧,請金光立·李時禎等罷職。答曰,依啓。曺挺立旣被重罪,不必再論,金釗事,似宜近理,更加詳察,李惕然·金光立等,推考。以上朝報
上在昌慶宮。停常參·經筵。
下直,咸鏡監司金世濂。
引見時,咸鏡監司金世濂所啓,北兵使必得人,然後可以收拾六鎭,後日差遣時,以廉潔文官,久經邊鎭者擇送,以責鎭撫安集之效,何如?上曰,不無所見,言于備局。又所啓,守令不得其人,則侵虐太甚,故不能聊生,請極擇以送。且道內守令,以文官交差,則似有蘇殘之望,敢啓。上曰,極擇事,言于該曹,文官交差之言,便當,言于備局。又所啓,北方之民,今年難免餓死,將不免凍死,餘丁木·司僕木·工曹工匠木數百同,使之輸入六鎭,鏡·明·吉·三·甲等官貿穀,則民可得衣,國家亦當儲穀於邊上,此意,敢啓。上曰,公私兩便之事,言于備局,依爲之。
府啓,儒將之薦,自古有之,而文武全才,最難其人,故就一時表表可稱者,多不過一兩,而頃日被選於儒將者,多至九人,則豈皆盡合於將望者哉?非徒物議嘲笑,被選之人,亦且知愧,請令備局,更加精揀,期於得人,以爲他日緩急之用。答曰,依啓。
備邊司郞廳,以領議政意啓曰,因憲府啓辭,儒將薦,令備局更加精揀事,允下矣。上年冬間,臣與左相同議抄啓矣。歷歲之後,今始被論,未知其由,所謂儒將薦,不過就一時文官中可堪機務者,抄擇啓下,以爲奬進人才,調用邊地之意也。文武全才,何能盡得哉?目今經變之後,國家多故,三邊重地每患乏人,故從優抄啓九人而已。其中鄭致和·朴遾·李行遇·沈·趙重呂·權億,皆是名官中頗識時務者。金素·沈澤,方典大邑,能聲甚著。至於曺挺立,則曾在昏朝,臣亦被其彈擊者也。逮臣往來瀋陽,稔聞其爲平壤,盡心國事,才局竝優,西土之人,指以爲可合義州云,故臣意朝家旣已棄瑕錄用,開其自新,則用人之道,似不當拘於舊惡,乃敢擅擧矣。不料今日,反爲嘲笑之資,臣之昏謬,甚矣。不覺瞿然之至,第念廟當體面,與該曹不同,如有不善,則臺諫,譏斥之,可也,駁正之,可也。至若使之改爲揀擇,有同指揮者,則揆之事體,恐不當如是,自前備局薦人之擧,前後相望,曾未聞改擇之時,無乃有之,而臣昏不能省記耶?往在癸亥反正之後,始爲將薦,其數頗多,以臣之不似,亦得冒參於其間,厥後抄啓之時,多寡不同,何能一一盡精乎?此薦非例爲之事,不用則亦已矣,何必改爲?今此將薦,竝置之而勿用,宜當,惶恐敢啓。答曰,然則仍存,可也。以上備邊司謄錄
府啓,金光立·李時挺等罷職事。答曰,依啓。
判中樞姜碩期箚子。答曰,省箚具悉卿懇。卿其勿爲控辭,安心調理。以上內下記草
中官羅嶪書目,大君行次,五月三十日,到平壤,氣體頗有困澁之候,留一日,發向前進事。
司憲府啓曰,戶曹判書李溟罪狀,上裁事。
判府事姜碩期箚子。大槪,舊病沈重,出仕無期,所當觀象監·司僕寺提調,竝乞遞改事。入啓。
修撰金始蕃三度呈辭。入啓。遞差。
政院啓曰,李惕然·金光立·李時挺推考事,命下矣。臺諫方以罷職論啓,推考承傳,不卽捧之意,敢啓。傳曰,知道。
承文院官員,以都提調意啓曰,本院提調,只數三員,常時文書査對及前頭褒貶·考講等第時,將不成貌樣,護軍李敬輿,左尹金蓍國,同知許啓,提調差下,使之察任,何如?傳曰,依啓。
又啓曰,前正字尹安基,方在罷散中,依前例隷習官啓下,付軍職冠帶常仕,何如?傳曰,依啓。
府前啓。答曰,依啓。李挺立·金珩等事。已諭不允。
府前啓,前掌令李惕然罷職事,停啓。
吏曹四學儒生小學考講時,試官三,柳俊昌·鄭昌省·朴吉應。
忠淸監司書目,臣有萬死,更伸危迫之情,上疏上送事。以上朝報
上在昌慶宮。停常參·經筵。
自昧爽至辰時,有霧氣。
備邊司啓曰,本月初四日,咸鏡監司金世濂引見時所啓云云事。上曰,言于備局事,傳敎矣。北兵使可合文官,極爲難得,所當臨時擇擬,而道內守令,則文官今方交差,在任者亦多,此後令該曹詳審擧行,何如?答曰,依啓。又啓曰,趙衡·金命吉等,今當入往瀋陽,到彼之後,事機之難處,往來之遲速,未可預料,盤纏資用之物,令該曹參酌題給,如何?答曰,依啓。以上備邊司謄錄
府啓。答曰,不允。金珩推考。內下記草
藥房啓曰,天時向熱,雨氣陰濕,不審聖體,若何?伏切憂慮,敢來問安。答曰,與前一樣。
忠淸監司辭職上疏。啓下吏曹。
弘文館啓曰,上下番見存之官三員內,今番則只有副校理,入直累日,他無替直之員,前頭疾病事,不可預料,後日政,上下官闕員,以在京無故人差出,何如?傳曰,依啓。
注書李元圭,覲親後,入來。
戶曹判書李溟上疏。大槪,眼疾極重,不避瀆擾,乞賜遞免事。入啓。
吏曹啓目,禮曹正郞鄭斗卿,工曹佐郞李齊衡,病滿三十日,竝改差。啓依允。以上朝報
上在昌慶宮。停常參·經筵。
下直,積城縣監朴泰元。
備邊司啓曰,頃因慶尙監司具鳳瑞狀啓,各色生徒·諸員·驛卒·書吏·匠人等,額外濫數者,汰去定軍役之意,覆啓允下,分付京外,成冊到司矣。詳細相考,則各司案籍名無者及額外濫數者,通共一千八百二十八名,爲先汰定,正軍錄事中未準朔數,而直長去官出帖者,還爲降定錄事,而錄事之數,旣爲有裕,今後限十年,勿許許屬,以此推移差定,吏曹書吏,稱爲留曹三百者,別無緊用處,可以汰去,而已來流例,今後雖有闕額,切勿充定,工曹膳工監匠人之過數者,至於四千八百二十七名,而皆是軍籍時,啓請加定事,意有所在,而其數過多,用之無路,令各其司收捧,而依餘丁例,會報本司,以補軍需,至於各司諸員及各色員役未準法典之數者,亦有之,所當一一充定,而亂後閑丁絶小,軍額之蹙極多,尙未充定,軍籍時,水陸軍空末保,亦未盡定,國家定役,應有輕重緩急,軍額有裕之前,不宜先定他役,限軍額稍裕間,諸色之役,一切勿許充定,宜當,此意兵曹及諸各司竝捧承傳,而外方則一一行會,何如?答曰,依啓。其中諸色之役,勿許充定云者,似未明瑩,充定改以加定,可也。以上備邊司謄錄
戶曹判書李溟辭疏。入啓。答曰,省疏具悉卿懇。卿其勿爲固辭,調理察職。內下記草
兵曹參判李必榮鍼灸出仕。
吏曹啓目,粘連忠淸監司鄭良弼上疏云云,此時三南方伯,爲任甚重,詢于廟堂,特爲仍任,實非例□是白去乙,忠淸監司鄭良弼,旬月之內,連上辭單,其病勢必有不得已者,瘝官廢事,亦甚可慮,似當依願許遞是白在果,藩臣進退,自下不敢擅便,上裁,何如?啓勿施。
工曹啓曰,本曹事務,雖不鞅掌,而各有所掌,該郞不在,則事多曠廢,新除授佐郞崔蘊,遠在南原,上來遲速,未可預料,佐郞崔蘊遞差,以在京無故人,後政差出,宜當,敢啓。傳曰,允。
持平沈世鐸啓曰,卽見備局啓辭,臣之論事之失,著矣。臣不勝汗縮之至,第儒將之稱,實非偶然,文武之才,必不可得,闕之,可也,何必縷縷,何能盡得而苟備其數乎?若只曰,頗識時務,合於三邊,則亦何必目之以儒將,然後可以調用哉?至於曺挺立,罪惡如是,則必其才如古之明將,然後卽可舍其舊而新是圖,豈可以前爲小尹,區區於簿書之末,而使可論之明將耶?請與備局,更加精揀云者,亦不過益求其精,期於得人而已。勤可以指揮二字,則今之處言地,不亦難乎?臣以疲劣,忝冒風憲,折身而抹於流俗,發口而忤於廊廟,決不可一刻苟冒,請命遞斥臣職。答曰,勿辭,退待物論。
執義洪命一啓曰,儒將之選,厥數過多,物議久猶未已,請令備局,更加精揀,相議論啓,非以爲盡皆不合,欲其精擇,期愜衆望之意也。伏見相臣啓辭,不勝惶悚之至,臣叨忝匪據,不察事體,終有指揮廟堂之斥,不可晏然仍冒,請命罷斥臣職。答曰,勿辭,退待物論。
掌令金光立啓曰,臣八年在外矣。於朝著間事,有同聾瞽,千萬夢寐之外,復忝言地,含默隨行,爲日已多,頃聞儒將之薦,多至九人,其中亦多有不合將望者,故與同僚相議論啓,請令備局,更加精揀矣。卽者伏見備局啓辭,則辭意不平,語多攻斥,至以有同指揮爲言,臣不勝惶懼之地。薦拔人才,廟堂之責也,論列是非,諫官之任也。廟堂初薦,或非其人,則諫官論劾,乃其職耳。精揀之請,慮其魚目之混珠,竊冀自上命之,豈是指揮廟堂者哉?若嫌於指揮,拘於體面,廟堂所爲之事,臺諫不敢是非於其間,則恐非廟朝之美事也。臣竊見儒將九人中八人,則皆是一時名流,文翰非不足也,才局非不足也。調用於三邊重地亦可,豈必將薦,然後用其人哉?至於金庭立,則其爲人心術罪惡,旣如彼,則雖有出名之才智,知決不可被選於九將之列,明矣。臣之所見如此,重被大臣之攻斥,不可晏然仍冒,請命罷斥臣職。答曰,勿辭,退待物論。
持平李後山啓曰,不以臣無似,擢置臺諫之列,則君德闕失,固當隨事校正,豈以事涉廟堂,有所忌憚,而不爲之論列乎?頃日儒將之薦,其數甚多,□有一二可□者間於其間,而非堂上一家之人,則或必薦取相切之人,而言其才局,則亦未必盡合於將望,物議之來,無足怪矣。士夫之有形貌,稍似量宇者,則傳相戲之曰,何不與於今之將薦?其爲嘲笑之資,亦可知矣。儒將之可合,若無其人,則不必强爲名目而後調用,古人有言曰,識時務,在俊傑,今以被薦之人,盡爲識時務,則相臣啓辭之語,朝彈之過當,可也。近來公不勝私,大小用人之際,頗不副人望,而至於儒將之薦,國人籍,久猶未已,臣以新進之人,適忝言地,只知精揀之爲合宜,而實不揣相臣不爲平心採納,反以指揮等語,嚴加詆斥也。臣之妄言之失,在所難免,請命遞罷臣職。答曰,勿辭,退待物論。以上朝報
上在昌慶宮。停常參·經筵。
藥房都提調李聖求,副提調李行遠啓曰,伏聞玉體調攝中,又有跌傷之患,臣等不勝驚慮之至,未審跌傷,在於何日,疼痛輕重,亦如何?雖有下醫官之敎,而似未詳悉,敢此仰候,以爲施針用藥之地,如是敢啓。答曰,傷於去月初生,牽痛不至大段。
傳曰,史官一員待命,騎馬三匹立之。
院啓,臺諫出仕,千摠閔應騫罷職事。答曰,依啓。安獻徵別無不合之事,勿爲更論。
府啓。答曰,不允。以上內下記草
司饔直長郭之欽,沙器燔造後,入來。
藥房再啓曰,伏承下敎,始知所傷,已至一月之久,不勝憂慮,與御醫·針醫等相議,則腰背脊酸痛處,則委中二穴,阿是穴竝爲受鍼,宜當,毋知灸亦宜,入侍觀勢施用。左邊膝□骨酸痛處,則足三里右一穴,陰凌川右一穴及左邊膝眼二穴受鍼云,而今則乃是疸㾮,以明日受鍼宜當。且病,只用針治,恐未易效,兼進蒼朮·杜沖炒·獨活各一錢,元入大黃減半酒蒸,調榮活脈湯四五服宜當云,此藥劑入,何如?傳曰,依啓。
政院·玉堂問安。答曰,知道。
成均館處內摘奸。
院啓,持平沈世鐸,執義洪命一,掌令金元立,持平李後山,竝引嫌而退。儒將之薦,其數頗多,文武才望,或有未著者,唯將調用於邊方,則固無不可,而名之以將,驟加超擢,以爲緩急所恃,則似非其才也。物議之譁然,久矣,精揀之請,不過取其中,更加選擇,期於得人,以愜衆望而已,豈有他意?揆以事體,實無指揮之嫌,請持平沈世鐸,執義洪命一,掌令金元立,持平李後山,竝命出仕。承宣之職,實是出納重任,不可人人冒居,而近來該曹,多不愼擇,注擬之際,無論才望履歷,只據座目循例備望,揆以政體,不當如是,同副承旨安獻徵,請命遞差。千摠閔應騫,以堂上武臣,再昨於白晝大道中,乘醉與笛童,累騎吹笛而行,觀瞻所及,已極可駭,而自知其罪,慮有彈駁之擧,奔走圖囑於臺官之家,其泛濫之狀,不可不懲,閔應騫請命罷職。答曰,依啓。安獻徵別無不合之事,勿爲更論,執義以下竝就職。以上朝報
上在昌慶宮。停常參·經筵。
藥房都提調李聖求,副提調李行遠啓曰,不審夜來,聖候諸症加減,若何?暑雨陰濕,恐妨調攝,憂慮倍切,敢此問安。答曰,與前無異。
院啓。答曰,已諭毋煩。
府啓。答曰,不允。
左議政申景禛箚子。答曰,卿其勿辭,安心調理。以上內下記草
左參贊沈器遠鍼灸出仕。
大殿,政院·玉堂問安。入啓。答曰,知道。
受鍼正時辰初。傳曰,受鍼巳時退定。
受鍼後,政院·玉堂二品以上,六曹·大司諫問安。入啓。答曰,知道。
左相箚子。大槪,以臣狗馬之疾,趨參問安之列,惶恐事。入啓。
輔德趙啓遠,入來。以上朝報
上在昌慶宮。停常參·經筵。
藥房都提調李聖求,提調李溟,副提調李行遠啓曰,不審夜來,聖候,若何?受針之後,牽痛之候,少無減歇耶?再昨劑進之藥,未知進御否?暑月受針,天又陰濕,臣等不勝憂悶之至,敢此問安。答曰,時無加減,湯藥已爲進服矣。
備邊司草記。答曰,依前下敎,仍存勿改。
院啓。答曰,不允。以上內下記草
戶曹判書李溟身病出仕。
大殿,政院·玉堂問安。入啓。答曰,知道。
備邊司郞廳,以領議政意啓曰,因臣啓辭,儒將薦仍存事,傳敎矣。臺諫之言,愈往愈激,不宜出之相較,而其數過多,不必目之以將云者,皆是也。臣等昏謬之失,在所難免,臣之啓辭,實非有慳惜欲存之意也。被人嘲笑之後,不可受其指揮,揣摩其指意之所在,而改爲之耳。曺挺立則頃年相臣及銓官曰,自灣上皆稱其可合義州云,則今之超擢,非獨出於臣等之意,而昏朝大□時,身經臺侍者,同爲可惡,豈但一挺立哉?其他所謂無非堂上一家之人及素所相切者,未知的指誰某,而物議之譁然,久矣云,則此薦雖存,何可用乎?臺論如此,而尙且仍存,極爲苟且,請亟命革罷,以謝人言。批答見上
院啓,承宣之職,實是出納重任,不可人人冒居,而近來該曹全不愼擇,注擬之際,毋論才望履歷,只據座目循例備望,揆之政體,不當如是。同副承旨安獻徵,名論素輕,爲淸議所不與,則銀臺請切之□,豈合叨忝?安獻徵請命遞差。批答見上
江原監司書目,都事黃益淸母在喪事。
吏曹啓曰,兵曹正郞成楚客,病滿三十日,監察金震賢,受由過限未上來,竝改差。啓依允。
上在昌慶宮。停常參·經筵。
藥房都提調李聖求,提調李溟,副提調李行遠啓曰,伏候夜來,聖體,若何?今日當爲受針,而日氣如此,諸醫皆以爲受針未安云,明日待晴受針,宜當,敢此竝稟。答曰,症候一樣,受針今日爲之無妨。三提調再啓曰,今日受針事,命下矣。與諸醫相議,則今日腰脊,以日遊神禁忌,不得下針,只宜經絡行針,而中脘穴,不可不受針云,且丹地灸則入侍後,觀勢爲之云,敢啓。答曰,知道。今日禁忌,則明日爲之。
戶曹粘連啓目。答曰,依回啓施行爲乎矣,陷穽所捉乙良,勿爲取用,以除民弊。內下記草
右議政綾城府院君具宏,鍼灸出仕。
大殿,政院·玉堂問安。答曰,知道。
藥房啓曰,伏候夜來,聖體候,若何?今當爲受針,而日氣如此,諸醫皆以爲受針未安云,明日待晴受針,宜當,敢此竝稟。答曰,症候一樣,受針今日爲之,無妨。
受鍼正時巳初。
藥房再啓曰,今日受鍼事,命下矣。與諸醫詳議,則今日腰脊,以日遊神禁忌,不得下針,只宜經絡行針,而中脘穴,不可不受針云,且丹地灸則入侍後,觀勢爲之云,敢啓。答曰,知道。今日禁忌,則明日爲之。
持平沈世鐸啓曰,臣二年海幕,適遇多事,晨夜驅馳,飮冷太過,水土爲祟,頑疾作痛,自臘而劇,入夏少歇,積月沈痼,元氣已索,雖無職事,尙不可堪事,夢寐之外,復擢風憲,惶悚感激,黽勉隨逐者,已數旬矣。頃者所論公議是採,而發言多繆,見斥大臣,昨日連啓城上所事,而昔疾復發,咳喘幾絶,辭單不入,終至闕啓,有一於此,尙難仍冒,況玆二失,蕞于厥身者哉?當此調攝之時,徒以瀆擾爲事,臣之罪戾,益無所逃,請命遞斥臣職。答曰,勿辭,退待物論。
持平李後山啓曰,臣猥以疎賤,初入言地,不避忌諱,妄有所論,而所望者不過大臣平心採納,而擧措合宜也。昨見左相箚陳之辭,辭氣之間,尤有所未安者,臣之妄言之罪,自知難免,今日致選於儒將者,太半侍從之臣,而皆是已試之人,則其人之可合與否,非但國人之共知,聖明亦已明燭,今不必更有所云云,而所謂請令廟堂精揀云者,只欲就其中,略爲抄擇而已,是豈有意於指揮,而損傷其體面乎?廟堂,雖曰尊重,臺閣之臣,亦非庶官之比,則雖以人君之尊,猶且優容,不使摧折,故成命之已下者,亦有論列還收之時,今此儒將之論啓,有何大段失體,而相臣啓箚,相繼而發,有若爭辯者然哉?緣臣愚妄,致有無前之擧,非但臺閣體面,實自臣身而墜落,事涉廊廟,則雖有大於此者,必將鉗口結舌,莫肯盡言,臣之罪戾,至此而尤大,且城上所有故,則臣以次官,當爲連啓,而自數日前,重患暑風,嘔吐泄瀉,症勢轉劇,再呈辭單,見却於政院,今始扶曳來避,闕啓之失,臣實當之,臣何敢晏然仍冒,處置同僚乎?請命罷斥臣職。答曰,勿辭,退待物論。
掌令金元立啓曰,將薦之□雜,物議譁然,挺立之擢用,識者共憤,身爲諫官,不得不論,而反被相臣之攻斥,領相之啓至再,語猶未安,左相之箚繼發,又有指揮衆侮等語,指揮廟堂,侵侮大臣,厥罪如何?反覆思惟,心悸膽悚,臣何敢更爲論列,有若爭詰者然哉?臣聞昔在先朝,弘文錄有不合,則臺諫請削之,淸白吏有濫錄者,則臺諫請改之,弘文·淸白之錄,皆出於相臣之手,而其時大臣,未聞以指揮衆侮,攻斥言官也。今日臺諫,雖不如古之臺諫,廟堂·臺閣之體面,古今何殊?昨見左相之箚,卽當□而玉體未寧之日,瀆擾是懼,賤疾亦重,屢呈辭單,而見却於政院,病伏私窓,惶悚而已。卽者持平沈世鐸,引嫌而退,其中一款,卽見斥大臣也,臣亦同是見斥之人,則何敢晏然在職,處置同僚乎?請命罷斥臣職。答曰,勿辭,退待物論。
院前啓,同副承旨安獻徵遞差事,停啓。
同副承旨安獻徵初度呈辭。入啓。給由。
執義洪命一啓曰,臣前日之避,非不知辨明曲折,而事涉相臣,有同相較,故略達所懷,含默而退,疲軟之失,固難逃矣。臣聞天下□意將□意一人猶難,今日儒將,至於九人,則其數不居過濫乎?當初論啓之時,欲爲抄出□名請削,而事係廟堂,拘於體□,備局更加精揀云者,愼其事也。至於□挺立罪狀,則詳在於啓辭中,今不必再陳,而臺閣付其罪,大臣惜其才,挺立之才,果能□其罪乎?彼此皆爲公,非爲私也,而每以指揮廟堂四字,至於再啓,又有辭職,臣恐大臣,亦失中正之道矣。臣以無狀,叨忝言地,情義不孚,屢被大臣之斥,臣固當自退之不暇,何敢處置同僚乎?請命遞斥臣職。答曰,勿辭,退待物論。以上朝報
上在昌慶宮。停常參·經筵。
藥房都提調李聖求,提調李溟,副提調李行遠啓曰,受鍼之後,陰雨未已,恐妨調攝,不勝憂慮,敢此問安。答曰,一樣。三提調再啓曰,受針時刻將至,而雨勢如此,似無開霽之望,諸醫皆以爲雖在天陰之日,血脈不行,鍼無功效,況此風雨之時,聖體受鍼,極爲未安云,何以爲之?敢稟。答曰,然則明日爲之。
知中樞府事鄭應星辭疏。入啓。答曰,省疏具悉卿懇。卿其勿辭上來,以副予意。內下記草
吏曹承文提調三,李敬輿·金蓍國·許啓。
同副承旨安獻徵再度呈辭。入啓。加給由。
黃海監司書目,海州呈,以知事鄭應聖病重,上去不得,上疏上送事。
院啓,持平沈世鐸·李後山,掌令金元立,執義洪命一,竝引嫌而退。疾病之來,人所難免,而旣爲闕啓,則勢難在職,論議是非,前已備陳,今不必提起,而闕啓之失,城上所當初旣爲同事,則處置之難,勢所然也?有何可避之嫌?請持平沈世鐸遞差,持平李後山,掌令金元立,執義洪命一,竝命出仕。答曰,依啓。
上在昌慶宮。停常參·經筵。
藥房都提調李聖求,提調李溟,副提調李行遠啓曰,久雨之餘,日氣陰冷,不審此時,聖候,何如?自上受針之擧,極爲重大,不可只委於柳達,故朴泰元亦爲招來,與之相議,則以爲必須入侍,然後可以診察議穴云矣,今日受針時,使之入侍之意,敢此竝稟。答曰,症候一樣,中脘穴,令朴泰元執鍼,可也。
府啓。答曰,所論似過,毋庸更煩。
備邊司粘連啓目。答曰,依回啓始行爲乎矣,主胡若或來問,則使之出給。以上內下記草
忠淸監司書目,淸州呈,以前府使金聲發五月三十日身死事。
受鍼正時巳初。
持平李後山辭職。
受鍼後,政院·玉堂·二品以上·六曹·大司諫問安。答曰,知道。
同副承旨安獻徵三度呈辭。入啓。遞差。
傳曰,明日政事爲之。
完城府院君箚子。大槪,病勢深重,不得隨參問安之列,惶恐待罪事。入啓。答曰,省疏具悉。箚疏之事,當令廟堂議處,卿其安心,勿辭行公。以上朝報
上在昌慶宮。停常參·經筵。
藥房都提調李聖求,提調李溟,副提調李行遠啓曰,雨後風亂,日氣淒冷,不審夜來,聖候,若何?受鍼再度,似或有效,酸痛諸症,猶且一樣乎?前日劑入之藥,已盡進御否?其藥已盡,則更爲劑入,抑他他藥乎?臣等不勝區區憂慮之至,敢此仰候。答曰,所患之症,頗有針效,湯藥旣已盡服,勿爲加劑入。
備邊司啓曰,趙衡等,今當入送瀋陽,而此行必有需用之費,故曾已啓請,令該曹題給行資矣。所給之資,似爲不足,南草優數加給,私持馬各一匹,亦許帶去,似爲宜當,且前日向化妻子處傳書人崔唜致,今此金命吉之行,一時入送之意,敢啓。答曰,依啓。又啓曰,本月十一日慶尙監司引見時,鄭太和所啓,日本鑄鍾入送時,僧人覺性,領送宜當,令備局議處事。上曰,依爲之事,傳敎矣。僧人入送之事,旣有意見,而鑄鍾,係是佛事,且僧人,又爲彼中所崇信,以僧領送,誠爲便益,令驛官預言于留館倭,使之報知島主,宜當,敢啓。答曰,依啓。兩僧定送,可也。以上備邊司謄錄
備邊司粘連啓目。答曰,資裝收合之事,似涉有弊,更卽察處。內下記草
上在昌慶宮。停常參·經筵。
藥房都提調李聖求,提調李溟,副提調李行遠啓曰,昨日伏承頗有針效之敎,不勝欣幸,但日氣不調,朝寒暮暑,不審聖候,夜來,何如?區區之思,憂慮未已,且受針,今日如退,則明日·明明日,皆有禁忌,不可受針,何以爲之?敢此竝稟。答曰,日漸向差,受鍼十七日爲之。
備邊司啓曰,金山僉使趙必達拿來事,命下矣。本鎭非閑漫之地,不可一日曠官,令該曹,新僉使極擇,在京無故人,卽爲差出,數日內發送交代後拿來,宜當,敢啓。答曰,依啓。以上備邊司謄錄
戶曹參議呂爾徵辭疏。答曰,卿懇。卿其勿爲控辭,從速察職內下記草
上在昌慶宮。停常參·經筵。
藥房都提調李聖求,提調李溟,副提調李行遠啓曰,夏雨蒸濕,陰風亂吹,日氣如此,調攝極難,不勝區區憂慮之至,敢來問安。答曰,與前一樣。
府啓。答曰,勿煩。
賑恤廳粘連啓目。答曰,云云帖文乙良,趁卽燒火,俾無虛疎之弊。
賑恤廳草記。答曰,知道。病人亦爲加賑。以上內下記草
上在昌慶宮。停常參·經筵。
夜一更,流星出氐星下,入乾方天際,狀如拳,尾長五六尺許,色赤。五更,月傍有靑氣,狀如小暈,良久乃滅。
藥房都提調李聖求,提調李溟,副提調李行遠啓曰,近來風日,日日不佳,當此聖候受鍼調攝之中,竊恐有所不安節,區區臣子之情,憂慮倍切,不避煩瀆,敢來問安。答曰,與昨無異。
府啓。答曰,勿煩。觀此啓辭,則曹司堂上所爲,殊甚該異,當該堂上推考。以上內下記草
上在昌慶宮。停常參·經筵。
藥房都提調李聖求,提調李溟,副提調李行遠啓曰,日氣淸冷,有同秋節,不審聖候調攝,何如?臣等每承一樣之敎,不任憂悶,敢來問安。答曰,與前無異。
傳曰,大便度數,前日則一日不過一度,而自上年秋末,頗似頻滑,一日或至三度,無一日一度之時,後亦不固矣。今夏則後軟益甚,或至幾不能禁,左右足指,亦有寒冷之時,何以如此耶?
三提調再啓曰,伏見下醫官之敎,與諸醫相議,則大便滑數,乃是濕熱所致,或以爲連進中滿分消丸,致冷濕脹氣,流注而然,宜用加黃連炒·白扁豆炒·車前子炒·各一錢,木香五分,元入白芍藥炒,胃苓湯五貼,更觀症候加減而用之,宜當云。足指寒冷之候,則或因濕熱,或因下虛而爲此,當觀胃苓湯進御後,症候方可議藥云。當此暑節,湯藥進御,似爲非爲,而大便滑數之候,若非用藥,則無以治療,敢此議藥,竝爲煩稟。答曰,上年丸藥議定時,柳後聖啓辭,到今思之,似有所見,其啓辭考見,可也。
三提調三啓曰,因臣等啓辭,傳曰,上年丸藥議定時,柳後聖啓辭,到今思之,似有所見,其啓辭考見,可也事,傳敎矣。柳後聖啓辭,考諸日記中,未能覓出,招致崔得龍闕外問之,則亦不得記憶,而得龍之意,以爲分消丸材料,別無大便滑數之藥,似出於聖候腹中濕熱,今宜更用補中行濕之劑云。大槪,柳後聖前日啓辭,果有所見,則待其上來,使之與崔得龍等議藥,方爲萬全矣。今此大便滑數之候,似非猝發之症,用藥不得急迫爲之,故如是敢啓。答曰,知道。以上藥房謄錄
內醫院草記,柳後聖召來事。答曰,依啓。
傳曰,畿邑守令相換事姑徐。
府啓。答曰,勿爲更煩。以上內下記草
上在昌慶宮。停常參·經筵。
午時未時,日暈。
藥房都提調李聖求,提調李溟,副提調李行遠啓曰,不審夜來,聖候,若何?近日受鍼及從前調攝諸症,竝無加減耶?每承一樣無異之敎,不勝悶鬱,敢來問安。答曰,受鍼之處,幾盡差愈,而宿疾一樣矣。藥房謄錄
府啓。答曰,予意已諭,毋庸更煩。
院啓,同知許啓,刑曹正郞金宗振,禁府都事李敏思,監察韓慶生罷職事。答曰,依啓。行兵掌務官竝推考,改揀擇事,不允。以上內下記草
上在昌慶宮。停常參·經筵。
藥房都提調李聖求,提調李溟,副提調李行遠啓曰,昨日伏承受鍼處,幾盡差愈之敎,不勝忭幸,而第以聖候宿症一樣爲悶,不審調攝,夜來,如何?受鍼未盡,則間日爲之,例也,而今日則瘟㾮云,何以爲之?敢此竝稟。答曰,與昨一樣,受鍼處旣已見效,欲爲停止矣。
備邊司啓曰,云云事,傳敎矣。山僧中覺性,最爲有名,可送之意,前已定奪矣。若送兩僧,則有希安者,能文善書,亦爲可送云,此兩僧,令所在道,給馬上送,使之聽受指揮而去,宜當,敢啓。答曰,依啓。以上備邊司謄錄
府啓。答曰,勿煩。
院啓。答曰,旣已酌處,勿爲煩瀆。內下記草
上在昌慶宮。停常參·經筵。
藥房都提調李聖求,提調李溟,副提調李行遠啓曰,不審夜來,聖體,若何?柳復聖已爲入來,必須詳知聖候加減,然後論症議藥,故自前聖候所患症錄,別單書啓,各條之下,依前批下,何如?且受鍼,昨蒙欲爲停止之敎,而膝痛如有未盡之候,則今明間,一番受鍼,似爲無妨,敢此竝稟。答曰,知道。膝疼似未快差,受鍼依啓辭,明日爲之。以上藥房謄錄
府啓。答曰,勿煩。
院啓。答曰,依啓。罷職事,不允。
東陽尉申翊聖箚子。答曰,省箚具悉。箚陳之事,詞臣之薦卿,實非偶然,宜勿控辭,從速製進。以上內下記草
藥房三提調再啓曰,臣等令柳後聖與崔得龍·朴頵等,就啓下症錄中,逐條論難,別單書入,以備睿覽,而藥則除濕健脾湯十貼云,諸御醫所見僉同,此藥劑入,如何?答曰,依啓。渴症輕重,係於汗之多少也。以上藥房謄錄
上在昌慶宮。停常參·經筵。
自卯時至午時,日暈。未申時,日暈。三更五更,月暈。
藥房都提調李聖求,提調李溟,副提調李行遠啓曰,近日日氣漸熱,此時聖候調攝尤難,區區憂慮,敢來問安。答曰,一樣。
備邊司啓曰,本司義州府尹,錦州軍糧欠縮事狀啓粘目,傳曰,此回啓中柳琳,何不擧論耶事,傳敎矣。柳琳在遠,柳廷益在近,先問於柳廷益,得其實狀,則兩處差誤,可以現出,如是未盡,則又問於柳琳,似爲未晩,故只以問於柳廷益覆啓矣,敢啓。答曰,知道。以上備局謄錄
府啓。答曰,勿煩。
備邊司粘連啓目。答曰,依啓。木花送價貿給,以除輸運之弊,似當,更議處之。以上內下記草
上在昌慶宮。停常參·經筵。
藥房都提調李聖求,提調李溟,副提調李行遠啓曰,聖候受鍼,已經累度,當此暑月,必添煩熱之候,不審夜來,調攝,何如?憂慮之至,敢來問安。答曰,去夜煩熱,益甚矣。以上藥房謄錄
備邊司粘連啓目。答曰,物件屬公一事,掛榜知悉後施行。又粘目。答曰,已受公文者乙良,分運入送,以遂其願。以上內下記草
上在昌慶宮。停常參·經筵。
藥房都提調李聖求,提調李溟,副提調李行遠啓曰,昨日伏承煩熱益甚之敎,不勝憂慮,夜來熱候加減,何如?受鍼處及調攝諸候,竝爲一樣乎?敢此問安。答曰,知道。諸症一樣,而受鍼之處,頗有其效矣。
備邊司啓曰,鎭川居忠義李倜,呈狀于本司曰,丁丑年正租二百石願納,特下六品除職之命,驚惶感激,報答無路,今當國用蕩竭之日,捐財補國,臣子分義,故大馬三匹,又爲願納云,前旣納穀,今又納馬,其誠可嘉,此馬則捧用於西路,而李倜依他例施賞,宜當,敢啓。答曰,依啓。
東陽尉啓曰,臣將事理情私,冒昧陳箚,未蒙允命,反下溫旨,臣誠感惕,不敢更瀆,秪當構拙,以取進止,而第念自古名勒鍾彝,皆其臣子顯揚本朝功德,作爲頌詞,垂之不朽也。今此勒鍾,爲隣邦薦福之擧,體裁已自不同,措語合有斟酌,欲述其國功德實狀,則臣所未諳,若徒用一切荒唐之說,譸張幻語,則有乖於奉敎製撰之體,請令廟堂,商量命意,明白指揮。且遣辭之際,似有擧論前後關伯之端,曾聞關伯之號,非其國人所常稱號者云,亦令講定爲當,旣有從速製進之敎,而臣宿病之中,近患暍症居苦,今始成稟,不勝惶恐之至,敢啓。答曰,依啓。
備邊司啓曰,以東陽尉啓辭,鍾銘中日本號講定事,允下矣。彼國稱號,臣等亦未能詳知,姑待洪喜男等入來,詢訪議定,何如?答曰,依啓。又啓曰,贖還之弊,誠爲可駭,而考諸義州府尹所送別單,則贖還人三十三名中,本司公文換去者只三人,其餘則未知何樣人,從何處入去乎?義州府尹,不能嚴禁於渡江之時,徒爲馳啓,推諉於廟堂,事甚不當,義州府尹許積推考,何如?答曰,依啓。傳曰,咨文齎去官員,何日發程耶?啓曰,傳敎矣。趙衡以十五日發去事,丁寧分付矣,是日不爲拜辭,極爲駭愕,爲先推考,明日內催促發送之意,敢啓。答曰,依啓。以上備邊司謄錄
禁府啓曰,卽接備邊司啓下錦州蒙放單子,則朔州徒三年定配朴弘瑀,龜城徒三年定配慶正哲,鏡城朱村驛徒二年半定配羅纘緖,吉州臨瀛驛徒二年半定配朴蔿,會寧豐山驛徒三年定配金震相等,當在蒙放之中,各其道行文放送之意,敢啓。傳曰,依啓。以上義禁謄錄
守令·邊將極擇差出事,言于吏·兵曹。內下記草
上在昌慶宮。停常參·經筵。
藥房都提調李聖求,提調李溟,副提調李行遠啓曰,伏未審夜來,聖候,何如?煩熱之候,時無加減耶?大便滑數之症,亦猶一樣乎?受鍼停止與否,何以爲之?臣等不任區區憂慮之至,敢煩仰候。答曰,時無加減,受鍼處尙未快差,明日欲爲受鍼矣。以上藥房謄錄
靈光居幼學李景雲上疏。答曰,嘉爾爲國之誠,所陳之辭,無非至論,予當體念焉。內下記草
上在昌慶宮。停常參·經筵。
藥房都提調李聖求,提調李溟,副提調李行遠啓曰,夜來聖體諸症,尙無差減之候耶?日氣連日陰鬱,有妨於受鍼調攝之候,尤不勝悶慮之至,除濕健脾湯,已進幾服耶?切欲仰審,竝此敢稟。答曰,與昨無異,湯藥連續進服。以上藥房謄錄
院啓,門蔭取才冒試之人削去,堂上罷職事。答曰,依啓。
府啓,興陽縣監安頊罷職事。答曰,依啓。以上內下記草
上在昌慶宮。停常參·經筵。
藥房都提調李聖求,提調李溟,副提調李行遠啓曰,當此溽暑之時,聖體受鍼,已至五度,調攝之候,未知如何。不勝憂慮,敢來問安。答曰,受鍼之處,幾盡差愈,勿爲問安。以上藥房謄錄
賑恤廳粘連啓目。答曰,依允。木綿乙良,使之待秋成貿穀,分置於元穀最少之邑爲乎矣,前監司具鳳瑞熟馬一匹賜給,以表其嘉尙之意。內下記草
上在昌慶宮。停常參·經筵。
藥房都提調李聖求,提調李溟,副提調李行遠啓曰,天時漸熱,聖候調攝甚難,受鍼處則旣承差減之敎,而煩熱滑下等症,未審,何如?前頭受鍼,亦未知何以爲之?區區憂慮,敢來問安。答曰,頗似減歇,受鍼欲以停止矣。
義禁府啓曰,罪人李坦分揀事,允下矣。放送之意,敢啓。傳曰,依啓。禁府謄錄
上在昌慶宮。停常參·經筵。
下直,果川縣監朴泰元。
藥房都提調李聖求,提調李溟,副提調李行遠啓曰,夜來陰雨之中,聖候調攝,若何?大便滑數之症,亦已減歇耶?臣等雖承勿爲問安之敎,受鍼未停之前,不敢退在,敢啓。答曰,知道。滑下之症,雖似少愈,度數則不減,且酸痛之處,已爲快差,受鍼停止,可也。以上藥房謄錄
上在昌慶宮。停常參·經筵。
南部,呈以水標直,呈以川水三尺五寸漲溢。內下日記
領議政李聖求箚子。答曰,省箚具悉。箚陳之辭,其無倫之說,不必介意,卿宜安心,勿爲控辭。
府啓,舍人柳穎罷職事。答曰,依啓。朱德豪事,旣已推考,不必罷職。
院啓,昆陽張勳,西水別座權嶷,安州判官尹全之事。答曰,竝遞差。以上內下記草
上在昌慶宮。停常參·經筵。
藥房提調李溟,副提調李行遠啓曰,伏聞今日八味元進御可乎事,下問於入直御醫矣。臣等與諸御醫相議,則加減八味元,性味溫補,宜於秋冬之節,當此盛夏暑濕方張之時,不合進御,前劑入中滿分消丸,仍爲進御,加減八味元,則待秋涼進御,宜當云。且招崔得龍於闕門外,使朴頵往議,則八味元不合於脹候,莫如連進中滿分消丸,脹候悵復後,八味元進御,似當云。諸醫所見如此,姑待暑退,更議劑進,何如?都提調李聖求,以病不得入來,臣等惶恐敢稟。答曰,知道。以上藥房謄錄郞廳金漢老校正。郞廳林箕彬書。
上在昌慶宮。停常參·經筵。
上在昌慶宮。停常參·經筵。
院啓。答曰,旣已遞差,勿爲煩論。
府啓,朱德豪·具鳳瑞事。答曰,移牌之事,似不近理,希恩之說,實涉情外,更加詳察,竝勿煩論。以上內下記草
有政。吏批,以南銑爲右副承旨,李惟聖爲同副承旨。
上在昌慶宮。停常參·經筵。
酉時,日暈。
藥房提調李溟,副提調李行遠啓曰,受鍼以後,霖雨甚苦,暑濕極盛,伏未審聖體調攝,若何?前承滑下之症,雖似少愈,度數則不減之敎,除濕健脾湯五服加入劑進,而連續進御乎?進御之後,未知度數加減,何如?臣等不勝區區憂慮之至,敢來問安。答曰,症候與前一樣,湯藥連進,而別無顯效矣。以上藥房謄錄
領議政李聖求初度呈辭。不允批答。
刑曹草記。答曰,稟而無答,則乃是勿施之事,而禁府專不致察,矇然擧行,事甚非矣。
吏曹判書李明漢,兵曹判書金自點辭疏。入啓。竝答曰,至懇。卿其勿爲固辭,調理察職。
府啓。答曰,至誠賑救,活民甚衆,故嘉其功能,略表予意,頃日之賞,非爲其獻也。朱德豪事,已諭。
院啓。答曰,已諭,勿煩。以上內下記草
上在昌慶宮。停常參·經筵。
大君軍官朴安儀,還入瀋陽。
上在昌慶宮。停常參·經筵。
備邊司啓曰,聞洪喜男之言,鍾銘則徐倭先已發言,固彼所欲,僧人之行,則島主未必以爲喜云,若到彼之後,彼不肯納,則反爲無益,但此事,曾以略及館倭之聽,似不可無端中止,令洪譯通書島主曰,鑄鍾之役,似當於秋末完畢,完畢後當卽入送,而國王以爲日光建寺,本國送鍾,乃兩國盛事,欲爲另差山僧,押帶以往,故已將此意,言于館倭處,第未知貴國之意,且慮傳言,未得詳悉,敢此委通使臣之行,當待貴島來報,然後方可爲之云云,以觀彼所答而處之,方似極當,敢啓。答曰,依啓。使行之事,不必更問。
義禁府啓曰,以刑曹吳破回稟啓公事,傳曰,稟而無答,則乃是勿施之事,而禁府專不致察,矇然擧行,事甚非矣事,傳敎矣。臣等伏見下敎之事,不勝瞿然悚慄之至,臣具宏,臣尹暉仕進備局之日,備局出示義州府尹狀啓及前後罪人納米贖罪事啓下單子,與軍前納米成冊曰,禁府罪人,自本府處置云。臣等披考其文書,則別單兩張,而其一,有付標處,其一,有無付標者,怪問兩單有異之意於備局,則答曰,雖無付標,而旣踏啓字而下,故其時卽爲行文,使之納米,而今已準納,成冊亦到,可與付標者,一體放送云。臣等又考納米成冊,則朴弘瑀·景正哲之名,明在其中,備局,分付如此,備局文書又如此,臣等有司也,遵例擧行而已,實不料其間曲折之有如許也。朴弘瑀·景正哲,似當仍配,令備邊司稟處,宜當,惶恐敢啓。傳曰,依啓。又啓曰,以本府奇晩獻定配單子,傳曰,此人之事,乃是雜物代捧之事,禁府何以如是出入耶云云事,傳敎矣。取考刑曹元公事,則果有雜物代捧之語,而旣已遲晩,取招照律啓下,而以朝官之故,該曹不敢決杖定配,移送本府,本府只據啓下律名,將爲決杖定配,依例入啓,而代捧雜物之言,不在於刑曹照律罪目中矣,敢啓。傳曰,依啓。以上備邊司謄錄
大君軍官朴安儀,還入瀋陽。
有政。以南銑爲同副承旨,李厚源爲左副承旨,尹絳爲司憲府執義,李晦爲昆陽郡守,金瑨爲通禮院左通禮,李大奇爲長水縣監,金霱爲同副承旨,金繁爲安州牧判官,沈東龜爲宗簿正,鄭維城爲東萊府使,洪瑱爲通禮院左通禮,金鋿爲京畿都事,朴爲司䆃正,姜籀爲濟用監,李惟達爲銀溪察訪,安信行爲氷庫別檢,鄭援爲宗簿主簿,李䅘爲弘文館修撰,鄭麟卿爲戶曹佐郞,柳東發爲司憲府監察,李大淳爲禮賓別提,金漢一爲陽德縣監,金益熙爲司成,金壽賢爲吏曹參判,金三樂爲奉常直長,李頤賢爲奉常參奉,李惟源爲養賢奉事,金霱爲右承旨,李俔爲右副承旨,吳熽爲成均館博士,李興祿爲成均館學祿,趙國賓爲平昌郡守。
上在昌慶宮。停常參·經筵。
藥房提調李溟,副提調李行遠啓曰,伏未審日間,聖候調攝,若何?前承湯藥,別無顯效之敎,今亦一樣耶?聖體脹候,已向差復,而大便滑數之症,亦至經年,除濕健脾湯,雖曰淸濕熱止久瀉之良劑,而十餘帖進御,時未收效,今宜更議劑藥以進,招柳後聖·崔得龍,與諸御醫輩,相議以定,何如?臣等不勝煎慮之至,敢此問安,竝爲仰稟。答曰,症候一樣,湯藥,暑退後,更議宜當。
備邊司啓曰,貳師李景奭瓜限已滿,今當差出,而當初差出貳師之擧,實出於重其體面,而金藎國遞來之後,一品文宰現存只三人,皆年近八十,或病重之人,故乃正二品,稱以守貳師,此已苟簡,而今者正二品文宰若干人中,除耆老有病有老親及已往來者外,無故者只吏曹判書李明漢一人,而非但時在銓曹之長,主文之任,亦難續續改易,此人之外,更無三望充數之人,其勢將以從二品備擬,而正二品之貳師,旣爲苟簡,則況又以從二品備擬乎?虛名不足以取重,而政體則實涉未安,今後則依當初例,以賓客差出,則似無虛名苟且之事,惶恐敢稟。答曰,依啓。又啓曰,島主處洪喜男通書事,入啓蒙允矣。招洪喜男·李長生等問之,則島主不解眞書,所送之書,必使僧人見之,所傳之語,必不詳盡,旣是私書,不如以其國文字,書送之爲好云,此言似爲便當,以此擧行,何如?答曰,依啓。
傳曰,良鷹·松鶻,依前送于瀋陽事,言于該司。
備邊司啓曰,傳敎矣。取考己卯年鷹·鶻入送謄錄,則鷹子入送實數十坐,預備八坐,而咸鏡道監司·南兵使及兩西監兵使處,各三坐分定,松鶻則産於北道,而北鷹子之比,得之甚難,只定一坐矣。依此例,咸鏡·兩西預爲分付,得其體大才逸者,九月內送于安州,未寒之前,入送瀋陽,而臂去之人,則亦依前例,令平安道擇定入送,宜當,三道監兵使處行移,何如?答曰,依啓。
又啓曰,以藝文館啓辭,大臣收議,鍾銘措語,所關頗重,在於重大文書,則兩人製進,擇而用之,例也。令前後主文之臣,各爲製進,以備裁擇事,蒙允矣。前日分排,實預差所製,去其支煩之語,務令簡約,又令前後主文之臣,各爲製進,以備裁擇,而稱述家康功德一款,則亦須從略詳愼措語,似當,令藝文館擧行,何如?答曰,依啓。
又啓曰,慶尙監司鄭太和,移牒于本司曰,東萊前府使鄭致和同生弟,法當相避,已替之官,察職難便,且不得文報於卑職,節節妨礙云,新除授鄭維城,令該曹催促,數日內發送,宜當,敢啓。答曰,依啓。
又啓曰,云云事,蒙允矣。臣等取考當初朴弘踽等別單及啓辭,則錦州衛軍前納米六人,又爲呈狀本司,依前別單書入,伏候睿裁。答曰,竝許贖事,判下矣,故攸司以此朴弘踽請放矣,此後則更無所處之事,敢啓。答曰,然則其時之事,予忘未記憶矣。以上備邊司謄錄
禮曹草記,各日儒臣輪次事。答曰,大臣有故之日,則只令館閣堂上爲之,可也。
領議政李聖求再度呈辭。不允批答。
兵曹判書金自點辭疏。入啓。答曰,省疏具悉至懇。此時司馬之長,非卿不可,宜勿固辭,安心察職。
傳曰,觀此備局啓辭,則此輩皆已許贖云,竝只依事目施行。以上內下記草
上在昌慶宮。停常參·經筵。
傳曰,四學儒生,輪次製述。
備邊司啓曰,島主處使洪喜男通書,而以其國文字書送事,入啓蒙允矣。卽者洪喜男,以啓辭之意,措語作書而來,但聞洪喜男等言,則島主時在江戶,此去雖送於本島,而在島奉行等,必轉送于江戶,然後可以得達於島主,奉行處書,亦不可不爲云矣。島主及奉行等處,書送于東萊府使,使留館倭入送,宜當,敢啓。答曰,依啓。以上備邊司謄錄
刑曹粘連啓目。答曰,功減一等,役價招辭的實與否,査考後處置。
戶曹參議具鳳瑞辭疏。答曰,爾懇。爾無希衒,宜勿控辭,安心察職。
判尹李時白辭疏。答曰,卿懇。卿其勿爲控辭,安心往來焉。以上內下記草
上在昌慶宮。停常參·經筵。
備邊司啓曰,本司瀋陽狀啓粘目,傳曰,自下請賞,有前規耶事,傳敎矣。金敬信論賞事,只因宰臣狀啓陳稟而已,本司則別無請賞之事,今承嚴敎,不勝惶恐之至,敢啓。答曰,知道。宰臣所爲,殊甚生疎矣。以上備邊司謄錄
領議政李聖求三度呈辭。答曰,不允批答。
院啓,權嶷削去仕版事。答曰,依啓。
禁府粘連啓目,從事官成楚客等事。答曰,抽出斗量,亦不爲之之狀,殊極怠慢,竝罷職放送,以警後人。
刑曹粘連啓目。答曰,依允。吳破回減等施行,似或宜當,參酌處置,又粘目,金禮侃事。答曰,直爲照斷,殊未妥當,捧招後處置。以上內下記草
上在昌慶宮。停常參·經筵。
藥房提調李溟,副提調李行遠啓曰,節當苦熱,蒸鬱此劇,伏未審此時,聖候調攝,若何?臣等不勝仰慮之至,敢此問安。答曰,與前一樣。藥房謄錄
上在昌慶宮。停常參·經筵。
備邊司啓曰,慶尙監司鄭太和,以鍾銘使何人書寫事,稟報本司矣。書寫人自京下送,似爲有弊,鍾面剋鑄之書,只取楷正而已。嶺南道內,不無能書之人,擇其中善筆,使之書寫,宜當,以此知委,何如?答曰,依啓。又啓曰,以本司祕密草記。傳曰,知道。金命吉之默無一言,極爲駭異,從重論罪,似可也。藥房謄錄
上在昌慶宮。停常參·經筵。
領議政李聖求四度呈辭。入啓。答曰,安心調理。
刑曹參議朴辭職上疏。入啓。答曰,所陳之任,勿辭兼察。
備邊司草記,淸譯金敬信請賞事。答曰,知道。宰臣所爲,殊甚生疎矣。以上內下記草
正言郭聖龜辭狀。入啓。答曰,遞差。
備邊司啓曰,本司有司堂上許啓罷職,其代以戶曹參議具鳳瑞,副提調差下,使察有司之任,何如?傳曰,依啓。
政院啓曰,舍人洪永一,領相呈辭批答受出時,不爲行禮,極爲非矣,請推考,何如?傳曰,依啓。朝報
上在昌慶宮。停常參·經筵。
藝文館草記。答曰,依昇平府院君金瑬議,施行。
戶曹參議具鳳瑞辭疏。入啓。答曰,省疏具悉爾懇,爾才實合此任,勿辭行公。以上內下記草
右承旨金霱,司諫許□三度呈辭。入啓。遞差。
傳曰,政事,當日爲之。
戶曹參議具鳳瑞上疏。大槪,許申前懇,兼辭備而不似之任事。入啓。答曰,省疏具悉爾懇,爾才實合此任,勿辭行公。
禁府啓目,罪人權鼎吉等,刑問各二次,卞時俊十二次,李□三十四次,鄭元弼二十六次,趙廷立一百三十八次,李廷應二次不服,竝加刑。啓依允。朝報
有政。吏批,以金堉爲承旨,李齊衡爲正言,南老星爲獻納,李禬爲正言,李植爲禮曹參判,呂爾徵爲左副賓客,韓興一爲兵曹參判,李以存爲副修撰,李尙儉爲監察,金雲長爲典籍,李應蓍爲禮曹正郞,朴瑍爲慶尙都事,柳義男爲南別殿參奉,元斗杓爲造紙提調,尹㻩爲禮曹正郞,兪伯曾爲大司諫,成均博士單李弘載,學諭單李陽復,承文著作單吳挺一,校書正字單尹瑛。
上在昌慶宮。停常參·經筵。
傳曰,大臣·備局堂上,引見。
引見時,左議政申景禛所啓,平安監司牒呈內,欲於八月內設科云,而八月則新穀未登,故以十月間設行之意題送,而其道士子若干人,亦當擇除職名,以爲聳動之擧,如何?禮曹判書李景曾曰,其時武科濫雜莫甚,雖爲罷榜,渠等亦無辭,而士子則製述課次之後,一體不施,渠等不無稱冤者,似當以相當職調用矣。上曰,然則武士必落莫矣。李景曾曰,武科則將更有設行之擧,雖不可盡爲除職,擇而用之,似可矣。上曰,西北人才調用事,前有傳敎矣。
吏曹判書李明漢所啓,日光山法鍾,以其國之鐵造送,似爲無光。上曰,其事實爲苟且矣。李景曾曰,自彼國,例有歲遣鐵物,計數減除,以償鑄鍾之資,如何?上曰,此言甚當,宜爲之。刑曹參判朴所啓,倭差平成行回還時,留其餘米以爲鑄鍾之助云,事不妥當,令東萊府使載送,似可矣。上曰,其國人去時,順付以送,似可矣。兵曹判書金自點所啓,黃海道則有慶尙·江原入去木,而平安道則無之,臣意以爲入去木,皆不可責出於三南,限蘇復間,以兵曹木八同,逐年入送平安道,而勿爲永式,何如?上曰,蘇復間,依此爲之便當。禮曹判書李景曾所啓,京畿田結之縮,自亂後尤甚,重以刷馬之價,將至於難支之地,雖未遣敬差官,令本道監司與守令,以爲均田之擧,何如?上曰,待秋成,廟堂參酌爲之。備局謄錄
上曰,禁府罪人中有疑獄耶?判府事具宏所啓,獄情難知,但李廷楗公事,四度狀啓,巡巡不同,色吏招辭二百餘石無面云,而監司狀啓中,或云沙土相雜,或云塵土相雜,凡穀物年久腐朽,則塵土有無□沙土則必有入盛者,當問其人而處之。上曰,似可姑爲停刑,依此爲之。禁府謄錄
領議政李聖求五度呈辭。入啓。答曰,安心調理。
吏曹參判辭疏。入啓。答曰,卿辭至此,實職當勉勵焉。內下記草
領議政李聖求五度呈辭。入啓。傳曰,安心調理。
慶尙左道災傷敬差官尹釗爲之。
杞平君兪上疏。入啓。答曰,省疏具悉卿懇。卿其勿爲固辭,從速上來。
院啓,新除授大司諫兪伯曾,時在京畿漣川地,獻納南老星,自西路時未入來,正言李禬,時在忠淸道唐津地,斯速上來事,請竝下諭。答曰,依啓。
咸鏡監司書目,利城縣監梁有仁病重罷黜事。以上朝報
上在昌慶宮。停常參·經筵。
藥房提調李溟,副提調李行遠啓曰,苦熱流金,霾雨無前,閭閻之間,尙且蒸鬱難堪,此時玉候調攝,若何?前承湯藥,暑退後更議之敎,諸醫皆謂允當,第於其間,必審聖候諸症之如何而議藥,不可以暑退爲期云,惶恐敢稟。且中滿分消丸,已畢進御耶?柳後聖·崔得龍輩,以爲治脹之聖藥,期於脹候之快復,更加進御,宜當云,而進御之劑數已多,今爲連劑以入乎?姑爲更議劑進乎?敢此竝稟。答曰,近日症候,與前一樣,丸藥時未盡服,議藥一事,姑徐,可也。
備邊司啓曰,慶尙道英陽復縣便否,道臣已爲査覈啓聞,而事係沿革,臣等不敢獨斷,領議政出仕後,回啓之意,敢啓。答曰,知道。以上備邊司謄錄
春城君南以雄箚子。答曰,卿懇。箚疏之事,宜勿控辭,安心往來。內下記草
弘文館啓曰,新除授副修撰李以存,以慶尙都事,時在任所,經筵入番事緊,請斯速上來事,下諭。傳曰,依啓。
護軍閔馨男三度呈辭。遞差。
上在昌慶宮。停常參·經筵。
領議政李聖求六度呈辭。答曰,安心調理。內下記草
工曹判書尹暉上疏。大槪,衰病俱劇,本職及備局堂上,亟許遞免事。入啓。答曰,省疏具悉卿懇。卿其勿爲固辭,調理察職。朝報
上在昌慶宮。停常參·經筵。
備邊司啓曰,云云事,傳敎矣。畿甸田結丙子以前,則四萬累千結矣。兵亂之後,田案盡失,故無憑可考,使各其田夫,書呈自耕之數,以爲田案,故其中奸細之民,太半隱慝,目今行用田結,除各項復戶外,實役僅一萬九千餘結,以此非但經費乏絶,田役不均,莫此爲甚,竊聞畿內各區之地,到今起耕,與前無異,而田結之減縮如此,若不變通,則將無以成形,變通之策,惟在於量田,而擧措重大,勿遣京官,各其官守令,親自打量,從容搜括,又令本道監司摠察,而嚴立科條,不謹擧職,只貽民間之騷擾者,則斷以重律,切不饒貸,則事或成縮,但今年饑饉,前古所無,畿民之授食官穀者,亦累萬石,前頭備納,亦甚未易,今此均田,與別遣京官雖不同,而守令搜括之際,亦難免委官書員·田父·作者等騷屑之弊,此亦可慮,何以爲之?敢稟。答曰,明年爲之,似可矣。
又啓曰,戶曹參判呂爾徵,以副賓客,將往瀋陽,在京時,不無預知到彼酬應之事,本司堂上差下,宜當,敢啓。答曰,依啓。以上備邊司謄錄
工曹判書尹暉辭疏。答曰,卿懇。卿其勿爲固辭,調理察職。內下記草
慶尙監司書目,昆陽等守令催促下送事。
黃海監司書目,海州牧使·長淵府使等馳報,據恩津等官糧船致敗形止事。
禮曹,平安道文武試才,來十月初十日爲吉云,以此日擧行事,知委,何如?啓依所啓施行。朝報
上在昌慶宮。停常參·經筵。
申時酉時,日暈。
領議政七度呈辭。答曰,安心調理。
刑曹判書元斗杓辭疏。答曰,卿其勿辭,安心往來。
掌隷院啓目。答曰,依允。尤甚不爲査報爲在守令乙良,爲先摘發罷職。以上內下記草
禁府啓目,鄭元弼刑問二十七次,李□吉三十五次,趙廷立一百三十九次,權井吉·鄭揄等各三次,卞時俊十三次不服,加刑。啓依允。鄭揄·卞時俊乙良,除加刑議處。
咸鏡監司書目,六月令遷新稷米過限待罪事。啓。傳曰,勿待罪事,回諭。朝報
上在昌慶宮。停常參·經筵。
夜三更,月暈。
下直,河東縣監裴仁亮,三陟僉使崔明簡,臨淄僉使李希仁。
禁府啓目,呼名官卞時俊所犯,元非一罪,而受刑十三次,一向稱冤,其間或不無冤抑,上裁,何如?啓削職放送。
傳曰,判尹李時白給馬。
咸鏡監司書目,利城限蘇復間,除挈眷事。
忠淸監司書目,扶餘呈,以大司憲李敬輿病重,上去不得,上疏上送事。
禁府,前僉使趙必達拿囚。啓。
領敦寧趙昌遠,廣州地沐浴呈辭。入啓。傳曰,給由馬。朝報
上在昌慶宮。停常參·經筵。
領議政李聖求八度呈辭。答曰,安心調理。
刑曹粘連啓目。答曰,改書之事,旣已分付,始役則使之停罷,亦甚顚倒,更爲處置爲乎矣。凡事相議擧行事乙良,依回啓施行。以上內下記草
答大司憲李敬輿疏曰,只遞本職。
吏曹啓曰,判書臣李明漢所啓,成均參下未免身,竝五十一人,而都目例出外,通計別遷,一年只出四五人,積滯如此之多,欲有變通之擧矣。傳曰,古例,何如?判書臣李明漢曰,以察訪·參奉,交差轉出,而參奉之規,近來亦爲廢閣,此則吏曹當爲擧行,而察訪則亂後變通時,爲參上者過半,參下甚少,變通未久,雖不可盡爲參下,而參上察訪十五處中,參商減下,以成均官員差下,俾無積滯之患,何如?傳曰,問于大臣處之事,傳敎矣。問于大臣,則益寧府院君·沈領府事議,在平時成均參下積滯之數,最多於三館之中,其時有登第九載,僅入實官之語,今日參下之數,至於五十一人之多,則雖壬辰以前之數,未必多於此時也。若待循次陞遷,則盛壯之年,未免衰朽之人,豈不惜哉?依平時濟用·司宰兩參奉小各司陞遷之外,參上察訪,降爲參下五六處,雖三十三朔,陞出六品,以爲疏通之地,似爲無妨,伏惟上裁。左議政議,登科十餘年之久,不得陞遷,果爲抑鬱,依李明漢所啓,參上察訪若干處,降作參下遞兒,以積滯之人差送,以廣遷轉之路,則似或疏通,伏惟上裁。昇平府院君領議政金瑬,完城府院君·姜判府事,病不得收議,大臣之議如此,上裁,何如?傳曰,依議。
司饔院官員,以都提調意啓曰,司圃署供上西果,自前六月爲始封進,例也,而物雖不實,市上旣出,則所當封進,而日日催促,無意封進,莫重御供,以致稽遲,極爲未安,當該官推考,色吏令攸司重治,何如?傳曰,允。
禁府照目,前登山萬戶鄭楡星,所江兵船,鎭前致敗,不爲動心,終始歇看,鎭下人民牛馬木同,多數被奪,亦不得周旋於其間,以致一鎭空虛,當初船隻致敗時,不爲明白處啓,且有自己木綿十同,稱以出兵之木,飭辭圖給之說,事涉殊常,罪決杖一百·流三千里·告身盡行追奪。啓功減一等。
掌隷院啓目,功臣賜牌數外,還本役奴婢等,趁不査報,守令罷黜,色吏頭目,全家徙邊條以施行事,各道監司處行移,何如?啓依允。尤甚不爲査報爲在守令乙良,爲先摘發罷職。
禁府,鄭楡〈星〉肅川徒三年定配。啓。
吏曹啓曰,臺諫有闕,政事,取稟。傳曰,明日爲之。朝報
上在昌慶宮。停常參·經筵。
藥房提調李溟,副提調李行遠啓曰,三伏已盡之後,秋炎甚酷,節序似不調,未審聖體,若何?調攝諸症候,比數日前無減否?臣等不勝區區仰慮之至,敢來問安。答曰,時無加減。
有政。以韓興一爲吏曹參議,李基祚爲吏曹參判,崔琇爲成均館學諭,李得新爲司饔院主簿,韓智一爲司圃別提,李克忠爲典獄主簿,李雲裁爲利城縣監,金壽賢爲大司憲,金霱爲刑曹參議,鄭知和爲吏曹正郞,鄭麟卿爲禮曹佐郞,金孝達爲通禮院右通禮,申冕爲成均館直講,鄭惟玄爲兼引議,田注雨爲軍器直長,康潤男爲軍器奉事,金擎日爲軍器副奉事,柳汀新爲軍器參奉。
傳曰,今下弓失,魚游島僉使金希參,會寧判官金埏處,上下。內下記草
吏曹啓目,小各司參奉,大臣收議中,只擧濟用·司宰,而平時則軍資參奉,亦在其中,通計三監是白如乎,丙子之後,此法俱廢不行,今依前例,三監參奉,皆以成均館參下差除爲白乎矣,三監時仕之人,因此無故遞職,以爲冤悶,勿論京外參奉,待其十一朔,推移換差爲白乎旀,察訪數,慶尙左·右道各一員,全羅道·忠淸·江原道各一員,合五驛察訪,以文官差送爲白乎矣,若無一定之處,則後日眩於奉行,慶尙左道則昌樂,〈爲〉竹嶺大路,右道則金泉,爲秋風嶺要路,全羅道則獒樹,爲湖營要路,忠淸道則栗峯,爲左道大路,江原道則保安,爲營下多事之地,此五驛蔭官除良,以成均參下遞兒,永爲恒式爲白乎矣,瓜滿當遞外,其餘乙良,待闕隨差,何如?啓依允。朝報
上在昌慶宮。停常參·經筵。
以平安監司狀啓,傳曰,如此凶年,境上往來,極爲有弊,勿爲迎候事,三道監司處,下諭。備邊司謄錄
領議政李聖求九度呈辭。答曰,安心調理。
掌隷院啓目。答曰,依允。未決奴婢,徑先放賣者,亦爲徙邊,似或過重,此一款,更爲酌處。以上內下記草
吏曹啓目,粘連咸鏡監司書狀云云,利城凋弊莫甚,蘇復間限三年除挈眷事,捧承傳施行,何如?啓依允。
禁府啓目,前僉使趙必達元情公事判付內,除刑推分揀。
掌隷院啓目,粘連啓下云云,賜婢數外,還本役奴婢,專不査報之意,卽當摘發罷黜,而以八月二十日定限之意,各道監司處移文,何如?啓依允。竝爲先推考。
又啓目,昏朝追崇一行及許筠辨誣一行等,賞賜奴婢等還本役事,各道觀察使處移文,何如?啓依允。
獻納南老星,自瀋陽入來啓曰,臣本無似,添屬□僚周年陪,以蔑效涓埃,似塾東還,實深悚恧,渡江之後,□雨連日,處處阻水,復命稽遲,逋慢之誅,固難逭矣。今玆新命,又出夢寐之外,行到瑞興,祗受有旨,兢惶感激,岡知攸措,臣當策勵庸鈍,奔走供職之不□,餘外莫缺臣於在瀋時,以淸譯申相復入送事,自上特下嚴命,繼有推考之□時,臣適以該房缺備局移文中,臣是應推之人也。竊念臣所冒,與庶官不同,推緘未畢,不可晏然行公,亟遞臣職。答曰,勿辭,退待物論。朝報
上在昌慶宮。停常參·經筵。
義禁府啓曰,趙必達分揀事,命下矣。放送之意,敢啓。傳曰,依啓。禁府謄錄
政院啓曰,臺諫事體,與庶官不同,身負推勘之罪,未及緘答,則決難行公,南老星以淸譯之事,旣承嚴旨,又有推考之命,其所引嫌,勢不可獲已,前日趙□爲正言,亦以在瀋推考之事,避嫌蒙遞,故臣等矇然捧入矣。今有還出給之命,不勝惶恐未安之至。此臺官留門而出,則聽批答之時,必待罪,承旨以上敎,傳勿待罪之意,今無批答,則承旨出接之事,臺諫又不可不爲待罪,而徑先出去,此事亦極狼狽,事體多傷,惶恐敢啓。傳曰,知道。然則以勿辭答之。
禁府,營將金默拿囚。啓。
大司憲金壽賢再度呈辭。入啓。給由。
院啓,獻納南老星,引嫌而退。文具歸來,適當霾雨之節,阻水稽滯,勢所固然,而以其時旣承嚴旨,重被推勘,則未及緘答之前,不可仍在言地,請命遞差。答曰,依啓。
吏曹啓曰,臺諫有闕,政事,取稟。
吏曹參判李基祚上疏。大槪,冒陳危懇,乞收成命,以安愚分事。入啓。朝報
上在昌慶宮。停常參·經筵。
修撰尹文擧呈辭。遞差。
吏曹參判李基祚辭疏。答曰,卿懇。卿才允合擢用,宜勿控辭,從速察職。
領議政李聖求十一度呈辭。答曰,卿辭至此,今姑勉從之意,遣史官傳諭。以上內下記草
事變假注書權興益病,代李郊。
大司憲金壽賢三度呈辭。入啓。加給由。
忠淸監司書目,今年農事無形,水沈覆沙陳棄甚多,令戶曹,〈旱〉田·水田,竝以特給陳災事。
又書目,淸州呈以修撰尹文擧病重,上去不得事。啓遞差。
答吏曹參判李基祚疏曰,省疏具悉卿懇。卿才允合擢用,宜勿控辭,從速察職。朝報
上在昌慶宮。停常參·經筵。
夜五更,有霧氣。
大司憲金壽賢上疏。大槪,老病甚劇,懇乞遞免事。入啓。答曰,遞差。
傳曰,政事,明日爲之。
禮曹,秋節已入,禾穀發穗之時,霖雨如此,四門禜祭,來二十六日爲始,三日止,知委各司,何如?啓依所啓施行。
平安監司書目,道內山郡各官水災慘酷事。
領議政十一度呈辭。入啓。傳曰,卿辭至此,今姑勉從之意,遣史官諭之。朝報
上在昌慶宮。停常參·經筵。
有政。以徐景雨爲大司憲,金就章爲兼春秋,李汝澤爲禮曹佐郞,權任中爲軍器寺正,尹順之爲兵曹參知,金振爲司諫院獻納,李得可爲通政。
備邊司草記。答曰,瀋陽入去者,不過十名云,從略減定。內下記草
政院啓曰,來二十六日四大門禜祭事,啓下矣。自昨日雨已開霽,仍爲祈晴,似非事天誠實之道,數日後若或更雨,則不卜日隨卽行祭,未爲不可,今日傳香,似宜姑停,何以爲之?敢稟。傳曰,依啓。
吏曹啓目,本曹佐郞朴宗阜除授後,過限未上來,改差。啓依允。
謝恩,獻納金振。
正言李齊衡啓曰,獻納金振,卽臣同生妹夫也,法當相避,請命遞臣職。答曰,勿辭,退待物論。
江原監司書目,辭職上疏上送事。
全羅監司書目,臣病重乞遞事。啓。傳曰,勿辭。調理察職事,回諭。朝報
上在昌慶宮。停常參·經筵。
藥房提調李溟,副提調李行遠啓曰,伏未審近來,聖候諸症,若何?霾雨浹月,風日不調,臣等尤不勝仰慮之至,敢此問安。答曰,與前一樣。
備邊司啓曰,各廛市民等,齊造呈狀曰,曾蒙國家恩德,受食還上,得以延命,日夜感祝,而今者舊穀旣盡,新穀未登,翳桑溝壑之患,迫在目前,請得庫陳穀,以爲陳時改色之地,臣等亦聞卽今飢餓之患,甚於已往,喁喁望嘯,晷刻爲急云,令該曹斟酌處置,何如?答曰,依啓。備邊司謄錄
吏曹粘連啓目,江原監司鄭廣敬辭狀事。答曰,如是强請,殊極不當,所宜推考是在果,姑先遞差。內下記草
院啓,正言李齊衡引嫌而退。相避之法,在下當遞,請正言李齊衡遞差。答曰,依啓。
刑曹啓目,粘連判下云云,前龍川府使李坦矣前任時,前官解由,必須官事十分無欠,然後方可成貼,而身在近邑,飽聞本府元穀不實之言,及爲其代,莫重解由,遽爾成給,罪杖一百·收贖·告身盡行追奪,何如?啓令禁府憑問處啓。
吏曹啓曰,臺諫有闕,政事,取稟。朝報
上在昌慶宮。停常參·經筵。
備邊司草記。答曰,渠輩有治裝之事云,海西只定四名爲乎矣,預備鷹子減除事乙良,依回啓施行。內下記草
慶尙監司書目,星州居前別坐李道昌等狀,據先正張顯光川谷書院從祀事,定奪事。
禁府啓目,粘連判下云云,李坦·韓灝拿囚一處,憑問處置,何如?啓依允。
李坦·韓灝拿囚。啓。
吏曹啓目,粘連江原監司上疏云云,伏見鄭廣敬陳疏之辭,其病勢,比前加重如是爲白置,數月內連上辭章,其爲情理,果爲切迫兺不喩,秋巡及時,□遠機務,皆不免淹滯,則官事亦甚可慮,似當有從速處置之事是白在果,藩臣進退,自下不敢擅便,上裁,何如?啓。如是强請,殊極不當,所宜推考是在果,姑先遞差。
江界府使宋國澤上疏。大槪,臣父母,皆年過七十,請令該曹考例處置事。入啓。啓下該曹。朝報
上在昌慶宮。停常參·經筵。
院啓,祥原郡守安光立削去仕版,南陽府使李尙馦罷職不敍事。答曰,依啓。禹尙中推考。內下記草
謝恩,戶曹佐郞奇震興,宣傳官李雨敬,司圃別提李得新。
慶尙監司書目,今此大雨,田畓損害,有甚於上年旱災,緣由馳啓事。
吏曹啓目,粘連啓下云云,江界府使差出之時,初則問議於廟堂,而擬望爲白有如乎,改望命下之後,只就座目官案,擇其曾經臺諫,曾爲守令,有聲績者,其數甚少,不得已以此人擬望爲白有乎矣。實未知□有三親老病,情勢之如是切迫也。法典三百里勿敍之語,似不當用於邊倅是白乎旀,前日穩城許遞,出於一時恩命,自下不敢援以爲例,上裁,何如?啓改差。
院啓,祥原郡守安光立,曾於丙子之變,以都元帥金自點軍官,當兔山之戰,率數十人,公然逃走,其時適因元帥被罪,得免刑章,至今聞者,莫不痛惋,而無取履歷,遽緩郡邑,朝家政體,豈容如是?事雖旣往,罪在罔赦,請安光立削去仕版。南陽府使李尙馦,爲人愚庸,處事無形,曾爲吉州牧使,其時方伯,置之下考,臣行遇,以暗行御史,行過其境,徇問政迹,則官庫板蕩,闔境怨咨,已知其貪婪不治之狀矣。及換本府,舊習猶存,專事肥己,一境之民,皆思渙散,畿甸大邑,日就蕩殘,加以綱常之獄,掩置不報,人言藉藉,莫不痛駭,如此之人,不可一日在官,請李尙馦罷職不敍。古阜郡守禹尙中,目不知書,猶且麤暴,到任之後,專事威虐,酗酒顚狂,濫用刑杖,至以稱念,招致不干之人,及其尸親,將發報於監司,則多出官穀,永不和解,其爲情狀,尤極痛惋,請禹尙中罷職。答曰,依啓。禹尙中推考。
慶尙監司書目,新寧呈,以今月初五日,下雨如注,水邊人家覆沙,漂流二人致死事。啓。傳曰,漂死人恤典擧行。朝報
上在昌慶宮。停常參·經筵。
政院啓曰,古阜郡守禹尙中推考事,命下矣。臺諫本以罷職論啓,推考承傳,不得捧之意,敢啓。傳曰,知道。朝報郞廳金漢老校正。郞廳林箕彬書。
上在昌慶宮。停常參·經筵。
院啓。答曰,旣已推考,不必罷職。
府啓,大司憲出仕事。依啓。內下記草
上在昌慶宮。停常參·經筵。
備邊司啓曰,臣等昨日先聞慶尙監司鄭太和,以月課軍器一事,待啓下粘目,則今年春間,因濟州牧使李時昉狀啓,今歲月課,亦爲停止之意,果爲明白定奪,行會八路,而到今矇然回啓,臣等顚錯之罪,益無所逃。再次回啓之時,猥陳顚末,正至成帖之後,傳敎乃下,而本司前回啓,與慶尙監司狀啓相違,不同之端,亶在其中,故傳敎中下問之意,未及於粘目頭辭,臣等不察之罪,又加一節矣。今年月課軍器,道臣旣依春間行會,知委列邑云,則依此施行之意,行移,何如?答曰,知道。當該有司堂上推考。以上備邊司謄錄
院啓。答曰,已諭勿煩。
傳曰,明日左相命招,使之卜相。
府啓,西路守令中文官擇遣事。
答曰,依啓。李球等事,風聞未必盡實,更加詳察,勿爲煩論。以上內下記草
上在昌慶宮。停常參·經筵。
藥房提調李溟,副提調李行遠啓曰,處暑已過,霾災未盡,伏未審此時,聖候調攝,若何?臣等區區仰慮之至,敢此問安。答曰,與前一樣。
左相命招,使之卜相。以崔鳴吉爲領議政。
傳曰,今年瀋陽入送鷹子,當以內官依前領送諸處所定之,鷹子畢到安州後啓聞事,平安監司處,預爲分付。備邊司謄錄
府啓。答曰,已諭。
刑曹草記。答曰,判書回還後,更爲詳察回啓。李學淵奴婢事
院啓。答曰,不允。以上內下記草
京畿監司書目,漣川呈,以大司諫兪伯曾病重,上去不得事。啓。本職及兼帶,竝遞差。
府啓,西路一帶,蕩敗已極,守令全不愼擇,微賤闒茸之人,比比有之,取侮貽弊,不一而足,誠可寒心。郭山郡守李球,本以松都市井之徒,及居本郡,往來商賈,無非親戚儕輩,接置衙軒,飮食流連者,日不下十數,非徒□,以爲取辱,其間弊端,罔有紀極,如此之人,不可一日在官,請李球罷職不敍。濟州三邑官員四人中,同姓之親,居其二,且俱是家在本道沿海之地,事體已極不便,而判官宣楫,爲人庸鄙,除授之初,已多物議,到任之後,專事剝割,絶島殘民,殆不堪命,聞者莫不痛駭,如此之人,不可一日在官,請濟州判官宣楫罷職。批答見上
事變假注書李郊病,代李。
忠淸監司書目,唐津呈,以正言李禬病重,上去不得事。啓。遞差。
吏曹啓目,司藝林得悅病滿三十日,改差。啓依允。
慶尙監司書目,仁同府使金應祖,曲庇吏民,罔念事體,不遵號令,必遂己意,罷黜事。
院啓,古阜郡守禹尙中,號爲壯士,曾有功勞,他日緩急,或不無可用之時,而百里之任,所關非細,不可以如是麤暴之人,臨民莅政,況到任之後,酗酒顚狂,用刑太濫,至以稱念,杖殺無辜,一境之民,如在水火,南來之人,莫不爲言,決不可尋常推考而止,禹常中請亟命罷職。批答見上以上朝報
上在昌慶宮。停常參·經筵。
府啓,李球·宣楫等事。答曰,不允。
院啓。答曰,觀其緘辭,而處之未晩,勿復煩論。內下記草
禁府啓目,李坦·韓灝一處憑問云云。兩人所供如此,上裁,何如?啓。答曰,兩人皆似無罪,更議處置。
弘文館啓曰,新除授副校理徐祥履,時在忠淸道堤川地,修撰沈大孚,時在慶尙道聞慶地,經筵入番事緊,請斯速上來事,下諭。傳曰,依啓。
兵曹啓曰,近來國綱不嚴,凡有施爲,有其名而無其實,文武朔試射,乃所以重其事,而若免無分,則卽自出去,不終定巡,常時不爲私習,據此可知,自今以後,凡文武官朔試射,不終定巡,而徑自出去者,推考,以爲觀德之地,何如?傳曰,依啓。以上朝報
上在昌慶宮。停常參·經筵。
訓鍊都監啓曰,今日甲冑分給之數,四百八十三部,未及分給者,只十七部,此則時方修粧,數三日內,可以畢役矣。此外又有馬兵將官所着甲冑及收拾舊甲冑改造之役,姑爲仍役之意,敢啓。答曰,知道。以上訓局謄錄
領議政崔鳴吉初度呈辭。答曰,不允批答。
府啓,濟州牧使宣楫罷職事。答曰,依啓。李球推考。以上內下記草
院前啓,古阜郡守禹尙中罷職事,停啓。
府啓,臣等將李球等事,備陳論列,而聖批以風聞不實爲敎,至於三啓,兪音尙閟,聖明何限爲幺麽一二守令,而不念兩邑無告之民生乎?臣等竊惑焉。李球本以松都市井之徒,濫受字牧之任,居官莅職,不稱之事何限,而至於織路行商,無非昔日之親戚儕輩,接置衙軒,飮食流連,貽弊見侮之狀,尤其著著,人所共知,非徒過人恥之,聞者莫不痛駭,如此之人,豈可使一日在官,以辱名器乎?請李球罷職不敍。宣楫爲人,不合字牧之任,人無不知,除授之初,已多物議,及居本職,剝民善事,其能事,而家在沿邊一帆風之地,肆爲貪饕,無有紀極,絶島殘民,殆不堪命,臣等所聞,實非泛然,請濟州判官宣楫罷職。批答見上以上朝報
上在昌慶宮。停常參·經筵。
府啓,李球罷職不敍事。答曰,勿爲煩瀆。
兵曹啓目。答曰,依啓。盡心進賦爲在刑吏·都將,量宜施賞。
司僕寺草記。答曰,新穀未登之前,差官下送,似未妥當,更議處之。以上內下記草
忠淸監司書目,忠州呈以校理兪榥親病,上去不得事,上疏上送事。啓遞差。
政院啓曰,李球推考事,命下矣。臺諫方以罷職不敍論啓,推考承傳不得捧之之意,敢啓。傳曰,知道。
府啓,李球曾爲旌義縣監時,所運之物,泊懸於豐德之境,其時臺諫,目見而知之,及其移拜他邑,以此坐罪,球之所爲,自前可知,今授本郡,可駭之事何限,而至於行商輻湊,飮食流連,貽弊一境,取侮吏民之狀,西來之人,有口皆言,臣等所論,實非泛然風聞之比,豈但以尋常推考,而市井之心,有所懲艾乎?請勿留難,亟命罷職不敍。批答見上
禮曹,祈晴祭施行事,已爲啓下,而政院啓辭,數日之後,若或連雨,則不卜日隨卽行祭,允下矣。霖雨不霽,不卜日初七日爲始,四大門禜祭,三日而止事,知委,何如?啓依所啓施行。
禁府啓,李坦·韓灝均有其罪,照律,何如?啓依允。以上朝報
上在昌慶宮。停常參·經筵。
備邊司啓曰,以本司祕密草記,傳曰,知道。金命吉之默無一言,極爲駭異,從重論罪,似可也事,傳敎矣。金命吉以北道接待時,同事之人,入彼應對之間,全無一言者,蓋有其由矣。當初命吉等入去時,渠問于臣曰,到彼渠首發論爭乎,趙衡擔當對辦乎?臣等以爲趙衡,以其時地方官,接待差官,則到今泂辨,實在趙衡,似不必同聲强聒,以致其慍,而趙衡若不能善對,則汝宜觀勢力辨,期於發明,可也,以此言送而已。大槪,趙衡詰問之際,渠亦有可證可辨者語,而終不一言,則其罪過重,姑待趙衡入來,問其曲折後處置,何如?答曰,依啓。以上備邊司謄錄
領議政崔鳴吉再度呈辭。答曰,不允批答。
府啓。答曰,已諭。內下記草
下直,寧邊府使朴省吾。
大司諫崔惠吉三度呈辭。遞差。
左承旨金尙三度呈辭。遞差。
漢城府東部牒呈內,部屬崇尉坊契居私奴韓奉亦,當日辰時量雷震致死事。啓。
政院啓曰,以禁府李坦等照律公事,傳曰,此律是乎?且兩人罪犯,似有輕重,承旨察啓事,傳敎矣。臣不能曉解律文,不知此律的當與否,而但前日奇晩獻,以未捧爲捧之罪,至於決杖徒配,則李坦之論罪,反輕於晩獻,未知何據,且有不計官事欠頉之如何,而泛然成給解由之失,則此律似非當律。韓灝之罪,不過以其時差員,不爲詳盡斛量而已。若與李坦,一體用律,則亦涉偏重,此公事還出給,使之改照律乎?敢稟。傳曰,李坦之成給解由,實因韓灝之徇私也。雖然,旣受其任,則所當各盡其職,何敢推諉於差員,而有若不得自由者哉?奇晩獻以未捧爲已捧之罪,定配,則以無爲有者,似不當只奪告身,其公事還出給,可也。
假注書金三樂病,代韓希卨。
府啓,郭山郡守李球,本以市井之徒,濫受字牧之任,前有貪贓敗露之跡,復有貽弊取侮之罪,臣等只爲名器不可不惜,殘民不可不恤,而力爭累日,天聽逾邈。豈非以風聞,而或出於失實,而且念其新舊替易之弊也?但今西路之事,一動一靜,朝發夕聞,臣等所論,非假人一二談而發,有何一分可恕之情,而止於推考而已乎?請勿留難,亟命罷職不敍。批答見上
吏曹啓曰,臺諫有闕,政事,取稟。
京畿監司書目,驪州呈以刑曹判書元斗杓,陳情乞遞本職及兼帶,以救病母事,上疏上送事。
傳曰,政事,明日爲之。以上朝報
上在昌慶宮。停常參·經筵。
藥房副提調李行遠啓曰,伏未審五六日內,聖候調攝,何如?不勝區區仰慮之至,敢來問安。答曰,與前一樣。
備邊司啓曰,兵曹啓曰,義州農軍,忠淸道四百名,今年正月入送,來十一月,當爲限盡,交替之軍,及今知委,方可趁期入送,而閏十一月·十二月兩朔,似無農軍用處,而事係重大,退期入送與否,令備邊司定奪,何如?答曰,允。以上備邊司謄錄
備邊司粘連啓目,錦川衛納米事。答曰,依允。納米事,今後使之勿捧。
禁府草記。答曰,知道。此兩人均有其罪,則竝晩獻例照律,以警後人。以上內下記草
謝恩,掌令尹珩,吏曹正郞鄭泰齊,部將吳海暹。
答刑曹判書元斗杓疏曰,省疏具悉卿懇。卿宜勿辭,待其可愈上來。
禁府啓曰,以政院啓辭,傳敎矣。奇晩獻以未捧爲捧之罪,決杖定配者,乃出於其時特命,戊寅年間柳恒爲襄陽府使時,以還上千餘石未捧,以捧上反作,事覺之後,該曹以杖一百啓稟,而自上以如此守令限年定配事判下,故晩獻七百石未捧之故,限年定配,此則還上反作守令也,李坦則不少解由,泛然成給,韓灝則一時差員,以不爲斛量,此兩人均有其罪。故考諸律文,則倉庫官□滿得代所收錢糧官物,竝令守支盡折,若無短少,方許給由,其有應食相訟交割之物,監臨盤點見差,不得指厫指庫交割,違者各杖一百云,此律與此人等罪犯,正爲相稱。故臣等相議照啓矣。臣等有司也,一遵金石之典照擬而已,豈敢有一毫左右出入之意哉?法如是而一傾之,古人之所以深戒者也。政院不深究奇晩獻杖配之由,今欲比而論之,極爲未安。況晩獻之杖配,可行於一時,豈可因此爲例乎?臣等意見,終始如此,惶恐敢啓。傳曰,知道。此兩人缺竝依奇晩獻例照律,以警後人。
政院啓曰,以禁府李坦事草記,傳曰,柳恒等事,似因解由觀出,其時公事相考以啓事,傳敎矣。柳恒論罪時,旣已如此,守令限年定配事判下,遂爲受敎公事,則卽一令甲也,其後權濬論罪時,亦依此照律,則此乃已施之律也。爲有司者,所當依此遵行,而奇晩獻照律之時,旣不遵此受敎,今又以出於其時特命爲辭,又曰,政院不深究奇晩獻杖配之由,今欲比而行之,極爲未安云。政院之欲遵受敎者爲未安,則有司之不遵受敎者,獨不爲未安乎?禁府回啓之意,實未可曉也。柳恒論罪公事,問于禁府,則其時卽已移送刑曹云,令刑曹搜得以來,則稱以不知去處,再三催促,終不來呈,其任他閪失之狀,極爲可駭,請刑曹當該郞廳推考,色吏囚禁,何如?傳曰,允。
府前啓,郭山郡守李球罷職不敍事,停啓。以上朝報
上在昌慶宮。停常參·經筵。
藥房副提調李行遠啓曰,伏未審此時,聖體調攝,若何?不勝區區仰慮之至,敢來問安。答曰,與前一樣。
備邊司啓曰,云云事,傳敎矣。今此年例農軍,冬前緊用與否,時未的期,而若不預爲之料度,則亦不無意外窘迫之事也。但調軍遠戍擧,正當嚴寒,則徵發重難,若値方農,則資送有弊,令該曹依前例定限,明年正月間,前期稟旨定日,知委於該道,何如?答曰,允。以上備邊司謄錄
夜二更,流星出奎星下,入室星上,狀如拳,尾長三四尺許,色白。
領議政崔鳴吉三度呈辭。答曰,不允批答。
戶曹粘連啓目。答曰,藍浦西糧納上的實與否,査問于差使員處置。以上內下記草
戶曹參判呂爾徵,楊根地掃墳事出去。
綾城府院君具宏上疏。大槪,陳情乞由,往立亡父碑石事。入啓。答曰,給由馬。
院啓,新除授大司諫金光炫,時在忠淸道洪州地,倍日斯速上來事,下諭。答曰,依啓。
領議政三度呈辭。入啓。傳曰,不允批答。
義禁府啓目,粘連鄭光弼子鄭樟擊錚判下是白〈有〉亦,昨因其子鄭樟擊錚公事,恰纔覆啓,已爲陳達爲白有在果,其中木花事,則柏子價引結收捧,雖是邑規是白良置,其所處置,已不分明兺不喩,爲親私用,則渠亦自首爲有去等,不可全然饒貸,斟酌定配,似爲無妨爲白乎矣,第御史書啓,事體重大,臣等不敢輕議,上裁,何如?削職定配。又啓目,粘連啓下是白有亦,李坦·韓灝等矣,李坦段,身爲本府府使,倉穀反庫之時,雖無監司眼同反庫之語,而所當終始同參,久陳與塵土乙,捉示分類,務爲得實之歸是白去乙,任他所爲,徒以不參反庫,爲今日執言之地分叱不喩,前官解由,官事無欠,然後方可成出,而不必計其年歲久近是白去乙,終乃成給,今之費說,事涉遁辭,韓灝段最只差使員,以承差往出,則必干李坦,雖言倉穀海運,久陳者外,萬無欠縮是如爲白有置。多數斛量,詳盡處置事良中,泛然久陳懸錄,塵土相雜之說,不少槪見爲白臥乎所,莫重反庫之事,以不當看是虛疎是白去等,兩人均有其罪,各決杖一百,告身盡行追奪,限三年定配,功減一等。
弘文館啓曰,新除授校理南老星,時在江原道原州地,副校理朴宗阜,時在忠淸道忠州地,經筵入番事緊,請竝斯速上來事,下諭。傳曰,依啓。以上朝報
上在昌慶宮。停常參·經筵。
戶曹判書李溟辭疏。入啓。答曰,省疏具悉卿懇。卿其勿辭,調理察職。內下記草
判義禁具宏等,聯名上疏。大槪,擬律失當,爲政院所斥,亟賜遞免事。入啓。
禁府,鄭光弼東萊府定配,李坦金化生有驛,韓灝平山寶山驛,徒二年半定配。啓。
司僕寺官員,以提調意啓曰,以本寺全羅·黃海·咸鏡等三道點馬差出事,草記,傳曰,新穀未登之前,差官下送,似未妥當,更議處之事,傳敎矣。上年未點馬之道,今年不可不送之意,前日已盡陳達,其中全羅則牧場多在海外絶島,趁風高前下去,可以未氷前,畢驅點,故速爲發送爲請矣。今承上敎,極爲允當,來月初旬前,新穀想已成熟,依前啓請三道點馬,預爲差出,望間發送,何如?傳曰,依啓。
注書李有淰服制,代假注書柳志立。
司憲府啓本,司圃別提李日新矣,供上西瓜,已出市上,而無意封進,罪杖一百,告身盡行追奪。啓功減一等,只決杖。
禁府,御營軍金百鎰辭連,孫泌拿囚。啓。以上朝報
上在昌慶宮。停常參·經筵。
備邊司啓曰,卽日伏見北兵使李言惕所報,則瀋陽入送松鶻,産於北道,此非常例鷹子之比,必於日寒後捉得,九月內,萬無送致安州之理云。欲於各道所定鷹子,一時入送,則內官領去,日期漸退,上項松鶻,則隨其捉得,追後入送,何如?答曰,允。備邊司謄錄
綾城府院君具宏等辭疏,禁府事。答曰,卿等宜勿辭察職。
領議政崔鳴吉四度呈辭。答曰,安心調理。以上內下記草
下直,慶尙都事朴瑍。謝恩,訓鍊主簿洪尙慶。
兵曹點馬,全羅道尹㻩,黃海道崔文活,咸鏡道李。
忠淸監司書目,瑞山郡守趙涑身病甚重,還官無期,罷黜,其代令該曹擇送事。
黃海監司書目,各邑馳報,據田畓禾穀,六七月兩度大水,兼之以蝗蟲之害,似無西成之望,令該曹從此處置事。以上朝報
上在昌慶宮。停常參·經筵。
義禁府啓曰,今據典獄署牒呈,則本署移囚金忠男所患染病,今已永差云,本府還囚之意,敢啓。傳曰,知道。禁府謄錄
全羅監司書目,兼任珍島呈據,靈光兩官船隻,濟州馬七十匹載來致敗,沙格三名生還,其餘沙格及馬匹,沒數渰死事。傳曰,恤典擧行。
平安監司書目,寧邊兼任雲山郡守馳報據,一境水死之人,多至八名,極爲慘酷事。
政院啓曰,注書李有淐同生弟故幼學李有妻金氏身死,服制已行四日,出仕,何如?傳曰,允。
全羅監司書目,康津縣客舍,七月十三日燒燼事。以上朝報
上在昌慶宮。停常參·經筵。
夜一更二更,月暈。
備邊司啓曰,頃日忠淸道鎭川居忠義衛李倜稱名人,願納大馬三匹云。其時有由入啓,令該曹依他例施賞事,蒙允捧承傳,而取見其馬,則擧皆瘦劣無用,故卽爲還給,前論賞承傳,勿爲施行,何如?答曰,允。
備邊司郞廳,以領議政意啓曰,因臣啓辭,儒將薦仍存事,傳敎矣。臺諫之言,愈往愈激,不宜與之相較,而其數過多,不必目之以將云者,皆是也,臣等昏謬之失,在所難免。臣之啓辭,實非有慳惜欲存之意也,被人嘲笑之後,不可受其指揮,揣摩其指意之所在,而改爲之耳。曺挺立則頃年相臣及銓官,回自灣上,皆稱其可合義州云。今超擢,非獨出於臣等之意,而昏朝大亂時,身經臺侍者,固爲不惡,豈但一挺立哉?其他所謂無非堂上一家之人及素所相切者,未知的指誰某,而物議譁然久矣云,則此薦雖存,何可用乎?臺論如此,而尙且仍存,極爲苟且,請亟命革罷,以謝人言。答曰,依前下敎,仍存勿改。備局謄錄
義禁府啓曰,罪人孫泌元情公事,姑停刑推,詳覈處置事,判下矣。此人等獄事,極爲重大,臣等聞見固陋,不敢輕易議覈,判府事具宏數日後,當爲還來,待其還朝,相議回啓,宜當。且朴晉明元情公事,則判府事未發行前,與之相議,似涉冤悶,速爲回啓云,以入之意,敢啓。傳曰,知道。又啓曰,李梃楗獄事,沙土相雜,査覈狀啓,已爲入來,而判府事臣具宏,以立牌事,山所出去,莫重之事,臣等不敢輕易議覈,待判府事還來,回啓之意,敢啓。傳曰,知道。禁府謄錄
領議政崔鳴吉五度呈辭。答曰,安心調理。
朴瀰掃墳呈辭。入啓。傳曰,給由馬。
吏曹粘連啓目。答曰,依允。且地之遠近,當初不爲擧論,則到今似難區別,一依事目施行,金鳴生亦爲依願成給。
刑曹粘連啓目。答曰,不無可恕之道,除受敎依律施行。以上內下記草
傳曰,祈晴祭祭官·執事,書啓。
兵曹啓曰,宣傳官·訓鍊都監將官等朔試射時,武臣兼宣傳官金成烈·李忠立·全義立,哨官李如薰等無分,依前例汰去,何如?傳曰,允。
兵曹啓曰,全羅·黃海·咸鏡等道,點馬差出事,本月初九日捧承傳,故旣已文臣循例擬差矣。本月初六日司僕寺啓辭,以武臣中解事勤幹之人,極擇差出事,今日始捧承傳,何以爲之乎?敢稟。傳曰,依司僕啓辭施行。
以平安監司寧邊水災狀啓,傳曰,漂沒人等,令本道恤典擧行。
禁府啓目,孫泌元情公事判付內,姑停刑推,詳覈處置。
修撰姜栢年三度呈辭。入啓。遞差。以上朝報
上在昌慶宮。停常參·經筵。
夜三更四更,月暈。
義禁府啓曰,罪人朴晉明分揀事,判下矣。放送之意,敢啓。傳曰,依啓。禁府謄錄
刑曹粘連啓目。答曰,依允。高成立等乙良,姑停刑推,講院公文相考處置爲乎矣,鄭弘衍乙良,拿推,文大軍乙良,令本道囚治,使貪鄙之徒,有所懲懼。
備邊司粘連啓目。答曰,依允。京畿監·水使處,亦爲行會。
刑曹粘連啓目。答曰,依允。張世昌依前定奪施行,克立·節哛免賤,後勿爲例。以上內下記草
京畿監司李景憲,章陵獻官綾原大君陪行事,出去。
慶尙監司書目,今年節晩,覆審都目,未及成帖,敬差官退限下送事。
傳曰,本月初七日祈晴祭獻官朴東緯等,各兒馬一匹,典祀官兼大祝孫會宗等,各上弦弓一張,諸執事許橚等,各不粧弓一張賜給。
刑曹啓目,粘連平安監司狀啓云云,前□川郡守李愈矣,本郡倉穀還上三百九十二石零,專無所捧,以未捧爲已捧懸錄,罪決杖一百,告身盡行追奪,依授敎限三年定配。啓。批答見上
捕盜廳啓目,賊人金男·入沙里等,殺人奪馬,旣已箇箇承服,竝只卽爲梟示,何如?啓依允。捕賊人論賞。
吏曹啓目,曹佐郞申濡,受由過限未上來,改差。啓依允。
注書李有渦受由出去,代假注書李惟源。
京畿監司李景憲落後入來。
刑曹,賊人入沙里·金男,西小門外梟示。啓。以上朝報
上在昌慶宮。停常參·經筵。
大司憲徐景雨三度呈辭。入啓。遞差。
藥房副提調李行遠啓曰,伏未審近來,聖體調攝,若何?不勝仰慮之至,敢來問安。答曰,與前一樣。
禮曹草記。答曰,如是支離,則兩殿日下外,各處進排生鮮價米分給,以省民弊。內下記草
領議政崔鳴吉六度呈辭。入啓。傳曰,安心調理。
吏曹啓曰,臺諫有闕,政事,取稟。
同副承旨南銑三度呈辭。入啓。給由允下。以上朝報
上在昌慶宮。停常參·經筵。
備邊司啓曰,前因本司啓辭,傳曰,金命吉默無一言,極爲駭異,從重論罪,可也事,傳敎矣。以趙衡入來後,問其曲折,處置覆啓矣,今者趙衡入來,問其曲折,則其詰問之際,所重專在於趙衡,故相與爭辨,而金命吉處,則絶無一言相及,故不得開說,勢所固然云,命吉治罪,何以爲之?敢稟。傳曰,然則勿爲治罪。以上備邊司謄錄
備邊司草記。答曰,依啓。其中我國人,則使之詳察勿送。內下記草
下直,南陽府使成夏宗。
文學李慶禮,前判官趙□,自瀋陽入來。
尙衣直長李命賓,柴場摘奸事,楊根地出去。
刑曹啓目,全羅監司啓本云云。魚夢濂作弊實狀及借軍築堰,亦不無貽弊之端,以此曲折,令本道別定剛明差事員,更加明覈,依法科斷後啓聞之意,行移,何如?啓依允。其時監司,先罷後推。
持平柳俊昌啓曰,臣本庸疎而不如人,未諳公事體例,吏挹案指曰,當署則□筆占位署,惟謹而已。大凡,各官色吏決杖,例於營門爲之,本府則但當行會於該道觀察使處矣。頃聞光陽邑吏,直致於京衙門決杖云,臣心以爲怪,取見元公事,則今年夏間,以光陽縣官吏推考,照本色吏決杖判下之後,本府直爲行移於本縣,招致色吏於京中,此則臣之未忝本職前事,而該吏至京後決杖,而頃移送刑曹之公事,則臣亦着押矣。臣以新入之官,當初直關捉來之擧,非所敢知,而移送刑曹之文書,旣已着押,則是雖下吏瞞告紛擾之致過,而臣之不能詳察,矇然着押之失,在所難免,用奸下吏,今方囚治,則所當引咎之不暇,而近緣賤疾危苦,累呈辭單,見告政院,今始扶曳來避,所失尤大,何敢晏然仍冒乎?請命罷斥臣職。答曰,勿辭,退待物論。
持平朴長遠啓曰,府吏舞文之罪,旣有摘發囚治之擧,臣身爲法官,不知首末,見欺於胥輩,矇然着押於其圖出移刑曹之文,則昏不致察之失,在所難免,所當引避,而近緣重傷暑濕,病勢苦劇,不得已冒呈辭單,而見却於政院,進退狼狽,一味惶縮,已有日矣。卽見持平柳俊昌避嫌之辭,臣之所失,與之無異,而賤疾方苦,今始來避,所失尤大,請命遞斥臣職。答曰,勿辭,退待物論。
綾城府院君具宏,立碑後入來。
府啓,持平柳俊昌·朴長遠引嫌而退,光陽色吏捉來之擧,初出於府吏之舞文,而且是前官時所爲也。旣到之後,移送刑曹,非大段害事,而方其圖出移文之際,未卽摘發,則似有不察之失,請持平柳俊昌·朴長遠遞差。答曰,依啓。
傳曰,政事,明日爲之。以上朝報
上在昌慶宮。停常參·經筵。
領議政崔鳴吉七度呈辭。答曰,安心調理。
備邊司粘連啓目。答曰,依允。且其時事目,乃是自此輸去之意,非謂貿易於彼地也。到彼貿納之穀,依事目許賣,殊未妥當,更爲酌處。以上內下記草
同副承旨南銑三度呈辭。入啓。遞差。
吏曹啓目,典籍李病滿三十日,改差。啓依允。
政院啓曰,新除授承旨金尙,時在黃海道白川地,請斯速上來事,下諭。傳曰,允。以上朝報
上在昌慶宮。停常參·經筵。
麟坪大君自瀋陽還來。
備邊司啓曰,趙衡等入往爭辨後督到一事,因此增怒,至於宮官規外出來,前頭詰責之端,必不中止,極爲可慮。各處所囚應送之人,今方區別擧行矣。但前日向化妻子傳書中,名付者居住姓名,未能詳知,當爲覈問於坡州囚禁趙愛日處,使之一一現告,而伏見坡州牧使李之華所報,則愛日病勢極重,決無生活之望云,此人致死之後,則憑問無地,請本司郞廳一員給馬,下送於坡州,與地方官,眼同査問,以爲譏得之地,何如?答曰,依啓。
又啓曰,伏見平安監司沈演,黃海監司任絖等所報,則瀋陽所送柏子·生梨·淸蜜等物,當爲依年例擧行,而至於生梨,則今年節晩,八月內,決無摘用之望,差過九月旬後,則庶可成熟摘取云,比年前差退入送之意,爲先移文講院,何如?答曰,允。
備邊司啓曰,伏見忠淸監司鄭良弼所報,則本道瀋陽所送紅柹,今年節晩,決難成熟於九月之內,非人力所及云,前頭差退之意,亦爲移文於講院,使彼中預知,何如?答曰,允。
傳曰,靜嬪,欲爲遷葬,而近處無可合之地云。平丘屬驛良門舊基,令該曹定給。
漢原府院君趙昌遠箚子。答曰,卿宜安心調理。
兵曹粘連啓目。答曰,依允。且今此割給之軍,所當依前定奪,移定於陸邑,而不爲擧論,似涉疎漏,更良察處。以上內下記草
京畿監司書目,良才察訪,呈以慶尙都事朴瑍以支供一事,侵責驛卒,令該曹處置事。
掌令權演三度呈辭。入啓。遞差。
吏曹啓曰,臺諫有闕,政事,取稟。
領敦寧趙昌遠箚子。大槪,伏受恩暇,沐浴而歸,落傷甚重,趁未肅拜,惶恐待罪事。入啓。批答在上
府啓,新除授大司憲南以雄沐浴事,時在忠淸道公州地,請斯速上來事,下諭。答曰,依啓。
禮曹判書李景曾初度呈辭。入啓。傳曰,調理出仕。
麟平大君,護軍卞三近,司果洪處亮入來。以上朝報
上在昌慶宮。停常參·經筵。
備邊司啓曰,城津僉使金命吉,自瀋還來,離鎭已久,卽當還送本鎭,有石崇率去之事,待備局結末,處置,何如?傳曰,使之速爲結末。備邊司謄錄
吏曹粘連啓目,林慶振事。答曰,其中一人兺,依前例施賞。
禁府粘連啓目。答曰,依允。李梃楗刑推得情。以上內下記草
咸鏡監司書目,會寧府使羅允素,甲山府使李益,縱婪不治,監牧官崔振善侵虐牧字,竝只罷黜事。
禁府啓目,趙廷立,刑問一百四十四次,權井吉八次,李英豪二次,李益吉四十次不服,加刑。啓依允。
又啓目,判下云云,天下之難測者獄情,彼此交昡,是非相蒙,誠不可容易論斷。金默曰,孫泌所爲是如爲白乎旀,孫泌亦曰,金默所爲是如,互相推調,端緖纏繞兺不喩,金百鎰·林祿·宋業成·宋尙立·金先男·金命立等所供,亦歸於孫泌,此人等一處面質,以爲辭聽·色聽之地爲白乎矣。柳廷益之名,不但累騰於各人之招,一行公論,必有所聞,廷益亦爲拿問,何如?啓依允。
領議政崔鳴吉八度呈辭。入啓。傳曰,安心調理。
禁府,柳廷益拿囚。啓。
京畿監司書目,延曙察訪鄭道榮,大君行次,不入雨具,至於盡濕衣服,不職大矣,罷黜事。以上朝報
上在昌慶宮。停常參·經筵。
備邊司啓曰,云云事,傳敎矣。當初石崇夫妻,出給金命吉之時,馬將告于帝前,陣中面給,則元非朴忠男任意之事,而經年之後,始發此言,以爲傳給金敬信云。至於屬公,以此見之,則此出於金敬信,入彼失對之致,而前頭周旋還贖,唯敬信能之,金命吉則似無所失,不當以命吉領另同石崇夫妻,令敬信押令入瀋,命吉還送本鎭,何如?答曰,金命吉率往陳辯,似當更爲察處事,傳敎矣。金命吉今番入往之時,石崇一事,發於鄭譯之口,而無辭情來,則今雖更往,決無陳辯得請之望,而金敬信則與朴忠男,有同骨肉兄弟之間,若欲還贖,容力有地,故請以金敬信入送矣。今承聖敎,更爲思量,則近頃石崇夫妻,令金命吉押來之說,亦出於彼中,金命吉遞任入送之意,敢啓。答曰,依啓。勿爲遞任。以上備邊司謄錄
備邊司粘連啓目,濟州船致敗事。答曰,依允。此事似非逢風致敗,使之嚴訊得情,以杜後弊。
府啓,海運判官洪柱一罷職不敍事,及憲府差押官推考事。答曰,依啓。柳推考。以上內下記草
江華留守書目,猥將憫迫情事,辭職上疏上送事。
禁府啓目,粘連平安監司啓本云云,龍川倉穀査覈啓聞,前後四度,巡巡不同,語甚矇矓,控揣實難,差使員推考,李廷楗罪狀上裁,何如?啓依允。李廷楗刑推得情。
吏曹,去夜巡檢時,西學分差典籍呂孝曾闕職。啓。
政院啓曰,以禁府李廷楗上裁事,啓目,傳曰,此回啓,欲爲分揀之意歟?承旨察啓事,傳敎矣。四度査覈,每巡不同,而塵沙相雜之穀,依然作石,使會錄之數,竟歸虛套,則語甚矇矓,控揣實難云者,雖似歸罪於色吏,龜玉毁於櫝中,是誰之過歟?廷楗之罪,隱然在中,上裁之啓,恐非欲爲分揀之意也,敢啓。傳曰,知道。
刑曹判書元斗杓,病親相見後入來。
禁府,司圃別提李日新決杖次拿囚。啓。
府啓,海運判官洪柱一平日作事,率多悖理,見棄於淸議,久矣。前在草土,頗有不詳之行,至於叔父田宅,公然奪占,其居鄕里,遠近厭苦。曾被重駁,尙不顧忌,不可使復齒於衣冠之列,而況海運爲任,號令列邑,所幹甚重,尤不可付諸此人,海運判官洪柱一,請命罷職不敍。延安爲府,素稱殷富,府使柳,以曾經臺侍之人,不念朝廷差遣之意,到任之後,專事肥己,置其父母於沿海之地,稱以榮養,海運于家,非止一再,已有人言,久矣。貪縱之事,愈往愈甚,駄載絡繹,多貿松都物貨,聞者莫不唾罵。況前爲朔寧郡守時,公然私造兩船於峽江上流,謗言至今未已,如此之人,不可久授饒邑,延安府使柳,請命罷職。外方官吏決杖事判下,則本府移文本道,例也,而府使敢懷受賂之計,乃於文書紛踏之中,偸隙瞞告,圖出光陽移文,直致本邑色吏于京中,其舞奸之狀,殊極痛駭。今方囚禁刑推,自有當施之律,而其時多官,放過不察,使五日啓下公事,中間掩置,今始粘啓,則不可謂無情之失,而全然置之,行文中着押之官,請竝從重推考。答曰,依啓。柳推考。以上朝報
上在昌慶宮。停常參·經筵。
藥房提調李溟,副提調李行遠啓曰,伏未審近來,聖體調攝,若何?今則八月將盡,新涼已生,招柳後聖諸御醫等相議,共定進御之劑,何如?莫重議藥之事,都提調時未出仕,臣等不敢輕議,而非但節候向晩,凡用藥之效,不宜久有間斷,臣等不勝區區之慮,敢此問安。答曰,近得例患之病,閉戶臥痛,已至十日,待此病差愈議藥,可也。
又啓曰,卽承近得例患之病,閉戶臥痛,已至十日之多敎,不勝驚悶之至。自前聖候惡寒發汗,有不得開牕戶之時,今之所患,亦此候耶?臣等與諸御醫相議,此症必因感冒而發,已至十日之久,不用和解之劑,恐或彌留,詳知症候,議藥以進,似不可緩,敢此更稟。答曰,此是例患之症,自前少無藥效矣。
備邊司啓曰,以趙衡等拿來決杖傳旨。傳曰,金命吉減等施罰,似可言于備局事,傳敎矣。金命吉當趙衡爭辨之時,果無片言可否,一體施罰,似無輕重之差,金命吉則依聖敎,減杖五十之意,敢啓。答曰,知道。備邊司謄錄
大殿,政院·玉堂問安。答曰,知道。
政院啓曰,柳推考事,命下矣。臺諫方以罷職論啓,推考承傳不得捧之矣。傳曰,知道。
府前啓,柳罷職事,國忌齋戒,姑停。
黃海監司書目,海州呈以知事鄭應聖病重,前進不得上疏,上送事。
大司憲南以雄沐浴後入來。以上朝報
上在昌慶宮。停常參·經筵。
藥房提調李溟,副提調李行遠啓曰,伏未審夜來,寢候若何?臣等昨承自前少無藥效之敎,不敢煩請,而與諸御醫等,反復相議,聖候雖是例患之症,必因一時傷感之所致,亦有症候之輕重。且凡病過十日之後,則似有變症,隨勢用藥,所不可已,而臣等待罪藥房,專未知聖候例患中的是何症,不勝惶恐㦖鬱之至。前日患豫之時,轉成煩熱,小柴胡湯,固非例患對症之劑,而亦有進用見效之時,臣等之意,必欲詳知症候,以爲議藥之地,更此仰稟。答曰,此是晝寒夜熱頭痛煩困之症,以此議藥,可也。再啓曰,卽承下敎,臣等招致崔得龍,待候於闕門之外,令諸醫與之相議,則晝寒夜熱頭痛煩困之症,初因外感所致,而漸至彌留,熱入血分。今則先用和解之劑,以治煩困之症,小柴胡湯,加生地黃酒洗,知母·麥門冬各一錢,黃連酒炒,山梔仁炒,羌活各七分,黃柏鹽水炒五分,連進三服宜當云,以此劑入之意,敢啓。答曰,依啓。以上藥房謄錄
京畿監司書目,新除授利川府使李斗陽無上來之期,令該曹處置事。
大殿,二品以上·六曹·大司憲問安。答曰,知道。以上朝報
上在昌慶宮。停常參·經筵。
藥房提調李溟,副提調李行遠啓曰,伏未審夜來,聖候所患,若何?昨日劑入小柴胡湯,已爲進御一貼耶?臣等不勝憂慮之至,敢此問安。答曰,症候一樣,湯藥已爲進服。政院·玉堂·大臣·百官問安。答曰,知道。
備邊司啓曰,瀋中衙門所送咨文,已爲正書矣,因便付送於節使之行,則似乎太緩,譯舌或伶俐武人中,與鄭譯顔面相熟者,擇出專差以送,如何?答曰,內官入去時付送,似爲便當。
又啓曰,今此聖節使之行,依近年例歲幣領去之意,敢啓。答曰,知道。
又啓曰,賓客韓亨吉當初入往瀋陽時,違越定式,偃乘駕轎,直至於瀋中柵門,重被詰責,轉致輕侮云,請從重推考,何如?答曰,依啓。以上備邊司謄錄
領議政崔鳴吉七度呈辭。傳曰,遣承旨傳諭。
府啓。答曰,棄驛人家,數必至少,稍遠處,使之仍居,未爲不可也。柳已爲推考,不必罷職。
知中樞府事鄭應星辭疏。答曰,省疏具悉。予甚缺然,卿辭至此,當勉副焉。
戶曹粘目。答曰,依允。三道各給三千斤爲乎矣,鑞鐵亦爲題給。以上內下記草
領敦寧趙昌遠沐浴後入來。
議政府左參贊沈器遠長孫好一身死,服制已行七日,出仕,何如?啓依所啓施行。
領議政九度呈辭。入啓。傳曰,遣承旨敦諭。
府啓,國家設驛之意,不亦重乎?分道遠近,擇地饒瘠,以置各驛,定百世不易之所,自朝宗朝以來,未聞以驛地,賜與宮家也。今因靜嬪遷葬事,敢請良門驛舊基,至下賜與之命,臣等竊以爲未安也。曾以保安驛田,賜東陽尉申翊聖,此則不過割給數頃之地,而其時故臣李貴,榻前陳啓,復還本驛,外議皆以爲得體也。臣絳,曾覩良門地形,驛館人家,皆在其處,實非空棄之地,今若折入於宮家山所,則所居之驛,將不得存接,所關尤重,決不可以聖上親愛之情,創開無前之弊,請還收良門驛基賜與之命。凡守令居官廉謹,則雖使疾怨之民,論其黑白,不敢顚倒是非,蓋無指摘之語,而亦畏公議之所在也。府使柳,若無貪鄙之事,則豈不審察於人言,而有所輕論哉?臣等竊聞之,一自暗行御史所啓之後,益無忌憚,專事縱婪,前後行言,不必覼縷,而以其大者言之,則初置其父母於內浦,稱以榮養,船運不絶,新造大家於其處,其後移置於喬洞,今則又置於松都,憑藉肥己之事,罔有紀極。至於駄載絡繹,多貿銀貨等事,有一名官,歷歷詳知,數其物目,憤罵於縉紳之間。臣等以爲柳居官,小有謹愼,則人言之藉藉,未必若是之甚也。罷職之請,已擾未減,豈但推考反爲自解之地乎?延安府使柳請罷職。批答見上
吏曹參議韓興一,掃墳後入來。以上朝報
上在昌慶宮。停常參·經筵。
藥房提調李溟,副提調李行遠啓曰,伏未審夜來,寢候,若何?昨伏承一樣之敎,聖候所患,已至累日,時無差減之症耶?臣等不勝慮悶之至,敢此問安。答曰,時無加減。
備邊司啓曰,伏見貳師李景奭等所報,則前日館所員役裁減時,醫官宋擎日之名,亦在其中,而更爲思量,則館中藥醫,只有鄭之問一人,常時藥服數稠疊,則每患窘迫,世子或有出行之擧,則嬪宮進藥之際,無他藥醫,而旣爲裁數啓聞之後,旋請仍存,亦所不敢云。此出於事勢之不得已,上項宋擎日,勿爲裁減,何如?答曰,依啓。
又啓曰,頃日貳師李景奭狀啓內,龍將爲其子喪完款,女人二名,願爲公贖,又送一病兒索價,不得已竝給贖價,故前後所給,至於四百八十兩,令該曹照例入送云。此意分付於戶曹,使之趁卽擧行,何如?答曰,依啓。在瀋之官,惟命是從,以致贖價日高,事甚不當矣。
又啓曰,今年歲幣,順付於節使之行,已爲啓下矣,到彼呈納之際,必有解事譯官,然後可以周旋,依年例張禮忠使之領去,而此時西路一人之加減有關,上項禮忠塡差於押領三人之中,何如?答曰,依啓。以上備邊司謄錄
江華留守許徽辭疏。答曰,省疏具悉卿懇。卿之憂國如家,予所嘉歎,勿以毁諭介懷,安心察任。
備邊司草記。答曰,依啓。去瀋官惟命是從,以致贖價日高,事甚不當矣。
府前啓。答曰,已諭。以上內下記草
大殿,政院·玉堂問安。答曰,知道。勿爲問安。
南兵使書目,惠山僉使李忠伯,爲人悖妄,不合邊將,侵虐土卒,且殺民牛,爲先罷黜事。兵曹啓目,粘連京畿監司狀啓云云,向前都事朴瑍,濫杖驛卒,責出支供之事,以監司狀啓見之,則極爲可駭,令攸司姑先從重推考,明覈處置爲白乎旀,公須位田陳起與否,收稅給驛事,數令戶曹及本道査覈施行,而出站事目,戶曹·宣惠廳,亦爲覆啓處置,何如?啓依允。
同副承旨李俔書啓,臣承命往諭于領議政,則臣素患痼疾,日漸沈綿,長與牀席爲伴,頓無出門供仕之望,不得已冒死呈單,恭俟恩遞而已,微誠未孚,天眷益隆,至遣近臣,諭以聖意,伏地感泣,不知所達云矣。傳曰,知道。
答知事鄭應聖疏曰,省疏具悉。予甚缺然,卿辭至此,當勉副焉。
刑曹啓目,粘連判下云云,全羅監司姓名移文吏曹,則回答內,己巳年似是權泰一,丙子之亂,文書閪失,憑考無路,據移文本道啓聞後處置。啓依允。
吏曹啓目,粘連京畿監司狀啓云云,利川府使李斗陽除授未久,未過限前,似難輕先處置是白乎矣,本道監司旣以上來無期,爲啓,災傷事,亦爲緊急是如爲白置,李斗陽改差,何如?啓依允。
領議政箚子。大槪,陳情辭職事。入啓。
龜城君箚子。大槪,御膳復設事。入啓。
上在昌慶宮。停常參·經筵。
藥房提調李溟,副提調李行遠啓曰,伏未審夜間,聖候,若何?小柴胡湯三貼,昨日已畢進御,而時無差減之候耶?聖候久未和解,臣等不勝憂慮之至,敢此問安。答曰,諸症自昨夕,稍似減歇矣。藥房謄錄
備邊司粘連啓目。答曰,依允。靑竹預爲入送,則不無乾枯不用之弊,此一款姑勿施行。
禁府粘連啓目。答曰,柳廷益身爲主將,旣不能覺悟禁斷,又不能擧名否知,爲將之道,似不當如是昏弱是在果,其經年遠戍之勞,亦不可不念,今姑分揀放釋。
又粘目。答曰,出柵之後,違棄將令,不爲査覈緣由,問于孫泌,處置。
龜川君晬箚子。答曰,箚陳之事,古今異宜,今勿爲慨歎,可也。
領議政崔鳴吉箚子。答曰,省卿上箚,予心缺然。目今艱危,非卿救時之才,決難弘濟,須勿控辭,臥閤論道,以副至望。
府啓,延安府使柳罷職事。答曰,依啓。良門驛基,令本道監司,人家遠近,詳察啓聞。
兵曹草記。答曰,人家遠近,査問定奪。
刑曹粘連啓目。答曰,此非關重文書,除加刑分揀。以上內下記草
下直,全羅都事張應一。
翊贊崔濯,自瀋陽入來。
上在昌慶宮。停常參·經筵。
藥房提調李溟,副提調李行遠啓曰,伏未審夜來,聖候調攝,若何?昨承下敎,諸症稍似減歇之後,水刺·寢睡興居之節,亦漸平復否?臣等無任區區仰慮之至,敢此問安。答曰,與昨無異。
備邊司啓,儒生庭試設行事,當初筵臣及主文之臣,啓達於榻前者,槪爲近來士子,專意講經,不爲製述,須有有時時課製興勸之擧,使之交修而竝務,此則非專爲取人之意,亦非武科對設之意也。今聞外方武士及儒生等,誤聞朝廷設科取士之言,裹糧遠來,隷業於都下者,其數甚多云。近年別科稀罕,士心頗以爲鬱,聞風興起,如是妄動,不可不明白曉喩,使之還去,而外議或以爲許多外方之人,遠來虛還,其心想必落莫,此係國家聳動擧措,因其聚會,對設武科,竝取文武若干人,以慰其心,亦似無妨云。對擧取人與否,令該曹從速稟旨定奪,俾無留連等待之弊,何如?答曰,依啓。
又啓曰,沿邊瞭望官査覈飛報之意,先通講院事,已爲啓下矣。粘目回啓文字,或有彼中可諱之語,故措辭改刪添入,自我暴白之言,以爲解惑之地,而講院移文草本,爲先封入之意,敢啓。答曰,知道。以上備邊司謄錄
備邊司粘連啓目。答曰,監司所爲,殊甚無誠,速爲罷造。
刑曹粘連啓目。答曰,依允。且通書之跡,旣不明白,則推徵於愛一,殊未妥當,此一款乙良,更爲酌處。
領議政崔鳴吉十度呈辭。答曰,安心調理。
刑曹粘連啓目。答曰,依允。金有慶以李立之言,一向加刑,似或過重,除刑推姑,以濫刑之罪,照律施行。以上內下記草
行司直鄭楷,覲親後入來。
京畿都事金鋿,道內儒生考講事,出去。
大殿,政院·玉堂問安。答曰,知道。
兵曹啓曰,漢城府啓辭,因兵曹啓辭,備忘記,靜嬪欲爲遷葬,而近處無可合之地云,平丘屬驛良門舊基,令該曹定給事,傳敎矣。凡葬山基垈,漢城府所掌,令漢城府覆啓施行,何如?傳曰,依啓事,傳敎矣。都城十里內,則本府主管,十里外則各有分邑,而彊界自別。今此良門驛,屬在永平地,距都城五息許,則有該道焉,本府越職擧行,前例所未有,令該曹考例,分付,何如?傳曰,依啓事,傳敎矣。驛站之設,其來遠矣,考諸史冊,始自新羅云,則排置之密,法條之重,至于我國,而纖悉無餘,故沿革之重,甚於郡縣,不特此也。各驛量其道里之遠近,參酌折中,分布設立,其不可移置也,審矣。經亂之後,雖或有廢棄處,尙且嚴督驛卒使還集,俾無郵傳斷絶之患,況玆良門,乃北關最重之地也,驛卒時方居接,酬應其役者乎?公家基址,國葬外絶無擅動之理,是以,在下者不敢希望,國家亦不得輕許,其意有在。今若一開其端,爭懷覬覦之心,則切恐郡邑驛站,將無復保存,而抑懼北關大路驛替,又隨而斷缺,公私利害,相去懸絶,揆以法理,決難定給,惶恐敢啓。批答見上
禁府啓目,各人等面質時,所供如此,臣等據此參之,因則三人爲證,猶可成獄,今者金默等七人,皆稱孫泌所爲是如爲白乎旀,大將柳廷益所言,亦以孫泌爲歸,孫泌烏得免罪?刑推得情爲白乎矣,金百鎰以都兵房,專管軍中之事哛不喩,柳廷益亦言其與孫泌同處是如爲白去等,獄事究竟間因囚以待爲白齊。至於金默·宋尙立·金先男·林祿·宋業成·金命立等段,以此事被繫,而已受刑訊,經年遠征,辛苦萬狀,其中亦有病重者,雖有現出緊歇之不同,而皆非身自首倡之類也。況將帥之命,爲其軍卒者,安得不從乎?古人曰,囹圄之苦,度日如年,此是切迫之辭也。此人等特施寬典,似爲無妨爲白置,上裁,何如?啓。批答見上
傳曰,政事,明日爲之。
領議政崔鳴吉十度呈辭。入啓。傳曰,安心調理。
府前啓,良門驛基,還收賜與之命事,本道監司査覈間,姑停。以上朝報
上在昌慶宮。停常參·經筵。
午未時,日暈。
藥房提調李溟,副提調李行遠啓曰,伏未審夜來,寢候,若何?昨承與昨無異之敎,聖候雖似差減,而時未收平復之效,臣等不勝悶慮之至。小柴胡湯,已爲進御,則似當更議他藥以進,敢此竝稟。答曰,昨今氣候,不如再昨矣。
備邊司啓,以宰臣處移文草,傳曰,皆涉矇矓,送船搜討二隻與否,此三款,皆似未妥,更議定奪事,傳敎矣。今承聖敎,更爲思量,則送船搜捕之說,果有後弊,皆涉朦朧之語,必增其疑,而二隻與否,似不當容査。故卽以循例之言,改付標以入,其中無所不用其極之無字,與無所不至之無字,語意重疊,竝爲付標之意,敢啓。且崔濯出來,爲日已多,不無懣然又促之擧,今此移文,不付於崔濯之行,爲先急送於義州,使之劃卽轉改,何如?答曰,依啓。以上備邊司謄錄
藥房提調再啓曰,卽者伏承昨今氣候不如再昨之敎,臣等不勝煎悶之至。聖候旣是例患之症,自知亦有或加或輕之時,卽當議藥以進,而必須診察脈道,然後方無未盡之患,請於今日入診,以察聖候,如何?答曰,此非難知之症,勿爲診脈。以上藥房謄錄
兵曹草記。答曰,金鍊除授,可也。
禮曹草記。答曰,依廟堂啓稟施行。以上內下記草
禁府啓目,前項孫泌旣爲身自犯之,雖有主將査啓之言,而渠之不得推覈,事勢當然兺不喩,渠雖巧說,無以自解。前日孫泌面質公事入啓之時,王府事體,不爲取服,則刑推啓請,乃是規例乙仍于,臣等遵依舊規,敢請刑推得情爲白有如乎,更考前案,則備局以首倡人梟示事,入啓定奪爲白有置,似不當饒貸是白乎旀,況以宋明生元情觀之,則伊州衛貿糧之事,亦稱孫泌陰囑生事是如爲白去等,厥罪尤重,上裁,何如?啓議大臣處置。又啓目,宋明生元情結末所供如此,上裁。啓判付內放送。
藥房三啓曰,卽承下醫官之敎,臣等亦以晝輕夜重之語,頗有致訝之意,再三商確,則柳後聖·崔明龍·朴頵等以爲當初症候,晝寒夜熱爲敎,寒者熱之始,而熱者寒之終,始則輕而終則重云。臣等待罪藥房,俱未曉解醫術,從其所言而書啓,不勝惶恐。更與諸醫等,反覆相議,有此別單書啓,敢爲仰稟。答曰,知道。
藥房,別單書啓,聖候初以晝寒夜熱,頭痛煩困之症,爲敎,臣等之意,晝寒夜熱者,以爲熱在氣分輕,熱在血分重,乃以晝輕夜重,爲參酌矣。卽者伏承聖候,晝頭痛時,發作寒縮·困惱·惡風,不敢開牕,夜無寒縮·頭痛等症,煩熱展轉,而不至大段之敎,以此更加商量,則此是熱之俱在氣血之分而然也。柴胡四物湯,加知母·牧丹皮·地骨皮各七分,黃柏鹽水炒,梔子仁炒,羌活·黃連酒炒各五分,先進五貼,宜當。答曰,依啓。
禮曹判書李景曾上疏。大槪,亟正臣擅減御供之罪,以爲人臣不忠者之戒事。入啓。以上朝報
上在昌慶宮。停常參·經筵。
藥房提調李溟,副提調李行遠啓曰,伏未審夜來,寢候煩熱轉展之症,若何?柴胡四物湯,昨於暮時劑入,自今日進御乎?臣等不勝憂慮之至,敢此問安。答曰,症候與昨無異。劑入之藥,昨已盡服。
備邊司啓曰,近因西路將命往來人聞之,則各站擺撥,自經亂後,一倍無形,貧寒軍卒,艱難立馬,僅得支過,而各其道內監·兵營軍官·牙卒因私出入者,及各官往復文牒,皆用撥馬。至於劫奪替騎,中盡之後,棄置中路,經日不還,故自義州至畿輔,撥幕人馬一樣瘦盡,將絶傳命之路云,極爲可慮。自本司累次申飭,非不勤至,而朝廷之令,無意擧行,亦可見國綱之不嚴矣。自今以後,規外濫騎者,成給馬文者,及各營各官之傳致公私文書者,竝一一摘發,論以濫騎之律,而先令各其撥將,撥馬騎往之人姓名,詳細置簿,每於朔末,使之直報監營,以爲收聚上送之地,何如?答曰,依啓。此必是監·兵使先犯之致,事甚無謂矣。以上備邊司謄錄
傳曰,今下弓矢,永建萬戶安應男給送。
司憲府照目。答曰,依允。照律爲乎矣,其中進詣試所者乙良,分揀。
禮曹判書李景曾辭疏。答曰,卿其勿爲待罪,安心察職。
領議政崔鳴吉十一度呈辭。答曰,安心調理。
司憲府啓目。答曰,欺罔之狀,極爲駭愕,拿推定罪,以警後人。
府啓。答曰,依啓。
禁府粘連啓目,孫泌事。答曰,依大臣議得嚴刑得情,金百鎰亦爲嚴鞫,以懲其同惡之罪爲乎矣,金點乙良,姑爲仍囚,宋尙立等乙良,竝放送。以上內下記草
司饔奉事鄭鯤溟,廣州地柴場摘奸事,出去。
禮曹啓曰,以備邊司啓辭,傳敎矣。前設庭試之擧,非本曹所敢議定,而廟堂之啓如此,上裁,何如?批答見上
弘文館啓曰,新除授應敎愼天翊,時在全羅道靈巖地,經筵入番事緊,請斯速上來事,下諭。答曰,依啓。
司憲府啓本,西學分差典籍呂孝曾,吏曹巡檢時,無緣闕直,罪笞二十,贖,依大典罷黜。啓功減一等。大殿,政院·玉堂問安。答曰,知道。
府啓,新除授掌令李□,時在忠淸道唐津地,請斯速上來事,下諭。本府書吏朴起生,以光陽縣色吏捉致京中事,圖書移文之罪,受刑仍囚之際,獄官不能檢飭,致令逃躱,事極可駭,請當該獄官從重推考。
禮曹參判李植,參議閔應亨啓曰,頃者鮮魚進排公事,臣等亦皆參聞,而意謂宣惠廳文書,必是的據,不爲審察矣。今者伏見龜川君燁箚陳之辭,則擅減之罪,歸於本司,臣等警惕震越,罔知所達。自國家屢經變亂,故御供闕略,殆不成樣,而該部臣僚,徒欽仰聖德謙損之至,耳目恬習,視若尋常事,有識固宜傷心。至於些少復役一條,臣等不自察職,慢忽放過,不覺陷於不忠不敬之地,此豈獨長官當之?臣等不勝惶恐,伏地待罪。傳曰,知道。勿待罪。
司憲府照目,粘連黃海監司査覈狀啓云云,今此江陰縣鄕所色吏等招辭是白在如中,與金珩緘辭,顯有異同。大槪,定監色出給米石,以爲存本取利之計者,各人之招辭如一,則似非金珩私自用下之事是乎矣,金珩之緘答,非但石數之不同,專欲自明,而無從實之語,難免其罪,上裁,何如?啓欺罔之狀,極爲駭愕,拿推定罪,以警後人。
禁府,金珩拿囚。啓。以上朝報
上在昌慶宮。停常參·經筵。
藥房提調李溟,副提調李行遠啓曰,伏未審夜間,聖候,若何?數日來症候一樣,時無差減之勢耶?臣等不勝憂悶煎慮之至,敢此問安。答曰,一樣。
義禁府啓曰,罪狀,大臣議讞,聖明裁判,臣等有司也,唯當奉旨推鞫而已。第考諸律文,雖無正律之可據,而亂言干犯於上者稍近之,罪係十惡,似不可尋常處之,特命三省鞫問,以重事體,何如?惶恐敢稟。答曰,依啓。
政院啓曰,三省事,命下矣。自前如有三省推鞫之擧,則例捧承傳於禁府及兩司矣,今則闕門已閉,明日待開門,兩司城上所命招之意,敢啓。傳曰,知道。禁府謄錄
謝恩,五衛將李祗先,會寧府使鄭楷,戶曹正郞□□□,靖陵參奉權斗亨,奉常判官具玹,金泉察訪李慶柱,典籍李有倡,兵曹正郞鄭有胄,惠山僉使金禮正。
藥房再啓曰,臣等伏見下醫官之敎,與諸醫等相議,聖候所患,有熱勢頗減,小便如常云,臣等伏念聖候彌留,萬機不廢,亦安得無煩惱之候也?方進柴胡四物湯,元材中生乾地黃·赤芍藥·黃芩加入中,知母·地骨皮·黃柏·梔子,皆淸涼治熱之材,亦合於淸利小便之劑,此藥連爲進御,宜當云,敢啓。傳曰,知道。
兵曹,庭試文武對擧事,命下矣。丙寅庭試武科初試,隨其入格而取之,厥後別試·初試,連以憑其入格而取之。上年庭試初試,則兩所各取五十人,以爲初試,此榜初因謁聖初試規矩,以此數試取,而其後以上候未寧,故仍爲庭試,今此初試,何以爲之?敢稟。傳曰,兩所各取五十人,可也。
禁府啓目,議于大臣,則益寧府院君議,在彼情犯,非在此耳目之所能及,禁府旣據各人所供,有此議啓,臣不敢有所異同,但國家斷之以法,嚴刑取服,然後方施典刑,孫泌罪犯雖重,以與陣前處決有異,伏惟上裁。領中樞府事李議,梟示境上者,乃卽軍中警衆之意也。今乃拿鞫,則與當初定奪之意,不同,而按獄之官,旣已獻讞,無容別議,伏惟上裁。左議政議,伏見各人招辭及主將柳廷益所供,則孫泌所犯,已明於諸人之招,主將亦詳知之,更無自解之地,若不以軍律處之,恐妨於他日陣上將令不似也,伏惟上裁。沈判府事議,伏見各人招辭及柳廷益所供,孫泌無以自解,所當依當初備局啓辭處置,但旣囚在獄按讞,則與陣上梟示者,不同,嚴刑取服,依律處斷似當,伏惟上裁。昇平府院君·姜判事·領議政病不收議,大臣之議如此,上裁,何如?啓。批答見上以上朝報
觀象監,未時,雷動電光。啓。
上在昌慶宮。停常參·經筵。
藥房提調李溟,副提調李行遠啓曰,伏未審宵晝之間,聖候諸症,若何?臣等不勝仰慮煎悶之至,敢此問安。答曰,諸症稍減。
政院啓曰,罪人孫泌,一時三省鞫問,宜當,敢啓。傳曰,依啓。禁府謄錄
大殿,政院·玉堂問安。答曰,知道。
領議政崔鳴吉十二度呈辭。入啓。傳曰,遣承旨敦諭。
禁府問事郞廳二,鄭有胄·李䅘。啓。
兵曹,庭試武科初試吉日,來九月初六日推擇。啓。
三省罪人孫泌·金百鎰原情。以上朝報郞廳金漢老校正。日記郞廳林箕彬書。
上在昌慶宮。停常參·經筵。
藥房提調李溟,副提調李行遠啓曰,昨日伏承諸症稍減之敎,臣等不勝喜忭之至。未審夜來,聖候比昨,若何?漸有平復之候耶?敢此問安。答曰,與昨一樣。藥房謄錄
鞫廳啓目。答曰,竝刑推得情。
領議政崔鳴吉十四度呈辭。答曰,安心調理。
院啓。答曰,風聞未必盡信,更加詳察,勿爲煩瀆。鄭鍵,令該曹相當職換授。以上內下記草
上在昌慶宮。停常參·經筵。
義禁府啓曰,金百鎰刑訊二次而死,或有姦巧之事耶?問于本府以啓事,傳敎矣。一時被囚諸罪人中,百鎰最爲姦黠,彼中曲折,無不詳知。當初孫泌請刑時,不爲竝請,仍囚以待者,欲爲盤詰事情後處置之意也。及其三省請設之後,百鎰初次受刑,已有垂頭不省人事者然,再次纔畢,氣息奄奄,臣等亦慮其徑斃,申飭醫官,使之十分救療,而終致殞斃。獄間有姦巧之事,臣等亦難保其必無,而大槪人之强弱,各自不同,百鎰被囚之際,諦見其人,則面色痿黃,頗有病形,三省訊杖,連受兩次,因此物故,或有其理矣,惶恐敢啓。傳曰,知道。
又啓曰,罪人金忠男,已爲承服,而當初兵曹移文文書,則以爲本曹印信僞造明白云,臣等詳考其文書,則印後加書明白,故刑推啓請時,以印後加書官員署押,僞着圖受,虛名料米等三件罪目推訊矣。今此照律,以此三罪擬照之意,敢啓。傳曰,依啓。以上禁府謄錄
藥房提調李溟,副提調李行遠啓曰,伏未審夜來,聖候,若何?柴胡四物湯,已畢進御乎?症候差減,而尙未平復,則似當更爲議藥以進,臣等不勝仰慮之至,敢此仰稟。答曰,湯藥已爲盡服,而時未快差,數三貼加劑入,勿爲問安。
上在昌慶宮。停常參·經筵。
藥房提調李溟,副提調李行遠啓曰,伏未審夜來,聖候,若何?聖候時未快差,湯藥加劑以進,臣等不敢退在,謹此問安。答曰,日漸差愈,勿爲問安。
禁府啓曰,罪人金忠男絶島全家永屬爲奴事,啓下矣。依例令該曹,家口推刷押送之意,敢啓。傳曰,依啓。禁府謄錄
備邊司啓曰,傳曰,唐船有無,平安監司不爲送船探視,每以矇矓之語狀達,使淸國致訝,農民失業,一向如此,則此事何日結末,彼怒何時小解耶?備局之默無指揮,亦似未妥,此意言之事,傳敎矣。所謂古阿致近處,一番送船,詳探西船已去之實狀,使彼中曉然洞知,則淸人詰責,或可少止。臣等非不思量,而彼方以商賈之潛通爲疑,此際我船往來於島嶼之間,則必入於彼邊遠遠瞭望之中,我情難暴,彼疑益深,臣等不敢容易指揮,邊臣不敢任意擧行者,此出於事勢之重難耳。且罷兵一事,曾因本司回啓,已爲知委,而淸北之軍,至今留岸,此則莫非監·兵使過於謹愼之致。當此收農之節,弊及軍民,事甚未妥,故監·兵使竝推之意,朝者已爲覆啓矣。臣等見事不明,致勤聖敎,不勝惶恐之至。且下海詳探難便之語,頃日略及於講院移文中,想必得達於衙門,此後彼雖瞭望我船之往還,或不至前日之疑惑,斯速入送偵探之船於古阿致等處,使之詳探之意,本道監·兵使處,行移,何如?答曰,依啓。備邊司謄錄
上在昌慶宮。停常參·經筵。
備邊司郞廳成楚望通計在喪前,仕已滿十五朔,依他例六品遷轉,何如?答曰,依啓。
上在昌慶宮。停常參·經筵。
自昧爽至辰時,有霧氣。
備邊司啓曰,農軍十朔相替,則海西之軍,閏月初旬入送,似當,使之更爲察處事,傳敎矣。今此湖西農軍初運二百名,則今年正月初十日京中逢點,同月二十五日到防,再運二百名,則正月十五日京中逢點,同月三十日到防矣。棄正月一朔,自二月計朔,則十朔之限,當盡於十一月,故海西軍一百五十名,十一月二十日及期調送,以爲閏月初一日,面看交代之地,南軍準朔之後,似不當加減日子。且海西之軍,只立四朔,則比之於千里遠戍,一自還家之卒,道里遠近及勞逸輕重懸殊,何以爲之?敢稟。傳曰,然則狀啓中九朔之限,何以至月十三日爲言耶事,傳敎矣。義州府尹,則不知農軍十朔定限,狀啓中有此九朔之說矣。說或九朔爲限,計之則準防之期,當盡於十月晦日,而謂之先運初七日,後運十三日云者,未知其由。大槪,當初兵曹,則以初運正月二十五日定限,後運同月晦日定限劃防,而千里赴戍之卒,或不無不得齊到之弊,本府不卽許防,到彼之後,必有日子之差進,又計大小朔,故此軍準防之期,似或有所進退而然也。彼此間差退準防之限,略加日子,付標以入,何如?答曰,依啓。以上備邊司謄錄
院啓。答曰,已諭。內下記草
上在昌慶宮。停常參·經筵。
庭試武科初試開場。
藥房提調李溟,副提調李行遠啓曰,前承日漸差愈之敎,伏未審數日來,平復之候,若何?水刺·寢睡亦如常否?臣等雖退在,不堪區區仰慮之至,敢此問安。答曰,諸症幾盡差愈矣。
備邊司啓曰,一自西船出沒之後,彼中過生疑訝,詰責之端,漸加一節,不可以口舌爭辨,又不可以文字發明,此後彌縫之計,不知所出。大槪,同船現形之初,劃卽飛報,留軍防岸,嚴飭瞭望,在我之道,無以加此,而彼無恕量之意,我在疑信之中,究厥所望,則莫非瞭望之顚錯,狀達之差誤,自想慮外之經疑也。臣等,卽者收聚前後狀達草本及邊臣瞭報,詳細取考,則一曰,當初二隻船,若還去復來,則各處候望,萬無不知之理,此二隻必是別樣船,疑其鱗次出來。一曰,放大砲三聲之多,載兵器可知。一曰,未辨船二隻,自椵島,指向身彌島南邊古阿致,上年漢船之來,聚集留泊處。一曰,辰時量,古阿致場,頃有烟氣,疑是其船相應之事。一曰,今則出沒近洋瞭望所及處,而觀其體製,似是漢船,其間形跡,不無可疑。一曰,雲霧捲後,詳盡瞭望,則西邊回入之後,同島山遮不得瞭望云。一曰,古阿致煙氣之船二隻,時未知去向,殊甚可慮。一曰,未辨船二隻,由車牛島外洋,指向椵島近洋。一曰,酉時量,回向椵島之二隻船,懸帆徘徊,落帆於衙門舊基前洋,望見則漢船明白無疑,同船二隻,回在其處,經夜後放大砲三聲之一船,則向入衙門舊基,一隻則仍留同處云。此等說話,雖自我平心見之,尙有節節可疑之跡,況彼中瞻聆乎?措語綢繆,以致國家有此難處之事,我無所失,而使人疑之,可謂不幸之甚矣。今此査問使鄭致和下去時,當初二隻錯認爲四隻者,及古阿致依入等語,憶料矇矓,誤爲瞭望馳報者,爲先覈出,以致其貽患國家之罪,何如?答曰,允。又啓曰,査問使鄭致和,明日將爲辭朝矣。査問頭辭,一從前日講院移文中說話,及瞭望邊臣等,發報矇矓者,治罪之啓,以此作爲問目,與本道監·兵使,一時坐堂,眼同捧招,聯名狀達之意,一一言送耳。且査問使狀達入送之後,姑爲留駐於淸北之間,以待結末上來之意,敢啓。答曰,依啓。又啓曰,査問使鄭致和東萊遞任之後,時付軍職,狀達之際,職秩差卑,殊無重其事別遣之意,鄭致和假銜承旨,何如?答曰,依啓。又啓曰,司鑰姜繼紀呈狀內,其兄繼綸以內局書員,陪從赴瀋,身死異域,願載屍身以來云,此路似難輕開,而但繼綸,雖曰下賤,因公身死,觀此情理,亦且矜惻,依願施行,何如?答曰,依啓。又啓曰,以姜繼綸屍身載來事草記,傳曰,屍身出來時,給其所載馬耶事,傳敎矣。姜繼綸屍身載來時,依前日講院書吏姜孝元例,私持馬一匹外,加給官馬一匹,而回還沿路,題給草料之意,敢啓。答曰,義州所在官馬入送出來時,使之次次給馬,此後以此定式。備局謄錄
領議政崔命吉十五度呈辭。入啓。答曰,省疏具悉。卿其勿辭,安心調理。
有政。吏批,以南銑爲兵曹參知,鄭鍵爲廣興倉主簿,金始蕃爲弘文館副修撰,鄭泰齊爲兼校書館校理,韓琂爲奉常寺正,李頤賢爲濟用監參奉,金壽賢爲弘文館副提學,申徽爲平安都事,李有溫爲禮曹佐郞,沈詻爲漢城左尹,金蓍國爲漢城右尹,李純馣爲成均館典籍,李英爲通禮院假引儀,廉元俊爲氷庫別檢,姜瑜爲兵曹正郞,具橚爲司憲府監察,鄭良胤爲戶曹佐郞,兪伯曾爲司憲府大司憲,方天壽爲文化縣令,高弘建爲瑞興府使,鄭時望爲安岳郡守,沈詻爲漢城府右尹,吳䎙·鄭昌胄爲兼司憲〈府〉持平,金后夔爲兼迎曙道察訪,李興祿爲成均館學正,蔡楙·李士瑀爲成均館學諭,李英發爲禮曹佐郞,李齊衡爲司憲府持平,鄭麟卿爲兵曹佐郞,南老星爲兼漢學敎授,李惟淸爲義盈庫直長,姜栢年爲司憲府掌令,成玧爲鎭川縣監,尹順之爲司諫院大司諫,李光勉爲南別殿參奉。出政目
禮曹草記,三名日方物事。答曰,問于大臣定奪。
傳曰,鄭致和不卽上來之事,極爲不當,推考。
院啓,柳琳事。答曰,推考。
刑曹照目。答曰,迷劣人所犯,論以重罪,實涉過重,今姑決杖放送。
備邊司粘連啓目。答曰,依允。且關外之役,似無一朝永罷之利,遼錦貿糧,穀賤之時,隨便爲之,官馬段置,限千匹姑爲仍存,俾無如前狼狽,似或宜當,更議處之。
禮曹草記,三名日方物復設收議事。答曰,大臣中不爲可否者過半,此必是不可之意也。
備邊司,旗竹送瀋事。答曰,輸運有弊,勿爲開例。以上內下記草
上在昌慶宮。停常參·經筵。
下直,査問使鄭致和。
備邊司啓曰,年例西北所送襦紙衣,此乃貧寒戍卒蓋體之資矣。今者忠淸道襦紙衣,擧皆薄劣,不得已擇其中稍優者捧上,而洪州·牙山·鎭川·懷德·保寧·淸安尤甚,所納無形,本道監司及各其官守令,竝推考,何如?答曰,依啓。又啓曰,瀋陽所送靑竹,曾因宰臣狀啓,分定兩南,使之待令矣,當刻侍講院移牒內衙門通事,以衙門意來言曰,皇帝藥用靑竹一駄,急急輸來云。同靑竹取來於南方,則日子漸進,必無及期入送之理,內局所儲靑竹,斟酌裁折,作爲一駄,急急輸送後,兩南所定之竹一駄,使之追後直納於內局,何如?答曰,允。又啓曰,瀋陽所送靑竹,先以內局留儲,從速入送之意,已爲稟定矣。卽者內局靑竹,取來看審,則色黃而枯,不合藥用,千里輸致之際,又必變色,不得已卜定南方,使之罔晝夜上來之意,依前例發馬,下諭,何如?答曰,允。又啓曰,今聞翊贊崔濯之言,則瀋中將官等,每請旗竹於館所,不可不從略應求云。旗竹數百介,令該曹隨使入送,何如?答曰,輸運有弊,勿爲開例。又啓曰,貳師李景奭狀啓內,李芿石來傳衙門之意曰,錦州軍兵六朔交替事,前已言之,今宜調入云。六朔定限,初不聞知,而今忽謂六朔定限者,未知其意也。大槪,旣發其口,必無停止之理,卽令該廳·該曹,稟旨擧行,何如?答曰,依柳廷益軍朔數交替,似當議處。以上備邊司謄錄
上在昌慶宮。停常參·經筵。
巳時午時,日暈。夜二更,月暈。
備邊司啓曰,以平安兵使金應海狀達草,傳曰,唐我之我字,極其妄發矣事,傳敎矣。今番現形之一隻,不待定奪,徑先狀達,涉於率爾。且唐我之我字,不當發於彼中疑惑之際,事極顚錯,請金應海推考。此後凡干下語之際,十分致察事,平安監司及義州府尹處,移文,申飭之意,敢啓。答曰,依啓。又啓曰,瀋陽所求旗竹入送事,昨日稟啓,而輸運有弊,勿爲開例事,傳敎矣。此出於聖上欲除沿路載運之弊,臣等似不敢更爲啓稟。竊聞彼中諸王及若干將官等,曾請於世子,已爲隨求許諾云。今若一切不送,則必爲無顔落莫之歸,旣許而不給,亦非待人之道,雖不得準數入送,量宜輸致,何如?答曰,依啓。又啓曰,以本司草記,錦州軍兵六朔交替,卽令該曹該廳,稟旨擧行,何如事,傳曰,依柳廷益軍朔數交替,似當議處事,傳敎矣。當初柳廷益等軍兵調送時,以十朔爲限,而八朔過後,徑先替還者,出於孫泌圖鑽之致,今者纔至六朔,遽發替代之說,未知其意所在也。凡軍兵交替暫朔則有弊,依聖敎以柳廷益軍朔數爲限之意,移文於貳師李景奭,及瓜而代已蒙勅許之意,使之明白言及。且令留館宰臣,從容觀勢,申申定限,俾無前頭迫催之弊,宜當,且今番調送,則異於往者之重難矣。今年春間,自新城還來之軍,御營軍·精抄軍·火兵竝元數九百名內,二百五十名則落留義州,輸運糧餉,三十九名則自願納馬,卽爲還來,物故者一名,小譯八名,雖除棄此數,尙有六百十一名,則與在錦應替之軍,其數適與之相符,渠等所受資裝雜物,曾因上敎,不爲還收,以待後日之用,今此調整,不過從成冊擧名,分付而已。但念南方之軍,遠入新城,往返數千里之程,所給資裝,幾盡消耗也,必矣。渠等旣知國家不收資裝之意,早晩有行,想必自料,臨期入送,渠必無辭,而新城虛往虛來之勞,理宜恕量,前授資裝之外,添給若干資裝,實係軫念遠戍之意,敢稟。答曰,依啓。以上備邊司謄錄
備邊司草記。答曰,今番之怒,出於監·兵使之不敏,似非趙衡之事爲祟也。然如是處之,亦似無妨。
傳曰,令李景奭卽爲還報,而地方官某邑官,朝廷欲問其罪,卽爲拿去。潛商之事,承旨鄭致和下來時,方査覈云云,似合權宜。且鄭譯若問富商之事,則知此輩無罪,今以移置爲言,則不無致疑歸罪之理,故未卽施行。然從當處置爲答,似可,竝爲議處。以上內下記草
上在昌慶宮。停常參·經筵。
辰巳時,日暈。三更四更,有霧氣。
領議政崔鳴吉十六度呈辭。答曰,遣承旨敦諭。
院啓,柳琳事。答曰,已爲推考,不必罷職。
領議政崔鳴吉處,敦諭啓辭。答曰,知道。遣內醫看病。
大司諫尹順之辭疏。答曰,爾懇。爾宜勿辭,調理察職。以上內下記草
上在昌慶宮。停常參·經筵。
朝有霧氣。
藥房提調李溟,副提調李行遠啓曰,伏未審數日來,聖候,若何?前承諸症幾盡差愈之敎,卽今調攝已平復否?臣等區區仰慮之至,敢此問安。答曰,時未快差。再啓曰,卽承時未快差之敎,不勝仰慮之至。聖候幾盡差愈,而久患之餘,猶未快復耶?若或某症仍留,未收平復之效,則似當有議藥之擧,敢此仰稟。答曰,自當從容調理,勿爲議藥。
備邊司啓曰,彼中朞祥之前,問安使雖不得趁期入往,日子太遲,則尤涉緩歇,問安使安獻徵,明日內發送,使之兼程馳往,何如?且金命吉決杖革職之咨,今將入送,而受杖之人,同時入往,似或不當,自本司酌量日期,差退入送之意,敢啓。答曰,依啓。以上備邊司謄錄
院啓,柳琳罷職不敍事。答曰,不允。
御營廳草記。答曰,資裝木,依前啓辭加磨鍊,一時行會。以上內下記草
上在昌慶宮。停常參·經筵。
下直,別問安使安獻徵入瀋。
備邊司啓曰,以御營廳錦州交替軍整齊待令事,草記,傳曰,資裝木,依前啓辭加磨鍊,一時行會事,傳敎矣。軍兵等前受資裝十二匹外,以六匹加磨鍊題給,領將則令該曹極擇差出,何如?且軍需銀子,當以資裝,一體用結磨鍊,而軍兵將官等所犯卜馬,則此軍前日入往時,卜馬半在灣上,以此給送,俾除結馬之役,似當,敢此竝稟。答曰,依啓。軍需銀子,亦勿分定。
領議政崔鳴吉箚子。大槪,云云。入啓。答曰,省卿上箚,予甚慮念。卿疾病雖深,年齡未衰,須體至意,臥閤論道,以副如渴之望。
有政。吏批,以具鳳瑞爲承文副提調,安廷燮爲戶曹正郞,李壽仁爲禮曹正郞,魏廷喆爲甲山府使,宋國澤爲同副承旨,邊孝誠爲掌樂院正,尹珩爲兼司憲府掌令,許穡爲兼春秋館記注書,崔應國爲軍資監主簿,柳箮爲儀賓府都事,洪茂績爲刑曹參議,鄭信道爲長淵府使,李汝澤爲兼高山察訪,李厚源爲承政院左副承旨,李俔爲承政院右副承旨,尹瑛爲奉常寺參奉,李更生爲羅州牧使。出政目
備邊司草記。答曰,依允。其不答之罪,不可不懲,使之決杖。
府啓。答曰,柳琳未有現著之罪,諫院草無虧欠之失,竝勿煩論。且廷試退行事,問于大臣。
備邊司草記。答曰,依啓。軍需銀子,亦勿分定。以上備邊〈司〉謄錄
上在昌慶宮。停常參·經筵。
備邊司啓曰,丁丑經亂之初,三名日方物,限三年停罷,曾有成命,至庚辰正月爲始,可卽復舊,而自上特念凶歉,不許復設,上年又下姑徐之命,群情缺然,或有未妥之意,只爲仰體聖意,不敢煩請。今年則農事稍稔,且以權罷之限三年之後,又過三年,故頃日有司之臣,玆陳復設之啓,自上詢問大臣,而諸大臣中,雖有病故,未及獻議,人臣享上之意,初豈有異同?況聞原任大臣之意,亦以久未復設爲未安,而適於其時,俱緣身病,未得一時獻議。至於招致該郞,言道右意,享上莫重之禮,當行而不行,至於此久,不但下情鬱抑,其在事體,欠缺莫甚,請令該曹從速擧行。答曰,姑徐。又啓曰,錦州交替軍加給資裝,及軍需銀子該入雜物所把卜定竝磨鍊,別單書入之意,敢啓。答曰,知道。以上備邊司謄錄
備邊司粘連啓目。答曰,依允。觀此圖形,則舊水營永爲棄置,事未妥當,依此啓施行。又粘目。答曰,依啓。李景奭使之速爲回報。
掌隷院粘連啓目。答曰,依允。咸平等官守令乙良,更良推考。以上內下記草
上在昌慶宮。停常參·經筵。
備邊司啓曰,戡蠻移營事,柳琳狀啓,本司粘目判付內,啓依允,觀此圖形,則舊水營永爲棄置,似未妥當,依狀啓施行事,命下矣。臣等竊念舊水營,距釜山三十里之外,今則港口淤塞成漸泥生,決非藏船之地,且當壬·丁之亂,不能得力,故頃年戡蠻移設時,棄舊而取新者,亦此意也。多大浦形勢甚便,唯其地窄,故不敢容易移營,而無馬牧場,旣已許屬,此後不患土兵之無生理矣。況在營待變,異於等閑關防,一方之安危,邊圉之存亡,係於呼吸之間,則無冬無夏,待變於要衝者,實爲今日之勝算,何可爲土兵等顧戀田土之意,兩處設營,違誤機宜哉?加之以昔年舊水營留鎭時,風和六朔,例爲待變於釜山,一年之內,半在釜山,半在本營,調發舟師,一往一來之間,其弊無窮。機張稍近於釜山,尙有此弊,則多大浦之距舊營,道里頗遠,如或兩地設營,將使一營舟師,疲於往來而已。臣等與本司堂上中,曾經統制,備諳利害之人及纔遞道任,新規形勢之人,商議熟講,敢此申稟。答曰,此營設置之意,似在於兼察東西,永爲罷棄,恐乖本意也。今此持難,非爲土兵,領相出仕後,詳議處之。啓曰,云云事,傳敎矣。頃年因本道監司狀啓,有此戡蠻移設之擧,其時群議,皆以爲便好,而曾未數年,又有不便之言,沿革重事,其不可輕議如此。大槪,水營移設,爲本道大擧指,何可不問於監司而處之?移文該道監司,親往巡審,將統臣狀啓,本司回啓及前後判付事意,商確便否,以其所見,先爲啓聞,然後更加參商,啓稟處置,方合事宜。明年春訊,只隔五六朔,若不前頭議定,必有後時之歎,勿得遲延,趁速巡審啓聞之意,竝爲移文,何如?又啓曰,貳師李景奭所報文牒,監封以入矣。李景奭出來頗欠,彼必懣然遲之,査覈形止,爲先狀達,然後擧行云者,實合權宜,敢啓。答曰,今此所報中,似無爲先狀達之語,唐船所過之處,使之依所報,急速査覈,卽爲還報。以上備邊司謄錄
校檢朴英喆上疏。答曰,省爾上章,嘉爾愛君憂國之誠。疏辭無非格言,予當惕念而採用焉。傳曰,因予憒憒,言事者絶無,言念昔日,恤懷慙靦。今觀此疏,其辭意頗直,且有戀闕之情,予再三披閱,深庸嘉尙。今下貂皮耳掩,特爲賜給,以表予意。以上內下記草
上在昌慶宮。停常參·經筵。
昧爽,流星出自天中,入南方天際,狀如鉢,尾長三四尺許,色赤。
義禁府啓曰,本府都事,今此庭試,盡爲入場,依前例假都事八員,令該曹差出,各處察任,何如?傳曰,允。禁府謄錄
有政。吏批,以尹絳爲成均館司成,尹瑛爲校書館著作,吳䢰爲仁川府使,金元立爲司憲府掌令,沈東龜爲司憲府執義,李袤爲司憲府持平,鄭基廣爲鐵原府使,李正英爲禮曹佐郞,柳碩爲成均館司藝,閔聖徽爲刑曹參判。出政目
備邊司粘連啓目。答曰,依允。且疏中所謂兵·水使進上,各官許多進上云者,殊極虛妄,令本道監史査考啓聞。內下記草
副提調李行遠啓曰,前承從容調理,勿爲議藥之敎,數日以來,不審聖候調攝,何如?敢此問安,竝爲仰稟。答曰,時未快差。
上在昌慶宮。停常參·經筵。
吏判兼大提學李明漢疏。答曰,今省卿意,情外之謗,不必介懷,宜勿控辭,安心察職。內下記草
上在昌慶宮。停常參·經筵。
明政殿庭試設場,入門儒生二千三百二十五人。
下直,入瀋譯官趙孝信。
府啓。答曰,依啓。持平李袤萊事,下諭,柳琳事,已諭。
綾城府院君具宏箚子。答曰,省箚具悉。卿其勿爲待罪,安心察任。
司諫李行遇辭疏。答曰,爾懇。爾無所失,勿辭察職。以上內下記草
上在昌慶宮。停常參·經筵。
夜五更,有霧氣。
藥房都提調崔鳴吉,提調李溟,副提調李行遠啓曰,聖候患豫,將至四十日,中間雖有幾盡差愈之敎,而近又連下時未快差之敎,此恐是症候往來而然,似不可不加醫治,待其自愈。況前頭寒節漸近,自上寒熱之候,若猶有餘症,則後患不勝言,臣等無任憂㦖之至,必欲詳知近日聖候,敢爲仰稟。答曰,近日所患,已爲差愈。再啓曰,伏承聖敎,近日所患,已爲差愈,誠爲當幸。八味元,乃中年後不可廢之藥,在聖候尤爲對劑,似當趁今議定劑進,柳後聖亦爲昨日招來,與崔得龍及諸御醫,相議加減,何如?答曰,依啓。藥房謄錄
有政。吏批,以李時英爲兼安州牧使,沈譔爲成均典籍,韓後英爲典獄主簿,具鳳瑞爲平安監司,閔應蹇爲宣川府使,丁好恕爲寧海府使。
上在昌慶宮。停常參·經筵。
自昧爽至辰時,有霧氣。
備邊司啓曰,本司有司堂上具鳳瑞外任,代以吏曹參判李基祚差下,何如?答曰,依啓。備局謄錄
刑曹粘連啓目。答曰,依允。高時鳳乙良,除刑推,決杖放送。
平安監司具鳳瑞辭疏。答曰,卿才實合此任,宜勿控辭,速往欽哉。
府啓。答曰,所論似過,勿爲强煩。以上內下記草
上在昌慶宮。停常參·經筵。
下直,平安監司具鳳瑞。
冬至方物封裹。
府啓。答曰,已諭。
副提學金壽賢箚子。答曰,卿懇。卿其勿爲固辭,勉强行公。內下記草
上在昌慶宮。停常參·經筵。
有政。
吏批,以姜栢年爲弘文館副校理,李爲禮曹佐郞,沈熙世爲弘文館修撰,金振爲弘文館副校理,卓爾崙爲北部參奉,申翊亮爲戶曹參議,李道基爲繕工監假監役,柳道三爲成均館直講,河榏爲長興庫奉事,吳挺垣爲健元陵參奉,李䅘爲司諫院獻納,南老星爲宗簿寺正,洪命一爲司憲府執義,李後山爲司諫院正言,吳義民爲司僕寺主簿,靈昌守格爲靈昌正,裵命全爲尙瑞直長,徐祥履爲司諫,權澺爲司憲府掌令,李正英爲司諫院正言,李益基爲繕工監役,朴惟吉爲算學敎授。出政目
訓鍊都監草記,甲冑造作處匠人等事。答曰,監役官吏及匠人,分輕重論賞。內下記草
上在昌慶宮。停常參·經筵。
備邊司郞廳,以大臣意啓曰,累年飢饉之餘,幸得稍稔,外方民生,庶幾少蘇,但聞木花大無,幾於絶種,而例納貢賦,將不可廢,則綿布太貴,穀價太賤,商賈攫十倍之利,而農民重困,事甚可慮。着令該曹,另加參商,就應納綿布中,或緩其期限,或代捧米穀,以寬一分民力。且京外官納綿布升尺,自有定制,而近來踰濫太甚,雖累申飭,終無實效,無乃當今痼弊,其在常時,猶爲可惡,況當今日,寧忍爲此?供倭輸幣,固難自由,其他兵曹步木,各司奴婢身貢,砲保價布及兵·水營所納,一遵祖宗朝定式施行,如有犯者,隨聞摘發治罪之意,知會京外,俾蒙實惠,宜當,敢啓。答曰,依啓。又啓曰,昨日統制使狀啓回啓,有疎漏處,改付標以入之意,敢啓。答曰,知道。統制使薦,李顯達·李浣·金俊龍,平安道淸北兼助防將望,行宣川府使閔應蹇。以上備邊司謄錄
傳曰,今下弓矢,會寧府使鄭楷,惠山僉使金禮正處,給送。
府·院啓,柳琳拿問事。答曰,依啓。
領·左相啓辭。答曰,兩司所啓,已爲允從。內下記草
上在昌慶宮。停常參·經筵。
夜一更,電光。四更,月傍有赤氣。五更,流星出車星上,入八穀星下,狀如拳,尾長三四尺許,色赤。
備邊司啓曰,傳曰,旗竹入送之數,何如是之多耶事,傳敎矣。本月初七日因翊贊崔濯之言,旗竹數百箇啓請入送,自上以輸運有弊,勿爲開例爲敎,初八日又以雖不得準數,量宜輸致之意,入啓蒙允,而箇數則未及更稟矣,今承下問,不勝惶恐,敢啓。答曰,知道。此事極爲不當,當該堂上推考。又啓曰,錦州入送軍兵退限之意,別遣禁軍,火速行會,宜當。宰臣狀啓,所謂定奪衙門者,果是準十二朔之意,而淸國號令,變易無常,不可準信行會中,以軍期稍緩,姑勿發送,更待後日,分付之意,論理移文,何如?答曰,依啓。備邊司謄錄
上在昌慶宮。停常參·經筵。
夜五更,流星出車星上,入八穀星下,狀如拳,尾長三四尺許,色赤。
義禁府啓曰,以柳琳拿來事,啓目,新統制使下去後,拿來似當,前規相考爲之事,傳敎,據本府無前規,相考無據事,覆啓事。答曰,知道事,傳敎矣。元啓目還入之意,敢啓。答曰,統制使與兵·水使無異矣。禁府謄錄
上在昌慶宮。停常參·經筵。
自卯時至午時,日暈。夜五更,流星出車星上,入八穀星下,狀如拳,尾長三四尺許,色赤。
庭試文科放榜。
義禁府啓曰,云云事,傳敎矣。戊寅年全羅兵使李稷拿來,及辛巳年全羅兵使李時永,丁丑年慶尙左水使文載道,庚辰年全羅左水使孫泌等拿來時,竝無交代之事,而但丁丑年北兵使李沆拿來時,新兵使下去後拿來事,傳敎,故其時新兵使李顯達下去交代後拿來云矣,敢啓。傳曰,依李沆例爲之。
有政。吏批,以李敬輿爲禮曹判書,趙全素爲司憲府持平,崔茂爲司僕寺主簿。
上在昌慶宮。停常參·經筵。
夜二更,流星出羽林星下,入南方天際,狀如拳,尾長三四尺許,色赤。
備邊司郞廳,以大臣意啓曰,本朝先寢穆·瀷·度·桓四祖外,皆遺失其處,其說載於李穡所撰太祖大王先墓記中,至於太白山蘆洞,有穆祖考妣陵寢之言,未知根於何處,而粵自祖宗,迄于宣廟,蓋常屢求而不已,事在三陟官謄錄中,此誠我列聖無窮之遺恨也。聖上龍興,孝理維新,奉先之道,一出至誠,第以先朝故臣死亡略盡之後,生新進聞見未逮,無有以列聖故事,仰聞於天聽者,遂使祖宗朝世世勤求之意,未免久廢,誠可爲嘅。昨年李明漢爲江原監司時,如承命往審其所,上蘆洞圖形,不似尋常之塚墓,在成廟朝,蓋已求得此地,議于大臣,只禁撨牧,不爲封植,及宣廟朝監司鄭澈,請加封植,其時亦議大臣,且依成廟故事,蓋終未敢保其眞的也。三陟近境民間相傳,以爲成廟所得,非眞蘆洞,蘆洞實在黃池之上,而有人偸葬其中云,宣廟庚辰,因三陟府使黃廷式上疏,一番大索,其後己丑·庚寅,又連歲下敎尋覓。蓋成廟所得,旣不敢保其眞的,而又聞偸葬之言,則其在追遠至情,固不得諉以民間訛傳,而莫之省也。聖朝昨年求索之擧,實出繼述祖宗之意,而所審之地,不過成廟所已得,而疑不敢決之處,則其不可遂止不求也,明矣。朴之英之言,似出三陟民間所傳之餘派,而語涉忘味,人多疑訝,然虛實間旣云,自知其處,則姑依其言,一番試訪,何害於事?其時臺諫之論,至今猶有餘議。五六年前,有一士人,逢嶺南老僧雪英爲名者,年八十餘,自言少時,曾致尋墓之役,而求之未盡其道,至今迫恨不已云。此僧存沒,今不可知,試令該道,尋問諸刹,儻或生存,可以得其詳矣。蓋自祖宗朝尋墓一事,每委諸方伯,方伯之行,徒多廚傳騷屑之弊,適增愚氓惶感之心,求之愈勤,得之愈難。凡閭巷小民,動多忌諱,私問則以實相告,官詢則反匿其情,今日之擧,必如唐太宗私遣近臣,誘取蘭亭之爲,然後方可得其實矣。竊念安東·三陟兩官,在於太白山之東西,而見任守令,皆有識之人,誠以此事,專責兩官,使之會同相議,合心協力,勿拘期限,務爲方便。聞見如雪英·朴之英輩,竝許參採,以廣尋索之路,其他村翁巷老,竊言是事者,無不以私探訪,至誠以詢之,多方而求之,則或不無萬一之冀,雖使不得,亦無遺憾矣。目今國事艱虞,臣等之請,人必以爲非時,而係于聖朝先寢,臣子情理,自不容已。且適當窮秋,木葉盡脫,新雪未降,登陟岡麓,此正其時,在座諸宰,同然一辭,玆敢冒陳下情,伏願聖裁。答曰,依啓。朴之英同參事,不允。
司僕寺官員,以提調意啓曰,因本寺交替軍兵衣資木花六百斤,移送戶曹事,草記,傳曰,加送事,傳敎矣。本寺舊儲木花元不多,故敢以六百斤移送戶曹之意,入啓矣,今又以二百斤,今日一時入送之意,敢啓。傳曰,知道。
備邊司啓曰,柳廷益軍兵,以山城扈從人,不爲抄送,渠等非御營軍,而混同入送之意,號訴於諸王,致有交替之擧,極爲痛駭,待柳廷益出來後,査覈處置之意,曾已入啓蒙允矣。柳廷益今已出來,急遣宣傳官,問于柳廷益,査出首倡者,卽軍中梟示,其餘同黨人,竝爲捉囚,以憑處置,宜當,敢啓。答曰,依啓。又啓曰,僧人覺性,因有朝廷命令,率其從僧,來住南漢山城,今將三朔,渠旣以國事來,則似當官給廩料,而朝廷未有分付,使渠辛勤假貸以食,殊爲可矜。今見東萊府使狀啓,則此僧行期遲速,未可的知,尤不可不爲其糊口之地,至於從僧二十名,皆當在帶往之中,勢難散遣,以山城耗穀,計口給料事,分付,何如?答曰,知道。又啓曰,傳曰,帶往之僧,何如是太多耶事,傳敎矣。曾聞惟政入去時,從僧十五名云,今欲加數,以侈其行,今承聖敎,果似太多,以十名爲定,給料,何如?答曰,依啓。使之極擇帶去。以上備邊司謄錄
藥房都提調崔鳴吉,副提調李行遠啓曰,數日來初寒斗緊,不審聖候,何如?前日雖有已差之敎,而區區之私,猶不能無至慮憂,敢此問安。答曰,新病已差,而宿疾一樣。再啓曰,卽者伏承聖批,有新病已差,而宿候一樣之敎,臣等不勝憂悶之地。在前所患,乃脹症與惡寒之症,而前日劑進八味元,是平補之劑,於此症未爲對劑,似當另議對症醫療之方,敢此更稟。答曰,已爲議定,姑勿更改。以上藥房謄錄
大司憲兪伯曾箚子。答曰,省疏具悉卿懇。卿宜勿辭,調理察職。
訓鍊都監草記。答曰,加資員役工匠,令該曹照例施行。甲冑打造事以上內下記草
上在昌慶宮。停常參·經筵。
備邊司啓曰,新除授宣沙浦僉使崔仲一,與崔孝一姓名相近,臣等不能無慮,移文問于監司矣。覽其牒報,有曰,仲一與孝一,果爲族類,而上年生事之時,仲一則不爲擧論,大抵,淸北之人,無非與孝一相熟之人,不當置諸嫌疑之地,淸北人則勿爲差送云。此言似有意見,崔仲一改差,令兵曹極擇有才智人,口傳差出,數日內給馬下送,宜當,敢啓。答曰,依啓。備局謄錄
有政。吏批,以李爲藝文館檢閱,南翧爲兵曹正郞,南銑爲承旨,以李行遇爲司憲府執義,成夏明爲司諫院正言,以鄭知和·鄭泰齊·申冕·李䅘·姜栢年·金始蕃·南翧·李以存·趙珩·鄭昌胄·柳道三·洪處亮·趙全素·林·沈熙世爲知製敎,韓必遠爲漢城府右尹,金堉爲兵曹參知,崔惠吉爲忠州牧使,南銑爲承政院同副承旨,張翔爲典涓司直長,周得望爲典涓司奉事,崔希濟爲典涓司參奉,黃以興爲司僕寺主簿,宋興周爲星州牧使。
上在昌慶宮。停常參·經筵。
下直,延安府使韓會一。
上在昌慶宮。停常參·經筵。
未時申時,日暈。
上在昌慶宮。停常參·經筵。
夜三更,流星回天苑星,還入玉井星下,狀如鉢,尾長三四尺許,色白,光照地。五更,流星出狼星上,入東方天際,狀如拳,尾長三四尺許,色赤。郞廳金漢老校正。郞廳林箕彬書。
上在昌慶宮。停常參·經筵。
夜一更,流星回車星下,入文昌星上,狀如拳,尾長五六尺,色赤,光照地。三更,流星回北阿星下,入艮方天際,狀如鉢,尾長三四尺許,色赤。五更,流星出柳星下,入星星上,狀如拳,尾長四五尺許,色白。內下日記
傳曰,大臣及備局堂上引見。引見時,左議政申景禛所啓,咸鏡之民,屢値凶荒,流散太半,誠爲可慮。而近年以來,南兵入防之擧,久廢不爲,故無可資之事,至於南道軍兵各防,亦自上年竝爲罷之,今年則依前入送,何如?上曰,此乃姑罷之事,今則入送,可也。領議政崔鳴吉所啓,義州別擺撥,速爲往來,則勢可二日來京,而近來不爲急傳,以致稽遲,極爲未安。參贊官曰,擺撥自西路來時,尤爲遲緩者,以到處拆見,故如是遲來矣。上曰,上令若嚴,則豈有拆見之理乎?京衙門,例以不緊公事,及私書付送,故外方以置撥爲尋常,仍致稽遲,可謂非法矣。此後一切禁斷,何如?領議政曰,時急撥上狀啓,使之急傳,以薄紙針封上送事,申飭,何如?上曰,依爲之。領議政所啓,江原道陵所推尋事,雖出於朴之英夢見之說,此乃自祖宗朝尋問之擧,亦不可置而不尋,何以爲之?上曰,其人辭說,甚爲怪誕,豈可信乎?偸葬之說,未能的知,且不知某人某處,事不明白,何以處之?領議政曰,偸葬之人,若以事在久遠,不爲治罪之意,洞諭民間,使之自首,則勢或有可知之路。臣意則朴之英亦不可不問也。上曰,使之自首,事則然也。前日啓辭,已爲允許,當令兩邑,更爲尋問,則其處風水,亦爲看審,可也。左議政曰,風水,甚爲奇異云矣。上曰,朴之英事,怪誕不可信,使他人往覓黃池·蘆洞近處,兼看風水,然後問其朴之英,爲可矣。領議政曰,當如聖敎而奉行焉。以上備邊司謄錄
藥房都提調崔鳴吉,副提調李行遠啓曰,伏未審日間,聖候,何如?敢爲問安。答曰,與前一樣。藥房謄錄
院啓,成汝櫄事。答曰,依啓。其功能非常,特爲加資,未爲不可矣。
吏曹粘連啓目。答曰,厥數雖少,乃是魁首,依朴□例施賞。
大司諫鄭廣敬辭疏。答曰,省疏具悉。卿其勿辭,調理察職。
修撰沈熙世辭疏。答曰,省疏具悉。爾其勿辭察職。以上內下記草
上在昌慶宮。停常參·經筵。
備邊司啓曰,黃池偸葬之言,盛傳於三陟·安東等處,民間頗有竊言其姓名者,至於欲爲發告之言,出於閭巷相鬪之間云。朝廷旣聞此言,則不可置而不問,故已令兩官守令,多方尋覓,兼爲採察民言,期於必得,但念當初,雖有偸葬之事,未必知易故犯。且世代已久,今之生存者,皆犯者之子孫,尤涉無情,今若自爲首實,則不必治罪,如其隱諱不言,待其事覺之後,則擧族當服重典,以此知委民間,誘令自首免罪之意,下諭于兩道監司處,宜當。此事,初三日引見時,已爲定奪□記錄言語,容有未詳,故敢稟。且引見時,上敎以爲,蘆洞·黃池兩處,令地官看審,不可以有助於尋墓之事,臣等退竊思之,聖敎極爲允當。今以風水有名者,李衎·成楳,方任守令,李眞龜·崔楠今皆無故,此兩人,統府往審,何如?答曰,依啓。地官尋覓後,下送未晩。以上備邊司謄錄
藥房都提調崔鳴吉,副提調李行遠啓曰,臣鳴吉,於己卯之秋,聞柳後聖之言,則自上所患,灸則必有效,而不敢發言云,故昨日榻前仰陳矣。卽今招問柳後聖,則凡脹症,有寒脹熱脹,其初有不論寒熱,灸之爲當,今則歲月已久,寒症變而爲熱,今若灸之,則反助其熱,不可輕施云,敢啓。答曰,知道。藥房謄錄
備邊司草記。答曰,依引見時,定奪施行。禮曹粘連啓目。答曰,祭物至今減損,極爲未安。依上疏復設咸興祭祀,令內需寺新規兺,禁斷。
院啓,成汝櫄事。答曰,已諭。
府啓。答曰,已諭,勿煩。戶曹郞官,竝推考。已上內下記草
上在昌慶宮。停常參·經筵。
夜二更,回星回王良星下,入胃星上,狀如鉢,尾長五六尺許,色白。
府啓,金井察訪成汝櫄,加資改政事。答曰,依啓。戶曹郞官,已爲推考,不必罷職。
兵曹粘連啓目。答曰,李晩榮·趙壤各兒馬一匹賜給,黃敏德半熟馬一匹賜給,崔以岌守令除授,朴而英陞敍。
副校理姜栢年上疏。答曰,深嘉爾憂愛之誠。所進心箴,句句當理,予雖不敏,當服膺而自勉焉。傳曰,下馬裝,副校理姜栢年賜給。以上內下記草
上在昌慶宮。停常參·經筵。
宣傳官李卓男,還入瀋陽。
備邊司啓曰,本月初三日引見時,左議政申景禛所啓,咸鏡北道之民,屢値凶荒,流散太半,誠爲可慮,而近年以來,南兵入防久廢,故無可資賴之路,至於南道軍兵入防,亦自近年以來,竝爲廢之,今年則依前入送,何如?上曰,此乃姑罷之事,今則入送,可也事,命下矣。今年二月,因本道監司狀啓,南道三手軍赴,似除防作米,則庶可救窮,而比正軍,差有間焉,限今年除防事,本司覆啓蒙允矣。旣有除防之令,而施召入送,則亦不無失信之怨,自明年正月,依舊例入送事,本道監·兵使處,知委,何如?答曰,依啓。又啓曰,以本司慶尙監使狀啓粘目,傳曰,外方設屯處,雖難一一懸錄,京衙門設屯處,設立之年,其下懸錄以入事,傳敎矣。京衙門屯田,勿論新舊,竝爲別單,而年時久近,其下各爲懸錄,忠勳府則皆是賜與之田,與屯田不同,耆老所·成均館亦皆以賜與爲言,故從其所送文書,懸錄以入之意,敢啓。答曰,知道。備局謄錄
政院啓曰,以領議政崔鳴吉上疏。答曰,省疏具悉。庶弟送之不可,晩吉入送,可也事,傳敎矣。崔晩吉方在鏡城配所,義禁府分付事,何以爲之?敢稟。傳曰,使之放釋。本府回啓曰,鏡城定配罪人崔晩吉放釋事,命下矣。傳敎放送事,本道觀察使處行移之意,敢啓。傳曰,依啓。禁府謄錄
傳曰,今下弓矢,魚面萬戶林天福給送。
府啓,戶曹郞官事。答曰,依啓。隨參之人,勿爲深治。
副校理姜栢年上疏。答曰,長者之賜,少者賤者,不敢辭,乃是例也,爾其安心勿辭。以上內下記草
上在昌慶宮。停常參·經筵。
備邊司啓曰,以本司平安監司狀啓粘目,傳曰,此馬元數幾許耶?問啓事,傳敎矣。問于兵曹,則厥馬留養于三南者六十五匹云,敢啓。答曰,知道。
兵曹啓曰,去七月十三日引見時,判書臣金自點所啓,平安道各驛扶助木,限蘇復間,以兵曹木八同除出,入送關西事,已爲蒙允矣。本曹木,今當入送,而更思之,則黃海道諸邑軍收布,因備局啓辭,勿爲上送,本曹留置于黃州,以備西路不時之用矣。本曹木八同,遠路輸致,其弊不貲,黃州所捧木八同除出,輸送平安道事,兩西監司及黃海兵使處,竝爲行移,何如?答曰,依啓。以上備邊司謄錄
上在昌慶宮。停常參·經筵。
備邊司啓曰,京畿監司李景閏牒呈內,各官民人,以京倉納米事留京,已過五六月,緣戶曹郞廳被論,尙未納倉。當此秋收方急之日,許多民人,久滯京中,事甚矜悶,另爲從長處□云。度支多事之地,郞署一空,誠非細事,而至於許多村氓,棄其收獲之功,累日留滯,尤爲可矜。正郞安廷燮之代,令吏曹當日口傳差出,明日內納倉,宜當,敢啓。答曰,依啓。又啓曰,堂上南以雄代,禮曹參判李植差下,何如?答曰,依啓。以上備邊司謄錄
兵曹草記。答曰,依啓。永肅門守直軍士,亦爲治罪。昇平府院君金瑬,楊州地加土呈辭。傳曰,給由馬,澆典狀備給。
府啓,戶曹郞官事。答曰,旣已酌處,勿爲堅執。以上內下記草
上在昌慶宮。停常參·經筵。
自昧爽,有霧氣。二三更,月暈。
備邊司粘連啓目。答曰,依允。各衙門屯田乙良,丁丑以後新設處兺,革罷爲乎矣,革罷田畓,官給文券一事乙良,勿施。以上內下記草
上在昌慶宮。停常參·經筵。
巳時,日暈右珥。未申時,日暈。夜一二更,月暈。五更,電光。
備邊司啓曰,近日戶曹之事,甚爲可慮。判書李溟,病未行公,參判呂爾徵,數日後當赴瀋陽,參議申翊善,方在忠州地,上來遲速未可知,郞廳五員,以頃日臺論之故,皆不得行公,無故者,只姜瑜一人而已。文書處決,財穀出入等事,必多塵滯虛疎之患,參議申翊善,姑爲改差,以在京無故人,從速差出,宜當。且見憲府啓辭,主張陳議之論,似若不當在於首題之人,臺論如是,則其餘五人,必不能自安。若待其循例自滿,次第啓遞,則郞廳備員之期,將在累朔之後,亦甚可慮。被論郞廳,竝爲改差,亦於後政,一一塡差,俾無曠職之患,何如?答曰,依啓。又啓曰,本司有司堂上只二員,而刑曹判書元斗杓,病未行公,吏曹參判李基祚,以副摠管,將爲入直,本司有司之事,察任無人,依前例,李基祚副摠管改差,何如?傳曰,依啓。又啓曰,以刑曹都囚徒單子。傳曰,此向化子女,何時入送耶事,傳敎矣。自瀋中,題名刷還,向化子枝中,京畿近官之所搜得十五名,及李石崇夫妻竝十七人,則本月初六日,已令淸譯金命吉,先爲押送,其他追後搜得之類,則亦將押送於今十三日李慶相之行,而參差來到,恐有散失之患,姑爲拘留,令禮賓寺,計口給料矣,敢啓。答曰,依啓。以上備邊司謄錄
漢城府糧連啓目,仁興君田畓事。答曰,癸丑年間,均田使打量案,及築堰多少宮,亦爲査考爲旀,刀割緣由乙良,其時官吏,竝推問處置。以上內下記草
上在昌慶宮。停常參·經筵。
四更,雷激動。五更,電光。初昏,風雨振作。四更,狂風灑雨。
昇平府院君上疏。答曰,祭需至微,兼職甚閑,竝勿控辭,安心往來。
仍傳曰,立石時役軍,令本道量宜題給。內下記草
上在昌慶宮。停常參·經筵。
備邊司啓曰,狀達未及淨寫,趙孝信未及還去,則二師李景奭,所當仍留灣上,以待査事結末,始爲明白回報,而不稟朝廷,悤悤越江,事甚無據,淸國之疑,理所必至,所當拿鞫定罪,而聞其方在東館,皇帝未有處置之前,本國徑先拿來,事體未妥。金吾郞廳,出送灣上,待其回還,卽爲拿來,宜當,此意,移文于宰臣處,何如?答曰,此事,似爲無益而有害矣。又啓曰,本月十二日啓下宰臣狀啓中,有沈演·金應海·洪頤性等,拿致鳳城査問之語,與他人入送之說,有異,不可無押送之人,到灣之後,別定差員,押領入送之意,領議政處行移,何如?又啓曰,伏見勅書草本,龍將以下四人到界上者,似指龍灣而言,又見宰臣狀啓,有甲騎出獵之言,此雖恐動之語,邊上受弊,則不貲矣。禮單磨鍊等事,甚爲緊急,而戶曹判書李溟,方在待勘中,未得行公,令法府從速照律,宜當,敢啓。答曰,依啓。又啓曰,卽聞龜城府使,因臺論遞差云,此時策應之事,甚爲緊急,令該曹勿論文武,當日口傳差出,給馬發送宜當,敢啓。答曰,依啓。又啓曰,龍將之行,若到龍灣,則我國接待,自有庚辰前例,遠接使不可不預爲差出。且龍將雖或姑止鳳城,不可無問安之禮,問安使,令該曹當日差出,齎持禮單,明日發送,何如?答曰,依啓。遠接使勿爲差出。又啓曰,戶曹參議李厚源,當日牌招肅拜,使之察任,何如?答曰,依啓。以上備邊司謄錄
禁府啓曰,趙克健大臣收議公事,依議施行事,判下矣。與沈演等一體罷職放送之意,敢啓。傳曰,依啓。又啓曰,洪頤性,已爲押送配所矣。今者以備局公事,將往鳳凰城,而此行甚急,給馬馳還事,全羅監司處,發馬知會,宜當,敢啓。答曰,依啓。禁府謄錄
府啓,龜城府使金瑨遞差事。及栗峯察訪,金井察訪,驛奴査出實數,遣御史査覈事。答曰,依啓。
刑曹草記。答曰,待王子之道,不當如是太薄也。以上內下記草
上在昌慶宮。停常參·經筵。
世子·龍將,鳳凰城出來云云,大臣·備局堂上引見。
備邊司啓曰,引見時,領議政所啓,昨日以元斗杓備局有司堂上,當爲入去,而李景曾屢經遠接使,且熟諳事情,當以李景曾,代元斗杓入送,何如?上曰,依爲之。大司憲徐景雨所啓,小臣年老多病,恐有中路奔馳,氣力難支,而至於莫重事機,全不諳知,當隨大臣之後,徐議商定,何如?上曰,卿年老者,依爲之。吏曹參判李基祚所啓,小臣老父,以前日三件事入往,而小臣又忝備局堂上,父子皆爲當事之人,事甚未妥,請備局堂上,亟蒙遞差之命。上曰,言于廟堂。領相所啓,小臣將爲出去,而淸譯一人,漢譯一人帶行之意,敢啓。傳曰,依爲之。戶曹判書李溟所啓,今此諸宰入去之行,比於庚辰年,其數倍之,行資磨鍊事,倍數磨鍊,何如?上曰,與大臣議之。又所啓,義州有若干銀貨,諸宰入去當用之,而監兵使,或有貸用之事,似當自京略先持去,何如?上曰,其處所儲,爲半用之,自此亦爲半送之。左相所啓,今番之事,異於庚辰年,世子出駐鳳凰,當遣禮單於世子所,分給彼人等,俾無埋沒之弊,何如?上曰,以禮物磨鍊入送。兵曹判書金自點所啓,今此前監·兵使及洪頤性,當爲入送,且諸宰等窮貧,皆無持去之物,似當自國家,有所贈之物矣。上曰,此事宜當。且前監·兵使等亦爲優給以送。又啓曰,逃還人李應澄,龍將之必欲刷還,其意甚切,而再度逃來之人,現出未易,其弟義立,令漢城府囚禁督現矣。近自瀋陽狀啓中,以應澄刷還切急之意,非但再三言及,至於大君入瀋時面囑,亦甚懇切云,其弟義立別定禁軍,押付于李慶相之行,不得已以弟代送之意,使之措辭言之,何如?答曰,事涉未妥,更議處之。又啓曰,傳敎矣,臣等亦非不知其未妥,而迫不得已有此請矣,今承聖敎不覺竦然。今番則姑爲措辭酬酢,更觀事勢而處之,宜當,敢啓。答曰,依啓。此事決不可開例矣。備邊司謄錄
備邊司郞廳,以領議政意啓曰,臣之此行,不可無親信鍼灸之人,哨官金爀,習讀池得龍帶去,何如?
備邊司草記。答曰,依啓。大臣率往,可也。
寧城君箚子。答曰,卿宜安心,勿爲惶恐。傳曰,觀此箚辭,則刑曹之遣人,圍匝宮家,極爲駭愕,當該堂上推考。以上內下記草
上在昌慶宮。停常參·經筵。
卯時,白雲一道如氣,起自乾方,直指坤方,長竟天,廣尺許,漸移東方,良久乃滅。三更,下雨。
訓鍊都監啓曰,京畿壯沙砲手等,例以十月二十日爲始,分三運立番練習,而今年則有閏十一月,故初運則來十一月十五日,二運則閏十一月十五日,三運則十二月十五日立番事。訓局謄錄
刑曹粘連啓目。答曰,回啓內辭緣,甚當爲在果,此人獨不蒙採聽,似涉不均,依他例使之覈處。內下記草
上在昌慶宮。停常參·經筵。
大司諫李厚源,鳳凰城出去。
備邊司啓曰,李基祚情事,果爲如此,今姑改差,何如?答曰,允。又啓曰,沈演·金應海·洪頤性等,雖在被罪之中,竝一體給馬,罔夜下送,何如?答曰,依啓。大臣率往,可也。又啓曰,灣上進去大臣以下諸宰臣,依庚辰年例,禮單及盤纏,令該曹磨鍊給送,何如?答曰,允。啓曰,傳敎矣,每站別撥馬六匹添立事,昨日狀啓來到,卽時分付于三道監使,自灣上至鳳城十里,設一撥馬,本道監司想已擧行,而又爲各別嚴飭之意,敢啓。答曰,知道。以上備邊司謄錄
備邊司粘連啓目。答曰,依允。且外方之如是不信,是該曹之過也,京各司,亦爲申飭。
傳曰,前長番內官羅嶪,瀋陽往還間起復。內下記草
上在昌慶宮。停常參·經筵。
夜一更,流星出王良星下,入天船星上,狀如拳,尾長五六尺許,色赤,光照地。
備邊司啓曰,勅書末端有曰,回奏之語,而待鳳城事結末,然後當爲擧行之意,言送于李馨長,宜當,敢啓。答曰,勅書末端,有回奏之語,似是龍將査覈回奏之意矣,此草記是耶?承旨察啓事,傳敎矣。今承聖敎,取考勅書,則所謂回奏云者,果是來使査問後回奏之意也。此草記,令備局更爲議處,何如?傳曰,依啓。又啓曰,云云事,傳敎矣。有勅則例有回奏,故元勅未及更考,而李馨長明日還去,欲爲言送,如是誤稟,致勤聖敎,不勝惶恐矣,敢啓。答曰,知道。文郞廳柳道三有頉,代舍人南老星啓下。以上備邊司謄錄
御營廳啓曰,今冬先運軍,逢點實數五百名矣,十六日慕華館繰練後,東營及集春營,與訓鍊都監軍兵替立之意,敢啓。傳曰,知道。□謄錄
備邊司草記。答曰,依啓。已罷之職,還爲除授,殊未妥當,他邊將,待闕差出,可也。
備邊司粘連啓目。答曰,都事·虞候,竝令留令在本營,監·兵使回還間,使之代察其任。
府啓,出仕事。答曰,依啓。
右議政沈器遠箚子。答曰,省箚具悉。卿功高德厚,允合匡輔之任,宜勿控辭,速出行公,以副予望。以上內下記草
上在昌慶宮。停常參·經筵。
夜三更,流星出參星右足星下,入屛星下,狀如拳,尾長三四尺許,色白。
藥房提調李溟,副提調李行遠啓曰,近來冬寒漸緊,伏未審聖候,調攝若何?臣等區區仰慮之至,敢此問安。答曰,與前一樣。藥房謄錄
兵曹粘連啓目。答曰,依允。郡守南斗柄,陞敍府使,金益鍊兒馬一匹賜給,張準·韓惟達乙良,姑先推考,沈諧勿罷,吳善臣勿推。
尙衣院粘連啓目。答曰,依允。今則針線婢,別無緊關用處,今後勿爲加定。以上內下記草
上在昌慶宮。停常參·經筵。
夜一更,電光。二更,月入東井星。至五更,雷動電光。
下直,乫破地僉使柳江。
玄德成還入瀋陽。內下日記
傳曰,今下弓矢,乫坡地僉使柳江,給送。內下記草
上在昌慶宮。停常參·經筵。
夜三更,月暈,白雲一道如氣,起自乾方,逶迤巽方,長可數十尺餘丈,廣尺許,橫過月上,漸移東方,良久乃滅。四更五更,月暈。
備邊司啓曰,鄭太和入送,一日爲急,不待交代,爲先上來,新監司林墰,除朝辭赴任事,發馬下諭,敎諭書亦速撰出,密符一時下送,何如?答曰,依啓。密符下送,依例合符上來,宜矣。備局謄錄
訓鍊都監啓曰,今日繰練,曉頭大雨,非但泥濘,尙有雨徵,不得爲之之意,敢啓。答曰,知道。訓局謄錄
右議政沈器遠箚子。答曰,省箚具悉卿懇。予意已諭,卿其勿爲固辭,以副上下之望。內下記草
上在昌慶宮。停常參·經筵。
自辰時至未時,日暈。夜三更,流星出昴星下,入胃星上,狀如拳,尾長四五尺許,色赤。
備邊司啓曰,以本司慶尙監司狀啓粘目,傳曰,天生山城,若無泉井,則當初何以築城耶事,傳敎矣。天生築城,事在久遠,來年始設,臣等雖未能詳知,丙申·丁酉年間,故相臣柳成龍,爲體察使時修築云,而前後道臣,連以地勢狹窄,且無泉井馳啓,上年正月,差送別將,亦已革罷,以其城下居人,稱以別將,往來察任,則此城,只令本府依前守護而已。似無緊要設防之意矣,敢啓。以上備邊司謄錄
右議政沈器遠箚子。答曰,省箚具悉至懇。卿之才器,足以濟難,宜勿固辭,從速行公。內下記草
上在昌慶宮。停常參·經筵。
夜一更至三更,電光。
戶曹判書尹履之辭疏。答曰,省疏具悉卿懇。卿宜勿辭,調理察職。內下記草
上在昌慶宮。停常參·經筵。
夜一更,金星犯南斗第三星。
備邊司啓曰,本司有司堂上李基祚,頃以嫌避之事,見遞,李景曾亦已西下,前頭酬應之事,漸至浩多,有司堂上,當爲差出,而歷數朝中在職之人,可合者絶無,誠爲㦖慮。前同知許啓,文筆敏速,諳鍊本司首末,無出其右,而方在罪籍之中,特爲敍用,仍察有司之任,實合推宜。才難之歎,莫甚於今日,臣等之請,實出不得已也,惶恐敢啓。答曰,姑徐。又啓曰,以本司咸鏡監司狀啓粘目,傳曰,防垣萬戶鄭山河事,回啓中落漏矣事,傳敎矣。鄭山河一款,果爲落漏,致勤聖敎,不勝惶恐。別備及繕治之數,不爲開錄,未知其多寡,令監司枚其實數,更爲啓聞處置事,付標以入之意,敢啓。答曰,知道。以上備局謄錄
上在昌慶宮。停常參·經筵。
備局堂上引見。
上在昌慶宮。停常參·經筵。
日沒之後,日之餘光,赤如血,良久乃滅。夜一更,流星出畢星下,入艮方天際,狀如鉢,尾長三四尺許,色赤。
下直,中樞府事林慶業,鳳凰城進去。
備邊司啓曰,本司有司堂上李基祚代,吏曹參議韓興一副提調差下,仍察有司之任,何如?傳曰,依啓。又啓曰,自前此等之行到京出到灣,皆有家丁贈給之規,而今則不入我境,故不給問安,使之見阻,未必不由於此,今來家丁,元數只八十餘名,所給之物,亦似不關,只以木·紬·鞘刀·南草等物,分給而已。承旨別遣,固當有殊異之禮,而前日所有之事,亦且不行,則必有落莫之心,前日用餘之物,留在於安州·義州等地者,其數頗多云,以此持去分給之意,令該曹問安承旨及兩邑守令處,竝爲行移,何如?答曰,依啓。以上備局謄錄
藥房提調李溟,副提調李行遠啓曰,伏未審近來,聖候調攝,若何?臣等不勝區區仰慮之至,敢此問安。答曰,與前無異。藥房謄錄
備邊司粘連啓目。答曰,依允。走回向化,厥數雖少,連續入送,俾無督責之弊。內下記草
上在昌慶宮。停常參·經筵。
吏曹參議韓興一辭疏。答曰,省疏具悉。廟堂之薦,意非偶然,勿爲控辭,從速察職。內下記草
上在昌慶宮。停常參·經筵。
夜三更,流星回華蓋星下,北極星上,狀如鉢,尾長五六尺許,色赤。
掌隷院粘連啓目。答曰,永給行移初不下來之說,似涉不實,査問處置。
戶曹記草。答曰,依啓。承旨,使之留待於所到處,可也。內下記草
上在昌慶宮。停常參·經筵。
訓鍊都監啓曰,瀋陽入送軍牢準立,當在來月晦間,故交替八名,來十一月初二日發送兩人,竝卜刷馬一匹,依前例令該曹題給,何如?傳曰,依啓。訓局謄錄
上在昌慶宮。停常參·經筵。
備邊司啓曰,宣傳官柳之泓,西路各撥,摘奸成冊査考,則義州所串站馬四匹,安州官門站馬四匹,鐵山車輦站馬二匹,永柔冷井站馬二匹,龍川良策站馬一匹,皆以不用懸錄,平壤大井站馬一匹,撥軍一名,宣川淸江站色吏一人,定州酌淸亭站撥軍三名,長湍東坡站撥軍一名,亦以闕點見頉矣。撥馬二匹以上,不用馬一匹,軍一名處,及撥軍三名闕懸處,則各其守令,爲先從重推考,監官色吏及撥軍等,亦爲從重決棍,馬一匹,撥軍一名懸頉者,監官及色吏當身等,姑先結棍事,三道監司處,知會,何如?答曰,依啓。又啓曰,李慶相領去向化走回之數,及自兩西直送之類,則前已入啓,而近日京畿·黃海兩道,搜得者二十三名。故今日差使員別定,亦爲押送,前後入送,通共五十七名矣,敢啓。答曰,知道。工曹啓曰,備局啓辭,義州入送禮單,已爲磨鍊啓下,而其中螺鈿函二部,卽臣曹進排之物也。昨日日沒後,郞廳因政院分給,卽爲馳進,承受傳敎,而螺鈿函,非常時造作恒留之物,勢將新造以送,而功役極其細密,決非蒼卒間所可造成。以此曲折,再往政院,往復之際,夜已三鼓,禮物單子,一邊發送云,事勢急迫,必生大事,不得不陳稟矣。螺鈿之役,片片裁作爲物衆,以貽函子上面及四方,磨正取姸,其役極艱,一函所入,非十數日,則難以斷手磨正貼付之後着漆,亦不下十餘度,以其功役計之,則雖罔夜督役,而首尾十餘日,方可苟完。今此二部所入裁正着漆之役,當費幾介日子,其不可以時日期限也,明矣。況螺鈿匠,只有一名,功役之不易,未必不由於此,畢役遲速,尤不可預料,待其畢役後入送,則單子旣已發送,難可等待,若欲及時下送,則功役之遲延如此,豈不爲狼狽之甚者乎?戶曹所備之物,雖卽發送,而此物勢未及同時發送,卽令廟堂,更爲參酌定奪,俾無生事之患,似爲宜當,敢啓。傳曰,依啓。以上備邊司謄錄
訓鍊都監啓曰,今日繰練,曉頭大雨,非但泥濘,尙有雨徵,不得爲之之意,敢啓。答曰,知道。訓局謄錄
上在昌慶宮。停常參·經筵。
備邊司啓曰,以工曹啓辭,傳曰依啓事,傳敎矣。待其畢造,追後入送無妨,敢啓。答曰,知道。備邊司謄錄郞廳金漢老校正。郞廳林箕彬書。
上在昌慶宮。停常參·經筵。
備邊司啓曰,政院啓辭,沈天民推捉上送事,發馬行會,日子已多,而居在牙山地,則道里亦甚不遠。李之龍則入京已累日,坐待天民之上來,而尙無消息,屢被彼中督責,事勢極爲可慮,令備邊司,更爲直促于牙山縣,何如?傳曰,允事,傳敎矣。李之龍,昨者已爲下直,而沈天民昨日亦已入來,一二日治裝,鱗次督送,何如?敢啓。答曰,依啓。以上備邊司謄錄
尙衣院官員,以提調意啓曰,近日尙方多事,倍於他司,而李厚基,與例兼副提調都承旨李行遠,有同姓三寸相避,副提調雖與實提調有間,而其勢果難行公,請他司換差,何如?傳曰,依啓。
幼學金義勝等上疏。大槪,備陳前郡守奇晩獻,冤枉被謫之由,請納軍糧米太二百石,願贖其罪事。入啓。啓下刑曹。
吏曹啓曰,承旨有闕,政事,取稟。傳曰,明日爲之。
答同副承旨鄭省曾疏曰,遞差。
忠淸兵使書目。缺一字城縣監,凌蔑主將之罪,朝廷以處置事。朝報
上在昌慶宮。停常參·經筵。
備邊司啓曰,沈天民一二日後下送事,昨已入啓,而前後催促,如是甚急,明日內發送,何如?答曰,依啓。備局謄錄
有政。吏批,以李澄爲通禮院引儀,李文雄爲司僕寺主簿,李慶忠爲內贍寺主簿,韓壽遠爲司憲府監察,沈東龜爲成均館司成,趙稛爲靑巖察訪,李馨益爲龍仁縣令,李昭漢爲同副承旨,李澥爲刑曹參判,成楚望爲刑曹佐郞,郭致堯爲濟用監直長,崔茂爲司僕寺判官,尹世任爲禮曹正郞,沈世鐸爲禮曹正郞,李迥爲工曹佐郞,李大淳爲開寧縣監。出政目
刑曹粘連啓目。答曰,依允。且本縣所在名家堰畓三處,皆其親舊之人,而權泰一給軍之數,亦至二百餘名,則其爲勢力可知是去乙,本道監司敢生營救之心,以無勢結末,事甚駭異,鄭世規推考。內下記草
以忠淸兵使申景珍,辭職書狀,傳曰,勿辭察職事,回諭。
工曹啓曰,本曹事務,不至緊急,郞廳六員,亦非不足,而延恩門,今方改建,該掌郞廳余尙珪,覲親受由,歸在嶺南,還期遲速,不可預知,余尙珪改差,以在京勤幹人,後政擇差,使之刻日監董,宜當,敢啓。傳曰,允。
兵曹啓曰,本曹正郞李爾松,呈狀于本曹曰,今年夏間爲始,右目作痛,日久之後,薄翳瘢睛,多方醫治,不得差減。恩命罔極,强疾上來,驅馳之餘,翳瞙滋甚,決難供職云。遠來謝恩,其意有在,身病若有可堪之勢,則必不如是控辭,李爾松改差,何如?傳曰,依啓。朝報
上在昌慶宮。停常參·經筵。
藥房提調李溟,副提調李行遠啓曰,冬威漸緊,風日不和,伏未審,調攝中,聖候,若何?臣等無任仰慮之至,敢此問安。答曰,時無大段加症。再啓曰,伏承時無大段加症之敎,臣等不勝仰慮之至,聖候與前一樣,而時無加症耶?抑是雖不知大段,而亦有近日傷感之候耶?敢此更稟。答曰,與前一樣。藥房謄錄
備邊司粘目。答曰,依允。趙復陽罪犯非細,拿推。內下記草
吏曹啓目,粘連忠淸監司狀啓,上項新昌·延豐兩邑守令,限年仍任事,判下矣。限今年,限明春與否,自下不敢擅便,上裁,何如?啓限明年仍任。
又啓目粘連,韓山幼學朴咸吉等上疏,大槪,玉堂論思之任,召命已下,本郡交代旣出之後,因五箇區民之疏,復請仍任,事體無據,此上疏勿施,何如?啓依允。
禁府啓目粘連,端川幼學金義勝等上疏,大槪,前郡守奇晩獻,不少國穀,代捧他物,決罪定配,此人等納米贖罪,情願切迫,而自下不敢擅議,勿施,何如?啓依允。
兵曹,訓鍊大將具仁垕落點,左邊捕盜大將文希聖落點。朝報
上在昌慶宮。停常參·經筵。
備邊司啓曰,以平安監司狀啓粘目,傳曰,以狀啓辭緣觀之,則生梨加數五千箇內,三千箇則本道辦得,其餘二千箇則似是黃海分定之意,而今此回啓,則專辦於本道,何如是回啓耶事,傳敎矣。許積狀啓中,分定差員於淸北·淸南,收合形止,明白言之,且具鳳瑞狀啓末端,又有四將所索梨·柹各千餘箇云。故臣等以爲,黃海道所定生梨,今將四千箇,則其數甚多矣,只念海西所定者,若是之多,而監司狀啓中,二千箇移定之意,未及致察,致勤聖敎,不勝惶恐。加數生梨二千箇,四將所給生梨四千箇等,合定於黃海道,改付標以入之意,敢啓。傳曰,依啓。四將所索生梨一千箇,減定,可也。以上備邊司謄錄
下直,載寧郡守金曇,松羅察訪金縠。
謝恩,同副承旨李昭漢,內禁衛將宋岦,工曹佐郞李迥,禮曹正郞尹世任,軍資主簿金應洵。
備邊司啓目,粘連忠淸兵使書狀,兵使之措備,自是職分內事,舒川郡守尹鵬殷,留意軍務,優於一道,德山縣監金燁,別備如此,令該曹稟旨處置。結城縣監趙復陽,赴任雖未久,點閱之際,尤甚無形,及其色吏推捉,無意起送,極爲寒心,趙復陽罷職,以懲後人,何如?啓依允。趙復陽罪犯非缺一字拿推。
觀象監,昧爽,東方·巽方有赤黃氣,如火光。辰時,日上有戴,色黃。巳時午時,日暈。啓。
慶尙監司書目,道內相避守令,令該曹處置事。朝報
上在昌慶宮。停常參·經筵。
夜四更,流星出天囷星下,入坤方天陰,狀如鉢,尾長三四尺許,色赤,光照地。
備邊司啓曰,松鶻一坐,依己卯年例,定於北兵使處,使之覓送於平安道,擇定臂去之人,中使一時入送事,七月初八日啓下,知會于兩道矣。卽接北兵使所報,則松鶻已爲捉得,而當此寒冱之節,臂送遠地,則必有凍傷致死之患,留待開春日氣稍暖,交付平安道,然後可免此患云。今若冒寒遠送,凍傷之患,誠爲可慮,姑爲留養,待春入送,何如?答曰,依啓。又啓曰,今番鳳城之行,出灣之計未成,則其落莫之意,可以想矣。禮單雜物,雖或加數,意慾不在於此,而各項折銀之擧,終歸虛地,至於賤他馬,及兩博氏,無一贈遺之事。今於梨·柹之索,亦曰,俺等若上京,則各官必以梨·柹供饋云者,其意豈止於果物而已?反覆思之,當此無前之擧,前例有無,有不暇顧,莫如別遣使臣,略爲折銀名目,以贈曰,小邦,佇待出灣之行,竟孤瞻望,贐行有禮,敢呈薄儀云,則宜無不受之理,雖或不受,於我無損,而可盡厚待之道。與其不察本情而失待,以致不敢言而敢怒,爲此之擧,實爲得計,而似不可已,敢此仰稟。答曰,折銀不可,贐行之物,依上京時例給之,似當矣。以上備邊司謄錄
兵曹粘連啓目。答曰,依允。功減一等監官乙良,減等論罪。
戶曹粘連啓目。答曰,此船人,情迹多有可疑之事,使之輸情爲限,嚴刑。以上內下記草
假注書宋光載病,代鄭世輔落點。
禮曹判書李德泂辭職上疏。入啓。啓下該曹。
戶曹啓目,粘連咸鏡都事書狀,富寧府使李漸,災傷漏報,依事目罷黜。啓依允。
吏曹啓曰,守令多闕,政事,取稟。
黃海監司書目,白川郡守牒報據,宗室晉城監·晉山監兄弟,作拿訟庭,凌辱訟官,蹴打門直之卒,奪去拘留之子,使官家莫敢下手,事極駭愕,罪狀,朝廷以處置事。朝報
上在昌慶宮。停常參·經筵。
申時,日暈。夜一更,月暈。四更,黑雲氣三道,起自西方,直指北方,長各十餘丈,廣各尺餘,良久乃滅。五更,流星出五車星上,入外廚星下,狀如拳,尾長三四尺許,色白。
黃海監司·兵使狀啓內,林慶業,初一日金郊止宿後,無去處云,故二更,大臣及備局堂上,命招待漏廳,蹤跡搜得事,議啓。
備邊司啓曰,以贐行事,草記,答曰,折銀不可贐行之物,依上京時例給之,似當矣事,傳敎矣。臣等之意,亦欲以贐行之物,依倣行禮,而措語未瑩。蓋以入京贐行之規,三勅使各給一千兩,頭目以下,亦有差等所給,而今則此擧,雖出於不得已之計,至於一千之數,則似爲過多。四將各給五百兩,而頭目八十五人,亦量宜減數給之,以探其意,而若有不足之色,則觀勢而處之,似爲便宜。令該曹參酌磨鍊,稟旨處置,何如?答曰,依啓。又啓曰,柒谷乃新設之地,前府使林湍到任之後,方有周旋拮据之事,今以相避徑遞,極爲可惜。其代不可尋常差遣,勿論內外職秩高下,有才局之人,令該曹各別擇送,何如?答曰,依啓。
政院啓曰,卽見黃海監·兵使狀啓,則林慶業事,莫知所以,極爲可怪。備邊司有司堂上,卽刻命招,使之趁速議處,何如?傳曰,依啓。仍傳曰,時任大臣亦爲命招。以上備邊司謄錄
備邊司草記。答曰,諸道一體行會,大小寺刹,亦令搜密,而其切近族屬,爲先捉囚。林慶業搜得事內下記草
刑曹啓目,粘連黃海監司書狀,向前金澟所犯,事係贓汚,移義禁府處置,何如?啓依允。
義禁府啓曰,前載寧郡守金澟,依例府羅將發遣拿來,何如?啓依允。朝報
上在昌慶宮。停常參·經筵。
藥房·政院·玉堂·朝廷,王子·大君誕日問安。
備邊司啓曰,林慶業妻子及同生等,時在忠州地云,捕捉囚禁事,急急發馬,直爲知委,何如?答曰,允。
右副承旨啓曰,卽見京畿監司李景憲狀啓,則罪人林慶業同生亨業,已爲失捕於南漢矣,其弟俊業之就捕於熙川,亦安敢必也?此後在我暴白事情,惟在於械送其族屬,而今若竝失其弟兄,則將無以爲辭,前頭事機,極爲可慮。卽刻發遣金吾郞,捉囚俊業,以重其事體,何如?臣待罪該房,不勝憂慮,惶恐敢稟。傳曰,允。又啓曰,諸道及大小寺刹,依聖敎一體行會,使之搜覓,而其兄弟妻子,令所在處,急急捉囚,其弟俊業,則時任熙川郡守,亦令本道囚禁啓聞,何如?答曰,允。又啓曰,傳曰,李之龍等,定人入送,俾無意外之患,似當,此意,言于備局事,傳敎矣。沈·李兩人發送之後,次次交付,俾無遲滯事,前已發文,嚴飭兩西沿路各邑,而嫌其驅迫,初不定人押送矣,今則事勢異前,發遣本司郞廳,尋問其所過處,仍飭監司及列邑,次次押送,宜當,敢啓。答曰,依啓。以上備邊司謄錄
戶曹草記。答曰,知道。禮單一依上馬宴例,磨鍊送之,可也。內下記草
傳曰,政事,明日爲之。
兵曹啓目,粘連咸鏡監司書狀,北虞候金瀅與會寧府使鄭楷相避,令該曹參酌改差事,北虞候金瀅,依狀啓改差,何如?啓依允。
備邊司啓曰,罪人林慶業,二十九日止宿金郊站,過四日,尙不前進,殊甚荒唐,地方江陰縣,在於三十里地,其間行止,雖難洞知,終無所報,極爲可駭,同縣監拿推,何如?傳曰,依啓。
慶尙監司書目,慈仁縣監任善伯,因母病上京,瓜限且近,令該曹處置事。
忠淸監司書目,因民呈狀,結城縣監趙復陽,令該曹商量處置事。
大殿·中殿誕日,政院·玉堂·二品以上·六曹問安。入啓。答曰,知道。
江原監司書目,平陵察訪尹檄,受由上京,無意還任,罷黜事。朝報
上在昌慶宮。停常參·經筵。
自巳時辰時,日暈。夜三更,月暈。
備邊司啓曰,因本司啓辭,四將處贐行禮物,令該曹磨鍊,啓下矣。差出別使,稱以問安領送,似爲宜當,令該曹差出,何如?傳曰,預爲差出,觀勢下送。又啓曰,林慶業自中路,逃匿形止,任絖旣已狀達,李聖淵,亦以枚報講院,則自此亦當枚擧。黃海監·兵使狀啓,從速報知,嚴飭諸道監·兵·水使,海島深僻,山谷隱隩等處,設幕定將,窮極搜捕,關津去處,分遣地方官,遍行大索之意,發遣宣傳官,星馳下送,與許積相議,措辭傳報,何如?答曰,依啓。又啓曰,卽因西來撥便聞之,則李·沈兩人,本月初七日未時,同行過去平山府十里許地,而渠等兼程前進之意,使之傳告于本司云矣,敢啓。答曰,知道備局謄錄
有政。吏批,以李長英爲義禁府都事,李爾松爲禮曹正郞,李汝恒爲司憲府監察,邊麟吉爲慈仁縣監,具熽爲唐津縣監,朴敞爲淳昌郡守,閔期遠爲長連縣監,韓好謙爲平陵察訪,趙尙弼爲熙川郡守,李時聃爲潭陽府使,金運海爲富寧府使,李後山爲兵曹正郞,崔後憲爲柒谷府使,李景善爲新寧縣監。出政目
訓鍊大將具仁垕箚子。答曰,省箚具悉。卿之才勇,實合此任,宜勿控辭,盡心察職。
御營廳草記,鳥銃打造事。答曰,知道。終始監董官吏及匠人,令該曹量宜施賞。內下記草
下直,星州牧使宋興周,礪山郡守李厚培。
黃海兵使書目,亡命罪人林慶業,時無去處,多定軍官,率領軍人等,山谷海邊各處,多般搜覓事。
吏曹啓目,粘連慶尙監司書狀,慈仁縣監任善伯,瓜滿之後,監軍仍任爲有如乎,因親病受由上來,而監軍只餘數日,則千里遠程,其勢必難更赴,依狀啓改差,何如?啓罷職。
又啓目,粘連禮曹判書李德泂上疏。文正二品以上,除廢病·奉使人外,太半耆舊之臣,考之座目官案,歷歷可數。今此上疏內辭緣,誠甚切迫,本堂於擬望之初,亦非不知是白乎矣,宗伯莫重之任,無他可合之人,不得已擬望爲有置,其臣進退,自下不敢擅便,上裁,何如?啓改差。
禁府都事韓嶷平安道出去。朝報
上在昌度宮。停常參·經筵。
無事。
兵曹啓曰,一所巡將□內,本月初八日初昏元傳漏未下之前,先自打鍾,故鍾閣守直禁軍及傳漏軍士等,推問牒報矣。莫重鍾漏,不謹用意,以致誤擊,極爲可駭,當該禁軍傳漏軍士等,請令該曹推問治罪,何如?啓。傳曰,依啓。
亡命罪人林慶業購捕事,兩西監·兵使處,持標信宣傳官二員出去。
黃海兵使書目,江陰呈據,林慶業所向之處,迄未得跟尋緣由事。朝報
上在昌慶宮。停常參·經筵。
夜一更,流星出危星下,入南方天際,狀如拳,尾長四五尺許,色赤。
義禁府啓曰,捕盜廳搜得林慶業守家兒婢,問其逃散之由,則聽其楊州居武弁堂上李葳之言,出避云故,自本司秘密移文于京畿監司處,使之捉送李葳,則李葳及慶業妾梅還,奴子福只等三名,竝爲捉來,梅還·福只等,已令典獄囚禁,李葳係是朝官,令禁府囚禁,何如?傳曰,依啓。使之速爲鞫問。又啓曰,黃海監司狀啓內,林慶業二十九日止宿金郊站,過四日,尙不前進,故平山府使,疑慶業久不來到事,卽爲送人馬,只留兩奴等事,卽爲捧招馳報,其爲事跡,殊甚荒唐矣。地方江陰縣,在於三十里之地,其間行止,雖難洞知,終無所報,極爲〈愕〉駭,江陰縣監拿推,何如?傳曰,依啓。又啓曰,李葳·林賚及慶業妻梅還,奴福只等,達夜捧招,今姑入啓,而梅還·福只等,無養獄之人,兩日不得食,飢困已甚,經斃可慮,依鞫廳罪人例,姑令該司養獄,何如?傳曰,依啓。以上禁府謄錄
備邊司草記。答曰,知道。事目中,似有未盡條款,嘉善以上,次次陞品,實職除授,良民亦給賞物,可也。內下記草
綾川君具仁垕箚子。大槪,御營大將辭免事。入啓。啓下備邊司。
黃海監·兵使書目,林慶業更良跟捕之意,道內各官浦良中,嚴飭緣由事。
吏曹啓目,粘連忠淸監司書狀,趙復陽到任未久,遽有遞易之擧,迎送之弊,誠如道臣之啓,其所論罪,似有可恕之端,旣有拿命,本曹不敢擅便,令義禁府,覆啓處置,何如?啓依允。
又啓目,柒谷府使崔俊憲,以唐津縣監,方在任所,除辭朝赴任事行移。奉常奉事吳熽,受由過限未上來,改差,何如?啓依允。
備邊司啓目,粘連綾川君具仁垕箚子,訓鍊·御營親兵重地,局務各異,似難兼察,御營大將改差,何如?啓依允。朝報
上在昌慶宮。停常參·經筵。
藥房提調李溟,副提調李行遠啓曰,冬節向深,伏未審此時,聖候調攝,若何?臣等不勝仰慮之至,敢來問安。答曰,時無大段所患之症矣。
備邊司啓曰,云云事,傳敎矣。謄錄相考,則御營大將,自兵曹皆以單望擬差,而今則金自點方在兵曹,故臣等相議擬望矣,敢啓。答曰,此是謬規,依例備擬,可也。又啓曰,卽接黃海兵使邊士紀馳報,則李·沈兩人本月初九日午時,到本州,卽向中和之路云矣,敢啓。答曰,知道。又啓曰,贐行別贈,已爲磨鍊,而觀勢發送事,曾有下敎矣。以今來狀啓觀之,則龍將等還期,在於十五日云,若果如此,問安使勢難及往,今於義州軍官回去時,先以贈給物目,急示鄭譯以傳,預爲磨鍊,別爲致款之意,物件亦急急隨後發送,似當,敢啓。答曰,依啓。物件姑勿發送。又啓曰,傳曰,金應海等爲兵使時,亦有自備鳥銃之事,其時狀啓,相考處置事,傳敎矣。金應海狀啓取考,則束伍軍自備鳥銃,至於二千八百餘柄云,而鄭榏狀啓中,前後所備之數,不爲分錄,只曰,已至五千二十五名云,則鄭榏到任後,開諭自備之數,雖未詳知,金應海自備之數計除,金應海時自備之數二千五百餘柄,似是鄭榏募備之數,而今此狀啓,殊不明白,依前回啓,令本道監司點看眞的後處置,何如?答曰,依啓。以上備邊司謄錄
幼學金得地上疏。答曰,嘉爾爲國之誠,所陳之事,當令廟堂採用焉。
戶曹草記。答曰,依啓。前禮單,一體施行。又粘目。答曰,生梨之數,似爲過多,二千介減定,以除一分之弊。以上內下記草
備邊司,林慶業捕捉事目。傳曰,此事目,似未的中,以閔濧等捕捉事目磨鍊,而其事目則太輕,重加磨鍊。
黃海兵使書目,沈天民·李之龍等,本月初九日過黃州,發向中和事。朝報
上在昌慶宮。停常參·經筵。
政院啓曰,伏見平安都使申徽狀啓,則熙川郡守林俊業在逃辭緣也。以其狀啓觀之,俊業棄其印信,率其妻孥,指向寧遠之路云,與當初受由,出往義州,顧見其兄之意,已爲相左矣。其間不可無別樣跟捕擧措,而及見禁府郞官,只以行文列邑爲啓,則申徽所爲,極爲無謂,不可尋常推考而止,令廟堂從重處置,以嚴事體,何如?敢啓。傳曰,依啓。
政院啓曰,罪人李烓,境上處斷事,依傳敎,宣傳官·禁府郞廳,已爲發遣矣,稟呈于大臣,且考諸律文,則凡逆賊處刑,例爲凌遲處斬,傳屍八方云故,以其言送之意,敢啓。傳曰,知道。
義禁府啓曰,罪人李烓,同姓三寸叔李晉賢,時在砥平地,發遣都事拿來,何如?傳曰,依啓。又啓曰,李烓子國匀,隨往義州地云。李烓監刑都事,已爲下直,使此都事,仍爲拿來之意,敢啓。傳曰,依啓。又啓曰,罪人李烓父晉英,捕盜廳已爲捕捉云,本府囚禁之意,敢啓。傳曰,依啓。又啓曰,李烓同姓三寸叔李晉翼,四寸李煥,捕盜廳捕捉移送,故本府囚禁之意,敢啓。傳曰,依啓。以上禁府謄錄
備邊司粘連啓目。答曰,依允。正果乙良,令該曹監造堅封入送。內下記草
義禁府啓曰,前頭多有罪人推問之事,而判義禁時未差出,事體未安,今日內,口傳差出宜當,敢啓。傳曰,依啓。
吏曹口傳政事,判義禁金自點,平安都事南翧,落點。
政院啓曰,此時西邊策應,萬分緊急,而監司具鳳瑞,時在鳳凰城,新除授都事南翧,當日內署經之意,兩司城上所,命招言之,何如?傳曰,允。
謝恩,平安都事南翧。
備邊司啓目,平安都事申徽,虞候李東龍等,亡命罪人林慶業同生弟俊業,熙川郡守不能跟尋捕捉,拿推,其代,口傳差出,今日內發送,何如?啓依允。
禁府都事宣傳官,聽傳敎,平安道出去。
行司直朴上疏。大槪,病重,兼帶摠管乞遞事。入啓。答曰,遞差。朝報
上在昌慶宮。停常參·經筵。
大臣·備局堂上引見。
江原監司狀啓內,林慶業同生兄亨業,原州地捉捕上送事。
引見時,刑曹判書敢啓,前以林慶業妾捕捉事,以爲馳報于侍講院,而慶業兄亨業,又爲來道來處捉囚事,更爲馳報,何如?上曰,卽爲馳報,可也。
判義禁金自點所啓曰,李烓之父,已爲拿囚,其子國匀,已令監刑都事拿來,同姓三寸叔晉賢及孽三寸晉翼,同姓四寸燠等,亦爲拿囚,李烓處置之後論罪事,欲爲定奪矣。上曰,似然矣。判義禁曰,以律言之,烓子,父子,當被絞律,三寸則流三千里之律,加等乎,何以爲之?必有捧承傳之擧然後,自禁府方可處之矣。上曰,不急,姑徐。傳曰,十二日發遣都事,何堂上定送乎?問啓,以上禁府謄錄
訓鍊都監草記,東營入直軍,移入北營事。答曰,依引見時定奪施行。
備邊司粘連啓目。答曰,宰臣,傳令于兵使,殊甚無據兺不喩,本道搜捕之擧,似無未盡之事,回啓內辭緣,姑勿施行。
傳曰,史官一員待命,騎馬三匹立之,義禁府夜摘奸。
備邊司草記,林慶業得捕事。答曰,依允。捕捉人論賞。以上內下記草
謝恩,判義禁金自點。
下直,高原郡守李坰,龍仁縣令李馨益,鴻山縣監洪處尹,平安都事南翧。
以行司直朴,副摠管遞差傳旨,傳曰,勿遞。
忠淸監司狀啓,忠州呈,以林慶業妻子及同生妻子·奴僕,無去處逃亡,嚴飭搜捕事。
禁府內摘奸。
平安都事書目,林慶業亦不無在逃之患,緣由事。
黃海兵使書目,亡命罪人林慶業搜捕事,沿海大小船隻,抄載軍人,遠近諸島入道,辭緣事。朝報
上在昌慶宮。停常參·經筵。
夜一更,月犯畢大星。
備邊司啓曰,罪人慶業兄亨業,自江原道原州,已爲捉送到京,其妾梅還等一樣,令禁府囚禁,何如?答曰,依啓。
訓鍊都監啓曰,初運京畿壯抄砲手四百十名內,今日逢點者三百八十六名,雜頉二十四名矣,十五日放糧,十六日爲始,依上年例,北營輪回入番之意,敢啓。傳曰,知道。訓局謄錄傳曰,各處直宿軍士,令該曹空石分給。內下記草
禁府,趙復陽原情公事判府內,除刑推議處。
忠淸監司書目,延豐呈,以亡命罪人林慶業妹及夫田泗,慶業族下林基震夫妻,俊業妻·承業妻等捕捉,忠州鎭中軍金混,押領上送,聞慶地隱接弘業及孽妹夫李正白捕捉事,移文慶尙監營緣田事。朝報
上在昌慶宮。停常參·經筵。
傳曰,李烓,淸使又令囚置,則誅之不可,勿爲處斷事,發遣宣傳官,下諭。
工曹啓曰,龍將處禮單,啓下中,螺鈿梳函二部,已爲完畢,看品於政院,而已送於戶曹矣,其後備局分付,加送二件待令云,故亦卽始役,一部已畢,一部則將於十八日間斷手,而若於其前送之,則以正朝方物所用,推移先送似當,敢啓。傳曰,知道。傳曰,令黃海兵使,沿海各官,一番巡行,搜捕等事,各別檢飭。啓曰,林慶業二十九日止宿金郊驛,初一日先送所率驛人馬於平山府,而以至初四日,終無形影,故李聖淵至於捧招驛人等,報于監·兵使,若不病重,投入村閭而調治,則其間事跡,極涉怪訝,監·兵使,分遣軍官,探問諸處云,求覓形止,想必連續馳啓,而趁未現出,則跟尋之擧,不容少緩,海濱山谷深僻等地,急急窮搜捕得事,爲先發文,星火知委于黃海監·兵使,平安都事處,何如?答曰,知道。一體行會,大小寺刹,亦令搜探,而切迫族屬,爲先捉囚。又啓曰,林慶業逃走之後,其妻妾同生族屬等諸處,尙無一人捉得之報,而若不別樣嚴飭,則非但擧措緩歇,其在彼中見聞,亦無自我驚動遑悶之色,諸道則雖已連續祕密行會,兩西監·兵使處,發遣宣傳官,各別嚴飭,登時必捕事,下諭,何如?答曰,依啓。且此事,不當如是而已,別成事目,購捕於八道,可也。又啓曰,傳曰,林慶業族屬,無在京人乎?何無一人捉囚之事耶事,傳敎矣。林慶業本是忠州居人,兄弟亦多云,而臣等所知者,其兄承業,以廣州中軍,在南漢,其弟俊業,時任熙川,故此兩人與厥妻,則去夜已爲發馬,分付於三道監司及地方官,使之捉囚,飛報京中,則他無族屬,而數日前,其家守直之僕,亦出走云矣,敢啓。答曰,知道。以上備邊司謄錄
日氣甚寒,薄衣軍士,令該曹襦衣題給。內下記草
傳曰,令黃海兵使,沿海各官,一番巡行,搜捕等事,各別檢飭。
宣傳官持標信,平安道出去。朝報
上在昌慶宮。停常參·經筵。
御營廳啓曰,今冬先運軍逢點實數五百名矣,十六日慕華館操鍊後,東營及集春營,與訓鍊都監軍兵替入之意,敢啓。傳曰,知道。以上謄錄
傳曰,今下弓矢,平安虞候李迪給送。
兵曹草記。答曰,知道。限三年給祿,墓幕造給等事,一依延平府院君例,施行。
禁府照目。答曰,文官之凌轢兵使,乃是當今弊習,罷職,放送。以上內下記草
謝恩,平安虞候李迪,木浦萬戶金吉男。
忠淸監司書目,瑞山呈,以修撰金弘郁病重,上去不得事。啓遞差。又書目,淸州呈,以林慶業妻甥李德耆上送爲乎喩,指揮事。
全羅監司狀啓,金溝縣令朴煥善治,民人等願留,令該曹稟處事。
禁府啓目書下,趙復陽納招,無非發明之辭,不可取信,兵使請罪,監司請留,以原情內辭意,及監司狀啓,營將點閱成冊見之,則頗與趙復陽供辭無異,未知兵使何所據而有此請罪,監司狀啓似爲明白,而自下不敢擅議,上裁,何如?啓文官之凌轢兵·水使,乃是當弊習,罷職放送。朝報
上在昌慶宮。停常參·經筵。
備邊司啓曰,卽接平安虞候李東龍馳報,則跟尋林俊業,馳到寧遠地,俊業妾與小男二兒女一,奴婢各二口,熙川官奴二口等,捕捉於召募將李玄男家云,故仍令堅囚,嚴問俊業及慶業去處,跟尋必捕,而俊業許多家屬,累日隱伏於境內,守土之官,終不覺察,跟捕下令之後,無意擧行之狀,極爲痛駭,郡守韓夢龍罷黜,何如?答曰,允。又啓曰,宣川府使閔應騫,依前啓下公事,淸北防助將稱號,且時急急行,不可以私馬作行,令該曹給馬下送,何如?答曰,依啓。以上備邊司謄錄
扈衛廳草記。答曰,知道。大將員漸少,軍官都數量減,宜矣。又草記。答曰,事涉猥濫,依前例分屬。
傳曰,領議政崔鳴吉,罪犯甚重,不宜待職,而鳳城處決,朝夕且至,故姑俟矣,今則身入瀋陽,事異,當納其官爵,爲先削奪。
備邊司草記,鄭譯請奉英雲事。答曰,臨民之官,與邊將不同,決難開路。以上內下記草
吏曹粘連啓目,全罷監司狀啓,朴煥之奉職淸謹,誠如狀啓所陳是白在女中,此時遞易,果爲可惜,而瓜滿後請留請仍,爲今日痼弊,金石之典,將廢而不行,狀啓內辭緣,勿施,何如?啓限明年仍任。
吏曹啓曰,今月十三日引對時,右議政沈器遠所啓,小臣兼帶繕工提調,非都提調衙門,而兩大臣一時同席,事體極爲未安,請遞差,何如?上曰,令該曹,考例處置事,傳敎矣。兩大臣同帶一監提調,文書勘定之際,事體有妨,故一員改差,前例如此云,敢啓。傳曰,依前例爲之。
兵曹啓曰,以本曹綾城府院君具宏,造墓軍題給事粘目,傳曰,前日完豐府院君禮葬時,則依橫看上下,而今則何以依近例入啓乎事,傳敎矣。前日延平府院君禮葬時,皆以裁減數題給事,入啓,而自上有特命準給之敎,故二百五十名,依撗看題給矣。今此綾城府院君具宏造墓軍,依完豐府院君例題給,元單子改付標之意,敢啓。傳曰,知道。限三年給祿,墓幕等事,一依延豐府院君例,施行。
疊備忘記,領議政崔鳴吉,罪犯甚重,不宜帶職,而鳳城處決,朝夕且急,故姑俟之矣,今則身入瀋陽,事異當初,其官爵,爲先削奪。傳曰,金俊龍喪柩上來時,令三道監司護送。
慶尙監司書目,前兵使金俊龍,今十一月初五日身死事。朝報
上在昌慶宮。停常參·經筵。
備邊司草記。答曰,淸人急見似不如此,然依啓辭施行。又草記。答曰,依允。押來軍官乙良,使之依律定罪。
府啓,忠淸監使申景珍事。答曰,推考。以上內下記草
下直,靈光郡守柳碩,安東府使南老星。
政院啓曰,假注書鄭世輔,請推察任之後,亦不來仕,疾病輕重,雖未可知,而曠職累日,事體亦損,請鄭世輔改差,他假注書差出,何如?傳曰,依啓。先罷後推。
假注書李奎老落點。
備邊司啓曰,召接平安虞候李東龍馳報,則跟尋慶業,馳到寧遠地,慶業妾,與小男二兒女一,奴僕各二口,熙川官奴二口等,捕捉於召募將李玄男家云,故仍令堅囚,嚴問俊業及慶業去處,跟尋必捕,而俊業許多家屬,累日隱伏於境內,守土之官,終不覺察,跟捕下令之後,無意擧行之狀,極爲痛駭,郡守韓夢龍罷黜,何如?傳曰,允。
吏曹啓曰,守令及賓客有闕,政事,何以爲之?敢稟。傳曰,明日爲之。
府啓,前者忠淸兵使申景珍,以結城縣軍兵器械等事,稱以營將所報文書,至於馳啓請罪,而有曰,軍兵機械無形,束伍見頉頗多云,此言若是,則爲守令者,固有罪矣,而監司狀啓觀之,則營將所報,點閱成冊,軍器無頉,軍裝見頉只六名,束伍闕額只一名云。營將所報,乃是一樣文書,而監·兵使狀啓,何其若是相反耶?營將所報,果如兵使狀啓,則本道方伯,必不當有此馳啓,辨其虛實,以此推之,景珍之詐稱文報,欺罔朝廷之罪,極矣。且聞景珍,私用貿販,廉價倍徵,絶戶番布,督責民結,守令之據理論報,有何不可,而因此致嫌,搆虛捏無,至於此極,誠可惡矣。況景珍,年將八十,若欲在明,種種貪虐之狀,難以悉擧,而自前兵營所捧軍布,自有升尺,當此木花大無之日,升細尺長之布,督捧於軍兵,怨苦徹天,皆懷渙散之心,至於再度呈狀,一道通文,脫有緩急,將何所恃?景珍有欺罔貪虐之狀,而晏然在職,趙復陽以文官守令之故,獨被罪罰,朝家是非,豈容如是?請申景珍罷職不敍。答曰,推考。朝報
上在昌慶宮。停常參·經筵。
備邊司啓曰,卽接延豐縣監所報,則慶業妹及其夫全士,俊業妻·承業妻·亨業妻妾與子,慶業姪子林重振,三寸叔母夫朴大成等十人,多定軍人押來矣。慶業妹·亨業妻·俊業妻·承業妻·林重振等五人,則令禁府囚禁,亨業妾及二奉兒子,林重振妻·朴大成·全泗等五人,則姑爲放送,使之跟捕慶業,何如?答曰,依啓。
藥房都提調李溟,副提調李行遠啓曰,近來寒節已深,日氣凝嚴,伏未審,聖候調攝若何?臣等不勝仰慮之至,敢此問安。且施酪粥,雖夏間姑爲停止,而每於冬月,復爲進御,諸醫以爲補脾胃益元氣,無過於此云,令司僕寺,依前進排,何如?答曰,知道。症候一樣。
義禁府啓曰,本府規例,凡出使都事,定送首堂上差送矣,十二日發遣時,判義禁未及差出,知事尹暉,以次堂上,定送矣,敢啓。傳曰,知道。
政院啓曰,卽見宣傳官都事等狀啓,十五日二更到宣川姑留云,而迫送有旨,事意亦不擧論,其違越王命之罪,合有處置之事,何以爲之?臣等待罪該房,不得不仰稟。傳曰,回還後,竝爲拿鞫定罪。
義禁府啓曰,定配罪人全義立,乃是黃海道安岳之人,而砥平田曲驛,近來廢棄,頃因京畿監司狀啓,啓曰,罪人林慶業兄亨業,自江原道原州,已爲捉送到京,其妾梅還,一體令禁府囚禁,何如?傳曰,依啓。又啓曰,凡堂下罪人,則例以書吏·羅將拿來,而今此都事鄭錫文,宣傳官朴之墉,厥罪甚重,發遣本府都事一員,使之竝爲拿來,何如?傳曰,依啓。又啓曰,罪人李烓子國匀拿來事,當初李烓處斷都事,仍爲拿來之意,追後分付矣,此鄭錫文不往義州,私自遲回,偃然宣川,違越王命,國匀拿來,亦未可必也。今者鄭錫文,亦有拿命,國匀則別遣都事拿來之意,敢啓。傳曰,勿爲別遣。以上禁府謄錄
有政。吏批,以鄭麟卿爲結城縣監,尹大亨爲江陰縣監,姜瑜爲兵曹正郞,李敬輿爲禮曹判書,金瑬爲內醫院都提調,柳景閔爲軍器寺主簿,李斗瞻爲戶曹佐郞,權祉男爲內資寺主簿,尹復元爲軍器寺主簿,金南重兼世子左副賓客,權克正爲寧遠郡守,全命龍爲刑曹正郞,權侙爲永平縣令,鄭昌胄爲戶曹正郞,李正英爲兵曹佐郞,申翊亮爲全州府尹。出政目
掌令金元立上疏。大槪,乞遞本職,救護父病事。入啓。答曰,給由。南原地,當日出去。
京畿都事書目,災傷差錯,永平縣監成信耉,罷黜事。
府啓,忠淸兵使申景珍,措語見上決不可推考薄罰而止,請申景珍罷職不敍。國綱凌夷,人不畏法,將至於相率,而爲不忠不義,今日之事,誠可痛哭,十二日發遣禁府都事·宣傳官等,聽傳敎出去之後,所當晝夜奔馳,奉行成命而已,乃敢徘徊觀望,緩緩作行,以待事機之變,及其處斷之日,不有君命,偃然馳啓,佯若稟旨者然,人心若此,國法何施?其蔑上逆命,循情用奸之罪,決難容貸,禁府都事·宣傳官等,請命按律正罪。答曰,依啓。申景珍已爲推考,勿復煩瀆。
政院啓曰,近間政事頗晩,政官晩來,而承旨晩詣耶事,傳敎矣。凡爲政事,政官齊會然後,來詣承旨,例也。臣今日仕進于本廳,聞請坐之言,召詣政廳,而注擬書單之際,不免差遲矣。臣待罪該房,常時不能檢飭,致勤聖敎,不勝惶恐之至,敢啓。傳曰,知道。朝報
上在昌慶宮。停常參·經筵。
備邊司啓曰,卽接平安虞候李東龍,寧邊府使朴省吾等聯名馳報,則慶業三寸姪子俊茂,則本月十六日丑時,捕得於古香山中,俊業則隱伏於熙川地大山中空虛草幕,故馳往圍捕之際,渠欲拔劍揮斥,而仍令執捉,與其姪振茂,具枷鎖杻,一時押送于監·兵使所在處云,捕得形止,監·兵使卽當報知宰臣,而姑爲囚禁義州府,待彼分付處置之意,行移,何如?答曰,依啓。又啓曰,卽接京畿監司所報,則水原府使,因前萬戶孟象賢進告,捉得任興業及妻子,仍令軍官·刑吏等,押直上送,請令禁府囚禁,而任興業旣已就捕,其妻子放送,何如?答曰,依啓。進告人等論賞。又啓曰,當初都事發送時,烓之子國匀,仍令拿來事,禁府旣已啓下分付,而都事留在宣川,只遣書吏於義州,私自捉來云。奉命違越之罪,不可不徵,令義禁府究問處置之意,敢啓。答曰,依啓。又啓曰,義州留置宰臣,於近處僻邑,以除龍灣一分之弊,似當,此意,言于備局事,傳敎矣。灣上留待諸臣,多至十餘,而前頭結末遲速,亦未可知,仍在一處,則本府之弊,果如聖敎,參酌分處僻,是事本道監司諸宰處,知會,何如?答曰,允。以上備局謄錄
禁府啓曰,本府都事九員內,二員出使,閔晉亮,以其父閔聖徽西下時,相見於中路事,呈旬出去,府中只有六員,而一員在當直,一員入直本府,一員公事回告,只餘三員,而將來連有不時出使之擧,則極爲可慮,鄭錫文代,卽以在京年少能文無故人,口傳差出,而閔晉亮,亦爲閑官換差,何如?傳曰,依啓。又啓曰,卽見宣傳官·禁府都事狀啓,則罪人李烓,本月十八日,已爲依律處斷矣。當初廟堂議處時,烓之父子及同姓四寸以上親,竝爲拿囚,以爲處置之地事,入啓。蒙允,而且罪人李烓,依逆賊例,凌遲處斬,傳屍八方事,政院捧傳旨矣。今者李烓旣已就誅,緣坐之人,卽當依律,次第擧行,而烓之父晉英,烓之三寸晉賢·晉翼,烓之四寸煥,方在囚禁之中,若依律文擧行,則其間本府,有不敢擅行者,議大臣定奪,趁卽處置,何如?傳曰,依啓。以上禁府謄錄
府啓,忠淸兵使事。措語見上答曰,觀其緘辭,而處之未晩,勿爲更煩。
備邊司草記,林慶業同生進告事。答曰,依啓。進告人等,論賞。以上內下記草
守禦廳啓曰,本廳從事官吳䎙,前爲戶曹正郞時,因訓鍊都監啓辭,方在罷散中,時無職名,依例付軍職,冠帶常仕,何如?傳曰,依啓。
右承旨金霽由本職辭免上疏。入啓。傳曰,遞差。
以右承旨金霽由,遞差傳旨,傳曰,勿遞。
昇平府院君內局提調辭免上疏。入啓。
禁府,罪人林亨業,刑問一次,不服。
答昇平府院君金瑬疏曰,省疏具悉卿懇。所陳提調,不必時任兼之,宜勿控辭,以副予意。
校理姜栢年,淸州地病親呈辭。入啓。給由。當日出去。
禁府都事房元亮,宣傳官等拿來事,出去。
下直,金井察訪李愃。
謝恩,兵曹正郞姜瑜,佐郞李正英,江陰縣監尹大亨。朝報
上在昌慶宮。停常參·經筵。
忠淸監司狀啓內,林慶業之妻,被捉於淸州宋仁家云事。
京畿監司狀啓,水原呈,以林慶業同生興業,捕捉上送事。
吏曹口傳政事,禁府都事二,柳時亮·李庭芳,落點。
持平趙全素初度呈辭。入啓。給由。
府啓,忠淸兵使申景珍,搆虛捏無,欺罔朝廷之罪,聖明亦必下燭,今不復覼縷,而其種種貪虐之狀,傳播遠邇絶戶番布,督責民結,則民生何以保存,私用貿販,廉價倍徵,則列邑何以支堪?自前兵營所捧軍布,例有升尺之限,而當此木花大無之日,升細尺長之布,督捧軍兵,急於星火,一道通文,相率號訴,怨苦徹天,如在水火,脫有緩急,將何所恃?況年將八十,衰耗已極,雖無罪犯,決難任閫帥之職,其欺罔之罪,貪縱之狀,若是昭著,而晏然在職,朝家處置,豈容如是?決不可推考而止,請申景珍罷職不敍。答曰,已諭。朝報
上在昌慶宮。停常參·經筵。
院啓,成川府使李志定罷職事。答曰,依啓。
府啓,成川府使李志定罷職事,及前金井察訪成汝櫄拿鞫事。忠淸監司罷職事。答曰,依啓。
備邊司粘連啓目。答曰,依允。且身言書判之規,用於有功之人,殊未妥當,此一款,勿施。以上內下記草
謝恩,禁府都事李庭芳。
宣傳官。義州府尹狀啓,十八日申時,罪人李烓,依律處斷事。
政院啓曰,宣傳官李克俊,以李烓因衙門拘留,勿爲處斷事,奉標信有旨,十五日發遣,而卽見朴之墉等狀啓,則本月十八日,已爲處斷云,發程四日,未及得達,其稽滯之狀,極爲駭愕,請宣傳官李克俊,從重推治,何如?傳曰,依啓。
按覈御史書目,金井驛屬及新立馬匹,先爲按覈事。
府啓,成川府使李志定,卽賊烓之妻父也。以大逆缺數字人,不可仍據,西路守令李志定,請命爲先罷職。缺數字取考忠淸道按覈御史狀啓,則前金井察訪成汝櫄,瞞報監司,欺罔朝廷之罪,極矣。當初監司狀啓中,所謂驛吏驛奴婢保厓竝四百四十一名云,而以御史狀啓觀之,則或名在於舊年之簿,或不載於形止之案,掠人之所得,以爲自己按出者有之,抽出已錄之數,添入於新現者有之,以此計之,則汝櫄濫報之數,多至二百餘名。希冀恩賞,虛張名數,費盡許多奸巧之態,人之用心,一至此哉?況旣遞之官,晏然行印,御史下去之後,追呈加現成冊,欲掩其欺罔之跡,其爲情狀,尤極痛駭,此而不治無以懲艾,請成汝櫄,拿鞫定配。一褒一貶,所關甚重,道臣啓聞之際,所當十分詳愼,前金井察訪成汝櫄,驛奴婢濫報之數,若是其狼藉,而忠淸監司鄭良弼,稱以不煩文移,流亡還集,只據所報,不察眞僞,張皇褒啓,使不世之典,施之於欺罔朝廷,希恩無恥之人,若無循私,不職,甚矣,請鄭良弼罷職,忠淸兵使申景珍。措語見上答曰,依啓。申景珍事,不允。
持平趙全素再度呈辭。入啓。加給由。朝報
上在昌慶宮。停常參·經筵。
大臣·備局堂上引見。
備邊司啓曰,卽接忠州牧使所報,則罪人慶業妻,以其中軍趙澤,押領上送,請令禁府囚禁,何如?答曰,允。
引見時,右相所啓,前日因全羅監司狀啓,南漢所屬屯田,沃溝及畿內若干處革罷,自上有罷處太多之敎,故數處還爲仍存,而頃者,又因慶尙監司狀啓,備局覈啓,自上有丁丑以後新設處,竝皆革罷之敎矣。其中稷山·利川屯田,雖是亂後新設,最爲着實,稷山則曾是管餉所屬,利川則空曠無主,皆不係於民田,經營創設,築洑穿渠,物力多入,混入於亂後革罷之中,誠爲可惜,或仍存,或換賣,而空棄則不可。上曰,左相之意,如何?左相曰,換賣則未爲妥當,若棄置則歸於土豪及有勢家之所占,萬無小民之蒙利。凡設屯一事,例被本官厭苦,每稱民弊,而其實則不然,國家若無屯田,則物力從何辦出,設或屯田,使無弊端,則豈不兩便乎?右相之意,以爲大費功力,不可虛棄者,其意有在。凡掌軍旅者,必有所用之物,方可以濟用,以俚誥言之,甚貧之家,爲其奴僕所侮,此之謂也。上曰,此等事,啓稟定奪時,初不商量,旋設旋罷,有同兒戲,以致難便之弊。稷山·利川則兩屯,則依所啓仍存,而勿論久近,不關處革罷,可也。右相曰,兩處仍存之代,勿論新舊,不緊處兩屯革罷,宜當。又啓曰,李烓事,宰臣處移文之語,昨日已爲啓下矣。臣等更思之,則依法處斷云云事狀啓,十二日夕入來之下,添以李烓賣國之狀,皇帝旣已洞燭,身爲守令,首先犯法,與漢船潛商狼藉,無知邊民,見此而效尤,貽禍國家,皆始於此。十三日依帝命官,遣宣傳官云云,似當,敢稟。答曰,依啓。又啓曰,慶業妾梅還,俊業·承業兩人妻,及亨業等,捉得辭緣,曾已報知,而慶業·興業,今又捕得,亦爲移文于宰臣處,宜當,敢啓。答曰,依啓。又啓曰,世子宮別監金天鶴等六名,呈狀于本司曰,入去瀋陽時,只給騎一匹,異域之行,糧資·衣服,同載一馬,勢所難堪,極爲怨悶云。講院書吏,藥房書員,皆給私持馬一匹,此亦一體施送,宜當,敢啓。答曰,依啓。又啓曰,以丹城監妻贖還事草記。傳曰,此購價,幾兩給之乎?問啓事,傳敎矣。問于該曹,則曾無所給之物云,敢啓。答曰,知道。以上備邊司謄錄
府啓,忠淸兵使申景珍事。答曰,不允。內下記草
義州府尹狀啓,罪人李烓處斷之後,宣傳官李克俊,持有旨來到,卽爲還上去事。
京畿監司狀啓,漣川呈,以民人等,縣監尹益元仍任事。
左副承旨李俔初度呈辭。入啓。給由。
工曹判書尹暉上疏。大槪,身病轉劇,本職及兼帶知義禁,竝許鐫罷事。入啓。
江原都事書目,災傷差錯,春川府使李浚罷黜事。
答工曹判書尹暉疏曰,省疏具悉。卿其勿辭,安心察職。
持平趙全素三度呈辭。入啓。朝報
上在昌慶宮。停常參·經筵。
藥房提調李溟,副提調李行遠啓曰,雪後寒威,夜來益甚,伏未審,靜攝中聖候,何如?臣等不勝憂慮之至,敢來問安。答曰,症候與前一樣。
義禁府啓曰,慶業妻及國匀·鄭錫文·朴之墉等,已爲拿來矣,今日當爲坐起,而知事尹暉辭職上疏,同知事李楘入直摠府,只有判義禁臣金自點,同知事臣吳竣,莫重捧招之際,堂上只兩員,請李楘,晝仕參坐,何如?傳曰,依啓。
備邊司啓曰,卽接淸州牧使所報,則罪人慶業妻,以其中軍趙澤押領上送,請令禁府囚禁,何如?傳曰,允。禁府謄錄
判尹尹晬疏。答曰,省疏具悉。卿其勿辭,安心察職。
府啓,申景珍事。不允。以上內下記草
持平趙全素·應敎沈三度呈辭。入啓。遞差。
吏曹參判李基祚初度呈辭。入啓。傳曰,調理出仕。
刑曹參判李澥上疏。大槪,病甚不得供職,且旨判書臣元斗杓,有相避公法,令該曹處置後,許令退歸,得遂移葬先親之計事。入啓。啓下吏曹。
左副承旨李俔再度呈辭。入啓。加給由。
吏曹啓曰,臺諫有闕,政事,取稟。
忠淸監司書目,金井驛形止案,都已上驛吏·奴婢·雇保等,以今加現懸錄之故,臣只據已上,率爾馳啓,惶恐待罪事。
江原監司書目,春川雄府,委諸武夫之手,日就無形,令廟堂稟旨處置,辭緣事。
禁府都事房元亮,罪人國均,宣傳官朴之墉,都事鄭錫文等,拿來。朝報
上在昌慶宮。停常參·經筵。
夜三更,電光。
備邊司啓曰,云云事,傳敎矣。亨業·俊業等捕捉人,未能的知,兩道監司處,詳問馳啓事,已爲啓下行會,而慶業妻妾及同生妹兩人,姪子重茂捕捉人等,亦問於各其道啓聞後,一時論賞之意,敢啓。答曰,知道。又啓曰,云云事,傳敎矣。取考文書,則本月十九日兪曾曾,進告于廣州府尹曰,慶業弟興業,逃匿于水原居兪慕曾家云,而廣州居前萬戶孟象賢,則二十日路逢荒唐人,隱在林藪間,進告水原府捕得,則果是林興業云云指示與捕得日子,先後如此,令該曹依事目,參量論賞,何如?答曰,依啓。慶業族屬進告捕捉人等,竝爲抄出,一時論賞。又啓曰,俊業旣已就捕囚禁,其妻別無更問之事,請令禁府放送,何如?傳曰,允。以上備邊司謄錄
府前啓。答曰,不允。
御營廳草記,鳥銃打造事。答曰,知道。監造官吏以下,分輕重施賞。
院啓,忠淸水使安徹事。答曰,推考。以上內下記草
吏曹粘連啓目,京畿監司狀啓,漣川縣監尹益元,善治之狀,實如狀啓內辭緣是白良置,瓜滿後仍任,有違法典,勿施,何如?啓依允。
左副承旨李俔三度呈辭。入啓。遞差。
黃海兵使書目,林慶業搜捕,申飭事。自載寧,由安岳等官,巡審各官守令處,嚴飭爲白乎旀,仍向豐川事。朝報
上在昌慶宮。停常參·經筵。
藥房都提調金瑬,提調李溟,提調李行遠啓曰,前因本院議藥啓辭,有姑徐之敎,故臣等等待李燦之上來,廣議稟旨矣,午因醫官,伏聞中滿分消丸劑入之敎,臣等以爲,脹候或有異於前,而有此下敎耶?驚惶馳進,招問柳後聖,則始言朝者有脹候復作之敎,而臣等待罪藥房,邈不與聞,不勝惶恐之至。伏未審此時,脹候未盡平復之,盡不可進御云,敢此竝稟。答曰,知道。脹症近日漸重矣。
有政。吏批,以韓必明爲司憲府持平,洪憲爲承旨,金逑爲春川府使,車轉坤爲幽谷察訪,李時苾爲通禮院引儀,朴爲右通禮,宋國澤爲成川府使,李滈爲韓山郡守,尹順之爲兵曹參知,李時昉爲忠淸監司,李奎老爲承政院注書,洪爲刑曹正郞。
合啓,李聖求削奪官爵,門外黜送事。答曰,人之所見,各自不同,直諫無隱,固無傷也。
院啓。答,朴之墉等罪狀,與初稍異,循例請刑,似無不,可也。安徹事,不允。以上內下記草
下直,唐津縣監具熽。
刑曹啓曰,本曹正郞全若龍,時在慶尙道尙州地,上來遲速,不可預料,詞訟重地,久曠積滯,甚爲可慮,全若龍改差,令該曹以在京無故人擇差,何如?傳曰,允。
大殿,政院·玉堂問安。答曰,知道。
院啓,忠淸水使安徹,到任以後,專事剝割,道內水軍,若在呼怨,不堪其苦,幾盡渙散,料外之征,不法之徵,有不可勝擧。只以一事言之,安眠一島,處於瑞·泰之間,爲魚鹽船材所産之地,島內居民,一則煮鹽,以應公稅,一則養松,以造官船,而安徹不思撫輯之道,視以貨利之窟,分以廉價,十倍督徵,多遣軍官,利盡毫毛,害及鷄豚,種種白奪之事,不一而足,海曲民生,鳥散魚驚,近年以來,帥臣之貪虐,未有如此之甚者。當此艱虞之日,海防重鎭,不可付諸此人,以失軍民之心,缺六七字安徹請命罷職。答曰,不允。朝報
上在昌慶宮。停常參·經筵。
藥房都提調金瑬,提調李溟,提調李行遠啓曰,伏未審夜來,聖候,何如?臣等於昨日,伏承脹候漸重之敎,不勝憂悶之至。聖敎所謂漸重者,比之於先年方劇之時,則未知輕重,何如?凡脹之名雖一,而究其源則非一,今此聖上之所患,專在於濕熱,則前日之所已議定者,而六氣之參錯,症或有時而變,雖承丁寧之聖敎,方今主症之所在,則自外未能詳知,臣等之憂,滋甚焉。必須診脈察色,然後或仍前藥,或用他藥,方可議定,李燦之來,不可等待,卽今柳後聖·朴頵入診而退,與崔得龍及諸御醫等商議,稟旨以定,何如?答曰,依啓。脹症近雖漸重,不至如頃年之處矣。
入診後,三提調再啓曰,臣等伏聞入侍醫官等言,且審條列稟目,臣等忝在保護之任,初不知聖候之至此也,臣等之罪大矣,尤極惶恐煎慮之至。卽使入診諸醫就議,崔得龍則以爲今此上候,自初專在於濕熱,對症之良劑,無如中滿分消丸,而進御之際,錢數若輕,則見效之遲,亦未必不由於此,今後則加進一錢爲當云,故敢稟。答曰,依啓。以上藥房謄錄
講院書吏羅舜民,入瀋。
合啓,李聖求事。已諭,毋煩。
府。院啓,李聖求事。不允。禁府堂上推考。以上內下記草
大殿,政院·玉堂·二品以上·六曹問安。答曰,知道。
府前啓,臣等,將申景珍,構虛捏無,欺罔朝廷之罪,貪縱剝割,一道怨苦之狀,論列已久,而兪音尙閟,臣等竊未曉聖意之所在也。殿下何惜一武夫,而持難至此乎?景珍年將八十,昏耗已極,自知更無前程,恣意貪虐,一道軍兵,如在水火,雖無罪犯,八十之年,決難任閫帥之職,況其貪縱欺罔,若是其狼藉,豈可使一日在職,等待自明之辭,而缺四五字亂乎?若國家移一道而棄之則已,如缺五六字緩急之際,則將何所恃?請勿留難,亟賜。缺數字
院啓,忠淸水使安徹,措語見上罷職。答府。院啓曰,不允。朝報
上在昌慶宮。停常參·經筵。
夜三更,白雲黑氣兩道,起自乾方,直指坤方,長皆竟天,廣尺餘,漸移東方,良久乃滅。
藥房都提調金瑬,提調李溟,提調李行遠啓曰,伏未審夜來,聖候調攝,比昨,何如?臣等不勝憂悶之至,敢來問安。答曰,與昨一樣。今後勿爲問安。
上在昌慶宮。停常參·經筵。
藥房都提調金瑬,提調李溟,提調李行遠啓曰,伏未審夜來,寢睡,何如,煩熱之候,何如?昨日劑入分消湯,已爲進御乎?臣等不任悶慮之至,敢來仰稟。
備邊司啓曰,頃接李時英狀啓,則俊業妾及子女執捉云,故仍爲堅囚,嚴問其慶業所去處跟捕事,啓下行會,而一邊査問其子女壯弱矣,卽見李時英所報,一男年十二歲,二男二歲,兒女四歲云,皆是迷弱之兒,竝放送,何如?答曰,依啓。厥妾,亦令放送。以上備邊司謄錄
答藥房啓曰,症候一樣,湯藥自今日,欲爲進服矣。
上在昌慶宮。停常參·經筵。
夜一更,木星,犯壘星·壁星·陳星。五更,流星出輪星上,入鬼星下,狀如拳,尾長五六尺許,色白。
藥房都提調金瑬,提調李溟,提調李行遠啓曰,風雪夜來甚酷,伏未審聖候節宣,何如?第惟今日乃是一陽來復之始,君子道長之漸,陰邪退聽之機,此先王所以閉關禁旅,以順天道也。復之彖曰,出入无疾,朋來无咎,謂其安靜而養之,以待三陽之竝至也。然則愆度之平復,何待於七日?臣等祝願,不亶在於昔疾之勿藥而已。泰階之平,亦當因此而可致矣。區區犬馬之誠,無所不及,敢此竝啓,無任惶恐之至。答曰,一樣。以上藥房謄錄
合啓,領中樞李聖求削黜事。答曰,所論過矣,更勿煩擾。
府。院啓,禁府堂上,忠淸水使安徹罷職事。答曰,旣已推考,不必罷職。
掌隷院粘連啓目。答曰,賞罰一事,似乎過重,更爲磨鍊施行。
忠淸監司李時昉辭疏。答曰,省疏具悉卿懇。卿其勿爲控辭,速往欽哉。以上內下記草郞廳金漢老校正。郞廳林箕彬書。
上在昌慶宮。停常參·經筵。
備邊司啓曰,以本司義州府尹狀啓粘目,傳曰,鄭譯所給物件何物耶?問啓事,傳敎矣。頃因鳳城狀啓,龍將婚需請給時,又聞鄭譯亦有婚事,非但取舍爲難,凡事皆因鄭譯而通之,則同是婚事,一給一否,似有厚薄之嫌。故先令許積,微探其意,龍處所贈之物,若許受,則渠處婚需,亦當依此追給之意,措辭言及,待其回報,方爲擧行之地矣。其後具鳳瑞狀啓,有曰,京送贈給之物,時無顯然必受之跡,國家些少財用,不當虛擲於浪地云,故意謂,此事必未言及,姑置之矣,今以許積狀啓觀之,則兩處婚需,急急入送事,講院至於移文云,此必講院已爲言及而然。臣等因具鳳瑞狀啓,意謂中止,不卽啓稟,昨日回啓時,亦未覺察,致勤聖敎,不勝惶恐之至。此事旣已許給,今難中止,依前覈啓施行,何如?答曰,知道。鄭譯所給之物,減數磨鍊入送。啓曰,云云事,傳敎矣。就將龍將所給之數,減數磨鍊下送事,付標以入之意,敢啓。答曰,知道。
義禁府啓曰,亨業·興業·及慶業妻等,差使員押領,次次交付於初面官入送事,備邊司入啓蒙允矣,此三人等,差使員處出給之意,敢啓。傳曰,依啓。
上在昌慶宮。停常參·經筵。
藥房啓曰,深冬寒冱,此來尤酷,將攝之道,此時最難,數夜之間,伏未審,聖候,何如?且湯藥進御之後,其無一分加減之效乎?敢此仰稟。答曰,時無加減。
備邊司啓曰,西路擺撥元定五匹,而鳳城有事之後,加立十一匹矣,近日狀啓,往來比前頗歇,加立數中六匹,爲先撤減事,三道監·兵使處知會,何如?答曰,依啓。
政院啓曰,京外死囚,多至十餘,連因事故,不爲啓覈,今已三年矣,卽今季冬已迫,啓覆例於立春前稟行,而自上在調攝之中,何以爲之?敢稟。傳曰,病患如此,勢難爲之矣。以上備邊司謄錄
扈衛廳草記。答曰,知道。綾城府院君軍官,依延平府院君軍官例,罷遣,可也。內下記草
上在昌慶宮。停常參·經筵。
傳曰,今日啓下服藥,趁不劑入,事極怠慢,當該營官推考。內下記草
上在昌慶宮。停常參·經筵。
戶曹草記。答曰,事涉未妥,法典相考處置。
府·院啓,晉英·國均,速爲處斷事。答曰,從容處置未晩,勿爲煩瀆。
合啓,李聖求遠竄事。答曰,其言未盡非,爾等勿爲情外之論。以上內下記草
上在昌慶宮。停常參·經筵。
夜二更,流星出奎星上,入乾坤天際,狀如鉢,尾長七八尺許,色赤,光照地。
爲政。吏批,以洪命一爲弘文館應敎,洪進海爲內贍寺直長,林爲司憲府持平,許舒爲濟用監直長,宋時吉爲同副承旨,金蓍國爲刑曹參判,宋淵爲漢城府庶尹,宋之渾爲濟用監參奉,趙璞爲豐基郡守,韓得良爲校書館正字,李爲慶尙都事,郭希泰爲成均館典籍,李陽復爲司宰監參奉,南銑爲全羅監司,許橚爲司饔院奉事,申濡爲弘文館校理,金堉爲弘文館副提學,朴烶爲永同縣監,朴宗阜爲弘文館副修撰,金尙爲兵曹參議,任振爲宗簿寺主簿,金坰爲宗簿寺正,李俔爲承旨,金光煜爲戶曹參議,金有聲爲禮賓寺參奉,成夏昌爲掌隷院司議,李有淐爲兵曹佐郞,兪厚命爲司饔院參奉,韓楙爲兼京畿右道水運判官,李時楳爲濟用監正。出政目
藥房都提調昇平府院君金瑬,副提調李行遠啓曰,寒威特地,久未解嚴,伏未審,聖候調攝,何如?且分消湯以劑入,日數計之,則想已進御六七帖矣,時無一分之效乎?臣等無任憂慮之至,敢來問安,竝此仰稟。答曰,時無顯效矣。
合啓,李聖求事。答曰,別無遠竄之罪,勿爲强煩。
府啓,國均等處斷事。答曰,已諭。內下記草
上在昌慶宮。停常參·經筵。
合啓。答曰,已諭,毋煩。
府·院啓。答曰,不允。
備邊司粘連〈啓〉目。答曰,使之從實査處,俾無冤抑之弊。以上內下記草
上在昌慶宮。停常參·經筵。
合啓。答曰,毋庸更煩。
府啓。答曰,不允。內下記草
上在昌慶宮。停常參·經筵。
藥房啓曰,近來寒暄不調,有妨靜攝,伏未審此時,聖候,何如?且分消湯,初以十服爲限,若逐日進御,則今日當盡矣。水剌減少,寢睡不寧,脹滿煩渴,寒熱往來,大便滑數,表虛汗出,諸症中無一加減之效乎?明承聖敎然後,或用前藥,或用他藥,方可議定,敢此竝稟。答曰,此藥別無顯效,欲爲停止矣。
備邊司啓曰,以義州府尹狀啓粘目,傳曰,海西農軍六朔之限,盡於行事耶。問啓事,傳敎矣。狀啓中,前月云者,意以爲十月,誤以三月以前作農時,回啓矣。十一月二十九日到防,則準朔之限,當在於五月初,而但當初此軍入送時,全羅道農軍入往,卽時交替,則海西軍留防之日,只三四朔而已事。曾已啓下行會,故今以放送之意,回啓矣,敢啓。備邊司謄錄
藥房再啓曰,卽以下敎之意,與崔得龍·朴頵及諸御醫等,更爲相議,則皆以爲,今此分消湯,旣無顯效,當此寒冱之節,連進苦口之劑,似爲未安,依聖敎,姑爲停止湯藥,仍進中滿分消丸,宜當云,故敢此仰稟。答曰,依啓。
合啓。答曰,不允。
府啓。答曰,不允。
上在昌慶宮。停常參·經筵。
午時,日暈。
備邊司啓曰,頃者宣傳官朴之墉處有旨,直到義州辭緣,政院入啓。當該書吏,爲先囚禁事,傳敎矣。卽爲移文,西路諸撥將,傳書文字,使之査考牒報矣。三道所報,皆以下云,宣傳官朴之墉事,有旨一封,傳令一使,置簿丁寧,而具鳳瑞牒報,則宣傳官在鐵山時相違云,凡公事傳給撥將之時,例以傳給於京營撥將,使之次次入送,而此有旨,則出於夜間急遽,政院催促甚急,故未及告知官員爲傳給,以致如此,似涉無情,敢啓。答曰,知道。以上備邊司謄錄
備邊司粘目,答曰,依允。海西軍兵留防朔數,依上年例施行,以爲力農之地,似當,更議處置。
戶曹判書李溟箚子。答曰,省箚具悉卿懇。卿其勿爲固辭,調理察職。
合啓。答曰,予意已諭,勿爲煩瀆。
府啓,國均等事。答曰,不允。臺諫遞差事,依啓。以上內下記草
上在昌慶宮。停常參·經筵。
夜一更,流星出北河星下,入艮方天際,狀如鉢,尾長三四尺許,色赤。
備邊司啓曰,以義禁府都囚徒單子,傳曰,厥夫被捉之人,放釋似當,此意,言于廟堂事,傳敎矣。頃者亨業妻放送時,俊業妻,似當一時,稟處,而俊業及捕得。且其妻捉囚之意,移文講院,故姑爲仍囚矣,今則俊業,旣已捉送義州,其妻,令禁府放送,何如?答曰,允。備邊司謄錄
合啓,李聖求事。答曰,罷職。
府前啓。答曰,當更議處之。
備邊草記。答曰,空名帖,不可開路,問其名字出給,宜當,加資敎旨,不必再送。
傳曰,史官一員待命,騎馬三匹立之,御營廳及東營,宮城外軍堡,摘奸。以上內下記草
上在昌慶宮。停常參·經筵。
申時,太白見於未地。夜四更,月暈。
藥房啓曰,近來日氣極寒,伏未審,聖候調攝,若何?且丸藥連日進御乎。臣等無任伏慮之至,敢來問安。答曰,與前一樣,丸藥自昨日進服矣。
備邊司啓曰,崔鳴吉戶奴呈狀內,上典當此冬節,不意作行之色忙急,衣服等物,未及措備,一入彼中,藥物亦甚難得。今欲措備入去,而家中本無一馬,載持馬題給事,自本司處置云,其情勢,果爲切急,刷馬一匹題給事,何如?答曰,依啓。又啓曰,以義禁府都囚徒單子,傳曰,厥夫被捉人放釋似當,此意,言于廟堂事,傳敎矣。頃者亨業妻放送時,俊業妻,似當一時,稟處,而俊業未及捕捉。且其妻捉囚之意,移文講院,故姑爲仍囚矣,今則俊業,旣已捉送義州,其妻,令禁府放送,何如?傳曰,允。
政院啓曰,以府啓,烓賊緣坐,令廟堂議處,從速科斷事。答曰,當更議處之事,傳敎矣。義禁府,分付之意,敢啓。傳曰,知道。議大臣收議內,右議政沈器遠議,緣坐,旣爲成律,其處置之擧,似不在早晩,而揆以謀國之道,意亦有在。故曾所獻議者,蓋由於此也。今此臺閣之論,出於執法,唯欲速正刑章,則難容更議,伏惟上裁,左議政昇平府院君議,與右相議同,益寧府院君行判中樞府事姜□,沈病不收議,大臣之意如此,上裁,何如?傳曰,依議施行,厥父減死照律,傳,賊烓旣已伏法,其子國匀,依律緣坐,厥父晉英減死照律爲只爲,義禁府傳敎爲良如敎。本府又啓曰,賊烓父晉英,減死照律事,已捧承傳,而臺諫方以還收成命論啓,不得照律之意,敢啓。傳曰,知道。以上備邊司謄錄
合啓。答曰,旣施重罰,勿爲更煩。
承旨李昭漢啓辭,都城內厲疫致祭事。答曰,依啓。令該署,各別救療,粥物亦令該司,連續題給。以上內下記草
上在昌慶宮。停常參·經筵。
爲政。吏批,以奉永雲爲寧遠郡守,洪錫箕爲兵曹佐郞,申渢爲戶曹正郞,金善英爲禮曹佐郞,愼天翊爲弘文館應敎,柳俊昌爲兵曹正郞,李敬輿爲兼同知經筵事,李時陟爲司圃署別提,申濡爲司諫院獻納,李起浡爲禮曹正郞,成夏明爲司憲府掌令,楊萬古爲成均館司藝,李英發爲興德縣監,李敬輿兼同知春秋館事,趙昌遠爲掌樂院提調,姜瑜爲司憲府持平,沈世鐸爲司諫院正言,洪命一爲司憲府執義,金元立爲司諫,李正英爲正言,具仁垕爲軍器寺提調,鄭昌胄爲慶尙都事,金自點爲司僕寺提調。出政目
合啓。答曰,毋庸堅執。
戶曹判書李溟箚子。答曰,省箚具悉至懇。此時此任,不可輕遞,卿雖老病,黽勉行公,勿爲固辭。
玉堂箚子。答曰,其言未必盡非,爾其勿爲情外之論。李聖求事
禁府草記。答曰,知道。使之速爲開坐,俾無滯獄之弊。以上內下記草
上在昌慶宮。停常參·經筵。
備邊司啓曰,兵曹判書金自點,雖有身病,不至深重云,而本曹及禁府,事多積滯。今日內牌招,使之出仕,何如?答曰,允。備邊司謄錄
傳曰,元宗大王外祖,禮宜追贈,此意,言于該曹。
合啓。答曰,亟停勿煩。
府啓,臺諫上來事,下諭。答曰,依啓。
司憲府粘目。答曰,事涉膠柱鼓瑟爲在果,緘辭內辭緣,亦似有據,竝只分揀。以上內下記草
上在昌慶宮。停常參·經筵。
藥房啓曰,近來六氣錯行,五節乖序,閭閻之間,重患時令者,尙多有之。況今聖上,方在靜攝之中,節宣之際,若或失宜,則豈非大可懼者乎?脹滿之候,則雖未易收效,如寢睡不寧,水剌減少,寒熱往來等諸症,比之向來,則未知加減,何如?臣等每承一樣之敎,不勝憂悶之至,敢來問安,竝此仰稟。答曰,時無加減。
備邊司啓曰,本司文郞廳四員,逐日仕進,乃是規例,而除其公頉及疾病事故外,一員來仕之日,居半矣,今日則無一員仕進,揆諸事體,極爲不當,公頉外,竝爲推考,何如?答曰,允。又啓曰,卽接黃海道監司任絖粘報,則猉狑驛子應龍呈狀內,其子愛立,以館所留待驛子,九月初因病物故,今始聞訃。故欲爲入去,載來屍身,願得備邊司公文云,依他例,刷馬一匹題給,公文亦爲來給,何如?答曰,允。
義禁府啓曰,賊烓旣已正刑,緣坐籍沒,破家瀦澤,罷其守令,降其邑號等事,捧承傳施行,何如?傳曰,依啓。義禁謄錄
義禁府草記,晉英·國均等緣坐事。答曰,依議施行,厥父減死照律。
傳曰,上年臘藥,不爲精劑,使救急之物,未見神效,事極駭愕,監劑醫官,竝爲推考。
合啓。答曰,毋庸煩瀆。
府啓,晉英事。答曰,減死無妨,勿爲煩瀆。以上內下記草
上在昌慶宮。停常參·經筵。
五更,月暈。未時,日暈兩珥。
右相質子沈碩慶,入瀋。
備邊司啓曰,錦州時留軍兵,今年四月十七日到防,則新軍交替,當在於明年二月,必須更爲知委,可以整齊,及期發送前,啓下單子,改付標以入,令兵曹擧行之意,敢啓。答曰,知道。
訓鍊都監啓曰,京畿二運壯抄軍四百十七名內,時病與雜頉三十八名,實數三百七十九名,今日逢點,明日放料,十六日與初運軍兵,交替入番之意,敢啓。傳曰,知道。
爲政。吏批,以權任中爲司僕寺正,柳大華爲刑曹參議,羅茂松爲承文院校檢,南以雄爲議政府左參贊,李文柱爲儀賓府都事,兪省曾爲兵曹參議,林葵爲禮曹佐郞,丁彦璜爲司憲府掌令,任義伯爲戶曹佐郞,金尙爲左承旨,任孝達爲同副承旨,洪茂績爲右承旨。出政目
都承旨李行遠啓辭。答曰,勿辭,不進承旨,罷職。
合啓。答曰,旣已施罰,勿更煩擾。
府啓。答曰,渠雖負國,予不忍誅其老父,須體予意,更勿論執。
備邊司粘目。答曰,子爲父隱,乃是天理,俾勿究問,以全其孝。
玉堂箚子,李聖求請竄事。答曰,已諭。
義禁府草記,李忠伯事。答曰,以現著之罪,照律施行。
兵曹粘目,逃軍金〈自〉點生事。答曰,依允。捕捉人,令本道施賞。以上內下記草
上在昌慶宮。停常參·經筵。
義禁府啓曰,賊烓旣已正刑,緣坐籍沒等事,已捧承傳矣。賊烓同姓三寸叔李晉賢·李晉翼等,則依律文,皆流三千里安置,而其同姓四寸李煥,若以逆賊律言之,則律無緣坐之事,何以爲之?敢稟。傳曰,依律施行。又啓曰,賊烓緣坐人,依律文施行事,傳敎矣。四寸則無緣坐之律,李煥放送,何如?傳曰,依啓。以上禁府謄錄
合啓。答曰,勿爲堅執。
府啓。答曰,已諭勿煩。內下記草
上在昌慶宮。停常參·經筵。
藥房啓曰,雪後大風,日氣極寒,伏未審此時,聖候調攝,若何?臣等伏不勝憂慮之至,敢來問安。答曰,與前無異。
合啓。答曰,須體予意,勿爲更煩。
府啓。答曰,毋庸堅執。
備邊司粘目,束伍軍事。答曰,一時多數試放,亦似未妥,依前事目施行爲乎矣。火藥如是難繼,則五朔內二朔藥丸,措備間,勿爲試放。
傳曰,淸國所送柑子,體小無靑者頗多云,當該官吏,竝從重推考,以懲其慢忽之罪。
傳曰,典獄摘奸,輕囚放釋。以上內下記草
承文院啓曰,今日正朝,使方物封裹,兼行文書正本,査對帝前,副本二張,外面黃綾粘付處,頗有不正之痕,蓋緣從前次知書員,身死之後,其代手生所致,自本院,方爲推問治罪,而改粧之際,勢不及安寶於今日,此副本二張,改粧䌙,追後安寶之意,敢啓。傳曰,知道。承文院謄錄
上在昌慶宮。停常參·經筵。
備邊司啓曰,禁軍鄭後諶·尹螭等,呈狀于本司曰,亦以東宮侍衛,入往瀋陽,大君軍官,則騎卜各一匹題給,而渠則騎馬外,只給兼卜,一般入瀋武士,所給各異,極爲冤悶云。如此之類,皆給兼卜以渠輩所訴,似難開路,而至如禁軍侍衛使喚,無異軍官,一給一否,似不妥當,此人等騎卜各一匹,一體題給,何如?答曰,依啓。又啓曰,錦州交替軍徵發事,下四道及京畿官,遣宣傳官,昨纔,下諭矣。今以兩西軍調發,則似當還爲停止,更遣宣傳官,下諭,何如?答曰,依啓。又啓曰,傳曰,去夜入來狀啓,何至今不爲回啓耶事,傳敎矣。臣等日出時齊會,似當卽爲回啓,而文書相考之際,時刻差遲,至承上敎,不勝惶恐,敢啓。答曰,依啓。
義禁府啓曰,丙子以後,諸各司幾盡復古,而本府皂隷革罷,典僕甚尠,無以成形,王府重地,豈宜如此?至於望門五間,中門一間,因亂火燒,尙未復設,所見甚慘,今者賊烓典刑之後,破家瀦澤,次第擧行,賊烓家舍材瓦,移給本府,略造兩門,以存衙門模樣宜當,敢啓。傳曰,此門不爲緊重,令該曹,補用於經費,可也。以上謄錄
備邊司粘連啓目。答曰,依允。關西軍兵難更擅,已爲整齊者,仍令入送,資裝木不足數,以管餉所在銀兩計給,以除輸運之弊,入送軍兵□恤等事,一依三南例施行。
玉堂箚子。答曰,已諭于兩司矣。
合啓。答曰,已諭。
府啓。答曰,勿爲更煩。
刑曹參判元斗杓疏。答曰,省疏具悉卿懇。卿才實合此任,宜勿控辭,安心察職。以上內下記草
上在昌慶宮。停常參·經筵。
備邊司啓曰,錦州軍兵,一年留防於千里異域,鹽醬等物,無路得食,冤苦之狀,淸人亦多言之云,聞來不勝矜惻,如以南草,預爲貿換,而不患不得,今番交替軍入送時,三百斤,令該曹下送,使領兵將,專爲鹽醬貿食之資,宜當,戶曹及監·兵使處,分付,何如?答曰,允。
戶曹啓曰,以備局啓辭,交替軍過柵後,補糧次,枝三數百斤,令該曹入送事,啓下矣。枝三草二百斤,卽爲措備,木花齎去禁軍處,今日付送之意,敢啓。答曰,知道。百斤加送。備邊司謄錄
合啓。答曰,已副公議,勿爲强煩。
府啓。答曰,隱其年老而減死,爾等須體至意,勿爲堅執。
兵曹草記。答曰,事甚慢忽,當該官吏,竝爲推考。以上內下記草
上在昌慶宮。停常參·經筵。
夜一更,有霧氣。三更,月暈。
下直,北虞候宋溟。
藥房啓曰,寒威比極,久未解嚴,伏未審數日之間,聖候比前,何如?臣等無任伏慮之至,敢來問安。答曰,與前一樣。
傳曰,今下弓矢,北虞候宋溟,給送。
合啓。答曰,毋煩。
府啓。答曰,毋煩。
刑房承旨啓辭。答曰,知道。崔得民·馬時鳳,竝放送,張秋日,姑爲保放,使之捉納,姜斗男老母,依法典姑令放送。
禁府草記。答曰,此則不爲緊重,令該曹補用於經費,可也。內下記草
上在昌慶宮。停常參·經筵。
下直,廣梁僉使金鳴吉,給送。
玉堂箚子。答曰,勿煩。
合啓。答曰,已諭。
府啓。答曰,已諭。內下記草
上在昌慶宮。停常參·經筵。
夜二更,流星出柳星下,入□星上,狀如拳,尾長二三尺許,色赤。自三更至五更,月暈。
備邊司啓曰,義州府尹稟報本司內,經亂以後,本府財用蕩竭,收於民而用於官者,只是二十七石之米,十五石之太,此外無一物收捧於民間。故在前,則朝廷軫念,題給三千石穀,二十餘同之木,以爲補用之地,而向日卒値鳳城之擧,凡物不出於監營則皆出於本府,種種需用,涉於煩瑣,不敢盡陳,而本府難得之物,如粘米二十五石,淸蜜八石,獨當辦出,凡物稱是刷馬輸運,入把之數,至於八百餘匹,則其所載物數之多,據此可知。庚辰龍將之來,以一道當之,猶不能支捧。又爲分定於隣道,而今番則本司非徒獨當,加之以運入於百餘里之地,本府之受弊,比庚年懸殊,而庚辰則自朝廷優給銀兩,今獨未蒙救急之惠,竊聞自彼來人之言,則將有客使之行云,虛實雖不可知,以何物力,得以支過乎?潰裂之患,可坐而待云,觀此狀辭,年年獨當,意外之事,需用之事,有倍於他道,頃年沈之溟之去,因本司啓辭,題給皮穀五百石,米二百石,木二十五同,其後洪瑞鳳,自灣上回來。又請加給皮穀八百石,米二百石矣,今番鳳城策應之煩,前項意外之需,比之其時,尤有甚焉,令該曹優數題給,使灣民得以保全,何如?答曰,允。以上備邊司謄錄
備邊司粘連啓目。答曰,依允。貢賦諸役亦依卿淮陽府使李惟瀁疏,限蠲免。
合啓。答曰,毋庸堅執。
府啓。答曰,勿煩。內下記草
上在昌慶宮。停常參·經筵。
辰時,日暈左珥。巳午時,日暈右珥。
藥房啓曰,日氣一向嚴凝,伏未審,靜攝中聖候,何如?且此時諸症,與向日醫官入診時,未知加減,若何?臣等每承一樣之敎,伏不勝悶憂之至,惶恐敢此仰稟。答曰,諸症時無加減。
備邊司啓曰,傳曰,以本司草記,所謂沒數題給者,何物耶事,傳敎矣。記草時,凍筆濃出,而出寫正書之際,優數之優字,以設字誤書,致勤聖敎,不勝惶恐之至,元啓辭改付標以入之意,敢啓。答曰,知道。
爲政。吏批,以申濡爲弘文館副校理,沈光洙刑曹佐郞,尹絳爲弘文館副應敎,朴漪爲弘文館修撰,鄭翼卿爲成均館直講,田皞民爲成均館典籍,尹沈詻爲戶曹參判,金益熙爲軍器寺正,朴慶應爲工曹正郞,鄭致和爲忠淸監司,林爲弘文館校理,朴爲兵曹參判,南以雄爲禮曹判書,李敬輿爲議政府右參贊,金振爲司諫院獻納。出政目
合啓。答曰,予意已諭,勿爲情外之論。
院啓。答曰,已諭。
傳曰,師傅盡爲下鄕,久未還來,事甚非矣,竝推考。
備邊司草記。答曰,依允。海西軍兵,亦爲一體題給,俾無不均之歎。內下記草
上在昌慶宮。停常參·經筵。
夜五更,月入氐星。
備邊司粘連啓目,齎咨官差送事。答曰,依允。且在瀋宰臣本司公文不爲出示李馨長諷諭於留灣之人,事極非矣,韓亨吉推考。又粘目,答曰,依允。不干之人抑勒入送爲在,當該守令推考。又粘目,答曰,依允。其行似不上來,各司料理之事乙良,姑勿施行。又粘目,咸興本宮事。答曰,自國初置良,宮屬三百戶,以備灑掃,其有祀事可想,是稱壬辰以前,亦有別差下送之規,其非近例,亦可知也是在果。其中臣祝之事,則果爲駭愕,此一事使之禁斷。
合啓。答曰,如是堅執,殊甚過當,速爲停止,更勿煩擾。
院啓。答須體至意,亟停勿煩。以上內下記草
上在昌慶宮。停常參·經筵。
申時,太白見於未地。
備邊司啓曰,齎咨官徐祥履,今日當爲辭朝,此行非於他行之比,不無兵問答之事,伶俐譯官一人給送,何如?答曰,依啓。又啓曰,以黃海監司任絖,待罪狀啓粘目,傳曰,如是行移,有妨事體,勿爲施行事,傳敎矣。當依聖敎,勿爲施行,而但任絖待狀啓回下,若不行公,則事涉可慮,勿待罪事,回諭,何如?備邊司謄錄
傳曰,史官一員待命,騎馬三匹立之,成均館。廣智營晝摘奸。
合啓。答曰,已諭。
府·院啓。答曰,勿煩。
玉堂箚子。答曰,勿煩。
義禁府粘連啓目,鄭錫文等事。答曰,不無可恕之道,竝削職定配。內下記草
上在昌慶宮。停常參·經筵。
參贊李敬輿箚子。答曰,省箚具悉卿懇。卿其勿辭,調理察職。
兵曹粘連啓目。答曰,別將韓灝熟馬一匹賜給,監官李仁謙,實職邊將中,隨宜除授,金南立·尹以顯,竝邊將除授,汝湛,令該曹,米布量宜題給。
合啓。答曰,毋庸更煩。
府啓。答曰,已諭。
院啓,臺諫出仕事。答曰,依啓。李晉英事,不允。以上內下記草
上在昌慶宮。停常參·經筵。
藥房啓曰,近來日氣極寒,伏未審,聖候調攝,若何?臣等無任伏慮之至,敢此問安。答曰,與前一樣。
掌隷院粘連啓目,晉山君,於政院日記相考事。答曰,依其情願,相考施行。
合啓。答曰,勿爲堅執。
府。院啓。答曰,勿煩。內下記草
上在昌慶宮。停常參·經筵。
備邊司草記,人馬入送事。答曰,依啓。贖還價,令該曹量宜題給。
兵曹粘連啓目。答曰,熟馬一匹題給,金孝信竝陞敍。又粘目。答曰,李建男加資,趙希世陞敍,似當,參酌施行。
玉堂箚子。答曰,勿煩。
合啓·府啓。答曰,勿煩。
院啓,坡州牧使李之華事。答曰,風聞未必盡信,更加詳察,李晉英事不允。
兵曹草記,興仁門火燒處修補事。答曰,依啓。火燒處,令該司以木精補。內下記草
上在昌慶宮。停常參·經筵。
備邊司啓曰,龍將出來鳳城之報已到,而適於此時,義州府尹,不意遞易,如有不時策應之擧,灣上之事,極爲可慮,監司具鳳瑞速往淸北,觀勢進退之意,下諭,何如?答曰,姑徐。又啓曰,昇平府院君金瑬,戶奴呈上于本司曰,上典妾女丹城監光憲妻,丁丑年被擄,未得贖還矣,今適主胡身死,以喪需所用,許贖云云,而贖還之價,以紙地雜物,僅得措備,所載馬三匹,奴子三名,願爲入送云,依所願,公文成給,何如?答曰,依啓。贖還價,令該曹,量宜題給。
爲政。吏批,以裵命全爲尙瑞院直長,李溭爲春川都護府使,朴宗一爲富寧府使,李益培爲掌樂院主簿,洪瑑爲義州府尹,沈悅爲宗廟署都提調,李行遇爲成均館司成,沈熙世爲弘文館副修撰,李澥爲漢城府左尹,沈東龜爲弘文館校理,尹就之爲利川府使。出政目
傳曰,史官一員待命,騎馬三匹立之,興仁門燒火處摘奸。
戶曹草記,染疾救療事。答曰,知道。使之着實救療。
合啓。答曰,勿煩。府啓。答曰,不允。
院啓,晉英及朱德豪,坡州牧使李枝華事。答曰,不允。以上內下記草郞廳金漢老校正。日記廳郞廳林箕彬書。
上在昌慶宮。停常參·經筵。
謝恩,同知李英達,典籍郭希泰,兼春秋李太芳,尙瑞直長裵命全,忠淸監司鄭致和,富寧府使宋山立。
同副承旨任孝達,掌令成夏明,再度呈辭。入啓。加給由。允下。
兵曹啓曰,本曹佐郞任翰伯,以病患再次呈辭曰,病勢實爲深重,旬月之內,行公無期,本曹,乃軍務重地,不可久曠,佐郞任翰伯遞差,其代以在京無故人,卽爲差出,何如?傳曰,依啓。
司僕正權任中,僉正成遠,工曹正郞朴受應,佐郞李迥,平市令曹行立,奉事金愼厚,奉常僉正金養誠,東氷庫別檢廉元俊,都廳鄭知和,藏氷事出去。
院啓,坡州牧使李之華,本以爾瞻之黨餘,幸蒙曠蕩之典,待以不死,至畀州牧,在渠之道,所當咋指易心,思洗舊愆,圖報天恩。而赴任之後,侵漁是事,計戶出役,細瑣俱懲,種種名目,不可毛擧,一州之人,如在水火,當此直路板蕩之日,孑遺之民,豈可任此人咀嚼。本州在京城一日程,非遠方風聞之比,請李之華亟命罷職,咸悅縣監朱德豪,曾於望闕禮時,因渠猝病,移奉殿牌於褻慢之地,至今巫覡,肆行神祀,一道喧傳,事作暗昧,罪在不敍,而其時臺疏,只以罷職論啓矣。殿下反下推考之命,自己發明,無所不至,仍使無前之罪,得免刑章,擧國駭然,久而益激,決不可以旣往而不治,請朱德豪拿鞫定罪。文廟位版之移還安,其禮莫重。雖雨漏修改時,必請香祝,而定山縣監金念祖,新建鄕校,而移安位版,不請香祝,私自移奉,其無識,甚矣。妄作之罪,不可不懲,豈可尋常推考而止哉?請金念祖亟命罷職,還收晉英減死之命事。入啓。答曰,不允。朱德豪事涉已甚,勿爲煩瀆。
合啓,李聖求遠竄事。入啓。答曰,今此罷職,乃是重罰,速爲停止,勿復煩論。
府前啓,還收晉英減死之命。入啓。答曰,不允。
忠淸監司鄭致和上疏。大槪,方面重任,不敢承當,陳情乞遞事。入啓。
傳曰,前府使盧孝誠·李璿,承旨金霱·李俔·李昭漢,郡守崔忠秀·鄭復吉·卞悌元·李守誠·邊復一·李復陽·李有謙·縣監申檀·金泰基·朴任龍·金壂·閔希遠·趙復陽·任善伯,察訪鄭之益·金鋈·洪儆采·尹檄·李眞聃,縣監閔墡,都事李行遠·白信民·李,奉事沈景鼇·梁有義,典籍呂孝曾,正郞吳䎙·安廷燮,持平李齊賢·李海昌,正字鄭世輔·尹安基,校理申濡,參奉金得毅,判官安健,主簿尹擇之等,敍用,前府使李必達·李義元·李象元·盧世興,正朝使崔成吉,郡守南孝元·尹挺之,牧使李汝翊,縣監趙應立·金迪,學錄申命羲,別提南壽星·鄭昕,書狀官李晳,正字尹益亨,都事申徽等,職牒還給,褒貶居下,府使李廷彦,郡守李溭·柳光春·許曙,縣監金曄·李培,勿論,前虞候安鏡·曺後益,僉使文載道·張應一·崔昇元·李命達,僉知趙德亨,司勇元聖男,具定·柳道元,同知許啓,司果尹墀,萬戶袁士立·朴滃·李仁元·李屹·崔承業·白後天·朴武虎·尹烶·崔大容·朴信壽,權管趙男·金黽男·洪善·許貞度·金祿,守直官石大雲,部將柳植,別將李晉基,武兼申哲俊·李景林,習讀丁炯等,敍用,前水使閔震益,統制使李廓,虞候鄭漢驥,部將安愼·辛聖勔·李桓·鄭等,職牒還給事,下吏。兵曹。
上在昌慶宮。停常參·經筵。
謝恩,左尹李澥,春川府使李溭,利川府使尹就三,兼春秋金坰·金柱宇,兼學錄李頤賢,漣川縣監李燦漢,禮曹佐郞林葵,掌樂主簿李益培,護軍李必榮。
掌令丁彦璜,龍仁地掃墳呈辭。入啓。給由。允下。
答忠淸監司鄭致和疏曰,省疏具悉。卿才實合此任,宜勿控辭,速往欽哉。
藥房啓曰,聖候所患,脹爲主症,頃自醫官入診之後,每承一樣之敎,中滿分消丸一劑,已畢進御,時無小收效耶?正當隆寒之節,調攝尤難,臣等不勝憂煎之至,敢此問安。答曰,時無加減。
慶尙監司書目,尙州呈,以前知事全湜卒逝事。
同副承旨任孝達三度呈辭。入啓。遞差。
掌令朱夏明三度呈辭。入啓。遞差。
兵曹判書金自點初度呈辭。入啓。給由。允下。
院啓,臣等,以咸悅縣監朱德豪事,連日論啓,而非但未蒙允兪。反以已甚爲敎,臣等竊未曉聖意也。凡守令論駁,所謂,泛然風聞者不過,以貪婪,以酷刑,以賦役不均,以濫率衙眷之類,人或犯之之事,爲之罪目而已。至於此事,乃是意慮之外,渠若實無所事,而請罪以泛然風聞,則何患無辭,而誰能巧說至此哉?蓋以此無識一武事,前者臺論旣未蒙允。則今又論列,亦似支離,而猶且不得已者,豈有他哉?其爲人如此,則其爲政可知,殿下,雖不信臣等之言,而終始牢拒,咸悅之民,奚罪焉。事非暗昧,罪在不敬,擧國駭憤。久而益激,決不可以旣往而不治,朱德豪請亟命拿鞫定罪。文廟位版移還安,其禮莫重,雖雨漏修改時,必請香祝,而定山縣監金念祖,新建鄕校,移安位版,而不請香祝,私自移奉,其無識,甚矣。妄作之罪,不可不徵,豈可尋常推考而哉?請金念祖亟命罷職。坡州牧使李之華,本以爾瞻之餘黨,幸蒙曠蕩之典,待以不死,至畀州牧,在渠之道,所當咋指易心,思洗舊愆,圖報新恩,而赴任之後,侵漁是事,計戶出役,細瑣俱徵,種種名目,不可毛擧,一州之人,如在水火,當此直路板蕩之日,孑遺之人,豈可任此人咀嚼?本州在京城一日程,非遠方風聞之比,請李之華亟命罷職,前啓,晉英,還收減死之命事。入啓。
左副承旨金尙,廣州地妻母歸葬呈辭。入啓。給由。允下。
答院曰,不允。
府前啓,還收晉英,減死之命事。入啓。答曰,勿爲堅執。
合啓,李聖求遠竄事。入啓。答曰,已諭。
忠淸都事書目,副校理姜栢年,親病極重,乞解職名事。啓。傳曰,遞差。
上在昌慶宮。停常參·經筵。
謝恩,僉知成時憲,修撰沈熙世。
吏曹啓曰,承旨及臺諫有闕,政事,取稟。
玉堂箚子。大槪,快從公論事。入啓。答曰,毋庸更煩。
禮曹,前知事全湜卒逝,當日停朝市。啓。
院前啓,坡州牧使李之華事。咸悅縣監朱德豪事。定山縣監金念祖事。晉永事。入啓。答曰,依啓。李晉英·朱德豪·金念祖等事。不允。
合啓。李聖求遠竄事。入啓。答曰,勿煩。
大司成李楘,初度呈辭。政院還出給。
左副賓客金南重上疏。大槪,臣旣有賓客之命。又有催促令,所當不卜日發程,而老父方患疝痛,症勢危急,願得旬望之暇,以觀父病事。入啓。
上在昌慶宮。停常參·經筵。
夜二更,黑雲二道如氣,起自巽方,直指艮方,長各十餘丈,廣各尺餘,漸移東方,良久乃滅。五更電光,流星出北斗星上,入北河星下,狀如拳,尾長二三尺許,色白,蒼白雲一道如氣,起自艮方,直指巽方,長竟天,廣二尺許,移時乃滅。
謝恩,中樞經歷李梣。
承文院官員,以都提調意啓曰,前權知副正字尹益亨,方在罷散中,依舊例,隷習官啓下,付軍職冠帶常仕,何如?傳曰,允。
備邊司啓曰,城中染病大熾,東西出幕,多至百餘人,適當寒冱,死亡相繼,必是不能以時救療之致,東西活人署當該官,請從重推考。傳曰,允。
備邊司啓曰,京城竊盜之患,處處有之,不能檢飭,使之恣意橫行,極爲非矣,左右捕盜大將,請推考。傳曰,允。
政院啓曰,承旨·臺諫有闕,已稟政事。非但承旨·臺諫有闕,江界邊倅,坡州直路爲有闕,明日則大祭齋戒也。今日爲政差出,何如?事係該房,惶恐敢啓。傳曰,允。
院啓,還收晉英減死之命事,及咸悅縣監朱德豪事。答曰,不允。前啓,金念祖罷職事,停啓。
吏曹啓曰,兵曹正郞洪處亮,病滿三十日,改差,何如?啓依允。
合啓。李聖求遠竄事。入啓。答曰,勿煩。
府前啓,還收晉英減死之命事。入啓。答曰,不允。
平安監司書目,勅行本月初二日,已到義州是如爲白乎等以,臣前進龍灣事。
爲政。吏批,以申敏一爲同副承旨,以尹安基爲承文正字,李光載爲承文副正字,柳坡爲坡州牧使,權任中爲掌令,閔應協爲江界府使,金振爲副校理,申濡爲修撰,任重爲兵曹佐郞,朴宗阜爲獻納。兵批,以李璿·柳道元·柳光春·曺後益·李溭·張應一·趙德亨·元聖男爲護軍,朴·尹墀·李昭漢·姜栢年爲司直,成夏明爲副司果,金·具定爲司正,李倪·許曙·文載道·安鏡爲司猛。
備邊司啓曰,淸使之行,急迫如此,勅使査官,雖未詳知,遠接使接伴使中,卽當差送,而與之顔面相熟,且諳事情,莫如李行遠,以此人差送,何如?傳曰,依啓。又啓曰,頃聞勅使先聲,故接應等事,整齊待命之意,已爲啓下,行會平安監司處矣。今則博氏之行,已到灣上,上京與否,雖未可知,京中接待諸事,不可不預爲料理,設令仍留灣上,問安禮單等事,亦不可不急急擧行,此意,分付該曹,何如?傳曰,允。以上接待所謄錄
上在昌慶宮。停常參·經筵。
謝恩,江界府使閔應協,校理沈東龜,承文副正字李光載·鄭世輔。
吏曹,接伴使李行遠。啓。
文學書目,盧氏,破巴,兩博氏,通事鄭命守,金應立,八高山軍各一名,竝十六名,本月初五日到義州事。
義州府尹書目,兩博氏,發向前路事。
接伴使李行遠改差,代金光煜改付標。啓。
備邊司啓辭,接伴使金光煜改差代,行護軍李景曾無故許還,將到黃鳳間云,此人,伴使仍爲差下,護行上來,事勢便當,撥上急急,下諭,何如?傳曰,依啓。
大司成李棨,執義洪命一,初度呈辭。呈政院,還出給。
政院啓曰,新除授同副承旨申命一,時在慶尙道豐基地,上來事,下諭,何如?傳曰,允。
義禁府啓曰,以備邊司粘目,前監司沈演,前兵使金應海等,分輕重定配,趙克健本道江邊定配,洪頤性還發配所,令禁府稟旨擧行啓下矣。沈演則牙山,金應海則安邊,趙克健則昌城定配,洪頤性則前日已配錦山,故還發配所之意,敢啓。傳曰,知道。
謝恩,坡州牧使柳坡,仍爲下直,肅拜。
合啓及院前啓,大祭齋戒,以姑停。
謝恩,掌令權任中。
接待所堂上李溟·尹暉,郞廳尹絳·沈廉·任重·任義伯·成遠·尹世任·洪·張遇漢。啓。
博氏前問安使,李廷圭出去。以上朝報
備邊司啓曰,梧將時謄錄相考,則初以滿將接待節目差減,而竟以勅使例,更爲磨鍊。且上年博氏之行,雖不齎勅書,亦勅使例爲之,今亦各處迎慰及上下馬宴等事,令各該曹擧行,何如?傳曰,依啓。又啓曰,以吏曹,博氏出來時,七處迎慰望單子,令廟堂更爲定奪事。傳曰,依啓事,傳敎矣。今番勅使之行,出於急遽,以日計之,黃州以西,勢難迎慰,開城府·碧蹄兩處迎慰使,使之差送,而彼或有詰責之言,似不無其辭矣。回還時則黃州以東,自京差定,平壤以西則依前例,以其守令代行,只送御帖與禮單,宜當,敢啓。傳曰,依啓。以上接待所謄錄
上在昌慶宮。停常參·經筵。
夜一更,坤方有氣如火光,流星出參星上,入狼星下,狀如鉢,尾長二三尺許,色赤。三更,流星出大角星上,入亢星下,狀如拳,尾長二三尺許,色赤。五更,流星出軒轅星下,入柳星上,狀如拳,尾長二三尺許。
謝恩,許沙僉使崔承烈,兵曹佐郞任重,右參贊李敬輿。
下直,全羅監司南銑。
全羅道點馬差使員,入來。
京畿監司李景憲,博氏迎候事出去。
藥房啓曰,雪後寒酷,伏未審此時,聖候調攝,若何?臣等無任伏慮之至,敢此問安。答曰,與前無異。
司禦尹友諒,瀋陽出去。
下直,利川府使尹就三。傳曰,史官一員待命,騎馬三匹立之。
以左副賓客金南重上疏,傳曰,有老親獨子,何以差除此任耶?問啓。
京畿監司書目,富平府使柳後聖罷黜事。
開城府迎慰使卞三近出去。
兵曹判書金自點再度呈辭。入啓。給由。允下。
政院啓曰,因京畿監司狀啓,坡州牧使·利川府使,則已爲催促下送,而漣川縣監,則以未經司憲府署經。故不得赴任云,此時畿內守令之赴任,一日爲急,憲府城上所命招,使之今日內署經發送,何如?傳曰,除署經發送。
合啓,李聖求遠竄事。姑停。
府·院前啓,晉永減死之命事,停啓。
院啓,臣等,以咸悅縣監朱德豪事,累日論啓,而尙未蒙允,臣等竊未曉聖意也。德豪雖曰有功勞,已施特除之恩,則酬勞之典,極矣。豈可以此,復贖不敬之罪哉?且其爲人如此,則其爲政可知,咸悅之民,獨不可矜乎?德豪功勞已酬,而德豪之罪惡難赦,亟命拿鞫定罪。新除授獻納朴宗阜,時在全羅道淳昌郡,請斯速上來事,下諭。答曰,依啓。朱德豪事,不允。
知事沈諿上疏。大槪,身病極重,本職及兼帶活人署提調乞遞事。入啓。
外氷庫內摘奸。
下直,漣川縣監李燦漢。
備邊司啓曰,禮曹啓辭,上年博氏時,因備邊司啓辭,百官見官禮爲之矣,此博氏入京後,亦依此例,擧行與否,令廟堂定奪,何如?傳曰,允事,傳敎矣。接待等事,皆以勅使例爲之,則百官見官禮,亦爲擧行宜當,敢啓。答曰,依啓。又啓曰,沈演·金應海·洪頤性·趙克健等,定配移咨,已爲啓下矣。潛商等處置之事,待鄭譯上來後議處,似合機宜,故昨已定奪,則此人等,分輕重論罪之事,亦爲問知後,咨文發送,何如?答曰,依啓。以上朝報
禮曹啓曰,今此博氏接待,各處迎餞慰及上下馬等宴,依上年博氏例擧行事,備局已爲定奪矣,取考上年博氏接待文書,則中路別遣問安官。且大臣及承旨,迎慰於碧蹄,又郊外迎餞及到館後上下馬翌日等宴,宰臣外,時任原任大臣,自政院,分排竝參,今亦依此擧行之意,敢啓。傳曰,知道。又啓曰,取考上年文書,則別宴及晝捧杯時,宰臣·大臣竝參,每日問安承旨,自政院擧行,今此博氏若久留,則別宴等事,問安承旨,竝依上年例擧行,宜當,敢啓。傳曰,依啓。
接待所啓曰,禮曹啓辭,郊外迎餞等宴,宰臣外,時任原任大臣,自政院,分排竝參,分亦依此擧行事,入啓定奪矣。取考上年謄錄,則鄭譯言,自前勅使時,無慕華館宴禮,依例勿設云,其時依其言,不爲設行矣。慕華館迎慰,今亦不爲磨鍊之意,敢啓。傳曰,知道。又啓曰,公事郞廳,尙未差出,令該曹,依近例,急速差出,使之察任宜當,敢啓。傳曰,依啓。又啓曰,都廳舍人尹絳,已爲啓下矣。今聞有事於政府,不得專意來仕,尹絳改差,其代以護軍權澺,都廳差出。郞廳僉正成遠,以藏氷,出在江上,本司他官,猶可替去,令該曹,急急出送,督令入來察任,宜當,敢啓。傳曰,依啓。又啓曰,取考上年謄錄,則博氏時,立待馬,各差備修理價,以兵曹收布,移用矣,今來博氏,留京遲速,雖不能預料,而該用價布,遵依前例,以兵曹收布十同,爲先取來,推移用下,何如?傳曰,允。
戶曹啓曰,政院啓辭,自前勅使之行,開城府別迎慰,例以承旨進去矣。上年博氏之來,接待諸事,皆依勅行,而承旨則不爲下去,今此博氏之行,亦依上年例爲之乎?敢稟。傳曰,依啓事,傳敎矣。上年博氏出來時,初則不以勅使待之,故七站中,只送四站,開城府迎慰承旨,亦不爲出去,及其入京後,始以勅行待之,迎慰承旨禮單,竝爲追徵以去。今則自初,義州以下各站,迎慰禮單,竝爲磨鍊啓下矣。今若承旨不去,則禮單亦當停止,恐有執言之端,敢稟。傳曰,依上年例,追給,可也。又啓曰,當初郞廳,以刑曹正郞洪啓下來仕,察任者已兩日矣,今日刑曹正郞崔夢旭,代來察任云,未知改差曲折,而洪,自前諳鍊接待之事,不可無端遞易,以洪仍爲察任之意,敢啓。傳曰,知道。以上接待所謄錄
上在昌慶宮。停常參·經筵。
謝恩,司成李行遇,巴陵君許謙,承文正字尹安基,禮曹判書南以雄。
下直,永同縣監朴烶。
政院啓曰,以金南重上疏,傳曰,有老親獨子,何以差除此任耶?問啓事,傳敎矣,問于吏曹,則以爲金南重非但獨子,其兩親年皆七十有病之人,故近年不爲擬望,而今番則二品以上無可合之人,不得已而擬於末望云矣,敢啓。傳曰,事甚不當,改差。
吏曹口傳政事,以許曙爲富平府使。
富平府使許曙,謝恩後,仍爲下直肅拜。
政院啓曰,如有史官及騎馬立之之命,史官稟定於承旨曰,何史官進去云爾?則或以上番,或以下番,隨時定送,或輪回定送者,乃流來規例也。今日命下之後,仍其稟定,使假注書姜鎬進去,則注書李俊耉送言曰,上注書當往云,臣答以若如是,不必稟定於堂上,寧有此理乎云矣。俄而李俊耉,任意出去,其有舊規,與堂上任便自行之習,極爲可駭,請李俊耉,從重推考。傳曰,依啓。
全羅都事書目,昌平縣令李穆,閏十一月二十三日身死事。
院前啓,咸悅縣監朱德豪拿鞫定罪事,停啓。
答知事沈讘疏曰,省疏具悉卿懇。卿其勿辭,調理行公。
行護軍鄭太和上疏。大槪,臀瘇甚重,不能拜起,未卽詣闕,惶恐待罪事。入啓。
司僕僉正成遠,畢藏氷後入來。
平安監司書目,前監司閔聖徽,本月初三日到義州事。
禁府,李晉英,濟州牧流三千里定配,啓。
申時,太白見於未地。
備邊司啓曰,傳曰,此公事,還出給,使之詳察回啓事,傳敎矣。兵使狀啓,末端措語,未及致察,以致聖敎,極爲惶恐,其下數款,改付標以入之意,敢啓。答曰,知道。
政院啓曰,博氏接見時,問答說話,依前例議定書入之意,傳敎矣。今此接見時說話,不可不十分商確,令備邊司講究議啓,何如?傳曰,依啓。又啓曰,云云事,傳敎矣。林慶業逃走之事,自上似當先爲發端,以示慙憤之意,而語次,彼若問送僧事,則當以下城後,連在沈綿中,罕與臣僚相接。且是一二人擅爲之事,不得聞知,以致如此,尤極慙懼,此意,已具于咨中云云,似爲宜當。若問烓事,則亦以咨中之意答之曰,初聞査事就完,至今出送灣上,便是我國罪人,而前後潛商首倡之罪,上國之所同知,故依律處斷矣,及聞姑爲拘囚之令,急遣差官止之,而日有先後,竟未及焉,此意,亦已具咨云云,似當,敢啓。答曰,知道。僧一事,措語似或未妥,以不知而不禁,極爲惶愧等語,略爲答之,似當矣。以上□□謄錄
政院啓曰,博氏之行,已於本月初三日來宿車輦,以前日計程狀啓見之,則十一日當爲入京,入京之日,當直詣闕下,則事甚窘迫,一邊,下諭于接伴使,使之詳探馳啓,且令禮曹,預爲磨鍊,稟旨定奪擧行,何如?傳曰,依前爲之。
禮曹啓曰,今此博氏入京後,似當有便殿接見之擧,接待等事,依近例,令該司預爲磨鍊擧行,何如?傳曰,允。
禮曹博氏入京日,百官以黑團領五品以下戎服詣館所,見官禮事。啓下。以上接待所謄錄
上在昌慶宮。停常參·經筵。
下直,豐基郡守趙璞。
保寧郡守閔賀,差使員,上來。
傳曰,史官一員待命,騎馬三匹立之。
答行護軍鄭太和疏曰,省疏具悉。卿宜勿辭,安心調理。
刑曹啓曰,本曹佐郞沈光洙,時在江原道春川地,身病極重,上來無期云,詞訟務煩,不可久曠,沈光洙改差,其代,令該曹後日政差出,何如?傳曰,允。
刑曹啓曰,九月初四日,故參奉鄭壽昌妻洪氏,呈狀內,其夫孽弟鄭無生,咀呪謀殺嫡兄壽昌及壽昌子女等云,故無生,囚禁刑推矣。本月初四日夜,無生公然越獄逃躱,此近年所未有之事,獄官獄卒等,不謹守直,以致重囚脫獄,極爲駭愕,獄卒等,則自本曹,今已嚴刑,當日入直奉事韓瑋,亦爲從重推考,何如?傳曰,先罷後推。
奉常僉正金養誠,東氷庫別檢廉元俊,畢藏氷後入來。
東氷庫內摘奸。
持平姜瑜,在外入來。
掌令權任重啓曰,臣曾爲司僕寺正,以本寺主梗官,出去藏氷所,自初二日至初四日,與本寺僉正成遠,眼同董役,不意新命遽及於夢寐之外,初五日入來肅謝,今聞以障草,甚爲虛疏,見頉於內摘奸,以察推命下,臣之入來,雖在於未畢役前,旣與成遠監董,則臣亦在察推之中,決難仍冒,請命遞斥臣職。答曰,勿辭,退待物論。
工曹正郞朴慶應,佐郞李迥,都廳鄭知和,畢藏氷後入來。
申時,太白見於未地。以上朝報
接待所啓曰,郞廳六員內,戶兵曹各察其任,只有三員,而分掌六七邑,不成模樣,日字已迫,極爲可憫。且上年,以郞廳兼邑,爲苟簡,鄭譯頗有所言,此亦可慮,郞廳一員加出,使之察任,何如?傳曰,依啓。
郞廳加出,兵曹佐郞李有淐,啓下。以上接待所謄錄
上在昌慶宮。停常參·經筵。
申時,太白見於未地。
左議政申景禛,都承旨〈李〉行遠,迎慰使沈悅,禮曹正郞李爾松,碧蹄出去。
京畿都事金銷,政丞陪行事出去,因分付,落後。
府啓,掌令權任中引嫌而退,氷所董役,不滿三日,而未及竣事,改官入來,則障草虛疏,責在院掌,固無所失,何可輕遞乎?掌令權任中,請命出仕。答曰,依啓。
大司成李楘上疏。大槪,病勢危重,本職及兼帶同知義禁府摠管,竝冒死乞遞事。以國忌,留政院。
黃海監司書目,文化縣監方天壽,罷黜事。又書目,博氏兩行,初二日到黃州止宿事。
持平韓必明上疏。大槪,病勢危急,乞遞職名事。留政院。
傳曰,史官一員待命,內氷庫摘奸。
備邊司,以博氏接見時問答別單,啓曰,彼若問慶業逃躱,不爲押送事,則上答曰,慶業以秩高武將,重授國恩,自以爲被遇皇上殊恩,陽爲大言,以示其可信之意,少無疑懼之色,上下全不致疑,何以逆料其中路逃躱,下貽少邦之禍,上負大國之恩乎?我國二百年來,如以君命出使臣僚,則雖驅送死所,不敢謀避,如赴樂地,故今番入送,大小諸臣,竝皆聞命卽發,先後齊到,獨於慶業,豈有押送之理,以此推之,其間事情,可以量察。彼若問輕殺李烓事,則上答曰,凡漢船,切不得近岸事,上國旣有嚴命,朝廷或飭邊倅,多發軍兵,常常把守其泊船處,射逐遠却,使不得來近,而烓以地方官,先生貪貨之計,多數偸出官家銀蔘米穀,咨意潛商乘時取利。故無知邊氓,效而爲之者云,或有之,皆烓首倡而爲之,及發覺,欲掩其迹,斬其同事商賈一人,以滅其口,其爲罪惡,千誅萬戮,猶有餘憤,而拘留義州之後,卽是上國罪人,故不敢擅殺矣。厥後事迹益露,至於漢人留債銀子六千兩之說,又爲傳播,今秋漢船,專爲宿債而來,尤極痛惡。而方在上國査中,不敢處斷矣,適爲許令出送,故卽依法律梟示境上,以爲警衆防奸之地,旋見邊臣馳啓,則更有拘留之令。故卽發差官,止之不及,有何主張擅殺之人乎?彼若問五臣事,則上答曰,申翊聖,以先朝駙馬,本不預朝政,國家大小事,無由得知,我國法例,朝士,不敢與宗室駙馬相通,則翊聖之言,有何輕重於朝著間乎?今此云云之說,萬不近似矣。又答曰,李明漢,故相臣廷龜之子,乃是世受國恩之人,明漢盡心國事,竭誠圖報,斷無他意。況連喪之後,仍爲外任,本無干預之事,此必怨嫉者之所搆陷矣。又答曰,李敬輿,丁丑年爲監司瓜遞後,連爲仕官,陞秩正卿,己卯冬,聞老母病重下鄕,仍遭母喪,喪中得病幾死。今年四月,始爲免喪,病未卽來,冬初,以禮判上來,雖以病,替付閑職,方在朝中,前後本無無故不仕之時,但有八十老母,遠在鄕曲,時或往來省覲而已不樂仕官,萬不近似矣。又答曰,許啓,雖在宰列,本不居要職,萬無如此之理,申翊全,官秩卑微,朝家事,何由預知?且身爲高官,久在外方,遠迹朝著,豈有以外官,干預朝政乎?其所云云,無據,是蓋此人等,皆烓之所嘗怨嫉故,搆捏至此,不勝痛嫉,以此等辭意,隨問隨答,臨機酬酢,更加叡念,逐其語端,以示引咎之意,亦不可已,竝此仰稟。以上備邊司謄錄
接待所啓曰,禮曹啓辭內,有晝捧盃擧行事。入啓定奪,而取考各年謄錄,則晝捧盃,不爲設行,只於空日,茶啖床入納矣,今亦依近例,晝捧盃勿設,宜當,敢啓。傳曰,依啓。又啓曰,宴享習儀,禮曹擇日,啓下移文矣,近年以來,此規已廢,此行到京,當在數日之內,明日習儀設行之意,敢啓。傳曰,知道。
十二月初五日成貼,平安監司狀啓,今日博氏之行,酉時到安州事段,已爲馳啓爲白有在果,臣言于鄭譯曰,此行猝急,各站凡事無形,吾將卽向西路一邊檢飭云,則鄭譯曰,博氏等,一自慶業逃躱之後,常時慮刺客之猝發,使道不可不同行是如爲白去乙。臣答曰,致疑於我國,至於此極,不勝驚駭云,則鄭譯曰,此豈致疑於國家,慶業本是不測之人是如爲白如乎?二更量,博氏,使家丁,譏察於館中,急言於鄭譯曰,今有荒唐之人是如爲白遣,卽令家丁等,捕捉六七人,笠有章標者放送,名不在把守都目者,二足杖推問爲白去乙,譯官等懇乞中止是如爲白在果,推問之際,每發林慶業之說爲白臥乎所,觀其主意,則慶業曾經此地兵使乙仍于,到此致疑益甚是白齊。大槪入京後,館舍禁雜人等事,預令該司,嚴密,申飭事,據備邊司啓目內,因此致疑之事,不無意外之患,博氏入京後,館舍良中,禁雜人等事,令接待所,各別嚴飭爲白乎旀,碧蹄·開城府止宿處,嚴禁雜人事,竝以知委,何如?傳曰,依啓。以上接待所謄錄
上在昌慶宮。停常參·經筵。
謝恩,兵曹參議兪省曾。
下直,忠淸監司鄭知和,宗簿正金坰,兼春秋減下肅拜。
藥房啓曰,積雪未消,日氣凝嚴,伏未審近來,聖候調攝,若何?且向日諸症,時無一分加減之效乎?臣等,伏不勝憂慮之至,敢來問安。答曰,時無加減。
咸鏡監司書目,永興府使曺文秀箋文闕封,罷黜事。
兵曹判書金自點三度呈辭。入啓。加給由。允下。
黃海監司書目,信川郡守成台耉,病重不能出待,罷黜事。
答大司成李楘疏曰,省疏具悉。卿宜勿辭,調理察職。
兵曹口傳政事,都摠管密山君澯,副摠管李時昉。以上朝報
接待所啓曰,博氏所館處,雜人禁斷事,平安監司已爲馳啓,備局令本所,各別嚴飭事,入啓允下矣。今此博氏之行,事異前例,禁雜之擧,比前不同,以若干下人,萬無嚴飭之理,依前事目,令左右捕盜廳,各別申嚴禁斷,而見官禮·宴禮及常時出入時大小宰臣,隨其職品,跟隨下人,十分減定,如有從入現捉者,則亦令攸司,依律重治,以免意外生事之患,何如?傳曰,依啓。又啓曰,博氏家丁,初以八高山從人各一名,狀啓懸錄,八高山家丁,例以一等待之,故禮單等物,以一等磨鍊,一邊移文接伴使問之,今始回答內,鄭譯一人爲一等,而八高山從人及淸譯一人,爲二等,其後二人爲三等云。禮單等物,次次降等,啓下單子,付標之意,敢啓。傳曰,知道。
政院啓曰,到弘濟院後,請來事及問安,竝依前例,令本所郞廳爲之意,敢啓。傳曰,知道。又啓曰,今此便殿接見時,御前通事及張禮忠等,似當竝爲入侍,而若殿內狹窄,則只令權仁祿,依前入侍乎?敢稟。傳曰,依前例爲之。又啓曰,博氏留京,每日問安,承旨與宰臣,依前例相錯爲之之意,敢啓。傳曰,知道。以上接待所謄錄
上在昌慶宮。停常參·經筵。
下直,許沙僉使崔承烈。
謝恩,都摠管密山君澯,副摠管李時昉。
京畿監司李景憲,博氏迎候後,入來。
左議政申景禛,都承旨李行遠,迎慰使沈悅,禮曹正郞李爾松,自碧蹄入來。
接伴使李景曾,文學李慶相入來。
吏曹口傳政事,以李行遠爲兵曹正郞。
傳曰,左議政引見。
藥房啓曰,卽今聖上,方在靜攝之中,而當此冱寒之極,勞動玉體,接應移時,或不無添傷之患。伏未審此時聖候,若何?臣等不勝憂慮之至,敢來問安。答曰,僅僅接應,勢必添傷矣。
傳曰,博氏兩人,便殿接見。
平安監司書目,知事李顯英,到平壤,病重不得前進事。
慶尙監司書目,榮川呈,以羅萬甲身死事。啓。傳曰,復職,別致賻。
戶曹啓曰,以本曹草記,慶州供上紙退送,使之改備事,傳曰,依啓。此紙無本官印跡,而品且薄劣,故疑其中間防納不捧云矣事,傳敎矣。長興庫牒呈內,初以本州所封,稱臣封踏本色之紙,故二字缺今者伏審,無本官印跡,則長興庫瞞報戶曹,極爲可痛。色官員及封進官,雖已推考,而長興庫色官,爲先汰去,色吏,令攸司囚禁刑推,以杜後弊,何如?傳曰,依啓。
吏曹啓曰,守令有闕,政事,取稟。
長興庫色官汰去現告,奉事河榏。
傳曰,政事,明日爲之。以上朝報
接待所啓曰,博氏卽刻,已到弘濟院,茶啖罷後,當爲直詣闕下云矣,敢啓。傳曰,知道。又啓曰,博氏,使譯官傳言曰,小通事及廚子,直送官所,使之措辦飮食以待云,敢啓。傳曰,知道。又啓曰,博氏卽到館所,就各房歇息矣,敢啓。傳曰,知道。又啓曰,臣等以百官見官禮事,齊會門外,等候多時之意,傳言于鄭譯,則答曰,百官行禮,豈可容易爲之云,俄而又使譯官傳言曰,事未停當,宴禮與見官禮,不可先行,令百官退去云矣。傳曰,依啓。又啓曰,今日兩博氏接見禮單各種,庭排入給,則鄭譯不爲收捧,使卽退去云。察其氣色,每稱幹事未完,而有退托不悅之意,莫測其端,敢啓。傳曰,措辭開諭入給。又啓曰,昏後,促納房妓,急於星火,以宮女等十四名入之,則擇留八名,其餘盡數退黜,捉入宴享郞廳,詰責困辱,無所不至之意,打下再三點退,督令改入,而計無所出,依上年例,無定夫私倡,搜得給之乎?不得已敢啓,自前以房妓事至於郞廳受辱,移文於接伴使,以西路房妓若干名,仍爲率來事知會矣。接伴使,定差使員率來,行到開城府,空然落後,極爲痛駭。當該差使員,從重推考宜當,敢此竝啓。傳曰,依啓。又啓曰,各色郞廳,依前例,館所直宿之意,敢啓。傳曰,知道。又啓曰,以房妓不卽改入之故,郞廳捉入而言曰,如此無用之人,何以作郞廳乎?急改差云。郞廳禮曹正郞尹世任,不得已改差乎?敢啓。傳曰,改定。又啓曰,近來譯官輩,怠慢成習,凡有任使,稍涉厭惡,則隱避不現,此習,誠不可長也。譯官强厚吉·韓行立·金斗老等,當初該院,分差本所差備,而囚僮督現,終不現身,極涉可駭,令攸司囚禁重治宜當,敢啓。傳曰,依啓。又啓曰,今日見官禮不行,百官罷散後,以下馬宴請行事,傳言於鄭譯,則答曰,所幹事,時未結末,宴禮等事,不可先行云。敢啓。傳曰,知道。又啓曰,李馨長,以鄭譯之意,來言曰,雜人譏察,巡邏嚴密之意,接伴使前已狀啓矣,到館之後,十分申飭云,已爲啓達,而李馨長所言又如此,令兵曹捕盜廳倍加譏察,墻內外巡邏竝設,宜當,敢啓。傳曰,依啓。以上接待所謄錄
上在昌慶宮。停常參·經筵。
謝恩,兼宣傳官張文顯,修撰申濡,副校理金根。
判校李土祥,兼春秋減下肅拜。
博氏問安使李廷圭入來。傳曰,大臣·備局堂上及都承旨引見。
吏曹參判李基祚上疏。大槪,乞遞職名,以救父病事。入啓。答曰,省疏具悉。卿其勿辭,往護焉。
護軍李景曾上疏。大槪,病勢極重,乞遞接伴使之任事。入啓。答曰,下該司。
以備邊司啓辭,定州牧使李楷改差事,捧承傳。
慶尙監司書目,仁同府使李惕然在喪事。
宗簿直長申㤯,璿源錄奉安後入來。
藥房啓曰,伏未審聖候,若何?臣等於昨日,伏承勢必添傷之敎,益不勝憂悶之極,當此嚴冬,風寒最可畏,雖在靜攝之中,其憂尙大。況勞動應接之際,所傷必多,若不趁卽醫治,則將來之患,有不可勝言。伏乞明賜聖敎,使得及時議藥以進,何如?敢此惶恐仰稟。答曰,添傷之症,不至大段,勿爲議藥。
備邊司啓曰,江界府使,必以堂上差遣,不特專爲接待野人而已。若非秩高之人,無以憚壓列鎭。且備浦上土僉使,俱在管下,而皆是堂上官,則鎭管禮貌之間,尤有難便者,新除授閔應協改差,勿論文武,以堂上官極擇差送,何如?傳曰,依啓。
備邊司啓曰,臣等齊會館所,則博氏預爲出坐,招臣等,行相揖禮,仍坐西邊,鄭譯坐東邊,招入五臣,列跪于前楹,以帝命先言罪目,使其家丁,以小索結其兩袖,有若驅縛者然,各卿罪目,五臣逐條以對後,臣景禛,出坐博氏前,極言各人等,原非負國之臣,初無所犯,因一時不佞之輩陷害之言,終被搆陷,則小國之冤痛,無以暴白,極其分揀,則鄭譯,盡爲傳言,博氏等曰,當還告帝前云云。其言辭之間,鄭譯,竝擧三公·六卿,諸宰一時出坐,言大臣旣發言,六卿若不盡陳所懷,則有若有異定者然,俺等雖官卑,不敢唐突,而所懷,則與大臣無異,彼五臣者,若有所犯,則俺等豈可一毫容護,與之同被其罪也哉?鄭譯曰,六卿亦陳所懷甚當云,博氏等相顧曰,當一一回報帝前云。仍令臣等,押領五臣出去,而渡灣後,俺等當爲次知云矣。且曰,明日早會,更聽,分付云矣,敢啓。答曰,知道。
爲政。吏批,以柳洽爲文化縣令,房元亮爲昌平縣令,柳時成爲信川郡守,黃瀡爲仁同府使,金鎭爲江界府使,趙必達爲定州牧使,李晛爲義禁府都事,李行遠爲兵曹正郞。
接待所啓曰,卽刻博氏傳言曰,欲得幅頭箭四十箇,射獸箭二十箇云,令軍器寺,急速入給之意,敢啓。傳曰,知道。又啓曰,差備譯官金斗老,旣差備之後,終不現身,令攸司重治事。入啓。蒙允矣。金斗老,當初弘濟院出去待令,及其到館之後,斗老往來大臣家回考之際,點考未及現點,而掌務譯官,初不致察,仍爲請罪,極爲非矣。自本所當爲論罪,而斗老則方以差備在館,事且冤枉,惶恐敢啓。傳曰,外揀。又啓曰,下馬宴見官等禮,不許擧行,今日乃空日,依前規,別茶啖入給之意,敢啓。傳曰,知道。又啓曰,昨日接見博氏時,禮單不爲收捧事入啓,則以措辭開諭入給事,下敎矣,卽令趙孝信,措辭開諭。則鄭譯答曰,使事未完,禮物不敢先受,姑待結末,當爲收捧,留置外頭以待云。敢啓。傳曰,知道。又啓曰,博氏,分付于譯官曰,備局堂上,使之諸會于館所云。敢啓。傳曰,知道。又啓曰,卽刻博氏,使李馨長等,傳言曰,五臣,促令來此待令云矣,敢啓。傳曰,知道。又啓曰,兩博氏出座宴廳,備局堂上,促令入來,急於星火,此意,敢啓。傳曰,知道。又啓曰,博氏出坐宴廳,大臣及備局堂上,皆令入坐,臣李溟,臣尹暉,亦令同入,且使五臣,列跪前楹,各言罪目,仍以小索,結其兩袖,問情之後,使在坐諸宰,保授五臣。且曰,明日早會,更聽分付云,問答曲折,詳在備邊司啓辭中矣,敢啓。傳曰,知道。以上接待所謄錄
上在昌慶宮。停常參·經筵。
謝恩,江界府使金鎭,定州牧使趙必達,信川郡守柳時成,文化縣令柳洽,昌□縣令房元亮,兵曹正郞李行源,禮曹佐郞金善英,禁府都事李晛。
藥房啓曰,日候不調,曉霧陰霏,伏未審夜來聖候,若何?昨承不至大段之敎,則雖不知輕重之如何,而其有所添傷,則槪可見矣。凡疾病之心,未嘗不由輕而至重,況今聖上,乃於積年沈痼之中,如有一分添傷之候,則前頭之憂,有不可勝言,醫治之道,不容暫時少緩,豈可諉以不至大段而忽之乎?請依昨日啓,請亟下明旨,使與諸醫等,及時議定相當之劑,宜當。臣等,伏不勝煎憂渴悶之至,敢此惶恐仰稟。答曰,自當從容調理,勿爲議藥。
吏曹判書李明漢箚子。大槪,本職及大提學令遞事。入啓。三字缺
政院啓曰,新除授守令等,堂上官,則今日肅拜,仍爲拜辭,而信川·文化則乃是堂下官也。前日漣川縣監李燦漢,除署經發送事,特爲命下矣。今亦依此例施行乎?此時西路守令,赴任一刻爲急,敢此仰稟。傳曰,依啓。
下直,江界府使金鎭,定州牧使趙必達,信川郡守柳時成,文化縣監柳洽。
吏曹參判李基祚,病父相見事,平安道出去。
全羅監司書目,靈巖呈,以應敎愼天翊,病重,上來未得事。啓。傳曰,遞差。
大司諫李厚源,自灣上入來。
府啓,新除授定州牧使趙必達,本以無名稱武弁,爲人殘劣,夏間,除授釜山僉使,赴鎭未滿旬朔,以處事顚妄,至於監司啓罷,其爲無形,據此可知,而擢拜邊境雄府,未知銓曹,何取於此?定州,甲於一道,今日簡畀,愼於常時,而乃以已試見敗之人,苟充差除,物議深以爲駭異,請趙必達遞差,勿論文武職秩高下,各別擇差。答曰,依啓。
政院啓曰,定州牧使,又爲論遞,三字缺爲政。令該曹口傳差出,急急下送,何如?傳曰,依啓。
吏曹啓目,粘連吏曹判書李明漢箚子云云,長官遞差,臣獨擅便爲難,問于大臣,則今之事勢,與前有異兺不喩,都目大政臨迫,兼帶竝爲遞差,宜當云,判書李明漢改差,何如?啓依允。
吏曹口傳政事,以李厚輿爲定州牧使。
備邊司啓曰,博氏招臣等入坐,使鄭譯傳言曰,自鳳城出送義州者非一,而以何意,先殺李烓乎?臣申景禛·沈器遠答曰,烓在宣川時,潛商之跡,不啻狼藉,至於先斬同事商賈,以滅其口,尋常痛惡,而烓是上國罪人,不敢下手矣。義州拘囚之後,偸竊官物,恣意取利,潛商首倡之狀益著,不敢施刑,只自憤惋而已。及聞自鳳城出送之報,意謂便是我國罪人,而國人皆曰可殺云,故梟示境上,此事實出中外共公之心,豈有主張之人乎?但不勝其憤,有此過擧,不過計短所致云云,則彼答曰,然則然矣。更無致詰之言。又曰,慶業本是負石採薪之常漢,雖爲高爵,其心難信,又有上國捉送之令。則已作罪人,而不爲押送,以致逃躱,此事雖非三公六卿之責,必有所掌之官,其人摘發言之,當爲率去云。臣申答曰,上自相臣,下至李·沈兩人,一聞上國捉送之令,皆自入往,則獨於慶業,豈有生疑押送之理乎?本無所管之官,不得已督令摘發,則吾是相臣,可以當之云。彼答曰,每事何以獨當乎?仍問凡罪人所關,本無其官乎?臣又答曰,士大夫作罪,則禁府推治,無職之人,則刑曹治之,而慶業則當初別無囚禁之事,只今入送,本無句管之官。彼又曰,慶業族屬,囚在京獄者,今日內急急移囚義州,以爲一時率去之地。且俺等,近爲仍留,速爲嚴飭八路監兵使,期於必捕云,而此事似未結末矣。慶業妹,承業妻,其姪金振等,分付禁府,卽令入送,慶業督捕事,則枚擧博氏所言,亦卽行移諸道,嚴飭之意,敢啓。答曰,知道。
又啓曰,呈文一事,使李馨長盡探,則鄭譯云,呈文內辭言傳說,似難,百官以言語,明其無罪,爲當,此意,書付,如何?答曰,依啓。
右副承旨洪憲啓曰,今此五臣,被誣於逆臣,將陷於不測之地,古今天下,安有如此至冤極痛之事乎?今日大臣·六卿,旣已分疏,彼亦傾意,以歸皇帝前爲答,使百官一時呈文,以明其至冤狀,則或大有助也。臣待罪近密,有懷必達,惶恐敢啓。傳曰,令廟堂議處。
備邊司啓曰,云云事,傳敎矣。今若遽爲呈文,則或不無生梗,終爲無益之歸,使李馨長,密問于鄭譯,先探其意,然後爲之,似爲宜當,敢啓。答曰,依啓。以上備邊司謄錄
接待所啓曰,今日兩博氏,出坐宴廳,大臣以下入見,只行相揖禮而坐,如昨日之儀,問答畢後,又爲相揖而罷,彼此說話,詳在於備局啓辭中矣,敢啓。傳曰,知道。
又啓曰,鄭譯,招入彈琴人及彈琵琶者,乃於其房,與頭目等飮酒作樂矣,敢啓。傳曰,知道。
又啓曰,今日鄭譯,使其譯官,持小紙來示,有曰,博氏一行所給之物,依上年謄錄,一一擧行云云,末端書其姓着押矣。上年有生牛入給之規,其意亦在於此,生牛一首入給,則卽爲屠殺,分食云矣,敢啓。傳曰,知道。
又啓曰,今日又不行宴禮,乃是空日,依例別茶啖入給之意,敢啓。傳曰,知道。
又啓曰,博氏與從人等,出坐大廳,盡出各房房妓,使之起舞,極其謔浪矣,敢啓。傳曰,知道。
又啓曰,倡夫車敬男,依上年例招致,待令云矣,敢啓。傳曰,知道。
又啓曰,臣等,使差備譯官,通言於鄭譯,使告於博氏曰,伺候已多日,昨因公事,獲拜大人,而尙不行見官禮,情禮缺然,下馬宴,例於入參卽日,卽爲設行,而猶未擧行,亦甚未安云,答曰,所幹之事停當後,自有次第擧行,敢不依命爲之云矣。敢啓。傳曰,知道。以上接待所謄錄
上在昌慶宮。停常參·經筵。
謝恩,內禁衛將李掬,定州牧使李厚輿,司諫金元立,右副賓客李明漢,仁同府使黃瀡。
下直,定州牧使李厚輿。
平安監司書目,知事李顯英,本月十二日卒逝事。
藥房啓曰,近來寒暄不調,節宣甚難,伏未審夜來,靜攝中聖候,若何?敢此問安。答曰,添傷之症,旣已小愈,今後勿爲問安。
禮曹,知事李顯英卒逝。自今日以明日至停朝市,啓。
義禁府啓曰,本府郞廳,秋冬等褒貶,當爲等第,而判事臣金自點身病呈辭,不可無長官而爲之,限內未及封進之意,敢啓。傳曰,知道。
弘文館,以大提學意啓曰,本館官員,今秋冬等褒貶當爲等第磨勘,而領事未差,限內不得爲之事意,敢啓。傳曰,知道。
兵曹啓曰,壬午年秋冬等褒貶等第,今月望前爲之,例也。而判書臣金自點,以身病,方在呈告中,限內不得爲之,姑待判書出仕後之之意,敢啓。傳曰,知道。
宗親府郞廳,以有司堂上龜川君意啓曰,本府今秋冬等褒貶,當爲等第,而有司堂上三員內,義昌君·慶昌君,俱以病患,不得來參,限內,臣不敢獨爲等第之意,惶恐敢啓。傳曰,知道。
藝文館郞廳,以大提學·直提學意啓曰,領事。提學未差,今秋冬等褒貶,限內不得爲之之意,敢啓。傳曰,知道。
兵曹判書金自點箚子。大槪,病勢極重,差復難期,前頭大政不遠,本職及兼帶乞遞事。入啓。
吏曹啓曰,吏曹判書有闕,政事,取稟。以上朝報
接待所啓曰,卽朝,使譯官玄頊,措辭請行下馬宴。則答曰,俺等之行,初非受宴之人,只爲國事而來,勢不可行禮云,復使譯官,言於鄭譯曰,客來卽日,行下馬之宴,乃是不可已之禮,而入京多日,尙不見行,極爲未安,今日則不得不行云。則答曰,非不知此意,而博氏所答如此,若自政院來請,則庶可動聽,何不稟啓耶云矣,敢啓。傳曰,知道。又啓曰,卽刻兩博氏,俱上園上,仍坐椅子,出其家丁,分邊試射矣,敢啓。傳曰,知道。又啓曰,兩博氏出坐宴廳,臣等與接伴使,先行見官禮,大臣以下,亦爲行禮,罷出,將行下馬宴矣,敢啓。傳曰,知道。本所郞廳,以下馬宴宰臣等意,啓曰,申時量,臣等請設下馬宴,兩博氏行酒之間,絶無一語氣色,似有和平,八杯後罷出之意,敢啓。傳曰,知道。本所又啓曰,卽刻左議政,及宰臣錦陽君朴瀰,詣宴廳,請行下馬宴,兩博氏出坐行宴禮,八爵而罷,坐上說話,詳在左議政啓辭中矣,敢啓。傳曰,知道。以上接待所謄錄
上在昌慶宮。停常參·經筵。
當日無肅拜。
答兵曹判書金自點箚曰,省箚具悉卿懇。卿其勿待罪,調理行公。
訓鍊院官員,以堂上意啓曰,本院堂上三員內,都正未差,兼都正文希聖,病重不能會坐,故今秋冬等褒貶,限前不得爲之之意,敢啓。傳曰,知道。
訓鍊都監啓曰,今秋冬等褒貶,當爲封進,而提調兵曹判書金自點,以病方在呈告中,戶曹判書李溟,以接待所堂上,不離館所,限內不得爲之之意,敢啓。傳曰,知道。
舍人,以左·右相意啓曰,今秋冬等褒貶十四前,當爲磨勘,而非但西壁有故,客使在館,臣等奔走無暇,限內不得爲之之意,敢啓。傳曰,知道。
忠勳府啓曰,今秋冬等褒貶等第,當於十四日內爲之,而本府堂上左議政申景禛,連以公故,未能來參,不得已退行之意,敢啓。傳曰,知道。
禮曹啓曰,今秋冬等,本曹郞廳及所屬各司官員等褒貶,今日當爲等第磨勘,而知事李顯英卒逝,停朝市相値,限內不得磨勘,退行之意,敢啓。傳曰,知道。
刑曹啓曰,本曹郞廳及屬司官員,今秋冬等褒貶,例與同僚相議等第,而參判未差,參議在外,限內不得封進之意,敢啓。傳曰,知道。
內醫院官員,以都提調意啓曰,今秋冬等褒貶,客使在館,本院官員,皆有故,限內未及等第之意,敢啓。傳曰,知道。
敦寧府啓曰,今秋冬等,本府郞廳褒貶等第,今日當爲磨勘,而知事李顯英卒逝,停朝市相値,退行之意,敢啓。傳曰,知道。
內醫院官員,以都提調副提調意啓曰,本院,每等褒貶,必三提調備員考講,然後方可等第,而提調臣李溟,長在接待所,未能來參,今秋冬等褒貶,不得於限內爲之之意,敢啓。傳曰,知道。
吏曹啓曰,判書今當差出,依前例,令大臣議薦,何如?傳曰,依啓。
傳曰,政事,明日爲之。
大司憲徐景雨,禮曹參判李植,入來。
備邊司啓曰,頃因宰臣狀啓,李馨長,別樣褒賞之意,覆啓判付內,査事結末後,施行事,命下矣。前後行査之際,周旋善處之事,已多其勞,而今番五臣入瀋之後,夤緣奔走,善完其終,亦在此人,依前啓請,特爲論賞,以示其勸奬之意,似或宜當,惶恐敢啓。答曰,依啓。又啓曰,鄭譯,使李馨長,密通于臣等處曰,其妻四寸娚自男,以定州官奴,服役於本邑,欲得免賤帖文,以爲歸路誇示之地,而渠之懇乞,甚爲切迫云,彼旣發言,其勢不可不從。今番五臣之去,不無周旋之事,亦不可使之落莫,卽令該院,帖文成給,似合權宜,敢啓。答曰,依啓。又啓曰,博氏房妓,自前以宮女及私娼,預先整待,已成近規,而今者都監之不爲預先整齊,及其生事之後,令捕盜軍官,道路往來女人,見必捉去,所謂捕盜軍官,則只是館所禁雜人而已。如是越俎使喚,以致都下紛擾,極爲駭愕,接待所當該官員,從重推考,何如?答曰,允。
傳曰,博氏處,五臣所答之辭,詳細書送于侍講院,使之預爲知悉。以上備邊司謄錄
接待所啓曰,今日,當行翌日宴,使譯官請之,則許令行之云矣,敢啓。傳曰,知道。本所郞廳,以翌日宴宰臣等意啓曰,今日未末,臣等請設翌日宴,進膳行杯之際,兩博氏氣色和平,而別無問答之語,七爵之後罷出之意,敢啓。傳曰,知道。本所又啓曰,卽刻右議政,請行翌日宴,則兩博氏出坐宴廳,行酒七爵而罷,昨日下馬宴時,樂工輩,列立庭上,則博氏勿爲張樂,使之出去,而今日亦如昨日之儀,蓋夫之喪事未終故也云矣,敢啓。傳曰,知道。又啓曰,卽刻差備譯官來言,兩博氏明日待開門,當往三田渡碑閣,人馬速爲整齊云,敢啓。傳曰,知道。又啓曰,鄭譯,卽刻使其譯官傳言曰,明日兩博氏往碑閣時,接伴使自當隨往,而其餘則一依謄錄施行,俺則當在館裏,三公六卿,早會于此云矣,敢啓。傳曰,知道。又啓曰,博氏明曉,出往三田渡事,今纔分付,而日勢昏暮,雜物搬運,未及周旋,博氏卽又出令曰,四更中初明,五更初二明,五更中三明云,雜物則必須其前出送,興仁門四更開門,何如?前規亦然,敢啓。傳曰,依啓。又啓曰,明曉博氏往碑閣時,五更初三明,故留門,以四更啓請矣,更爲思量,則一應雜物搬運,到彼熟設之際,勢未及周旋,改以三更留門之意,敢啓。傳曰,知道。又啓曰,兩博氏宴罷,各還其房之際,同入鄭譯之房,從容談笑云矣,敢啓。傳曰,知道。又啓曰,兩博氏上山亭,方射小的,較其勝負云矣,敢啓。傳曰,知道。以上接待所謄錄
上在昌慶宮。停常參·經筵。
備邊司啓曰,臣等入坐宴廳,則鄭譯出來言曰,李烓徑先處置,及慶業次知等,竝令率來者,皆是帝命,而前聞諸宰之言,烓·林兩事殊異,主張之人,回報帝前之說,不可不停當云。臣等答曰,朝廷實情,前已盡陳無餘,善辭回告,俾得無事,唯在鄭知事,更加周旋而已云,則渠亦頗有傾聽之意。仍言曰,殺烓之事,專在於一國公論云,而臣等所供中,或有因嫌被詐於李烓爲言者,公論因嫌之說,轉作兩頭說話,歸奏之際,恐或有妨云。臣等答曰,此事亦在知事善處中,答以唯唯,又以龍將之意,申言曰,李應徵·石崇及義州見失人等,速爲刷送云,臣等亦以從前所答之說,答之矣,敢啓。答曰,知道。又啓曰,臣等與鄭譯相接罷出,往于中門外,使李馨長,傳言曰,當從陪從宰臣三人,而南以雄,以病出來,厥後連差二師,入送,皇帝亦以爲重其館所,頗有喜意矣,今聞又以賓客差送云,此事似出於輕視館所,殊非衙門本意云云,臣等卽令回報曰,二師必以秩高望重,合於師傅者,非人人所可堪任,見存老師,文宰數三外,更無他可合之人云,則鄭譯又爲送言曰,賓客決不可入送云矣,敢啓。答曰,無人之意,更爲開諭,可也。又啓曰,五臣入送之時,不可無押送之人,令所過該道差使員定送,渡灣之後則依其所言,似當交付於博氏之行,而若專委於淸人之手,則不無驅策逼迫之患,亦令平安道定差使員入送,以試彼意,而進退無妨,此意,三道監司處,行會,何如?答曰,依啓。
爲政。吏批,具時勉爲典獄奉事,鄭太和爲刑曹參判,韓有良爲司憲府監察,南斗明爲尙瑞院直長,金守宗爲刑曹佐郞。
接待所啓曰,卽刻兩博氏,各率家丁數三人,出往三田渡,鄭譯則不爲隨往之意,敢啓。傳曰,知道。又啓曰,三公·六卿齊會外廳,以來待之意,言于鄭譯,則卽爲出接座上說話,在備邊司啓辭中矣,敢啓。傳曰,知道。
京畿監司·接伴使狀啓,兩博氏率家丁七名,當日卯時量,無事渡江,到碑閣爲白有臥乎事。
接伴使狀啓,兩博氏入見碑閣後,臣呈御帖禮單,仍進茶啖爲白有臥乎事。
本所啓曰,博氏歸路,馬上,分付曰,欲見關王廟,卽到廟內,行三拜禮,仍爲周觀矣,敢啓。傳曰,知道。又啓曰,兩博氏往見三田渡,卽刻還館之意,敢啓。傳曰,知道。又啓曰,博氏還館之後,茶啖入納,則稱以麪羹色濁不精云,還爲出送,以示大臣以下諸宰所會處,當該官所爲,極爲驚駭,請從重推考。傳曰,先罷後推,應罷禮曹佐郞林葵。又啓曰,右議政請行回禮宴,則答曰,碑閣往還,氣頗困倦,若已排設,則猶可出接,而日勢已晩,明日行之,事甚便好云,故請宴不爲設行,仍爲依例,別茶啖入納之意,敢啓。傳曰,知道。又啓曰,一博氏房妓一人,以博氏前歐吐之故,卽爲退送,使之改入,而鄭譯出坐南樓,誘以時刻差遲,宴享郞廳禮曹佐郞林葵,捉入決棍十五度,不省人事而後放。仍曰,若不趁時入納,則當折膝云云,所見極其慘酷,此前所未有之變,而督令改入,急於星火,臣等罔知攸措。且鄭譯,捉入工作書員,責以棍杖,體小,棍打十五度,種種肆虐,愈往愈甚,計無所出,捕盜捉入,自本司,旣不得用,日勢昏黑,事役,奈何,敢啓。傳曰,知道。又啓曰,以房妓事,恰纔啓達矣,鄭譯方坐南樓,督令改入,而日已昏黑,各邑下吏,捉入決棍之故,館中洶擾,束手無策,豈有如許景色乎?下吏之死,固不足言,而其於國家事體,虧缺極矣。臣等待罪儐伴之任,遭此無前之變,無非臣等不職之致也。除捕盜,則更無周旋之路,不得已惶恐敢啓。傳曰,依啓,後勿爲例。又啓曰,宴享郞廳禮曹佐郞林葵,重被棍打,不省人事,勢難仍察本任,其代,以禮曹佐郞金善英差下,使之火速察任,何如?傳曰,依啓。以上接待所謄錄
兔山縣監金寅差使員,還下去。
政院啓曰,以吏曹判書箚子,大提學遞差事,命下矣。自前於大提學,例爲薦望矣,李明漢未發行前,薦望,何如?大臣之意如此,敢啓。傳曰,依啓。
政院啓曰,忠淸道今秋冬等褒貶,監司罷職,未得等第,而都事至今不爲頉啓,極爲悲矣,請忠淸都事李尙逸推考。傳曰,允。
政院啓曰,江原監司李德洙,京畿水使申景禋,今壬午年秋冬等邊將褒貶,無一人居下,殊無嚴明殿最之意,極爲非矣,請推考。傳曰,依啓。
政院啓曰,伏見啓下中樞府,今秋冬等褒貶啓本,則醫員金壽巖,名下無等第,殊無詳察之意,當該堂上推考,使之等第,何如?傳曰,依啓。
黃海監司書目,文化縣令柳洽,令該曹處置事。
大司諫李厚源上疏。大槪,病勢危重,不能供職,懇乞遞免事。留政院。
知事李景奭上疏。大槪,未得復命,待罪陳情事。入啓。
大司諫李厚源上疏,入啓。以上朝報
上在昌慶宮。停常參·經筵。
藥房啓曰,伏未審數日溫和,今又極寒,夜來,聖候調攝,若何?臣等無任伏慮之至,敢來問安。答曰,與前一樣。
備邊司啓曰,以本司沈演·金應海等草記。傳曰,如是處置,似爲歇後,沈·金削黜,洪順性削職,似可矣事,傳敎矣。鄭譯所言如此,故敢此陳稟矣。上敎極爲允當,四人科斷罪名移咨,何如?答曰,依啓。義州罪人定配事,依前啓辭施行。又啓曰,鄭譯,密通于臣景禛·器遠等處曰,其父母祭祀及墳山守護等事,專委於奉英雲,而此人,今方遠赴寧遠任所,相去,其於近官守之人,勢難任意,頻數往來,其間情事,甚爲切迫,更蒙國恩,移還近邑,庶可得伸矣,區區之情。且靑水萬戶李玉連,卽渠之妹子也。旣爲邊將,在渠踰分已極,而但厥母老病,朝夕難保,未死之前,渠之友愛之情,無路得遂,今得薄邑,誇恩榮養之地,則國家罔極之恩,罪在難已,此兩件事,最爲切急云,此事難副之意,臣等非不知之,而凡有周旋,必賴於此人,前頭之事,亦不可不慮。國事已至此極,事理當否,政體乖例,似難顧念,臣等反覆思惟,其勢決不可已。今若持難,終至難處,然後從之,則莫如及此懇乞許之之爲愈,惶恐敢稟。答曰,知道。又啓曰,沈演·金應海·洪順性·趙克健等,接待所旣已問啓,沈·金則削職,洪·趙則勿爲定配,竝爲放送,而劉今男等三人,令禁府南方絶島定配後,更爲具咨入送,何如?答曰,依啓。又啓曰,傳曰,齎咨官,勿爲入送似當,此意,言于備局事,傳敎矣。林·烓兩事,旣已停當,於今來博氏之行,齎咨官徐祥履,不得入送,還爲上來事,行移,何如?答曰,依啓。以上備邊司謄錄
接待所啓曰,昨夜,郞廳棍打之後,都廳沈,捉入庭中,多般詬辱,解袴棍打之際,諸譯官等,扶擁齊訴,僅得免出,而凍地結縛,軍牢手蹴踏良久致傷,不省人事,勢難察任,請改差,他都廳卽爲差出,何如?傳曰,依啓。又啓曰,右議政,宰臣尹墀,請行回禮宴,兩博氏卽爲出坐,酒行七爵矣,敢啓。傳曰,知道。又啓曰,二博氏,自書小紙出示曰,都監外郞池宗瀛家屋,兵曹越邊戶部之上云云,而欲爲相見,須速招來云,一邊通于都監,使之起送,而槪聞宗瀛族屬,被虜在瀋,通言之事云矣,敢啓。傳曰,知道。本所郞廳,以回禮宴宰臣等意啓曰,今日申時,請設宴禮,進膳行酒之際,兩博氏氣色和悅,且有戱謔之事,通事權仁祿,以醋一大椀和醬,似酒樣以給飮,仁祿不敢辭盡飮之,博氏大笑。鄭譯因言於臣器遠曰,仁祿雖嗜酒,自初有功勞之人,俺有銀兩,當爲仁祿納官,欲爲納粟堂上,蓋戲言也。臣亦微笑答之曰,若納價,則納粟堂上何難乎?鄭譯亦笑而退,行完盃禮時,別用大盃勸臣,鄭譯以博氏之意傳言曰,近來因俺等在館,勞苦甚多,故特用大盃,以爲慰謝之地云,酌數行,七巡後罷出之意,敢啓。傳曰,知道。以上接待所謄錄
下直,春川府使李稷。
謝恩,刑曹佐郞金守宗。
答大司諫李厚源疏曰,省疏具悉。爾其勿辭,調理察職。
吏曹啓目,粘連黃海監司狀啓云云,安岳爲邑,物衆地大,非如小邑之比,若非勤幹風力之人,難於憚壓,故差出之際,難得其人是白如乎,鄭時重,非但累經臺侍,且有善治之名,而流寓往來之人,亦與元居本道者不同乙仍于,相議除送爲白有如乎,今見狀啓,至以本郡之民大失所望爲言,實爲如此,則唯在道臣處置之如何,不必歸咎本曹是白在果,文化縣令柳洽段,旣不知面目,則其家之所在,有難得知是白乎矣,以宣傳官,除授監察,已過數十朔,爲武監察之首是白乎等以,循例擬差爲白有如乎,雖已辭朝,道臣之意如此,依狀啓,柳洽改差,何如?啓依允。
去夜,政院啓曰,大臣送言于本院曰,明日乃是空日云,依前例,政府東西六卿判尹,明日命招,大提學圈點,而前大提學,亦爲命招之意,敢啓。傳曰,知道。
政院啓曰,大提學薦望事,前大提學李明漢命招矣,李明漢病不來云,依前例,遣史官封書受來,何如?傳曰,依啓。
大提學圈點,七點李桓,四點鄭弘溟。
以接待所郞廳林葵,先罷後推事,捧承傳。
兵曹判書金自點箚子。大槪,病勢深重,命牌臨門,不得趨詣,惶恐待罪事。入啓。答曰,省箚具悉。卿其勿爲待罪,安心調理。
吏曹啓曰,大提學差出,政事,取稟。
答知事李景奭疏曰,省疏具悉。深庸歎惜,卿其勿爲待罪,盡言不諱,一如在職之時。以上朝報
觀象監,夜一更,月暈。微雲一道如氣,起自艮方,直指巽方,長二三尺許,漸移東方,良久乃滅。啓。
上在昌慶宮。停常參·經筵。
備邊司啓曰,昨日臣景禛,以回禮宴事,進詣館所,二師可合之人,絶無之意,使李馨長,詳細開諭於鄭譯,停當回報矣。今朝來言于本司曰,以昨日右相所言之事,反覆傳說于鄭譯,則二師賓客中,差送某官,非我所知,而但從官新入,例必報知於皇帝,二師尊重之任,遽以賓客代之,帝意亦必非之,査事未完之前,何必以此等不難之事,爲見忤之端乎?設或差遲,必以二師差送云,故敢啓。答曰,其言若此,則五人之事,結末後差送。又啓曰,五臣入瀋時,品馬自有定數,而老病之臣,不可無親信帶去之人,且有所持之物,優給刷馬,然後可以無弊得達,各給刷馬四匹,令該曹題給,申翊聖則事體有別,加給一匹,如何?答曰,依啓。又啓曰,奉·李兩事,已有蒙允之意,鄭譯聞知,喜悅踊躍,至以難報國恩爲言,而但必得官敎,欲爲歸路誇示之地,再三懇乞云,旣已許之,又有相當窠闕,莫如卽爲差除,以副其望,似或順便矣。今於歸時,欲爲作窠,故令生事於善治饒邑,亦甚可慮。今日內口傳差授,似不可已,惶恐敢稟。答曰,知道。相換一事,法典詳考爲之。
右承旨洪茂績啓曰,臣承命馳往館所,則大臣不來,彼無暇於結裹,要見明日故也。臣旣承君命,以大臣不來之故,不傳空還,有似未妥,故使差備通事,略爲傳命曰,入京未久,遽爲回程,思甚黯然,今蒙許留,實爲感謝。且大人今來,我國事情,無不洞知,五臣至冤之狀,李烓之死,皆出於擧國公共憤嫉之意,五臣萬萬無一毫干預於其間,大人旣以灼察如許事狀,倘蒙大人,將此事情,歸白帝前,則其恩何可量也。彼答曰,俺等來此,査事未得完畢,似不可留連,今蒙勸留,謹領厚意,五臣之事,李烓之死,皆有國人之公議,俺旣知之,然殺烓一事,未免率爾矣,俺當歸白皇帝,俟其處分云矣。敢啓。傳曰,承旨旣已傳命,大臣不必再往。且所傳之事,少無新語,似涉尋常矣。以上備邊司謄錄
接待所啓曰,二博氏,要見都監書吏池宗海,手書以示事,纔已入啓矣,池宗瀛卽爲來現,則博氏乃從囊中,出小紙而示之,卽宗瀛丁丑年,爲博氏所擄,放還之際,感其恩作契卷者也。其書有曰,不忘之誓,小的老爺爲捉,老爺以我的救命,其恩白骨難忘,後日天使出來時,老爺亦出來,小的都賣家宅,正銀子五十兩備呈,萬一忘恩不呈,還挐非難,明天在耳,當受天罰矣。都監外郞池宗瀛家屋,兵曹越邊,戶部之上云云等語,而因密語差備譯官金峻吉曰,俺非欲受此價之意也。渠若備給則備給,而貧不能辦則奈何?只欲見舊日面目云,宗瀛悲喜之極,不覺淚下,雖責百金,敢不從命云,則卽令出去,將手標給付峻吉,汝自好樣以處之云矣。敢啓。傳曰,知道。又啓曰,卽刻,差備譯官出來言曰,今日行上馬及別宴等宴,而宴床,則合二而都設一床,上馬宴·別宴·郊外餞宴三件禮單,一時來給云,蓋示其速爲發行之意,而一二日退行,欲於平壤過歲之計云。鄭譯曰,例有請留之擧,遣近臣請留,何如云矣。敢啓。傳曰,知道。本所郞廳,以左相·右相意啓曰,今日承旨,再度復命之後,鄭譯令李馨長,密爲傳言於臣等處曰,博氏以二十日,定爲發行,治行然後,明日午間,自上特遣中使,措辭固請願留,則博氏必答而聽許,得請之後,又送大臣及承旨,申謝許留之意,仍言五臣冤狀,歸奏帝前之時,曲加周旋,終始得蒙恩宥,則大人之德,何可量耶?如是則博氏,必以爲誠實,而事理當然云,故敢啓。傳曰,知道。本所郞廳,以右相意啓曰,宴罷退出之後,鄭譯令趙孝信傳言曰,前日回禮宴時,略及權仁祿加資之事,未知啓達否,仁祿北道之人,俺殷山官奴,平生昧昧不相干涉,而自丁丑以後,渠之有功於國家,衆所共知,至今沈於下流,未得一名,極其冤悶,俺之固請加資,實非爲渠之地也。酬勞之典,固當如是,更爲陳達云云,宴席初,以戲事發言,今乃如此,不副其意,則必不但已,故敢啓。傳曰,還出給,本所啓曰,卽刻,鄭譯使譯官李馨長,傳言於臣曰,俺今出來,所言所慾,朝廷無不曲從,天恩罔極,無以仰報,第姊子殷山官婢貴香,乃俺骨肉至親,而尙服官役,願免其賤,以爲誇示生光之地,須速啓知云。
