上在昌德宮。停常參·經筵。
大殿·王大妃殿·惠慶宮·中宮殿,內閣·政院·玉堂·朝廷二品以上·六曹堂上·大司諫正朝單子問安。答曰,知道。
元子宮,內閣·政院·玉堂·朝廷二品以上·六曹堂上大司諫正朝單子問安。答曰,知道。
大駕詣宗廟,入齋室後內閣·政院·玉堂·藥房口傳問安。答曰,知道。
展拜罷還入齋室後,內閣·政院·玉堂·藥房口傳問安。答曰,知道。
大駕詣景慕宮,入齋室後,內閣·政院·玉堂·藥房口傳問安。答曰,知道。
展拜罷還入齋室後,內閣·政院·玉堂·藥房口傳問安。答曰,知道。
還宮後,內閣·政院·玉堂·藥房口傳問安。答曰,知道。
大殿·王大妃殿·惠慶宮·中宮殿,內閣·政院·玉堂·朝廷二品以上·六曹堂上·大司諫世子宮定號後口傳問安。答曰,知道。
世子宮,內閣·政院·玉堂·朝廷二品以上·六曹堂上·大司諫單子問安。答曰,知道。
李尙度啓曰,行大司憲宋煥箕,掌令金履喬,持平朴在冀·康聖翊在外,執義曺允遂傳旨未下,掌令朴鍾淳未肅拜,監察茶時之意,敢啓。傳曰,知道。
傳于鄭尙愚曰,侍衛軍兵毛具。
鄭尙愚啓曰,司僕內乘來言,捲簾毛帳,取稟。傳曰,爲之。捲三面。
趙弘鎭啓曰,臣王大妃殿·惠慶宮問安進去,下直之意,敢啓。傳曰,知道。
吏曹判書前望單子入之,金文淳落點。
漢城判尹前望單子入之,徐邁修落點。
漢城右尹前望單子入之,李集斗落點。
傳于李尙度曰,未肅拜參判許遞,前望單子入之。
刑曹參判前望單子入之,尹長烈落點。
大提學前望單子入之,洪良浩落點。
傳于徐有聞曰,發遣吏郞,諸執事淸齋與否,摘奸以來。
傳于徐有聞曰,原任內閣提學左議政,今年七十一歲,貞敬夫人,亦爲七十一歲,應式外衣資紬綿,加送於內外,令閣屬官存問,原任內閣直提學金領府事,今年爲七十二歲,饌外米肉,令該道,拔例優數輸送,仍令地方官存問狀聞事下諭道臣。宗臣安春君年七十三,郡夫人姜氏,年亦過七十,鶴林君內外之年,亦近八十,竝令加送衣資食物,仍令曹郞存問,奉朝賀李命植,今年八十一歲,加送歲饌,仍令知申存問後,明日入侍回奏,行上護軍洪檍,明年爲八十,與大提學洪良浩,加給歲饌,前判書金翊休,內外偕老,而筋力康旺,兩子在宰列從班,又一子在上舍,如許福力,爲朝廷吉祥,衣資食物輸送,知事尹師國,亦爲偕老,前知敦寧洪應辰,年過九耋,前同知金履復,卽亦舊僚,年過八十,前同知洪絲浩,以今年回榜之老人,內外年過八十七十,與過九耋知事洪緯浩,加送米肉,京兆郞存問草記,其餘文武卿宰過七十偕老人,依近年例,加給米肉事,分付。
傳于徐有聞曰,故判書趙曮夫人貞夫人洪氏,有子過六旬之正卿,而老人精力,勝於重臣,奇喜奇喜,衣資輸送,郞官存問,故領相李宗城夫人沈氏,故左相李性源夫人申氏,歲饌加送,曹郞存問,故判書李敏輔妻徐氏,歲饌亦爲加送,故參判李鎭翼妻金氏,故大司諫李普觀妻崔氏,歲饌加送後存問。
傳于徐有聞曰,今於月正元朝,祗拜太室,仰念我列聖朝元元本本之盛德大業,重我民天,詒我太平,穆然如見先王之熙際,大抵紀農協功,其原在上,而授時與咨牧,以至命我庤乃之詠,詩書可按,況基命萬億年,鞏我邦本,其始自今,受福降康,綏我數千里民生,其始自今,農夫之慶,卽邦國之慶,農必有勸,董用厥功,惟在方伯居留之臣所對颺,用副此日宣綸之意事,下諭于八道道臣四都留守。
有政。吏批,判書金文淳,參判李書九,參議李魯春進,右副承旨徐有聞進。領議政李秉模,承文都提調李秉模,行大司成李晩秀今超資憲陞擢事承傳,以李晩秀爲禮曹判書,趙鎭寬爲兵曹判書,世子師領議政李秉模,世子傅左議政沈煥之,王世子冠禮冊儲都監都提調李秉模,提調洪良浩·洪檍·李晩秀,郞廳李靖模·權行彦·趙廷鉉·李舒永·趙祥逵·徐應輔,以洪良浩爲左賓客,鄭民始爲右賓客,徐龍輔爲左副賓客,李晩秀爲右副賓客,宋煥箕爲贊善,金祖淳爲兼輔德,申絢爲輔德,朴吉源爲弼善,朴鍾淳爲兼弼善,金㙆爲文學,趙得永爲兼文學,李寅采爲司書,金近淳爲兼司書,洪命周爲說書,李存秀爲兼說書,諮議單宋稚圭,經筵官單宋稚圭,書筵官單宋稚圭,以鄭民始爲司僕提調,金祖淳·鄭尙愚·李魯春·尹光普爲司饔副提調,吳翰源爲相禮,李爲彬爲司宰主簿,尙衣僉正趙鎭寧,濟用判官林㝡遠相換,尙衣主簿趙處仁,司圃別提李敬度相換,尙衣直長李興運,順陵直長李羲淵相換,大提學單洪良浩。
兵批,判書趙鎭寬進,參判金履翼,參議申獻朝病,參知兪岳柱入直,左副承旨鄭尙愚進。以宋時淵·申大羽爲翊衛,尹應鉉·成肯柱爲司禦,李采·朴宗羽爲衛率,宋欽詩·徐有敎爲副率,兪漢雋·柳尋春爲翊贊,南周獻·吳熙常爲洗馬。
傳于鄭尙愚曰,洗馬二窠,一則朱書薦,一則文淸孫,雖已點下,而其外又有朱書薦兩人入擬者,新除者陞付侍直後,更擬洗馬,望筒入之事,分付。
兵批,再政。侍直南周獻·吳熙常竝單付,以金日柱·尹斗基·李東允·金會淵爲洗馬。
傳于鄭尙愚曰,副率宋欽詩·徐有敎,念先正與文淸,雖點下,旣以經書朱書,使之薦擧,則挾冊之任,當從此薦始,兩副率仍任前職,洗馬新除二人單付,又點者二人,一則薦中人,一則常知不下於薦中人者,令銓堂以此知悉。
兵批,三政。副率金日柱·尹斗基竝單付。
傳于徐有聞曰,今日政新拜春桂坊僚屬,皆於都監堂上會同日肅拜,其間則諭善僚屬之職名,亦合於仍蔡,以此,分付。
傳于徐有聞曰,師傅之爲講院賓客,於例可以遵倣,贊善雖已點下,山林諭善,亦以實贊善單付啓下,懷德贊善則資高,以兼贊善,亦爲下批,文蔭僚屬,皆移拜講院衛司,而其中堂上僚屬鄭日煥,以予胄筵挾冊之人,今爲僚屬,豈可使之仍其品還鄕?戶曹參判除授,待開門牌招察任。
吏批,再政。贊善單李城輔,兼贊善單宋煥箕,戶曹參判鄭日煥除授事承傳。
徐有聞,以禮曹言啓曰,王世子冊儲冠禮,令禮曹擇吉日事,命下矣。卽令日官池景喆推擇,則冊禮吉日,來二月初二日午時,冠禮吉日,同日卯時,冊禮吉日,同月二十八日午時,冠禮吉日,同日辰時爲吉云,以何日定行乎?敢稟。傳曰,來二月初二日爲之,可也。
鄭尙愚,以兵曹言啓曰,謹依下敎,隨駕禁軍及駕後禁軍武藝別監·內吹兼內吹·近仗軍士·標下軍兵等處,以乾犒饋分給之意,敢啓。傳曰,知道。
鄭尙愚,以壯勇營言啓曰,依下敎,本營隨駕將官將校·軍兵等處,乾犒饋次磨練分給之意,敢啓。傳曰,知道。
鄭尙愚,以訓鍊都監言啓曰,依下敎,隨駕將官將校·軍兵等處,乾犒饋分給之意,敢啓。傳曰,知道。
鄭尙愚,以禁衛營言啓曰,依下敎,今日隨駕赴陣本營將官將校·軍兵等處,乾犒饋分給之意,敢啓。傳曰,知道。
鄭尙愚,以御營廳言啓曰,依下敎,隨駕駕前別抄及赴陣將官將校·軍兵屛門把守將卒等處,乾犒饋磨練分給之意,敢啓。傳曰,知道。
庚申正月初一日辰時,上詣宗廟·景慕宮。春展謁入侍時,行都承旨李冕膺,行左承旨李尙度,行右承旨宋銓,左副承旨鄭尙愚,右副承旨徐有聞,同副承旨趙弘鎭,記事官洪奭周·金啓溫,記注官承膺祚,記事官李存秀,檢校提學鄭民始,直提學李晩秀,檢校直閣徐榮輔·沈象奎,直閣金近淳,以次侍立。通禮跪啓外辦。上具翼善冠·衮龍袍,出萬安門乘輿。藥房都提調李時秀,提調金文淳進前曰,朝氣甚寒,聖體,若何?上曰,一樣矣。仍出仁政門,降輿乘輦,出進善門·敦化門進發,至宗廟大門外,降輦乘輿,入廟大門,至齋室門外,降輿入齋室,改具遠遊冠·絳紗袍,由東神門,詣廟庭板位前,行四拜禮,仍詣廟內奉審訖,出東神門,仍詣永寧殿,行四拜禮,詣殿內奉審訖,還御齋殿,改具翼善冠·衮龍袍,出齋室門乘輿,出廟大門降輿,乘輦進發,至觀旂橋。通禮啓請降輿。上降輿步過。行大司成李晩秀,率諸生祗迎。上曰,諸生善爲過歲乎?承旨勞問,可也。尙愚承命,問于諸生回奏曰,善爲過歲云矣。上曰,祗迎擧案,精書捧入,可也。上乘輦至宮大門外,降輦入齋室,改具遠遊冠·絳紗袍,詣板位前行再拜禮,仍詣廟內奉審訖,還入齋室。少頃,命入外辦,出宮大門外乘輦。命書傳敎曰,判府事李秉模拜領議政,卿與諸大臣·閣臣·禮曹·京兆堂上入侍事,遣承旨傳諭。仍敎有聞曰,此傳諭,承旨往傳也。有聞承命出。上曰,政官牌招開政,領議政下批。出駕前下敎仍進發至觀旂橋,降輦步過,乘輦至弘化門外,命回輦小駐。各道戶長等,以次肅拜於轎前。引儀臚唱訖。敎曰,昨年民事,雖曰稍熟,而今年勸播,尤不宜少忽,俾各歸告其官長,盡心殫竭之意,遍諭于諸戶長處也。冕膺承命出傳。仍入弘化門,降輦乘輿,入明政門·永淸門·交泰門。命大臣以下詣閤。仍爲還內。諸臣口傳問安訖,以次退出。
庚申正月初一日午時,上御便殿。領議政與諸大臣·閣臣·禮曹·京兆堂上入侍時,行都承旨李冕膺,左副承旨鄭尙愚,右副承旨徐有聞,記事官洪奭周·金啓溫,記注官承膺祚,記事官李存秀,領議政李秉模,左議政沈煥之,右議政李時秀,檢校提學鄭民始,原任直提學徐鼎修,直提學李晩秀,原任直閣金勉柱,檢校直閣徐榮輔,原任直閣金祖淳,檢校直閣沈象奎,直閣金近淳,禮曹判書徐邁修,參判鄭大容,漢城判尹金文淳,左尹李得濟,右尹韓用龜,以次進伏訖。上敎秉模曰,今日卽元朝也。皇天之眷顧方新,祖宗之光佑冞篤,予將有誕告于卿等者矣。每年亞歲卿等之所陳請者,予非不知匝域群情之所同然,而至今靳許,蓋亦有意存焉。今拜廟宮,予志已定,旣定之後,不可少緩,而此時三公,尤不可不備。故乘輦之時,拜卿爲元輔,卿其卽爲肅拜,更爲陞殿,聽我復諭也。仍命引儀及尙瑞院官員待令。秉模出而改服,入庭肅拜。引儀臚唱如禮。命敎旨安寶後頒給。秉模親受敎旨後又四拜。上命下密匣,令尙愚,親授命召。秉模受命召而出,改服仍復陞殿進伏。上曰,今日卽月正元日也。曉拜眞殿,仍爲展謁廟宮,方欲以國家莫大之典禮,詢問于卿等,而此時鼎席,不可不備。故俄於宮門外,特降元輔重拜之命矣。冊儲之禮,卽國朝應行之典,擧國顒祝之情,而況今元子年紀,已踰十歲,則雖以祖宗朝已行之例言之,謂之晩亦,可也。予所以鄭重至今者,蓋出於遲之又久之意,亞歲請對之時,旣有諭及於卿等者,而今曉以前,尙未敢決定于心矣。祗拜廟宮,陟降孔邇,周旋出戶之際,予心之自然相感,不啻若親承躬聆,回鑾之後,始爲仰稟于慈殿·慈宮,而今當元朝,日吉辰良,方欲下敎,而所欲詢問于卿等者,冠禮嘉禮之與冊禮,一時竝行甚好,文王世子篇所謂行一物而三善皆得云者,雖以齒學一事而言而,今此三大典禮之一時竝擧,足可以斷章取義。且其儀文之約而不煩,又合於乾坤易簡之道,體大易易簡之理,遵禮經三善之訓,冠禮嘉禮之竝擧於今年,實爲合宜。且冠而字之,爲其成人,而列朝冠禮,皆在冊禮之後,故冠禮之日,例有訓書,而今旣與冊禮竝行,則以冊書兼訓書,亦合禮意,而禮旣至重。且係創行,不可不博詢而行之,大臣·閣臣·禮堂,各陳所見,可也。秉模曰,泰山磐石之勢,萬億斯年之慶,自今伊始,歡忭蹈舞之忱,何以形容仰達,而至於一事三善之敎,天地簡易之義,有以仰爲天下法爲萬世則矣。惟聖制禮,冠禮冊禮嘉禮之次第竝行,臣實莊誦欽頌之不已,更何敢容議乎?煥之曰,宗社億萬年無疆之慶,肇自今日,臣民歡抃,八域惟均,至於三善之喩,簡易之敎,承聆以來,曷任欽誦,求之經而禮無不合,以其時則吉無不叶,臣無容贊一辭矣。時秀曰,當此三元吉日,伏承筵敎,宗社億萬年無疆之基,自今伊始,臣等蹈舞歡祝之誠,實無以言語形容,盛典之遲待今日,禮節之竝行一時,俱出弘遠之聖謨,臣實欽仰之不暇矣。民始曰,當此新元,輿情之顒望益切,今伏承下敎,誠不勝歡欣鼓舞之忱,慶禮之合行,臣素昧禮意,未知於經法如何,而卽今事勢,合行便當,而在國家慶禮,尤爲大備矣。鼎修曰,中外顒望之中,承此下敎,歡欣慶抃,何可容達,而慶禮之合慶竝行,尤好矣。晩秀曰,今日下敎,乃是八域臣民顒祝之盛禮,歡忭之忱,誠不勝萬萬,至於儀節之竝擧,僉議詢同,臣無容他議矣。勉柱曰,群情顒望,逢新益切,冊命已成,蹈忭曷勝,下詢合行之禮,僉議詢同,臣無容更達矣。榮輔曰,臣民顒祝之餘,成命載下,歡忭惟均,慶禮合行,禮意至重,臣豈有他見乎?祖淳曰,擧國顒祝之餘,伏承成命,誠不勝歡抃鼓舞之忱,慶禮之合行,雖是國朝初有之典,而允合於三善簡易之義,臣無容更議矣。象奎曰,成命旣降,縟儀將擧,歡忭鼓舞,大小惟均,而至於慶禮之合行,尤叶於顒俟之情,臣無容更議矣。近淳曰,今此成命,出於擧國顒祝之餘,誠不勝萬萬歡忭,而至於慶禮之合行,尤叶輿望,臣豈有他見乎?存秀曰,成命之下,臣不勝歡忭,而至於慶禮之合行,允叶群情,臣何敢有他見乎?邁修曰,月正元日,爰定莫大之禮於廟宮展拜之餘,以臣等顒祝之情,承此下敎,直欲起舞於筵前,而第伏念冊儲冠禮,均是無疆之慶,今日行一慶禮,明日行一慶禮,次第涓吉,各備儀文,恐似尤好矣。大容曰,冊儲盛禮,群情之顒祝,日深一日,而今伏承擇吉之筵敎,誠不勝萬萬歡忭,至於儀文大節,臣不敢與論,而冊禮誕擧之後,應行慶禮之次第竝行,非但八域胥歡,聖敎中易簡二字,可卜億萬年悠久無疆之基業,如臣謏見,攢賀而已,更何容措辭仰達乎?上曰,事係至重,當召問二品以上,而亦以易簡之意,雖不爲之,登筵諸承旨,亦陳所見,可也。冕膺曰,八域臣民延頸顒望之餘,承此下敎,歡忭鼓舞之忱,何可勝達?至於慶禮之合行,尤叶群情矣。尙愚曰,中外臣民顒祝盛禮之餘,成命誕降,伏不勝歡欣慶賀,而至於慶禮之合行,僉議詢同,臣無容更達矣。有聞曰,月正元吉,承此下敎,此實宗社萬億年無疆之福,而慶禮合行,尤切歡欣之忱矣。上曰,僉議無異辭,是之謂大同,此正洪範所謂身其康疆,子孫其逢吉者也,卽當下傳敎,應行諸節,仍爲稟定,可也。命有聞書傳敎曰,月正元日,祗拜廟殿宮,親告元子冊儲冠禮與嘉禮之由,令禮曹擇吉日。又命書傳敎曰,十三歲十二歲十一歲十歲處子禁婚。命存秀,持入春秋館所在冊禮都監儀軌。存秀承命出持入。秉模曰,王世子冠禮冊禮嘉禮,皆當次第擧行矣,冠禮則曾無設都監之例,而冠禮冊禮,旣在同時,都監稱號,宜有稟定,故敢此,仰達矣。上曰,冠禮後受冊,次第然矣,今番則稱號,當以冠禮冊儲都監爲之,而冠禮後,則稱以嘉禮都監之意,分付,可也。出擧條秉模曰,世子宮師傅·賓客·春桂坊,皆當開政擧行,政官卽爲牌招,何如?上曰,依爲之。出擧條秉模曰,吏曹多有擧行之事,在外判堂,今姑許遞,何如?上曰,依爲之。出擧條秉模曰,都監都提調以下,令吏曹差出,何如?上曰,依爲之。出擧條上曰,吏曹堂上入侍。奭周承命出傳,與吏曹參判李書九,參議李魯春,偕入進伏。命書榻敎曰,吏曹判書前望單子入之,待下批牌招開政,先入侍後謝恩。仍命魯春持入。魯春承命出持入,以金文淳落點。仍敎文淳等曰,春坊諸官,竝各別擇擬,可也。文淳曰,贊善本是堂上三品職,旣帶之後,雖至從一品,亦爲仍帶,見今當品中,無可擬之人,二品中通融備擬,何如?上曰,依爲之。出擧條秉模曰,春坊諸窠中兼輔德一窠,往在先朝,下詢堂上窠定式,故相臣徐志修等,引世宗朝尹祥以堂上兼帶之例仰對,卽蒙允許矣。僚屬中有堂上諸人,今日政兼輔德,依此例,以堂上正三品差出似好,故敢此,仰達矣。上曰,依爲之。出擧條上曰,判尹前望單子入之,待下批牌招察任。出榻敎賤臣持入前望,以徐邁修落點。仍敎邁修曰,京兆捧單,當自今伊始,與亞尹另飭五部官,善爲擧行也。秉模曰,漢城右尹韓用龜,出壃在近,詞訟劇務,自多相妨,本職今姑許遞,何如?上曰,依爲之。出擧條命書榻敎曰,漢城右尹前望單子入之,待下批牌招察任。上曰,此時宗伯,擧行最多,而當品中,無可合者,若於亞卿中陞擢則好矣。秉模曰,亞卿中地望資歷之可合陞擢者,無出於李晩秀矣。上曰,予意亦然,僉議亦必無異矣。時秀曰,臣之仰奏,極爲惶悚,而非但臣家之盛滿,其爲驟陞,實無其比矣。上曰,自是久次,卿言不然矣。秉模曰,正卿近來乏人,行大司成李晩秀,正卿陞擢,何如?上曰,依爲之。出擧條敎文淳等曰,卿等出去,卽爲開政,而禮判望,先爲入之也。文淳·書九·魯春先退。少頃,點下禮判望筒。有聞讀奏禮曹判書落點李晩秀。上曰,禮判旣登筵,仍爲稟定應行儀節,可也。晩秀曰,王世子冊儲冠禮,令禮曹擇吉日事,命下矣。以何間推擇乎?上曰,以二月擇吉,可也。出擧條晩秀曰,王世子定字吉日,當爲推擇以入矣,待啓下後,臨時時·原任大臣·政府東西壁·館閣堂上·六曹參判以上,令政院,命招會議,何如?上曰,依爲之。出擧條晩秀曰,冊禮冠禮時,社稷·宗廟·永寧殿·景慕宮,當爲前期告由,而祭官則依例以一品磨鍊乎?上曰,依爲之。出擧條晩秀曰,冊禮翌日,百官陳賀,京外封箋,當依例擧行,而大殿·王大妃殿·惠慶宮·中宮殿箋文方物物膳及世子宮方物物膳,一體封進之意,知委於八道四都,何如?上曰,凡事皆欲節省,不敢一毫張大,況古例可據,實爲仰述之端,大殿箋文外,各殿宮箋文,大殿以下方物物膳,勿爲磨鍊,而亦何必翌日爲之,當日亦可,至於臨殿,亦當臨時有下敎矣。出擧條仍敎曰,箋文頭辭,例當行會諸道,而文衡有闕,若待會圈差代,撰進啓下之後,則遠道似難及期,文衡則此時,雖不可不備,而藝提,聞方以廚院事入闕云,使之先爲撰進,撥馬行會諸道,可也。命書榻敎曰,大提學前望單子入之。晩秀曰,冠禮後,亦有百官陳賀,京外封箋,而今番則冊禮冠禮,同日擧行,何以爲之乎?上曰,昔在先朝,敎以不敢張大,嘉禮後,猶不臨殿受賀,以予今日之心,卽先朝爲小子之聖心也,頭辭自當同爲,而只於大殿爲之,可也。出擧條晩秀曰,三元叶吉,萬祿攸同,惟我王世子冊禮之命,誕宣於是日,此實東方萬億年之基,臣民蹈舞,曷有其極?凡諸擧行之節,自有定制,而至若供上物種,尤宜自今爲始,以此分付各該司,何如?上曰,依爲之。凡事皆欲從約,予亦於先朝,有似此省約之例,今日則封進,待冊禮後爲之,可也。出擧條·上曰,戶曹判書入侍。出榻敎奭周承命出傳,與戶曹判書趙鎭寬,偕入進伏。上曰,禮判筵奏,已有下敎,供上諸種,只於今日封進,竝待冊禮後擧行也。晩秀曰,世子宮供上,待冊禮後擧行事,命下矣。各道封進新産物膳及朔膳,何以爲之乎?上曰,亦爲待冊禮,更待下敎封進,而昔在先朝,亦有權除之敎,予當仰述,以此知悉分付,可也。出擧條秉模曰,司饔副提調,今當差出,而宗親中,無以排擬云,以文臣堂上正三品差出之意,分付銓曹,何如?上曰,依爲之。出擧條上曰,冊禮時,太僕·尙方,多有擧行事,提調不可不備矣。命書榻敎曰,在外司僕提調許遞,今日政差出。又命書榻敎曰,在外尙衣提調許遞,前望單子入之。命入前望,以鄭民始落點。民始曰,慶禮已定,本院多有擧行之事,而郞廳或年老或生疎,令該曹,他司相換,何如?上曰,依爲之。出擧條晩秀曰,王世子嘉禮吉日,待揀擇當爲推擇以入,而十三歲十二歲十一歲十歲處子禁婚事,命下矣。以此意分付京外,而許婚各條,別單書入,何如?上曰,當下敎於明日入侍之時矣,應捧者,先爲捧單,可也。出擧條命書傳敎曰,戶曹判書趙鎭寬許遞,兵曹判書李在學除授,牌招察任。仍敎曰,兵判斯速受薦,待下批卽爲牌招,桂坊速爲擬入事,分付。又敎秉模等曰,大本已定,其餘節目間事,自可續續稟定,卿等姑爲退去也。又敎曰,政望夜深前入之。仍命退,諸臣以次退出。
上在昌德宮。停常參·經筵。
李尙度啓曰,行大司憲宋煥箕,掌令金履喬,持平朴在冀·康聖翊在外,執義曺允遂傳旨未下,掌令朴鍾淳未肅拜,監察茶時之意,敢啓。傳曰,知道。
傳于趙弘鎭曰,同副承旨馳詣三角·木覓·漢江,奉審摘奸以來。
傳于李冕膺曰,都承旨入侍。
傳于鄭尙愚曰,軍士房承旨入侍。
傳于鄭尙愚曰,都監都提調·尙衣提調·禮曹判書入侍。
趙弘鎭,以吏批言啓曰,侍從臣及閫帥父年七十人,每於歲首,抄啓加資事,載在法典矣。侍從臣閫帥父年七十人,別單書入之意,敢啓。傳曰,知道。
趙弘鎭啓曰,吏曹郞廳來言,歲首應資老人加資下批政事,取稟。傳曰,當日爲之。
有政。吏批,行判書金文淳,參判李書九,參議李魯春進,同副承旨趙弘鎭進。以尹光普爲工曹參議,李祖源爲同經筵,李泰熙爲禮曹佐郞,南履翼爲奉常正,金命淵爲典牲判官,李持淳爲引儀,李在學爲禮賓提調,趙鎭寬爲軍器提調,柳明觀爲司僕主簿,東部都事宋欽詩,氷庫別檢徐有敎以上仍任,訓鍊都監提調單李在學·趙鎭寬,禁衛提調單趙鎭寬,御營提調單趙鎭寬,大護軍申思運今加崇政,行護軍具世勣今加資憲,行護軍姜翰·高益擎·李熙輔以上今加嘉義,副護軍李斌,前僉知文鳳翼以上今加嘉善,朝官年八十,依定式加資,漢城庶尹趙象存,健元陵令兪漢純相換,冠禮冊儲都監郞廳單戶曹正郞金箕應。
以順天府使·興海郡守·安城郡守·軍威縣監·靑陽縣監望筒,傳于趙弘鎭曰,入擬雖已點下,皆是弊邑與數遞處,仍任事,分付。
再政。順天府使單申絢,軍威縣監單朴吉源,興海郡守單尹應鉉,靑陽縣監單柳尋春,安城郡守單朴宗羽,輔德單金羲淳,弼善單李魯春,兼弼善單尹光普,知經筵李祖源,同經筵丁範祖,檢閱單洪奭周。
兵批,判書趙鎭寬進,參判金履翼,參議申獻朝病,參知兪岳柱入直,行左承旨李尙度進。以鄭謙煥爲司禦,洪載淵爲翊贊,羅烈爲衛率,大護軍徐龍輔,護軍尹行元·韓用龜竝單付,同知十八單李光善·李信億·辛建方·林信萬·慶善益·宋震冕·裵命贊·姜守男·梁先植·白東齡·兪萬進·劉重議·尹富尙·洪禹天·金星建·金千命·金益采·金天國。
注書洪奭周還付翰林,代以李允謙爲假注書。
吏曹口傳政事,延接都監提調趙鎭寬代,李在學。
趙弘鎭,以禮曹言啓曰,十三歲十二歲十一歲十歲處子禁婚事,命下矣。揀擇單子,一依禁婚年歲捧單事,京中及外方,當爲知委,而京中則謹奉下敎,限以今正月十二日,知委京兆矣,外方近道則同月十八日,中道則同月二十六日,遠道則同月二十九日定限,捧單上送事,撥馬行會,何如?傳曰,允。
李尙度,以迎接都監言啓曰,本都監都廳郞廳朴崙壽改差代,弘文館校理張至冕差下,使之察任,何如?傳曰,允。
李尙度,以都摠府言啓曰,今日入直內三廳武兼禁軍及軍兵等,當爲中日習射,而宗廟春享大祭齋戒相値,不得爲之之意,敢啓。傳曰,知道。
庚申正月初二日辰時,上御便殿。都監都提調·尙衣提調·禮曹判書入侍時,右副承旨徐有聞,記事官金啓溫,記注官承膺祚,記事官李存秀,冠禮冊儲都監都提調李秉模,尙衣提調鄭民始,禮曹判書李晩秀,以次進伏訖。秉模曰,月正元日,縟儀載定,臣民慶忭,八域惟均,夜間聖體,若何?上曰,一樣矣。今此慶禮,昨日以前,初未有預定者,昨於眞殿行禮之時,予心始定,仍行默告,又躬告于閟宮,始召卿等而決之,此豈非陟降之眷佑於洋洋如聞之際乎?遇慶則喜,人之常情,而以予情事,逢今日之慶,益覺孺慕之靡逮,雖不得對諸臣形於辭色,而追憶予冊禮時事,實無以按抑此心,晝不能餐,夜不能寐,忽忽不知何以遣日,前則予每仰慰慈心,而近則慈敎,以如此慶禮,何爲如此用心慰譬?小子聞此敎,豈不欲仰承,而予心不能自持,至於都監諸事,不無時急者,而亦無由照檢,卿等善爲之,可也。仍掩抑不覺玉涕盈襟,諸臣不敢仰視。秉模曰,當此慶禮,聖心之追慕,臣等亦豈不仰認,而仰慰慈心,保嗇聖躬,俱不出於按抑二字,此臣等區區之望也。民始曰,聖慕憧憧,遇慶益切,伏承下敎,益仰達孝之至,而如是之際,玉體之受損如何,聖心之疚懷如何,伏望少加按抑焉。上曰,三禮之一時竝擧,實合於三善之義,此意昨筵已悉諭,而至於嘉禮,揀擇之本非美制,我東先正,亦有言之者,今若去揀擇之規,行媒妁之禮,博選名門,廣求淑媛,豈不好矣,而俗亦有國事依前例,家事從先祖之語,雖不得決意行此,事面則當如是矣。秉模曰,聖敎誠爲允當矣。上曰,來後之悠悠萬事,莫有大於輔導,輔導之責,專在兩坊,兩坊不可不擇其人矣,予在春邸時,資益於宮僚者甚多,南有容·朴聖源等人姑無論,至如李普觀·李徽中·李崇祐之寄食水工,專意講任者,今則何處得來乎?仍敎曰,春桂坊官肅拜,皆於會同日爲之也。秉模曰,擧行自多相妨,館伴鄭民始,代以行吏曹判書金文淳差下,何如?上曰,依所奏爲之。仍命退,諸臣以次退出。
庚申正月初二日午時,上御便殿。都承旨入侍時,行都承旨李冕膺,記事官金啓溫,記注官金景煥,記事官李存秀,以次進伏訖。上曰,昨日存問重臣乎?冕膺曰,臣承命存問,而不勝惶感矣。上曰,重臣筋力,近則何如?冕膺曰,年來凋落益甚矣。上曰,今番敎命或冊書,欲令重臣書進,果有可强之勢否?冕膺曰,精神比前雖減,而眼力不至甚昏,庶可以强力矣。上曰,昨日歲饌存問處,果皆傳致云耶?冕膺曰,俄者戶曹郞來言,故相李宗城夫人,方在其孫結城任所,不得存問云矣。上曰,自戶曹發關,食物自本道輸給,仍令地方官存問後,狀聞事,分付。冕膺曰,京兆方多擧行之事,而庶尹趙象存在外,合有變通之意,自京兆言送,而臣是該房,故敢此,仰達矣。上曰,今日政相換,可也。出擧條命書傳敎曰,承旨二人,分詣宗廟·永寧殿,奉審摘奸,仍留享所,大享禮成後復命。仍敎曰,禮·兵房承旨,使之分詣,可也。命退,承史以次退出。
庚申正月初二日申時,上御便殿。軍士房承旨入侍時,左副承旨鄭尙愚,記事官金啓溫,記注官承膺祚,記事官李存秀,以次進伏訖。命書榻敎曰,注書洪奭周,還付翰林,牌招待開門,與春秋館堂上,實錄考出。又命書榻敎曰,兼弼善點下望筒還入。又命書傳敎曰,勸講之任,所重莫重,而賓客體貌自別,宮官則皆是堂下新進,亦豈若堂上僚屬乎?此等處,當有拔例差擬,僚屬金羲淳輔德除授,李魯春弼善除授,每喜其人,前參議尹光普兼弼善除授。命退,承史以次退出。
上在昌德宮。停常參·經筵。
趙弘鎭啓曰,行大司憲宋煥箕,掌令金履喬,持平康聖翊·朴在冀在外,執義曺允遂傳旨未下,掌令朴鍾淳未肅拜,監察茶時之意,敢啓。傳曰,知道。
傳于李冕膺曰,諸承旨持公事入侍。
備忘記,豐山萬戶金光秀下直,長弓一張,長箭一部,片箭一部,筒兒一箇賜給。
傳于徐有聞曰,禮房承旨入侍。
傳于宋銓曰,右承旨入侍。
同春秋前望單子入之,李尙度落點。
徐有聞啓曰,祈穀大祭親祭祭文,當爲製進,大提學洪良浩,待明朝牌招,何如?傳曰,允。
徐有聞,以弘文館言啓曰,本館上番闕直,事甚未安,副應敎尹序東,校理尹命烈,副校理趙得永,旣有只推之命,竝卽牌招,以爲推移入直之地,何如?傳曰,允。
徐有聞,以禮曹言啓曰,今庚申年正朝朝賀諸道所封箋文中,昌原府使趙,以應封官,兼別軍職,故各爲封箋矣,一體看審捧入之意,敢啓。傳曰,知道。
李冕膺,以漢城府言啓曰,因傳敎,行上護軍洪檍,大提學洪良浩,前判書金翊休,知事尹師國,前知敦寧洪應辰,前同知金履復,前同知洪絲浩,知事洪緯浩家,自臣府發遣郞廳,存問之意,敢啓。傳曰,知道。
兵曹判書趙鎭寬疏曰,伏以歲籥重新,乘天地發生之機,廟宮歷謁,受陟降眷佑之命,貳極之冊禮斯定,宗祊之寶籙永鞏,冠加冕迎,次第筮吉,仰貽殿宮之悅豫,俯循朝野之顒望,萬億斯年之祝,自今伊始,懽欣蹈舞,八域同春。仍伏念臣之所奉新授職名,遽下於登筵祝慶之餘,而繼又有胄僚差出之命,臣當跛躄咸聳之會,覩儀節漸備之盛,而區區未敢爲言私之計,章皇出肅,以伸頌忭之悃,而及夫手奉華誥,歸對老母,歷數前後恩造,罔非記念先故,感激攢祝,繼之以慙汗之浹背也。夫六卿之長,難愼惟均,而至若中權重寄,古所稱大司馬之職也。苟非明足以鑑別銓衡,才足以節制鞱鈐,莫宜居之,而臣昏莽譾劣,忝叨度支,居然三載,無一報效之狀,卽聖明之所俯燭也。自數罪戾,不啻如山積,譴何之加,惟日夕以俟,不惟不罪,乃反侈之以隆畀,臣雖欲苟然充數,强策奔走於恩榮之際,而歷試之轍,如彼其憒憒,則又何望改壁壘之觀,而整管轄之務也哉?今旣屢次開政,擧行纔了,分義粗效,則臣之因仍蹲冒,斷無其望,玆不得不略入文字,仰瀆崇嚴。伏乞天地父母,俯賜諒察,亟遞職名,以重公器,以安私分,千萬幸甚,臣無任云云。答曰,省疏具悉。卿其勿辭行公。
庚申正月初三日辰時,上御誠正閣。諸承旨持公事入侍時,行都承旨李冕膺,行左承旨李尙度,行右承旨宋銓,左副承旨鄭尙愚,右副承旨徐有聞,同副承旨趙弘鎭,記事官金啓溫,假注書李允謙,記事官李存秀·洪奭周,直閣金近淳,以次進伏訖。上曰,各房公事竝入之。上曰,來待諸臣入侍。出榻敎啓溫承命出傳,與禮曹判書李晩秀,漢城判尹徐邁修,左尹李集斗,右尹李得濟,偕入進伏訖。命晩秀等進前敎曰,今日召見卿等,卽爲慶禮事也。揀擇捧單,何以爲之?古例則雖一二張三四張,隨捧隨入,今番亦依此爲之,而卿等出擧條擧行,可也。邁修曰,揀擇捧單,今方擧行,而禁婚外許婚條,前例不一,今番則何以爲之乎?上曰,禮判指一稟處,可也。晩秀曰,謹依下敎,國姓姓貫不同李姓,慈殿同姓四寸親,慈宮同姓五寸親,中宮殿同姓七寸親,異姓六寸親,嘉順宮同姓七寸親,異姓六寸親,竝爲許婚之意,知委京外,何如?上曰,依爲之。出擧條仍敎曰,此何等莫重莫大之事乎?外議則必以爲予於搢紳家,有所注意處,而實未知誰家有處子,莫非天定也,豈可以人力爲之乎?惟望皇天惟祖宗之所眷佑也。古例四祖無顯官者,自京兆置諸拔去秩,而今番則各封單子,越送禮曹,以爲存拔之地,可也。大抵處子,非可爲常自現者。故自朝家屢下飭敎,甚至有各家奴子推治之境,然後不得已修單以納,今番則奴子推治,切勿爲之,卿等姻婭或親知中,轉相求問,各別善爲之也。集斗曰,若責之以道理,則庶皆修單矣。邁修曰,今番捧單,自十歲至十三歲爲限,而十歲者,則曰九歲,十三歲者,則曰十四歲,如是而難於捧單矣。上曰,一委於卿等,須各善爲之,畢捧日字,以十二日爲限,而京兆擧行,則某條入於此限之內,斯速捧納,可也。仍命邁修等先退。敎晩秀曰,都監堂上,今當分排,而都承旨之父奉朝賀,有福之人也,當付書寫官一窠,使之書進,眼力能書之否?冕膺曰,稍大書之,則似可了當矣。上曰,重臣金翊休之有福,無與爲比,耆社之臣,夫妻偕老,有子三人,一則已躋宰列,其次出入玉署,又其次亦爲蔭仕,豈不壯哉?印篆文,則令金翊休書進,可也。上曰,顯廟·肅廟朝冠禮冊禮時儀注當考出,春秋館堂上,未知誰也。冕膺曰,知春秋金文淳,都監進去,同春秋只有左承旨一人,而見任推考房,有難擧行矣。命書傳敎曰,左承旨爲吏房。又命書榻敎曰,春秋館堂上未差之代,前望單子入之,待下批牌招。仍敎冕膺曰,卿與左承旨及上下番翰林,偕往考出,可也。仍命退,諸臣以次退出。
庚申正月初三日午時,上御重熙堂。右承旨入侍時,行右承旨宋銓,記事官金啓溫,記注官金景煥·承膺祚,以次進伏訖。上曰,奉常寺久任郞待令乎?銓曰,來及待令,故今方催促矣。命書榻敎曰,健元陵·貞陵·光陵·靖陵·長陵·寧陵·明陵·懿陵·昭寧園·顯隆園典祀官等,各內下胡椒二升,獻陵·英陵典祀官等,各內下胡椒三升,熟手等依書下,分等施賞。命書傳敎曰,正朝各陵餕餘奉審,而餠果諸品之同封,自今番始爲之,各品措備之益精稍精,在於熟手手品工拙,而進排各種之如是均壹,觀於各種果品,尤可知之,豈特官員之善爲檢飭而然?專由於貢人等盡誠精備之致,渠輩之效勞如此,何可只賞典祀官熟手等乎?太常貢人,舊遺在中三百石減給,雖近於投醪,欲令渠輩知此意,益爲小心,以此,分付。仍命退,承史以次退出。
庚申正月初三日午時,上御便殿。禮房承旨與尙衣提調·禮曹判書入侍時,右副承旨徐有聞,假注書李允謙,記注官金景煥·承膺祚,尙衣提調鄭民始,禮曹判書李晩秀以次進伏訖。晩秀曰,取考己卯年謄錄則冊禮時儀仗,因下敎自尙衣院造來矣。今番則何以爲之乎?上曰,轎輦之新造,依己卯年例爲之,卽遵先朝爲予省約之聖意,儀仗之令尙方亦依己卯年例爲之,好矣。以此分付,可也。出擧條民始曰,本院使役工匠料布前例,或以戶料兵布,或以別例房式例上下,今番則,以別例房式例,上下之意,分付戶曹,何如?上曰,依爲之。出擧條命民始等先退。有聞曰,慶禮在近,而新除授兼贊善宋煥箕,時在忠淸道懷德地,贊善李城輔,時在京畿驪州地,文學金㙆,時在慶尙道安東地,司書李寅采,時在忠淸道保寧地,諮議宋稚圭,時在忠淸道懷德地,竝乘馹上來事下諭,桂坊官員中在鄕人,亦令兵曹知委,何如?上曰,依爲之。出擧條仍命退,承史以次退出。
上在昌德宮。停常參·經筵。
趙弘鎭啓曰,行大司憲宋煥箕,掌令金履喬,持平康聖翊·朴在冀在外,執義曺允遂傳旨未下,掌令朴鍾淳未肅拜,監察茶時之意,敢啓。傳曰,知道。
鄭尙愚啓曰,御營廳,將官來言,今日本廳軍兵,日次私習云矣,敢啓。傳曰,知道。
李尙度啓曰,臣尙度,社稷祈穀大祭肄儀進去,下直之意,敢啓。傳曰,知道。
傳于鄭尙愚曰,侍衛軍兵毛具。
傳于李尙度曰,政官牌招開政。
有政。吏批,判書金文淳,參判李書九進,參議未差,行左承旨李尙度進。啓曰,大司成今當差出,而擬望之人乏少,外任竝擬,何如?傳曰,前望單子入之。
大司成前望單子入之,鄭大容落點。
以尹光普爲吏曹參議,沈周賢爲工曹佐郞,趙慶遠爲直講,李運復爲監察,鄭重祿爲典籍,李敬度爲長興主簿,尙衣直長李羲淵,宣陵直長李永錫相換,幼學金始東今超通政,侍從臣副修撰金熙周父,行護軍吳載徽今加嘉義,閫帥前兵使吳毅常父,已上年七十,依法典加資事承傳。
兵批,判書趙鎭寬進,參判金履翼入直,參議申獻朝,參知兪岳柱病,左副承旨鄭尙愚進。啓曰,判中樞有闕之代,行知中樞府事洪良浩,依例陞付之意,敢啓。傳曰,知道。
判府事洪良浩單付,以西春君爗·李晩秀爲都摠管,睦萬中爲同知,梁周翊爲僉知,李寬會爲親軍衛將,柳光國·李郁延爲外營衛將,李喆懋爲訓鍊判官,閔百彬·李道英爲外營部將。
吏曹口傳政事,兼大司成單鄭大容。
趙弘鎭啓曰,卽伏見黃海水使李長喆去己未秋冬等褒貶啓本,則邊將無一人居下,殊無嚴明殿最之意,推考警責,何如?傳曰,允。
以黃海監司朴基正狀啓,臣以支勅事,離營出待黃州牧事,傳于徐有聞曰,許久出待之爲弊,問禮官下去也有下敎,則縱或未及聞知,念間入京之勅行,自今出待,其弊當如何乎?如許道臣,當爲處分,爲先此狀啓還下送,勅使回還間,往來道臣以下營屬,爲先自持飯,無敢一毫爲弊於民邑事,廟堂別般關飭。
以黃海監司朴基正狀啓,豐川府使洪檊,今正月初二日,直到黃州站,而多日稽滯,今始來到者,事極駭然。待事過後請勘計料事,傳于徐有聞曰,黃州站齊到,卽他道所無之例,自今勅行,隨便釐正事,問禮官入侍時,已有下敎,則此狀啓,何以齊到等語,循例爲之乎?狀啓還下送,更令論理狀聞。
徐有聞,以禮曹言啓曰,揀擇單子十三張,自漢城府輸送,而二張拔去,十一張捧入之意,敢啓。傳曰,知道。
徐有聞,以弘文館言啓曰,本館上番副應敎臣尹序東,下番副修撰臣洪樂安,俱以社稷祈穀大祭祭官,今日議政府肄儀時,晝仕出去之意,敢啓。傳曰,知道。
鄭尙愚,以兵曹言啓曰,來正月初七日,大駕詣社稷齋宿,初八日祈穀大祭親行時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍十五哨,馬軍五哨爲先後廂,御營廳留陣,留營置之,禁軍三番,隨駕,可也。
庚申正月初四日辰時,上御春塘臺。歲首犒饋入侍時,行都承旨李冕膺,行左承旨李尙度,行右承旨宋銓,左副承旨鄭尙愚,右副承旨徐有聞,同副承旨趙弘鎭,記事官金啓溫,假注書李允謙,記注官承膺祚,記事官洪奭周,檢校提學鄭民始,檢校直閣徐榮輔,以次侍立。上具平戎服,出御大次陞座訖,兵曹判書趙鎭寬,徑先入就。上曰,宣傳官擧行,萬萬駭然。一國大司馬,渠豈敢呼來斥去乎?爲先行首宣傳官李格記過,過齋後待令事,分付。兵曹判書趙鎭寬,進奏小開門。上曰,兵判及宣傳官參見外,一竝除之,壯勇大將堂上堂下將官,則只爲告叩頭節次事,分付。宣傳官李栻,誤爲傳命。上曰,宣傳官李栻·李貞坤·鄭宅休,爲先降定近仗軍士,李石求·任聖皐,權差宣傳官擧行。石求·聖皐,承命擧行。上曰,砲以鼓代行。又敎曰,宣傳官之帳殿擧行時,每事不敢直稟。故雖下敎之親聞者,必問於承旨,待其分付,然後擧行,而近來則渠敢以直稟爲能事,寧有如許法綱乎?又有慨然者,莫嚴者筵體,而帳殿體例,尤爲嚴重,帳殿擧行時,可以爾汝者,直呼爾汝,不然則但敬待而已,古則崇品卿宰之呼宣傳官指揮也,直曰爾汝,此是例也,而近見承旨之傳授標信時,與宣傳官酬酢,每以平交例談,信口而發,此豈成說乎?此後各別着念,俾尊體貌,可也。仍命犒饋,犒饋訖,承史侍衛軍校,以次呼嵩,尙愚跪稟退錚,上還內。命退,諸臣以次退出。
上在昌德宮。停常參·經筵。
趙弘鎭啓曰,行大司憲宋煥箕,掌令金履喬,持平康聖翊·朴在冀在外,執義曺允遂傳旨未下,掌令朴鍾淳未肅拜,監察茶時之意,敢啓。傳曰,知道。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
鄭尙愚啓曰,備邊司郞廳來言,今日賓廳日次,而社稷祈穀大祭齋戒相値,不得來會云矣,敢啓。傳曰,知道。
傳于鄭尙愚曰,軍士房承旨入侍。
傳于宋銓曰,右承旨入侍。
香室,社稷祈穀大祭親祭受押單子,判付啓親押。
李弘謙差祭,代以尹致永爲事變假注書。
以校理張至冕牌不進罷職傳旨,傳于徐有聞曰,只推。
以執義曺允遂牌不進罷職傳旨,傳于趙弘鎭曰,只推。
鄭尙愚,以都摠府言啓曰,今此社稷祈穀大祭親行時,侍衛寶劍守宮,不可不備員,而都摠管金文淳·李晩秀差祭,李敬一在外,副摠管鄭大容,以禮曹參判導駕進,姜彝正未肅拜,將不得備員,令政院稟旨變通,仍令該曹,卽爲口傳差出,待下批牌招,以爲備員侍衛之地,何如?傳曰,允。在外·未肅拜及吏判兼帶摠管,許遞,可也。
兵曹口傳政事,以安昌君燝·李義弼爲都摠管,李章漢爲副摠管。
傳于李尙度曰,郭山郡守之代,令該曹口傳各別擇差,待下批給馬下送。
吏曹口傳政事,以尹弘心爲郭山郡守,注書單洪奭周。
鄭尙愚,以都摠府言啓曰,今日入直內三廳武兼禁軍及軍兵等,當爲中日習射,而社稷祈穀大祭親祭齋戒相値,不得爲之之意,敢啓。傳曰,知道。
李冕膺,以戶曹言啓曰,太常貢人,舊遺在三百石減給事,命下矣。取考文書,己亥餘遺在中三百石分排,各種蕩減實數,別單書入之意,敢啓。傳曰,知道。
徐有聞,以禮曹言啓曰,製述文臣年滿五十一歲人員,專經文臣年滿四十一歲人員,竝依前例減下後,別單書入,而御覽官案,亦爲改修正以入之意,敢啓。傳曰,知道。
李冕膺,以賑恤廳言啓曰,今年內貧寒宗室子女葬時顧恤數,別單書入之意,敢啓。傳曰,知道。或有落鄕遺漏,又或在京見漏者有之乎?更問宗親府,如有之,卽爲追給,可也。
趙弘鎭,以義禁府言啓曰,黃海監司朴基正狀啓內,金郊前察訪李夢龍罪狀,令攸司稟處事啓下矣。李夢龍,下去慶尙道仁同地云,依例發遣府羅將拿來,何如?傳曰,允。
庚申正月初五日辰時,上御重熙堂。軍士房承旨入侍時,左副承旨鄭尙愚,假注書李允謙,記事官李存秀·洪奭周,以次進伏訖。上曰,勅行去月卄九日,來到瀋陽,則今初七八日間,當渡江耶?尙愚曰,瀋陽距鴨江,四百餘里,以日字計之,初七八日間,似當渡江矣。上曰,遠外事難以遙度,若過歲於瀋陽,則初七八日間,何以渡江乎?尙愚曰,然矣。上曰,陵享餕餘,幾皆奉來,而齊·厚陵則以其獻官之難於齎奉,未知祭品精備之如何,此後則令陵官奉來事,定式分付,可也。命書榻敎曰,檢閱洪奭周,還付注書牌招。仍命退,承史以次退出。
上在昌德宮。停常參·經筵。
傳于李冕膺曰,都承旨入侍。
傳于宋銓曰,歲饌之便,雖有存問,其間愼節如何,近聞漸臻勿藥云,果然耶?齎送蔘料,兼訊起居之意,令內閣,遣閣屬官,傳諭于原任直提學金領府事。
徐有聞啓曰,禮曹郞廳來言,御覽製述文臣·專經文臣案,修正次請出矣,敢啓。傳曰,知道。
傳于鄭尙愚曰,左副承旨入侍。
吏曹口傳政事,以洪良浩爲分內局提調。
李冕膺啓曰,明日大駕詣社稷,入齋室後,王大妃殿·惠慶宮問安,何承旨進去乎?敢稟。專曰,都承旨進去。
傳于鄭尙愚曰,明日出宮內門路,以協陽門爲之。
傳于李尙度曰,發遣吏郞,諸執事淸齋與否,摘奸以來。
徐有聞,以禮曹言啓曰,領中樞府事金憙,今正月初四日卒逝云,五禮儀,大臣之喪,自上有擧哀之節,而取考謄錄,則或因特敎擧行,至於停朝市去刑戮禁屠殺斷音樂等事,所當依例磨鍊,而社稷祈穀大祭親祭齋戒相値,不得循例取稟之意,敢啓。傳曰,知道。
鄭尙愚,以禁衛營言啓曰,今此社稷擧動時,依兵曹節目,斥堠十四處哨官十四員,京標下軍五十六名,伏兵六處哨官六員,京標下軍二十四名,竝爲嚴飭定送,而還宮後,依例撤罷之意,敢啓。傳曰,知道。
庚申正月初六日辰時,上御誠正閣。都承旨入侍時,行都承旨李冕膺,記事官洪奭周,記注官承膺祚,記事官李存秀,以次進伏訖。上曰,知中樞洪緯浩,戶曹參議洪樂恒入侍。出榻敎賤臣承命出,與知中樞府事洪緯浩,戶曹參議洪樂恒偕入。緯浩將陞階,上命司謁,扶腋以入。敎曰,日寒如此,老人何以入來乎?緯浩曰,一瞻天顔,至願在中,故不量筋力而入來矣。上曰,寢食諸節則如何?緯浩曰,善寢而不善食矣。上曰,夜能幾時著睡乎?緯浩曰,人定後就寢,有時乎直到天明矣。上曰,卿家又有老人云,果然乎?緯浩曰,臣有八十八歲妹矣。上曰,貴矣,卿是都尉之玄孫,況今慈宮寶齡,將近七旬,德門耆耉之慶,實爲吉祥善事矣。卿子之年,又踰七旬,尤豈不貴乎?仍敎曰,能用蔘料乎?樂恒曰,不能用矣。上曰,分付藥院,人蔘二兩,卽爲得給也。仍敎曰,甘旨之供,何以爲之?冕膺曰,聞其自來貧寒,不能供給矣。上曰,今當書出傳敎而老人似難久坐,先爲退去。洪絲浩回榜日,當待和暖爲之,筋力如可,强,則其時同爲入來,好矣。緯浩·樂恒先退。命書傳敎曰,知中樞洪緯浩,年爲九十二歲,於永安都尉爲玄孫,特授知樞之銜,今日聞其入來,肅拜後引見,與其子戶曹參議洪樂恒,同爲登筵,而戶議之年,亦過七十,又聞老人之妹,年近九耋,德門多耆齡,卽我慈德攸致,其在識喜之道,當施優老之意,知樞家,令該曹,衣資食物,拔例從厚輸送,老人之妹,亦令該曹,淑夫人敎旨,安寶傳致後,與戶議,給衣資米肉。仍下御製七絶一首于緯浩,使之擎出。仍命退,承史以次退出。
庚申正月初六日申時,上御重熙堂。左副承旨入侍時,左副承旨鄭尙愚,記事官洪奭周,記事官金珍恪,記注官承膺祚,以次進伏訖。上曰,他承旨入侍。出榻敎同副承旨趙弘鎭進伏。命書傳敎曰,致齋之時,雖不按例下敎,而亦豈可嘿然乎?大臣之自在玉署內閣,至于位躋相府,所受知而所擢拔者,以其經學也。予以儒相待大臣,大臣之自待,亦若寒士,間因尋鄕,阻隔積年,欲遣檢書官問起居,豈料逝單之遽徹乎?爲之傷惜,久而無語,以今恥言經學之習俗,如許大臣,何處得來,金領府事家隱卒之典,當自該道擧行,自可過齋,卽爲三懸鈴下諭道臣,而承旨則道內守令中曾經承旨人進去,大臣祿俸,限三年輸送,內閣擧行之節,亦令本道擧行,閣屬官今日下送。仍敎曰,致祭則過齋後當下敎,只行致吊,而自本道,凡百擧行,各別申飭之意,往復于道臣也。仍命退,承史以次退出。
上在社稷。停常參·經筵。
大駕詣社稷,省牲省器罷後,內閣·政院·玉堂·藥房口傳問安。答曰,知道。
親押罷後,內閣·政院·玉堂·藥房口傳問安。答曰,知道。
王大妃殿·惠慶宮,遣承旨朝夕問安。答曰,知道。
鄭尙愚啓曰,司僕內乘來言,捲簾毛帳,取稟。傳曰,捲三面爲之。
李冕膺啓曰,臣王大妃殿·惠慶宮,問安進去,下直之意,敢啓。傳曰,知道。
徐有聞啓曰,禮貌官來言,百官稟旨就次。傳曰,知道。
李冕膺啓曰,王大妃殿·惠慶宮夕問安。何承旨進去乎?敢稟。傳曰,左承旨進去。
兵曹口傳政事,以李光益爲兼內乘。
李尙度啓曰,臣王大妃殿·惠慶宮,夕問安進去,下直之意,敢啓。傳曰,知道。
徐有聞啓曰,春帖子製述人,旣已抄啓矣,大提學洪良浩,待明朝牌招,以爲出韻科次之地,何如?傳曰,允。
鄭尙愚,以備邊司言啓曰,貢市人詢瘼所懷,有草記稟處之命矣。取見其所懷,則義盈庫蜜牌貢人等,以爲蜜價騰貴,一斤價至於二兩零,以此較之於每斤一兩八錢之受價,則落本夥然,特依戊戌例增價,亦依他貢例,二三千斤恒留,俾爲支保之地云,蜜價以時貴賤,貢利隨而贏縮,每斤之定一兩八錢,蓋欲折長補短,得失相當,則更爲增價,初非可論,至於二三千斤恒留云云。便是預下,又未可論,竝置之,祭享軍契貢人等,以爲渠貢難支,專在於別貿,昨春詢瘼時,因判付,自廟堂往復兵曹,以每年三十同,作等上下事草記批旨內,有令兵曹決給後出擧條之命,而擧條則姑無文蹟,特賜處分云,此事似若兩便公私,而或不無漸致增價之慮,諸議參差,更令時判堂,爛加講究後,使之議廟堂稟處,外都庫貢人等,以爲渠貢殘薄,支撑無路,貢價以惠廳本貢價上下,木物依節目,許斫於關東私山,俾蒙保貢之恩云,雖以今番屬公板事言之,渠輩之罪,綻露無餘,今此惠廳貢價上下之說,關東私山許斫之請,極爲無嚴,所當移法司嚴治,而仰體歲首詢瘼之德意,今姑安徐,表裏白吐紬契貢人等,以爲渠等所貢白吐紬,乃是表裏所用內紬也。表木之貢,係之元貢,內紬之貢,係之別貿,而紬價騰貴,負債殆近五千餘兩。伏乞依他貢例增價,而如或不然,則內紬之貢,亦爲移付惠廳,均被德澤云,元貢別貿,名色判異,別貿之移作元貢,非可議到,增價之說,亦非可繼之道,置之,小筆契貢人等,以爲渠貢每朔封進筆一百三十柄,柄竹匣竹,無價擔當,依工曹例上下,而貢價,在前從厚變通節目,在於戶·惠廳,而今自惠廳,二分錢一分米上下事題出,吏·兵曹都政時所用筆,各三十柄,定式進排,而會減則只爲五六柄,俾蒙矯弊之澤云,竹價之不爲磨鍊,以其受價之足可相當,則今雖創開,而貢價從厚變通,若有節目,則二分錢一分米上下,無怪其稱冤,使之取考節目及近年已行之例施行,都政時所用之筆,亦令從實會減,長木廛市民等,以爲渠廛,丁未付屬於本營後,自戊申至甲寅,無價上納燒木,合爲七萬箇,又於己酉,本營錢一千兩,以一分邊貸得,每年利條一百二十兩,僅僅備納,以其燒木七萬箇,計除於每年利條錢云,聞其事實,都屬誣罔,纔以此意,呈訴平市,已爲嚴處云,而又此呼籲,民習可駭,更爲嚴治懲後,門外匙召廛市民等,以爲渠廛鍮鑄鐵貢物,約賣於吳漢柱·興昌處,定價三千四百餘兩後,所捧者只爲九百五十兩,而餘價則終不盡給,故貢物呈法司還退,以一千二百六十兩,具邊還報,而吳興昌,稱以轉賣他處,必欲徵二千三百兩者,極爲無狀,施以非理之罪,得蒙安堵之澤云,此等之事,自有法司,如是訴籲於詢瘼之下者,極爲猥越,自本司分付該曹,卽令從公決給,下米廛市民等,以爲渠廛入來雜穀,自雜穀廛,逐日送人收稅,紛拿莫甚。伏乞依他廛已例,朔定稅錢云,前以此事,屢度登徹,而兩廛所爭,在於定稅之多少,年前自本司,以依前逐日收稅之意,捧甘決給,有難更爲翻案,以致紛拿,置之,雜鐵廛市民等,以爲中方鐵,見奪於冶匠。伏乞廛民與冶匠,永定分半賣買,得保廛業云,中方鐵之屬之冶匠,旣伏奉丁未判下,又於昨秋,因冶匠上言,申明嚴飭於雜鐵廛,今此煩籲,極爲無嚴,置之,魚物廛·鉢里廛·綿子廛·煙草廛·衣廛·鞋廛·淸蜜廛市民等,以爲通共失業,亂廛之類,依前禁斷云,通共發賣之後,廛勢之漸不如前,勢所固然,而都民之以通共爲便者,十居七八,多年行之之餘,輕議變改,在所難愼,置之,泮村市民等,以爲民戶最多處,加設一懸房云,一懸房之加設,不但有違於法外,大關後弊,置之,太學支供典僕等,以爲官庫飯米,年年不足,自下先進排,故渠等無面,至於八千金,均廳年例本館給代錢二萬兩,限五年預下,以爲供役圖生,而逐朔流納於本館云,均廳給代錢之限五年預下,外面雖似無損於彼,此五年之後,則其弊又必倍前,此等之事,決不可開路,置之,工曹毛衣匠等,以爲渠等當初,以耳掩廛市民資生,而無論毛涼揮項,一竝造賣,戊申立廛市民,瞞告京兆,以涼揮項亂廛徵贖,而望門床廛人等,毛揮項恣意造賣,所用鼠皮,準捧分文,勢將難保,耳掩廛舊號,更爲復設,不然則或以耳掩廛所當之役,分排於立廛與床廛,鼠皮分文,亦爲勿捧,以爲保存云,觀其所訴,則意非在於涼揮項之依前造賣,而蓋欲禁其望門床廛之恣賣毛揮項,又欲除其鼠皮之分文也。旣失毛揮項之專利,又出鼠皮之分文,渠輩稱冤,勢則使然,而不可以一邊之言,遽加扶抑,分付該署,兩造査實,指一決給,何如?傳曰,允。小筆契事,名以每朔與大政時封進,旣云爲弊,依前還屬與別般矯弊間,指一從速釐正,俾無更訴之弊,長木廛事,蕩其債錢,罷其合廛,仍治猥越之罪,可也。
徐有聞,以禮曹言啓曰,揀擇單子二十五張,自漢城府輸送,而二張拔去,二十三張捧入之意,敢啓。傳曰,知道。
庚申正月初七日辰時,上詣社稷。祈穀大祭親祭擧動入侍時,行都承旨李冕膺,行左承旨李尙度,行右承旨宋銓,左副承旨鄭尙愚,右副承旨徐有聞,同副承旨趙弘鎭,記事官洪奭周·金啓溫,記注官承膺祚,記事官李存秀,檢校提學鄭民始,檢校直提學李晩秀,檢校直閣沈象奎,直閣金近淳,以次侍立。通禮跪啓外辦。上具遠遊冠·絳紗袍,乘輿出宣化門·協陽門,降興乘輦,藥房都提調李時秀,提調金文淳進前曰,侵早勞動,聖體,若何?上曰,一樣矣。命書駕前下敎曰,漢城判尹與貢市堂上,率貢市人,鍾閣前路待令。仍由肅章門·進善門,出敦化門,至鍾閣前路,命漢城判尹·貢市堂上入侍。漢城判尹徐邁修,貢市堂上鄭民始,率貢市人等入侍。上敎尙愚曰,新年好過與否,問于市民也。尙愚承命出問,以好過之意回奏。上曰,今當歲首,欲面詢弊瘼,而將赴享所,有難久駐,令以文字書納後,戶房承旨收聚,來納于齋殿,可也。又敎曰,國有大禮,則宮人之選擇民間,卽亦古例,而今番則每事,不欲張大,務皆省約,故亦不欲如例爲之。爾等旣未及聞知,則先期早婚與避匿欺隱之弊,難保其必無,今方捧甘,知委於各司,而爾輩須各告諭,無或胥動之意,貢市堂上,一一曉諭,可也。民始承命曉諭訖,仍敎兵曹判書趙鎭寬曰,卿旣兼有司,以此意,今日內捧甘於各司也。仍進發至署大門外,降輦乘輿,至壇所紅門外降輿,詣壇內奉審訖,詣省器位省器,詣省牲位省牲訖,入大次,時秀·文淳等進前曰,勞動中聖體,若何?上曰,一樣矣。時秀曰,大次疎冷,有難經宿,移御齋殿,區區之望也。上曰,當移次矣。仍還御齋室,親押如儀。敎有聞曰,承旨往監熟設,各別精備事申飭。命民始與有司堂上李書九入侍。敎曰,貢市人所納陳瘼,各別看詳,自廟堂草記稟處也。又敎曰,灣尹狀啓見之乎?勅行初八九間,始可到鳳城云,然則渡江,必在旬後矣。須趁卄一入城,然後可無凡百掣礙之弊,自備局,三懸鈴行會于儐使處,使之知此意起程,可也。命尙愚入侍。書傳敎曰,意謂,捕將,尙在兼察中,今因發巡稟始査問,而知其不然,承宣及該將臣事,豈成說乎?向於兩將臣敍用也,壯帥則只仍壯帥,至於兼帶捕將,更仍與新除間,追後欲爲處分矣。今聞承宣,則驟看分揀之敎,混傳命召及將牌·令牌,該將臣,則亦不審見傳敎中單擧牌招之句語而受符云,其在事體,不可無飭,當該將臣及承旨,施以不敍之典,雖以該曹言之,係是兵曹差出之窠,則不卽草記或筵稟,不爲仍任者,仍書於官案者,亦甚疎忽,當該判堂,爲先從重推考。又命書榻敎曰,壯勇大將申大顯不敍之代,都提調摠察,從事官發牌聽傳敎,捕將則出代間,右大將仍爲兼察,牌招聽傳敎。民始曰,進上三曆所印鑄字,自戶曹,每十年一修改,而修改之時,略略補其闕遺,故新舊大小之字錯雜,印本不成樣,極爲未安,今番則一竝改造事,分付戶曹,何如?上曰,依爲之。出擧條命退,諸臣以次權退。
上在昌德宮。停常參·經筵。
未時申時,日暈兩珥。
親祭罷後,內閣·政院·玉堂·藥房·朝廷二品以上·六曹堂上·大司諫經宿問安。答曰,知道。
還宮後,內閣·政院·玉堂·藥房口傳問安。答曰,知道。
鄭尙愚,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
趙弘鎭啓曰,行大司憲宋煥箕,掌令金履喬,持平康聖翊·朴在冀在外,執義曺允遂呈辭,掌令朴鍾淳未肅拜,監察茶時之意,敢啓。傳曰,知道。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
鄭尙愚啓曰,司僕內乘來言,捲簾毛帳,取稟。傳曰,捲三面爲之。
傳于鄭尙愚曰,侍衛軍兵毛具。
傳于徐有聞曰,禮房承旨入侍。
傳于李尙度曰,政官牌招開政。
有政。吏批,行判書金文淳,參判李書九,參議尹光普進,行左承旨李尙度進。以李殷模爲工曹參議,林最遠爲司宰僉正,朴友淵爲刑曹正郞,沈廷秀爲永禧殿令,李敬魯爲尙衣主簿,李藎模爲活人別提,李博載爲假監役,李晉秀爲報恩縣監。
再政。以徐敎修爲尙衣僉正,李宗恢·任聖皐爲監察,尹載僖爲尙衣別提。
兵批,判書趙鎭寬,參判金履翼病,參議申獻朝入直進,參知兪岳柱病,左副承旨鄭尙愚進。僉知三單李寬會·李郁延·柳光國,上護軍申思運,大護軍具世勣,護軍吳胤源·洪範五,副護軍林元浩·金始東,以上竝單付。
以黃海監司朴基正狀啓,支勅事出待黃州牧委折首實登聞事,傳于李冕膺曰,問禮官,辭陛時筵敎,不爲知委者,豈成說?當該問禮官,爲先推考,雖以道臣言之,豈待問禮官之言乎?除弊之飭敎何如,則何敢援引不當援引之謬例?亦爲推考,此後勅行到站,臨時進去事,更令廟堂嚴飭,出站各邑,亦用此例,今番雖因特敎,道臣自持飯,而儐使道臣外,三道列邑支供之類,廟堂關問,指一除減草記。
傳于徐有聞曰,翌日問安,明日爲之云,竝勿爲之,使之休憩。
徐有聞,以禮曹言啓曰,揀擇單子十五張,自漢城府輸送,故捧入之意,敢啓。傳曰,知道。
徐有聞,以奎章閣守宮檢校直提學意啓曰,夜間閣內諸處,無事之意,敢啓。傳曰,知道。
鄭尙愚,以兵曹言啓曰,謹依下敎,隨駕禁軍及駕後禁軍武藝別監·內吹兼內吹·近仗軍士·標下軍兵等處,設粥以饋之意,敢啓。傳曰,知道。
鄭尙愚,以壯勇營言啓曰,依下敎,本營隨駕將校·軍兵等處,設粥分饋之意,敢啓。傳曰,知道。
鄭尙愚,以訓鍊都監言啓曰,依下敎,隨駕將校·軍兵等處,饋粥之意,敢啓。傳曰,知道。
鄭尙愚,以禁衛營言啓曰,依下敎,本營帳幕軍及斥堠伏兵將卒等處,設粥分饋之意,敢啓。傳曰,知道。
鄭尙愚,以御營廳言啓曰,依下敎,隨駕駕前別抄等處,設粥分饋之意,敢啓。傳曰,知道。
社稷祈穀大祭親行敎是時,亞獻官領議政李秉模,終獻官左議政沈煥之,進幣爵酒官吏曹判書金文淳,奠幣爵酒官吏曹參議李魯春,薦俎官戶曹判書李在學,禮儀使禮曹判書李晩秀,典祀官奉常正南履翼,壇司令李宇炯,壇上執禮副護軍沈象奎,壇下執禮副應敎尹序東,第一位執尊執義曺允遂,第二位執尊直講韓致應,第三位執尊司果閔師宣,第四位執尊校理張至冕,第一位大祝直閣金近淳,第二位大祝副校理金履載,第三位大祝奉常判官金熙華,第四位大祝檢閱李存秀,第一位祝史司僕正金銑,第二位祝史司果李垿,第三位祝史修撰洪樂安,第四位祝史司果閔命爀,第一位齋郞獻納南惠寬,第二位齋郞司正李弘謙,第三位齋郞兵曹正郞宋知濂,第四位齋郞司正任百禧,第一位捧俎官戶曹正郞李靖模,漢城判官金明鎭,戶曹佐郞徐洛修,第二位捧俎官司果李舒永,刑曹正郞南寅老,漢城主簿金基彦,第三位捧俎官戶曹正郞金箕應,平市令徐應輔,刑曹佐郞李在安,第四位捧俎官忠勳都事李奎南,平市主簿朴宗雨,廣興主簿金克行,盥洗位兵曹佐郞韓翼鎭,禮曹佐郞權行彦,爵洗位兵曹正郞尹孝寬,兵曹佐郞李惟采,亞終獻盥洗位典籍李龍柱,掌牲令典牲判官金命淵,協律郞掌樂正柳頤玄,贊者引儀金思卨,贊者假引儀鄭在愼,謁者引儀李英孝,謁者兼引儀鄭鉉,贊引兼引儀黃稔,贊引假引儀趙元溥,祭監監察孫鎭翼·李奎新。
庚申正月初八日子時,上詣社稷。祈穀大祭親祭後還宮入侍時,行都承旨李冕膺,行左承旨李尙度,行右承旨宋銓,左副承旨鄭尙愚,右副承旨徐有聞,同副承旨趙弘鎭,記事官洪奭周·金啓溫,記記官承膺祚,記事官李存秀,檢校提學鄭民始,檢校直提學李晩秀,檢校直閣沈象奎,直閣金近淳,以次侍立。通禮跪啓外辦。上具冕服,先詣大次,以待時至。少頃,親祭時至,詣壇下板位,行四拜禮,詣盥洗位盥洗,詣國社神位前,三上香奠幣,次詣后土氏神位前,次詣國稷神位前,次詣后稷氏神位前如初禮,還降復位,行初獻禮。讀祝訖。還詣板位,行四拜禮。亞獻官領議政李秉模,終獻官左議政沈煥之,以次行禮。上詣飮福位飮福,還復位,行四拜禮,詣望燎位望燎。禮儀使跪啓禮畢。上詣神室前,奉安神位板訖,出壇門乘輿。藥房都提調李時秀進前曰,享祀利成,聖體,若何?上曰,一樣矣。夜氣可謂快晴矣。時秀曰,然矣。上還入齋室敎曰,口傳問安時,經宿問安,竝爲之,可也。諸臣問安訖,命入外辦。上改具遠遊冠·絳紗袍,乘輿以出,至大門外降輿乘輦。敎尙愚曰,今日停朝市相値,樂作則陳而不作之意,分付典樂等處也。大駕至敦化門外,命尙愚,出標信解嚴。入敦化門·進善門·肅章門,至協陽門外,降輦乘輿,入協陽門·宣化門還內,諸臣以次退出。
庚申正月初八日辰時,上御便殿。禮房承旨入侍時,右副承旨徐有聞,記事官金啓溫,記注官金景煥,記事官李存秀,以次進伏訖。上曰,昨日自備局,已爲行會於儐使耶?有聞曰,聞已行會矣。上曰,昨以禁喧,申飭於騎省,而聞衛內隨駕之該郞,多率伏隷,自作攔後云,禁雜人固是常事,而此係無於法之法,招致軍色郞,各別申飭也。有聞曰,明日翌日問安及此後日次問安時,世子宮,亦當問安矣。上曰,此雖小事,亦屬張大,待冊禮後爲之,亦未爲晩也。有聞曰,世子宮徽旨及馬牌·問安牌,當爲新造,何以爲之乎?上曰,自政院造成,而從後更爲稟定,可也。仍命退,承史以次退出。
上在昌德宮。停常參·經筵。
夜一更二更,月暈。
趙弘鎭啓曰,行大司憲宋煥箕,掌令金履喬,持平康聖翊·朴在冀在外,執義曺允遂呈辭,掌令朴鍾淳未肅拜,監察茶時之意,敢啓。傳曰,知道。
傳于李冕膺曰,都承旨入侍。
傳于徐有聞曰,右副承旨入侍。
徐有聞啓曰,今此勅使接見時說話,依例書入,而或不無未盡之處,令廟堂增刪,以備睿覽,何如?傳曰,允。
藥房提調前望單子入之,李秉鼎落點。
判義禁前望單子入之,趙尙鎭落點。
鄭尙愚,以兵曹言啓曰,今此進賀兼謝恩使一行赴燕時,所把驛馬,依備邊司知委,以二十四匹磨鍊,而比昨年進賀使時,減三匹矣。應把驛馬二十四匹內,忠淸道驛馬五匹,全羅道驛馬五匹,慶尙道驛馬九匹,今正月二十七日,京中逢點,江原道驛馬三匹,咸鏡道驛馬二匹,自本道直爲起送,而趁同月三十日,逢點於安州之意,各該道監司處行移,何如?傳曰,允。行中員役猶多,限二十人給馬,湖南·湖西,各減二匹,嶺南減三匹,關東減一匹,而不足四匹,則兩西補把事,三懸鈴知委,亦令廟堂,知此釐正,使行時兩西爲弊之端,專由於行中雜物,今人自奉太過,侈濫成習之致,所謂充口之物,一切剋減,渡江時,當別遣御史考察,一有慢忽,則仍以御史,差送行臺,當該書狀官拿致,以其法從事,近來朝綱,雖曰掃地,寧有令不行之弊乎?
徐有聞,以禮曹言啓曰,揀擇單子二張,自漢城府輸送,故捧入之意,敢啓。傳曰,知道。
戶曹判書李在學疏曰,伏以月正元日,受天之祐,儲宮之盛禮涓吉,宗祊之寶籙益鞏,萬億年無疆之慶,基自今日,懽忻蹈舞之忱,八域惟均。仍伏念臣於元朝陪扈之餘,忽伏奉傳敎下者,以臣特授戶曹判書,臣驚惶震懍,不覺五內之失守。臣之百無肖似,最居人下,非但自知之明,實是聖鑑之所俯燭,而今玆誤恩,又下於千萬夢想之外,未知聖明,奚取於臣,而有此格外之命也。臣濫叨本兵,恰過半年,而莫副委畀之眷,徒積不職之罪,觸事昏謬,久而蔑效,其精力才具之不能堪承,斯已驗矣。如此而尙可擬議於度支重任耶?六卿之選,孰非難愼,而至於是職尤有別焉。掌一國之財,總八路之賦,經用之贏縮,民力之裕竭,專係於得其人與否。故其所愼簡,自古爲然,而近來廷臣之經是任者,亦非多人,則可知其不可人人濫授也。況今客使相續,責應倍煩,雖幹局通鍊之人,此時此任,必將却顧逡巡,迺以如臣之疎迃憒劣,自來昧昧者,遽爾畀之於衆務旁午之際,受命歷日,如墮煙霧,茫然不知其頭緖,僨誤之患,迫在目前,臣固不足恤,其於國家大事何哉?至若臣一己之私,雖不敢煩陳,而顧以綿薄之力,過被隆厚之渥,中權地部,是何等要任,而左右兜攬,殆若倘來,萬萬非平日寒素之本分,集木履氷,未足喩其憂懍也。小器易盈,過福招災,狼狽顚躓,理必無幸,安得不有望於天地父母終始生成之澤耶?方當祝慶之日,有非言私之時,冒膺召牌,粗伸微忱,而反躬自省,惶愧交切,何敢以一時暫出,晏然爲蹲據之計乎?連値淸齋,無路號籲,今始略入文字,仰暴衷懇。伏乞聖慈,俯賜鑑諒,將臣所叨職名,亟行鐫改,回授可堪之人,以幸國事,仍治臣瀆擾之罪,以昭法紀,不勝幸甚,臣無任云云。答曰,省疏具悉。卿其勿辭行公。
禮曹判書李晩秀疏曰,伏以以歲之元,以月之正,以日之吉,受皇天篤棐之眷,承先王丕顯之謨,冊我元子,定位儲宮,賁三加之盛儀,擧六禮之慶典,如日初升,如川方至,宗社億萬年泰山磐石之基,其始自今,八域舍生之倫,莫不欣欣鼓舞於歡聲喜氣之中,臣以出入講席之蹤,是日登筵,親承玉音,古人之殿上呼萬歲,猶未足形容其歡欣忭祝之忱,忽於此際,賁然寵命,有隕自天,擢臣以卿月之班,畀臣以宗伯之任,臣未敢知殿下,何取於臣,而誤恩至此也。臣之釋褐策名,今纔一周星耳,謹稽國朝故事,除非才器特異,不次超遷,則雖名臣碩佐之位至崇顯者,往往多數十年棲遲下僚,久而方進,朝家之儲養人才,愼惜名器之意,蓋可見矣。大易所謂積小以大,方有允升之吉也,臣本姿性愚魯,學識蔑裂,庸庸憒憒,最居人下,試之日用百爲,無一之可稱,而偏蒙造化陶甄之澤,指導蒙迷,如父詔子,庇覆愆尤,如天育物,以寵光爲衣,以邇班爲家,無日而非恩造,無事而非王靈,於是乎平步亨衢,安坐膴仕,譬如轉坂之丸,汰輈之矢,年增月遷,一直滾到,臣亦人耳,豈不知一身驟躐之愧,私門滿盈之懼,而心膽感激,忽忘其軀,端居所自矢者,唯以夷險不擇,湯火不避,爲一分塵刹之報,此案先臣之平日申申勉誡臣者也。夷考其實,則上而不能宣揚德意,裨補聖治,中而不能殫誠竭力,當官盡職,下而不能斂巽榮塗,粗守拙分,曠位素餐,觸處生疣,紆靑拖紫,恬若無恥,將不免仰玷聖簡,俯忝先訓,每中夜點檢,怵然驚懍,集木臨淵,不足爲喩,迺玆八座崇秩,春官長席,是何等國之重任也。一朝加之於聲望不及,夢寐不到之身,臣將以何命分,以何力量,承當此大擔夯也?冥升不已,其亦致負乘之寇而後已矣。況今三大慶禮,一時齊擧,儀縟事殷,千載初有,此時典禮之臣,必得明習掌故,綜練事務者,然後方可以周章有司之常職,布濩邦家之休運,物采儀文,秩然告成,如臣空疎鈍劣,置之執事監工之列,猶懼不堪,則其於此任,誠萬萬非其人也。至於賓僚華銜,昵侍溫文之座,與聞緝熙之學,豈不是至榮大幸,而周歲勸講,醜拙畢露,淸朝遴選,才彦林立,更何敢唐突僥冒於兩坊濟濟之時哉?臣自受命以來,惝祝震越,鑽地不得,而始則擧行旁午,倉卒出膺,間又淸齋連日,不敢煩瀆,今始略入文字,仰塵聰聽。伏乞聖上,天地父母,曲察由中之懇,特垂體下之仁,將臣新授職秩,亟命收還,以重公器,以安私心,不勝大願,臣無任云云。答曰,省疏具悉。卿其勿辭行公。
庚申正月初九日午時,上御便殿。都承旨入侍時,行都承旨李冕膺,記事官洪奭周,記注官承膺祚,記事官李存秀,以次進伏訖。上曰,奉朝賀當書玉印篆文耶?冕膺曰,姑未分排,而聞都監堂上言,則臣父當書敎命文,金翊休當書玉印篆文云矣。上曰,老人筋力,足可書之耶?冕膺曰,僅可成字,而當使寫字官補畫矣。上曰,老人之筆,此尤可貴,何必補畫乎?聞有回巹時所用瓢杯云,果然否?冕膺曰,此是臣父醮禮時所用,而甲寅回巹時,果又用之矣。上曰,此甚可貴,故今番嘉禮時,欲取用矣。敎命文誰當製進乎?冕膺曰,文衡當製進云矣。上曰,令禮判,知委文衡,預先構出,而待日氣和暖時,奉朝賀入來書之,而其時知申,亦爲隨往也。奉朝賀筋力,優可入來耶?冕膺曰,行步甚艱,故難以入闕,而書敎命時,當詣都監矣。上曰,奉朝賀年德,當爲今世第一,而予猶有未及盡用之嘆矣。仍命退,承史以次退出。
庚申正月初九日午時,上御便殿。禮房承旨入侍時,右副承旨徐有聞,記事官洪奭周,記注官承膺祚,記事官李存秀,檢校提學鄭民始,檢校直提學李晩秀,以次進伏訖。上曰,揀擇單子,今幾畢捧耶?晩秀曰,然矣。上曰,外方則不必使之上來矣。命書榻敎曰,吏判兼帶藥院之任許遞,前望單子入之。又命書榻敎曰,判義禁洪檍許遞,前望單子入之。仍命退,諸臣以次退出。
上在昌德宮。停常參·經筵。
藥房提調李秉鼎,副提調徐有聞啓曰,聖人履端,第祿鼎至,慶禮誕定,鞏磐泰之丕基,吉日載涓,答神天之洪休,歡欣蹈舞,八域同春,親臨太社,祈年孔夙,伏未審日間,聖體,若何?寢睡·水刺之節,何如?臣等率諸御醫,趁早入該,詳察聖候爲宜,王大妃殿氣候,何如?惠慶宮氣候,何如?臣等不任區區下忱,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
徐有聞啓曰,來十一日,輪對日次矣,敢稟。傳曰,當次人受點,後日次待令。
鄭尙愚啓曰,來十一日,朝參日次矣,敢稟。傳曰,停。
趙弘鎭啓曰,行大司憲宋煥箕,掌令金履喬,持平康聖翊,朴在冀在外,執義曺允遂呈辭,掌令朴鍾淳未肅拜,監察茶時之意,敢啓。傳曰,知道。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
鄭尙愚啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
李尙度啓曰,行右承旨宋銓,今日不爲仕進,卽爲牌招,何如?傳曰,許遞,前望單子入之。
承旨前望單子入之,李書九落點。
傳于鄭尙愚曰,左副承旨入侍。
鄭尙愚啓曰,社稷動駕時,摠管李東植,混入攔後之內,事未前有,萬萬可駭,所當重勘,而本院請推之外,無他可施之罰,何以爲之?敢稟。傳曰,雖是生疎所致,駭然則甚矣,爲先遞差,挾輦攔後之許入,紀律可知,該將臣,爲先越俸一等,可也。
傳于趙弘鎭曰,政官牌招開政。
有政。吏批,行判書金文淳進,參判未差,參議尹光普進,行右承旨李尙度進。啓曰,刑曹判書,今當差出,而擬望之人乏少,政府西壁竝擬,何如?傳曰,允。以閔台爀爲吏曹參判,金近淳爲應敎,李祖源爲刑曹判書,金晩淳爲司僕主簿,李致中爲內醫提調。
兵批,判書趙鎭寬進,參判金履翼病,參議申獻朝入直,參知兪岳柱病,同副承旨趙弘鎭進。以具世勣爲知事,柳孝源爲兼訓鍊都正,申亨祿·林順範爲外營部將,韓吉謩爲許沙僉使,上護軍趙尙鎭,護軍宋銓竝單付,僉知單吳應常,宣傳官單李石求·任聖皐。
吏批,再政。以李致中爲左參贊,趙儀逵爲光陵令,兼直閣單金近淳,洪檍爲工曹判書。
都承旨前望單子入之,閔台爀落點。
以留都大臣取稟,傳于鄭尙愚曰,左相留都。
兵曹口傳政事,以趙尙鎭爲守宮大將,徐有大爲舟師大將。
徐有聞,以內醫院都提調·提調意啓曰,進上鍼子及諸醫所用鍼子,例有三年一次造成之規,而今年乃是當次之年,依例精造進上後,分給諸醫,何如?傳曰,允。
鄭尙愚,以兵曹言啓曰,今此進賀兼謝恩使一行赴燕時,所把驛馬,分定各道事草記批旨內,傳曰,行中員役猶多,限二十人給馬,湖南·湖西,各減二疋,嶺南減三疋,關東減一疋,而不足四疋,則兩西補把事,三懸鈴知委,亦令廟堂,知此釐正,而使行時兩西爲弊之端,專由於行中雜物,今人自奉太過,侈濫成習之致,所謂充口之物,一切剋減,渡江時,當別遣御史考察,一有慢忽,則仍以御史,差送行臺,當該書狀官拿致,以其法從事,近來朝綱,雖曰掃地,寧有令不行之弊乎事,命下矣。謹依下敎,應把驛馬二十匹內,忠淸道驛馬三匹,全羅道驛馬三匹,慶尙道驛馬六匹,今正月二十七日,京中逢點,江原道驛馬二匹,咸鏡道驛馬二匹,直爲起送,而趁同月三十日,逢點於安州,黃海道驛馬二匹,平安道驛馬二匹,自本道前期抄擇,入送灣上事,各該道·監司處,三懸鈴知委之意,敢啓。傳曰,知道。
鄭尙愚,以兵曹言啓曰,今此園幸時,隨駕馬步軍兵哨數,依定例當爲磨練,而在前則伏兵部字內除之,只設斥候,果川·始興·廣州·水原境內斥候伏兵,壯勇外營及廣州府,各隨地方擧行,傳語軍則只部字內排立,壯勇內外使,各率旗鼓,長安門外跪迎後,仍爲隨駕,今番則依筵敎,跪迎節次除之,而善騎隊一哨,旗鼓前排,別將率領,先詣津頭,大駕渡涉時,迎接後出駐信地一哨該將率領,自闕外侍衛,壯勇營京軍二哨,將官率領,先詣津頭,竝與善騎隊二哨,大將率領侍衛,舟橋迎接,以小軍物擧行,隨駕各營馬步軍,當日曉頭,或前一日,從便先詣津頭,園所設布帳,華城府擧行,留都營狀啓,例爲付撥事,曾有定式矣。竝依此擧行,各差備入把驛馬,別單書入,而隨駕營,則三營例爲輪回,而再昨年禁衛營隨駕,昨年訓局隨駕,今年則御營廳,爲隨駕當次,訓局爲留陣當次,禁衛營爲留營當次,後廂則以壯勇營鄕軍八哨磨鍊,壯勇外營親軍衛三番,別軍官三十人,長樂隊五部,外使率領,自遲遲臺爲先廂,出宮時前排,近年連因下敎,自訓局擧行,禁軍一番,挾輦軍一百名,以留營軍磨鍊,留陣大將,率訓局步軍五哨,馬軍二哨,爲先後廂,而到津頭,落後入來,還宮時亦依此擧行,弘化門外留陣則置之,摠戎使率訓局步軍一哨,御營廳鄕軍一哨,通化門外朝房留駐矣。今番則何以磨鍊乎?敢稟。傳曰,竝依此爲之,而留陣軍兵之連日露處可悶,三營標下軍,通同輪日分用,兩營步軍,三營馬軍,亦令分日輪回事,此後依扈衛軍官例定式,載之整理定例,可也。
園幸時軍令,正月十六日出宮,始興縣行宮晝停,自闕門二十三里,華城行宮少駐,自始興縣行宮四十里,園所展謁,親祭宿所,自華城行宮二十里,以上八十三里,十七日還詣華城行宮宿所,十八日始興行宮晝停,當日還宮。
庚申正月初十日辰時,上御便殿。左副承旨入侍時,左副承旨鄭尙愚,記事宮金啓溫,記注官金景煥,記事官李存秀,以次進伏訖。命書傳敎曰,歲後今至多日,而夜夜幾明發,晝亦不能酬接機務,上辛祈穀,卽爲民祝豐之擧也。齋心虔誠,强力往來,外此則雖都監擧行之節,姑皆一未酬應,以至會同之遲遲者,顧予孺慕,實難自堪於値慶告喜之日,而兼以利膈降氣之屬,日試三數鍾,其奈按抑忍住之無方何哉?少伸此心,然後稍紓此心,所可幸者,勅行之差緩,何必令該曹推擇乎?十六日曉發,詣顯隆園展禮,留宿一夜,翌晩還至行宮,待曉仍卽還宮,該房知悉擧行。仍敎曰,應爲按例擧行者,斯速擧行,而趁卽知委於各司也。命退,承史以次退出。
庚申正月初十日午時,上御便殿。右副承旨入侍時,右副承旨徐有聞,記事官金啓溫,記注官金景煥,記事官李存秀,定例堂上鄭民始,以次進伏訖。上曰,外使入侍。出榻敎賤臣承命出傳,與壯勇外使徐有隣,偕入進伏。上曰,卿等見俄下傳敎乎?民始曰,見之矣。上曰,此時孺慕,實難自抑,故必欲少伸此心矣。民始曰,臣等屢登筵席,仰聆下敎,豈不知聖意之所在,而今此慶禮,卽所以宗廟饗之,子孫保之也,此足爲聖心仰慰之端,而今此聖慕之過情,恐有妨於保嗇之道,不勝下情之憂慮矣。上曰,卿之病勢,不至添劇否?若難隨駕,則先期進詣,好矣。民始曰。賤疾雖難自强,豈敢爲先詣之計乎?臣則欲隨駕矣。上曰,外使從速下去,然後可以擧行矣,何當下往乎?有隣曰,明將下去矣。上曰,行幸旣定,內使不可不備矣。仍命書傳敎曰,只知分揀之例仍本兼,而傳敎句語之區別,則不能諦悉,容或爲公罪,前大將申大顯分揀,仍卽牌招,傳授虎符及傳令牌,承旨亦爲敍用。又命書榻敎曰,都承旨許遞,前望單子入之。仍敎曰,今日酬應甚難矣,整理諸堂及兵戶判,旣令入來,非不欲召見,而誠難自力,所當稟定者,皆令今日內,以草記爲之,而卿則旣適登筵,就其中應行事務,仍爲稟定也。民始曰,園幸時諸般擧行等節,載在定例,不可不稟定事外,一依定例擧行之意,知委各司乎?上曰,依爲之。民始曰,本營及各司盤纏,磨鍊實數後,以外整理所錢取來,內營分給後,草記事定式,而先以內營錢用下,追後充報之意,曾有稟定擧行矣。今亦依此擧行乎?上曰,依爲之。民始曰,留都所狀啓,出付留陣營擧行,而始興以後,從撥所馳啓矣。今亦依此擧行乎?上曰,依爲之。民始曰,部字內外傳語軍置之,自闕門至鷺梁,塘馬或有留陣營專當之時,或有禁軍馬兵騎士合設之時,長栍峴以下,以訓局馬兵擧行矣。今亦依昨秋例擧行乎?上曰,依爲之。民始曰,自京至鷺梁植炬,各站芻豆器皿軍馬柴草,依例擧行事,分付乎?上曰,依爲之。民始曰,留營權察將臣,每當幸行之時,有下敎,則以時巡察宮墻諸處,如無下敎,則不敢擅離,而昨秋,以此後輪夜時或爲之事,有下敎矣。今亦依此擧行乎?上曰,依爲之。民始曰,園所經宿時,齋室外虎網子,依例擧行乎?上曰,置之,可也。竝出擧條命民始·有隣先退。上曰,兵判若已入來,則進軍令節次,此亦酬應,以承傳色入之也。命退,以次退出。
上在昌德宮。停常參·經筵。
趙弘鎭啓曰,行大司憲宋煥箕,掌令金履喬,持平康聖翊·朴在冀在外,執義曺允遂呈辭,掌令朴鍾淳未肅拜,監察茶時之意,敢啓。傳曰,知道。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐有聞曰,右副承旨入侍。
傳于李書九曰,左承旨入侍。
傳于李尙度曰,右承旨入侍。
徐有聞啓曰,今十六日顯隆園親祭祭文,當爲製進,大提學洪良浩,待明朝牌招,何如?傳曰,允。
傳于鄭尙愚曰,今番則舟橋竝與小軍物而置之,舟師大將,只率五雙前排祗迎事,分付。
以吏曹隨駕官單子,傳于趙弘鎭曰,五曹隨駕,三曹之以亞三堂進去者,事體苟簡,初則以優老之意,六十以上,皆勿隨駕矣。左相旣請行,刑判之筋力如可能,使之隨駕,吏曹則參議許遞,大抵定例,何敢一毫違越,而格外敦寧府之書入,吏判事大是不察,若此則他餘條件,亦安知不如此乎?此後園幸文書聯銜等格式,依乙卯年例擧行,而每年園幸命下,則定例堂上,自該曹,依陵幸整理使借銜例,直爲啓下,還宮後減下,園幸諸務,該所專管檢飭,該房承旨進去捧入,堂上一員,亦當輪回仕進。以此載之定例及政院備局謄錄,爲園寢所重,辛勤定式之節,雖微事,若或令久而放忽,如今吏曹之爲,則是豈本意乎,以此,分付。
鄭尙愚,以都摠府言啓曰,今日入直內三廳武兼禁軍及軍兵等,當爲中日習射,而立春相値,不得爲之之意,敢啓。傳曰,知道。
鄭尙愚,以兵曹言啓曰,今正月十一日,武臣賓廳武經講書日次,而立春相値,中日旣已停止,則武經講,亦不得循例爲之之意,敢啓。傳曰,知道。
鄭尙愚,以兵曹言啓曰,今正月十一日立春,改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
鄭尙愚,以兵曹言啓曰,闕內入直訓鍊都監局別將把摠哨官及內三廳將守門將御營廳把摠哨官等番單子,每中日入啓受點矣。今此幸行相値,勢難受點,依定式,今正月十九日入直人員,十四日入啓單子,竝爲受點,趁期替直,分所單子,十五日書入,巡將監軍,十五日入啓單子,預爲排日受點,逐日受牌,大省記及別省記,自十六日十八日至,十五日預爲書入,京中軍號,亦自十六日十八日至十五日預爲啓下,留置政院,逐日頒布,隨駕所軍號,自隨駕所,啓下頒布之意,敢啓。傳曰,知道。
鄭尙愚,以兵曹言啓曰,今此園幸時,留陣訓鍊大將李漢豐,以先廂大將,江頭隨駕,而在前如此之時,留陣軍兵,則留營大將,竝與留營軍兵都領留陣,或該營都提調兼察,中軍代領矣。今番則何以爲之乎?敢稟。傳曰,都提調留都,仍爲摠察,可也。
鄭尙愚,以兵曹言啓曰,今此園幸時,別隨駕將臣,以何大將隨駕乎?敢稟。傳曰,禁將之筋力尙愆,使之別隨駕,可也。
鄭尙愚,以兵曹言啓曰,今此園幸時,禁衛營留營,而禁衛大將徐有大隨駕矣。留營軍兵,無領率之人,在前如此之時,有他大將或中軍代領之例,今番則何以爲之乎?敢稟。傳曰,前大將李邦一代領,可也。
徐有聞,以成均館兼大司成意啓曰,迎詔日,慕華館及仁政門外,儒生整齊等事,該曹節目,已爲啓下矣。自前迎勅時,假儒生祗迎等事,例以計士·律官·畫員·寫字官·日官·醫官·譯官中,限四十人,分排擧行矣。今亦依前例,所屬各該司,預爲申飭知委之意,敢啓。傳曰,知道。
鄭尙愚,以舟橋司言啓曰,舟橋鋪板排設吉日,令日官池景喆推擇,則今月十二日卯時爲吉云,當日臣文淳,率都廳臣李文喆,出往始役之意,敢啓。傳曰,知道。
庚申正月十一日辰時,上御便殿。右副承旨入侍時,右副承旨徐有聞,記事官金啓溫,記注官承膺祚,記事官李存秀,檢校提學鄭民始,檢校直提學李晩秀,以次進伏訖。上曰,新除春·桂坊,初令會同日肅拜矣。儀節尙多未備,而其間講筵,則諭善僚屬,如前陪講爲好,肅拜則更待下敎爲之事,分付。有聞曰,今此幸行時,本院印信,當爲齎去,守宮時所用印信,依例取用於禮曹乎?上曰,依此爲之。民始曰,今此園幸時,御營廳隨駕,而軍兵則丙辰年,御營鄕軍二哨,馬軍一哨隨駕,丁巳年,訓局馬軍二哨,步軍三哨隨駕云,今番則何以爲之乎?上曰,訓局步軍二哨,馬兵一哨隨駕,可也。出擧條民始曰,園幸時塘馬,依昨秋例擧行事,筵稟知委矣。今聞昨秋,則以兼行陵幸之故,塘馬分排,與定例有異云,今番則一依定例擧行之意分付,何如?上曰,依爲之。出擧條命書傳敎曰,今聞左相,欲爲隨駕,領相時兼都監都提擧,亦甚便好,領相留都之意,令備郞傳諭。晩秀曰,長陵令趙廷鉉,都監郞廳差下,而六朔受香,在於今十三日,令該曹,閑司口傳相換,何如?上曰,依爲之。出擧條命退,諸臣以次退出。
庚申正月十一日未時,上御便殿。左承旨入侍時,行左承旨李書九,記事官金啓溫,記注官承膺祚,記事官李存秀,以次進伏訖。上曰,隨駕官單子,多有錯誤處,申飭該曹,使之修正,今日內入啓也。仍命退,承史以次退出。
庚申正月十一日酉時,上御便殿。右承旨入侍時,行右承旨李尙度,記事官金啓溫,記注官承膺祚,記事官李存秀,以次進伏訖。命書兵曹草記批答訖。上曰,朱書若從近始役,則亦當使承旨與聞矣。平日用工於大全者,何如?尙度曰,少時讀節要,而大全·語類,則不過涉獵而止矣。上曰,幸行時守宮承旨望筒,何不入啓也?尙度曰,例於前期三四日,擬入受點矣。上曰,今日入啓事,分付。仍命退,承史以次退出。
上在昌德宮。停常參·經筵。
夜自一更至三更,月暈。
趙弘鎭啓曰,行大司憲宋煥箕,掌令金履喬,持平康聖翊·朴在冀在外,執義曺允遂呈辭,掌令朴鍾淳未肅拜,監察茶時之意,敢啓。傳曰,知道。
傳于鄭尙愚曰,左副承旨入侍。
傳于徐有聞曰,禮房承旨與尙衣提調入侍。
傳于李尙度曰,政官牌招開政。
有政。吏批,判書金文淳進,參判未差,參議尹光普進,行右承旨李尙度進。以韓用龜爲吏曹參判,朴崙壽爲尙衣正。
兵批,判書趙鎭寬進,參判金履翼,參議申獻朝病,參知兪岳柱入直。以李益運爲副摠管,韓光烈爲訓鍊主簿,護軍李冕膺,副護軍徐英輔竝單付。
以司諫朴崙壽初度呈辭,傳于趙弘鎭曰,許遞。
吏曹口傳政事,園幸整理使四望,判敦寧鄭民始,禮曹判書李晩秀,大護軍徐有大,副護軍金祖淳。
傳于鄭尙愚曰,舟橋大小軍物除之之時,相風旗七十二面,則依例列立,今番則相風旗,亦只於每船,一旗排立事,分付。
吏曹口傳政事,長陵令趙廷鉉,司宰僉正林㝡遠相換。
庚申正月十二日未時,上御便殿。禮房承旨與尙衣提調入侍,左副承旨同爲入侍時,左副承旨鄭尙愚,右副承旨徐有聞,記事官洪奭周,記注官金景煥,記事官李存秀,尙衣院提調鄭民始,二直提學李晩秀,以次進伏訖。上敎晩秀曰,敎命文句數太多,老人難以書之,令文衡,稍加刪減,好矣。仍命書兼贊善宋煥箕敦諭曰,開講而卿以師傅膺命,冊儲而卿以賓僚被召,一如卿承先正,以師傅爲賓僚之故事,家國之幸,若相符契,吉朝載近,和煦向舒,此時卿行,豈竢駕屨?卿須卽起登道,賁我春邸之盛禮。仍又命書傳敎曰,此敦諭,遣史官傳諭于兼贊善。又命書贊善李城輔敦諭曰,今以卿爲侍講院贊善,除目之出,朝野胥欣,如將見干旄在郊,雖以宋先正難進之義,我顯廟冠禮,一命卽膺,卿所取準者,先正也,予何多誥,卽日幡然來思,登我胄筵。仍又命書傳敎曰,此敦諭,遣史官傳諭于贊善。又命書傳敎曰,昔我先王孝廟,光陞儲位也,始設贊善·進善·諮議等職,以待山林之士,時則有金文敬公爲贊善,爾祖文正公爲進善,徵士李惟泰爲諮議,至今稱宮僚之盛揀,可以比隆於三代,顧予承先王之丕基,行冊儲之大禮,而爾之從叔都憲爲贊善,爾爲諮議,凡周亦世,有奕其光,爾豈不與有榮矣乎?爾以爾家之人,講道邱園,克紹家聲,登招旌之列,而縻挾冊之任,予心欣喜,何以形喩?爾須亟回東岡之志,儀我講肆事,令政院,下諭于諮議宋穉圭處。仍敎曰,此敦諭及下諭,卽令閣臣及抄啓文臣中善書人,書出以送也。民始曰,今此園幸時,自鷺梁南岸,至始興晝停所植炬,代以燈軍擧行之意分付,何如?上曰,依爲之。出擧條民始曰,行宮環衛軍兵,若因特敎,以他營將官權領,則領軍之人,不可無手旗,自壯勇營,製造純黃手旗數三面,以爲臨時取用之地,何如?上曰,依爲之。出擧條晩秀曰,今十六日顯隆園行幸時,出宮吉時,當爲磨鍊以入,而問于日官,則十五日亥時,尤爲大吉云,嚴時刻稍早分排似好,故敢此,仰達矣。上曰,依爲之。出擧條尙愚曰,昨因司謁之不爲分明來傳,吏曹參議,混捧許遞傳旨,臣之矇然不審,不勝惶悚,而吏曹參議,自在仍帶中,今有政命,一體牌招,何如?上曰,依爲之。出擧條仍命退,諸臣以次退出。
上在昌德宮。停常參·經筵。
趙弘鎭啓曰,行大司憲宋煥箕,掌令金履喬,持平康聖翊·朴在冀在外,執義曺允遂呈辭,掌令朴鍾淳未肅拜,監察茶時之意,敢啓。傳曰,知道。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐有聞曰,禮房承旨與來待諸臣入侍。
以園幸整理使望,傳于鄭尙愚曰,壯勇提調·時任內使,同爲啓下。
吏曹口傳政事,園幸整理使四單鄭民始·李晩秀·徐有大·金祖淳,園幸整理使例兼單申大顯,以金基允爲西部都事。
李尙度,以吏曹言啓曰,繕工監假監役李博載呈狀內,矣身素患痰癖之症,當此換節之時,一倍添劇,時月之內,萬無供職之望,卽速入啓遞改云。身病旣如是,則不可强令察任,改差,何如?傳曰,允。權付軍職三人,見在諸窠,口傳單付,可也。
吏曹口傳政事,以金日柱爲童蒙敎官,李東允爲監役,吳熙常爲長陵參奉。
兵曹口傳政事,以沈來永爲副率,金會淵爲侍直,沈應奎爲洗馬,副司果李永翼,副司正任忠白·李之受,副司猛徐有齡竝單付。
傳于鄭尙愚曰,聞其經學,且是先正之後,前監役成時柱,桂坊窠擬入事,分付。
徐有聞,以冠禮冊儲都監都提調意啓曰,本都監郞廳前縣監趙祥逵,時無職名,令該曹口傳付軍職,冠帶常仕,何如?傳曰,允。
徐有聞,以冠禮冊儲都監都提調意啓曰,本都監監造官前敎官朴宗慶,前參奉沈允之,前參奉具悌元,時無職名,令該曹口傳付軍職,使之冠帶常仕,何如?傳曰,允。
徐有聞,以冠禮冊儲都監都提調意啓曰,前主簿金在昌,本都監郞廳加差下,使之察任,而時無職名,令該曹口傳付軍職,以爲冠帶常仕之地,何如?傳曰,允。
兵曹口傳政事,以成時柱爲洗馬,副司果金在昌,副司猛金世淳·朴尙榮·金基允,副司正朴宗慶,副司猛沈允之·具悌元,以上竝單付。
吏曹,王世子冠禮時賓望領議政李秉模,預差望左議政沈煥之,贊望禮曹判書李晩秀,預差望禮曹參判鄭大容,主人贊冠望兼輔德金祖淳,預差望輔德金羲淳,執冠望尙衣正朴崙壽,預差望尙衣僉正徐敎修,王世子冠禮時主人望安春君,王世子冊儲時捧敎命執事二望安城郡守朴宗羽,興海郡守尹應鉉,捧竹冊執事二望司僕主簿金晩淳,氷庫別檢徐有敎,捧玉印執事二望靑陽縣監柳尋春,東部都事宋欽詩,捧敎命冊印案二望敦寧參奉吳熙常,童蒙敎官金日柱,褥席執事望監役李東允。
徐有聞,以冠禮冊儲都監都提調意啓曰,敎命文竹冊文製述官書寫官及玉印敎命篆文書寫官,別單書入之意,敢啓。傳曰,知道。
徐有聞,以冠禮冊儲都監都提調意啓曰,敎命文草圖書,勿爲封進,直爲正書事,命下矣。書寫官奉朝賀李命植,自今日正書之意,敢啓。傳曰,知道。
徐有聞,以冠禮冊儲都監都提調意啓曰,竹冊文書寫官光恩副尉金箕性,玉印篆文書寫官行大護軍金翊休,今日正書,而冊印正副本內入之節,欲爲安徐事,命下矣。何以爲之?敢稟。傳曰,安徐,可也。
冠禮冊儲都監別單,敎命文製述官判府事洪良浩,預差知敦寧李秉鼎,竹冊文製述官領議政李秉模,預差判敦寧鄭民始,敎命文書寫官奉朝賀李命植,預差吏曹判書金文淳,竹冊文書寫官光恩副尉金箕性,預差漢城判尹徐邁修,敎命二字篆文書寫官工曹判書洪檍,預差行都承旨閔台爀。
徐有聞,以冠禮冊儲都監都提調意啓曰,本都監郞廳及監造官,別單書入之意,敢啓。傳曰,知道。
冠禮冊儲都監別單,郞廳二員應敎金近淳,修撰曺錫中,監造官六員西部都事金基允,前敎官朴宗慶,前參奉沈允之,義盈庫奉事金世淳,前參奉朴尙榮·具悌元。
徐有聞,以冠禮冊儲都監都提調意啓曰,本都監郞廳監造官分房,別單書入之意,敢啓。傳曰,知道。
徐有聞,以冠禮冊儲都監都提調意啓曰,本都監各房,自今日始役,監造官一員,依前例輪回入直之意,敢啓。傳曰,知道。
徐有聞,以冠禮冊儲都監都提調意啓曰,本都監闕內待令郞廳,依前例以入直武臣兼宣傳官差下,使之輪回察任,何如?傳曰,今番則入直摠郞爲之,可也。
冠禮冊儲都監,王世子冠禮冊儲時應行諸事,參考前例,磨鍊後錄,依後錄施行,何如?判付啓,今番冊印所用緞品,皆依書下者用紬品,而工匠糧料,拔例磨鍊爲旀,勿用牌爲良如敎。
徐有聞,以禮曹言啓曰,卽接健元陵參奉所報,則本陵六朔朔望焚香,受香在於明日,而新除授令趙象存,時在全羅扶安地,未及上來,參奉今方入直,受香無人云,在外令趙象存,今姑改差,其代卽令該曹口傳差出,以爲受香之地,何如?傳曰,允。
吏曹口傳政事,以趙鎭寧爲健元陵令,長陵參奉吳熙常,敦寧參奉兪常柱相換,徐有聲爲西部都事,李勉求爲永陵參奉,義盈奉事單徐有齡,典設別檢單任忠白,假監役單李之受。
鄭尙愚,以整理所兵曹言啓曰,今此園幸時,宣傳官廳差備單子,李身敬·申絅·徐春輔書下矣。當爲單付啓下,而李身敬,則方在職牒還收中,何以爲之?敢稟。傳曰,敍用,可也。
兵曹口傳政事,副司果趙祥逵,宣傳官三單李身敬·申絅·徐春輔。
鄭尙愚,以整理所壯勇營言啓曰,今此園幸時,隨駕各司堂郞員役盤纏馬貰糧料,一依成冊,先以別剩庫錢一千二百十兩八錢,一一頒給,待外整理所錢上來,還報之意,敢啓。傳曰,知道。
鄭尙愚,以整理所舟橋司言啓曰,舟橋排設,今日畢役之意,敢啓。傳曰,知道。
庚申正月十三日辰時,上御便殿。禮房承旨與來待諸臣入侍時,右副承旨徐有聞,記事官洪奭周,記注官金景煥,記事官李存秀,冠禮冊儲都監都提調李秉模,尙衣提調鄭民始,禮曹判書李晩秀,以次進伏訖。秉模曰,數日日氣稍解,聖體,若何?上曰,一樣矣。秉模曰,王大妃殿氣候,若何?上曰,一樣矣。秉模曰,惠慶宮氣候,若何?上曰,一樣矣。上曰,竹冊文,可謂善成,而文衡所撰敎命文亦好,老人之能如是製進,亦可貴矣。秉模曰,觀於其文,亦可知福力之厚矣。秉模曰,王世子冠禮冊儲都監,自今日會同擧行矣,謹稽顯廟辛卯冊封儀軌,冠禮·冊禮·嘉禮,同行於一年,今番慶禮之三禮齊擧,前後一揆,沕然相符,都監凡事,一依辛卯謄錄擧行,而丁未·庚戌·丙辰·癸亥謄錄,亦依下敎,考出倣用,當宁己卯慶禮時儀節,一體參考奉行,何如?上曰,依爲之。出擧條秉模曰,都監擧行,一從簡約,米木錢,不必依前例優數取來,姑爲隨所入,從略取用於該曹,何如?上曰,依爲之。出擧條秉模曰,冠禮時不可無檢飭儀節之人,丁未慶禮時,因大臣所奏,宮官中解禮者一員,持儀註陞堂擧行矣,今番亦依此禮,預爲擇定,何如?上曰,今番則閣臣中一人,贊笏,可也。出擧條秉模曰,冠禮時,閣臣似當進參,而班次宜入於儀註,以此分付該曹,何如?上曰,依爲之。出擧條上曰,今番都監,多用辛卯儀軌,明聖聖后家私親,若爲都監郞官,則當甚貴矣。況淸風宅,後爲淸原家,而己卯年,其家人亦爲郞官,適乏蔭仕之人,首仕參奉,權付軍職,其代口傳擬入,仍差監造官,可也。秉模曰,齋郞則例不當移差於監造官,故敢此,仰達矣。上曰,然則監造官欲爲啓下人中,有實職人,權付司果,使之擬入,可也。出擧條秉模曰,都監別看役,以丁未看役人丁遇泰·崔致侃,使之擧行,何如?上曰,依爲之。出擧條秉模曰,都監凡事,務從省略,至於粉牌,亦伏奉勿用之敎,第念貢人市人及工匠輩,例不無各司推捉等待之弊,出擧條各別嚴飭,何如?上曰,依爲之。今番擧行之體予意爲之,唯在於卿等之奉行矣。出擧條秉模曰,輦輿玉轎座子倚子及踏掌所排,勿用廣的事,曾有先朝受敎,而向來正輦修補時,該曹擧行,未免不審,臣等亦甚惶悚,此後則一遵受敎,以草綠禾紬鼎紬兩色中進用之意分付,何如?上曰,依爲之。出擧條上曰,卿則出去,進詣都監,而省略之節,更須加意也。秉模退出。晩秀曰,三加禮成賓字之,載在禮文,王世子定字,先期擇吉,政府以下命招,會議入啓受點,然後可以依禮文擧行,定字吉日,以今月內推擇以入,何如?上曰,待書下擇吉日,書入受點,可也。出擧條晩秀曰,王世子冊禮時,殿下臨殿宣冊,臨時當下敎事,命下矣。儀註節目,今當啓下,以親臨磨鍊以入乎?上曰,以予近日精力,難以自力,儀節則書入,而臨時當有下敎者矣。出擧條晩秀曰,王世子冠禮冊禮,殿下臨殿·命賓贊·朝謁·進謝箋百官賀王世子處所,以何處爲之?王世子出入門路,以何門磨鍊乎?上曰,臨殿之難强,言於領相矣,其餘節次,臨時更稟,可也。出擧條晩秀曰,王世子冠禮後,行各殿朝謁,冊禮後又行各殿朝謁,載在禮文,而今番則冠禮冊禮,同日行禮,冊禮後又有謝箋之禮,朝謁今番則何以爲之乎?上曰,當兼爲之。出擧條晩秀曰,冠禮時三加服色,受冊時服色,謹依禮文擧行,而王世子初出房時服色,依辛卯庚戌年例,以雙髻玉簪,鴉靑直領縧帶磨鍊,令尙衣院製入,何如?上曰,三加服,皆自殿宮措備內下,況此乎?至於鴉靑團領,非五禮儀所在,列朝所御,可考而知,今番則仍著講學時服色,可也。出擧條晩秀曰,謹稽儀禮,賓授醴,冠者筵西拜受觶,賓東面答拜,註以爲筵西拜,南面拜也,賓答拜於西序東面者,明成人,而爲禮異於答主人,五禮儀則以筵西拜爲西向拜。故儒臣鄭經世,以爲南字之誤,庚戌謄錄,大臣引其論,以南向拜,筵稟釐正,今番亦依此磨鍊,何如?上曰,依爲之。出擧條晩秀曰,五禮儀冠禮儀,參用開元禮·大明會典,而設位條序外之帷,只載擬置饌物之文,醴席之南,只設醴尊加勺之所,而饌品位置,則初不槪見,依皇朝禮,醴饌同設於西階上,似合禮意,以此釐正儀註,何如?上曰,依爲之。出擧條晩秀曰,王世子受二品以上拜禮時控首節次,丁未年,以煩文,因下敎除之矣。今番亦依此例,儀註中勿爲磨鍊,何如?上曰,依爲之。出擧條晩秀曰,冠禮時敎書,自有五禮儀所載之文,勿爲別撰疊用之意,庚戌因大臣筵稟,定式施行矣。今番亦以五禮儀本文書寫,前一日內入,當日請出入用,何如?上曰,冊印敎命內入內出之節,與正副本內入之節,亦欲安徐,此亦當如是。出擧條晩秀曰,敎書同盛於敎命函事下敎,而宣敎書,當先爲行禮,何以爲之乎?上曰,煩文矣。出擧條晩秀曰,冠禮設醴時醴爵,以乙卯奉壽堂進饌時兕觥入用事,奉承下敎矣,知委華城府,使之趁期齎奉上送,尊疊亦用丁未嘉禮磁缸事命下矣。以此分付,而三加時器皿等屬,皆以內下者,依尙方別單判下擧行矣。上曰,依爲之。出擧條晩秀曰,五禮儀冠禮儀,有翊衛司勒所部仗衛之文,辛卯謄錄,以冠禮冊禮吉日相近,冠禮亦用儀仗矣,今番則慶禮在於同日,依辛卯年例擧行,何如?上曰,依爲之。出擧條晩秀曰,冠禮禮成後,會賓贊禮,會群臣禮,載在禮文,而會群臣禮則辛卯·庚戌·辛巳謄錄,皆不擧行,今番亦置之,而會賓贊禮,則何以爲之乎?上曰,會近於宴,以今予心之孺慕,何可爲此乎?出擧條晩秀曰,王世子冊禮後,宗廟·永寧殿·景慕宮展謁之禮,以何間推擇,而親祭時亞獻之節,動駕時闕門外迎送之儀,亦爲依禮文取稟乎?上曰,祗謁廟宮,來月更稟擇吉,可也。出擧條晩秀曰,冊禮後進謝箋,辛卯丁未兩年因下敎,皆追後擇吉擧行,內殿則進箋表裏,皆自內爲之矣,今番則何以爲之?而大殿進箋處所,則以何處爲之乎?上曰,儀節則磨鍊,而臨殿臨時,當下敎矣。出擧條晩秀曰,王世子冠禮冊儲後陳賀頒敎,依下敎當日擧行,而冠禮冊禮,皆有陳賀,今番則慶禮,同在一日,賀儀則何以爲之?處所以何處爲之乎?上曰,當行於同日,而臨殿更當下敎矣。出擧條晩秀曰,冠禮冊禮,皆有三度習儀,例爲各日擧行,而先期稟定,然後可以推擇吉日,今番則何以爲之乎?上曰,當兼爲之。更稟,可也。出擧條晩秀曰,冠禮冊禮時,陳賀方物物膳,勿爲磨鍊事,命下矣。在前各道方物物膳停封之時,政府六曹物膳及京作貢方物,依例封進,今亦依此知委,何如?上曰,更稟,可也。出擧條有聞曰,俄聞兵曹之言,以爲春桂坊,吏兵曹知委,待下敎當爲肅拜,而侍直吳熙常,以其非生進,亦非初仕承傳之人,該曹檢擬,未免越格,不敢自居以見職,屢呈辭狀,無意行公云,而兵曹判書,以此往復政院,適因下詢,敢此,仰達矣。上曰,吳熙常事極可貴,出身之初,明於辭受之分數,豈不可喜,兵判事,可謂不察,況朱書薦,無除職之命者乎?大抵莫嚴者官方也,吳熙常,特遂渠志,其望筒置之,是誰之子,是誰之家乎?首初仕中當區處後調用,而事面與監造官稍別,首仕參奉一人,只付司猛軍職,其代以吳熙常擬入,若此則副率金日柱,洗馬李東允,雖因特敎陞品,處義則必欲同爲之,亦於敎官監役中,首仕各一人,付司正與桂坊,皆以口傳擬入事,分付,可也。出擧條命書榻敎曰,監造官中有實職人,付軍職差代。仍敎曰,吏曹堂上及兵判,皆令入來鑄所擧行也。仍命退,諸臣以次退出。
上在昌德宮。停常參·經筵。
鄭尙愚,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
趙弘鎭啓曰,行大司憲宋煥箕,掌令金履喬,持平康聖翊·朴在冀在外,執義曺允遂呈辭,掌令朴鍾淳未肅拜,監察茶時之意,敢啓。傳曰,知道。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
鄭尙愚啓曰,來十八日,專經武臣殿講日次,而動駕相値,頉稟之意,敢啓。傳曰,知道。
傳于徐有聞曰,禮房承旨馳詣宗廟景慕宮,奉審摘奸以來。
傳于李書九曰,左承旨入侍。
鄭尙愚啓曰,今此園幸時,廣州境內斥堠伏兵徵發次,標信及兵符樻請出之意,敢啓。傳曰,知道。
傳于鄭尙愚曰,左副承旨入侍。
傳于鄭尙愚曰,御史入侍。
傳于鄭尙愚曰,今明夜弛禁。
傳于李尙度曰,守令之代,令該曹口傳差出,給馬下送。
吏曹口傳政事,以李奎南爲松禾縣監,李宗恢爲陰竹縣監。
趙弘鎭啓曰,守令之代,令該曹口傳差代,給馬下送事,命下矣。松禾縣監李奎南,諫院旣已署經,憲府則只有執義曺允遂一人,無以備員署經云,除在外外,未肅拜掌令朴鍾淳,卽爲牌招,以爲備員署經之地,何如?傳曰,一司除署經下送。
鄭尙愚,以整理所兵曹言啓曰,右邊捕盜大將柳孝源,兼察左邊大將,而今此園幸時,以壯勇營領軍隨駕矣。在前如此之時,有曾經捕將權察之例,留陣訓鍊大將李漢豐,姑令權察,何如?傳曰,允。令政院,牌招聽傳敎,可也。
鄭尙愚啓曰,因兵曹草記,園幸時留陣訓鍊大將李漢豐,以先廂大將,江頭隨駕,留陣軍兵,則都提調摠察事,命下矣。在前如此之時,有都提調命招之例,有從事官發牌聽傳敎之例,今番則何以爲之?敢稟。傳曰,從事官發牌聽傳敎,可也。
鄭尙愚啓曰,因兵曹草記,園幸時禁衛營留營,而大將徐有大別隨駕,留營軍兵,前大將李邦一代領事,命下矣。前大將李邦一,卽爲牌招,聽傳敎,何如?傳曰,允。
鄭尙愚,以兵曹言啓曰,五衛將白東遠,方帶別軍職,勢難兩處供職,呈狀乞遞,輪番之任,不可久曠,改差,伐登萬戶印宗瑞,素患痰癖之症,當寒添劇,又得痢疾,時月之內,萬無登途赴任之望,呈狀乞遞,實病雖如此,不可循例改差,罷黜準期不敍,何如?傳曰,允。
鄭尙愚,以備邊司言啓曰,因政院啓辭,勅使接見時說話,依例書入,而或不無未盡之處,令廟堂增刪,以備睿覽事允下矣。就政院書入措語,略加修潤,還送政院,改書以入之意,敢啓。傳曰,知道。
鄭尙愚,以迎接都監言啓曰,本都監郞廳忠勳府都事李奎南,移拜外任,其代典牲署判官金命淵差下,使之察任,何如?傳曰,允。
鄭尙愚,以御營廳言啓曰,本廳哨官李邦鉉,酒失謊妄,不可仍置,汰去懲勵之意,敢啓。傳曰,知道。
庚申正月十四日辰時,上御便殿。左承旨·左副承旨入侍時,行左承旨李書九,左副承旨鄭尙愚,記事官金啓溫,記注官金景煥,記事官李存秀,檢校直提學李晩秀,以次進伏訖。上敎晩秀曰,都監擧行,何以爲之耶?晩秀曰,昨日只始役矣。上曰,玉印何日始刻乎?晩秀曰,玉印見樣甚大,而古例本不深刻云,今番則何以爲之乎?上曰,篆畫務從廣闊,而深刻則好矣。仍敎曰,都監以工曹爲之乎?晩秀曰,然矣。上曰,貢市人推捉,大臣昨已出擧條,而此則決不可任其襲謬,各別痛禁,亦爲發牌嚴飭於該寺官員,可也。上曰,整理所掌標,已盡成給乎?晩秀曰,華城成冊,姑未及來矣。上曰,春·桂坊無在外者乎?桂坊之未及上來者,問于兵曹,使之催促,以爲同日肅謝之地,好矣。晩秀曰,春坊則幾盡上來云矣。上曰,懷德山林處,諭善須以私書勸起,而於驪州山林處亦然也。今番慶禮,在予爲何等大事,而兩山林,前旣幡然於開講之初,則今當縟儀之新擧,豈不思出而膺命乎?此意左承旨,亦以筵敎書報,好矣。命書榻敎曰,再明日出宮時嚴時刻單子置之,二更三點爲三嚴。又命書榻敎曰,奉常正南履翼,園幸時沿路各邑御史差下牌招。仍命退,諸臣以次退出。
庚申正月十四日未時,上御便殿。御史入侍時,左副承旨鄭尙愚,記事官金啓溫,記注官金景煥,記事官李存秀,沿路各邑御史南履翼,以次進伏訖。上曰,御史進前。履翼進前。上曰,各別善爲,而隨至園所,如有執捉,則卽爲書啓,回還時亦爲糾察,而仍爲隨駕入來,好矣。下隷宜以經事者率往,然後可無生疎之慮,欲何以爲之耶?履翼曰,騎曹玉堂吏隷中前曾下去者一人,欲爲率去矣。上曰,二馬牌給之,今日下直,可也。命履翼先退。尙愚曰,再明日動駕時,右邊捕盜大將柳孝源,以壯勇營領軍,明日先詣矣。所佩命召及大將牌·傳令牌,何以爲之乎?上曰,領軍往還間仍佩,權察大將兼察,牌招聽傳敎,可也。出擧條命退,承史以次退出。
上在昌德宮。停常參·經筵。
趙弘鎭啓曰,行大司憲宋煥箕,掌令金履喬,持平康聖翊·朴在冀在外,執義曺允遂呈辭,掌令朴鍾淳未肅拜,監察茶時之意,敢啓。傳曰,知道。
鄭尙愚啓曰,備邊司郞廳來言,今日賓廳日次,而顯隆園親祭齋戒相値,不得來會云矣,敢啓。傳曰,知道。
傳于鄭尙愚曰,軍士房承旨入侍。
傳于徐有聞曰,三昨旣到鳳城,昨日之渡江可知,迎勅雖以卄四日磨鍊,而兼程驅馳軫念之意,須於安州·肅川等地,差定守令一人,別定問安使,以卄五日入京傳致事,令廟堂,卽爲分付遠接使處,蓋於其間路程記,從撥路足以上來,有此下敎,竝以此意,星火分付,而計程,再明間當宿安州,嚴飭畿營,斯速付撥。
敦諭兼贊善宋煥箕,贊善李城輔,今見驪州贊善附奏於敦諭史官之狀啓者,猶有逡巡之意,兼贊善之附啓,難以遲待,更此申申,卿等其諦悉之,自我孝廟盛際,命以山野招徠之士,皆兼宮銜,出入胄筵,而諸儒臣,未嘗有辭巽而不出者,文敬與兩宋文正,以贊善·進善膺命,又如朴文純與故吏曹參判李惟泰,故大司憲李翔,故進善鄭瀁,亦稱自好者,輒於一番敦諭,出而登朝,山野之人,雖有介石之操,其實卽世祿之家也,其所勉膺於同慶之時,每不待召命之屢勤,則顧今中春之吉,三禮竝擧,而此時卿等在賓僚之列者,寧容過加推讓,推讓於例付之銜尙可,是銜不可推讓,推讓於例召之時尙可,是時不可推讓。且況今番儀軌,悉遵顯廟朝三禮竝擧之例,而兼引肅廟庚戌大禮之例而行之,則昔先正之造班,亦豈非卿等所可倣援而爲則者乎?吉日在近,卿等知予必欲致之至意,趁期上來事下諭,仍傳于徐有聞曰,更遣史官,亦近於外面備例,卽令該道道臣將此敦諭,令地方官傳諭,以其上來日字,卽爲狀聞,如欲上來,則乘馹雖已下諭,其外沿路供饋之節,嚴飭爲之事,一體下諭各該道臣。
傳于鄭尙愚曰,侍衛軍兵毛具。
鄭尙愚,以兵曹言啓曰,今正月十七日,武臣堂上朔試射日次,而園幸相値,不得爲之之意,敢啓。傳曰,知道。
鄭尙愚,以整理所言啓曰,今此園幸時,隨駕各司各營員役以下所佩掌標,區別衛內外,依例頒給之意,敢啓。傳曰,知道。
右議政李時秀箚曰,伏以歲元月正,皇天篤佑,第祿無疆,盛禮誕擧,歡聲喜氣,洋溢寰區,惟我聖上,五紀如一日之孺慕,孝思遇慶尤切,乃於元朝伸禮之餘,又有園所展拜之命,春寒尙緊,固非多日動駕之時,而奉讀傳敎,字字懇至,不敢爲瀆撓之計矣。曉來風寒斗嚴,殆有甚於臘前隆沍,夜中氣候,尤異於朝晝,江外栗烈,必倍於城闕,勞動玉體,移蹕徹曉,萬萬非大聖人節宣之宜,亦豈所以仰體我慈殿·慈宮聖念之道乎?臣職忝保護,誠不勝區區下忱,玆敢猥具短箚,仰煩崇聽。伏乞聖明,亟寢動駕之命,更卜吉日,千萬幸甚,取進止。答曰,省箚具悉卿懇,夜將戒駕,心如離弦,瞻望珠邱,若獲趨庭,預思辭園之時,還不如不往,此祭予心,益難按抑矣。仍傳于徐有聞曰,此批答,遣史官傳諭。
庚申正月十五日辰時,上御便殿。軍士房承旨入侍時,左副承旨鄭尙愚,記事官洪奭周,記注官承膺祚,記事官李存秀,檢校直提學李晩秀,以次進伏訖。上敎晩秀曰,冠冊禮儀注,更加詳審,以爲釐正之地也。敎尙愚曰,今日初更四點,當入初嚴,以此知悉。仍命退,諸臣以次退出。
庚申正月十五日午時,上御便殿。左承旨入侍時,行左承旨李書九,記事官洪奭周,記注官金景煥·承膺祚,以次進伏訖。上曰,兩山林處敦諭,今當書下,而不但今番慶禮之異於他時,當初開講,旣已上來,則今日之膺命,其在出處之義,亦無可疑,承旨以此意,更爲書報,東部都事宋欽詩,招來鑄所,亦以筵敎語及,俾傳于兼贊善許,可也。仍命退,承史以次退出。
上在顯隆園。停常參·經筵。
夜三更四更,月暈。
大駕詣始興縣,入行宮後,內閣·政院·玉堂·藥房·朝廷二品以上·六曹堂上口傳問安。答曰,知道。大駕詣華城,入行宮後,內閣·政院·玉堂·藥房·朝廷二品以上·六曹堂上口傳問安。答曰,知道。仍詣顯隆園,入齋室後,內閣·政院·玉堂·藥房·朝廷二品以上·六曹堂上口傳問安。答曰,知道。親祭罷後,內閣·政院·玉堂·藥房·朝廷二品以上·六曹堂上口傳問安。答曰,知道。王大妃殿·惠慶宮,守宮承旨朝夕問安。答曰,知道。
徐有聞啓曰,禮貌官來言,百官稟旨就次。傳曰,知道。
徐有聞啓曰,左議政沈煥之,爲承候來待矣。傳曰,欲爲少憩,退去。
徐有聞啓曰,藥房都提調李時秀,提調李秉鼎,副提調徐有聞,爲承候來待矣。傳曰,今旣下來,何必請對?
徐有聞啓曰,時原任閣臣,爲承候來待矣。傳曰,退去。
藥房口傳啓曰,臣等俄於焦遑罔措之餘,乞借方寸之地,蓋欲仰承聖候,兼爲懇乞回鑾於行宮矣。及伏奉批旨,有何必請對之敎,今日聖體之勞動,何如?聖心之愴慕,何如?而尙未得一進茶飮,豈不誠萬萬悶迫乎?玆敢冒昧更瀆,伏望亟許臣等率諸醫入侍,詳察聖候,議定當進之劑,千萬顒祝,惶恐敢啓。答曰,何如此乎?卿等退去,然後欲少憩。
鄭尙愚,以扈衛廳留都大臣意啓曰,臣承命留都,一依兵曹啓下事目,率領扈衛軍官軍士,嚴鼓臨時結陣扈衛後,仍詣留陣,還住信地,間使別將趙拓壤權領,而謹依信箭下敎,軍官等,輪日分用計料之意,敢啓。傳曰,知道。
鄭尙愚,以扈衛廳留都大臣意啓曰,今日大駕擧動後,都城各門,初昏時閉門,啓東時開門事及權閉都城門,還宮日量宜預開,觀光士民弛禁事,自兵曹啓下矣,城門旣已早閉晩開,則巡邏亦當早發晩罷,待南山擧烽發巡,而趁啓東時撤還,此意令漢城府,知委各部,使閭巷人,俾各知悉。亦爲分付於留都營門及左右捕廳左右巡廳,何如?傳曰,允。
庚申正月十六日子時,上詣顯隆園。擧動入侍時,行左承旨李書九,行右承旨李尙度,左副承旨鄭尙愚,右副承旨徐有聞,同副承旨趙弘鎭,假承旨金祖淳,記事官洪奭周·金啓溫,記注官金景煥·承膺祚,檢校提學鄭民始,原任直提學徐鼎修·鄭大容,檢校直閣徐榮輔·沈象奎,檢校待敎李存秀,以次侍立。通禮跪啓外辦。上具軍服,乘轎出萬八門·保定門·光德門·集禮門·景化門·銅龍門·建陽門·肅章門·進善門·敦化門,仍進發出崇禮門,至南關王廟前降轎,入廟門詣神座前,行再拜禮,還出廟門。敎尙愚曰,東南兩廟守直官及守僕等,竝捧擧案,守直官邊將除授,守僕米布題給事,分付。仍乘馬進發,渡鷺梁舟橋,至數里許長生峴,下馬小駐,命承史饋酒敎曰,今夜寒意,比晝果稍解乎?尙愚曰,然矣。上曰,達夜勞動,諸臣必以失睡爲慮,而予則自初一日以後,無夜非失睡之時矣。昨日右相箚批,可謂寫出眞情,辭園之時,予亦將不知何以爲心矣。仍乘馬進發,至馬場坪築臺處,下馬少駐,上曰,擬俟甲子,復陪慈駕來此,而今此築臺處,皆乙卯小駐之地矣。少頃,乘馬進發,至始興縣,下馬御行宮,夜四更餘矣,兵曹判書趙鎭寬進軍令,以初吹欲明,再吹質明,三吹旣明書下,三吹時至,通禮跪啓外辦,上乘轎進發,行數里降轎乘馬,至安養站築臺處,命招入撥將敎曰,爾爲撥將,今幾年耶?對曰,戊午年始爲撥將矣。上曰,昨年則輦路由果川,故不得經過此處,而安養洞植木,申飭何如,則其所播植,多不成樣,爾輩擧行,何如是疎忽耶?前此亦有屢飭於畿伯者,承旨以此意,問于畿伯,可也。仍乘馬進發,至果川南面村里,下馬御築臺處,命招入本村所在民人等敎曰,乙卯陪慈駕少駐處,皆有居民之築臺,而築臺實自爾等所居先倡之,故始興之馬場與安養之撥站,皆效爾等所爲,而年前舊還之特減,蓋亦深嘉爾等之誠也。近則果無別般民瘼,而如或有之,則一一詳陳,可也。民人等曰,別無弊瘼之可達者矣。上曰,此村民戶,爲幾何耶?民人等曰,臺下居民,爲十五戶,而總一洞里,則爲四十餘戶矣。上曰,身役爲何役耶?民人等曰,良餉保私餉保等名色,有身布所納,而亦有長樂隊數戶矣。上曰,長樂隊有何身役乎?民人等曰,立番於華城矣。上曰,爾等所言,多未分曉,回鑾時當更御此地,招見爾等,爾等須以一村之民瘼,錄成文字以納,可也。仍乘馬進發,過肆覲坪敎曰,入廣州境以後,道路絶無觀光者,此必因昨年處分之故,一切嚴禁而然也。輦路禁雜,固宜自別,而多縱校吏,到處逬逐,必欲使一民,不得接跡於淸蹕所見處者,此豈成說?甚至人家籬戶之間,亦無一箇現影者,豈廣州一方之初無居民而然耶?該留守及地方官擧行,萬萬駭然。當於行宮,拿入嚴處,該邑校吏,爲先出付兵曹,以待處分,可也。命書駕前下敎曰,廣州留守·判官記過,行宮待令。少頃,又敎曰,踰嶺時,校吏亦無一人待令,駭然極矣。留守已記過,當處分,而所佩密符,卽令替納事,分付。大駕入長安門,由新豐樓·左翊門,入中陽門下馬御行宮,動駕時至,上御維與宅,命單三吹,上乘轎以出,左議政沈煥之,右議政李時秀進前問候。上曰,一樣矣。仍進發,出維與門·左翊門·新豐樓·八達門,至下柳川前路,降轎乘馬,至園所齋室前,下馬御齋室。上改具翼善冠·黪袍·烏犀帶,乘小轎出齋室東門,命亞獻官執事以下先入就位,亞獻官沈煥之等,以次入就位,上詣紅箭門外,贊禮戶曹判書李在學,前導以入,陞自東階,詣板位行再拜禮,仍詣丁字閣,行初獻禮,方上香,上嗚咽失聲,煥之等,倉皇進前奏曰,殿下何如是乎?伏乞以禮制情焉,上猶不止。時秀曰,聖體之勞動已多,而今又如是,下情不勝萬萬焦迫矣。尙愚進爵,上執爵以授有聞,奠爵訖,上又伏地掩抑不已,煥之等迭奏曰,時刻已久,而亞終獻,尙不得行,豈不未安乎?民始曰,肅敬之地,臣等之如是瀆擾,尤極未安,伏願卽爲抑情焉。執禮仍唱亞獻笏記,良久上始就位,亞終獻竝如儀行祭訖。上步詣園上奉審,仍詣紅箭門外,乘小轎還御齋室。藥房三提調·大臣·閣臣,相繼承候請對,藥房又口傳請診,竝命退去。命閉門後,承史侍衛權退,諸臣以次權退。
上在水原府行宮。停常參·經筵。
夜三更四更,月暈。
大殿,內閣·政院·玉堂·藥房·朝廷二品以上·六曹堂上經宿口傳問安。答曰,知道。辭園禮罷後,內閣·政院·玉堂·藥房口傳問安。答曰,知道。大駕還詣水原府,入行宮後,內閣·政院·玉堂·藥房·朝廷二品以上·六曹堂上口傳問安。答曰,知道。王大妃殿·惠慶宮,守宮承旨朝夕問安。答曰,知道。
徐有聞啓曰,左議政沈煥之,爲承候請對矣。傳曰,今旣下來,退去。
徐有聞啓曰,藥房三提調,爲承候請對矣。傳曰,今旣下來,卿等退去。
徐有聞啓曰,時·原任閣臣,爲承候請對矣。傳曰,退去。
傳于李尙度曰,經宿而還,園官陞敍,京鄕守僕及園軍等,考例令整理所施賞,參奉陞六,其代令該曹口傳擬入。
傳于徐有聞曰,自園所洞口,至崇禮門捧上言。
徐有聞啓曰,禮貌官來言,百官稟旨就次。傳曰,知道。
鄭尙愚,以兵曹言啓曰,華城城門放鑰,依都城門例,自臣曹擧行之意,敢啓。傳曰,知道。
徐有聞,以迎接都監言啓曰,卽接遠接使上送路程記,則勅使今月十五日申時渡江,以二十六日入京停當云,以此日入京之意,移文于遠接使,而各該司及三道開城府,亦爲知委,路程記正書以入之意,敢啓。傳曰,知道。
徐有聞,以迎接都監言啓曰,卽接遠接使移文,則勅使齎來禮物緞疋數爻,謄書上送矣,正書以入之意,敢啓。傳曰,知道。
徐有聞,以迎接都監言啓曰,卽接遠接使移文,則今此勅使上來時,京外宴享及庭排茶啖·軍威軍歌·舞童游觀·牛駞駱·牛別雌·牛軒架·儺禮甁花·城門結綵·城門砲·上下馬砲,一竝停免,禮樂軍樂,陳而不作,入京日當以吉服行禮云,依此擧行之意,分付諸道及各該司,軍威軍勿爲待令之意,亦爲分付摠戎使·廣州留守處,何如?傳曰,允。
庚申正月十七日卯時,上行辭園禮,仍還詣華城行宮入侍時,行左承旨李書九,行右承旨李尙度,左副承旨鄭尙愚,右副承旨徐有聞,同副承旨趙弘鎭,假承旨金祖淳,記事官洪奭周·金啓溫,記注官金景煥·承膺祚,檢校提學鄭民始,原任直提學徐鼎修·鄭大容,檢校直閣徐榮輔·沈象奎,檢校待敎李存秀,以次隨駕。上具翼善冠·黪袍·烏犀帶,出齋室東門,乘小轎詣紅箭門外,降轎步詣板位,行再拜禮訖,仍詣園上奉番,園司令趙學春前導。上曰,一提學亦爲上來也。民始進前,上奉審訖。上曰,彼入望者,是胎峯乎?學春曰,然矣。上曰,今則白虎邊樹木,亦甚茂密矣。學春曰,今則殆無可種之隙矣。上曰,今番植木,可謂善成,而近則無虎患耶?學春曰,近頗有之矣。上曰,樹木之叢密如此,安得無是慮,而屛風石,近亦有濕氣乎?學春曰,凍解之時,其偏得朝陽處,每如此矣。上曰,缺落處近則,何如?學春曰,昨年亦有缺落之痕,而卽爲修補矣。上曰,石品甚好,此皆鸎峯之所産者乎?民始曰,魂遊屛風石·長明燈·文武二石,皆得之於鸎峯矣。上曰,闌干石傍之所刻牲丹蓮花等屬,此皆銀匠之所刻乎?民始曰,此則刻手之爲也。上復周審一回。民始曰,山上朝氣頗寒,伏願趁卽還御焉。上曰,今當下去矣。行纔數步,上嗚咽掩抑,不能自定,承史諸臣,皆蒼黃罔措。民始曰,何又如是乎?伏乞少加按住焉。上不答,仍俯伏叩地,不覺失聲。左議政沈煥之,右議政李時秀,與諸閣臣上來,迭請還齋室。煥之曰,殿下何不以禮制情,而有此擧乎?時秀曰,此日此地,聖慕雖切,而亦何不仰念殿宮之貽慮乎?民始曰,昨旣經宿於園所,慈殿·慈宮,聞殿下還詣行宮之報,然後始可弛慮,殿下何不念及於此,而任情至此乎?如是者良久,上嗚咽下敎曰,今番慶禮,在予爲何等大事也,遇慶興慕之中,尤有至痛之在中者,將何忍使予按抑乎?仍又連下不忍聞之敎,而玉音掩抑,不能成聲。民始曰,聖心之遇慶興慕,臣等亦豈不仰認,而以殿下達孝,何爲此任情之擧乎?侍衛諸臣之在班者,皆顚倒上來,華城留守徐有隣曰,當此告慶之日,洋洋陟降,亦必悅豫,殿下若以陟降之心爲心,則何可若是疚懷乎?上又嗚咽下敎曰,何年非追慕,何日非追慕,而今年則予之情事,尤有自別,予何以自抑乎?仍以手叩地,莎草散落,衫袖亦觸裂,諸臣益倉皇罔措,大臣閣臣,左右扶持,藥房提調李秉鼎,請進茶飮。上曰,予氣少定,然後可進茶飮矣。時秀曰,如是之際,膈候必難定。伏乞暫爲進御焉。上又却而不御。煥之等曰,朝候旣寒,地氣又甚冷,臣等之心,誠不勝萬萬罔措矣。時秀曰,臣等亦豈不知聖慕之無窮,而多日勞動,連夜失睡之餘,今又如此,玉候必致愆和,膈氣若復添劇,則豈不萬萬悶迫乎?民始曰,到此地頭,常例有不暇顧,臣等又將犯死罪矣。煥之·時秀,分詣左右,請扶掖以起,迭請不已。上曰,少休則當下去矣。少頃,上又嗚咽失聲曰,予雖頑忍,今日又何忍下去乎?煥之等泣奏曰,殿下何爲此不忍聞之敎也?臣等之焦迫罔措,固不暇言,而獨不念陟降之貽憂乎?上又以手叩地,玉淚汍瀾,連下不忍聞之敎,煥之等又泣請扶掖。上曰,予當起立矣。仍起立,行纔一二步,又俯伏嗚咽,如是者又數四。時秀曰,殿下雖以少休爲敎,而卽地興慕,尤難抑情,伏願暫還齋殿焉。如是者又有頃,上始起,諸臣又進前扶掖以下,乘小轎還御齋室。藥房三提調·大臣·閣臣等請承候。上竝命退去。少頃,命書九·有聞與民始等入侍。敎曰,勅行再昨已渡江云,以趁卄六日入京之意,星火知委於儐使,而禮單事,何以爲之則爲好耶?書九曰,聞副勅,以已稟皇旨爲言云矣。民始曰,前冬咨文之出來屬耳,而今又如是爲說者,必是通官輩自下藉賣之說。其曰我國配天,在該國,亦豈非慶禮云者,萬不成說,今雖欲依例贈給,亦必以此意,移咨於禮部,然後可爲矣。上曰,然矣,若眞有皇旨,則豈無文蹟乎?安州中使禮單,則給之亦無妨,以此知委,而其外贈給,則雖欲爲之,必當有咨文,以此意,先爲言及渠輩,觀其所答之如何,此意一體知委於儐使,左承旨先詣華城,書報儐使,而畿伯亦爲先詣,嚴飭撥路擧行也。鼎修·書九先退。命書榻敎曰,廣州留守·判官記過分揀,牌招受符。仍敎曰,今將巡審山麓,百官及先後廂軍兵,皆待于大皇橋前路,禮·兵房承旨閣臣·園官及外使,隨駕,可也。仍改具軍服,乘馬出齋室門,少許,下馬周覽敎曰,此是講武堂舊基乎?民始曰,然矣。上曰,此外亦有舊基乎?園司趙學春曰,亦有軍餉庫武庫等舊址矣。上指點山麓,一一下詢。仍敎學春曰,此等處皆立標識,使後人知其爲舊基則,好矣。藥房都提調李時秀,進前問候。上曰,今則氣似少降矣。仍敎曰,卿聞儐使所報乎?時秀曰,臣果聞之,而其在事體,決不可容易贈給,亦安知非嘗試之計乎?上曰,然矣。我國則其在忠信篤敬之道,惟當以皇旨爲準而已,儐使之欲許其贈給者,亦欠料量而然矣。上乘馬前行,時秀·有隣·民始·榮輔·祖淳·象奎·尙愚·有聞·奭周·啓溫·膺祚·存秀等,竝騎馬而從,至城隍山下馬御小次,命宣飯于大臣以下。命藥房提調李秉鼎入侍,敎曰,卿頗老衰,故不使之隨來,而今始知卿之上來矣。仍命同爲宣飯。少頃,上乘馬由鵲峴路出大皇橋,入八達門·新豐樓·左翊門·中陽門,下馬御行宮。有頃,命尙愚與民始·有隣等,入侍于維與宅,又命京畿監司·始興縣令·果川縣監·迎華察訪入侍。出榻敎賤臣承命出傳,與京畿監司徐鼎修,始興縣令尹守翼,果川縣監金鋼,迎華察訪李元膺,偕入進伏。上敎鼎修曰,五邑別無弊瘼乎?鼎修曰,無之矣。上仍下詢守令·察訪職姓名及民瘼。守翼·鋼等曰,別無民瘼之可達者矣。上敎元膺曰,驛弊知有之,一一陳達也。元膺曰,本驛新設之後,坐於土地之鮮少,生理未免淡薄,雖自昨年,因朝令,耕食北屯若干田畓,而終涉苟艱,各樣公貨中三千兩,限十年許貸,每年三百兩式還報,則十年內可以盡報,而庶爲聊賴之道,驛屬所受食復戶米,多在遠邑,亦難輸來補糧,就其最遠邑,移付稍近邑,則在元數,別無加減,在渠輩,實爲資益,此在惠廳從便移付之如何而已。南陽海門站,安城康福站,俱是僻路,別無使星往來,兩站馬戶,移付本驛之後,餘在猶爲五戶,此姑權罷位田,則收稅付之本驛,以補公用,至於陽城開川站移設振威邑內事,先定馬位畓相換,始可以移設,擬與該地方官,爛商便宜後,更議於本府及巡營,以爲稟處之地,而旣伏承下詢,竝此,仰達矣。上曰,令廟堂稟處,可也。出擧條上曰,此外別無弊瘼乎?元膺曰,小小弊端,則當與留守,相議釐革矣。命守令察訪先退。民始曰,故相臣李福源墳墓,在於南陽府,而坐地旣係元帳,每年未免納稅云,大臣山地之不得入陳,恐有欠於優禮之道,令該曹許以入陳,恐合事宜,故敢此,仰達矣。上曰,然則免稅,可也。出擧條命書九,與戶曹判書李在學入侍。上曰,勅行渡江,卽出書目於朝紙,從撥路入送於京中也。敎在學曰,卿於明日,隨駕入去,則固好矣,而灣報已到,擧行想必旁午,浪費一日,此亦可悶矣。卿則今日先發,待朝入城,以爲趁卽擧行之地爲好,而亦不必出來祗迎於江頭,此意亦爲傳及於館伴也。命在學先退,仍命諸臣退出。夜三鼓,復命尙愚入侍,承書上言判付訖。命退,又命明日軍令,以辰初三刻書下。諸臣以次權退。
上在昌德宮。停常參·經筵。
大殿,內閣·政院·玉堂·藥房·朝廷二品以上·六曹堂上經宿口傳問安。答曰,知道。大駕還詣始興縣,入行宮後,內閣·政院·玉堂·藥房·朝廷二品以上·六曹堂上口傳問安。答曰,知道。還宮後,內閣·政院·玉堂·藥房·朝廷二品以上·六曹堂上·大司諫·宗親·儀賓口傳問安。答曰,知道。
徐有聞啓曰,左議政沈煥之,右議政李時秀,爲承候請對矣。傳曰,入侍。
吏曹口傳政事,以金箕弼爲顯隆園參奉。
兵曹口傳政事,副司果朴宗珩單付。
鄭尙愚,以壯勇外營言啓曰,依下敎,外營隨駕將官將校馬步軍兵等處,犒饋之意,敢啓。傳曰,知道。
鄭尙愚,以壯勇外營言啓曰,依下敎,外營休息長樂隊左衛左中右三部三百七名等處,饒氣之意,敢啓。傳曰,知道。
鄭尙愚,以壯勇外營言啓曰,謹奉傳敎,京守僕二名,香室守僕一名,園所守僕四名,書員二人,守護軍五十名,植木監官一人,四山監官四人,萬年堤監官一人,除本仕敎鍊官一人,台峯監官一人各木一疋,庫直一名,山直七十名,台峯山直一名各布一疋,依定例,自外整理所,分等頒賞之意,敢啓。傳曰,知道。
庚申正月十八日辰時,上自華城行宮,還宮入侍時,行左承旨李書九,行右承旨李尙度,左副承旨鄭尙愚,右副承旨徐有聞,同副承旨趙弘鎭,假承旨金祖淳,記事官洪奭周·金啓溫,記注官金景煥·承膺祚,檢校提學鄭民始,原任直提學徐鼎修·鄭大容,檢校直閣徐榮輔·沈象奎,檢校待敎李存秀,以次侍立。通禮跪啓外辦,上具軍服乘轎,命承候大臣入侍,左議政沈煥之,右議政李時秀進前問候。上曰,一樣矣。兵曹判書趙鎭寬曰,日前廣州校吏等,有出付之命矣,何以爲之乎?上曰,分揀放送也。仍敎曰,昨年以輦路地名,使該地方校吏,駕過時高聲告奏事,承旨至出擧條嚴飭諸邑,而廣州地方,則不爲擧行,事極駭然。以此各別申飭,可也。又敎曰,園官則隨來于安養站也。仍進發,出維與門·左翊門·新豐樓,至長安門外降轎,乘馬,進發至里許,迎華察訪李元膺,具軍服祗迎。命元膺入侍。敎曰,昨因忽擾,未及詳問矣。本驛之奠接安集,最爲先務,宜思善爲之道,可也。命外營摠制柳文植入侍。敎曰,親軍衛,近頗有練習之效否?文植曰,其中亦頗有嫻於弓馬者,而馬品旣多未良,鄕軍又遜於京軍,亦不能一一均習矣。上曰,入隊則果無猒避之意否?文植曰,初則以嚴畏之故,頗欲退縮矣。臣以得廁陪衛,與有榮幸之意,屢加曉諭,則今皆樂赴矣。上曰,試射放,欲於何日爲之乎?文植曰,今日當分所試取矣。上曰,欲令馬軍,布成各哨方陣,以試其坐作之節,外使朱雀旗持來,而摠制先退領軍也。仍指前坪敎曰,此地姑不種麥乎?尙愚曰,無之云矣。命以朱雀旗,行方陣號令。宣傳官承命擧行,文植領馬軍,排立前坪,仍成各哨方陣,步軍亦如之。宣傳官李東善曰,朱雀旗,只令馬軍,而步軍誤認旗號方色,混同布陣,步軍將領,請記過。上曰,依。仍敎曰,旣已排陣,步軍亦同聽號令事,令于外使。仍命持來外使黃神旗,竝行步軍方陣號令。宣傳官承命,右三點磨動如例。上曰,旗鼓迎接及馳馬之節,俱得成樣,其中稍精者,皆已抄立於駕前,而以其餘者,亦能如是,鄕軍中亦可謂不易矣。仍敎曰,當初步軍,雖誤認旗號,其所成陣,則反勝於馬軍,步軍將領記過,姑爲分揀。又敎尙愚曰,軍士房,以信箭解嚴,大駕遠過後,外使率領還入,卽爲試射放事,分付。尙愚奉信箭,以授宣傳官,使之擧行。大駕至遲遲峴,下馬入幕次敎曰,內營鄕軍一哨,領付於兵判,使之先詣環衛於安養站也。仍招入外營校吏之落後者,分饋酒殽敎曰,爾等善爲還歸也。仍乘馬進發,至果川南面村里,下馬御築臺處。招入本村民人等敎曰,再昨駕過時,所詢弊瘼,使以文字陳達矣,果已書待否?民人等曰,已爲書待矣。上命尙愚,出捧看詳後仰奏。尙愚曰,所書納者爲二張,而一則金弘仲爲名人請免軍役事也,一則戶摠及軍保名色列錄者矣。上曰,予所詢及者,乃是一村身役還上中切苦之弊瘼,而只以一人軍丁之請頉與戶摠軍額之都數書納,此豈輦路特詢之本意乎?如有他瘼,須各詳奏事,諭及於民人也。民人等曰,此外別無可達之辭矣。上曰,自華城屬邑軍制釐正之後,初無保名色,則所謂良餉保各軍門保等名色,何爲而入錄於此中乎?民人等曰,以保名色,果有上納者矣。上曰,果川旣爲華城屬邑之後,亦入於減斗減額之中,收布軍所減,爲數百名,束伍軍亦除累百,則今此保名色上納云者,果何故也?民人等曰,小民無知,只憑官家之分付而已。上曰,長樂隊七名,則無身役耶?民人等曰,無之矣。上曰,立番則幾次爲之乎?民人等曰,以其新入之故,姑未知之矣。上曰,長樂隊立番之限,三年之內,僅爲一望,而立番之間,糧饌柴炭,竝皆優給,雖以行幸時言之,二十五哨之中,只以五哨,輪回出用,故其所立役,不過爲五年一次,爾等知其然乎?民人等曰,其詳雖未及知,而大槪則聞之矣。上曰,爾等知新豐隊之爲束伍軍乎?民人等曰,知之矣。上曰,此則無身役乎?民人等曰,無之矣。上曰,束伍軍,例用於別星往來,而近來則大臣·御史外,各邑別星延逢指路等役,竝令除免,爾等果不爲應役乎?民人等曰,自有新豐隊名色之後,果不爲之矣。上曰,斥堠伏兵之役,幾年爲一次耶?民人等曰,行幸時則番番爲之矣。上曰,斥堠伏兵,旣已減數,則何不輪回,而年年疊役耶?問于該邑吏也。尙愚問于色吏以奏曰,輪回爲之云矣。上曰,渠輩之言,有難詳知,其中解事之父老,令邑吏率領,來待于安養站,而本倅今在始興云,亦令來待于本站也。上乘馬進發,至安養站下馬,歷臨撥所,宣饌于承史·閣臣。命果川縣監金鋼入侍。敎曰,俄過此地,詢瘼于民人,則斥堠伏兵之役,多有年年疊當者云,何爲而然也?鋼曰,新豐隊摠爲一百八名,而斥堠三處,伏兵六處,合用五十一名,其間亦多有身病雜頉者,故或未免每年疊當之弊矣。上曰,渠輩書納軍役名色,而其中有良餉保私餉保之名,軍制釐正之後,何爲而又有保名色也?鋼曰,此卽長安隊八達隊等軍,而文簿去來,多以良餉保私餉保爲稱矣。上曰,新豐隊亦用於別星之行乎?鋼曰,本邑則有旗手名色,故別星之行,不用新豐隊矣。上曰,此是乙卯慈駕少駐處,而築臺實自此村始,故欲施別般矯弊之政,特爲召見民人,而旣已問之,仍又任他,則眞所謂何所聞而去也?雖欲除其雜役,而均是民也,亦難獨爲之地,何以則有好道理耶?鋼曰,倉卒未及思得,而數十餘戶之村,班戶又過半,雖欲矯弊,而別無可矯之弊矣。上曰,還弊則有之乎?鋼曰,別無還弊矣。尙愚曰,屢次俯詢之下,渠輩終無仰陳者,可知其無別般弊瘼矣。上曰,承旨與本官,更爲出問,如願還穀之少受,則特爲依施,好矣。尙愚與鋼,出問回奏曰,渠輩果願還穀之少受矣。上曰,然則縣監知此擧行也。尙愚曰,俄者請免其孫之軍役者,年過八十,而送其子到此云矣。上曰,許免今年身役也。上曰,昨以廣州事,旣有申飭,而今日果川之擧行又若此,雜人雖當禁斷,竝與觀光民人,而使不得接跡者,豈成說乎?該邑吏校,俄令出付後廂矣,飭則已施,亦姑分揀事,分付。仍敎曰,果川倅爲人,甚了了矣。民始曰,臣與之經堂郞,熟知其精詳矣。上曰,園官則來待于始興行宮事,分付。上乘馬進發,至始興縣,下馬御行宮,命尙愚,與顯隆園令趙學春入侍。敎曰,予於爾,必欲久任,而參奉今又新除矣,凡事不得不專任於爾,爾以篤老侍下,尙未作宰,此雖可悶,而得人之前,姑難遷轉矣。拱護之地,所重何如,而爾雖末蔭,其職則乃替予之勞者也。爾須恪勤擧行,無負予意也。園屬輩果能皆入彀率,而或無輕視園官之弊乎?學春曰,今則庶有彀率,而臣雖無束下之威,旣忝官長,則渠輩何敢輕視乎?上曰,凡事園官當主張,而差使員輩,不無干預之慮,下屬輩得無只知有差員,不知有園官之弊乎?學春曰,臣等便是新到,而差使員則或有久至十年者,故凡事每多相議,而至於干預之弊,則果無之矣。上曰,局內樹木,皆已䓤鬱,今春則別無新種之處,而太茂密處,或有當移種者乎?學春曰,局內樹木,多已長大,難以移種,而間有以地氣之卑濕,未及盡種處,今春則此等處,當加播植矣。上曰,今當上京乎?學春曰,前參奉旣已陞六,新除者未及下來,臣當下去入直矣。上曰,新參奉家,距園所爲幾許里乎?學春曰,爲四十里許云矣。仍命學春先退。少頃,命下初吹二吹,未初三刻,三吹時至,通禮啓外辦。上乘馬進發,至馬場坪築臺處,下馬少駐。上曰,還渡鷺梁時,可無迫曛之慮否?尙愚曰,似至日暮矣。命尙愚,授信箭於宣傳官,分詣敦義門·興仁門·昭義門仍留待,還宮後,出送城外所居軍兵及觀光人。上乘馬進發,未至津頭里許,永興府使李明淵,以平服祗迎於路左。上曰,守令之平服祗迎,有關朝體,記過後使之卽呈肅單也。仍詣龍驤鳳翥亭,下馬少駐。敎曰,舟橋監官領將竝招入,使奏弊瘼也。尙愚招問以奏曰,別無弊瘼,而惟稅穀上納時,四學捧上,或有濫捧之弊云矣。上曰,分付戶曹嚴飭,俾無此弊,而此輩年年擧行,勞役不些,令兵曹收用,可也。仍敎曰,今將進發,先廂軍兵,直向崇禮門抽列事,分付。兵曹判書趙鎭寬,跪啓請放信砲三聲,宣傳官啓稟渡涉號令,竝如例,上改具平戎服乘轎,命永興府使,催促肅拜,明淵進呈肅拜單子,肅拜訖,仍命下直。大駕進發渡鷺梁舟橋,入崇禮門至敦化門外,命尙愚出標信解嚴。上降轎乘馬,入敦化門·進善門·肅章門,仍由建陽門·銅龍門·景化門·集禮門·光德門·保定門·萬八門還內。諸臣以次退出。
上在昌德宮。停常參·經筵。
大殿·王大妃殿·惠慶宮·中宮殿,內閣·政院·玉堂翌日口傳問安。答曰,知道。大殿,朝廷二品以上·六曹堂上·大司諫·宗親·儀賓翌日單子問安。答曰,知道。
藥房都提調李時秀,提調李秉鼎,副提調徐有聞啓曰,園寢展禮,聖慕克伸,回鑾萬安,下情歡忭,移次屢日,勞動旣多,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。王大妃殿·惠慶宮·中宮殿,藥房口傳問安。答曰,知道。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
傳于李書九曰,左承旨與館伴入侍。
傳于徐有聞曰,禮房承旨入侍。
趙弘鎭啓曰,詔勅謄啓,在所審愼,而卽伏見遠接使謄啓之詔書,有一字落漏處,不可無警,推考,仍令更爲謄啓,何如?傳曰,允。
趙弘鎭啓曰,昨日回鑾時,觀光人極其雜亂,甚至路傍門戶洞開出入之境,百官班行,亦甚紛沓,事極駭然。屛門把守不能申飭之該營大將及導駕漢城府堂上,竝從重推考,押班監察及部官,所當重勘,而本院請推之外,無他可施之罰,何以爲之?敢稟。傳曰,允。部官亦爲推考,監察拿處,可也。
鄭尙愚啓曰,今此上言九十八張,依下敎分下有司堂上·京各司及各道道守臣等處,而其中六張,事甚猥屑,自本院拔去之意,敢啓。傳曰,知道。
趙弘鎭啓曰,卽者義禁府都事來言,駕側鳴錚人李鍾仁等十七人,移送秋曹云矣,敢啓。傳曰,今日捧供。
以李夢龍囚單子判付內,卽爲考律,先放送後,草記爲良如敎。
趙弘鎭啓曰,卽者義禁府都事來言,時囚罪人李夢龍,考律先放送後,草記事命下,而判義禁趙尙鎭未肅拜,次堂例不得擧行云,判義禁趙尙鎭,卽爲牌招,何如?傳曰,允。先擧行後謝恩。
傳于閔台爀曰,不爲仕進承旨許遞,前望單子入之。
承旨前望單子入之,李益運落點。
鄭尙愚,以兵曹言啓曰,謹依下敎,宣傳官沈豐祖,拘留龍虎營之意,敢啓。傳曰,知道。
鄭尙愚,以兵曹言啓曰,昨日還宮時,龍旗內吹之不顧後繼,惟事前進,以致行陣之間斷事,依下敎,査實於啓螺宣傳官沈豐祖處,則以爲初聞限崇禮門次次前進之傳命,只知前瞻龍旗,尾接淸道旗而行,未能周思,竟致後局之不繼云,行陣節度,關係莫大,則雖承前進之命,所當前後相接,必使其整齊嚴重,而身爲啓螺之任,軍行之際,若是輕率,紀律所在,不可不嚴處,當該宣傳官沈豐祖,爲先汰去,令該府,拿問勘罪,大旗幟之只隨內吹,不顧尾局,一直向前之狀,亦極駭然。該差備將校,自該營,嚴加懲治,而該將臣,難免不飭之失,訓鍊大將李漢豐,從重推考,凡係行陣之間,本兵無不主管,則今此所失,莫非臣不能檢察之致,惶恐待罪,而雖以駕後宣傳官言之,旣爲駕前侍衛,目見先驅之絶遠,則固當隨事糾飭,而視若尋常,其在懲後之道,不可無警,當該宣傳官等捧現告,令該府,拿問處之,何如?傳曰,允。有國所關,莫過於朝廷之紀綱,行伍之紀律也。當該旗幟待令營門將臣罷職,向南大門前路抽列之命,敢以限南大門,粧撰游辭,當該宣傳官,姑從輕典,爲先充軍,駕後之錯踏,無異於駕前之不能檢飭,卿則除拜屬耳,姑先從重推考,可也。
趙弘鎭啓曰,訓鍊大將李漢豐罷職事,命下矣。將兵之任,不可一刻無摠察之人,何以爲之?敢稟。傳曰,訓將則該營都提擧摠察,從事官發牌聽傳敎。
趙弘鎭啓曰,金虎門開門標信,請出之意,敢啓。傳曰,知道。
趙弘鎭啓曰,前訓鍊大將李漢豐所佩命召來納,修正次密匣請出之意,敢啓。傳曰,知道。
以水原留守徐有隣狀啓,無掌標攔入衛內人,待處分決放計料事,傳于趙弘鎭曰,分輕重決放事,卽爲回諭。
掌令金履喬啓曰,臣言議才識,本不合於淸朝耳目之任,而待罪外邑,逖違宸陛,居然已三載矣。玉署除命,此際遠降,而況値邦慶無疆,歡聲郵傳,竭蹶就道,及到半程,又伏奉特遷掌憲之命,而象魏入望,情急反面,自來情勢,有不暇顧,雖已章皇出肅,第臣以前任淸道郡守,方在解由未出中,揆以公格,不當仍冒,其何敢一刻晏然於臺次乎?請命遞斥臣職。答曰,勿拘勿辭,亦勿退待。
徐有聞,以冠禮冊儲都監都提調意啓曰,都監各房工役,今已告完,諸色工匠,勿令待令,郞廳監造官等,依筵敎,一人式輪回仕進,監造官則依前輪回守直之意,敢啓。傳曰,知道。敎命則當於粧䌙後取見,而冊印亦爲取見後,當留置所御之殿,卿等以此知悉,可也。
鄭尙愚,以兵曹言啓曰,謹依本曹草記批旨,宣傳官沈豐祖,黃海道黃州牧充軍,以傳敎內辭意具罪目,出付畿營,使之定驛子,三倍道當日押送之意,敢啓。傳曰,知道。其代,口傳差出,可也。
徐有聞,以弘文館言啓曰,本館上番校理臣張至冕,以延接都監郞廳,今日晝仕出去之意,敢啓。傳曰,知道。
鄭尙愚,以整理所兵曹言啓曰,每歲春秋,園幸居先,則乾犒饋依例分給事,前已命下定式矣。今番顯隆園幸行時隨駕將校·軍兵及各差備等處,乾犒饋磨鍊分給之意,敢啓。傳曰,知道。
鄭尙愚,以整理所兵曹言啓曰,謹依下敎,隨駕禁軍及標下軍兵等處,十六日設粥以饋,武藝別監內吹兼內吹近仗軍士標下軍兵等處,十七日饒氣之意,敢啓。傳曰,知道。
鄭尙愚,以整理所訓鍊都監言啓曰,每歲春秋,若園幸居先,則乾犒饋依例分給事,前因特敎,定式擧行矣。今番園幸時隨駕將校·軍兵及武藝廳等處,乾犒饋,依定式分給之意,敢啓。傳曰,知道。
鄭尙愚,以整理所訓鍊都監言啓曰,今番行幸時,依下敎,十六日園所隨駕馬兵等處饋粥,十七日衛內外休息軍等處饒氣之意,敢啓。傳曰,知道。
鄭尙愚,以整理所壯勇營言啓曰,每歲春秋,園幸居先,則乾犒饋,依例分給事,曾有定式矣。今番園幸時隨駕將校·軍兵乾犒饋,依定式磨鍊分給之意,敢啓。傳曰,知道。
鄭尙愚,以整理所御營廳言啓曰,每歲春秋,若園幸居先,則乾犒饋,依例分給事,前已命下定式矣。今番顯隆園幸行時隨駕駕前別抄及將校·軍兵等處,乾犒饋磨鍊分給之意,敢啓。傳曰,知道。
鄭尙愚,以整理所舟橋司言啓曰,舟橋自今日撤排之意,敢啓。傳曰,知道。
徐有聞,以迎接都監言啓曰,勅使今已渡江,公事郞廳二員,依昨年例,以訓鍊院宣薦官員中判官申惠周,主簿田德顯,竝爲差下,一員闕內南所入直,一員與前差郞廳,闕下輪回,待令書吏一人,亦爲擇定,使之擧行,何如?傳曰,允。
徐有聞,以迎接都監言啓曰,卽接遠接使移文,則勅書一度,詔書一度,謄書上送矣。謹此封入之意,敢啓。傳曰,知道。
徐有聞,以迎接都監言啓曰,三道支勅差使員,今纔一齊報來,故謄書以入之意,敢啓。傳曰,知道。
徐有聞,以迎接都監言啓曰,勅使在館時,館門把守及館內守直·房守房子各差備等,依昨年勅行時釐正名數擧行,別單書入之意,敢啓。傳曰,知道。
徐有聞,以迎接都監言啓曰,勅使入京第三日,大臣有請行茶禮之例,今亦依例備待之意,敢啓。傳曰,知道。
徐有聞,以迎接都監言啓曰,勅使到迎恩門時,自廚院,兩勅前,各以酒肴一盤傳致,而仍傳祗迎之意,通官處勞問後,分給酒肴,而跟役則自都監,略給酒肴,已成近例矣。今番亦依此擧行,何如?傳曰,允。
徐有聞,以迎接都監言啓曰,勅使入京時,城內外街巷屛門及闕內設布帳,每令三軍門,分排爲之矣。今番依此擧行之意,分付各該營門,何如?傳曰,允。
應敎金近淳,校理張至冕,副校理趙得永·金履載,副修撰金熙周·洪樂安等箚曰,伏以我殿下,承皇天之眷毗,受祖宗之默佑,月正元朝,誕降冊儲之命,三加之儀,六禮之聘,次第筮吉,我東方億萬無疆之基,肇自今日,以聖上至誠達孝,當此莫大之慶,宸心益切於孺慕,至情政急於告喜,園寢祗謁之命,乃下於此際,臣等伏覩聖敎,百回莊誦,自不覺感激欽嘆,恭竢淸蹕之穩涉,仰覩聖孝之克伸矣。卽伏見風寒之猝劇,無異嚴冬,雖挾纊於燠室,猶不禁栗烈,矧玆郊原氷雪之中,夜氣陰凝之際,衝冒動駕,實非大聖人保嗇節宣之道,臣民之悶迫,姑不敢言,而亦豈不仰貽殿宮之惟憂乎?第伏念勅奇,尙此遲緩,餘日不至窘束,姑竢風威之少霽,日氣之稍舒,暫退數日,改卜吉辰,實有合於節愼之方,臣等之區區下情,不勝焦慮,玆敢相率聯龥。伏乞亟命有司,退定動駕之期,千萬幸甚,取進止。答曰,省箚具悉矣。
全羅監司趙宗鉉疏批答曰,省疏具悉。卿其勿辭察任,元疏未下。
吏曹參判韓用龜疏批答曰,省疏具悉。卿其勿辭行公,元疏未下。
庚申正月十九日辰時,上御誠正閣。左承旨與館伴入侍時,行左承旨李書九,記事官金啓溫,記注官金景煥,記事官李存秀,館伴金文淳,以次進伏訖。上曰,迎勅習儀,何日爲之乎?文淳曰,例皆前期三日爲之矣。上曰,不必用前例,而再三明間爲之似好,但百官連日勞苦,此爲可悶矣。昔在顯廟·肅廟兩朝,慶禮時皆有意外之勅行,今番亦因慶禮之相値,迎勅擧行,視作餘事,而卿等又皆生疎,各別擧行,然後可無僨誤矣。應行稟定之事,竝皆稟定,可也。文淳曰,昨春迎勅習儀,一依正日例爲之,而出宮二嚴時刻,自政院書付,走馬到迎恩門後,請來官及奏時官,自都監,馳送於弘濟院,還到北作門,行迎勅儀,仍詣闕內,行宣勅儀茶禮儀,而同日仍行西宴廳茶禮儀矣。今亦依此擧行乎?上曰,依爲之。文淳曰,卽見遠接使移文,則沿路城門結綵,竝停免云,外邑旣已不設,則京中宜無異同,一體置之,恐合事宜矣。上曰,依爲之。文淳曰,勅使入闕時及還來館所時,各司下屬,觀光於紅馬木近處,每有雜還之患,故自前以三營門將卒,排立於闕外,禁喧等節,自兵曹專管擧行,今亦依此爲之,而百官出入,昨春則皆從開陽門矣。今番則事勢稍異,入去時則從敦化門,而出來時,皆從金虎門,俾無人馬紛雜之弊,何如?上曰,依爲之。文淳曰,遠接使移文內,禮樂軍樂,陳而不作,入京日,當以吉服行禮云,禮樂雖陳而不作,旣以吉服行禮,則宣勅時,作樂呼嵩等節,當依例擧行,故敢此,仰達矣。上曰,依爲之。文淳曰,昨年勅行時,不爲放砲,以囉鼓代行矣。卽見遠接使移文,則今番勅使,亦不放砲云,入京時依昨春例,以囉鼓代用,而吹鼓手,令訓局定送事,分付,何如?上曰,依爲之。文淳曰,勅使入京後茶禮,以別茶禮爲之事,已有大臣筵稟矣。元茶禮則例以武臣跪捧,別茶禮則器數倍多,故或以饌案床代用,今番則何以爲之乎?上曰,然則不必爲別茶禮矣。文淳曰,勅使入京日,自弘濟院,至迎恩門,主管無人,防護禁雜人等節,未免疎虞,摠戎廳旣管漢北門近處,御營廳當爲後廂,故自兩營,除出略干校卒,嚴飭禁雜,旣有已行之例矣。今番依此擧行之意,分付各該營,何如?上曰,依爲之。竝出擧條上曰,贈給則果以一切勿贈爲定乎?書九曰,領相之意,亦以爲斷然不可贈,至於求請物種,亦不可給云矣。上曰,然矣。雖迫不得已而贈之,皆當折銀,亦不可不一番移咨矣。儐臣之意,則似以贈給爲是,而其在忠信篤敬之義,決不可遽然爲之矣。至於求請之如匹縷緋之屬,若是渠輩之所出給者,則許副其願,而否則亦切勿許給之意,申申於兩道道臣,可也。命館伴先退。上曰,軍士房承旨入侍。出榻敎賤臣承命出傳,左副承旨鄭尙愚進伏。上曰,昨日宣傳官事,旣已査實耶?尙愚曰,問于啓螺宣傳官處,則伊時以限崇禮門前進有下敎,故未及周思,仍爲前進,以至後局之不繼云矣。上曰,限崇禮門云云之說,全失下敎本意,若以限闕門前進有下敎,則亦將不顧尾局,直爲前進乎?卽令該曹,更査草記,而該宣傳官沈豐祖,爲先嚴囚龍虎營事,分付。大抵近來紀綱邊,壞損無餘,雖以還宮伊日言之,雜人充滿於駕路,而祗迎班行之從間道,欲先抽歸者,至敢戛過於衛內咫尺,而承旨亦無一言致察者何也?每於事過之後,仍復掩置,故紀綱愈不立,而政院若先糾察檢飭於此等處,則亦豈至似此紊亂乎?尙愚曰,臣於伊日衛內果見之,而不能董飭之罪,極爲惶悚矣。書九曰,昨日始興晝停所回鑾時,壯勇營步軍陣,初入於攔後尾局,而旋卽退出,如是者再,行陣之法,何等嚴重,而莫知信地,乍進乍退,誠極可駭,追聞事實,亦由於宣傳官之不善擧行而然云,該營大將,從重推考,領軍將官及當該宣傳官,所當重勘,而本院請推之外,無他可施之罰,何以爲之乎?上曰,依爲之。領軍將官汰去,當該宣傳官李東善,所謂防禦使履歷之籤,分付該曹,撦之,可也。出擧條尙愚曰,園幸整理使,自吏曹啓下,而有還宮後減下之命矣。陵幸時,戶曹判書,以整理使啓下,而減下時,原無減下單子,依此例爲之似好,故敢此,仰達矣。上曰,依爲之。出擧條仍命退,承史以次退出。
庚申正月十九日午時,上御便殿。禮房承旨入侍時,右副承旨徐有聞,記事官金啓溫,記注官金景煥,記事官李存秀,檢校直提學李晩秀,檢校直閣沈象奎,以次進伏訖。命書傳敎曰,明日當由逌瞻門,展拜景慕宮,仍留齋所,過再明後還宮,該房知悉,出宮時刻,待下敎爲之。仍敎晩秀曰,元朝以後,無非徹夜之日,以予今日之孺慕,固不得不然,而此際以勅奇事,不得不添予酬應,外人則必以予之酬應爲悶,而予則因此酬應,反以爲寓心之一道矣。顯·肅兩朝大禮時,皆有意外頒詔之勅,而今番之有此勅行,亦若有不偶然者矣。晩秀曰,園幸勞動之餘,又有此動駕經宿之命,下情不勝仰慮萬萬矣。仍命有聞·象奎,分書上言判付訖。命退,諸臣以次退出。
上在景慕宮。停常參·經筵。
大駕詣景慕宮,展拜罷入齋室後,內閣·政院·玉堂·藥房口傳問安。答曰,知道。
趙弘鎭啓曰,行大司憲宋煥箕,持平康聖翊·朴在冀在外,執義曺允遂,掌令金履喬呈辭,掌令朴鍾淳未肅拜,監察茶時之意,敢啓。傳曰,知道。
鄭尙愚啓曰,備邊司郞廳來言,今日賓廳日次,而景慕宮展拜相値,不得來會云矣,敢啓。傳曰,知道。
傳于徐有聞曰,禮房承旨入侍。
傳于鄭尙愚曰,侍衛軍兵毛具。
藥房口傳啓曰,臣等於園寢展拜之時,伏覩我殿下聖慕無涯,明發崇朝,任情過度,不顧玉體之受損,伊時憂遑罔措之狀,尙覺焦心,而回鑾曾未數日,又有閟宮經宿之命,此時孝思,尤當萬倍,臣等之所萬萬悶迫者,不但在於雪後寒宵移次齋殿之爲有妨於節宣也。區區下忱,實難按住,玆敢冒昧齊龥。伏乞亟寢經宿之命,明日行禮,仍卽還宮,千萬顒祝,惶恐敢啓。答曰,退去。
藥房口傳再啓曰,臣等冒控微誠,顒竢兪音,伏奉批旨,有退去之命,臣等尤不勝萬萬焦悶之至,以無窮之聖慕,當陡緊之寒威,齋殿徹宵,受損必多,群情雖不足恤,豈不仰體我殿宮惟憂之念乎?憂迫之極,敢此申龥。伏乞展拜之命,退以明日,千萬懇祝,惶恐敢啓。答曰,退去。
藥房口傳三啓曰,明日行禮,卽我聖上不匱之孝思,臣等雖急於保護,何敢屢煩瀆擾,而竊伏念展拜,與親享有異,雖不經宿,伸慕則同,何必仰貽殿宮之念,俯違群下之情,當此雪寒,徹宵齋殿乎?再啓雖徹,一兪終靳,焦迫之至,更此仰龥。伏乞少回聖衷,展拜之命,退以明日,千萬至祝,惶恐敢啓。答曰,轎前入侍,宜矣。
禮曹,今此王世子冠禮冊禮時,社稷·宗廟·永寧殿·景慕宮告由祭吉日,令日官推擇,則今正月二十五日爲吉云,以此日設行,何如?判付啓,依此施行爲有矣,景慕宮告由當親行,而日字待下敎爲旀,儀節則親享,例用大享例,而今番用朔望親祭時乙卯年已行之例,爲之爲良如敎。
吏曹口傳政事,以徐邁修爲分內醫院提調。
傳于徐有聞曰,卿之幡然,日勞跂予,而史官反命,槪聞遐心莫回,顧予勉卿而膺之,卿果認予以例召例諭而然乎?新選兩坊諸僚,姑未出肅就直,兼爲須卿來儀,見今吉日在邇,卿之膺命,樓指而待之,以卿延頸之誠,豈竢駕屨?況予所召之禮,卽先王之禮也。卿所叨之職,卽先正之職也。天棐忱辭,其考我民,予不于前寧人圖功而攸修,卿不于昔先祖貽謀而明徵,則其可聰聽祖考之彝訓乎?到今不須多誥,躬以迎之,欲講干旄之故事,先將此意,遣亞卿往宣于宋贊善,與之偕來,造朝日字,先爲狀聞。仍傳曰,敦諭亞卿,工曹參判進去。
工曹參判前望單子入之,李翊模落點。
兵曹口傳政事,護軍徐榮輔。
閔台爀啓曰,贊善李城輔處上疏批答,承旨傳諭,期於偕來事,命下矣。何承旨進去乎?敢稟。傳曰,兼贊善雖是正卿,此儒賢則亞卿之致,傳諭以承旨使之進去矣。更思春曹佐貳,比近侍愈勝,以禮曹參議,卽爲進去事,分付。
傳于李書九曰,在外禮曹參議許遞,前望單子入之,待下批牌招察任。
禮曹參議前望單子入之,李魯春落點。
禮曹啓目,進賀兼謝恩使拜表吉日,今正月二十七日辰時,方物封裹,同月二十四日推擇,何如?判付啓,依允。
徐有聞,以承文院都提調意啓曰,勅使禮物,俟該國遇有喜慶事件,敬遵高宗純皇帝諭旨辦理事,上諭咨一道,頒詔時賜緞知委,咨一道通官差送,咨一道自禮部出來矣。上諭咨則以承領之意,撰出回咨,順付於今番使行,旣有賜緞,則不可無謝恩,以無方物一起擧行,而進賀方物入送緣由咨文,依近例,令文任撰出,同爲順付之意,分付該曹該院,何如?傳曰,允。
鄭尙愚,以兵曹言啓曰,在前迎勅習儀時,挾輦軍四十名,禁軍入直外,全數磨鍊,前後廂軍兵,三百名或二百名擧行,而昨春則以三百名爲之矣。今番則何以爲之乎?敢稟。傳曰,二百名爲之,可也。
鄭尙愚,以兵曹言啓曰,在前勅使傳語軍一百名習儀時,四十名,例以禁·御兩營鄕軍,輪回磨鍊矣。今番則禁衛營爲當次,而鄕軍停番,令御營廳擧行,何如?傳曰,令禁衛營擧行,可也。
鄭尙愚,以兵曹言啓曰,今此迎勅動駕時,隨駕軍兵及慕華館環衛軍兵,當爲磨鍊,而取考謄錄,則在前訓局軍兵,全數隨駕,禁·御兩營軍兵,慕華館環衛,而待標信罷陣,昨春壯勇營馬軍二哨,鄕軍三哨,先廂尾局作行,訓局步軍七哨,馬兵五哨隨駕,三營及龍虎營·摠戎廳餘軍,禁衛大將都領,先詣慕華館,列立環衛,禁軍連以入直外全數磨鍊,留營留陣斥堠伏兵置之,今番則何營軍兵隨駕,何營軍兵留陣,禁軍及馬步軍,以幾番幾哨磨鍊,餘軍留營,何以爲之乎?敢稟。傳曰,壯營馬軍二哨,步軍六哨爲先廂,訓局馬軍五哨,禁御騎士各一番,步軍八哨亦爲先廂,御將率鄕軍二哨爲後廂,其餘各營軍,禁將都領,環衛於郊館,禁軍則全數侍衛,留營留陣斥堠伏兵,置之,可也。
鄭尙愚,以兵曹言啓曰,在前迎勅動駕時,先廂馬軍,京營庫前路落後,先爲稟旨罷送,昨春則先爲進陣於闕門外信地,除標信罷送矣。今亦依此磨鍊,何如?傳曰,此草記豈當乎?捧納承旨推考,可也。
鄭尙愚,以兵曹言啓曰,在前迎勅時,三營入直馬軍,各留二名除出,殿門及進善門把守,扈衛軍官六十名及標下軍,別將與所任軍官率領,各門分把,道路左右屛門把卒,除器械排立,嚴禁雜人,而本曹及三營別定校卒,另加申飭矣。今亦依此擧行,何如?傳曰,允。
鄭尙愚,以備邊司言啓曰,昨年諸道堤堰防垘修築形止,發遣備郞,先就兩湖,抽栍摘奸矣。取見其手本,則洪州·合德堤築旣完實,疏亦深廣,順天則新築兩洑,而蒙利田畓,合爲七百餘石落,羅州則堤堰疏築,可謂一道之最,和順則當年蒙利,比前倍穫,而如金堤·咸平·茂長·扶安·舒川等邑,最多不勤,其外務安·萬頃·礪山·全州·南原·谷城·南平·靈光·興德·古阜·高敞·臨陂·咸悅·龍安·保寧·韓山·林川·平澤·禮山·藍浦·庇仁·鴻山·扶餘·公州·天安·稷山等邑,別無優劣之可言,堤堰申飭,何歲無之,而至於昨年,非比常例。且以歲以爲課之意,申明曉飭,則羅州牧使任焴,順天前府使李東埴,和順縣監朴右源,洪州前牧使金履鎬之殫心擧行,可期實效者,雖甚嘉尙,金堤等五邑之最爲不勤,誠極可駭,數遞之弊,有不可顧,各該守令,所當竝請拿問,繩以重律,而東作不遠。且念使罪,或勝於使功,爲先使之戴罪察任,以爲更考今年擧行而處之,大抵憚目前之勞,忘日後之逸,民之常情,而蓋聞堤堰之政,五年用力,可食十年之效,是則服五年之勞,享十年之逸,其在愛之能勿勞之義,豈可試之一年而止乎?雖然事有緩急,役有緊歇,必擇其各其境內最要之處,專意致力,然後其餘等棄之地,亦可商度漸治,而觀於摘奸手本,則爲遮耳目,泛治無實者,間多有之,如此則雖年年疏築,安有成效乎?非不知摘奸之亦有其弊,而今年秋成後,又不可不另行糾察,以懲終始不勤之守令,分付三南道臣,依昨年例,春秋堤堰洑修築及新作洑處,枚報本司,以爲憑處之地,雖以三南之最多堤堰,有此別飭之請,而外此諸道,亦不可不以時摘奸,一體嚴飭,何如?傳曰,允。凡事旣發令,則當責永久遵行之實效,況以農政綸音,申諭懇摯,其中疏堰貯水,卽勸飭中一事,所謂備郞摘奸手本之曰勤曰慢,固不足取信,而亦必不至於太相反,羅州等五倅,先給內下弓一張,其中有罪名者,弓代蕩滌敍用,至於金堤等五倅之不勤,誠可駭,金堤赴任屬耳勿論,咸平縣監申溆,茂長縣監李儒修,扶安縣監趙萬元,舒川郡守李儒燁等不勤形止,令道臣另査,果如手本與否,分等區別狀聞,則當有處分,以此嚴飭,來頭勸飭,惟在道伯,道有道伯,不能悉心擧行,其可乎?
鄭尙愚,以備邊司言啓曰,頃因黃海監司朴基正狀啓,支勅事出待黃州牧委折首實登聞事,傳曰,問禮官,辭陛時筵敎,不爲知委者,豈成說,當該問禮官,爲先推考,雖以道臣言之,豈待問禮官之言乎?除弊之飭敎何如,則何敢援引不當援引之謬例?亦爲推考,此後勅行到站,臨時進去事,更令廟堂嚴飭,出站各邑,亦用此例,今番雖因特敎,道臣自持飯,而儐使·道臣外,三道列邑支供之類,廟堂關問,指一除減草記事,命下矣。依下敎,關問京畿兩西矣,三道所報,今纔齊到,而京畿則遠接使·伴送使·問禮官·問安中使·別問安使·迎慰等使及譯官小通事之不得不自各邑支供者外,如道內守令之借銜進去者,亦皆私持馬自持飯,人馬數爻,極其簡略,海西則今番別加裁減,人夫減爲十六員名,驛刷馬減爲十五匹,道臣一行,又爲自持飯,則更無存減之可論,關西則定例所載中不得不應備人員外,竝爲除減,支供亦無過數器爲辭,而除減之數,雖不懸錄,以成冊所載之數按閱,則果無更加除減者,竝爲依此施行,勅行下去時,照此爲例之意分付,自本道所減之數,使之追後枚報,如可仍減,則永爲除減,仍爲釐正於定例,何如?傳曰,允。
鄭尙愚,以備邊司言啓曰,卽見摠戎使申大謙,水原留守徐有隣,江華留守洪明浩,開城留守金勉柱,廣州留守金思穆,統禦使李文爀,永宗防禦使李周爀,江原監司南公轍,統制使任嵂,慶尙左兵使李普漢,右兵使李栢然,全羅兵使沈鑏,忠淸兵使鄭忠達,平安兵使李儒敬,黃海兵使鄭學畊,南兵使崔景岳,北兵使李潤謙春操取稟狀啓,則以爲今春水陸操·合操·巡操·城操·面操·長樂衛合操及巡歷巡點未行操處官鎭門聚點,何以爲之事,請令廟堂,稟旨分付,勸別武都試,依例設行爲辭矣。昨年年事,雖曰稍登,三南則民力未蘇,京畿兩西,則勅行及使行連續,水陸操·合操·巡操·城操·面操及巡歷巡點竝停止,關東北關兩道,使之設行,勸別武都試,亦令擧行,而京畿兩西官鎭門聚點,亦妨民事,一體置之,其他停操及未行操處官鎭門聚點,依例擧行,三南堤洑修築處之除其坐作,仍行聚點於役處,不害爲簡便之道,依昨秋例爲之之意,分付,何如?傳曰,允。北關關東,亦爲停操,可也。
鄭尙愚,以訓鍊都監言啓曰,今正月二十日景慕宮展拜時,因兵曹節目,西營軍十名,軍餉色軍二十名除出,北營入直千摠鄭彦衡率領,挾輦侍衛,金虎軍一百名,哨官朴致儉,北營標下軍四名,竝爲出付,都領營門,西營軍二十名,哨官李寅範率領,宮大門外把守,北營標下軍十名,出付禁軍番將處,金虎門軍出用,代以西營軍十名代直,還宮後各還直所,而竝待標信擧行之意,敢啓。傳曰,知道。夜漏將半,環衛軍兵之露處經宿可悶,弘化門入直軍三十名,爲挾輦軍,御營廳新營入直堂上將官率領替代,集春營東營軍各四十名,御營新營軍三十名,亦爲替代,禁軍二十人替代,而陣上標下軍,依此例替代事,分付御將,可也。
鄭尙愚,以摠戎廳言啓曰,因迎接都監移文,今此勅行迎送時,都監堂上前排,巡視旗手二雙,令旗手五雙,軍牢七雙,燈籠手一雙,隨率軍五雙,自本廳別定次知敎鍊官,自習儀日爲始,依例領送之意,敢啓。傳曰,知道。
趙弘鎭,以義禁府言啓曰,時囚罪人李夢龍,考律先放送後,草記事,命下矣。李夢龍黃海監司朴基正狀啓內,驛馬濫騎之弊,前後關飭,不啻申複,而今此金郊前察訪李夢龍,以遞歸之官,濫把之數,至於六匹之多,論其所犯,極爲痛駭,罪狀令攸司稟處,罪取考律文,則大典通編禁制條有曰,驛馬加數者,杖一百徒三年,推斷條有曰,犯私罪,杖一百以上決杖,告身盡行追奪,雜令條有曰,王府決杖者,代以金贖矣。李夢龍,杖一百收贖,告身盡行追奪,江原道杆城郡淸澗驛,徒三年定配,而以狀啓內辭意具罪目,依例發遣府羅將,押送配所,何如?傳曰,允。如有功議,各減一等,定配收贖,可也。
刑曹啓目,衛外擊錚人韓得哲取招云云。所供如此,上裁,何如?判付啓,俾卽公決,無若海西李允鼎訟理之更爲煩徹事,嚴飭道臣爲良如敎。又啓目,衛外擊錚人李祉鉉取招云云。所供如此,上裁,何如?判付啓,俾卽公決,無若海西李允鼎訟理之更爲煩徹事,嚴飭道臣爲良如敎。又啓目,衛外擊錚人李允鼎取招云云。所供如此,上裁何如?判付啓,近來訟理,不卽決折,以致屢徹營邑事,寧不痛駭?卿等爲先以此意,嚴飭該道臣,更或如前之爲,則自道伯,焉逭重勘爲良如敎。又啓目,衛外擊錚人朴孝白取招云云。所供如此,上裁,何如?判付啓,俾卽公決,無若海西李允鼎訟理之更爲煩徹事,嚴飭分付道臣爲良如敎。又啓目,衛外擊錚人金啓祿取招云云。所供如此,上裁,何如?判付啓,俾卽公決,無若海西李允鼎訟理之更爲煩徹事,嚴飭道臣爲良如敎。又啓目,衛外擊錚人奴用男取招云云。所供如此,上裁,何如?判付啓,査問本道,論理回啓爲良如敎。
贊善李城輔疏曰,伏以皇穹默佑,錫我元良,姿挺聖哲,學就高明,祖宗眷顧之深,神人依戴之切,今已十有一年矣。乃以宣冊彝典,爰選吉日,將擧縟儀,貳極定位,爲太平萬世之基,而三加之制,冕迎之禮,亦有成命,方此竝行,上以承殿宮之嘉悅,下以臨億兆之蹈舞,實是宗社無疆之景福也。臣名係勸講之聯,跡阻呼嵩之列,瞻望瑞雲,不勝犬馬之忱,忽於夢寐之外,新除特降,畀之以輔翼之重任,邇列遠臨,侈之以招徠之異數,旣命馹召,再宣敦諭,仰遵三朝之懿範,俯引諸賢之美規,德意藹然,盈溢累幅,委曲勤懇,靡不用極,臣雙擎九頓,祗奉隆恩之餘,惝怳震慄,五情失守,不知措躬之所。竊伏念睿學成就,專在書筵,而臣之所叨職名,又是在昔盛際,爲儒賢創設之極選也。古之宿德峻望,居在近郊,而國有慶禮之時,亦多逡巡而不敢進,如臣之千萬無似,不宜濫叨匪據,屑屑往來,卽一世之公議也。又復貪榮要寵,有命輒膺,貽辱朝廷,取笑士林,則豈不有違於我殿下陶鎔作成之至意哉?然臣之前後所被天地之恩,雨露之澤,聖聰如或記念,則螻蟻衷曲,庶幾俯燭矣。況於年前,獲陪胄筵,恭瞻溫文之玉質,竊聽洪亮之英音,自幸世臣延頸之忱,從此少伸,而退伏壠畝,戀慕益切,玆當邦慶鼎至之日,又承如此恩綸,若無大段情病,而不思蠢動,則是無一分人理也,無一分臣道也。雖蒙聖度寬大,不加威罰,爲臣子而負此重戾,將何以自立於天壤間哉?實欲竭蹶奔趨,以參大禮,而風漸宿症,近益沈痼,神識全迷,聾瞶特甚,重添關格,兩朔彌留,屢致昏窒,殘喘奄奄,以此病狀,末由承膺,違慢之辜,一至於此,但恭竢嚴章之施而已,神思迷錯,不能治疏,今始控龥,尤增罪戾。伏乞聖明,俯垂諒察,亟命遞臣職任,仍治臣罪,以肅朝綱,公私幸甚,臣無任云云。答曰,省疏具悉卿懇。兼贊善敦諭,纔宣於史官之回,而卿之巽牘又上,諒予陸陸不足以致賢者,予固自反而靦也,雖卿不肯顧予,當胄筵初開之日,筮場駒之咏而責銅龍之儀,以情以禮,以義以誠,恐不待予言而出也。山林去就,固非人人所可蠡測,而予曰,當來矣,卿大夫曰當來矣,凡厥庶民蚩蚩,亦曰當來矣,是謂大同,可進則進,躬迎二字。予於卿亦云,不審卿何以處之,卿須卽日登程,用副如渴之望。仍傳曰,此批答,承旨傳諭,期於偕來,先以造朝日字,卽爲登聞。
兵曹判書趙鎭寬疏曰,伏以園寢祗謁,聖孝伸慕,鑾蹕穩旋,玉候膺休,臣民慶忭,曷有其極?仍伏念臣於陪班歸來,省視老母病狀,則前患感嗽之症,一陪添劇,虛汗逬流,眞元大脫,氣息綿綴,貼席呻痛,夜來諸症,轉益沈苦,臣方左右扶將,實無頃刻離捨之勢,而今當閟宮展拜,乘輿已駕,以臣情私,末由陪衛,此時本兵,不宜暫曠。伏乞聖明,俯賜諒察,亟解臣所帶中權之任,俾臣得以安意救護,公私兩全,千萬幸甚,臣無任云云。答曰,省疏具悉。令次堂別侍衛。
應敎金近淳,副應敎尹序東,校理張至冕,副校理趙得永·金履載,副修撰金熙周·洪樂安等箚曰,伏以今玆閟宮經宿之命,實仰大聖人出天之孝,不匱之思,當此時逢此日,按抑不得,以爲瞻依陪過之地,爲今日臣子者,夫孰不仰體聖念,而第伏念,日昨園幸之時,聖孝之拚慕無涯,乃至於任情過節,伊時群情,已不勝萬萬焦迫,而回鑾不過數日,雪寒去益斗緊,移蹕勞動,經宵齋殿,明發永慕之際,玉體之受損,尤當如何,區區下情,實不能自已,玆敢相率仰龥。伏乞仰遵殿宮止慈之念,俯諒臣民憂迫之情,亟寢成命,退行於明日,仍爲當日回蹕,俾軫保嗇之方,千萬至祝,取進止。答曰,省箚具悉。明日何日?先一日留宿齋殿,過明日欲於再明日還宮,以爲一分伸誠展慕之道,而雪寒若此,所以只令入直人從往者也。
庚申正月二十日辰時,上御便殿。禮房承旨入侍時,右副承旨徐有聞,記事官洪奭周,記注官承膺祚,記事官李存秀,檢校提學鄭民始,檢校直提學李晩秀,原任直閣金祖淳,檢校直閣沈象奎,以次進伏訖。民始奉進冠禮時所用冠笏諸具,上覽訖敎曰,今番慶禮之不欲備儀,一則體先朝省約之念也,一則寓小子孺慕之懷也。以予異於人之情事,當此時行此禮,將何以若例臨殿宣冊而受賀乎?況昔世宗大王,實基我東方太平萬世之業,而若稽授受之際,大寶猶不親傳,重熙累洽,坐享昇平,莫如我顯廟盛際,而顯廟之冊儲也,賀儀猶且權停,此豈非予小子所當仰述處乎?先朝於予小子,眷愛之念,靡不用極,而凡係儀文間事,一從省約,蓋其祈永命享多福之本,亶在於是,今番命賓傳冊之節,皆不親臨,陳賀亦以權停禮爲之,而雖至儀章凡事,皆約之又約,切勿有一毫侈大之意,卿等須宜體悉也。仍敎曰,予之冠禮時,有所用蜜花纓子,制樣雖小,蓋取其儉,而慈宮親自封置,標其年條,至今標識宛然,今番亦欲用之矣。仍頒示諸臣,使之奉玩。晩秀曰,定字吉日,雖伏承更待下敎之命,而事係至重,敢此更達矣。上曰,命名定字,當於同日爲之,而予不敢自專,欲於太廟告由之日,召見諸臣下敎矣。命書榻敎曰,今日隨駕,御營大將爲之,軍兵皆依筵敎爲之,出番軍校,雖一名待令,致有現發,則該將臣重勘。仍敎曰,下隷及軍兵,皆只以入直擧行,而定數外,雖一名,不得濫入之意,分付御將,而兵判處,一體知委也。仍命退,諸臣以次退出。
庚申正月二十日未時,上詣景慕宮。擧動入侍時,行都承旨閔台爀,行左承旨李書九,行右承旨李益運,左副承旨鄭尙愚,右副承旨徐有聞,記事官洪奭周·金啓溫,記注官承膺祚,記事官李存秀,檢校提學鄭民始,檢校直提學李晩秀,檢校直閣徐榮輔·沈象奎,直閣金近淳,以次侍立。通禮跪啓外辦,上具翼善冠·衮龍袍,乘輿出交泰門,藥房都提調李時秀,提調李秉鼎,進前問候。上曰,一樣矣。仍由永淸門,出明政門·弘化門,入逌瞻門·日瞻門,至宮大門外,降輿詣板位,行再拜禮,仍詣廟內奉審訖,御齋室。命書九入侍。敎曰,懷德進去之史官,纔已復命,而頃有私書往復之敎矣,所答何如耶?書九曰,一向有逡巡之意,引疾爲言矣。上曰,今若待其疏本之上來,則勢將遲滯,今日內當書下敦諭,更送亞卿,而亞卿中,似無無故者矣。仍命書榻敎曰,閣番相妨,檢校直閣徐榮輔本職許遞,前望單子入之,待下批牌招察任。仍敎曰,工參待點下,使之卽爲入來也。命益運入侍。敎曰,各道加資成冊,果爲詳考乎?益運曰,謹依下敎,取考各道歲首應資老人啓本與歲饌成冊,則全羅道長興之尹德夏,則以昨年八十九歲,入於應資秩,龍潭之金世萬,則以昨年九十九歲,只入於歲饌成冊,而不入於應資秩,事甚斑駁,令該曹,關問委折,一體加資似好,故敢此,仰達矣。上曰,爲先加資,口傳下批,成送有旨,俾卽傳致,可也。出擧條益運曰,甲寅推恩時,準百歲老人,無論士庶,直超崇政,假以樞銜,使之追榮,仍令定式,而諸道擧行,率多參差,當年準百歲人,則依例啓聞加資,而旣過百歲,則雖至百四五歲,諉以過時,仍不擧論,尙在於嘉善資憲之階,雖以今年歲饌成冊見之,過百歲者,西北湖南三道,合爲十六人之多,有違當初定式之意,亦令該曹,關問該道,使之詳査報來後,一體下批,恐合事宜,故敢此,仰達矣。上曰,老人之事,何可遲滯?依定式加資口傳下批,成送有旨於道臣,使卽頒給,此後此等年歲,若或見漏於應資,道守臣難免其責,令該曹嚴飭,可也。出擧條上曰,百歲老人與其餘老人之應爲加資者,致此見漏,所謂該曹該道,一未致察,今因詢問,始爲査出,豈不有關國綱乎?此後歲饌公事來到後,與應資別單,該房相準啓稟,亦令該曹更考,若或更如今番之不察,則論理草記,以此傳敎,書付院壁,可也。命退,諸臣以次權退。
上在昌德宮。停常參·經筵。
辰時日有兩珥。
大殿,內閣·政院·玉堂·藥房·朝廷二品以上·六曹堂上大司諫口傳問安。答曰,知道。還宮後,內閣·政院·玉堂·藥房口傳問安。答曰,知道。大殿,內閣·政院·玉堂·藥房口傳夕問安。答曰,勿爲問安。王大妃殿·惠慶宮·中宮殿,內閣·政院·玉堂·藥房口傳夕問安。答曰,知道。
趙弘鎭啓曰,行大司憲宋煥箕,持平康聖翊·朴在冀在外,執義曺允遂,掌令金履喬呈辭,掌令朴鍾淳未肅拜,監察茶時之意,敢啓。傳曰,知道。
藥房口傳啓曰,臣等俄於展拜時,伏見聖候之大段添損,連進蘇合丸正氣散,下情萬萬焦迫,詣閤齊龥。伏乞亟許臣等率諸御醫入侍,詳察聖候,議定繼進之劑,千萬顒祝,惶恐敢啓。答曰,知道。待少間當見之矣。
閔台爀啓曰,諸承旨衷情,萬萬焦迫,來詣閤外,請對矣,傳曰,退去。
徐有聞啓曰,時原任閣臣,爲承候來待矣。傳曰,退去。
徐有聞啓曰,諸大臣爲承候,請對矣。傳曰,待氣稍降,當引見矣。
徐有聞啓曰,諸玉堂有稟達事,請對矣。傳曰,退去。
閔台爀啓曰,諸承旨下情,轉益焦迫,更爲冒萬死,求對矣。傳曰,退去。
徐有聞啓曰,時原任閣臣,雖伏奉退去之命,而衷情轉益焦迫,不可一刻按住,冒萬死更爲請對矣。傳曰,退去。
徐有聞啓曰,諸大臣雖伏奉待氣稍降引見之命,而日勢向晩,不勝焦迫,更爲請對矣。傳曰,姑待之。
徐有聞啓曰,諸玉堂雖伏承退去之命,而衷情轉益焦迫,冒萬死更爲求對矣。傳曰,退去。
徐有聞啓曰,藥房三提調,持湯劑來待矣。傳曰,湯劑入之。
徐有聞啓曰,諸大臣·諸閣臣·諸承旨·諸玉堂,隨藥房諸臣,入來齋殿之庭,冒死求對矣。傳曰,退去。
徐有聞啓曰,諸大臣衷情,轉益焦迫,率二品以上,更爲來伏齋殿之庭,冒萬死求對矣。傳曰,退去。
議政府領議政李秉模,左議政沈煥之,右議政李時秀,率百官庭請啓曰,殿下今日之聖慕,臣等亦非木石,豈敢不仰體,而聖候諸節,萬萬焦迫,湯劑連進,尙未承回鑾之命,臣等庭龥,安得少緩乎?情急者言不暇長。伏乞亟下還宮之敎,千萬顒祝,惶恐敢啓。答曰,卿等退,俟之,則當引接矣。
庭請再啓曰,臣等冒罪庭龥,顒竢回鑾之命,及奉批旨,以卿等退俟之則當引接爲敎,臣等之請對,只俟回鑾之命而已,則雖不借方寸之地,回鑾有命,則臣等不期退而自退。伏乞聖明,亟降回鑾之命,千萬懇祝,惶恐敢啓。答曰,來此時從衛省略,予意可知,則如此風寒,卿等之久坐冷地,非省衛來此之意,卽爲退去,則當勉屈初志,欲爲還宮,如是下敎,而又何可相持?姑先退待,可也。
徐有聞啓曰,藥房三提調,爲承候請對矣。傳曰,還內之後,又何留在閤外乎?卽爲退去。
徐有聞啓曰,時原任閣臣,爲承候請對矣。傳曰,今旣還內,欲爲休憩,卿等退去。
徐有聞啓曰,諸大臣,爲承候請對矣。傳曰,藥院之批言之,卽爲退去。
藥房口傳啓曰,臣等於萬萬焦遑之際,何幸勉循群情?淸蹕已回,而當此聖候靜攝之時,議定繼進湯劑,不容少緩,玆敢相率仰龥。伏乞暫許臣等率諸醫入侍,詳察聖候,議定繼進之劑,千萬伏祝,惶恐敢啓。答曰,知道。正氣散一貼,更爲煎入後,卿等退去。
傳于李書九曰,左承旨爲吏房,右承旨爲推考房。
藥房口傳再啓曰,臣等卽伏聞入侍醫官之言,聖候諸節,比朝無減,繼以有正氣散一貼更爲加減以入之命,依下敎今方煎入,而日勢已至向晩,膈候猶未差勝,下情誠不勝萬萬焦迫罔措之至,此時承候,不容少緩。伏乞亟命臣等率諸御醫入侍,詳察聖候,議定繼進湯劑,仍許臣等與諸醫入直本院,以爲隨時診察監煎之地,千萬顒祝,惶恐敢啓。答曰,知道。今夜若穩攝,自可降氣,切勿直宿,宜矣。
吏曹口傳政事,內贍直長申滃,軍資直長辛景愈相換,內贍奉事尹彝鉉,長興奉事李儒文相換。
以廣州留守金思穆狀啓,園幸時隨駕校卒,試射放後,得中人姓名後錄馳啓事,傳于鄭尙愚曰,依此施賞事,回諭。
以廣州留守金思穆狀啓,園幸時隨駕校吏中十次以上者後錄馳啓事,傳于鄭尙愚曰,帖加成給,下批後,成送有旨。
以慶尙監司申耆狀啓,善山府使朴命燮,不待許由,擅離上京,爲先罷黜事,傳于李書九曰,訟民嚴治云,則爲官長者,豈可以此,引義決遞乎?狀啓還下送,使之明日下送草記。
徐有聞,以奎章閣守宮檢校直提學意啓曰,夜間閣內諸處,無事之意,敢啓。傳曰,知道。
鄭尙愚,以茶禮廳都提調·檢擧提調意啓曰,今月二十二日,仁政殿迎勅茶禮習儀後,西宴廳茶禮習儀,仍爲設行於館所之意,敢啓。傳曰,知道。
李書九,以吏曹言啓曰,因西部前同知洪復浩上言,其父故承旨亮輔,曾拜同知,今無可贈之職,考例移贈於其生父故郡守尙輔事,有詳考草記之命矣。從前出繼人之職當追榮者,更無可贈於其所後家,則移贈本生家,其例雖多,而每因特敎,或因筵稟後,始爲許施,則事係特恩,臣曹有不敢循例請施,上裁,何如?傳曰,許施,可也。
李書九,以吏曹言啓曰,因忠淸道木川幼學尹燧上言,其父元柱,肆於乙卯偕老之陞資也,幸承僉樞之寵錫,而年今八十歲,未登歲抄之錄啓,更加一資事,有如是望僉知,則可謂朝官年八十,卽爲草記之命矣。詳考兵曹節目,則尹元柱之未經擬望僉樞的實,不可援朝官年八十陞資之例,上言內辭緣,勿施,何如?傳曰,若是士族,則不入於望僉知,必有向隅之歎,依望僉知例,加資,可也。
李書九,以吏曹言啓曰,因京畿幼學李熙春上言,其父哲相,甲寅春,以偕老,加資僉樞,今年恰滿八十,至今偕老,而見漏於歲抄營邑之報,依例陞資事,有詳考草記之命矣。詳考兵曹政目,則李哲相,未經擬望僉樞的實,則見漏於歲首朝官年八十抄啓中,格例卽然,而今此呼龥,極涉猥越,上言內辭緣,勿施,何如?傳曰,若是士族,則見漏可矜,依願施行,可也。
李書九,以吏曹言啓曰,因南部幼學尹勉績上言,其父幼學燮彦,頃當乙卯之大慶,未霑一視之恩,年今八十有五,願蒙恩資事,有詳考之命矣。甲寅春優老之恩,士庶年八十者,擧蒙錫類之盛典,而今此燮彦,則以七十九歲,未蒙恩典,有此呼龥,極涉猥屑,而今年旣過八十,依法典,郞階成給,何如?傳曰,允。
李書九,以吏曹言啓曰,因京畿龍仁幼學金夢日,抱川幼學趙藼·金勉容等上言,夢日之父通德郞磶,年今八十二歲,藼之父通德郞守寬,年今八十歲,勉容之父幼學錫弼,年今八十四歲,俱願蒙加資之典事,有詳考草記之命矣。年八十以上,除一階元有階者,加一階事,載在法典,金磶·趙守寬,則竝依法典加一階,金錫弼,則依法典,郞階成給,何如?傳曰,允。
李書九,以吏曹言啓曰,因忠淸道忠州幼學李聞德,全羅道靈光幼學金命哲等上言,聞德之父世延,甲寅春,以偕老,陞資僉樞,今年爲八十歲,命哲之父振雲,甲寅春,以偕老陞資,今年爲九十歲,俱願蒙加資之典事,有詳考草記之命矣。詳考兵曹政目,則李世延之擬除僉知的實,當以朝官年八十,入於歲首抄啓中。且士庶年九十者,亦於歲首,抄啓加資,旣有定式,則今此兩人之見漏於今年應老人抄啓者,事甚疎漏,其委折査問於各該道臣處,使之從實報來後稟處,何如?傳曰,當該道臣推考,兩老加資,今日草記批下者,皆卽口傳下批,可也。
閔台爀,以戶曹言啓曰,京畿積城縣居幼學崔國煥上言內,以爲其父今年,爲九十六歲,其母今年,爲八十九歲,而以曾經同樞,至蒙賜米之典矣。忽於昨年,無端見拔,故昨冬歲抄,呼訴於本邑,自本邑論報巡營,而又不許施,特沾如前賜米之恩事判付內,有詳考草記之命矣。上言中不書其父名,限內又不現身,自臣曹,實無憑考之道,令該道査實,果是曾經望同知之人,依例給米,若是單付同知,則置之,何如?傳曰,允。
徐有聞,以禮曹言啓曰,今此勅使出來,則京外結綵,旣已除之,頂香盆,亦當一體除之,以此分付,何如?傳曰,允。
鄭尙愚,以兵曹言啓曰,江原道春川居幼學柳明湜上言,有此等之類,前此飭敎何如,則其所見漏,極甚可矜,詳考草記之命矣。取考上言內辭緣,則其父景興,今年九十五歲,資至嘉義,而以漢城判尹臣元顯十一代孫,贈吏曹判書臣伏龍七代孫,落在遐土,無由擬實職之望,特垂憫老之恩事呼龥矣。取考甲寅年該道各邑老職成冊,則春川士庶秩,果有柳景興之名,而見漏於伊時之加設同樞矣。近聞其至親,亦有在班行者,明是士族,則似當依他例,許擬同樞,而事係干恩,臣曹不敢擅便,上裁,何如?傳曰,口傳加設下批,仍爲追榮,給其子下送,可也。
兵曹口傳政事,以柳景興爲同知。
鄭尙愚,以訓鍊都監言啓曰,謹依本局草記批旨,挾輦軍三十名,與弘化門入直御營廳鄕軍三十名替代,環衛軍一百名,把守軍二十名,與集春營·東營軍各三十名,御營廳新營軍三十名替代,陣上標下軍,亦爲替代,而竝待標信擧行之意,敢啓。傳曰,知道。
鄭尙愚,以御營廳言啓曰,謹依訓鍊都監草記批旨,弘化門入直軍三十名,待標信除出爲挾輦軍,新營入直千摠尹芮基率領替代,集春營·東營軍各三十名,待標信除出,新營軍三十名除出,各該將官率領竝替代,環衛禁軍二十人替代事,知委兵曹,陣上標下軍,亦爲替代之意,敢啓。傳曰,知道。
鄭尙愚,以訓鍊都監言啓曰,今正月二十二日迎勅習儀時,因兵曹節目,挾輦軍四十名,先後廂軍二百名,標下軍七十名,各其將官率領擧行,闕內設布帳把守次軍三十名,將校五人,門外屛門八十四處設布帳把守次軍二百八十九名,將七十五人,竝除器械擧行,而事畢後,依例除標信解送之意,敢啓。傳曰,知道。
鄭尙愚,以禁衛營言啓曰,因迎接都監移文,今此勅使前排大旗幟入京時,本營擧行回還時,摠戎廳擧行矣。依前例大五方旗五面,中五方神旗五面,淸道旗一雙,黃門旗一雙,金鼓旗一雙,另擇奉持旗手,勅行入京日,自迎恩門至館所,排立前導,而左邊屛門七十一處,哨官九員,別騎衛十二人,騎士五十人,京標下軍九十六名,嚴飭定送,率領把守,而所經屛門,則以布帳,堅實防遮,別定將校四人,京標下軍三十名,竝爲除器械,另加申飭,嚴禁雜人,今月二十二日習儀時,亦依此擧行,依兵曹節目,傳語軍四十名,亦以京標下軍定送,而別定將校,與部將眼同檢飭之意,敢啓。傳曰,知道。
鄭尙愚,以摠戎廳言啓曰,今此勅使時,自弘濟院,至迎恩門,其間防護禁雜人等節,令御營廳·摠戎廳,依昨年例擧行事,館伴金文淳,筵稟定奪矣。臣廳則勅使入京日,別定將校十人,標下軍一百名,自追慕峴越邊,至弘濟院,禁雜人分掌嚴飭,而勅使回還日,亦依此擧行之意,敢啓。傳曰,知道。
趙弘鎭,以義禁府言啓曰,時囚罪人李夢龍,杖一百收贖,告身盡行追奪,江原道杆城郡淸澗驛,徒三年定配草記批旨內允,如有功議,各減一等,定配收贖可也事,命下矣。李夢龍,無功議云,杖一百徒三年定配收贖,告身盡行追奪,放送之意,敢啓。傳曰,知道。
草莽臣宋煥箕疏曰,伏以天佑宗祊,錫我元良,受冊之禮,載涓吉辰,實萬世無疆之休,而爲一國莫大之慶,中外臣民,擧皆歡欣蹈舞,臣雖癃疾,誠願强策詣闕,獲覩縟儀,以伸慶忭之忱,玆者猥被贊善新命,至有敦諭繼降,揆以分願,亟當趨簉,而第竊有涯分病情,俱不能堪承者,惝怳踧踖,誠不知攸措也。噫,自古輔養儲貳之道甚重,且備妙選英僚,必求得一世之有德業學術者,以畀其責,至於贊善之職,在國朝宮僚,實爲極選,處是任者,亦皆名臣碩德,而臣之先祖臣時烈及先正臣宋浚吉,最久於此,其職責之重,國體之嚴,斯可見矣。今乃以如臣懵陋癃醜,之人苟然充任,責以專贊胄敎,烏在乎聖朝愼簡之意也?伏況聖諭,至以先臣古事爲敎。臣於是,尤不覺愧汗浹背,而直欲鑽地以入也。臣之濫叨師傅,累年虛帶,終未效一半分輔翼之責者,固已悚恧靡極,而今於新命之下,不復揣量,冒昧承膺,則人之譏笑,有不暇論,而一身廉隅,亦自壞了,豈不爲淸朝羞辱哉?且臣風痰宿痾,近益沈篤,長委床簀,氣息如綫,以此危苦之狀,實無趨承之望,不似職名,雖不敢冒膺,至若一瞻盛禮,少效微誠,則固賤分之所願,而亦不能得,豈非命也?瞻望雲天,只增惶蹙而已。伏乞聖明,特垂諒察,亟寢成命,改授其人,仍將本兼諸職,竝賜鐫遞,以便公私,不勝大幸,臣無任云云。答曰,省疏具悉卿懇。昨日敦召之前,卿言諒或如此。予旣曰,躬迎云,東岡之志,庶幾挽之,雖自孟子以後,如就見者,莫余云覯,適館之詩,予所嘗誦,卿須體予敷心之諭,卽起登途。仍傳曰,此批答,傳于偕來宰臣同傳。
庚申正月二十一日辰時,上御景慕宮。齋室展拜罷後還宮入侍時,行都承旨閔台爀,行左承旨李書九,行右承旨李益運,左副承旨鄭尙愚,右副承旨徐有聞,記事官洪奭周·金啓溫,記注官承膺祚,記事官李存秀,檢校提學鄭民始,檢校直提學李晩秀,檢校直閣徐榮輔·沈象奎,直閣金近淳,以次侍立。通禮跪啓外辦。上具翼善冠·衮龍袍,出齋室門步詣版位,行再拜禮,仍詣廟內奉審訖,降自東階。藥房都提調李時秀進前奏曰,玉候欠寧,而今日風氣又甚寒。伏乞卽爲回鑾焉。民始曰,仰瞻玉色,誠不勝萬萬焦迫,亟下還宮之命,千萬顒祝。上曰,待氣少降,當召見卿等矣。命進御童便調蘇合元三丸入之。出榻敎仍還御齋室,時秀與諸閣臣·承旨,進詣庭中奏曰,臣等萬萬焦遑,不敢退去,乞借方寸之地,顒竢兪音之降矣。上曰,卿等少退,與領·左相,更爲求對,則從當召見,今則難以晉接,卿等少俟之也。時秀曰,臣等旣仰覩聖候之欠和,而未蒙兪音之前,何敢退去乎?上曰,童便調蘇合元三丸,更爲入之。出榻敎仍入齋室,以承傳色口傳下敎曰,卿等若不退去,則予亦不入處房堗,方坐大廳,以竢卿等之出矣。時秀等進詣階下,高聲迭奏曰,聖候如是欠和,若又終日終夜於此地,則尤當如何,殿下若不還宮,則將何以抑制聖情乎?殿下雖不顧臣等之齊龥,而獨不念仰貽殿宮之慮乎?民始曰,昨旣經宿,慈殿·慈宮,必不能弛慮,而今日若又不回鑾,則其爲貽念,當復如何哉?時秀曰,童便蘇合元,連爲進御,而膈候尙未快降,豈不萬萬焦迫乎?上從戶內敎曰,卿若少退,與他大臣同入,則予當召見,予豈牢拒卿等乎?今雖欲見卿等,而非但解衣調治,實難如意酬接,卿等姑退也。時秀曰,雖更蒙召接,所請者不過回鑾而已,今若快降兪音,則臣等豈敢不退去乎?民始曰,殿下旣以坐在廳中爲敎,則臣等之瀆擾,豈不知萬萬悚悶,而回鑾之請,一刻爲急,未蒙兪音之前,決不敢退去矣。時秀曰,昨日旣經宿,今朝又行禮,誠禮亦已伸矣,況今大禮當前,勞動將多,殿下何不念保嗇之方乎?此日此地,聖慕雖無窮,若仰體殿宮之念,則又豈可終日終夜於此乎?台爀等曰,大臣·閣臣,俱已陳達,而尙御大廳,尤萬萬悶迫。伏乞入御房內焉。益運曰,殿下雖以姑退爲敎,而仰瞻玉色之後,其在臣分道理,何敢不得請而遽退乎?上曰,進御藿香正氣散本方中,加便香附一錢五分,檳榔靑皮各一錢,鬱金五分,一貼煎入。出榻敎時秀曰,湯劑又有煎入之敎,下情尤不勝煎迫。伏乞先許回鑾之請,繼命入診焉。領議政李秉模,左議政沈煥之,自候班入來奏曰,臣等伏聞玉候欠寧,連進童便及湯劑,衷情煎迫,他不暇顧,入來求對矣。上曰,卿等出去問安後,更爲請對,則予當召見矣。秉模曰,旣以召見爲敎,臣等當退去,更爲求對矣。秉模等退出門外,問安纔畢,與諸閣臣·承旨·玉堂,相率請對者再,上命少竢,仍命進御加味正氣散一貼,依前方更爲煎入。出榻敎時秀與藥房提調李秉鼎,副提調徐有聞,持湯劑請對,上命入湯劑,時秀等持湯劑而入,秉模·煥之,率二品以上隨之,未及入庭,上以司謁口傳下敎曰,卿等何爲作排闥之擧乎?須勿入來也。秉模等附奏曰,臣等非敢排闥也,欲隨湯劑同入,若下還宮之命,則臣等當卽退去矣。又以司謁口傳下敎曰,方纔解衣,未及裝束,氣若稍降,則固當引接,卿等少俟之。秉模等進伏庭中,又入請對啓辭。上命退去。秉模等進詣階下奏曰,殿下雖以待氣稍降爲敎,而此日此地,聖慕冞新,實有添損之慮。伏乞更加三思,亟降回鑾之命焉。上命有聞,傳于大臣曰,予非牢拒卿等也,今難酬接,卿等少退,則從當引見矣。秉模曰,臣等之一番入來,已萬萬惶悚,豈敢乍出乍入乎?殿下若難於酬接,則大臣以下,臥內引見,亦何妨乎?煥之曰,日前臣等於園所,已冒犯死罪,而今又瀆擾於此地,非不知萬萬惶悚,衷情煎急,他不暇顧矣。秉模曰,此何等肅敬之地,而如是瀆擾,豈不未安乎?上命入湯劑,又命傳于大臣曰,爲卿等之冒寒久立,許入湯劑,卿等須卽退去也。時秀曰,臣等之入來,非但爲請進湯劑而已,未蒙兪音之前,豈敢遽退乎?又下敎曰,卿宰中多老人,而觸冒風寒,來坐庭中,須卽退去也。上命進御加味正氣散前方中,靑皮減五分,去鬱金加貝母一錢,一貼更爲煎入。出榻敎時秀曰,伏承湯劑又爲煎入之敎,膈氣之尙未快降,不勝焦迫矣。秉模曰,今日回鑾之請,不得請則不可已者,而風日乖常,玉候靜攝之中,有難觸冒,駕轎方待令矣。仍退伏庭中,率百官庭請者再,上又命有聞,口傳下敎于大臣曰,昨日擧動之只令入直隨駕者,蓋出省弊之意,而如此風寒,致令卿宰諸臣,相率庭龥,是豈予本意哉?當竢少間欲還宮,卿等退而俟之。秉模等未及對。又下敎曰,旣欲還宮,則又何爲而如是乎?今欲酬接,而服湯齊後,方有汗意,姑不得引見矣。仍下庭請再啓批旨。秉模等進詣階下奏曰,伏承還宮之敎,萬萬欣幸,而此時下情,晷刻爲急。伏乞亟降明敎焉。上曰,然則承旨書出榻敎可也。命書榻敎曰,今日當爲還宮。有聞從階下承書,讀奏訖。秉模曰,今日之內,亦有早晩,卽爲回鑾,區區之望也。時秀曰,今則風勢少息,趁今回鑾,好矣。民始曰,今則一時爲急矣。上曰,當從卿等之言,侍衛卽爲待令也。秉模曰,旣御駕轎,則當由館峴,而館峴則有升降節次,反爲勞動,駕轎則使之待令於日瞻門外矣。仍率二品以上而出。少頃,上出齋室門外乘輿,秉模等進前問候。上曰,今則似少降矣。仍出日瞻門外乘轎,出逌瞻門,入弘化門·明政門·永淸門·交泰門還內。諸臣問安訖,藥房·大臣·閣臣,又以承候請對。上命退去,諸臣以次退出。
上在昌德宮。停常參·經筵。
大殿,藥房口傳問安。答曰,勿爲問安。王大妃殿·惠慶宮·中宮殿,藥房口傳問安。答曰,知道。
李益運啓曰,大司憲宋煥箕,持平康聖翊·朴在冀在外,執義曺允遂迎勅習儀進,掌令金履喬呈辭,朴鍾淳未肅拜,監察茶時之意,敢啓。傳曰,知道。
李書九啓曰,臣書九·臣益運,今日迎勅習儀進去,下直之意,敢啓。傳曰,知道。
徐有聞啓曰,藥房三提調爲承候來待矣。傳曰,夜來差勝,朝後益有勝意,卿等卽爲退去。
徐有聞啓曰,領議政李秉模,左議政沈煥之爲承候來待矣。傳曰,今則差勝,進去習儀之意,令注書往傳。
傳于鄭尙愚曰,館伴及都監堂上,從重推考,都廳柳畊,令該府,拿問嚴處。
傳于鄭尙愚曰,以監察爲名者,一竝拿問嚴處。
傳于徐有聞曰,禮房承旨入侍。
以柳畊囚單子判付內,駭妄之外,無嚴莫甚,尤與生疎者不同,則焉敢若此乎?迎勅凡事,皆用軍制,以至儐使之行,許令直囚守令,載在法典,況都廳乎?初欲嚴處,更思欲觀擧行,若或不勤,當以紀律從事,姑爲放送爲良如敎。
以宣傳官鄭宅休·李彬·曺允兢拿處傳旨,傳曰,郊幸當前,訓將分揀牌招,使之受符,而宣傳官何責?亦爲分揀。
以押班監察權熀·李運復拿處傳旨,傳曰,姑爲分揀。
以南志彧·李永運·崔壽亨·李奎新·李勉植·孫鎭翼囚單子,判付內,附過放送爲良如敎。
藥房口傳啓曰,臣等爲承夜來聖候,仰請召接矣,伏奉批旨,有朝後益有差勝之敎,達宵焦慮之餘,竊不勝萬萬慶忭之至,昨日正氣散進御,至於三貼,諸節雖幸康復,繼進之劑,不容暫緩。伏乞特許臣等率諸御醫入侍,詳察聖候,以爲議定之地,千萬顒祝,惶恐敢啓。答曰,知道。疏導之劑,不必連喫,今欲以意略試茶飮,此足矣。卿等休慮,卽爲退去。明日問候,亦勿爲之,宜矣。
吏曹口傳政事,弼善尹光普,兼弼善李魯春單付。
李書九,以吏曹言啓曰,善山府使朴命變,明日下去云矣,敢啓。傳曰,知道。
徐有聞,以禮曹言啓曰,肇慶廟春享祭吉日,令日官池景喆推擇,則來二月初四日爲吉云,以此日設行事,知委,何如?傳曰,允。
徐有聞,以禮曹言啓曰,永禧殿酌獻禮當次之年,則春奉審修改,酌獻禮前先爲擧行,已有前例矣。今正月二十四日,臣曹及戶曹堂上,同爲進去,奉審後稟處,何如?傳曰,允。
鄭尙愚,以兵曹言啓曰,在前勅使止宿弘濟院時,訓局軍一百名,前期定送,各別防護矣。今亦依此擧行之意,分付,何如?傳曰,允。
庚申正月二十二日午時,上御便殿。禮房承旨入侍時,右副承旨徐有聞,記事官金啓溫,記注官承膺祚,記事官李存秀,檢校直提學李晩秀,以次進伏訖。命書榻敎曰,大提學洪良浩牌招,以爲告由祭祭文製進之地。晩秀曰,陳賀時政府六曹物膳及京作貢方物封進事,有更稟之命矣。及今知委,然後可以擧行,故敢此,仰達矣。上曰,置之,可也。出擧條晩秀曰,冊禮時諸執事中,褥席執事繕工監役李東允,在鄕不爲上來,擧案執事敦寧參奉吳熙常,童蒙敎官金日柱,以本職之不爲出肅,執事之任,亦不進參云,令該曹,原單子更爲修正以入,何如?上曰,依爲之。在京二人,處義不苟,職名改差,令該曹,先付軍職,使之參班,桂坊待窠,次次擬入,李東允,老難上來云,本職亦爲改差,此後如有桂坊當窠,而可以强力云,則亦爲還差,可也。出擧條仍命書榻敎曰,弼善李魯春移拜禮議,其代兼弼善尹光普爲弼善,李魯春以兼弼善,竝令該曹口傳下批。仍敎曰,春桂坊官肅拜,竝於習儀日爲之事,分付。命退,諸臣以次退出。
上在昌德宮。停常參·經筵。
李益運啓曰,行大司憲宋煥箕,持平康聖翊·朴在冀在外,執義曺允遂,掌令金履喬呈辭,掌令朴鍾淳未肅拜,監察茶時之意,敢啓。傳曰,知道。在外及未肅拜人許遞,其中山林,近因特敎,雖不捧傳旨,當此招徠之時,欲便其心,一體捧傳旨,政官待開門牌招開政。
徐有聞啓曰,明日方物看品處所,以何處爲之乎?敢稟。傳曰,今番則看品除之,都堂封裹,亦於二十六日爲之。
傳于李書九曰,左承旨入侍。
傳于李益運曰,右承旨入侍。
鄭尙愚啓曰,迎勅日闕內設布帳,自兵曹,旣以節目啓下,而不卽知委於該營門,昨日習儀,有臨時窘速之弊,兵曹判書推考,布帳排設時,例自兵曹,言送政院,入稟後擧行,而不此之爲,事甚可駭,臣之矇不察飭,不勝惶悚,而當該兵曹入直堂郞,所當重勘,本院請推之外,無他可施之罰,何以爲之?敢稟。傳曰,允。爲先從重推考。
鄭尙愚啓曰,卽伏見忠淸水使李顯宅去己未秋冬等褒貶啓本,則邊將無一人居中居下,殊無嚴明殿最之意,推考警責,何如?傳曰,允。
以禮曹參議李魯春狀啓,贊善李城輔,數日調治,作行前進計料,臣則姑爲仍留,待其登程,隨後復路事,傳于徐有聞曰,待其來到近京之地,更當遣史官,問其行信,爾則先爲上來,以便儒臣之心事,卽爲回諭。
以兵曹侍衛節目,傳于鄭尙愚曰,更思迎勅與送勅時有間,後廂御營廳隨駕置之,先廂訓局軍三哨爲後廂。
以寶劍望單子,傳于鄭尙愚曰,別雲劍及贊禮進去人許遞,前望單子入之,待下批牌招察任。
摠管前望單子入之,都摠管李得臣,副摠管曺允大·吳載徽落點。
徐有聞,以弘文館言啓曰,本館上番副校理臣趙得永,以訓鍊都監從事官,今日本營奉足上下時,晝仕出去之意,敢啓。傳曰,知道。
徐有聞,以禮曹言啓曰,卽見肇慶廟守僕申碩孫所志,則來二月初四日行本廟春享祭享,香祝官員一員,當爲前期祗受陪進,而別檢南宮惺,身病猝重,萬無陪進之路,令鄭來成,今方入直,祗受無人云,莫重受香,不可遲緩,別檢南宮惺,今姑改差,其代卽令該曹口傳差出,以爲受香之地,何如?傳曰,允。
吏曹口傳政事,以尹致任爲肇慶廟別檢。
徐有聞,以禮曹言啓曰,郊壇四孟朔遣禮郞,看審有無頉,自該曹草記事定式矣。發遣郞廳,南郊南壇,東郊先農壇·先蠶壇,南郊雩祀壇,北郊祈雨壇,東郊馬祖壇,南郊漢江壇·司寒壇,北郊厲壇,次第看審,則各壇壇上及四面紅箭門墻垣階砌,俱爲無頉,此後看護等節,着實擧行事,申飭之意,敢啓。傳曰,知道。
鄭尙愚,以都摠府言啓曰,今日入直內三廳武兼禁軍及軍兵等,當爲中日習射,而勅使近京,回還間姑停之意,敢啓。傳曰,知道。
徐有聞,以迎接都監言啓曰,卽接黃海監司牒報,則因遠接使移文,勅行自持來縷緋二十疋,分給各邑,使之罔夜造成,邑名疋數,修成冊上送矣。謄書以入,而自前勅行,若有此等所求之事,則必以上副勅或通官中,指的以報,乃是前例,而今此所報,無所區別,未免疎率,當該道臣,推考警責,更爲區別修報之意,分付,何如?傳曰,允。
徐有聞,以迎接都監言啓曰,勅使接見茶禮時,御床則用淡薑茶,上副勅床,則用蔘茶矣,因前都監堂上趙鎭寬所奏,勅使床則不用蔘茶,以他茶代用,而御前床,依前以淡薑茶擧行之意,分付,何如?傳曰,允。
鄭尙愚,以備邊司言啓曰,今此迎勅時參班人員,當爲備員,六曹堂上中奉命在外人,令政院稟旨變通,以爲備員之地,何如?傳曰,許遞,可也。
草莽臣宋穉圭疏曰,伏以臣於本月十五日,準承政院十二日成帖所奉聖旨,以臣爲侍講院諮議,斯速乘馹上來者,臣聞命震駴,若隕淵谷,臣至愚極陋,百不猶人,少而失學,亦不能從事擧業,只得屛蟄窮巷,優游自在而已,乃有虛名遠播,竟致薦剡荐加,自一命以至於講廳僚屬,實皆非微分所敢安矣。今玆新命,出於宮僚之妙選,而別諭繼降,辭意隆摯,臣心之惶隕,有不可言,而物情之駭惑,當復如何,聖明之於賤臣,有此恩敎者,殆以臣爲或有得於家學之緖餘,而臣誠萬不近似,則實難免欺誣明時之罪矣。臣於是,尤安得不內愧外靦,寢驚夢愕也。竊惟我王世子,睿質天成,溫文日就,令聞益彰,八域延頸,今於受冊之初,宜盡輔導之方,而顧乃以鹵莽如臣者,猥廁於遴揀之列,豈不舛謬乎?臣若不自量度,而冒昧趨承,則其爲玷名器而累淸朝,以招一世之譏笑極矣,是實臣之所深懼也。伏乞聖慈,俯賜鑑諒,亟許鐫遞,俾安愚賤之分,千萬大幸,臣無任云云。省疏具悉。纔聞贊善造朝之期,充然如有得,仍蘄懷德之行,與爾偕至,際見爾章,旣巽且謙,遐心莫回,翹予跂予之餘,悵與媿竝也。大抵芝則有本,醴則有源,而巖捿巷飮,力學求志,自有日章之美,孚尹旁達於朝著之上,則眷玆東岡之陂,豈爾牢守之地也?慶禮之後,講筵將開,此時薰陶之功,竊有望於爾等,勉須卽日登途,用副側席之思。仍傳于徐有聞曰,此批答,直以書下本,成送有旨於道臣,俾卽傳致諮議宋穉圭處。
庚申正月二十三日辰時,上御便殿。左承旨·右承旨入侍時,行左承旨李書九,行右承旨李益運,記事官洪奭周,記注官金景煥,記事官李存秀,以次進伏訖。上曰,昨日習儀時,百官班次,如是紛沓,果何爲而然也?書九曰,初亦另加申飭,而終不得整齊矣。上曰,朝儀不可不嚴,雖以闕庭候班言之,品級座次,各有定位,而近來則或前或後,全不整齊,此後則常加申飭,使大小百官,皆知朝儀之莫嚴也。監察旣已擇差,則何不呈課於臺諫乎?如無行公臺諫,則自政府,趁卽草記,以爲隨見嚴懲之道,則亦豈無飭礪之效乎?今番迎勅時,各別預飭,俾無一分喧雜之弊,而凡百擧行,皆在都監。且都監軍幕,在於勅使軍幕之後,而都監所屬下隷,易致紛沓,先自此屬,一切嚴禁爲可,招致都廳嚴飭也。書九曰,禮樂軍樂,雖陳而不作,勅書入仁政門時,當有軒架樂作節次,而都監堂上,以儀注中句語,有所致疑,此則當以樂作磨鍊矣。上曰,然矣。書九曰,六曹堂上當隨駕,而吏曹判書方帶館伴,戶曹判書,則方帶迎接都監堂上,兵曹判書當在侍衛班,而禮曹判書,又以閣班進參,其外諸堂,亦多有故者矣。上曰,禮判使之進參於六曹堂上班,而諸堂之有故者,自備局草記變通,好矣。上曰,近來凡有擧行,則百各司,無一不生疎何也?今番則斷當用懲一之典,自廟堂,預爲捧甘於各司,以爲申令之地也。因言端思之,凡在動駕之時,兵曹郞廳之執鞭禁喧於衛內攔後之外,自是例也。年前亦有申飭,而近復遠遠作行,禁喧擧行,亦甚駭然。承旨知此嚴飭也。仍命退,承史以次退出。
上在昌德宮。停常參·經筵。
趙弘鎭啓曰,大司憲·掌令一員,持平二員未差,執義曺允遂,掌令金履喬呈辭,監察茶時之意,敢啓。傳曰,知道。
傳于徐有聞曰,禮房承旨馳詣社稷·宗廟·永寧殿,奉審摘奸以來。
傳于徐有聞曰,禮曹判書入侍。
有政。吏批,行判書金文淳進,參判韓用龜牌不進,參議未差,行左承旨李書九進。以李魯春爲吏曹參議,徐龍輔爲大司憲,李萬榮爲司諫,姜文會爲掌令,李重蓮·閔榮祖爲持平,趙恒鎭爲正言,尹弼秉爲工曹參判,李鼎德爲禮曹參議,朴魯榮爲濟用判官,朴宗羽·蔡顯九爲監察,李光顯爲監役,李晩膺爲童蒙敎官,朴榮壽爲敦寧參奉,申大尹爲鍾城府使,申錫老爲靑山縣監,沈原之爲忠勳都事,祭酒宋煥箕,完川君李明奎,兼執義柳畊,以上竝單付。
兵批,判書趙鎭寬進,參判金履翼病,參議申獻朝入直,參知兪岳柱病。以金始東爲五衛將,金聲振爲伐登萬戶,訓鍊主簿李觀德,守門將洪成源相換,假內乘徐英輔減下,護軍李尙度·李斌·田文顯·安橚,副護軍李鼎德·成鼎鎭·田義顯,副司直朴鍾淳·康聖翊·朴在冀,副司果鄭魯榮,副司勇吳熙常·金日柱竝單付。
鄭尙愚,以兵曹言啓曰,翊衛司衛率羅烈,纔已上來,以其身病,勢難肅謝云,當此慶禮在近之時,陪衛重地,不可久曠,姑爲改差,今日政差出,何如?傳曰,允。
再政。兵批,以徐應輔爲衛率。
傳于趙弘鎭曰,明日習儀,以黑團領爲之,百官參班則置之,堂上三品以上,只令入來。
兵曹口傳政事,副護軍李殷福·柳心源·閔光升·梁埉·曺命楫·李運彬·宋祥濂·嚴耆·具純·韓光迪·崔孝達·朴孝晉·成大中·李羽逵·李思祚,副司果洪元爕·朴瑞源·李泰賢·李瑞朝·趙秀民·崔時淳·金孝秀·李安默·李東冕,以上竝單付。
以濟州牧使鄭觀輝狀啓,薦新唐柚子,不得排數封進,惶隕待罪事,傳于徐有聞曰,勿待罪事,回諭。
徐有聞,以弘文館言啓曰,本館上番,無他推移之員,不得已以下番,姑陞入直之意,敢啓。傳曰,知道。
徐有聞,以禮曹言啓曰,卽接濟州前牧使林蓍喆狀啓謄報,則去十一月令,宗廟·景慕宮薦新唐柚子,所結只爲七十五箇,故肇慶廟薦新五箇,依例封進,而七十箇,謹援已例,都封上送,以爲稟旨薦獻事爲辭矣。在前如此之時,有減數薦獻之例,今亦依前例,當日薦進,何如?傳曰,允。
徐有聞,以迎接都監言啓曰,今此勅行時,諸道追定差使員職姓名,修成冊上送矣,別單書入之意,敢啓。傳曰,知道。
徐有聞,以迎接都監言啓曰,因黃海監司朴基正牒報,勅行自持來縷緋疋數,分定邑名,已爲別單書入,而所求之某房某疋,不爲區別。故更爲修報之意,發關分付矣。卽見更報,則縷緋二十疋,俱是上勅所求云矣,敢啓。傳曰,知道。
鄭尙愚,以訓鍊都監言啓曰,今此迎勅時,各處定送校卒數爻,竝單子書入之意,敢啓。傳曰,知道。
鄭尙愚,以摠戎廳言啓曰,今正月二十六日,大駕詣慕華館迎勅時環衛軍,因兵曹關,本廳標下餘軍一百五十名,別定將校十五人,領付于禁衛營之意,敢啓。傳曰,知道。
左議政沈煥之箚曰,伏以臣憃憒老劣,固不足以知聖人,然依近之久,擩染之素,得有以仰人倫之至,而竊嘗有掩抑不敢言者,恭惟我殿下,淸萬化之本,篤百行之源,孺慕皇皇,無樂乎千乘,四十年如一日矣。御黻冕之服,則天顔爲之愀然,聽鍾鼓之音,則聖懷隨卽悽耳,臨寶座而太息,當玉食而靡甘,堯天舜日,雖入群工之詠歌,金泥玉牒,不許縟儀之鋪張,無窮之思,久益無止,不洎之慟,遠猶不匱,擧周文灤水之禮,追漢高新豐之圖,置行宮而壯拱護之勢,奉御眞而寓瞻依之誠,誠與禮至。卓冠百王,而尙不足以少慰風樹之感,暫伸暉草之報,則傳所云至德要道,通神明而感天地者,卽惟在是,是所以聖人之爲孝,順於天地,宜於神明,敎化流通,基命鞏固,承明著作之林,閎儒碩士之文章,蓋亦不足以形容,環東土方六千里喙息跂踵之倫,孰不激仰而欽誦,觀感而興孝也哉?肆我皇天祖宗,眷佑篤棐,百祿來同,三禮竝擧,維億萬年泰山盤石之安,其基自今,而惟殿下達天之誠孝,遇慶而彌新,每一登筵,承聆玉音,區區私憂,怵惕徊徨,有不敢以暫刻弛心。及夫半夜戒駕,薄暮享園,瞿瞿於奉斝之際,僾僾於出戶之時,焄蒿昭明,沕然無間,遂至明發齋殿,曉辭仙寢,頫伏露莎之上,御袖汍瀾,只任踰度之情,罔念受損之戒,小大焦遑,自朝抵午,誠以至性所發,不能無過於中道也。八鑾纔回,宮蹕旋紆,顧一宵望廟之筵,怳三朝問寢之辰,于斯時也。苑樹有霜,玉漏向闌。伏惟聖心,當作何抱,臣於中宵,繞壁泫然,實無以爲懷,猥隨諸臣之後,仰請還內,至於庭籲屢瀆,僅得回聽,煼灼之餘,相告欣欣然也。此際伏見聖敎下者,有初二日慶禮,不爲臨殿,百官陳賀於春宮,亦爲權停之命矣。臣雖愚甚,豈不知聖意之攸在,而有國重事,莫有重於冊儲,三代盛際,文獻未聞,自漢之孝明,始講御座策命之典,有唐開元五禮。其二曰,嘉禮,其儀五十。第十八曰臨軒冊皇太子儀,遂爲萬世之章程,及至我朝,聖繼神承,憲度鴻朗,最謹於封冊之節,而穆臨法殿,所以尊體貌也,親宣冊印,所以重典禮也。典禮至重,故體貌亦尊,臣愚竊以爲孺慕,卽聖上之至情,典禮乃列朝之彝章,至情固難於按住,彝章不可以安徐,則按禮而行,是誠可已而不可已者,若我太宗朝故事,初非可引之例,以殿下動法祖宗之盛德,恐不待臣言而有所犁然也。至於春宮賀儀之權停,在己丑係是創有之事,在今日不過如例之擧,且況吉日載近,和氣用遍,瘖聾跛躃,皆將造我班綴,仰瞻九重之龍光,擬效三呼之鰲抃,則俯答輿情,誕成吉儀,豈或遲遲鄭重然乎哉?伏願聖明,深留三思,渙發新命,以重邦禮,以尊國體,千萬幸甚。取進止。答曰,省箚具悉卿懇。命賓之不欲臨軒,冊印之傳於寢殿,一則寓孺慕萬分之一,一則述聖祖已行之典,儀節雖似太簡,其實自有精義矣。仍傳于徐有聞曰,此批答,遣史官傳諭。
庚申正月二十四日辰時,上御便殿。禮曹判書入侍時,左副承旨鄭尙愚,記事官金啓溫,記注官金景煥,記事官李存秀,禮曹判書李晩秀,以次進伏訖。命書傳敎曰,以予今日之孺慕,若禮臨殿於冠儀之命賓贊與冊儀之傳冊印,則於予心將安乎?禮緣人情,順於人情處,合於天理,且況公朝之禮,雖有別於士家禮,而娶婦之家,三日不擧樂,近世通用於公私,向於禮判筵奏,批以冠冊臨殿之更待下敎者,良有以也。冊印之先欲取見後留置以待,蓋亦有深意存焉者,監先有憲,時萬時億,政在於此,昔我世宗大王授受之際,我太宗大王,於報平殿,命內臣陪侍春宮而來,乃於所御之內殿,傳以大寶,遂登九五之位,堯命舜承,是何等莫重莫大之典章,而其禮之至簡猶如此,此豈非予小子寤寐夙夜一心思欲仰述者乎?來月初二日三加禮命賓,冊儲禮傳冊時臨殿,則皆安徐,禮成後賀儀,當竝爲於殿宮,予何敢不受,亦何可臨殿乎?以權停禮爲之,而春宮賀儀,亦遵顯廟位儲時例,以權停磨鍊事,禮曹知悉擧行。晩秀曰,冠禮冊儲三度習儀兼爲事,命下矣。令日官池景喆推擇,則今二十五日爲吉云,以此日擧行,而處所,以冠禮處所爲之乎?上曰,依爲之。命賓贊則雖不臨殿,當於正殿行禮,而明日習儀,則只行冠禮習儀於集福外軒,而冊儲節次,旣欲於寢殿傳之,習儀則安徐,可也。晩秀曰,今番行禮時補階,今日當排設矣。上曰,乙卯慈宮周甲進饌時所用補簷鋪板,藏置者有之,以此當自內用之矣。晩秀曰,敎命冊印,例於內入內出時,都監都提調以下,各具朝服,自都監奉于彩輿,轎輦繖扇等儀物,同爲陪進,冊印則內入看品,內出後安寶,權安於正殿矣。今番則有內入內出節次安徐,先爲取覽之敎,以何日擧行乎?上曰,明日卿等依筵敎陪進,可也。竝出擧條仍敎曰,都提調以下,以黑團領陪進也。上曰,一提學入侍。賤臣承命出傳,與檢校提學鄭民始,偕入進伏。上曰,俄下傳敎,卿已見之乎?民始曰,臣纔見之,而慶禮之不爲臨殿,賀儀之亦用權停,聖意所在,非不仰認,其在事面,實有欠於尊體貌之道矣。上曰,一則寓予孺慕,一則仰述舊章,予則曰自有精義矣。仍敎晩秀曰,習儀旣定於明日,服色則已例,果何如耶?晩秀曰,皆以黑團領爲之云矣。上曰,參班百官,庭除若難容,則當觀勢置之,而如可參班,則預爲各別嚴飭,三品以下東班,則吏議押班,西班則前吏議押班,蔭官則曾經正人押班,俾無紛雜之弊,而師傅不可不參班,承旨書報遠接使,明日勅行,差晩使之來到於弘濟院,而左相習儀罷後,使之進去也。仍命書傳敎曰,文侍從及武邊禦以上,蔭牧府使被謫蒙放及奪告身以下罪名,竝蕩滌,令該曹口傳付軍職,使之參班。又敎尙愚曰,徽旨牌·馬牌·問安牌,皆令重臣尹師國書之,而軍士房看檢刻之也。尙愚曰,水原判官金思羲,奉器觥來到闕外云矣。上曰,弘化門開門,使之入來親呈也。思羲入來,跪進器觥,尙愚受之以獻。命退,諸臣以次退出。
上在昌德宮。停常參·經筵。
鄭尙愚啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于鄭尙愚曰,明日出宮門路,以協陽門爲之。
以工曹參判李翊模狀啓,兼贊善宋煥箕,今二十五日登程計料,臣亦留待隨往,緣由馳啓事,傳于李書九曰,企企之餘,聞欲登途,而發程在於今日,欣喜萬萬,春寒尙峭,隨意安心作行之意,傳諭事,回諭。
以忠淸監司金履永狀啓,兼贊善宋煥箕,今二十五日發行上去,沿路供饋之節,嚴飭各該邑,緣由馳啓事,傳于李書九曰,沿路道臣守臣處,供饋凡百,各別加意爲之事,嚴飭下諭。
李書九,以迎接都監言啓曰,卽接遠接使移文,則勅使上來時,沿路開閉門不爲放砲,以囉鼓代行云矣。取考各年謄錄,則勅使入京後在館時,開閉門,或以放砲,或以囉鼓,或以吹打,而今番勅使到北作門後,旣用吹打,則在館時開閉門,亦當除放砲,以吹打爲之,以此擧行,何如?傳曰,允。
李書九,以迎接都監言啓曰,卽接遠接使移文,則勅使齎來賜物,到弘濟院,別定差使員陰竹縣監李宗恢,先送都監云矣。賜物今纔來到,而闕門已閉,姑爲照數封置於都監,待開門呈于承政院之意,敢啓。傳曰,知道。
李書九,以迎接都監言啓曰,卽接遠接使移文,則勅使入京軍令,以卯初書出云矣,敢啓。傳曰,知道。
李益運,以禁衛營言啓曰,今此迎勅擧動時,郊館環衛軍摠數單子,自本營已爲啓下,而及承御營廳隨駕置之之命,自該廳,將官將校京鄕軍兵,加數定送,故原單子中,改付標以入之意,敢啓。傳曰,知道。
都監都提調李秉模,提調洪良浩·洪檍·李晩秀等疏曰,伏以,皇穹默佑,景運方來,王世子三加受冊之禮,吉日漸邇,祥風慶雲,輝暎三殿,喜氣歡聲,洋溢八方,臣等無似,猥承筮賓之寵,獲參董工之列,日相與延頸跂足,以待縟儀之成,昨伏奉傳敎,有宣冊寢殿,賀儀權停之命,殿下一言一動,無不合天則順人心,群下之所莊誦鑽仰,而今日之敎,臣等竊以爲過矣。惟我殿下,道法堯·舜,行躬曾·閔,三朝之禮,寓諸羹墻,五旬之慕,通于神明,蓋天人性命之學,禮樂聲明之治,集千聖而冠百王者,一皆本之於根天之聖孝,籩豆不足展誠也。琬琰猶未致隆也,靡日而不瞻,靡月而不覲,靡歲而不行幸,風樹之感,霜露之愴,寤寐瞿瞿,無樂南面,二十載如一日。迺者三元令節,大禮誕定,主鬯之位號增重,承華之儀文煥新,從此宗社萬億年無疆之基,泰山而四維之矣,所謂一人有慶,兆民賴之,而惟殿下,遇喜而孺慕冞切,隨處而聖懷無窮,三日拜園,寒宵齋殿,陪駕籲庭之諸臣,不忍仰視,特其著於外者耳,自元日以來,宵衣明發,行且月已弦矣。殿下不自覺其玉體之致損,臣等之登筵所瞻,而國人亦安得盡知也。由是也故,儀物則一從簡易,工役則務極省約,體乾坤久大之義,遵寧考燕翼之謨,前後諄諄之敎,臣等奉行惟謹,而今玆冊賀二禮,是何等有國之大典章也?稽之三代,太子生而位已定,雖無封冊之文獻,而端冕見於南郊,其禮固已重矣。觀於康叔之誥,文侯之命,爲公爲侯,天王必親錫策,則況於儲位乎?冊儲之典,昉於漢,盛於唐,而宋朝最重親冊,天子御大慶殿,左輔傳冊,右弼讀冊,著爲成憲,其儀秩然。皇朝有會典,國朝有五禮儀,損益歷代之文,會通一王之制,而至於冊儲,則實倣唐宋故事,惟臨軒親冊,命使發冊,視尺衣之長而異同焉。惟我王世子,寶齡漸周星紀,睿質儼若天成,采齊之趨,阼階之陞,動中禹度,不待師保,政宜法殿大庭,親宣寶冊,軒懸而節其拜跪,仗衛而賁其威儀,以昭天地祖宗之景貺,以尊百官萬民之視瞻,而乃於燕寢便殿,卽席授之,黼座不設,鹵簿不備,異王朝應行之典,用家人至簡之儀,三代無是禮也,漢唐宋無是禮也,皇朝我家,亦無是禮也。無是禮而行是禮者,聖人之義起也,百世之下,論今日之事者,孰不深感絫歎於聖志之所存,聖孝之所推,而臣等終以爲過矣。書曰,以義制事,以禮制心,殿下則以不臨軒爲精義,而臣等則以爲臨軒然後,可以合於義也。殿下則以緣人情爲禮本,而臣等則以爲如禮然後,可以制其心也。又曰,罔不在厥初命哲命吉,命者天之命也,陟降之命也。殿下安得不光大其事,以承其申命用休耶?詩曰,武王豈不仕,貽厥孫謨,殿下縱欲因莫重之禮,而寓不匱之思,獨不念於萬於千丕顯丕承者乎?聖敎中追述聖祖之意,臣等尤愚不敢知也。英廟冊儲時,禮儀大備,史氏書之,永基我重熙累洽之宏謨大業,則殿下之所遹追而祗承者,其在斯歟,其在斯歟?至若賀儀,則殿宮當受賀,予何敢不受?殿下旣言之矣。今以權停行禮,與不受何異?漢元年,長樂宮成,受群臣朝賀,綿蕞之儀,尙傳爲美事,況冊儲慶禮,卿士抃於朝,商賈歌於市,農夫舞於野,婦孺輿儓,喑聾跛躃,莫不欣欣然相告而賀,則華封三祝,呼嵩千歲,殿下安得而辭也,而春宮坐堂之賀,自開元禮已行之,國朝封冊,未嘗或停。方當元服初加,冊印旣進之後,滿庭簪紳之與覩盛儀者,不得伸鰲抃之誠,則揆之人彝天理,果何如也?習儀在卽,微忱倍切,猥具聯疏,仰徹崇聽。伏乞聖明,穆然三思,亟降明命,親冊受賀之儀,一依邦禮擧行,以重千一之大慶,以答億兆之群情,千萬不勝大願,臣等無任云云。答曰,省疏具悉卿等之懇。左相箚語,卽卿等之語,而其批亦言予意,寢殿傳冊,禮簡而意眞,且況我聖祖攸行,予小子欲述之耳,卿等庶知予意。
庚申正月二十五日辰時,上御便殿。右副承旨入侍時,右副承旨徐有聞,記事官金啓溫,記注官承膺祚,記事官李存秀,以次進伏訖。命書傳敎曰,大臣·閣臣·文任入侍。賤臣承命出傳。上曰,師傅及春桂坊中閣臣,肅拜後登筵,可也。世子師李秉模等,以次入呈肅拜單子,肅拜訖,領議政李秉模,左議政沈煥之,右議政李時秀,大提學洪良浩,檢校提學鄭民始,弘文提學黃昇源,藝文提學李秉鼎,檢校直提學李晩秀,原任直提學鄭大容,檢校直閣徐榮輔,原任直閣金祖淳,檢校直閣沈象奎,直閣金近淳,檢校待敎李存秀,以次陞殿進伏訖。秉模等曰,日吉辰良,習儀將行,下情慶抃,曷有其極?此時聖體,若何?上曰,一樣矣。晩秀曰,命名命字吉日,今日爲吉云矣。上曰,今日當爲之矣。出擧條命書傳敎曰,定名定字,亦依予冠禮時例,當命名命字,該曹知悉。有聞曰,定名時,六曹亞堂以上,館閣諸臣,當爲牌招乎?上曰,六曹亞堂以上之會賓廳議定以入,本是古例,而在予定名時,先朝只召大臣文任,親自命名,今番亦欲以易簡之義,仰述先朝故事矣。仍敎曰,禮房持紙筆,以授領相也。有聞承命,取紙筆以授秉模。上曰,今此定名,欲以玉邊字爲之,而大抵定名之際,字之易知者,難於諱避,字之難曉者,涉於隱僻,予意則玉邊公字,似爲恰好,而且昔宣廟朝御諱,日邊公字,本是字書之所未載,而中華使价,皆稱其恰好,遂至添入於韻譜·字書,今此所定之字,偏傍旣相符合,而考之字書,其音則洪,其義則美玉,以音以義,可謂盡美,卿等之見,何如?秉模曰,音義俱爲恰好,臣不勝慶抃矣。煥之曰,定自宸衷,盡美盡善,臣何敢贊一辭乎?時秀曰,字義甚好,伏不勝忻祝之至矣。良浩等曰,此實宗社無疆之福,臣等更無他見矣。上曰,僉意旣同,以此爲定,而定字,亦當於今日爲之,大抵命字之法,亦宜顧名,而命名之字,旣以美玉爲義,玉字偏傍,亦含王字之義,蓋物之中,玉爲最貴,人之中,王爲最尊,玉爲物中之至寶,而王者之位,亦爲聖人之大寶。故曰,天地之大德曰生,聖人之大寶曰位,承天地之命,而居大寶之位,其道在乎至公,以公字寶字爲定,實合於表德之義,而取諸一人元良,萬邦以貞,日月光華,弘于一人之義,則寶字之上,或加以元字,或加以弘字爲好,何字爲尤好耶?秉模等曰,聖敎中三字皆恰好,臣等不敢的指一字矣。上曰,予見亦不能取捨,卿等第各陳所見也。秉模曰,臣意則三字之中,公字似尤好矣。煥之曰,弘字亦盡美矣。時秀曰,三字莫不有精義,而元字尤似恰好矣。上曰,文任諸臣之意,何如?良浩曰,元字似尤好矣。民始曰,臣意亦然矣。昇源曰,公字元字俱好,而元字似尤盡美矣。秉鼎曰,臣則以公字,爲尤勝矣。上曰,領相之言旣如此,當以公字爲定矣。命秉模書之,秉模承命書之,讀奏後,以授晩秀。晩秀曰,王世子定字議定後,原單子,禮曹正郞奉盛于龍亭,具儀仗鼓吹,奉安于禮曹,乃是舊例,今番亦依此爲之乎?上曰,予之定名也,昔我寧考命名之,定字亦爲書下,今亦遵用,且予之定字單子,安于宙合樓,今番亦依此爲之,而禮判旣是閣臣,慶禮日陪進,此後以此定式,可也。出擧條仍命退,諸臣以次退出。
庚申正月二十五日午時,上御便殿。禮房承旨入侍時,右副承旨徐有聞,記事官金啓溫,記注官承膺祚,記事官李存秀,檢校提學鄭民始,檢校直提學李晩秀,原任直閣金祖淳,以次進伏訖。民始等曰,朝晝異候,聖體,若何?上曰,夜行告由祭於太廟,以今予心,其何能寐乎?不能脫衣,以至明發矣,勅行明將入城,未知何以酬接得過也。晩秀曰,定名定字,有書入東宮之例矣,今日當書入乎?上曰,依卿所奏也。晩秀曰,冊印與敎命,今方奉安于幕次,而都相纔已出去,守直等事,何以爲之乎?上曰,何必守直,卿或入來,則時時奉審,好矣。晩秀曰,春·桂坊入直,當於冊禮後爲之乎?上曰,更待下敎,可也。上曰,標信今日當畢造乎?晩秀曰,似當侵夜矣。上曰,以迎勅多有擧行事,左承旨·右承旨牌招,追省記事,分付。賤臣承命出傳。仍命退,諸臣以次退出。
上在昌德宮。停常參·經筵。
大駕詣慕華館,入幕次後,內閣·政院·玉堂·藥房口傳問安。答曰,知道。還詣仁政殿,入幕次後,內閣·政院·玉堂·藥房口傳問安。答曰,知道。還內後,內閣·政院·玉堂·藥房,朝廷二品以上,六曹堂上,大司諫口傳問安。答曰,知道。
李益運啓曰,司僕內乘來言,捲窓毛帳,取稟。傳曰,毛帳捲三窓。
兵曹口傳政事,大護軍徐龍輔單付。
大司憲前望單子入之,徐邁修落點。
閔台爀啓曰,臣台爀,今日方物封裹進去,下直之意,敢啓。傳曰,知道。
傳于徐有聞曰,明日出宮門路,以協陽門爲之。
李書九啓曰,明日大駕詣館所,入小次後,王大妃殿·惠慶宮問安,何承旨進去乎?敢稟。傳曰,同副承旨進去。
傳于徐有聞曰,安州禮單改色事,分付該曹,卽爲擇送道臣處,使之及期換置。
傳于徐有聞曰,勅行凡事,義州小通事等之效勞者多,分付迎接都監,行會箕伯處,此後勅行,通事之擧行勤幹,而次數最多者,略依久勤例,令灣府,別般陞差,以爲定式之地,自今番依此爲之,而捧成冊者,依判下,亦令都監,施賞後,草記。
吏曹口傳政事,以李祖承爲漢城判尹。
徐有聞,以迎接都監言啓曰,勅使所齎來賜物各色緞五十疋,呈于承政院之意,敢啓。傳曰,知道。
徐有聞,以迎接都監言啓曰,勅使入迎恩門幕次後,以酒果饌品各一盤,傳給兩勅,而通官及跟役等處,亦以酒肴分饋之意,敢啓。傳曰,知道。
徐有聞,以迎接都監言啓曰,勅使到紅箭門,家丁十七名,使之落後,先入館所矣,敢啓。傳曰,知道。
徐有聞,以迎接都監言啓曰,勅使館所茶啖,依例排入之意,敢啓。傳曰,知道。
徐有聞,以迎接都監言啓曰,勅使歇所茶啖入饋之意,敢啓。傳曰,知道。
徐有聞,以迎接都監言啓曰,兩勅前,以酒肴各一盤傳致,則略加下箸後,以爲賜饌體重,入館所後,持來此床云,故分付該院,待勅使入館所後,傳致之意,敢啓,傳曰,知道。
徐有聞,以迎接都監言啓曰,勅使出敦化門後,依例吹打,則副勅以爲入來時,用吉服行禮,故雖爲吹打,而旣是二十七朔之內,則禮罷之後,不可作軍樂,卽令停止云。故依其言停止之意,敢啓。傳曰,吹打係是軍用,我國禮意如此之意,據理言之,送勅時依例擧行,開閉門亦依此爲之,但當依此擧行,何可煩稟,譯官處嚴飭,此後此等不緊草記,莫或輕先爲之,可也。
傳于徐有聞曰,勅使前導吹打,例於闕外止螺,彼人等雖辭之,依例擧行之意,路中下敎,則不爲更稟,徑先止螺者,萬萬駭然。勅行雖令止之,旣有下敎,則例當來稟,以待發落,而不此之爲,自初喧譁,專在訓局吹打手騎馬,當該訓將,所當重勘,姑爲參酌,爲先從重推考。
徐有聞,以迎接都監言啓曰,勅使入來館所矣,敢啓。傳曰,知道。
趙弘鎭啓曰,臣弘鎭承命,馳往館所問安,則上勅以爲,治途坦夷,乘轎安穩,館舍精潔,飯膳佳美,休息平善,而又遣近侍,有此存問,不勝感謝云,副勅以爲,旣蒙厚待,便穩休息,而侵晨勞動之餘,上候若何,又遣近侍,存問至此,感謝無已云矣,敢啓。傳曰,知道。
徐有聞,以迎接都監言啓曰,通官等賜茶床,分入各房之意,敢啓。傳曰,知道。
徐有聞,以迎接都監言啓曰,首譯以大臣名帖及都監堂上名帖先呈後,請行見官禮,則名帖竝還送,見官禮停免,而副勅以爲,大臣及都監堂上姓名,以小紙書來云,故依其言書給之意,敢啓。傳曰,知道。
徐有聞,以迎接都監言啓曰,勅使旣入館所,各色郞廳,輪回直宿之意,敢啓。傳曰,知道。
徐有聞,以迎接都監言啓曰,卽者差備譯官來言,上勅與副勅,率通官二員及家丁三名,共登明雪樓云矣,敢啓。傳曰,知道。
徐有聞,以迎接都監言啓曰,副勅率家丁三名,往上勅房,仍與上勅,率房守八名,共登山亭云矣,敢啓。傳曰,知道。
徐有聞,以迎接都監言啓曰,卽下傳敎內,勅行凡事,義州小通事等之效勞者多,分付迎接都監,行會箕伯處,此後勅行,通事之擧行勤幹,而次數最多者,略依久勤例,令灣府,別般陞差,以爲定式之地,自今番依此爲之,而捧成冊者,依判下,亦令都監施賞後,草記事,命下矣。謹依傳敎,勅行時義州小通事之擧行勤幹,次數最多者,令該府,依久勤例,別般陞差,仍爲定式施行,而自今番勅行爲始之意,發關分付於平安監司李泰永處,今此上來小通事中二次以上十七名各木一疋,初次九名各布一疋,依成冊判下施賞,而以傳敎內辭意,一一布諭之意,敢啓。傳曰,知道。
李益運,以兵曹言啓曰,今正月二十七日館所擧動時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓將率步軍八哨,馬軍二哨爲先後廂,禁軍三番隨駕,挾輦軍一百名,槍劍軍三十名爲之,其外留營留陣,扈衛軍官有廳軍官,竝除之,可也。
李益運,以刑曹言啓曰,當該排設房司鑰,爲先出付攸司,照律定配事,榻前下敎矣。依下敎,當該司鑰尹昌烈,咸鏡道端川府定配所,卽爲押送之意,敢啓。傳曰,爲先收贖,可也。
軍威縣監朴吉源疏曰,伏以臣卽一庸碌賤品耳,通籍以來,濫荷洪造,出入三司,居然十年,涯分已踰,意望亦足,不敢復爲榮進之計,而不意本邑擇差之命,遽及臣身,自顧譾劣,已極愧悚,及登前席,至承奬諭,臣聞命感激,措躬無所,只欲殫竭駑鈍,以效塵刹之報,而逮夫到官未幾,遽遭橫逆之來,聲罪狼藉,擬律深重。臣於是,不覺寒粟之遍體也,幸賴天地之仁,獲免嶺海之典,繼而有外補施行之命,官秩自如,嚴敎復降,臣逃遁不得,僶勉在官者,今亦閱歲于玆矣。民社之責,不輕而重,罪累之蹤,益覺難安,而仰感恩私,無階報答,惟期隨處盡分,殫心奉公,不負我聖上眷庇之盛念,而其奈材拙年衰,觸事憒憒何哉?噫,本縣以如斗小邑,介在路傍,土瘠而民貧,役煩而賦重,一境俱困,百弊隨生,比之人身,蓋無一毛一髮不受病者,究其弊源,專由於軍額穀摠之太多也。前縣監臣具得魯,已疏陳其弊,臣不敢更事煩聒,而軍額則幸蒙聖上軫恤之德,自營門移送納布軍二百十一名於各邑之故,頗得釐正,庶免冤徵之弊,而至於還弊,則得魯疏中,猶有未及詳陳者,玆敢據實枚陳,以煩崇聽,惟聖上,少垂矜察焉。往在丁未,臣待罪河陽時,道臣故參判臣金光默,以本邑還穀虛留事,差臣査官,使之覈實,其時反逋,已一千八百餘石,蓋自丁未以前,已有反逋,而亦不知始於何年,本邑還弊,臣固知之久矣,及叨是任,考閱穀簿,則當初穀摠,比戶摠十倍其數,一戶所受,多或至數十石,至於殘獨,亦不下四五石,一値歉歲,不能準捧,年年未捧之以已捧磨勘者,逐歲加耗,遂至一萬一千二百十七石零之多,豈最初反逋,至於此數耶?得魯陳疏後,戊午所捧各穀,爲二千四百四十四石零,而吏逋爲二千三百四十三石零,民反爲百石零,而仍未捧入千七百七十三石零,以三年分捧,已有定式,今年當捧,爲二千九百二十四石零,而吏逋則再昨年已捧之數,幾過其半,事當逐戶捧三分之一,以充其數,而民反六千七百六十餘石之中,流亡絶戶之名下載錄者,米爲一千四百二十石零,太爲一百三十九石零,租爲一千一百四十八石零,小豆木麥各一石零,通計各穀,合爲二千七百十石零,此皆年久流絶,指徵無處者,勢將有族者族徵,無族者鄰徵,然後可以準捧,而顧今荐饑之餘,幸逢稍豐,大小民情,頗有奠居樂生之意,而公債私負,身布國穀,僅僅了畢,比如瘡痍之甫起,便同强弩之末勢,若於此際,又以不知年條之鄰族舊還,侵徵於此輩,則不但民力之已窮,將見樂歲之爲苦也。臣左右思量,計無所出,乃於時存戶下,分數排比,仍以吏奴逋,充數捧納,事雖苟艱,勢有所不得已也。第伏念今年,則幸賴年穀之豐登,方便區劃,以充分年之數,而其所未捧,尙爲五千八百四十餘石,而流絶戶下之載錄穀數,幾乎半之,今年明年,必欲準捧乃已,則雖使有智慮者當之,徵之鄰族之外,更無他道,唉彼小民,終年作苦,及秋所獲,厥數無多,雖値稍稔之歲,未及官府之納糴,已見缾罌之告罄,侵徵鄰族,鞭撻黎庶,非但有所不忍,其勢終必至於流離渙散,莫可收拾之境,此誠一邑民瘼之中第一難矯,而亦非自下擅便者也。臣雖極愚昧,亦知國穀事體之至爲嚴重,雖流亡絶戶之年久舊還,今何敢直請蕩減,而第臣屢叨館職,頻登筵席,伏覩我殿下軫恤元元之盛德至意,溢於絲綸之間,臣嘗欽仰讚歎之不暇,玆敢仰恃聖上如傷之念,備陳闔境難支之弊。伏乞聖明,俯察微言,特降恩音,流絶舊還,許令蕩減,其餘三千一百三十石零,依前定式,亦使分兩年捧納,以紓一分民力,俾一邑生靈,獲免顚連之患,是臣區區之大願也。噫,戎政有國之大事也。故每年有歲抄歲末焉,式年有改案焉,十年有改都案焉。蓋其法意嚴密,似無奸僞,而但磨勘之際,必有情債,所謂情債云者,不過爲吏輩紙筆之資,而近年以來,京外吏屬,看作利竇,巧爲名色,徵索多端,收斂無藝,逐年轉加,殆無限節,臣之再叨嶺邑,不過十年餘,而其間情債之增加,有倍於前矣。此已軍民切骨之冤,而至於今年,則歲抄歲末改案都案,數朔之內,次第擧行,京司各營磨勘者凡四次,所謂軍籍,如印一板,而每當一番磨勘,輒有一番情債,其所徵斂,皆出軍民,其爲弊可勝言哉?在昔辛亥,故相臣兪拓基,故豐原府院君臣趙顯命之相繼按道也,以軍政磨勘時情債防禁事,啓聞朝家,文報備局,著爲節目,頒之列邑,使之永久遵行矣。今其法不幸中廢,而所頒節目,則尙或有流傳於列邑者,故臣取考其節目,則各邑納布之軍,不待歲抄,隨闕塡代,付以黃簽,修其成冊,卽報于所管各營,而不送色吏,只使持者往呈,則又自各營,磨準付標後,不爲專人,因便上送于京司,蓋自列邑,報于各營,而只送持者,自各營送于京司,而不爲專人者,欲防徵索之弊也。其立法之意,簡略精密,可以行之無弊,而仍廢不行者,蓋京外吏胥,惡其害已而去之也。臣未知此法,行之幾年,廢於何年,而古大臣爲民除弊之良法美制,乃爲小吏輩所操縱,而中廢不行者,豈不可惜也哉?顧此一事,非獨一邑之弊,卽一道軍民莫大之弊,而適於今年,臣目覩爲弊之多端,敢此附陳。伏乞聖明,將臣此疏,下于廟堂,使與道臣,往復商確,從便立法,以爲一道軍民除弊之地焉。臣於赴任之初,擬上一疏,以陳上項二事之弊,而人言罔極,情地危蹙,不敢以文字瀆擾者久矣。今幸三政已畢,歲籥又新,臣若趑趄前却,終始隱默,不以上聞,則是臣上負國恩,下孤民情,適足爲罪上添罪之端,玆敢不避鈇鉞之誅,仰干黈縷之聽,猥越之罪,益無所逃。伏乞聖明,恕其僭妄,而特賜裁察焉,臣無任云云。省疏具悉。如爾言則數千石蕩減,能爲該邑民人蘇瘼之大嶺,顧何惜乎?卽令廟堂取爾疏,指一抄出草記,軍丁磨勘之弊,故相兪拓基·趙顯命磨鍊登聞之節目,何以中廢乎?亦令廟堂,卽爲詳問道伯,竝與節目,使之上送,然後爾疏粘後回啓,以爲爾邑與諸道蘇弊之地。
庚申正月二十六日卯時,上詣慕華館。迎勅擧動入侍時,行都承旨閔台爀,行左承旨李書九,行右承旨李益運,右副承旨徐有聞,同副承旨趙弘鎭,記事官洪奭周·金啓溫,事變假注書尹致永,記注官金景煥·承膺祚,檢校直提學李晩秀,檢校直閣徐榮輔·沈象奎,直閣金近淳,以次侍立。通禮跪啓外辦。上具翼善冠·衮龍袍,乘駕轎出宣化門·協陽門·肅章門·進善門·敦化門,仍進發出崇禮門,大駕至慕華館,降轎御幕次,勅使將至,上出次敎曰,北邊布帳,使之撤去,則何不卽爲擧行乎?仍命當該司鑰,令攸司科治,出駕前下敎,勅書上龍亭,通禮啓請鞠躬,上鞠躬興平身。上曰,北作門止螺,然後例爲還宮,出送宣傳官,使卽止螺也。仍命館伴金文淳,戶曹判書李在學,迎接都監郞廳柳畊入侍。遠接使徐龍輔,京畿監司徐鼎修,呈入來肅拜單子,肅拜訖。竝命入侍。敎畊曰,勅使入幕次後,雜人各別嚴飭,而茶啖供饋時,每多喧聒云,益加痛禁,使彼知有我國紀綱,可也。仍敎書九曰,卿則落後,勅使入城時,與兵判各別禁雜也。敎龍輔曰,善爲往返,而勅行沿路所聞亦何如?今行殆同倍道,上副勅,能不致訝,而上勅年老,亦無勞憊之意耶?龍輔曰,別無致訝,而上勅越江以後,謂添感冒,難以趲程云,故僅僅護行,無事得抵矣,沿路所聞,別無可言,而行中凡事,專委副勅主管云矣。上曰,贈給一事,朝議皆以爲,雖元禮單,不可擧論云,卿則旣與勅行上來,必聞通官輩動靜,卿意則以爲,何如?龍輔曰,安州禮單贈給時,彼以却之不恭爲言,卽爲領受。且以爲咨文中,雖有該國吉慶之語,而今此配天,在貴國同慶之義,亦豈非吉慶云?彼旣如是爲言,則此亦無可拒之辭。且副勅之爲人,異於昨年之恒傑,似不至於非義妄干,而至於定例元贈,則彼皆以必當贈給知之矣。上曰,諸議皆以爲不可贈給云,別求請之屬,雖不可擧論,而元禮單,如可闊狹,則入城後,與諸大臣·都監堂上,更以沿路所聞見及卿之意見,指一爛商,以爲決定之地,好矣。仍敎曰,以禮單事,自多與儐臣相議,而儐臣方帶臺職,似爲難處矣。右議政李時秀曰,勅使在館之時,遠接使自不無擧行之事,而時帶臺職,多有相妨,大司憲徐龍輔,今姑許遞,仍令該曹口傳付軍職,何如?上曰,依爲之。前望單子入之,待下批牌招察任。出擧條仍乘轎進發,入崇禮門·敦化門·進善門·仁政門外,降轎乘輿入仁政門。御小次敎曰,百官使之整齊,而近來班儀,極爲錯雜,申飭三司侍臣,自大臣以下不如儀者,另加糾察,還內時直於駕前,發啓論勘事,分付。少頃,勅書入仁政門,上出次鞠躬,勅書奉安殿內後,上行禮陞殿,受勅如儀,仍由殿南西夾門,降自西階,勅使亦入東階幕次。上曰,此門外例設小次,何不排設耶?問于該司鑰也。有聞承命出問回奏曰,習儀時,以香室大廳,爲幕次樣擧行云矣。上曰,此豈成說乎?擧行極駭然矣。命書榻敎曰,當該排設房司鑰,爲先出付攸司,照律定配。仍敎曰,幕次旣不設,予當先入殿內,御前通事往請兩勅,可也。仍詣殿內,御前通事沈象奎·徐有聞,譯官通事金在和·尹春咸等,往請勅使,上副勅,自殿東夾門入,上命通事,往傳請行拜禮,兩勅辭不敢當,再請後回奏曰,願行揖禮矣。上曰,拜無交拜之禮,則揖亦不可以交揖,主人先揖,大人答揖,以此更傳也。仍敎有聞曰,爾則往傳副勅也。象奎等往傳訖。又敎曰,一時竝揖,亦涉欠敬,先揖上勅,上勅答揖,次揖副勅,副勅答揖,此意亦往傳也。揖禮畢請就椅,上就椅,勅使亦就椅,大臣·諸臣進伏。仍命象奎等,行問上候節次,竝問諸王貝勒安否訖。上曰,皇詔,擬趁上等吉日奉覽,故未免兼程合,大人必多驅馳之勞,不勝歉歎,此意往傳也。象奎等回奏曰,沿路作行,別無勞憊云矣。上曰,高宗純皇帝,升配天壇,實是莫大之盛禮,慶抃之餘,不勝愴感,至於小邦,視同內服,有此使華之儼臨,感戴尤切,以此往傳也。象奎等回奏曰,今此布告之典,他國則無之,而至於貴邦,則皇上視同內服,有此遣价,及承所敎,還切感激云矣。上曰,小邦凋殘,僉大人奉命之行,一路接待,不能成樣,其在主人之心,歉愧甚矣,此意往傳也。象奎等回奏曰,沿路供饋等節,極其豐腆,行李穩便,不勝感謝云矣。上曰,僉大人銜命遠辱,在小邦榮輝極矣,仰體皇上三節停賀之旨,雖不得如禮備宴,數器茶果,略爲備待,請行茶禮也。象奎等回奏曰,依敎爲之云矣。仍行茶禮。上曰,通官以下,賜茶,何如?勅使曰,依敎爲之,好矣。上敎書九曰,承旨一人,出去殿門外通官輩,使之列坐月臺下,叩頭後賜茶也。茶禮罷後,上敎書九曰,副勅是德保之子云,然乎?書九曰,果然云矣。上曰,先公在禮部時,爲小邦多有宣力之事,至今銘感,今見大人,怳接典刑,尤不勝奇幸,以此往傳副勅也。有聞回奏曰,語及先故,不勝感謝云矣。上曰,上勅年老,驅馳之餘,想益勞憊,別爲致意也。上勅答以不知爲憊。上曰,僉大人跋涉勞動,勢難久坐,而館宇凡節,雖皆檢飭,寧不齟齬,惟願善加調護,明當躬詣館所,更探起居矣。象奎等回奏曰,吾輩則無所憊,而國王終日勞攘,又承明日躬臨之敎,尤用不安云矣。上曰,旣有薄茶,請更進一爵。勅使曰,依敎。命更進茶罷,兩勅告歸館所,上出殿門至階上,勅使至階,上送至仁政門外,勅使辭請還內,上乘輿,兩勅乘轎以出,上命史官,出敦化門外問安。致永承命出,領議政李秉模等進前曰,半日勞攘,聖體,若何?上曰,今朝則神氣差勝矣。秉模等曰,雖伏承差勝之敎,而早朝動駕,下情不勝憂慮,明日則差晩出宮,臣等之望也。上曰,勞攘則一也,何有早晩?行氣則反復勝矣。仍命進御忍冬飮一貼煎入。出榻敎仍由肅章門·協陽門·宣化門還內,諸臣以次退出。
上在昌德宮。停常參·經筵。
大殿·王大妃殿·惠慶宮·中宮殿,內閣·政院·玉堂口傳翌日問安。答曰,知道。大殿,朝廷二品以上·六曹堂上·大司諫翌日單子問安。答曰,知道。大駕詣館所,入幕次後,內閣·政院·玉堂·藥房口傳問安。答曰,知道。王大妃殿·惠慶宮,遣承旨問安。答曰,知道。還宮後,內閣·政院·玉堂·藥房口傳問安。答曰,知道。
藥房都提調李時秀,提調李秉鼎,副提調徐有聞啓曰,郊館迎勅,半日勞動,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
徐有聞啓曰,來初一日,輪對日次,而穆陵忌辰祭正日相値,頉稟之意,敢啓。傳曰,知道。
李書九啓曰,行護軍李章漢,館所問安進去,下直之意,敢啓。傳曰,知道。
傳于趙弘鎭曰,上使留待。
傳于李益運曰,侍衛軍兵毛具。
李益運啓曰,司僕內乘來言,捲窓毛帳,取稟。傳曰,捲三窓毛帳。
傳于李益運曰,進賀上使入侍。
李書九啓曰,行護軍李章漢,馳往館所問安,則上副勅以爲,連遣宰臣,有此俯問,不勝感激云矣,敢啓。傳曰,知道。
趙弘鎭啓曰,臣王大妃殿·惠慶宮,問安進去,下直之意,敢啓。傳曰,知道。
吏曹口傳政事,伴送使單韓用龜,今超資憲陞差事承傳。
李書九啓曰,今此郊外送勅時接見說話,依例書入,而或不無未盡處,令廟堂增刪,以備睿覽,何如?傳曰,允。
徐有聞,以迎接都監言啓曰,卽者差備譯官來言,上副勅各進呈名帖,故出付差備譯官,卽爲入呈之意,敢啓。傳曰,知道。
徐有聞,以迎接都監言啓曰,上副勅書本次雪花紙各二十張入給,則上勅領受後,更求筆墨,故亦爲入給,而副勅則以爲,旣有持來之紙,不必用此云,仍爲還送矣,敢啓。傳曰,知道。
徐有聞,以迎接都監言啓曰,副勅所製五言律詩,卽爲模寫,今方飜刻,畢役後揭板於明雪樓,而原本,入呈承政院之意,敢啓。傳曰,知道。
徐有聞,以迎接都監言啓曰,卽者差備譯官來言,上勅率家丁一名,房守一名,登山亭云矣,敢啓。傳曰,知道。
徐有聞,以迎接都監言啓曰,通官跟役等賜茶床,分入各房之意,敢啓。傳曰,知道。
李書九,以吏曹言啓曰,伴送使韓用龜,時無職名,令該曹口傳付軍職,何如?傳曰,允。
兵曹口傳政事,大護軍韓用龜單付。
徐有聞,以承文院都提調意啓曰,今此勅使齎來配天詔書一道,勅書一道,提調一員,陪進奉安于禮曹奉安閣後,仍行春奉審之意,敢啓。傳曰,知道。
閔台爀,以戶曹言啓曰,安州禮單改色事,分付該曹,卽爲擇送道臣處,使之及期換置事,命下矣。安州中路問安中使齎去禮單,上副勅前,各紅紬五疋·綠紬五疋·藍紬五疋·白紬五疋·白苧布五疋·白木綿十疋·豹皮一領·鹿皮一張·靑鼠皮五張·彩花席三張·霜花紙十卷·白綿紙三十卷·黃筆十五柄·油煤墨十五笏·浮椒二斗·四尺袋一件·螺鈿煙竹三箇·樻枝三一百匣,依定例數,各別擇品,堅封下送於該道道臣,使之運置安州,待勅使回還時,改色入給之意,敢啓。傳曰,知道。
李益運,以備邊司言啓曰,勅使回程,已定期日,例贈物種,當遵高宗純皇帝諭旨,定例入給,而向來咨文後,恐有違於皇旨,猶未完定矣。觀於勅行,凡事似無拘於咨文之意,其在我國之道,亦不必以違越皇旨爲慮,無論受與不受,此則在彼之事,別無損益於事面,遵照乾隆丁巳定例擧行之意,分付迎接都監,何如?傳曰,知道。
李益運,以扈衛廳大將意啓曰,今此動駕時,扈衛軍官等闕門把守,旣有置之之命,則宣傳官之誤傳信箭,扈衛別將之誤爲祗受者,均有不審之罪,而當該宣傳官,自兵曹論勘矣。當該別將,亦不可不論,扈衛別將金聖和·閔修益,竝令該府,拿問處之,何如?傳曰,允。
庚申正月二十七日辰時,上詣館所。擧動入侍時,行都承旨閔台爀,行左承旨李書九,行右承旨李益運,右副承旨徐有聞,同副承旨趙弘鎭,記事官洪奭周·金啓溫,事變假注書尹致永,記注官金景煥·承膺祚,檢校直提學徐龍輔·李晩秀,檢校直閣沈象奎,直閣金近淳,以次侍立。通禮跪啓外辦,上具翼善冠·衮龍袍,乘轎出宣化門,藥房都提調李時秀進前曰,昨日勞動之餘,夜來聖體,若何?上曰一樣,而乾嗽之症,頗苦劇矣。有聞曰,請診啓辭,未及承批,何以爲之乎?上曰,以知道書出也。有聞承命書之。上曰,上使入侍。賤臣承命出傳,與進賀上使具敏和,偕入侍立,上敎敏和曰,卿於今年,又爲此役矣,須善爲往返也。渡江日子,從速爲之,而勅行還歸之前,先期入抵爲好,可無窘束之慮否。敏和曰,昨年進賀,亦於勅行復命之前二日入抵,今番亦當急速入去矣。命敏和先退。敎時秀曰,今番彼我使价及道臣行部之應爲來往者,統計爲二十餘次,支待供億之際,西民之貽弊,不言可想,若以副价,兼差伴送之役,則國體雖似苟艱,事面至爲便好,庶可爲除弊之一端,從當問於諸大臣處之,而卿意則以爲,何如?時秀曰,如此則事甚簡便矣。仍進發,出協陽門·肅章門·進善門·敦化門,至館所中門外,降轎乘輿,至幕次小門外,降輿入幕次。命書九與譯官金在和·尹春咸入侍敎曰,爾等持御帖,往傳兩勅,仍致欲見之意也。在和等奉御帖而往,少頃還奉御帖回奏曰,御帖則不敢受,少間當面致固辭之意云矣。上曰,爾等於今行,可謂勤勞矣,驅馳作行,日或爲百七十里,而皆能無事趁站,爾等之效勞如此,豈無酬勸之典乎?今番行中任譯,欲竝加資,而其中亦必有不願之人,卽爲抄出以入,其不願陞資者,亦爲區別書入也。仍步出幕次門外,乘輿至宴大廳南正門外,降輿由正門,詣宴廳門內,上副勅,立於門內東邊。上曰,接見時例有讓路之儀,通事往傳也。御前通事沈象奎·徐有聞·金在和·尹春咸等,往傳勅使請先登,勅使固辭,凡三讓,勅使請同升,上升自西階,勅使升自東階,上詣廳內,命通事往傳,請行拜禮,勅使辭不敢當,凡再請皆辭,仍行揖禮,仍請就椅。上曰,昨日迎勅時,雖得奉接,未及從容,終宵耿耿矣。日氣甚冷,館字齟齬,遠道勞撼之餘,夜來起居,何如?象奎等往傳回奏曰,荷齎國接待之殷勤,不知爲憊,深用感謝云矣。上曰,支待等節,另加檢飭,而必多齟齬之節,在主人之心,深用不安矣。勅使又辭謝。上曰,今番欲以上等吉日,爲入城之期。故兼程作行,尤與平時有異,深用不安矣,以此復爲往傳也。象奎等回奏曰,驅馳之勞,旣無可言,而必趁吉日相邀者,尤荷盛意云矣。上曰,進賀謝恩使行時方物,曾有純皇帝勅旨,皆許停封,而今番則以別例,封進進賀方物,至於謝恩方物,一體封進,又恐涉於違越皇旨,故雖不得不只進表文,而小邦之悵然則深矣。象奎等往傳回奏曰,旣有純皇帝勅旨,則方物之停封當然,而進賀方物之別例封進,尤仰貴國事大之至誠云矣。上命問上副勅年紀,象奎等回奏曰,上勅則六十三歲,副勅則三十云矣。上敎龍輔曰,副勅方爲何官?龍輔曰,文淵閣直閣內閣學士禮部侍郞也。上曰,可謂早達矣。仍又命象奎等往傳曰,今番以一遵皇旨之故,宴禮旣不能如禮,凡百亦不能備例,其在主人之心,悵然當如何?請行茶禮,以表情悃。勅使曰,依敎。仍命進茶訖,又命通官輩賜茶,副勅以通事傳言曰,願得貴國書冊之屬矣。上曰,旣勤俯求,若指示冊名,則當以所有者仰副矣。象奎等往傳回奏曰,貴國素稱文明之邦,經傳以外,亦必多有可觀者,如山川地誌之類,切欲得之云矣。上敎書九曰,我國冊子中,此等書冊爲幾何?書九曰,輿地勝覽之屬,彼中亦必有之,而至於我國山川記載者,別無如許冊子,若代以東文選等冊子則,似好矣。上曰,彼旣有求,何可不贈?元贈書冊外,無論某書,一體贈給,以副其願,可也。仍命有聞往傳曰,小邦所儲冊子,經傳之外,如山川地誌之屬,果無可觀者,當以他書仰副,亦當以文房諸具伴贐,此意一體傳于副勅也。又命象奎,往傳上勅曰,副勅大人,俯求書冊。故方欲仰副,上勅大人,亦欲得書冊,則亦當一體仰呈,此意傳之也。有聞回奏副勅之言曰,貴國所有之冊名,固所未諳,而旣承俯惠之敎,無論某冊,若以別無可以忌諱者,一帙見副,則感踰百朋云矣。象奎回奏上勅之言曰,職是武班,不嫻文字,而必欲以冊子見贈,則農書之屬,願得之云矣。有聞又回奏曰,文房之具,副勅頗固辭,故再三致意,則似不至牢拒矣。上又命象奎,傳于上勅曰,副勅大人許,旣以文房諸具伴贈之意,累請而得許,亦當一例伴贈,此意傳之。仍敎曰,上勅則求農書,而農書姑未印行,以醫書之屬,代給好矣。象奎又回奏曰,上勅以爲,文房諸具,有此俯惠之敎,誠感謝云矣。上敎秉模曰,副勅所謂忌諱之說,誠異常矣。秉模曰,彼必知以有所忌諱之故,持難於書冊之贈給,其所臆料,亦似無怪矣。上又命象奎等,傳于兩勅曰,往前阿大人·嵩大人,欽差來此,皆有題咏,留在屛簇,至今爲弊邦之傳玩,況今副勅大人,官在內閣,必熟詞翰,倘蒙僉大人,或寵以佳什,或副以華墨,以賁小邦,則幸當如何,通事傳此意也。象奎回奏上勅之言曰,本以武官,不識文字,無以承命,而至於筆法,尤甚生澁,然而勤敎如此,雖老筆無足觀,謹當寫呈云矣。有聞回奏副勅之言曰,旣無詞翰之才。且是二十七朔除服之前,雖不敢爲吟咏,而旣勤俯敎,當以筆藝獻醜云矣。上曰,然則書本之贈給與否問之也。象奎等往傳回奏曰,上勅則願得書本,副勅則謂有帶來者云矣。副勅又傳言曰,雖甚忽忙,復命爲急,卄九日則必欲還發,深用悵然矣。上曰,請留之例,禮不可廢,而彼旣以卄九爲言,則不可不請留一日,以請留之意,善言往傳也。象奎等回奏曰,盤桓外國,非不便好,而皇命不可久淹,使事且又迫急,已與上勅議定,必欲以再明發行,雖承挽留之至意,而實無以進退云矣。上又命往傳曰,自前皇華之降臨,請留則每許留一日,至於今番,亦豈可不許留乎?副勅又曰,居處之穩便,接待之款曲,豈不欲仰副至意,而淸明謁陵之時,勢不可不趁期入去,且晦日,卽月盡之日也,起程有忌,以此不得爲少留之計矣。上曰,然則以初一日離發之意,更爲往傳也。象奎等回奏曰,縷縷請留,雖甚感激,歸期已定,無以承命云矣。上曰,彼旣如是牢定,似難强迫,然則以來時未免驅馳兼程,歸路則必須緩緩作行之意,善爲說辭,往傳于兩勅也。象奎等回奏曰,謹當承命,限十二日欲爲渡江云矣。上曰,僉大人久坐冷處可悶。且爲僉大人休息,將欲辭歸,當於郊館奉別,此意傳之也。有聞等往傳後,仍請行拜禮,勅使辭,仍行揖禮後,上降階,勅使隨至階下,上再三請勅使還入,仍由正門,乘輿至小次門外,降輿入幕次,命益運與領議政李秉模,左議政沈煥之,右議政李時秀,館伴金文淳,戶曹判書李在學等入侍。秉模等曰,勞動之餘,聖體,若何?上曰,一樣矣。上曰,贈給一事,今日停當,然後可以擧行,僉議以爲如何?秉模曰,定例中禮單,諸議皆以爲可贈,而定例外,則恐不可違越矣。上曰,然則定例元數抄出後,以贈給之意,草記擧行,可也。又敎曰,俄於駕前,有下敎於右相者,卿等聞之否?秉模曰,臣果聞之,而今年西民之勞弊,果如聖敎,副价之仍差伴送,事甚周便矣。命書傳敎曰,今年兩西·畿內之民,當疲於使星支應,通計勅行·使行·儐使往來道臣行部,則爲二十一次之多,三道之民,其何以堪乎?如有一分除弊之道,在三道之民,可爲一分之益,要欲爲民,何循常例乎?今年春秋三道道臣行部,特爲除之,令廟堂預爲分付,進賀使行,適與勅行回還相値,兼有本道履歷,進賀副使韓用龜,陞差伴送使,兼進事,分付。仍敎益運曰,譯官當爲賞加人,其已抄出耶?益運曰,今方抄出書待矣。上命入之。仍命書傳敎曰,今番勅使之行,如期兼程,能趁上等吉日者,西下譯官周旋之力居多,日行百七十里,古豈有哉?任譯等,宜有酬勞之典,兩勅堂上差備金在和·尹春咸·李光奎·邊鎬,各加一資,堂下差備張舜相,從願亦爲加資,其餘則令該院,陞遷收用,以爲奬勸之地。仍敎在學曰,俄與兩勅酬酢,許送文房諸具,招致本曹郞,各色紙筆墨,使之優數待令也。仍命益運等分封,命直閣金近淳,兼奉御帖,往傳于兩勅,又命五通官招至階下。上曰,爾等善爲休息乎?雙林等叩頭謝。上曰,昨年則藥料等諸種,分給於此處矣。今番則當於郊館送勅時別贈,以此知悉也。仍問姓名年紀訖,命各退去。仍敎曰,副勅纔書送一詩,欲爲揭板云,出付都監,使之模刻,卽揭于明雪樓,前此勅行出來時,此等詩文,例使文任和送,禮判旣兼閣職,還宮前撰進以送,可也。命諸臣先退。仍命書傳敎曰,諸司預備。仍乘輿於幕次門外,至館所中門外,降輿乘轎,進發至敦化門外,命益運,出標信解嚴。大駕入敦化門·進善門·肅章門·協陽門,由宣化門還內,諸臣以次退出。
上在昌德宮。停常參·經筵。
閔台爀啓曰,明日大駕詣慕華館,入幕次後,王大妃殿·惠慶宮問安,何承旨進去乎?敢稟。傳曰,同副承旨進去。
李益運啓曰,臣益運,館所問安進去,下直之意,敢啓。傳曰,知道。
李益運啓曰,臣益運,馳往館所問安,則上副勅以爲,夜來上候,若何?連遣近侍,存問至此,不勝感謝云矣,敢啓。傳曰,知道。
傳于鄭尙愚曰,左副承旨入侍。
傳于鄭尙愚曰,明日出宮門路,以協陽門爲之。
傳于徐有聞曰,聞驪州贊善,今日當到城外云,分付畿營,待其上來,卽爲來稟,政院卽遣史官,問其起居,仍問今日入城以來,兼贊善懷德之行,再明當到城外云,亦依此例爲之之意,該房知悉。兩山林隨其上來,卽令該曹,送米肉柴炭,入京第後,亦依此例事,分付。
以濟州牧使鄭觀輝狀啓,十二月令封進靑皮枳殼數未滿,惶恐待罪事,傳于徐有聞曰,勿待罪事,回諭。
鄭尙愚,以兵曹言啓曰,館所動駕,與迎勅時有異,故出番扈衛軍官之闕門把守等節,臣曹節目中,初不磨鍊,則該廳別將,設或等待於闕外,信箭知委,初非可論,而宣傳官韓啓豐,不能詳審,徑傳信箭於扈衛別將之闕外等待處,追覺其誤,更往該所,以不爲祗受施行事爲言云,信箭祗受,何等嚴重,而今此誤傳之狀,已萬萬駭然。承傳宣傳官,則不善指導,致此錯誤者,亦不可無責,當該宣傳官韓啓豐,承傳宣傳官李身敬,令該府,拿問處之,何如?傳曰,允。
以宣傳官韓啓豐,承傳宣傳官李身敬等拿處傳旨,傳于李益運曰,姑爲分揀。
以扈衛別將金聖和·閔修益等拿處傳旨,傳于李益運曰,姑爲分揀。
鄭尙愚,以兵曹言啓曰,今正月二十九日大駕詣慕華館送勅時,何營軍兵隨駕,何營軍兵留陣,禁軍馬步軍幾番幾哨磨鍊,餘軍留營及慕華館環衛軍兵,何以爲之乎?敢稟。傳曰,皆依迎勅時例爲之,可也。
鄭尙愚,以摠戎廳言啓曰,因兵曹啓下節目,今正月二十九日大駕詣慕華館送勅時環衛軍,依迎勅時例,本廳標下餘軍一百五十名,別定將校十五人,領付于禁衛營之意,敢啓。傳曰,知道。
李書九,以備邊司言啓曰,因政院啓辭,郊外送勅時接見說話,依例書入,而或不無未盡處,令廟堂增刪,以備睿覽事允下矣。今此書入措語,別無可改者,故還送政院,依此書入之意,敢啓。傳曰,知道。
李書九,以迎接都監郞廳,右議政意啓曰,臣承命來詣館所,進呈御帖,請行茶禮,則兩勅以爲,勞憊甚多,難於行禮,茶禮停免,依近例入送云,御帖仍爲奉還,故令都監郞廳,陪進于承政院,床排入送,臣則退歸之意,敢啓。傳曰,知道。
李書九,以迎接都監言啓曰,大臣承命,來詣館所,進呈御帖,請行茶禮,則兩勅以爲,勞憊甚多,難於行禮,茶禮停免,依近例入送云,御帖仍爲奉還,故令都監郞廳,陪進于承政院,床排入送,大臣退歸之意,敢啓。傳曰,知道。
李書九,以迎接都監言啓曰,因備邊司草記,勅使禮單物種,遵照乾隆丁巳定例擧行事允下矣。兩勅元禮單及通官跟役等元贈給物種單子,修正書入之意,敢啓。傳曰,知道。
李書九,以迎接都監言啓曰,上副勅元禮單及通官跟役等處元贈給,依單子照數,無弊入給之意,敢啓。傳曰,知道。
李書九,以迎接都監言啓曰,依下敎,義州小通事領來將校姜翼周處,木一疋一體施賞之意,敢啓。傳曰,知道。
李書九,以迎接都監言啓曰,卽者差備譯官來言,上勅往副勅房云矣,敢啓。傳曰,知道。
李書九,以迎接都監言啓曰,卽者差備譯官來言,上勅率家丁二名,房守二名,登山亭云矣,敢啓。傳曰,知道。
李書九,以迎接都監言啓曰,卽者差備譯官來言,上勅率家丁一名,房守一名,登明雪樓云矣,敢啓。傳曰,知道。
李書九,以迎接都監言啓曰,勅使回程牌文,以二十九日起行書出,先爲發送之意,敢啓。傳曰,知道。
李書九,以迎接都監言啓曰,卽者差備譯官來言,勅使發行軍令,以明日辰初書出云矣,敢啓。傳曰,知道。
李書九,以迎接都監言啓曰,卽者差備譯官來言,明日勅使離發時,轎子作行云矣,敢啓。傳曰,知道。
李書九,以迎接都監言啓曰,卽者差備譯官來言,勅使回還時,一路庭排茶啖·軍威·軍歌·舞童·遊觀牛·駞駱牛·別雌牛,沿路上下馬砲軍樂,一倂除減云矣。以此知委於伴送使及開城留守·三道道臣·摠戎使·廣州留守處之意,敢啓。傳曰,知道。
李書九,以迎接都監言啓曰,勅使回還路程記書出,而今二十九日,自京離發,坡州止宿,來月初十日,當到義州云,以此分付伴送使及開城留守·三道道臣處,而路程記書入之意,敢啓。傳曰,知道。
李書九,以迎接都監言啓曰,卽者差備譯官來言,勅使以爲,弘濟院旣是過站,大臣·承旨勿爲出來云矣,敢啓。傳曰,知道。
右議政李時秀箚曰,伏以客使,明當還發,又將移蹕而送之矣,近日以來,玉體之勞動已多,聖候之靜攝有日,而診察不得以時,湯劑亦未議呈,區區下情,固已不勝悶迫,而且自昨今,風雪相續,寒暖無常,此時侵早動駕,遠臨於郊館寒曠之地,尤豈不萬萬焦悶乎?從前迎送勅時,不爲親臨已例,不止一再,蓋待遠人,惟在於誠意,不在於禮節,今若違節宣之方,冒寒冷之候,躬臨郊外,或致添損,則此豈以誠待人之道,而在客使之心,亦豈得安乎?臣職忝保護,誠切憂迫,玆敢短箚仰陳。伏乞亟命有司,明日送勅,勿以親臨磨鍊,亦令儐臣,預爲善辭曉諭於兩勅,千萬幸甚,取進止。答曰,省箚具悉卿懇。數十年來,旣無可據之例,亦庶可强矣。仍傳于徐有聞曰,此批答遣史官傳諭。
草莽臣宋煥箕疏曰,伏以臣祗奉恩諭,至再至三,十行諄複,至有躬以迎之之敎,實非人臣之所敢聞,臣之罪戾,於是增深,惶駴隕越,益無所容措也。聖上之前後開諭,一切勤摯,無異慈父之詔迷子,臣雖極冥頑,亦非木石,寧無感動於愚衷乎?冒膺之嫌,顚仆之憂,有未暇顧矣。今方强策起發,以期獲瞻縟儀,粗伸微誠,而行到數舍許,殘骸危喘,已覺添苦,實無趲程之望,不知幾日,可抵脩門,此又臣之所甚惶懼也。抑臣竊有所干瀆宸嚴者,年前膺命之時,特被聖明體諒,許以不縻官爵,得以安意作行。賤臣今日之行,尙帶臺銜館職,其爲悶蹙之端,當復如何哉?伏乞特降指揮,悉許鐫免,且臣自奉躬迎之諭,身雖在途,心常懍惕,而竊念王言如絲,其出如綸,瞻聆所曁,將謂斯何,倘蒙還收四字,則豈惟爲微臣私分之幸而已?伏願聖明留神焉。至於偕來宰臣之逐日相守,亦非臣心之所安,亟命召還,不勝幸甚,臣無任云云。答曰,省疏具悉卿懇。憲銜爲卿進身已許遞,又以館職,爲一分逡巡之端,則前所體諒者,今何持重?且上京之後,當面言其不必若是,所請先爲依施,偕來宰臣,亦令入來,至於躬以迎之之敎,必欲致卿,言出實際,卿其安心。仍傳于徐有聞曰,此批答,遣史官傳諭,仍問行中起居,何日當到城外,或入城以來。
庚申正月二十八日午時,上御便殿。左副承旨入侍時,左副承旨鄭尙愚,記事官洪奭周,記注官金景煥,記事官李存秀,以次進伏訖。上曰,承旨今日亦直鑄所,而達字及問安牌·徽旨牌,待下敎捧入也。仍命退,承史以次退出。
上在昌德宮。停常參·經筵。
大駕詣慕華館,入大次後,內閣·政院·玉堂·藥房口傳問安。答曰,知道。王大妃殿·惠慶宮,遣承旨問安。答曰,知道。還宮後,內閣·政院·玉堂·藥房·朝廷二品以上·六曹堂上·兩司長官口傳問安。答曰,知道。
李書九啓曰,行護軍尹得逵,館所問安進去,下直之意,敢啓。傳曰,知道。
李書九啓曰,行護軍尹得逵,馳往館所問安,則上副勅以爲,夜來聖候,若何?連遣宰臣,有此存問,不勝感謝云矣,敢啓。傳曰,知道。
李益運啓曰,司僕乘來言,捲窓毛帳,取稟。傳曰,捲三窓毛帳。
傳于李益運曰,侍衛軍兵毛且。
趙弘鎭啓曰,臣王大妃殿·惠慶宮,問安進去,下直之意,敢啓。傳曰,知道。
傳于徐有聞曰,禮房承旨入侍。
吏曹口傳政事,以黃昇源爲分內局提調。
以兵曹三十日朝廷問安時殿門排立單子,傳于趙弘鎭曰,置之。藥房·政院·玉堂問安,亦爲置之。
徐有聞,以禮曹言啓曰,來二月初一日景慕宮朔祭兼行告由祭親行時,自上當有散致齋之禮,而正日只隔二日,散齋勢未及如例磨鍊,殿下自今日,散齋一日於別殿,致齋一日於齋殿,凡散齋不吊喪問疾不聽樂,有司不啓刑殺文書,致齋惟啓享事,諸享官及近侍之官應從升者,竝散齋一日於本司,致齋一日於享所,諸衛之屬守衛宮門者,各於本司,淸齋一宿事知委,何如?傳曰,允。
徐有聞,以迎接都監言啓曰,卽者勅使,離發館所矣,敢啓。傳曰,知道。
徐有聞,以迎接都監言啓曰,勅使離發後,見山亭及明雪樓壁上,有上勅題詩,故謄書入送于政院之意,敢啓。傳曰,知道。
徐有聞,以迎接都監言啓曰,本都監郞廳,持茶禮床,馳往高陽站,依例傳給之意,敢啓。傳曰,知道。
庚申正月二十九日辰時,上詣慕華館。送勅擧動入侍時,行都承旨閔台爀,行左承旨李書九,行右承旨李益運,右副承旨徐有聞,同副承旨趙弘鎭,記事官洪奭周·金啓溫,記注官金景煥·承膺祚,檢校直提學徐龍輔·李晩秀,檢校直閣沈象奎,直閣金近淳,以次侍立。通禮跪啓外辦。上具翼善冠·衮龍袍,乘轎出宣化門·協陽門·肅章門。敎益運曰,百官班,當於石橋作門內爲之,預爲檢飭,無或錯雜也。大駕出進善門·敦化門,進發出崇禮門,至宴享臺,降轎乘輿,至幕次外,降輿入幕次。少頃,勅使至作門外,上出幕次乘輿,至臺下降輿,勅使降轎,上讓路,勅使辭,上由西階入幕次,勅使亦由東階入幕次。少頃,上出次,命通事請見勅使,出幕次外,上請行拜禮,敎通事沈象奎等曰,一番請拜禮後彼若辭,則卽行揖禮,可也。仍行揖禮,請就椅,上就椅,勅使亦就椅,大臣·諸臣·通事等,各以班次進伏。上命象奎等往傳曰,日氣疎冷,僉大人氣候,何如?回奏曰,吾輩則俱爲穩適,而國王冒寒遠臨,氣候,何如云矣。上又命往傳曰,館宇齟齬,接待凡節,似未能稱意,固已歉然,而屢請少留,終未得一日之留,今當作別,尤不勝悵觖,此意傳之也。象奎等回奏曰,上勅以爲,趁謁陵入去,故雖荷屢留,不得如意,深用悵歎云,副勅以爲,如是遄歸,誠不勝戀戀,而王程有限,不敢遲留,至於館所接待,無不愜意,私心銘感,如有所得云矣。上曰,館所悤悤,未罄情悃,今當別席,冞增悵惘,宴禮雖不許行,略具薄茶,欲伸主人之情,此意往傳,而仍請通官賜茶,可也。象奎等回奏曰,情念至此,不勝感謝云矣,仍行茶禮罷後,副勅自懷中,出一小紙,往復于上勅幕後,通官來招譯官金在和,在和往副勅幕,與副勅酬酢,至食頃,副勅聲氣頗厲。上敎尹春咸曰,副勅懷中小紙,似是抵我文字,而在和從中阻搪,故副勅必以此發怒而然,卽爲持來,而在和亦招來也,在和與春咸回奏。在和曰,副勅以小紙作書,請納于國王,蓋爲通官輩贈給一事,故臣以皇旨截嚴,小邦不得不遵行,此紙不敢受去之意爲言,則副勅以此發怒相持,而纔有持來之命,故小紙始爲領來矣。上命入之。其紙曰,昨承厚惠,深感盛情,惟有敬謹遵照上諭,收受不敢多辭,但我輩廉俸較多,足敷用度,不收銀兩,又恐有負雅懷,惟思各通官,倍爲辛苦,宜加體恤,我輩與國王,皆係臣僚,事同一體,願將所得銀兩,分給五人,卽以爲國王所賜,何如?或竟照向年之例,國王賜之亦可,況伊等得,須入奏竝不禁也。田國榮·英和拜,上覽訖。敎秉模等曰,昨聞勅使在館,以通官贈給事,多有云云。至有副勅奉命時筵話,謄示館伴之擧,今又有此札之當面往復,此雖有違越皇旨之嫌,旣有兩勅之筵話與小札,則足爲日後之左契。且彼旣發說如此,則在我之道,無論元贈別贈,如例贈給之外,似無他道理,大抵彼國紀綱,於此可知,而所謂入奏云云。又可見副勅之爲嘉慶寵臣矣。秉模等曰,昨旣有謄示館伴者,今又有此小札,勢難拒絶,而且旣以通官輩辛苦爲言,則尤不必持難,如例贈給,事面恐好矣。龍輔曰,副勅之作此擧措,專由於通官輩稱冤而然矣。上命有聞,往傳副勅曰,通官贈給一事,何待俯示,而當初咨文中,皇旨極其截嚴,小邦唯知遵行,不敢生意,而念渠輩勞苦之無以相酬,深用矜憐矣,迺承謄示之札,辭意穩當,實獲我心,旣承俯敎,當卽照例備贈,而俄者任譯之從中阻搪於書札之往復者,萬萬驚駭,此則方欲重繩其罪,此意倂傳也。有聞回奏曰,上敎至此,不勝感激云矣。上曰,副勅怒氣頗息,而通官輩,果有欣滿之意否?有聞曰,然矣。少頃,副勅又招春咸傳言曰,俄者譯官,雖有中間阻搪之罪,而本非大過,幸望分揀云矣。上敎龍輔曰,卿與館伴戶判,議定贈給之數,速爲擧行,而今則非但臨發促急,該都監備給之物,亦必難於倉猝鳩聚,渠輩若願折銀,則亦爲從願備給,今日內馱送前站之意,預言於通官輩好矣。上命象奎等往傳曰,我國冊儲之禮,欲於今年,奏請封典,而進賀使行相値,當於進賀之後,別遣使行奏請,僉大人復命後,或因言端,歸奏此意,何如?象奎等回奏曰,貴國元良誕降之後,皇上每企此報,今承此敎,欣賀不可言,謹當善爲歸奏云矣。勅使請告別,上降椅行揖禮訖,降至階壇,與兩勅相向立。復命象奎等往傳曰,日勢已晩,前路又遠,情雖無窮,行當作別,惟願僉大人,返旆平安。勅使曰,荷此惓惓,歸有餘悵,我輩從此穩返,國王連日勞動之餘,不瑕有損,趁早還宮爲望矣。通官等叩頭告歸。上曰,爾等善爲還歸也。兩勅乘轎出,上乘輿還至幕次,降輿入幕次,命伴送使·書狀官入侍。賤臣承命出傳,與伴送使韓用龜,書狀官柳畊,偕入進伏。上曰,卿等善爲往返也。沿路除弊之端,一依昨年例爲之,而彼若以奏請之行爲問,則以進賀有所重,故先爲入來,奏請則隨後繼至之意爲言也。仍命退。少頃,通禮跪啓外辦,上乘輿至臺下,降輿乘轎,進發入崇禮門,至敦化門外,命益運出標信解嚴。入敦化門·進善門·肅章門·協陽門·宣化門還內,諸臣以次退出。
庚申正月二十九日未時,上御便殿。禮房承旨入侍時,右副承旨徐有聞,記事官金啓溫,記注官承膺祚,記事官李存秀,以次進伏訖。命書傳敎曰,明日詣景慕宮,朔祭兼行告由,依乙卯年例,陪享百官,勿爲參班,傳祝例在申刻,當於申時後詣齋所,侍衛亦依乙卯年十三朔朔祭親行時最省約例磨鍊事,分付。又命書榻敎曰,明日景慕宮親祭時,挾輦軍·禁軍·隨駕軍兵,皆依二十日展拜經宿時例,雖將校·軍兵,以入番者使用,壯勇大將都領。仍命退,承史以次退出。
上在景慕宮,停常參·經筵。
大駕詣景慕宮,展拜罷入齋室後,內閣·政院·玉常·藥房口傳問安。答曰,知道。
李益運啓曰,行大司憲徐邁修,掌令姜文會,持平李重蓮·閔榮祖呈辭,執義曺允遂,掌令金履喬差祭,監察茶時之意,敢啓。傳曰,知道。
鄭尙愚啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
傳于徐有聞曰,禮房承旨馳詣宗廟,奉審摘奸以來。
傳于李益運曰,侍衛軍兵毛具。
徐有聞啓曰,領議政李秉模,左議政沈煥之,右議政李時秀,爲承候來待矣。傳曰,入侍。
傳于李書九曰,政官牌招開政。
兵曹口傳政事,護軍李翊模單付。
有政。吏批,行判書金文淳進,參判未差,參議李魯春進,行左承旨李書九進。以曺允大爲吏曹參判,尹五榮爲寧陵令,朴彬源爲平市令,朴宗珩爲漢城主簿,李永翼爲掌樂主簿,李英雲爲假監役,奉常參奉單南吉寬,以金祖淳爲禮曹參議,閔師宣爲校理。
趙弘鎭啓曰,兵批無緊窠,吏批無送西之人,無政事之意,敢啓。傳曰,知道。
傳于徐有聞曰,宋贊善今日當到城外,先遣史官,待其來到,問其行信與何,當入城以來,米肉柴炭,卽令曹郞往傳,而兩山林入京後,更爲輸送,宋贊善年歲尤篤老,亦以薏苡淸蜜,內局掌務官齎傳事,分付。
以京畿都事洪秉益狀啓,兼贊善宋煥箕,昨日到果川止宿,官供除之,以私馬作行事,傳于趙弘鎭曰,驛馬卽爲安心騎來之意,令該驛察訪傳諭。
傳于徐有聞曰,卿之到城外已有日,路憊已差歇,入城與出肅,當在何日?此意令內閣待敎往傳之,卿其附奏事,傳諭于贊善。
兵曹口傳政事,副護軍李鼎德,副司果閔命爀·尹愭·兪鉉章·尹命烈·李之珃·李垿·尹持訥·金秀臣·蔡趾永·鄭時善·高應觀·安策·嚴思彦·沈鎜·閔師宣·李東埴·趙章漢·洪光一·安廷善·崔履亨·兪漢人·李萬運·文躍淵·權漢緯·姜世鷹·李樂培·李厚源·朴源·金履鎬·朴始榮·趙瑗·洪喜榮·李觀秀·李在沆·趙象存·金絅采·鄭東元·李憲儒·林性運·權彝性·尹㬘·宋欽書,以上竝單付。
李書九,以議政府三公意啓曰,本府每於歲首,例爲觀察使節度使薦,而臣等俱有故,限內不得議薦之意,敢啓。傳曰,知道。
李書九,以吏曹言啓曰,今此文宣王釋奠祭亞獻官,以大司成當爲塡差,而從二品大司成,則草記塡入事,曾有定式矣。時任大司成鄭大容資級,乃是嘉善,依定式塡差以入之意,敢啓。傳曰,知道。
閔台爀,以戶曹言啓曰,謹奉傳敎,米肉柴炭,遣本曹郞官及各其司郞官,輸送于兼贊善宋煥箕所住處,則以爲區區微分,有不敢冒受云,不爲領受,何以爲之?敢啓。傳曰,更爲輸送。
李益運,以訓鍊都監言啓曰,今正月三十日親行景慕宮朔祭,兼行告由祭時,因兵曹節目,西營軍十名,軍餉色軍二十名除出,北營入直別將白師誾,率入直標下軍十名,率領挾輦侍衛,金虎門軍一百名,北營標下軍五名,哨官金命嶷領赴于都領營門,西營軍二十名,哨官金益大率領,宮大門外把守,北營標下軍十名,出付禁軍番將處,金虎門軍出用,代以西營軍十名代直,還宮後各還直所,而竝待標信擧行之意,敢啓。傳曰,知道。
庚申正月三十日申時,上詣景慕宮。擧動入侍時,行都承旨閔台爀,行左承旨李書九,行右承旨李益運,右副承旨徐有聞,同副承旨趙弘鎭,記事官洪奭周·金啓溫,記注官金景煥·承膺祚,檢校直提學徐龍輔·李晩秀,檢校直閣徐榮輔·沈象奎,直閣金近淳,以次侍立。通禮跪啓外辦,上具翼善冠·衮龍袍,乘輿出交泰門,領議政李秉模,左議政沈煥之,藥房都提調李時秀,提調金文淳進前承候。秉模等曰,勞動之中,聖體,若何?上曰,一樣矣。秉模曰,明日閟宮朔祭兼告由祭親行時,百官參班,雖有置之之命,臣等與二品以上陪參,實合情禮,故敢此,仰達矣。上曰,依爲之。出擧條命書駕前下敎曰,未肅拜玉堂及在外禮曹參議許遞。又命書駕前下敎曰,文侍從·武邊禦·蔭牧府使以上未付軍職人,一體付軍職,前郡守宋欽書,隨來山林,而時無職名,罪名分揀,亦爲付軍職。仍進發由永淸門·明政門,出弘化門,入逌瞻門·日瞻門,至宮門外降輿,步詣板位,行再拜禮,仍詣廟內奉審訖,還御齋室。命書榻敎曰,朝廷藥房·內閣·政院·玉堂親祭後問安·經宿問安·翌日問安,勿爲之。命退,諸臣以次權退。
上在昌德宮。停常參·經筵。
還內後,內閣·政院·玉堂·藥房口傳問安。答曰,知道。
李益運啓曰,行大司憲徐邁修,執義曺允遂,掌令姜文會·金履喬,持平李重蓮·閔榮祖呈辭,監察茶時之意,敢啓。傳曰,知道。
傳于徐有聞曰,禮房承旨入侍。
傳于徐有聞曰,兼贊善篤老,贊善亦老,而今番上來,其幸誠萬萬,兩儒臣出入登降,當令其子孫隨之,開講上來時,欲爲下敎,而姑遲待矣。令該曹,兩儒臣子孫問名,筮仕有窠,口傳擬入,先爲付軍職。
傳于鄭尙愚曰,命賓贊及頒敎陳賀權停例行禮時,軒架勿爲排設之意,分付樂院。
兵曹口傳政事,副司勇宋欽天·李敎源,竝單付。
傳于徐有聞曰,卿尙在城外云,欲於入城後,遣承旨,傳諭矣,何乃尙在城外?卽爲入留城中事,承旨傳諭,如未侵夜,亦欲見之,此意一體傳諭于兼贊善。
行左承旨李書九書啓,臣敬奉聖諭,馳往傳諭于南部里門洞契,兼贊善宋煥箕所住處,則以爲臣行到城外,病喘益憊,略加調息,明將趨簉。卽伏奉聖諭,辭意勤摯,謹當遵承,而城鑰將下,餘憊無以自力移動,不勝惶蹙之至云矣,敢啓。傳曰,知道。
傳于徐有聞曰,聞已入城,欣幸萬萬,昨於閣臣之回,知卿安信,而夜間,更如何?更遣待敎,傳諭於贊善以來。
鄭尙愚啓曰,兼贊善宋煥箕所帶祭酒之任,已蒙許解,而本院尙不捧傳旨,日前政事,未付軍職,臣之昏謬之罪,不勝萬萬惶悚,而儒賢明將造朝,令該曹,卽爲口傳付軍職,何如?傳曰,允。
兵曹口傳政事,大護軍宋煥箕單付。
傳于李書九曰,前郡守金龍柱,口傳付軍職,使之參班。
兵曹口傳政事,副司果金龍柱·金星甲·李衡弼,竝單付。
傳于徐有聞曰,今番班列,豈可在外乎?行大護軍洪樂任,都正洪樂倫,使之參班。
鄭尙愚,以冠禮冊儲都監都提調意啓曰,今此冠禮冊儲時,儀註正書以入之意,敢啓。傳曰,知道。
鄭尙愚,以冠禮冊儲都監都提調意啓曰,王世子冠禮及冊儲時,設位班次作圖以入之意,敢啓。傳曰,知道。
徐有聞,以都摠府言啓曰,副摠管曺允大,以社稷大祭終獻官,肄儀時,議政府晝仕出去之意,敢啓。傳曰,知道。
閔台爀,以戶曹言啓曰,謹奉傳敎,米肉柴炭,遣本曹郞官及各其司郞官,更爲輸送于兼贊善宋煥箕所住處,則以爲不敢冒受云,又不領受,何以爲之?敢啓。傳曰,更爲輸送。
閔台爀,以戶曹言啓曰,謹奉傳敎,米肉柴炭,遣本曹郞官及各其司郞官,更爲輸送于兼贊善宋煥箕所住處,則又爲不受,何以爲之?敢啓。傳曰,更爲輸送。
閔台爀,以戶曹言啓曰,謹奉傳敎,米肉柴炭,遣本曹郞官及各其司郞官,更爲輸送于兼贊善宋煥箕所住處,則又爲不受,何以爲之?敢啓。傳曰,更爲輸送。
徐有聞,以兵曹言啓曰,王世子冠禮,命賓贊時,冊禮後陳賀,雖伏奉權停禮擧行之命,而凡係儀節,當爲備禮,所陳鹵簿及禁軍,何以磨鍊乎?敢稟。傳曰,只依權停例陳賀例,以入直禁軍及行用儀仗,擧行,可也。
徐有聞,以兵曹言啓曰,今此陳賀時,文侍從,武邊禦,蔭牧·府使以上,自鄕上來參班人,在京時,付祿,下去時,年六十以上人,給鋪馬糧資事,旣承筵敎矣。武邊禦以上,華城行副護軍曺命楫,行大護軍曺允彬,京畿楊州行護軍李鎭璧,忠淸道淸州行副護軍金致晙,年過六十,俱爲上來,留京時付祿,還下去時給鋪馬糧資事,分付各該道臣及賑恤廳,而海美行副護軍李長益,亦爲上來,留京時一體付祿之意,敢啓。傳曰,知道。
李書九,以吏曹言啓曰,今此陳賀時,文侍從·武邊禦·蔭牧府使以上,自鄕上來參班人,在京時付祿,下去時,年六十以上人,給鋪馬·糧資事,旣承筵敎矣。文侍從以上,華城副司果李瑞朝,京畿楊州行護軍尹在明,副司果嚴思彦,楊根行副護軍金聖準,坡州副司果李敬心,仁川副司果李益恢,長湍副司果李安默,忠淸道丹陽行護軍吳大益,公州行副護軍柳協基·柳甲基,新昌行副護軍金鼎國,副司果姜克成,溫陽副司果洪克浩,忠州副司果金商雨·李之聃,天安副司果池德斌,洪州副司果尹行逵·兪漢人,永同副司果洪光一,燕岐副司果金孝秀,報恩副司果具晉行,慶尙道龍宮行護軍姜翰,安東行副護軍金翰東,副司果權文度·金熙洛·柳台佐·趙錫晦·金若鍊,仁同副司果姜碩龜,善山副司果李益洙·金驥燦,丹城副司果李秉烈·朴在冀,星州副司果鄭時善,尙州副司果南必錫·李·姜世揆·姜世鷹·姜世綸,禮安副司果李龜雲,榮川副司果成彦檝,軍威副司果洪,柒谷副司果李萬運,義興副司果洪宅夏,義城副司果金宗發,全羅道全州行副護軍李周顯,光州行副護軍高廷憲,綾州行護軍文鳳翼,南原前郡守金星甲,副司果金圭夏,茂長副司果曺喜有,昌平副司果高宅謙,寶城副司果李廷璞,和順副司果崔時淳,靈光副司果高應觀,靈巖副司果文躍淵,江原道洪川行副護軍李一曾,襄陽副司果李東埴,江陵副司果沈普永·權漢緯,咸鏡道會寧副司果吳泰彦,咸興副司果韓啓玉·朱重翁,安邊副司果李敬臣,平安道定州副司果趙彦哲,廣州副司果金秀臣·李義明。蔭牧·府使以上,華城行副護軍趙光存,副司果趙象存,京畿楊州前府使李衡弼,慶尙道善山副司果李憲儒。俱爲上來,留京時,付祿,而其中吳大益·尹在明·姜翰·金翰東·李一曾·金聖準·柳協基·柳甲基·高廷憲·文鳳翼·李瑞朝·洪·權文度·成彦檝·李益洙·南必錫·趙錫晦·金若鍊·金宗發·李萬運·李之聃·具晉行·朱重翁·李益恢·李敬臣·洪克浩·高宅謙·金圭夏·李義明·姜碩龜·尹行逵·趙彦哲·吳泰彦·洪光一·趙光存·趙象存·李憲儒·李衡弼,俱是年過六十人,待其下去,鋪馬·糧資,隨卽備給事,分付兵曹及賑恤廳,沿路各該道金星甲·李衡弼,則昨日送西時,未免遺漏不能照檢之失,臣不勝惶恐,而竝令該曹口傳付軍職,何如?傳曰,允。
徐有聞,以兵曹言啓曰,王世子冊禮,有寢殿傳冊之命,而事體至重且大,侍衛與禁軍,以全數磨鍊,鹵簿甲士,亦依例備陳,何如?傳曰,此亦難於强作,有依權停例之例爲之之命,此草記,置之,可也。
徐有聞,以訓鍊都監言啓曰,今二月初二日王世子冠禮冊儲進謝箋時,因兵曹節目,金虎門軍八十名,哨官李應權率領,弘化門外排立作門,雜人一切嚴禁,待標信,還入直所之意,敢啓。傳曰,知道。
徐有聞,以御營廳言啓曰,今二月初二日王世子冠禮冊儲進謝箋時,依兵曹節目,弘化門入直軍五十名,銅龍門入直軍二十名,建陽門入直軍十名,待標信除出,新營入直千摠趙宅鎭,出番哨官姜道彬·金泰協率領,弘化門外排立作門,而事畢後,各還本處入直之意,敢啓。傳曰,知道。
贊善李城輔疏曰,伏以天休滋至,大禮隔夜,臣民蹈忭,曷有其極?臣於見職,萬萬不稱,國人之所共知,辭本之外,前後附奏,悉暴微懇,而第自奉二字下敎,至今惶隕,不知攸措,臣於是益無所逃其罪矣。臣以罪戾之蹤,不敢屢煩文字,有若雍容辭遜者然,今玆入城,恭俟有司之勘正,而倘蒙聖慈,曲賜體諒,將臣職名,亟許鐫改,俾得以軍銜入參慶禮,則微分可以粗安矣。臣不勝云云。答曰,省疏具悉卿懇,以贊善上來,當以贊善行禮,卿須安心。仍傳曰,此批答,遣史官傳諭。
庚申二月初一日子時,上詣景慕宮。親行朔祭兼告由祭入侍時,行都承旨閔台爀,行左承旨李書九,行右承旨李益運,右副承旨徐有聞,同副承旨趙弘鎭,記事官洪奭周·金啓溫,記注官金景煥·承膺祚,檢校直提學徐龍輔·李晩秀,檢校直閣徐榮輔·沈象奎,直閣金近淳,以次侍立。親祭時至,上具冕服,出齋殿門,就板位,行再拜禮,詣盥洗位,盥洗,進詣廟內,上香奠幣獻酌,大祝讀祝訖,上詣飮福位,飮福,降就板位,行再拜禮,詣望燎位,望燎,還詣齋殿。少頃命入外辦,上出齋室東門,乘輿,出日瞻門·逌瞻門,入弘化門·明政門·永淸門·交泰門,還內。諸臣以次退出。
庚申二月初一日辰時,上御便殿。禮房承旨入侍時,右副承旨徐有聞,記事官金啓溫,記注官金景煥,記事官李存秀,檢校直提學李晩秀,以次進伏訖。上曰,禮兵換房。出榻敎晩秀曰,王世子冠禮時,臨殿·命賓贊,以權停禮爲之事,命下矣。處所,以何處爲之乎?上曰,仁政殿爲之,而諸臣中年老人,直詣冠禮處所,可也。晩秀曰,寢殿傳冊之意,旣承下敎矣。處所以何處,書入於儀註,而百官行禮,若値內庭之狹窄,則何以磨鍊乎?上曰,顧今精力,雖於寢殿廳事,誠難作氣,卽座勢將在寢所房內,亦依權停禮例爲之,百官則內庭狹窄,置之,可也。晩秀曰,明日冠禮冊儲時贊善班次事,當同參於春坊之班,而兩儒臣資級俱高,與賓客同班,似合事宜,故敢此仰達矣。上曰,禮重儒臣之道,當以賓禮待之,爲別班位,在師傅之後,可也。竝出擧條有聞曰,明日大小臣僚,咸簉班聯,而諸承旨則元無進參於班次之例,特許隨品成班,同伸祝慶之忱,似好矣。上曰,依所奏爲之也。有聞曰,命賓時及頒敎時,禮兵房承旨外,諸承旨亦當進參乎?上曰,亦爲依所奏也。仍命退,諸臣以次退出。
上在昌德宮,停常參·經筵。
王世子冠禮冊儲後,大殿·王大妃殿·惠慶宮·中宮殿·世子宮,內閣·政院·玉堂·宗親·儀賓·朝廷二品以上·六曹堂上·兩司長官奉朝賀單子問安。答曰,知道。
傳于鄭尙愚曰,大臣入侍。
傳于鄭尙愚曰,兩儒賢入侍。
傳于鄭尙愚曰,惠堂入侍。
傳于徐有聞曰,重臣尹師國,書寫大小達字省字,而問安牌·徽旨馬牌,亦爲書寫,熟馬一匹,令內寺傳之。
傳于李益運曰,如充軍降定等,不入於歲抄,放未放之罪名有之,草記事,分付。
以吏曹朝官年七十以上加資下批單子,傳于李書九曰,其中有實職而陞資人,敦寧都正,或五衛將,加設擬入,其餘僉知,加設擬入,文蔭武,若有見漏者,更爲看詳於官案,草記。
有政。吏批,行判書金文淳進,參判曺允大進,參議未差,行左承旨李書九進。以李秉模爲奏請正使,李集斗爲副使,朴鍾淳爲書狀官,李濟萬爲洪州牧使,行大護軍宋煥箕,今超崇政,贊善李城輔,今超資憲陞拜事承傳,左副承旨鄭尙愚,弼善尹光普,禮曹參議金祖淳,吏曹參議李魯春,以上今加嘉善,修撰曺錫中,今加通政加資事承傳,兼輔德單尹光顔除授事承傳,副司果閔游·趙錫晦·金若鍊·洪克浩·姜碩龜·李瑞朝·申史澳·李益洙·朴道翔,京畿都事洪秉益,成歡察訪李得休,社稷令李宇炯,前判校金禧麟,前都事咸士謙·金匡國·金鳳郁·金致恒,前察訪康正夏,前正郞李福休,前正朴命球,前都事申宅和·李永馥,前察訪鄭徵最,前典籍柳楦,忠淸都事李燾,前察訪李鳳翼,前直講崔起謙,前察訪趙德亮,前典籍朴顯輔,副司果權彝性,忠勳都事沈原之,副司果李樂培·趙瑗·鄭謙煥,廣興守南羲老,前令李光德,前郡守李東迪·趙重瞻,前經歷李涑,副司果趙祥逵,前郡守金命淳·趙有善,廣興令閔光暹,前令李顯民·李潤身,前縣令李斗源,副司果任光白,前縣令柳·趙亨逵,前正郞洪若浩,前縣監徐有容,前衛率羅烈,前縣監沈斗漢·趙鎰·崔昌迪·尹聚東·金載恒,司饔直長鄭元鼎,典設別檢任忠白,監役金鎭東,前監役姜宅一,前敎官李克永,前監役李顯模·鄭世煥,前參奉鄭桔,前都事曺羽振,前守奉官韓箕鎭·李有幹,前別提申鉐,前察訪申鉀,前引儀安載復,前察訪金象行,前直長高萬說,前府使柳光濂,前郡守閔養洙,前僉使鄭厚成·金天澤·鄭德熀·金衡一,前郡守鄭義誠,前僉使徐命基,前縣監李尙蕃,前僉使金德鉉·徐翰修·鄭聖三·朴成大,前判官李光春,前縣令李亨道,前監察車萬奎,前守門將金宇觀,前察訪崔鎭華·朴泰興,前別提趙璹,前萬戶崔澐·金應淸,前察訪高鳳允,今加通政,朝官年七十以上,加資事承傳,右贊成宋煥箕單付傳命,司謁池養謙·金胤明單付。
兵批,判書趙鎭寬進,參判金履翼入直,參議申獻朝病,參知兪岳柱病,右副承旨徐有聞進。判府事宋煥箕單付,副司果尹斗基·沈來永·朴宗慶·朴尙榮·具悌元·金基允·沈允之·金世淳·尹仁基單付,百官加下批,以南周獻·金會淵爲副率,沈應奎·成時柱爲侍直,金日柱·徐畊輔爲洗馬。
傳于鄭尙愚曰,參贊中耆堂許遞,贊善李城輔除授,待開門牌招,仍卽肅命之意,史官傳諭。
吏曹右參贊李城輔。
鄭尙愚,以侍講院言啓曰,新除授兼輔德尹光顔,時無職名,令該曹口傳付軍職,何如?傳曰,允。
兵曹口傳政事,行副護軍尹光顔單付。
傳于李書九曰,中官曺壽喆·朱世章,竝百官加親授。
以吏曹玄杞歲抄單子,傳于徐有聞曰,不必深責,職牒還給。
以吏曹李昌伋歲抄單子,傳于徐有聞曰,旣無干犯,而以其連累許多年,尙在不爲擧論之中,揆以刑政過矣,特爲蕩滌敍用。
傳于李書九曰,吏兵批歲抄點下者,依例捧傳旨。
徐有聞,以都摠府言啓曰,今日入直內三廳武兼禁軍及軍兵等,當爲中日習射,而王世子冠禮冊儲相値,不得爲之之意,敢啓。傳曰,知道。
鄭尙愚,以侍講院言啓曰,王世子,旣行冊禮,本院及翊衛司,自今日入省記之意,敢啓。傳曰,知道。
李書九,以吏曹言啓曰,在前頒赦時,例有別歲抄書入之事矣,今則何以爲之?敢稟。傳曰,書入,可也。
李書九,以吏批言啓曰,弘文館應敎金近淳加資事,命下矣。雖已資窮,未經準職,何以爲之?敢稟。傳曰,準職除授,可也。
李書九,以吏曹言啓曰,別歲抄書入事,命下矣。永不敍用,居中居下,亦爲書入乎?敢稟。傳曰,書入,可也。
閔台爀,以戶曹言啓曰,謹奉傳敎,兼贊善宋煥箕,入城後,米肉柴炭,遣本曹郞官及各其司郞官輸送,則以爲旣無京第,不敢冒受云,何以爲之?敢稟。傳曰,更爲輸送。
閔台爀,以戶曹言啓曰,謹奉傳敎,米肉柴炭,遣本曹郞官及各其司郞官,更爲輸送于兼贊善宋煥箕城外所住處,則領受之意,敢啓。傳曰,知道。
鄭尙愚,以禮曹言啓曰,王世子冠禮冊儲,祗告廟社·殿宮,頒敎八方,此實宗社億萬年無疆之基,當此擧國同慶之日,設科取人,乃是應行之典,今番慶科,以何科設行,而以何間擇日乎?敢稟。傳曰,今番皆遵顯廟朝,辛卯年已例用之,而冊封冠禮合慶,設別試,今亦依此爲之,以庭試別試,除講試,取初試數,依癸亥年例,取千人,三月念後,擇吉,可也。
鄭尙愚,以禮曹言啓曰,王世子冠禮冊儲取稟草記,傳曰,今番皆遵顯廟朝辛卯年,已例用之,而冊封冠禮合慶,設別試,今亦依此爲之,以庭試別試,除講試,取初試數,依癸亥年例,取千人,三月念後,擇吉可也事,命下矣。慶科庭試吉日,令日官池景喆推擇,則文武科初試,來三月二十一日,殿試,來四月初三日,放榜,同月初八日辰時爲吉云,以此日時,知委京外,何如?傳曰,允。
徐有聞,以兵曹言啓曰,別歲抄書入事,命下矣。準期不敍人員,亦爲書入乎?敢稟。傳曰,書入,可也。
禁府,定配身死未蒙放罪人秩單子,判付啓,竝只依此施行爲旀,仍秩中申光復段,身故久矣。盧聖中段,姓名尙在,朱炯魯,不足責,蕩滌爲良如敎。以放逐鄕里罪人秩單子,判付啓,放秩仍秩,依此施行爲旀,邊景鵬·咸昌郁,不足責,竝蕩滌爲良如敎。以草記未下罪人秩單子,判付啓,竝蕩滌爲良如敎。以未及拿來罪人秩單子,判付啓,分揀爲良如敎。以放歸田里身死未蒙放罪人秩單子,判付啓,仍秩依此施行爲旀,金相福段,身死久矣,姓名爻周爲良如敎。
刑曹,時囚罪人等未蒙宥秩單子,判付啓,竝只依名下判下施行爲良如敎。以時推人員未蒙宥秩單子,判付啓,蕩滌爲良如敎。
王世子竹冊文,王若曰,壽祿無疆,寅修三加之禮,宗祧有托,申鞏萬年之圖。爰參彝章,誕宣嘉典。咨爾元子,膺昌熾運,挺岐嶷姿。其生也夫子降彩之年,天地人相與,維時則慈官流虹之節,月日辰俱良。望之儼而卽之溫,自是帝王家器度,言有則而動有法,已見學問上工夫。祥暉駐長樂之春,蓋體遲遲又久之意,元朝展廟宮之謁,怳承洋洋如在之音。竊取三善寓物之規,思循兩儀成位之義,冠而命字,策而定號,考之禮則得其倫,乾以易知,坤以簡能,在於事而順且吉。文章煥然有述,符聖祖攸行之儀,物采務從省繁,遵寧考祈永之旨。天時叶慶,萬品屬回泰之期,輿情導和,八域騰重离之頌。玆命爾爲王世子,爾其懋昭令聞,永受弘祺。精一執厥中,卽我家傳授之法,涵養須用敬,乃聖門貫徹之工,龜從筮從卿士從庶民從,是謂大同奠厥磐泰,升如恒如南山如松栢如,詒爾多福施及子孫,而哲吉罔不在初,惟恭儉可以養德。學以親賢而進,念玆在玆,勤是修業之要,無逸乃逸。遇物則誨,縱自愧於身敎,順志爲心,尙克欽哉面命。領議政李秉模製進
王世子敎命文,王若曰,周儲冊而一日三朝,黃离元吉,唐禮冠於中春二月,朱芾斯煌,庸循彝章,式擧寶典。咨爾元子,天挺秀異,祥叶虹流,日就溫文,謨詒燕翼。皇穹篤佑,會夫子以降之年,祖宗垂庥,符壽母載夙之日。宗社神人之攸托,緝熙光明之是期。三殿供繞膝之歡,祗奉遇物之誨,八域繫延頸之望,夙著好學之誠。羲經蒙養之工,仁聞亹亹,漢文豫建之策,予意遲遲。迺倣大戴筮賓之儀,先擧元聖祝雍之禮,以歲之正,以月之令,物采旣備於三加,謀人而協謀龜而從,位號誕膺於貳邸。大庚其兆,猗肅祖載冕之年,用申於千,乃寧王受冊之歲。玆命爾爲王世子,爾其念玆付畀之重,體予誥戒之勤。一人有慶之符,萬年無疆之祿。益勉克勤而克敬,可見丕顯而丕承。於戲尊聖學而振文敎,自是我家大度,遵王道而斂箕福,蓋亦列朝宏謨,故玆敎示,想宜知悉。大提學洪良浩製進
敎中外大小臣寮耆老軍民閑良人等書,王若曰,重离膺一人之貞,顯冊肇錫,元服備四禮之始,縟儀竝行,肆將十行之播脩,誕示八方之同慶。念儲嗣爲國之本,而聖王所重者冠。宗廟奉匕鬯之尊,羲經有訓,黻冕受醴醮之禮,戴記可徵。顧寡躬丕承洪基,幸元良篤生異質。當尼嶽降聖之歲,月日同符於慈宮,錫姬家敎胄之名,神人早托於元子。岐嶷天挺,聰明孝友之根心,溫文日章,容貌辭氣之合度。習春詩而冬禮,敎諭遵保傅之編,講魯論與鄒書,問難動賓僚之色。丕責當付於主器,沖齡已屆於勝冠。殿宮供繞膝之歡,予無憂矣,臣民切延頸之望,寧可緩歟?始以蒙養之功,姑鄭重於丕號,玆當賁服之日,宜晉居於少陽?太歲回於後庚,前星耀重暉之彩,令月貞于維卯,司天奏亭午之時。已於本月初二日,就加元服,冊封爲王世子。堯收舜冕之載加,儼威儀之可象,殷瑚夏璜之有守,仰宗祧之彌尊。寶冊揚庭,烝然萬姓之翹首,玄端登阼,煥乎七章之華躬。珩珮鏗鏘,自中肆夏之節,樽罍瀲灧,遙連少海之波。遵先王長久之謨,盛禮竝擧於一日,荷皇穹篤棐之眷,靈籙永鞏於萬年。旣受賀於昕朝,遂布恩於率土。祥光日曜,欣欣然拭目而瞻,協氣風馳,洋洋乎盈耳之響。謳歌屬於夏啓,爭稱翼子之詒謀,寢膳問於周宮,佇見國人之興孝。胄筵曉闢,士多陳善而弼違,甲觀春回,時宜行仁而布德。自本月初二日昧爽以前,除謀反大逆,謀叛,子孫謀殺毆罵祖父母·父母,妻妾謀殺夫,奴婢謀殺主,謀故殺人,魘魅蠱毒,關係國家綱常,贓汚强竊盜外,雜犯死罪以下,徒流付處安置充軍,已至配所·未至配所,已發覺·未發覺,已決正·未決定,咸宥除之,敢以宥旨前事相告言者,以其罪罪之,在官者各加一資,資窮者代加。於戲,十六言傳授之心法,如日月之繼明,四百年積累之邦基,竝泰華而增固。庶品同囿於壽域,諸福用敷於箕疇。故玆敎示,想宜知悉。大提學洪良浩製進
庚申二月初二日卯時,上御便殿。右副承旨入侍時,右副承旨徐有聞,記事官金啓溫,記注官金景煥·承膺祚,以次進伏訖。上曰,冠冊旣不親臨,入侍承史,退伏於窓外,其餘承旨,隨品入參於百官班,而命賓贊時刻已至,斯速行禮之意,分付。承史以次退伏。其日掌儀設都監提調·時原任閣臣·文官二品以上,拜位於堂內在南,宗親及武官二品以上,拜位於堂內在北,設席俱每等異位重行,東向相對爲首,都監郞廳及三品以下,拜位於庭中,文官東,武官西,俱每等異位重行,北向相對爲首,監察位於文武每品班末,東西相向,掌儀位於東階,東南西向,贊儀·引儀,在南差退。又贊儀·引儀位於西階,西南東向,俱北上設門外位,賓贊位於宮門外道東,西向北上,師傅·賓客·贊善及文官一品以下位於道東,宗親及武官一品以下位於道西,相向北上,設王世子受二品以上拜位於集福外軒正堂東壁西向,受師傅賓客贊善拜位於庭東西向,師傅拜位於庭西,賓客·贊善位於師傅之南少退俱東向。又設王世子受敎位於庭南北向,設賓宣敎位於階間南向,贊冠位於宣敎位西南向,設敎書案於贊冠位西南東向,引儀設盥洗於東階東南,掖庭署鋪王世子冠席於堂上東壁近南西向,設賓席於西階上東向,主人席於王世子席西南西向,設師傅席於冠席北南向,賓客贊善席於冠席南北向,典設司張帷幄於東序,設褥席於帷中。又張帷於序外,尙衣院陳三加之服於帷內,東領北上,竝置纚櫛二箱·冠冕箱於西階之西北上有卓,司饔院官置醴尊饌卓於西階上,設坫加爵,翊衛司勒所部陳仗衛於庭之內外如常,掖庭署又設御座於集福外軒北壁南向,設敎命冊印案於御座之東,敎書·訓書,同盛於敎命函,敎命·冊印,同安一案,設箋文案于西階上,典設司設王世子次於殿門外道東,近北西向,典儀設王世子位於殿庭道東北向,設都監都提調以下及師傅·賓客·贊善拜位於王世子拜位之後。又設都監都提調以下及師傅賓客贊善位於階間,東西相向。又設通禮贊儀·引儀位於東西階下,相向俱北上,先行命賓贊禮於仁政殿,引儀分引宗親·文武百官,由東西偏門入就位,行四拜禮如儀,回班相向立,引儀,引賓領議政李秉模,贊禮曹判書李晩秀及擧案者,由東偏門入就位,行四拜禮訖,傳敎官左副承旨鄭尙愚進,當座前俯伏跪,啓傳敎俯伏興,由東門出,執事者二人,公服對擧敎書案隨之,尙愚降詣賓東北西向立,稱有敎,秉模·晩秀跪,尙愚宣敎曰,今加冠於元子,卿等將事,宣訖。秉模·晩秀,俯伏興四拜興平身,尙愚取敎書函,授秉模,秉模進北向跪,受置敎書函於案,擧案者,對擧退立於秉模之後,秉模·晩秀,俯伏興四拜興平身,引儀引秉模·晩秀,由東門出詣外位,引儀分引宗親文武百官,俱復拜位,行四拜禮如儀,左通禮跪啓禮畢。引儀分引宗親·文武百官出,竝詣東宮門外位,冠禮時至,弼善跪贊請內嚴,賓贊至宮門外,弼善跪白外備,王世子具講學時服以出,弼善引王世子陞座陪衛,如常儀,輔德金羲淳,兼輔德金祖淳,弼善尹光普,兼弼善李魯春,文學金㙆,兼文學趙得永,司書李寅采,兼司書金近淳,說書洪命周,兼說書李存秀,翊衛宋時淵·申大羽,司禦成肯柱·鄭謙煥,翊贊兪漢雋·洪載淵,衛率李采·徐應輔,副率尹斗基·沈來永,侍直金會淵·南周獻,洗馬沈應奎·成時柱,及執事官,入就拜位,再拜訖,各就位,尙衣院官執冠冕,立於西階之西東向,酌醴官·進饌官,立於醴尊西東向,主人贊冠陞詣帷內西面立,引儀分引都監提調·時原任閣臣·宗親·文武二品以上入,光普跪,贊請興,王世子興立於座前,引儀引都監提調·時原任閣臣·宗親·文武二品以上,就堂中拜位行再拜禮,光普跪,贊請答再拜,王世子答再拜,引儀引都監提調·時原任閣臣·宗親·文武二品以上,出就庭東西相向立,光普跪,贊請陞座,王世子陞座,引儀分引都監郞廳及三品以下,入就拜位,再拜訖,回班相向立,引儀引師領議政李秉模,傳左議政沈煥之,左賓客洪良浩,右賓客鄭民始,左副賓客徐龍輔,右副賓客李晩秀,兼贊善宋煥箕,贊善李城輔,入就位,光普跪,贊請興降座,王世子興降座,光普引王世子,降自東階,就庭東拜位西向立,光普跪,贊請再拜,王世子再拜,秉模等答再拜,秉模仍就賓門外位,引儀引主人安春君,入就庭南西向立,主人迎賓揖讓入門,引儀分引秉模,陞詣階間南向立,晩秀立,秉模西南東向,安春君,就庭南西向立,秉模就案取敎書,就宣敎位,主人贊冠金祖淳,引王世子詣受敎位北向立,祖淳跪,贊請四拜,王世子俯伏興平身四拜,秉模稱有敎,祖淳跪,贊請跪,王世子跪,秉模宣敎曰,敎王世子某,吉日元服,率由舊章,命議政李秉模,就宮展禮,祖淳跪,贊請俯伏興平身,王世子俯伏興平身,祖淳跪,贊請四拜,王世子四拜,祖淳跪,贊請跪,王世子降位跪,秉模以敎書授煥之,煥之傳奉跪進王世子,王世子受之,以付羲淳,祖淳跪,贊請俯伏興平身,王世子俯伏興平身,祖淳引王世子陞自東階,煥之等從陞,祖淳引王世子入東序帷內,西向立,煥之等各就位,引儀分引秉模陞西階,烿陞東階,各立席後,晩秀詣盥洗位,盥手訖,陞自東階,詣東序帷內,立於祖淳之南,俱西向,祖淳引王世子,立於冠席東西向,晩秀,取纚櫛箱跪奠於冠席南,詣席北少東西向立,秉模揖王世子,王世子陞席西向坐,晩秀進席前跪,櫛設纚,秉模,降詣盥洗位,烿從降,秉模陞,烿從陞,尙衣正朴崙壽,執初加冠,陞西階,秉模降一等受之,右執頂左執前,進席前東向立。祝曰,令月吉日,始加元服,棄厥幼志,愼其成德,壽考維祺,以介景福。仍跪冠復位,晩秀進席前,東向跪整冠,祖淳跪,贊請興,王世子興,秉模揖王世子,祖淳引王世子,適東序帷內,王世子着衮龍袍以出,立於席東西向,秉模揖王世子,王世子陞席西向坐,崙壽,執再加冠,陞西階,秉模降二等受之,右執頂左執前,進席前東向立。祝曰,吉月令辰,乃申嘉服,克敬威儀,式明厥德,眉壽萬年,永受祺福。晩秀進席南北向跪,脫初加冠,秉模跪冠仍復位,晩秀進席前東向,設簪結纓,祖淳跪,贊請興,王世子興,秉模揖王世子,祖淳引王世子,適東序帷內,王世子着絳紗袍,以出立於席東西向,秉模揖王世子,王世子陞席西向坐,崙壽,執三加冠,陞西階,秉模降三等受之,右執頂左執前,進席前東向立。祝曰,以歲之正,以月之令,咸加其服,以成厥德,萬壽無疆,承天之慶。晩秀進席南北向跪,脫再加冠,秉模跪冠仍復位,晩秀進席前東向,設簪結纓,祖淳跪,贊請興,王世子興,秉模揖王世子,祖淳引王世子,適東序帷內,晩秀撤纚櫛,祖淳設醴席,仍引王世子着冕服以出,就席南向立,秉模詣醴席北向立,晩秀詣醴尊卓東向立,酌醴官李魯春,酌醴,晩秀以爵受之,以授秉模,秉模受醴。進席前祝曰,甘醴惟厚,嘉薦令芳,拜受祭之,以定厥祥,承天之休,壽考不忘。祖淳引王世子降席坐,仍跪贊請搢圭,王世子搢圭,秉模跪進醴,王世子受醴,進饌官奉饌盤,傳于晩秀,晩秀奉饌盤,陳於席前,王世子祭醴啐醴,晩秀受虛爵,復於坫,秉模復位,晩秀徹饌,祖淳跪,贊請執圭,王世子執圭,祖淳跪,贊請俯伏興平身,王世子俯伏興平身,祖淳跪,贊請再拜,王世子南向再拜,秉模東向再拜,引儀分引秉模,降立於西階之西東向,晩秀從降立於秉模之西南東向,烿降立於庭南西向,祖淳引王世子,降自西階,立於西階之東南向,煥之等從降,秉模少進。字之曰,禮儀旣備,令月吉日,昭告厥字,君子攸宜,宜之於嘏,永受保之,奉敎字某。祖淳跪,贊請再拜,王世子再拜。答曰,某雖不敏,敢不祗奉。引儀分引秉模·晩秀·烿·祖淳出,秉模就師位,秉模等及百官班首右議政李時秀,以王世子答拜之勞,請讓禮,引儀仍引秉模等及都監提調·時原任閣臣·宗親·文武二品以上出,光普,引王世子陞座,引儀引都監郞廳及三品以下,俱復拜位再拜,光普跪白禮畢,仍引王世子降座,還內。引儀引都監郞廳及三品以下出,仍行冊禮,光普跪白外備,王世子具冕服以出,執事官捧敎命·訓書·竹冊·印綬,同置於案,行都承旨閔台爀,行左承旨李書九,行右承旨李益運,左副承旨鄭尙愚,右副承旨徐有聞,同副承旨趙弘鎭,記事官洪奭周·金啓溫,記注官金景煥·承膺祚,以次入就位,進伏於御座之左右,引儀引都監都提調李秉模,提調洪良浩·洪檍·李晩秀及郞廳監造官等,入就拜位,四拜訖,就階間位,光普引王世子入就位,引儀引師傅·賓客·贊善入就拜位,光普跪,贊請四拜,王世子四拜,師傅·賓客·贊善四拜,光普引王世子,陞自東階,詣座前,師傅·賓客·贊善就階間位,王世子跪搢圭,秉模奉敎命函,跪授尙愚,尙愚傳捧至御座前少退,進于王世子,王世子受之,以授煥箕,秉模奉竹冊函,跪授尙愚,尙愚傳捧至御座前少退,仍進于王世子,王世子受之,以授城輔,秉模奉印綬函,跪授尙愚,尙愚傳捧至御座前少退,仍進于王世子,王世子受之,以授良浩,尙愚奉訓書,跪進王世子,王世子受之,以授煥之,王世子執圭,俯伏興平身光普引王世子降復位,煥之·良浩·煥箕·城輔,各以敎命·竹冊·印綬·訓書,以授羲淳·祖淳·光普·漢雋從降,光普跪,贊請跪,王世子跪,光普跪,贊請搢圭,王世子搢圭,禮曹正郞·濟用監官,各捧箋文·表裏函跪進,光普以次傳奉跪進,王世子受之,以授尙愚,尙愚跪受置於案,禮曹正郞·濟用監官,各捧箋文·表裏函,以次跪進,光普以次傳捧跪進,王世子受之,以授尙傳,尙傳傳捧以入,光普跪,贊請執圭,俯伏興平身,王世子執圭,俯伏興平身,光普跪,贊請四拜,王世子四拜,秉模等俱復拜位四拜,左通禮跪啓禮畢,光普引王世子出,秉模等皆出,王世子還內。仍行頒敎·陳賀,權停禮如儀訖。諸臣,竝以次退出。
庚申二月初二日午時,上御便殿。大臣·兩儒賢·惠堂入侍時,行左承旨李書九,行右承旨李益運,左副承旨鄭尙愚,記事官洪奭周,記注官金景煥,記事官李存秀,領議政李秉模,左議政沈煥之,右議政李時秀,兼贊善宋煥箕,贊善李城輔,宣惠廳堂上金文淳·徐龍輔,以次進伏訖。秉模等曰,日吉辰良,慶禮誕成,萬億年無疆之基,自今伊始,歡欣慶忭,率普惟均,此時聖體,若何?上曰,今玆慶禮,寔賴皇天祖宗之眷佑篤棐,而予心之一則慶幸,一則孺慕,不知何以形喩矣。顧今精力,實難酬應,而特以兩儒賢之故,有此召接矣。此時儒賢之上來參班,不但爲盛事之賁飾而已。今番慶禮,實遵顯廟朝故事,而儒賢之參班於冠冊之禮者,亦唯在於其時,況其創設贊善之職,首膺旌招之命者,卽惟宋先正是已,兼贊善,以先正之孫,復踵盛事於百餘年之後,而驪州贊善,亦肯勉回初心,同時幡然,予實爲卿等感謝矣。卿等皆老人也,撼頓之餘,筋力諸節,果如何?煥箕曰,癃病委頓,實無陳力之望,而値此大慶之日,荐承不敢當之諭,他不暇顧,擔舁上來,獲覩盛儀,粗伸歡祝之忱,而前後聖敎,每及先祖臣文正公故事,尤不勝惶感萬萬矣。城輔曰,大禮旣擧,慶幸萬萬,他何敢仰達乎?上曰,兼贊善,不見已數年矣,其間筋力,如何?煥箕曰,今則日漸消鑠矣。上曰,兩贊善子孫之付軍銜者,如在闕中,使之隨入。景煥承命出,與副司勇宋欽天·李敎源,偕入進伏。上曰,卿等之事,貴矣。顯廟時招徠之盛,實爲國朝初有之擧,而今又再矣。贊善則旣有宿諾,予固信其不遽邁邁,而兼贊善年雖篤老,幸亦爲予少留,如何?年前以世道有所詢及,而遽致尋鄕之擧,今則此等說話,亦不暇更提,而卿等旣已上來矣。出入於經筵·胄筵之間,以資討論啓沃之益,豈不美哉?煥箕曰,爲瞻盛禮,擔舁趨造,而目下病狀,實爲難强,聖敎之下,有不得奉承矣。上曰,雖難許久滯留,而亦豈可不一參講席乎?贊善則果不負宿諾否?城輔曰,臣固萬萬不敢,而旣蒙聖敎,謹當一參講席矣。上曰,卿則予果信之矣。兼贊善,亦爲予少留也。煥箕曰,臣以無似,獲參於開講之時,今又與覩慶禮,實不勝榮幸,而以若衰病,實難自力,只自惶隕而已。秉模曰,山林之言,雖如此,以情以禮,似當一參講筵矣。城輔曰,聖敎若是勤懇,兼贊善,亦爲一參,似好矣。上曰,贊善之言,果然好矣。卿須少挽遐心也。煥箕曰,聖敎至此,臣亦謹當一參矣。上曰,予雖憊矣,數日內當强作臨筵,卿等先退休憩,以待更見也。贊善之來住近闕之地,固已知之,而兼贊善則方住何處?煥箕曰,臣則在南門外矣。上曰,兩贊善子孫,亦爲隨退也。煥箕·城輔先退,欽天·敎源,亦隨退。命書榻敎曰,百官加下批政事,當日爲之。命書傳敎曰,賓贊及都監都提擧以下,依例書啓。仍命禮曹判書李晩秀,持別單入侍,晩秀進伏。上曰,今番慶禮,務從省約,以至應行推恩之典,亦不敢張大,而顧惟祈永之本,實在於諴,小民必欲使京外民人,均蒙實惠,庚戌已行之例,固當倣用,而其所均施之方,卿等更須講究也。舊還,以己酉以前爲限,則其數可爲三四十萬石,此數一竝蕩減,似爲好矣。舊還之蕩減,亦未足爲眞箇實惠,而今予本意,必欲使之遍被貢人遺在,市民泮人徭役,則屬於京民者也,稅錢·貢錢·結錢·僧錢之屬,則屬於鄕民者也。傳敎中,當以分數停退書出,有司堂上先退,與惠堂抄出,當減數爻詳考,庚戌前例,更就大臣,爛加商量,分數書入,而庚戌擧行,惠堂如有之,亦爲問之也。仍命書傳敎曰,予小子,仰承皇天篤棐之眷,俯循兆庶顒昂之情,以日之吉,以辰之良,誕擧三加之禮,庸備貳邸之儀,宗祊奠磐泰之安,殿宮供嘉悅之歡豐水燕翼,述我祖宗謨訓,關雎麟趾,詒我子孫慶祿,以至胥告胥欣,輯綏我百萬有衆,丕惟在於厥初,以予不洎之孺慕,此時愈新,雖應行按例之節,旣安旣徐,苟完苟美,小大臣工,庶幾諒予,而邦有慶,則志之所以與民共也。故宣敎以頒赦,設科以取人,又以諴小爲祈永之本,而列朝彝憲,可以仰遵,朝官年七十,士庶年八十,而未至緋玉之階者,竝加一資,諸道舊還三十萬石,貢人舊遺在一萬石,市民徭役,限三朔,泮人徭役,三十日,蕩減,軍錢·結錢·僧役·稅錢·貢錢,分數蠲免,以對敷錫之閎庥,以答䕤向之輿心。仍敎曰,老人加資,皆以甲寅乙卯年未及爲之之人爲之,而朝官則只以曾經正職者施行事,知委吏兵曹也。又敎秉模等曰,今予精力果難自强,凡事專恃卿等,須善爲料量,俾有實惠也。又命書傳敎曰,冠禮冊儲時,賓領議政李秉模,鞍具馬一匹,贊禮曹判書李晩秀,熟馬一匹,主人安春君,鞍具馬一匹,主人贊冠禮曹參議金祖淳,兒馬一匹,執冠者尙衣院正朴崙壽,禮貌官弼善尹光普,各兒馬一匹,傳敎官禮房承旨鄭尙愚,酌醴官司饔副提調李魯春,加資,進脯官司饔直長李晦祥,半熟馬一匹,賓客及陪從春桂坊,亦各兒馬一匹,傳冊官禮房承旨鄭尙愚,禮貌官弼善尹光普,擧行輔德金祖淳,竝加資,都提調領議政李秉模,鞍具馬一匹,提調行判府事洪良浩,行工曹判書洪檍,禮曹判書李晩秀,各熟馬一匹,都廳應敎金近淳,修撰曺錫中,加資,郞廳戶曹正郞金箕應,禮曹正郞權行彦,司宰僉正趙廷鉉,副司果李舒永·趙祥逵,衛率徐應輔,副司果金在昌,陞敍,監造官副司正朴宗慶,副司猛朴尙榮·具悌元·金基允·沈允之·金世淳,別工作繕工監役尹仁基,陞六,敎命文製述官行判府事洪良浩,書寫官奉朝賀李命植,竹冊文製述官領議政李秉模,書寫官光恩副尉金箕性,各熟馬一匹,捧敎命冊印及案褥席執事等,各加一資,資窮者代加,捧敎命冊印春桂坊,各兒馬一匹,其餘春桂坊,各上弦弓一張,領役部將,各上弦弓一張賜給,都監員役及工匠,米布分等施賞。今番賞典,一遵顯廟朝辛卯年冠冊慶禮時例,莫敢一毫違越,而其中參班,傅左議政沈煥之,敎命二字篆文書寫官行工曹判書洪檍,玉印篆文書寫官行大護軍金翊休,予之己卯冊禮時,有半熟馬·熟馬賞典,亦有講官準職,桂坊右職,贊儀·引儀·奏時官上弦弓,看役人弓矢,計士及春桂坊下人米布,考例題給之賞典矣。以上不可不添入,亦依先朝己卯年賞典施行,無敢一毫違越,雖不親臨用,親傳之儀捧訓書,傅左議政沈煥之受敎命,兼贊善宋煥箕受竹冊,贊善李城輔受玉印,賓客洪良浩贊笏,檢校直閣沈象奎擧行,旣有所重,況山林參班,則不可以可據之,無例仍而置之。傅則用己卯師傅賞,贊善·賓客則用辛卯賓客賞,贊笏則用辛卯兼輔德賞,捧傳旨一人,雖兼數事無得疊受。又命書傳敎曰,以師傅諭善,共登開講之席,及今慶辰,又見黃髮聯造賁我賓僚之儀,在廷簪紳,相顧聳喜,予心爲幸,固萬萬矣。況三保九卿之秩,可合於林下宿德,而姑且遲遲,蓋亦有待,兼贊善宋煥箕陞拜從一品,贊善李城輔陞拜正二品,今日政下批。秉模曰,冊封奏請使,令該曹今日政差出,何如?上曰,依爲之。依筵敎,大臣·儀賓中,通瀜擬入,可也。出擧條晩秀曰,王世子冠禮冊儲後,宗廟·永寧殿·景慕宮展謁之禮,冊禮後,更稟擇吉事,命下矣。慶禮,今已誕擧,展謁吉日,以何間推擇以入乎?上曰,以今月念前來月旬前,擇吉以入,可也。出擧條晩秀曰,冊禮後,師傅·賓客·贊善相見禮,當擇日擧行,而冠禮時,旣已行禮,何以爲之乎?上曰,冠禮時行禮,仍以相見禮施行,可也。出擧條晩秀曰,書筵,當自明日入稟矣。講學時,旣以孟子進講,書筵冊子,亦以孟子繼講乎?上曰,依爲之。出擧條上曰,春坊,則雖竝準職,而說書,是參下窠也,準職,則自當勿論,桂坊,則旣有右職承傳,副率出六,侍直·洗馬次次陞付,而洗馬一窠,以徐文淸孫擬入,可也。仍命退,諸臣以次退出。
庚申二月初二日申時,上御便殿。右副承旨入侍時,右副承旨徐有聞,記事官洪奭周,記注官金景煥·承膺祚,以次進伏訖。命書傳敎曰,山林一品,近所罕有,況贊善之窠,爲先正而設,先正之後,追踵先正,而入參大禮,且於當品,何可只付判府乎?判府事宋煥箕,贊成除授,牌招行公。知此意,謝恩之意,遣史官,傳諭以來。又命書榻敎曰,兼輔德金祖淳陞資,代僚屬中尙未爲之者,此人,牧使尹光顔除授。又命書傳敎曰,政官,待開門,牌招開政,加設窠下批,社稷令窠,權作蔭窠,司饔直長·典設別檢,權作六品窠,出六區處後,待窠還作事,分付。敎曰,今番都監堂上及書寫官中,洪良浩之壻李永翼,則已爲陞六,而其餘,則尙無酬勞之擧,洪檍,則孫子中,初仕擬入,尹師國,則且聞其回巹在於明年云,其子守令,便近處差送,俾得將往,金翊休,則其子,如未筮仕,初仕擬入,如已筮仕,六品窠陞擬事,分付銓曹。仍命退,承史以次退出。
上在昌德宮。停常參·經筵。
徐有聞啓曰,來初五日朝參日次矣,敢稟。傳曰,停。
徐有聞啓曰,行大司憲徐邁修,執義曺允遂,掌令金履喬·姜文會,持平李重蓮·閔榮祖呈辭,監察茶時之意,敢啓。傳曰,知道。
傳于徐有聞曰,禮房承旨,馳詣文廟奉審後,釋菜獻官·諸執事及學生摘奸以來。
傳于鄭尙愚曰,左副承旨入侍。
傳于徐有聞曰,軍士房承旨入侍。
記事官金珍恪書啓,臣敬奉聖敎,馳往傳諭于西部磐石坊蓮池契右贊成宋煥箕所住處,則以爲,臣於今日獲覩盛儀,歡忭之極,分願亦伸。及登前席,天語諄諄,復及於先祖,臣故事區區,感泣之私,益無涯極。出伏城外,雖在昏憊中,微忱不能自安,卽伏奉聖諭,至以追踵先正爲敎,而仍有寵擢之命,臣惝怳隕越,五情失守,誠不知容措也。賤臣今番之行,亶由於仰體敷心之恩敎,俯效延頸之微誠,而忽玆所叨,萬萬匪據,萬萬不稱,顧何敢冒昧承當乎?揆分慙悚,不覺神反而魄遁,終未免蒼黃,尋歸臣之罪戾。於是,益深回望觚稜,不但戀結之懷而已,謹當陳暴瀝血之懇,以竢慢命之誅云矣,敢啓。答曰,知道。見此附奏,又聞牌去來之知入者,卿行已捲還,卿何邁邁若是乎?姑欲留京之意,面陳筵席,設有職名之新授,何可以此發行陞資?或爲卿逡巡之端,以此筵中詢問諸臣,而諸議,皆言體例之不可不顧然。又咨且卿孫先授職,以替進秩,旣進身有是命,旣陞資,則當品之職,亦不可不授,事面次第,不得不然。卿若念此,强留辭巽,則職名,豈無別般體諒之道乎?雖已發行,行必未踰江以外,特遣承宣,傳予此意,卿須卽爲復路。此傳諭,承旨卽爲傳諭,與之偕入。
徐有聞啓曰,右贊成宋煥箕所到處,承旨卽爲傳諭,與之偕入事,命下矣,何承旨進去乎?敢稟。傳曰,同副承旨進去。
傳于徐有聞曰,今聞卿欲尋鄕云。宋山林,雖因職名之先,除夜已發行,追遣承宣,而卿則所住,與宋山林,甚近,今雖敦勉,足可及之。閣臣中春坊入直人,卽爲進去,傳此意,若欲暫留入參講席,則職名,當有體諒之道,此意,傳諭。又聞已向城外云,卽爲馳進傳諭於左參贊。
檢校待敎李存秀書啓,臣敬奉聖諭,馳往傳諭于東部仁昌坊契議政府左參贊李城輔所住處,則以爲,臣自在家之日,耿耿宿志,以爲感激洪私。且承不敢承之下敎,冒昧趨召,其爲一出,則一也,竊欲於晉參大禮之後一番出入胄筵而歸矣。千萬意慮之外,寵擢曠數新除,重任施之於無所肖似之賤,臣惶駴震迫,不省措躬之所。方已退伏城外,欲以文字仰陳微懇,而仍爲還尋鄕路之計矣。今玆閣臣來宣別諭,辭旨愈益隆摯,至於當有體諒之敎,出於曲成,萬物之至澤,拜稽莊誦,不勝感惶,而新資職名,尙帶身上之際,略陳附奏,遽然還入,揆分揣義,實有所萬萬不敢者,竊擬以一疏,更爲控籲,仰請收還新授爵秩云矣,敢啓。傳曰,知道。
傳于徐有聞曰,不爲仕進承旨及右承旨,許遞,今日政差出,待下批,牌招察任。
傳于徐有聞曰,閣臣中時帶館職人,許遞。
徐有聞,以吏批言啓曰,昨日傳曰,政官,待開門,牌招開政,加設窠下批,社稷令窠,權作蔭窠,司饔直長·典設別檢,權作六品窠,出六區處後,待窠還作事,分付事,命下矣。社稷署令,則本是從五品窠,權作六品窠,司饔院直長,則權作主簿,典設司別檢,則權作別提,俱以蔭官出六人區處,而待其遷轉,竝還作原窠之意,敢啓。傳曰,知道。京畿都事·成歡察訪,畿內侍從郡守中,差送,郡守留窠,更待下敎,可也。
徐有聞啓曰,都承旨·左承旨·右承旨·左副承旨未差之代,今日政差出事,命下,而同副承旨趙弘鎭,右贊成宋煥箕處,偕來進去,臣有聞,文廟奉審進去,吏兵批政廳,無進去之人,何以爲之乎?敢稟。傳曰,偕來承旨,許遞,今日政差出,一體待下批牌招,而政廳,則兵曹入直堂上,姑差假承旨進去,今番壽職中,雖經亞長年過七十者,當不得依例照擬,況未及爲亞長而陞資者乎?今政勿拘常格,以侍從陞資而無故者,拔例擬入,望筒懸注事,分付。
以左參贊李城輔單付單子,傳于徐有聞曰,兼贊善,今日政下批。
有政。吏批,判書金文淳進,參判曺允大進,參議未差,假承旨金履翼進。以李鼎揆·趙錫晦·姜碩龜·李瑞朝·申史澳爲承旨,洪樂游爲吏曹參議,朴崙壽爲應敎,成光默爲廣興守,沈周賢爲忠勳都事,朴尙榮爲社稷令,趙鎭坤爲廣興令,朴宗慶爲司饔主簿,具悌元爲典設別提,金文瑞爲忠淸都事,洪秉益·李得休爲敦寧都正,李之受爲監役,韓德厚爲豐川府使,朴友淵爲順川郡守兼世子貳師,宋煥箕兼贊善,李城輔左參贊,黃昇源右參贊,李城輔以上竝單付,前都事權昌益,前縣監權煒,前參奉尹光絅·李宜朝·張胤宗,前奉事李載禎,前縣監李邦喆,以上今加通政,朝官年七十以上人,加一資事承傳,故郡守洪尙輔贈吏參例兼,同知洪復浩本生考,贈吏參李宗岳贈吏判例兼,贈吏議李文佐贈吏參例兼,以上都摠管李敬一兩代。
徐有聞啓曰,新除授右承旨趙錫晦,左副承旨姜碩龜,右副承旨李瑞朝,同副承旨申史澳,年限已過,何以爲之?敢稟。傳曰,勿拘。
以兵批政官書啓,傳于徐有聞曰,懸病堂上許遞,與刑曹參議未差之代,今日政差出,而侍從陞資中四人,見漏於承宣,此窠分擬事,分付。
李瑞朝,以吏批言啓曰,前縣監尹昌淳,今年爲七十歲,而加資下批時,未免遺漏,今始覺察,不能審愼之失,臣不勝惶恐,而尹昌淳加資單子,書入之意,敢啓。傳曰,知道。
再政。吏批,以高宅謙爲修撰,金若鍊爲兵曹參議,朴道翔爲參知,李益洙爲刑曹參議,李仁達爲正郞,李永翼爲工曹佐郞,沈景文爲莊陵令,李爲彬爲思陵令,金基允爲敦寧主簿,崔弘淵爲假監役,韓致應爲兼東學敎授,尹行直爲京畿都事,尹涵爲成歡察訪,直閣金近淳單付,前縣監尹昌淳年七十,今加通政,朝官年七十,加一資事,承傳。
以假監役望筒,傳于李瑞朝曰,山林子與孫,先付軍職者,當爲擬入,而何以不爲擧論乎?似無文跡書出而然,符初仕窠,卽爲擬入事,分付。
三政。吏批,以沈允之爲掌樂主簿,尹仁基爲司宰主簿,金世淳爲瓦署別提,尹斗基爲引儀。
兵批,判書趙鎭寬進,參判金履翼入直,參議申獻朝,參知兪岳柱病假,承旨金履翼進。以趙恪爲曹司衛將,洪理爕爲訓鍊副正,李采爲司禦,南衡重爲部將,尹命烈爲文兼,李郁延爲江華中軍,成彦霖爲慶尙右兵虞候,李殷春爲明月萬戶,僉知金始東單付,李宇炯·李燾·鄭元林·鄭謙煥·沈原之·南羲老·金鎭東·任忠白·閔光暹爲五衛將,李益洙·趙錫晦·金若鍊·申史澳·朴道翔·洪克浩·李瑞朝·姜碩龜·閔游·朴命球·李福休·朴顯輔·金禧麟·咸士謙·金匡國·金鳳郁·金致恒·康正夏·申宅和·李永馥·鄭徵最·柳楦·崔起謙·趙德亮·羅烈·韓箕鎭·李顯民·李樂培·趙瑗·權彝性·李克永·金命淳·李涑·曺羽振·趙重瞻·李東迪·鄭世煥·尹聚東·任光白·李斗源·金載恒·趙亨逵·趙祥逵·徐有容·鄭桔·柳·姜宅一·李光德·洪若浩·李潤身·李顯模·趙有善·崔昌迪·沈斗漢·李鳳翼·李有榦·趙鎰·申鉐·金象行·申鉀·安載復·高萬說·高鳳允·柳光濂·閔養洙·鄭義誠·鄭厚誠·金天澤·鄭德晃·金衡一·李尙蕃·金德鉉·徐命基·鄭聖三·朴成天·徐翰修·李光春·李亨道·車萬圭·崔鎭華·朴泰興·金宇觀·趙璹·崔澐·金應淸·吳廷佐·金命行爲僉知,同知趙元魯·柳景興,以上減下,宣傳官李石求·任聖皐,以上減下。
傳于申史澳曰,今政僉知受點諸人中,多有好地處與履歷,五衛將加設,更爲擬入之意,分付。
傳于申史澳曰,僉知李克永,卽予輔養官之子。且曾聞其人矣,趙瑗·忠定之弟也,何可只付僉知?敦寧都正,加設除授,使之肅命。僉知羅烈·鄭元林,其先,皆是昔年兩坊官,而筵席際遇,與常訓輯編纂進之事,卽所得聞者,亦豈可例付樞銜乎?都正一體,加設除授。僉知趙祥逵,卽己卯都廳之子,而鄭桔,於文淸爲六代孫,鄭謙煥·鄭世煥,於文敬爲曾從曾孫,權彝性,於文純爲從孫,張胤宗,於文康爲七代孫,尹光絅,於忠憲爲五代孫,柳,於文忠爲六代孫,而曺羽振,忠賢之裔,李光德,亦誰之子乎?諸人若登科,則而公而卿,誰之不若?若以五將·僉樞,待之,則其可曰,別異於人乎?亦爲單付加設都正。僉知崔昌迪,以關東人,被選於經學,與之語,知其所存,特畀百里,訓迪邑人。此等人,何係於世類?一體單付。今番吏曹壽職下批中,關西經學生,特除參奉之金德弘·金道游等二人,知其年滿七旬,意謂同入矣,未免見漏,必以異於京參奉,不爲擧論。特除時,傳敎何如,則該曹事疎忽,甚矣。五衛將中,作窠擬入,仍令該曹分付道臣。如可强力,使之給鋪馬糧資上送,待其上來,草記事,分付。
傳于申史澳曰,今日見政望,思之進善,趙涑之從玄孫,乙卯壽職之後,反後於今番陞資諸人,僅入曹司五衛將,曹司五衛將趙恪,令吏曹更爲擬入。
四政。吏批,以洪克浩爲兵曹參議,敦寧都正李克永·趙瑗·羅烈·鄭元林,以上除授事,承傳,趙祥逵·鄭桔·鄭世煥·鄭謙煥·權彝性·張胤宗·尹光絅·柳·曺羽振·李光德·崔昌迪,以上單付事,承傳。
申史澳,以吏批言啓曰,以吏批,朝官年七十以上人,加一資,下批單子,傳曰,其中有實職而陞資人,敦寧都正或五衛將,加設擬入,其餘,僉知加設擬入,文蔭武若有見漏者,更爲看詳於官案草記事,命下矣。前都事權昌益,前縣監權煒,前參奉尹光炯·李宜朝·張胤宗,前奉事李載禎,前縣監李邦喆,俱是年七十以上人,而其無故與否,未能詳知。且權昌益·權煒,則居下而未蒙蕩滌,故擬待京外修報擧行矣。致承草記之命,臣不勝惶恐,而詳考官案,則俱爲載錄,居下兩人,亦皆蕩滌,竝今日政,下批之意,敢啓。傳曰,知道。僉樞亦爲擬入,可也。
兵批,再政。以權昌益·李宜朝·李載禎·張胤宗·權煒·尹光絅·李邦喆爲僉知,李彬爲都摠都事,趙鎭球爲衛率,大護軍李致中,護軍李書九·鄭尙愚·金祖淳·尹光普·李魯春,副護軍曺錫中,以上竝單付。
傳于申史澳曰,此時關西守令,不可輕遞於勘簿之前,旣爲之,則自可爲之於上來之後,江西縣令趙鎭球,姑爲仍任,更令差代。
兵批,三政。以尹昌淳爲僉知,護軍閔台爀·李益運,副護軍申獻朝·兪岳柱·趙恪·李宇炯·李燾·鄭元林·鄭謙煥·沈原之·南羲老·金鎭東·任忠白·閔光暹,以上竝單付。
四政。以尹守翼爲衛率,金道游·金德弘·權煒·姜宅一·權昌彦·韓箕鎭·李宜朝·洪若浩·柳光濂·閔養洙·鄭義誠·李樂培·任光白·李顯模·尹昌淳·金載恒·李東迪·李涑·李顯民·尹聚東·金命淳·趙重瞻·徐有容·李斗源·趙亨逵·李潤身·朴命球·李福休·朴顯輔爲五衛將。
以吏曹參議洪樂游牌不進罷職傳旨,傳于金若鍊曰,只推。
傳于金若鍊曰,發遣吏郞·諸執事,淸齋與否,摘奸以來。
金若鍊啓曰,頒赦爲之事,命下矣。未承受推考傳旨,自本院依例,爻周之意,敢啓。傳曰,知道。
傳于金若鍊曰,外臣之年滿七十者,猶錫資,況以慈宮近親?今年爲七十,前同敦寧洪駿漢,特拜知中樞,如可强力,使之上來肅命後,入謁慈宮。
兵曹口傳政事,知中樞府事洪駿漢,特拜事,承傳。
傳于李瑞朝曰,古人不云乎?以無證之詞案,難驗之罪,是謂罪疑,疑則追考,得其實而後,王府和勻,以聽其律,況於人鬼關頭大辟攸係乎?朝家,於趙榮順·李在簡事,每以爲其然乎?豈其然乎?不然而然乎,然而不然乎?反復商量致意者屢,一則旂常盛閥,一則帶礪勳裔,以若地處,論若負犯,魯筆無將漢法不敬,焉逭鯨鯢之戮?榮順,則旣故而無徵,在簡,則徑死而不覈,昔漢高帝誅丁公,後人謂之人主之獨斷,而猶且非之。若所謂此二罪者,臺閣之啓,相府之箚,或執跡而誅心,或信耳而張膽,以至於爲世大僇,世若有忠志之士,孰不欲挺身洩憤也?但九棘之議,不行,三苗之典,徑施,爲朝家嘗所介,介者其人,姑捨其家,在所當惜其跡且置其情,容或有恕,何況兩家俱是世宥之家,而律有原情之文,當此解澤,旁流之時,物與維新,不害爲曠蕩之政。趙榮順·李在簡罪名,間或有差,改者而均之,在未決中,苟且甚矣。特竝蕩滌,今則爵秩如舊,所收告身,亦卽還給。
傳于金若鍊曰,玉堂箚批書下後,思之兩人中一人事,係是禁令,批答還入,其箚還給,捧納承旨,雖是老人生疎之致,不可仍爲勿論,遞差。若此則亦何一禁一弛?一人事爭執,一體嚴禁,初勿捧入。
承旨前望單子入之,洪秉益落點。
傳于金若鍊曰,奉審進去承旨,許遞,前望單子入之,待下批,牌招察任。
承旨前望單子入之,李得休落點。
傳于金若鍊曰,承旨·兵曹堂上中未肅拜人,許遞,承旨則前望單子入之,待下批牌招,兵曹參判則口傳差出,參議則承旨李瑞朝除授,牌招入直。社壇春享大祭傳香在明,承旨徐有聞許遞傳旨,勿施,牌招入直。
承旨前望單子入之,金履翼落點。
吏曹口傳政事,以金祖淳爲兵曹參判。
傳于金履翼曰,傳諭承旨,坐直下位,當爲進去,而篤老者,勢難馳往,且今曉鼓已近,不可遲滯,坐直下位承旨,許遞,前望單子入之,待下批牌招,使之先進去後,謝恩。
承旨前望單子入之,曺錫中落點。
金若鍊,以吏批言啓曰,傳曰,如充軍降定等,不入於歲抄,放未放之罪名有之草記事,分付事,命下矣。因下敎,前佐郞吳聖根,方在成均分館中,前正字鄭取善·李覲吾,前博士韓耆裕,校書館副正字南吉寬,俱在校書分館中,前宣傳官尹之謙,方在昭顯墓守衛官降付中矣,敢啓。傳曰,分揀,而尹之謙同罪之類,皆復職,待窠差擬,可也。
金若鍊,以吏曹言啓曰,今此景慕宮春享大祭亞獻官,以前承旨閔台爀塡差,而時無職名,令該曹口傳付軍職,何如?傳曰,允。
金若鍊,以戶曹言啓曰,兼贊善宋煥箕入城後,輸送米肉柴炭,不爲領受,前所輸送米肉柴炭,亦爲還送,而今已啓程,何以爲之?敢稟。傳曰,令該邑輸送。
徐有聞,以禮曹言啓曰,今二月初二日,王世子冠禮冊儲後陳賀時,諸道所封箋文中,昌原府使趙,以應封官兼別軍職,故各爲封箋,平山府使金處漢,雖非應封官,以別軍職封箋矣,一體看審捧入之意,敢啓。傳曰,知道。
徐有聞,以兵曹言啓曰,傳曰,如充軍降定等,不入於歲抄,放未放之罪名有之草記事,分付事,命下矣。因傳敎,閑良李參源,乙卯十月十三日,龍虎營大旗手降付,扈衛軍官李亨會,丁巳十一月二十八日,龍虎營巡令手降付,都摠府書吏朴運成,丁巳十一月二十八日,龍虎營帳幕軍降付矣,敢啓。傳曰,竝分揀,可也。
徐有聞,以兵曹言啓曰,謹依本曹草記批旨,龍虎營降付軍李參源·李亨會·朴運成等,分揀之意,敢啓。傳曰,知道。
徐有聞,以訓鍊都監言啓曰,傳曰,如充軍降定等,不入於歲抄,放未放之罪名有之草記事,分付事,命下矣。前別監金弘器,己未九月二十六日,因傳敎,本局巡視旗充定之意,敢啓。傳曰,分揀,可也。
徐有聞,以訓鍊都監言啓曰,謹依本局草記批旨,巡視旗充定,前別監金弘器,分揀之意,敢啓。傳曰,知道。
徐有聞,以御營廳言啓曰,如充軍降定等,不入於歲抄,放未放之罪名有之草記事,分付事,命下矣。昨年八月二十一日,因下敎,宣傳官李吉會,降定於本廳軍塘報手之意,敢啓。傳曰,竝與職名,分揀,可也。
徐有聞,以御營廳言啓曰,謹依本廳草記批旨,塘報手降定,前宣傳官李吉會,軍案中減下之意,敢啓。傳曰,知道。
徐有聞,以義禁府言啓曰,如充軍降定等,不入於歲抄,放未放之罪名有之草記事,命下矣。慶尙道機張縣方禹鼎,巨濟府鄭周誠,全羅道康津縣趙濟民,咸鏡道鏡城府金光郁·柳文儉,慶興府撫夷堡白泓鎭,慶興府西水羅徐有膺,富寧府趙運永,平安道熙川郡柔院鎭許塾,安州牧張守初,楚山府閔植,黃海道黃州牧沈豐祖等,罪名俱是充軍矣,敢啓。傳曰,竝蕩滌,望筒之留中者,欲仍之,沈豐祖差代,分付,勿施,可也。
徐有聞,以義禁府言啓曰,慶尙道機張縣充軍罪人方禹鼎,巨濟府充軍罪人鄭周誠,全羅道康津縣充軍罪人趙濟民,咸鏡道鏡城府充軍罪人金光郁·柳文儉,慶興府撫夷堡充軍罪人白泓鎭,慶興府西水羅充軍罪人徐有膺,富寧府充軍罪人趙運永,平安道熙川郡柔院鎭充軍罪人許塾,安州牧充軍罪人張守初,楚山府充軍罪人閔植,黃海道黃州牧充軍罪人沈豐祖等,竝蕩滌事,承傳,啓下矣。方禹鼎·鄭周誠·趙濟民·金光郁·柳文儉·白泓鎭·徐有膺·趙運永·許塾·張守初·閔植·沈豐祖等,竝放送事,分付各該道道臣之意,敢啓。傳曰,知道。
戶曹啓目,世子宮供上,及所屬各處,炭燒木,杻炬杻木,擧行之意,戶曹宣惠廳良中,分付,何如?判付啓,別單啓下,更待下敎之意,分付戶曹,宣惠廳爲良如敎。
右參贊李城輔疏曰,伏以惟我王世子邸下,爰行三加之禮,誕膺寶冊之典,以龍鳳之姿,天日之表,動容周旋,咸中規度,實是列朝稀有之大慶,而瑞日輝暎。氣候淸和,亦可以騐上穹眷佑,神人胥悅之休徵也。嵩呼之餘,億兆懽踊,臣以末蔭賤跡,濫叨殊遇,力疾趨召,獲參盛禮,此豈臣平日夢寐之所及哉?惟是禮際,過隆任使至重,有非如臣無似所敢承當,震恐踧踖,不省措躬之所。玆者寵擢曠數,新除特旨,又出於千萬意慮之外,而邇列再臨,傳宣下諭,仍降召牌,眷顧之盛,敻越尋常,伏地戰慄,不知所達。仍伏念臣常謂貽羞朝廷之罪,重於違召之辜,故切欲固守微分,不敢爲冒進之計矣。前後恩諭,可感木石,又承臣子不敢承之下敎,萬萬惶隕,擔曳承命,而臣自在家之日,耿耿宿志,以爲如或辭不獲命,冒昧一出,則竊願晉參胄筵,以伸世臣犬馬之誠矣。及今爵秩陞擢之後,大違始料,不知所以自圖。玆奉當有體諒之聖敎,非徒曲成萬物之至澤,不勝感惶之至,從此庶幾有進身之路,豈不爲萬幸,而但新資之下,末由祗肅,則何敢遽然還入,重貽淸朝之羞乎?伏乞天地父母,特賜照諒,一竝鐫改之地,千萬顒望。自戶部輸送食物之恩曲,乃是待士之殊禮,臣何敢祗承乎?竝此仰達,恭竢還收之命。臣無任云云。答曰,省疏具悉卿懇。卿之疏辭若此,今則敦迫是緊。況新授職,名比之講院重任,自有緊與不緊。特許勉副,以便卿心,卿須知此,暫留,明日社壇春享大祭齋戒相値,法講例不爲之,待講筵日登筵。仍傳于金履翼曰,此批答,遣承旨傳諭,待敎則先爲入來。
判義禁趙尙鎭,知義禁趙鎭寬,同義禁申大謙·金履翼等聯名疏曰,伏以日吉辰良,慶禮已成,歡欣蹈舞,八域惟均,乃於此際,臣等伏見赦單子,判付下者,有罪人金相福·盧聖中·申光復·朱炯魯等,一竝宥釋之命,臣等相顧愕眙,誠不勝憂慨之至。噫,彼相福等負犯何如,關係何如?或株連逆獄,或名在丹書,若因無前之大霈,至許一例而容貸,則亂逆無懲畏之道,王章無可施之地,思之及此,寧不凜然而心寒也哉?以今日導和廣慶之聖念,必施恢蕩之政,俾之無物不遂,無罪不宥,臣等雖甚愚迷,豈不仰揣,而第念罪犯如此類,而急於奉承,無難饒貸,則隄防有漸壞之憂。綱紀有日墜之慮,決不可以年久事往而有所寬假也,明矣。臣等適忝議讞之任,益切憂憤之忱,玆敢不避瀆擾,聯陳短章。伏乞聖明,亟加三思,特寢成命,以懲亂賊,以嚴邦憲,千萬幸甚。臣等無任云云。答曰,省疏具悉。不允。
行大司憲徐邁修,行大司諫金達淳,執義曺允遂,司諫李萬榮,掌令姜文會,持平李重蓮·閔榮祖,獻納南惠寬,正言趙恒鎭·李東宇等聯名疏曰,伏以臣等卽伏聞赦典之下,罪犯至重之類,無不疏滌,噫嘻,此何事也?邦籙無疆,縟儀載成,以聖上飾喜同慶之念,其所施澤顧,何所不極,而義理攸關隄防,至嚴者,殿下無少留難一例,原宥有若尋常罪科之遇,赦輒放者然,王綱之頹弛,國體之損傷,倘復如何哉?噫,金相福之扶護劇逆,盧聖中之主張凶論,其所干犯,關係何如,則初何可擬議於肆赦之典,而至如李克生·李昌伋·朱炯魯·申光復之或立異於計逆,或附麗於元惡鞫案,賊招情節狼藉,此皆王章之所不容,國人之所共憤,則尙今假貸已,是失刑之大者,而今玆曠蕩之典,混及於此等之類,以殿下之聖明,何爲此過中之擧也?國家三尺,壞了無餘,明義一部,置之何地?臣等相顧愕眙,不勝憂憤之至,玆敢聯章仰籲。伏願聖上,淵然深思,亟寢成命,使義理不至終泯,隄防不至漸隳,千萬幸甚。臣等無任云云。答曰,省疏具悉。不允。
右副承旨徐有聞,同副承旨趙弘鎭聯名疏曰,伏以方今國有大慶,惠澤旁流,肆赦之典,宜其曠蕩,而其中如金相福·李昌伋·李克生·盧聖中之負犯何如,關係何如,而或爻周其姓名,或蕩滌而減等,有若尋常罪籍之遇赦蒙宥者然?臣等相顧愕眙,竊不勝憂慨之至,有國之所以維持者,亶在於明義理嚴隄防六箇字,而此等罪人,亦入赦典,則義理無地可伸,隄防從此潰決,其將國不得爲國,人不得爲人。以我殿下嚴懲討重名義之苦心,盛德何爲此萬萬過中之擧也?至若申光復·朱炯魯·玄杞·邊景鵬之類,亦不可以身故與鄙瑣,無足責,混置肆赦之中。臣等職忝惟允,憂憤弸中,相率聯籲,伏乞聖明,亟寢成命,以存大防,以副輿情,千萬幸甚。臣無任云云。省疏具悉。不允。
校理張至冕,副修撰金熙周聯名疏曰,伏以臣等卽伏見傳敎下者,有金相福·李昌伋·李克生·盧聖中·申光復·朱炯魯·玄杞等諸罪人,竝入於赦典之中,臣等相顧,愕然繼之,以憂歎之至,顧今霈澤旁流,仁恩遍及,臣等固仰殿下今日之擧,特出於遇慶疏蕩之意,而第念此輩之負犯何如,情跡何如,而或顯戮未施而陰誅先加,或假息自如而隄防漸乖,輿情之憤鬱,至今如一日,乃於赦典之中,至以此輩,竝及於疏決者,豈非刑政之失當者乎?夫遇慶赦宥,乃是尋常罪累之可原可宥者也,夫豈有負犯干連之如彼,而乃反擬議於赦典之理乎?王綱不可暫弛也,輿情不可或遏也。臣等憂憤所激不暇,縷陳短章聯籲,伏乞聖明,亟恢三思,收還成命,使義理明而亂賊懼焉。臣等無任云云。省疏具悉。不允。
副應敎尹序東,校理張至冕·閔師宣,副校理趙得永·金履載,副修撰金熙周·洪樂安等聯名箚曰,臣等躬逢千一之熙運,獲覩昨日之盛禮,惟我王世子邸下,天日光明之表,溫文岐嶷之姿,百祥所萃,萬祿來同,誕擧三加之禮,光膺貳極之尊,周旋進退之節,陞降拜跪之際,儀度天成,德容睟盎,瑞日祥雲,藹然於一堂之中,從以天氣淸朗,日煦和舒,縟儀順成,慶賜遂行,宗社億萬年無疆之基肇。自今日此際,林下宿德之士,仰感敷心之諭,俱切延頸之願,勉回東岡之志,賁我胄筵之列,聯武陪護於鶴駕之前,同朝動色,衛士加額,將期出入書筵,輔成睿德,仰答聖上招延之意,下副國人期望之情矣。不意贊成臣宋煥箕,參贊臣李城輔,相繼告歸,已出城外云,臣等誠不勝悵望失圖之至。竊念兩儒賢抱道邱園,安其固窮之志,雖不有意於當世之事,而殿下之至誠招徠於兩儒賢者,蓋追我先王禮遇先正之意,以期先正輔導之功,則今日儒賢之所自處者,亦當追述先正之志事,追踵先輩之進退,而若念先正己酉膺命時,未忍遽退之義,則挽回遐心,似不待於言縶其駒矣。顧今离筵初開,賓僚濟濟,薰陶導正之方,政有須於窮經講道之士,而纔過慶禮,遽爾言歸,俾聖朝盡禮延訪之盛意,只爲一日之觀美,則此豈朝廷顒望之初心哉?以我殿下緇衣好賢之德,所以務盡誠禮,慰藉勉留之方,想不待於臣等之言,而近臣之偕來,姑未聞有幡然之志。臣等職忝論思,尤不勝悵然觖望,玆敢相率聯籲,伏乞聖明,念其行止之所係不輕,更加敦召,凡所以安其心,而挽其去之道,靡不庸極,以爲亟回遐擧之志,羽儀淸朝,輔佑离明之地,千萬幸甚。取進止。答曰,省箚具悉,贊成踰江外,欲更敦迫,而參贊姑在近城之地,遣閣臣,諭以筵敎,見其附奏,方欲治疏,待疏徹解其所授之任,當啓進身之路。此際,爾等又請留,深得論思之體。所請卽允。
庚申二月初三日辰時,上御便殿。左副承旨入侍時,行左副承旨鄭尙愚,記事官洪奭周,記注官金景煥,記事官李存秀,以次進伏訖。上曰,一提學之病勢,今果何如?尙愚曰,漸益凘綴,只賴蔘力之扶持矣。上曰,素有强氣,故能如是支過,而目下模樣,實爲可悶矣。尙愚曰,今番賞格中,熟馬·半熟馬等,旣無面給·賜給之區別,何以擧行乎?上曰,令禮判抄出書入,則更當有下敎矣。仍命退,承史以次退出。
庚申二月初三日午時,上御便殿。軍士房承旨入侍時,右副承旨徐有聞,記事官洪奭周,記注官金景煥·承膺祚,以次進伏訖。命書榻敎曰,惠慶宮進服日次,蔘苓茶停止。命書傳敎曰,桂坊見窠有之,趙鎭球,是誰之子,而朱書薦中人?此兵判,皆拔例擬望,獨於此人,不爲擧論,避嫌,過矣。尹守翼,亦誰之子也?未免見漏,兩人次次擬入事,分付。又命書榻敎曰,在外及違牌承旨,許遞,前望單子入之,待下批,牌招察任。又命書榻敎曰,承旨未差,代兵曹參議金若鍊除授,牌招察任,兵曹參議之代,今政擬入,與未肅拜諸曹佐貳,牌招察任。仍命退,承史以次退出。
上在昌德宮,停常參·經筵。
曺錫中啓曰,行大司憲徐邁修,執義曺允遂,掌令姜文會·金履喬,持平李重蓮·閔榮祖呈辭,監察茶時之意,敢啓。傳曰,知道。
徐有聞啓曰,御營廳將官來言,今日本廳軍兵,日次私習云矣,敢啓。傳曰,知道。
李鼎揆啓曰,左副承旨申史澳,右副承旨金若鍊,今日不爲仕進,卽爲牌招,何如?傳曰,年七十人之格外除拜者,必當若是逡巡,竝許遞,前望單子入之,待下批,牌招。
傳于金履翼曰,禮房承旨,馳詣社稷春享大祭所,奉審摘奸,而仍留享所與獻官監視,祭品各別精備,待禮成,還奉後,復命。
同副承旨曺錫中書啓,臣敬奉聖批,馳往傳諭于東部仁昌坊契兼贊善李城輔所住處,則以爲,臣伏蒙聖慈,委遣承宣,傳示御批,辭敎愈益隆摯,伏地震慄,靡所容措。新除職名,特許鐫改,體下之盛德,不勝銘鏤之忱,而第伏念新銜,雖蒙恩遞,而資級則自在,臣若祗肅,則是乃以正卿,自居也,此爲臣萬萬惶恐,不敢之端。雖於開講之日,實無進身之路,方此徊徨踧踖,不知所以爲計云矣,敢啓。答曰,知道。卿何若是?緣卿達夜,應接待朝,更欲敦勉,卿之苦辭,又若此,遣入侍閣臣,傳予至意,先卽入來事,傳諭。仍傳于徐有聞曰,此傳諭,檢校待敎往傳。
承旨前望單子入之,李翊模·朴崙壽落點。
傳于徐有聞曰,左副承旨入侍。
傳于曺錫中曰,右副承旨入侍。
傳于徐有聞曰,未肅拜兵曹堂上,許遞,前望單子入之,待下批,牌招。
兵曹參判前望單子入之,鄭尙愚落點。
兵曹口傳政事,大護軍李城輔,護軍金祖淳。
檢校待敎李存秀書啓,臣敬奉聖諭,馳往傳諭于東部仁昌坊契兼贊善李城輔所住處,則以爲臣玆者,又伏承近臣傳宣下諭,敦召至意,迥出尋常,拜稽以來,不勝感惶,而第臣之新叨資級,未蒙收還之命,則何敢昌昧入城,以仰貽淸朝之羞乎?今方束裝治發,還尋鄕路,違命之罪,益無所逃云矣,敢啓。答曰,知道。更遣待敎,申傳筵敎,卿其卽爲復路事,爾卽馳往傳諭。
檢校待敎李存秀書啓,臣敬奉聖諭,馳往傳諭于東部仁昌坊契兼贊善李城輔所住處,則以爲,聖敎雖萬萬鄭重,而所叨資級,未蒙收還之前,臣之進身,實無可論,今旣束裝登程,逋慢恩命,尤增悚蹙云矣,敢啓。答曰,知道。
傳于徐有聞曰,今聞待敎之言,儒賢已發行云,承旨除下直,卽爲馳往兼贊善行到處,期與偕入。仍傳曰,此傳諭,同副承旨進去,傳諭。
以尙衣院別單,傳于李翊模曰,今番賞格,皆從約此別單,不安如例論賞而擧行之,尙方專當出於爲貢市人除弊之意也,果有實惠之下究乎?官員等,令銓堂知悉試之以外任,而未經牧府者,當爲牧府,未出六品者,此後都政時,更稟貢市人中貢人之進排者,則舊遺在,使之倍數蕩減,而市民未及下敎,立廛·床廛·紙廛·昌廛·靑布廛市民等,徭役加蠲一朔,懸房人等,贖錢加蠲十日,地衣契貢人,比例倍數蕩滌,修理契,馬蹄紋席蕩滌事,分付,而其餘計士·員役·工匠等,當以內在木布,分等施賞。
有政。吏批,行判書金文淳進,參判曺允大,參議洪樂游差祭行,右承旨李翊模進。以金銑爲應敎,徐龍輔爲右參贊,李顯綏爲典牲直長,李潢爲高陽郡守,閔斗爀爲朔寧郡守,完川君李明奎,今陞資憲復資事,承傳,奉常正南履翼,今加通政加資事,承傳,故府使金履中贈吏參例兼,學生金達行贈吏議,以上兵曹參判金祖淳兩代,故府使具億贈兵判例兼,知事具世勣考。
以司宰奉事望筒,傳于李翊模曰,贊成孫擬入。
以典設別檢望筒,傳于李翊模曰,山林子擬入。
吏批,再政。以尹載禧·具悌元爲景慕宮令,李㝡遠爲高陽郡守,趙鎭完爲利川府使,韓致應爲奉常正,朴鐘淳爲司僕正,朴宗慶爲景慕宮令,沈來永爲尙衣別提,宋欽天爲司宰奉事,李敎源爲典設別檢。
徐有聞,以司僕寺一二提調意啓曰,兼內乘洪理爕,昨日政,移拜訓鍊院副正矣。其代卽當差出,而德應房,累次奉審,無頉過行,則循例差代,有違定式,今姑仍任,以爲久任責成之地,何如?傳曰,允。
兵批,判書趙鎭寬進,參判鄭尙愚未肅拜,參議李瑞朝入直,參知朴道翔病,左副承旨徐有聞進。內乘洪理爕單付,仍任事承傳,護軍李仁秀·趙光鉉,副護軍金若鍊·申史澳·洪秉益·趙錫晦·姜碩龜·李得休·申鳳朝·洪克浩·尹衡東·南有寬·權璹·吳載重·李民秀·柳相燁·具埱·金光運·李文道·崔廷岳·成致鳳·李宗海·尹守默·趙岡·李源龍·洪三弼·任聖說·任聖尹·金魯岳·黃顯基·李鉐·李吉培·柳鎭燁·白宗海·李星會·李尙謙·廉億齡·金德弘·金道游,以上竝單付。
李翊模,以禮曹言啓曰,每年各陵展謁,春則二三月,秋則八九月,取稟事,曾有定式矣。今春展謁,定於何陵,而以何間推擇乎?敢稟。傳曰,今玆之慶,卽我先王攸錫也。太廟眞殿處,告慶禮,而今日先謁眞殿,顧予孺慕際,此無際,欲於卽日躬詣月遊之所,粗伸忱誠,瞻言珠丘,夜亦明發,竊想陟降,洋洋嘉悅于上,須予小子之來拜也。今春展謁,當先行於健元陵,次詣元陵,展謁後親祭,今番儀節,皆遵聖祖·聖后已行之禮,亦當展謁於崇陵,而局內諸陵展謁,一體爲之。祭享,則皆遣大臣,而日字來月內,當擇吉,以此知悉,可也。
李翊模,以吏曹言啓曰,加設敦寧府都正趙祥逵·趙瑗·權彝性,今已肅拜,竝減下,何如?傳曰,允。
草莽臣宋煥箕疏曰,伏以臣衰癃殘喘,躬逢盛際,獲覩莫大之慶禮,睿質天成,溫文克著,動容周旋,自中規度,臣心歡忭,有倍恒情,榮光已極矣,分願粗伸矣,雖卽日退塡溝壑,更有何憾?及登前席,天語諄諄,有及於臣祖故事,仍勉以留身參講,臣以平日愛戴之忱,益自激感。方期一詣,雷肆重覿,德容復承,英音以畢,殘生之願,迺者崇秩,寵擢之命,遽下於夢寐之外,臣惝怳悸懍,若隕淵谷,雖欲淹留,而自不能安,亦命也。嗚呼,臣本世祿之裔,當此國有盛擧,區區顒瞻之願,自不後於人,何待敦命荐降,而始爲進身哉?只緣涯分,不可堪病勢,無以强而不能無逡巡之端,及承躬迎之敎,咫尺之守,有難膠固,乃不顧譏笑,不恤顚仆,冒沒起發,重入脩門,雖得以幸瞻縟儀,而微分慙恧,益復靡極。今承聖諭,乃有追踵,先正入參,大禮之敎。臣於是,尤不覺汗浹,將而騂發顔,直欲鑽地以入也。況此貳相之職,所關甚重,自臣之先祖臣以後,當是任者,實所罕有,如臣之至愚極陋,無往而非忝先者,復何敢不畏一世之嗤點,百代之淸議,自居以踵先武,而唐突冒受乎?此臣所以不得蹔住於城闉之下,而蒼黃徑歸者也。伏乞聖明,亟命有司,重勘臣逋慢之罪,仍將臣職秩,竝行鐫削,千萬大幸。今臣一渡淸漢,回望觚稜,犬馬之戀,冞增耿結。竊惟我王世子睿學,夙就令聞益彰,今其輔翼之道,宜懋篤實,而古者選左右,早諭敎之意,庶有以盡之矣。於其妙揀之際,必難必愼克辨,人之賢愚忠奸,學之眞僞邪正,而公其取捨,嚴其規範,毋以惡少而或近,毋以跡疎而或遺,廣加搜羅,不至有苟簡之歎,以輔成元良德學,則豈不盛矣乎?惟聖上念哉。抑臣又有干瀆宸嚴者,屢蒙食物之賜,不勝惶感之私,而至於版曹所輸,揆分靡安,不敢祗受,伏冀亟命還收焉。臣無任云云。答曰,省疏具悉卿懇。予嘗讀朱子封事,以輔翼儲嗣,眷眷千百言,而仍言蒼顔白髮之感,千載之下,可以想見其君臣之際矣。卿旣惠然,顧我於慶禮之辰,士曰時哉,民曰樂哉,而場駒可以永夕,不意樊園之行,直渡淸漢浦雲汀樹之間,翹予瞻言,歷夜憧憧,爵秩之進,庖廩之繼,卽先王所以待先正,先正所以受先王,則予可不遵,而卿可不膺乎?卿疏中,抄揀宮僚,嚴其規範,莫或以惡少而近之,跡疎而遺之云云,旨哉言乎?此固朱子之意也,予旣爲之座銘,仍飭銓部,用作官箴。卿以從心之年,顔髮尙旺,庶幾遲留,以爲薰陶之益,卿何邁邁若此?卿須卽日復路入城,副此至意。仍傳于李翊模曰,此批答,遣史官,傳諭于贊成行到處。
庚申二月初四日辰時,上御便殿。左副承旨·右副承旨入侍時,左副承旨徐有聞,右副承旨曺錫中,記事官洪奭周,記注官承膺祚,記事官李存秀,以次進伏訖。命書右贊成宋煥箕疏批及兼贊善李城輔書啓批旨。仍敎曰,此批答,史官卽爲往傳,而兼贊善許,則待敎往傳也。命書傳敎曰,今日當先謁眞殿,行禮時,承史及入直春桂坊贊儀·引儀,待令。敎曰,承史,待令于永淸門外,在院承旨,則待令于萬安門外。仍命退,承史以次退出
庚申二月初四日午時,上與王世子詣眞殿展拜入侍時,左副承旨徐有聞,右副承旨曺錫中,記事官洪奭周,記注官金景煥·承膺祚,輔德金羲淳,說書洪命周,司禦李采,侍直成時柱,以次隨駕。上具翼善冠·衮龍袍,乘輿,王世子,亦具翼善冠·衮龍袍,乘輿隨後,出迎春門·千五門·萬八門,由宜春門,詣眞殿門外,降輿步詣版位,王世子,亦詣版位。行都承旨李鼎揆,行右承旨李翊模,同副承旨朴崙壽,記事官金啓溫,原任直提學徐龍輔,檢校直提學李晩秀,原任直閣金祖淳,檢校待敎李存秀,由萬安門,入就陪班。上行四拜禮,王世子,亦行四拜禮。上詣殿內奉審,王世子,亦隨詣奉審。上方奉審,嗚咽掩抑,不能自定者,良久,始降出門外,乘輿,王世子,亦乘輿。上與王世子,詣壽靜殿,入謁慈殿。仍由宜春門路,還由萬八門·千五門·迎春門,御迎春軒。命有聞與龍輔·晩秀·祖淳入侍。上曰,記昔先朝,每欲見曾孫之生,而未果矣。今拜眞殿,予心孺慕,何以自抑乎?龍輔等曰,慶禮旣擧,祗謁眞殿,登降拜跪,皆中矩度,此實萬萬年無疆惟休,實不勝欣祝之忱矣。命書傳敎曰,躬詣親告,爲伸情禮,而儀文雖省約,親行告由例,有亞獻官以下賞典,今番所重自別。本宮都提擧右議政李時秀,熟馬一匹賜給,宮司令趙鎭完·閔斗爀·李潢,今日政,外職四品陞敍,其中已經郡守者,亦於今政,府使差送。贊禮禮曹判書李晩秀,半熟馬一匹賜給,典祀官奉常正南履翼,大祝應敎金近淳,加資,未經準職者,準職除授,執禮副應敎尹序東,半熟馬一匹賜給,執尊執義曺允遂,祭監監察徐翼淳,參班閣臣,各兒馬一匹,承旨,各半熟馬一匹,史官,上弦弓一張賜給,贊者·謁者·贊引等,各加一資,資窮者代加,守僕及奉常寺員役等,令該曹,米綿從厚施賞。又命書傳敎曰,眞殿次知中官,半熟馬一匹賜給,守僕等,令該曹米綿施賞。又命書傳敎曰,近來畿甸民力,可謂勞矣,當此同慶施惠之時,寧或一毫貽弊乎?凡係用民力之事,皆依近例會減,而如器用等屬,先令各其所司,從便運輸,治道外畿邑。凡事依園幸例,分辦置之事,令廟堂分付畿伯。又命書榻敎曰,政官牌招開政。晩秀曰,宗廟·社稷·文廟祭享後膰肉,世子宮有中脯封進之例,今亦依此擧行事,分付,何如?上曰,依爲之。條出擧命退,諸臣以次退出。
上在昌德宮。停常參·經筵。
李翊模,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李翊模啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
成鼎鎭啓曰,行大司憲徐邁修,執義曺允遂,掌令姜文會·金履喬,持平李重蓮·閔榮祖呈辭,監察茶時之意,敢啓。傳曰,知道。
李翊模啓曰,御營廳將官來言,今日本廳軍兵,日次私習云矣,敢啓。傳曰,知道。
李翊模啓曰,今庚申年京外守令·邊將薦擧單子,依例捧入,而其中應薦不薦人,令該曹察推,何如?傳曰,允。
傳于李翊模曰,右承旨入侍。
備忘記,伐登萬戶金聲振下直,長弓一張,長箭一部,片箭一部,同兒一箇,賜給。
金啓溫病,代以李允謙爲假注書。
李翊模啓曰,事變假注書尹致永,身病猝重,勢難察任,今姑改差,何如?傳曰,允。
尹致永改差,代以金箕殷爲事變假注書。
以義禁府赦文書還入,傳于成鼎鎭曰,漸次爲之,旣設言矣,亦不必曠日持久,禁府文書中韓後樂·李瑓·宋煥程·李觀源·李福海·李有喆,俱以法外被配身死,姓名尙在於丹書,與申驥顯,將爲墨抹,以下前有職名之人,只當入於此後歲抄。且是已啓下之文書,別無更捧傳旨之擧矣,至於申驥顯,竝與罪名蕩滌,而直書於名下,仍爲啓下,亦不必更捧傳旨,以此分付。
傳于成鼎鎭曰,承旨·玉堂之代前望單子入之,牌招入直,臺諫前望單子入之,待下批,牌招察任。
承旨前望單子入之,韓用鐸落點。
臺諫·玉堂前望單子入之,大司諫李東稷,司諫李龜雲,掌令吳泰彦·趙彦喆,獻納金近淳,正言池德斌·李萬運,持平高應觀·李,校理李之聃,副修撰閔命爀落點。
承旨前望單子入之,成鼎鎭落點。
以吏曹歲抄還入,傳于韓用鐸曰,被謫蒙放秩李萬軾,減一等。
李翊模啓曰,事變假注書金箕殷,時無職名,令該曹依例付軍職,冠帶常仕,何如?傳曰,允。
以吏曹判書金文淳,參判曺允大上疏,傳于徐有聞曰,古例則復官者,追給告身,近例則只以傳旨啓下,捧承傳於該曹,所謂近例,卽推諉捱過之俗習中出來,旣不一一釐正追給,則勢將從近例矣。可謂都無事,而該曹,尤無可以擧行者,此上疏,豈非衍文乎?還給。
以判義禁趙尙鎭,知義禁趙鎭寬,同義禁申大謙·金履翼等,聯名上疏,傳于徐有聞曰,追奪罪名,非禁府所知,至於竄配,年前究竟,則此等疏章,徒歸於損體壞例,還給。
以行左承旨金履翼,左副承旨徐有聞聯名上疏,傳于徐有聞曰,今日處分,卽不過未及,爻周者,爻周也。事面反甚輕,歇於先宥諸人,則聯疏又何爲也?此疏還給。大臣箚辭詳言事,實於批中,莫或以此處義也。
以應敎金銑上疏,傳于金履翼曰,堂疏初無還給之事,則旣曰,還給已徹之疏,仍請還入其疏,賜批奏御文字,何等至愼,況堂箚,又何等體重,則不知僚員之疏與箚,有此題外之疏,捧納承旨,從重推考,此上疏還給,使之釐改。
金履翼啓曰,卽者校理閔師宣,修撰洪樂安,謂有情勢,陳章徑出,原疏,纔已退却矣,所當直捧禁推傳旨,而此與無端徑出,有異,推考警責,竝卽牌招,何如?傳曰,付之生疎,當初雖不嚴處,豈可仍爲行公乎?竝遞其職,出番玉堂,牌招入直。
徐有聞啓曰,奏御文字,何等愼重,而應敎金銑上疏中措語,未免爽誤,臣之矇然捧入,不勝惶悚,而當該玉堂,不可無警推考,何如?傳曰,奚特不謹乎?不誠甚矣。嚴勘,可也。
以江原監司南公轍狀啓,洪川縣民家失火事,傳于李鼎揆曰,各別顧助,如有小殘戶之分給還穀,除減事,分付,該營之尙無啓聞,必是屯將不報,營之致令壯帥,査實嚴治,以爲懲後之地。
兵曹佐郞金珍恪書啓曰,臣於本月初四日巳時量,敬奉聖批,馳往廣州境肆覲站,未時量,傳諭于右贊成宋煥箕所到處,則以爲,臣昨於路次,猥陳一疏,略暴悃愊,冀蒙鑑諒,而逋慢之罪,則極矣。惟嚴譴是俟,卽伏奉聖批,十行諄複,反加優奬,實是臣之萬萬不敢當者。顧以如臣無似,何以得此於聖明也?臣之今番膺命,而獲覩慶禮者,固非可擬於踵先武矣。疏中所陳輔翼之方者,豈亦有一毫覻得於朱子之意也?今於座銘,官箴之諭,臣心惶愧,益不知攸措,而竊仰聖上,貽謨燕翼,靡不用極,其所惓惓於輔導者,有如是焉。臣雖退在田廬,將與村叟·野老,益復有以歡忭蹈舞也。臣方病伏旅店,涔涔欲盡,殆是進退維谷也。勤諭之下,終未免違越,冞切悚懍而已云是白如乎,臣則仍爲復路緣由,竝以馳啓爲白臥乎事是良爾詮次善啓向敎是事。
成鼎鎭,以吏曹言啓曰,加設敦寧府都正李光德,今已肅拜減下,而鄭謙煥·鄭元林·李克永·曺羽振,俱有身病,羅烈·鄭世煥·張胤宗·尹光絅·柳·崔昌迪·鄭桔,俱在外云,何以爲之?敢稟。傳曰,允。在京有身病者,待差使之肅拜,在外者,官敎卽爲成送,難强者,可以上來者,令道臣報來後,草記,可也。
李鼎揆,以漢城府言啓曰,過期未婚之類,分付各部,搜訪報來,故列錄書入之意,敢啓。傳曰,知道。
李鼎揆,以賑恤廳言啓曰,今此陳賀時,文侍從·武邊禦·蔭牧府使以上,自鄕上來參班人,下去時,年六十以上人,給糧資事,自吏兵曹草記,蒙允矣。華城兵曹參議李瑞朝,行副護軍趙光存,副司果趙象存,行副護軍曺命楫,行大護軍曺允彬,京畿行護軍尹在明,副護軍金聖準,副司果李益恢,前府使李衡弼,行護軍李鎭璧,廣州副司果李義明,各米二斗·錢一兩,忠淸道副護軍洪克浩,副司果李之聃·尹行逵·洪光一·具晉行,江原道副護軍李一曾,各米三斗·錢三兩,慶尙道行護軍姜翰,行副護軍金翰東,副司果權文度,副護軍趙錫晦·金若鍊,刑曹參議李益洙,副司果南必錫,副護軍成彦檝,副司果洪·李萬運,全羅道行副護軍高廷憲,副護軍金圭夏,行護軍文鳳翼,修撰高宅謙,平安道副司果趙彦哲,咸鏡道副司果李敬臣,各米四斗·錢四兩,會寧副司果吳泰彦,米五斗·錢五兩,合米七石四斗錢九十八兩,從其道里遠近,參量以給,而行護軍吳大益·柳協基,行副護軍金致晙,仍爲留京辭受云,故不爲上下之意,敢啓。傳曰,知道。都是疎闊所致,每欲甄用者。且聞其留京行護軍吳大益,摠管中時帶銓堂人,許遞,其代除授,令政院,待開門,牌招察任,可也。
李翊模,以御營廳言啓曰,本廳縣錄牙兵金玉相等,私獵於廣州淸溪山近處,大虎一頭·中豹虎一頭,捉來矣,謹此封進,而砲手等,依例分等施賞之意,敢啓。傳曰,知道。
同副承旨朴崙壽〈書〉啓曰,臣於本月初四日申時,敬奉聖諭,當日亥時量,馳往楊州豐壤村,傳諭于兼贊善李城輔所到處,則以爲猥蒙聖慈,特加眷顧,夜分已闌之際,承宣傳示別諭,禮際過隆,辭旨甚墾,至以偕入爲敎,有非微末賤臣所敢承當,震恐隕越,靡所容措。竊伏念前後,隆天重地之施,實是千古之所罕聞也。臣以萬萬無似濫叨,如此殊寵,雖糜粉隕結,尙何以仰酬德意之萬一哉?惟是獲參慶禮,昵近淸光,退塡溝壑,寧有餘恨,而重以新叨爵秩,大駭聞聽,其爲貽羞朝廷,當何如哉?揆分揣義,不敢冒膺,還尋鄕路,已到此中,瞻望五雲,不勝犬馬之忱。今則以一出,不可復入,雖伏蒙恩諭之勤懇,而擔曳病骸,寸寸前進,不得暫時淹滯,方命之罪,固在罔赦,但恭俟嚴章之降而已。至於承宣偕來之命,尤有所不敢祗承幸,卽收還恩旨,俾得以安意還鄕,千萬顒望之至云矣。儒賢,明將前進,臣旣承偕入之命,仍爲隨往之意,馳啓爲白臥乎事是良爾詮次善啓向敎是事。
領議政李秉模箚曰,伏以,維天維祖宗,默垂眷佑,兩禮竝行於一日,百籙申錫於貳邸,億萬年磐泰之基。自今伊始,臣民蹈忭,曷有其極?臣猥以無似之賤品,幸逢千一之嘉會,名廁蕫事之列,跡忝命賓之班,擎醴進冊,周旋於殿陛,祥雲瑞日,輝暎於紳笏,歡欣怳惚,誠不知何以獲此。於是日,是禮也,龍光所被文綉,不足以喩其章,而不意錫馬之典。又侈於諸臣論賞之際,勞蔑恩重,且惶且愧。臣雖愚迷,竊瞷我殿下於是禮也,述聖祖攸行之儀體,寧考從簡之旨,節文則極其典重,物采則一切省約,有以仰大聖人至精至微之義,妄意應行之賞,雖載已例,亦必在於難愼之科矣。乃玆天廐上駟,胡爲於賤臣之門也,無內無外無大無小,咸以與覩盛禮爲榮況乎?隨執事之後,膺寵賚之命,此實人人之所願欲,而不可得者,臣豈敢辭爲,而亦不敢出乘,而拜賜之計者,誠欲仰贊述聖祖之事體,寧考之志之盛德至善也。伏乞聖明,俯垂諒察,收還恩典,以安微分焉。仍伏念臣之見任,豈容一日冒據,而駐輦特授,迺在元朝命吉之日,卽地登筵,仍奉都監提擧之任,去就有未暇論,進退無以自由,顧其中心,雖食息之靡安,觀於外面,若廉恥之都忘,國體之壞損,物議之嗤點,當如何也?責任之輕重,才器之當否,上有聖鑑,下有國論,臣不必自爲之說,而第有一事,雖有欲爲,臣典爲之解者,實有說不去處。臣之獲解左揆,月纔三易而旋,又再叨首席,今日之受,苟無不可,則前日之辭,何其不誠也?在左揆則辭之,在元輔則受之,是所謂辭萬受十萬,而雖龍斷之賤丈夫,亦將羞與之伍矣,而謂賤丈夫之所羞伍,而置之具瞻之地乎?思之及此,自不覺背汗而顔騂矣。臣今奉命,行將出疆,伏惟殿下,天地於臣,父母於臣,誠願亟解本兼之職,以卒生成之澤,俾臣得以安意治行,暫效原隰之勞,少伸塵刹之報,千萬幸甚。臣於昨日,接見朝紙,許多曠蕩之恩,實出志慶之盛念,而第伏念刑政,有國所愼,苟有關係者,博詢而議其宥不宥,卽所以與國人共之也。殿下何不念此,而處分太遽也?臣雖素乏知識,無足備數,堂堂大朝廷,豈無可採之論也?伏乞更加三思,詢于僉議而審處,使天下後世,懼隄防之嚴,知關和之重,而爲萬世法焉。取進止。答曰,省箚具悉卿懇。卿於冠焉而爲賓,冊焉而爲都提擧,與以爲幸,何讓例賞乎?且況賞典之,竝從太簡約,予意,卿當體悉。於赦令,亦用此規,今日宥一人,明日宥一人,實踐赦文中添入之赦句,則始似簡約,久當有維新之效,此義不可不使輔相知之。仍傳于韓用鐸曰,此批答,遣史官,傳諭。
領議政李秉模,左議政沈煥之,右議政李時秀聯名箚曰,伏以,人主臨九五之尊,操太阿之柄,凡於刑政,欲宥則宥,欲滌則滌,何待乎公卿輔弼耳目之臣,議之廷中而後決之哉?然而雖在尋常疏釋,亦必瞿瞿於平反之際者,蓋不欲以一人之聰明,輕萬世之法程也,而況義在春秋,名係關和者乎?臣等之或附陳或聯箚者,卽斯義也。及奉批旨,若曰,今日宥一人,明日宥一人,實踐赦文中添入之赦句,久當有維新之效,此意不可不使輔相知之。又若曰,天地之道,易簡而已,在今益爲時措之宜。予欲以此爲權爲度,亦望卿等之知此輔予。臣等於殿下,一謨一訓,一政一令,未嘗不莊誦感服,而今玆之敎,臣等誠愚迷,莫敢曉也。敎文中赦句添入,聖人所以代天育物,赦其疑而布維新之化也,時措云乎者,制度文章之斟酌損益,及用輕典用重典之以時推移也。是之謂簡易,是之謂彌綸。安有義在春秋,名係關和,而惟以一赦字,責維新之效,寓時措之宜乎?公卿輔弼不預聞,耳目不預知,惟殿下運之於心,斷之於心,遂以爲一定之權度。臣等雖不敢以輔弼自居,問其官則是也,雖至屢瀆之爲罪,寧可一箚而止?仍又自解以塞一日之責也。方當萬品欣榮,八域鼓舞之辰,何苦爲此,而繞壁彷徨,終不能止者。倘蒙殿下穆然思其故,則必不竟日而反汗矣。輒復相率聯籲,伏乞聖明,亟寢日昨所下處分,以嚴萬世隄防焉。臣等昨日呈箚,而承宣謂以明日呈納,臣等未詳委折,而大違格例,且關後弊,臣等謂當該承宣,施以罷職之典,宜矣。答曰,省箚具悉卿等之懇。今番赦令,分三等,或先擧其大者,細者或追擧,其大而姑置,與細而未及竝提者,自今簪纓之家,庶無䵝䵢之棄人,瞹眛之廢族,大義益明於不言中,而諸家各人之願忠莫達者,樂爲之咸囿於一視之內。世臣之幸,卽朝廷之幸,而朝廷之幸,亦卽維億萬年之幸。近日處分,豈或毫分近似於任一己之聰明,輕萬世之法程也哉?昨因政院微稟,雖知箚本之到院,不但以社享,出齋經宿,拜殿之餘,何可應接這般公事乎?使錄事往諭追呈之意,卿等之請罪承宣,必是錄事錯傳下敎。卿等若卽詳問於該錄事,當知其實。仍傳曰,此批答,遣史官,傳諭。
左議政沈煥之,右議政李時秀聯名箚曰,伏以,春宮冊禮,所以承列聖之丕謨,鞏萬世之洪基也。明義理而正人紀,討亂賊而嚴邦憲。尤宜謹於此時,蓋自厥初膺休運而迓新命者,亶不外乎?斯數語耳。臣等伏覩朝紙頒出者,大慶所推惠澤旁流,罪係關石名登鐵案者,乃與輕罪雜犯,同歸曠蕩之科,是豈導迎和氣祈永景籙之義哉?噫,義理,不可沕淪也,關和,不可低仰也,明義一部書,所以揭春秋之義,而尊精一之統者也。是書重則國勢重,是書輕則國勢輕,相須之勢,不得不然。凡亂賊之枝幹,由是書而可探其本,凶論之波流,由是書而可尋其源。若名登是書,而可以疏滌,罪關是書,而可以放宥,則春秋之大義,何以明於當世,精一之大統,何以闡於百代乎?臣等之所懼,不但一時諸賊之倖脫丹書,敢侮王章而已,至若乙未以前丙午以後,諸賊之肝肚相接,蹤跡已露者,其號,雖殊其原,則同其種,不同其窟,則一也。雖云無證,不可輕議於洗滌也,雖云不覈,不可或置之漫漶也。伏乞殿下,勿以赦典之廣,推爲廣慶之謨,必以邦典之愼,宥爲祈命之本。明義理以正倫彝,討亂賊以嚴防範。亟寢昨日所下傳敎,仍收禁令,俾在廷諸臣,得以盡義於懲討之際,以靖世道,以定人心,杜不逞之覬覦,奠萬世之太平焉。答曰,省箚具悉卿等之懇。天地之道,易簡而已,天下之事,彌綸而已,在今益爲時措之宜。予欲以此爲權爲度,亦望卿等之知此輔予。仍傳曰,此批答,遣史官,傳諭。
知經筵李秉鼎疏曰,伏以,惟天惟祖宗,佑騭我邦家,慶禮誕擧,寶籙冞隆,億萬年無疆之休,實基於斯,磐泰增鞏,率普騰歡,當此霈澤,旁流之日,以聖上咸囿竝生之,至仁大德,飾喜導和,必欲恢蕩。臣雖愚迷,豈不仰認,而迺者肆赦之典,混及於釁孽至憯之類,此何事也?噫,莫嚴者,義理也,莫重者,懲討也。伏惟我殿下,學究天人,博觀載籍,曷嘗有眞贓凶圖之狼藉昭綻,而一紙蕩滌,如今日爲也?至若金相福之罪名,昭載於明義錄開卷第一案,盧聖中·李克生之負犯,其關係何如,而亦皆容貸,不少留難,若此不已,則元惡大憝之閱歲稍久者,其將次第宥釋乎?誠恐義理隄防,蕩然壞盡,而國不得爲國,人不得爲人也。伏乞聖上,穆然遠覽,亟寢成命,使國是嚴,而人志定焉。仍伏念臣受恩罔極,無一報效,惟是藉手而事上者,不過義理二字,斷斷危衷,天實臨之,事關懲討,職添經筵,憂憤之極,不敢不言。亦願聖明,重勘臣猥越之罪,俾安賤分,千萬幸甚。臣無任云云。答曰,省疏具悉。値無前之慶會,施無前之赦令,物與維新,邦其永鞏,卿何曰乃爾?
行都承旨李鼎揆,行左承旨金履翼,行右承旨李翊模,右副承旨曺錫中等聯名疏曰,伏以,臣等於目下事,不勝憂慨,聯陳短章,冀收成命,要存大防,而姓名不爲露出,辭語殆涉隱謎,蓋出於謹遵禁令,不敢違越之計,而下筆之際,自不覺一字之涉禁。及承下敎,誨責截嚴,臣等相顧驚悚,不知容措,尤何敢更事瀆擾,有若頑不知罪者,而第伏念君臣猶父子也,子之於父,雖被一時之敎責,豈思自外於恩慈,有懷而終隱哉?玆敢按住不得,相率再籲,伏願殿下,恕其僭而察其愚焉。嗚呼,禁令之設,卽是天地之憾也。自有禁令以來,忠志之士,飮淚而莫言,凶孽之徒,潛幸而暗笑,雖幸太陽中天,魑魅未敢售形,亦安知無何許駭機寅緣禁令,而闖然旁伺也哉?臣等死罪,竊以爲禁令二字,終是邦憂之根基,民彝之蠹蟁也。今幾多年隄防且壞,而昨又以過中之處分,添作一條,使滿庭臣僚,奉若金石,而莫敢或越,丹書鐵案之洗滌,無難,而忠言讜論之爭執,無路,殿下,曷嘗觀從古致治之世,亦或有爲亂賊而設禁條者,如今日之爲者哉?義理之晦,懲討之緩,此豈殿下之所以使之然者,而實則禁令漸密,正人解體,而畢竟有不待禁令,互相忌諱,駸駸作無言之世界也,明矣。言念及此,寧不痛迫憂懼,心寒而體栗也哉?廷臣之仰請收禁,前後何限,而尙未蒙開納,臣等之今日齊籲,尤何敢望於仰格之效,而聖主猶擇芻蕘,則惕然垂憂,轉危爲安,實基於此矣。伏乞聖明,亟還昨下諸罪人蕩滌之敎,仍命竝徹許多禁條,使彝倫再明,亂萌逆折,則宗社幸甚,臣民幸甚云云。答曰,省疏具悉。勿煩。
吏曹參判曺允大疏曰,伏以,惟天惟祖宗,丕用休于我邦家,乃於三元泰回之辰,爰降貳極豫建之命,顯冊揚四重之號,元服擧三加之禮,日吉辰良,縟儀順成,小大慶忭,八域惟均,而臣猥忝卿宰之列,得廁近侍之班,仰瞻岐嶷之表,動中周旋之度。是時也,瑞日祥雲,蔥蘢殿角,天意人事,沕穆相符,我東方億萬年磐泰之基。其始自今,區區下情之蹈舞歡躍,曷有其極?仍伏念,臣卽儱侗憒劣之一賤品耳,初無斗筲之才,過蒙山海之恩,通籍數十餘年之間,榮途華貫,歷揚殆遍,頂玉腰金,次第兜攬,有若散樗凡草,其材不中於榱桶,其性無關於藥籠,而亦被春風雨露之澤,自不覺其茁然而長大矣。噫,臣之得有,今日是誰之賜也?頂踵毛髮,罔非造化,水火坑坎,每被拯濟,雖慈母之保稚子,無以過之,臣常中夜以思,感涕橫流。惟期鏟跡要津,徊翔散地,夷險燥濕,奔走殫竭,上不至玷累恩私,下不至僇辱身名。竊自效涓埃塵刹之報,斷斷此心,可質神明,而千萬不自意,銓部佐貳之命,忽下於此際,臣誠惝怳震惕,莫省攸措,至欲循墻,而不可得也。夫天官之職,是何等重任也?其責則激揚淸濁銓衡人物,而粵自郞僚,以及參佐,乃以如臣譾劣者,苟然充數,不少留難,已非朝家綜核之政,而今又節次推遷,更進一步,循序輒授,殆若非此莫可者然。夫如是,則難愼之意,遴選之規,顧安在也?非惟名器之汚辱,物情之駭惑,其爲累聖簡而羞淸朝,尤當如何哉?且臣疎闇之性,冥墑昧方,僥濫之極,負乘致寇,動遭官謗,跋前㚄後,遊身羿彀,受人掌踢,而末後所遭,尤極奇怪,苟究厥由,莫非銓職爲之祟焉。向非我殿下拯拔之恩,臣身幾乎韲粉矣,臣若不思曩時之顚沛,徒懷目下之榮進,憑恃寵靈,揚揚冒據,積被睢盱,復取狼狽,則非所以仰承生死肉骨之德意,而殿下,亦何以每勤全保之勞哉?傷弓之餘驚,猶存懲羹之私戒,轉深反顧情跡,其亦窮且慼矣。新除恩命,適下於宮享陪衛之時,祈免無路,章皇出肅,兼値慶辰隔宵,未敢瀆擾,仍因盤礴,視若固有者,居然三四日矣。揆以必辭之義,益切虛縻之愧,玆敢披瀝肝血仰首。嗚呼,伏乞天地父母,察臣踪地之孤危,諒臣情勢之難强,將臣新授職名,亟賜鐫改,以重官方,以安微分,千萬幸甚。臣無任云云。答曰,省疏具悉。卿其勿辭行公。
吏曹參議洪樂游疏曰,伏以,邦籙無疆,天休滋至,惟我王世子邸下冠禮冊儲,日吉辰良,縟儀誕成,慶溢區宇,歡均動植,區區蹈忭,曷有其極?仍念臣才質魯下,學識淺謏,早竊科名,直是僥倖,每念古人不幸之戒,素無名途躁進之心,偏蒙我聖上洪恩異渥,猥叨簪筆之任,出入近密者,八九年所矣。臣之本末長短,無所逃於日月之明,事多生疎,而輒蒙指導,罪著愚迷,而曲垂寬貸,如慈父之敎稚子,仁天之覆萬物,而仍又驟踐華貫,逾越微分,而居然廁緋玉之列,旋卽玷春官之佐,前後歷揚,罔非澆濫,如臣不肖,何以得此於君父也?未有絲毫之輔,仰答山海之渥,每自循顧,徒切懍愧,乃於千萬夢想之外,忽伏奉天官佐貳之命,臣誠惝怳悸恐,不省所以自措也。噫,吏部之職,居六官首,于以權衡人物,甄別流品,古所稱華,而要者也。參佐之任,雖輕於長席,而通塞之際,亦使之可否,其遴選之方,責任之重,逈異於庶官,固非如臣無似所可擬議也。其何敢不量人器,唐突承當,上以累則哲之明,下以招逾濫之譏乎?伏念臣本以寒素之家,遭逢聖明,父子叔姪,厚被洪造,聚首相對,瞻天頌恩,磨放糜粉,報答無階,區區所相勸勉者,只思不避夷險,生死向前,庶以奔走之役,少效塵刹之報,故凡於恩命之下,有除輒膺有召,卽趨未嘗敢言私飾讓。伏惟聖明,亦或俯燭,而今此所叨,萬萬不稱,旣貽驟陞之譏,將有僨敗之慮,雖欲怵畏分義,冒沒趨承,其奈玷名器駭物情何哉?日昨召牌儼臨,而無望轉動,猥犯違傲,逋慢之罪,益無所逃。玆敢瀝血,陳章仰瀆崇嚴,伏乞天地父母,念銓任之不容輕授,察臣言之實由衷情,亟許鐫改,以重公器,以安私分,不勝萬幸。臣無任云云。省疏具悉。爾其勿辭察職。
判義禁府事趙尙鎭,知義禁府事趙鎭寬,同知義禁府事申大謙,同知義禁府事金履翼聯名疏曰,伏以,臣等昨以四罪人罪名爻周事,猥陳聯疏,冀蒙反汗,而天聽愈邈,不賜允從,臣等聚首抑塞,誠不知所措際,又伏見傳敎下者,有趙榮順·李在簡罪名蕩滌之命,臣等於此,尤不勝惶惑憂慨之忱也。噫嘻,痛矣。惟彼兩賊負犯之至重,關係之非常,實與相福等四人,殆無異同王法之所,必誅公議之所不容,豈可以歲月之稍久,耳目之漸遠,有所寬假而容貸也哉?天討未行,鬼誅先加,神人之憤,厥惟久矣。今若不顧罪惡之貫盈,不施顯戮之典憲,或命爻周,或施蕩滌,義理益晦,亂逆莫懲,則百世之下,其將謂今日刑政之何如,而法綱之何如耶?思之及此,不覺凜然而心寒也。方當景籙無疆,霈澤旁流,凡係罪籍之雜犯輕重者,無不被春融,枯荄生意回蘇,臣等豈不知雨露涵囿之德意,而惟此諸人之罪逆,決不可遽然宥釋,殆若微眚細過者然,以啓來後,無窮之患矣。臣等終若怵畏嚴威,不念沬飮之義,奉行成命,徒歸承順之科,則非但臣等溺職之罪,無所容逃,其於綱紀之日,頹隄防之不嚴,何哉?慶禮歡忭之時,以此懲討之章,連事瀆擾,極知猥越,而憂憤所激,不避鈇鉞,又此唐突聯陳短章。伏乞聖明,淵然深思,亟寢諸罪人罪案爻周蕩滌之命,使亂賊有所懲畏,邦憲無至隳壞,千萬幸甚。臣等無任云云。傳于徐有聞曰,追奪罪名,非禁府所知,至於竄配,年前究竟,則此等疏章,徒歸於損體壞例,還給。
行吏曹判書金文淳,參判曺允大聯名疏曰,伏以,臣等伏見傳敎下者,有趙榮順·李在簡罪名蕩滌告身還給之命,臣等實不勝驚惋之至也。夫遇慶肆宥,卽雜犯死罪以下之類,而至若名在丹書關係至重者,寧或容易疏釋,來百世之譏議,駭四方之聽聞乎?成命之下,萬萬驚遑,敢陳憂慨之忱,仰瀆宸嚴。伏願聖明,亟寢兩罪人罪名蕩滌告身還給之命,以杜亂萌,以嚴隄防焉。臣等無任云云。傳于徐有聞曰,古例則復官者,追給告身,近例則只以傳旨啓下,捧承傳於該曹。所謂近例,卽推諉捱過之俗習中出來,旣不一一釐正,追給則勢將從近例矣,可謂都無事,而該曹尤無可以擧行者,此上疏,豈非衍文乎?還給。
應敎金銑疏曰,伏以,臣姿本庸陋,學又鹵莽,屢忝三司之例,莫效一日之責,隨行陳力,愧恧徒深。今玆見職,又是新叨身未及出言,亦何敢而第於目下事,竊不勝憂憤之至,敢此仰陳焉。嗚呼,難赦者,大憝也,莫嚴者,隄防也,苟有關於惡逆,而不可忽於嚴防,則雖値曠蕩之典霈澤之時,此等之類,當在於死罪以上,而勿干赦典也,明矣。噫,彼丙丁以後,干連諸逆,獄案昭載,情節狼藉,此皆群情之所共憤,三尺之所不容,而今玆肆赦之典,是豈擬議之所及哉?臣固知天地好生之德,無物或棄,雷雨作解之恩,與世咸囿,而其於義理晦而倫綱斁,何哉?其於凶醜餘孽,躑躅而無忌憚,亦何哉?況又設爲禁令,箝制衆口,使不得容喙於其間者,是何萬萬非常之擧,亦豈聖朝之美事乎?臣愚死罪,伏望殿下,淵然深思,亟寢成命,以存王綱,收還禁令,俾伸懲討,使亂賊不敢愈肆,隄防不至漸壞焉。至於堂箚聯籲,實出共憤之義,則旋收旣下之批,還給已徹之疏者,恐有欠於翕受之度,亦願還入其疏,竝賜允批。是所區區之望也,臣無任云云。堂疏初無還給之事,則旣曰,還給已徹之疏,仍請還入其疏,賜批奏御文字,何等至愼,況堂疏箚,又何等體重,則不知僚員之疏,與箚有此題外之疏,捧納承旨,從重推考,此上疏還給,使之釐改。
修撰李鼎秉疏曰,伏以,臣本庸陋,發身句讀,從前所叨,罔非誤恩,蟄伏田壠,涯分已足,不意玉署新命,忽降於草土,纔畢之餘,臣母子相對,攢誦國恩,惶隕摧咽,罔知欣措。仍伏念,臣姿性最在人下,才識一無可取,不特臣心之所自劃,抑亦聖鑑之所俯燭,而乃以莫重淸要之華銜,加之萬不近似之賤品,臣是何人敢膺此任,循例而薦圈,循例而除拜,已傷名器之重,況此論思之地,至近且密,顧問撰述之所關也,則如臣之碌碌譾劣,自知其行,將狼狽而其何敢冒膺乎?禮制遽闋,念絶於榮途,人器不稱,難進於淸要,而慶禮卜吉,中外延頸,歡欣蹈忭,洋溢八域,則於是時,安得不竭蹶趨參於呼嵩之班乎?是以來伏城闉,不敢言私,章皇出肅,以至于今者,非臣心之自安,義分所不敢也。玆具短章,仰瀆崇嚴,伏願聖慈,察臣衷曲,遞臣職名,以重公器,以安私分焉。臣旣不以官職自居,則又何敢刺口論事,而第於目下事,有不勝憂慨之至者。噫,莫重者,關和也,莫嚴者,隄防也,近日諸罪人疏蕩之典,夫何過中之若是也?或負犯至重,而顯戮未施,或情跡已著,而王章未伸,輿情之憤鬱,尙如一日,而今乃竝入於疏決之中,夫遇慶赦宥,當論其薄罪微眚之可原可宥者而已,奚論於此等難赦之罪哉?臺疏之聯啓,堂箚之論列,實出於同聲共憤之義,而不惟不賜允兪,至設禁令,使不得言,臣愚以爲,殿下今日之擧,不但使王法不行,抑亦使群情鬱而不伸也。伏願殿下,穆然深思,亟收成命,使義理伸,而亂賊懼焉。臣無任云云。答曰,省疏具悉。不允。爾其勿辭察職。
庚申二月初五日未時,上御便殿。右承旨入侍時,行右承旨李翊模,記事官洪奭周,記注官金景煥·承膺祚,以次進伏訖。上曰,聞卿有病,故久不除承宣矣。翊模曰,疏蕩之政,雖出於遇赦,廣慶之聖意,而劇逆大憝之已成鐵案者,皆次第昭脫,則其如義理隄防,何哉?又從而設爲禁令,使群下不得言,雖欲爭執,而不露姓名,囫圇苟且,尤爲抑鬱矣。上曰,義理隨處,而在此正所謂時措之宜也,設禁,亦豈得已哉?須勿更煩也。命書傳敎曰,偕來進去承旨,許遞,前望單子入之,待下批,牌招察任。上曰,儒賢願留,事體自別,而今觀館學疏錄,殆若以色目岐而二之者然,何也?此亦後弊所關矣,招致疏頭及兩掌議於政院,以館學齋任座目,更爲整齊之意,諭之也。仍命退,承史以次退出。
上在昌德宮。停常參·經筵。
徐榮輔啓曰,大司憲·執義未差,掌令趙彦哲·吳泰彦,持平高應觀傳旨未下,李在外,監察茶時之意,敢啓。傳曰,知道。
傳于徐榮輔曰,禮房承旨入侍。
徐榮輔啓曰,宗簿提調黃昇源,有稟達事,來詣請對矣。傳曰,入侍。
傳于徐榮輔曰,同副承旨入侍。
傳于徐榮輔曰,違牌承旨,許遞,前望單子入之,待下批,牌招察任。
承旨前望單子入之,李集斗·徐榮輔·徐英輔·沈象奎落點。
傳于徐榮輔曰,承旨房仍,右副爲禮房。
以掌令吳泰彦·趙彦哲,持平高應觀,大司諫李東稷,獻納金近淳牌不進罷職傳旨,傳于徐榮輔曰,只推。在外人許遞,前望單子入之。今之臺諫,別無自劃之端,何如是違牌乎?待下批,與違牌諸人,牌招察任。
徐榮輔啓曰,吏曹郞廳來言,臺諫有闕,政事,取稟。傳曰,明日爲之。
以監軍單子,傳于徐榮輔曰,李彬仍任,其代口傳差出。
臺諫前望單子入之,持平權漢緯,正言崔時淳落點。
傳于徐榮輔曰,近日精力之積憊,難强薦紳,姑無論。輿儓,亦必知之。甚至昨今酬應而尤憊矣,憊而何爲乎?更以赦典事,煩聒之上疏,若許入,則兵判及入直堂郞·各門守門將,依禁堂請對時,下政院之敎,處之,此意,卽爲書出朝紙,俾各勿犯。
徐榮輔啓曰,在院承旨作窠出代事,命下矣。伴直無人,都承旨·右承旨·左副承旨·右副承旨·同副承旨未差之代,政官牌招,開政差出,待下批,仍卽俾招,以爲推移入直之地,何如?傳曰,明日政,差出。
吏曹口傳政事,直閣單金近淳。
以慶尙監司申耆啓本,金海府使沈能弼等,守令·邊將薦擧,終不擧行,其罪狀,令攸司稟處事,傳于徐榮輔曰,推考事,回諭。
徐榮輔,以戶曹言啓曰,今番勅行時,上副使以下元禮單及通官等例給,都求請,各項物種,或折銀或以本色持去,故元數中區別懸註,別單書入入之意,敢啓。傳曰,知道。
徐榮輔,以奉常都提調意啓曰,東耤親耕田所種九穀,先農祭後,卽爲起墾付種之意,敢啓。傳曰,知道。
徐榮輔,以備邊司言啓曰,以同副承旨成鼎鎭上疏,傳曰,有國然後,有懲討,有法然後,有朝廷。今日朝臣,胸中無一點虛靈之氣,撓撓攘攘貌樣,不似士夫者,固不可勝言,而甚至今日擧措,極矣。多少禁令,姑無論。名以國忌齋戒,而臺疏捧入之不足,渠敢自呈上疏,渠固不足說?在院者,若具省覺,則不知國忌齋戒乎?此輩不足責,而所可惜者,其職名也,其疏之給與不給,非可論當者。及在院者,爲先作窠出代,其罪狀,付之廟堂,臺閣論奏,到今懲討,餘事也,領相以下疏箚,更或煩徹,自有王綱事,命下矣。無論大臣疏箚,與其他言事之疏,若値齋日,則例爲留院,若未捧入之之命,則不敢呈徹,而今此前承旨成鼎鎭,無難毁壞,其莫嚴之格例,初旣捧入臺疏於齋日,仍又自呈其疏。似此撓攘之風習,前後飭敎,至爲嚴截,不可以生疎做錯論。前承旨成鼎鎭,施以罷職不敍之典,在院承旨,亦爲罷職,何如?傳曰,允。
大司諫李東稷啓曰,臣本無似,言責重任,固知不稱,自來情病,又甚難强,臺垣一步,不敢爲揚揚冒居之計矣。適玆大慶,無前解澤旁流之時,以許多醜類之混被疏滌,猥陳一疏,粗效一日之責,擬伸三尺之誅矣。及夫琅封之到院,未免見格,而還出呼籲,路阻鬱抑徊徨。噫嘻,今番被宥之諸罪人,夫孰非關係莫重?不容少貸者,而乃若日前疏釋兩凶,擧皆身犯重辟,又若去夜所宥之七賊,如非劇逆應坐之至親,則乃是自來輸款之逆豎,此輩生未施顯戮,死未行當律,已是失刑之大,群情之蓄怒含憤,十數年如一日,今乃無難議,到於不當議之地,今日蕩滌於歲抄,明日爻周於謫案,丹書所錄,盡歸烏有,白簡聲罪,都屬亡是,殿下所以疏鬱而導和者,恐或階厲而釀禍,王法無可伸之日,而義理有更晦之憂,是豈所望於聖明者哉?有言責者,不得其言則去,臣官以諫爲名,目見倫綱掃地,隄防壞盡,而曾不能碎首於天陛,以效牽裾之誠,竝與尺疏爭難,而不得沁沁尸素,了無一言一事之裨,益於將晦之名義,堂堂執法之地,將安用此諫官爲哉?以此情踪,決不宜一刻蹲仍於臺次,請命遞斥臣職。答曰,依啓。
掌令趙彦哲·吳泰彦,正言崔時淳啓曰,臣等姿性庸愚,言議巽軟,本不合於淸朝耳目之任,而前望特除,出於恩造,他不暇顧,章皇出肅,目下時事,大關隄防,略入文字,聯名陳疏,見阻喉院,名以臺疏,終未登徹,以此踪情,其何可一刻晏然於臺次乎?請命遞斥臣等之職。答曰,依啓。
獻納金近淳啓曰,臣之所叨之職,卽古所謂日月獻納之任也。雖在聖朝無闕之時,固當自竭愚妄,隨事獻替,而況今隄防大壞,義理墜地,王府之關和,如洗臺垣之故紙無力,是尙可以不之言乎?嗚呼,明義一部之作,實是我東之春秋,我殿下於尊君綱立人紀之道,未嘗不眷眷致意,而今玆處分,不啻相反明義之書,殆將讀無地矣。臣雖不肖無狀,卽亦聖人之徒也,目見綱紀之莫可維持,而徒懷嚴畏,更不得一言而退,則後之視今,當作何如世也?彼其罪盈惡極,或爲動搖之嚆矢,或爲罪魁之心腹。聽於國論,皆曰,可誅。擬以王章,無一可貸,奈殿下,不少留難,次第宥釋,欲其翻動鐵案,則拈出疑字,欲其杜絶衆口,則另設禁條,又從以强名之曰,是時措也,是權度也。如臣愚昧,不敢知古今史牒,曷嘗見如此擧措乎?昨今兩日,諸臣之若箚若疏,不啻累紙,而殿下則不費聲氣,從容酬應,傳所謂訑訑之拒人,不幸而近之矣。臣與已遞之諸臺,義無異同,而時値齋日,陳疏而未達黈纊之聰,事在目下,違牌則有非沐浴之義,雖不得不冒沒出肅而欲言,則象魏在彼禁令如火,於是乎殿下之臺閣不期噤而自噤矣。夫不言而居其職,是失職也,臣何敢一刻晏然於臺次乎?請命遞斥臣職。答曰,依啓。
持平高應觀啓曰,臣姿性庸愚,言議巽軟,本不合於淸朝耳目之任,而前望除旨,出於特恩,臣感激前後拂拭之聖德,章皇出肅,而臣於本府,旣經掌憲,揆以公格,勢難仍冒,請命遞斥臣職。答曰,依啓。
行右承旨李翊模疏曰,伏以,誅亂賊,所以扶王綱也,嚴隄防,所以維國脈也。懲討不行,則亂逆無所懲畏,而九法斁矣,隄防或壞,則義理自此湮塞,而一脈墜矣。是以,我東春秋之書作,而森斧鉞於妖腰亂領,揭日星於微旨奧義,雖以人君之權制生殺,而不可低仰闊狹也,明矣。故大書特書,而某賊之凶圖如此,重言復言,而某逆之情節如此。惟彼愚夫愚婦之凡有血氣者,皆不欲共戴一天,雖至金銷石泐,而名存丹書,則固不可移易百代,其書之謹且嚴,有如是矣。臣請泝源而痛陳之,惟殿下澄省焉。噫嘻,凶徒之醞釀,厥惟久矣。始也胚胎於戊己,而將熾燎原之勢,終焉鴟張於乙丙,而仍成滔天之禍。先倡而後和,同條而共貫。打成一片,牢不可破,有如金相福者,挾凶麟之勢,而主張陰謀,嗾妖雲之疏,而沮戲大計,情狀盡露於附麗,罪惡昭著於鞫案。至若李克生者,以逆任之至親,爲賊麟之爪牙,出入三司,顯有陰護之計,寂寥一疏,不及巨慝之罪,斷案已成,情跡莫逃。尤可痛者,所謂世宥之族,默憚英明之威,悖惡之言,肆發公座,誑惑之說,煽動群情,萬口所傳,三尺難貸,所謂勳裔之家,鍾生妖慝之逆,顧瞻他日,潛懷貳心之圖,嗾蔑倫之輩,而闖呈凶疏,托無妄之疾,而不參庭請。短疏不提於宇·偉,凶肚潛連於復·喆,顯戮未施,鬼誅先加,此爲失刑之大者。其他怪鬼之徒,凶醜之孽,或譸張凶言,或株連逆案,形跡綻露,端緖狼藉。凡此諸賊,罪有浮於四凶,情難宥於九流。昭揭於一部明義,而彰著無餘,則雖値邦慶川至,霈澤旁流,而巨魁之罪,不可以一洗也,干連之逆,不可以肆赦也審矣?伏況我殿下,自在春宮,見嫉於此輩,百計動搖,萬端沮遏,集慶侍寢,未嘗弛慮,永善掣鈴,至今悸心,故麟筆森於無將禹鼎昭乎?不若則君讎國賊,寧可忘於一時?元惡大憝,有難容於千載,而何殿下,忽棄大防,不少留難,一切付之昧爽以前,欲與之咸與維新耶?從今以往,一部春秋,無可讀之地,而義理二字,誰復陳於殿下之庭耶?百憂懣抑塞,直欲繼之,以流涕痛哭也。乃若設禁於言路,此不可使聞於隣國,夫何法網繁密,科條纖悉,自掌?故老吏,已不能盡記,而搖手投足,已入其中,于以箝勒衆口,壅遏輿情,使臺閣之臣,含糊而鶻突,忠志之士,解體而太息然後,始可爲聖世之美事耶?臣於是,竊不勝無憾於天地之大也。昨者登筵,以先收禁令,略有陳達,而草草數語,不能仰格,餘懷未盡,按住不得,秉燭治疏,待曉將上之際,繼伏聞有韓後樂等七罪人罪名爻周之事。嗚呼,河隄一潰,龍蛇奮逝,欄柙乍開,虎兕爭出,百怪跳踉,可驚可愕。拱手視之極目,而靡所止屆,詩人所云,比彼舟流,不知所屆,心之憂矣,不遑暇寐者,不幸而近之矣。仍伏念臣職忝近密,責在惟允,而目覩非常之處分,莫效一日之感回,溺職之罪,固所難免,而大臣以箚子退呈事,有請罪承宣之擧,臣與在院諸僚,義無異同,其何可晏然於職次乎?玆敢冒入文字,瀝血仰籲。伏乞聖明,淵然深思,穆然改圖,將前後所下禁令,一竝收還,亟寢諸賊蕩滌之命,以嚴隄防,以靖世道,仍又削臣銀臺職名,以尊國體,以安私分焉。臣無任云云。答曰,省疏具悉。筵奏後疏擧,不亦瀆屑乎?
右副承旨韓用鐸疏曰,伏以遇慶而赦赦,其惟輕之罪也。若夫罪關鐵案,而顯戮未加,名在丹書,而輿憤久鬱者,決不可混置曠蕩之典,使隄防漸壞,而亂萌復肆者,卽聖王關和之莫嚴,而迺者,殿下,赦罔赦之罪,或一日而四五焉,又一日而六七焉,蕩滌之不足,而使竝給牒,爻周之不足,而直下傳旨,大臣爭執,而輒降違拒之批,三司交章,而皆被斥遞之罰,以我殿下之明聖,豈料今日有此萬萬過中之擧也?臣自聞此報,方切繞壁而憂嘆,適蒙恩除,目前之忠憤,益激按住,不得敢陳短章。伏乞聖明,特垂三思,亟收前後所下傳敎,使義理賴以益明,亂逆有所懲畏,千萬幸甚。以右副承旨韓用鐸上疏,傳于趙弘鎭曰,還給。
同副承旨成鼎鎭疏曰,伏以今日朝端,是何等爻象也?邦慶無前,八域蹈舞,顧今克享天心,迓續無疆之慶者,亶在於導揚和氣,不咈人心,而迺者,曠蕩之典,濫及罔赦之類,一而有疏滌之命,再而有給牒之敎,鐵案丹書,餘者無幾。大僚爭之,而兪音尙邈,三司論之,而責敎反嚴,此豈群下,平日所望於殿下者哉?大小臣僚,莫不憤慨憂嘆,却顧長慮,此實我殿下枉費造化,有欠於辟而止辟之義故也。臣以苫塊餘喘,寧有一分榮途之念,而昨者恩除,忽降於慶忭之際,不遑言私,竭蹶趨承,値此無前之擧措,驚惶憂憤,卽當懲討之不暇,而夜深承牌,更鼓已下,未及陳章,繞壁彷徨,達宵不寐。及登筵席,恩言鄭重,臣榮感交中,且怵義分,泯默而退,憂惋之衷,按住不得,略陳短章。伏乞聖明,穆然深思,亟寢前後所下傳敎,使隄防得以益嚴,亂逆有所懲畏。臣無任云云。
以同副承旨成鼎鎭上疏,傳于徐榮輔曰,有國然後,有懲討,有法然後,有朝廷。今日廷臣,胸中無一點虛靈之氣,撓撓攘攘,貌樣不似士夫者,固不可勝言,而甚至於今日擧措極矣。多小禁令,姑無論,名以國忌齋戒,而臺疏捧入之不足,渠敢自呈上疏。渠固不足說,在院者,若具省覺,則不知國忌齋戒乎?此輩不足責,而所可惜者,其職名也,其疏之給與不給,非可論,當者及在院者,爲先作窠出代,其罪狀,付之廟堂。臺閣論奏,到今懲討餘事也。領相以下疏箚,更或煩徹,自有王綱。
行左承旨金履翼,左副承旨徐有聞聯名疏曰,伏以殿下,何爲而有此萬萬非常過中之擧也?罪在罔赦者,一朝蕩滌之敎,固萬萬失刑,又使如韓後樂者,許多凶醜釁孽,竝入於肆赦之典,以一張傳敎,直爲書下,從古聖王之世,寧有一毫彷彿於今日之擧者哉?今則義理晦塞隄防壞墜等說,殆屬歇後,而其爲聖德之失,當如何?玆敢聚首掩抑,瀝血聯籲。伏願亟加三思,特收成命,則日月之更,孰不仰之,而天地之大,實無少憾矣。繳還有禁,爭執無路,憂憤弸中,直欲溘然。臣等於治疏之際,得伏見大臣箚子,則以疏箚之昨日不捧,請罷承宣之職,雖緣臣等伏奉聖敎之致,而臣等悚恧,誠無所辭其責矣。臣等固不敢晏然在職,而門鑰已下,徑出無路,亦乞鐫削臣等之職,千萬幸甚。臣無任云云。答曰,省疏具悉。今日處分,卽不過未及爻周者,爻周也,事面反甚輕歇於先宥諸人,則聯疏又何爲也?此疏還給。大臣箚辭,詳言事實於批中,莫或以此處義也。
春坊聯名原疏未下。答曰,省疏具悉。儒臣處,連爲敦勉矣。
館學儒生生員尹行慶,進士金炳翼,生員朴綺壽,進士李志淵,生員沈榮鎭,進士李儒冕,進士金用默,進士蔡弘一,進士韓喆裕,生員徐胤輔,進士沈能泰,生員李鎭華,進士李永晉,生員徐冕輔,生員兪台柱,進士洪善柱,生員朴潞壽,進士曺錫倫,生員朴義和,進士李,生員嚴喆,進士金種和,生員趙萬大,進士韓兢裕,生員趙庭和,進士南秉寬,生員沈常鎭,進士李景憲,生員任履周,進士李鐸遠,生員安光集,進士洪秀俊,生員沈能植,進士李壽淵,生員李尙愚,進士金處明,生員徐淇修,進士徐鼎輔,生員李勉重,進士李允中,進士趙豐鎭,生員徐有鎭,進士朴宗薰,生員任存常,進士朴鍾烈,生員朴昌壽,進士朴呂壽,生員安周彬,進士權中倫,生員趙時簡,進士安光宇,生員李海慶,進士李光鉉,生員鄭載遠,進士沈鍈,生員林星鎭,進士李審說,生員趙煐,進士鄭夏榮,生員趙徑鎭,進士蔡顯國,生員閔致升,進士安榮,生員黃基敬,進士李德彬,生員李翼榮,進士尹善大,生員南鼎寬,進士金祖淵,生員沈魯成,進士韓用成,生員權中敏,進士尹象烈,生員申錫耉,進士成烈,生員任壽益,進士鄭國輝,生員徐善修,進士鄭東晩,生員鄭文容,進士李潮,生員李在誠,進士安棨,生員洪志燮,進士金愚淳,生員鄭夏容,進士沈徽永,進士朴周源,生員閔致孝,進士申在陽,生員李惟命,進士李經九,生員任希季,進士李元嘿,生員兪憲柱,進士尹之敬,生員趙鉐,進士李中鎭,生員李述明,進士李朝鉉,生員孟任大,進士徐殷輔,生員李韶九,進士李運英,生員李羲斗,進士李復心,生員金履祜,進士張至喆,生員李宜鉉,進士柳輨,生員吳彦先,進士鄭桓周,生員魚用恒,進士安在嘿,生員韓庭維,進士鄭謙容,生員柳會根,進士邊正容,生員安錫良,進士林義謙,幼學韓用一,幼學李玄正,幼學李九會,幼學尹行可,幼學尹䄷,幼學朴斗源,幼學李得人,幼學徐有敦,幼學朴宗復,幼學沈永之,幼學洪秀儆,幼學朴宗勉,幼學尹宇烈,幼學李勉伯,幼學沈鈺,幼學林豐鎭,幼學朴宗鎬,幼學李勉冲,幼學黃基南,幼學黃仁憲,幼學李永初,幼學朴會壽,幼學辛基,幼學朴宗任,幼學尹可烈,幼學洪秉斗,幼學朴宗珪,幼學徐有渠,幼學沈能一,幼學邊重裕,幼學具廉,幼學朴宗璜,幼學金銘,幼學尹應大,幼學李憲周,幼學沈春永,幼學申錫耆,幼學徐喆輔,幼學尹淑,幼學李秉圭,幼學沈能胤,幼學金啓溟,幼學李弘溟,幼學任泰始,幼學李宅貞,幼學李順,幼學李宅呂,幼學閔魯行,幼學朴宗和,幼學沈益泰,幼學鄭耕愚,幼學徐有素,幼學趙哲永,幼學李憲中,幼學趙洸,幼學尹永明,幼學金守根,幼學李光晉,幼學徐應淳,幼學沈春永,幼學金益傳等疏曰,吉月令辰,儲宮擧三加之禮,祈天永命,東方奠萬年之基,臣民慶忭,曷有其極?于斯時也,山林宿德之賢,仰殿下側席之誠,際貳極定冊之會,聯翩於造朝之日,周旋於呼嵩之列,都民拭目,班行動色,臣等竊以爲上之可以左右离筵輔導我元良之德,下之可以矜式縫掖賁飾我文明之化,旣幸其趨朝之有便,又喜其薰陶之有日。不意玆者,右贊成臣宋煥箕,右參贊臣李城輔,東岡之操彌堅,空谷之乘莫挽,遽有還遂初服翻然復路之擧。大君子出處之義,固非淺謏之見所可議到,而臣等之相顧咨嗟,倀倀靡依,當復如何哉?在昔顯廟三禮竝擧之時,先正臣宋時烈,起自林下,羽儀王庭,出入講筵,黼黻洪猷,山斗之重望,蔚然於當時,于旄之晠禮,傳誦於至今,而惟此兩儒臣家庭所得者,先正之學也,淵源所受者,先正之道也。之學也,之道也,蓋將以成己成物,經濟一世,則勉回考槃之志,克贊輔翼之休,實是臣等所望於今日也。況今講肆初開,一遵先朝之已例,旌招備禮,旣合前後之一揆,而今此儒賢,纔經縟儀,旋尋鄕路,我殿下虛佇悵缺之念,亦當有倍於他時矣。凡所以勉爾遁思言旋歸軫之道,宜不待臣等之言,而想亦靡不用其極矣。第伏念誠之所到,言必有孚,猗我殿下誠非不至,而猶軫積誠之道,禮非不勤,而益加盡禮之方,使旣歸之儒臣,幡然改圖,國家幸甚,士林幸甚。臣等請留之忱,不容少緩,而太廟大享,適値隔宵,相率封章,以致逾日,臣等不敏之罪,於斯大矣。臣等無任云云。答曰,省疏具悉。更欲敦勉矣。庚申二月初六日辰時,上御重熙堂。右副承旨·同副承旨入侍時,右副承旨韓用鐸,同副承旨成鼎鎭,假注書李允謙,記注官金景煥·承膺祚,以次進伏訖。上命書榻敎曰,不爲仕進承旨,牌招察任。又命書榻敎曰,王大妃殿,進御蔘苓茶,自今日一貼式,限五貼煎入。仍命退,承史以次退出。
庚申二月初六日辰時,上御便殿。宗簿提調入侍時,右副承旨韓用鐸,假注書李允謙,記注官金景煥·承膺祚,宗簿提調黃昇源,以次進伏訖。上敎昇源曰,卿以譜略事,請對耶?昇源曰,然矣。上曰,譜略,當於嘉禮後,爲之,以此知悉。待後更稟,可也。昇源曰,然則稟定條件,亦於其時,更稟乎?上曰,依此爲之也。仍命退,諸臣以次退出。
上在昌德宮。停常參·經筵。
徐榮輔啓曰,大司憲,執義,掌令,持平一員,未差,持平權漢緯,在外,監察茶時之意,敢啓。傳曰,知道。
徐榮輔啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐榮輔曰,左承旨入侍。
以修撰朴鍾淳牌不進罷職傳旨,傳于徐榮輔曰,只推。
徐榮輔啓曰,修撰朴鍾淳牌不進罷職傳旨,今方捧入,而玉堂上下番俱空,已至多日,事甚未安。未差之代,今日政差出,待下批,竝卽牌招,以爲推移入直之地,何如?傳曰,允。
徐榮輔啓曰,吏曹郞廳來言,政事爲之事,命下,而行判書金文淳,參判曺允大,參議洪樂游,俱病不來,不得開政云,竝卽牌招,以爲開政之地,何如?傳曰,允。
有政。吏批,行判書金文淳,進,參判曺允大進,參議洪樂游進,左副承旨徐英輔進。以李羲甲·南履翼爲承旨,李城輔爲大司憲,兪漢謨爲大司諫,朴瑞源爲執義,沈奎魯爲司諫,南惠寬·吳翰源爲掌令,李東冕爲持平,李東埴爲獻納,沈鎜·姜浚欽爲正言,李龜雲爲校理,朴鍾淳爲修撰,金履喬爲兼文學,李魯春爲左尹,尹命烈爲直講,尹象基爲司饔直長,朴世根爲武烈祠參奉,兼掌令朴鍾淳單付。
兵批,判書趙鎭寬病,參判鄭尙愚病,參議李瑞朝入直進,參知朴道翔病,右承旨沈象奎進。僉知田義顯,訓鍊正李石求,副正任聖皐,大護軍徐邁修,護軍李鼎揆·金履翼·李翊模·金達淳,副護軍徐有聞·朴崙壽·曺錫中·李東稷·南履翼,副司直曺允遂·閔師宣·金履喬·姜文會·吳泰彦·趙彦哲·李龜雲·李萬榮·南惠寬·李重蓮·閔榮祖·李·高應觀,副司果洪樂安·趙恒鎭·池德斌·李東宇·李萬運·崔時淳·李德鉉,副司正金箕殷,以上竝單付。
傳于徐榮輔曰,承旨房仍,左副爲禮房。
徐榮輔啓曰,新除授校理李龜雲,時在慶尙道禮安地,李之聃,時在忠淸道忠州地,經筵入番事緊,竝斯速乘馹上來事,下諭,何如?傳曰,允。
徐榮輔啓曰,今日政,新除授玉堂,竝待下批牌招,以爲推移入直之地,何如?傳曰,允。
以副校理尹命烈,副修撰安策牌不進罷職傳旨,傳于徐榮輔曰,只推。
傳于徐榮輔曰,明日展拜後,仍行春享大祭,省牲省器,出還宮,由逌瞻門,該房知悉。
以前承旨李集斗·沈象奎·徐英輔·韓用鐸罷職傳旨,傳于徐榮輔曰,其中都承旨·右承旨·左副承旨,則追到於成鼎鎭上疏,以前諸人疏,越格捧入之後,容有可恕,此傳旨,與作窠秩,自可區別,牌招,使之仕進。
傳于徐英輔曰,發遣吏郞諸執事,淸齋與否,摘奸以來。
徐英輔,以吏曹言啓曰,卽接通禮院牒報,則以爲,明日景慕宮展拜時,左右通禮,不可不備員,而右通禮沈奎魯,今日政,移拜臺職矣,其代,卽速變通差出,以爲備員擧行之地云。通禮院右通禮,未差之代,口傳備擬以入之意,敢啓。傳曰,知道。
吏曹口傳政事,以鄭澣爲右通禮。
徐英輔啓曰,景慕宮春享大祭大祝閔命爀,南壇節祭大祝趙得永,仍差事,命下矣。方在罷散中,何以爲之?敢稟。傳曰,與違牌諸玉堂,敍用,可也。
徐英輔,以吏曹言啓曰,今此景慕宮春享大祭大祝,前副修撰閔命爀,南壇祭大祝,前副校理趙得永,俱爲塡差,而時無職名,令該曹口傳付軍職,何如?傳曰,允。
徐英輔,以禮曹言啓曰,卽接典牲署所報,則明日景慕宮春享大祭,親臨省牲時,提調當爲進參,而提調權,身病猝重,萬無進參之路云,莫重親臨省牲時,提調不可不備,令政院稟旨變通,何如?傳曰,許遞,令該曹口傳差代,可也。
傳于沈象奎曰,騎堂之老人,連爲入直,參判·參知許遞。
沈象奎,以兵曹言啓曰,明日景慕宮展拜時,本曹堂上,守宮及侍衛,當爲備員,而參判·參知,俱爲未差,令該曹,以在京無故人,口傳差出,待下批,竝卽牌招,以爲備員之地,何如?傳曰,允。
吏曹口傳政事,以尹光普爲兵曹參判,趙恪爲參知,李冕膺爲典牲提調。
兵曹口傳政事,副司果趙得永·閔命爀單付。
以前承旨朴崙壽狀啓,兼贊善李城輔,還抵驪州本第,而臣旣承偕入之命,故仍留之意,馳啓事,傳于徐英輔曰,儒臣之行,已抵驪江本第云,豈勝悵歎?承宣之仍留,徒煩民邑之弊,先爲上來,更當別有敦勉矣。贊成之行,亦過畿邑,計程可知其還第,到今一味敦召,反涉於欠誠,承旨則待還第,亦爲復路事,兩承宣處,下諭。
徐英輔,以禮曹言啓曰,永禧殿酌獻禮,間二年取稟事,曾有定式,而今年當次矣。酌獻禮吉日,以何間推擇乎?敢稟。傳曰,旬後擇吉,可也。
沈象奎,以備邊司言啓曰,以譯官李邦華·李光稷事,上諭回咨,順付於進賀兼謝恩使行矣。第念事面,別定齎咨官,使行渡江前,先爲發送,以爲入呈禮部之地,尤似穩當,而以使行中帶去譯官,擇定入送,事勢便順,且無遲滯之慮,以此措辭,星火知委於進賀兼謝恩使所到處及平安監司·義州府尹處,旣送別齎咨官,則元咨文,當爲改書,一體分付槐院,使之卽速擧行,仍爲定禁軍,下送,何如?傳曰,允。
沈象奎,以御營廳言啓曰,今二月初八日,景慕宮展拜,仍行春享大祭,省牲省器時,依兵曹節目,弘化門入直軍五十名,待標信除出,新營入直千摠尹芮基,出番哨官印時彦,領赴于訓鍊都監都領陣,而解嚴後,各還本處入直之意,敢啓。傳曰,知道。
庚申二月初七日午時,上御便殿。左承旨入侍時,行左承旨徐榮輔,假注書李允謙,記注官金景煥·承膺祚,以次進伏訖。命書傳敎曰,聞承宣言,昨於齋日,承旨·臺諫上疏之捧入,院吏所爲云,以兩承宣之生疎,何以知嚴飭乎?然則爲朝體,還可幸也。該吏,廟堂當嚴治,承宣則分揀。仍命退,承史以次退出。
上在昌德宮。停常參·經筵。
卯時辰時,有霧氣。
夜自五更至初九日開東,灑雨下雨,測雨器水深三分。
大駕詣景慕宮,展拜罷,入齋室後,內閣·政院·藥房口傳問安。答曰,知道。
省牲省器罷後,內閣·政院·藥房口傳問安。答曰,知道。
還內後,內閣·政院·藥房口傳問安。答曰,知道。
傳于徐英輔曰,禮房承旨與獻官,偕詣神室,奉詣至南壇,仍留享所,祭器監滌,祭物精備,禮成後,還奉如例,而當出齋便殿,以待享事。右副承旨,馳詣三角山·木覓·漢江受香所,奉審摘奸以來。景慕宮,都承旨進去。
李集斗啓曰,行大司憲李城輔,持平權漢緯在外,持平李東冕差祭,執義朴瑞源,掌令吳翰源·南惠寬未肅拜,監察茶時之意,敢啓。傳曰,知道。
李集斗啓曰,來十一日,朝參日次矣,敢稟。傳曰,停。
李集斗啓曰,來十一日,輪對日次矣,敢稟。傳曰,當次人受點後,日次待令。
李集斗啓曰,御營廳將官來言,今日本廳軍兵,日次私習云矣,敢啓。傳曰,知道。
李集斗啓曰,今日展拜時,承旨當爲備員,而行左承旨徐榮輔,右副承旨李羲甲,不爲仕進,卽爲牌招,何如?傳曰,許遞,前望單子入之,待下批,牌招察任。
承旨前望單子入之,崔獻重·任希遠落點。
承旨前望單子入之,李書九·徐有聞·趙恪落點。
李集斗啓曰,侍衛事體,何等謹嚴,而肄儀罷後,不爲齊齋於齋殿正門,徑詣西挾之外,事極駭然。不飭之兵曹判書,從重推考,何如?傳曰,允。
傳于徐有聞曰,右承旨入侍。
左副承旨徐英輔書啓,臣謹依聖敎,與初獻官光恩副尉全箕性,進詣太常,陪奉神位版,至南壇奉安後,壇上奉審則無頉,祭物·祭器·祭井看審則精潔,諸執事·進排官摘奸則無頉,佾舞工人摘奸則無頉,臣則仍留享所,待將事,還奉神位版後,復命之意,敢啓。傳曰,知道。禮成後復命。
兵曹口傳政事,護軍徐榮輔,副護軍沈象奎,副司果金履載,以上竝單付。
傳于徐有聞曰,傳語捧入,年老承旨,難以擧行,同副承旨許遞,前望單子入之,待下批,牌招察任。
承旨前望單子入之,李羲甲落點。
南履翼,以禮曹言啓曰,永禧殿酌獻禮,以旬後擇吉,可也事,命下矣。卽令日官崔景烈推擇,則今二月十二日·十三日,俱吉云,以何日定行乎?敢稟。傳曰,十三日爲之,可也。
南履翼,以吏曹言啓曰,東作已始,未下直守令及在京守令,皆令今日內下送後,草記事,命下矣。謹依下敎,自臣曹催促,則未下直守令,洪州牧使李濟萬,豐川府使韓德厚,利川府使趙鎭完,高陽郡守李㝡源,朔寧郡守閔斗爀,順川郡守朴友淵,始興縣令李潢,差使員守令,潭陽府使金履銈,受由上京守令,靈光郡守吳泰賢,順天府使申絢,林川郡守徐有升,泰安郡守玄重祚,庇仁縣監李元八,扶安縣監趙萬元,全義縣監金最行,漆原縣監金煐,俱於今日下去,而興海郡守尹應鉉,慶山縣令尹載伋,俱以親病沈重,不得下去云,固城縣令韓興裕,身病猝劇,不得還官云,雖未知其親病,身病之如何,而特敎催促之下,不卽下去者,事體所在,極爲未安,所當重勘,而本曹請推之外,無他可施之罰,何以爲之?敢稟。傳曰,有身病者,嚴飭,一兩日內下送後,草記,有親病者,改差,口傳拔例擇擬,待下批,明日下送。其中尹載伋,觀於尹載僖之享班進去,可知其親病之不至難强,篤老侍下,難於遠離而然,便近處,口傳相換,使之除朝辭赴任,可也。
南履翼,以吏曹言啓曰,前監役李東允,今年爲七十四歲,前縣監李藎輔,前察訪尹光錫,今年俱爲七十歲,而見漏於今番恩資之時,竝待後政,一體下批,何如?傳曰,口傳下批,其中李東允,入於薦剡都正,加設擬入,其餘則僉樞,亦爲口傳擬入,可也。
南履翼,以承文院都提調意啓曰,院吏文學官李晩中陞六,代幼學李泳差下,付軍職,冠帶常仕,何如?傳曰,允。
徐有聞,以兵曹言啓曰,今二月十三日,大駕詣永禧殿,親行酌獻禮時,何營軍兵隨駕,何營軍兵留陣?禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍十哨,馬軍三哨,爲先後廂,御營廳留陣,禁軍五番隨駕,可也。
李集斗,以賑恤廳言啓曰,依下敎,濟州進上領來人十三名處,各米三斗式,合米三石九斗,分給之意,敢啓。傳曰,知道。
徐有聞,以訓鍊都監言啓曰,各軍門軍色從事官,如有可以請仍之人,草記請仍事,曾有傳敎矣。本局前從事官趙得永,今已敍用,仍任從事官,何如?傳曰,允。
庚申二月初八日辰時,上詣景慕宮展拜入侍時,行都承旨李集斗,右副承旨南履翼,記事官洪奭周,假注書李允謙,記注官承膺祚,記事官李存秀,檢校直提學徐龍輔·李晩秀,以次侍立。時至,通禮跪啓外辦,上具翼善冠·衮龍袍,乘輿,出交泰門·永淸門,出明政門·弘化門,入逌瞻門·日瞻門·宮大門,至齋殿門外,降輿,入齋殿。少頃,詣板位,行再拜禮,仍詣廟內,奉審訖,還御齋殿。少頃,通禮跪啓外辦,上改具遠遊冠·絳紗袍,出齋殿門,通禮跪啓請執圭,集斗跪進圭,上執圭,詣省器位,省器訖,降自東階,詣省牲版位。上曰,承旨不可不備員,來此之掌樂提調李書九,兵曹參知趙恪爲承旨,先入侍後謝恩事,分付。賤臣承命分付。上曰,肄儀時樂章,盡奏九成,務盡舒緩,可也。集斗承命分付,省牲。仍行肄儀訖,還御齋殿。命大臣入侍,領議政李秉模,左議政沈煥之,右議政李時秀,初獻官行吏曹判書金文淳,掌樂提調趙鎭寬·李書九,以次進伏訖。秉模等曰,朝來頗有霧氣,而侵早勞動,聖體候,若何?上曰,一樣矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,一樣矣。秉模曰,今番奏請時,奏文,旣有所重,令文任撰進,似好矣。上曰,古則有大臣製進之例,亦有大臣·文任,各製數本,而就其中擇用之例矣,今番則卿其製進也。秉模曰,然則與文衡製進乎?上曰,依此爲之。秉模曰,廟謁在近,而東宮齋室,有當爲修補處,令戶判進去修補乎?上曰,不必大段修補,戶判使之入侍。奭周承命出,與戶曹判書李在學,偕入進伏。秉模曰,奏請使拜表,不可不從近爲之矣。上曰,勅行,若於盛暑出來,則接待甚難,使行,雖緩緩入去,亦何妨也?大禮,又當前,而顧予精力之衰憊,將不知何以經過矣。望前連値齋日,召接無期,故今對卿等,欲有所明諭,卿等其聽之。今番慶禮,在予爲何等大事也?此際孺慕,不能自抑,而日前先謁眞殿,尤無以爲懷矣。近以疏釋一事,又費許多酬應,而大抵,一副當義理,隨處而有,苟有害於義理,則雖當遇慶廣惠之時,豈可遽議於疏滌乎?尋常赦典,猶以爲小人之幸,況可以赦典之故,而疏滌於不當疏滌之地乎?予則謂今日務實之政,無過於疏滌一事,不但疏滌其罪名而已。使應擧者應擧,做官者做官,依舊爲無累之故家世族,則彼得脫於人鬼關頭者,亦豈無願忠之心乎?趙榮順之公座凶言,出自淸原府院君之所傳,而榮順,固未嘗面覈,則亦豈非尙在䵝昧者乎?外此罪犯,亦固有之,如金奉朝賀者,持論甚嚴,而年前親享閟宮時,故右相尹蓍東,以獻官,召接於此室,故相身親經歷,詳知其事狀,故予果爲之,傾囷倒廩,終夜亹亹,而其言,果至公無私矣。至若李在簡,則其時親聽者,尙有其人云,而其所謂親聽云者,亦不過以伊時大臣·禁堂之專輒爲罪而已,以今瞻前顧後之俗套,設有是心,豈肯發此語於稠坐之中乎?予則以爲在簡之言,反有勝於不言矣。伊時則危疑之際,事異常格,故金奉朝賀之討罪,固不得不嚴,而予亦不得不處分矣。夫周公之用權,亦以其當危疑之際故耳,若非危疑之際,則又安可舍經而用權乎?申驥顯上疏之後,若不嚴處在簡,則似此之類,必將接跡而起,故以殺一人活萬人之意,雖不得不用重典,而到今時移事往,爻象稍異之後,又安可無商量之道乎?如金相福之請問言根,固其罪案,而究其本意,不過以徐判府之論,誤認爲敲撼之私意,而有激而發耳,淸原定罪,合有參恕之端。至於宋煥程,有何罪乎?今人之不知典故,固無論,雖日前近事,類皆茫昧,如煥程之類,皆欲爭執,實可笑也。李克生則辛卯秋詣臺時事,可謂毒矣。其時故相李性源,自慕華館試所,齊約兩司諸臺而來,直爲請臺合啓,予每以此大臣,爲難矣。克生,則旣與克觀稍遠,而所犯亦爲䵝昧矣。今番處分,俱從苦心中出來,而猶但及於未伏法之類,予心,猶以爲未快矣。煥之曰,榮順之凶言,旣出於淸原之所傳,則淸原,亦豈無所聞而言之乎?且其刑配掖隷之時,已有搖動儲位之意,其情跡,可謂盡露無餘矣。金相福,則本以稟性小人,爲麟·謙之爪牙腹心,而當日一言,顯有不滿於代聽之意,設令其有激而發,犯逆之後,何論其激與不激乎?至若在簡,則事件雖異,而實與明義錄中諸賊,一串貫來,此而議到於宥釋,則明義一部,自此無可讀之地矣。秉模曰,在簡事,他固無論,驥顯供辭一出之後,其罪狀綻露無餘矣,榮順·相福,皆明義錄中罪人也。明義一部,卽我東之春秋,孔子作春秋,衮鉞一施,萬世不改。豈有以亂臣賊子,筆之於書,而旋卽赦之,以爲無罪之理乎?時秀曰,聖敎縷縷千百餘言,臣豈不仰認本旨之所在,而終不敢以爲至當矣。聖意,必欲使咸與維新之類,同歸於太和元氣之中,而若有邪沴之相混,則又安得無害於太和元氣乎?凡此諸賊,所犯至重,當初之不加究覈,不使伏法,皆是失刑,而今又以未究覈未伏法,從而昭晢,則寧有如許義理乎?煥之曰,聖意,雖以此爲致太平之方,而以臣愚見,則若此不已,亂逆漸滋,愈無太平之期矣。上曰,今日處分,一言以蔽之曰,在前日則不得不然,在今日則又不可不爾。大抵後世,禁綱漸密,世道多故,故家大族,犯罪者甚多。雖以榮順·在簡言之,辛丑義理爲何如,而四忠之所樹立爲何如,則四忠家子孫之至於此境,寧不惻然?戊申一着,實爲邦家幾危復安之機,則其時勳裔,亦豈不與他自別?使此兩家,爲無累之家,予甚以爲幸。非徒此也,今日行一事,明日行一事,次第宥釋,次第昭脫,俾有情莫暴,有累莫洗之類,皆爲平人,乃復其初,予之所以仰承列聖朝遺大投艱之意者,亶在於此。此予所以夙夜慥慥,不得不積費精力者也。時措之義,義理自在,若一番用之,則雖日事疏滌,而隄防,固未嘗不存,懲討,固未嘗不嚴矣。予又有因此而申告於今日在官者,無論大小臣僚,小心畏罪,奉公守法,則上天至公,福善禍淫,謙謙君子,必獲其福,此又今日世臣,所當交勉者也。今予處分,苟使古之體國大臣當之,則雖明日遭彈,今日固當將順之不暇,而今予亦不能使卿等必爲將順者,非以卿等爲不及古人也,蓋以今俗之不若古也。然磨以歲月,亦當有孚格之效矣。時秀曰,殿下,每以臣等,爲憚於物論,而不敢將順,此固臣等之不忠無狀,不能見孚之致,而今日之事,薦紳輿儓,無不同然一辭,實非有畏於物論而然矣。煥之曰,殿下,雖欲脫在簡之罪,而渠本無狀小人,前旣締結翼魯,後又指嗾驥顯,其心所在,豈難知乎?在簡旣已蕩滌,則前後犯逆者,孰不生心乎?文淳曰,殿下,雖以時措之異爲言,微眚薄過,雖或隨時輕重,而逆案一定,則雖至千萬歲,豈有撓改之理乎?抑又有區區深憂者,至愚下賤,皆知逆名之爲極惡,逆律之爲至嚴,而犯逆之類,次第昭脫,則彼蠢蠢無知之輩,又將何所知畏乎?上曰,逆名太濫,則反不知畏,必也。減之又減,脫之又脫,其在疑似之間者,次第昭晢,而眞箇惡逆,鐵案不變,此乃所以嚴治逆之法,今而後始知逆名之可畏矣。在學曰,昨年宥鄭妻,今年又宥榮順·相福,明義錄義理,可謂掃地矣。至於在簡所犯,則目下滿庭諸臣之得免於人鬼關頭與否者,亶在於此箇義理之明與不明,尤豈可容易議到乎?上曰,不必多言矣。大臣,卽予之股肱也。元首股肱,一體相須,豈可以禁令之故,不爲一番面諭乎?目下之悠悠萬事,予則以爲無大於此。此實今日世道之大節拍大關捩,故召見卿等於此地而諭之者,予意亦有在矣。秉模曰,不幸近出之家,如欲收用,則就其無故之人而疎通,有何不可,而必竝與其丹書鐵案,歸於昭脫之中乎?上曰,祖宗盛際,禁網疏闊,雖有小人,未嘗以逆各加之。如故相沈守慶,以沈貞之孫,不害爲公卿,世級漸降,加之以偏黨之盛,而少有所犯,輒毆之以逆套,往往有才,以逆賊伏法,而旋又復官賜祭者矣。凡在論劾之際,容易加人以賊之一字者,予甚以爲不好也。煥之曰,聖敎,雖以世宥爲言,而以忠賢之後,乃有如許負犯者,尤爲可痛矣。且其後孫之無累者,固多,豈可以其家之故,而輕屈三尺之重乎?鎭寬曰,臣待罪金吾,尤切憂憤之忱。殿下此擧,若出於至當,則豈有不捧傳旨之命乎?上曰,非不捧金吾傳旨也。赦文書,初無捧傳旨之例。歲抄單子中添入者,已爲再踏啓字,又何必更捧傳旨乎?龍輔曰,漢賊不兩立,聖意,雖出於曠蕩,而大臣所達,實出於深慮,伏願亟降兪音焉。秉模曰,今番疏滌之中,相福·榮順·在簡·驥顯四人,尤不可擧論。先請還收,而禁令,尤不可不收矣。上曰,禁令,亦時措之宜也。再昨之齋日捧疏,果成說乎?莫嚴者格例也。家有一家之格例,國有一國之格例,在家則子拜其父,弟拜其兄,是亦格例也。格例之所關,顧不重歟?我東素稱禮義之邦,而今也則禮義也名義也,殆無可言,尙賴有格例在耳。古則闕內各司,齋日例皆行素,今則此規雖廢,疏章之不難捧入,果何故也?予聞其出於院吏之所爲,而還以爲幸矣。今人之放倒格例,非必由生疎而然,專以其樂放縱憚煩縟之致也。雖以朝儀班次言之,紛雜失序,人人皆是,一監察,何以能申飭乎?先自大官,謹守格例,而此等處,自備局別加糾檢,以爲懲一警百之地,好矣。煥之曰,聖敎至當矣。然臣等固甚無似,而待罪大官,殿下於此等大處分,初未嘗詢及於臣等,又不採一國公共之論,而命令遽頒,從又設禁而防之,臣竊恐此亦近於破壞格例之歸矣。上曰,旣知卿等之必以爲不可,則又何必詢問乎?此等處,亦豈有詢問之格例乎?煥之曰,罪人中,無甚關係者,宥釋固無妨,而有關於明義錄及己酉義理者,何可議到乎?丙申討逆,固已漏却大頭腦矣。上曰,卿何對予爲此言乎?鄭履煥之代撰敎文,有攙入之句語,必欲以此載之明義錄中,至於陳疏矣,卿又何對予爲此言乎?煥之曰,似此處地,臣非敢仰請處分,而今人之竝與此箇義理,而全然不知者,固已有世道之憂。況今鄭妻,已宥釋矣,洪樂任,又參班矣,相福·榮順,又次第昭脫矣,義理隄防,蕩然無餘,臣等將何以藉手而事殿下乎?秉模曰,臣雖無似,顧其職則大臣也,殿下,何不少賜採納乎?上曰,大臣也,故有此明諭耳。書九曰,今者大臣諸臣之言,卽一國公共之言也。相福事,無論激與不激,可知其立異於代聽之義理,爲臣子而立異於此箇義理者,烏得免凶逆之名?凶徒之危逼聖躬,專在於譸張凶言,而凶言之欛柄,實自榮順始,則尤豈非劇逆乎?至於在簡之罪,則實自榮·德以來,一串相貫,八字刀割潛懷二心於國家孤危之時,爲人臣而懷二心者,非逆而何?今番蕩滌之典,不止於三人之失刑,而實有關於大義理之湮晦,臣自見此敎以來,忽忽如失心之人,實欲無生。倫綱將墜,義理將晦,而殿下獨以區區格例之不遵爲憂,臣竊不勝抑塞矣。上曰,守常經易,達權道難,或罪或宥,自有權衡,卿等更須深思也。秉模曰,禁令之下,旣不敢以文字仰瀆,而旣得方寸之地,何敢不得請而遽退乎?煥之曰,雖以幸壬討逆言之,乙巳年未盡鋤治,而有戊申之逆,戊申又未能掃蕩,而有乙亥之逆,忠逆邪正,周無竝行兩立之理。義邊常易敗,不義邊常易勝,殿下,何不念及於此乎?上曰,今則與此事有異矣。今番慶禮,沕合於顯廟故事,而我國之昇平無事,莫若顯廟朝,御極之後,未嘗有一番鞫獄,予以此有望於今日矣。鎭寬曰,至仁聖德,臣豈不欽仰,而凶逆巨魁,豈容擧論於肆赦之典乎?上曰,仁字,豈不是好題目,而顧予今日之事,不曰仁而曰勇,蓋行一難事,屬於勇邊目下,則雖若咈於群情,而數年之後,自當有其效矣。集斗·有聞等曰,殿下,雖欲以此爲鎭安之方,而臣則恐其元氣之日漸受傷矣。上曰,鎭安二字,亦是語病也,初非危疑之時,則有何鎭安之可言乎?煥之曰,日已晩矣,臣等不得請則不敢退,請先下四人蕩滌事還收之命焉。秉模曰,今日不得請而退,後筵又當煩聒,上下相持,豈不可悶?臣等非敢有回天之力,而竊有望於不遠之復矣。煥之曰,聖意雖堅定,而因群下之言,亟賜允從,則豈不尤光於聖德乎?上曰,今旣洞諭,此後何可更煩乎?方欲有下敎者,此語置之也。仍敎鎭寬·書九曰,今日肄儀時聽之,則初獻樂章,果大勝於前,而至終獻樂章,則尙合有釐改之道,須從速講究,而今夜行禮時,一依新譜爲之,初獻官,於八成後行禮,竝依親祭時例,爲之,可也。又敎文淳曰,李東允,何爲見漏於今番加資乎?煥之曰,其年則已滿,而因兵曹之未及詳知,不能懸註於官案,以致見漏矣。上曰,然則須卽下批也。鎭寬曰,司禦成肯柱,侍直金會淵,謂有私嫌,連呈辭狀,何以爲之乎?上曰,然則某窠中人,自吏曹移擬,好矣。仍命退。煥之曰,還收之請,臣等旣未蒙允,姑願先收禁令焉。上曰,設禁,亦豈得已哉?卿等須卽退去也。秉模曰,然則臣等當退而顒俟矣。仍奏曰,平安兵使李儒敬,已爲報瓜,而勅行,又將出來,此時遞易,極爲可悶,故敢此仰達矣。上曰,姑爲仍任,可也。出擧條仍命退,諸臣以次少退。命外辦入之,通禮跪啓外辦,上出西夾門,乘輿,由日瞻門,出逌瞻門,入弘化門·明政門·永淸門·交泰門,還內。諸臣以次退出。
庚申二月初八日午時,上御便殿。右承旨入侍時,右承旨徐有聞,記事官洪奭周,記注官承膺祚,記事官李存秀,檢校直提學李晩秀,以次進伏訖。上曰,顯廟朝嘉禮時,揀擇日字,果有考出者乎?晩秀曰,謄錄及日記,俱無可考處矣。命書傳敎曰,今番大禮,皆遵辛卯年,顯廟朝行禮之例,而揀擇日字,禮曹謄錄,只載三揀,春秋館堂郞,考出初再揀日字於實錄以來。仍敎曰,都監則何時當設乎?晩秀曰,例於再揀後,設都監矣。上曰,當以冠冊都監,仍用矣。晩秀曰,永禧殿酌獻禮,出還宮時,王世子祗迎祗送之節,當爲磨鍊於儀註,何以爲之乎?上曰,此後姑待下敎,取稟,可也。出擧條仍命退,諸臣以次退出。
上在昌德宮。停常參·經筵。
傳于李集斗曰,都承旨入侍。
傳于徐榮輔曰,發遣吏郞,諸執事淸齋與否,摘奸以來。
吏曹口傳政事,前監役李東允,前縣監李藎輔,前察訪尹光錫,以上朝官年七十,加資事承傳,以李東允爲敦寧都正,蔡弘直爲興海郡守,柳相斗爲奉化縣監,慶山縣令尹載伋,韓山郡守李志淳,相換。
兵曹口傳政事,以李藎輔·尹光錫爲僉知。
以京畿監司徐鼎修啓本,罪人放未放成冊上送事判付內,啓下義禁府·刑曹爲旀,今番赦令,何待回啓?直依書下,自該府·該曹,先行會後,草記,諸道準此爲良如敎。
南履翼,以吏曹言啓曰,因承政院啓辭,守令應薦不薦人,令該曹察推事,允下矣。行水原留守徐有隣,行上護軍尹師國·趙尙鎭,行大護軍李得臣,行廣州留守金思穆,行大護軍李致中·李義弼,漢城判尹李祖承,行護軍鄭煥獻·兪彦脩·金基正·李秀夏·姜彝正,同敦寧鄭東愼,行護軍韓宗纘·李尙度·金達淳·徐瀅修·李翊模·尹行元·尹東晩·徐榮輔,東萊府使金觀柱,金海府使沈能弼,黃州牧使趙榮慶,韓恩君李元采,行護軍吳載熙,俱爲應薦而不薦,依法典,竝推考警責,何如?傳曰,允。
南履翼,以司饔院都提調·提調意啓曰,江民安大福等上言批旨內,從長決處後,草記事,命下矣。招致江民與五邑漁夫,細問渠輩情願,則江民等所告內,以爲四百餘結復戶,自朝家劃給於五邑漁夫,一百六十二戶,五千級葦魚進上,與其外封餘雜費,使之策應,則當初磨鍊,不啻幾倍優厚,而至於捉魚之需,五邑漁戶,各出一百七十五兩錢,勒授矣徒等,替當捉魚之役。漁戶輩,坐食許多結復,而況且折受復戶,任自賣買,有乖劃給之法意,當此救弊之時,雖空納退去,無辭可冤,然而捉魚一款,旣係於矣等之任役,賣食之復戶,依他例給,準價還退,一如漁夫作契之例,則在漁戶,少無所失,在江民,實爲專業云,而漁戶等所告內,以爲捉魚價,各以一百七十五兩錢爲定者,初非勤給於江民,渠自願受,而今忽稱冤,則其心之專在於奪復戶作貢,的然可知,江民輩設有不願,亦當有從他捉魚之路,傳世復戶,萬無見奪之意云矣。大抵,江民之稱冤,不過受廉價,替當捉魚之役,而察其事情,則未必是江民之主張也。京中饒戶,蓋欲合力而圖此復戶,永作漁契,此在公家,別無損益之可言,而無論某貢契,京作貢一事,如非萬不獲已,決難容易開路。且此五邑,一百六十二戶之漁夫,一朝失業,其勢必至於繹騷,至於復戶賣買之弊,雖極可痛,比如驛民之潛賣位卜,但當禁斷賣買,無價還退而已,豈可因此,奪其驛土,而移給他人乎?上言內辭緣,置之,自本院,更加申飭於五邑漁夫及板裝船人處,依前擧行,何如?傳曰,允。
徐英輔,以奉常寺都提調·提調意啓曰,祭享所用春等中脯,依定式,今二月初九日始造之意,敢啓。傳曰,知道。
李羲甲,以兵曹言啓曰,因承政院啓辭,邊將應薦不薦人,令該曹察推事,允下矣。咸鏡監司具㢞,行大護軍李致中·李義弼,漢城判尹李祖承,行護軍姜彝正·李尙度·宋銓·尹行元·金達淳·李翊模,侍講院輔德金羲淳,左通禮尹羽烈,司諫沈奎魯,俱爲應薦而不薦,竝依定式,推考警責,何如?傳曰,允。
李羲甲,以兵曹言啓曰,同知中樞府事申以權,除授在外,過限未上來,內禁衛將朴宗柱,方帶別軍職,勢難兩處供職,忠翊衛將徐繼修,慶熙宮衛將林德謙,俱以身病,無由供職,慶熙宮衛將朴履信,以奎章閣待令寫字官,入直無路,俱爲呈狀乞遞,領軍之將,輪番之任,不可久曠,竝改差,何如?傳曰,允。
南履翼,以義禁府言啓曰,京畿放未放修啓冊子中,本府所管定配罪人仍秩,南陽府花梁鎭李卿尹名下,放字書下矣。李卿尹放送事,分付該道道臣之意,敢啓。傳曰,知道。
行大司諫兪漢謨,執義朴瑞源,司諫沈奎魯,掌令吳翰源·南惠寬,持平李東冕,獻納李東埴,正言沈鎜·姜浚欽啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕類,阻遏代聽之逆,皆其部曲,則亂本凶圖,甚於耇·輝·師·興,究其情節,已是萬戮猶輕,而及夫賊吉之招出後,凶言逆情,綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤,今以渠之招辭觀之,雖優爲謀逆,以不少之人,何可遽然承服?又以爲如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,殆合符契,卽此一款,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下以自我防之,自我啓之,爲持難之端,其防也,固是守法之常也,其啓也,豈非處變之權,而一向膠守,不卽處分,則豈不有欠於懲亂逆防後患之大經大法耶?澤遂,爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理,請遲晩後物故罪人啓能,亟施孥籍,趾賊等凶種,快施邦刑,獻遂,設鞫得情。噫嘻,痛矣。從古亂逆何限,而豈有如今番夏賊之窮凶極惡者哉?語其凶言則雲·海之所不道,論其逆節則賊鏡之所不爲,見者骨寒,聞者膽掉,實是窮天地亘古今,所未聞所未有者也,此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不寒心?到今追究之道,惟在親屬奴傔之及時訊鞫,而章疏之請,俱未蒙允,治逆之律,不當如是,且爲此賊之支屬者,若使一日留置於天壤之間,則今日廷臣,尙可謂有人理臣分乎?只緣臣等不忠無狀,懲討後時,應行适·雲之例,尙且得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤,及伏見傳敎之下該府者,有夏賊子女,囚禁待年之命,臣等驚惶抑鬱,寧欲溘然。夫逆種之待年殄滅,乃指尋常治逆之律文也。今此開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而今者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦澤,不可謂當其律,夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知,恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理,目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機伏在何地。今於事端旣露之後,尤不容暫緩盤覈,請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬·奴傔·連伊夫妻,竝嚴鞫得情,夬正典刑。噫,以國榮亘萬古所無之窮凶劇逆,而得保首領,臥斃牖下,朝廷之刑政紊矣,神人之憤鬱深矣,古今天下,寧有是耶?噫,彼榮賊,貪天爲己之罪,怙寵自恣之惡,屈指而不可枚擧,罄竹而難以盡書,權傾人主而威福在手,鉗制朝紳而淵膝惟意,八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠,猶屬薄物細故耳。廣儲嗣一事,最是宗社之計,臣民之望,而渠敢肆然以此事,不可再擧之說,咆喝公座,略無顧忌,一行刀割凶肚莫掩,至於製給凶疏,沮遏大計,則有浮於逆莽,煽動人心,潛圖國脈,則百倍於凶溫,論其罪惡,有萬萬極凶極獰,而只緣其身之徑斃,未及天誅之顯加,臣民痛惋,厥惟久矣。到今賊復正法之後,逆節益著,輿情愈激,惟其伸王法討國賊之道,只在追施一款,則凶如此賊,逆如此賊者,決不可以常例論,請物故罪人國榮,亟施孥籍之典。噫嘻,痛矣。明謙之凶謀逆節,實是亘萬古所無之賊也。身爲閫帥,四字刀割已是劇逆之斷案,而乙巳春諸賊,指日擧兵之時,自擬內應大將,至於書給四柱,先占身數,其所爲計,至凶極獰,而況渠五字刀割逆復之愛姪也。一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討快行,而誅殛之典,止及其身,收孥之律,尙未擧行,揆以王法,萬萬失當。以謙,以逆復之子,傳襲其父之凶圖,六字刀割鉤覈之道,惟在此賊之盤問,而半夜特敎,出付縣獄,鞫體之壞損,刑政之顚倒,已無可言,今乃不加究覈,不捧結案,遽爾用刑,只施應坐,古今天下,寧有是耶?籍産之典,雖已擧行,而收孥之律,在所不已,逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而今此好石之以年未滿,循例爲奴者,揆以邦憲,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,今無可論。時偉,性本陰譎,行又凶悖,賊翰之餘論,無不主張,賣權兜攬,惟意所欲,樂禍忘忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者。壬寅秋邦慶,實是八域臣民,懽忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道。及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫,而今此島棘之典,可謂失之太輕。噫,彼逆宇,以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視。其所負犯,不一而足,而乃於不敢言之地,敢懷不敢萌之心,潛搆啓草,欲售欺天之計,此已窮凶絶悖,而於渠,猶屬薄物細故,潛藉逆復之姻婭,八字刀割與同死生之說,旣已遲晩,顧瞻他日之計,明白納招,甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天網絶矣,王法壞矣。宇鎭之於善·謙兩賊,一而二,二而一也。今於兩賊伏法之後,獨使此賊,得逭王章,古今天下,寧有是哉?當初已結案之凶逆,得保首領於海島者,已是失刑之大者,而拿來之啓,依法允下,則庶幾聖斷赫然,天討亟行矣。奈之何纔到湖界,旋從迃路,初則領付本鄕,末乃移配近島,殆若量移者然,義理自此晦塞,亂賊無所懲畏,思之及此,寧不大可憂而大可懼者哉?請明謙·以謙,亟施孥戮,逆復庶子好石,亟施處絞,荐棘罪人時偉,設鞫得情,快正王法,遲晩罪人宇鎭,捧根脚,夬正王法。噫嘻,痛矣。亂臣賊子,從古何限,而豈有若九宗之窮凶極惡,至妖絶憯者哉?渠以蟣蝨之賤,常懷梟獍之心,過惠陵而不下所乘,則悖慢之逆節,於是著矣。向懿陵而至發凶言,則怨懟之逆腸,昭莫掩矣。此陵亦下馬之言,陵卒之參證明白,偏黨二字之說,帳殿之納招凶獰,人臣之以偏黨事君,前後凶逆所未發之語,而此賊之肆然發口,抑何心腸,屢次供招之罔測不道,至於此極,則此誠古之莽卓之所未嘗有,而今之夏·瑮之所未敢爲也。卽此一款,雖千剮萬戮,不足以少洩神人之憤,而若夫佯狂凶計,又何其陰慝巧惡之極也?噫,彼星賊之凶疏,聞之者,無不心寒而膽掉,見之者,皆欲手磔而口臠,則爲今日臣子者,苟有一分秉彝之心,孰不欲明張沬飮,疾聲嚴討,而渠乃身居臺職,忽稱癲狂之病,巧作掩護之計,綢繆之跡,參涉之狀,明若觀火。窮覈情節,永拔根柢,卽是王章之所不可已者,而纔得承款,未及正法,致使往牒,所無之極逆大憝,徑先致斃於獄中,輿情之憤惋,固不暇言,而國家之失刑,當復如何?到今追施之道,惟在於收孥籍産之典,雖有依聖國已施之律之敎,豈有凶如此賊,逆如此賊,而不施極律者乎?請承款後物故罪人九宗,亟施孥籍之典。國家之所維持者,莫重於義理,朝廷之所難愼者,莫先於隄防,義理不嚴,則無以正人紀,隄防或壞,則無以行天討,蓋自丙丁以來,亂逆層出,倫綱漸斁,幾乎國不得爲國,人不得爲人,雖賴乾綱奮張,凶窩敗露,而魑魅尙多遁情,鯨鯢未盡就殲,神人之憤,愈久愈切,而惟以丹書鐵案之萬世不可磨泐者,爲一分藉恃之道矣。迺者,殿下不少留難,遽施疏蕩,有若尋常罪累遇赦輒宥者然。噫嘻,此何擧也?今此被宥諸賊,其餘罪負難貰之徒,株連應坐之類,罔非醞釀禍心,締結凶徒,情節狼藉,手脚綻露,匪但擧國臣民之所共討,抑亦天地神祇之所共憤也,而天網太恢,王章未伸,其爲刑政之失,已極矣。雖値邦慶無前,霈澤旁流之時,是豈議到於權度時措,遽擬肆赦者哉?今日·明日,次第蕩釋,隄防大壞,義理益晦,丹書鐵案,盡歸虛套,魑魅鯨鯢,將復踵起,言念及此,寧不心寒而髮豎?一部明義,今無可讀之地矣。爲今臣子者,孰不欲張膽聲討,碎首爭執,而白簡纔登,禁令旋下,門將阻搪,箚疏路斷,亂逆何所懲畏,邦憲何由夬伸乎?禁令不收,則聲討無以行矣,成命不寢,則王綱無以振矣,請收還前後禁令,亟寢今番諸賊疏宥之命。答曰,不允。末端事,姑先依啓。
傳于李書九曰,依啓,爲其一伸公議,兼欲收殺,何嫌銷刻,似此闊狹,自有不得不然者。依啓事勿施,依前下處分施行。
執義朴瑞源,掌令吳翰源·南惠寬,持平李東冕啓曰,新除授行大司憲李城輔,時在京畿驪州地,持平權漢緯,時在江原道江陵地,請竝斯速乘馹上來事,下諭。答曰,依啓。
行大司諫兪漢謨,司諫沈奎魯,獻納李東埴,正言沈鎜·姜浚欽啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫洩。請金甲島爲奴罪人克觀,更令王府,嚴鞫得情,快正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自斃殞,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。噫,世道日下,人心漸溺,至於姜彝天輩出,而亦一變怪也。姜彝天則本以妖邪之性,薄有啁啾之技,剽取稗官浮淫之辭,幻出市徒佻儇之態,招誘遠近,而或以術藝相衒,糾結黨與,而輒以標號相加,騙取貨物,旨意閃忽,假設第怪之辭,煽動妖誕之說,而敢於顯露之餘,反爲拔足之計,前後情狀,節節狡慝,而如金履白誕妄陰邪之類,又從以趨赴使令之不暇,托爲師弟而傳播邪說,誘引徒黨而慫慂奸計。京鄕焉,出沒而甘作倀鬼,晝宵焉,綢繆而聽其指嗾。其他至妖至邪之情,殆有浮於彝天。至於金鑢,本以憸邪之徒,投入妖陰之藪。招呼容接,爛熳同歸,往復訿,視若同胞者渠,去來和應,互相連肚者渠。及夫發告之共議,益見情跡之莫掩,與彝天,一而二,二而一者也。伏惟大明中天,物無遁形,而特推欲竝生之化,俾躋咸與新之域,有此酌處之命,而第念渠輩,雖是幺麽白徒,而亦簪纓之裔也。其詖淫之所漸染,心術之所陷溺,始若誘人而餂貨,轉至捏妖而煽訛,一此不止,實有方來難言之慮。在聖人辟以止辟之政,決不可不嚴杜其漸,以示生道殺人之義,而不由王府,徑付秋曹,已是失刑之大者。且未及窮覈,遽已發配,妖黨何以知畏,民志何以底定?請濟州牧定配罪人姜彝天,黑山島定配罪人金履白,慶源府定配罪人金鑢,亟令王府設鞫嚴問,快正典刑,其餘徒黨,亦令嚴鞫處斷,以折奸萌。答曰,不允。
庚申二月初九日辰時,上御便殿。都承旨入侍時,行都承旨李集斗,記事官洪奭周,記注官承膺祚,記事官李存秀,檢校直提學李晩秀,以次進伏訖。上曰,揀擇捧單處,何部爲最多乎?集斗曰,西部·南部,爲最多矣。晩秀曰,今番動駕時,王世子,遣宮官問安,當依例爲之乎?上曰,依例爲之也。命書榻敎曰,奉化縣監,武臣中曾經守令人,口傳差出,待下批,當日下送。仍命退,諸臣以次退出。
上在昌德宮。停常參·經筵。
藥房提調李秉鼎,副提調李集斗啓曰,日吉辰良,慶禮誕擧,景籙冞隆,群情胥忭,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區下忱,敢來問安,竝此仰稟。答曰,知道。
李羲甲。啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
徐有聞啓曰,行大司憲李城輔,持平權漢緯在外,執義朴瑞源,掌令吳翰源·南惠寬,持平李東冕呈辭,監察茶時之意,敢啓。傳曰,知道。
李羲甲啓曰,御營廳將官來言,今日本廳軍兵,日次私習云矣,敢啓。傳曰,知道。
李羲甲啓曰,訓鍊大將李漢豐,御營大將李得濟,以東南關王廟獻官,今方受香出去矣,所授命召,來請還納,何以爲之,而將兵之任,不可一刻無摠察之人,何以爲之?敢稟。傳曰,仍佩往來,各其都提調摠察,從事官發牌,聽傳敎。
李書九啓曰,臣書九,以掌樂院提調,宗廟·景慕宮樂器奉審進去,下直之意,敢啓。傳曰,知道。
傳于徐英輔曰,禮房承旨·同副承旨,分詣受香所,奉審摘奸以來。
行都承旨李集斗,行左承旨李書九,右副承旨南履翼啓曰,伏以,昨日兩司新啓,實是明義理而嚴隄防者也,殿下,亦知公議之不可遏,而卽賜允下,將晦之義理,庶幾復明,旣決之隄防,庶幾復嚴,大聖人轉圜之量,臣等竊不勝欽仰。然而臺啓事體,至嚴且重,則旣發之後,雖以人主之尊,一字一句,亦不得存拔與奪,而今於諸賊罪狀之臚列聲討者,太半句乙,便作無星之秤,沒字之碑,已有欠於春秋斧鉞之義,而允兪之音纔降,勿施之命繼下,擧措之顚倒,群情之驚惑,當復如何?殿下,始旣以公議而許之,公議者,天下之所同是,百世之所不泯者也。安有詘伸於俄頃之間,從違於造次之際,而謂之循公議嚴國是者哉?殿下,雖以一言之肯許,謂可以少伸公議,而畢竟處分,將使義理乍明而旋晦,隄防似嚴而愈壞,亂賊靡所懲畏,倫綱從此斁淪,臣等相顧抑塞,誠不知國家稅駕之地也。憂憤之極,玆敢疾聲聯籲,伏乞亟寢依前下敎施行之命,夬從臺閣之啓,以信王言,以嚴國法焉,惶恐敢啓。傳曰,此啓辭,必是近來所謂院中事知承旨所爲,不然則知申在藥院,只有右副一人,則生疎者,豈可爲之乎?疏箚旣禁之後,啓辭亦不過五十百步之間,尤何敢爲之?此啓辭還給,左承旨事誠閔然,遞其職,使之卽速退去,此後,屬於今番處分事啓辭,亦勿捧入,身爲一院之長,不可以不爲仕進,勿論,都承旨推考,同參之右副,亦爲遞給,其代前望單子入之,待下批,牌招察任。
承旨前望單子,任希遠·柳憲周落點。
傳于徐有聞曰,右承旨入侍。
崔守魯啓曰,大司諫兪漢謨,執義朴瑞源,司諫沈奎魯,掌令吳翰源·南惠寬,持平李東冕,獻納李東埴,正言沈鎜·姜浚欽,旣已詣臺,不爲傳啓,直爲出去,事甚未安,竝推考警責,何如?傳曰,允。
傳于徐有聞曰,名雖避嫌,無異啓語,前下傳敎,何以見之?捧入承旨·在院承旨遞差,前望單子入之,待下批,牌招察任,違牌承旨傳旨,勿施,仍以前牌,嚴飭牌招,入直。
承旨前望單子入之,李殷模·崔守魯落點。
以漢城府坐不坐單子,傳于李集斗曰,未肅拜堂上許遞,今日政差代。
以刑曹坐不坐單子,傳于徐有聞曰,詞訟劇地,參議年老,許遞,今政差代。
柳憲周啓曰,都承旨李集斗,左承旨徐有聞,右副承旨李羲甲,同副承旨崔守魯未承牌,右承旨徐英輔申退,左副承旨李殷模牌不進,臣憲周,吏·兵批兼進之意,敢啓。傳曰,知道。
有政。吏批,判書金文淳,參判曺允大,參議洪樂游,同副承旨柳憲周進。以尹序東爲副校理,趙得永爲修撰,李鼎秉爲副修撰,李書九爲右尹,李秉喆爲兵曹參議,曺錫中爲刑曹參議,高廷憲爲工曹參議,李敬參爲相禮,閔命爀爲直講,成肯柱爲廣興令,朴宗大爲軍資奉事,朴鍾淳爲南學敎授,尹序東爲西學敎授,奉常直長單金秉淵。
李羲甲,以侍講院言啓曰,新除授兼弼善韓用鐸,時無職名,令該曹口傳付軍職,何如?傳曰,允。
兵批,判書趙鎭寬差祭,參判金履翼病,參議未差,參知李瑞朝入直進,同副承旨崔守魯進。以李書九·鄭尙愚爲護軍,趙弘鎭·韓用鐸·成鼎鎭·崔獻重·趙恪·南履翼·朴道翔·尹養儉·崔秉敎爲副護軍,李泳爲副司勇,平安兵使李儒敬,仍任事承傳。
崔守魯,以漢城府言啓曰,朝官年七十,士庶年八十,而未至緋玉之階者,竝加一資事,命下矣。知委五部,搜訪報來,故別單書入之意,敢啓。傳曰,今日政下批,而八十六歲,與九十三歲,各一人有之,此皆乙卯老職,當爲加資者,則見漏與否,當爲措辭草記,而循例書入,卿等事,難免不察,具由更爲草記,可也。
吏批,再政。以金銑爲應敎,洪㙉爲齊陵參奉,前主簿金兌璹·田斗興,前察訪金鎭源,前別提曺泰柱,前主簿金世輝,前引儀崔昌敏,以上今加通政,朝官年七十以上,加一資事承傳。
徐英輔啓曰,玉堂上下番俱空,已至多日,事甚未安,今日政,新除授玉堂牌招,以爲推移入直之地,何如?傳曰,允。
徐英輔啓曰,來十三日永禧殿親行酌獻禮祭文,當爲製進,大提學洪良浩,待明朝牌招,何如?傳曰,允。
傳于徐有聞曰,違牌承旨許遞,前望單子入之。
承旨前望單子入之,李冕膺·李益運落點。
徐有聞,以義禁府言啓曰,江原道放未放修啓冊子中,本府所管徒配罪人放秩,洪川徐季修,襄陽崔重敎,通川尹厚東,鐵原朴應浩等名下,放字書下矣。徐季修·崔重敎·尹厚東·朴應浩等,放送事,分付該道道臣之意,敢啓。傳曰,知道。
徐有聞,以義禁府言啓曰,忠淸道放未放修啓冊子中,本府所管徒配罪人放秩,黃澗吳顯忠,公州金箕南,海美金仁柱,丹陽元在明,瑞山林淳浩等,名下,放字書下矣。吳顯忠·金箕南·金仁柱·元在明·林淳浩等,放送事,分付該通道臣之意,敢啓。傳曰,知道。
徐有聞,以刑曹言啓曰,因忠淸監司金履永放未放修啓冊子,永春縣朱良信,全義縣劉興伊,槐山郡丁大得,德山縣羅文喆,永春縣張日得,沃川郡金德仁,結城縣朴成根,木川縣孔師學,永春縣朱仁復,鎭川縣金快乭,林川郡張云大,鴻山縣方七星,木川縣金得孫,沃川郡金順太,丹陽郡申漢稷,庇仁縣金敬彬,海美縣金老郞金,報恩縣金受謙,靑山縣尹櫶,德山縣宋貴成,陰城縣崔永吉,藍浦縣洪秉圭,保寧縣朴英根,溫陽郡李錫祉,忠州牧崔龍甲,淸風府吳得位,堤川縣金以甲,韓山郡趙明浹,全義縣金振哲,海美縣丁得修,木川縣玄士穆,天安郡鄭在善,鎭川縣閔致宗,堤川縣柳晉鉉·徐景有,永同縣劉師常,靑山縣金致大,未至配所,江界府任道郁,碧潼郡全德文,富寧府成晦修,穩城府申在建,慶興府成碩仁,朔州府劉聖中,熙川郡金振五·金中哲,茂山府金汝中,蔚珍縣安長淑,楚山府閔廣應,放字書下矣。依書下,蒙放罪人等,竝卽放送事,分付各該道臣之意,敢啓。傳曰,知道。
徐有聞,以刑曹言啓曰,因京畿監司徐鼎修放未放修啓冊子,加平金同伊,永平金千得,積城沈師聃·孫大弘,江華府甲串津李再福,未至配所秩,金溝申植,泰仁李學名下,放字書下矣。依書下,蒙放罪人等,卽爲放送事,發關,分付于各該道臣之意,敢啓。傳曰,知道。
徐有聞,以刑曹言啓曰,因江原監司南公轍放未放修啓冊子,平昌郡李春山,鐵原府權衡,通川郡李太起,江陵府奴乭金,蔚珍縣具宅遠,橫城縣楊敍欽,淮陽府僧民僉,杆城郡李福先,旌善郡韓德山,洪川縣高相哲,襄陽府金景得,高城郡安德龍,伊川府李春茂,旌善郡趙方立,楊口縣金成仁,麟蹄縣崔致崙,狼川縣鞫宗殷,杆城郡張錫豐,通川郡朴道一,旌善郡朴熊伊,橫城縣洪翼獻,寧越府孫大榮,金城縣金喜基,淮陽府奴點同,三陟府朴觀連,歙谷縣李同遠,三陟府李光福,高城郡金維新,狼川縣金文桓,江陵府尹宗鎭,杆城郡奴再雲,三陟府金德孫,寧越府奴二甲,平昌郡奴七中,金化縣趙良順,金城縣申天馹,安峽縣金武·金同,高城郡黃啓得·鄭興柱,淮陽府趙化彬,伊川府李春得,歙谷縣金龍德,楊口縣金海朝·林后三,金城縣池芚音伊,平昌郡金國良,楊口縣張春郁,歙谷縣李昌大,杆城郡奴水福,平昌郡金雲福,平康縣金德禧,高城郡趙廷郁,狼川縣柳得,平昌郡李兌好,歙谷縣李相寬,平昌郡裵儉同,旌善郡車順昌,橫城縣李弼相,江陵府朴弼鳳,杆城郡奴三伊·洪蘇榮,旌善郡甘茂己,鐵原府李必得,三陟府僧應活,金化縣裵岳只,杆城郡金時福,旌善郡朴興福,麟蹄縣奴千雲,伊川府奴大簽,金城縣金百緯,旌善郡奴五男,平昌郡李連大,洪川縣韓錫裕,蔚珍縣金文玉,橫城縣奴廣得,鐵原府金順福,淮陽府朴五男,麟蹄縣僧抱欽,蔚珍縣姜龍采,平海郡李錫邦,襄陽府金同守,金城縣崔守大,洪川縣徐景辰,襄陽府崔再興,通川郡金聲應,淮陽府趙昌宋,歙谷縣朴海慶,平海郡金重昌,三陟府李翼·朴成根·朴春煥,高城郡金俊宅,江陵府李城演,楊口縣李德三,洪川縣李時禧,歙谷縣李宗吉,淮陽府崔景燁,麟蹄縣尹五成,平昌郡金啓昌,金化縣崔景斗,蔚珍縣奴奉老味,金城縣李佑發,通川郡姜啓玉,狼川縣李璣,杆城郡鄭亨哲,春川府金厚三,江陵府尹大石,襄陽府金三用,狼川縣韓龍雲,江陵府金德才,平海郡蔡抑大·尹卜三,平昌郡金成甲,旌善郡任昌仁,襄陽府崔季得,安峽縣崔時運,平康縣柳應濬,麟蹄縣劉德明,楊口縣金元八,江陵府辛明海,通川郡申老郞金,金城縣金在德,高城郡李宜爀,安峽縣金處崗·金汝斗·朴致重,歙谷縣洪南宅,淮陽府河士卜,歙谷縣申着實等,放字書下矣。依書下,蒙放罪人等,卽爲放送事,發關,分付于該道道臣之意,敢啓。傳曰,知道。
都摠管李得臣疏曰,伏以,惟皇天惟祖宗,眷佑我邦家,百籙鼎至,三禮竝擧,滿庭簪紳,聳瞻縟儀,蹈舞歡呼,擧切於萬之祝。仍伏念人臣之孤負國恩,僨誤職事者,何莫非罔赦,而至若臣偏被生成之澤者,忍或有一分所犯,則其罪當萬倍於人矣。噫,臣之得有今日,是誰之賜,臣賦命窮畸,行己昧方,立朝殆四十年,動輒顚躓,或被人擠陷,而出入刀俎,或孽由自作,而墜落坎井,人皆謂以必死,臣亦料其無幸,倘非我殿下隨處憫覆,到底拯濟之恩,則顧臣渺然三尺之軀,尙何以至今全保哉?全保之不足,以至內職外官,一資半級,無非貽憂聖念,曲費造化,髮膚皆恩,魂夢猶感,臣雖頑如木石,豈不欲殫竭駑鈍?少答涓埃,而自來才識昏劣,近又年力衰殘,位躋峻秩,絲毫莫效,按藩三載,愆疣徒積,自以爲蚤夜洞屬,毫不敢放過者,夷顧其實,則委抛居多,自以爲疲精竭慮,一半分釐弊者,及其究竟,則疵類層出,事事瞢昧,節節顚錯。向者臺臣之言,雖欠稱停,若論前後僨誤,罔非大戾,席藁囚首,惟鈇鉞是俟,及承禁堂之所傳筵敎,臣涕淚無從,衷情感結,莫知所以仰對也。臣是何人,自陷罔測之科,又煩聖慮之垂惻,辛勤指敎於縲絏之中也,此尤臣萬死難贖之罪也。逮夫爰辭仰徹,燭之以日月之明,渙之以雨露之澤,昭晢無餘,爵秩依舊,雖使臣自爲之圖,何以及此?百回莊誦,如獲再生,臣抱此恩言,更無餘恨,雖卽地溘然,尙以爲榮,又何敢爲追卞之計,而第人之爲言,自有彈章以來,所未見者,集千古鄙累之目,作一筆句斷之資,上而貽羞朝廷,下而忝辱家聲,對人自汗,撫躬先悼,備數人類,猶未敢期,抗顔朝端,尤何可望?當此國有無前之慶,神人胥悅,擧國蹈抃,喑聾跛躄,莫不鼓舞踊躍於歡聲喜氣之中,而臣獨縮伏深巷,無路進身,如窮人之無所歸,不意摠府特除之命,忽下於此際,繼以召牌儼臨,臣於是惝怳感泣,未暇他顧,章皇出肅,獲覩盛禮,亦豈臣夢想所料哉?此德此恩,無以仰報,爲犬爲馬,猶期他生而已。固知仁愛之天,値此吉慶之辰,如臣釁累之蹤,亦垂終始之澤,而顧臣所遭,非比尋常彈劾,以若人言,律以邦憲,嶺海猶輕,官職奚論?夤緣倖會,雖伸義分,冒沒蹲據,大關廉防,玆敢冒陳危衷,仰瀆崇嚴。伏乞聖慈,察臣汚衅之不可翦拂,諒臣情勢之不容淟涊,亟命鐫臣姓名於仕籍,使之屛跡田野,歌詠聖澤,生而寓祝華之誠,死而遂結草之願,則天地成物之仁,莫大於此,衷情悲愧,披瀝至此,臣尤死罪,臣無任云云。答曰,省疏具悉。卿其勿辭行公。
鰲恩君李敬一疏曰,伏以,日吉辰良,天晴氣和,王世子冠冊之禮順成,億萬年磐泰之基永鞏,蹈舞歡忭,小大同情。仍伏念臣周歲外補,將母便養,含恩訟罪,日夕感祝,乃於歲前,伏奉有旨,以臣爲資憲大夫都摠府都摠管者,臣聞命驚惶,五內失守,莫知措躬之所也。夫八座崇班,地望自別,位在三公之下,官居九卿之列,歷數前輩之居是位者,何嘗有如臣無似,濫芋於其間,而特旨陞擢,恩出夢想,聖敎隆摯,爵秋踰濫,臣誠惶隕恧蹙,感極而涕,雖糜粉隕結,實無報答洪私之路,而其爲累聖簡而玷名器,則誠非細故也。臣晩從蔭塗,猥通桂籍,今爲二十有六年矣。去古已遠,門戶寒素,爲人最下,才識蔑裂,本末長短,非但淵鑑之所俯燭,儱侗憒劣,抑亦同朝之所共知,而前後恩造,與天無極,揚歷殆遍,節次推遷,淸要華膴,左右兜攬,不藉吹噓,皆出特恩,滾到宰列,已極踰分,豈有更進一步之望,而今此誤恩,又躐峻秩,有若蔭官卽階序陞者然,冥升之懼,過福之災,猶屬賤臣一己之私,而其在朝家重爵賞之道,豈容若是其不少難愼也?解符還朝,慶禮當前,急於參班,冒沒叨謝,而因仍蹲據,實是非分,玆敢披瀝肝血,仰瀆崇嚴。伏乞聖慈,天地父母,念公器之不可濫授,察臣言之非出飾讓,亟命還收新授資級,以重官方,以安私分,千萬幸甚。臣無任云云。答曰,省疏具悉。卿其勿辭行公。
兵曹參判尹光普疏曰,伏以,以月之令,以日之吉,貳極之丕冊載擧,三加之縟儀肇行,惟我王世子邸下,睿質天成,文德日就,動容周旋,式合禮度。是日也,和煦爲之舒長,端光從而藹蔚,仰貽殿宮之怡悅,俯叶朝野之顒望,我東方磐泰之業,實基于斯,蹈舞歡忭,小大惟均。仍伏念臣本以庸陋,忝竊淸顯,名玷侍講之銜,身叨贊禮之任,進退升降,昵侍溫文,一日兩禮,寶籙無疆,千歲三呼,微忱倍切。禮旣告畢,退與同僚,齊會院中,方議稟啓書筵之際,忽伏承特陞階秩之命,驚惶感激,撫躬踧踖,旣無功勞之可酬,何安賞典之濫受?恩命鄭重,辭巽則有不恭之懼,私心惶愧,承膺則添猥越之罪,半日惝怳,五情失守。旣在闕中,不敢逋慢,銜恩畏義,冒沒祗謝,自顧悚懍,容有其極?曾未幾何,騎省佐貳之除,又下於廚院監膳之日,臣是何人,蒙被殊渥,若是其偏也?淸官美職,無不兜攬,朝除夕授,居然超躐,有若非此莫可循序漸進者然,而夷考其行,則直是儱侗憒劣,無處可當。雖以已試於前職者言之,碌碌隨行,到處冥摘,無一善狀,頃日四字華衮,實是萬萬不敢當者,而今此亞卿寵擢,尤豈有一分堪承之望哉?命德之器,義難冒受,不衷之災,理無倖逭,臣雖欲憑恃寵靈,視若固有,其如累聖簡而辱官方,何哉?適値動駕,義重陪衛,雖不得不章皇出肅,而因仍蹲冒,斷無是理,玆敢略陳肝膈之懇,仰塵崇嚴之聽。伏乞聖明,俯垂諒察,還收臣新除爵秩,仍治臣瀆擾之罪,以重公器,以安微分,千萬幸甚。臣無任云云。答曰,省疏具悉。卿其勿辭行公。
右尹李魯春疏曰,伏以,天休滋至,邦籙無疆,迺於吉月令辰,王世子,載擧三加之禮,誕膺寶冊之典,丕號大定,縟儀竝行,玄衮繡裳,瑞日輝暎於七章,肆夏采齊,威儀煊爀於中矩。殿宮之歡顔載新,兆庶之延頸倍切,猗歟大聖人身敎之德,翼燕之謨,承祖宗默佑之休,奠國家磐泰之基。顧今喜氣歡聲,洋溢八域,草木群生,皆被光華,斯可驗億萬年太平之象,自今伊始。仍伏念臣多年僚屬,昵陪講筵,每於討論之際,頻承顧問之榮,英音洪亮,溫文昭著,渙然於義理之精微,怡然於文理之密察,聰明睿智,自然默契於道體,發難問疑,儼若義精而仁熟,臣空疎蔑學,雖不足以對揚萬一,若其左右密邇,心悅誠服,則亦可以汙不至不知聖人矣。臣每退自前席,充然如有得,自不覺手之舞足之蹈矣。迺者肇開雷肆,愼簡宮僚之際,格外中批,濫叨寵榮,瞻銅龍而昵近陪衛之列,擎兕觥而周旋醴醮之筵,臣心如醉,太和群僚,望若登仙,此誠千一之慶會,不世之恩榮也。區區微忱,志願滿足,此生此世,更有何望,而不意飾喜之聖心,特侈酬賞之曠典,賀班纔退於文陛,爵秩遽躋於宰列,臣於伊日,祗切鰲忭之忱,不顧鶴乘之誚,冒昧呈身,祗肅寵命,歸與臣之老父老母,攢手祝天,百拜呼嵩,而兢惶愧恧之心,歷日靡定,京兆新命,繼降於此際,臣震懍罔措,如集于木。噫,臣本材朽跡散,望絶榮途,而噓枯潤荄,恩深再造,拂拭陶甄之化,終始冞勤,而訟愆自靖之義,前後無異,至於講學之任,粗伸愛戴之忱,不敢爲逡巡之計,黽勉因循,于今三載,臣若夤緣盤礴,左右兜攬,反爲媒榮之階,愧負遂初之心,則不但臣身之狼狽,其如玷辱名器,貽累淸朝,何哉?玆敢披露肝膈,仰瀆崇嚴。伏乞天地父母,俯垂鑑諒,亟命收還臣新資之職秩,以重公器,以安私分,千萬幸甚。臣無任云云。答曰,省疏具悉。卿其勿辭行公。
行護軍金祖淳疏曰,伏以,天人丕應,日月叶吉,惟我王世子邸下,誕擧三加之禮,光膺貳極之冊,洪休寶籙,綿鞏於宗社,喜氣歡聲,洋溢於殿宮,環海東方六千里,跂息肖蝡,莫不鼓舞動盪,延頸拭目,咸戴漢儲之仁聞,爭誦周王之無憂。臣於是際,猥以宮官之銜,獲承僎人之命,與榮有倍於同僚,快覩又先於盈廷,光耀慶祝,萬萬無比。乃者縟儀旣成,恩賞遽及,至蒙超擢之私,濫承亞卿之秩,惶隕感激,誠不知措躬之所也。念臣空疎鹵下,文質無當,靑年頂玉,涯分已踰,黑頭腰金,夢想豈到,昵近离明之重光,贊相醴醮之盛禮,卽是職分之當然,而臣子之至榮,雖使永謝冠簪,退處丘壑,固已志滿願足,又安有毫分趨走之可紀,而混被飾喜酬勞之典,當此非常之異數哉?且夫爵賞者,聖王所以進賢命德,勵世摩鈍之具也。上非其人而授之,謂之誤恩,下非其器而據之,謂之倖占,雖微官末僚,猶懼人器之不相稱,矧玆宰列之顯,關治道之汚隆,係朝廷之輕重,則豈可以如臣無肖,冒廁其間,來童子備官之譏,累聖人則哲之明乎?卽日祗肅,雖緣慶忭之餘忱,因仍承當,實壞廉恥之大防,玆敢猥綴蕪辭,仰瀆荃聽。伏乞天地父母,諒臣非飾之讓,察臣至切之懇,亟命收還臣所授資秩,以重公器,以安賤分。不勝大願,臣無任云云。答曰,省疏具悉。卿其勿辭行公。
庚申二月初十日午時,上御便殿。左承旨入侍時,右承旨徐有聞,假注書李允謙,記洼官金景煥·承膺祚,以次進伏訖。命書傳敎曰,行副護軍金翰東,弼善除授,行副護軍韓用鐸,兼弼善除授,牌招察任。又命書傳敎曰,政官牌招開政。仍敎曰,如有直長·奉事窠,次次陞擬初入仕,差出事,分付。賤臣承命分付。又敎曰,承旨聯疏,以初不捧入樣,勿爲呼望,都承旨若爲陳疏,亦勿捧入事,分付。又敎曰,承旨緣故出云者,未知何故也。卽爲出牌,使之坐直,而牌去來,各別催促。賤臣承命出傳。又敎曰,俄者臺諫避嫌啓辭,何承旨捧入乎?問入,勿出朝紙事,分付。仍命退,承史以次退出。
上在昌德宮。停常參·經筵。
午時日暈,夜自一更至三更,月暈。
李羲甲,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
徐有聞啓曰,行大司憲李城輔,持平權漢緯在外,執義朴瑞源,掌令吳翰源·南惠寬,持平李東冕呈辭,監察茶時之意,敢啓。傳曰,知道。
李羲甲啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐英輔曰,右承旨入侍。
傳于朴崙壽曰,右副承旨入侍。
承旨前望單子入之,閔台爀·朴崙壽落點。
傳于李羲甲曰,承旨房仍,右承旨爲禮房。
以應敎金銑牌不進罷職傳旨,傳于徐有聞曰,只推。
以副校理尹序東,修撰趙得永牌不進罷職傳旨,傳于徐有聞曰,只推。
徐有聞啓曰,新除授副修撰李鼎秉,時在慶尙道慶州地,經筵入番事緊,斯速乘馹上來事下諭,何如?傳曰,允。
以北兵使李潤謙狀啓,前宣傳官柳文儉,柳葉箭騎芻,果多勤習,分揀一款,令該曹稟旨事,傳于李羲甲曰,分揀事,回諭。
徐有聞,以侍講院言啓曰,新除授弼善金翰東,時在慶尙道安東地,書筵入番事緊,斯速乘馹上來事下諭,何如?傳曰,允。
崔守魯,以吏曹言啓曰,今此宗廟望祭獻官,以前承旨李益運塡差,而時無職名,令該曹口傳付軍職,何如?傳曰,允。
兵曹口傳政事,護軍李益運。
崔守魯,以吏曹言啓曰,加設敦寧府都正羅烈,今已肅拜,減下,何如?傳曰,允。
崔守魯,以吏曹言啓曰,固城縣令韓興裕嚴飭,一兩日內下送後,草記事,命下矣。更爲催促,今日下送之意,敢啓。傳曰,知道。
崔守魯,以備邊司言啓曰,會寧·慶源開市,旣已完畢,令槐院撰出咨文,別定禁軍騎撥,下送于灣府,使之傳給鳳城將處,以爲轉致北京之地,何如?傳曰,允。
行護軍鄭尙愚疏曰,伏以皇天祖宗,默垂眷佑,惟我王世子邸下,誕擧三加之禮,光膺貳極之尊,宗社億萬年,泰山磐石之基,自今伊始,中外含生之倫,莫不欣欣鼓舞於歡聲喜氣之中。臣猥廁近列,獲覩盛儀,慶忭之忱,榮幸之心,有倍於人。忽於此際,以臣名忝執事之列,晉秩之命,有隕自天。臣於前席,奉書傳敎,而自不覺惝怳震越,莫省所以自措也。臣姿性庸陋,學誠空疎,百無肖似,最居人下,非但同朝之所共知,抑亦聖明之所俯燭也。釋褐未及一紀,華顯之兜攬,資級之驟躐,殆不漸次,而不由公議,皆出特旨,居常懍惕,如集于木,至於亞卿之秩,古所稱命德之器,如臣譾劣,初匪可擬,當此莫大之慶,得參諸臣之末,猶不勝榮且耀矣。迺又罔功之賞,混及無似之賤,是豈臣夢寐所到哉?以公則有太濫之譏,以私則有冥升之憂,伊日筵退相對所言者,只是受恩如天報答無地八箇字,而衆人之嗤點,一室之滿盈,有不暇及耳。臣若不量人器,憑恃寵靈,揚揚冒進,則過福之懼,猶屬餘事,覆餗之災,勢所必至。殿下於臣,天地也,父母也。㦖憐曲保之澤,安得不有望於造化生成之中耶?臣自受命以來,兢惶恧蹙,鑽地不得,而始則義重叩謝,黽勉一肅,間又連値齋日,不敢煩瀆,今玆略入文字,仰塵崇嚴。伏乞聖上,曲察由中之懇,特垂體下之仁,將臣新授職秩,亟命收還,以重公器,以安微分,不勝幸甚,臣無任云云。答曰,省疏具悉。卿其勿辭行公。
庚申二月十一日午時,上御便殿。右承旨入侍時,右承旨徐有聞,記事官洪奭周,記注官金景煥,記事官李存秀,檢校提學鄭民始,以次進伏訖。上敎民始曰,卿之病,今則何如?民始曰,日漸消爍,殆無餘地,而明日則欲出就江郊,以爲飮水之計,不知何時復入脩門。故自力入來,欲一覲耿光而退矣。上曰,殊爲卿悶然矣。仍命退,諸臣以次退出。
庚申二月十一日午時,上御便殿。右副承旨入侍時,右副承旨李羲甲,記事官洪奭周,記注官金景煥,記事官李存秀,以次進伏訖。命書傳敎曰,都承旨·左承旨許遞,前望單子入之,待下批,牌招察任。又命書榻敎曰,尙衣一提調,司僕二提調許遞。仍命退,承史以次退出。
上在昌德宮。停常參·經筵。
李羲甲啓曰,行大司憲李城輔,持平權漢緯在外,執義朴瑞源,掌令吳翰源·南惠寬,持平李東冕呈辭,監察茶時之意,敢啓。傳曰,知道。
徐有聞,以香室永禧殿酌獻禮受押單子啓。親押。
承旨前望單子入之,李冕膺落點。
傳于徐有聞曰,禮房承旨入侍。
傳于李冕膺曰,承旨房仍,都承旨爲吏房,右承旨爲軍士房。
臺諫前望單子入之,大司諫李殷模,司諫高宅謙,執義張至冕,掌令高應觀·吳泰彦,獻納閔命爀,持平李敬臣·李義明,正言金履載·鄭時善,落點。
李羲甲啓曰,大司諫李殷模,司諫高宅謙,獻納閔命爀,正言鄭時善,執義張至冕,持平李敬臣牌不進罷職傳旨,今方捧入,而掌令高應觀·吳泰彦,持平李義明在外,明日動駕時,兩司侍臣無以備員,何以爲之?敢稟。傳曰,違牌者,傳旨勿施,在外人許遞,前望單子入之,待下批,牌招察任。
李冕膺,以漢城府言啓曰,加資老人草記,傳曰,今日政下批,而八十六歲與九十三歲各一人有之,此皆乙卯老職,當爲加資者,則見漏與否,當爲措辭草記,而循例書入,卿等事,難免不察,具由更爲草記可也事,命下矣。兩人之乙卯加資時,見漏委折,詳細査實,則八十六歲人申二徵,本以忠淸道唐津人,前式年始爲入籍,九十三歲人姜德興,流寓他鄕,不能奠居之致,俱爲見漏於乙卯加資時云矣。今番抄啓,當爲區別,而矇然不察,循例書入,臣等誠不勝惶恐之意,敢啓。傳曰,知道。東班正職,雖秩卑者,旣皆擧論,則西班僉·萬戶·權管之見漏於兵曹下批者,如有之,一體指名草記,政官牌招開政,下批,可也。
傳于李冕膺曰,近日追後老職朝官,僉樞加設,今日政擬入,士庶人則可爲者,依乙卯年例爲之,而外方則狀啓修啓時,直爲區別狀聞事,分付,而偕老者及俱在者,竝與其內姓氏懸註之意,一體,分付。
有政。吏批,行判書金文淳進,參判曺允大進,參議洪樂游進,行都承旨李冕膺進。啓曰,禮曹參議,今當差出,而擬望之人乏少,承旨竝擬,何如?傳曰,允。以徐龍輔爲司僕提調,金熙臣爲氷庫別提,李尙熙爲濬源殿令,成均博士單呂榮徽,學錄單李以澹,前同知洪絲浩,進士回榜,今加資憲,通政洪茂彬,折衝朴泰相,武科回榜,今加嘉善,回榜人,依定式加資事承傳,韓用鐸爲禮曹參議。
正言金履載啓曰,臣庸愚譾劣,本不合於淸朝耳目之任,而身在闕中,伏奉除旨,分義所在,不敢有自來情勢,章皇出肅,而第臣旣經納言,揆以公格,不可仍冒,請命遞斥臣職。答曰,依啓。今日政差出,待下批,牌招齋宿。
再政。以愼性眞爲正言,金明鎭爲通川郡守。
李冕膺,以漢城府言啓曰,東班正職,雖秩卑者,旣皆擧論,則西班僉萬戶權管之見漏於兵曹下批者,如有之,一體指名草記,政官牌招開政,下批可也事,命下矣。依傳敎,西班見漏人,別單書入,而東班職中,內需司別提金泰煒·劉錫亮等,亦漏於日前修啓之時,故一體書入之意,敢啓。傳曰,知道。正職之僉萬戶,公然拔去,今於提飭之下,混入召募別將,豈成說?又況內司官員旣非正職,則尤何可同爲書入乎?此等格例,不爲分別,卿等推考,內醫旣用正職之例,已有受敎,三醫司有罪,除非堂上官及曾經兼敎授出身,則皆令攸司科治,而內醫則拿處,今番又不擧論於正職秩者,亦甚不察,捧納承旨推考,問于該院,如有年七十人,今日政問名,特爲下批,此後申明定式,可也。
三政,別提金泰煒,前別將吳贊周·孫世大·鄭運恒·吳命堅·鄭昌輝·朴枝茂·李輔聖,前奉事安泰龜,前別將金重河·韓世輝,別提劉錫亮,以上,通政以上,朝官年七十,加一資事,承傳。
傳于李冕膺曰,尙衣提調,何以留窠乎?今番都監兩老人及書寫官偕老兩老人中擬入事,分付,資至崇品而偕老卺禮,或過或近,豈不稀貴之甚乎?兩老人子之在京職者,必以便近可以爲老往來處,待窠差送,而雖乏當窠,差擬後稟旨相換,以示尊高年之意。
四政。以尹師國爲尙衣提調,李是釬爲漢城判官,權丕應爲懿陵參奉。
五政。以朴瑞源爲右通禮,崔時淳爲吏曹正郞,沈允之爲戶曹佐郞。
兵批,判書趙鎭寬進,參判金履翼病,參議李秉喆入直,參知李瑞朝病,右承旨徐英輔進。以文鳳翼·尹元柱爲同知,朴盈源·黃杞爲僉知,閔光升爲內禁將,朴長卨爲曹司衛將,李遇爲忠翊將,洪仁燮·池海達爲慶熙將,兪漢雋爲司禦,南衡重爲訓鍊副正,曺允遂爲文兼,金樂海爲守門將,金聖浩爲訓鍊主簿,李集斗·閔台爀·李魯春·韓景禹·兪漢謨爲護軍,任希遠·柳憲周·李益洙·李光德·趙祥逵·趙瑗·權彝性·羅烈爲副護軍,朴瑞源·沈奎魯·吳翰源·南惠寬·李東冕·權漢緯·李東植爲副司直,韓性重·沈鎜·姜俊欽爲副司果。
再政。以尹爕彦·兪漢翼·洪啓祚·鄭櫶·沈翼賢·尹宅東·韓道元·黃致範·金光潤·李世郁·金致潤·李天柱·李匡旭·張鳳翔·兪漢澤·鄭喆臣·文世出·鄭興周·韓景璹·金景祚·崔壽亨·徐命基·李楨白·景重復·李春基·金碩根·丁昌白·李興祐·河弼晉·李春永·尹昌臣·趙德昌·金宅坤·金鎭源·曺泰柱·金世輝·崔昌敏·金光琦·田斗興·金泰煒·吳鍾周·孫世大·劉錫亮·鄭運恒·吳命堅·鄭昌輝·朴枝茂·李輔聖·安泰龜·金重河·劉宗斌·李漢昌·安重昌·韓世輝·李翼昌·卞觀海·李敏德爲僉知。
傳于李冕膺曰,今日政,僉知下批中,如有名族,令吏曹草記。近日五衛將加設之類,可以行公者,書入,老難自力者,草記改差,僉知加設者,肅拜後減下,難以肅拜者,亦爲減下後,草記事,分付兵曹,諸道老職隨其狀啓來到,政院直爲微稟後開政書出,各於當日下批,下批後,具有旨下送,各該道臣,使之各卽嚴飭守宰分給,俾勿如前亂雜,致有上言猥屑之弊。
李冕膺啓曰,明日大駕詣永禧殿,入齋室後,王大妃殿·惠慶宮問安,何承旨進去乎?敢稟。傳曰,同副承旨進去。
傳于朴崙壽曰,明日出宮門路,以協陽門爲之。
傳于朴崙壽曰,發遣吏郞諸執事,淸齋與否,摘奸以來。
李羲甲啓曰,明日動駕時,侍臣當爲備員,兩司除在外外,呈告人員,竝待開門牌招,何如?傳曰,山林外與在外人,許遞,前望單子入之,待下批,牌招察任。
臺諫前望單子入之,掌令鄭澣·趙彦喆,持平柳台佐,落點。
以黃海監司朴基正狀啓,進上生靑魚,限內不得封進,惶恐待罪事,傳于徐有聞曰,勿待罪事,回諭。
徐英輔,以兵曹言啓曰,內吹螺赤及龍虎營兼內吹,今春等,習角賞格木,依啓下別單,分等施賞之意,敢啓。傳曰,知道。
崔守魯,以戶曹言啓曰,謹奉傳敎,今番陳賀時,永興璿派人班首前參奉李尙熙,回糧米壹石,錢參拾兩,幼學李尙蕃等九人,各回糧米壹石,錢貳拾兩,分給之意,敢啓。傳曰,知道。
崔守魯,以賑恤廳言啓曰,謹依傳敎,咸興璿派人班首濟用主簿李昌杰,回糧米一石,錢三十兩,進士李若洙等九人,各米一石,錢二十兩,合米十石,錢二百十兩,卽爲分給之意,敢啓。傳曰,知道。
李羲甲,以義禁府言啓曰,黃海道放未放修啓冊字中,本府所管徒配罪人,稟秩平山李漢籌,鳳山元永麟,豐川韓大洪,谷山鄭時養,卽其地定配,罪人平山朴宗和等名下,放字書下矣。李漢籌·元永麟·韓大洪·鄭時養·朴宗和等放送事,分付該道道臣之意,敢啓。傳曰,知道。
李羲甲,以刑曹言啓曰,回黃海監司朴基正放未放修啓冊子,甕津蔣哲道,康翎金道元·吳厚氏,谷山朴四得,遂安金每山·金允起,白川朴幹·白敬泰,黃州奴宗世,鳳山奴千三,白川金哲得,安岳奴同伊,甕津姜貴乭,兔山金昌億,信川朴興祿,延安梁茂金,長連奴興大,殷栗奴乭夢,長淵金明得,殷栗李宗弼,信川林就成,文化私奴念得,長連金德仁,松禾李得成·金仁商,載寧李再榮,康翎劉城,兔山金龍澤,白川金哲圭,瑞興金光麗,金川鞠允得,新溪所坪驛朴介男,兔山金應杓,新溪安仁宅·田一謙,長淵奴卜金,新溪朴師得,兔山禹廷台·韓道贊,安岳鄭南秀,兔山李春得,長淵金有得,豐川朴道根奴春再,松禾洪時福,文化朴福才,長連金二金,長淵趙源璧,延安朴用得,信川金泰郁,長連李廷仁,長淵沈永之,文化金國用,松禾奴點乭伊,信川馬興得,白川安衡臣,康翎裵夫淡,松禾李光迪·李春興,長連李三福,康翎僧信還,安岳李春得,文化鄭萬錫,遂安曺東文,兔山韓得養,文化奴興得,殷栗朴小老味,長連金得一·李春得,新溪金屎三,長淵韓宗圭,康翎李仁長,延安崔聖信,遂安鄭尙乭,白川洪森列,長連朴完卜,殷栗吳命毅,谷山林普鎭,載寧朴東右·李賢沃,金川金采信,松禾金龍瑞,康翎咸弼斗·邊春郁,谷山蘇鎭復,信川千明云,安岳朴光福,殷栗劉興蕃,載寧尹昌仁,鳳山李喆夢,海州金洛,白翎鎭李萬羽,谷山李儀國·韓就江·李載卜,白翎鎭申光周·金履周·李漢卜,長淵朴贊儀,載寧白東五,兔山朴大良,谷山宋夏雲,載寧朴處恭,遂安金必用,金川成大星,信川金豐山,康翎金召吏,甕津李仁伯·孫昌遜·千一淸,遂安宋啓獻,谷山林大元,新溪吳仲煥,谷山文致良,新溪朴慶輝·崔遇龍,延安李之永,瑞興鄭日權,長淵韓致順,兔山林巴回,文化李喆行,長淵文章五,長連金致洪,甕津任百俊未至配所,寧海任啓行放字書下,依書下蒙放罪人等,卽爲放送事,發關分付于各該道臣之意,敢啓。傳曰,知道。
庚申二月十二日辰時,上御便殿。左承旨入侍時,左承旨徐有聞,假注書李允謙,記注官金景煥·承膺祚,以次進伏訖。上曰,明日親押,當於齋殿爲之,以此知悉。酌獻禮親祭祭文中,有震邸云云。命賤臣震字改書以貳字。仍敎曰,先朝凡屬春邸文字,勿用震字事,曾有受敎,此後亦勿用震字事,言于大提學。仍命退,承史以次退出。
上在昌德宮。停常參·經筵。
大駕詣永禧殿,入齋室後,內閣·政院·藥房口傳問安。答曰,知道。
酌獻禮罷後,內閣·政院·藥房口傳問安。答曰,知道。
王大妃殿·惠慶宮,遣承旨問安。答曰,知道。
還宮後,內閣·政院·藥房口傳問安。答曰,知道。
徐英輔啓曰,司僕內乘來言,捲簾,取稟。傳曰,捲三面。
崔守魯啓曰,王大妃殿·惠慶宮問安進去,下直之意,敢啓。傳曰,知道。
傳于徐有聞曰,禮房承旨入侍。
傳于徐有聞曰,庚申榜進士回榜老人洪絲浩,武科回榜老人朴泰相肅拜後,入侍。
徐有聞啓曰,領議政李秉模,左議政沈煥之,右議政李時秀,率禮堂來詣請對矣。傳曰,入侍。
徐有聞,以禮曹言啓曰,王世子冠禮冊儲後,宗廟·永寧殿·景慕宮,展謁吉日,以今月念前,來月旬前,推擇以入事,命下矣。令日官池景喆推擇,則今二月十八日,十九日,二十八日,俱吉云,以何日定行乎?敢稟。傳曰,以十九日爲之,可也。
徐有聞,以承文院都提調意啓曰,今番使命,當以陳奏兼奏請使爲稱,而該曹以奏請使啓下矣。以此分付該曹,付標奏文體重,令文任撰出,何如?傳曰,允。領相與文衡,各撰一本以進,可也。
徐有聞,以奉常寺都提調提調意啓曰,祭享所用春等,中脯三百三十八貼八條,今二月十三日畢造,而所入牛隻,爲三十四首矣。進上看品,中脯二貼,依定式封進之意,敢啓。傳曰,知道。
庚申二月十三日辰時,上詣永禧殿,酌獻禮親祭入侍時,行都承旨李冕膺,左承旨徐有聞,右承旨徐英輔,左副承旨李羲甲,右副承旨朴崙壽,同副承旨崔守魯,記事官洪奭周,假注書李允謙,記注官承膺祚,記事官李存秀,檢校直提學李晩秀,檢校直閣徐榮輔·沈象奎,原任直閣金近淳,以次侍立。時至,通禮跪啓外辦。上具遠遊冠·絳紗袍,乘輿出宣化門·協陽門,降輿,乘輦。藥房都提調李時秀進前曰,侵早勞動,聖體,若何?上曰,一樣矣。時秀曰,慈宮手部㾿候,昨日艾灸以後,果得差復之慶乎?上曰,尙未快減,伏悶〈矣〉。仍命進發。由肅章門·進善門,出敦化門少駐。通禮跪啓進發。近侍以次隨駕,至永禧殿紅箭門外,降輦乘輿,入殿大門,至齋殿門外降輿,入齋殿。命有聞入侍。上曰,百官斯速整齊於神門外事,分付。賤臣承命分付。通禮跪啓外辦。上改具冕服,詣版位,行望殿禮。引儀唱鞠躬四拜,而唱聲不能成樣。上曰,莫重行禮時,引儀呼唱之如是駭然者,專由於贊儀不善擧行之致,贊儀則事過後當嚴處,酌獻禮行禮時,更以善唱者待令事,分付。仍由西挾門,詣殿內奉審。上曰,奉審訖,當行酌獻禮,承史閣臣,以次輪回改服。冕膺等以次改服以入。命諸承旨各室陳饌。時至,引儀唱行禮,左右通禮前導,上降自東階,詣版位,行四拜禮。宗親文武百官,亦以次行禮。贊禮前導詣盥洗位,盥洗訖,陞詣第一室樽所西向立,仍詣神位前三上香,少退跪,仍執爵獻爵訖,大祝進詣讀祝,贊禮啓請俯·伏·興平身,上平身,次詣各室,以次行禮,亦如上儀訖,贊禮前導降詣版位,行四拜禮,復行四拜禮訖,命大祝等撤饌,贊禮前導,仍詣望燎位,燎訖,還御齋殿。上曰,今當回鑾,百官先爲出待於祗迎所事,分付。賤臣承命出傳,命召入本殿行首守僕。敎曰,汝以年少守僕,善爲擧行,今該曹木二疋施賞,其外守僕及熟手輩,各給木一疋,以此知悉。有聞承命分付。少頃,通禮跪啓外辦,上改具遠遊冠·絳紗袍以出,乘輿出殿大門,至紅箭門外,降輿乘輦,通禮跪啓進發,侍臣以次隨駕,由銅峴前路,小廣通橋,大廣通橋,鐘閣前路,入敦化門,命有聞解嚴,仍入進善門·肅章門·協陽門·宣化門還內,諸臣以次退出。
庚申二月十三日午時,上御便殿。大臣禮堂入侍,判尹同爲入侍時,左承旨徐有聞,記事官洪奭周,記注官金景煥,記事官李存秀,領議政李秉模,左議政沈煥之,右議政李時秀,禮曹判書李晩秀,參判鄭大容,參議韓用鐸,漢城判尹李祖承,以次進伏訖。秉模曰,今日日氣稍寒,而侵早動駕,聖體,若何?上曰,一樣矣。秉模曰,王大妃殿氣候,若何?上曰,一樣矣。秉模曰,惠慶宮氣候,若何?上曰,近有手部㾿候,今稍向差,而予於其間,不知何以經過矣。時秀曰,今則顯有夬復之效乎?上曰,果有減勢矣。上曰,揀擇定日,例自禮曹草記,而今番則旣以冊儲都監仍用,事體有異,故因卿等請對,而特爲引接矣。秉模曰,王世子嬪揀擇收單,今旣齊到入啓矣。初揀擇吉日,當令該曹推擇,以何間爲定乎?上曰,今番皆遵顯廟辛卯謄錄,而孝廟朝爲顯廟冊嬪也。以辛卯春應選,載於淸風家家乘,今亦當於春兩朔中爲之,以念後擇吉,可也。出擧條晩秀曰,初揀擇吉日,以念後擇入事,命下矣。問于日官池景喆,則今二十六日,二十八日爲吉云,以何日擧行乎?上曰,以二十六日爲之,而衣服切勿侈靡之意,判尹旣承筵敎,以此知委,可也。出擧條晩秀曰,初揀擇處所,以何處爲之乎?上曰,集福軒爲之,可也。出擧條晩秀曰,處子詣闕門路,辛卯年由通化門,今番則何以爲之乎?上曰,門路亦依辛卯年例爲之,可也。出擧條上曰,揀擇時服飾,切勿華靡,衣裳則用綿紬,或禾紬,而毋敢用緞,已製唐衣者,雖不必改製,而其未製者,用挾幕只爲好,簇頭里亦只用一玉板,而毋敢施七寶等裝飾,以此意,詳細知委於應參諸家家長中,如有可以通報者,直爲通報,而其餘則令部官知委也。晩秀曰,揀擇日字,旣以二十六日爲定矣。外方捧單處,以趁期上來之意,撥馬知委,何如?上曰,只問其已上來與否,而未及上來者,不必知委矣。京外捧單,合爲幾張。晩秀曰,合爲六十七張,而其中有頉者爲五張矣。上曰,揀擇時,必難盡爲入來,判尹預爲詳問於諸家,以其入參都數,更爲陳達也。又敎晩秀曰,謄錄果已詳細抄出乎?晩秀曰,謄錄之抄出者,亦多未備,而幸卯儀軌,則只在於外史庫云矣。上曰,更爲取考形止案以奏也。命書禮曹草記批旨訖。晩秀曰,王世子廟謁擇日草記,以十九日爲之事,命下矣。取考己卯謄錄,冊禮後廟謁時,大朝同爲展謁矣,今番則何以爲之乎?上曰,依己卯年例爲之,可也。出擧條晩秀曰,王世子廟謁時,禮文內,宗廟大門外,下輦步入,而自大門至齋室,相距稍遠,故前後謄錄,皆因下敎,至大門外降輦乘輿,至石橋前降輿矣,今番亦依此爲之?而景慕宮展謁時,亦以齋室稍近處,降輿磨鍊儀註乎?上曰,依爲之。出擧條晩秀曰,王世子廟謁時,殿下同爲展謁事,命下矣。出還宮時,闕門外及宗廟·景慕宮大門外,王世子有祗迎之節,何以爲之乎?上曰,衛內當隨詣,以此磨鍊,可也。出擧條晩秀曰,廟謁後殿下奉審時,王世子當爲隨陞,而以沖年行禮之爲難,謹考已例,亦有仍立拜位之時矣,今番亦依此磨鍊乎?上曰,足可以行禮矣。日前冠冊行禮時,予則以不爲親臨之故,未能見之,而聞於諸臣之言,皆曰善爲云矣。秉模曰,今番使行時,用京盤纏與求請間,當有指一稟定矣。上曰,此則從後出擧條稟定爲好,而勅行出來,若在盛暑,則酬應必多難處,使行入去,以何間爲定則可,使勅行之來,在於八九月間耶?秉模曰,使行入去與勅行出來之間,日字之遲速,已例不一,難以預度矣。煥之起伏,欲有所奏。上曰,今日好日也,不必爲他語,卿等須卽退出也。秉模等退出。上曰,判尹入侍,則以榻敎書出也。有聞承書榻敎曰,判尹入侍。仍命退,承史以次退出。
庚申二月十三日午時,上御便殿,禮房承旨回榜老人入侍時,左承旨徐有聞,記事官洪奭周,記注官金景煥,記事官李存秀,回榜進士洪絲浩,回榜武科朴泰相,以次進伏訖。上敎絲浩曰,年幾何?絲浩曰,八十一歲矣。上曰,筋力甚好矣,寢食,何如?絲浩曰,筋力衰朽,寢食亦減矣。上曰,視聽似不至甚衰矣。絲浩曰,耳不甚聾,而眼亦能看字矣。上曰,能辨曆書之小註否。絲浩曰,亦能看得矣。上曰,眞可謂人瑞也。仍敎賤臣曰,此老人,於故大司諫洪聖輔爲何親?賤臣對曰,未能詳知矣。上仍下詢於絲浩。絲浩曰,卽臣之先臣也。上曰,然乎?尤爲貴矣,俄問于注書,而注書後生也,不能詳知矣。故諫長辛壬年樹立,可謂偉矣。此注書家先,故亦有其時卓絶之樹立,而以其處地,猶屬當然之事,至於卿家樹立,予之尤所歎尙者也。仍命書傳敎曰,今日見回榜老人洪絲浩,年爲八十一歲,而韶容皓髮,恰似五六十歲老人,步屧如壯年,登降拜趨皆如意,視辨曆註,聰應細語,似此康壯氣力,實所初見,可謂朝廷之人瑞,況其先卽故諫長洪聖輔也,其樹立與聲名,至今傳道,予嘗所稱之者,今其子,享大耋,科甲重回,豈不稀貴之甚乎?知中樞加設除授,仍兼摠管,令該曹優送宴需。又命書榻敎曰,摠管中兼帶內閣人許遞。仍敎曰,卿以蔭官,今躋卿宰之列,可謂貴矣。方令壯營賜樂出去時,須乘軺軒,多率帶隷,以樂前導,歸拜家廟也。聞有姪云,亦欲收用,而不必一時竝擧,故姑竢之矣。又敎曰,樞銜及摠管肅拜,皆卽於萬八門外爲之,而亦用一坐再至之禮也,卿可以入直否?絲浩曰,當量筋力爲之矣。上曰,事甚稀貴,卿須一日入直,而廟謁在近亦須一參,侍衛以行摠管之事也。敎泰相曰,年幾何乎?泰相曰,八十五歲矣。上曰,居住何地,曾經何職?泰相曰,居在開城府,而未經正職矣。上曰,筋力甚健矣,能善寢啖乎?泰相曰,善寢善啖矣。上曰,子孫中,有可合京軍門收用者乎?泰相曰,孫子及兄孫,方率來,而見爲本卿軍官矣。上曰,能記何年之登第否?泰相曰,二十五歲登第矣。上敎絲浩曰,卿之小成,果是何科?絲浩曰,三殿加上尊號增廣也。上曰,奏對之分明,不似老人矣,卿則居何處?絲浩曰,居在藥峴矣。上曰,今日日氣猶寒,故爲老人慮之矣,實不料筋力之若是强健也?又敎曰,武科回榜人,亦令同知下批,卽爲追榮也。命書傳敎曰,武科回榜年八十五歲老人朴泰相,膂力之愆,可謂矍鑠哉?還鄕時給馬,令守臣優給宴需米綿,其孫,令京軍門收用後,草記。仍命退,諸臣以次退出。
上在昌德宮。停常參·經筵。
李羲甲啓曰,行大司憲李城輔在外,執義張至冕,掌令趙彦喆·鄭澣,持平李敬臣呈辭,持平柳台佐傳旨未下,監察茶時之意,敢啓。傳曰,知道。
李羲甲啓曰,御營廳將官來言,今日本廳軍兵,日次私習云矣,敢啓。傳曰,知道。
傳子徐有聞曰,禮房承旨,馳詣宗廟·景慕宮,奉審摘奸以來。
傳于徐有聞曰,弘陵獻官·閣臣進去,本陵奉審後,局內諸陵,一體奉審以來。
傳于李冕膺曰,右承旨許遞,前望單子入之,待下批,牌招察任。
承旨前望單子入之,洪樂游落點。
傳于徐有聞曰,坐直承旨入侍。
傳于徐有聞曰,發遣吏郞,諸執事淸齋與否,摘奸以來。
以內醫院副提調望筒,傳于徐有聞曰,前提調仍任。
嘉山民金錫泰書啓,臣於今月初七日,詣外西山,周行看審是白乎,則鞍峴下洞,有枯松三株,斫根是白乎矣,體如大椽,而皆以鉅斫去是白乎旀,白蓮山下及坪松田松蔚茂處,枝松斫痕,許多是白去乙,問其委折是白乎,則今番勅行時,慕華峴路植所入是如爲白乎旀,所經處生松斫痕無乎?而鞍峴等處所植穉松,皆有蒼蔚之漸是白乎旀,初九日詣外北山是白乎,則字內生松斫痕無乎是白乎矣。浮石洞及文殊峯下洞,各有枯松一株斫痕,而體如小椽是白遣,十一日詣城北屯是白乎,則屯內無頉,而山腰上所植橡實,長可二三寸者,姑無成林之望是白乎矣,所播松子則往往䕺生,而所見勝於橡實是白乎旀,仍詣外東山是白乎,則字內無頉是白遣,十二日夕,詣外南山是白乎,則字內植松,皆得蘇醒,所見似勝於去冬是白乎旀,斫痕則無乎是白遣,各山字內壇所,亦皆無頉是白齊。傳曰,特爲復官。
李冕膺,以吏曹言啓曰,今此先農壇祭亞獻官,前承旨洪樂游,時無職名,令該曹口傳付軍職,何如?傳曰,允。
兵曹口傳政事,副護軍洪樂游。
李羲甲,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李冕膺,以吏曹言啓曰,今日政僉知下批中,如有名族,令吏曹草記事,命下矣。新除僉知中朴盈源,卽故大司成東說六代孫,黃杞,卽故監司敬中五代孫,尹爕彦,卽故府尹理孫,鄭櫶,卽文淸公澈六代孫,兪漢翼,卽故參判櫶玄孫,洪繼祚,卽故左贊成景舟八代孫,沈翼賢,卽故參奉稷曾孫,尹宅東,卽故判書履之五代孫矣,敢啓。傳曰,分付兵曹,可合五將者,加設二窠,從其年歲多少,以次擬入,肅拜後減下,可也。
李羲甲,以兵曹言啓曰,今二月十六日,入直訓鍊都監哨官李寅範,誤以前哨官李亨馥書來草省記,以致受點於莫重番單子,臣之矇然不察,萬萬惶恐,而原單子,改付標以入。該營之誤書省記,極爲駭然,該大將從重推考,何如?傳曰,允。當該入直堂上遞差,郞廳拿處,可也。
李羲甲,以司僕寺一二提調意啓曰,前因京畿監司徐有防所啓,御乘外捉納京畿驛馬之弊,一切痛禁事,有所定式矣。近來御乘馬,極爲苟簡之際,慶安驛適有可合之馬,故自本寺今方看品留養,而若無申明定式之事,則日後之弊,難保其必無,而伊時擧措中,察訪領納一款,蓋欲防弊,而反多貽弊,此後則畿驛驛馬中,如有可合御乘者,牽來看品後,內乘卽爲微稟,本寺仍卽草記,以爲重御乘軫驛弊,兩行不悖之地,如有不合御乘,而憑藉捉入,又或不爲微稟,自下彌縫,則當該內乘從重論勘之意,一體定式,何如?傳曰,允。外寺則雖駕轎馬,無敢捉立,如是定式之後,內寺若非眞御乘,則不可以可合御乘入稟,此草記,內外寺及畿營畿驛書揭,以示重馬政之意,可也。
李羲甲,以御營廳言啓曰,依傳敎,八十五歲回榜老人朴泰相孫,閑良朴光林,本廳別武士差定之意,敢啓。傳曰,知道。
庚申二月十四日酉時,上御便殿。左承旨入侍時,左承旨徐有聞,假注書李允謙,記注官金景煥·承膺祚,以次進伏訖。命書傳敎曰,承旨中差祭人許遞,前望單子入之,待下批,牌招察任。有聞曰,各處壇享,陪奉神位版時,或以初獻官亞獻官中進詣,或以典祀官大祝中進詣,而又於還奉之時,其例不一,自今爲始,初獻以下諸執事受香祝齊進,太常兼爲陪往,而還奉時,亦依此爲之似好,故適因言端,敢此仰達矣。上曰,依爲之。出擧條命書榻敎曰,神聖柄消毒膏桑灰水,封入于惠慶宮。仍命退,承史以次退出。
上在昌德宮。停常參·經筵。
藥房都提調李時秀,提調李秉鼎,副提調徐有聞啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候何如?臣等不任區區伏慮,敢來問安,竝此仰稟。答曰,知道。慈殿氣候一樣,慈宮類癤之候,夜間連爲付藥,卿等不必入侍矣。至於問候以張大,必不安於慈心,卿等仰體此意,切勿爲之,宜矣。
王大妃殿·惠慶宮·中宮殿·世子宮,藥房口傳問安。答曰,知道。
大殿·王大妃殿·惠慶宮·中宮殿·世子宮,內閣·政院·藥房夕問安。答曰,知道。
李羲甲啓曰,行大司憲李城輔在外,執義張至冕,掌令趙彦哲·鄭澣,持平李敬臣呈辭,持平柳台佐傳旨未下,監察茶時之意,敢啓。傳曰,知道。
李羲甲啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
傳于徐有聞曰,左副承旨,馳詣受香所,奉審摘奸以來。
藥房口傳啓曰,臣等伏承問安啓辭批旨下者,以慈宮類癤之候,夜間連爲付藥爲敎,仰想諸節之尙未顯勝,下情誠不勝萬萬焦迫之至,起居之禮,雖因下敎,不敢如例爲之,而此時診察,不客少緩。伏乞亟命臣等率醫官入侍,議定繼此傳貼之方,仍許臣等直宿本院,以爲隨時診察議藥之地,千萬顒祝,惶恐敢啓。答曰,知道。問候猶勿爲之,況直宿乎?今方連試神聖柄,比夜不無動靜之可論,卿等則差晩當引見矣。
藥房口傳再啓曰,臣等俄於口傳啓辭批旨,伏承差晩引見之敎,方相率顒竢矣,日已過午,下情尤不勝萬萬焦迫之至,神聖柄雖已奏效,繼此傳貼之方,不可不卽速議定。伏乞暫許臣等率醫官入侍,以爲診察議定之地,千萬懇祝,惶恐敢啓。答曰,知道。體貌不可不顧,午後入侍,宜矣。
徐有聞啓曰,領議政李秉模,左議政沈煥之,爲承候來待矣。傳曰,入侍。
藥房口傳三啓曰,臣等俄於筵席,雖伏承慈候漸向差勝,而靜攝已至多日,諸節尙未快復,此時保護之地,不爲直宿,非但下情之萬萬焦迫,亦豈不有關國體乎?朝啓俄筵,連承勿爲之命,而衷情所迫,冒昧申籲。伏乞亟許臣等直宿本院,千萬顒祝,惶恐敢啓。答曰,晩後不無分減之可言者,更觀今夜,必當差勝,此時直宿,不但慈心之爲難,議藥之節,亦無直宿擧行之事,其止之。
傳于李冕膺曰,承旨前望單子入之。
承旨前望單子入之,曺允大落點。
李冕膺啓曰,行吏曹判書金文淳牌不進推考傳旨,今方捧入,而開政命下之後,如是違牌,事甚未安,判書·參判,更卽牌招,何如?傳曰,允。
李冕膺啓曰,行吏曹判書金文淳再牌不進推考傳旨,今方捧入,而開政命下之後,如是違牌,極爲未安,所當更請牌招,而係是一日三牌,何以爲之?敢稟。傳曰,更爲牌招。
李冕膺啓曰,行吏曹判書金文淳三牌不進推考傳旨,今方捧入,而開政命下之後,連事違召,誠極未安,所當更請牌招,而係是一日四牌,何以爲之?敢稟。傳曰,今聞其實病,勢難行公云。許遞,與參議前望單子入之,參判仍任,卽爲牌招開政。
朴崙壽,以兵曹言啓曰,本曹正郞柳畊,以進賀兼謝恩使·書狀官赴燕,而今當事務之甚繁,有難等待其回還,姑爲改差,何如?傳曰,允。
有政。吏批,判書未差,參判曺允大進,參議未差,右承旨徐有聞進。啓曰,判書參議俱未差,小臣獨政未安,何以爲之?敢稟。傳曰,仍爲之。以沈鎜爲兵曹正郞,金履載爲直講,尹仁基爲掌樂主簿,徐觀淳爲宣陵直長。
兵批,判書趙鎭寬進,參判尹光普病,參議李秉喆入直,參知李瑞朝傳旨未下,右副承旨朴崙壽進。以尹爕彦·尹宅東爲五衛將,尹斗基爲翊贊,安國衡·李燁爲部將,小坡兒權管南學鵬,同知洪仁爕,上護軍金文淳,副護軍徐英輔,副司直高應觀·吳泰彦·李義明,副司果金履載·柳畊·李羲淵,以上竝單付。
承旨前望單子入之,李益運落點。
吏曹堂上前望單子入之,判書徐龍輔,參議金羲淳落點。
徐有聞,以禮曹言啓曰,大報壇祭享,每年三月上旬內擇日擧行事,定式矣。吉日,令日官池景喆推擇,則來三月初七日爲吉云。以此日定行,而初雖以親祭磨鍊,亦多有攝行之例,今番則何以爲之乎?敢稟。傳曰,攝儀。
庚申二月十五日申時,上御便殿。藥房入侍,領議政·左議政承候入侍時,藥房都提調李時秀,提調李秉鼎,副提調徐有聞,記事官洪奭周,記注官承膺祚,記事官李存秀,領議政李秉模,左議政沈煥之,檢校直提學李晩秀,檢校直閣沈象奎,醫官康命吉·柳光翼·李敬培·朴春源·金孝儉·李惟鑑·玄必采,以次進伏訖。秉模等曰,日間,聖體,若何?上曰,慈宮,自初四五日間,有手部類癤之候,其大如栗,而似疔非疔,似腫非腫,初用治腫之藥,而漸致添加,因康命吉之言,灸艾六十餘壯,始爲見效,而針破之後,膿汁亦多出,再昨則果顯有減勢,故卿等入來之時,亦以向差之意言及矣。以其針未深入之故,腫處復合,有更爲成膿之慮,而今日則比昨差勝,膿汁亦連出,予之以此焦慮,何可勝言,而慈心每以張大爲慮,故藥院問候,亦不令爲之矣。今旣多日,而外廷之尙未聞知者,亦不可不念,藥院日次之批,以慈宮氣候一樣爲答者亦未安,故今日則旣於藥院之批言之,而仍又引見卿等矣。時秀曰,傅貼之藥,果爲連用乎?上曰,神聖柄及桑灰水,今方連用矣。患候今已多日,以手部之浮高,雖難於坐臥之節,而元氣則不至甚憊,是爲萬幸,昨春感候之彌留,便是年來初經,而症勢稍減之後,纔過三四日,動作凡節,無異常時,本來神氣之康旺,此可以仰認矣。康命吉,於昨春靜攝時,預以十二日爲差復之期,而藥則只用忍冬茶矣。及至十二日之後,果如其言,秋間患候時,以琥瓠收效者,亦是命吉之力。且渠非治腫之醫,而今番亦能奏效,可謂奇特,不可無別般酬勞之擧矣。秉模曰,慈候尙未夬復,廷候不可不爲之矣。上曰,事體固然,而慈心,每慮其張大,今日則只爲藥房及政院·內閣夕問安,而明日亦當召見卿等,廷候則明日爲之也。時秀曰,藥院則不可不直宿矣。上曰,直宿則置之也。時秀曰,伏聞以聖心之焦慮,近日以來,全未寢睡云。如是則慈宮靜攝之中,亦豈不反爲貽慮乎?欲安慈心,莫如調攝聖躬。伏乞深加留意於節宣之方,而醫官今方待令,使之入診後,進御湯劑,仍爲議定,似好矣。上曰,以煩鬱之故,旣不能服蔘劑,而他藥則亦無可服者矣。命書榻敎曰,神聖柄·消毒膏·桑灰水·木麥淋水,封入于惠慶宮。又命書榻敎曰,王大妃殿進御香橘飮,自今日一貼式,限三貼煎入。又命書傳敎曰,今日何日?追慕冞切,領相雖有歷擧,而淸風家人,先欲收用,未免見拔,當此日,達城奉祀之家,何不霑祿仕乎?前參奉徐觀淳,今日政復職調用,如無窠,作窠擬入,政官,牌招開政。仍命退,諸臣以次退出。
上在昌德宮。停常參·經筵。
大殿·王大妃殿·惠慶宮·中宮殿·世子宮,內閣·政院·玉堂·宗親·儀賓·朝廷二品以上·六曹堂上朝問安。答曰,勿爲問安。
大殿·王大妃殿·惠慶宮·中宮殿·世子宮,藥房朝問安。答曰,知道。
藥房口傳啓曰,臣等昨於口傳啓辭批旨,伏承更觀今夜必當差勝之敎,煎迫之中,達宵顒竢,神聖柄·桑灰水,連爲進用,而夜來症候,顯有差復之慶乎?多日焦勞之餘,聖體候,不瑕有損節否?伏乞亟許臣等,率醫官趁早入侍,詳察慈候,議定繼進之方,千萬懇祝,惶恐敢啓。答曰,知道。慈宮益有差意,內閣·政院夕問安,朝廷間日問安。竝勿爲之之意,分付,宜矣。
大殿·王大妃殿·惠慶宮·中宮殿·世子宮,藥房夕問安。答曰,勿爲問安。
徐有聞啓曰,領議政李秉模,左議政沈煥之爲承候來待矣。傳曰,引見內局時,卿等隨入,可也。
李羲甲啓曰,行大司憲李城輔在外,執義張至冕,掌令趙彦哲·鄭澣,持平李敬臣呈辭,柳台佐傳旨未下,監察茶時之意,敢啓。傳曰,知道。
李羲甲啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李羲甲曰,今番武科初試規矩,依乙卯年例,知委。
李羲甲,以兵曹言啓曰,王世子冠禮冊儲慶科庭試文武科初試,以來三月二十一日設行事,自禮曹推擇啓下矣。在前冊禮冠禮慶科武科初試,取人之數,多寡不同,或取六百人,或取八百人,或取一千人,而今此文科初試之數,依癸亥年例,取一千人事,命下矣。取考癸亥年武科初試之數,則取五百人,今番則取幾人乎?敢稟。傳曰,初試取八百人,可也。
朴崙壽,以戶曹言啓曰,貢人舊遺在,一萬石蕩減,而尙方進排貢人,倍數蕩減事,命下矣。謹依廟堂知委,一萬石中二千五百石劃給,尙衣院案付貢人,自本院分俵,七千五百石,以各貢己亥庚子兩年遺在抄出,而兩年之無遺在者,又自辛丑至己酉抄出,分排蕩減,尙方進排貢人,則自己亥至丁巳,以各其最久一年條抄出,比他貢倍數,蕩減實數,別單書入之意,敢啓。傳曰,知道。
李羲甲,以兵曹言啓曰,今二月十七日,武臣堂上朔試射日次,而以國忌正日,不得爲之之意,敢啓。傳曰,知道。
李羲甲,以兵曹言啓曰,今二月十九日,王世子冠禮冊儲後,宗廟·永寧殿·景慕宮展謁時,大駕同爲展謁事,命下矣,何營軍兵隨駕?何營軍兵留陣?禁軍及馬步軍,以幾番幾哨磨鍊,而餘軍留營,何以爲之乎?敢稟,傳曰,訓局步軍十五哨,馬軍五哨,禁軍五番磨鍊,其外兩營留陣,置之,可也。
李羲甲,以兵曹言啓曰,今二月十九日,王世子冠禮冊儲後,詣宗廟展謁,永寧殿展謁,景慕宮展謁時,陪衛及禁軍王十人,挾輿軍四十名,當爲磨鍊,而旣承衛內當隨詣之命,前後牌軍兵,勿爲磨鍊,何如?傳曰,允。今番則衛內隨駕禁軍置之,挾輿軍二十名爲之,可也。
庚申二月十六日未時,上御便殿。藥房入侍,領議政·左議政承候入侍時,藥房都提調李時秀,提調李秉鼎,副提調徐有聞,記事官洪奭周,記注官金景煥,記事官李存秀,領議政李秉模,左議政沈煥之,原任直提學徐鼎修,檢校直提學李晩秀,原任直提學鄭大容,原任直閣金勉柱,檢校直閣徐榮輔,原任直閣金祖淳,檢校直閣沈象奎,醫官康命吉·柳光翼·李敬培·朴春源·金孝儉·李惟鑑·玄必采,以次進伏訖。秉模曰,朝於藥院之批,伏承慈宮益有差意之敎矣,其間果益有減勢乎?上曰,慈候比昨大抵差勝,而下慮尙未夬弛矣。時秀曰,旣已向差,則自當漸臻夬復。大抵治腫之法,不當求太速之效矣。秉模曰,聖心因此焦勞,寢睡之失時,已至多日,下情實爲悶迫矣。上曰,正月一朔,予不知何以經過,而今朔之不得穩睡,亦已爲十晝十一夜,然而亦不甚難矣。卿等之日日入來,旣爲慈宮之貽慮,而予亦以此用心,明日則須勿入來也。秉模曰,臣等之逐日赴公,初非難事,則何必以此仰貽聖慮乎?庭候雖命勿爲,而臣等則何可不入來乎?上曰,晩間,更觀慈候之動靜,當有下敎,卿等姑爲退出也。敎晩秀曰,廟謁時凡節,多有講定者,而姑未下敎矣。旣以衛內隨駕磨鍊,故館峴外闕門及御路,皆不爲下輿,以此磨鍊,可也。晩秀曰,外白內嚴,節次皆當,不爲磨鍊矣。上曰,師傅祗迎,則東宮亦當下輿,故例遣說書,以勿爲祗迎之意往傳,依此例爲之也。晩秀曰,門路則以敦化門出宮,弘化門還宮,磨鍊於儀注中乎?上曰,依此爲之也。命書榻敎曰,木麥淋水,封入于惠慶宮。又命書榻敎曰,惠慶宮封入桑灰水,停止。仍命退,諸臣以次退出。
上在昌德宮。停常參·經筵。
藥房都提調李時秀,提調李秉鼎,副提調徐有聞啓曰,伏未審夜間,聖體,若何?寢睡·水刺之節,何如?惠慶宮靜攝中,氣候若何,神聖柄·木麥淋水,連爲進用,而症候諸節,益臻差復之慶乎?臣等率諸御醫,趁早入侍,詳察慈候,議定繼進之方爲宜,臣等不任達宵焦慮,敢來問安,竝此仰稟。答曰,知道。慈候差勝後一樣,啓辭問候與口啓,皆勿爲之宜矣。
王大妃殿·惠慶宮·中宮殿·世子宮,藥房口傳問安。答曰,知道。
李羲甲啓曰,行大司憲李城輔在外,執義張至冕,掌令趙彦哲·鄭澣,持平李敬臣呈辭,持平柳台佐傳旨未下,監察茶時之意,敢啓。傳曰,知道。
徐有聞啓曰,來二十一日,朝參日次矣,敢稟。傳曰,停。
李羲甲啓曰,御營廳將官來言,今日本廳軍兵,日次私習云矣,敢啓。傳曰,知道。
徐有聞啓曰,領議政李秉模,左議政沈煥之,爲承候來待矣。傳曰,診筵同爲入侍。
徐有聞啓曰,領議政李秉模,左議政沈煥之,右議政李時秀,率禮堂,來詣請對矣。傳曰,入侍。
徐有聞啓曰,吏曹判書徐龍輔,參判曺允大,參議金羲淳牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,更爲牌招,何如?傳曰,今政豈可違牌乎?參議只推,與長亞堂,更卽牌招。
有政。吏批,判書徐龍輔進,參判曺允大進,參議未差,右承旨徐有聞進。以金文淳爲右參贊,洪義浩爲兵曹參知,李德鉉爲典籍,韓性重爲引儀,李羲淵爲司宰,主簿輔德單金羲淳,仍任事承傳,行護軍白成一,嘉善今加嘉義,副司果鄭允僑,禦侮今加通政已上,加資事承傳。再政。以康命吉爲楊州牧使,左參贊金文淳,右參贊黃昇源,兵曹參議洪義浩,參知李秉喆,以上竝單付。
兵批,判書趙鎭寬進,參判金履翼入直,參議李秉喆病,參知未差,同副承旨崔守魯進。以徐應輔爲翊贊,副護軍李瑞朝。再政。以朴宗輔爲衛率,護軍單李冕膺·李益運。
傳于徐有聞曰,不爲仕進承旨許遞,前望單子入之,待下批,牌招察任。
李羲甲,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
庚申二月十七日未時,上御便殿。藥房入侍,大臣率禮堂請對入侍時,藥房都提調李時秀,提調李秉鼎,副提調徐有聞,記事官洪奭周,記注官承膺祚,記事官李存秀,領議政李秉模,左議政沈煥之,禮曹判書李晩秀,參判鄭大容,原任直提學徐鼎修,原任直閣金勉柱,檢校直閣徐榮輔,原任直閣金祖淳,檢校直閣沈象奎,醫官康命吉·柳光翼·金孝儉·朴春源·李敬培·玄必采·安昌禧·鄭允僑·以次進伏訖。秉模等曰,夜間,聖體,若何?上曰,一樣矣。秉模曰,慈宮靜攝中諸節,今則益臻夬復乎?上曰,昨晩以後,則痛勢甚緊,以至徹夜,顧予罔措之狀,何可但以焦迫言,而腫處之浮高,亦漸盛大,侵及手背,而亦近掌心矣。俄者受鍼之後,膿血盡出,痛勢卽爲夬祛,浮高處雖未卽平,而前所不能近手之處,今雖按摩,亦不以爲難,諸節亦幾如常,萬萬慶幸矣。秉模等曰,昨夜焦惶之狀,臣等猶未詳知,而今承夬復之敎,實是莫大之慶也。時秀曰,臣則以昨夜,藥水之連爲封入,仰想聖心之徹夜焦勞,實爲罔措矣。今承下敎,不勝慶抃之忱矣。上曰,日前雖已開穴,而鍼勢只及皮膚,膿汁尙未盡出,故旣開之後,無異於未開之前,今番則入鍼旣深且廣,果有卽時之顯效矣。慈宮平日,雖在冬月,必平早開門而坐,昨春症候甚爲非輕,而亦不用蔘劑,今番靜攝中,昨日以前,則無日不盥洗,雖以行步爲難,而房堗之間,時亦往來,仰覩之時,雖爲悶迫,而自來元氣之康旺,實爲萬幸矣。時秀曰,今則用何藥傅貼乎?上曰,今方用糯飯矣。時秀曰,聖躬焦勞,旣至多日,而且連夜未能寢睡,醫官使之入診,宜矣。上曰,正月一朔,旣不知何以經過,而今番焦慮罔措之狀,尤難盡喩矣,然亦何必入診乎?今番慈候,非疔非腫,治法有難膠柱,而終始奏效,皆是康命吉之功,鄭允僑之執鍼,功亦不少矣。秉模曰,皇穹默佑,景祿滋至,慈宮類癤之候,今日受鍼後,快奏勿藥之喜,臣民蹈忭,曷有其極?其間聖心之焦勞憂遑,凡幾日矣。宸誠所格,諸節遄臻平復,此實擧國莫大之慶,應行飾慶之典,禮宜無間於直宿與否,卽令禮堂稟定擧行,何如?煥之曰,慈候彌留,聖心焦勞,今幾浹旬矣。臣等憂煎罔措之餘,一鍼奏效,諸節臻和,際玆臣民蹈忭之辰,又受祖宗眷佑之庥,志慶飾喜之擧,焉可已乎?時秀曰,慈候浹旬靜攝,聖心多日焦勞,何幸今日受鍼之後,夬復天和?此實宸誠所格,皇穹垂騭,亟擧應行之禮,以飾莫大之慶,卽臣等區區之望也。晩秀曰,慈候康復,實是宗社莫大之慶,賀儀卽應行,典禮擇吉擧行,以副擧國臣民顒祝之情,臣等之望也。大容曰,有慶則有賀,自是典禮,而値此莫大之慶,仰請賀儀,實係應行之例,亟賜允從,區區之望也。上曰,以今歡喜慶幸之心,卽擧賀儀,豈待群請,而廷候承安之節,慈心猶欲勿爲,況此上告下布之禮,尤當以張大難之。且直宿之滿十日稱賀論賞,卽亦受敎,卿等之請雖若此,在予遵受敎體慈心之道,難以許之矣。出擧條上曰,今番症候,乃是數十年來初有,而今日夬復,眞所謂天佑神助,予心慶幸,何以形喩?正告下布,固合重其事之道,而慈心旣以張大爲不安,且當慶禮荐擧之際,豐豫之戒,亦所當念,雖不若例爲之頒諸朝紙,使中外咸知,則亦何異於下布乎?時秀曰,今此莫大之慶,有不必以直宿與否爲拘矣。上曰,雖不直宿,卿等之效勞,則無異於直宿矣。明日則卿等不入來,然後予心始可以安矣。秉模曰,臣等初安有所勞乎?明日何敢不入來也?時秀曰,他大臣雖不入來,藥院則尤何可不入乎?口啓及啓辭雖命勿爲,而口傳問安,則當爲之矣。上曰,此亦勿爲之宜矣。秉模曰,臣等之必欲入來,非但以事面而然也。明日若未承候,則下忱豈不悶菀乎?上曰,旣欲入來,則差晩後入來,宜矣。時秀曰,旣已入來,則何敢差晩乎?命書榻敎曰,慈宮受鍼後,藥房·內閣·朝廷·政院·玉堂問安,勿爲之。又命書傳敎曰,明日朝廷翌日問安,竝勿爲之,筵中旣下敎,雖藥院亦不爲之,然後慈心可安,以此知悉。又命書榻敎曰,惠慶宮封入未麥淋水,停止。又命書傳敎曰,慈候類癤之證,浹旬焦遑,幸荷垂騭之庥,鍼灸奏功,不日勿藥,今予識慶祝喜之心,何以形喩乎?旣體謙挹之慈心,直宿診候,皆不若例,藥院諸臣,雖難施賞,先灸後鍼,各適其宜,莫非首醫康命吉之功,而聞已資窮,畿邑牧使,今政內移作窠後差送,執鍼醫官白成一·鄭允僑加資,待令醫官康晉三·朴春源·吳千根,半熟馬一匹賜給,掌務官,上弦弓一張賜給,入診待令醫女及藥物擧行本院下人等,令該曹施賞。又命書傳敎曰,政官牌招開政。上曰,再明當行廟謁,而慈宮患候,異於他症,予旣侍側,躬檢藥物,或欠致潔矣。今則慈候旣已復常,明當出齋於便殿矣。敎秉鼎曰,提調素艱於行步,何以能連日往來於藥院鑄所之間乎?秉鼎曰,方當此時,實忘行步之難矣。上曰,兔絲子,今尙服之,而果能得效否?秉鼎曰,雖爲連服,而未見速效矣。晩秀曰,廟宮展謁時,桂坊中印差備,不可不備員,而翊贊尹斗基在外,未及上來,改差,令該曹差出,何如?上曰,依爲之。輔德金羲淳,仍任,可也。出擧條仍命退,諸臣以次退出。
上在昌德宮。停常參·經筵。
李羲甲啓曰,行大司憲李城輔在外,執義張至冕,掌令趙彦哲·鄭澣,持平李敬臣呈辭,持平柳台佐傳旨未下,監察茶時之意,敢啓。傳曰,知道。
沈象奎啓曰,明日大駕詣宗廟,入齋室後,王大妃殿·惠慶宮問安,何承旨進去乎?敢稟。傳曰,右副承旨,進去。
傳于崔守魯曰,同副承旨入侍。
傳于朴崙壽曰,右副承旨入侍。
傳于李集斗曰,今聞入來於閣中云,當爲引見,與時原任入來者,同爲入侍事,傳諭內閣·原任直提學·領相·原任提學·左相。
傳于沈象奎曰,領左相旣召見,右相亦云入來於藥院,與提調·副提調入侍。
承旨前望單子入之,李集斗·沈象奎落點。
傳于徐有聞曰,禮兵房承旨,入侍。
沈象奎,以備邊司言啓曰,卽見江原監司南公轍狀啓,則以爲道內還穀,自來不敷,以其當分之數,無以均分留庫,各穀中四萬二千石,特蒙準許事,請令廟堂稟旨,分付矣。本道加分,無歲無之,雖在豐登之年,所請之數,亦不下於四萬餘石內外,依狀請施行,使之畢分後,更以實數,依例登聞,何如?傳曰,允。
庚申二月十八日辰時,上御誠正閣。同副承旨入侍,藥房·時原任閣臣,同爲入侍時,同副承旨朴崙壽,同副承旨崔守魯,假注書李允謙,記注官承膺祚,記事官李存秀,原任直提學領議政李秉模,原任提學左議政沈煥之,藥房都提調李時秀,提調李秉鼎,副提調徐有聞,原任直提學徐鼎修,檢校直提學徐龍輔·李晩秀,原任直閣鄭大容·金勉柱,檢校直閣徐榮輔,原任直閣金祖淳,檢校直閣沈象奎,以次進伏訖。秉模等曰,今日日氣甚好,聖體候,若何?上曰,一樣矣。秉模等曰,寢睡·水刺之節,亦何如?上曰,昨日以後,少弛焦遑之心,始得接職,而其間未知何以經過也?卿等多日承候,勞攘實多,故昨筵已有下敎,今日則勿令入來者,蓋爲卿等之少休,而予亦浹旬侍側,看檢藥物,廟謁時,恐欠致潔之道,故今日則出齋,際聞卿等之入來,旣已入來,則不可不召接,乃以大臣中閣臣召見,俾信昨日筵敎也。秉模等曰,王大妃殿,氣候,何如?上曰,一樣矣。秉模等曰,惠慶宮氣候,快臻常度乎?上曰,受鍼後,連傅糯米飯,手部屈伸,比再昨大勝,漸臻勿藥之慶,去夜寢睡,間多安穩,此莫非垂騭之休,慶幸何言?大抵常時氣候甚康旺,朝多水刺進御,以近來言之,十日所進,猶過於予之三日所食,盥洗之節,日以爲常,如是而今番靜攝中,自然勞動,不無添劇之端矣。旣幸鍼灸奏功,不日勿藥,則伹當歸功於醫官,而當初白成一之開鍼,專不稱停,以致再昨夜之越添,其醫術如是蒙昧,而何以行醫於外間乎?鄭允僑則爲人甚剛精,可尙矣。秉模等曰,昨日臣等擧條,伏承聖批,賀儀之靳許,雖出順志之聖意,而宸誠所格,慈候平復,此何等莫大之慶乎?有慶則有賀,卽亦應行之典禮,則其所飾慶之節,不可以或近張大,而斷不容已矣。上曰,予心之慶幸欣忭,難以言語形容,識慶之道,豈待卿等之群請,而以慈宮撝謙之德,每事不欲張大,此則卿等之所仰揣者。且擧條批旨已言之矣。自有受敎定式,則到今豈敢一毫違越乎?此所以未從卿等之請,醫官則不可不分等施賞,故昨已傳敎,而康命吉之得除楊牧,於渠甚壯矣。雖然古則醫官中,或有爲坡牧驪牧者,但金孝儉·柳光翼之入擬於楊牧望,亦豈不與有榮乎?秉模等曰,聖敎誠然矣。上曰,明日動駕時,觀光人,將何以處之則好也?此是冊禮後廟見也。侍衛班行,不可不整飭如儀,以尊觀瞻,道路民人之雜踏者,所當嚴命禁飭,而更思之,都下士民,皆欲奔走欣瞻,以伸願戴之心,如是而路傍屛門之一竝防遮,亦甚如何,卿等所見,何如?秉模曰,屛門若洞開,則必不無紛沓之慮,其所儀衛整飭之道,不可任其雜踏矣。煥之等,路傍,若使之排坐則好矣,而畢竟陣路漸縮,恐無以作行矣。上曰,從所見,更究好道理,以爲兩便之地,可也。以東宮隨駕班次言之,則自大駕後至,兵判過了,然後東宮儀仗排立,其次排衛羅立,又其次春坊列立,其後東宮輦輿隨詣,東宮輦輿之後,大臣班立之,此是古例,而今番則衛內隨駕,不必以此例論,翊衛司殆同別雲劍,萬安門出宮時,先爲詣閤,如承史班陪衛則立於仁政門外,大殿儀仗則先爲出送,東宮儀仗,立諸天駕前稍近處,作行儀注中,雖不一一磨鍊,以此知悉。東宮衣襨,內爲齎奉於大殿衣襨事,亦爲分付,尙方出宮時,若由萬安門,從仁政殿內進發,則承史侍衛,例皆分左右隨駕,一行從殿後,回旋於殿之東北隅,一行回旋於殿之西南隅,而近來則承史輩初不分行,只取便近周旋者,是豈成說乎?近來問安班第次,何以爲之也。時秀曰,以內閣班爲先,政院·藥房·玉堂,以次整齊矣。上曰,玉堂班,宣後於藥房乎?古則玉堂每立於政院之後,而之先朝,寶齡倦勤之時,藥房連爲直宿,故問安時,藥房班立於玉堂之先矣。丙申年,果如例復古,而未久又如前降等,此則向來玉堂輩之自取而然也。此後問安班,更爲依前復古,但動駕時,班次則立於藥房之後事,定式,可也。又敎秉模等曰,東宮隨駕時,師傅不爲祗迎於東宮,故東宮輦輿,近當師傅祗迎所,則春坊掌務吏,以師傅祗迎之意呼望東宮,卽令說書,往傳勿爲祗迎云云。則師傅卽爲回身而立,以安東宮之心,此是例也,卿其知之否?秉模曰,及承勿爲祗迎之敎,暫爲躊躇而回身云矣。上笑曰,卿言甚貴矣,以其躊躇者,欲爲瞻仰之意,而勿令祗迎,則卽爲回身,可也。卿等詣闕時,若逢貴主轎子,則何以處之?秉模等曰,此則臣等當下馬避路,而至於各司供上之逢看處,只爲回馬首矣。上曰,內外之分自別,如逢貴主轎子,直爲下馬,可也。大抵惟今之世,格例爲一分維持之道,格例相守,然後紀綱可立,雖各司郞官,罷推相續,則庶可懲畏,不然則不幾何?安知不自至蕩然莫可收拾之境也。以各司謄錄言之,一嘉禮,何等重大之事,而顯廟辛卯年,揀擇日字,初不載錄於該曹儀軌及謄錄,是豈成說,戶曹亦然,別例則雖是別例所管,而前例房亦無前例之可考者,如是而何以考例擧行乎?自今謄錄,一一記載,俾無如前之弊事,申飭,可也。又敎晩秀曰,春坊事,從近成制,然後今日行一事,明日行一事,漸成朝廷貌樣。卿與吏判,斯速相議,善爲之也,堂下官之闕內出入時,雖古之吏郞,雨中不得張傘,而桂坊則雨而張傘,司隷前導,豈不壯哉?翊衛司廳直,果已立役否?晩秀曰,廳直二名,已爲立役云矣。上曰,凡屬春桂坊事,以省略爲主者,蓋爲其無弊,而以踏印時紅氈所入言之,其所進排,番當改色,此豈非無謂之甚者乎?至若廳直之立役,一從渠輩之自願,或夤緣冒入,愼勿如翰苑廳直,推捉之弊,可也。晩秀曰,謹依聖敎,分付矣。秉模曰,尙衣提調金文淳,聞有實病云,今姑許遞,何如?上曰,依爲之。出擧條仍命退,諸臣以次退出。
庚申二月十八日午時,上御便殿。兵房承旨稟事,閣臣同爲入侍時,左承旨沈象奎,右承旨徐有聞,假注書李允謙,記注官承膺祚,記事官李存秀,檢校直提學李晩秀,以次進伏訖。上敎晩秀曰,嘉禮後廟見卽肅廟朝已例,而今番則冊禮後廟見也。儀注磨鍊,所當詳審,俄見儀注,則有王世子仁政門外降輿云云。門內旣不乘輿,則門外之降輿云者,亦豈成說?若如儀注磨鍊,則闕外祗迎雖除之,仁政門外祗迎,豈可闕之乎?今番則衛內隨詣也,東宮儀注中,雖以駕少駐陪衛諸臣上馬等節次磨鍊,而此則但儀注磨鍊而已,擧行則不然者,凡於駕後衛內隨詣時,若出敦化·弘化等門,不爲降輿故也。仁政門內,初不乘輿,則門外之降輿節次非可論,更須詳細考見於列朝儀軌,參量近日筵敎儀注磨鍊,改修正以入,可也。晩秀曰,世子宮封進各道新産物膳及朔膳,待冊禮,更待下敎封進事,命下矣。各名日方物物膳節扇及供上氷丁,則何以爲之乎?上曰,此亦更待下敎擧行,可也。出擧條仍命退,諸臣以次退出。
上在昌德宮。停常參·經筵。
自卯時至申時,灑雨下雨,測雨器水深五分。
李集斗啓曰,左參贊金文淳,除拜後過三日不爲出肅,依定式,推考警責,仍卽牌招察任,何如?傳曰,允。
傳于徐有聞曰,禮房承旨入侍。
庚申二月十九日午時,上御便殿。禮房承旨入侍時,左承旨徐有聞,假注書李允謙,記注官承膺祚,記事官李存秀,以次進伏訖。命書傳敎曰,予之冊封最晩,而冊後第三年,始行廟謁,初以九月十二日擇吉矣。當日退定於念前,不但與今日若有相符而已,再昨亦言之,凡事豐豫甚可懼,慈候平復,在於兩禮順成,一禮將擧之際,此際又行廟謁,則或涉於稠疊,直欲退定而未果焉者,慈候平復之後,以慈候退定,反恐如何而然矣。顧今細雨廉纖,雖不至於霑服,猶不若淸明,且昨雖出齋便殿,而於予心尙有所不敢自解者,其間侍側於慈宮,看檢藥物,或久致潔也。反復思之,退行當然,廟宮展謁,更待下敎擇吉,一依予之廟謁時退定之例事,分付。命出給標信,解送軍兵。仍命退,承史以次退出。
上在昌德宮。停常參·經筵。
藥房都提調李時秀,提調李秉鼎,副提調李集斗啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿·世子宮,藥房口傳問安。答曰,知道。
沈象奎,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李羲甲啓曰,行大司憲李城輔在外,執義張至冕,掌令趙彦哲·鄭澣,持平李敬臣呈辭,持平柳台佐傳旨未下,監察茶時之意,敢啓。傳曰,知道。
徐有聞啓曰,來二十一日輪對日次矣,敢稟。傳曰,後日次更稟。
沈象奎啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
沈象奎啓曰,御營廳將官來言,今日本廳軍兵,日次私習云矣,敢啓。傳曰,知道。
沈象奎啓曰,事變假注書金箕殷,身病猝重,勢難察任,今姑改差,何如?傳曰,允。
傳于沈象奎曰,軍士房承旨入侍。
以慶尙監司申耆狀啓,咸安等邑民家失火,恤典依例題給事,傳于崔守魯曰,拔例顧助,斯速奠接事,回諭。
徐有聞,以弘文館言啓曰,本館下番修撰趙得永,以訓鍊都監從事官,本營朔下上下時,晝仕出去之意,敢啓。傳曰,知道。
沈象奎,以備邊司言啓曰,卽見忠淸監司金履永狀啓,則以爲道內麰還,自來不敷,而若其最少處,只以應分之數,無路排比,留庫麰中,限五千石加分事,請令廟堂稟旨分付矣。今此所請,數旣無多,民情事勢,不可不念,依狀辭準許,以爲及時分給之地,何如?傳曰,允。
庚申二月二十日未時,上御便殿。軍士房承旨入侍時,左承旨沈象奎,記事官洪奭周,記注官承膺祚,記事官李存秀,檢校直提學李晩秀,以次進伏訖。上曰,昨日動駕,雖因雨退期,而雨則好雨也,予則退期二次後,始行廟謁矣。晩秀曰,藥房問安,春坊一員,例爲進去,而都提調入來之時,則上番當進去,若値下番兼直內閣之時,上番又進藥房,則春坊之空番,事甚未安,使下番替往,似好矣。上曰,然矣。命書榻敎曰,梅仁萆麻膏,封入于惠慶宮。仍命退,諸臣以次退出。
上在昌德宮。停常參·經筵。
崔守魯啓曰,行大司憲李城輔在外,執義張至冕,掌令趙彦哲·鄭澣,持平李敬臣呈辭,持平柳台佐傳旨未下,監察茶時之意,敢啓。傳曰,知道。
崔守魯啓曰,來二十五日,朝參日次矣,敢稟。傳曰,停。
傳于李集斗曰,都承旨入侍。
傳于李羲甲曰,左副承旨入侍。
金箕殷改差,代以韓耆裕爲事變假注書。
韓耆裕在外,代以李弘源爲事變假注書。
崔守魯啓曰,殿注書李允謙,身病猝重,勢難察任,今姑改差,何如?傳曰,允。
李允謙改差,代以呂東植爲假注書。
以賓廳講書人望單子,傳于崔守魯曰,後日次爲之。
以韓致海囚單子判付內,付過放送爲良如敎。
傳于崔守魯曰,守令有闕之代,令該曹口傳差出,待下批,當日辭朝。
吏曹口傳政事,以徐敎修爲淸州牧使,南寅老爲仁川府使。
崔守魯啓曰,吏曹郞廳來言,臺諫有闕,政事取稟。傳曰,當日爲之。
崔守魯啓曰,吏曹郞廳來言,政事當日爲之事命下,而判書徐龍輔受由,參判曺允大病不進,參議未差,不得開政云,參判卽爲牌招,何如?傳曰,允。
以忠淸監司金履永啓本,舒川郡堤堰不勤修治形止,査實馳啓事,判付內,啓下備邊司爲旀。舒川機池堤,追聞其堰內作畓之狀,昨年嚴飭築堰疏堤,俾復其舊,意謂奸民之計莫售,而該倅趁卽擧行矣。觀此査啓,極爲駭然。其委折,更令道臣嚴査,果由於怠忽所致,則該守令拿致營門,決杖懲礪事,分付。此邑此堤若此,則他可推知,見今春水方生,雖難用力,營邑擧行之來頭勤慢,本司依昨冬例,留意考察之意,預爲着念爲良如敎。
崔守魯啓曰,卽伏見咸鏡監司具㢞放未放成冊,則惡逆支屬及名在臺啓者,一體列錄於仍秩,道例雖有如此,竝錄終涉未安,該道臣,從重推考,原成冊還下送,使之改修正,上送,何如?傳曰,法者,常經也。有司之臣,惟當守經遵常,不敢錙銖闊狹,今見北關道臣狀本,應坐及爲奴婢,依定式不爲擧論爲說,則得體甚矣。此啓辭,指何許罪人乎?誠如爾等之言,則不有法典,爲道臣者,亦當自下取捨乎?然則未放秩名目,革之亦可。大抵俗習之難矯,一何至此?爾等不可不嚴處,至於臺啓未停之類,雖點下,自在勿論,道臣亦何可拔之乎?爾等姑從寬典,先施罷職,今此處分,非爲曠蕩,意在明示好惡,其於矯俗正習之方,大有所關而然,治不徯志,人不率敎,近日所謂此等啓辭,雖似嚴於隄防,其實則皆從難可矯莫可正之痼瘼中出來,須用何術,可以得來眞正堪任者,置之六仙之列乎?
以承旨房望,傳于崔守魯曰,都承旨許遞。
崔守魯啓曰,臣與右副承旨朴崙壽伴直矣,俱爲罷職出去,坐直無人,右承旨徐有聞,左副承旨李羲甲,卽爲牌招,何如?傳曰,該房其可曰不知,同捧傳旨而餘皆遞差,前望單子入之,待下批,牌招察任。
承旨前望單子入之,李鼎揆·李書九·李益運·申鳳朝·曺錫中·柳憲周落點。
崔守魯,以義禁府言啓曰,平安道放未放修啓冊子中,本府所管定配罪人稟秩嘉山李德升,安州崔雲羽,趙,昌城金恩翊,宣川吳徹常,鐵山李秉淳,熙川金載謙,博川柳豐逵,未放秩,碧潼申若樞等名下,放字書下矣。李德升·崔雲羽·趙·金思翊·吳徹常·李秉淳·金載謙·柳豐逵·申若樞等,放送事,分付,該道道臣,而金載謙則當初發配時,禁錮年限稟旨草記批旨內,禁錮卽放送以後事,從後更稟可也事,命下矣。金載謙,今已蒙放,禁錮年限,以幾年磨鍊乎?敢稟。傳曰,知道。
崔守魯,以刑曹言啓曰,因平安監司李泰永放未放修啓冊子,龜城金得豐,德川奴雙同,陽德權培,永柔魯成得,三登李辰國,德川李奉三,三和金學洙,鐵山趙必祚,咸從李奎濟,宣川金鼎九,三和朱重雲,朔州朴景承,熙川禹光彬,朔州林占孫,三和姜翼文,昌城崔鍵,渭原李東炯,三和金慶老,宣川南夏尙·白師球,熙川安宗裕,寧邊趙仁祿,德川玄小奉,龍川尹東憲,郭山金雲大,祥原金用大,定州吳益瑞,嘉山吳泰儉,龍川朱光臣,楚山李壽永,朔州安潭,寧遠趙貴孫·朴就根,价川崔致龍,德川李俊培,寧遠宋思游,孟山崔萬伊,雲山李得亨,熙川千起聖,泰川鄭思仁,孟山韓萬甲,甑山李春秀,碧潼李載輝,寧邊金興贊,泰川金載厚,權思奉,嘉山延福實,龜城姜應祥,孟山權旭,嘉山崔永鐸,寧邊李樹祜,泰川韓大隱老味,郭山金古邑金,鐵山孔贊周,泰川成彭佑,鐵山金載漢,郭山尹快奉,嘉山張廣金,泰川柳世英,龍川金長上,咸從朴宗承,郭山金險尙,甑山權致明,順川林宜煥,郭山金鳳源,順川金萬澤,宣川秦興福,三登薛啓亨,定州韓萬得,江東李學烈,定州邊鎭極,中和朴天根,寧邊趙右奎,中和鄭光忠,碧潼李光寅,江界金光五,郭山朴杓東,孟山申在吉,甑山金益泰,江東姜必周,渭原李無應起,朔州崔守太,龍川秦順得·鄭召史,寧遠趙鎭海,江西盧允喆,郭山金大伊,价川徐命斗,咸從韓道新,熙川金松奉,甑山朴光一,安州李奎應,寧邊韓太得,龜城成泰魯·韓誠,陽德崔東燁,郭山李國寧,熙川趙元瑞,順安申用權,嘉山李大興,宣川金玉京,定州李夏振,郭山崔聖演·李奭濟,順川裵有龍,德川金光德,楚山朱福孫,龜城金春光,德川趙明彦,孟山趙德奎,肅川尹有增,慈山姜熙哲,博川庾德賓,中和尹斗雄,价川黃仁瑞,祥原姜丁爲,德川鄭雲長,寧邊李行訥,順川具成玉,龍岡邊成守,价川金再福,宣川崔德敎,昌城趙重得,朔州金益祚,价川曺命瑞,渭原金武祥,龜城丁次甲,宣川文仁樞,陽德曺允信,孟山李羲祚,雲山金召史,楚山金者斤萬,咸從崔得祐,寧遠權成得,渭原朴東春,鐵山婢於仁伊,寧遠韓師默,渭原朴師斗,德川僧大玉,順川朴最根,博川朴道範·孫光吳,鐵山奴進輝,朔州李鉉鼎,熙川崔雲岳,博川金熙喆,三登崔碩龍,慈山金志潭,殷山裵貴孫,雲山金聖熙,鐵山尹再信,昌城宋德三,雲山金致績,龜城趙召史,泰川申師權,寧遠金光宅,碧潼李宗源,咸從奴卜山,孟山張德溫,德川李時培,碧潼吳廷渭,龜城朴鎭雄,碧潼梁二才,咸從申性默,江界鄭世福,祥原金守業,三和崔宗煥,价川李仁奎,碧潼趙得新,殷山金履顥,祥原金官亥,雲山李朱奉,渭原洪明烈,鐵山崔甲用,渭原金昌允,朔州黃龍瑞,昌城金先伊,朴萬興,朔州金鎭秀,碧潼金得哲,寧邊金宅周,寧遠金得哲,泰川盧嶂,鐵山兪希聃·朴儀順,楚山朴仁興·宋泰根,江界金成得·林成彩,龍川沈福永,价川林嶪,龜城姜必辰,放字書下矣。依書下,蒙放罪人等,卽爲放送事,發關分付于該道道臣之意,敢啓。傳曰,知道。
吏曹判書徐龍輔疏曰,伏以景籙川至,王世子冠冊之禮,誕擧於吉辰,惠慶宮違豫之候,遄復於不日,此實宗社億萬年無疆之慶,臣民歡忭,曷有其極?仍伏念天官寵除之命,又何爲而及於臣身也?臣於昨年,猥叨見職,揆分量材,豈有一毫堪承之望,而秪緣恩造如天,飭命荐降,怵畏之義居先,斂縮之計反後,雖不得不唐突出膺,冒昧行政,而首尾四五朔之間,未效片事之對揚,漫添一己之瘡疣,中夜思惟,尤悔過半,何幸卸解擔負之命,乃下於接勞客使之路。臣於是,且感且惶,竊庶幾從今以往,優游散漫,永謝睢盱之場,還遂拙約之素,以圖餘生不報之報,千萬不自意,特地恩除,自天有隕,重簡於遞墨未晞之餘,復玷於前度蔑效之地,有若以渠代渠,非此莫可者然。噫,此何擧也?夫治道之汙隆,專係用捨之臧否,而選部者,用捨之樞紐也。自古爲天下國家,何嘗有選部之不得人,而用捨之能得其宜,亦何嘗有用捨之不得宜,而治道之能致郅隆耶?唐虞之釐百工熙庶績,豈不誠聖人事功,而語其要則不過曰考績黜陟而已。若臣駑下,識不足以鑑別淑慝,力不足以激楊淸濁,夷考前後政注,初無可紀之績,徒積失職之譏,律以唐虞考績之法,宜其劃卽黜退,明示用捨之意,而乃反不計功過,不由廟剡,汲汲簡畀,無少難愼,其爲累九重之則哲,招四方之嗤笑,已無可言,用捨之顚倒如此,名器之屑越如此,而欲望釐百工熙庶績而治道之郅隆,不亦難乎?適當慈候康復,大小齊抃之辰,未暇他顧章皇祗肅,而因仍盤礴,有愧私心,況臣自近日以來,重添毒感,痰升而咳喘俱作,聲澌而言語不通,委頓床席,㱡㱡欲盡,以此證形雖微,上所陳多少私義,時日之內,萬無强策赴公之望。玆敢披瀝號籲於聽卑之下,伏乞聖明,俯賜鑑諒,亟遞臣所帶銓銜,以重官方,以安私分,不勝幸甚,臣無任云云。答曰,省疏具悉。卿其勿辭,調理行公。
庚申二月二十一日辰時,上御便殿。都承旨·左副承旨入侍時,行都承旨李集斗,左副承旨李羲甲,記事官洪奭周,記注官金景煥,記事官李存秀,以次進伏訖。上敎羲甲曰,承旨知前錦伯之以機池堤事,往復於華留者乎?羲甲曰,略見其往復之狀矣。上曰,旣以勿爲作畓嚴飭築堤之意,有所下敎,則今見湖西狀啓,該邑擧行之慢忽,極爲駭然矣。仍命書狀啓判付訖。命退,承史以次退出。
上在昌德宮。停常參·經筵。
李書九啓曰,行大司憲李城輔在外,執義張至冕,掌令趙彦哲·鄭澣,持平李敬臣呈辭,一員未差,監察茶時之意,敢啓。傳曰,知道。
李書九啓曰,御營廳將官來言,今日本廳軍兵,日次私習云矣,敢啓。傳曰,知道。
柳憲周啓曰,新除授行都承旨李鼎揆,時在慶尙道安東地,左副承旨申鳳朝,時在京畿廣州地,竝斯速乘馹上來事下諭,何如?傳曰,許遞,前望單子入之。
傳于李書九曰,左承旨入侍。
傳于李益運曰,右承旨入侍。
備忘記,楊州牧使康命吉下直,長弓一張,長箭一部,片箭一部,筒兒一箇,賜給。
承旨前望單子入之,閔台爀·姜碩龜落點。
柳憲周啓曰,新除授同副承旨姜碩龜,年限已過,何以爲之?敢稟。傳曰,勿拘牌招。
傳于柳憲周曰,承旨房仍,同副爲禮房。
李書九,以漢城府言啓曰,近日追後老職朝官,僉樞加設,今日政擬入,士庶人則可爲者,依乙卯年例爲之,而外方則狀啓修啓時,直爲區別狀聞事,分付,而偕老者及俱在者,竝與其內姓氏懸註之意,一體分付事,命下矣。朝官僉樞下批人及士庶人,可爲僉樞人中,偕老及俱在人,其妻姓氏年歲,竝爲區別,別單書入之意,敢啓。傳曰,知道。偕老及俱在人,其夫人官敎,今日政成給事,分付吏曹,可也。
李益運,以漢城府言啓曰,朝官年七十,士庶年八十以上,遺漏人,依下敎知委各部,搜訪報來,別單書入,而北部居鄭東有,年八十七,當入於乙卯加資時,而其時流離下鄕矣,近始還接,故一體書入之意,敢啓。傳曰,知道。追別單,今日政,依他例下批事,分付,可也。
李書九,以兵曹言啓曰,加設五衛將金命淳·趙重瞻·徐有容·李樂培·金載恒·李斗源·趙亨逵·李潤身·權煒·朴命球·鄭義誠·金鎭東·李涑·李顯民·尹聚東·李顯模·韓箕鎭·李宜朝·洪若浩·姜宅一·權昌益·李福休·朴顯輔·閔養洙·尹爕彦·尹宅東,加設僉知,中樞府事閔游·金禧麟·咸士謙·金匡國·金鳳郁·金致恒·康正夏·申宅和·李永馥·鄭徵最·柳楦·李鳳翼·崔起謙·趙德亮·趙有善·沈斗漢·趙鎰·申鉐·李藎輔·李有幹·申鉀·金象行·安載復·高萬說·鄭厚成·金天澤·鄭德晃·金衡一·徐命基·李尙蕃·金德鉉·徐翰修·鄭聖三·朴成大·李光春·李亨道·車萬圭·金宇觀·崔鎭華·朴泰興·趙琦·崔溪·金應淸·高鳳允·李載禎·李邦喆·尹光錫·李世郁·金致潤·李天柱·韓道元·黃致範·金光潤·李匡旭·張鳳翔·金禹澤·鄭喆臣·文世出·鄭興周·韓景琦·金景祚·崔壽亨·李禎百·景重復·李翼昌·李春基·金碩根·丁昌百·李興祐·河弼晉·李春英·尹昌華·趙德昌·金宅坤·金鎭源·曺泰柱·金世輝·崔昌敏·金兌琦·田斗興·安重昌·李漢昌·韓世輝·劉宗斌·金重河·安泰龜·李輔聖·朴枝茂·鄭昌輝·吳命堅·鄭運恒·孫世大·吳贊周·沈翼賢·鄭櫶·兪漢翼·洪繼祚·劉錫亮·金泰煒,或肅拜,或老難肅拜,或在外未上來,竝減下。羽林衛將丁好南,身病猝重,勢難供職,慶熙宮衛將高龍得,以壯勇衛牌頭,無暇入直,呈狀乞遞,洪仁爕在外,上來無期,竝改差,何如?傳曰,允。
有政。吏批,判書徐龍輔受由,參判曺允大進,參議未差,右副承旨柳憲周進。啓曰,判書受由,參議未差,小臣獨政未安,何以爲之?敢稟。傳曰,仍爲之。以兪漢寧爲大司諫,李基慶爲持平,南惠寬爲獻納,趙得永爲副校理,洪樂安爲修撰,李晩秀爲尙衣提調,趙鎭坤爲刑曹正郞,金履錫爲尙衣僉正,尹東晩爲漢城右尹,趙弘鎭爲刑曹參議,柳匡宇爲昭顯墓守衛官,兼養賢庫主簿單李德鉉。
以漢城右尹望筒,傳于柳憲周曰,京兆金吾中,時帶劇務將任人許遞,今日政差代,其中同義禁窠陞資之後,尙未爲之,戶曹參判鄭日煥除授,牌招察任。
再政。以李翊模爲左尹,金魯敬爲健元陵令,同義禁單鄭日煥,以李敬一爲知義禁,成鼎鎭爲鍾城府使。
兵批,判書趙鎭寬進,參判尹光普病,參議洪義浩入直,參知李秉模病,行左承旨李書九進。以白泳鎭爲羽林將,兪漢翼·鄭櫶爲五衛將,李璟爲慶熙將,李元國·金瑜爲僉知,李龜雲爲文兼,同知單池海達,護軍李集斗·李得濟,副護軍沈象奎·徐有聞,中嶺別將單洪一範,部將申光璧,武兼鄭禹濟相換,以韓宗澄·康弼述·柳世誠爲僉知。
傳于柳憲周曰,發遣吏郞,諸執事淸齋典否,摘奸以來。
柳憲周,以弘文館言啓曰,本館下番闕直,事甚未安,新除授修撰洪樂安,牌招入直,應敎金銑,副校理尹序東,連呈辭單,不爲行公,竝卽牌招察任,何如?傳曰,允。
以應敎金銑,副校理尹序東牌不進罷職傳旨,傳于李書九曰,只推。
柳憲周,以弘文館言啓曰,本館下番,無他推移之員,不得已以上番姑降入直之意,敢啓。傳曰,知道。
柳憲周,以禮曹言啓曰,以牙山幼學申簡,請其父思贊復科事上言。傳曰,其時事狀稔知之,其後問于知其事之筵臣者亦屢矣。令該曹更問大臣,草記稟處事,命下矣。發遣郞廳,問議于大臣,則議政府領議政臣李秉模以爲,蓋聞其時事實,與上言辭意,別無差爽,當其唱名召入之際,精神顚倒,不能誦對者,容或無怪,而旣有先朝處分。且未及唱第,則有不敢擅議復科矣云。左議政臣沈煥之以爲,申思贊削科事,蓋聞伊時唱第進前,不能誦所作文一句,仍被嚴敎,拔榜充軍,別無他罪云,而事係先朝處分,到今年久,不敢輕議其復科云。右議政臣李時秀以爲,係是先朝已處分之事,及今年久之後,不敢遽議復科云事,大臣收議草記,有申思贊拔榜,在於唱第前後,更爲詳考可據文蹟,兼取政院日記及吏曹政案,考出以啓,同時入格拔榜人金處坤復科與否,一體考出草記之命矣。謹依下敎,遍考戊子以後臣曹謄錄,申思贊拔榜傳敎則載錄,而唱第前後則無可據文蹟,故問于思贊之子,則其時思贊單付典籍,簪花入侍云。取見其入格試券,則甲科第一人,紅籤尙粘券面,取見政院日記考出本,則戊子九月二十六日,親臨春塘臺庭試時,申思贊進前不能誦御題,因特敎原榜中拔去,仍命充軍,而賜花紅牌還納,同日政,典籍單申思贊,文科壯元云云。問于吏曹,則其時新恩政事,申思贊單付典籍,果爲的實云。以此觀之,則思贊拔榜之在於唱名放榜之後,明白無疑,而金處坤則依筵敎,亦爲詳考政院日記考出本及臣曹戊子以後謄錄,則其時因誦題而不能誦作,亦命拔去原榜,而其後初無復科之事矣,敢啓。傳曰,大臣收議,有未及唱第之語,事實似相左,使之更爲取考草記矣。今見草記,果然,而且於其時筵敎,只有拔去充軍花牌還納之敎,而無削科之命,則拔去之類,每蒙分揀之特恩,先朝五十年間,唱榜前拔去者,雖仍拔,唱榜後拔去而仍爲拔去者,果有之乎?以此比例之,則申·金兩人之尙在拔去中,適因未遑俯燭,而又有一事可以取倣爲援者。先朝下敎嘗曰,乙酉榜面試時,以慶會樓爲賦題,有一儒生進前席,惶怯對以忘未記得,其前又有一儒,登第入侍也。不解誦奏一句本文,蔡判府時,以知申在筵奏言,春塘觀光者,罷歸渠家,家人問塘在何處,則或以不知爲答者有之,此亦出於惶怯,豈眞不知而然哉云云。仁元聖后聞之,敎以承宣此奏,不愧古人寬綽之風,他日必大做者,先朝每提兩儒事,諄諄於倦勤之後,其詳想在於起居注,不知慶會樓題之一儒如申思贊,不能誦奏本文之一儒亦如金處坤,若於兩儒事諄諄之時,筵臣有以申·金事,警咳之,則卽命分揀,可以仰認,然則申·金之分揀,豈可以已處分之事,輕議爲言,又然則如之何爲當?分揀似當,以此知悉擧行,可也。
柳憲周,以禮曹言啓曰,戊子九月,庭試拔榜人申思贊·金處坤,分揀事,命下矣。榜目令成均館修正,紅牌及賜花,亦令各該曹造給,何如?傳曰,允。
曺錫中,以備邊司言啓曰,親行酌獻禮時,陪享百官,例爲淸齋一宿,而成均館司成李錫夏,不爲出齋,執頉於本司摘奸,其在重齋令之道,不可置之,令該府拿問處之,何如?傳曰,允。
以李錫夏囚單子判付內,罷職放送爲良如敎。
李書九,以御營廳言啓曰,本廳哨官崔秀崗·張載良·洪履敬,俱以禁松別牌,不爲邏行,黨聚僧舍,雜技作弊,究厥所爲,萬萬駭痛,竝嚴棍汰去,俾爲懲他之意,敢啓。傳曰,知道。
李書九,以義禁府言啓曰,咸鏡道放未放修啓冊子中,本府所管定配罪人稟秩,慶源李明誠,明川金坊·申光輅,鏡城李廷麟,安邊朴在德,穩城李夏保,利城尹行喆,洪原朴廷宅,端川徐潤載,富寧元有朋,未放秩,茂山閔致愼等名下,放字書下矣。李明誠·金坊·申光輅·李廷麟·朴在德·李夏保·尹行喆·朴廷宅·徐潤載·元有朋·閔致愼等放送事,分付該道道臣之意,敢啓。傳曰,知道。
李書九,以刑曹言啓曰,依下敎,諸道定配罪人之不入於放未放修啓冊子之類,詳考曹上徒流案,別單書入,而咸鏡道洪原郡定配罪人韓旕金,宜入於修啓冊子者,而無端獨漏,故一體書錄於別單,而赦典至爲嚴重,奏御文字,何等審愼,則該道臣之矇然不察,大是疎忽,推考,何如?傳曰,赦典何等至嚴,則編配之無端遺漏,必是不察而然,然則輕罪者,公然不放,寧有如許刑政乎?若無別般査考之命,則其爲斑駁,尤當何如乎?道伯,不可推考而止,自本曹行査草記,而韓哥則卽放事,分付。別單中,非應坐,或以輕重他罪,因特敎充定者,與厥類混置勿論之鐵案,豈成說乎?此後,此類則雖爲奴,當入於放未放矣,今番釐正時,凡例知此爲之,可也。
李書九,以刑曹言啓曰,因咸鏡監司具㢞放未放修啓冊子,慶源府趙億孫,穩城府金成彬同罪之定配者,他道或有放送者乎?判堂詳考如有之更稟事,書下矣。趙億孫,以毆打叔母成傷罪,己未十一月,流二千里定配,而詳考諸道放未放修啓冊子,則平安道碧潼郡。趙得新,亦以毆打叔母罪定配而蒙放,阿耳鎭卒崔奉德之擬刃鎭將時,金成彬,以鎭校不能捍衛罪,乙卯十一月不限年定配,而江原道平海郡金重昌,亦以該鎭執事,不能捍衛罪,同時定配,入於該道放未放修啓冊子,已爲蒙放矣,敢啓。傳曰,趙得新·趙億孫等,名雖同罪,必有輕重之別,考其地處及罪犯於曹在文書,可放則竝放,有輕重則輕者放,重者仍,而重者若是已放者,卿其捉來更覈,如有涉於風傳,仍放,否則草記還配,金成彬則旣非干連之人,放送,可也。
李書九,以刑曹言啓曰,因咸鏡監司具㢞放未放修啓冊子,安邊金天保,吉州金得年,定平金處儉,利城金晦恒,明川奴業同,安邊李宗億,永興金玧衡,德源金相宅,鏡城洪源爕,明川成井七,洪原權應順,甲山趙太福,北靑尹浩,富寧申應夢,三水金載璞,慶興金履用,李漢奎,利城金興大,慶興車履範·杜萬元,甲山鄭履敎,德源張天翼,甲山崔致寬,三水李鶴逵,慶源朴尙秀,端川崔仁宅,三水沈暈鎭,洪原許錞,北靑金奉大,端川金尙福,文川李奎采,端川金致修,洪原金弼世,利城金致宇,富寧申敬玄,定平崔其東,永興吳同伊,高原李起三,洪原金凡山,利城崔召史,北靑金聲秋,洪原李彦祐·李寅郁,端川崔錫福,北靑李仁尙,吉州文鎭衡,茂山金相復,利城安奉潛,吉州南宮達,明川朴聖燁,高原方時雨,文川楊道濟,利城奴尙得,三水張載坤,北靑韓厚宅,端川朴敏福,安邊徐吉輔,北靑朴奉采,會寧李永白,永興宋尙建·梁重太,吉州金興起,會寧羅鴻磐,德源李齊混,端川金觀淳,高原韓潑,端川僧義閑,明川崔貴金,文川尹光敏,德源金大振·方長文,安邊宋允玉,穩城姜元乭,慶源金龜明,會寧李桓·金昌國,明川丁五甲·朴敏貞,富寧朴順三,慶源申日隱,同定平羅萬八,明川金大奉,慶源許旭海,北靑洪錫範,鍾城道成,明川李億,端川李儉乭,德源奴元昌,鍾城奴千三,端川姜文行,洪原崔致福,高原車日成,定平金維宣,鍾城鄭象賢,利城張天斗,吉州鄭德昊,甲山金孟得,高原朴,文川尹泰輔,端川朴四迪,洪原金已用,北靑權是迪,利城金軟國,鏡城宋夢才,北靑金福伊,明川李光昊,鏡城崔擎華,定平陳光夏,文川朴道星,德源魚用圭,洪原金善儀,富寧金允兌,端川朴昌右,利城金就甲,慶源田孟用,富寧張宗甲,永興柳光懋,明川崔裕大,德源黃石履,明川吳相寬,穩城李千得,北靑奴仁福,文川鄭達海,洪原金福進,茂山金鏶,明川崔應奎,富寧僧快悟,吉州朴渭昌,利城李重溫,德源吳聖碩,文川趙永權,定平金卜才,安邊裵東憲,北靑李世興,高原朴明巖,吉州尹朔夫里·李日得·姜必訥,甲山宋龍成,定平韓鎭,文川李鳳采,明川陳沙邑沙里,富寧朴敏行,明川金聖輝,鍾城金秋煥,洪原吳成檍,鍾城鄭十月金,利城李小同,洪原朴厚文,永興尹善根,吉州李箕恒,富寧李應祿,高原金萬郁,德源張履福,定平吳同金,甲山梁宅萬,德源張水元,高原朴允赫,利城金日宅·孫龍云,端川李友蓂,高原洪澤彬,德源金利龍,會寧奴卜同,穩成羅者斤老味,安邊金奎燦,德源全仲大,文川河在弘,三水尹師堯,利城奴奉世,永興朴龍大,慶興朴昌郁,永興黃萬夫,利城崔擎天,吉州金得孫,高原李弘植,文川僧德敏·鄭必得,安邊李光正,北靑文奉天,端川姜奉爀,定平李鳳運,茂山梁桂漢,慶源申彦金,吉州千日三,明川金貴奉,鍾城秦守興,穩城李周龜,安邊朴英質,北靑沈用乭,鍾城洪九敍·李興完,茂山梁五長,三水朴同孫,穩城韓信玉,端川奴德乭,鍾城奴朔孫,明川丁載德,慶興金熙明,端川金連破回,鏡城金龍得,明川金鼎三·金尙謙,鏡城申秀老味,富寧陰孝寬,鍾城奴非邊伊,北靑金禮大,吉州任允大,端川金者斤老味,穩城崔進吉·全致訥,端川申思良,洪原奴後宗,富寧成晦修,茂山金汝中,穩城申在建,慶興成碩仁,洪原金郁萬,未至配所秩,郭山李陽伸等,放字書下矣。依書下蒙放罪人等,卽爲放送事,分付各該道道臣之意,敢啓。傳曰,知道。
司諫高宅謙疏曰,伏以,臣以草野疎賤之蹤,特荷我聖上翦拂之恩,聯翩除旨,殆無虛月,臣感激洪私,惟以筋力奔走,爲一分塵刹之報,而向伏承馹召之命,留連數月,獲參嵩呼之列,臣且榮且喜,始知生一日而爲幸也。秪緣桑楡已晩,蒲柳先零,暑而濕痰之祟,寒而冷痞之症,俱係殘骸之難强,戀結象魏,纔治入洛之裝,病添旅店,旋尋還鄕之便,半生歲月,消却道路之中矣。迺者薇垣恩除,又下於留邸之日,臣章皇出肅,粗伸竭蹶之義,而當此換節之際,宿症越添,毒感闖作,頭眩喉喘,氣息奄奄,隨人轉側,勢亦末由,以此病情,實無時日供職之路,玆敢略暴危懇,仰瀆崇嚴。伏乞聖慈,特賜俯察,遞臣職名,以安私分,不勝幸甚,臣於引病丐免之章,不宜贅及他說,而竊伏念言路之通塞,有關一世之治忽,故以其見於經傳者言之,不言而有刑墨之訓,不得而有可去之義,此其有國之所以重臺閣者也。雖考諸國朝盛事,凡於朝廷之事,必使臺閣,獻替納規,批鱗之語,犯顔之爭,率皆奬許之優容之,未嘗沮抑其敢言之風,而殿下一有非常之處分,輒下非常之嚴敎,使不得有所可否於其間,此豈建官置員之意哉?如臣無似,雖不足以言責自居,其於言路之不開,自不無區區憂歎,敢冒僭妄,略控愚懇,伏願聖明,亟恢來諫之道,無使忠言讜論,一日不在於朝廷之上焉。自古人君致治之方,亶在於晉用賢才也。故大易乾之九五曰,飛龍在天,利見大人。孔子曰,同聲相應,同氣相求,聖人作而萬物覩。然則非但利見大德之人,凡聲氣之所同者,莫不相從而贊成至化也。觀之六四曰,觀國之光,利用賓于王,夫聖明在上,懷抱才德之人,皆願進於朝廷,輔戴之以康濟天下,是故朝有彙征之美,野無遺隱之歎,此固明良相會,觀民設敎之道也。後之人,以觀國之象爲設科取人之義,蓋設科之意,亦不外乎明良之相遇而然,其設科也,旣異乎周之造士,漢之賢良,則其所選擇者,不過詞儷詩文之藝也。其與懷負才業,志在兼善之君子,相去已遠,故爲士者之工程,只在於記誦詞章之間,曾不以治國經邦之策,平居講究,間或有草野抱負之士,終無聞達之道,雖以近世言之,如故相臣金堉,故處士柳馨遠,俱是世所稱經綸之才,而一則晩始登第,幸際熙運,展其所蘊,施澤至今不泯,一則歿身無聞,而隨錄陳編,始出於百餘年之後,見之者莫不嗟惜,其造過之有命,顧今八域之內,許多林泉,安知無此等人物乎?今當重離繼明,照于四方,氤氳之氣,資始之理,正合化天下成文明之時義,以臣愚見,竊以爲宜,令廟堂及宰執以上,廣加搜訪,以學行才諝,分彙薦聞,考其虛實,以次收用,則其於萬物咸覩之化,觀國利賓之義,未必無補矣。臣且伏念村傖賤夫,受人一日之食,猶且執技藝任事功,以酬一日之責,況臣之名添侍從,徒費廩祿,亦已多年,每有愚見,輒事陳瀆,而曾無一言之見採於朝議,徒取一世之譏笑,臣實愧恧,而有懷無隱,自是臣分,故更將年前未畢之說,復此條陳焉。關防之設,最占地利,故湖南右水營之移設鳴梁者,蓋有驗於壬辰之難,其時水使李億祺,與左水使李舜臣,扼要於此,能成大捷之故也。而設營之初,以營底四里及附近民戶,劃付水營,以山爲松田,以民爲櫓軍,此亦有驗於壬難時,造艦而取松於此,聚軍而募民於此者也。而營基卽海南之黃原也。前控大洋,後據高山,而其平野田土,乃是司僕屯土也,屯土之主管者,卽珍島牧官也。曾於乙卯年間,奸細牟利之徒,敢乘珍島牧場釐弊之時,締結巡營權吏及牧官牧吏,憑藉屯土之名,而幻稱牧場,憑藉屯民之號,而勒謂牧子,竝其松田與水卒,而盡屬牧官,以其八百餘名能櫓之軍,爲牧官收錢之戶,以其數百餘年長養之松,爲牧官發賣之材,以中奸細輩射利之計,其在重關防備陰雨之策,何其疎且忽也?大凡籌劃之方,宜審乎利害輕重之間,而若論牧官之所得,則革罷櫓軍,換作牧子之後,七百餘緡所收之錢,不過爲官中冗費之資而已。革罷松田,移屬牧官之後,斫賣松材之價,不過爲牟利輩充慾之具而已。至於水閫,則坐失其生長海邊洗足入船之櫓卒,而移定於陸地遠坊,脫有事變,其何以及時召聚,幸得召聚,倉卒乘船於層瀾洶濤之中,氣眩身仆,固其勢也,尙何望搖櫓進退乎?此其戎政之大關者也,又失咫尺營後數百年長養之松田,脫有事變,其何以取松採葛於遠邑他山,及時造艦乎?此其船政之大關者也。惟今之人,只見昇平無事之時,行操則先期聚軍於各處遠坊,多日練習於乘船出港之節,無弊經操,而謂以雖非營底習水之卒,無關於爲櫓軍,造艦則前期卜定於管下列邑,輸取幾許株松板,幾許條葛索,無弊營造,而謂以雖非營後長養之松,無害於作戰艦,是豈議者之見哉?若使右閫,失此松田與櫓軍,則無以爲水營,此所以黃原之屬彼屬此,利害輕重之不可不審也。且況牧場與牧屯,自來懸殊,所謂牧場者,以其有馬,故名其牧馬之場曰牧場,名其牧馬之民曰牧子,而今此黃原則元無牧馬,只有屯土而已。屯土稅納,雖管牧官,松田民戶,何關於該牧乎?方其移屬之時,該水使李明奎,以利害事情,報營固爭,竟至狀罷,故其後制閫之臣,以此爲前轍之戒,徒懷憂歎,一任松田之童濯,是豈聖朝固圉之長策乎?臣於是不能無慨於其時道臣也。古人之言曰,百聞不如一見,苟非目見而深察者,無以詳水營形便及松田民戶得失之利害輕重。伏願聖明,博詢于廟堂及曾經南閫之武將諸臣,以爲及時變通之道焉,臣無任云云。省疏具悉。可以稟處者,許令廟堂草記,回啓,爾其勿辭察職。
修撰洪藥安疏曰,伏以臣於向者,待罪館職,猥陳危衷而兪音未下,冒犯邦禁而郵罰不加,震懍窮縮,殆莫知置身之所,臣雖愚迷,豈不知禁令之至嚴,干犯之爲罪哉?伊來十數年之間,天網太恢,龍蛇混跡,而廷臣之縮首囚舌,惟禁令之是懼,無一人碎首當先,奮其敢言之風,幾何不人心漸狃?堤防日壞,朝象世道,將不知稅駕之所,臣每一念此,不禁繞壁而忘餐矣。適當進言之會,不勝憂憤之忱,將欲身犯禁條,先伏典憲,庶或爲倡起鼓勵於委靡退縮之氣,而過蒙仁愛之澤,歸之生疎之科,以若干犯,罪止遞職,臣至今追思,不覺顔發騂而汗沾背,至若堂箚之還給,其例絶罕,而緣臣無似,隳壞館規,乃至於此,臣之一身,無往非罪,尙何顔面,更玷華顯,而聖度天大,曲加覆庇,曾未數旬,恩除又降,臣且驚且惶,感涕被面,何敢猥陳情私,重犯瀆撓,而反復自量,終未得其可進之說,徊徨怵迫,惟譴何是竢,而抑臣私懇,尤有所萬萬切急者,臣之老父,近於換節之際,添得寒疾,兼以咳喘,痰癖之宿祟,一時越添,晝則廢食,夜則達曙,症情之沈篤,非比尋常,臣以此情狀,離捨供職,實無其望,庚牌儼臨,而承膺無路,玆敢忙陳短章,仰暴衷懇。伏乞天地父母,特賜矜諒,先遞臣職,以便將護,仍治臣前後干冒之罪,以肅朝綱,千萬顒祝,臣無任云云。省疏具悉。爾其勿辭救護。
持平李敬臣疏曰,伏以,臣以草茅之蹤,犬馬之性,低回京輦,俟見慶禮之成,蹈舞闕庭,得參嵩呼之班,延頸之望遂矣,滿心之願得矣,方尋鄕路,回望象魏,則更覺古人爲報蒿師莫擧帆之思矣。不意此際,恩除遽降,顧此微分,何以得此?始知陰崖之芽甲,終必發生於造化之春矣,一感一祝,上手下淚,更不知其所以置身之所也。然臣之情勢,有不敢復進於臺端之地者久矣。出肅雖緣義分,仍冒有乖廉隅。伏乞天地父母,曲加矜察,亟遞臣所帶職名,以安私分,以礪臺風,千萬幸甚。臣之憂愛之誠,得於天畀者,亦一蜂蟻之偏明一竅,而更不知他故,今於乞免之章,有不容自抑者,惟願聖明,特垂澄省焉。竊伏念,自古聖帝明王,德爲聖人,治成太平者,莫不本之於得傳前聖之道,而其所得傳者,亦不必盡如堯·舜·禹之親相授受,耳聆面命也。世之相後,雖在千萬歲之遠,皓天無疆,大原昭如,書籍尙存,音旨可想,心法之妙,道體之大,亦不以古今之異,世代之懸,有所間焉。若湯之於禹,文王之於湯,亦不害爲道之相傳也。今我殿下,睿智自天,聰明首出,粵自初元開筵之日,經傳之旨,明無不照,聖賢之訓,理無不得,一二進講之臣,皆不能仰贊一辭於聖鑑之下,皆有有君無臣之歎,若有一介之臣,得如朱夫子之賢者,出入於講道之筵,左右於出治之地,則殿下之功成治定,其必臻於虞夏殷周之盛,亦已久矣。臣於草野之中,際此待興之會,尋常耿耿之忱,未嘗不懸於衆星之極,五雲之天矣。卽伏見昨年傳敎之諄諄於朱夫子之書者,臣盈奉圭復,一唱三歎,殆無異於聞樂之抃,聽鼓之作者,以我殿下之聖,更求朱子之道,聖賢之學,帝王之治,今可得行於大海之東矣。千古有志之士,孰不以是而望之於所生之世,所事之君,而寥寥千載,一未有遇者,臣於今日,於吾身親見之,則其所歡欣聳動之私,亦一三代以下人臣之所未曾有者也。嗚呼盛哉,道統之傳,其亦遠矣,自周公以上,君而在上,殷周以上帝王是也。自周公以下,臣而在下,洙泗以下聖賢是也。今我殿下居周公以上之位,得周公以下之傳,則此不惟爲聖人繼往之統,而亦所以爲聖王繼天之極矣。斯豈非二帝三王之能盡其性,而得任君師之位者乎?臣嘗讀朱子之書,內而性命之原,外而治平之大,靡不畢擧而詳說之,古人所謂在天子有天子事,在諸侯有諸侯事者,眞格言也。殿下乃以是書作一茶飯於廣廈之下,細氈之上,味人之所不味,得人之所不得,推而發之於政令注措之間,則造道之域,爲治之規,豈不天淵於漢唐以下功利之君,雜王覇而混金鐵者也。朱子之言曰,生於先生之時者,未爲全幸,生於先生之後者,未爲全不幸,蓋朱子欲學程先生,而以程門記錄全書,講習而發明之,則先生之心可見,而先生之道可傳故也。今殿下博求朱子之書,妙契朱子之道,則朱子之面,雖不復見,而朱子之心,槪可推知,所貴乎朱子者,惟其心而已,惟彼趙宋之君,雖以朱子爲臣,而只見其面,不見其心,亦何所幸於爲君之地哉?今於千載之下,乃以一部之書,得於心〈而〉體於身,發於政而驗於治,則雖使朱子復作於今日,周旋於殿下之庭,其所替襄啓沃之功,亦何以有過於是書之玩味於乙丙之夜,諷詠於燕閑之晝,爲一行程曆於修齊治平之地也。絲綸中迪彝敎於窮宙,陳常典於時夏等敎,其所闡明於朱子者,至矣盡矣。明此而南面,則禹·湯·文·武之所以爲君也,明此而北面,則伊·傅·周·召之所以爲臣也。殿下今以南面而先明乎此,則其北面於殿下之廷者,孰敢外是而他有所求哉?若有以是書不以爲歸,而別有所馳鶩於日用彝倫之外者,則此乃前聖之所共闢之而廓如者,殿下今日,寧社稷捍邊境之功,亦豈出於孟子之下哉?如此則內自在廷之臣,外至草野之士,爲臣則知止於敬,爲子則知止於孝,以至爲長幼,爲朋友,莫不各有所當止之地者,皆以其天理之當然,而人不得不然者,此非朱子之統在於上,則朱子之道行於下者乎?嗚呼,我殿下,以平日玩索之工,得千聖相傳之統,有以的見乎考亭·武夷之間者,乃其心法之炯徹無瑕,譬之若寒水秋月,流照萬川,朱子所誦一月普現一切水,一切水月一月攝之意,不其然乎?臣嘗見大全之書,雖有難解處,上自先正,已有箚疑之屬,益之以後儒之說,則庶可無疑,而至於語類,則乃其門人弟子之記錄於平日言行者,反加詳於大全之書,欲求朱子之道者,其不可不讀審矣。但其語錄,與今通行文字,稍不相類,故人皆以難曉,而爲之束閣者多,而雖或有讀之者,亦不無郢書燕說之弊,臣願先使廷臣之洞曉語類者,爲之註解,以便讀者之取考,則豈不有助於國人之誦法朱子也。又記向來,鄕飮鄕射儀式綸音之頒下也。雖在深山窮谷之中者,莫不扶杖聽詔,皆有俟見德化之願矣。及其鄕禮合編之出也,鄕飮鄕射篇中注釋,多所欠明,此乃任事之臣,以其難書易之見,不念易書難之弊,當東榮之東榮,房戶間之,房戶旣不爲指定其處,斯禁之禁弓,二寸之二寸,又不能明其所用,惟彼四方之欲行其禮者,亦安所考信而有所取衷哉?若不能明其義,而强欲行之,則恐不免朱子所譏明州之乖陋者矣。臣請更命解經之臣,詳加訂正,以之頒於外而垂於後,則其爲四方之儀則,後聖之法程,爲如何哉?此乃聖朝制作之大者,豈可使有一毫之未盡也?惟我殿下,以萬幾之暇而講一家之書,以穆淸之上而得大道之要,下旣孚於人,上又格于天,人心所向,天和隨至,乃於昨年,陰陽調而風雨時,穀無不熟之種,地無不豐之壤,民有富庶之喜,國有紅腐之望,此乃我殿下,修德凝道,參天地贊化育之證效呈驗處也。子思所云,不亦信乎?今以聖人富而後敎之之訓推之,向所頒鄕飮鄕射之禮,又不可不使吾民行之,而民之所以行之,又皆本之於人君躬行心得之餘者。謹按儀禮中燕禮及大射禮,乃三代人君與群臣相與揖讓者也。朱子曰,君臣之間,一於嚴敬,則情或不通,而無以盡忠告之益,故因其飮食聚會而制爲燕饗之禮,以通上下之情,而致殷勤之厚也。旨哉言乎,其有得於古聖王制禮之意者盡矣。傳曰,堯·舜率天下以仁,而民從之。伏乞以此二禮,必先行之於上,以爲吾民視效準則之地,而其所行之之節,則亦當酌古今之宜,爲臣民之唱者,此亦不外於朱子所謂畫出一段天理與人看之意也。在今道泰年豐,家給人足之日,上則有以禮敎人之實,下則無飽煖無敎之患,則敎化行而風俗美矣。向所謂德爲聖人治成太平者,乃殿下今日之謂也,豈不盛哉?豈不休哉?又竊伏念天下之事,有本有末,本固所當先,而末亦不可廢者。傳曰,德者本也,財者末也。殿下之德業,如彼其盛,而殿下之財用,猶有所未敷者,此非本立而末不治者乎?本旣立矣,則末之不治,非所憂矣,惟在推廣之如何耳。臣以今日之末之不治者,槪擧而言之,則有六事焉。穀者,乃所以爲蓄積者,而今不知久藏之術,錢者,乃所以爲流行者,而今或有積滯之慮,銀之爲貨,當爲度支之儲者,不可使糜費於民間者也。綿之爲布,當爲吾民之衣者,不可以委輸於隣國者也。濬川之役,略加櫽括,則該司之費省,而內外之水道疏矣。量田之制,一齊修擧,則白徵之弊除,而版曹之結摠實矣。臣請逐條而陳之。古之有國,國必有蓄,其所爲蓄者,乃民之所以爲天者,其非穀之謂乎?傳曰國無三年之蓄,國非其國,今以我國言之,雖謂之無一年之蓄可也。此乃不知儲穀之術而然也。古之儲穀,必以其窖,史策所傳,斑斑可見,今可掘地爲窖,陶土成穴,如今燔瓦之竈,灌穀其中,厚埋其上,雖至十數年,決無濕潤腐爛之患矣。古者九年十年之蓄,皆以是也。今以一國倉儲,皆爲窖藏,不爲斂散,以除民弊,而隨其豐歉,加減其價,一如耿壽昌常平之制,則年或不登,民或艱食,亦當仰指官倉,以爲生命,而或南或北,一糶一糴,糞土珠玉,價當倍屣。此法之行,非惟裕國,亦當濟民,不先濟民而能裕其國者,自古未有也。此穀之所以不可以不久藏者也。我國用錢,今不過百餘年,則只爲商賈輩貿遷之便利而設之者,至於國之收之於民,民之納之於國者,初不出於米布二者之外者,乃我祖宗之盛典也。今也舊典漸乖,俗習漸下,只爲目前之計,不念久遠之圖,下之所以納之,上之所以捧之,皆以價折,只用其錢。錢之爲物,流行於交易之手,則可以支久,而積置於府庫之間,則卽皆壞爛。臣於民間藏錢之家,亦嘗聞之,焉敢誣也。若果儲之公府,而得過二三十年,則其不可復校者,豈惟貫朽而已哉?然則國之所儲,不亦耗乎?此錢之所以不可以積滯者也。我國所出之貨,爲天下所共貴之者,惟銀是也。粵在祖宗盛時,銀不甚貴者,不徒國中之在在山出,又有日本之出於館市者,皆自我國而布於天下,民俗又皆淳質,不以是爲佩服之飾,故國家之以是而爲皮幣者,力不甚費,商賈之以是而爲貿易者,價亦廉平矣。挽近以來,倭與江南,直通其貨,長碕之銀,皆不由我,我國之産,又不如古,而國中侈靡之風,日盛一日,刀粧鞍飾,指環髻釵,莫不以是爲尙,諸般壽福之字,雜瑣斑爛之文,終歸消毁,不復爲貨,以有限之出,爲無窮之費,處處巧造之治,盡是消雪之爐,其貨益貴,其價益高,故每年燕行之商,不得充八包之數,有時彼使之來,無以應煩費之需,財力漸屈,物價漸登,蠹國之源,病民之祟,乃在於此貨之消瀜於民間,而不得爲公府之積者也。爲今之計,莫若禁斷國中以銀爲飾之物,雖其已用爲佩者,亦皆使秤其銖兩,賣爲行貨,則國之所儲,錢不如銀,民之所用,銀不如錢,錢當歸民,銀當歸國,國無經費之憂,民無錢荒之歎,以至於諸般燕貨之不可不用於公私之間者,其價之不復翔登,昭如可見矣。此銀之所以不可糜費於民間者也。我國貴賤上下之所以爲衣者,溫則有蠶絹,涼則有麻布,而皆不如綿布之不侈不儉,宜寒宜暑,如食物之茶飯菽粟,不可一日而或闕者也。近以國中白金之踊貴,乃以是而充代其價,以爲交易之需於彼國,故細織一疋,直可四兩,而後乃可充白金一兩之數云。臣在鄕土,得於傳聞者,不甚明的,而以吾民可以爲衣之布,代吾民不可爲食之金,以輸境外萬里之國則審矣。國安得不貧,民安得不寒也。若値綿農大無之歲,而民無所衣,則將何以接濟而使知挾纊之恩也?此綿布之所以不可委輸於隣國者也。國家年年費用之多,惟濬川之役是也。鑿取溝中之沙,布置溝外之地,則一遇潦雨,復流入溝,勢所必至,然則溝中溝外,沙恒循環,此役何時可已,此費何時可省也。臣竊以爲,但待夏潦方漲溝渠皆滿之日,乃以耒耜之牛,入耕溝中之沙,則沙自乘流,不能復止者,其性則然,若用十餘耦一日之力,則何患於積沙之不去,溝道之不通也。或以爲沙皆流下,南入于江,則鹽倉之塞,又可慮也。此又有術,當作二三碇石,付以鐵犁,繫以巨索,沈之江中,曳以上下,則碇石所過,亦如牛耕,江底之沙,無不流去,江底之泥,又當鑿破,以淺爲深,以塞爲通,乃反易於溝中之沙也。如此則該司許多之費,不亦省乎?自昔帝王之治,必以經界爲本者,蓋觀於孟子之告滕文公之訓,可知也。後世經界,雖不如古,而其爲爲治之本則一也。故朱子於臨漳,乃以此經界爲一郡永久利害,先得善熟於句股開方之數者,數人相度措劃,十成八九,謂可以脫漳民於塗炭之苦矣。乃爲當世,兩可疑貳之言,所沮而卒罷之,則其後湖南·廣西,再命再辭者,蓋以解謝千里失業之民之意也。惟我祖宗之典,田之改量,必有年限者,豈不以孟子·朱子,以經界爲先之意,爲之法者也。夫何近者,恬嬉成俗,因循爲事。國中之田,或至有百餘年不量者,陵谷變遷,水陸互換,或以量外而爲沃土,或以量內而無田形,或有閑田而民不開墾者,蓋恐虛結之竝侵也。或耕厚土而不納一錢者,蓋緣奸吏之刀筆也。以臣所見聞言之,邑無量案而結無常總,任自低仰於年分者,海西之兔山是也。人以世居而由去結存,長納其稅而不免者,湖南之全州是也。舞文之吏,皆盜漏結,無告之民,恒稅白地,或南或北,沿縣峽邑,無處不然,澤不下究,冤不上聞,民生之憔悴,國用之耗竭者,職是之由也。今我殿下,以朱子之書講朱子之道,朱子之所欲行之於當時者,乃可得行於今日矣。請命有司之臣,更加詳究於大全·語類之言,及於經界之事者,依而行之,政量四方之田,而若夫所以闊狹而潤色之,則又在於得其人而專其任焉,結總之多寡,民産之利病,皆於此而在矣。伏願聖明,垂察而亟行之,則國家幸甚,四方幸甚,臣乃遐土之一書生也。口之所誦有正業,心之所處有常分,以不可與議於章句訓詁之外,而惟有一端憂國之誠,結在心曲,亦一天理之貼身出來者,今於辭遜之章,亦皆覶縷而不知止,心雖願忠,言涉越分,極知僭妄,益切悚惶,幸寬越俎之誅,曲諒獻曝之忱,是臣區區之望也,臣無任云云。省疏具悉。公車近閴琅函,際見爾章,開口便說朱夫子,附以利用厚生之方,仗馬有聲,亮非細幸,曰篤嘉汝,可謂不負其職。第一條語類云云,予嘗以爲,大全出於夫子,語類出於門人,故大全如易繫,語類如論語,第於記載之際,人品有疎密,文法有詳略,樂混全而忌剖析,捨寶藏而取零金,往往不免其失。蓋大全·語類,譬之在天爲命,在人爲性,二物也。天所賦爲命,人所受爲性,一物也。分看好,合看亦好,同處見異,異處求同,方可謂善觀夫子,故燕而購書,岳而剡人,擬成一統大文字,天開斯文,予意若成,則爾當與薦中人,共聞編書之役矣。第二條儀禮云云,堂榮豐禁之制,雖近於名物度數之末,此爲基本,可審不可忽也。朱夫子釋宮室,與爾雅略相出入,而前虛而後實,角坫而側廉,則有如明堂布位,井井秩秩,自王安石以後,儀禮不講,而舊法從而不章,鄕禮合編注說中,違於禮意者,眞所謂有司失其傳,自內閣詳考釐整。第三條飮射云云,飮酒所以勞農也,序齒所以尊年也。予所婘婘者在於斯,中外不能對揚,又速官箴,有關國綱,付之廟堂處之。第四條窖倉云云,漢之敖倉,唐之洛口倉,俱以窖而貯之。劉·項八年之爭,楊·李六年之戰,取之無禁,用之不竭者,此也。但窖雖陶埏,惡濕而喜燥,故大江以南,不如河北,先以井田一區之意,試之於西北,末爲不可,廟堂商度,先問便否於西北,道臣以聞。第五條銀貨云云,器用服飾之日趨糜費,可勝言哉?鍮器,尙有古禁,況九府圜法之所稱白金者乎?若於一朝設法而禁之,反有乖於蓋公治齊之義,惟在宰執侍從之家,上行下效之如何矣?第六條綿布云云,漢繒唐絹,不足喩其美矣。無脛而走隣,年年尾閭,是何異於脫吾民之衣,委之殊鄕,金蔘充包,比有修明者,綿布想不至如前狼藉,惟在使行防禁之闊狹矣。第七條濬川云云,顧我先大王愛恤元元之盛德大業,史不勝書,而濬川卽其中一事。濬亦有大小之分,而其費大爲近萬,小亦數千。若使牛耕而人休,則費可省矣,利亦博哉?翻沙則成堆,成堆之後,築數仞之阜於水門外曠處閒地,種植以防之,至於餘沙之入于江者,疏以導之,用石碇銕犁,爾言正合予宿昔留意者,然而碇犁與笆柵間,其難易又當何居,廟堂亦可稟啓。第八條量田云云,欲復三代之制,當先井田,而井四旣不可復矣,均田限田,亦可謂近古唐初始立口分世業之法,旋爲兼竝者所占,田制之不可猝變,類如此。目下先務,改量爲上,但邑不得人,則不如不改量。朱夫子蓋嘗試之,而留丞相,同鄕之人,又復沮戲,其難其愼,不得刻勵施行者,良有以也。古昔先王之時,草木繁廡,桑麻翳蔚,村巷無犬吠,官府長子孫卽風流篤厚禁網疏闊八箇字,予所蚤夜憂勤,不外此耳。朝紳輯睦而後,烝黎乂安,烝黎乂安而後,風俗醇庬,風俗醇庬而後,飮射可以行,財穀可以裕,究其本則朱夫子書是耳。爾言可謂識務,爾其勿辭察職。
持平李基慶上疏。原疏付丙省疏具悉。成一源事,爾言似非過去風傳,而同朝之人,固不可加以這一字,況古之聞人乎?旣不欲詳覈,則但當付之泮長處之,爲先令泮長,巖加糾責,別般施罰,若一齊聯名,則彼成也,何從而出?惜乎諸生之固陋而不免於自速,在齋中未及周旋者,亦令泮長飭罰,爾其勿辭察職。
庚申二月二十二日辰時,上御重熙堂。左承旨入侍時,行左承旨李書九,假注書呂東植,記注官承膺祚,記事官李存秀,以次進伏訖。上曰,顯隆園參奉,如已來待,使之入侍。賤臣承命出傳,與顯隆園參奉金箕弼,偕入進伏。命箕弼進奏職姓名。敎曰,年幾何?箕弼曰,四十五歲矣。命擧顔敎曰,顔貌稍異俗樣,可貴。仍命先退。命書榻敎曰,鍾城府使申大尹改差,今日政差代。仍令當日辭朝。仍命退,承史以次退出。
庚申二月二十二日午時,上御便殿。右承旨入侍時,行右承旨李益運,記事官洪奭周,記注官金景煥,記事官李存秀,以次進伏訖。上曰,復科人花牌,皆當造給耶?只當賜牌耶?問于禮判回奏也。賤臣承命出問後,回奏曰,竝爲造給云矣。上曰,皆令今日內造給也。仍命退,承史以次退出。
上在昌德宮。停常參·經筵。
柳憲周啓曰,行大司憲李城輔,執義張至冕在外,掌令趙彦哲·鄭澣,持平李敬臣呈辭,李基慶未肅拜,監察茶時之意,敢啓。傳曰,知道。
李書九啓曰,御營廳將官來言,今日本廳軍兵,日次私習云矣,敢啓。傳曰,知道。
傳于閔台爀曰,留院公事,入之。
傳于柳憲周曰,右副承旨入侍。
傳于閔台爀曰,政官牌招開政。
有政。吏批,判書徐龍輔受由,參判曺允大進,參議未差,行都承旨閔台爀進。啓曰,判書徐龍輔受由,參議未差,小臣獨政未安,何以爲之?敢稟。傳曰,仍爲之,以李垿爲修撰,嚴思彦爲吏曹佐郞,沈奎魯爲司成,金箕應爲司僕僉正,金履喬爲南學敎授。
兵批,判書趙鎭寬進,參判尹光普病,參議洪義浩入直,參知李秉喆病,行左承旨李書九進。以張後宅·李徵燦·金福昌·韓瓘·李養利·趙景良·金夏興·金宗烈·張漢輔·安景大·白興兌·張後奕·金春錫·李徵熻·洪渭濱·李亨泰·韓德朝·朴昌休·朴昌胤·崔福祖·金夏彬·安春彬·林宗五·洪命績·朴鼎彬·李德齡·張時泳·金光五·李長馥·田景泰·朴重和·金埈·金甲振·朴蕡·朴薸·安宗杰·李範尹·景斗英·金煌·鄭尙玉·朴就亨·洪相福爲僉知,李寬彬爲注文僉使,同知李璟,護軍李鼎揆,副護軍申鳳朝,竝單付。
李弘源奉命在外,代以閔德基爲事變假注書。
吏曹口傳政事,以白東遠爲鍾城府使。
李書九,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
柳憲周,以禮曹言啓曰,馬祖祭,仲春中氣後諸剛日中設行事,定式矣。吉日,令日官洪處中更爲推擇,則來三月初十日爲吉云。以此日知委擧行,何如?傳曰,允。
李書九,以壯勇營言啓曰,善騎別將有闕之代,今當差出,而擬望之人乏少,外任竝擬,何如?傳曰,外任與訓中禁別,不可數遞,未經之人,亦難輕擬,年老者亦然矣。
李書九,以禁衛營言啓曰,本營千摠具綜,身病甚重,勢難察任,改差,何如?傳曰,允。
姜碩龜,以刑曹言啓曰,因本曹草記傳曰,赦典何等至嚴,則編配之無端遺漏,必是不察而然。然則輕罪者,公然不放,寧有如許刑政乎?若無別般査考之命,則其爲斑駁,尤當何如乎?道伯不可推考而止。自本曹行査草記,而韓哥則卽放事,分付,別單中非應坐,或以輕重他罪,因特敎充定者,與厥類混置勿論之鐵案,豈成說乎?此後此類,則雖爲奴,當入於放未放矣。今番釐正時,凡例,知此爲之事,命下矣。韓旕金之無端遺漏,委折星火査實回移事,分付道臣,韓旕金卽爲放送事,一體分付之意,敢啓。傳曰,知道。
姜碩龜,以刑曹言啓曰,因本曹草記傳曰,趙得新·趙億孫等,名雖同罪,必有輕重之別,考其地處及罪犯於曹在文書,可放則竝放,有輕重則輕者放,重者仍,而重者,若是已放者,卿其捉來更覈,如有涉於風傳,仍放,否則草記還配,金成彬則旣非干連之人,放送可也事,命下矣。相考伊時擧行文書,則得新·億孫俱是常漢,而乃兄弟也。其三寸叔母金召史,卽寡居女人,而稍有財産,故敢生奪財之計,其弟億孫,做出淫行之說,驅迫毆打,其兄得新,從傍助勢,究厥罪狀,俱是可殺,而論其所犯,億孫爲首,得新其次,得新已蒙放釋,全無可論,而億孫則以渠負犯,不可遽議疏放,仍配,金成彬放送事,分付道臣之意,敢啓。傳曰,知道。
姜碩龜,以刑曹言啓曰,因本曹別單,永宗朴聖樑,龍仁金誠一,加平尹恒履,平康金福希,杆城金光才,海州張福維,碧潼田聖春,楚山朴東斌,利城成艶,穩城金季命,慶興金興哲,放字書下矣。依書下,卽爲放送事,分付各該道臣之意,敢啓。傳曰,知道。
領議政李秉模箚曰,伏以臣於申思贊事,收議以韋布時所傳聞,錯認以未及唱第而拔榜矣。伏讀草記批旨,始知花牌之收還,在於唱第之後,臣之疎率昏謬,於是乎著矣。數馬以對,卽人臣之常禮,而收議文字,尤係謹嚴,今臣做錯,不翅誤一字而稱死罪而已。且惶且媿,靡所自措,竊稽古人,於奏御之事,雖屬微細,必自列請勘,豈不以公朝之體,以嚴爲敬,臣子之戒,在於弛易乎?玆敢冒控短箚,伏乞聖明,亟命攸司,議臣疎謬之罪,以警具僚焉。臣於昨日政目,有所駭惑者。鍾城卽六鎭名府也,差遣之際,固當十分愼揀,而愼揀之中,亦有流品之不可放倒者,如新府使成鼎鎭,向年樹立,顧何如也?雖謂之昏衢之星,未爲不可,當此明義錄大義日晦之時,宜乎扶奬甄拔之不暇,而今乃待之以絶塞之地,題目之下,果能不致訝於瞻聆歟?且其所歷則東壁也,諫長也。以若踐履,以若樹立,非特敎非罰,補而出之邊郡者,曾有是否?臣謂當該銓堂,從重推考,該府使雖已辭朝,今姑改差,以尊朝廷宜矣。取進止。答曰,省箚具悉卿懇。收議之差違事實,卽不過傳聞之未詳所致。且況在於卿釋褐前五年耶。附陳銓官推考,該倅改差事,以若踐履,以若樹立,非特敎非罰,補而出之邊郡,曾有是否云云。聞卿言,思之果然,依施。仍傳于曺錫中曰,此批答,遣史官傳諭。該倅之代,令該曹各別擇差。仍以口傳擧行,待下批,卽爲下送。
行大司憲李城輔上疏。原疏封還答曰,省疏具悉卿懇。江之永矣,願言溯洄,際接來章,如見淸範,附陳俱是碩畫,千里面譚,尤庸延佇,大抵天下無不可知之理,無不可能之事,而孟子有不知不能之喩,至譬於泰山·北海之挾超,則予之爲治,反顧云何?百姓者,人主之心也。朝廷者,百姓之心也。禮樂敎化者,朝廷之心也。人主者,持禮樂敎化之具者也。昔予不自量,讀聖人之書,慕聖人之志,慨然鴻庬,庶幾遇之,日月如流,我髮如星,每一回想,尙不免河不出圖之歎,卿言適會予意,卿實亮予,予竊有感於斯,先正所著書屛,允合豐芑之良謨,況時與事符,若有所待,令內閣寫進。尾論明義云云,非予所敢私者,與國中小大臣工,守之若球璧,傳之若經史,卿所爲言,卽風傳之過者,句語雖無指的,纔有揭禁,不得不封還,卿須諒之,更望勿復控辭,母金玉其音,以副翹予之思。仍傳于曺錫中曰,此批答,遣史官傳諭。
庚申二月二十三日辰時,上御誠正閣。右副承旨入侍時,右副承旨柳憲周,假注書呂東植,記注官金景煥·承膺祚,以次進伏訖。上曰,承宣,年今幾何?憲周曰,六十六歲矣。上曰,何年陞資?憲周曰,乙卯年陞資矣。上曰,然乎?登第則在於何時?憲周曰,壬寅庭試登科矣。命左副承旨·同副承旨入侍。出榻敎賤臣承命出傳。左副承旨曺錫中,同副承旨姜碩龜進伏。上曰,湖南放未放狀啓,向有促敎,而尙未來到乎?錫中曰,自該曹連加催促,而姑未來到矣。上曰,應坐勿論之說,卽今世習俗中事也。無論輕重,其爲未放則一也。豈可有所取捨於其中乎?政院之無難還送者,誠極駭然矣。近來言路則日閉,而似此等事,雖使古之敢言當之,必無如是之理。此專由於不務實地,只爲外面道理而然。雖一承宣,難於得人如此,殊可歎也。左副則自在抄啓及堂后時,聞見必不生疎,此箇道理,必須知得也。且以狀啓判付,先爲書入之故,致此自下還送之擧云者,尤豈成說乎?判付,何等莫重,則亦何可直爲書入乎?向來下敎,蓋謂啓下之後,書以啓下義禁府·刑曹,俾使該府·該曹,一時擧行之地,而政院之認以先書入後啓下,大是不審,此非司謁之誤傳,必是承宣之錯聽,筵退後,詳問査出,可也。且輔國正一品之不得請推云者,亦是昧例之一端也。儀賓宗班之正一品,則例不得請推,而至若輔國,則雖爲請推而只捧傳旨,勿爲發緘事,嘗有下敎定式者,須詳考院中謄錄也。敎碩龜曰,承宣,居在何處?碩龜曰,居慶尙道仁同地矣。上曰,年今幾何?碩龜曰,今爲七十五歲矣。上曰,今番緣何上來?碩龜曰,今番慶禮事宜來參賀班,而以老病之故,未果遂誠矣。日前伏奉恩除,强疾登途,旋蒙恩遞,不勝惶蹙,而今者除旨,又出異恩,尤不勝萬萬感惶矣。上曰,新從下土,本邑昨年年事,果爲如何?碩龜曰,大抵道內豐登,臣所居邑,則豐歉相半矣。上曰,以晩移之故然乎?碩龜曰,然矣。上曰,承旨,新從下土,本邑還弊與民瘼,年前釐正後,其效果有之乎?詳陳之。碩龜曰,臣居仁同,故略知仁同之弊,而還弊最甚。前府使崔獻重,殫誠釐革,流亡折戶之指徵無處者,幾皆充補,而其中南倉還千餘石,輸納之弊,大是苦瘼,民力無以支堪,亦因獻重疏請,特許輸納於本府之天生山城,民甚便之。而未過一年,南倉所管營裨還索耗條於天生,天生之還,將有復屬南倉之漸,仁同之民,大以爲憂。大抵耗穀隨還而生,則穀在山城,耗歸南倉,事甚逕庭,耗條之當屬天生,臣不敢仰請,而今因下詢,敢此仰達矣。上曰,出擧條,下廟堂,問其更不侵索之方於道伯,俾卽從長處置,具由狀聞,可也。出擧條仍命退,承史以次退出。
上在昌德宮。停常參·經筵。
柳憲周啓曰,行大司憲李城輔在外,執義張至冕受由在外,掌令趙彦哲·鄭澣,持平李敬臣呈辭,持平李基慶未肅拜,監察茶時之意,敢啓。傳曰,知道。
閔台爀啓曰,左尹李翊模,除拜後過三日,不爲出肅,依定式,推考警責,仍卽牌招察任,何如?傳曰,允。
備忘記,鍾城府使白東遠下直,長弓一張,長箭一部,片箭一部,筒兒一箇,賜給。
傳于閔台爀曰,政官牌招開政。
傳于曺錫中曰,左副承旨入侍。
閔台爀啓曰,吏曹判書徐龍輔,參判曺允大牌不進推考傳旨,今方捧入,而開政命下之後,如是違牌,不卽擧行,事甚未安,竝更卽牌招,何如?傳曰,判堂之病,姑未差云。參判·參議前望單子入之,待下批,牌招開政。
吏曹堂上前望單子入之,參判李書九,參議洪樂游落點。
承旨前望單子入之,曺允大落點。
柳憲周,以禮曹言啓曰,宗廟·景慕宮春奉審修改,今二十五日辰時擧行事,已爲啓下矣。臣晩秀則宗廟進去,景慕宮次堂,當爲進去,而參判鄭大容,參議韓用鐸,俱在呈告中,不得進參,令政院稟旨牌招,以爲推移進參之地,何如?傳曰,已踏下,今日政差代,待下批,牌招,可也。
有政。吏批,判書徐龍輔受由,參判李書九進,參議洪樂游進,行都承旨閔台爀進。以曺允遂爲副修撰,李魯春爲禮曹參判,宋銓爲左尹,金羲淳爲禮曹參議,大司成單鄭大容。
兵批,判書趙鎭寬病,參判尹光普病,參議洪義浩入直進,參知李秉喆病,右副承旨柳憲周進,護軍李翊模,副護軍韓用鐸·姜碩龜·成鼎鎭·成鎭殷·申大尹,竝單付。
閔德基奉命在外,代以李泳夏爲事變假注書。
柳憲周,以義禁府言啓曰,全羅道放未放修啓冊子中,本府所管罪人仍秩,興陽呂島崔尙耆,長城尹理相,康津薪智島韓師鎭,興陽李烷等名下,放字書下,康津古今島沈公著名下,姑放書下,羅州黑山島度謙名下,法外則法外,而旣以朝官定配,亦不可全釋,金甲島移配書下矣。崔尙耆·尹理相·韓師鎭·李烷·沈公著等放送事,分付該道道臣,而罪人度謙,珍島郡金甲島移配,而仍前罪目,依例發遣府羅將,自黑山島執捉,仍令押送于新定配所之意,敢啓。傳曰,知道。
柳憲周,以義禁府言啓曰,前承旨李羲甲曰,法云爾,則何法不嚴且重,至於赦典文書,所關又何如也?古則徒流安置充軍等罪名,遇赦則放,放秩末放秩之區別卽近規,而後來之更添稟秩名目,又是近規之近規。雖曰近規,旣屬定式,此亦法也。諸道放未放啓本,皆上來,獨湖南尙無登聞,追聞之,非特敎非定奪,而一承宣,忽以已見,自外還送,未放秩中,干連深重之類,使之刪拔修啓而然云,可謂妄矣。罪名,以其深重也,故置之未放秩,今若刪拔,則此類,將爲上不知中不知之罪名,寧有是乎?雖似生疎所致,幺麽一承宣爲此,自有該府該曹該道以後,所未聞之擧,而其人固不足責,其罪合置何辟,赦令纔過,姑從寬典,施以未放秩中首律,令該府今日內公罪收贖草記,分付銓曹,勿復廁之銀臺之望,俾近日汨汨於俗習,而凡屬如許遞,反以不知高厚作爲工謀之方者,知所爲戒事,傳旨啓下矣。李羲甲,今方待命拿囚,而以未放秩中首律,絶島安置,以公罪收贖放送,何如?傳曰,允。
柳憲周,以刑曹言啓曰,因全羅監司趙宗鉉放未放修啓冊子,茂長金福龍,扶安朴相爀,任實林盛達,雲峰金時哲,鎭安崔老郞伊,寶城崔道明,長水裵璟,長興金重海,任實韓應佑,龍潭洪春三,海南李注里,萬頃金世甲,康津朴震秀·鄭鎭化,扶安李寅弼,長興金洛,光陽李邦裕,順天尹往欽,寶城崔仁榦,光陽李蘂,樂安韓命大,井邑兪濟喜,茂朱徐孝中·金德龜,海南丁得成,潭陽金振煥,樂安黃好石,錦山鄭雲龍,同福朴恒坤,茂朱金光業,長水李得成,同福金興得,長城申約祿,樂安秋七奉,泰仁黃檜,長城崔再得,光陽李惟成,玉果黃基勳,興陽余希德,康津朴一奉,咸平裵貴三,長興僧矇悟,光陽曺濡,光州李宇喆,南原全光瑜,昌平柳相明,寶城金廷耉,靈光朴達萬,鎭安文應億,錦山黃碩老,珍山金景太,葛覃驛鄭得孫,康津崔莫千,海南具福得,法聖吳得海,泰仁金錫祿,金甲島金有安,海南李命天,長城孫尙彦,綾州李圭宅,萬頃馬希碩,茂長金命采,咸平金仁胄,靈光車有權,高山劉世辰,羅州李時培,金溝金有直,茂長韓師旭,靈光方最梁,玉果金擇伊,鎭安弓萬憲,黑山島金晉煥,金甲島趙聖輅,順天金宗大,珍島金衆望,德蝟島金千才,長水李輔,大蛇島禹尙勤,防踏具顯基,綾州朴安成,荏子島表福同,防踏南顯,大蝟島方鼎金,康津嚴老味,長興姜六孫,潭陽李三才,金甲島權萬才,海南僧太云,康津羅俊行,井邑李勉采,興陽朴好民,求禮尹萬才,古阜李光燁,綾州李世雲,海南金奉日,昌平金龍得,興陽文彬伊,海南金東說,與陽李德男·鄭涑,光陽任希卨·朴大云,錦山韓麻堂,寶城柳澤龍,長興金履一,順天李貞運,求禮姜玉江,長興文自成,金溝申植,沃溝李春水,任實張至建,泰仁李學,長城千百守,薪智島金鳴漢,興陽朴太世,寶城朴尙七·嚴禾包里,樂安咸奉連,未至配所,秩,明川金相彦,祥原金官亥,放字書下,珍島多石放,仍定邑婢,俾知壓良之禁至嚴,班族所犯,爲加一倍之律事,分付道臣,配案改錄,咸平金已得,嚴飭跟捕,自現卽時放送後,狀聞事,分付,樂安僧有仁放保授道內殘寺,莫敢逃躱事,分付事,傳敎矣。蒙放罪人等,卽爲放送事,分付各該道臣,多石·金已得·僧有仁,亦依傳敎擧行事,一體分付,何如?傳曰,允。
柳憲周,以義禁府言啓曰,慶尙道放未放修啓冊子中,本府所管定配罪人稟秩,金海權中憲,安東金鎭鼎,新寧南正和等名下,放字書下矣。權中憲·金鎭鼎·南正和等放送事,分付該道道臣之意,敢啓。傳曰,知道。
柳憲周,以刑曹言啓曰,因慶尙監司申耆放未放修啓冊子,禮安閔亨彬,奉化鄭明哲,陜川李銓,寧海金大三,豐基崔乶介金,英陽金商鉉,軍威李三用,咸安延東標,盈德朴昇福,仁同金千萬日,鄭德裕,禮安鄭義俊,醴泉奉崙,泗川鄭光益,寧海柳坤,熊川金漢三,巨濟趙雲宅,開寧金光信,蔚山李膺福,丹城金栻,泗川朴枝蒨,鎭海朴履錫,丹城洪彦忠,晉州趙命敦,昌原李春得,巨濟全春興,河東孫守雄,陜川孫仲伊,草溪李近民,星州李命脩,河東金麗益,永川金啓中,靑松鄭以能,昆陽崔成崙,河東李大興,昆陽李翼身,安義全得中,義城金百信,蔚山池應彩,盈德白光佑,晉州黃聖漢,醴泉韓錫舜,蔚山鄭東周,梁山辛以億,機張趙明弼,興海林起大,淸道金嵒,星州崔海寬,鎭海朱碩奉,泗川盧喆之,咸陽朴宇貞,延日何光奎,昆陽朴仁培,玄風李灃,靈山金儀良,機張裵仁錫,梁山朴文原,機張奴者斤山,靈山李宗式,蔚山元德道,寧海羅慶朝,軍威吳贊一,奉化李奉國,泗川曺道守,固城僧致憲,興海孔翊周,三嘉尹邦彦·河再淸,開寧梁漢祚,金山愼義濟,宜寧尹碩秋,昆陽李德富·金光出,咸安奴還伊,晉州金光慶,泗川高臥土里,安義文應百,慈仁僧性沾,咸陽林云伊,晉州任思行,榮川朴昌彬,長鬐宋貴孫,熊川金昌修·邊聖湜,金海羅應圭,機張金光伯,開寧房連得,知禮諸癸孫,機張李東漸,山淸金聖奉,昆陽洪在裕,梁山徐龍甲,義興金正彦,居昌姜詢岳,順興尹錫祚,金山鄭時綱,居昌裵光信,彦陽羅正澹,寧海李孝才,蔚山李根得,善山皇甫濂,盈德張必燁,蔚山趙德行,熊川李忠白,醴泉尹吉贊,咸安全加邑彭,河東方光明,泗川全宗明,河東金商潤,泗川權處衡,河東朱道喆,固城閔梓,蔚山申光尹,軍威馬炫斗,梁山李光稷,機張朴昌白,淸道權掄,彦陽黃義宅,淸河姜興瑞,鎭海朴琦,長鬐梁海大,丹城李得春,咸安尹商國,知禮李忠謙,昌原李時坤,長鬐黃順,未至配所,秩,明川金郁萬,熙川白以玉,中和鄭光忠,萬頃金世甲,德源方長文,安邊宋允玉等,放字書下,三嘉李鈺,姑放事,書下矣。依書下蒙放罪人等,卽爲放送事,分付各該道臣之意,敢啓。傳曰,知道。別單書放者,一體分付,可也。
草莽臣宋煥箕疏曰,伏以,臣一渡淸漢,城闕漸遙,身雖行邁,心常戀結,只以涯分難安,病情難强,乃於勤諭之下,自未免違越,而殘骸危喘,深恐顚仆中路,貽羞淸朝,雖扶舁寸進,而惟以偕來承宣,多日相守,顧無以安意趲程,今距家鄕,宿舂而近,而亦未敢遽還弊廬,徊徨踧踖,不知攸措。仍伏想胄筵講義,日有開設,而臣未能隨諸僚後,獲覩耿光,其爲罪戾,於是益大,悚恧之私,當復如何?竊念貳公弘化之責,固非如臣庸陋,所敢猥叨,至於貳師之職,又是於輔導東宮,爲任甚重,臣之荐有此所縻,啻如蚊䖟之負山,商蚷之馳河也。此臣所以寧犯逋慢之罪,而不敢膺命者也。伏乞聖明,特垂鑑諒,亟收職秩,以重公器,以安愚分,千萬大幸,抑臣又竊有不安之一端,臣孫欽天,癡獃無比,年且未及始仕,而忽被錄用之命,實由臣身,及其除職,遽爲躐品,區區惶蹙,曷有其極?雖是蔭職末宦,其爲官方之隳紊,仕路之淆雜,則所關亦不細矣。臣是何人,敢以身啓此弊,爲後世嗤笑乎?亟寢成命,不勝冀願,臣無任云云。答曰,省疏具悉卿懇。卿之來也,尙嫌其徐徐,卿之去也,胡爲乎曁曁,三揖而進,一揖而退,莫曰於禮則然,愼爾優游,勉爾遁思,獨非宵雅留賢之詩乎?予以先正之思,勖於卿,卿乃不于先正出處,是效是則,予之誠禮,固不及於先王之待先正,而卿其可不以先正之事先王者事予乎?卿之臨行進牘,拳拳於保傅,欲擇保傅,當求如卿宿德,與其言之於疏,曷若行之於身也。旌招之不以職事,設言於卿,而贊成特授,專爲貳師兼銜,卿必諒予心之非出縻爵,何乃過辭?至若卿孫除官,卽前代承蔭任子之法,復何足云爾。爲賁胄筵函丈之席,更當有敦勉,玆於批旨,先致此意。仍傳于曺錫中曰,此批答,遣史官傳諭。
庚申二月二十四日辰時,上御便殿。左副承旨入侍時,左副承旨曺錫中,記事官洪奭周,記注官金景煥,記事官李存秀,檢校直提學李晩秀,以次進伏訖。上曰,昨見領相箚思之,則鍾城擬望事,果如何矣?錫中曰,果是無心之致,而銓地則方欲自劃云矣。上曰,何至於以此自劃乎?晩秀曰,申大尹旣以年老蒙遞,而成鼎鎭又其同庚,故亞銓亦自覺其不察云矣。命書傳敎曰,不爲仕進承旨許遞,前望單子入之,待下批,牌招察任。又命書榻敎曰,承旨有闕之代,前望單子入之。又命書榻敎曰,未肅拜亞尹許遞,待下批,牌招察任。又命書傳敎曰,曰法云爾,則何法不嚴且重,至於赦典文書,所關尤何如也?古則徒流安置充軍等罪名,遇赦則放,放秩未放秩之區別卽近規,而後來之更添稟秩名目,又是近規之近規。雖曰近規,旣屬定式,此亦法也。諸道放未放啓本皆上來,獨湖南尙無登聞,追聞之,非特敎非定奪,而一承宣忽以已見,自外還送,未放秩中,干連深重之類,使之刪拔修啓而然云,可謂妄矣。罪名,以其深重也,故置之未放秩,今若刪拔,則此類將爲上不知中不知之罪名,寧有是乎?雖似生疎所致,幺麽承宣爲此,自有該府該曹該道以後所未聞之擧,而其人固不足責,其罪合置何辟,赦令纔過,姑從寬典,前承旨李羲甲,施以未放秩中首律,令該府今日內公罪收贖,草記分付銓曹,勿復廁之銀臺之望,俾近日汨汨於俗習,而凡屬如許遞,反以不知高厚作爲工謀之方者,知所爲戒事,亦爲分付。仍命退,諸臣以次退出。
上在昌德宮。停常參·經筵。
藥房提調李秉鼎,副提調閔台爀啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?五字刀割惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿氣候一樣,慈宮向勝後,雖有日知之效,而有膈間滯候,進茶飮,朝來有差意,卿等不必入侍矣。王大妃殿·惠慶宮·中宮殿·世子宮,藥房口傳問安。答曰,知道。
柳憲周啓曰,行大司憲李城輔,執義張至冕在外,掌令趙彦哲·鄭澣,持平李敬臣呈辭,持平李基慶未肅拜,監察茶時之意,敢啓。傳曰,知道。
柳憲周啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
柳憲周啓曰,今日御營廳下番軍賞試才時,弘化門·銅龍門·建陽門入直軍,應試間,除出標信請出之意,敢啓。傳曰,知道。
藥房口傳啓曰,臣等伏承問安啓辭批旨下者,以慈宮向勝後,有日知之效,而有膈間滯候,進茶飮,朝來有差意爲敎。仰想膈滯之候,連進茶飮後,漸向差勝,而第伏念靜攝已至浹旬,諸節尙未復常,此時滯候,尤爲悶迫,茶飮幸已奏效,湯劑不容少緩,雖伏承問安勿爲之命,而憂慮之極,冒昧聯籲。伏乞亟許臣等,率醫官入侍,以爲診察議藥之地,千萬懇祝,惶恐敢啓。答曰,慈候比朝有勝意,卿等退去宜矣。
承旨前望單子入之,徐有聞落點。
傳于閔台爀曰,承旨房仍,左副爲禮房。
傳于徐有聞曰,禮房承旨與禮曹判書·尙衣提調入侍。
閔台爀啓曰,左承旨曺允大,疏批已下,卽爲牌招,何如?傳曰,允。
傳于閔台爀曰,承旨房仍,右副爲軍士房。
以行左承旨曺允大牌不進推考傳旨,傳于閔台爀曰,更爲牌招。
吏曹口傳政事,東部都事宋欽詩,西部都事徐有聲相換,南部都事徐鐸修,北部都事洪晩榮相換。
兵曹口傳政事,護軍林蓍喆,副護軍李殷模·朴崙壽·崔守魯·李羲甲,副司果閔命爀·柳台佐·尹命烈·朴鍾淳·安策·李錫夏,以上竝單付。
閔台爀啓曰,明日大駕詣宗廟入齋室後,王大妃殿·惠慶宮問安,何承旨進去乎?敢稟。傳曰,右承旨進去。
柳憲周,以工曹言啓曰,今此春奉審時,宗廟瓦㽅,執頉十五坐,永寧殿瓦㽅,執頉十坐,合二十五坐,自臣曹各別精造,與本署提調臣黃昇源,戶曹判書臣李在學,廟司令臣李觀城,眼同奉安于祭器欌之意,敢啓。傳曰,知道。
行左承旨曺允大疏曰,伏以臣儱侗憒劣,信心冥行,擧趾而瘡痍隨積,遇事而醜拙輒露,固宜削跡要津,永謝名塗,無致負乘之愧,自招過福之災,向來疏辭,罄陳衷曲,銓地一步,視同鐵限,而恩批之下,未蒙許解,慶禮稠疊,廟謁在卽,此時逡巡,實非義分之所敢出,不獲已,黽勉隨行,捱過數日,竊自期禮成之後,更陳一疏,畢暴情懇,冀蒙生成之恩,而間因判堂之呈病,未免政席之代斵,逃遁不得,雖緣事會,反顧初心,徒切惶愧,自分疎闇之性,必致狼狽之端,迺者大僚之箚出,而臣之昏謬顚錯,益無所逃其罪矣。噫,成鼎鎭樹立之卓然,臣雖愚迷,亦豈不知,隨處扶奬,是臣平日所自勉,而伊時鍾城差代之命,遽下於政注已畢之後,促敎繼降,排擬甚窘。且守令愼揀,聖意自來勤摯,名都差遣,人地不可不擇,只知一方之借重,未及三思之周詳,倉卒之際,率爾排望,至今追惟,果是誤錯,大臣箚論,不勝愧服。噫,今日臣子之所以藉手事君者,卽一部明義錄也。臣之區區秉執,亦不後人,而忽因銓注之疎,不免愆尤之自速,滿心慙訟,無面可顯,問備請勘,可謂太寬,昨於政牌,末由承膺,坐違召命,恭俟威罰,不自意銀臺除旨,忽下此際,天牌踵臨,臣誠惝恍感泣,莫省攸措,固當竭蹶趨承,以伸叩謝之忱,而職名雖異,情勢自如,略控短章,披瀝肝血,適値齋日,未克登徹,今始呼籲,冒瀆崇聽。伏乞聖明,俯垂鑑諒,亟削臣職,嚴勘臣罪,仍命勿復檢擬於選部,以爲居銓不審者之戒焉,臣無任云云。答曰,省疏具悉。卿其勿辭行公。
庚申二月二十五日午時,上御便殿。禮房承旨與禮曹判書·尙衣提調入侍時,左副承旨徐有聞,記事官洪奭周,記注官承膺祚,記事官李存秀,尙衣提調尹師國,禮曹判書李晩秀,以次進伏訖。上敎師國曰,卿雖老矣,而筋力尙健。且以其福力之故,使之入來,看檢簾席之排設矣。卿之回巹,在於明年矣。師國曰,然矣。上曰,須往卿子之邑,以過回巹也。卿之才諝,予所稔知,而今已老矣,難責事務,至於嘉禮時,則不得不使卿效勞矣。晩秀曰,明日揀擇時詣闕,以何時知委乎?上曰,揀擇正時,旣在午初,使之飯後詣闕,而轎子出入時,易致相混之弊,以諺字,標某洞某家於轎簾,好矣。晩秀曰,明日初揀擇時,五部官員,多有擧行之事,而部官進參者,只有五員,其餘部官,令該曹他司,口傳相換,何如?上曰,入來部官中,相換,可也。仍命排設簾席訖。命退,諸臣以次退出。
庚申二月二十五日酉時,上御便殿。左副承旨入侍時,左副承旨徐有聞,記事官洪奭周,記注官承膺祚,記事官李存秀,漢城判尹李祖承,禮曹判書李晩秀,以次進伏訖。命有聞讀奏禮曹草記曰,今二月二十六日,王世子嬪初揀擇時,詣闕處女書入之意,敢啓。仍命書傳敎曰,欲於初揀前展謁,而待慈候差勝矣。晩後益有勝意,明日先行廟謁,還宮後,當行初揀,而宮謁則明日更待下敎爲之,可也。仍敎曰,此傳敎,承旨及注書分寫兩本,出給訓鍊都監·龍虎營將校·軍兵磨鍊,竝依前下下敎,斯速擧行,而江居及遠在軍兵,勿爲出用之意,一體分付也。敎晩秀曰,門路及節次,竝依當初磨鍊爲之,而排設房司鑰,先往排設版位,日勢若不太晩,則宮謁亦當兼行,版位亦預爲排設也。敎祖承曰,判尹則導駕往來後,卽詣闕外,率五部官員,整齊待令,而處子詣闕,不必太早,此意亦預爲知委也。命書榻敎曰,輔德,當爲殿宮問安官仍任。又命書榻敎曰,卿宰侍從堂上堂下罷散人員敍用,令該曹口傳付軍職。又命書榻敎曰,王大妃殿進御蔘橘飮,自今日一貼式,限五貼煎入。仍命退,諸臣以次退出。
上在昌德宮。停常參·經筵。
大駕詣宗廟,入齋室後,王世子口傳問安。答曰,知道。
內閣·政院·玉堂·藥房·朝廷二品以上·六曹堂上·大司諫口傳問安。答曰,知道。
世子宮入齋室後,內閣·政院·玉堂·藥房·朝廷二品以上·六曹堂上·大司諫口傳問安。答曰,知道。
展拜後,王世子口傳問安。答曰,知道。內閣·政院·玉堂·藥房·朝廷二品以上·六曹堂上·大司諫口傳問安。答曰,知道。
世子宮,內閣·政院·玉堂·藥房·朝廷二品以上·六曹堂上·大司諫口傳問安。答曰,知道。
王大妃殿·惠慶宮,遣承旨問安。答曰,知道。
王大妃殿·惠慶宮·中宮殿·王世子,遣宮官問安。答曰,知道。
大駕詣景慕宮,入齋室後,王世子口傳問安。答曰,知道。內閣·政院·玉堂·藥房·朝廷二品以上·六曹堂上·大司諫口傳問安。答曰,知道。
世子宮入齋室後,內閣·政院·玉堂·藥房·朝廷二品以上·六曹堂上·大司諫口傳問安。答曰,知道。
展拜後,王世子口傳問安。答曰,知道。內閣·政院·玉堂·藥房·朝廷二品以上·六曹堂上·大司諫口傳問安。答曰,知道。
世子宮,內閣·政院·玉堂·藥房·朝廷二品以上·六曹堂上·大司諫口傳問安。答曰,知道。
還內後,王世子口傳問安。答曰,知道。內閣·政院·玉堂·藥房口傳問安。答曰,知道。
世子宮,內閣·政院·玉堂·藥房口傳問安。答曰,知道。
曺錫中啓曰,司僕內乘來言,捲簾,取稟。傳曰,捲三面。
李益運啓曰,臣以王大妃殿·惠慶宮問安進去,下直之意,敢啓。傳曰,知道。
徐有聞啓曰,觀象監提調李晩秀,禮曹參判李魯春,率國卜金海淡·李東珍,依下敎來待矣。傳曰,入侍。
傳于徐有聞曰,禮房承旨與禮曹堂上·觀象監提調入侍。
庚申二月二十六日辰時,上與王世子詣宗廟展謁擧動入侍時,行都承旨閔台爀,行左承旨曺允大,行右承旨李益運,左副承旨徐有聞,右副承旨曺錫中,同副承旨柳憲周,記事官洪奭周,假注書呂東植,記注官金景煥·承膺祚,檢校直閣徐榮輔·沈象奎,左副賓客徐龍輔,右副賓客李晩秀,輔德金羲淳,兼輔德尹光顔,兼弼善韓用鐸,司書李寅采,說書洪命周,兼說書李存秀,以次侍立訖。通禮跪啓外辦。上具翼善冠·衮龍袍,由萬安門以出,王世子具翼善冠·衮龍袍,隨後以出。上乘輿,由仁政門,出仁政門,降輿乘輦,王世子乘輿。藥房都提調李時秀進,奏曰,侵早勞動,聖體,若何?上曰,日候甚好,誠可幸也。時秀曰,日吉辰良,縟儀載擧,下情,不勝欣忭矣。仍進發,由進善門,出敦化門,王世子由敦化東夾門以出,降輿乘輦,仍進發。上曰,路傍觀光人,勿爲禁止,亦勿雜亂之地,可也。大駕由芭子橋,至宗廟大門外。上降輿乘輦,由東夾門以入。王世子降輿乘輦,由西夾門以入。王世子至降輿所降輿,大駕至降輿所降輿。上入大次,王世子詣版位問安訖,入次少頃,通禮跪啓外辦,上改具冕服以出,王世子改具冕服,隨後以出。上至東神門外執圭,仍由正門入,王世子至東神門外執圭,仍由東夾門以入。上詣版位西向立,行四拜禮訖,王世子詣版位北向立,行四拜禮訖。王世子詣版位西向立,上行四拜禮,王世子行四拜禮訖,上由東階陞,王世子隨後以陞,詣第一室,奉審如儀,次詣各室,奉審如儀訖。上詣祭器欌前,命開門,仍命王世子觀祭器。敎晩秀曰,祭器,卿其一一,指名以敎,可也。上由東階降,王世子隨後以降,上由東神門以出,王世子由東夾門以出。上釋圭乘輿,至南神門外,降輿步過,仍乘輿,至永寧殿東神門外,降輿執圭,由正門入。王世子隨詣至東神門外,執圭,由東夾門入。上詣版位西向立,行四拜禮訖,王世子詣版位北向立,行四拜禮訖。王世子詣版位西向立,上行四拜禮,王世子行四拜禮訖,上由東階陞,王世子隨後以陞,詣大室,奉審如儀,次詣西夾室,奉審如儀,次詣東夾室,奉審如儀訖。上由東階降,王世子隨後以降,上由東神門以出,王世子由東夾門以出,上釋圭乘輿。命書傳敎曰,景慕宮展拜,今日當兼行,該房知悉。仍敎曰,卽令兵判知委於隨駕營門,可也。賤臣承命出傳,領議政李秉模進,奏曰,勞動旣多,聖體,若何?上曰,一樣矣。秉模曰,日吉辰良,縟儀順成,王世子睿質夙成,拜揖登降,動合規矩,下情不勝慶忭矣。大駕至南神門外,降輿步過,乘輿至降輿所,降輿入大次,王世子入次。少頃,通禮跪啓外辦。上改具翼善冠·衮龍袍以出,王世子改具翼善冠·衮龍袍,隨後以出,上乘輿,王世子至乘輿所乘輿。命書榻敎曰,太廟·永寧殿展謁時,廟司·殿司久任官及入直官·入直守門將,陞敍,未陞敍者,陞六,前導守僕,令該曹各別施賞。其餘前導守僕,亦令該曹施賞,入直把門鄕軍,亦給米斗。大駕至大門,由東夾門以出,王世子由西夾門以出。上降輿乘輦,王世子降輿乘輦,仍進發,由宗廟洞口,過梨峴,至弘化門。王世子降輦步過,仍乘輦,由館峴,至觀旂橋。上降輦步過,仍乘輦,王世子降輦步過,仍乘輦,至宮大門外。上降輦乘輿,由東夾門以入,王世子降輦乘輿,由西夾門以入。王世子至降輿所降輿,大駕至降輿所降輿,上入大次,王世子入次。少頃,通禮跪啓外辦。上改具冕服以出,王世子改具冕服以出。上執圭敎曰,宗廟展謁,則拜禮雖以再次磨鍊,而本宮則體貌所重,稍異於太廟拜禮,只當以一次磨鍊矣。仍詣版位,王世子詣版位,上行再拜禮,王世子行再拜禮訖。上詣廟內,王世子隨詣,奉審如儀訖,上還由東階以降,王世子隨後以降,上入齋殿,王世子隨入。少頃,通禮跪啓外辦。上改具翼善冠·衮龍袍以出,王世子改具翼善冠·衮龍袍以出,上乘輿。命書榻敎曰,宮司陞敍,依廟司例,與守門將捧傳旨,守僕等亦依太廟守僕例施賞。王世子至乘輿所乘輿,大駕至宮大門,由東夾門以出,王世子由西夾門以出。上降輿乘輦,王世子降輿乘輦,仍進發至觀旂橋,上下輦步過,仍乘輦,王世子下輦步過,仍乘輦。上曰,祗迎儒生爲幾人,知入也。有聞承命問,回奏曰,生進三百五十九人,幼學六十三人云矣。大駕由館峴入弘化門·明政門·永淸門·交泰門還內,諸臣以次退出。
庚申二月二十六日未時,上御便殿。禮房承旨與禮曹堂上·觀象監提調入侍時,左副承旨徐有聞,記事官洪奭周,記注官金景煥,記事官李存秀,觀象監提調李晩秀,禮曹參判李魯春,以次進伏訖。上曰,判尹入侍。出榻敎景煥承命出,與漢城判尹李祖承偕入進伏。上曰,國卜待令者,亦使隨入。賤臣承命出,招入國卜金海淡·李東珍進伏。上曰,今日東宮行禮,可謂善爲矣。屢次拜禮,各室奉審,予亦難之,而沖年行禮,能不以爲勞矣。晩秀曰,趨蹌升降之際,拜跪進退之節,悉中矩度,儼若天成,實不勝萬萬慶幸矣。上敎海淡等曰,今以揀擇單子中,四柱下詢爾等,爾等須詳細仰奏也。己酉五月十五日酉時,四柱,何如?海淡曰,此四柱爲己酉庚午辛未丁酉,乃是大吉大貴之格,以如此四柱,居如此地位,則壽貴雙全,福祿尤爲綿遠,百子千孫,本支詵詵,無容更評矣。上曰,宮合,何如?海淡曰,遊魂宮合也,宮合亦好,而如此大吉之命,不待更論宮合矣。東珍曰,臣見亦與,金海淡無異矣。上曰,己酉九月初十日戌時,何如?東珍曰,此四柱爲己酉甲戌癸巳壬戌,亦是大貴遐壽之格矣。海淡曰,此四柱,氣象淸明,福祿長遠,大體固好,而比之己酉五月四柱,則不可較論矣。上曰,庚戌年爲何宮合?東珍曰,生氣宮合也。上曰,庚戌十月初四日戌時,何如?東珍曰,庚戌丙戌辛亥戊戌,此四柱亦好,而不如己酉四柱矣。海淡曰,己酉五月四柱,乃是大貴大吉萬壽多男之格,雖求之前古,豈可易得乎?以等數言之,則己酉五月爲一等,而庚戌十月,亦爲第三等矣。上命招入日官池景喆敎曰,爾亦善爲擇日矣。初二日慶禮時,雖以無前例之故,不得施賞,而今番則當另有賞典矣。四柱干支之湊合,頗爲遲滯,爾在國卜之傍,以千歲曆,尋其月日時之爲某干支,卽卽相告也。仍敎曰,庚戌四月十六日子時,何如?東珍曰,庚戌辛巳丙寅戊子也。此四柱,大體則亦無欠矣。上曰,庚戌二月十六日辰時,何如?東珍曰,此四柱爲庚戌己卯丁卯甲辰矣。海淡曰,此四柱,僅可入等矣。上曰,以三等論之,則當入幾等乎?東珍曰,當入二等矣。上曰,庚戌六月初五日子時,何如?東珍曰,庚戌癸未甲寅甲子也。此四柱則平平矣。海淡曰,此四柱亦不如俄者四柱矣。上曰,己酉四月十八日酉時,何如?東珍曰,己酉己巳甲辰癸酉,而此四柱甚好,比之己酉五月四柱,亦當爲之次矣。海淡曰,此亦有貴格,以五等言之,則當入三等矣。命書傳敎曰,行護軍金祖淳女,進士徐淇修女,幼學朴鍾萬女,幼學申緝女,通德郞尹守晩女,再揀擇入之,餘皆許婚。上曰,莫非天定也。予於金祖淳家,初未嘗屬意,而拜園之夜,夢兆告吉,若有諄諄面命者,而初則猶未解得,久乃恍然覺悟矣。今日揀擇時入來也,觀其福氣滿面,擧止天成,宮中之人無不聳瞻,而慈殿·慈宮亦皆一見而嘉悅,今詢四柱宮合,皆云大吉,宗社無疆之休,其將自今伊始矣。元朝之祗拜太廟,筮得比之觀,其象爲比先王觀,於是乎誕擧冠冊之儀,而今玆嘉禮,亦定於拜園之吉夢。此皆皇天之攸賜也,陟降之所命也。予何敢以人爲容於其間乎?況德門名家,衆望攸屬,予心欣幸,何可容喩?仍敎景喆曰,吉朔在何間乎?景喆曰,六月七月十二月,皆吉朔矣。仍命書傳敎曰,冠冊廟謁擇日日官池景喆,相當職調用。晩秀曰,今日初揀擇時待令國卜金海淡,永付司果,使之冠帶常仕,何如?上曰,依爲之。出擧條仍命退,諸臣以次退出。
上在昌德宮。停常參·經筵。
曺錫中啓曰,行大司憲李城輔,執義張至冕在外,掌令趙彦哲·鄭澣,持平李敬臣·李基慶呈辭,監察茶時之意,敢啓。傳曰,知道。
徐有聞啓曰,來初一日,輪對日次,而禧陵忌辰祭齋戒相値,頉稟之意,敢啓。傳曰,知道。
曺錫中啓曰,御營廳長官來言,今日本廳軍兵,日次私習云矣,敢啓。傳曰,知道。
備忘記,黃海兵使李性默下直,長弓一張,長箭一部,片箭一部,筒兒一箇,賜給。
傳于曺錫中曰,再明日次對,進定於今日。
傳于李益運曰,諸承旨持公事入侍。
李益運啓曰,諸承旨持公事入侍事命下,而次對日,持公事入侍,例不得爲之,何以爲之?敢稟。傳曰,仍爲詣閤。
傳于曺錫中曰,大臣·備局堂上引見。
傳于曺錫中曰,軍士房承旨入侍。
以御營廳習陣單子,傳于曺錫中曰,再明日爲之。
徐有聞啓曰,吏曹判書徐龍輔,參判李書九,參議洪樂游牌不進罷職傳旨及推考傳旨,今方捧入,而開政命下之後,如是違牌,事甚未安,判書·參判,更卽牌招,何如?傳曰,判堂姑未差病云,參議只推,與參判更爲牌招。
徐有聞,以吏批言啓曰,廟官陞六人,陞作令窠,竝爲仍任,外任前勿遞事,分付事,命下矣。宗廟署直長·副奉事兩窠,竝權作六品令窠,以黃仁紀·洪履黿,陞付以入,而待其遷轉,還作原窠之意,敢啓。傳曰,知道。
有政。吏批,判書徐龍輔病,參判李書九,參議洪樂游進,左副承旨徐有聞進。啓曰,禮曹參議,今當差出,而擬望之人乏少,承旨竝擬,何如?傳曰,允。以尹序東爲副應敎,李鼎德爲禮曹參議,宗廟令黃仁紀·洪履黿單付,以上陞六事,承傳。長陵參奉徐有齡,楊州牧使洪義浩,以上仍任事,承傳。以朴鍾淳爲副校理,南履翼爲兵曹參議,金載瓚爲右賓客,金應一爲禁府都事,南建九爲義盈奉事,朴鍾淳爲陳奏兼奏請使書狀。
兵批,判書趙鎭寬進,參判尹光普病,參議未差,參知李秉喆入直,右副承旨曺錫中進。以申晤爲親軍衛將,申大坤爲外營衛將,朴枝萬爲慶熙將,尹慶曾爲衛率,黃海兵使李性默,仍任事承傳,厚州僉使吳載光,姑爲仍任事承傳。尹昇東爲兼司僕將,朴相豐·崔英泰·李春國·鄭漢器·朴弼衡·李英·成余馥·韓命漢·李日鎭·李興世·趙完瑜·金養性·沈億重·李重成·張漢翼·許綽爲僉知。
曺錫中啓曰,擧條書入,何等審愼,而今日楊州牧使仍任擧條批旨中,七字落漏不書,已爲啓下,臣之矇然捧入,不勝惶恐。原擧條,改付標以入,當該注書,所當重勘,而本院請推之外,無他可施之罰,何以爲之?敢稟。傳曰,爲先推考,可也。
以試所承旨望筒,傳于徐有聞曰,不爲仕進承旨,許遞,前望單子入之。
承旨前望單子入之,李集斗·李魯春落點。
傳于曺錫中曰,今番赦典,逐行爬櫛,隨名査閱之致,僅始覓出數人者姓名,而其中萬萬寒心而駭然者,卽盧聖中事,掩置也。赦文書中雜亂,莫若禁府文書,以是也。故聖中之書放,不知幾許年,而因該府之互相推諉,未免更錄於乙卯赦典,其時未燭奸弊,只爲更書放字,又復混錄於久年秩,若不追知其如許所爲,特加區別,則何以出場乎?該堂,非獨該堂之罪,卽俗習之使然。且屬之令前,姑不細査當該者之誰某,而後弊所關,百倍甚於日前承宣之所爲,聖中則旣蕩滌矣。官職當自如,而揆以刑政,其顚錯果何如也?此後此等之習,當用反坐之律,以此傳敎,令判金吾,書揭府中。
以京畿監司徐鼎修狀啓,驪州民家十二戶,永平民家十六戶,被燒事,傳于徐有聞曰,方春失所,極悶,拔例顧助,期於斯速奠接事,卿其嚴飭邑倅,其中如有小殘獨戶,身役或還上間當年勿侵事,回諭。
徐有聞,以內醫院都提調·提調意啓曰,楊州牧使康命吉,還屬內局事,命下矣。令該曹口傳付軍職,何如?傳曰,允。
兵曹口傳政事,上護軍康命吉,單付。
柳憲周,以戶曹言啓曰,各道年終錢穀,御覽會計,每於翌年二月二十五日,啓請受出,修正入啓,自是前例矣。今年他道會案,皆已來到,而平安道·黃海道,以勅行相値,限內不得磨勘上送之意,該道道臣,已爲狀聞,御覽會計,待兩道會案上來,修正以入之意,敢啓。傳曰,知道。
曺錫中,以備邊司言啓曰,頃因本司草記批旨,咸平等三邑,堤堰修築不勤形止,令道臣另査狀聞之意,行會矣。卽見全羅監司趙宗鉉狀啓,則以爲咸平縣堤堰,爲二十八庫,而二十三庫,善爲修築,五庫則新鑿之土,積置堤內,未盡拓去,茂長縣堤堰,爲五十庫,而四十八庫,修築完固,二庫則被莎植木,稍欠董飭,扶安縣堤堰,爲五十一庫,而四十三庫,疏築旣勤,八庫則沙未盡去,築亦不高,若以堤堰多寡,論其擧行勤慢,則三邑之中,咸平居慢,而各該守令論罪一款,旣伏奉處分之下敎,臣不敢擅便爲辭矣。今以道啓論列及備邊郞摘奸手本,參互比較,則手本中咸平執頉爲二庫,道啓執頉爲五庫,手本中茂長執頉爲五庫,道啓執頉爲二庫,手本中扶安執頉爲八庫,道啓執頉亦爲八庫,庫數之或參差或相符,不是異事,而第念備郞摘奸,蓋不能遍踏一境堤堰,道臣摘奸,旣擧其堤堰摠數,又論其執頉之庫數事,當以道啓歸重,而三邑堤堰,或爲二十八庫,或爲五十庫,或爲五十一庫。於其庫數中,不善修築,不過曰五庫,曰二庫,曰八庫云爾,則以一邑民力,一年之內,其所用工,何以加此?雖以三邑,勤慢次第言之,咸平,以元庫數,比兩邑差少,執頉處分數,較兩邑差多,故置之最慢,而此亦有不必然者,二十三庫,若善修築,一如狀辭,則五庫之未盡拓去,豈足爲罪?大體道啓多欠別白,農時守令,有難徑勘,姑待來頭,自本司更遣摘奸,如有相左之端,則竝與道臣難免論責之意,一體嚴飭,何如?傳曰,允。
曺錫中,以司僕寺一二提調意啓曰,謹依下敎,玉印馬次,知書吏一人,理馬一名,庫直一名,養馬一名,牽夫二名等,各木一疋施賞之意,敢啓。傳曰,知道。
曺錫中,以壯勇營言啓曰,本營,水原鄕軍下番試射放時,入格人賞格,別單書入之意,敢啓。傳曰,知道。
曺錫中,以訓鍊都監言啓曰,今二月二十六日,宗廟擧動時,因兵曹節目,馬兵一哨一百十九名,步軍五哨六百十名,標下軍七十四名,皆以十九日出用外休軍,各其將官,領赴于壯勇營還宮後,待標信解送之意,敢啓。傳曰,知道。
曺錫中,以訓鍊都監言啓曰,今二月二十八日,明政門親臨,觀旂橋迎鑾,儒生試取時,因兵曹節目,西營軍四十五名,哨官金柱率領,設布帳外環衛,廣智營軍四十五名,哨官金命嶷,軍餉色軍十五名,北營標下軍三十五名,入直別將具明遠率領,弘化門外北路,排立作門,集春營軍四十五名,哨官沈學祖,東營軍四十五名,哨官趙元軾,領赴于南路排立,御營廳堂上將官處雜人,一倂嚴禁,事畢後,各還直所,而竝待標信擧行之意,敢啓。傳曰,知道。
曺錫中,以御營廳言啓曰,今二月二十八日,明政門親臨,迎鑾儒生試取時,依兵曹節目,銅龍門入直軍二十七名,建陽門入直軍二十名內,各留營直五名,該入直將官,率領仍直,餘皆待標信除出,出番把摠鄭宅昌,哨官印時彦率領,設布帳外環衛,新營入直軍二十六名內,除營直五名,依例除標信除出,東營·集春營入直軍各四十五名,新營入直別將申大觀,哨官李休率領,弘化門外南路,排立作門,而事畢後,各還本處入直之意,敢啓。傳曰,知道。
曺錫中,以御營聽言啓曰,本廳來三月四月兩朔應立全羅左道五哨軍兵五百十七名,今已逢點整齊矣。三月初一日,與左司軍兵,替代立番後,舊軍放送之意,敢啓。傳曰,知道。
曺錫中,以御營廳言啓曰,本廳來閏四月五月兩朔應立左部右司屬全羅左道五哨軍兵,四月二十五日京中逢點,閏四月初一日,與中司軍兵,當爲替代立番,而依定奪,每哨以一百名磨鍊後,其餘一百三十五名,竝資保收布上送事,本道監兵使處,措辭知會之意,敢啓。傳曰,知道。
曺錫中,以刑曹言啓曰,因本曹別單,樂安朴鳳遇,沃溝李鳳祿,玉果柳完得,珍山李性白,昌平李雲孫,龍潭金得良,荏子島朴三卜,金甲島金千得·朴貴太·金宗元,咸陽金福伊,南海奴福金·金尙麗,放,南平興雲寺僧性輝,放,用有仁例,求禮金大得,和順劉昌任,龍安李乭伊,放,各其原籍官,保授,礪山二丹,金溝艶伊,放,用多石例,玉浦連伊,放,用多石·二丹等例,南海呂再老味,放,保授事,書下矣,依書下,卽爲擧行事,分付各該道臣,金甲島申石哲,亦依草記批旨,放送事,一體分付該道道臣之意,敢啓。傳曰,知道。
大司諫兪漢寧疏曰,伏以天祐宗祊,慈宮患候,不日康復,日吉辰良,春邸冠冊之禮,廟宮展拜之儀,次第順成,八域延頸之望,萬姓蹈足之歡,曷有其極?仍伏念臣,特一庸愚短拙無用之物耳,雖偶因倖會,濫竊科第,而志昧涉世,樣不入俗,人固不與之頫仰,臣亦念斷榮途,杜門斂跡,十有餘年矣。荷聖上天地河海之洪恩,薰沐而拂拭之,起臣於積年屛蟄之餘,出入近密,昵侍耿光,前後爲幾次,榮耀極矣,涯分足矣。不惟臣不復有所望於餘生,伏想聖明亦已俯燭,臣庸愚不足備任使之末矣。迺者諫長新命,又下於前冬蔑效之地,臣手擎華誥,惝怳震懍,莫省措躬之所也。夫臣之無似,蓋嘗擬之於百爲而無當,況此諫諍之任,古所謂立殿陛爭是非,上補衮闕,下規官師,而至於長官,責任尤有所自別,臣左右思量,無望承膺,非直其累淸朝之官方,招一世之物議,爲可懼而已。昨緣陪扈義重,冒沒出肅,而因仍蹲冒,斷無是理。伏乞聖明,亟賜鐫改,以重臺閣焉。臣本倥侗蔑裂,何敢刺口論時事,而猶有不泯之愚忠。且官以諫爲名,不容泯默,敢陳其一二,冀聖明之垂察焉。臣竊謂今日悠悠萬事,莫先於開言路,而言路卽國家之血脈,血脈不通,則人於是病焉。言路不通,則國於是替焉。粵自唐虞之世,群賢滿庭,嘉言罔伏,而尙有進善之旌,誹謗之木,廣開不諱之門,則言路二字,豈非爲國之急先務乎?殿下以不諫入之聖,恢導使言之規,卽阼之後,樂聞之意,發於絲綸,容直之度,廓如山藪,未嘗有以言獲罪之人,來諫之誠,高出百王,而試看近日,噤默成風,補闕之箴,尙矣無論,繩愆之規,闕然無聞,間有一章一疏之稍及論人,則衆目俱瞠,百喙交咻,看作朝廷之變怪,似此而言路開乎?否乎?或有應文而塞責者,不過是依樣葫蘆,片言隻字,未聞攖鱗而犯顔,連章屢牘,率歸求媚而備數,語稍涉於鯁直,筆屢回於磨礱,只以沒模稜無關係之語,橫豎說去,苟且彌縫,臣愚死罪,竊以爲殿下聽納之誠,莫或孚格於下而然耶?且以日前山林之疏言之,雖未知遣辭之如何,而以批旨下者仰覩,則所言者義理,而原疏終至於封還,固非聖朝禮待儒賢之道也。賢者之疏尙如此,則朝廷之上,其誰有爲殿下論事,爲殿下陳戒者乎?至於日昨堂箚,粗效論思之責,而以其有不槪之句語也。便卽還給,夫還給堂箚,其例絶罕,而以殿下聖學之高明,何爲此過中之擧乎?儻殿下開心推腹,康色和顔,未或髣髴於訑訑,而求之以誠,採之以誠,用之以誠,翕受敷施,莫不一出於誠,而言路閉塞,猶復如前,日則臣請伏妄言之罪,唯殿下留神澄省焉。臣纔蒙新除,可言之事,非止一二,而恐涉於禁令,不過以草草陳腐之說,略構短疏,將欲入呈,則門將阻搪,搜及其身,使抱疏者不得入,而彷徨於道路,臣雖無似,職忝諫長,呈疏而爲一門將所格,未能入徹於黈纊,有懷而莫能吐,有言而莫能陳,此尤臣難冒之一端,今日賓對,亦未得進參。伏乞天地父母,俯賜鑑諒,亟削臣職,特命選部,勿復檢擬於諫臺之望焉。臣治疏將上之際,獲聞俄者賓筵,掌令鄭澣,以義理之說所啓,稍涉開眼,而一言纔發,旋被譴罷之典,在聖朝優容言者之道,恐不必過加摧折,特命還收,是臣區區之望也,臣無任云云。省疏具悉。爾之盛言含默之弊者,言皆明白,而何乃隨俗,爲此效嚬之習,於近日事,隱映揷入,自歸於同浴譏祼乎?古之所謂懲討隄防,惟忠鯁者,敢言之,今也,至疲軟最沒模稜,關心於推考遞差,關心以下七字刪去事下敎者流聽其言,則峻極無與爲比,外此稍涉於時政,官師無不嚼芋吞棗,於是乎懲討非懲討,爲讒諂者,媒身之工謀,隄防非隄防,爲輕儇者,批頰之拙計,於是乎以下三十一字刪去事下敎這箇俗習,丕變廓淸之前,公車之日積,而間雖有堆礫中零金,特是莠之苗紫於朱,終恐陰陽白黑之混,而無足以張士氣而振直聲,爲毫分裨助於言路,爾其勿辭,從速察職。
庚申二月二十七日辰時,上御誠正閣。諸承旨持公事入侍時,行右承旨李益運,左副承旨徐有聞,同副承旨柳憲周,記事官洪奭周,假注書呂東植,記注官承膺祚,記事官李存秀,以次進伏訖。命書傳敎曰,政官牌招開政。仍敎曰,公事則勿爲讀奏,竝直入之。益運·憲周以無公事先退。上曰,大臣備堂,如已詣閤,卽爲入侍。賤臣承命出,與右副承旨曺錫中,事變假注書李泳夏,領議政李秉模,左議政沈煥之,右議政李時秀,行左參贊金文淳,行上護軍趙尙鎭,行知敦寧府事李秉鼎,戶曹判書李在學,兵曹判書趙鎭寬,知訓鍊院事徐有大,禮曹判書李晩秀,行護軍申大顯·李得濟·申大謙·李漢豐,吏曹參判李書九,行護軍李冕膺,行右承旨李益運,掌令鄭澣,持平李基慶,副校理尹序東,正言愼性眞·鄭時善,修撰洪樂安,偕入進伏。秉模曰,日吉辰良,盛禮順成,聖體,若何?上曰,一樣矣。日氣果好,莫非皇天祖宗之眷棐矣。秉模曰,昨日日氣,正如冊禮時日氣,非但晴朗,若有瑞氣之蔥蘢矣。勞動旣多,寢睡水刺之節,若何?上曰,正月一朔,則以予情事,値玆慶禮,殆不知何以經過矣。二月以後,又以慈宮患候,罔措以過,數日前,亦以滯症有欠安之節矣。昨日欣幸之中,仍爲行氣,而滯症旣夬,降腫處亦漸完合,來月旬前,可期夬復,實爲萬幸矣。以是之故,凡係民國之務,全不能酬應,歲後次對,尙未一行,顧予踐阼以後,二十餘年,豈有半分可紀之善,而至於晉接酬應之如是久曠,卽又二十餘年所不爲之事也。見今精力,實難自强,而今日賓筵,不得不進定,爲慮卿等之侵曉來待,故晩始出令矣。今則筋力之衰憊,日以益甚,寢食之節,亦不能善爲,眼視不能辨細字,神思亦多未周,眞所謂視曰昏,思曰塞矣。大禮今旣順成,慈候亦漸平復,而又有所一念憧憧者,歲初,旣拜園寢,眞殿廟宮,亦已次第展謁,而元陵行幸,方在來月,以予筋力,上下登陟之際,固難强力,而凡屬奉先之節,不敢以衰憊之故,或有一念之懈,夙夜慥慥,唯在於此,而外此諸事,則當以休養爲上策矣。在前則行步之節,最所不難,而近因數十日房廳間,頻數往來之致,昨於奉審行禮之際,不覺流汗矣。秉模曰,臣於昨日,亦仰瞻勞動之狀,而不勝仰慮矣。時秀曰,不但聖體之勞動,宮謁時則聖心之興慕,亦爲太過矣。上曰,昨日則果爲勉强抑情,無事經過,而予懷則不知何以爲喩矣。秉模曰,王大妃殿氣候,若何?上曰,一樣矣。秉模曰,慈宮氣候,俄已伏承下敎,而世子宮勞動之餘,寢睡之節,若何?上曰,精神筋力,可謂好矣。予於再昨之夜,以昧爽丕顯,坐以待朝之意,有所引喩矣。更鼓旣深之後,尙不就睡,而侵曉便起,少無難意。予之廟謁時,先朝以予沖年之故,廟內奉審之時,不令隨詣,仍立版位矣。今番則使之隨詣奉審,而升降趨蹌,儼然中矩,許久行步,亦不流汗,甚爲奇幸矣。秉模曰,臣等亦連爲仰瞻,而屢次行禮,無不中矩,雖文王之爲世子,何以加此?實不勝萬萬慶忭矣。上曰,興拜之時,予則或不能與唱聲相應,而世子則一一應聲,無少差錯矣。秉模曰,節次之嚴肅,果不勝欽歎矣。上曰,初揀亦順成,而天作之合,自有其人,予何敢容一毫私意於其間哉?相貌也,地閥也,所以求之者,固非一端,而俱不可以專取宮合四柱之推騐,亦是祖宗家法,而亦豈可專求諸此乎?冠冊大禮,予不敢自專,故元朝祗拜太廟之後,始乃有所取必,而以予愚迷,凡於事爲之際,常有待乎指導告戒之丁寧。聖人之言,不曰,視於無形,聽於無聲。又不曰,必見其所爲齊者乎?聖人之言,渾然無迹,雖不明白說破。而予則謂必有其理矣。今番揀擇之所屬意者,自外人觀之,則有若以門閥取之,又若以其近密之故,而實則不然,詳言其故,則或涉於誕,而君相一體,予何可不敷諭於卿等乎?拜園之夜,不能着睡,而方在假寐之際,分明有告戒之諄諄者。若曰沈豐之之姪,方着氈笠,宜待其脫云,而反復思之,終未解得,捧單之後,求諸沈氏之中,而無一可合者矣。還宮後數日,以禮判所奏,有所酬酢,而因此聞之,則金祖淳之內,爲沈豐之之姪女,而方在未闋服中云,氈笠云者,蓋指其非華飾也。且十二月,適爲吉朔,而顯廟朝辛卯嘉禮,亦在十二月,故予之初意,已欲以十二月行禮,聞其吉服,在於十二月云。尤豈不爲湊合之奇異乎?況其德門名族,閥閱甚盛,如淸陰·文谷·夢窩·竹翠之稱號,婦孺皆知,而昨日揀擇之入來也。粧飾凡節,皆從簡約,而超出衆中,福氣滿面,眞所謂鶴立鷄群,宮中之人,於其始至,初不知爲誰某,而無不聳瞻,慈殿·慈宮亦皆一見而嘉悅,又以古例之不可廢,招問國卜,則宮合四柱皆曰大吉,此實皇天陟降之攸賜,宗社莫大之慶也。秉模等齊聲仰奏曰,天與之,祖宗與之,此實億萬年無疆之休也。上曰,今番冊禮之行於仲春,冠冊之同時竝擧,皆遵顯廟朝已例,而處子生日,亦與聖后誕日同月,嘉禮亦當用幸卯故事,且儀節則欲其省約,擧措則貴於遲久,嘉禮之以十二月擇吉,亦合於遲久之意矣。秉模曰,臣等之心,固以爲遲遲,而此則唯在聖心矣。上曰,六月七月,皆値暑熱,閏四月亦吉云。而閏月非正朔也。且六禮,正使當備員,而卿之出疆亦相値,勢當用十二月矣。上曰,次對,久後始行,而予難久坐,且有臂痛矣。卿等須卽奏事也。秉模曰,次對,雖久未爲之,而公事則別無積滯者矣。時秀曰,旣有臂部症候,醫官使之入診,似好矣。上曰,置之。人身之有氣,譬如水,源泉混混,流行不息,則無渟滀壅閼之患,而淺流荒石之間,多所窒礙,氣之不能流行於經絡,亦以其不足而然也。眼視尤爲可悶,眼鏡旣是新出之物,則以眼鏡而臨朝,有乖瞻視,凡係親政等公事,皆難爲之矣。自今以後,所專恃者,唯是卿等之各盡職事,仰寬宵旰之憂慮耳。煥之曰,聖體之勞動,聖心之焦慮,實爲萬萬悶迫。今則慈候旣已康復,自今以後,勿復過用聖慮,另加留意於調攝之節,千萬仰祝矣。上曰,日前焦遑之狀,何可勝言,而廟謁,初以十九日擇吉矣。伊時慈候,旣已向差,故爲瞻聆之故,雖不得退期,而不但暫時離側之爲難,躬檢藥物,不能致潔,雖改着新衣,連爲爇香,而尙有藥臭之在身,以此尤爲悚悶,果有望雨之意,而其日之雨,眞可謂會事,且有益於東作之功矣。秉模曰,果然矣。再昨之夜,雨意頗緊,而昨日日氣之如是,尤可幸矣。上曰,旣行廟謁,當開書筵,而賓客中有受由在外之人,合有備員之道矣。秉模曰,此時賓僚,不可不備員,賓客中,受由人,今姑許遞,何如?上曰,依爲之。出擧條時秀曰,首醫康命吉赴任後旋卽上來,而今當慈候靜攝之餘,首醫不可暫離本院,且幸行已有成命,地方官多有擧行之事,楊州牧使康命吉,還屬內局,何如?上曰,依爲之。出擧條秉模曰,楊州牧使康命吉,旣已還屬內局,則前牧使洪義浩之徑遞,可惜,仍任似好,故敢此仰達矣。上曰,依爲之。除辭朝赴任,可也。出擧條秉模曰,黃海兵使鄭學畊,以其母病,連呈辭狀,此時遞易,雖甚可悶,親病旣如此,則有難强令察任,改差,何如?上曰,民事雖念,孝理亦關,依爲之。前兵使仍任,當日下送,可也。出擧條仍敎曰,廚傳之弊,令廟堂各別嚴飭也。秉模曰,今日次對,卽歲後初次對,而備堂中,懸病者多,衆所共知情病外,推考,何如?上曰,依爲之。出擧條文淳曰,均役廳郞廳徐簡修,今方滿瓜,而本廳緊務,難付生手,姑爲仍任,何如?上曰,依爲之。出擧條秉鼎曰,臣則以王大妃殿湯劑監煎,先退矣。仍先退。上敎在學曰,東宮供上及春坊定例,皆已抄出乎?在學曰,已爲抄出待令矣。上曰,欲爲下敎,而尙今未果,從近當召見矣。在學曰,本宮當修理,來月初,各處奉審時,臣當進去審察矣。上曰,數日內往審,當爲修理處,詳細錄出,而亦出圖形,以爲稟定之地也。鎭寬曰,桂坊擬入之時,每患乏人,參上窠外任,勿拘通擬,恐好矣。上曰,旣與初擬時有異,則每每通瀜似難矣。命書榻敎曰,衛率朴宗輔改差,今日政差出。鎭寬曰,厚州僉使吳載光,今方滿瓜,當爲出代,而本鎭新設以後,連以兵使或水使已經者擬望,未有一定之規,今番則以何履歷差出乎?敢此仰達矣。上曰,姑爲仍任,可也。出擧條大顯曰,長陵局內,農路防塞處及水口築垌處,今春植木事,臣伏奉下敎矣。以今二十八日擇吉,將爲擧行,外白虎沙角,有不可不播植處,松子橡實,已有所措備,而本陵陵官俱爲遷轉,付之生手,事甚可悶,故敢此仰達矣。上曰,徐有齡仍任本陵官,專意植木,仍於其窠,計仕陞六,陞六後,仍作令窠,外任前,勿爲差代,可也。出擧條書九曰,長陵方有植木之役,而參奉兪常柱,身病沈重,呈狀乞遞,今姑改差,何如?上曰,依爲之。出擧條書九曰,禮遇儒臣,翕受昌言,卽是聖朝家法,而我殿下之嘗所慥慥者也。日昨行大司憲李城輔疏中一段,以今番赦典事,有所敷陳,明義理嚴懲討,固是擧國之同情,而儒賢一言之重,將以正人紀扶王綱,則感格天心,風勵世敎之機,政在於此,而殿下,亦諒其進言之誠,乃以君臣上下,固守大義之意,明示聖志,臣於是竊不勝激昂欽歎,而第其所請之條件,則歸諸涉禁,至命封還原疏,夫以殿下來諫之盛德,獨於討逆一事,輒設禁令,箝制群下,不恤百世之譏議者,實爲忠志之士,所共憂嘆,而至於儒賢匡救之言,亦且律之以禁令,不賜開納,與殿下平日之所慥慥者,大相逕庭,是豈群下所期仰於聖明者哉?臣於伊日,待罪承宣,竊欲陳此愚忱,而未及登筵,旋卽移職,餘懷耿耿,敢此仰達,更加三思,原疏封還之命,亟賜收回,仍允所請,以光聖德,是臣區區之望也。上曰,儒賢之疏雖體重,豈有過於先正乎?昔先正宋文正,受賓師之禮,而於金弘郁事,若非獨對袖箚,則未嘗言於疏箚與公堂者,豈敢言之氣,盡言之誠,有所未盡而然乎?今番儒賢事,知無不言,可感其誠。且其疏亦不可以涉禁言,而其實則意不在他,雖卽賜批,亦難例頒,特爲封還於史官之行,此乃用於大臣之例,而留中疏例,亦不賜批,雖在儒臣亦然,今之封還,此之留中不賜批旨,尊禮之者,果何如也?出擧條秉模曰,臣等以國之大禁,雖不敢瀆擾,而禁令收還,實切顒祝,山林之疏,旣非涉禁,則封還果如何矣?書九不卽就座。上曰,近來吏參多爲如是之論,可謂太酸矣。此亦卿等過爲奬拔之故也。煥之曰,此不必如是下敎矣。日勢已晩,聖躬久勞,雖不敢煩陳,而禁令豈可不還收乎?上曰,予甚憊矣,卿勿更語也。仍命三司進前,敎曰,今日次對,爲民國之務,黽勉酬應,而今歲之後,臺諫亦初登筵席矣。近來絲綸之間,亦可認予意之所存,而今予欲有所言及者,三司之臣,果能仰體否?鄭妻事,自昨春以後,與前有異,三司合啓中鄭妻事,與末端事合爲一款,而勿露鄭妻名目爲好,未知如何?澣曰,合啓體重,有難遽議矣。上曰,然則姑爲依例傳啓,而只擧末端也。澣等曰,請寢罪人鄭致達妻出置罪名命釋之音,依前還發配所,亟令王府,夬正典刑。上曰,不允。出擧條澣等曰,請物故罪人德相,亟施孥籍之典。上曰,依啓。出擧條澣等曰,請逆賊尙喆,追施孥戮之典。上曰,依啓。出擧條一行十四字刀割序東·樂安就座,樂安伏於序東之右。上曰,玉堂上下番,豈可易次乎?樂安起伏,又失次。秉模曰,下番儒臣,就座之際,多所失措,罷職,何如?上曰,依爲之。出擧條樂安退出。澣等曰,請遲晩後物故罪人啓能,亟施孥籍,趾賊等凶種,夬施邦刑,獻遂設鞫得情。上曰,不允。出擧條澣等曰,請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。上曰,不允。出擧條澣等曰,請物故罪人國榮,亟施孥籍之典。上曰,依啓。出擧條澣等曰,請明謙·以謙,亟施孥戮,逆復庶子好石,亟施處絞,荐棘罪人時偉,設鞫得情,夬正王法,遲晩罪人宇鎭,捧根脚,夬正王法。上曰,不允。出擧條澣等曰,請承款後物故罪人九宗,亟施孥籍之典。上曰,依啓。出擧條煥之曰,今番諸啓之蒙允,誠爲可幸,而旣已依啓,則終始不爲撓改,然後始可以夬嚴懋討矣。上曰,旣依啓,則政院自可依例捧傳旨,且批旨中,旣無一伸公議之語,則豈可如是爲說乎?澣等曰,義理至重,懲討莫嚴,而禁令一設,臺閣閉口,國不得爲國,人不得爲人。伏乞還收禁令,以開可言之路焉。上曰,豈得已哉?古往今來,豈有以言爲名,而設爲禁令之事乎?世故多端,不如此則無以息鬧,故近日設禁,亦未必不爲諸臣地也。所以討逆者,亦不過爲君臣之分,則有君有臣,豈可冒禁,而近因習俗之轉痼,冒禁之不足,而至於蔑禁,排闥之不足,而至於碎闥,近年以來,此弊稍減,禁令之嚴,亦未必不爲維持之一助矣。方欲待治規粗成,事勢稍定之後,更有所下敎者耳。澣曰,關係至重之類,皆入於赦典,而不敢發一言,然則置臺閣,將焉用哉?上曰,收禁之請,亦是禁令也。筵奏旣異疏箚,故咫尺之地,雖許其一陳,而豈可多言乎?速爲就座。澣曰,陳啓未承批之前,豈可徑退乎?上曰,旣不以請字結末,則何可謂之啓辭乎?非啓辭,非所懷,而如是相持,豈成說乎?基慶曰,不以請字結末,固是臺諫之做錯,而旣發之後,豈可無端不爲承批乎?上曰,然則諫臺先陳院啓也。性眞·時善曰,臣等亦與憲臺,爲合所懷矣。上曰,旣不起伏,則何可謂之合所懷乎?錫中曰,毋論啓辭與所懷,兩司之臣,合辭仰請,則同時起伏,臺體卽然,而今日憲啓之際,諫臺則不爲起伏,下詢之下,曰以合辭者,有欠誠實。正言愼性眞·鄭時善竝推考,何如?上曰,依爲之。出擧條性眞·時善曰,臣等生長遐鄕,未諳體例,賓對有命,冒沒登筵,兩司新啓之際,未及周旋,不能同爲起伏,至有承宣請推,有損臺體,滿心慙恧,以此情踪,何可一刻晏然於臺次乎?請命遞斥臣等之職。上曰,勿辭。錫中曰,正言愼性眞·鄭時善,一日再啓煩瀆,退待物論矣。上曰,知道。出擧條性眞·時善退出,澣·基慶終不退出。上曰,酬應甚苦矣,如是則當終日相持乎?澣曰,聖體之貽勞,臣等非不仰慮,而幸借方寸之地,何敢遽爾退出乎?命書傳敎曰,掌令鄭澣,不知酬應之苦,强聒若此,雖非涉禁,駭然甚矣,罷職。澣退出。基慶曰,臣則不敢退出矣。上曰,然則何時究竟乎?旣不避嫌,亦不就座,終日如是而坐乎?基慶曰,掌憲則有不善周旋之失,而臣則與此有異,不必避嫌矣。上曰,然則承旨就座。錫中就座。基慶猶不退。秉模曰,臺諫旣已陳啓,則未承批而徑退,亦難矣。時秀曰,臺諫之事,不可謂之非矣。上曰,大臣以下退出,則臺諫豈可獨對乎?次對已畢,久坐誠難,卿等退出也。秉模曰,聖躬如是久勞,水刺尙今未進,此時則保護爲重,雖或少退復入,難以許久相持矣。仍起以次退出,錫中進前奏曰,持乎李基慶,謂以未承批旨承旨,就座之後,終不退出,事甚未安,推考,何如?上曰,依爲之。出擧條基慶曰,今日收禁之啓,卽擧國之同情,而臣於掌令鄭澣罷職之後,猶執前請,煩聒不止,至有承宣請推之擧,臣以此情踪,何敢一刻仍冒於臺次乎?請命遞斥臣職。上曰,勿辭,亦勿退待。出擧條上曰,旣已避嫌,則俄者所陳之啓,自歸節拍,而又不可一日再啓,今則退出,可也。基慶曰,憲府則無前啓矣。仍退伏,諸臣以次退出。
庚申二月二十七日午時,上御重熙堂。軍士房承旨入侍時,右副承旨曺錫中,假注書呂東植,記注官金景煥·承膺祚,以次進伏訖。上命書傳敎曰,廟司陞六人,陞作令窠,竝爲仍任,外任前勿遞事,分付。又命書傳敎曰,駕過觀旂之橋,見上舍諸生之橋傍迎鑾,而科試異於應製,無名之科,不必爲之,只問生進與齋任之數矣。夜始思之,取見擧案,我先朝,以嘉悅之聖意,予之入學時,例設庭試外,特召齋任執事生,依節製例,別爲試取,入學前過泮,卽初有之擧,而別爲試取,又是已行之所可仰述者,節製親臨,則亦用七試官,以此爲之,以近日予之筋力,雖難親臨,便近則亦足可强,明日,當於明政門,遵舊例試取,迎鑾諸生,以此分付。儒試旣遵舊例,隨駕軍校,亦於明日試取,而射則依內試射,砲則南小營試取事,分付。命書榻敎曰,明日春塘臺試所時規矩,柳葉箭一巡,南小營則鳥銃一巡,而春塘臺試官,兵判·壯帥·摠戎使·入直摠郞爲之,南小營則訓將·御將·都監·中軍爲之。仍命退,承史以次退出。
上在昌德宮。停常參·經筵。
殿座罷後,內閣·政院·玉堂·藥房口傳問安。答曰,知道。
李魯春啓曰,行大司憲李城輔,執義張至冕在外,掌令趙彦哲,持平李敬臣·李基慶呈辭,掌令一員未差,監察茶時之意,敢啓。傳曰,知道。
李魯春啓曰,正言愼性眞·鄭時善,引避退待,已至經宿,尙未處置,事甚未安。大司諫兪漢寧,司諫高宅謙,獻納南惠寬,竝卽牌招,以爲處置之地,何如?傳曰,允。
兵曹,以田文顯爲摠戎中軍。
有政。吏批,判書徐龍輔病,參判李書九進,參議洪樂游進,行都承旨李集斗進。以李東埴爲掌令,閔師宣爲修撰,閔台爀爲禮曹參判,宋欽書爲禮賓主簿,兼掌令單朴鍾淳。
兵批,判書趙鎭寬進,參判尹光普病,參議李秉喆入直,參知南履翼病,右副承旨曺錫中進。以金麗晃·李枝謙·崔大成·李如奭·崔晊·崔雲瑞·李大器·韓德涵·李時馥爲僉知,僉知單申大坤·申晤,護軍曺允大單付。
傳于柳憲周曰,廚院副提擧,當有定式,宗班一窠,其餘三窠,姑令承旨中二員·堂上春坊中一員例兼,而依知申例兼,列書受點之意分付,副提擧則一也。知申監捧時,各殿宮兼爲捧入之意,分付。
閔台爀,以吏批言啓曰,加設敦寧府都正尹光絅,今已肅拜,減下,何如?傳曰,允。
徐有聞,以弘文館言啓曰,修撰李垿,旣有只推之命,與新除授副校理朴鍾淳,修撰閔師宣,竝卽牌招察任,何如?傳曰,允。
曺錫中,以訓鍊都監言啓曰,今二月二十九日大報壇祭誓戒時,因兵曹節目,北營標下軍三十名,餉色軍二十名,北營入直別將具明遠率領,拱北門外排立作門,雜人一切嚴禁,事畢後,還入直所,而竝待標信擧行之意,敢啓。傳曰,知道。
曺錫中,以壯勇營言啓曰,水原鄕武士別試射時,柳葉箭優等人,別單書入之意,敢啓。傳曰,知道。
曺錫中,以禁衛營言啓曰,謹依本營別單判付,別武士丁興信,弓箭一部,帳幕軍李春芳,木二疋,具福麗·朴志榮,各木一疋,布一疋,李德壽,木一疋,施賞之意,敢啓。傳曰,知道。
曺錫中,以御營廳言啓曰,謹依本廳將校·軍兵入格單子判付,敎鍊官千起一,箭竹一百箇,旗手韓太世,木一疋,施賞之意,敢啓。傳曰,知道。
曺錫中,以摠戎廳言啓曰,謹依本廳軍兵入格單子判付,伺候軍李得龍處,木一疋,施賞之意,敢啓。傳曰,知道。
庚申二月二十八日辰時,上御明政門,迎鑾儒生試取入侍時,行右承旨李魯春,左副承旨徐有聞,右副承旨曺錫中,同副承旨柳憲周,記事官洪奭周,假注書呂東植,記注官金景煥·承膺祚,檢校直提學李晩秀,以次侍立訖,通禮跪啓外辦。上具翼善冠·衮龍袍,乘輿出交泰門·永淸門,至明政門,降輿陞座,命試官行禮。領議政李秉模,知敦寧李秉鼎,輔德金羲淳,副司直金履喬,以次入就拜位,與儒生行四拜禮訖,以次進伏訖。命書榻敎曰,試官李冕膺·尹光顔·韓致應,代兵曹判書趙鎭寬,兵曹參知南履翼,副修撰曺允遂爲之。又命書榻敎曰,都承旨李集斗,先入侍後謝恩。賤臣承命出傳,行都承旨李集斗進伏。秉模進奏曰,連日勞動之餘,今又侵早殿座,聖體,若何?上曰,一樣矣。秉模曰,寢睡·水刺之節,若何?上曰,夜氣甚熱,不能穩睡矣。秉模曰,慈宮氣候,其間益臻平復乎?上曰,與前一樣矣。秉模曰,臣於試役,實難冒當,而親臨殿座,承候爲重,不敢不入來矣。錫中讀奏儒生入門三百五十九人,命入懸題紙。秉鼎·鎭寬,擎懸題紙進伏。命書御題曰,受天之祜四方來賀賦,限午正。仍命懸題敎曰,右副則仍留試所,試官則權退,待捧券數軸後,來詣春塘臺也。通禮跪啓禮畢,上降座乘輿,入明政門·永淸門,敎曰,承史詣閤於萬八門外,而承旨一員則守廳,可也。由交泰門還內。少頃,改具平戎服,出萬八門·延和門·明光門·靑陽門,詣春塘臺。降輿陞座,試官兵曹判書趙鎭寬,行護軍申大顯·申大謙·柳孝源,都摠都事金植,以次陞殿進伏。命書榻敎曰,試射試官,行護軍申應周·吳毅常·安橚,行副護軍金益彬·閔光升,加差下。又敎曰,都承旨與安橚及摠郞一人,進去不老門,左副承旨與摠使及宣傳官一人,進去丹楓亭,分所試取,修正試記以來也。仍命試射。至午時,命書傳敎曰,政官牌招開政。命書榻敎曰,科次入侍。賤臣承命出傳,以秉模等偕入進伏。命入試券,仍命秉鼎·鎭寬等,分考考券訖。命書傳敎曰,太學迎鑾上舍生,製述居首三中進士趙亨基,直赴殿試,三下一進士金用默,直赴會試,三下生員沈鍈,給二分,次上進士李明鎬,生員李在修,各紙一卷賜給。上曰,入格儒生待令。出榻敎賤臣承命出傳。秉模曰,向以北關海弊事,自備局嚴關査問於道臣矣。屢次査報,終欠別白,而該營則初無別卜,定年例卜定,亦爲比前減數云爾,則雖不可遽勘道臣,道臣旣不犯科,則必有守令,憑藉營貿而誅求者,如其不然,傳聞豈至狼藉乎?職在旬宣,宜不敢以姑不被勘,一日弛心,使之限在任連加周察,摘發論報,以贖前此査報不能明的之愆,至於本道行部,所重在於奉審,而近聞以査事之未及究竟,尙未爲之云,極爲未安,嚴飭發巡,何如?上曰,依爲之。出擧條仍命試官先退,修入榜目,試射訖,命頒賞。上曰,入格儒生入侍。出榻敎賤臣承命出傳。進士趙亨基進伏,命奏姓名。敎曰,爾年幾何?亨基曰,三十九歲矣。上曰,爾父屢中應製矣。今何爲久不應科乎?亨基曰,方在草土中矣。上曰,爾爲誰族?亨基曰,全羅監司趙宗鉉之遠族也。進士金用默,生員沈鍈·李在修以次進奏〈職〉姓名訖。命退。錫中曰,儒生中李明鎬,則以其家遠之故,未及待令矣。上曰,賞格則自政院頒給也。行左承旨李益運,與試官,行護軍李得濟等,自南小營試所入來進伏。命益運出去,頒賞訖。命書榻敎曰,明日訓鍊院柳葉箭試所,承旨則右承旨進去,試官則摠戎使申大謙,行護軍申應周,行副護軍金益彬,宣傳官李身敬·李栻爲之,南別營鳥銃試所,承旨則右副承旨進去,試官則壯勇大將申大顯,行護軍吳毅常,行副護軍安橚,宣傳官李格·李東善·李膺福,僉知金守基爲之,南小營,承旨試官,以今日承旨試官,仍爲之。益運曰,明日,御將當爲試官,而本廳私習相値,何以爲之乎?上曰,明日南小營試官,御將代,禁軍別將進去。出榻敎頒賞訖。上降座乘輿,入靑陽門,由明光門·延和門,入萬八門還內,承史以次退出。
上在昌德宮。停常參·經筵。
夜四更五更,灑雨下雨,測雨器水深一分。
藥房都提調李時秀,提調李秉鼎,副提調李集斗啓曰,日吉辰良,祗謁廟宮,百祥護羽旄之儀,萬姓瞻溫文之姿,和風慶雲,天人叶應,泰山磐石,宗社增鞏,歡欣蹈舞,帀域同情,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
曺錫中,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李魯春啓曰,行大司憲李城輔,執義張至冕在外,掌令趙彦哲·李東埴,持平李敬臣·李基慶牌不進,監察茶時之意,敢啓。傳曰,知道。
傳于柳憲周曰,同副承旨入侍。
李魯春啓曰,正言愼性眞·鄭時善,引避退待,已至多日,尙未處置,事甚未安,大司諫兪漢寧,司諫高宅謙,獻納南惠寬牌不進,憲府除在外外,未肅拜呈告人員,竝卽牌招,以爲處置之地,何如?傳曰,允。
以掌令趙彦哲·李東埴,持平李敬臣·李基慶牌不進罷職傳旨,傳于李魯春曰,只推。
吏曹口傳政事,司饔副提調單李彦植。
傳于李集斗曰,政官牌招開政。
以京畿監司徐鼎修狀啓,薦新生蛤,限內不得封進,惶恐待罪事。
傳于徐有聞曰,勿待罪事,回諭。
以咸鏡監司具㢞狀啓,德源府民家失火,恤典分給事,傳于李益運曰,方春失所,矜悶,嚴飭邑倅,拔例顧助,期於斯速奠接,其中殘戶及無依之類,公私役,着根間勿侵事,回諭。
以水原留守徐有隣狀啓,春牟留庫中四百石,特許加分,令廟堂稟處事。
傳于李益運曰,依狀請施行事,回諭。
曺錫中,以兵曹言啓曰,同知中樞府事文鳳翼·尹元柱,五衛將金始東,慶熙宮衛將池海達,俱以在外,上來無期,五衛將韓應儉,身病猝重,呈狀乞遞,竝改差,加設五衛將鄭櫶·兪漢翼,已爲肅拜,加設僉知中樞府事李元國·金相衡·姜世佑·韓宗澄·康弼述·柳世誠·金瑜·張後宅·李徵燦·金福昌·韓瓘·李養利·趙景良·金夏興·金宗烈·張漢輔·安景大·白興兌·張後奕·金春福·李徵翰·洪渭濱·李亨泰·韓德朝·朴昌休·朴昌潤·崔福祖·金夏彬·安春彬·朴宗五·洪命績·朴鼎彬·李德齡·張時泳·金光五·李長馥·田景泰·朴重和·金埈·金甲振·朴蕡·朴薸·安宗杰·李範尹·景斗英·金煌·鄭尙玉·朴就亨·洪相福,或肅拜,或老難肅拜,或在外,竝減下,何如?傳曰,允。
曺錫中,以兵曹言啓曰,今月二十九日各廳堂下武臣朔試射時,身病及呈辭人等,退試次,姑爲懸頉以入之意,敢啓。傳曰,知道。
曺錫中,以壯勇營言啓曰,本營左司屬後哨軍兵等,今已準二朔立番,來三月初一日放送之意,敢啓。傳曰,知道。
曺錫中,以御營廳言啓曰,鷹峰西邊諸麓未盡植松處及惠化門外,貞陵近處山麓橡實,待其當節,更加種植事,昨春已爲草記蒙允矣。來三月初二日爲始,播植之意,敢啓。傳曰,知道。一從前令尹之規模,可也。
李魯春,以義禁府言啓曰,江原監司南公轍狀啓內,橫城縣監鄭來升罪狀,令攸司稟處事,啓下矣。鄭來升,以兼營將守令,時在任所云。依例發遣府羅將,差兼官交代後,拿來,何如?傳曰,係是宥旨前事,分揀,可也。
柳憲周,以工曹言啓曰,世子宮每朔日供上黃毛,依例封進之意,敢啓。傳曰,更待下敎,可也。
庚申二月二十九日辰時,上御誠正閣。藥房入診,同副承旨入侍時,藥房都提調李時秀,提調李秉鼎,副提調李集斗,記事官洪奭周,記注官金景煥·承膺祚,同副承旨柳憲周,醫官柳光翼·金孝儉·李敬培·李惟鑑·鄭允僑·玄必采,以次進伏訖。時秀等曰,勞動之餘,聖體,若何?上曰一樣矣。時秀曰,寢睡·水刺之節,若何?上曰,連以房堗之太溫,不能着睡矣。時秀曰,臂部症候,其間果何如?上曰,有時乎發,而亦不大段矣。時秀曰,此不可不趁早診治矣。上曰,何必診候乎?時秀曰,王大妃殿氣候,若何?上曰,一樣矣。時秀曰,惠慶宮氣候若何,而手部腫處,今已完合乎?上曰,氣候一樣,而腫處姑未完合矣。時秀曰,滯候則今已夬復乎?上曰,漸臻平復矣。時秀曰,醫官方待令,使之入診,何如?上曰,置之。上曰,廚院副提擧之輪日晨役,必以爲難,今旣以承宣中二人例兼,則似爲便好,而都承旨亦副提擧也。監膳時兼進,亦好矣。承旨李集斗曰,臣旣兼進,則他提調不必入來,而他副提調進去時,旣不得兼行提調之事,則提調一員,自當進去矣。上曰,然矣。秉鼎曰,臣方待罪廚院,故敢達矣。副提調一員,旣有宗班差出之敎,而宗班中,無可爲之人矣。上曰,予亦已思之矣。李彦植無異宗班,當爲之矣。仍命書榻敎曰,廚院副提調姑未差出之一窠,同敦寧李彦植,令該曹口傳啓下。秉鼎曰,正月初一日,東宮初次供上時,副提調姑未啓下,故臣以提擧,初當擧行,不勝榮幸矣。上曰,然乎?其時郞官,則有賞典,而卿之擧行,則予未及知之矣。敎時秀曰,拜表,當以何間爲定云乎?時秀曰,姑未定期,且會同,尙未爲之,而壇享誓戒纔過,故會同欲於壇享後爲之云矣。上曰,然則過壇享後,從近爲之,行期則從便商量,好矣。求請與京盤纏間,何以爲之云乎?時秀曰,此亦姑未定矣。上曰,求請必爲外邑之弊,須以不貽民弊之道,從好爲之也。命書榻敎曰,禮房承旨馳詣宗廟·景慕宮,奉審摘奸以來。時秀曰,我殿下,一動靜一辭令,皆將爲萬世法,況自今年,尤當益加聖念,而獨於禁令一事,殿下固已明知其萬萬不可,而猶且堅定聖意,牢拒群情,不但大有關於目下,義理與倫綱,實非所以垂範之道,雖以昨日大司諫兪漢寧上疏批旨言之,一切懲討隄防之言,擧歸之於讒諂輕儇,此固群下不誠之罪,而在聖上恢張聽納之道,惟當觀其言之當否而取舍之,近日諸臣收禁之請,殿下亦豈曰不當乎?今乃不惟不賜開納,直以讒諂輕儇之目,一例加之,以今委靡庸懦之俗,若因殿下此敎,而遂致退縮畏怯,凡係懲討隄防,更不敢開口陳說,則當此義理日晦之時,其爲世道人心之憂,當如何哉?臣旣有所懷,不敢不仰奏矣。秉鼎曰,諫長疏本,臣雖未及得見,而聖批句語,或有過中處,俄與大臣,有所酬酢,而大臣今旣陳奏,臣適忝叨經筵,亦豈敢默無一言乎?批旨句語中,大臣所達外,關心於推考遞差等句語,恐欠於大聖人辭不迫切之義,近日群下之荏弱恇怯,或恐被罪者,固多有之,而如是爲敎,則自歸於患得失之科,豈不有傷於禮使之道乎?因此而懲討之論,擧皆囁嚅,則當此義理隄防蕩然壞盡之時,尤切寸忱之憂愛,伏望竝留聖意焉。上曰,凡於絲綸對題,不欲做看題之句,卽予一副素戒,今之所謂懲討隄防之弊習,果不近於讒諂輕儇,而朝著之間,又無推遞關心之人,則伊日批旨,卽題外說話,何必改爲?而若與批中云云,有一毫近似,是豈諺所謂呼瞽稱正之渾享語法乎?卿等之言是矣。其批中關心以下七字,於是乎以下三十一字,刪去之意,令注書懸錄於堂后日記,可也。出擧條仍敎曰,兪漢寧則以言路爲言,故不得不賜批,而昨日李龜雲,又呈一疏,而遣辭無異涉禁,如此之疏,豈可捧納乎?設有可言之事,發啓則發啓而已,庭請則庭請而已,迭出紛呈,欲避涉禁之名,而自歸涉禁之科,究其意則甚於涉禁矣。同副今亦登筵,而以其新入生疎也,故姑爲寬恕,若或更爲此習,更呈此疏,則其罪合置何辟,以此意遍爲申飭于院中也。集斗曰,再昨日迎鑾儒生,試取傳敎中,庭試外之外字,右副承旨曺錫中承書時,誤以後字書之,原傳敎中,改書頒布,何如?上曰,依爲之。出擧條命書榻敎曰,惠慶宮,進服蔘苓白朮散,五貼製入。仍命退,諸臣以次退出。
上在昌德宮。停常參·經筵。
曺錫中啓曰,大司憲李城輔,執義張至冕在外,掌令趙彦哲·李東埴,持平李基慶·李敬臣,牌招啓辭未下,監察茶時之意,敢啓。傳曰,知道。
李集斗啓曰,禮曹參判除拜後,過三日,不爲出肅,依定式,推考警責,仍卽牌招察任,何如?傳曰,允。
傳于徐有聞曰,左副承旨入侍。
李集斗啓曰,吏曹判書徐龍輔,參判李書九,參議洪樂游牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,竝更卽牌招,何如?傳曰,參議只推,與參判,更爲牌招,而此是畿內老人推恩政事下批也,狀啓來到之後,豈可踰日?以此分付,可也。
有政。吏批,判書徐龍輔,參判李書九牌不進,參議洪樂游進,行都承旨李集斗進。啓曰,判書徐龍輔,參判李書九,竝牌招不進,小臣獨政未安,何以爲之?敢稟。傳曰,只出緊任。以尹載僖爲戶曹正郞。
兵批,判書趙鎭寬進,參判尹光普入直進,參知李秉喆病,參知南履翼病,右副承旨曺錫中進。以李翊模·徐有和爲同知,徐宗宅·尹興商·朴麟杓·鄭寅達·申英澤·李億麟·呂光點·李弼謙·扈鳳翼·尹應貞·金弘弼·金德信·吳彦哲·李繼蕃·韓鳳儀·李哲模·黃琳·趙守寬·李道恒·金處和·具必道·尹光璧·權沂·李會徵·柳重基·張澲·尹順憲·李弘中·韓師周·鄭最慶·徐光修·李審·崔寬·李埰·李溟翼·李碩顯·郭濟億·李碩宗·李正震·金錫弼·李道賓·趙文彩·權以維·沈啓良·禹鼎九·許岱·朴宗運·辛時範·李廷錫·李延煥·辛運範·尹東瑞·沈塯·楊重垣·趙重璟·安垕·方珠·申曦·權世善·宣景淑·張晤·金德鍊·方載重·尹橚·金景瑞·李瑞日·黃齊顔·金弼夏·金守堅·成夢齡·呂得濟·金德佐·任根·崔垙·李春郁·吳後伯·崔齊崑·尹處任·河浹·姜亥成,金鳳五爲僉知,李昌會·朴明煥·朴盈源·黃杞爲五衛將,李守泰爲慶熙將,權聖彦·康萬齡爲守門將,元永甲爲楊花別將,僉知尹昇東·任聖說,副護軍尹光絅,竝單付。
吏批,再政。以林性運爲景慕宮令。
以忠淸監司金履永狀啓,扶餘縣監韓百衍,謂有身病,連呈辭狀,撤歸本家,不得已罷黜事,傳于曺錫中曰,令該曹口傳差出,待下批,卽爲下送。
假注書閔德基狀啓,臣於今月二十四日,敬奉聖諭,二十七日酉時,馳到懷德縣外南面性潭里,傳諭于右贊成宋煥箕處是白乎則,以爲臣頃於旅店中,以區區情勢,有隘蹙之端,猥陳短章,冀蒙體諒,而遞歸田廬,秪俟逋慢之誅,玆者史官遠臨,傳宣聖批,辭意隆摯,有踰常例,實非賤臣所敢承當,揆分悚恧,益無容措也。殘骸危喘,幸免顚沛,獲覩慶禮,粗伸微誠者,亦莫非聖恩攸曁,從今只當自勵以塵刹之報而已云矣,故臣今方復路緣由,馳啓爲白臥〈乎〉事是良厼,詮次善啓向敎是事。
傳于柳憲周曰,贊成則家在湖中,其孫,勢將往來供職,而贊善之在驪上者,其子若於近地齋郞相換,則公私俱便,令該曹口傳啓下,計仕則用見職之仕之意,分付。
吏曹口傳政事,以柳台佐爲扶餘縣監,典設別檢李敎源,寧陵參奉張瀚,相換。
徐有聞,以禮曹言啓曰,毓祥宮展拜,每年季春稟定事,曾有先朝受敎矣。展拜吉日,以何間推擇乎?敢稟。傳曰,晨起,待晴行禮於眞殿,今月孺慕,尤難自抑。若以先朝聖心爲心,則雖今日欲爲展禮,而旬前初七日以前,齋戒相値,八九日毓祥宮忌辰坐齋,旬前,咸興·永興兩本宮衣幣香燭親傳,與齋宿相値,又其後,當行陵謁矣。勢將於其後,始可拜宮,以此知悉,更稟,可也。
曺錫中,以兵曹言啓曰,內吹近仗軍士,鳥銃入格別單判付內,依書下施賞後,草記。卿之所奏聞之,忠贊衛不入於試射云,分付戶曹,各米三斗分給事,命下矣。謹依判付,內吹盧昌郁等五名,近仗軍士朴福大等五名處,各木一疋施賞,而忠贊衛李大得等六人處,各米三斗分給事,分付戶曹之意,敢啓。傳曰,知道。
曺錫中,以訓鍊都監言啓曰,本局分授內山,社稷後麓仁旺山,北岳下麓洗心臺諸處及外山鞍峴東邊諸處,今三月初二日爲始,植松之意,敢啓。傳曰,知道。
庚申三月初一日未時,上御便殿。左副承旨入侍時,左副承旨徐有聞,假注書呂東植,記注官承膺祚,記事官李存秀,以次進伏訖。上命書禮曹草記批答。敎曰,旬前後則連値齋日,過陵幸後,更稟事,分付也。仍命退,承史以次退出。
上在昌德宮。停常參·經筵。
李魯春啓曰,行大司憲李城輔,執義張至冕在外,掌令趙彦哲·李東埴,持平李基慶·李敬臣,牌招啓辭未下,監察茶時之意,敢啓。傳曰,知道。
曺錫中啓曰,來初五日,朝參日次,而國忌正日相値,頉稟之意,敢啓。傳曰,知道。
曺錫中啓曰,御營廳將官來言,今日本廳軍兵,日次私習云矣,敢啓。傳曰,知道。
李集斗啓曰,行右承旨李魯春,今日不爲仕進,卽爲牌招,何〈如〉?傳曰,允。
傳于曺錫中曰,右副承旨入侍。
李集斗啓曰,行左承旨李益運陳疏徑出,原疏,以國忌齋戒,不得捧入矣。卽爲牌招,何如?傳曰,問于承宣,略知委折之由於未徹之臺疏矣,肅廟朝眼候,因此,而以是先朝諸臣,不敢萌諸心,發諸口於五十年間者,到今何敢若此乎?自李基慶疏捧入者,今人太昧格例之致,雖不深責,豈可不一諭乎?此後,若有以此等事煩徹者,當以先朝所施於諸臣之律,施之,政院知此勿捧。仍傳曰,李基慶疏留中者,還下,承宣·臺臣疏,取來一處,付之火中。
傳于柳憲周曰,左承旨許遞,前望單子,待下批,待開門,牌招察任。
以進賀兼謝恩正使金載瓚,副使李基讓狀啓,今月初六日高陽郡止宿,初七日入城計料事,傳于曺錫中曰,初七日,難以酬接,自彼中來者,卿等可以默會,留宿畿營近處,其翌日復命事,回諭。
李魯春啓曰,正言愼性眞·鄭時善,引避退待,已至多日,尙未處置,事甚未安。大司諫兪漢寧,司諫高宅謙,獻納南惠寬,傳旨未下,憲府除在外外,未肅拜及呈告人員,竝卽牌招,以爲處置之地,何如?傳曰,允。
以掌令李東埴·趙彦哲,持平李基慶·李敬臣牌不進罷職傳旨,傳于李集斗曰,許遞。
李集斗,以吏曹言啓曰,加設敦寧府都正李克永,今已肅拜,故仍爲減下之意,敢啓。傳曰,知道。
曺錫中,以訓鍊都監言啓曰,本局軍需,自來不敷,每當中旬與試射放之時,所入賞格,或請得取用,或自戶曹待令矣。今番則軍兵等試射放賞格,依下敎,以本局仙源庫所在布木,推移貸用,而木爲九同三十四疋,布爲十五同三十疋矣。在前如此之時,兩南·關西之休番射軍·遼軍等木中,移劃充補,已多其例,區劃一款,令廟堂稟處,何如?傳曰,今番皆欲不煩經費,令該營施賞給代之方,令廟堂,今日內,草記區劃,可也。
校理李之聃箚曰,伏以正言愼性眞·鄭時善,臣等生長遐鄕,未諳體例,賓對有命,冒沒登筵,兩司新啓之際,未及周旋,不能同爲起伏,至有承宣請推,有損臺體,滿心慙恧。以此情蹤,何可一刻晏然仍冒於臺次乎?引嫌而退,一時昧例,雖緣生疎,不可以此輕遞言官,請正言愼性眞·鄭時善,竝命出仕。取進止。答曰,省箚具悉。處置事,依施。
庚申三月初二日辰時,上御便殿。右副承旨入侍時,右副承旨曺錫中,記事官洪奭周,記注官金景煥·承膺祚,以次進伏訖。上曰,都監儀軌,今已始役乎?錫中曰,姑未始役矣。上曰,日昨臺諫之以書院事陳疏,豈成說乎?禁令至嚴,則雖儒生,不可爲之,況臺諫乎?錫中曰,掌令李東埴疏,俄又到院,而亦有涉禁句語,不敢捧入矣。上曰,予亦豈欲使之緩於懲討,而王言一出之後,豈敢如是冒呈乎?門將阻搪,固非美事,而旣已分付騎堂矣,亦何可許其冒入乎?錫中曰,騎堂則不得見臺疏,故只問其涉禁與否於兩司吏云矣。上曰,以再昨下敎之意,更爲招諭兩司下吏及院吏,而雖急於呈納,豈敢以涉禁者,謂之不涉禁乎?轉相告知,無敢犯禁,而一或有犯,切勿捧納。如是而後,義理可以益嚴矣。仍命退,承史以次退出。
上在昌德宮。停常參·經筵。
李魯春啓曰,行大司憲李城輔,執義張至冕在外,掌令二員,持平二員未差,監察茶時之意,敢啓。傳曰,知道。
傳于徐有聞曰,禮房承旨,馳詣懿昭墓,奉審摘奸以來。
傳于曺錫中曰,右副承旨入侍。
傳于李魯春曰,左承旨入侍。
曺錫中啓曰,事變假注書李泳夏,身病猝重,勢難察任,今姑改差,何如?傳曰,允。
以大司諫兪漢寧,司諫高宅謙,獻納南惠寬牌不進罷職傳旨,傳于李魯春曰,只推。
以修撰閔師宣牌不進罷職傳旨,傳于徐有聞曰,只推。
傳于徐有聞曰,發遣吏郞,諸執事淸齋與否,摘奸以來。
承旨前望單子入之,申鳳朝落點。
曺錫中,以都摠府言啓曰,今日入直內三廳武兼禁軍及軍兵等,當爲中日習射,而懿昭墓忌辰祭齋戒相値,不得爲之之意,敢啓。傳曰,知道。
徐有聞,以禮曹言啓曰,今三月初七日,行大報壇祭享,犧牲看品,依定式,本曹參判與本署提調,當爲前期擧行,而參判閔台爀未肅拜,無以擧行,令政院稟旨牌招,以爲進去看品之地,何如?傳曰,允。
徐有聞,以弘文館言啓曰,本館下番闕直,事甚未安,應敎金銑,副應敎尹序東,副校理趙得永,竝卽牌招,以爲推移姑降入直之地,何如?傳曰,允。
徐有聞,以成均館同知事行大司成意啓曰,今三月初三日,儒生課試,當爲設行,而大提學洪良浩,以身病,限內不得爲之之意,敢啓。傳曰,過齋後更稟。
曺錫中,以備邊司言啓曰,訓鍊都監草記,本局今番試射放時賞格,依下敎,以本局仙源庫所在布木,推移貸用,而木爲九同三十四疋,布爲十五同三十疋矣。兩南·關西休番射軍·遼軍等木中,移劃充補,已多其例,區劃一款,令廟堂稟處爲辭,而批旨內,今番皆欲不煩經費,令該營施賞給代之方,令廟堂今日內,草記區劃,可也事,命下矣。關西木儲,比他稍裕,而連經使勅之餘,不可以此等區劃,更貽運輸之弊,全羅左水營休番木十三同,右水營休番木十三同,合二十六同劃給,則剩數爲三十餘疋,而全同之內,以疋計除,或涉煩瑣,儲此儲彼,均爲公儲,依此取來,以爲移充之地,該營試賞,雖有木布兩色,兩閫元無布儲,竝以純木施行事,分付該營及左右水營,何如?傳曰,允。
曺錫中,以兵曹言啓曰,今三月初六日,大駕詣奉室行禮時,侍衛及環衛軍兵,當爲磨鍊,而昨年三月訓局出番軍五哨,大將率領,墻外環衛,七月西營·北營軍餉色入直軍,訓將率領排立,挾輦軍,連以金虎門入直軍四十名磨鍊,槍劍軍置之矣,今番則,何以爲之乎,敢稟。傳曰,步軍西營·北營·金虎門軍餉色,步軍訓將都領環衛,挾輦軍則以出番軍爲之,可也。
曺錫中,以訓鍊都監言啓曰,今三月初三日,大報壇祭肄儀時,因兵曹節目,北營標下軍三十名,軍餉色軍二十名,北營入直別將白師誾率領,拱北門外排立作門,雜人馬,一切嚴禁,事畢後,還入直所,而竝待標信擧行之意,敢啓。傳曰,知道。
大司諫兪漢寧啓曰,臣姿性骫骳,言議巽軟,本不合於淸朝耳目之任,而忝叨諫長,目今可言之急務,有非時政官師之可比,而莫借方寸之地,則滿腔血懇,無以上徹,只以草草數語,略有所臚列於乞免之章,仰勉聖人來諫之德,下規群工含默之風,而第恨其不得明白直截,有愧古人盡言不諱之義矣,及承批旨,誨責截嚴,有非人臣所敢承聆者,幸因大臣重臣啓沃之效,便卽抺下句節,則今不敢追提更陳,而臣之滿心慙惶,何敢以句語之刪去,有所抗顔自在也哉?緣臣之疲軟一語,遂使我殿下平日禮待群下之晠德,未能包容寬假,至發過中之敎,以致滿廷衿紳,將至解體而退步者,一則臣罪,二則臣罪,宜卽來避,而以違牌傳旨之未下,多日蹙伏,今始詣臺自列,所失尤大。以此情踪,何可一刻晏然冒據於臺次乎?請命遞斥臣職。答曰,疏批優批,豈曰誨責?至於俗弊之歷擧,亦非爾所替引者,避嫌何爲?勿辭,亦勿退待。
右承旨徐有聞書啓,臣敬奉聖敎,馳詣懿昭墓奉審,則墓上無頉,丁字閣無頉,碑閣無頉,祭物·祭器·祭井看審,則精潔,諸執事摘奸,則無頉,丁字閣神門薍簾一部,月廊薍簾一部破傷,宜卽從便修改之意,敢啓。傳曰,知道。
庚申三月初三日辰時,上御便殿。右副承旨入侍時,右副承旨曺錫中,假注書呂東植,記注官承膺祚,記事官李存秀,以次進伏訖。上命書榻敎曰,王大妃殿進御蔘橘飮,自今日,一貼式煎入。又命書傳敎曰,初七日皇壇祭享時,前一日,當出齋集成門近處,翌朝詣奉室行禮,還至齋所,以待享事禮畢,以此,分付。上曰,懿昭墓奉審事,俄纔下敎,而今年則道伯春奉審,旣未爲之,今日奉審,兼行道臣春奉審事,書報於進去承旨也。仍命退,承史以次退出。
庚申三月初三日未時,上御便殿。左承旨入侍時,行左承旨李魯春,假注書呂東植,記注官金景煥·承膺祚,以次進伏訖。上命書兵曹草記,軍兵磨鍊事,批答訖。敎曰,挾輦軍名數,則依望拜禮磨鍊事,分付也。仍命退,承史以次退出。
上在昌德宮。停常參·經筵。
李魯春啓曰,行大司憲李城輔,執義張至冕在外,掌令二員,持平二員未差,監察茶時之意,敢啓。傳曰,知道。
傳于申鳳朝曰,右副承旨入侍。
傳于徐有聞曰,傳香承旨入侍。
傳于柳憲周曰,同副承旨入侍。
傳于曺錫中曰,左副承旨入侍。
李泳夏改差,代以申緯爲事變假注書。
以應敎金銑,副應敎尹序東,副校理趙得永牌不進罷職傳旨,傳于李魯春曰,只推。
以正言愼性眞·鄭時善牌不進罷職傳旨。
傳于李魯春曰,只推。
徐有聞,以弘文館言啓曰,本館下番闕直,事甚未安。修撰閔師宣,旣有只推之命,卽爲牌招入直,何如?傳曰,允。
以黃海監司朴基正啓本,應資老人後錄事,傳于李集斗曰,口傳下批官敎,今日內,與有旨成送。
曺錫中,以兵曹言啓曰,再明日擧動時,本曹堂上侍衛,當爲備員,而參判尹光普差祭,參議李秉喆身病猝重,不得行公,無以備員,參議李秉喆,令政院稟旨變通,以在京無故人,口傳差出,待下批牌招,以爲進參之地,何如?傳曰,竝許遞,令該曹口傳差出,可也。
吏曹口傳政事,以曺允大爲兵曹參判,以成鼎鎭爲兵曹參議。
申鳳朝,以賑恤廳言啓曰,西部米廛上契任掌崔尙得,今月初一日,本洞路傍,得二歲遺乘男兒,同里居私婢正梅,欲爲收養,貧不自食,願爲受料,告于本部,自該部,同日牒呈,故依節目給料,使之乳養之意,敢啓。傳曰,知道。
庚申三月初四日辰時,上御重熙堂。傳香承旨·右副承旨入侍時,右承旨徐有聞,右副承旨申鳳朝,假注書呂東植,記注官承膺祚,記事官李存秀,以次進伏訖。上命書傳敎曰,禮房承旨馳詣元陵,奉審摘奸,仍詣健元陵·顯陵·穆陵·徽陵·崇陵·惠陵奉審,仍詣貞陵·泰陵·康陵·懿陵奉審,而奉審各陵,兼行道臣春奉審以來。右副承旨馳詣太常神室,與獻官奉位版,至先蠶壇,看檢享事,待祭物熟設,先爲復命。仍敎曰,奉審之行,須觀日勢早晩,止宿城外,明日復命,好矣。有聞曰,豐德兩陵寢,驪州兩陵寢奉審,當於寒食祭享時擧行乎?上曰,豐德陵寢奉審,則開城留守,自當爲之,驪州陵寢奉審,則亦令地方官擧行之地,好矣,仍命有聞先退。上曰,左副承旨入侍。出傳敎賤臣承命出傳,左副承旨曺錫中進伏。敎鳳朝曰,承旨則留在享所,祭器各別洗滌,佾舞工人,亦爲摘奸,待祭物熟設,先爲復命也。鳳朝承命先退。錫中曰,昨日下敎後,知委於禮曹,則以爲出還宮則當用衮龍袍,而行禮時則當用冕服云矣。上曰,奉室行禮,與望位禮有異。望位禮則神榻旣已奉出,故用冕服,而奉室行禮時,神榻旣未奉出,則何可用冕服乎?昨日旣有下敎,則何爲如是?錫中曰,果以下敎分付,而曹吏所言,如是矣。上曰,如許者爲曹吏,誠駭然矣。自政院招致嚴飭也。曹吏雖如是,禮判亦不知云耶?錫中曰,禮判亦以此意,連爲往復矣。上曰,該曹必錯認,奉室行禮爲望位禮之例,而然更爲詳問,可也。上曰,同副承旨入侍。出傳敎賤臣承命出傳,同副承旨柳憲周進伏。命書香室受押單子,代押訖,仍命出給。賤臣承命擎出。上曰,同副之家,連蒙節惠之典,賜諡,合爲幾人?憲周曰,臣之一門,爲五諡矣。上曰,柳智傑,於承宣家,爲幾寸乎?憲周曰,臣之高祖之六寸矣。上曰,柳琳則是承宣家先祖耶?憲周曰,臣之五代祖矣。上曰,柳爀然則與承宣家,爲幾寸乎?憲周曰,臣之七代祖之玄孫矣。上曰,褒奬之典,萃於一門,可謂盛矣。予於承宣家,素所欽歎,而承宣之陞資有年,今始通望於銀臺者,誠爲沈屈矣,承宣筋力,亦爲甚好,字牧之任,足可堪勝矣。仍命退,承史以次退出。
庚申三月初四日辰時,上御重熙堂。左副承旨入侍時,左副承旨曺錫中,記事官洪奭周,記注官金景煥·承膺祚,以次進伏訖。上曰,奉室行禮,與望位禮有異。望位禮時則已奉出神榻,故用冕服,而奉室行禮時,神榻旣未奉出,則何可用望位禮之例乎?該曹必錯認,奉室行禮,爲望位禮之例而然矣,果已詳問於該曹,而己酉年,禮堂削職,果緣何事而然乎?錫中曰,問於該曹,仍考謄錄,則壬子三月初七日,奉室行禮時,設版位於奉室前庭,設幄次於朝宗門外齋室,設百官位於冽泉門外,而出還宮服色,則以翼善冠·衮龍袍,行禮服色則以冕服磨鍊,己酉三月初六日望位禮時,出還宮服色,禮曹誤以絳紗袍磨鍊,而及至提敎之後,竝與行禮服色,而以翼善冠·衮龍袍磨鍊,因此而有判書削職之命矣。上曰,己酉年禮堂之削職,以其非親祭而誤以絳紗袍,爲出還宮服色,又於望位禮,不以冕服朝服磨鍊也。壬子年儀註,則萬萬不成說。版位處所,必不在於奉室前庭,而在於壝門之內,百官拜位,亦必非冽泉門外而在於冽泉門內,而只於儀註磨鍊時,必也不審而然。望拜禮時,或有行於冽泉門外之例,而其時百官班,亦於冽泉門外爲之,豈有行禮於奉室前庭,而百官則立於外位處所之理乎?且其行禮之日,非三皇諱辰,卽祭享前日也。該曹徒知享前日,壝內望位禮時儀註服色,而不能分別奉室行禮之無關於享日與否,其時禮判之免罪,可謂倖逭。此後依此筵敎遵行之意嚴飭,仍載政院日記及日省錄,可也。仍敎曰,奉室行禮,便是權道,則豈可用冕服乎?再明行禮時,諸執事亦勿入就尊所,以黑團領祗迎事,分付。仍命退,諸臣以次退出。
上在昌德宮。停常參·經筵。
藥房都提調李時秀,提調李秉鼎,副提調李集斗啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿·世子宮,藥房口傳問安。答曰,知道。
李魯春啓曰,行大司憲李城輔,執義張至冕在外,掌令二員,持平二員未差,監察茶時之意,敢啓。傳曰,知道。
曺錫中啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
曺錫中啓曰,事變假注書申緯,時無職名,令該曹依例付軍職,冠帶常仕,何如?傳曰,允。
徐有聞啓曰,領議政李秉模,左議政沈煥之,爲承候來待矣。傳曰,入侍。
徐有聞啓曰,藥房都提調李時秀,提調李秉鼎,副提調李集斗,爲承候來待矣。傳曰,入侍。
徐有聞啓曰,時·原任閣臣,爲承候來待矣。傳曰,入侍。
傳于徐有聞曰,奉審承旨入侍。
傳于徐有聞曰,發遣吏郞,諸執事淸齋與否,摘奸以來。
右承旨徐有聞書啓,臣敬奉聖敎,馳詣元陵奉審,則陵上無頉,丁字閣無頉,碑閣無頉,祭物·祭器·祭井看審則精潔,諸執事摘奸則無頉。仍詣健元陵奉審,則陵上無頉,碑閣無頉,丁字閣後面夫瓦,間間脫落,馬尾竹篩各一部破傷。仍詣顯陵奉審,則陵上無頉,丁字閣·碑閣無頉,水刺間,椽木二箇朽傷。仍詣穆陵奉審,則陵上石物塗灰,曲墻塗灰,間多剝落,碑閣無頉,丁字閣東簷婦椽朽傷傾仄,架子紅木袱一件,安盤一坐破傷。仍詣徽陵奉審,則陵上石物塗灰,間多剝落,碑閣無頉,丁字閣殿內神御床下四張付地衣一浮,別紋地衣一浮,破傷,沙磁椀一立,沙貼匙四立,柳筽一部破傷。仍詣崇陵奉審,則陵上無頉,丁字閣無頉,碑閣無頉,雉尾箒一柄破傷。仍詣惠陵奉審,則陵上無頉,丁字閣無頉,碑閣無頉,架子一坐破傷。仍詣泰陵奉審,則陵上無頉,丁字閣無頉,碑閣無頉。仍詣康陵奉審,則陵上無頉,丁字閣無頉,碑閣無頉,馬尾篩一部破傷。仍詣懿陵奉審,則陵上無頉,丁字閣無頉,碑閣無頉,竹篩一部,匙貼一立,守僕紅衣一件,頭巾一立破傷。仍詣貞陵奉審,則陵上無頉,丁字閣無頉,碑閣無頉,守僕紅衣一件渝色,俱宜趁卽從便修改,而流來舊頉,竝不列錄之意,敢啓。傳曰,知道。分付該曹,修改,可也。
李集斗,以吏曹言啓曰,今此大報壇祭,從享獻官,前參判尹光普,時無職名,令該曹口傳付軍職,何如?傳曰,允。
庚申三月初五日辰時,上御誠正閣。藥房入診,藥房三提調,大臣·時原任閣臣,承候入侍,奉審承旨入侍時,藥房都提調李時秀,提調李秉鼎,副提調李集斗,記事官洪奭周,記注官承膺祚,記事官李存秀,醫官金孝儉·李敬培·朴春源·李惟鑑,右承旨徐有聞,同副柳憲周,假注書呂東植,領議政李秉模,左議政沈煥之,檢校直提學徐龍輔·李晩秀,原任直提學鄭大容,原任直閣徐榮輔·沈象奎,以次進伏訖。秉模等曰,日候稍寒,聖體,若何?上曰,一樣矣。秉模曰,又當今日,仰想聖懷,益復難抑矣。上曰,孺慕冞新矣。秉模曰,寢睡·水刺之節,何如?上曰,寢睡不能穩着,飮食則以行素之故,亦難善進,似緣胃氣之弱而然矣。時秀曰,臂部症候,今旣夬復乎?上曰,此亦乍劇乍歇矣。秉模等曰,王大妃殿氣候,何如?上曰,一樣矣。秉模等曰,惠慶宮氣候連向平復之境乎?上曰,漸臻差復,而姑未完合矣。仍命書榻敎曰,惠慶宮,進服蔘苓白朮散五貼,更爲製入。時秀曰,醫官待令入診,何如?上曰,置之。秉鼎曰,慈殿湯劑,連爲煎入,而貼數不爲書出矣。上曰,慈殿多日行素,故湯劑當連爲煎入矣。上敎有聞曰,各陵奉審,果皆無頉乎?有聞曰,無頉矣。上曰,俄見書啓,則修改處,似不至大段,而薍簾則果爲如何?有聞曰,薍簾雖渝色,而亦不甚弊矣。敎晩秀曰,修改,當以何日爲之?晩秀曰,當以今十八日爲之矣,上曰,奉室行禮之以冕服磨鍊者,是豈成說?大抵皇壇,旣無神位,則奉室行禮,亦是權道也。至於望位禮,則以出奉神榻之故,雖用冕服,而只爲奉室行禮,則神榻旣不出奉,何可用冕服乎?謂有壬子年前例,而其時磨鍊,大是做錯,且其百官外位之磨鍊,亦出於昧例矣。此後則奉室行禮時,只以衮龍袍磨鍊事,申飭定式也。上曰,臺臣李基慶疏本,還入之後,認以不爲頒布矣,追聞外間,已多謄頒云,卿等亦見之否?秉模曰,果爲見之矣。上曰,在昔肅廟朝,以此等事,過用聖慮,至有眼候。故先朝五十年間,似此說話,不敢一字語及於章疏之間矣,今此惹鬧,亦關紀綱,而今已秉畀炎火,可謂都無事矣。所謂通文泮長,何不這卽禁斷,以致流布之境乎?煥之曰,泮長則未見及之云,而如此之事,初不當推上朝廷,李基慶之疏,果不善爲矣。上曰,其疏初本,甚多礙眼。奏御文字,豈敢不書名,而只書許文正三字乎?萬萬駭然矣。李東埴之疏,亦不善爲。仍敎大容曰,泮長各別嚴飭,此後則無敢以此等事,更爲起鬧也。秉模曰,日前諫長疏批句語,實涉過中,而幸因僚相所奏,特命刪去,臣等亦與有榮矣。上曰,予於尋常文字,亦不欲着題說出者,卽本意所在,而至於此事,則以習俗之難矯,常有慨咄于中者,故自不覺其辭敎之若是,而書下之後,慮或有過中處,伊夜還爲取看矣。更觀之,則亦似無大段礙眼處,故仍令頒下,而及聞右相所奏,其果好,故特命刪去矣。煥之曰,疏批之刪去,誠爲盛德事矣。聖意所在,臣等亦豈不仰認,而禁令之尙在,豈不可悶乎?殿下雖以姑待治成制定爲敎,而自古以來,豈有以言爲禁之時乎?上曰,豈得已乎?禁令之萬萬乖當,有駭聽聞,予亦豈不知之,而比之風習之日卑,猶有輕重之別,其所以不得不然者,亦自有一副當義理矣。秉模曰,伏見向來承旨處分傳敎,則政院之以放未放事,如是擧行,誠爲非矣。此等處,習俗之弊,固爲可悶,而至於禁令之說終非美事,臣之區區憂慮,則竊恐禁令愈嚴,而紀綱有愈壞之歎矣。上曰,其時承宣事,誠甚駭然矣。放未放修啓之凡以罪人爲名者,無論關係輕重之如何,一倂載錄,古例卽然,故戊申後懲討,何如,乙亥後隄防,尤何如,而應坐之類,亦未嘗遺漏於未放秩,伊時亦未聞,有以此爲言者矣。其時,人所未敢爲之事,如李羲甲者,無難爲之,此亦非但李羲甲之罪也,蓋由近來風習之以此等事,把作盡分底道理而然也。此等風習,未能丕變之前,將有人不得爲人之慮,豈不大可懼乎?禁令之設,予固自以爲過,而豈不曰,周公之過,不亦宜乎?聖人之事,雖曰,非人人所可學,而亦豈必到聖人地位,而始學聖人乎?予之所願者,乃學聖人也。秉模曰,周公,何嘗有禁令乎?上曰,非必謂周公之有禁令也,蓋事到極難處,不得不有此等擧措耳。大抵古之所謂敢言者,不過若而人而已,固未嘗人人自許以敢言,而及其敢言也,則必也言及於眞箇難言,如是也,故其言亦足以取重於一世,今也則不然,事屬懲討,則無能爲役於古人者,皆能爲古人所不敢言之言,此豈眞箇敢言之風,勝於古人而然乎?其實則無非從窺覘中出來,此箇弊習,予固不欲盡爲形容,而古往今來,寧有如許懲討乎?滔滔成習,莫可救藥,目今之君綱國體,俱無可言。如是而荏苒歲月,終無一變之效,則咎將誰執?於是乎禁令不得不設,而禁令嚴然後,朝廷稍尊,卿等之分義,亦可以因此少伸,而有辭於一世矣。蓋古人則雖當懲討之時,亦爲平允之論。偶見洪宇遠文集,則其中亦有人所難言之言,此與故相閔鼎重事,可謂同行而異情矣。一邊嚴討,一邊立異,古人則例多如此,而今也則少有似此之論,便歸於黨惡護逆之科,其所謂懲討者,便成例套矣。古人所謂開言路者,亦豈指此等言路而言乎?雖一句語,能爲其時可畏之言然後,方可謂之敢言矣。顧今目下之急務,莫如此習之少加矯革,而近來則禁令亦似稍立,姑待此習之丕變然後,除去禁令,恢張敢言之風,共享億萬年太平之樂,豈不美哉?煥之曰,聖敎若是縷縷,臣雖愚迷,豈不領會,而古則忠逆賢邪混淆之時,固不無或扶或抑之論,今之懲討,豈可以此爲比乎?上曰,如楨·柟事,何等危疑之際,而故相閔鼎重,亦有從輕之論矣。蓋心雖楚越,而跡或嫌疑,則不敢語到於難言之地,必也見重於一世而後,能無所嫌。無所嫌也,故能言人所難言,言人所難言也,故其言也有益於世,如是而後,方可謂之公論,方可謂之忠心矣。近來之人,平時未嘗講究義理,公堂私室,初不曾議到於此等事,則一朝臨事,顧何以得當於輕重取捨之際乎?如各疏紛呈,及旣啓又疏之習,俱是俗弊之甚者,卿等亦須思所以一切禁革也。今番赦典之本意,向亦有言及者,而刑亂國,用重典,在其時則蓋有不得不然者,而到今稍定之後,又不可不如此,予豈有一毫放過於義理邊而然乎?煥之曰,聖敎至當,而殿下如欲施疏蕩之政,則就其中輕重深淺之不無可論者,博採公議而折衷之,則豈不允當乎?何必不謀於衆,獨斷聖衷,而亦何必設爲禁令,以爲鉗制之資乎?必也不可赦而赦之,故有禁令。若人皆曰,可赦以後赦之,則又安用禁令爲哉?上曰,卿之云云,非不好矣,而時措之宜,自有不得不然者矣。且非但不可赦秩也,雖所謂可殺秩,亦當議到於赦典矣。煥之曰,旣曰可殺,則尤何可議到乎?上曰,所謂可殺不可赦者,豈公論乎?秉模曰,左相之言,誠是矣。禁令至嚴,不敢開口,時移事久之後,或不無反以是爲無妨者,而似此不已,尤豈不爲俗習之害乎?上曰,卿等不見李羲甲事乎?此亦非渠罪也。渠則必以是爲當然而爲之矣,俗習如此,安得無禁令乎?秉模曰,此等處,自上敎誨之而已,何必用禁令乎?上曰,自卿等位高者,皆曰,從今以後,不復言及,則禁令不期收而自收矣。煥之曰,處分之十分至當處,臣等豈敢容一辭,而若於處分之未當處,亦皆噤默,則臣等當作何許人乎?殿下於此等事,何不與民共之,而乃爲此禁令乎?上曰,此正所以與民共之也。朝廷之上,風習如此,充滿於中間者,都是游氣,正如曆家所謂淸蒙氣,眞箇公共之論,何以得達於上乎?若間其眞箇公共之論,則必以處分爲當然矣。時秀曰,禁令豈可謂公共之論乎?設或有以爲當然者,此正俄者下敎中所謂窺覘之習也,安可以是爲公論乎?上曰,窺覘固不可,而將順處,亦當有之,豈可一竝吁咈乎?時秀曰,古人云,將順其美,禁令,豈是美政乎?上曰,外面看之,則固非美政,而本意則出於矯俗矣,卿等之言,亦皆好矣。領相俄亦以紀綱爲言,而詩不云乎?勉勉綱紀四方,國之有紀綱,如網巾之有上繫,必有上面緊束處然後,可以爲振作之道矣。如李基慶疏,亦足見紀綱不嚴之一端,忠言讜議,固無論,雖推考遞差之事,亦不聞有能言者,而似此屑越之事,無論登徹,豈不萬萬寒心乎?遞推關心之句語,雖已刪去,而究言其極,則論語中得失云云,殆將不幸近之矣。以今習俗,雖有忠志之士,亦難爲危言危行,禁令之設,非閉塞言路也,正所以一變此等之習俗耳。煥之曰,俗弊則誠如聖敎,而今玆處分,若合於天理人情之至當,則亦何禁令哉?禁令旣設,公議不行。臣竊恐,自此以後,朝廷模樣,將有日卑之慮矣。上曰,今番赦典時,亦或有重者之入於蕩滌,而輕者之反漏於歲抄矣,禁府文書,淆雜莫甚。甚至有如盧聖中事者,豈成說乎?書放已久,而旣不擧行,又不登聞,互相推諉,仍歸掩置,乙卯赦典,又書放字,而又爲掩置,至入於昨冬赦文書之混置仍秩,該堂事,固不欲索言,而寧有如許風習乎?刑政所關,何等至重,則自上認以已放,而自下初不擧行,王府金石,惟意存拔,旣有當拔而不拔者,則又安知其弊之不至於不當拔而潛自拔去乎?此而不矯,則朝廷,何以得尊,紀綱,何由可立乎?煥之曰,此事則果不成說矣。秉鼎曰,義理,何等至嚴,凶逆,何等關係,而當其聲討之初,國人皆曰可殺,處分亦極嚴正,而年久之後,次第昭脫,有若久勤之限滿者然,亂臣賊子,將何所懲畏乎?上曰,久勤云云,可謂失言矣。煥之曰,臣固萬萬惶悚,而收禁一事,愚忱耿耿矣。殿下俄以游氣,有所下敎,而上下之情交濟,則所謂游氣,不期去而自去矣。上曰,旣已悉諭,卿等退去也。廟謨久未爲之,或有可陳之事乎?煥之曰,擧條未下秉鼎曰,曾於年前,以三南災歲,各樣上下之減分,因惠堂所奏,本院所捧三南草材,有限折半,姑爲權減之命矣。目今所用草材,極爲苟艱,且方連値豐登,其在重事體裕藥用之道,有不容仍減,自今月爲始,依前封進之意,發關於三南諸道,何如?上曰,依爲之。出擧條秉模曰,譯官李光稷,旣已蒙放,而李邦華則以革職未入於歲抄矣。上曰,革職與罷職無異,豈可不入於歲抄乎?此乃該曹之不善擧行而然也。此外歲抄中,漏落者必多,吏判更爲一一査櫛也。龍輔曰,姑未盡査,而被謫蒙放中,亦有一人見漏者矣。上曰,誰也?龍輔曰,成德雨也。上曰,此則當添入,而革職者一體添入也。龍輔曰,歲抄文書釐正事,旣有言端,敢此仰達矣。歲抄事體,至爲重大,自罷削,至于被謫蒙放,雖關係不輕之類,不敢自下存拔,古例卽然。近因飭敎,方欲一一復舊,而年久文書,雖不得猝乍釐正,昨今年疏放而漏落於歲抄者,亦或有之,故敢此仰達矣。上曰,年久文書,各別溯考,俾無一入一否之弊,而昨今年見遺者,旣覺得,則何可仍置?付標入之,可也。出擧條命大臣·閣臣·藥房先退。命書榻敎曰,今日齋宿時,依近例,禮兵房承旨外,承旨及兵判,別入直於永肅門外,承旨一員留院。敎憲周曰,柳智傑立後事,何以爲之耶?憲周曰,旣無可合立後者,而且以其未及婚娶爲拘矣。上曰,國典亦多有如此之例矣。憲周曰,向來一門四諡,實是曠絶之恩典,至今感祝矣。集斗曰,一時四諡,皆以忠節蒙褒,尤爲稀有矣。上曰,承旨地閥,可謂甚好,而乙卯壽資之後,今始通望於銀臺者,豈不沈屈之甚乎?承旨在堂下時,爲何官?憲周曰,曾經正言矣。上曰,柳琳後裔,今有幾人?憲周曰,勝冠者不過四五人,而忠景公臣柳珩後孫,則爲屢百人矣。上曰,柳氏之始祖爲誰?憲周曰,與文化柳氏同祖三韓壁上功臣柳車達,而臣家則以晉州爲姓貫矣。上曰,始祖墳塋,今尙有之乎?憲周曰,在於文化,而香火至今不絶,子孫之作宰西邑者,皆往省掃矣。仍命退,承史以次退出。
上在昌德宮。停常參·經筵。
還內後,內閣·政院·玉堂·藥房,口傳問安。答曰,知道。
曺錫中啓曰,大司憲李城輔,執義張主冕在外,掌令二員,持平二員未差,監察茶時之意,敢啓。傳曰,知道。
曺錫中啓曰,御營廳將官來言,今日本廳軍兵,日次私習云矣,敢啓。傳曰,知道。
傳于曺錫中曰,軍士房承旨入侍。
以修撰閔師宣牌不進罷職傳旨,傳于徐有聞曰,只推。
兩司前望單子入之,執義朴瑞源,掌令金熙周·吳泰彦,持平李重蓮,尹永僖落點。
傳于李集斗曰,政官牌招開政。
曺錫中,以都摠府言啓曰,今日入直內三廳武兼禁軍及軍兵等,當爲中日習射,而奉室行禮相値,不得爲之之意,敢啓。傳曰,知道。
曺錫中,以訓鍊都監言啓曰,本局從事官四員內,趙得永弘文館入直,李靖模戶曹入直,李德鉉·金履恭,俱爲差祭,今日省記,無以推移,依例以把摠代直之意,敢啓。傳曰,知道。
曺錫中,以訓鍊都監言啓曰,今三月初七日,大報壇祭享時,因兵曹節目,北營標下軍三十名,軍餉色軍二十名,北營入直別將具明遠率領,拱北門外自初六日排立作門,雜人馬,一切嚴禁,事畢後,各還直所,而竝待標信擧行之意,敢啓。傳曰,知道。
曺錫中,以刑曹言啓曰,因咸鏡道放未放修啓冊子,洪原縣定配罪人韓旕金遺漏事,草記批旨內,放典何等至嚴,則編配之無端遺漏,必是不察而然。然則輕罪者公然不放,寧有如許刑政乎?若無別般査考之命,則其爲斑駁,尤當如何乎?道伯不可推考而止,自本曹,行査草記,而韓哥則卽放事,分付事傳敎據,行査本道矣。卽接該道移文,則以爲去二月十一日到付京畿觀祭使移文內,壯勇營關內,洪原縣定配罪人楊根鄕軍韓旕金放送事移文據,卽爲放送,故放未放冊子中,不爲擧論,而赦典至爲嚴重,則何敢遺漏乎?枚擧事實,回移云矣,敢啓。傳曰,知道。
庚申三月初六日卯時,上詣奉室。行禮入侍時,行都承旨李集斗,行左承旨李魯春,右承旨徐有聞,左副承旨曺錫中,右副承旨申鳳朝,同副承旨柳憲周,記事官洪奭周,假注書呂東植,記注官承膺祚,記事官李存秀,檢校直提學徐龍輔·李晩秀,檢校直閣徐榮輔,以次侍立訖。通禮跪啓外辨,上具翼善冠·衮龍袍,乘輿出集成門,至朝宗門外降輿,入朝宗門·冽泉門,詣版位,行四拜禮。仍詣奉室,奉審如儀訖,仍詣壝內。至享事奉審訖,出壝門,由冽泉門·朝宗門,至乘輿所,乘輿。敎曰,禮房承旨仍留享所,凡節須各別檢飭,而行事時及三獻·飮福·禮畢等節次,隨行隨報爲可,而參班儒生,捧擧案以入,可也。又敎曰,承史則皆爲歸院,而更待下敎,越來,可也。仍入集成門還內,諸臣以次退出。
庚申三月初六日巳時,上御便殿。軍士房承旨入侍時,右副承旨曺錫中,假注書呂東植,記注官金景煥·承膺祚,以次進伏訖。上曰,吏房承旨入侍。出榻敎又命左承旨入侍。出榻敎賤臣承命出傳,行都承旨李集斗,行左承旨李魯春進伏。又命閣臣齋宿人入侍。賤臣承命出傳,檢校直提學李晩秀,檢校直閣徐榮輔,檢校待敎李存秀進伏。命書傳敎曰,金領府事窀穸在邇,今日始因內閣微稟而知之,査問禮曹,則知委於兵曹云,兵曹則無啓聞,竝與惠廳之擧行,亦不微稟,然則尙今不爲乎?當該該曹該廳堂上,令該房詳査捧現告,施以越俸之典。此大臣,雖以科目出身,劬經績學,自有不可誣者,在家則孝,居官則潔,以此節惠,宜諗太常,而襄期已迫,有難遲待其撰狀之到,弘文館,卽爲議諡,俾趁銘隧之日,而宣諡日仍行致祭,祭文旣親撰,付之內閣宣諡官,仍爲致祭事,分付。又命書傳敎曰,兩司在外人許遞,與未差之代,前望單子入之,待開門,與行公諸臺牌招,以爲會議後署經之地。檢詳又欲薦望,則稽滯可悶,前檢詳仍任,擧行莫或愆期事,分付。上曰,左承旨許遞,前望單子入之。出榻敎命退,諸臣以次退出。
上在昌德宮。停常參·經筵。
傳于李集斗曰,都承旨入侍。
傳于曺錫中曰,左副承旨入侍。
傳于李集斗曰,守令未差之代,令該曹口傳差出,待下批,當日辭朝。
吏曹口傳政事,以尹長烈爲楊州牧使。
備忘記,楊州牧使尹長烈下直,長弓一張,長箭一部,片箭一部,筒兒一箇賜給。
曺錫中啓曰,領府事金憙諡號署經事命下,而大司諫兪漢寧,司諫高宅謙,獻納南惠寬,正言愼性眞·鄭時善,執義朴瑞源,持平李重蓮,牌不進,掌令金熙周·吳泰彦,持平尹永儀在外,無以備員署經云,何以爲之?敢稟。傳曰,在外臺諫許遞,今日政差出,待下批牌招,違牌臺諫,傳旨勿施,仍以前牌催促。
有政。吏批,判書徐龍輔,參判李書九受由,參議洪樂游進,行都承旨李集斗進。啓曰,判書徐龍輔,參判李書九竝受由,小臣獨政未安,何以爲之?敢稟。傳曰,只出緊任。以閔命爀爲修撰,檢詳單金履載仍任事,承傳。贈吏參洪聖輔贈吏判例兼,知事洪絲浩考。以金孝秀·鄭弼祚爲掌令,安廷善爲持平,諡號望,以領府事金憙爲孝簡,領府事徐命善諡號,以忠文,改付標。
兵批,判書趙鎭寬進,參判曺允大病,參議成鼎鎭入直,參知南履翼病,左副承旨曺錫中進。以金祖淳爲副摠管,李壽咸·朴大和爲僉知,李石求爲訓鍊正,曺夏彬爲全羅兵虞候,李喆運爲慶尙左兵使,護軍李益運,副護軍李秉喆·李元祥·李永喆,副司直趙彦哲·李東植·李基慶·李敬臣,副司果李春光,副司正申緯,以上竝單付。以高重泰·全世恒·陳九星·李春爕·權大衡·禹順宗·柳瑛·禹仁述·李鵬齡·柳愼世·徐敬緖·沈海郁·李達培·李華植·尹就三·兪彦慶·尹道益·朴聖宗·許洽·朴思千·洪以瑞·趙時稷·洪尙敏·李義綱·柳時春·李景淵·元弘謙·安聖一·李壽宗·朴德春·南道亨·宋國采·林德敏·金載文·朴重讓·鄭璡·金磶·李濟業·柳弼興·李彦塾·尹迎辰,李尙弼爲僉知。
傳于申鳳朝曰,今聞金奉朝賀擧緬之禮,涓在旬後云。故事,大臣緬禮,大臣提奏,則以特敎,許用襄事時助給之例,而主家不言之,尙未聞按例提稟矣。於其玄和復出之日,幾乎虛送,若使不昧者有知,其可不徘徊躕躇,以須予一言之酹乎?且其在世也,雖適莽蒼之地,行不舂糧,而輒有殽觴之具,副以詩章,今若頓然如相忘,則其可曰,恩禮之終始無替乎?齋居深念,肅然以風,不覺爲之蹶然而興歎。凡顧助諸需,分付該廳該府,往復主家,如例擧行後,草記或狀聞,先有內下錢米布綿之內閣屬官齎送者,仍將親綴侑詞,讀諭致祭以來事,分付。
傳于徐有聞曰,諡者,行之表也。一字蓋不足以狀德,則爲二字,二字亦無以盡意,則於是乎有三字,衛之貞惠文子是耳。故領相之諡,未叶於輿人之誦,今始將以改爲之諡,題其祠版,愴懷冞深。遣承旨,致祭于徐忠文公祠宇,祭文,書下內閣,使之明日受香,而忠文祠版,方在龍岡縣衙,此時西路,除一廚傳,其益必歸於民。香祝及敎旨齎傳道內堂上守令中,曾經承旨安州牧使金孝建,假承旨差下,進去擧行後狀聞事,下諭關西伯。
承旨前望單子入之,李書九落點。
傳于李集斗曰,吏曹參判前望單子入之,待下批牌招察任。
以江原監司南公轍狀啓,三陟府民家失火九十六戶,恤典題給事,傳于申鳳朝曰,觀此狀聞,近百戶被燒,豈不萬萬矜惻乎?況以殘邑民勢,方春失所,尤爲之切迫。年前西北大處,猶且別給穀包,以該邑凋弊,何以拔例賙救乎?爲先戶各一包會付公穀措備,待繡衣或宣傳官下去曉諭後分給,而杆城民事,宵旰憂勤,尙不能弛心。擬待結構,欲遣繡衣,考其勤慢,此際聞此邑之亦然,其爲勞心,不啻倍切。須知此意,各別措處其奠居之方事,令廟堂三星火嚴飭行會。
以統制使任嵂啓本,高敝縣軍餉穀未捧數開坐,而該縣監閔耆顯罪狀,令廟堂稟處事,判付內,啓下備邊司爲旀,流來逋欠,非渠之罪,渠則報營,故發覺,勘罪分揀爲旀。湖南該邑事狀啓,回啓亦不必各各爲之,依此施行事,分付爲旀,當該各年守令,係是宥旨前事,考例草記爲良如敎。
曺錫中,以備邊司言啓曰,統制使任嵂啓本,高敝縣監閔耆顯,戊午停退還餉未捧罪狀,令廟堂稟處事判付內,流來逋欠,非渠之罪,渠則報營,故發覺,勘罪分揀,湖南該邑事狀啓回啓,亦不必各各爲之,依此施行事,分付,當該各年守令,係是宥旨前事,考例草記事,命下矣。取考法典,則凡宥旨前事,啓請上裁,而犯在赦令六朔前者及事發赦令六朔後者,則竝勿擧論矣。今此高敞縣反逋,湖南道臣狀啓,枚擧邑報,以爲戊午停退,非當年未捧,卽己亥以後反逋云,時縣監閔耆顯外,當該各年守令,恐不可論以宥旨前事,且該道,以區別年條現告守令具格登聞之意,擧論於元狀啓末端,待其啓聞,令攸司考法稟處,何如?傳曰,允。
徐有聞,以禮曹言啓曰,故奉朝賀金鍾秀緬禮時,顧助諸需,分付該廳該府,往復主家,則不欲領受云,何以爲之乎?敢稟。傳曰,然則令戶惠廳量給後,草記,可也。
申鳳朝,以戶曹言啓曰,因禮曹草記,故奉朝賀金鍾秀緬禮時,顧助諸需,往復主家,不欲領受,何以爲之事,傳曰,然則令戶惠廳量給後,草記可也事,命下矣。木綿拾伍疋,米伍石,太參石,石灰伍拾石,輸送之意,敢啓。傳曰,知道。
曺錫中,以禁衛營言啓曰,本營哨官吳復運,受由過限,依例汰去之意,敢啓。傳曰,知道。
曺錫中,以禁衛營言啓曰,本營字內外南山·負峴·鷹峯諸麓,今三月初七日爲始,補植松本之意,敢啓。傳曰,知道。
庚申三月初七日辰時,上御便殿。都承旨入侍時,行都承旨李集斗,假注書呂東植,記注官金景煥·承膺祚,以次進伏訖。上命書榻敎曰,王大〈妃〉殿進御蔘橘飮,自明日停止。命閣臣來待人入侍。賤臣承命出傳,檢校直提學李晩秀,檢校直閣徐榮輔,檢校待敎李存秀進伏。上曰,卿等製進之詩,皆是佳作,殊可喜也。仍敎曰,今當還內,諸臣竝爲退去,可也。諸臣以次退出。
庚申三月初七日午時,上御重熙堂。左副承旨入侍時,左副承旨曺錫中,記事官洪奭周,記注官承膺祚,記事官李存秀,以次進伏訖。上曰,玄在默之漏落於赦文書者,果何故耶?錫中曰,金吾文案,何等愼重,而興陽縣定配罪人玄在默,謂以未及到配,不爲載錄於赦文書中者,事未前有,誠極可駭。當該堂上,從重推考,原單子,使之改修正以入,何如?上曰,該府事,聞甚駭然矣。當該禁府堂上,爲先越俸一等,若非因還持去之臺疏而提問,則玄在默事,不知何時覺得,且其本事,至微細,竝與罪名而蕩滌之意,卽爲分付道臣。今番爲念如許見漏之弊,放未放遺漏者,令該曹該府査出,別單書入,而又有見漏者如許,爾於筵退後嚴飭,俾各更加査考以奏。雖以吏曹歲抄言之,年久見漏者,必有如許之弊,御極以後,特使王府司寇,創置決獄案,三朔修啓之式,與祥刑考審理,錄錄啓案,猶且瞿瞿,一歲之決囚,分等出都以上,藏諸寢殿,有司擧行,若是疎漏,所關刑政,誠亦非細。向筵旣有釐正之命,使之各別審愼,無若禁府之爲事,分付,可也。出擧條上曰,祥刑考,今當內下,書置題目後,待吏判入來,使之詳考其落漏於歲抄者也。錫中曰,昨日金領府事家禮葬時,擧行事,更問兵曹,則已爲擧行,而以齋日之故,啓目未卽入徹矣。命書傳敎曰,今聞承宣言,昨日傳敎中,金領府事家,助墓軍題給事,雖與全然不爲擧行有間,而啓目如難入啓,則何不爲言送該房微稟乎?事勢似然,後弊則有,該曹堂上越俸分揀,爲先推考。雖以惠堂言之,只聽兵曹口來分付,亦難免不察,一體推考。錫中曰,皇壇神榻上,負扆掛鐵,一邊落去,而事體重大,不敢自下遽然改造云,此後祭享時,使之改造,似好矣。上曰,善爲改造,封置奉室,待祭享時入掛,好矣。命書傳敎曰,徐領相諡號事,年前有上下酬酢,意謂其後,卽爲改之,尙今荏苒,必是文蹟不爲書出之致。以此大臣地處樹立,官經館閣,且其樹立,卽文字間事,則改諡之議,固可,今日金領府議諡坐起,使之改諡,而不必改望,取駮議之單,改付標啓下後,署經兩司事,分付弘文館。存秀曰,今番史庫曝曬時,當爲奉置之冊子,皆當持往矣。上曰,依此爲之,而勿爲累馱,以致貽弊也。命書榻敎曰,王大妃殿進御蔘橘飮,自明日停止。仍命退,承史以次退出。
上在昌德宮。停常參·經筵。
夜自一更至三更,月暈。李書九啓曰,行大司憲李城輔在外,執義朴瑞源,掌令鄭弼祚·金孝秀,持平李重蓮·安廷善呈辭,監察茶時之意,敢啓。傳曰,知道。
徐有聞啓曰,來十一日,朝參日次矣,敢稟。傳曰,停。
徐有聞啓曰,來十一日,輪對日次矣,敢稟。傳曰,當次人受點,後日次來待。
曺錫中啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐有聞曰,使臣留待。
傳于申鳳朝曰,右副承旨入侍。
傳于曺錫中曰,左副承旨入侍。
傳于曺錫中曰,使臣入侍。
曺錫中啓曰,事變假注書申緯,身病猝重,勢難察任,今姑改差,何如?傳曰,允。
吏曹參判前望單子入之,曺允大落點。
傳于李集斗曰,政官牌招開政。
李集斗啓曰,吏曹判書徐龍輔,參判曺允大,參議洪樂游牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,更卽牌招,何如?傳曰,允。
曺錫中啓曰,右邊捕盜大將柳孝源,以訓鍊都監中軍,明日習陣出去矣,所佩命召及大將牌·傳令牌,何以爲之?敢稟。傳曰,仍佩往來。
以慶尙監司申耆狀啓,彦陽縣民家失火,恤典題給事,傳于申鳳朝曰,殘邑卄餘戶之被燒,甚爲矜惻,分付道臣,拔例顧助,斯速奠接後,使之報本司,言送該房。
曺錫中,以備邊司言啓曰,寒食在近,各陵寢祭官,當爲差遣,而侍從罷散,難以分排云。在前如此之時,亦有請敍之規矣。侍從堂上堂下違牌坐罷人員,竝爲敍用,令該曹口傳付軍職,何如?傳曰,允。
申鳳朝,以宣惠廳言啓曰,因禮曹草記,故奉朝賀金鍾秀緬禮時,顧助諸需,往復主家,不欲領受,何以爲之事,傳曰,然則令戶·惠廳量給後,草記可也事,命下矣。米代錢一百八十七兩五錢輸送之意,敢啓。傳曰,知道。
庚申三月初八日辰時,上御重熙堂。使臣入侍時,右承旨徐有聞,假注書呂東植,記注官金景煥·承膺祚,回還冬至上使金載瓚,副使李基讓,以次進伏訖。上敎載瓚曰,卿等好爲行役耶?載瓚曰,王靈所曁,好爲往返矣。上曰,上使則昨春以來,頗爲不健,而今則顔貌頓勝,稍有前日之容矣。昨冬寒事,雖不大段,歲後之寒事稍緊,而無事往返,誠可幸矣。予於其間,非但勞攘之爲多,自定慶禮以後,正月一朔則孺慕益難按抑,實不知何以過去,而其後則連以慈宮患候,焦迫度日矣。載瓚曰,臣等於渡江後,伏見朝紙,仰認慈宮有靡寧之節,下情不勝焦悶矣。上曰,彼中凡節,果爲如何?載瓚曰,物色粧點則可謂一初大觀,而山川形勝,則別無可觀矣。上曰,今行果爲覘國乎?載瓚曰,臣等未能詳知,前冬有敎匪之患,已爲討平,論功行賞,而今則別無大事云矣。上曰,皇帝之爲人,果爲如何?載瓚曰,皇帝行幸時,臣等於路傍,暫爲仰觀,則顔貌頗爲和吉,而與臣等,不接一番酬酢,留館未滿四十日,促令治發,似有埋沒之意矣。上曰,留館旣未滿限,則何爲而促令治發云耶?載瓚曰,似聞無故而久留遠人,事涉無義,故然云,而他國使臣,亦皆如是,臣等處,賜與之節,亦不如前矣。上曰,接待之節,似不如前,緣何而然云耶?載瓚曰,皇帝之爲人,文識則有餘,而每於賜與之際,過爲節用,殆有吝細之慮。故都民輩,以此爲辭說之端,而闕內皁隷,見我國下屬,狼藉傳說,則其紀律之解弛,槪可見矣。上曰,副使所見則亦爲如何?基讓曰,臣與上使,無異見,而大抵皇帝,豐厚和吉則有之,而過於細密,殆有察察之明云矣。載瓚曰,以大槪見之,則民志不堅,外寇日甚,都民輩以爲昨冬所平之賊,能爲雜術,時或於不知不覺之中,飛入皇城,斬將搴旗,往來倏忽,不可測度。今雖勝戰,此不過暫時奔散,而日後之慮,有難快釋云。都民及市井輩,皆言寇賊之熾盛,由於朝廷之無人而然,和大人若在,必無此憂也云云。蓋和珅之罪,不過貪權樂勢,而才諝則有之,故然矣。基讓曰,入去時,路傍,有新築人家,故問之,則皆是盜直幕云,此則數年來事也。載瓚曰,財用之節,亦爲匱竭。在前則每以銀貨,入送瀋陽,以爲儲積之計矣,昨年則非特不送,舊儲反爲取用,甚至有賣爵之事云矣。上曰,今春勅行之徵索,緣何而然云耶?載瓚曰,當初咨文,旣有勿給之語,則勅使之乃以皇旨爲言者,可知彼國之政令,而傳聞通官輩言,則所受之數,太爲不足,出來時圖債之數,無以還償云矣。上曰,彼中亦有士夫之風乎?載瓚曰,士夫則漢人稍勝云矣。上曰,紀昀之學,似非正道,而果爲如何云耶?載瓚曰,所學門路,未得詳知,而名望則有之矣。上曰,劉墉則何如云耶?基讓曰,劉墉則爲人頗介潔云,傳森則未知才識之如何,而權寵傾朝矣。上曰,書狀,何當入來?載瓚曰,當於明再明入來云矣。仍命先退。上曰,左副承旨入侍。又敎曰,右副承旨入侍。出傳敎賤臣承命出傳,左副承旨曺錫中,右副承旨申鳳朝進伏。命書榻敎曰,摠管中,年過八耋及未肅拜呈告人員許遞,今日政差出,待下批,牌招察任。命退,承史以次退出。
上在昌德宮。停常參·經筵。
自開東至午時,灑雨下雨,測雨器水深一寸。
李書九啓曰,行大司憲李城輔在外,執義朴瑞源,掌令鄭弼祚·金孝秀,持平李重蓮·安廷善呈辭,監察茶時之意,敢啓。傳曰,知道。
傳于李書九曰,左承旨入侍。
傳于申鳳朝曰,右副承旨入侍。
傳于曺錫中曰,書狀官入侍。
內閣啓曰,今十一日,咸興·永興兩本宮衣弊香燭親臨封裹及親傳時,初十日齋宿,處所,以何處爲之乎?敢稟。傳曰,依近例爲之。
傳于李集斗曰,筵敎,左相當錄送矣。金奉朝賀延諡,緬前祗受事,傳于主家。
以吏曹參判曺允大,再牌不進推考傳旨,傳于李集斗曰,箚語,豈有深意?郞官箴所請,亦不過推考,豈可以此自劃乎?處義太過之外,朝體不當若是,傳旨勿施,以前牌催促,使之入來開政。
有政。吏批,判書徐龍輔進,參判曺允大牌不進,參議未差,右承旨徐有聞進。以具得魯爲副校理,李基讓爲兵曹參判,申大顯爲刑曹參判,趙得永爲右通禮,鄭惠壽·李春馦爲崇寧殿參奉,承文博士單任厚常。故兵使李永輔,贈兵參例兼,慶尙兵使李喆運考。
兵批,判書趙鎭寬進,參判李基讓未肅拜,參議成鼎鎭入直進,參知南履翼病,左副承旨曺錫中進。以李敬一·李鼎運爲都摠管,李魯春·鄭日煥爲副摠管,以李世明·金佐衡·金太興·桂光秋·文應台·盧德富·李檜·金鐸·李敏益·李仁華·金德游·李天澤·韓鳳壽·金聖範爲僉知,安思默爲訓鍊判官,同知單李守泰,僉知單李昌會·朴明煥,護軍李魯春,副司直張至冕·金熙周·吳泰彦,以上竝單付。
以都摠管李鼎運牌不進推考傳旨,傳于曺錫中曰,許遞,其代口傳差出。
兵曹口傳政事,以黃昇源爲都摠管。
曺錫中,以都摠府言啓曰,今日入直內三廳武兼禁軍及軍兵等,當爲中日習射,而昭寧園忌辰祭正日相値,不得爲之之意,敢啓。傳曰,知道。
李集斗,以吏曹言啓曰,今此寒食祭,宗廟·各陵殿宮園墓祭官,當爲磨鍊,而除老病·公故外,實無推移分排之路,依近例,刑官·司饔院官員,及年六十以上人員,通瀜塡差以入之意,敢啓。傳曰,知道。
李集斗,以吏曹言啓曰,今此寒食祭獻官·諸執事中,時無職名人,令該曹口傳付軍職,何如?傳曰,允。
曺錫中,以備邊司言啓曰,慶尙監司申耆狀啓,有草記回啓之命矣。取見其狀本,則以爲本道元會常賑米,應用浩多,計入量出,萬不相當。元會租三萬石,常賑租五萬石,準折作米,流伊排用,右營太三千石,安東太三千石,準折作租,靑松小米五百石例,昨年移貿例,每石代租二石換作,實合於祛還弊裕民食之道,竝請令廟堂稟旨,分付矣。元會穀三萬石,常賑穀五萬石,準折作米事,勢難防塞,依所請許施,右兵營餉太三千石作租事,安東太三千石作租事,靑松小米五百石,依昨年移貿例,每石代租二石換作事,道啓論列,必有料量,竝當許施,而本道還弊,莫甚於精穀少而麤穀多。所謂租還,尤爲無實,姑不必盡數換作。右兵營·安東太各一千五百石,先許作租,靑松小米,旣不移貿,而用昨年之例,則便爲定式,有關後弊,依法典,準折施行之意,分付,何如?傳曰,允。
曺錫中,以備邊司言啓曰,慶尙監司申耆狀啓,有草記回啓之命矣。取見其狀本,則以爲三漕倉,升色落條所捧米錢,本是量入爲出,故初無不足之患,而十數年來,各衙門移貿及移錄太屯稅米等,別上納,名雖添載,每以五六船隻,加定裝發,故每船升色落條,應下米爲九十三石零,錢爲五十兩,以有限之物,應無前之費,故逐歲加下,都合未爲一千三百九十石餘,錢爲一千九十餘兩,每當發船上下之時,則不足條,以除留錢米及還米,姑先貸下,漕事每患艱窘,還穀自致虛留,其所加下不得不,以除留移報,而惠廳不爲許施,他穀劃付,亦非所議到者。目今加下,一番充報之後,設有如干別上納,以其歲入之數,排比用下三漕倉前加下,米一千三百九十餘石,錢一千九十餘兩,以除留米錢,劃給充報事,請令廟堂稟旨,分付矣。漕倉元上納,則無論船隻加減,凡有一船之所載船費,又從以出自其中,此所以彼此相當,有剩無乏,而若有他納,則船則加而費無所出。狀辭所云漕事,每患艱乏,還穀自致虛留者,卽是事勢之所必然也。與其因循彌縫,轉致莫可收拾,無寧一番充報,以祛宿弊,而第念公家事,一開其路,後輒爲例,若此不已,則除留之法,恐無所施。且除留之米,亦入還分,其在民食,別無異同,加下米一千三百九十石餘,以其各邑還耗會減,加下錢一千九十餘兩,亦以各其邑還耗,依詳定充報之意,分付。觀於狀辭,一番充報之後,設有如干別上納,以其歲入之數,排比用下云。萬一日後,又以錢米加下,有所及聞,則當該道臣及都差使員,難免重勘之意,一體嚴飭,何如?傳曰,允。
庚申三月初九日巳時,上御重熙堂。左承旨·右副承旨入侍時,行左承旨李書九,右副承旨申鳳朝,假注書呂東植,記注官金景煥·承膺祚,以次進伏訖。上曰,政官果爲入來乎?書九曰,判書方詣太常,姑未入來,參判則又爲違牌矣。上曰,參議則何不入來?書九曰,以罷職傳旨未下之故,未得出牌矣。命書榻敎曰,吏曹參議洪樂游,只推,更爲牌招。上曰,禮房承旨入侍。出榻敎賤臣承命出傳,右承旨徐有聞進伏。上覽祭報府訖。敎曰,承文參下之塡差於贊謁,猶或可也,今以典祀官兼大祝排備者,誠駭然矣。有聞曰,享官塡差,在所審愼,雖有未通淸文官,從便分排之命,而今此寒食祭享單子中,以承文參下官之非抄啓文臣者,混同塡差於典祀官兼大祝者,未免不審,當該差祭堂上,推考,何如?上曰,先遞差,事過後,禁推,可也。出擧條仍敎曰,諸執事中,亦多年老之人,竝爲改差事,分付也。命書榻敎曰,驪州英陵·寧陵,則牧使卽曾經承旨之人,假承旨差下,使之奉審狀啓,已奉審外各陵,亦以寒食祭獻官,爲假承旨,春奉審,如例擧行,狀聞後,假承旨減下。仍敎曰,獻陵香祝則令陵官陪進,而餕餘則令典祀官封進,可也。有聞曰,假承旨則令吏曹啓下乎?上曰,自政院書入,可也。仍命有聞先退。命書傳敎曰,正月朔,抄啓文臣親試及春到記儒生殿講,明日齋宿處所,待令試官通用。命書榻敎曰,試官,右相,檢校直提學徐龍輔,原任直提學鄭大容,舊抄啓文臣尹光顔·申鳳朝·韓用鐸·金履喬爲之。仍命退,承史以次退出。
庚申三月初九日午時,上御重熙堂。書狀官入侍時,左副承旨曺錫中,記事官洪奭周,記注官承膺祚,記事官李存秀,書狀官具得魯,以次進伏訖。上曰,亞銓欲爲承牌云耶?錫中曰,今日牌去來,則姑未知之,而曾聞其言,則請罪雖止推考,下語旣緊重,故不得不自劃云矣。上曰,下語雖緊,不過官箴,如是逡巡,亦關朝體,使之斯速膺命也。敎得魯曰,善爲往返,可幸矣。所見,果如何?得魯曰,所見者,果大矣。上曰,聞上·副使言,則接待之節,頗不如前云,果何故也?得魯曰,以臣所見,則亦不必不如前矣。上曰,覘國固未易,而亦有可以探知者乎?得魯曰,自大臣以下,只知有財,不知有廉恥,雖修飾邊幅,亦不能爲之,觀其紀綱,亦無餘地矣。上曰,廉恥之掃地,我國亦然,將何以責人乎?聞上使言,則民情返思和珅云,果然否?得魯曰,和珅猶無大段作弊之事,而今之軍機大臣,則反有甚於和珅云矣。上曰,軍機大臣,誰也?得魯曰,傅森,最有寵而用事云矣。上曰,傅森爲人,何如?得魯曰,頗英敏云矣。上曰,皇帝新政,果何如云乎?得魯曰,皇帝頗英明,且欲收攬綱紀云矣。上曰,苗匪,已盡掃平乎?得魯曰,雖曰掃平,而餘黨尙多,府庫亦已蕩竭矣。上曰,何以知其蕩竭也?得魯曰,以軍儲之不給,至於賣官,賣官事例,亦已印出,而外職之知州知縣,皆賣之矣。上曰,通官之出來者,皆借貸於德明云,信然否?得魯曰,所貸者,爲七千餘兩云矣。上曰,我國所贈給者,足可霑漑於渠輩云乎?得魯曰,報債之外,又有賂遺,渠輩則難望其餘瀝云矣。上曰,張承勳,何爲而呈納譯舌之私書乎?得魯曰,蓋緣恒杰生怯之故,而私書之關緊者,亦多入徹於皇帝云矣。上曰,使行時之欲以車代馬,果爲便好之策乎?得魯曰,兩西刷馬之多,實爲痼弊。一次節使之行,殆用二百餘匹,故欲於我國境內,以車代用矣。上曰,使行之不待留館限滿,而早爲發送,果何故也?得魯曰,以其異於他時之故,不欲使之許久留滯,似別無他故矣。上曰,往見太學乎?得魯曰,往見矣。上曰,見五龍亭乎?得魯曰,見之而頗爲可觀矣。上曰,亭是皇朝時所建,而舊在城內,今移城外云,果然乎?得魯曰,今在城外,而聞因皇朝所建,益加修飾云矣。上曰,雜書,果無出來者,而昨年所求諸書中,有得來者乎?得魯曰,購書之禁,另加申嚴,而周易古今文全書及誠齋易傳·周易折中,今方貿來矣。上曰,勅使之入去也,逢於何處,而其行也,果有器具乎?得魯曰,上勅則逢於靑石嶺,副勅則逢於連山館,而前期一日,以撥馬先報於沿路,騶從器具,亦甚盛矣。命得魯先退。錫中曰,吏判俄者入來,而以決獄案諸書,査考歲抄之落漏者,則猝難領會,今方知委禁府,以爲査櫛之道云矣。上曰,然則原冊子釐正處釐正後,卽爲入之。仍命退,承史以次退出。
上在昌德宮。停常參·經筵。
藥房都提調李時秀,提調李秉鼎,副提調李集斗啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿·世子宮,藥房口傳問安。答曰,知道。
曺錫中啓曰,備邊司郞廳來言,今日賓廳日次,而咸興·永興兩本宮衣幣香燭親傳齋宿相値,不得來會云矣,敢啓。傳曰,知道。
傳于徐有聞曰,齋宿傳敎,勿爲頒布。
傳于曺錫中曰,左副承旨入侍。
傳于申鳳朝曰,右副承旨入侍。
傳于李書九曰,左承旨入侍。
傳于李集斗曰,政官牌招開政。
李書九啓曰,諡號,當爲署經,兩司諸臺,竝卽牌招,何如?傳曰,允。
以洪樂游囚單子,傳于李書九曰,放。
有政。吏批,判書徐龍輔進,參判曺允大牌不進,參議未差,右承旨徐有聞進。判敦寧鄭民始,贈右議政特贈事,承傳。以金履載爲副校理,尹命烈爲直講,趙得永爲西學敎授,諡號望,以贈右議政鄭民始爲忠獻,洪樂游爲大司諫,申龜朝爲正言。
兵批,判書趙鎭寬病,參判李基讓未肅拜,參議成鼎鎭入直進,參知南履翼病,右副承旨申鳳朝進。副護軍洪樂游·李普漢,竝單付。
徐有聞,以弘文館言啓曰,本館上番應敎臣金銑,太常合諡時,晝仕出去之意,敢啓。傳曰,知道。
左議政沈煥之,右議政李時秀箚曰,伏以臣等,卽見吏曹牒呈,則今日議諡之狀,凡爲四度矣。贈右議政鄭民始,際遇樹立,昭載明義錄,無待乎諡狀,況有特敎,固當卽爲擧行,而其餘三度諡狀,何必同議於倉卒之際乎?贈右議政鄭民始諡望,今方修粘目入啓,而其餘諡望,還付弘文館,待後日諡坐時,博考爛議而爲之,實合事宜。玆敢短箚仰聞焉。取進止。答曰,省箚具悉卿等之懇。箚請甚當,依施。仍傳于徐有聞曰,此批答,遣史官傳諭。
庚申三月初十日辰時,上御重熙堂。左副承旨,右副承旨入侍時,左副承旨曺錫中,右副承旨申鳳朝,假注書呂東植,記注官承膺祚,記事官李存秀,以次進伏訖。上曰,亞銓尙爲引嫌云耶?錫中曰,事係廉隅,有不敢冒膺云矣。上曰,相箚不過官箴,則有何廉隅之可論乎?當此廉恥掃如之時,以廉隅爲言者,豈不誠好矣,而亦何至於以此爲自劃之端乎?誠甚過矣。錫中曰,聞其言曰,平日義理上,自謂不後於人矣,今此箚語,不以一時做錯爲言,而歸重於義理邊,故不可不永爲自劃云矣。命書傳敎曰,潛龍舊要,後先凋謝,唯重臣一人在耳,記昔甲午乙未之間,炳幾圖存,托以心膂,雪涕宮燭,慨然有北首爭死之意,幸荷我寧考天地日月之仁之明,綴旒奠以盤泰,烝黎爲之謳歌,則予有一二臣同駿,惠我宗國,整倫綱於隻手,樹風敎於來世,凡有血氣含生之類,孰不知一部明義錄,爲海東之春秋也?若有風雲之會,切成名立,園林鍾鼎,富貴豢酣,則鮮克中度,多不獲全,重臣能謙畏自持,言其宦業,亦可謂盛矣。典四營而長六府,按三藩而處兩館,銓衡翰墨,金穀卒乘,旣華且膴,罕與爲倫而公退蕭然,門無蹄輪,不改韋布規摹者,垂今二十餘年,撫之以彝器,旌之以車服,易之涉水濡尾,書言寵利居功,今知其免矣。豈意一疾,就養江墅,竟至於不起,嗟嗟重臣,何以復見?尙書履聲,宛若在耳。重臣自在先朝被特眷,釋褐簪筆,三銜使命,筵席恩言,傍觀瞠若,重臣之爲重臣。自昔我先朝所命之者,惜乎惜乎。卒判敦寧府事鄭民始,特贈右議政,當日下批,仍令弘文館,不待諡狀,卽議易名,俾趁立旌之前。賻襚之需,雖已內下,自該曹倍給,東園祕器之副,亦爲傳送,致吊致祭護喪等事,當自內閣,按例擧行,其子待關服調用,祿俸,限三年輸給,亦依大臣例事,分付。仍敎曰,各司擧行,斯速爲之事,分付,而待敎出去,自內閣擧行之節,亦爲速速嚴飭也。存秀先退。命書榻敎曰,抄啓文臣親試及春到記儒生殿講,更待下敎爲之。仍命退,承史以次退出。
庚申三月初十日未時,上御重熙堂。左承旨入侍時,行左承旨李書九,假注書呂東植,記注官金景煥·承膺祚,以次進伏記。上曰,近日憲府諸臺,連爲呈告,誠甚駭然矣。仍命書榻敎曰,憲府呈告諸臺,先遞差,後禁推。命退,承史以次退出。
上在昌德宮。停常參·經筵。
自開東至酉時,灑雨下雨,測雨器水深八分。
曺錫中啓曰,行大司憲李城輔在外,執義朴瑞源差祭,掌令二員,持平二員未差,監察茶時之意,敢啓。傳曰,知道。
李集斗啓曰,行左承旨李書九,今日不爲仕進,卽爲牌招,何如?傳曰,許遞,前望單子入之,待下批牌招。
承旨前望單子入之,曺允大落點。
傳于柳憲周曰,同副承旨入侍。
以鄭弼祚·金孝秀·安廷善·李重蓮囚單子,傳于曺允大曰,放。
李集斗,以吏曹言啓曰,今此寒食祭,光陵獻官李書九,時無職名,令該曹口傳付軍職,何如?傳曰,允。
兵曹口傳政事,行護軍李書九。
傳于李集斗曰,寒食差祭,銓官當爲備員,參議仍任牌招,參判前望單子入之,
吏曹參判前望單子入之,閔台爀落點。
以吏曹參議洪樂游牌不進罷職傳旨,傳于李集斗曰,只推。
徐有聞,以弘文館言啓曰,本館上番闕直,事甚未安,新除授副校理具得魯,卽爲牌招入直,何如?傳曰,允。
曺允大,以義禁〈府〉言啓曰,前掌令鄭弼祚·金孝秀,前持平李重蓮·安廷善等,禁推傳旨,啓下矣。鄭弼祚·金孝秀·安廷善等,今方待命拿囚,李重蓮家在城外,不得擧行,待城門開,拿囚之意,敢啓。傳曰,知道。
庚申三月十一日卯時,上御重熙堂。同副承旨入侍,同副承旨柳憲周,假注書呂東植,記注官金景煥·承膺祚,以次進伏訖。上曰,留院公事中,囚單子錄入者,書放字,令注書出給守廳承旨,移謄於原單子,更爲入啓事,分付也。賤臣承命出傳,命書公事判付訖。命退,承史以次退出。
上在昌德宮。停常參·經筵。
十一日夜,自三更至十二日開東,灑雨下雨,測雨器水深四分。
自開東至人定,灑雨下雨,測雨器水深五寸二分。
曺允大啓曰,大司憲李城輔在外,執義朴瑞源差祭,掌令二員,持平二員未差,監察茶時之意,敢啓。傳曰,知道。
傳于李基讓曰,禮房承旨馳詣宗廟·永禧殿·景慕宮,奉審摘奸,左副承旨馳詣受香諸處,奉審摘奸以來。
傳于曺錫中曰,左副承旨入侍。
申緯改差,代以李運恒爲事變假注書。
承旨前望單子入之,李基讓落點。
以兵曹判書入直省記,傳于曺錫中曰,參判未差之代,令該曹口傳差出。
吏曹口傳政事,以金達淳爲兵曹參判。
以統制使任嵂狀啓,進上生熟鰒及半乾全鰒,海毒旣未淨息,不得循例封進,惶恐待罪事,傳于李基讓曰,勿待罪事,回諭。
以黃海監司朴基正狀啓,薦新石首魚,節序差早,限內不得封進,惶恐待罪事,傳于李基讓曰,勿待罪事,回諭。
曺錫中,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
李基讓,以弘文館言啓曰,本館下番,姑降入直,事甚未安,修撰閔師宣,旣有只推之命,卽爲牌招入直,何如?傳曰,允。
李基讓,以禮曹言啓曰,健元陵·穆陵·崇陵丁字閣正間樑上塗灰剝落處,永陵丁字閣正間樑上滲漏處,明日寒食祭享,兼告卯時修改事,啓下矣。今日雨勢如此,莫重修改,難以始役,待快晴,更爲擇日擧行,何如?傳曰,允。
曺錫中,以兵曹言啓曰,加設五衛將李宇炯·沈原之·南羲老·閔光暹·任忠白,俱以病難供職,呈狀乞遞,加設僉知中樞府事朴相豐·崔英泰·李春國·鄭漢器·朴弼亨·李英來·金馥·韓命漢·李一鎭·李興世·趙完瑜·金養性·沈億重·李重成·張漢翼·許綽·金麗晃·李枝謙·崔大成·李如奭·崔晊·崔雲瑞·李大器·韓德涵·李時馥·徐宗宅·尹興商·朴麟杓·鄭寅達·申英澤·李億麟·呂光點·李弼謙·扈鳳翼·尹應貞·金弘弼·金德信·吳彦哲·李繼蕃·韓鳳義·李哲謨·黃琳·趙守寬·李道恒·金處和·具必道·尹東璧·權沂·李會徵·柳重基·張澲·尹順憲·李弘中·韓師國·鄭最慶·徐光修·李審·崔寬·李埰·李溟翼·李碩顯·郭濟億·李碩宗·李正養·金錫弼·李道貫·趙文采·權以維·沈啓良·禹鼎九·許岱·朴慶運·辛時範·李廷錫·李延煥·辛運範·尹東瑞·沈塯·楊重垣·趙重璟·安垕·方珠·申曦·權世善·宣景淑·張晤·金德鍊·方載重·尹橚·金星瑞·李瑞日·黃齊顔·金弼夏·全守堅·成夢齡·呂得齊·全德佐·任根·崔垙·李春郁·吳後伯·崔齊崑·尹處任·河浹·姜夏成·金鳳五,竝在外減下,慶熙宮衛將李璟·身病猝重,勢難供職,呈狀乞遞,輪番之任,不可待其差復,改差,何如?傳曰,允。
曺錫中,以兵曹言啓曰,卽接宗廟署入直守門將金聲贊牒報,則宗廟東邊墻垣舊築二間許,因雨頹圮云。臣鎭寬,馳進看審後,爲先令繕工監,以杻把子,堅實圍排,依例樹柵,而衛軍二名定立,令該曹卽速修築,亦令巡邏營門,申飭校卒,別加巡察之意,分付,何如?傳曰,允。
曺錫中,以訓鍊都監言啓曰,本局從事官四員內,趙得永·李德鉉·金履恭,俱爲差祭,李靖模戶曹入直,今日省記,無以推移,依例以把摠代直之意,敢啓。傳曰,知道。
庚申三月十二日辰時,上御便殿。左副承旨入侍時,左副承旨曺錫中,記事官洪奭周,記注官金景煥·承膺祚,以次進伏訖。上曰,囚單子之不待踏啓,而徑先放送,何也?錫中曰,昨日前掌令鄭弼祚·金孝秀,前持平安廷善·李重蓮囚單子,放字書下,而不踏啓字矣,自本院,所當卽捧傳旨,而未及書入,臣不勝惶恐,而雖以該府事言之,不待啓下文蹟,徑先擧行,亦涉可駭,當該堂上,竝推考,何如?上曰,依爲之。爾亦推考。昨日入侍承宣,錯傳而然,當該承旨,亦爲推考,可也。出擧條命書榻敎曰,右承旨許遞,前望單子入之。仍命退,承史以次退出。
上在昌德宮。停常參·經筵。
自人定至夜五更,灑雨下雨,測雨器水深一分。自開東至人定,灑雨下雨,測雨器水深二分。
曺允大啓曰,行大司憲李城輔在外,執義朴瑞源差祭,掌令二員,持平二員未差,監察茶時之意,敢啓。傳曰,知道。
傳于李集斗曰,諸承旨持公事入侍。
李集斗啓曰,諸承旨持公事入侍事,命下,而六房無公事,不得入侍之意,敢啓。傳曰,久未爲之,或近於倦逸,有此入侍之命,祝帖代押,取稟,有未及判下者,卿等仍爲詣閤。
傳于李基讓曰,禮·兵房承旨入侍。
傳于李集斗曰,政官牌招開政。
傳于李基讓曰,今聞該房言,大祝洪理燮,寒食差祭,阻水不得入來,將爲改付標云,何乃疊差,有此煩稟乎?昨於傳香之後,因雨勢之不止,爲諸處行祀之人,一念憧憧,直到享時,而到朝始少弛,明日望祭受香及南壇祭享獻官執事中,或有疊差。如理燮者,獻官則以承旨·兵曹·摠府入直堂上中,改付標,執事亦依右例,入直人中,換塡事,卽分付該曹。
李集斗啓曰,吏曹判書徐龍輔,參判閔台爀,參議洪樂游牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,竝卽牌招,何如?傳曰,允。
以吏曹參議洪樂游牌不進罷職傳旨,傳于李集斗曰,只推。
有政。吏批,判書徐龍輔進,參判閔台爀牌不進,參議洪樂游牌不進,左副承旨曺錫中進。以李尙度爲大司諫,洪彦燮·宋文述爲掌令,洪時濟·金秀臣爲持平,李書九爲禮曹參判,鄭尙愚爲工曹參判,金載瓚爲判敦寧,金載瓚爲景慕宮提調,李義弼爲觀象監提調,洪良浩爲典設提調,徐邁修爲平市提調,閔台爀爲造紙提調。
兵批,判書趙鎭寬進,參判金達淳未肅拜,參議成鼎鎭入直進,參知南履翼差祭,右副承旨申鳳朝進。以任鳳澤·崔應三·全就迪·康守煥·閔器大·崔錫勳·邊泰雲·鄭永儉·尹廷輿·禹廷喆·權哲·申景祿·兪鉉九·閔昌義·睦處信·楊思梅·林東奎·盧允協·申柱國·趙弘喆·李聃秀爲僉知,崔道亨爲慶熙將,柳春源爲都摠都事,護軍尹弼秉,副護軍徐有聞,副司直鄭弼祚·金孝秀·李重蓮·安廷善,知事洪絲浩,同知朴泰相,以上減下。
以漢城府頹壓別單,傳于申鳳朝曰,恤典,令該廳卽爲分給事,分付。
以漢城府民家頹壓別單,傳于申鳳朝曰,恤典,令該廳卽爲分給事,分付。
以慶尙監司申耆狀啓,新寧縣民家失火恤典題給事,傳于申鳳朝曰,拔例顧助,期於斯速奠接事,回諭。
以慶尙監司申耆狀啓,加德鎭弊存減諸條,成節目,分置營邑鎭,時時考察之意,往復統營,商確停當事判付內,啓下備邊司爲旀,道伯旣云釐弊,果然其然與否,來頭繡行,當別般考察,仍施勸懲之政。此一款,添載於嶺南繡衣齎去事目,付標啓下爲旀,左相擧條後,行會已久,而該道外,錦·湖伯,無皁白之登聞或報司者,殊可惑也爲良如敎。
以慶尙監司申耆狀啓,南倉穀,移捧天生,姑無生弊之可言,嗣後斂散等節,益加察飭事,判付內,啓下備邊司爲旀,知時之雨,始也霢霂,竊幸其潤如百畝,旣優旣渥,或近於過多,旋用憧憧,夜寢轉側,詰朝視事,以寓一分自强之道,而無以裨益於民事,心甚鬱悶。際見此狀,此亦民事,以得寸爲寸之意,不嫌煩縷,措辭判下是如乎,朝家於仁同之邑弊民瘼,積費商量,竝與該倅職品履歷,而別爲定式,則若於民所倒懸之糴弊,毫分有若前之漸,則是欺民也。仁邑之齊民,當以朝廷之令,信之乎,否乎?所謂耗穀之侵懲,萬一如穀留平倉,耗兺取用之他各道謬例,其曰無弊云者,豈眞然哉?卿等更宜論理,先從索耗之竇,畫一防戢,莫或使予,更以仁邑一事,往來於心中,則卿等可謂修其職,以此着意爲良如敎。
李基讓,以禮曹言啓曰,今春各陵展謁取稟草記,傳曰,今玆之慶,卽我先王攸錫也。太廟眞殿,虔告慶禮,而今日先謁眞殿,顧予孺慕,際此無際,欲於卽日躬詣月遊之所,粗伸忱誠,瞻言珠丘,夜亦明發,竊想陟降洋洋,嘉悅于上,須予小子之來拜也。今春展謁,當先行於健元陵,次詣元陵,展謁後親祭,今番儀節,皆遵聖祖聖后已行之禮,亦當展謁於崇陵,而局內諸陵展謁,一體爲之。祭享則皆遣大臣,而日字來月內,當擇吉,以此知悉可也事,命下矣。展謁吉日,令日官池景喆推擇,則來三月初十日·十一日·十三日·二十一日·二十八日俱吉云,以何日定行乎?敢稟。傳曰,二十一日爲之,可也。
兵曹,以金文淳爲守宮大將。
曺錫中,以兵曹言啓曰,再昨年敬陵行幸時,壯勇大將,率善騎隊二哨,步軍二哨,攔後陪扈矣。今番則馬步軍,以幾哨磨鍊乎?敢稟。傳曰,依此爲之,而步軍則京軍,拜峯鎭·楊州,各一哨出用,可也。
曺錫中,以兵曹言啓曰,今此行幸時,何營軍兵隨駕,何營軍兵留都,而禁軍及馬步軍,以幾番幾哨磨鍊乎?敢稟。傳曰,依癸丑年例,而禁·御相換,可也。
曺錫中,以兵曹言啓曰,今此行幸時,軍兵磨鍊草記批旨內,依癸丑年例,而禁·御相換可也事,命下矣。禁·御營當爲留都,而該營鄕軍,竝已停番,步軍則以訓局餘軍磨鍊,何如?傳曰,允。
曺錫中,以兵曹言啓曰,在前行幸時,侍衛全數磨鍊,而近年,連以兵曹都摠府堂上·郞廳各一員,五衛將二員,武兼六員隨駕矣,今番則何以磨鍊乎?敢稟。傳曰,依近例,可也。
曺錫中,以兵曹言啓曰,在前行幸時,十里外斥堠·伏兵及傳語軍,摠戎廳·廣州府,各隨地方擧行,而癸丑年元陵行幸時,斥堠只數處擧行,伏兵除之,傳語軍,比常例差減磨鍊矣,今番則何以爲之乎?敢稟。傳曰,依近例,可也。
曺錫中,以兵曹言啓曰,在前行幸時,晝停所作門,連以先廂步軍一哨除出擧行矣,今番則何以爲之乎?敢稟。傳曰,壯勇鄕軍一哨,前期聚待作門,而還宮時,該營陣,合竝隨駕,可也。
曺錫中,以兵曹言啓曰,在前行幸時,挾輦軍四百名,餘軍二百名替代,而癸丑年元陵行幸時,三百名,餘軍一百名替代矣,今番則何以磨鍊乎?敢稟。傳曰,依近例,可也。
曺錫中,以兵曹言啓曰,留都營狀啓,例爲付撥,而或有時急之事,則京畿驛馬待令事,曾有定式矣,今亦依此例擧行之意,敢啓。傳曰,知道。
曺錫中,以兵曹言啓曰,今此行幸時,摠戎使率該營標下軍及訓局餘軍,弘化門外,依例留陣,何如?傳曰,允。
曺錫中,以兵曹言啓曰,卽接西道參軍柳光濂牒報,則訓鍊都監所授肅靖門西邊第五城廊近處,體城二間許頹圮云。令繕工監,把子圍排,分授軍門,急速修築,而把守軍兵,亦令該軍門,量宜定送,限改築間,嚴加守直之意,分付,何如?傳曰,允。
曺錫中,以兵曹言啓曰,武臣賓廳講書及武經講書人員,加抄別單書入之意,敢啓。傳曰,知道。
曺錫中,以訓鍊都監言啓曰,本局分授都城肅靖門西邊第五城廊近處,體城二間許頹圮處,令該軍門,卽速修築,把守軍兵,量宜定送事,自兵曹草記矣。今日爲始,砲手二十名,將校一人率領,限改築間,輪回守直之意,敢啓。傳曰,知道。
曺錫中,以禁衛營言啓曰,本營哨官李海鎭,身病甚重,勢難察任,改差,何如?傳曰,允。
申鳳朝,以漢城府言啓曰,卽接北部都事徐鐸修所報,則以爲部屬字內,義通坊王井里契,尊位金重行手本內,昨年九月初六日,宣禧宮動駕時,應製入格童蒙黃在忠,嚴飭門長處,今月內加冠,來月內娶妻,定日字,報京兆草記事,命下,而今始定婚,今月十五日過婚云矣,敢啓。傳曰,知道。分付賑廳,優給婚需,亦令該堂,助其外具,可也。
庚申三月十三日辰時,上御誠正閣。諸承旨持公事入侍時,行都承旨李集斗,行左承旨曺允大,行右承旨李基讓,左副承旨曺錫中,右副承旨申鳳朝,同副承旨柳憲周,記事官洪奭周,假注書呂東植,記注官金景煥·承膺祚,檢校直閣沈象奎,以次進伏訖。上命書香室受押單子代押訖,仍下獻官單子,命出給,奭周承命擎出。命書政院啓辭,持公事入侍頉稟事,批答訖。命退。敎曰,下位承宣,則姑爲在座,以待右位之出去,俾整班次之地,可也。諸臣以次退出。
庚申三月十三日辰時,上御重熙堂。禮·兵房承旨入侍時,行左承旨李基讓,左副承旨曺錫中,假注書呂東植,記注官金景煥·承膺祚,以次進伏訖。上曰,今番陵幸時,軍兵去就,令兵曹書入,各年前例爲可,而若兼爲園幸,則整理所,自有擧行之節,而今番則只行陵幸,諸般軍兵之節,該房須專爲擧行也。命書榻敎曰,吏判爲壯勇提調。賤臣承命出傳。命書傳敎曰,近來申復舊典,嚴飭何如,而昨日之雨,頹漂形止,尙無報來,史官宣傳官,未免替行部官之事,如許部官,將何以爲百里之任乎?當分輕重勘處,而不飭之京兆堂上,爲先推考。命書傳敎曰,承旨房仍。仍命退,承史以次退出。
上在昌德宮。停常參·經筵。
曺錫中啓曰,御營廳將官來言,今日本廳軍兵,日次私習云矣,敢啓。傳曰,知道。
李集斗啓曰,同副承旨柳憲周,今日不爲仕進,卽爲牌招,何如?傳曰,許遞,前望單子入之,待下批牌招察任。
傳于李集斗曰,諸承旨持公事入侍。
傳于李集斗曰,來待諸臣入侍。
傳于李基讓曰,傳香承旨,馳詣宗廟·景慕宮,奉審摘奸以來。
承旨前望單子入之,沈象奎落點。
傳于曺錫中曰,軍士房承旨入侍。
以開城留守金勉柱狀啓,齊陵·厚陵寒食祭設行事判付內,啓下禮曹爲旀,廣州留守則間差獻陵祭享,江華留守則例差長寧殿獻官,華城留守亦於顯隆園例差,而松留獨不差祭,一委之兩邑武倅者,事體所在,甚爲未安。此後當有定式,而道里稍間,雖不直用沁·華例差之規,廣留之間差,當倣爲,以此分付爲良如敎。
傳于李基讓曰,明日眞殿展拜後,當由逌瞻門,展拜景慕宮,該房知悉。時刻,待下敎只入正時。
以漢城府民家頹壓別單,傳于申鳳朝曰,恤典,令該廳卽爲分給事,分付。
以漢城府民家頹壓別單,傳于申鳳朝曰,恤典,令該廳卽爲分給事,分付。
以漢城府民家頹壓別單,傳于申鳳朝曰,恤典,令該廳卽爲分給事,分付。前縣監南陽龍,拔例題給。
假承旨李書九書啓,臣於本月十一日,祗奉香祝,進詣光陵,寒食祭享將事後奉審,則陵上無頉,丁字閣無頉,碑閣夫方草瓦二張,女方草瓦二張,竝破,水刺器一立,砂磁碗一立,砂大貼一立,食鼎一坐,竝破傷。仍詣順康園奉審,則園上無頉,丁字閣無頉,碑閣無頉。仍詣思陵奉審,則陵上無頉,丁字閣東西間樑上塗灰間間剝落,碑閣無頉,食鼎蓋一部,造泡桶一部,竝破傷,宜卽從便修改之意,敢啓。傳曰,知道。
假承旨申大尹書啓,臣敬承聖敎,祗奉香祝,進詣愍懷墓奉審,則墓上無頉,丁字閣無頉,爵一坐左耳傷落,香盒具蓋全無,雨傘一柄破傷,俱宜趁卽從便修改之意,敢啓。傳曰,知道。香盒,分付該曹造送,其外亦卽修改,可也。
假承旨李魯春書啓,臣於本月十一日,陪奉香祝,十二日朝前,馳詣長陵,奉安于香大廳,仍詣陵上奉審則無頉,丁字閣奉審則無頉,碑閣奉審則無頉,泡褓一件,泡帒一件,臼紙一件,竝破,局內新植木諸處,一一巡審,則外靑龍塞路處,東西長七百餘步,廣稍大處,或爲二十餘步,最狹處,或爲四五步,補植松木,合爲萬餘株云。外白虎砂角稀疎處,間間補植松木,合爲二十餘株云。垓子內,水口醎水往來處,方堤二十九,圓堤十六,堤長廣,大則或四五間,小則或二三間,所植雜木,合爲九千餘株,柳木百餘株云,御路左右,補植柳木,合爲百餘株云。培種之餘,雨澤周恰,來頭一齊著根蔥茂,似無他慮之意,敢啓。傳曰,知道。
假承旨崔獻重書啓,臣以孝陵寒食祭獻官,祗奉香祝,進詣本陵行祭後,殿內神御床褥內拱修改,月廊薍簾修改處,竝爲監董畢役,局內植木處看審,則前後陵官所植,不啻累萬株,舊植擧皆向茂,新植今纔數旬,方始着根,所播橡實,姑未出土,祭享時所用香盒,本無造置,只以香封,奉置香床,有爐無盒,極爲未安,似不可不趁速新備之意,敢啓。傳曰,知道。
假承旨鄭學畊書啓,臣於本月十二日,陪奉香祝,進詣章陵,奉安于香大廳,陵上奉審則無頉,丁字閣奉審則左右所懸薍簾三浮渝傷,東邊第二間所蓋夫防草瓦一張折破,碑閣奉審則無頉,祭物·祭井·祭器看審則精潔,諸執事摘奸則無頉,上項所陳,不可不修改者,竝從便修改之意,敢啓。傳曰,知道。
以假承旨南履翼狀啓,溫陵·禧陵·孝陵·昭顯墓奉審後,有頉處,從便修改事判付內,啓下禮曹爲旀,執頉處,卽爲修改,其中香盒造送事,分付爲良如敎。
以假承旨李東稷狀啓,顯陵丁字閣門內及碑閣南北春舌,雨水滲漏處,執頉事判付內,啓下禮曹爲旀,卽爲修改事,分付爲良如敎。
宣傳官李貞坤書啓,臣今月十三日巳時量,伏奉聖敎,遍察北部字內民家頹壓是白如乎,先自彰義門外,轉向西郊,至楊花渡看審後,仍從阿峴近處,由敦義門還來,而所經西部,亦爲看審是白乎則,雨後江水之漲溢,高可爲數三丈云,而水勢則平順,別無田宅受傷處是白遣,各洞頹戶段,間間有之,故役姓名居住及頹壓間數,後錄于左是白乎旀,其外北部鎭長坊居良人金喜相,與其老母,坐于草幕滲漏中是白去乙,問其情狀,則渠年爲五十八,渠母年爲八十一,而掘地爲幕,蓋之以空石七八立,所業則求乞資生云,所見極爲矜惻爲白乎所,竝爲啓達是白齊。傳曰,分付賑廳,依他例,其中金喜相優給事,分付。
宣傳官田遇聖書啓,臣於本月十三日巳時量,以頹戶摘奸事,敬奉聖敎,馳往南部字內各處坊曲,遍踏看審是白乎則,今此雨後,江水雖漲,沿江民戶,不至於漂傷之境是白乎旀,頹戶段,間間有之,故役姓名居住及頹壓間數,列錄于後是白遣,外此情勢可矜者,亦爲書錄於末端,而頹壓各戶人命,無一致傷之患是白齊。傳曰,依他例題給,其中切可矜者,拔例事,分付該廳。
宣傳官韓啓豐書啓,臣於今月十二日,以頹戶摘奸事,敬奉聖敎,馳往西部字內,遍行坊曲,詳細審察是如乎,今番之雨,旣不暴霔,故民戶頹壓,數甚不多,而一隅之頹圮,半壁之崩敗,此乃富人瓦屋之所不得免者,故竝勿論,就其中,貧殘無依者,列錄于後,以備睿覽是白乎旀,外此切可矜之類,依下敎探察,亦爲書錄於末端是白齊。傳曰,各部所報外,考例題給,而其中切可矜者,優爲顧助事,分付賑廳。
曺錫中,以兵曹言啓曰,今此元陵行幸時,各差備所把驛馬,不可不應把處,別單磨鍊書入,而本曹驛馬不足之數,依近例,以京畿驛馬補把之意,分付,何如?傳曰,允。
曺錫中,以訓鍊都監言啓曰,今三月十五日,景慕宮展拜時,因兵曹節目,金虎門軍三十名除出,把摠金宅和,哨官張鉉擧率領,挾輦侍衛,集春營軍五十名,哨官金命嶷,領赴于都領營門,東營軍三十名,哨官金時和率領,宮大門外把守,還宮後,各還直所,而竝待標信擧行之意,敢啓。傳曰,知道。堂上將官一人之都領挾輦軍,如近來壯營把摠率領,攔後軍之例者,卽訓局設營以後舊例也,所謂挾輦把摠哨官,一時權宜之規,便成定式,此後逌瞻門展拜時,挾輦將官,亦勿出番將官爲之,復舊例以入直堂上將官,都領左右列,可也。
曺錫中,以訓鍊都監言啓曰,本局千摠李運昌,身病甚重,勢難察任,改差,何如?傳曰,允。
曺錫中,以御營廳言啓曰,今三月十五日,景慕宮展拜時,依兵曹節目,弘化門入直軍五十名,待標信除出,新營入直千摠李膺運,出番哨官姜道彬,領赴于禁衛營都領陣,而解嚴後,各還本處入直之意,敢啓。傳曰,知道。此後入番哨官率領,其間入直他將官將校中權領,逌瞻門擧動時,各營皆用此例,可也。
申鳳朝,以賑恤廳言啓曰,漢城府民家頹壓別單判付內,恤典,令該廳卽爲分給事,分付。前縣監南陽龍,拔例題給事,命下矣。西部字內,完少頹多四戶二三間中,完多頹少一戶,各布一疋,南部字內,全家頹壓一戶,錢二兩,完少頹多一戶,二三間中完多頹少一戶,各布一疋,北部字內,完少頹多一戶,布一疋,合錢二兩,布八疋恤典,依例分給,前縣監南陽龍,錢三兩,拔例題給之意,敢啓。傳曰,知道。
申鳳朝,以賑恤廳言啓曰,漢城府民家頹壓別單判付內,恤典,令該廳卽爲分給事,命下矣。中部字內二三間中,完多頹少一戶,布一疋,東部字內完少頹多四戶,二三間中,完多頹少一戶,各布一疋,合布六疋,恤典,依例分給之意,敢啓。傳曰,知道。
申鳳朝,以賑恤廳言啓曰,漢城府民家頹壓別單判付內,恤典,令該廳卽爲分給事,命下矣。西部字內,完少頹多一戶,布一疋,恤典,依例題給之意,敢啓。傳曰,知道。
執義朴瑞源啓曰,今初五日,元陵忌辰大祭時,祭監監察南志彧以爲,祭物熟設等節,檢察則極用精潔,而至於祭井,麪板杵,沈於井中,水色甚濁,不勝驚駭,招致守僕,詰其委折,則以精洗次,沈置云云。且其凡他雜用水,混同汲用,故事甚未安,更卽修淨,待淸水,雖用於祭物熟設之時,其在本陵陵官檢飭之節,愼審之道,萬萬疎忽,不可無警責之道云。臺監呈課,旣如此,則不可置而不論,請本陵陵官,令該府拿問處之。新除授掌令洪彦燮,時在京畿積城地,持平金秀臣,時在廣州地,持平洪時濟,時在楊州地,請斯速乘馹上來事,下諭。答曰,陵官事·下諭事,依啓。
曺允大,以義禁府言啓曰,元陵別檢愼宜學,參奉金鐮等,令該府拿問處之事,傳旨啓下矣。金鐮,今方待命拿囚,愼宜學,入直齋所云,待替直拿囚之意,敢啓。傳曰,知道。
以金鐮囚單子判付內,飭已施,付過放送爲旀,謁陵隔日,陵官不可以拿處者擧行,當該齋郞等,令該曹爲先口傳相換爲良如敎。
吏曹口傳政事,元陵別檢愼宜學,孝陵別檢鄭日泰,相換。元陵參奉金鐮,靖陵參奉任弘常,相換。
掌令宋文述疏曰,伏以,臣爲人無似,處世昧方,歷仕內外,瘡疣百出,報答聖恩,已矣無論,羞辱朝班,去而益甚,乃於年前待罪南邑之時,莫體分憂之念,虛負竊祿之罪,道臣考績之際,至有居殿之擧,題目一出,萬口駭笑,其爲辱從班而羞當世,爲如何哉?固知臣孤立之蹤,積慍于人,遭彼背公死黨之禍心中,此爲賊報讎之毒手,而苟使臣,任職居官,無一毫可指之疵,則此辱奚爲而至哉?此臣所以撫躬自悼,無面可顯者也。幸値無前之慶禮,得蒙滌瑕之洪恩,而息黥補劓,歌詠聖澤,卽微臣自矢之計,顧何敢揚揚抗顔,出入臺閣之上,以重犯士大夫之譏笑乎?飭敎之下,轉動無路,玆敢略入文字,以暴危苦之情。伏乞聖上,亟命鐫削臣職名,仍命有司,治臣瀆擾之罪,以安微分,以肅朝綱焉。臣於乞免之章,不當贅及他說,而目下民憂,勢難泯默,不得不有所附陳,惟聖明垂察焉。上年穡事,八路均豐,而獨湖南右沿十餘邑,終未免歉,翻耕注秧,而未移處居多,民生之始費力而終失農,情甚可矜,而畢竟陳地,盡入於執稅之科,其中雜穀代播及內分移秧者,初非可論,而全庫之白地荒廢者,亦盡應稅,以臣所目覩言之,全州則十負,減四徵六,益山則十負,減六徵四,以此推之,他邑亦可知也。噫,民無升龠之所收,而貸他穀,賣他田,以償未移之稅者,其號呼冤憫,曷有其極?臣未知朝家給災之如何,以致此境,而怨歸於上,有不忍聞,伏願聖上,亟降明旨,一倂査出,特行蠲免,以慰一方之民心焉。今雖晩矣,猶可及矣。臣無任云云。省疏具悉。昨年湖南右沿民勢之難支,不問可知。南顧一念,專在這裏,其間屢飭,意謂有一分之益矣。今若反於陳處執摠,白地定稅,而貸他穀,賣他田,以償未移之代,則民之呼號冤憫,烏得不然?旣聞之後,豈可以後時任他之爲?卽令廟堂,査問道伯,詳覈勿徵,當該守令,指名報來後,令該府拿問處之,爾其勿辭察職。
庚申三月十四日辰時,上御誠正閣。諸承旨持公事入侍,來待諸臣,同爲入侍時,行都承旨李集斗,行左承旨曺允大,左副承旨曺錫中,右副承旨申鳳朝,記事官洪奭周,假注書呂東植,記事官金珍恪,記注官承膺祚,副摠管鄭日煥,兵曹參判金達淳,以次進伏訖。鳳朝讀奏慶尙監司申耆啓本,河東府反庫事。錫中讀奏開城留守金勉柱狀啓,將校軍兵等都試試取事,分書判付訖。命允大等先退。上曰,日昨之雨,有太過之慮,而今日則稍有霽色矣。集斗曰,春雨果有太過之慮,而今則似可快霽矣。上曰,雨勢若至太過,則麥事果無所妨云耶?集斗曰,春年則似無所妨矣。命達淳進前,敎曰,今番之雨,可謂太過,予送諸獻官之後,一念憧憧,非但爲沾服失容而然。卿等之冒雨作行,亦甚可悶。故再昨則念念未弛,達宵失睡矣,卿則何時入達乎?達淳曰,僅於三更量入達,卽爲行事,則禮畢時鷄鳴矣。上曰,沿路川水,果爲如何?達淳曰,到處漲溢,渡涉極難,每遇一水,則上下屢回,僅僅越去矣。上曰,他處獻官,則何以入達云耶?亦似聞知矣。達淳曰,溫陵獻官,則從山路逾去,而宣陵·靖陵獻官,則中路有津渡,故無事入去云矣。上曰,章陵獻官,則似必無事入去矣。達淳曰,章陵獻官則以前期受香之故,果爲無事入達云矣。仍奏曰,臣於今番,以寒食獻官,進詣永陵,而中路阻水,幾不能達,伊時罔措之狀,有不可言。雖幸享禮及時順成,而大抵本陵洞口外川,每當潦水,渡涉極難。今番大漲,固非恒有之事,而以今慮後,合有從便之道。臣意則此後享事,如値始雨之時,則依光陵·章陵例,香祝前期奉詣,而順陵·恭陵亦爲依此擧行,似好。故適因下詢,敢此仰達矣。上曰,依爲之。分付太常·吏曹,使之觀勢言送,政院微稟擧行,可也。出擧條上曰,沿路麥農,果無所妨耶?達淳曰,牟麥則別無所害,而水田築堤處,多致潰決矣。命日煥進前。敎曰,桂坊出入,歷歷如昨日事,而今則舊僚,只有一人,而已過七旬,甚可貴也。在僚屬時,則頻頻召見矣,加資後,則登筵亦稀闊,欲除承旨,而年限已過,故今日有此召接矣。日煥曰,臣於料外,過蒙拂拭之恩,叨躋宰列,感惶之忱,無辭仰達,而近於講筵,不得出入,實不勝下懷之悵悵矣。上曰,何當下去乎?日煥曰,過陵幸後,當下去矣。上曰,旣躋卿列,則亦不可以蔭官自處,下去後,亦須時時上來也。日煥曰,嘉禮時,當上來矣。上曰,忠州之距京,爲幾里乎?日煥曰,三百六十里矣。上曰,久居鄕曲,本邑民勢,果爲如何?日煥曰,本邑之民,生理素薄,年豐則雖稍勝,而歉歲則難以聊生矣。上曰,屢歉之餘,雖値稍豐,新舊之還,一時竝督,外邑遐遠,王化不曁,言念民事,甚可矜悶。未知何以則爲好耶?日煥曰,民生苦樂,專係守令之得人與否矣。上曰,守令之得人,專係銓官,銓官之稱職,亦在朝廷,而近來則政注排比,皆觀地處及履歷,苟以地處履歷而已,則得人而任之,勢固難矣,而非但守令爲然,道臣之得人,尤爲難矣。日煥曰,道臣若得人,則爲守令者,必有觀感之效矣。上曰,然矣。大抵我國軍丁之不多,雖緣班戶之多,而其所維持之道,亦賴大民之效。蓋畿·湖之人,上京從官,退而居鄕,畏官守法,以身率民,則其所導俗之方,反有勝於道伯·守令之得人矣。日煥曰,聖敎至當矣。雖以捧糴言之,徵捧之時,大民若先納,則小民輩,必效之矣。集斗曰,臣於待罪安東時,捧糴甚難,故貽書於境內士夫,俾卽捧納,則數月之內,一境之民,不勞而畢納矣。上曰,本邑之民,生理果爲如何?日煥曰,臣所居之村,民多逐未,而不務農業,魚鹽極貴,生涯至薄矣。上曰,卿家親黨之在於忠州者,合爲幾人?日煥曰,近來則不過十餘家矣。上曰,其中,亦有能文之士乎?日煥曰,後進甚少,儒業者,不滿十人矣。上曰,亦有留心於經術者乎?日煥曰,或有一二人留意者,而皆局於科文矣。仍命退,諸臣以次退出。
庚申三月十四日辰時,上御重熙堂。軍士房承旨入侍時,左副承旨曺錫中,記事官洪奭周,記注官金珍恪·承膺祚,以次進伏訖。命書榻敎曰,今番行幸時植炬,至出宮晝停所爲之。錫中曰,今番行幸時,何大臣留都乎?上曰,明日更爲啓辭也。錫中曰,今此行幸時,依近例,以訓鍊都監塘馬擧行,而別隊馬兵,隨駕安徐矣。然則外方傳語軍之又爲待令,亦涉重疊,今番則何以爲之乎?上曰,傳語軍除之,可也。出擧條仍命退,承史以次退出。
上在昌德宮。停常參·經筵。
大駕詣景慕宮。展拜罷後,內閣·政院·玉堂·藥房,口傳問安。答曰,知道。
還內後,內閣·政院·玉堂·藥房,口傳問安。答曰,知道。
藥房都提調李時秀,提調李秉鼎,副提調李集斗啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿·世子宮,藥房口傳問安。答曰,知道。
曺允大啓曰,行大司憲李城輔,掌令洪彦燮,持平洪時濟·金秀臣在外,執義朴瑞源呈辭,掌令宋文述未肅拜,監察茶時之意,敢啓。傳曰,知道。
李基讓啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
李集斗啓曰,今日展拜時,承旨當爲備員,而左副承旨沈象奎,不爲仕進,卽爲牌招,何如?傳曰,允。
李基讓啓曰,今此行幸時,何大臣留都乎?敢稟。傳曰,領議政留都。
傳于李基讓曰,今日日次次對,因爲來會之意,招致備郞,傳諭。
傳于李基讓曰,大臣·備局堂上引見。
兵曹口傳政事,以李得濟爲左邊捕將。
李基讓啓曰,新除授左邊捕盜大將李得濟,卽爲牌招,傳授命召及大將牌·傳令牌,何如?傳曰,允。
李基讓啓曰,左邊捕盜大將李得濟,命召及大將牌·傳令牌傳授次,密匣請出之意,敢啓。傳曰,知道。
以吏曹參議洪樂游牌不進罷職傳旨,傳于李集斗曰,只推。
有政。吏批,判書徐龍輔進,參判閔台爀未肅拜,參議洪樂游傳旨未下,行都承旨李集斗進。以申思運爲判義禁,李晩秀爲同成均,徐龍輔爲景慕宮提調,徐榮輔爲黃海監司,金載瓚爲奎章閣提學。
兵批,判書趙鎭寬進,參判金達淳入直,參議成鼎鎭病,參知南履翼病,右副承旨曺錫中進。大護軍洪絲浩,副護軍柳憲周,竝單付。
兵曹口傳政事,上護軍金載瓚單付。
以水原留守徐有隣狀啓,直赴殿試人,親軍衛金德淵之淵字,誤以連字書之,令該曹稟旨釐正事,傳于李基讓曰,直赴帖,不必釐正,分付兵曹,御覽試記及命官試官試冊,內外告冊,使之改書。
以廣州留守金思穆狀啓,今此殿試時,直赴殿試人及會試人等役姓名,後錄馳啓事,傳于李基讓曰,壯營鄕軍直赴者,皆以鄕武士稱之,則該府狀啓,亦當依傳旨及帖文施行,而文蹟所無之鄕軍,狀啓者,難免不察。書目題送,使之改修正,而畿伯及華留處,以此傳敎下諭,俾各均一其例。
前正郞金錫泰書啓,臣於今月初七日,詣外西山周行看審是白乎則,慕華峴以西,水磨洞等處,稚松掘去之痕狼藉是白去乙,問其委折是白乎則,以爲內西山移植次,掘去是如爲白乎旀,初八日夕,詣外北山是白乎則,補土峴,方始植橡是白去乙,問其植橡數爻是白乎則,伍拾石內,已植不過二十石云是白乎旀,初十日,詣城北屯是白乎則,方欲植橡云是白乎矣,姑未始役是白遣,十一日詣外東山是白乎則,坪松田·水踰峴等處,稚松掘去之痕甚多,而亦以爲都城內鷹峰移植次,掘去是如是白乎旀,十四日詣外南山是白乎則,鷹峯下諸麓元來植松枯損處,補植者夥然是白乎矣,未植處新植,則不過數麓是白遣,所植處則俱爲種密是白乎旀,各山字內新斫痕,姑無,而壇所亦皆無頉是白齊。傳曰,更爲嚴飭。
記注官金景煥書啓,臣敬奉聖敎,馳往東部字內漂頹處摘奸是白乎則,景慕宮一契典僕金致成,草家七間內,二間頹壓,中路契良人文大春,草家十間內,三間頹壓,往十里一契禁衛軍吳福相,草家四間內,一間頹壓,寡女梁召史草家三間內,一間頹壓,伐里良人徐春得,草家五間內,二間頹壓,中浪浦上里契良人尹者斤福,草家七間內,二間頹壓,以上完多頹少是白遣,成均館契典僕洪宗仁,草家二間半內,一聞半頹壓,頹多完少是白遣,典僕金士同,草家四間內,二間頹壓,往十里訓局軍曺德太,草家六間內,三間頹壓,以上半頹半完是白乎旀,往往聞農夫之言,則近日之雨,稍爲過當,川邊麥苗,間或埋沙是白乎乃,來頭作農,有利無害是白遣,東至于廣津,招集頭民,問方漲時水勢之如何,則以爲紅濤汎濫,比常時水深,高加數丈,而何幸家無漂頹,人免陷溺是白乎旀,路過楊州界,所謂忘憂里三牌面,有渰沒人云故,問其委折,則今十二日越川,而不量淺深,竟至此境爲言矣。取見其號牌,則積城居李富貴爲名漢,而其所持卜物,則江原監營狀啓是白去乙,招致洞任,着實守護是白遣,狀啓則納于該牧之意,申諭是白齊。傳曰,頹戶,分付賑廳,考例題給。
曺錫中,以戶曹言啓曰,各道年終錢穀,御覽會計,待平安道·黃海道會案上來,修正以入事,前已啓下矣。兩道會案,今始齊到,御覽會計,受出修正之意,敢啓。傳曰,知道。
曺錫中,以戶曹言啓曰,宗廟東邊外墻舊築二間許頹圮處,卽速修築事,自兵曹草記,允下矣。修改吉日,令日官金性錡推擇,則今三月二十一日卯時爲吉云,以此日時,始役擧行,何如?傳曰,允。
李基讓,以司僕寺一二提調意啓曰,今此健元陵展謁,元陵展謁親祭,顯陵展謁,穆陵展謁,徽陵展謁,崇陵展謁,惠陵展謁時,各差備入把馬,別單書入之意,敢啓。傳曰,知道。
李基讓,以訓鍊都監言啓曰,本局分授內山社稷後麓仁旺山,北岳下麓洗心臺諸處及外山鞍峴東邊諸處,今已植松之意,敢啓。傳曰,知道。
曺允大,以義禁府言啓曰,全羅監司趙宗鉉啓本,光州牧殺獄罪人李春金究問取招事,刑曹覆啓內,考覆官,令該府拿問處之事判付內,依允事,命下矣。當該考覆官,長城府使李英敎,淳昌郡守李勉輝等,俱在任所云,依例發遣府羅將,竝拿來,何如?傳曰,允。
庚申三月十五日辰時,上詣景慕宮。展拜入侍時,行都承旨李集斗,行左承旨曺允大,行右承旨李基讓,右副承旨曺錫中,記事官洪奭周,假注書呂東植,記注官承膺祚,記事官李存秀,檢校直提學徐龍輔·李晩秀,檢校直閣徐榮輔·金近淳,以次侍立訖。上具翼善冠·衮龍袍,乘輿出宣化門。藥房都提調李時秀進奏曰,侵早動駕,聖體,若何?上曰,一樣矣。時秀曰,惠慶宮氣候,益臻差復乎?上曰,姑未完合矣。仍由建陽門·銅龍門·景化門·集禮門,出弘化門,入逌瞻門。命宮司入侍。賤臣承命出傳,本宮令林性運·具悌元·朴宗慶進前。敎曰,植木今方始役,爾等須善爲看檢,而路邊被莎,亦須另意爲之也。仍由日瞻門,至降輿所,降輿。入神門,詣版位,行再拜禮訖,仍詣廟內,奉審訖,入齋室。敎曰,次對則先爲詣閤,而右副承旨與宮司入侍。仍乘輿出齋殿門,巡審宮苑。錫中與性運·悌元·宗慶從。敎曰,樹木之新植者多,諸臣行步之際,須勿致傷也。上遍巡植木諸處,還御齋殿。錫中等退出。少頃,命次對入侍,錫中與領議政李秉模,左議政沈煥之,右議政李時秀,行左參贊金文淳,行刑曹判書李祖源,行知敦寧府事李秉鼎,戶曹判書李在學,兵曹判書趙鎭寬,吏曹判書徐龍輔,禮曹判書李晩秀,刑曹判書申大顯,行護軍李得濟,行護軍申大謙,行護軍李漢豐,禮曹參判李書九,校理李之聃,以次進伏訖。秉模等曰,侵早勞動,聖體,若何?上曰,一樣矣。近日之雨,初則可謂時雨,而末乃太過,反爲悶然矣。寒食獻官,多致阻水,昨聞永陵獻官言,則僅僅入達於行事之前云,而因請此後則以前期受香,爲定式矣。先朝以光陵·長陵受香之時,多致阻水之故,以前期一日受香定式,今於永陵,亦欲用此例,而恭陵·順陵,亦當一體擧行,而亦難每每如此,此後於受香臨時,若値始雨之時,則稟旨闊狹,似爲好矣。今番之時,果能無害於春牟否?秉模曰,別無所妨云矣。上曰,光陵獻官,今方登筵,果聞沿路農人之言否?書九曰,未能詳知,而春牟今始生芽,似無大段爲害之端矣。秉模曰,王大妃殿氣候,若何?上曰,一樣矣。秉模曰,惠慶宮氣候,益向夬復乎?上曰,膿氣則雖已夬祛,而完合姑遠矣。仍命書榻敎曰,惠慶宮進服蔘苓白朮散五貼,依前方製入。仍敎曰,近日蔘品甚劣,極爲可悶矣。時秀曰,臣亦與提擧,每爲議到,而未得好道理矣。上曰,關東蔘品甚劣,難用於湯劑,前提調,何爲捧之耶?文淳曰,臣亦屢次退却,屢次往復,而不得已捧之矣。秉鼎曰,關東蔘品甚劣,而羅蔘則尤有甚焉。徒損經費,而無一可用矣。上曰,關東蔘政之如是,亦緣監司之太柔而然歟。道伯治績,雖不必係於此等事,此亦足觀威令之行不行矣。自今番預爲嚴飭,俾有來頭之效也。時秀曰,今日,是診筵日次,醫官使之入診乎?上曰,置之。上曰,陵幸,今旣擇吉,而以予筋力,登降之際,不知何以經過矣。時秀曰,各陵陵上,若皆爲奉審,則聖體之勞動,誠萬萬悶然矣。上曰,予雖不敢稱老,而昨春以後,則筋力漸益衰憊,今年則尤甚,鬚髮亦隨以漸白。昔在先朝寶齡望八之時,猶書細字,八旬試眼四字,至入於摸刻矣。予則眼力漸不如前,只恃眼鏡,而眼鏡旣非古禮,則着此臨朝,有礙瞻視。故今後親政,亦難强力,是亦悶然矣。予自十歲以前,坐則必跪,故袴之當膝處,每每先穿,亦不以爲難矣,今則久坐亦漸難,雖緣工夫之未至,而精力之漸憊,亦可見矣。民務之久未酬應,一念憧憧,故日前持公事入侍也,亦以近於倦逸爲敎矣。此際賓對,不可不爲之,而宮內植木,自再昨始役,故今日來此,親審還內後,有難更爲酬應。故仍於齋室,召見卿等,此亦近於取便矣。卿等旣在三公之位,領相尤鍊於廟務,另須董率具僚,各盡職事,使百官有司之擧行,無一毫未盡之事,而更貽自上酬應之勞,則予之精力,雖如此,而民國之事,可以無憂矣。仍敎曰,留都大臣,領·左相中,當爲之,而欲問於卿等而下敎,故昨日承宣之入稟也,以明日更稟爲答矣。領相能不難於隨駕乎?秉模曰,陪扈之列,何敢言勞乎?且臣出疆在近,隨駕之列,陪祭之班,竊欲少伸微忱矣。上曰,行當出疆,今又隨駕,則亦不無偏勞之歎,而左相則今番亦欲爲隨駕乎?煥之曰,臣則姑無疾病,可以隨駕矣。上曰,左相筋力甚好,故每欲隨駕,當以領相爲留都矣,左相筋力之如是,蓋以咬得菜根之效也。予亦於幼時,進飯甚少,而朝夕所食,只是蘿葍,至於油膩之物,至今不能多進,亦必有效,而猶未免筋力之漸衰,甚可異也。上曰,次對爲之,臺諫何不入來乎?錫中曰,近日諸臺,多有行公者,而俱不入來,執義朴瑞源,昨旣詣臺,而今日則亦爲不進,事甚未安,推考,何如?上曰,推考,置之,更須嚴飭也。上曰,掌令宋文述疏,卿等果見之乎?湖南右沿俵結事,旣是昨年之所憧憧關念者,而臺臣新從下土,必知事實,且其疏中旣曰雖晩,猶可及云,則合有詳覈善處之道。故昨令政院,有所書問於大臣,而聞其所答,則卿之意見,儘好矣。秉模曰,方欲行會該道,使之査實,而旣是已行之事,則雖晩猶可及云者,恐未必然矣。上曰,其疏下款,旣關民隱,故雖已賜批,而上款言,渠之殿最居下事,而有曰,中此爲賊報讎之毒手云云,被劾反駁,猶爲不可。況以守令居下於道臣之手,而有此反詈者,豈不萬萬駭然乎?殿最,非監司之殿最,卽以朝廷之命,操黜陟之柄,則爲守令者,豈敢如是?其疏若隱暎說去,則初不必抉摘,而似此句語,前所未聞。名之曰,臺疏所言,亦民事,則其號甚大。予之一念憧憧,惟在於民事,凡以民事爲言者,無論大小緊歇,不敢一毫放過。故昨亦屢回商量,不得不賜批,而其在國綱,亦不可仍置。故欲問於卿等而處之矣。秉模曰,原疏句語,未及詳見,而事體所在,萬萬駭然矣。煥之曰,鄕曲之人,全昧事體,致有此等之疏,誠極駭然矣。上曰,原疏旣如是故,批旨中,只擧守令,而道臣則初無責敎之提及矣,雖使道臣査實,道臣亦豈不自引乎?卿等旣未詳見原疏,筵退後,卽爲取見,以爲論勘之地也。宋文述,旣於今番赦典,蕩滌下考,有此臺職之除,而向來陳疏之臺臣李東埴,亦然矣,東埴日前之疏,取見其要語之錄置者,則時政官箴,亦間有言及者,而頗多雜語,渠旣偏被朝廷之薰沐,則何不以當言之事,有懷必陳,而乃爲此等疏乎?敎秉模曰,何時當爲會同,而亦於何間離發乎?秉模曰,書狀未差,故會同姑未爲之,拜表日字,則當待該曹之擇吉而發行,則似在閏四月間矣。上曰,回還上使,何不入來?時秀曰,本職判敦寧,旣未出肅,故不爲入來云矣。上曰,本職,何不出肅云耶?秉鼎曰,臣方待罪敦銜,而與判堂,有私嫌,故其言則雖未得聞,似於敦府有自來私義之難居者云矣。上曰,旣與卿有私嫌云爾,則得非以此撕捱而然乎?秉鼎曰,雖不相與接談,而常於銓望,互相注擬,似不相避於官爵,而亦未得詳知矣。秉模曰,本宮植木之役,方有擧行,而提調金載瓚,聞有實故,今姑許遞,何如?上曰,依爲之。宮底,至于梨峴以北,設統作戶之本意,爲本宮使役,兼欲除坊民應役之弊也。統戶之契,與植木修掃等節,壯勇提調,皆主掌檢飭,本宮提調,作爲應爲之窠,而例兼則事面似如何?提擧,首擬曾經前望中備擬事,定式分付,可也。出擧條仍命書榻敎曰,本宮提調金載瓚,許遞,今日政差出。又命書榻敎曰,政官牌招開政。上曰,應資老人修啓,道各異例,而海伯狀本之屢次上來者,似緣隨邑隨報之致,而未及上來者,今爲幾邑乎?龍輔曰,海西則非但隨邑隨報,一邑之中,亦有屢次修啓者,尙未知其餘邑之爲幾何矣。上曰,修啓之如是頻數,有關事體,豈不可駭乎?非但此事,前後狀啓之不善擧行者,非止一再,海伯事,誠爲悶然矣。六臣後裔之上京從宦者,只有此道伯一人,故朝家之視之,旣自別,而適入於該道伯末擬,其首副二望,又是新經道伯之人,故特爲點下矣,雖未知其治績之如何,而擧行之節,何乃如是?因其修啓之頻數,致有逐日開政之擧,亦豈不屑越乎?煥之曰,今因特敎,諸道應資老人修啓,有關恩典,事當通一道,一齊搜訪,同時登聞,而諸道之分邑馳啓,雖或諉之甲寅已例,至於海西,則一邑之中,又分遠近村坊,續續登聞,以致兩銓之逐日開政,事甚屑瀆。且聞營舍修建後,餘材頗多云,當此松政極艱,朝飭申嚴之時,當初不能精約磨鍊,已欠商量,而株數旣多,則船運陸輸之際,民弊可知。以此以彼,道臣事,極爲駭然。黃海監司朴基正,施以譴罷之典。諸道應資人修啓,自今爲始,待列邑所報之齊到,一時修啓事,另加申飭。雖以僉樞可合人言之,尤係異恩,除非閥閱士族,不宜濫竽,而諸道所報,不免淆雜云,此後則各別抄擇,無或如前屑越之意,一體嚴飭,何如?上曰,領相之意,何如?秉模曰,此時迎送,雖可悶,營造木物之不能精約,致有民弊之及聞者,恐難寬恕矣。上曰,依爲之。他事且置之,苟有一分畏朝廷之心,前此嚴飭之下,焉敢以營造木物等事,爲弊及聞乎?若此則邑倅·鎭將,從而虐民,可知。海西之民,一困於數遞,再困於勅行,又以如許之事受苦者,豈不切矜悶乎?到今迎送之弊,有不可顧,不可罷職而止,仍令該府,拿問嚴勘。課農伊始,其代,今日政差出,仍令一兩日內辭朝,可也。出擧條上曰,有民事之可以稟處者乎?秉模曰,臣之重叨匪據,非敢以見職自居也,適當慶禮之時,歡欣之忱居先,辭巽之義反後,冒昧承膺,今已數朔,而此時廟謨,豈如臣愚鹵者,所可擔當乎?今則慶禮旣已順成,微忱亦可粗伸,而出疆之期,又在不遠,重任之許久瘝曠,尤切悚悶。本兼諸任,竝蒙遞解,是臣區區之望也。上曰,廟謨之擔當,捨卿伊誰?以卿諳鍊,在於廟堂,故雖以予之近日精力,稍得以弛慮矣。使行則不過暫時往還,在卿亦足爲疏暢,何必以此辭巽乎?秉模曰,前以濟州儲穀事,筵稟行會矣。連接前牧使曺命楫狀本及報本司辭緣,則以精實穀萬石儲留,別建庫舍,俾無瘴濕浮傷之弊云,此而遵守,則設有來頭被歉之時,陸穀未及入去之前,自可以留穀,先爲接濟,可無顚連之患,其有關於一島民命,誠大矣。第聞島民,不知本意,謂以惟此萬石穀,旣儲島中,則雖値災年,廟堂必不以陸穀,更爲區劃,吾屬休戚,係於此穀之儲不儲,衆口胥動,必欲毁壞,官長又從以姑息,漸致穀品之麤荒云,儲以麤穀,雖多,何補哉?朝家之軫念島民,倍於陸民,凡遇災荒,竭沿邑之穀,而如救水火,則豈有但恃島穀,不劃陸穀之理乎?恒儲萬石之策,專出於近懲甲寅,以爲首尾不絶島陸相續之地也。若使島民,明知此意,則浮言自息,庫儲可完,以此關飭該牧,詳細曉諭,一依初年設施,必以精實穀,捧留庫舍,亦令這這修補。如是之後,若或一任麤荒,不謹典守,致有陸穀入送之歲,民先溝壑,未及待哺之弊,則該牧使,論以重典,以謝一島民命之意,各別嚴飭,何如?上曰,依爲之。出擧條秉模曰,馬祖祭,今月內當設行,而頃有退行之下敎,故姑未設行矣。上曰,馬祖祭,當以剛日設行,何日爲吉乎?晩秀曰,二十八日爲吉矣。上曰,馬祖,卽天駟房星之神,其在祀典,當各別致誠矣。上曰,月蝕齋戒,當以何日用之乎?晩秀曰,月蝕則旣在十七日子時,而明復之後,例不用齋日,十六日則亦非當日,故皆不得以齋日磨鍊矣。上曰,救蝕齋戒,何可不爲磨鍊乎?更考前例爲之也。晩秀曰,初虧,乃是十六日夜子時也,以十六日用齋,恐好矣。上曰,如是爲之也。上曰,卄一日,雖値動駕,而文武科則當如例設行矣,武所擧子單子,兵判幾何捧之,而果爲夥然乎?鎭寬曰,姑未盡捧,而似當甚多矣。上曰,若甚多,則臨時更稟,以爲三所設行之地,好矣。鎭寬曰,適値動駕,武將中,當入試望者,皆是隨駕,留都之人,雖以二所設行,試官排擬,甚難矣。上曰,無論隨駕與留都,竝爲勿拘擬入也。至於文所,則爲念應辦之弊,有難以三所設行矣。秉鼎曰,鄕儒之上來,亦甚夥然,文所亦難以二所設行矣。煥之曰,雖不分三所,而一所通中樞府,二所通明倫堂,則可無窄狹之慮矣。上曰,科場若能嚴飭,則自當無雜亂之弊。泮堂今旣登筵,須各別擧行,使儒生輩,預知科場之申嚴也。仍命書榻敎曰,在外同成均許遞。煥之曰,庭試在近,赴擧者甚多,而近來科場飭禁,未免漸弛,且聞儒生輩,認以慶科,則當有闊狹,隨從寫手,將有惟意率入之慮,若不預先嚴飭,則不但科法之蕩然,恐値出入時雜還之患,分付四館及禁亂所,一依科場節目,申嚴知委,俾勿犯科之地,何如?上曰,依爲之。不可以慶科,一任其雜亂,各別嚴飭,俾有實效,可也。出擧條時秀曰,日前藥院提調,以兩南草材之復舊封進事,筵稟蒙允,而當初減半,蓋爲民弊。臣意則依前減捧,似好,故俄與提調,有所商議,原擧條置之,勿爲行會,似好矣。上曰,依所奏爲之也。秉鼎曰,今番行幸時,江心水,當依例待令矣。上曰,置之。秉鼎曰,臣以王大妃殿湯劑監煎,當爲先退矣。仍先退。命大臣就座。在學曰,稅穀裝發,本有定限,每年事目,亦自申嚴,而近來外邑,多有違式愆期之患,官吏舞弄,小民受弊,雖以昨年湖西諸邑現發者見之,可以推知矣。前秋穡事,旣得均登,目下稅穀,想已準捧,而守令或未檢察,監色恣意幻弄,則此等之弊,難保其必無。今年則初運再運,一遵定式,如有過限處,則自監營,卽爲狀聞論勘,至於護送一節,前後朝令,旣嚴且勤,爲長吏者,孰敢放心,而凡事稍久,則易致漸弛,更令沿邑,另加警愓,立栍指路等節,無或疎忽,俾有實效事,申飭於諸道道臣,何如?上曰,依爲之。出擧條仍敎曰,指路護送之節,各別申飭也。鎭寬曰,本曹隨駕官單子,當爲磨鍊,而各年陵幸時,前例不同,當依何年例磨鍊乎?上曰,與吏判相議爲之也。仍命書榻敎曰,吏兵曹隨駕官單子,當爲啓下吏曹,未肅拜參判許遞,前望單子入之。仍敎曰,七陵陵官及諸執事中蔭官人,皆不得觀科,諸執事則須以不入科場之人塡差也。鎭寬曰,臣於日前,因開政入來,坐於政院矣,禁軍別將崔東岳,適又入來,有大段駭擧,其在事體,不可無警矣。上曰,駭擧,果何事也?鎭寬曰,臣適因文簿之看閱,暫離坐席,而東岳,坐於臣之所坐方席,甚爲可駭。故臣果屢次目攝,而終不起動,固臣見侮之致,而渠豈敢如是駭妄乎?前此亦有禁軍別將決棍之例,此亦決棍懲勵,宜矣。上曰,然則當汰去乎?鎭寬曰,汰去則適中其願,當棍治而更加操加矣。上曰,從好爲之也。大顯曰,長陵植木,自臣營,送都廳看檢擧行,而今已盡爲之矣。上曰,秋後更考勤慢,以爲稟達之地也。仍命退,諸臣以次退出。
上在昌德宮。停常參·經筵。
夜自三更至五更,月有食之。
李集斗啓曰,行左承旨曺允大,行右承旨李基讓,今日不爲仕進,竝卽牌招,何如?傳曰,許遞,與未差之代,前望單子入之,待下批牌招察任。
傳于曺錫中曰,右承旨入侍。
承旨前望單子入之,趙恪·尹行頤落點。
傳于李集斗曰,政官牌招開政。
傳于徐英輔曰,左承旨入侍。
傳于李集斗曰,黃海監司留待。
傳于徐英輔曰,黃海監司入侍。
吏曹參判前望單子入之,李書九落點。
李集斗啓曰,吏曹參判李書九,牌不進推考傳旨,今方捧入,而判書徐龍輔內閣進,參議未差,開政命下,不得擧行,事甚未安,參判更卽牌招,何如?傳曰,允。
李集斗啓曰,吏曹參判李書九,再牌不進推考傳旨,今方捧入,而開政命下之後,如是違牌,不卽擧行,事甚未安,所當更請牌招,而係是一日三牌,何以爲之?敢稟。傳曰,判書牌招。
有政。吏批,判書徐龍輔進,參判閔台爀病,參議洪樂游未肅拜,行都承旨李集斗進。以趙尙鎭爲判敦寧,申爲開城經歷,曺允大爲禮曹參判,校書提調單金載瓚,贈吏判申鈗贈左贊成例兼,贈吏參申命堅贈吏判例兼,贈吏議申贈吏參例兼,以上判義禁申思運三代。學生鄭棨贈吏參例兼,學生鄭龜河贈吏議,主簿鄭泌贈僕正,以上戶曹參判鄭日煥三代。
兵批,判書趙鎭寬進,參判金達淳病,參議成鼎鎭病,參知南履翼病,右承旨曺錫中進。以金榮澤·金萬衍·李瑞漸,金致億爲僉知,尹相泰爲訓鍊主簿,同知單崔道亨,護軍曺允大·李基讓·閔台爀,竝單付。
以愼宜學囚單子判付內,付過放送爲良如敎。
以慶尙監司申耆狀啓,晉州牧使尹魯東,以空官時,擧行鄕所之推治,替當引嫌,謂有親病,齎送兵符於鎭營,離官上京,罷黜,其罪狀,令攸司稟處,該營將之格例外,受置兵符者,後弊難言,亦爲罷黜事,傳于李集斗曰,無異於投印,是亦投印,而赦令屬耳,姑不直竄,卽其地謫補,卽令倍道下往捧稅。營將事,亦甚駭然。卿於巡到時,拿入嚴飭事,回諭。
以水原留守徐有隣狀啓,外營諸將官以下,各邑標下軍率領留營事,判付內,啓下壯勇營爲旀,今番段,城內外及部字內所在,率領留營,外使與廣留,班列隨駕,而領軍則摠制代領爲旀,因此思之,從事官之兼察,齋郞之假官,皆依定式,俾各觀光乎?此意一體行會爲良如敎。
李集斗,以吏批言啓曰,卽見平安監司李泰永應資老人抄啓啓本,前別將金起聲,混入於朝官秩,事甚未安,下批單子,拔去以入,而當該道臣,推考警責,何如?傳曰,允。
申鳳朝,以賑恤廳言啓曰,各部頹戶摘奸宣傳官書啓,及史官書啓,判付,據入於漢城府別單,已蒙恤典者外,東部字內完多頹小四戶,西部字內完多頹小一戶,南部字內完多頹小二戶,北部字內完多頹小一戶,合八戶,本非應式,而在前宣傳官及史官書啓,有頹多例施行之事,故各布一疋,一體分給,可矜秩西部字內幼學洪益綸·尹行眞,各錢二兩,米三斗,南部字內獨女金召史,北部字內良人金喜相,各錢一兩,米二斗,從優磨鍊上下之意,敢啓。傳曰,知道。
申鳳朝,以賑恤廳言啓曰,漢城府民家頹壓別單判付內,恤典,令該廳卽爲分給事,命下矣。西部字內,完多頹小五戶,各布一疋,南部字內,完多頹小一戶,布一疋,北部字內,全家頹壓一戶,錢二兩,合錢二兩,布六疋,恤典依例分給之意,敢啓。傳曰,知道。
申鳳朝,以御營廳言啓曰,鷹峯西邊諸麓,移植穉松,惠化門外貞陵近處山麓,播植橡實,而今已節晩,姑爲停止,待其當節,更爲種植之意,敢啓。傳曰,知道。
徐榮輔,以義禁府言啓曰,黃海前監司朴基正,令該府拿問嚴勘事,傳旨啓下矣。朴基正時在任所,發遣府都事,交龜後拿來,何如?傳曰,允。
黃海監司徐榮輔疏曰,伏以臣,昨於閟宮陪班,伏承除旨,以臣爲黃海道觀察使者,臣聞命惝怳,不知攸措。臣之出入近密,今已十年餘矣,本末長短,淵鑑悉燭,賦性之昏昧,氣質之孱劣,凡於朝廷百執事之任,一無近似,而特蒙不世之異渥,前後踐歷,涯分踰濫,儱侗疎闇,無往非罪,聖度天大,隨處庇覆,以得至于今日,臣仰戴洪造,俯怵微分,居常恐惴,如集于木,公退之餘,足不出門,唯以息影鏟跡,歌詠聖澤,以畢餘生,期爲不報之報,雖係閑仕漫職,亦未嘗念到,今此藩臬重任,初豈可擬議也?臣於年來,偏被孝理之仁,累縻符紱,徒沾厚祿,獲遂便養之私而已,民社芻牧,一無報效,距心之罪,倖以免耳,今若更進一步,責以重擔,則其所僨誤,理必無幸矣。況玆海西一路,道臣之遞易旣頻,使客之來往相續,民悴財匱,艱虞溢目,是宜愼揀方伯之臣,彌綸拯濟,如整欹器然後,我聖上西顧之憂,庶可紓矣。今迺擧而畀之於如臣無似,臣身狼狽,雖不足恤,而環海三十州休戚,竊恐非細故矣。臣受恩如天,頂踵毛髮,皆歸造化,一死以報,自誓于心,夷險燥濕,生死向前,固其所耳,而見今所叨,揣分量力,堪承無路。玆敢披瀝肝血,仰瀆宸嚴。伏乞天地父母,俯垂鑑諒,亟賜鐫免,以幸公事,以靖私分,不勝幸甚。臣無任云云。答曰,省疏具悉。卿其勿辭往欽哉。
敎黃海監司徐榮輔書。王若曰,若稽古先哲王,敷化八域,其惟良二千石,賦政一方,蓋于旬于宣,重委畀之義。故其難其愼,勤疇咨之謨,念我藩封,最重海闑。綰西塞唇齒之勢,遠枕浿都之要衝,控內服咽喉之形,近接畿甸之疆理,厥土饒魚鹽銅鐵,半國取以爲資,其俗尙弓馬貨財,一變難於至道。矧今燕軺五戒於一歲,熊車四易於三年,織路之冠蓋星馳,費鉅供億,踔海之颿舶颷集,戒深疎虞,惟關防壯鎖之謨,誰可任南仲之責?自營府回祿以後,予未弛西顧之憂。惟卿,氷蘗家聲,奎華雅望,逌金馬而長泮席,踐歷旣優,分銅虎而典浿州,績庸亦著,蚤歲蜚英於藝苑,受知莫如,邇來斂跡於榮塗,老才何妨?思欲藩寄之一試,亦粵廷議之咸推。玆授卿以黃海道觀察使兼兵馬水軍節度使·巡察使·海州牧使,卿其克懋素存,祗服明命。輕車熟路,慨然范孟博澄淸,利器盤根,勉哉陶士行之綜理。行政毋憚大吏,惟公則中,治民若烹小鮮,勿擾爲上,衙門草創,宜先鎭安之方,馹置凋殘,須盡拊摩之道。苟係便民而利國,何待勸勉後能爲?若夫興學而詰戎,不過施措間事耳。於戲,香爐畫省,幾年眞學士之聲譽,大纛高牙,今日新刺史之榮寵。蓋謂爾邇密之列,毋負予簡畀之恩。故玆敎示,想宜知悉。直閣金近淳製進
庚申三月十六日午時,上御便殿。右承旨入侍時,右承旨曺錫中,記事官洪奭周,記注官金珍恪·承膺祚,以次進伏訖。命書傳敎曰,有國則有朝廷,而紀綱法典,爲牽制維持之具,此而放倒,任他澌壞,則其流之爲弊,將若之何?近於法從淸列,何多反詈之口氣,反詈尙云可駭可愕,何況以下官凌上官,而事又關於莫嚴之考績乎?前有一臺章,而彼則特換其名者,不必臆逆索言,今又有當者,因自己考績事,極意忿罵之說,登諸章奏,民事爲重,不可以人廢言,先施例批,而在朝廷繩愆糾繆之政,何可容忍?昨於賓筵,問可勘之罪名,而大臣以未及見疏本爲言,使之筵退後論勘矣,待論勘,當有處分,而此後凡係似此風習,一切嚴禁事,該房知悉。仍敎曰,此傳敎,載之故事,揭之院壁,以爲遵守之地也。錫中曰,卽者一儒生來到院中,請受給分帖小帖,故以政院則元無小帖成給之例答送,而且聞昨日儒生三人,又以此事,從光範門入來云,闕門出入,何等嚴重,則初不關由於政院,而任其冒入者,事極駭然。兵曹入直堂上,推考警責。禁軍番將,所當重勘,而本院請推之外,無他可施之罰,何以爲之乎?上曰,近來閽禁之解弛,可知,該堂遞差,番將事,尤可駭,汰去。都是本兵之責,兵判亦爲推考,可也。出擧條仍命退,承史以次退出。
庚申三月十六日未時,上御便殿。左承旨入侍,黃海監司同爲入侍時,左承旨徐英輔,假注書呂東植,記事官金珍恪,記注官承膺祚,黃海監司徐榮輔,以次進伏訖。上敎榮輔曰,前道伯其人則固爲好人,而擧行之節,多有不善,卿則須着意做去,而該道還弊,不可不趁卽釐革,須思從長區劃之道,勉勉爲之也。命退,諸臣以次退出。
上在昌德宮。停常參·經筵。
徐英輔啓曰,行大司憲李城輔,掌令洪彦燮,持平金秀臣在外,執義朴瑞源呈辭,掌令宋文述,持平洪時濟未肅拜,監察茶時之意,敢啓。傳曰,知道。
李集斗啓曰,今十九日望拜禮,以齋戒,頉稟之意,敢啓。傳曰,知道。
曺錫中啓曰,來二十一日,朝參日次,而行幸相値,頉稟之意,敢啓。傳曰,停。
李集斗啓曰,來二十一日輪對日次,而行幸相値,頉稟之意,敢啓。傳曰,知道。
曺錫中啓曰,御營廳將官來言,今日本廳軍兵,日次私習云矣,敢啓。傳曰,知道。
李集斗啓曰,判義禁申思運,除拜後過三日,不爲出肅,依定式推考警責,仍卽牌招,何如?傳曰,允。
傳于李集斗曰,諸承旨持公事入侍。
傳于曺錫中曰,右承旨入侍。
以校理具得魯牌不進罷職傳旨,傳于李集斗曰,只推。
吏曹口傳政事,健元陵參奉李後秀,繕工假監役李英雲,相換。顯陵參奉權伋,思陵參奉尹定鎭,相換。懿陵參奉權丕應,明陵參奉申,相換。元陵參奉任弘常,泰陵參奉李重溫,相換。
兵曹口傳政事,以李潤春爲內禁將。
趙恪啓曰,今二十一日元陵親祭祭文,當爲製進,藝文提學李秉鼎,待明朝牌招,何如?傳曰,旣有時任文衡,則設有不得入闕之事,故循例出牌,待其違牌,微稟,可也。否則,何以爲之措語,恐或一道直請,文任牌招,大關格例,此啓辭書入承旨,遞差。
傳于徐英輔曰,承旨前望單子入之,待下批牌招察任。
承旨前望單子入之,李尙度落點。
徐英輔啓曰,今二十一日元陵親祭祭文,當爲製進,大提學洪良浩,待明朝牌招,何如?傳曰,藝文提學牌招。
以李勉輝囚單子判付內,不察之失,在於該道,何責推官乎?以不應爲公罪,區別功議,勘律放送後,草記,未及拿囚同罪守令,待拿囚,依此囚例施行爲良如敎。
李集斗,以禮曹言啓曰,馬祖祭設行吉日,令日官全宗周推擇,則今三月二十八日爲吉云,以此日擧行事,知委,何如?傳曰,允。
曺錫中,以兵曹言啓曰,謹依傳敎,關西經學生五衛將金德弘·金道游,如可强力,給鋪馬糧資,上送之意,分付平安道臣李泰永處矣。卽接回移,則龍岡金道游,今月初二日發行,龍川金德弘,以其身病,不得上去云,而金道游今已上來之意,敢啓。傳曰,使之待令,可也。
曺錫中,以兵曹言啓曰,加設五衛將黃杞·朴盈源,已爲肅拜,加設僉知中樞府事高重泰,全世恒·陳九星·李春燮·權大衡·禹順宗·柳瑛·禹仁述·李鵬齡·柳鎭世·徐敬緖·沈海郁·李達培·李華植·尹龍三·兪彦慶·尹道益·朴聖宗·許洽·朴思千·洪以瑞·趙時稷·洪尙敏·李義綱·柳時春·李聖淵·元弘謙·安聖一·李春宗·朴德春·南道亨·宋國采·林德敏·金載文·朴重讓·鄭璡·金磶·李濟業·柳弼興·李彦塾·尹迎辰·李尙鼎·李世明·金佐衡·金太興·桂光秋·文應台·盧德富·李檜·金鐸·李敏益·李仁華·金德淳·李天澤·韓鳳壽·金聖範·任鳳澤·崔應三·全就迪·康守煥·閔器大·崔錫勳·邊泰雲·鄭禮儉·尹廷燮·禹廷喆·權哲·申景祿·兪鉉九·閔昌義·睦處信·楊思梅·林東奎·盧允協·申柱國·趙弘喆,李聃秀在外,竝減下,五衛將金德弘除授,在外過限未上來,景福宮衛將尹得莘,以治所監官,無暇入直,呈狀乞遞,竝改差,何如?傳曰,允。
徐英輔,以義禁府言啓曰,時囚罪人李勉輝囚單子判付內,不察之失,在於該道,何責推官乎?以不應爲公罪,區別功議,勘律放送後,草記事,命下矣。李勉輝,以不應爲事理重律,杖八十,以公罪收贖,而其六代祖景稷,振武原從功臣云,功減一等,杖七十,以公罪收贖放送之意,敢啓。傳曰,知道。
徐英輔,以義禁府言啓曰,今二十一日慶科庭試初試時,本府都事八員,赴擧都事李亨保·洪章煥,行幸時左右考喧都事隨駕,而導駕都事,本府入直都事,黃海前監司朴基正拿來都事,文一二所禁亂都事,武一二所禁亂都事,無以推移,假都事八員,卽令該曹口傳,各別擇差,以爲分排之地,何如?傳曰,允。
曺錫中,以武臣堂上祿試射試所試官意啓曰,今日試射時,嘉善金春雲未滿四矢,依承傳罷職,何如?傳曰,何足責?
刑曹啓目,粘連慶尙道尙州金化彬,被打於方三祿,當下致命,化麟妻仁心,捧錢百兩,私和匿埋,道臣跋辭,錢帒揮打,卽地昏窒,且其掩埋,未滿兩朔,屍體似不至於腐爛,請掘檢云。領議政李秉模以爲,無論錢帒之無心撞着與用意揮打,因此致命,第所未決者,被告之不卽吐實也,雖於掘檢之後,獄淸不過如斯,掘檢,置之,同推盤問云。左議政沈煥之以爲,如例開檢,執其實因然後,獄體備而元犯服矣云。右議政李時秀以爲,元犯抵賴,專由於屍帳之初未執贓,如法掘檢云。開掘雖曰難愼,有不可膠守,且埋瘞,又不久遠云,掘檢啓聞爲宜,上裁,何如?判付啓,獄體有三段,成獄也,實因固重,而詞證有時乎反緊,讞獄也,屍帳之外,或以眞贓,折其疑晦,決獄也,情雖較看,惟跡是歸是如乎,開掘行檢之法,當於兇身之不知誰某,致斃之不辨眞僞,考見痕損,參合諸招之獄爲之,此獄段,兇身只是單身致斃,明由揮打,則不掘可知,檢之,何益?況旀私和之迹,苦主自服,頭面之際,正犯語屈,領相獻議,可謂約而盡矣。嚴飭主同推官,各別訊推,速捧遲晩事,分付爲良如敎。
領議政李秉模箚曰,伏以臣,於再昨筵中,以掌令宋文述疏語壞體之失,筵退後,取見原疏論勘之意,有所仰奏矣。卽見疏本,則一二句語之拶逼道臣者,不可但以駭眼言矣。殿最之法,至爲嚴重,從古居下考者,未嘗聞以此詆斥道臣,蓋題品之際,設有爽實過當處,士大夫自處之道,惟以無辯而爲辯,罔或以見屈之私嫌,傷莫嚴之公體也。今此臺臣之疏,一切反是,作一彈文之深重語法,惜乎堂堂掌憲之地,乃有此擧也?時臺體重,且其附陳者,民事也。臣猥居廊廟,豈宜請以重勘,而言念後弊,恐不可不深示譴責。臣謂掌令宋文述,施以削職之典,宜矣。取進止。答曰,省箚具悉卿懇。依施。仍傳于尹行頤曰,此批答,遣史官傳諭。
庚申三月十七日辰時,上御誠正閣。諸承旨持公事入侍時,行都承旨李集斗,左承旨徐英輔,右承旨曺錫中,左副承旨尹行頤,右副承旨申鳳朝,同副承旨趙恪,記事官洪奭周,假注書呂東植,記事官金珍恪,記注官承膺祚,直閣金近淳,以次進伏訖。上曰,五衛將金道游入侍。出榻敎賤臣承命出傳,與五衛將金道游,偕入進伏。命奏職·姓名。敎曰,年幾何?道游曰,七十矣。上曰,筋力甚好矣,居何處?道游曰,居龍岡矣。上曰,爾於經學,素有宿工,頃以所對觀之,可知所存,甚可嘉矣。此箇工夫,自何年始而果爲師受於何人耶?道游曰,臣父於經術,有積工。故相閔鎭遠爲道伯時,招與講論,以爲學識明透,勸令受業於故相權尙夏之門矣。其後道臣,因士林之請,狀聞贈職,而臣則以家庭聞見,自二十前後,粗知留意,而工夫則實無所存矣。上曰,道內金德弘,亦以經術著聞,爾果與之相識乎?道游曰,相距稍遠,未得與之相識,而聞諸淸北人士,則誠爲不易得之人云矣。上曰,李春馦則,何如云耶?道游曰,春馦則臣嘗見之,而爲人端潔,聞見該洽矣。上曰,爾於經書中,以何書爲所主乎?道游曰,經傳皆無宿工,而所主者四書矣。上曰,程·朱之文,亦爲得見乎?道游曰,鄕曲之中,書冊素貴,程·朱之文,未能得見,而節酌通編,僅得覽過矣。上曰,書貴精約,何必多爲?觀爾條對,可知其巨儒矣。今於肅拜時,有此召見,而適値酬應之煩擾,未果從容酬酢,爾旣出肅,則徐俟入直時,更當召見矣。道游曰,臣之老病,有難强力,而伏蒙特異之眷,旣除職矣,又陞資矣,以至有給馬上來之敎,故竊不勝感惶之忱,强策登途,雖已肅謝,而至於入直,則果難爲之矣。上曰,然則下去之前,更當召接,叩問所存,姑爲留京,以待下敎,可也。仍命先退。上曰,金德弘之爲人,兼春秋亦果聞知乎?膺祚曰,臣亦聞之,而實行卓異云矣。上曰,金道游則,何如云耶?膺祚曰,未得聞之矣。命奏公事。英輔讀奏慶尙監司申耆啓本,罪人權中憲等放送事,書判付訖。錫中曰,昨日慶尙監司狀啓判付,因司謁之誤傳,至於頒布之境,當於今日小報,改書出矣。上曰,判下文蹟之誤爲頒布,誠不成說。承宣亦須小心爲之也。命書傳敎曰,承旨房仍,都承旨爲禮房。命退,諸臣以次退出。
庚申三月十七日辰時,上御重熙堂。右承旨入侍時,右承旨曺錫中,假注書呂東植,記事官金珍恪,記注官承膺祚,以次進伏訖。上曰,來待諸臣入侍。出楊敎賤臣承命出傳,與兵曹判書趙鎭寬,禮曹判書李晩秀,偕入進伏。上曰,今番慶科鄕外赴擧者,甚夥然云,文武試之以二所設行,果無紛雜之患耶?鎭寬曰,若竝以三所設行,則浮費當多入,而前例則多有之矣。上曰,武試則臨時往復于廟堂,以草記稟定之地,好矣,而文所則應辦之多設,亦有爲弊之端,三所設行,似爲難矣。亦有前例之可據者乎?晩秀曰,甲寅年以特敎,設三所,而今番赴擧者,亦甚夥然云矣。上曰,文所加設之論,兵判則以爲如何?鎭寬曰,便否則未能詳知,而道路所聞,甚爲夥然矣。上曰,各司蔭官,竝令許赴,允合同慶之意,文所差備之員,皆爲許入,而禁亂官,亦以不應擧之人擧行事,自政院知委也。敎晩秀曰,京司入直官,雖與動駕時相値,亦令赴試也。晩秀曰,今番庭試,實是莫大之慶科,諸司蔭官之公役相値者,皆令從便推移,許其觀光,寔出廣慶覃恩之聖念,而社稷·太廟官員,前則有文郞,故蔭官得以替直入場矣,盡爲蔭窠之後,入直官,獨未赴試,而廟社入直,事體莫重,不可以假官替直,無他闊狹之道云。適因言端,敢此仰達矣。上曰,禮曹郞官中,各別擇送,代直後,草記,以此定式,可也。出擧條仍命書榻敎曰,今番展謁陵寢齋郞中生進,令該曹以初仕幼學人,口傳相換,仍令當日謝恩。賤臣承命出傳。晩秀曰,園寢行幸,親御平戎服或軍服,寔遵庚辰溫幸時服色,奉安閣所奉御眞,亦用此服,蓋出於我聖上述事寓慕之孝思。年前故重臣李文源,引故相臣李天輔,昔年溫幸時,所覩記者,請於園幸時,侍衛諸臣,皆用軍服,其後承史·閣臣,亦皆從上服。再昨年敬陵行幸時,故提學臣鄭民始,以陵園幸服色之不宜異同筵奏,衛內諸臣,皆依園幸例擧行,而猶未有指一定式之事矣。臣意則以溫幸服色,遵用於拜園之時,聖意實有所在,而謂以同是行幸,仍爲陵幸服色,事體恐未必然矣。今當行幸隔日,不可無一番稟定。此後陵幸時,衛內諸臣服色,竝以戎服隨駕,至於陵園同時展謁,則服色有難續續換着,以園幸服色,仍爲磨鍊,恐合事宜故,敢此仰達矣。上曰,依爲之。出擧條鎭寬曰,臣以兼帶內贍寺事,有所仰奏矣。本寺以供上衙門,自有所重,而近來則漸成殘司,且多弊端,供上之資,無以措辦。自數十年前,貸錢於惠廳,生息取用,限十年還報,而向於本寺郞官輪對時,以所懷又請貸用矣。今若依前取用,則可救目前之急,而每每請得於他衙門,有非長久之策。臣意則本寺供上,移屬他司,合爲一司,以本寺官用之備,專意於供上之資,則似合方便之道,故以此問于大臣,則大臣亦以爲便,今適登筵,敢此仰奏矣。上曰,殘司革弊,亦一急務,所奏甚好。後日次對,更爲稟定爲好,而當爲移屬於何司耶?鎭寬曰,與義盈庫合之,則似爲便好矣。上曰,內資寺亦是殘司,與此合之,則果爲如何?鎭寬曰,內贍·內資俱是至殘司也,若令合之,則便是兩窮相合,其爲苟艱,與前無異矣。仍命退,諸臣以次退出。
上在昌德宮。停常參·經筵。
曺錫中,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金履翼啓曰,行大司憲李城輔,掌令洪彦燮,持平金秀臣在外,執義朴瑞源呈辭,持平洪時濟未肅拜,掌令一員未差,監察茶時之意,敢啓。傳曰,知道。山林外,兩司在外及未肅拜人,許遞。
曺錫中啓曰,御營廳將官來言,今日本廳軍兵,日次私習云矣,敢啓。傳曰,知道。
李集斗啓曰,右副承旨尹行頤,同副承旨申鳳朝,今日不爲仕進,卽爲牌招,何如?傳曰,許遞,前望單子入之,待下批牌招察任。
李集斗啓曰,今三月二十日,祿都目政事爲之之意,敢啓。傳曰,知道。
傳于李尙度曰,右承旨入侍。承旨前望單子入之,徐有聞·崔獻重落點。
傳于曺錫中曰,黃海監司留待。
傳于曺錫中曰,黃海監司入侍。
備忘記,黃海監司徐榮輔下直,長弓一張,長箭一部賜給。
以訓鍊都監習陣單子,傳于曺錫中曰,習陣久不爲之,而行幸當前,明日則勿爲之事,分付。
傳于曺錫中曰,左副承旨許遞,前望單子入之,待下批牌招察任。
承旨前望單子入之,金履翼落點。
傳徐有聞曰,坐直承旨入侍。
曺錫中,以兵曹言啓曰,行幸在近,堂上守宮及侍衛,當爲備員,而參判·參知未差之代,令該曹在京無故人,口傳差出,待下批牌招,以爲備員之地,何如?傳曰,允。
吏曹口傳政事,以閔台爀爲兵曹參判,朴崙壽爲參知。
李集斗,以承文院都提調意啓曰,節使回便齎來禮部咨文中,有使臣賜食事,以來頭年貢之行,奉表稱謝之意,依例撰出回咨及今番月食回咨,竝爲正書安寶後,定禁軍騎撥,下送于灣府,使之入送鳳城,以爲轉致北京之地,何如?傳曰,允。
曺錫中,以兵曹言啓曰,闕內入直訓鍊都監局別將·把摠哨官及內三廳將·守門將,御營廳把摠哨官等番單子,每中日入啓,受點矣。今此行幸相値,勢難入啓受點,依例回鑾翌日,入啓受點,分所單子,待受點,卽爲書入,巡將監軍,以今三月二十日,巡將監軍二十一日至,使之仍察之意,敢啓。傳曰,知道。
曺錫中,以備邊司啓曰,今此庭試初試時,鄕儒赴擧者甚多,分三所設場然後,似可容接,且考前例,則凡於千初試多以三所試取,卽爲分付,禮曹使之依此擧行,何如?傳曰,允。
曺錫中,以訓鍊都監言啓曰,今此王世子冠禮冊儲慶科武科時,本局將校·軍兵及武藝廳中,直赴殿試與會試之類,竝別單書入之意,敢啓。傳曰,知道。
曺錫中,以御營廳言啓曰,今此王世子冠禮冊儲慶科庭試別試武科殿試時,本廳將校·軍兵中,直赴殿試及會試人應試之類,依定式別單書入之意,敢啓。傳曰,知道。
曺錫中,以禁衛營言啓曰,今此王世子冠禮冊儲慶科武科殿試時,本營軍兵中,直赴應試之類,別單書入之意,敢啓。傳曰,知道。
曺錫中,以摠戎廳言啓曰,今此王世于冠禮冊儲慶科庭試別試武科殿試時,本廳所屬南陽·坡州·長湍別驍士,直赴應試人,別單書入之意,敢啓。傳曰,知道。
曺錫中,以禁衛營言啓曰,本營字內外南山負峴·鷹峯諸麓,竝植松木之意,敢啓。傳曰,知道。
庚申三月十八日辰時,上御重熙堂。右承旨入侍,黃海監司同爲入侍時,右承旨徐英輔,假注書呂東植,記事官金珍恪,記注官承膺祚,黃海監司徐榮輔,以次進伏訖。上敎榮輔曰,今旣辭陛,何當治發耶?榮輔曰,明日當治發矣。上曰,該道還弊,日前旣言之,而卿須另念蘇救,俾有實效之地也。命書榻敎曰,王大妃殿進御蔘橘飮,自明日停止。仍命退,諸臣以次退出。
庚申三月十八日酉時,上御重熙堂。坐直承旨入侍時,左副承旨徐有聞,假注書呂東植,記事官金珍恪,記注官承膺祚,以次進伏訖。上曰,兼內乘李光益改差,前內乘徐英輔仍任。出榻敎仍命退,承史以次退出。
上在昌德宮。停常參·經筵。
香室元陵親祭受押單子,判付啓,親押。
金履翼啓曰,行大司憲李城輔在外,執義朴瑞源呈辭,掌令二員,持平二員未差,監察茶時之意,敢啓。傳曰,知道。兩司前望單子入之,待下批牌招,隨駕官推移啓下。
傳于金履翼曰,左承旨入侍。
傳于李尙度曰,右承旨入侍。
傳于曺錫中曰,軍士房承旨入侍。
兩司前望單子入之,大司諫宋銓,掌令鄭澣·金熙周,持平鄭魯榮·姜儐,正言李萬運落點。
承旨前望單子入之,申獻朝落點。
曺錫中,以兵曹言啓曰,左邊捕盜大將李得濟,以御營大將隨駕,右邊捕盜大將柳孝源,以訓鍊都監中軍隨駕矣。在前如此之時,有曾經捕將權察之例,限回鑾間,留都禁衛大將徐有大,姑令權察,何如?傳曰,允。
曺錫中啓曰,因兵曹草記,左右捕將限回鑾間,以留都禁衛大將徐有大權察事,允下矣。權察左右邊捕盜大將徐有大,卽爲牌招聽傳敎,何如?傳曰,允。
傳于徐有聞曰,禮曹判書入侍。
金履翼啓曰,明日武科試所,兩司當爲進去,而掌令鄭澣·金熙周,持平姜儐,正言李萬運竝在外,無以備員,何以爲之?敢稟。傳曰,竝許遞,前望單子入之,待下批,待開門牌招察任。
臺諫前望單子入之,掌令曺允遂·沈奎魯,正言閔命爀落點。
兵曹口傳政事,副護軍沈象奎單付。
傳于金履翼曰,坐直承旨入侍。
以禮曹節目,各三所設於工·刑曹事,傳于金履翼曰,三所試所,設於明倫堂,而二所丕闡堂,則自門外,至碑閣近處設布城,三所明倫堂,亦自門外,至香橋近處爲之,而一所禮曹門外布帳,亦有前例,此則觀勢,至于南北大路爲之,俾各預爲知悉之意,分付成均館。
傳于金履翼曰,工曹參判許遞,明日政差出,待下批牌招隨駕。
以慶尙監司申耆狀啓,安東·密陽等邑,民家失火,恤典題給事,傳于崔獻重曰,兩邑民戶之被燒,甚矜,嚴飭該道,拔例賙恤,斯速奠接,而密陽戶數,至於六十餘戶之多,殘獨之類,還與役勿侵事,分付。
李集斗,以禮曹言啓曰,臣晩秀擧條廟社入直官員,替直赴試事批旨內,禮曹郞官中,各別擇送,代直後,草記,以此定式可也事,命下矣。謹依批旨,本曹正郞權行彦,宗廟署差送,佐郞金弼龍,社稷署差送,竝爲代直後,廟社入直官,使之赴擧之意,敢啓。傳曰,知道。廟官則墻垣修改相値,如有不爲赴擧之人,則何必差出假官?問于本署,其日始役時,戶曹堂上進去檢飭,留都大臣,亦爲嚴禁喧雜之弊,亦令留陣將臣知悉,可也。
李集斗,以備邊司言啓曰,設場隔日,應辦等事,自多檢飭,擧行之節,貢市堂上未差之代,兵曹判書趙鎭寬,戶曹判書李在學差下,使之察任,何如?傳曰,允。
曺錫中,以兵曹言啓曰,今三月二十日文臣朔試射日次,而以齊戒相値,不得爲之之意,敢啓。傳曰,知道。
曺錫中,以禁衛營言啓曰,今三月二十一日,元陵行幸時,本營軍兵留都事,命下矣。本營則千摠盧尙樞,騎士將朴志泓,把摠李道善,哨官李箕煥,敎鍊官陳秀光,騎士二十五人,京標下軍三十名,兼別破陣二名,率領入直,火藥庫則哨官李長年,別破陣八名率領守直,南別營則哨官趙雲尙,別騎衛二人兼別破陣六名,率領守直之意,敢啓。傳曰,知道。
李集斗,以義禁府言啓曰,再明日慶科庭試初試時,武三所禁亂都事,無以推移,假都事一員,令該曹口傳各別擇差,以爲分排之地,何如?傳曰,允。
李集斗,以義禁府言啓曰,再明日慶科庭試初試時,文三所禁亂都事,無以推移,假都事一員,令該曹口傳各別擇差,以爲分排之地,何如?傳曰,允。
金履翼,以刑曹言啓曰,今此慶科文科三所設行於本曹·工曹,本曹移接於司譯院之意,敢啓。傳曰,知道。
庚申三月十九日辰時,上御重熙堂。禮曹判書入侍時,左副承旨徐有聞,假注書呂東植,記事官金珍恪,記注官承應祚,禮曹判書李晩秀,以次進伏訖。上敎晩秀曰,又試以三所設行,則便否,果爲何如?晩秀曰,應辦之多設,不無爲弊之端,鄕儒之上來者,甚爲夥然,今此三所之分設,可無紛雜之患矣。上曰,應辦之貽弊與否,令備郞各別摘奸之意,卿須言於右相,爲可,而儒生出入之際,俾勿紛雜之意,須各別嚴飭也。今番行幸,御營軍,雖爲隨駕,而以該營入直鄕軍,爲布帳軍,好矣。初試後,當設節製,若速爲出榜,則好矣。命書榻敎曰,武所亦以三所爲之,處所,以南小營爲之。上曰,右承旨許遞,前望單子入之,待下批牌招察〈任〉。仍命退,諸臣以次退出。
庚申三月十九日辰時,上御重熙堂。左承旨·右承旨·軍士房承旨入侍時,行左承旨金履翼,右承旨李尙度,右副承旨曺錫中,記事官洪奭周·金珍恪,記注官承膺祚,以次進伏訖。上曰,左承旨之今番除拜,欲使之守宮,而專管於科場擧行也。自今日凡係試事,擔當申飭,而出宮後,與留都大臣,往復商議,一邊擧行,一邊啓聞,若以狀啓爲之,則有遲滯之慮,以書啓樣爲之也。今番儒生之上來者,甚多云,果爲何如?履翼曰,儒生之夥然,果是挽近所無云矣。上曰,當日開門,則雜還可慮,當使之先期入場矣。雖設三所,而猶有窄狹之慮,二所則丕闡堂門外,至碑閣近處,依謁聖時例,設布帳,而一所亦依此例,設布帳爲可。往復留都大臣,出用軍門布帳,期於恢恢出入,而試官亦分坐捲券之意,申飭也,今番亦當呼呈乎?履翼曰,旣是定式,則自當呼呈,而儒生旣如是夥然,寫券待限之際,反恐有紛雜之弊矣。上曰,實才之多得與否,未必係於呼呈,而大抵呼呈,則有舒緩底氣像矣。今番則若有紛雜之慮,臨時更爲闊狹,亦好矣。先朝戊子收券,過萬張,伊時以爲初有矣,甲寅謁聖之券,至於三塡千字,今番則又當過於甲寅矣,何其如是夥然也?履翼曰,觀光之如是甚多,亦可見蹈舞之同情矣。上曰,試所例有內摘奸,而今番則欲只遣史官於場外,觀其紛雜與否矣。試官許,另加申飭,而守宮則當令檢校直閣兼行假承旨之事,左承旨則待場中懸題後,出來晝停所也。仍命書榻敎曰,守宮閣臣沈象奎,方在違牌坐罷中,敍用,令該曹口傳付軍職。其外侍從堂上堂下,如有罷散人,亦爲敍用,付軍職。又命書榻敎曰,守宮承旨,行左承旨金履翼爲之,守宮閣臣沈象奎,仍差假承旨,同爲守宮。又命書榻敎曰,生進幼學諸生中,如有特敎停擧者,一竝蕩滌。上曰,我朝科制,始於式年,而其後有增廣,又其後有別試,別試之規,先製而後講,乃赴殿試,而殿試之券,皆用易書,顧其法意,可謂至嚴。今則除講,雖有別試之名,固無別試之實,而徒煩千餘張易書之弊,亦甚無謂矣。又敎曰,禮判,使之入來政院也。仍命退,承史以次退出。
庚申三月十九日申時,上御便殿。坐直承旨入侍時,行左承旨金履翼,假注書呂東植,記事官金珍恪,記注官承膺祚,以次進伏訖。上曰,入侍注書,誰也?履翼曰,假注書呂東植矣。上曰,明日試官牌,當爲早出,令上注書入直,以爲董飭院隷之地,可也。賤臣承命出傳。上曰,文三所之設行於明倫堂,承旨以爲如何?履翼曰,明倫堂之分設,果有勝於工·刑曹矣。上曰,承旨旣以守宮,專管試場擧行,須各別檢飭,俾無一毫紛雜之患,可也。仍命退,承史以次退出。
上在昌德宮。停當參·經筵。
藥房都提調李時秀,提調李秉鼎,提調李集斗啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿·世子宮,藥房口傳問安。答曰,知道。
曺錫中啓曰,備邊司郞廳來言,今日賓廳日次,而元陵親祭齋戒相値,不得來會云矣,敢啓。傳曰,知道。
傳于曺錫中曰,軍士房承旨入侍。
傳于曺錫中曰,出宮後,城外替馬所少駐,依近例爲之,而軍兵路上留駐節目,以此添入事,分付兵曹。
金履翼啓曰,漢城府郞廳來言,今此行幸時,本府堂上一員,當爲導駕,而判尹李祖承,別雲劍隨駕,右尹尹東晩,武一所試官進,左尹兪漢謨病不進,無進參之員云,左尹兪漢謨,卽爲牌招,何如?傳曰,允。
傳于曺錫中曰,來待諸臣入侍。
承旨前望單子入之,南履翼落點。
傳于曺錫中曰,承旨房仍,吏禮兵刑,換房。
金履翼啓曰,漢城左尹兪漢謨牌不進推考傳旨,今方捧入,而今此行幸時導駕,不可不備,如是違牌,事甚未安,更爲牌招,何如?傳曰,與試所進去人許遞,令該曹口傳差出,待下批牌招導駕。
吏曹口傳政事,以沈基泰爲左尹,尹弼秉爲右尹。
傳于崔獻重曰,左副承旨入侍。
傳于曺錫中曰,武所試官受點人中,隨駕將臣,則還宮後,肅拜進去,留陣將臣,則古例守禦使,出鎭時入來,留陣或隨駕,水原亦然,弘化門外留陣,摠戎營守禦使代領,牌招聽傳敎,其外亞將,使之進去試所,曾徑人中,權差領軍事,分付。
兵曹口傳政事,護軍尹東晩單付。
以兵曹人日製試取時,侍衛節目,傳于曺錫中曰,其日入門時,場內如不足,靑陽門外通用,又不足則弘化門內通用,又不足則月覲門外,左右設布帳,此則兵判與宣傳官,臨時微稟擧行。
以文三所試官李義鳳·韓用鐸牌不進罷職傳旨,傳于崔獻重曰,只推。
以承旨房望,傳于曺錫中曰,承旨房仍,同副權察軍士房,右副權察推考房。
有政。吏批,判書徐龍輔進,參判李書九進,參議洪樂游未肅拜,行都承旨李集斗進。以崔時淳爲掌令,具晉行爲持平,崔履亨爲正言,尹命烈爲修撰,安策爲副修撰,李益運爲工曹參判,兪漢謨爲左尹,洪良浩爲分內局提調,尹序東爲司成,金世淳爲監察,申思贊爲典籍,崔重圭爲軍資正,長興主簿朴顯範,掌苑別提李命求,相換,及第金處坤贈承文正字,未分館前身死,依法典,贈相當職。
再政。以尹師國爲分內局提調。
以監役鄭烈,假監役崔弘淵相換單子,傳于李集斗曰,本監官員中,豈有相換之理乎?當該錯傳者,査處,望筒還給。
兵批,判書趙鎭寬進,參判閔台爀病,參議成鼎鎭病,參知朴崙壽入直,左副承旨崔獻重進。以尹行頤爲曹司五衛將,李哲模爲五衛將,洪夏祿爲景福將,趙亨錫爲武兼,副護軍兪漢寧·趙恪·徐英輔,副司直洪彦燮·洪時濟·金秀臣,副司果申龜朝·洪樂安·愼性直,竝單付。兼內乘徐英輔仍任事,承傳。
以水原留守徐有隣狀啓,外營留營等節,傳令分付於兼摠制柳文植處,趁期擧行事,傳于崔獻重曰,還宮後,不待知委以撥馬,卿其傳令摠制,俾卽解嚴之意,回諭。
以統制使任嵂狀啓,加德鎭釐弊論列馳啓事判付內,啓下備邊司爲旀,近見道帥臣狀本而知之兺除良,年前亦從該倅之登筵者,詳聞邑弊民瘼之決不容歇視是如乎,朝家之視之海村陸戶,豈有間然,而切矜悶而最無告者,莫甚於兩南海邑之民,昨因言端,亦問於年前沿邑奉命之海伯,聞其言,想其勢,寢食何甘?凡事,當於現發處蘇救,今於熊川,宜施隗始之政。所謂百餘名之還屬,在邑民,其苦,當何如?三百餘名,雖曰本有之摠,而曾聞亦多移來者,彼嚔拔棗核大之一熊邑,尙不能使之改觀乎?還屬百餘名,及其餘三百餘名中,限折半,就京納下納各樣雜役中,特爲勿捧,不可不充其代者,草記。此於吾民,其益,可謂得寸爲寸,依此擧行爲良如敎。
李集斗,以吏曹言啓曰,卽接掌樂院牒報,則以爲今月二十二日,親臨春塘臺,人日製試取時,本院正,當爲協律郞,而正柳頤玄,以慶科庭試武三所參試官進去試所,卽速變通差出,以爲擧行之地云。掌樂院正柳頤玄改差,其代,口傳備擬以入之意,敢啓。傳曰,兵曹首郞爲試官,該正協律郞擧行,可也。
李集斗,以吏批言啓曰,今此王世子冠禮冊儲慶科庭試別試文科初試試官中,時無職名人員,令該曹口傳付軍職,何如?傳曰,允。
兵曹口傳政事,護軍金達淳·李尙度,副護軍申鳳朝·南履翼,副司果元永胄·柳和源。
徐有聞,以禮曹言啓曰,卽接奎章閣移文,則御考恩賜儒生一百五十二人內,直赴會試儒生,庚戌九月頒餻後,應製幼學杜萬馨,進士南翼中,甲寅十月上齋生應製進士姜履元,丁巳四月上齋生應製生員李是釬,丁巳九月駕過十邑儒生應製生員卞爀祚,戊午四月上齋生應製生員廉德隅,進士柳之和,己未十月上齋生應製進士趙良鎭·李在璣·成烈,生員李英玉,給二分儒生庚戌十二月泮儒應製更試幼學洪大然·尹愼·李日煒,甲寅十月上齋生應製進士李熙緝,乙卯二月親臨摛文院上齋生應製生員朴宗羽,丙辰十二月上齋生製述進士金處明,生員尹日逵,進士金致均,丁巳九月上齋生應製進士南鼎寬,丁巳十二月上齋生應製進士金鼎元,生員沈英錫,戊午四月上齋生應製進士朴鍟,戊午六月御定冊子校正書寫儒生試取生員朴宗學,幼學金在博,己未十二月上齋生應製更試比較生員洪志燮,進士閔致孝,給一分儒生乙卯二月親臨摛文院上齋生應製進士魚用升·南巖老,乙卯八月日次儒生製述進士金鎭白,生員金師範,丙辰十月殿講通儒生更試生員李箕采,丁巳四月上齋生應製進士安錫良,戊午三月上齋生應製生員宋文晦,進士韓羽奎·李儒冕,生員李在修,戊午六月御定冊子校正書寫儒生試取進士鄭潤吉,幼學盧益遠,進士楊宗楷·李昌,生員南熤,幼學高廷說·朴道欽·鄭在勉·金相徽·李一成·盧文達·朴孝德·鄭敎煥,生員邊相燦·李得一,幼學崔澐之·尹致煥·申斗權·閔致根·鄭鳴東·鄭潤行·金百休·李永緖·李如樸·崔鼎奎·南極曄·朴聖潛·李志文,進士尹㥠·李以鏶,幼學李宜協,生員魏伯,純通德郞金頤祖,幼學朴聖濂,水原直赴會試儒生癸丑十二月臘等較藝幼學沈鼎鎭,甲寅六月應製幼學申百顯,給二分儒生庚戌七月應製幼學辛德羽,辛亥六月應製幼學尹持哲,癸丑六月應製生員林周喆等,七十六人,以前所受直赴,給分帖來納,故依節目考準案冊,成小帖粘連分給後,知委禮曹及四館所,區別直赴會試與給分,許赴於今此慶科庭試別試事,啓稟蒙允事移文,而四館所牒報內,戊午六月日次儒生製述入格進士兪應煥,同年八月秋到記殿講入格幼學安以鼎,同年九月秋到記製述入格進士金,同年十一月柑製入格幼學姜應一,己未四月人日製入格幼學金履度,生員鄭祖榮,同月日次儒生殿講更試入格生員申在明,同月三日製入格進士朴謙進·崔漢翼,同月春到記殿講入格幼學鄭度采,製述入格生員趙晉和,同月日次儒生殿講更試入格幼學尹鼎烈,同月日次儒生殿講更試入格進士趙鐘永,同年六月日次儒生製述入格進士曺錫正,生員李顯相,同年九月九日製入格生員申慶會,幼學吳淵常,同月秋到記殿講入格生員閔哲儒,製述入格生員申光軾,同年十月日次儒生殿講更試入格進士金碩鉉·具康,同年十一月柑製入格生員趙民和,庚申二月迎鑾儒生製述入格進士趙亨基,以上直赴殿試。丙辰六月日次儒生製述入格,直赴殿試,而有故未赴人幼學李根祜,戊午三月式年殿講時試券違格落榜人幼學韓浩運,今番殿試,依例一體許赴,丙辰六月日次儒生製述入格進士沈允之,同月日次儒生殿講入格進士權馥,同年九月九日製入格進士梁性默,丁巳三月三日製入格進士宋翼淵,同年七月七夕製入格生員許,同年八月秋到記製述入格生員徐有望,同年十二月柑製入格進士朴宗臣·徐有稷,戊午正月人日製入格進士李鎭華,同年三月三日製入格幼學河錫朋,同年三月日次儒生殿講入格進士李麒峻,同年春到記製述入格生員權徹,同年四月日次儒生殿講入格進士李大圭,同年六月日次儒生製述入格進士朴呂壽,同年七月七夕製入格進士李鍾夏,同年九月秋到記製述入格幼學李翊會,同年十一月柑製入格進士李是銑,己未四月釋菜參班儒生製述入格進士金聖球,同月人日製入格幼學趙海昇·李鍾岳,同月日次儒生殿講更試入格進士李志淵,同月三日製入格幼學金履秀,進士李韶九,同月春到記製述入格幼學申綽,同月日次儒生殿講更試入格生員沈湜,同月日次儒生殿講更試入格進士安光宇,同年六月日次儒生製述入格生員尹命炫,同年九月九日製入格生員李東師,進士徐淇修,同月秋到記殿講入格幼學金益耟,同月七夕製入格幼學申應堯,同年十月日次儒生殿講入格進士趙琮鎭·金用默,同年十一月柑製入格生員金會淵,以上直赴會試。丙辰六月日次儒生製述入格生員徐兢修,進士鄭東晩,生員柳說,進士洪履黿,同年九月九日製入格生員權中敏·趙相羽,丁巳三月三日製入格生員金鋼·金愚淳,進士閔種吉,同年六月咸鏡道功令生製述入格幼學魏文喆,生員全性有,幼學池汝擎,幼學李魯,進士廉思默,幼學金商耉·姜周鳳·吳鎭脩,進士金宗鏽,幼學姜一佐·董玄觀·馬天逵·全一鎭,進士朱重祿,幼學李師弼·崔景遠·金錫範,同月日次儒生製述入格進士李英秀·尹時東·張猷煥,同年七月七夕製入格進士兪漢綺,同年八月秋到記製述入格生員金炳翼,同月日次儒生殿講入格生員任壽益·洪仁榮,同年九月九日製入格幼學兪衡柱,生員趙萬大,幼學李馝·洪起燮·鄭眩·黃協商·崔錫泰·金夢亮·李東燮·李翊周,進士柳奭佐,生員李若洙,同年十二月柑製入格幼學洪始健·李英中·金遠根,生員李憲英,幼學朴長晉,戊午正月人日製入格進士任履周,同年二月華城校宮釋菜參班儒生製述入格幼學金用遠,同月三日製入格進士曺錫倫,幼學金應一,同年三月日次儒生殿講入格幼學趙台銓,生員姜守睦,同月春到記製述入格進士權襈,同年四月日次儒生殿講入格進士鄭弼東,同年六月日次儒生製述入格生員朴宗大,同年九月秋到記製述入格生員具重榮,同年十一月柑製入格幼學尹亨東,同年十二月日次儒生殿講入格幼學柳季麟,己未四月人日製入格幼學睦仁求,生員許綸,幼學申在業·李重容·吳璸·李羲升·尹翁烈,同月三日製入格生員沈徽永·沈鍈,幼學尹憲烈,生員吳霑·李必壽,同月春到記製述入格幼學李敎信,進士趙庭和,同年六月日次儒生製述入格進士玄承祚·沈榮鎭,生員金命淵,同年九月日次儒生殿講入格生員鄭南九,同月秋到記製述入格進士韓允鎭,同月七夕製入格幼學金成簡,進士鄭述,幼學金象鍒·尹忠植,同年十月日次儒生殿講入格生員許綜,同年十一月柑製入格進士柳諫,同年十二月日次儒生殿講入格進士朴宗薰,以上給二分。丙辰七月七夕製入格生員洪聖肇,同年十二月日次儒生殿講入格進士金相任·李壽薰,丁巳正月人日製入格幼學金濟民,同年二月春到記製述入格進士尹行澈,戊午二月三日製入格進士趙學春,幼學李在憲·金載允,生員鄭昌耆·鄭淞,幼學李鍾翼,進士成海應,幼學李命錫·崔禧永·李心會·李直默·金魯文·李文在,進士韓敬素,幼學李仁謙·洪秉恒·沈昌賢,進士權漢玉,幼學李相延·元有永·鄭德濟·李亨祖·蔡興淳·鄭己耘,進士洪樂玄,幼學洪集休·李祺胄·閔缺世·徐弘老·宋柬·金希聖·李觀進·李彦輔·閔百燦·權思永·金在器,生員朴善浩,幼學宋廷德,文聲駿·崔南爀·李牧榮·韓達元,同年三月日次儒生殿講入格幼學權,生員李復性,進士李得賢,生員李振玉,天命翊,幼學趙奎煥·朴宗璜,同年十一月柑製入格進士朴大圭,幼學嚴琦·韓用鉉,己未六月日次儒生製述入格生員任希季,同年九月九日製入格生員徐有聲·鄭勛祖,同月日次儒生殿講入格幼學韓用儀·洪默淵,同月七夕製入格幼學尹應大·李容愚·柳鎭學·李泰燮·鄭在天·尹慶曾·吳相聖·金奎應·丁厚祥·李馨·李希溫,生員尹行慶,幼學尹㦪,鄭鴻漸,生員任希昊,幼學柳鎭穆·李毅行·金載坤·景暘一·黃鋒·金仁文,同年十二月日次儒生殿講入格幼學趙瑢鎭,進士蔡弘一·洪達榮,幼學李基憲·安廷喜,以上給一分。己未六月日次儒生製述入格生員李勉重,進士兪伯煥·鄭信龜·李鋐·李敬緝·李光鉉,以上給半分事,命下,而依例分等許赴事,報來矣。試考進士兪應煥等二十五人,直赴殿試御考恩賜,直赴會試,幼學杜萬馨等十三人,試考直赴會試,進士沈允之等三十四人,今番慶科殿試,旣兼會試,依例許赴,御考恩賜給二分幼學洪大然等十九人,試考給二分生員徐兢修等八十八人,御考給二分進士魚用升等四十四人,試考給一分生員洪聖肇等八十八人,試考給半分生員李勉重等六人,依例許赴於今此庭試別試初試較藝等第之意,分付,何如?傳曰,允。
徐有聞,以禮曹言啓曰,己酉二月,因備局節目,毋論大小科陳試直赴人,具由草記定式矣。乙卯八月庭試初試入格,前縣監元在明,幼學沈能澤·李惠膺·咸鎭嵩,壬子八月秋到記入格,給一分生員權義度·李泰淳,進士李承薰,俱以應頉陳試矣。取考各人等,陳試文蹟,則京而漢城府,外而營本官公文,明白無疑,而親臨科,命官主文相避之許以陳試,新有定式,凡係遭艱及父子俱參之竝許陳試,亦是法典所載矣。元在明等四人,今番殿試,旣兼會試,依例許赴,權義度等三人,依例許赴於今此庭試初試較藝等第之意,分付,何如?傳曰,允。
徐有聞,以禮曹言啓曰,今此慶科庭試文科初試一所,設場於本曹矣。上直郞廳,依前例,朝房直宿之意,敢啓。傳曰,知道。
曺錫中,以兵曹言啓曰,今此庭試別試武科初試試官望擬入中,時無職名人,依例口傳付軍職,何如?傳曰,允。
曺錫中,以兵曹言啓曰,今此庭試別試武科初試試官磨鍊以入,而當品中可擬之人乏少,依例以二望擬入之意,敢啓。傳曰,知道。
曺錫中,以兵曹言啓曰,今三月二十二日春塘臺親臨人日製試取時,侍衛禁軍及設布帳外環衛軍兵,當爲磨鍊,而取考謄錄,則乙卯年九日製時,禁軍三番侍衛,環軍則內外各營入直軍及訓局出番軍五哨磨鍊,昨年九日製時入直禁軍侍衛,環衛軍則以內外各營入直軍及各處守直軍,各其直處,量宜除置,盡爲出用矣,今番則何以爲之乎?敢稟。傳曰,環衛軍則內外入直軍及訓局出番軍五哨,御營出番軍三哨磨鍊,禁軍則五番磨鍊,可也。
徐有聞,以慶科庭試別試文科初試二所試官意啓曰,本所試圍,午時開門,今方次次流入,而內外庭已爲充滿,至布城作門處,殆無隙地,門外未及入之擧子,雖未的知其幾何,而首尾相續,極其浩多。以今所料,布城之內,萬無容入之望,不可不預爲之所,俾免窄狹紛沓之患,分付該營門,布城周圍,更加恢以爲多士容接之地,何如?傳曰,允。三所撤北垣,卿所拓東墻,竝通碧松亭之意,同成均旣承筵敎,寧有難容之弊乎?
曺錫中,以扈衛廳留都大臣意啓曰,臣承命留都,一依兵曹啓下事目,率領扈衛軍官軍士,今日申時量,結陣扈衛之意,敢啓。傳曰,知道。
曺錫中,以壯勇營言啓曰,今此行幸時,善騎別將申應周,當爲領軍隨駕,而武二所試官蒙點矣。領軍將官,不可不變通,前兵使鄭觀采,兼別將差下,使之權領隨駕,何如?傳曰,允。
曺錫中,以訓鍊都監言啓曰,本局中軍柳孝源,武一所試官進去矣。謹依傳敎,以曾經中軍尹得逵權差,使之參陣之意,敢啓。傳曰,知道。
曺錫中,以訓鍊都監言啓曰,本局軍色從事官趙得永,以本職右通禮隨駕,無以參陣,改差,何如?傳曰,允。
曺錫中,以御營廳言啓曰,傳曰,武所試官受點人中,隨駕將臣則還宮後,肅拜進去,留陣將臣則古例守禦使出鎭時,入來留陣,或隨駕,水原亦然。弘化門外留陣,摠戎營守禦使代領牌招,聽傳敎,其外亞將,使之進去試所,曾經人中,權差領軍事,分付事,命下矣。本廳中軍尹得逵,訓鍊都監中軍權差,代曾經亞將中,除老病外,無他可合之人,本廳別將申大觀,兼中軍差下,使之進參之意,敢啓。傳曰,知道。
曺錫中,以御營廳言啓曰,本廳軍色從事官韓致應,以奉常寺正,元陵典祀官進去,無以參陣,改差,何如?傳曰,允。
金履翼,以義禁府言啓曰,再明日親臨春塘臺人日製試取時,本府都事,皆爲赴擧,武都事一員,本府入直,而當直入直都事,公事回公都事,弘化東西挾門禁亂都事,通化門禁亂都事,月覲門禁亂都事,集春門禁亂都事,靑陽門禁亂都事,無以推移,假都事八員,令該曹口傳,各別擇差,以爲分排之地,何如?傳曰,允。
庚申三月二十日辰時,上御重熙堂。左副承旨入侍時,左副承旨徐有聞,記事官洪奭周,記注官金景煥·承膺祚,以次進伏訖。上曰,試官牌去來,催促知入。賤臣承命出問,回奏曰,金銑·李義鳳外,牌去來盡到矣。上曰,然則望筒,爲先修入。命書傳敎曰,人日製,通方外,再明日,當於春塘臺親臨試取,試紙用大好紙,儒生入門,弘化門·通化門·月覲門·集春門爲之事,分付。又命書榻敎曰,差祭及在外臺諫許遞,今日政差出,待下批牌招察任。又命書榻敎曰,右承旨許遞,前望單子入之,待下批牌招察任。仍命退,承史以次退出。
庚申三月二十日未時,上御便殿。軍士房承旨入侍,來待諸臣同爲入侍時,行左承旨金履翼,假注書呂東植,記注官金景煥·承膺祚,備局有司堂上李書九,以次進伏訖。上敎書九曰,俄者統帥狀啓判付,果已見之乎?書九曰,已爲見之矣。上曰,該邑民瘼,切爲矜惻,而旣知之後,不可不別般矯救,此所謂見牛未見羊也。所謂本有之摠,果爲幾何?書九曰,合爲三百三十一名矣。上曰,筵退後,斯速行會,可也。上曰,連聞筵臣言,則鄕儒之上來者,甚爲夥然云,初試後,當設人日製,而收券必不下七千張矣。書九曰,道路所聞,比前倍多,亦似過於七千張矣。仍命退,諸臣以次退出。
庚申三月二十日酉時,上御便殿。左承旨入侍時,行左承旨金履翼,記事官洪奭周,記注官金景煥·承膺祚,檢校直提學李晩秀,以次進伏訖。上曰,試所酬應,甚難矣,今則幾皆容接乎?晩秀曰,碧松亭已盡通之,今則庶無窄狹之患,而二三所,全無界限,殆若庠製之合設樣矣。上曰,以合設樣爲之,亦無妨矣。履翼曰,入門之夥然,比之當初所料,亦不啻十倍矣。聞留都大臣所報,則一所亦幾成樣,而試官之分坐捧券甚難,坐於門外路傍者,雖有軍幕,旣無防垣,則難禁呈券時雜還之弊矣。上曰,武所捧單,今朝已爲五萬餘張,亦可謂夥然矣。仍命退,諸臣以次退出。
上在昌德宮。停常參·經筵。
大駕詣晝停所後,內閣·政院·玉堂·藥房問安。答曰,知道。仍詣元陵,入齋室後,內閣·政院·玉堂·藥房,口傳問安。答曰,知道。
大駕,元陵親祭後,仍詣健元陵·顯陵·穆陵·徽陵·崇陵·惠陵,展謁罷,入齋室後,內閣·政院·玉堂·藥房·朝廷二品以上·六曹堂上·大司諫,口傳問安。答曰,知道。
徐有聞啓曰,來二十五日,朝參日次,而國忌齋戒相値,頉稟之意,敢啓。傳曰,知道。
傳曰,坐直承旨入侍。
吏曹口傳政事,司成尹序東,奉常正韓致應,今加通政加資事,承傳。
李集斗,以吏曹言啓曰,元陵親祭時,大祝奎章閣直閣金近淳,依獻陵例,捧傳旨事,命下矣。當爲加資,而雖已資窮,未經準職,何以爲之?敢稟。傳曰,準職除授,可也。
金履翼,以訓鍊都監言啓曰,今三月二十二日,春塘臺親臨人日製試取時,因兵曹節目,西營軍四十五名,哨官李光浹,廣智營軍四十五名,哨官安弘燁,集春營軍四十五名,哨官李景烈,東營軍四十五名,哨官沈錫,出番軍五哨六百十名,千摠吳載重,把摠尹載大,哨官金益大·金柱·閔垙·禹拓夏·沈鍾奎率領,設布帳外排立作門,而待標信擧行,北營標下軍三十名,依定式,除標信除出,別將具明遠率領,集春門外把守雜人,一倂嚴禁,事畢後,入直軍各還直所,出番軍解送之意,敢啓。傳曰,知道。
金履翼,以御營廳言啓曰,今三月二十二日親臨春塘臺,人日製試取時,依兵曹節目,弘化門入直軍五十八名,銅龍門入直軍二十七名,建陽門入直軍二十名內,各留營直五名,該入直將官率領仍直,餘皆待標信除出,新營入直軍二十八名內,除營直五名,依例除標信除出,出番鄕軍三哨,新營入直千摠金漢升,哨官崔胄敎,出番哨官鄭臣弼·姜道彬·金泰協·姜碩璜率領,設布帳外環衛,出番千摠李膺運,率標下軍五十名,弘化門外南大路排立,儒生外,雜人馬,一切禁飭,而事畢後,各處入直還爲入直之意,敢啓。傳曰,知道。
金履翼,以訓鍊都監言啓曰,依下敎,今番行幸時,駕前待令本局吹打手崔宗瑞等四十一名處,木綿各一疋,考例施賞之意,敢啓。傳曰,知道。
金履翼,以御營廳言啓曰,依下敎,本廳吹打手四十五名等處,各木綿一疋,依例施賞之意,敢啓。傳曰,知道。
金履翼,以庭試武一所試官意啓曰,臣所,今日平明開場,擧子捧單數,自天字至慶字半字,合爲一萬一千五百九十一人矣。先自柳葉箭試取,元貫革外,加設十三貫革,柳葉箭入格擧子,仍爲捧講之意,敢啓。傳曰,知道。
金履翼,以武二所試官意啓曰,臣所擧子,自天字至景字,捧單元數,合爲一萬五十人矣。平明開場,先以柳葉箭試取,而擧子數多之時,有貫革加設之規,元貫革外,十三貫革加設之意,敢啓。傳曰,知道。
金履翼,以武二所試官意啓曰,臣所收單擧子,其數甚多,殿試前,勢難趁期出榜矣。隨其入格,講書兼爲試取之意,敢啓。傳曰,知道。
金履翼,以武三所試官意啓曰,今日臣所開場,先自柳葉箭試取,而擧子捧單數,自天字至甘字半字,合爲二百八十五字,都數一萬四千二百五十人矣。二貫革外,加設十三貫革,合十五貫革試取,而柳葉箭入格擧子,仍爲試講之意,敢啓。傳曰,知道。
金履翼,以庭試武一所試官意啓曰,臣所今日柳葉箭與應講擧子,自天字至歲字半字,一千三百九十人內,柳葉箭入格五十三人,講入格二十四人,而日暮姑停之意,敢啓。傳曰,知道。
金履翼,以武三所試官意啓曰,今日臣所柳葉箭應射擧子,自天字至陽字半字,一千六百人內,柳葉箭入格八十人,講入格十九人,而陽字未畢試,日暮姑停之意,敢啓。傳曰,知道。
元陵親祭敎是時,亞獻官左議政沈煥之,終獻官右議政李時秀,贊禮禮曹判書李晩秀,典祀官奉常正韓致應,陵司別檢鄭日泰,執禮副司果尹序東,執尊副修撰曺允遂,大祝直閣金近淳,祝史校理李之聃,齋郞執義朴瑞源,贊者引儀金東覽,引儀金思卨,謁者引儀李英孝,兼引儀趙明益,贊引兼引儀李儀逵,假引儀林貞鎭,祭監監察李運復,監察蔡顯九。
庚申三月二十一日子時,上詣健元陵展謁,次詣元陵展謁後親祭,次詣崇陵展謁,次詣局內諸陵展謁擧動入侍時,行都承旨李集斗,右承旨徐有聞,左副承旨崔獻重,右副承旨南履翼,同副承旨曺錫中,記事官洪奭周,假注書呂東植,記注官金景煥·承膺祚,一提學金載瓚,檢校直提學徐龍輔·李晩秀,原任直閣金祖淳,檢校直閣沈象奎·金近淳,以次侍立訖。鼓三嚴,通禮跪啓外辦。上具戎服,乘輿出宣化門·協陽門,降輿乘馬。藥房都提調李時秀進奏曰,侵早勞動,聖體,若何?上曰,一樣矣。時秀及提調李秉鼎奏曰,夜色向深,恐難以馬裝進發矣。上曰,別無所妨矣。仍進發,出肅章門·進善門,過禁淸橋。命守宮大將入侍。行上護軍金文淳進前。敎曰,從事官,是生疎之人,守宮凡節,卿須各別檢飭,而夜巡則須躬親爲之也。文淳曰,謹當依下敎擧行矣。仍出敦化門,少駐。敎錫中曰,應辦所下人,頗有貽弊於貢人之事云,自備局須另加禁斷,而若不知戢,則備局事,豈可成說乎?此意傳諭於留都大臣許,可也。錫中承命出傳。仍進發,出芭子橋,至宗廟洞口前路,下馬步過,乘馬進發,出興仁之門。命宣傳官,除取稟,鑼鼓擧行。至東關王廟大門外,下馬乘輿以入,至降輿所,降輿以入,詣版位,行再拜禮。仍詣廟內奉審訖。命錫中奉審碑閣。上入小次,少頃,出小次,至乘輿所,乘輿出大門外,降輿乘轎,仍進發。至箭月坪,下馬少憩。上乘馬至廟洞晝停所,下馬,入幄次。命兵判進前。兵曹判書趙鎭寬進前。敎曰,喧譁不能禁止,誠駭然矣。當該禁喧郞廳記過,可也。命大臣·閣臣入侍。賤臣承命出傳,與左議政沈煥之,右議政李時秀及龍輔等偕入進伏。又命京畿監司入侍。出榻敎賤臣承命出傳,與京畿監司徐鼎修,偕入進伏。煥之等曰,侵早勞動,聖體,若何?上曰,一樣矣。上曰,軍令入之。賤臣承命出傳,兵曹判書趙鎭寬,持軍令跪進。命下初吹二吹,寅正三刻三吹,時至,上由幄次以出,乘轎進發,至健元陵洞口外,宣傳官啓稟鳴金三下,鑼鼓止。至洞口,下轎乘輿,至元陵齋室門外降輿,入齋室。少頃,改具翼善冠·黪袍·烏犀帶,命諸臣入侍。親押時至,親押如儀訖。出齋室門外乘輿,至紅箭門外降輿,詣版位,行四拜禮。仍步詣陵上奉審。承史·閣臣及陵司,以次陪從。仍詣碑閣奉審訖。詣版位,行四拜禮,贊禮前導,詣尊所西向立,近侍酌酒,仍詣神位前,三上香,執酌獻酌,仍少退跪。大祝檢校直閣金近淳跪讀祝文訖。上降復位。亞獻官左議政沈煥之,行亞獻禮,終獻官右議政李時秀,行終獻禮如儀訖。上行四拜禮。仍詣望燎位,望燎訖,還詣版位,行四拜禮,出紅箭門外乘輿。敎曰,獻官·諸執事,皆詣百官班事,分付,而各陵寢祭官,皆於祭罷後,皆爲參班於健元陵展拜時百官班事,亦爲分付也。賤臣承命出傳。上詣健元陵齋室門外,降輿以入。少頃,出齋室門乘輿。左議政沈煥之,右議政李時秀進奏曰,勞動之餘,聖體,若何?上曰,一樣矣。煥之曰,各陵陵上,若遍爲奉審,則聖體必多勞動,只行展拜,而奉審則使承旨替行,實合節宣之方矣。上曰,予亦當量筋力而爲之矣。仍至紅箭門外,降輿詣版位,行四拜禮。仍詣陵上奉審,仍詣碑閣奉審,仍詣丁字閣奉審訖,出紅箭門乘輿,詣穆陵紅箭門降輿,詣版位,行四拜禮。仍詣大王陵上奉審。敎曰,陵司,誰也?別檢南度中,參奉李民植進奏職·姓名。上曰,曲墻修改,須從近爲之,而與禮判相議,勿爲張大,從便擧行,可也。上曰,通禮一員,何不入來乎?有聞曰,以不善行步之故,未及入來矣。仍奏曰,陵上奉審,通禮當爲前導,而右通禮趙得永,未及入來,推考,何如?上曰,置之,令守僕催促也。守僕承命出。上詣懿仁王后陵上奉審,仍詣仁穆王后陵上奉審,仍詣碑閣奉審,仍詣丁字閣奉審訖。敎曰,通禮,何爲尙不入來乎?更令該院書員催促也。書員承命出傳,右通禮趙得永入來。上出紅箭門乘輿,至齋室門外降輿,入齋室。少頃,出齋室門外乘輿,詣徽陵紅箭門外降輿,詣版位,行四拜禮,仍詣陵上奉審。敎曰,別檢,誰也?別檢金銓進奏職·姓名。仍詣碑閣奉審,仍詣丁字閣奉審,仍出紅箭門乘輿,詣顯陵紅箭門降輿,詣版位,行四拜禮,仍詣陵上奉審,仍詣碑閣奉審,仍詣丁字閣奉審訖。敎曰,陵司,誰也?令文鳳岐,參奉尹定鎭進奏職·姓名。上曰,丁字閣階砌石,須從近修改,而依穆陵曲墻修改例,從便擧行,好矣。仍出紅箭門乘輿,詣惠陵紅箭門降輿,詣版位,行四拜禮訖,將詣陵上。集斗曰,陵上甚高,登陟似難矣。上曰,仰體先朝聖意,尤有自別矣。仍詣陵上奉審,仍詣碑閣奉審,仍詣丁字閣奉審,仍出紅箭門乘輿。命書傳敎曰,觀光儒武甚多,又以動駕還宮時,觀光出來,則侵夜必有紛沓之弊,各陵展謁後,卽當還宮,以此分付。隨駕各營,斯速炊飯,隨駕百官處,此意一體分付。仍詣大王陵上奉審。敎曰,此陵寢坐向,爲何方?別檢李南圭曰,酉坐卯向矣。上曰,案山爲何山?南圭曰,栗木山矣。上曰,樹木甚茂矣。七陵寢中,野色之最多入望處,爲何處?有聞曰,此陵寢,望見處,最爲廣闊矣。仍詣王后陵上奉審,仍詣碑閣奉審,仍詣丁字閣奉審訖,仍出紅箭門步過。煥之·時秀等進奏曰,連行奉審,勞動甚多,聖體,若何?上曰,初頭則似覺有難意,而屢處奉審之後,反不知爲勞矣。煥之曰,旣出紅箭門,請卽乘輿焉。上曰,此處則陵上入望,故不敢乘輿矣。行少許,始乘輿,至齋室門外降輿,入齋室。少頃,命錫中入侍。命書傳敎曰,百官揷羽。賤臣承命出傳。命書傳敎曰,今日來拜,孺慕當作何懷?周旋象設,若承玉音,記此日之擧,宜施於駿奔諸臣,一則志感,一則志慶,是日是陵,豈可不爲乎?亞獻官左議政沈煥之,終獻官右議政李時秀,熟馬一匹面給。贊禮·執禮·大祝·典祀官以下諸執事賞典,皆依獻陵例,捧傳旨,而典祀官與執禮·大祝,同陵官陞敍,未出六者陞六,本陵守僕等,考例加數施賞。健元陵·穆陵·崇陵雖攝行,皆依親祭例,留齋室,陵官仍其職,加計一階之仕,守僕從厚施賞,京守僕及各陵守護軍。亦爲考例施賞,可以下批者,口傳下批。又命書傳敎曰,京畿監司徐鼎修,內下豹皮一令,地方官楊州牧使尹長烈,內下弓矢一部,依例賜給。仍命入外辦,出齋室門乘輿。命七陵陵官入侍。賤臣承命出傳,健元陵令徐有悌,參奉李英雲,顯陵令文鳳岐,參奉尹定鎭,穆陵別檢南度中,參奉李民植,徽陵別檢金銓,參奉李憲成,崇陵別檢李南圭,參奉朴晩壽,惠陵令金元默,參奉吳慶仁,元陵別檢鄭日泰,參奉李重溫,以次進前。上曰,樹木守護,防築疏濬等節,另加着實爲之也。今番初試蔭官,皆令赴擧,而七陵陵官,獨不得與焉,事體所在,雖不得不然,必不無向隅之歎,爾等皆幼學也。殿試前到記,三製日次講,皆當有直赴給分,而只是生進所赴之科,今番則特令爾等,連赴三場,三場之得解,反有易於一觀初試矣。仍敎錫中曰,此意卽爲分付於同成均也。仍出洞口外,乘馬進發。命書傳敎曰,自陵洞口至興仁之門,捧上言。大駕至晝停所,下馬入幄次。少頃,鎭寬進軍令,命下初吹二吹,午正三刻三吹。時至,上出幄次外,乘馬進發,到隅庄峴,宣傳官啓稟四營合吹打,到興仁之門外,宣傳官啓稟鳴金三下,吹打止。大駕至宗廟洞口前路,下馬步過,仍乘馬進發,由芭子橋,至敦化門,命錫中解嚴。入敦化門·進善門·肅章門,至協陽門外,下馬乘輿,入協陽門·宣化門還內。諸臣以次退出。
庚申三月二十一日酉時,上御便殿。坐直承旨入侍時,左副承旨徐有聞,同副承旨曺錫中,假注書呂東植,記注官金景煥·承膺祚,以次進伏訖。上命讀上言,書判付訖。敎曰,上言各下該曹,如有猥雜者,使之拔之,可也。仍命退,承史以次退出。
上在昌德宮。停常參·經筵。
大殿·王大妃殿·惠慶宮·中宮殿·世子宮,內閣·政院·玉堂·朝廷二品以上,六曹堂上,翌日口傳問安。答曰,知道。親臨春塘臺,人日製罷後,內閣·政院·玉堂·藥房,口傳問安。答曰,知道。
藥房都提調李時秀,副提調李集斗啓曰,祗謁仙寢,聖慕克伸,侵曉勞動,回鑾萬安,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
南履翼啓曰,行大司憲李城輔在外,執義朴瑞源,掌令曺允遂·崔時淳試所進去,持平鄭魯榮·具晉行呈辭,監察茶時之意,敢啓。傳曰,知道。
以寶劍望筒,傳于金履翼曰,試所進去及懸頉摠管許遞,前望單子入之,待下批牌招察任。
副摠管前望單子入之,尹得逵·鄭觀采落點。
崔獻重,以戶曹言啓曰,宗廟東邊外墻頹圮處,改築之役,今已畢役,刻識年條,而改築間數及監董郞廳看役計士姓名,依例書入,竝與工匠等姓名,載之謄錄,以爲後考之意,敢啓。傳曰,知道。
金履翼,以兵曹言啓曰,謹依下敎,吹打手李仁昌等三十四名,細樂手鄭興泰等十三名處,各木二疋式,依例施賞之意,敢啓。傳曰,知道。
金履翼,以兵曹言啓曰,卽接西道參軍柳光濂牒報,則訓鍊都監所授白嶽山東邊第一城廊近處,體城二間許頹圮云,令繕工監,把子圍排,分授軍門,急速修築,而把守軍兵,亦令該軍門,量宜定送,限改築間,嚴加守直之意,分付,何如?傳曰,允。
金履翼,以兵曹言啓曰,宗廟東邊墻垣頹圮處,今已畢築矣。守直衛軍解送之意,敢啓。傳曰,知道。
金履翼,以訓鍊都監言啓曰,本局分授都城白岳東邊第一城廊近處,體城二間許頹圮處,令該軍門,卽速修築,把守軍兵,量宜定送事,自兵曹草記矣。今日爲始,砲手二十名,將校一人率領,恨改築間,輪回守直之意,敢啓。傳曰,知道。
金履翼,以庭試武一所試官意啓曰,臣所今日平明開場,柳葉箭,自歲字,仍爲試取捧講之意,敢啓。傳曰,知道。
金履翼,以武二所試官意啓曰,臣所今日平明開場,柳葉箭,自潛字試取,而入格者,講書兼試之意,敢啓。傳曰,知道。
金履翼,以武三所試官意啓曰,今日臣所,平明開場,柳葉箭,自陽字,仍爲試取,而隨其入格捧講之意,敢啓。傳曰,知道。
金履翼,以庭試武一所試官意啓曰,臣所,今日柳葉箭應射擧子,自歲字至海字半字,一千六百九十人內,入格五十三人,昨日入格五十三人,合爲一百六人,講入格三十五人,昨日入格二十四人,合爲五十九人,而日暮姑停之意,敢啓。傳曰,知道。
金履翼,以武二所試官意啓曰,臣所,今日柳葉箭,自潛字至邇字,應射擧子二千六百五十人內,入格二百三人,兼試講書,講入格爲七十八人矣,日暮姑停之意,敢啓。傳曰,知道。
金履翼,以武三所試官意啓曰,今日臣所,柳葉箭應射擧子,自陽字至發字半字,三千五百五十人內,入格一百三十四人,昨日柳葉箭入格八十人,合爲二百十四人,講入格五十二人,昨日講入格十九人,合爲七十一人,而發字未畢試,日暮姑停之意,敢啓。傳曰,知道。
庚申三月二十二日卯時,上御春塘臺。人日製儒生試取入侍時,行都承旨李集斗,行左承旨金履翼,右承旨徐有聞,左副承旨崔獻重,右副承旨南履翼,同副承旨曺錫中,假注書呂東植,記注官金景煥·承膺祚,檢校直閣沈象奎,直閣金近淳,以次侍立。時至,通禮跪啓外辦,上具翼善冠·衮龍袍,出御大次,命除承史先拜。命書傳敎曰,左右相,讀券官爲之。命書傳敎曰,內閣提學金載瓚,藝文提學李秉鼎,弘文提學黃昇源,檢校直提學徐龍輔·李晩秀,行刑曹判書李祖源,戶曹判書李在學,兵曹判書趙鎭寬,行大護軍李義弼,左尹尹弼秉,同敦寧鄭東愼,行護軍徐瀅修,試官加差,弼善金翰東,兼弼善韓用鐸,行副護軍閔昌爀·李顯默,直閣金近淳,修撰李之聃·具得魯,抄啓文臣金履載·李弘謙·洪奭周,司書李寅采,說書洪命周,副司果朴鍾淳,對讀官加差。又命書榻敎曰,當該注書,事過後拿處。又命書榻敎曰,前假注書李允謙,仍察廳任。賤臣承命進伏。命書榻敎曰,試官金載瓚代,鰲恩君李敬一爲之,徐瀅修代,判尹李祖承爲之。對讀官韓用鐸·閔昌爀·李顯默·朴鍾淳代,右通禮趙得永,兵曹正郞宋知濂,典籍李德鉉,吏曹佐郞尹在陽爲之。入門官進呈入門單子,有聞讀奏儒生入門六萬四千五百八十一人,命試官行禮。讀券官領議政李秉模,左議政沈煥之,右議政李時秀等以下,以次入就拜位。引儀唱四拜樂作,秉模等行禮訖,以次陞殿進伏。秉模等曰,侵早勞動,聖體候,若何?上曰,一樣矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,益臻常度乎?上曰,漸至差復,甚幸。仍命書榻敎曰,吏曹參判李書九,工曹參判李益運,刑曹參議趙弘鎭,行副護軍金載翼·韓致應·尹序東,假承旨差下。又敎曰,假承旨分掌各處懸題所,各別禁飭,捧券時,亦各區別八道四都,令儒生紙頭書某道事,分付。書九等承命分詣。命書儒生試取賦題鎬京辟雍,自西自東,自南自北,有聞跪啓宣敎訖,仍懸題。敎秉模等曰,儒生入門數,挽近所無,壯矣。秉模曰,誠如題意,東西南北,無不于于然咸造王庭,以稱萬億年無疆之慶,直所謂跛躃皆起,庠舍不能容,人情大可見矣。上曰,卿等少退,待捧券入侍科次,可也。秉模等以下,以次少退。少頃,有聞稟奏儒生呈券。敎集斗·有聞·履翼曰,卿等分進捧券所,各道試券區別收捧,毋至混雜,亦各錄出,都數以來。集斗等承命分進。命書榻敎曰,刑曹參判申大顯,行副護軍徐英輔,前假承旨鄭學畊,假承旨差下。大顯等以次進伏。命試官等入侍考券。秉模等,以次進伏,仍就座。命秉模對讀官劃出,亦命以次就座,秉模等考券。上曰,儒生之多日留京,甚悶,今日趁未暮出榜然後,當爲休憩,亦當有下去者,卿等斯速考出,而但毋如向來謁聖考券時,以速爲主,務得實才,可也。敎龍輔·昇源曰,卿等分考慶尙道試券。嶺南多有實才,各別善考,北道亦多實才,俾無遺珠之嘆,可也。儒生輩多在布城門外仰瞻者。上曰,寧有如許士習乎?令四館所,各別禁飭,亦令騎郞,申飭禁喧事,分付。收券官進呈收券單子,有聞讀券,儒生收券三萬二千八百八十四張。上曰,昨日必多下往者,而今日收券,已過三萬張,入門則亦過六萬,豈不壯哉?秉模曰,近來所無之事矣。命書榻敎曰,收券單子旣啓下,假承旨減下,未考之券,尙近萬張,行副護軍金載翼·尹序東·韓致應,刑曹參議趙弘鎭,試官加差。載翼等進伏。上曰,試券則盡考於此處,而科次出榜,則當於便殿爲之。左承旨·同副承旨,同爲擧行,各試官之所別置者,竝各糊封,書其試官名字,持往便殿,其外落軸中,或有更考者,亦爲糊封,收券官眼同持往事,分付。敎秉模曰,今日出榜則將至夜深矣。秉模曰,餘券似過萬張,今日內盡考,未可必,將至侵夜,聖體勞動,下情不任區區憂慮矣。上曰,雖是分考,但以速了爲主,則自致遺珠之嘆,亦欠誠實,卿等退而少憩後,更爲考出於便殿,可也。仍命書榻敎曰,科次便殿入侍合考時,試官中,大臣文任原望筒受點人入侍。又命試官就座。上曰,試官皆以加資,次第從座次就座,毋或錯雜事,申飭。堂上試官,猶未能遵敎,甚至金載翼等,坐於堂下對讀官之後。上曰,駭然矣。仍敎秉模等曰,筵體,何等嚴重,俄者飭敎又何如,而試官就座時,不能整齊,致有堂上官之坐於堂下之後,寧有如許朝體乎?爲承旨者,所當隨卽請勘,而默無一言,承旨則新除者,姑以生疎歸之,至於卿等目見筵席之失儀,無一言警責,慨然矣。此輩尙不知筵體之嚴重,自致朝儀之乖損,筵席如此,則朝堂,何論?朝堂亦如此樣,則至於私次周旋,不可說矣。朝儀決不可一毫虧損,而今者之擧,不可但以駭然言,卿等與承宣,一不警飭,使予徒費辭敎於此等處,豈不難乎?誠極寒心矣。命書榻敎曰,當該承旨曺錫中,當該座次不能整齊之對讀官,事過後禁推。仍命退,諸臣以次退出。
庚申三月二十二日酉時,上御便殿。人日製科次入侍時,行左承旨金履翼,右承旨徐有聞,左副承旨崔獻重,右副承旨南履翼,假注書李允謙,記注官金景煥·承膺祚,讀券官領議政李秉模,左議政沈煥之,右議政李時秀,弘文提學黃昇源,藝文提學李秉鼎,吏曹判書徐龍輔,禮曹判書李晩秀,參判曺允大,對讀官行副護軍沈象奎·李東稷·李貞運,直閣金近淳,校理金履載,兵曹正郞宋知濂,以次進伏訖。上命秉模等考券。仍敎曰,勿以夜深,草率考出,卿等各自留意,俾無遺珠之嘆,可也。考券訖,命近淳等,書草榜目。命書傳敎曰,親臨人日製京居首賦三中幼學金秀鍾,鄕居首湖西三中幼學李南翼,竝直赴殿試。京三下生員趙榮慶,進士李志淵,幼學金銘·吳明常·李鍾運,生員金祖淵,幼學李壽膺·金鏜·李東獻·李世億,京畿三下幼學李命淳·尹世鉉·韓相殷·吳赫常,生員尹稹,幼學徐榮耉·尹喆命·尹致嵩·金鎭岳,海西三下幼學金燦·吳明敏·金鼎德·張昇鳳·尹若霖·李允默·吳鼎重·吳允朝,關西三下幼學李胤祚·金見龍·安濟權·金履孝·金光澤·金膺午,通德郞金致修,幼學金秀榮,湖西三下幼學朴載學·秋大有·李光輅·柳秀興,進士李明鎬,生員李道明,幼學兪仁漢,尹彦鎭·盧光植·進士洪樂玄,吳泰益,關東三下進士崔英弼,幼學金雨敎·韓好學,進士南宅明,幼學權樀·金奎漢·金仁哲,湖南三下進士李銘,幼學林奭履·尹持秀·柳和榮·丁斗玉·宋敬休,進士鄭載遠,幼學吳宅煥·柳煥復·黃翼臣·梁述鎭,嶺南三下幼學金邦鍵·金世福·李漢臣·文義駿·柳泰英,進士朴思臣,幼學李海旭·金履德·柳浛土·嚴錫箕·李海星,北關三下幼學朴健民·金相玉·嚴廷輅,生員全性有,幼學元熙祖·金弘績·朱欽晦·金夔協·華城三下幼學李恒德·任淵常·愼宜默·李師弼·李厚德,廣州三下幼學李元永·金載龍·李商默,松都三下幼學金濟寬·李衡均·朴師炯,江華三下進士崔昇憲,幼學權煽·黃時鍾,濟州三下幼學玄日皓,生員吳霑等,各給二分,除較等,特望付之今庭試初試之榜尾,京次上生員趙宅謙等十人,京畿次上幼學李玄圭等十人,海西次上幼學李魯源等八人,關西次上幼學金履耉等八人,湖西次上生員朴養浩等十一人,關東次上通德郞李樂休等七人,湖南次上幼學李春煥等十一人,嶺南次上幼學韓一晉等十一人,北關次上幼學趙載鼎等八人,華城次上幼學徐有吾等六人,廣州次上幼學李仁泰等三人,松都次上幼學林景翰等三人,江華次上幼學尹益洙等三人,濟州次上幼學金仁文等,各給紙一卷。命書傳敎曰,入格儒生,明日待令。又命書傳敎曰,三日製,三明日爲之。圓點儒生,只當赴試,大提學臨時牌招,與承旨,偕往泮宮,試取以來。仍敎曰,卿等退待近處公廨,正書榜目修正入啓後,退去,可也。仍命退,諸臣以次退出。
上在昌德宮。停常參·經筵。
南履翼啓曰,行大司憲李城輔在外,執義朴瑞源,掌令曺允遂·崔時淳試所進去,持平鄭魯榮·具晉行呈辭,監察茶時之意,敢啓。傳曰,知道。
金履翼啓曰,御營廳將官來言,今日本廳軍兵,日次私習云矣,敢啓。傳曰,知道。
傳于南履翼曰,右副承旨入侍。
傳于崔獻重曰,左副承旨入侍。
傳于徐有聞曰,入格儒生入寺。
南履翼啓曰,同副承旨曺錫中,事過後禁推事,命下矣。依定式,遞差傳旨捧入之意,敢啓。傳曰,朝儀筵體之不嚴,固是承宣不能隨事規正之致,而未必專責於承宣,更欲觀之,遞推,姑爲分揀,與不爲仕進承旨牌招。
以禁府都事朴善浩拿處傳旨,傳于南履翼曰,分揀,令該曹口傳相換。
吏曹口傳政事,禁府都事朴善浩,繕工奉事李儒亨,相換。
南履翼啓曰,今此京外上言五百二十五張內,三十一張,依判下,出給各該司及各道,一百十八張先已啓下,故出給各該司,其餘三百七十六張,以猥濫拔去之意,敢啓。傳曰,知道。
李集斗,以吏曹言啓曰,今此明陵忌辰祭,典祀官兼大祝前正言閔命爀,時無職名,令該曹口傳付軍職,何如?傳曰,允。
金履翼,以兵曹言啓曰,北部居獨女權氏上言,有招問事實之命矣。取見其上言,則以爲其矣身,以癸酉年奉乳之勞,丙午年特蒙天恩,其子朴興道,塡差禁軍,斗料保命,年今八十,居接於他人廊底,飢寒到骨,特許藏身之需爲辭矣。招問其子禁軍朴興道,則以爲其母,自癸酉三月,至十一月,凡九箇月,有奉乳之勞,及至丙午上言,渠蒙恩賞,卽編禁旅,天恩罔極,而渠母老昏,每患其家室之靡定,今又上言云。前此已施之澤,至厚且渥,而彼以無識老女人,有此非分干瀆之擧,事甚屑越,此難以分義責之,若其效勞之實,誠有不可掩者,分付地部,量給如干棲身之需,以爲酬勞之地,何如?傳曰,允。
金履翼,以庭試武一所試官意啓曰,臣所,今日平明開場,柳葉箭,自海字,仍爲試取捧講之意,敢啓。傳,知道。
金履翼,以庭試武一所試官意啓曰,臣所,今日柳葉箭應射擧子,自海字至育字半字,二千四百九十人內,入格一百六十一人,竝再昨日昨日,則合爲二百六十七人,講入格五十六人,竝再昨日昨日則合爲一百十五人,而日暮姑停之意,敢啓。傳曰,知道。
金履翼,以武二所試官意啓曰,臣所今日平明開場,柳葉箭,自壹字試取,而入格者,講書兼試之意,敢啓。傳曰,知道。
金履翼,以武二所試官意啓曰,臣所,今日柳葉箭自壹字至敢字半字,應射擧子一千七百七十五人內,入格一百八十七人,兼試講書講入格,爲七十三人矣,日暮姑停之意,敢啓。傳曰,知道。
金履翼,以武三所試官意啓曰,臣所,今日平明開場,自發字,柳葉箭及講,仍爲試取之意,敢啓。傳曰,知道。
金履翼,以武三所試官意啓曰,今日臣所,柳葉箭應射擧子,自發字至能字,三千六百五十人內,入格一百十人,仍爲試講,講入格四十二人,而日暮姑停之意,敢啓。傳曰,知道。
金履翼,以兵曹言啓曰,每歲春秋若園幸居先,則乾犒饋,先爲依例分給,但勿疊授於後幸,若未經前幸者,不必拘此,依此定式,乾犒饋卽爲依例分給事,前已命下定式矣。今番行幸時隨駕將校·軍兵各差備中,未經園幸者處,犒饋依定式,以乾物分給之意,敢啓。傳曰,知道。
金履翼,以禁衛營言啓曰,今番元陵行幸時,隨駕本營將校·軍兵等處,乾犒饋,依定式磨鍊分給之意,敢啓。傳曰,知道。
金履翼,以御營廳言啓曰,本廳隨駕將校·軍兵等處,依定奪,乾犒饋磨鍊分給之意,敢啓。傳曰,知道。
金履翼,以摠戎廳言啓曰,今番元陵行幸時,隨駕將校·軍兵等處,乾犒饋,依定式磨鍊分給之意,敢啓。傳曰,知道。
南履翼,以義禁府言啓曰,全羅監司趙宗鉉狀啓內,高敞前縣監朴文絅·柳頤玄·尹在陽·申百祿·南履範等罪狀,令攸司稟處事,啓下矣。朴文絅·柳頤玄·尹在陽等,今方待命拿囚,申百祿下去京畿水原地,南履範以靈巖郡守,時在任所云,依例發遣府書吏羅將,竝拿來,奏御文字,何等愼重,而今此高敞前縣監柳頤玄等,請罪狀啓中,柳頤玄之玄字,誤以顯字書塡,不審之失,不可無警,該道臣推考,何如?傳曰,允。
禁府啓目,前假注書呂東植原情云云,傳旨內辭緣,泛稱遲晩,刑推得情,何如?啓,生處,何時可熟?第欲更觀,姑爲附過放送爲良如敎。又啓目,丹城前縣監李榮祚原情云云,問目內辭緣,泛稱遲晩,刑推得情,何如?啓,除刑推,仍爲議處照律爲良如敎。又啓目,南平前縣監林性運,時縣監鄭持容等原情云云,問目內辭緣,泛稱遲晩,竝只刑推得情,何如?啓,除刑推,仍爲議處照律爲良如敎。
禁府啓目,向前李榮祚亦,糶糴法意,何等嚴重,而許多返逋,一味掩置,虛錄磨勘者,誠極痛駭。以此照律,罪告身盡行追奪,徒三年定配,又五年禁錮,私罪,奉敎依允。竝只功減一等爲良如敎。又啓目,向前林性運段,罪人性輝,旣是僧徒,移屬殘寺,有異編配,防閑之節,雖難專責,例是特敎保授者,則常時不能檢飭,致此逃失,而許久掩置,初不報營,揆以法意,殊極駭然是白遣,鄭持容段,性輝之逃失,雖在前官,一味稽報,因循未捕者,亦甚可駭,竝只以此照律,罪各杖六十收贖,奪告身一等,私罪,奉敎依允。竝只功減一等爲良如敎。
南履翼,以義禁府言啓曰,全羅監司趙宗鉉狀啓內,南平前縣監林性運,時縣監鄭持容等罪狀,竝令攸司稟處事,啓下矣。林性運·鄭持容等,今方待命,竝拿囚之意,敢啓。傳曰,知道。
南履翼,以義禁府言啓曰,慶尙監司申耆狀啓內,丹城前縣監李榮祚·尹可基,兼任山淸縣監李晩祚等罪狀,竝令攸司稟處事,啓下矣。李榮祚今方待命,拿囚,尹可基以金山郡守,時在任所,李晩祚亦在任所云,依例發遣府羅將,竝拿來,何如?傳曰,允。
禁府啓目,對讀官金載翼·趙弘鎭·尹序東·韓致應等矣,座次不能整齊,竝推考,罪各笞四十收贖,附過還職,私罪,奉敎依允。竝只功議各減一等,金載翼功減一等爲良如敎。
庚申三月二十三日卯時,上御重熙堂。左副承旨·右副承旨入侍時,左副承旨崔獻重,右副承旨南履翼,假注書李允謙,記注官金景煥·承膺祚,以次進伏訖。上曰,儒生之不卽待令,只緣知委之差晩,何不於昨日傳敎書出時,卽爲頒布也?命書公事判付訖。獻重曰,卽伏見義禁府南平縣監林性運等拿囚草記,有此錯書,事甚未安,當該堂上推考,郞廳所當重勘,而本院請推之外,無他可施之罰,何以爲之乎?上曰,依爲之。都事拿處,可也。出擧條仍命退,承史以次退出。
庚申三月二十三日午時,上御便殿。入格儒生入侍時,右承旨徐有聞,右副承旨南履翼,記事官洪奭周,記注官金景煥·承膺祚,以次進伏。入格儒生幼學金秀鍾·李南翼,生員趙榮慶,進士李志淵,幼學金銘·吳明常·李鐘運,生員金祖淵,幼學金鏜·李東獻·李世億·韓相殷·尹世鉉·吳赫常·尹稹·徐榮耉·尹致嵩,進士崔英弼,幼學韓好學,進士南宅明,幼學權樀·金奎漢·金仁喆·吳明敏·張昇鳳·吳鼎重·吳允朝·李胤祚·金見龍·安濟權·金光澤·金膺午·金致修,生員李道明,幼學李光輅·尹彦鎭·盧光植,進士洪樂玄,幼學吳泰益,進士李鉐,幼學林奭履·尹持秀·柳和榮·丁斗玉·宋敬休·柳煥復·金邦鍵·金世福·李漢臣·文義駿·柳泰英,進士朴思臣·李海旭·金履德·柳浛土·嚴錫箕·李海星·金相玉·朴健民·嚴廷輅,生員全性有,幼學元熙祖·金弘績·朱欽晦·金夔協·李師弼·李厚德·李元永·金濟寬·朴師炯,進士崔昇憲,幼學黃時鐘,生員趙宅謙,幼學李壧·鄭東萬·尹大烈·沈兢泰·南允一·李玄奎·李奎象·鄭宗僑·金履耉·盧尙訥·李樂休·金商大·鄭啓爀·李春煥·具漢豐·梁得貞·林挺良·任衡材·宋禾·宋有觀·玄德鱗·徐鎭復·金致洛·尹濟國·李光國·李魯源·洪必忠·趙載鼎·韓玉林,進士崔景遠,生員李若洙,幼學崔九瞻·辛允元·金致鎬·尹持哲·申旵·李寅泰·林景翰·金亮謨·李灝·黃翼臣,以次立階下。上命賤臣,呼秀鐘,南翼新來訖,以次進前奏姓名。上敎秀鐘曰,爾之兄弟,幾人?秀鐘曰,五兄弟矣。上曰,爾之長兄,應今番科試乎?秀鐘曰,臣兄泰鐘,方在臣父任所,而未果上來矣。上曰,爾兄屢抄應製,故知其爲實才矣,爾何以能詳做解題?秀鐘曰,纔於本章出題私作,故得見原註矣。上敎南翼曰,年幾何?南翼曰,二十八歲矣。上曰,做賦,幾首?南翼曰,四百首矣。上曰,直赴二人,皆令製進退賦,而次上儒生行禮頒賞,三下儒生,先爲進奏姓名,以次退出,次上儒生領賞後,亦以次進奏也。榮慶等,以次進奏姓名,宅謙等,行四拜禮,領賞後,亦以次進奏。少頃,秀鐘·南翼進退者十次,各製進退賦十句以進。上敎榮慶曰,今番爾券呈於天字軸,以其太早,故不得居魁矣。殿試則須善觀也。敎李鉐曰,爾居何處,而與誰相近乎?鉐曰,居在益山,而爲河原君之九代孫矣。上曰,爾家何時落鄕,而無宗班祠版之奉祀者乎?鉐曰,落鄕者,今爲五代,而宗班祠版,則皆已代盡矣。上命有聞,詢諸生居住及顯族有無進奏訖。有聞曰,諸生試券,皆當出給乎?上曰,皆令整齊於永淸門外,從榜目次第,一一出給也。有聞曰,諸生之未及待令者尙多,賞格則出給成均館,使之頒給乎?上曰,依此爲之。有聞曰,幼學柳浛土,以三下入格給分,而榜目誤漏土字,當爲釐正矣。上曰,依此爲之。仍命退,承史以次退出。
庚申三月二十三日申時,上御便殿。右承旨入侍時,右承旨徐有聞,假注書李允謙,記注官金景煥·承膺祚,以次進伏訖。上曰,去夜考券後分等傳敎,何時頒布也?有聞曰,正書榜目入啓後,頒布矣。上曰,傳敎,何不先爲頒布也?今日入格儒生之不卽待令,未必專責於館官,然則姑俟其來到入稟,可也。仍命退,承史以次退出。
上在昌德宮。停常參·經筵。
金履翼啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐有聞曰,禮房承旨入侍。
兵曹口傳政事,副司果南度中·李南圭單付。
傳于李集斗曰,政官牌招開政。
有政。吏批,判書徐龍輔進,參判李書九進,參議洪樂游在外,行都承旨李集斗進。以閔榮祖爲吏曹正郞,朴鍾淳爲奉常正,金熙周爲司成,徐洛修爲景慕宮令,李仁行爲刑曹正郞,李重溫爲瓦署別提,李弘源爲元陵別檢,尹載僖爲南平縣監,崔笠爲興德縣監。
兵批,判書趙鎭寬進,參判金達淳病,參議李秉喆病,參知朴崙壽入直,行左承旨金履翼進。護軍鄭尙愚·兪漢謨·金爔,副護軍申獻朝·尹序東·韓致應,副司直鄭澣·金熙周·沈奎魯,副司果李萬運·鄭日泰,以上竝單付。
傳于李集斗曰,新除南平縣監便近,可以將往處,相換。
再政吏批,以李龜雲爲副應敎,尹耆東爲戶曹佐郞,朴尙榮爲刑曹佐郞,金時弼爲工曹佐郞,李運恒爲穆陵別檢,南宮惺爲崇陵別檢,李羲贊爲元陵參奉。南平縣監尹載僖,恩津縣監金世淵,相換,以張至冕爲校理,金魯敬爲繕工副正,申思贊爲社稷令,宋欽書爲司饔主簿,徐有悌爲健元陵令。
以平安監司李泰永狀啓,順川等三十二邑應資老人開錄事,傳于李集斗曰,今日政下批。
以京畿監司徐鼎修狀啓,龍仁縣令丁遇泰,應資老人韓聖儒等四人,漏於修報中,其罪狀,令攸司稟處事,傳于李集斗曰,仁政之於經界,其爲關重,不下於王道之老老,而隱結自首守令,猶貸至嚴之常律,該倅勘罪勿論,老人今日政下批事,分付銓曹,而諸道必有此類,或者該邑之倅,怯於被罪,不以實更報,則是豈優老之意乎?雖有自首者,勿爲請罪,隨聞狀聞事,回諭畿伯,亦爲下諭諸道。
兵批再政。以鄭聖五·張九翼·金致亨·李德樹·盧德齡·李亨元·白元絢·林文采·安明稷·文德裕·尹壽基·白天淡·金宗彦·金宗漢爲僉知,尹之謙爲守門將,東林別將李聖沆單付。
李運恒遷轉,代以李致祜爲事變假注書。
傳于金履翼曰,三所試官等,無狀甚矣。下敎之下,游辭分疏,寧有如許紀綱乎?況不知六兩,則追射云云,此果何說?有問則但當只陳實狀,以待處分,何敢以不成說之追射入稟乎?摩嶺以北人,無論已射未射,別修試記,送于諸所中,稍整齊之一所柳六畢試後,內下小布,別爲試取,一中以上,修啓。
吏曹啓目,粘連綾州幼學吳鳳祥上言內辭緣,分付道臣,詳査委折報來後,更爲稟處,何如?判付啓,雖考原籍,可以知之,如果然矣。依他例,口傳下批爲良如敎。又啓目,粘連黃澗幼學孫師曾上言內辭緣,分付道臣,詳査委折報來後,稟處,何如?判付啓,取考兵曹回啓施行爲良如敎。又啓目,粘連觀此高靈保人咸允上言,則其祖萬重,旣經僉樞,而贈以堂下之職者,職由於本曹之不察,原單子勿施,更以從二品相當之職下批,何如?判付啓,依允。今政下批爲良如敎。又啓目,粘連安峽幼學徐載逸上言內辭緣,分付道臣,詳査報來後,更爲稟處,何如?判付啓,老人之事,何待査報?卿其分付京兆,考籍以來後,依定式加資付職,以口傳擧行爲良如敎。又啓目,粘連南部幼學李明彬上言內辭緣,依他例施行,何如?判付啓,依允。今政下批爲良如敎。又啓目,粘連楊州幼學李億運上言內辭緣,分付道臣詳査報來後,更爲稟處,何如?判付啓,詳考京籍,口傳下批爲良如敎。
漢城府啓目,粘連京畿楊根幼學閔眞獻上言內辭緣,卽速決折之意,嚴飭守臣,何如?判付啓,依允爲旀,廣州,何多推諉之訟?該守臣越俸一等,更或掩置,致煩登聞,是避事之心,勝於奉公之心,該房錄置,待更籲,該守臣,下義禁府嚴勘爲良如敎。又啓目,粘連南部草土李正英上言內辭緣,詳査決給後,狀聞之意,分付,何如?判付啓,幺麽山訟,屢至登徹於旣決之後者,寧有如許紀綱?近來營邑之臣,塗抹爲事,不念堂陛之莫嚴,至於此訟而尤其最者,所謂私嫌,不知何事是隱喩,眞箇可避之嫌,往復兼留守,從公決處,此後更以此訟登聞,道臣·守臣中,當該人,捧現告,施以罷職之典。雖以卿府言之,所謂回啓,不敢以一言侵責,決訟之官,又未免和泥帶水,烏在其各有司存之意乎?卿則爲先推考,以爲爲有司之臣,推諉漫漶者之戒爲良如敎。
義禁府啓目,高敞前縣監朴文絅段,問目內辭緣,泛稱遲晩,刑推得情爲白乎旀,柳頤玄·尹在陽等段,問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,竝只議處,何如?判付啓,區別功議,勘放後,草記爲良如敎。
金履翼,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
金履翼,以兵曹言啓曰,今番行幸時,隨駕內吹成冊判下,內吹宋時泰等三十八名處,各木一疋式,考例施賞之意,敢啓。傳曰,知道。
崔獻重,以賑恤廳言啓曰,依下敎,平安道經學生金道游,留京間糧資,每朔米十斗,錢三兩,磨鍊題給之意,敢啓。傳曰,知道。
崔獻重,以忠勳府言啓曰,江原道原州居幼學黃基重上言,啓下本府後,限內不爲現身,依例勿施之意,敢啓。傳曰,知道。
曺錫中,以義禁府言啓曰,時囚罪人林性運·鄭持容等,各杖六十收贖,奪告身一等,照律公事判付內,依允,竝功減一等事,命下矣。林性運·鄭持容等,功減一等,各笞五十收贖,解見任別敍,竝放送之意,敢啓。傳曰,知道。
曺錫中,以義禁府言啓曰,時囚罪人李榮祚,告身盡行追奪,徒三年定配,又五年禁錮,照律公事判付內,依允,功減一等事,命下矣。李榮祚功減一等,告身盡行追奪,江原道寧越府楊淵驛,徒二年半定配,又五年禁錮,而以議啓內辭意,具罪目,依例發遣府羅將,押送配所,何如?傳曰,允。係是宥旨前所犯,當勿論,而旣是六朔以前,則法典所在,亦不可闊狹。然而赦令纔過,定配則特爲收贖,可也。
曺錫中,以義禁府言啓曰,時囚罪人李榮祚,告身盡行追奪,江原道寧越府楊淵驛,徒二年半定配,又五年禁錮草記批旨內,定配特爲收贖可也事,命下矣。李榮祚徒二年半定配收贖,告身盡行追奪,又五年禁錮,放送之意,敢啓。傳曰,知道。
曺錫中,以義禁府言啓曰,時囚罪人朴文絅·柳頤玄·尹在陽等原情公事判付內,區別功議,勘放後,草記事,命下矣·朴文絅·柳頤玄·尹在陽等,全羅監司趙宗鉉狀啓內,還穀事體,至嚴且重,當初己亥之豐,有此許多反作者,已極駭然,而拖至數十年之久,或減或增,終未收殺,致有畢竟登聞之擧,揆以法意,萬萬寒心。其罪狀,竝令攸司稟處,罪取考律文,則大典通編倉庫條有曰,還上虛錄反作守令,從三年定配,又五年禁錮。推斷條有曰,犯私罪,杖一百以上,告身盡行追奪,徒流以下之罪,喪前所犯,而喪後發覺者,從勘斷時收贖矣。朴文絅無功議云,徒三年定配,以喪前所犯收贖,告身盡行追奪,又五年禁錮放送,柳頤玄七代祖思瑗,宣武功臣云,功減一等,告身盡行追奪,江原道春川府仁風驛,徒二年半定配,又五年禁錮,尹在陽無功議云,告身盡行追奪,忠淸道淸州牧雙樹驛,徒三年定配,又五年禁錮,而竝以狀啓內辭意,具罪目,依例發遣府羅將,押送于各其配所,何如?傳曰,允。定配,依李榮祚例,可也。
曺錫中,以刑曹言啓曰,因忠州權召史,爲其夫永宗鎭定配罪人金敬一請放事上言判付內,正欲一問者,如可放,詳考放送後,草記事,命下矣。詳考曹上配案,及今番赦典文書,則金敬一初不載錄,故其委折,關問該道矣,卽接回移,則以爲金敬一,去壬子十一月,自本道定配於永宗鎭,而罪犯深重,今番赦典,不爲擧論云矣。敬一之負犯,旣係深重,該道初不擧論於放未放,則在渠道理,固當縮伏之不暇,而乃敢縱妻而肆然呼籲者,其習萬萬痛惡。上言內辭緣,勿施,權女猥越之罪,不可以爲夫訟冤,置而勿論,各別嚴勘之意,分付,該道道臣,何如?傳曰,允。
金履翼,以壯勇營言啓曰,今此慶科庭試殿試時,本營直赴殿試人及直赴會試人,應試應頉區別,依定式別單書入之意,敢啓。傳曰,知道。
金履翼,以訓鍊都監言啓曰,今番元陵行幸時,隨駕將校·軍兵及武藝廳等犒饋,依例以乾物磨鍊,分給之意,敢啓。傳曰,知道。
金履翼,以庭試武一所試官意啓曰,臣所,今日平明開場,柳葉箭自育字,仍爲試取捧講之意,敢啓。傳曰,知道。
金履翼,以庭試武一所試官意啓曰,傳曰,人製入格給分諸生,付之一所榜尾之意,下敎,一所則元榜初試中,雖有人製初試人入格者,自當於預差中,充其數,而二三所則須有知委,可以依此擧行。人製初試人姓名,與今下傳敎,依例踏印,送于試所,而今聞承宣言,耽羅武擧赴科者,遠涉重溟,未及於捧單之限云,此類十八人,除初試,別具試記,殿試日,待令於帳殿,而限內上來者,亦果有之乎?問于諸試所,無論已試未試,竝除初試,同修試記待令,以示朝家特軫渠輩之意事,命下矣。濟州係是全羅右道,例赴武二所,而收單之時,有一人誤呈單子,故已爲移送二所,而此外,更無來呈之意,敢啓。傳曰,知道。
金履翼,以武二所試官意啓曰,臣所,今日平明開場,柳葉箭自敢字半字試取,而入格者,講書兼試之意,敢啓。傳曰,知道。
金履翼,以武二所試官意啓曰,依傳敎,武擧濟州追到人通德郞李邦潤,閑良李東燁·高宅信·李光訥·夫士簡·朴師殷·金大集·朴根秀·李東普·李東彰·韓時琦·河南澄·李光華·李光栢·梁處仁·李光集·金麗玉·李光玉十八人,今日追到閑良金尙彬·金尙協二人,已呈單未試人通德郞洪泰漢·高昌彬·金鍾輯,閑良文煥宅·尹重相·申景周·金錫龜·許興八人,合二十八人,招致試所,聖敎內辭意,布諭後,同修試記,使之殿試日待令,而如有追到者,亦爲依此擧行後,草記之意,敢啓。傳曰,知道。今番事事,皆欲闊略,雖不致責,試所擧行則試官等,太不識體貌,而監臺,從以袖手,近來朝體,皆如此,此非但二所之謂也。雖以摩天嶺以北武士言之,過半百之尙無區處,而無一言,三所武將·試官等,雖令喫着摩嶺之風亦可。此後,少加小心,可也。
金履翼,以武三所試官意啓曰,臣所,平明開場,自能字,柳葉箭試取,而仍爲捧講之意,敢啓。傳曰,知道。
金履翼,以武三所試官意啓曰,臣等伏見夜下傳敎,以耽羅武擧赴科者,別具試記,殿試日待令事命下,而本所則耽羅人,初無呈單,又無來赴者,不得擧行之意,敢啓。傳曰,知道。
金履翼,以庭試武一所試官意啓曰,臣所,今日柳葉箭應射擧子,自育字,至能字半字,三千四十五人內,入格一百二人,通計前三日,則合爲三百六十八人,講入格四十一人,通計前三日則合爲一百五十六人,而日暮姑停之意,敢啓。傳曰,知道。
金履翼,以武二所試官意啓曰,臣所,今日柳葉箭,自敢字半字,至器字,應射擧子一千五百七十五人內,入格一百七十三人,兼試講書,講入格,爲六十八人矣,日暮姑停之意,敢啓。傳曰,知道。
金履翼,以武三所試官意啓曰,今日臣所,柳葉箭應射擧子,自能字,至淸字半字,四千四百二十人內,入格一百三十九人,仍爲試講,講入格六十人,而淸字未畢試,日暮姑停之意,敢啓。傳曰,知道。
金履翼,以武三所試官意啓曰,摩天以北十邑擧子,都數七百十八人,試記一竝移送一所之意,敢啓。傳曰,若是夥然付之一所,則出榜當遲滯,明日壯勇大將及兼內乘申鴻周,宣傳官李身敬爲試官,而勿差主掌官,試取於南別營,試記修正以入事,分付,可也。
左議政沈煥之箚曰,伏以親祭元陵,孺慕靡窮,徧拜仙寢,誠禮愈彰,矧今泰運方啓,春候亦和,聖體冞康,淸蹕穩旋,區區下忱,不勝懽忭。迺者賤臣,猥叨駿奔之列,近陪象設之間,周旋怵愓,瞻望恍惚,邈矣蒼梧之歲月雖深,僾然鼎湖之弓劍可攀,幸蒙聖朝之殊寵,仍成餘生之至榮矣。不自意,我殿下特推志慶之恩,竝賞將事之臣,至以天廐玉驄,錫及于賤品,院吏牽而臨庭,臣震惶下階,拜受恩命,退而自揣,庸庸碌碌,充位輔相,無補絲毫,徒費廩祿,公私俯仰,靦然有怍于心。況玆事在罔功賞,出匪分,寧爲循墻,何敢乘以爲榮乎?服之不衷,古人所譏,何況致寇之乘,聖經着戒者耶?伏乞聖慈,俯察微悃,亟加反汗,以重賞典,以安賤分,不勝幸甚。取進止。答曰,省箚具悉卿懇。錫馬之典,意在爲所重,安心領受。仍傳于李集斗曰,此批答,遣史官傳諭。
右議政李時秀箚曰,伏以慶運方開,日候晴和,親禋仙寢,祗謁諸陵,聖孝益光,玉體冞康,仰陟降之悅豫,覩士民之聳瞻,區區下情,倍切忭祝。迺我聖上,特推志慶之念,徧賞將事之列,而天駟寵錫,亦及於臣,猥叨陪扈之班,周旋籩豆之間,在於微分,榮耀已極,罔功受賞,何安賤心?非昧乘以謝之,義實深服,不勝之愧,恩命之下,惶汗浹衣,略具短箚,仰瀆崇聽。伏乞聖明,亟賜收回,以重賞典而安賤分焉。取進止。答曰,省箚具悉卿懇。錫馬之典,意在爲所重,安心領受。仍傳于李集斗曰,此批答,遣史官傳諭。
庚申三月二十四日午時,上御便殿。禮房承旨入侍時,右承旨徐有聞,假注書李允謙,記注官金景煥·承膺祚,以次進伏訖。命書左議政沈煥之箚批。又命書右議政李時秀箚批訖。仍命退,承史以次退出。
上在昌德宮。停常參·經筵。
藥房都提調李時秀,提調李秉鼎,副提調李集斗啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿·世子宮,藥房口傳問安。答曰,知道。
曺錫中啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
李集斗啓曰,行左承旨金履翼,右承旨徐有聞,今日不爲仕進,竝卽牌招,何如?傳曰,允。御題事體,何等尊嚴,例於收券後,承旨奉至榻前,請挾侍中官入啓,而人日製御題,尙在院中,付之院吏之手,可知事未前聞,當該承旨,爲先遞差,御題則招致檢書官,依例藏于內閣。
以行左承旨金履翼牌不進推考傳旨,傳于曺錫中曰,許遞,前望單子入之,待下批牌招察任。
曺錫中啓曰,西北別付料親臨試射,每年春季朔初一日取稟事,曾有定式矣。今春季朔試,何日爲之乎?敢稟。傳曰,二十八日爲之,孟春一番內禁衛試射,尙未爲之,不可不於殿試前爲之,同日待令事,分付。
曺錫中啓曰,大提學洪良浩牌不進推考傳旨,今方捧入,而三日製取事命下之後,如是違牌,事甚未安,更卽牌招,何如?傳曰,文衡姑難承牌云,弘文提學牌招。
崔獻重啓曰,弘文提學黃昇源,旣已承牌,奎章閣提學金載瓚,藝文提學李秉鼎,卽爲牌招,以爲同參考試之地,何如?傳曰,允。
承旨前望單子入之,韓用鐸·任希遠落點。
崔獻重啓曰,弘文提學黃昇源,再牌不進推考傳旨,今方捧入,而三日製命下之後,如是違牌,不卽承膺,事極未安。所當更請牌招,而係是一日三牌,何以爲之?敢稟。傳曰,更爲牌招。
檢校直提學李晩秀啓曰,今二十八日,咸興·永興兩本營,衣幣香燭,親臨封裹及親傳時,二十七日齋宿處所,以何處爲之乎?敢稟。傳曰,親傳處所,依近例,摛文院爲之,齋宿處所,臨時更稟,可也。
崔獻重啓曰,臣與弘文提學黃昇源,偕往泮宮,儒生試取,則箋一百二十二張收券以入之意,敢啓。傳曰,科次入侍。
兵曹口傳政事,僉知李淧,同知單徐相沃·吳瓚有。
傳于崔獻重曰,春到記殿講製述,三明日爲之,製述到記,今年歲後食堂,半點以上許赴,儒生出入,由集春門事,分付。
傳于崔獻重曰,入格儒生,再明日待令,其中給分人付之初試榜尾事,分付。
以忠淸監司金履永狀啓,安興鎭瘼釐革條件,論外馳啓事,傳于崔獻重曰,何去而經歲,今始見嶺狀判下,乃敢爲此不先不後之擧乎?狀啓休紙還下送。
崔獻重,以禮曹言啓曰,因北部閑良金繼孫上言,有査問草記之命矣。査問金繼孫,則以爲渠之高祖時龜,卽金貴人之父,而時龜之曾孫鼎起無子,以渠繼後,渠之養父母俱歿,屢代祠版,移來于渠之生家,昨年渠之生父,又爲身故,至貧無依,貴人父母之祠,安接於楊州忘憂里貴人墓下事,特蒙天恩云矣。見其貌樣,卽十餘歲蒙騃無知之類,蓋因窮貧無告,有此格外呼籲,而所謂貴人父母,不過秩卑之一監生,祠版之其存其移,初無關係,冒徹天聽,極涉猥越,所當嚴治,而旣是年未滿之穉兒,不足深責,上言內辭緣,置之,何如?傳曰,允。
崔獻重,以禮曹言啓曰,因繕工監竹契貢人李喜秀等上言,査問草記事,命下矣。査問于該貢人,則以爲己酉遷園時,待令各貢十四名色,爲頭各一人,皆蒙帖加成給之恩典,而獨未蒙恩乞命,依例許施云矣。遷奉禮成後,待令各貢人,特命帖加,寔出於爲所重曠絶之恩典,其時都監堂上徐有隣,承命擧行,以待令日字之久近,分等施賞,竹契貢人之獨爲見漏,必是進排日淺而然,今於年久之後,冒瀆天聽,極涉猥越,置之,何如?傳曰,允。
備邊司啓曰,平安監司李泰永狀啓,有草記回啓之命矣。取見其狀本,則枚擧郭山郡守尹弘心牒呈,以爲本郡新邑,卽是昔年舊基也。始因水土之不利,程道之不均,移居于雲興矣。丁亥火災之後,還移舊邑,蓋出於倉卒不得已也。每當彼我國使星之行,鄕將吏卒,裹糧出待,鋪陳器皿,載馬遠輸,民力匱竭,戶口耗縮,昔之三千餘戶,今爲千餘家,十家之役,一夫當之,顧今事勢,還邑于雲興舊址然後,民有奠居之喜,邑無分力之患,而丁亥移去之後,衙舍及各廳,尙有餘存,及時移建者,只是刑獄糶倉,則事力亦不過多。且本站,村閭殷盛,道路均適,可謂一路之關隘,地理民情,俱是允臧,所入物力,亦有自本邑拮据之道,雖値東作之辰,無所擾民,則迨此經始,永除舊瘼事,請令廟堂稟旨分付矣。該郡之移邑雲興,在於丁丑,及至丁亥火災後,道臣以基址甚窄,井泉不足,無水救焚,以致延燒,狀請移邑,特遣備邊郞摘奸,詢問大臣諸宰。下敎若曰,今覽書啓形止,瞭然爲官屬之支待遠近,頃年此請,極涉可駭。其時守令,施以不敍之典,仍命依前還邑矣。大抵今之邑治,論以凡眼,山勢頗麤,地形稍僻,而土品膏沃,水泉深長,雲興則基址明朗,村閭櫛比,而土地井泉,不及邑治故,一邑之論,半以邑治爲勝,半以雲興爲勝。又於其中,吏鄕異論,吏奴則主雲興,鄕人則主邑治,此蓋或因使役之偏苦,或因居住之爲近,各濟其私,非以公眼,論其大體也。今此道臣所請,雖甚詳備,該倅經紀,雖甚嘉尙,萬一日後又有不便之端,更議移舊,則非但擧措之顚倒,於焉之間,民邑受弊,又當如何哉?民之願移於雲興者,一則曰,出站之疲於奔走也,一則曰,數遞之由於地理也。出站之弊,誠所悶然,而數遞之弊,良由守令之未得其人,恐不可專責地理於累百年舊基。謹依年前下敎,該邑倅另擇久任,蘇救其軍籍之弊,則古來出站,未必爲通邑殘盛之原。更令道臣,取此覆奏,反覆參究,如以還移雲興,爲十分無疑,百年無弊之策,則從所見,另爲馳啓後稟處,似亦未晩,以此分付,何如?傳曰,允。
韓用鐸,以庭試武一所試官意啓曰,臣所,今日平明開場,柳葉箭,自能字,仍爲試取捧講之意,敢啓。傳曰,知道。
韓用鐸,以武二所試官意啓曰,臣所,今日平明開場,柳葉箭,自欲字試取,而又入格者,講書兼試之意,敢啓。傳曰,知道。
韓用鐸,以武三所試官意啓曰,臣所今日平明開場,自淸字,柳葉箭試取,而仍爲捧講之意,敢啓。傳曰,知道。
韓用鐸,以庭試武一所試官意啓曰,臣所,今日柳葉箭應射擧子,自能字至堂字半字,二千四百四十人內,入格六十七人,通計前四日,則合爲四百三十五人,講入格四十四人,通計前四日,則合爲二百人,而日暮姑停之意,敢啓。傳曰,知道。
韓用鐸,以武二所試官意啓曰,臣所,今日鐵箭,自天字至盈字半字,應射擧子五百二十五人內,入格十九人,兼試講書講入格五人矣,日暮姑停之意,敢啓。傳曰,知道。
韓用鐸,以武三所試官意啓曰,今日臣所,柳葉箭應射擧子,自淸字,至儀字,三千九百七十人內,入格一百七十六人,仍爲試講,講入格六十一人,而儀字未畢試,日暮姑停之意,敢啓。傳曰,知道。
韓用鐸,以武二所試官意啓曰,臣所,今日柳葉箭,自欲字,至景字,應射擧子六百人內,入格十八人,兼試講書,講入格六人矣。自開場日,至今日,柳葉箭入格,合七百五十六人,講入格合二百六十六人,而柳葉箭,今已畢試,鐵箭依近例,以兩防牌,自天字,仍爲試取,而入格者,講書兼試之意,敢啓。傳曰,知道。
韓用鐸,以武二所試官意啓曰,臣所,今日濟州擧子閑良李爀·安寶恒·康泰福·金明三·金得才·李廷春等六人追到,以爲或以陪持上來,或因公事上來,未及於開場前云矣。謹以傳敎內辭意,一一布諭後,一體修試記,使之殿試日,待令之意,敢啓。傳曰,知道。
曺錫中,以義禁〈府〉言啓曰,求禮縣監洪彝浩,令該府拿問嚴處事,傳旨啓下矣。洪彝浩時在任所云,依例發遺府羅將,拿來,何如?傳曰,允。
曺錫中,以義禁府言啓曰,柳頤玄告身盡行追奪,江原道春川府仁風驛,徒二年半定配,又五年禁錮。尹在陽,告身盡行追奪,忠淸道淸州牧雙樹驛,徒三年定配,又五年禁錮,草記批旨內,允。定配,依李榮祚例,可也事,命下矣。柳頤玄徒二年半定配,尹在陽徒三年定配,依李榮祚例,竝收贖,各告身盡行追奪,又五年禁錮之意,敢啓。傳曰,知道。
庚申三月二十五日辰時,上御誠正閣。藥房入診入侍時,藥房都提調李時秀,提調李秉鼎,副提調李集斗,記事官洪奭周,記注官金景煥·承膺祚,直閣金近淳,醫官柳光翼·金孝儉·白成一·李敬培·李惟鑑,以次進伏訖。上曰,同副承旨入侍。出榻敎同副承旨曺錫中進伏。時秀曰,日氣稍冷,聖體,若何?上曰,一樣矣。時秀曰,寢睡·水刺之節,若何?上曰,一樣矣。時秀曰,王大妃殿氣候,若何?上曰,一樣矣。時秀曰,惠慶宮氣候,若何?上曰,一樣矣。時秀曰,腫處今已夬臻完合乎?上曰,尙未完合,下情不勝悶然矣。近淳曰,今日臣,以春坊下番,當入召對,而適値入診故,先爲登筵矣。上曰,然則先退也。近淳退出。上曰,昨日文所榜目之請承傳色入啓者,豈成說乎?雖大臣爲命官之科,除非殿試與謁聖,則榜目初不請承傳色,況初試乎?至於二三所,則東宮入達之榜目,亦入於政院云,尤違格例矣。近來政院擧行,每每如是,而至於吏胥,亦無一諳熟古例者,甚爲悶然矣。時秀曰,昨日文二三所榜目入啓時,試官之直詣賓廳,承旨之隨往,請承傳色入啓,已是昧例。侍講院入達件,竝傳於承傳色,尤係做錯,當該試官及承旨,竝從重推考,何如?上曰,今番之科,似此處,皆欲闊略勿推,此後嚴飭,可也。出擧條時秀曰,恩賜給分人,試取之規例,使別坐各捧,附之原榜末端,而今番三所,初不別坐,只令紙頭,書恩賜二字,與他券混同作軸,畢竟給分人之見漏於榜目者,至於九人云,事極疎忽。當該試官,竝從重推考,何如?上曰,今番場中,在所寬恕,不察之罪,在於試官,擧子則付之榜尾,可也。出擧條上曰,紙品之前後嚴飭,何如,而今番一所榜目,又用厚紙,此等處,政院亦宜察飭矣。錫中曰,近來紙用之貽弊,前後飭敎,何如,而以今番一所榜目紙觀之,紙品之敦厚,大違常用,此雖微細,是亦不遵朝令之一端,不可無警。當該試官推考,此後科場,嚴飭主掌官,俾無如前之弊,何如?上曰,今番則勿推,此後嚴飭,可也。出擧條時秀曰,方當東作之節,守令不可一日曠官,今則初試已過,以科由上京,而未入格守令,自廟堂,已爲嚴飭還官,而其中或有托以事故,不卽下去者,這卽草記變通事,分付該曹,何如?上曰,依爲之。其餘則三日內,下送後,使之草記,未下直守令,當日辭朝,可也。出擧條時秀曰,議藥同參金景勳,遭故作窠,其代以前銜柳曾模還差,康晉成實病已久,減下,何如?上曰,依爲之。出擧條時秀曰,醫官使之入診,何如?上曰,置之。時秀曰,聞提調言,則羅蔘又爲點退云,可悶矣。秉鼎曰,臣與諸醫官,看品擇捧,而無一可合者,僅就其中,捧置三四兩,該道伯,當爲請罪,而日前草記,纔已還下故,姑未敢爲之矣。上曰,請罪反涉無實,各別嚴飭,俾毋敢更或如此也。秉鼎曰,今四月令,進上全羅道求禮縣靑大竹來到故,臣與都提擧同坐,一一看品,則不但體樣之細小,合計二十五箇內,九箇窳曲,二箇枯黃,十四箇節促肉薄,截爆取瀝,初非可論。兩南靑大竹之自各該邑,特令直納,實出於軫念民弊之聖意,而行之數年,擧行漸弛,至有此全數不合用之弊。御供事體,何等嚴重,而敢以此等無用之竹,苟充上納,事之駭然,莫此爲甚。道臣雖不看品,若能預先嚴飭,則寧有是理?當該道臣全羅監司趙宗鉉從重推考,當該封進官求禮縣監洪彝浩,令該府拿問嚴處,何如?上曰,依爲之。出擧條時秀曰,以臣所見,亦甚駭然,不可不論罪矣。上曰,此亦紀綱所在矣。秉鼎曰,監司則旣不看品,本院亦不還送故,有如此之弊。大抵幺麽一守宰之以御藥事,說弊陳疏者,臣已以爲非矣。上曰,竹田事,亦屢申飭,而竹田不治,竹安得不漸無乎?時秀曰,竹田事,亦必有爲弊於民者故,漸就抛置。若利歸於民,則何憚而不爲乎?秉鼎曰,各道捧上之草材,亦多不成樣者故,昨亦多數退却矣。靑大竹亦當退却乎?上曰,竹則姑勿退却也。仍命藥房先退。命書傳敎曰,戶禮換房。又命書傳敎曰,禮房承旨,馳詣明陵,奉審摘奸,局內諸陵,一體奉審以來。上曰,弘文提學牌去來知入。賤臣承命出問回奏曰,牌不進矣。錫中曰,弘文提學黃昇源,牌不進推考傳旨,今方捧入,而三日製,命下之後,如是違牌,事甚未安,更卽牌招,何如?上曰,依爲之。出擧條上曰,近來政院事,誠多悶然矣。知申已老矣。如同副者,須留意院務,以爲鍊熟之地也。朝廷事務,後進當學於先進,亦猶科場之有勝接,而顧今出入院中之人,全無可以取法者,在前則喉舌之任,必有主管習熟之人,先朝時,尹東昇·鄭尙淳·金華鎭·金應淳諸人,固皆以諳練見稱,而近來則如徐有防·洪仁浩之熟於擧行者,亦不可復得矣。爲承宣者,固不可無氣力,而若或胡叫亂嚷,過於劻勷,則其所號令者,不足爲號令,而反爲損體之歸,此亦在所當戒矣。集斗曰,人才之杳然,莫近日若。我國用人,專在科目,而科場之所取者,旣無足以鳴國家之盛,則其進而位于朝也,亦安望其爲需世之才乎?上曰,科場之得人,亦豈易乎?今番科作,三所之賦則稍勝矣。三所試官,如申鳳朝者,自是科賦實才矣。申鳳朝之賦,崔光泰之每文優如,皆是近日科儒中所難得者,近來抄啓之盛,亦當以甲寅選,爲最矣。集斗曰,誠然矣。上曰,筵體之不嚴,亦是承宣之責,而公朝與燕朝,事體又異,此後承宣,每於朝儀所關,隨卽糾正,則雖一次推考,亦未必不有益於國體矣。仍命退,承史以次退出。
庚申三月二十五日申時,上御便殿。三日製科次入侍時,行都承旨李集斗,同副承旨曺錫中,假注書李允謙,記注官金景煥·承膺祚,弘文提學黃昇源,藝文提學李秉鼎,對讀官校理李之聃,修撰閔師宣,以次進伏訖。集斗曰,科次入侍有命,而對讀官金近淳,未及待令,推考,何如?上曰,依爲之。出擧條直閣金近淳,追後進伏。上曰,藝文提學,亦爲分考,可也。昇源·秉鼎承命考券。錫中曰,內閣提學金載瓚,當爲同參考試,而今日,牌不進,當更請牌招乎?上曰,置之。上曰,儒生試紙,自有定用之紙,而今見試券,長短不齊,此亦違式之一端,竝書違字,可也。考券訖。命書傳敎曰,三日製居首三下一幼學尹定鎭直赴會試,之次三下生員李永老,幼學李憲成,各給二分。仍命退,諸臣以次退出。
上在昌德宮。停常參·經筵。
崔獻重啓曰,御營廳將官來言,今日本廳軍兵,日次私習云矣,敢啓。傳曰,知道。
傳于曺錫中曰,同副承旨入侍。
以日次儒生殿講書啓,傳于任希遠曰,上齋生中,年少生進之屢次應講者,皆不赴講,士習可駭。卽令家近泮堂,溯考書啓,抄出草記,當有處分,而應製爲先拔之。
傳于崔獻重曰,今番園所春植木時,衛將李益賢,亦爲效勞,而昨年承傳,果已收用乎?與履歷,問于該曹,使之草記。
任希遠,以弘文館言啓曰,本館上番闕直,事甚未安。應敎金銑,卽爲牌招入直,何如?傳曰,允。
以應敎金銑牌不進罷職傳旨,傳于任希遠曰,只推。
李集斗,以侍講院言啓曰,兼弼善韓用鐸,時無職名,令該曹口傳付軍職,何如?傳曰,允。
崔獻重,以兵曹言啓曰,今月二十九日,一內禁軍番次,而該番將閔光升,身病猝重,勢難供職,呈狀乞遞。實病旣如此,則不可强令察任,改差,其代口傳差出,何如?傳曰,允。
兵曹口傳政事,以吳載重爲內禁衛將,副護軍韓用鐸單付。
任希遠,以禮曹言啓曰,因驪州牧使金熙朝,奉審執頉,英陵·寧陵丁字閣樑上塗灰,間間剝落處,正間與挾間,區別報來後,更爲稟處事,回啓蒙允矣。卽接該牧使所報,則兩陵寢丁字閣樑上塗灰剝落處,非正間,而俱是挾間爲辭矣。依定式,從便修改事,知委擧行,何如?傳曰,允。
任希遠,以弘文館言啓曰,本館上番闕直,事甚未安。修撰尹命烈,副修撰安策,竝卽牌招,以爲推移姑陞入直之地,何如?傳曰,允。
任希遠,以成均館行大司成意啓曰,庭試文科三所,恩賜儒生見漏人,昨以追錄原榜入啓,而未及入錄四人,今始來呈帖文,臣之不能致察,惶恐待罪。未入錄四人,原榜目末,一體入錄,何如?傳曰,允。
崔獻重,以兵曹言啓曰,全羅道海南居幼學朴鳳來,樂安居幼學張奎福等上言,啓下臣曹,而限內俱不現身,依定式勿施,何如?傳曰,允。
曺錫中,以義禁府言啓曰,再明日親臨春塘臺春到記試取時,本府都事七員,赴擧都事丁若衡,本府入直都事金應一,當直入直都事洪章煥,武一所禁亂官進去,而武二所禁亂都事,武三所禁亂都事,集春門禁亂都事,靑陽門禁亂都事,公事回公都事,無以推移,假都事五員,令該曹口傳,各別擇差,以爲分排之地,何如?傳曰,允。
崔獻重,以壯勇營言啓曰,謹依下敎,今此慶科庭試時,北道摩嶺以北擧子,未及掛單人及未入格之類試取,小布一巡一中以上入格人別單,武三所試取柳葉箭邊二中,講粗以上,兩技入格人,與柳葉箭邊二中以上,單技入格之人,竝爲別單,修正以入之意,敢啓。傳曰,知道。遠人豈可滯留?別單出給兵曹,再明日西北別付料試射時待令,而試所兩技入格者,單技入格者,小布四中者,試以小布,未掛單,未入格之小布入格者,當以柳葉箭貫革,區別試取矣。試記各各修正事,分付。嶺北之頭站吉州爲千三百餘里,則三·甲之俱爲千有三四百里者,若不竝擧,則是豈一視之意乎?三所入格中,單技兩技之類,昨日試官申鴻周等,分送三所,抄出以來後,別單書入,再明日一體待令,亦當試以柳葉箭貫革,而關西之江界,亦爲一千三百餘里,用右例。濟州武士,留待殿試者,亦令兵曹,一體待令,可也。
崔獻重,以壯勇營言啓曰,謹依傳敎,今此慶科庭試時,武二所江界擧子,武三所三水·甲山擧子試取中,兩技入格及單技入格人,竝爲別單,修正以入之意,敢啓。傳曰,知道。付之兵曹,可也。
崔獻重,以庭試武一所試官意啓曰,臣所,今日平明開場,柳葉箭自堂字,仍爲試取捧講之意,敢啓。傳曰,知道。
崔獻重,以武二所試官意啓曰,臣所,今日平明開場,鐵箭自盈字半字試取,而入格者,講書兼試之意,敢啓。傳曰,知道。
崔獻重,以武三所試官意啓,臣所今日平明開場,自儀字,柳葉箭試取,而仍爲捧講之意,敢啓。傳曰,知道。
崔獻重,以庭試武一所試官意啓曰,臣所,今日柳葉箭應射擧子,自堂字至慶字半字,五百三十五人內,入格一百十五人,通計前五日,則合爲五百五十人,講入格三十一人,通計前五日,則合爲二百三十一人矣。柳葉箭今已畢試,鐵箭鱗次試取,而元防牌外,加設一防牌,鐵箭入格擧子,仍爲捧講之意,敢啓。傳曰,知道。
崔獻重,以武三所試官意啓曰,今日臣所,柳葉箭應射擧子,自儀字至同字,七百三十人內,入格三十一人,仍爲試講,講入格十五人矣。自開場日,至今日,柳葉箭入格,合六百八十人,講入格合二百五十一人,而柳葉箭,今已畢試,鐵箭元防牌外,加設三防牌,合四防牌,自天字試取,而隨其入格,兼試講書之意,敢啓。傳曰,知道。
崔獻重,以武一所試官意啓曰,臣所,今日鐵箭應射擧子,自天字至宇字半字,二百四十五人內,入格六人,講入格五人,而日暮姑停之意,敢啓。傳曰,知道。
崔獻重,以武二所試官意啓曰,臣所,今日鐵箭,自盈字半字,至成字半字,應射擧子八百人內,入格一百二十一人,兼試講書入格四十人矣。日暮姑停之意,敢啓。傳曰,知道。
崔獻重,以武三所試官意啓曰,今日臣所,鐵箭應射擧子,自天字至收字半字,一千八十人內,入格五十五人,仍爲試講,講入格四十七人,而收字未畢試,日暮姑停之意,敢啓。傳曰,知道。
兵曹啓目,粘連觀此北部居幼學羅應澈,南部居幼學金昌煥,京畿交河居出身李恒吾,慶尙道安東居幼學裵縑,咸昌居幼學金鍾晩,密陽居幼學金汝海,忠淸道淸安居幼學李雨栽等,上言內辭緣,則羅必觀,以京居人,今春入於蒙恩陞資之中,而其地閥,未及詳知,見漏於僉樞排擬之際矣。今聞爲士族分明云。後日各道老人僉樞排擬時,一體擬入計料爲白乎旀,金孝先·李遇春·裵行範·金擎魯·李培完,其祖先與至親,立朝仕宦,雖是士族,同樞,卽二品實職,而子孫呼籲,亦係干恩,有難許施是白乎旀,金泰有無顯祖,與親戚中,知名仕宦者矣。在前甲寅各道老職啓聞後,自銓曹,竝爲區別士族,其中可擬同樞者,皆已排望蒙點,則今於六七年之後,不可因其呼籲,續續許施,竝只上言內辭緣,置之,何如?判付啓,所謂該曹之取捨,太不分明,亦欠公正乙仍于,蹕路呼籲,猥越相續,究其本則該曹之責也是置,近欲矯此弊,付之該道,區別狀聞,而旣往之不均如許,則豈可全責於上言者乎?所訴諸人,俱非常賤可知是如乎?竝只依願施行爲良如敎。
禁府啓目,高敞前縣監申百祿原情云云。傳旨問目內辭緣,泛稱遲晩,刑推得情,何如?判付啓,除刑推議處照律,區別功議,勘放後,草記爲良如敎。又照目,對讀官李之聃矣,筵席考試,事體莫嚴,而有所酬酢於考券之際,事甚未安罪,笞五十收贖,解見任,私罪奉敎,分揀放送爲良如敎。
庚申三月二十六日辰時,上御重熙堂。同副承旨入侍時,同副承旨曺錫中,假注書李允謙,記注官金景煥·承膺祚,以次進伏訖。上命書傳敎曰,再明日兩本宮衣幣香燭親傳後,摛文院門外祗迎,仍爲開場,試取處所,則春到記製述,新舊選抄啓文臣,三月朔親試朔試射一番內禁衛,春孟朔試射,西北別付料軍官,每年三月親臨試射,及濟州武士,磨嶺以北武士,三·甲·江界武士,別爲試記待令之類,試射皆於春塘臺爲之,以此,分付。又命書榻敎曰,殿講到記,今日夕食堂後收取,製述到記,明日夕食堂後收取,而左副承旨進去。又命書傳敎曰,明日齋宿處所,以摛文院爲之,出宮門路,當由萬寧門,該房知悉。先詣眞殿,行禮後出宮,待下敎只入正時。又命書傳敎曰,左承旨許遞,今因言端聞之,工議未經承宣云,此代,工曹參議高廷憲除授,牌招察任。錫中曰,左承旨韓用鐸,許遞事,命下矣。兼帶司饔副提調之任,更當以他承旨受點,而望筒之頻數書入,太涉煩瀆。春坊亦旣有兼帶副提調之例,此後以承旨兼春坊,而只遞承旨者,合有變通之道,何以爲之乎?上曰,此後如此之人,勿遞,可也。出擧條仍命退,承史以次退出。
上在昌德宮。停常參·經筵。
大駕詣摛文,入堂內後,內閣·政院·玉堂·藥房口傳問安。答曰,知道。
李集斗啓曰,來初一日,輪對日次矣,敢稟。傳曰,停。
曺錫中啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李集斗曰,禮房承旨,馳詣受香所,奉審摘奸以來。李允謙奉命,代以呂東植爲假注書。
傳于曺錫中曰,大臣·備局堂上引見。
承旨前望單子入之,李益運落點。
吏曹口傳政事,以金祖淳·李魯春爲同義禁。
注書洪奭周赴試代,李泳夏爲假注書。
承旨前望單子入之,曺允大·尹序東·韓致應落點。
傳于李集斗曰,承旨房仍,都承旨爲禮房。
吏曹口傳政事,以尹光普·李基讓爲同義禁。
曺錫中啓曰,今此試官望中,時無職名人,令該曹口傳付軍職,何如?傳曰,允。
李集斗,以成均館一同成均意啓曰,上齋生中,年少生進之屢次應講者,皆不赴講所,士習可駭。卽令家近泮堂,溯考書啓,抄出草記,當有處分,而應製爲先拔之事,命下矣。臣謹依聖敎,取考上齋生書啓,則洪仁榮·鄭錫猷·金周默·安光集·李用正·朴宗薰·李尙愚·李得賢·徐鼎輔·安光宇·李如愚·蔡顯國·洪樂玄·任履周·鄭弼東·李㷞·李志淵等十七人,從前屢遭應講,而今忽巧占便宜,誠極駭然。依下敎,爲先拔去於應製,以待處分。外此難保無見漏者,而臣旣未能一一記得,留置泮中之前後書啓,倉卒擧行,末由持來,只以啓下書啓中,臣之曾所慣見者,抄出以聞之意,敢啓。傳曰,知道。此外,使之自首退去後,草記,可也。
李集斗,以成均館一同知館事意啓曰,因本館草記,傳曰,知道。此外,使之自首退去後,草記可也事,命下矣。臣於昨夜草記之後,取來近年上齋生書啓,一一溯考,則權中敏·南秉寬·任壽益·閔宗爀·李壽薰等五人,亦果前已屢講,今忽不赴故,一體拔去於應製,竝使之退去,而此外,問諸儒生,更無自首者。昨夜草記中,李志淵以西齋色掌應講,而當初書啓,誤爲疊錄,未免混被拔去,此則使之依例赴講,而緣臣昏憒,事事做錯,誠不勝惶恐之意,敢啓。傳曰,知道。
李集斗,以吏曹言啓曰,卽接掌樂院牒報,則以爲明日親臨春塘臺到記儒生殿講時,本院正,當以協律郞進參,而時未差代,卽速差出,以爲擧行之地云。掌樂院正未差之代,口傳備擬以入之意,敢啓。傳曰,知道。
吏曹口傳政事,以鄭澣爲掌樂正,閔命爀爲司成,金履喬爲直講,安廷善爲典籍。
李集斗,以吏曹言啓曰,今此雩祀壇祭,亞獻官前承旨徐有聞,時無職名,令該曹口傳付軍職,何如?傳曰,允。
李集斗,以吏曹言啓曰,今此光陵忌辰祭,典祀官兼大祝前典籍李德鉉,時無職名,令該曹口傳付軍職,何如?傳曰,允。
曺錫中,以都摠府言啓曰,今日入直內三廳武兼禁軍及軍兵等,當爲中日習射,而摛文院齋宿相値,不得爲之之〈意〉,敢啓。傳曰,知道。
曺錫中,以兵曹言啓曰,宣傳官李省淵·南錫九等呈狀內,今月二十五日,試射時,俱蒙直赴殿試之恩典,所帶之職,依例遞改云矣。李省淵係是南行窠,不可仍帶,改差,南錫九所帶加設南行窠減下,明日試射時,宣傳官侍衛,不可不備,改差之代,口傳差出,何如?傳曰,允。安光贊三中五分之後,帳殿呼新來,則敢欲仍帶,尙不呈狀,爲先汰去,可也。
兵曹口傳政事,以李光道·安光質爲宣傳官。
曺錫中,以備邊司啓曰,今此庭試殿試時,試紙,例當用名紙,而纔經初試,市上試紙,似多苟簡,京外儒生,恐或難辦。且試券,旣皆易書,則試紙之稍有異同,別無所關,無論名紙與附紙,通瀜用之之意,預爲分付,何如?傳曰,允。
曺錫中,以訓鍊都監言啓曰,今三月二十八日,春塘臺親臨春到記儒生殿講製述時,因兵曹節目,東營軍四十五名,哨官李鎭國,集春營軍四十五名,哨官沈鍾奎率領,設布帳外排立,而待標信擧行,依定式,北營標下軍三十名,除標信除出,別將具明遠率領,集春門外把守,雜人一切嚴禁,事畢後,各還直所之意,敢啓。傳曰,知道。
曺錫中,以御營廳言啓曰,今三月二十八日,春塘臺親臨春到記儒生殿講製述時,依兵曹節目,建陽門入直軍二十名,銅龍門入直軍二十七名內,各留營直五名,該入直將官率領,仍直,餘皆待標信除出,新營入直別將申大觀,哨官金楗率領,設布帳外排立,而事畢後,各還本處入直之意,敢啓。傳曰,知道。
曺錫中,以庭試武一所試官意啓曰,臣所,今日平明開場,鐵箭應射擧子,自宇字,仍爲試取捧講之意,敢啓。傳曰,知道。
曺錫中,以武二所試官意啓曰,臣所,今日平明開場,鐵箭自成字半字,試取而入格者,兼試講書之意,敢啓。傳曰,知道。
曺錫中,以武三所試官意啓曰,臣所,今日平明開場,自收字,鐵箭試取,而仍爲捧講之意,敢啓。傳曰,知道。
曺錫中,以庭試武一所試官意啓曰,臣所今日鐵箭應射擧子,自宇子,至體字半字,五千九百七十人內,入格六十人,昨日入格六人,合爲六十六人,講入格五十人,昨日入格五人,合爲五十五人,而日暮姑停之意,敢啓。傳曰,知道。
曺錫中,以武二所試官意啓曰,臣所今日,鐵箭自成字半字,至崑字,應射擧子一千二十五人內,入格二百四十九人,兼試講書,入格二十三人矣,日暮姑停之意,敢啓。傳曰,知道。
曺錫中,以武三所試官意啓曰,今日臣所,鐵箭應射擧子,自收字,至生字半字,一千三十人內,入格一百二人,仍爲試講,講入格八十一人,而生字未畢試,日暮姑停之意,敢啓。傳曰,知道。
禁府啓目,丹城前縣監尹可基原情云云。問目內辭緣,泛稱遲晩,刑推得情,何如?判付啓,除刑推,區別功議,考律勘放後,草記爲良如敎。
曺錫中,以義禁府言啓曰,時囚罪人申百祿原情公事判付內,除刑推,議處照律,區別功議,勘放後,草記事,命下矣。申百祿本府議啓內,還穀事體,何等嚴重,而流來積逋,不思釐正之道,徒爲彌縫之計,因循掩覆,虛錄磨勘,數甚夥然,揆以糴法,萬萬痛駭。以此照律,罪取考律文,則大典通編倉庫條有曰,還上虛錄,反作守令,徒三年定配,又五年禁錮。推斷條有曰,犯私罪,杖一百以上,告身盡行追奪矣。申百祿十二代祖叔舟佐翼功臣云。功減一等,告身盡行追奪,江原道襄陽府連倉驛,徒二年半定配,又五年禁錮,而以議啓內辭意,具罪目,依例發遣府書吏,押送配所,何如?傳曰,依他囚例,勘放,可也。
曺錫中,以義禁府言啓曰,申百祿告身盡行追奪,江原道襄陽府連倉驛,徒二年半定配,又五年禁錮,草記批旨內,依他囚例,勘放可也事,命下矣。申百祿,依柳頤玄等例,徒二年半定配收贖,告身盡行追奪,又五年禁錮之意,敢啓。傳曰,知道。
日次儒生殿講上齋生製述御考榜,表三上進士姜履元,三中進士李鍾夏,三下進士李在誠·李鋐,生員權徹,進士柳佺·趙庭和,草三下生員閔箕世·金鐮,次上進士李志淵·尹礪相·沈鍒·李漢崇·金鼎元·朴長殷,幼學李英雲,生員鄭東元,草次上進士孟欽圭,生員金冕鎭,進士吳彦先,柳諶·林星鎭,生員鄭夏容,進士南履默,生員李得養,進士柳諫,體怪。進士宋志和,賦三上進士尹箕煥,三中一進士李台升,三中生員李若洙,三下進士李運英,生員宋文晦,草三下生員李鐸遠,進士李禮曾,生員柳溵,進士金煥奎·李敎明·趙良鎭,次上進士成致商,生員黃仁紀,生員李光輔,進士尹世東·朴綺壽,生員李仁昇·鄭南九,進士金用默,生員尹會東·韓錫朝,進士閔致孝,幼學朴晩壽,進士蔡一揆·丁好三·柳之和,生員姜必祜·朴義謙·李翼榮,進士李東師·金鎭白,草次上幼學尹定鎭,進士金在浩,生員鄭述周·金炳翼,進士南鼎寬,生員韓弘德,進士李麒峻·金達聲,生員天命翊,進士沈湜·宋暹·沈常鎭,生員沈英錫,進士蔡弘一·趙毅淳·崔壽亨,生員成永愚,進士李光顯·申惠淵,進士崔楨勳·洪範龜·洪履黿·李審度,生員李修演·李永運,進士韓海昇,生員金鍾和,進士趙匡鼎·韓廷維,違格。幼學李重溫·李憲成,御題擬宋江·公望,謝以杖擊鷴,顧左右,命刻姓名於杖,以志忠諫,表,試券三上進士姜履元,憂時伏靑,愧乏鐵面之風采,自起放白,更記杖頭之姓名,烏可忘乎?鳥乃去矣。伏念臣,譽蔑立鵠,誠抱批龍,鳳飛延和之殿,愧李綱之風稜,衣牽慶善之宮,慕魏徵之忠讜,顧乏殿上擊蒼鷹之譽,竊效宮中諫白鷴之悃,名慙秋天之鶚上,幸忝笏冠之班,誠切朝陽之鳳鳴,猥陳禽荒之戒,周王沿畔,非不貴翯翯之禽,唐帝袖中,顧安用翩翩之鷂?雖愚忠自附於逐雀,豈聖心特恢於放鸚?叫雲深誠,臣自許以攀鱗附翼,見月歸思,君何忍其鎩羽鍜毛,解網之盛德方恢,縱仰珍禽之不畜,斷罟之微忠難格,敢望直臣之是褒,何圖開簾之餘?更紆銘杖之寵,放逸翮於雲際,親自開籠,記賤臣於天衷,顧命書策,漢朱雲之宮檻旌直,君雖過譽,魯宗道之殿壁題名,我豈敢當?孰不扶杖聽詔,實感以鳥紀官,鵰籠羽毛,已看入雲飛去。賤臣名字,何安自天題來?鴻鵠之志安知?始莫測畜禽之聖意,烏鳶之卵是惜,今乃仰求鳳之宸心,玆蓋伏遇皇帝陛下,屬猪中興,泥馬南渡,惟賢是寶,法周后之戒獒,異物不求,慕晉帝之焚雉,遂推鴻渥,亦及駑才,臣敢不事君以忠,爲臣盡道?雙鳳闕裏,縱乏贊贊之譽,噤烏臺前,庶效謇謇之悃,御題,出車六章,如秋霜春風。賦三上進士尹箕煥,旌竿凝以白露,風獵獵而東隨,腓劍頭而百卉,明陣角而千花,聲轔轔而入郊,春與秋其代序,掬威愛之竝濟,括涼燠之同圓,歌六月而薄伐,夙矢文而揚武,弧矢耀而北征,車馬蒐而東徂,溫溫德而且怒,雜干戚而交舞,城于方而命仲,十乘啓於涇陽,麾白旆而飾威,肅黃鉞而揚靈,行歌闋於采芑,武功濯而耆定,俄元戎之奏凱,導歡情於室家,征車返而色康,戰袍解而顔怡,敦瓜宛其入見,一團和於班馬,王師赫而且溫,氣象分於前後,承金氣而執訊,襲木德而振旅,天機斡以月令,霜旣嚴而風暄,秋光透於去轍,春意滿於歸轅,參玄機而竝觀,仁與義於行師,時振衣而謂載,節播穀而言歸,車前吟其草蟲,和鶬鶊而喈喈,后貞觀而代天,爛一張而一弛,招蓐收而按節,倏句芒之布和,推人情於喜怒,叶天序於慘舒,布霜露而設敎,在上人之推移,恢一戎之赫業,播二南之餘化,丌遺什而朗誦,憬周后之宏圖,颺皇威於朔野,非得已於使爾,淸晝報以月捷,顔一解於四海,調元氣於玉燭,春萬國而都是,瞻璇題而拜稽,仰聖意於攸在。
庚申三月二十七日辰時,上詣摛文院齋宿,日次儒生殿講,大臣·備局堂上引見入侍時,行都承旨李集斗,左承旨崔獻重,右承旨南履翼,左副承旨任希遠,右副承旨高廷憲,同副承旨曺錫中,記事官洪奭周,假注書呂東植,記注官金景煥·承膺祚,原任直提學李秉模,原任提學沈煥之,提學金載瓚,檢校直提學徐龍輔·李晩秀,原任直閣金勉柱,檢校直閣沈象奎·金近淳,以次侍立訖。上具翼善冠·衮龍袍,乘輿出萬寧門,至降輿所降輿,入摛文院堂內。諸臣以次進伏。命書傳敎曰,三明日次對,進定於今日。仍敎曰,注書出去,引入次對,而試官亦令行禮也。奭周承命出傳。考官右議政李時秀,吏曹判書徐龍輔,行副護軍尹光顔·李趾永,副司直沈奎魯,奉常寺正朴鍾淳,率應講儒生,以次入就拜位,行禮訖,陞殿進伏。領議政李秉模,左議政沈煥之,知敦寧李秉鼎,戶曹判書李在學,兵曹判書趙鎭寬,知訓鍊徐有大,禮曹判書李晩秀,刑曹參判申大顯,吏曹參判李書九,工曹參判李益運,校理李之聃,以次進伏訖。秉模等曰,侵早勞動,聖體,若何?上曰,一樣矣。秉模曰,寢睡·水刺之節,何如?上曰,一樣矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,益臻常度乎?上曰,姑未完合,而大體則一樣矣。上曰,今日雖非次對日次,而卿等旣入來故,使之進定矣。仍敎曰,次對爲之。秉模曰,卽見全羅監司狀本之啓下吏曹者,則興德縣監李趾光,以身病沈重,不得已罷黜,爲辭,其代已爲差遣矣。該縣監李趾光,以虛留還穀之未捧,年前入於道啓,其後又以老昏,又於繡啓,而渠所査發之逋穀,使渠了勘然後,似爲務實之政,兼有完逋之望故,臣以待其收殺,議其本罪之意,連爲筵稟後,使之還官,則設使今已準捧,道臣當以準捧形止狀聞,仍請令攸司,議其本罪,恭俟處分,而今此狀辭,有若有實病守令之循例罷黜者,雖不可更爲仍任,逋穀之捧未捧,無所憑據,本罪之勘未勘,將無下落,安有如許事體?該道臣,爲先推考,自備局,關問委折,從後稟處,何如?上曰,依爲之。出擧條上曰,完伯狀啓,果何爲而如是擧行也?秉模曰,該縣糴事,其間似已收殺,而狀辭中,亦必擧論然後,當初事端,乃有下落矣。上曰,此事果不成說矣。當初旣有事端,則今雖以實病請罷,當以收殺與否,措辭登聞,設令如前難捧,亦不可不具由修啓矣。大臣旣以此事,至出擧條,則啓下公事,事當自別,而今則便作一張休紙,觀其狀啓,固已礙眼,而留中屢日,使之出代,以待廟堂之言矣。該道伯事,有關體統,而近來事,每多如是,殊可悶也。秉模曰,此開城留守金勉柱狀啓也。以爲本營所管邑鎭餉還加分耗條,特許取用,以補將士支放之不足,便成已例,而目下財力無加,經用多端,今年各倉餉還加分耗各穀一百四十石,依前劃給事,請令廟堂稟旨,分付矣。該營加分耗之劃給,已成前例,有難防寒,依狀請施行之意分付,何如?上曰,依爲之。出擧條秉模曰,卽見南兵使崔景岳狀啓,則枚擧三水府使及各該鎭將所報,以爲厚州鎭十八烽,麒麟山兩烽臺及舊乫波知堡西峯·沙里峯兩烽臺,依節目設置,則魚面·自作·乫波知·舊乫波知所屬四烽,自爲內地,竝革罷事,請令廟堂稟旨,分付矣。民弊莫如烽臺,而今於厚州等諸烽臺設置後,魚面等四烽,自爲內地,則烽臺革罷,在所不已,更無持疑之端。依所請施行之意,卽爲分付,何如?上曰,依爲之。出擧條秉模曰,此江華留守洪明浩所啓也。以爲江都,以保障重地,許多將士支放,專靠於兵庫,而十數年來,庫儲漸縮,一年所需,無以繼用,本府軍餉中,一萬三千五百餘石,劃給安興鎭,散在於湖西諸邑,而此本江都軍餉也。就其中耗條,限數三百石,年年還劃本營,以爲添補目下需用事,令廟堂稟處爲辭矣。湖西散在之穀,本是該府軍餉,則今此還劃之請,似爲有據,而第此軍餉,非自該府運劃也。收合各處之穀,付之安興,以爲該府緩急相須之地,在該府長遠之策,申飭句檢,年儲歲峙,可也。豈可因數三石耗條之取用,以開湖西年年劃送之弊乎?且兵庫之不能收檢,責在前後守臣,不此之釐正,徒欲藉力於他道散在之穀,則假令此穀停減,更於何恃乎?諸道此等之弊,一切用物,各付物之法,使各其守臣,充補拮据,勤勤孜孜,有如創設之初然後,可以言軍國之計。所請置之,以此覆啓,無論時守臣,與此後守臣,念念在玆,無得以庫儲蕩竭等語,輒敢登聞於朝廷之意,嚴飭分付,何如?上曰,依爲之。出擧條秉模曰,卽見慶尙右兵使李栢然所報,則以爲各邑月課鳥銃鉛丸火藥等物,隨其受來,每年加錄於都案中,開錄狀聞,而今年火藥,當受金山等十四邑,報摠戎廳,則書目回送內,本廳與守禦廳,間年上下,而昨年本廳分送,則今年當屬守禦廳云。報守禦廳,則本營月課,已爲移屬他營云。徒煩往復受來,無處開錄狀聞,例在臘月,過限僨誤之責,不勝惶悚,爲辭矣。守·摠兩營之間年分當,自是規例,而守禦廳月課米,移屬他營,則摠營所當一年條,竝與守禦廳一年條,通計分排,事理當然。且守禦廳所劃邑數,比摠戎廳,本自甚少,雖通計分排,別無拘礙之端。依此施行之意,分付該廳·該閫,何如?上曰,依爲之。出擧條上曰,此外更有稟達者乎?秉模曰,雖非民事,而有所仰奏者矣。故相洪命夏,以士林主人,力贊大義,事業樹立,誠可謂卓然矣。先輩名碩,亦有不祧之議,而此則事係體重,有難仰請。驪州地,有沂川書院,卽文敬公金安國俎豆之所,故相之兄故監司洪命耉配焉。故相驪人也,而未參追配之典,士林公議,以是爲積菀之端矣。上曰,洪命耉之追配,是先朝辛酉年飭禁以前事乎?秉模曰,然矣。近來祠院之追配,事當嚴禁,而故相功業,與他自別,求之近古,罕有其儔矣。上曰,驪州地有先正宋時烈俎豆之所,己亥年,以別例特設,卽飭禁後初事,先正書院,事當自別,而伊時猶加十分難愼。且坐久月沈陵栢暗,不知何處跪陳辭之句,卽先正之起感於故相貞翼公李浣家者也。以貞翼處地際遇,尙闕俎豆於驪上者,可謂欠典,而尙至今鄭重持難,則故相之追配,有難遽然許施。左右相之意,何如?煥之曰,先朝飭禁以後,有不敢遽然仰請,而故相則士林公議,厥惟久矣。該邑儒生,以此事上來,而臣則以爲,朝令所在,有難遽然議到,惟在朝家之處分云矣。時秀曰,臣亦聞故相之爲名相,俄於閤外,亦聞領相所言,而以爲有難遽議矣。煥之曰,旣是追配,則亦與新設稍異矣。上曰,故相於他處,則有俎豆之典乎?煥之曰,他處亦無之矣。上曰,若果無他俎豆之所,則今此驪上之追配,果無如何之端耶?辛酉以後,祠院之追配者,果爲有之,而亦爲幾何云耶?秉模曰,未得詳知矣。上曰,禮判於筵退後,詳考其有無,可也。秉模曰,姑待禮判詳考後,更爲仰奏乎?上曰,如是爲之也。上曰,故相之後,今誰有之?煥之曰,立朝人則無之,而士人洪履猷,今番爲初試矣。上曰,洪履猷丙申年爲上疏,而人甚了了矣。煥之曰,然矣。煥之曰,賜額書院腏食之列,以後賢陞享,係是重典,苟無士林之仰請,朝家之特許,則不得擅行,其例則然。近聞鄕外儒生,不識事體者,往往私相發論,以朝廷之昔賢,或鄕黨之宿儒,任意追躋,互濟其私,多咈公議,由是而院享不嚴,鄕習漸卑,臣竊爲之慨歎矣。今因言端,敢此仰達。請令該曹,嚴飭諸道,俾列邑之有賜額書院,而不經稟命,私躋俎豆之列者,雖有碩德名臣,亦竝釐正,以待有識之士論,以重尊賢之國典,何如?上曰,依爲之。出擧條秉模曰,奏請使拜表,姑未擇日,而書狀官差出然後,會同等事,可以擧行。令該曹,待開政差出,何如?上曰,依爲之。出擧條上曰,今番使行盤纏,何以爲之耶?秉模曰,當以求請爲之,而若從近治發,則恐有窘急之慮,當依前例推用於惠廳,而外邑所捧之物,則待大同上來時,同爲充納於惠廳,似好矣。上曰,如是爲之也。命大臣就座。敎曰,右相則就試官班,以出講章,而先令上齋生應講,可也。時秀曰,試官曺允大未及入來,推考,何如?上曰,今纔點下,置之也。允大進伏試官班。書九曰,前僉使金瑞貞上言判下內,招問面叩,如有可施之說,論理草記事,命下矣。取考上言,招問瑞貞,則所陳凡三條,其一,北道六鎭勸課農桑事也。時候土候,南北不同,有難强行。其一,種桑事也。前旣屢飭,更無可論。其一,永達鎭烽把,移屬本邑事也。瑞貞於年前,以此事上言,而帥臣以穩城邑民,亦自鮮少,有難替行鎭役,內奴之劃給殘鎭,雖或有例,列鎭效尤,則是亦難繼之道,不可議到,爲言矣。伊時帥臣之啓,旣如此,到今別無可以採施者,草記則不爲擧論矣。上曰,依所奏爲之也。上曰,今番試場,儒生甚多,而無事出入,誠可幸也。秉模曰,慶科順成,不勝幸甚矣。上曰,左相之子,今番爲初試乎?煥之曰,臣子年旣稍長,雖幸入格,而工夫未能鍊熟,殿試則難以無慮呈券故,臣使之勿爲赴擧矣。上曰,今番殿試,欲以卿,爲命官矣。卿子不爲赴擧,則卿之主試,尤爲便好矣。命備堂先退。錫中曰,備堂旣已退出,而校理李之聃,不爲出去,推考,何如?上曰,生疎故,然矣,置之也。之聃退出。命考講。敎曰,儒生若於應講後,進詣泮中,則有致晩之慮,應講後,仍令製進於殿庭也。仍下御題,命頒紙。命書榻敎曰,成均館久任郞廳差祭及在外人,竝改差,與未差之代,令該曹口傳差出。生員天命翊等,以次應講訖。引儀唱禮畢。命試官先退。敎曰,承旨一員則留殿庭,以爲捧券之地也。仍命諸臣權退。命錫中入侍。命書榻敎曰,承旨高廷憲年老,仍任工議,承旨前望單子入之,待下批牌招。賤臣承命出傳。上曰,今日政院事,誠駭然矣。金道游待令已久,而何不卽奏?試官擬入,亦多做錯,豈可成說乎?試望改擬以入。金道游則以年老之故,難於侵暮召見,明日更爲待令。三製入格儒生則明日到記入格儒生入侍時,同爲入侍事,分付也。賤臣承命出傳。錫中曰,時囚捧供事命下,而知義禁李敬一呈辭,同義禁金履翼時無職名,鄭日煥有身病,難以備員擧行云矣。命書榻敎曰,時囚當爲捧供,呈辭及有身病禁府堂上許遞,令該曹口傳差出,待下批牌招。同義禁金履翼,亦令該曹口傳付軍職,牌招開坐。仍命退出。又命左承旨李益運入侍。命書榻敎曰,左承旨·右承旨·右副承旨許遞,前望單子入之,待下批牌招察任。仍命退出。又命錫中入侍。命書榻敎曰,違牌禁堂許遞,令該曹口傳差出。賤臣承命出傳。上曰,兼春秋出去,招入直閣及閣屬也。景煥承命出傳。直閣金近淳率閣屬進伏。上曰,應製當親考,承旨與直閣及閣屬,待考下,修正榜目,可也。錫中等,承命修正榜目訖。命書傳敎曰,二月朔,日次儒生殿講,上齋生製述表三上進士姜履元,賦三上進士尹箕煥,直赴會試,講略幼學邊重裕,製述表三中進士李鍾夏,賦三中進士李台升,生員李若洙,各給二分,表三下進士李在誠等,賦三下進士李運英等,各給一分,表草三下生員閔箕世等,賦草三下生員李鐸遠等,各雅誦一件賜給。仍敎曰,入格儒生,明日到記處所待令事,分付也。仍命退,承史以次權退。
上在昌德宮。停常參·經筵。
大殿,內閣·政院·玉堂·藥房經宿口傳問安。答曰,知道。
傳于曺錫中曰,科次入侍。
傳于曺錫中曰,坐直承旨入侍,入格儒生同爲入侍。
同成均前望單子入之,黃昇源落點。
尹序東,以吏曹言啓曰,上京守令,三日內,下送後,草記事,命下矣。自臣曹催促,則淸州牧使徐敎修,忠州牧使安廷鐸,延安府使李廷書,北靑府使金思䄷,加平郡守柳秉均,金浦郡守洪百淳,韓山郡守尹載伋,槐山郡守李根,咸陽郡守趙命喆,金堤郡守李在翼,信川郡守尹光垂,咸興判官金基豐,新溪縣令朴性圭,金溝縣令李英紹,永柔縣令尹心約,平澤縣監兪殷柱,石城縣監徐有昌,尼城縣監李集玉,淸安縣監李厚延,新昌縣監任尙濂,德山縣監朴民淳,眞寶縣監李復鉉,泗川縣監朴壽亨,三嘉縣監朴獻源,長水縣監李永瑗,玉果縣監尹秤,高敞縣監閔耆顯,泰仁縣監李昌熙,平康縣監趙鎭宣,金化縣監朴宗龜,藍浦縣監李敬簡,俱爲下去。安邊府使柳範休,時在慶尙道安東地云,發關該道,使之卽爲還官之意,敢啓。傳曰,知道。安邊府使柳範休,使之還官後,狀聞,可也。
韓致應,以賑恤廳言啓曰,濟州武士三十三人下去來回糧,令該廳,題給事,命下矣。濟州武士三十三人回糧米,各三斗式,合米六石九斗分給之意,敢啓。傳曰,知道。
曺允大,以兵曹言啓曰,傳曰,今番園所春植木時,衛將前郡守李益賢,亦爲效勞,而昨年承傳,果已收用乎?與履歷,問于該曹,使之草記事,命下矣。謹依傳敎,取考承傳官案,則李益賢乙卯三月初六日,以園所植木播種時監植,奉安閣衛將,未經三品,則除三品事承傳,而吏曹及臣曹,尙今未及收用,其履歷則初除守門將·訓鍊主簿,出六之後,以都摠都事·郭山郡守除拜矣,敢啓。傳曰,知道。待窠卽爲調用,而申百祿效勞亦均,近以前任守令事禁錮,其在重其事之道,何可徒守常憲乎?禁錮則勿論,該邑積逋,亦非年數可考者,同罪人照律禁錮,則亦爲分揀事,分付,可也。
曺允大,以兵曹言啓曰,卽接宣傳官廳牒報,則宣傳〈官〉趙達洙·柳相奎,凡於公役,多不致愼故,廳首隨事規飭,輒致僨誤,因循無罪,則無以警他,不得不具由論報,兩人入啓汰去云矣。該廳所報,旣如是,則不可仍置,宣傳官趙達洙·柳相奎汰去,何如?傳曰,姑爲分揀,可也。
曺允大,以兵曹言啓曰,今日殿座時,別雲劍李益運,時無職名,口傳付軍職,何如?傳曰,允。
曺允大,以庭試武一所試官意啓曰,臣所,今日平明開場,鐵箭自體字,仍爲試取,捧講之意,敢啓。傳曰,知道。
曺允大,以武二所試官意啓曰,臣所,今日平明開場,鐵箭自岡字試取,而入格者,講書兼試之意,敢啓。傳曰,知道。
曺允大,以武三所試官意啓曰,臣所,今日平明開場,自生字,鐵箭試取,而仍爲捧講之意,敢啓。傳曰,知道。
曺允〈大〉,以庭試武一所試官意啓曰,臣所,今日鐵箭應射擧子,自體字至德字半字,四千二百七十人內,入格二百十六人,竝再昨日·昨日則合爲二百八十二人,講入格一百六十九人,竝再昨日·昨日,則合爲二百二十四人,而日暮姑停之意,敢啓。傳曰,知道。
曺允大,以武二所試官意啓曰,臣所,今日鐵箭,自崗字至帝字,應射擧子一千四百五十人內,入格二百六十人,兼試講書入格二十九人矣,日暮姑停之意,敢啓。傳曰,知道。
曺允大,以武三所試官意啓曰,臣所,今日鐵箭應射擧子,自生字至麗字半字,五十人內,入格十三人,講入格七人矣。自開場日至今日,柳葉箭及鐵箭入格,都數七百九十七人內,兩技入格三百七十二人,三技入格八人,而各技已爲畢試故,今方修正榜目之意,敢啓。傳曰,知道。
義禁府啓目,前黃海監司朴基正原情云云。傳旨內辭緣,汎稱遲晩,所當請刑是白乎矣,曾經侍從,勿爲請刑,載在大典通編,議處,何如?啓,斫之有剩,勢固然矣。餘不報司,有非重松政之法意,觀此爰辭,難免其責,其在杜後弊,不可以不爲分疏直放,加施不敍之典爲良如敎。
曺錫中,以義禁府言啓曰,時囚罪人尹可基原情公事判付內,除刑推,區別功議,考律勘放後,草記事,命下矣。尹可基觀其所供,與道啓,多有相左之端,其在覈實之道,有難遽爾勘斷。更令道臣,逐條詳覈,臚列狀聞後稟處,何如?傳曰,允。保放,可也。
曺錫中,以義禁府言啓曰,淳昌郡守李勉輝囚單子判付內,不察之失,在於該道,何責推官乎?以不應爲公罪,區別功議,勘律放送後,草記,未及拿囚,同罪守令,待拿囚,依此囚例,施行事,命下矣。長城府使李英敎,係是同罪,今已拿囚,以不應爲事理重律,杖八十收贖,而其十一代祖琛,翊戴功臣,永安尉五寸親云,功議各減一等,杖六十,以公罪收贖,放送之意,敢啓。傳曰,知道。使之卽爲還任,可也。
庚申三月二十八日辰時,上御摛文院。咸興·永興兩本宮衣幣香燭親傳入侍時,行都承旨李集斗,行左承旨曺允大,右承旨南履翼,左副承旨尹序東,右副承旨韓致應,同副承旨曺錫中,記事官洪奭周,假注書呂東植,記注官金景煥·承膺祚,一提學金載瓚,檢校直提學徐龍輔·李晩秀,原任直閣金勉柱,檢校直閣沈象奎,直閣金近淳,以次侍立訖。上具翼善冠·衮龍袍,出就位,詣卓前奉審,仍命封裹。載瓚等,以次封裹訖,仍詣親傳位親傳訖。仍命閣屬官,以次奉安于彩輿,仍出大門外,詣版位,命奉彩輿前進。通禮跪啓請鞠躬,上鞠躬祗迎訖。領議政李秉模,藥房都提調李時秀,進奏曰,侵早勞動,聖體,若何?上曰,一樣矣。通禮跪啓請乘輿,上乘輿入內閣門·萬寧門還內,諸臣以次退出。
庚申三月二十八日辰時,上御春塘臺。抄啓文臣親試,春到記儒生製述殿講,內禁衛西北別付料軍官·濟州武士·摩嶺以北武士·三·甲·江界武士,試射入侍時,行都承旨李集斗,行左承旨曺允大,右承旨南履翼,左副承旨尹序東,右副承旨韓致應,同副承旨曺錫中,假注書呂東植·李泳夏,記注官金景煥·承膺祚,原任直閣沈象奎,以次侍立。集斗奏儒生入門爲七百五十七人,抄啓文臣入門爲二十人矣。上曰,昨日應製入格儒生,自優等,至次上以上人,皆於行禮後入侍。集斗曰,優等人,皆已入來,次上以上人,則旣無知委,似未及盡爲待令矣。引儀唱引試官以下,抄啓文臣·應製應講儒生及應射人,行四拜禮訖。試官讀券官左議政沈煥之,右參贊黃昇源,行護軍金祖淳,對讀官弼善金翰東,文學金㙆,司書李寅采,武所試官右議政李時秀,兵曹判書趙鎭寬,刑曹參判申大顯,刑曹參議趙弘鎭,僉知鄭學畊,相禮李敬參,訓鍊副正南衡中進伏。煥之曰,齋所經宿,早朝臨殿,聖體,若何?上曰,一樣矣。煥之曰,王大妃殿氣候,何如?上曰,一樣矣。煥之曰,惠慶宮氣候,何如?上曰,一樣矣。命書榻敎曰,武所分所丹楓亭,行上護軍金載瓚,行大護軍徐有大,兼內乘申鴻周,校理李之聃,都摠都事柳春源爲試官,不老門,戶曹判書李在學,吏曹參判李書九,宣傳官李格,右通禮趙得永,都摠都事李秉天爲試官。仍敎曰,禁將除肅拜,直往分試所,可也。命昇源·祖淳,書箋題,擬本朝內閣,請印頒御定大學類義,限午時。抄啓親試儒生製述同題命揭之。敎錫中曰,大學類義,卽予數十年費思纂輯之書,而凡例則大學分章,載朱子章句,各章下,抄錄眞西山衍義,丘瓊山衍義,補合而成書,此意曉諭于諸生,俾知題解,可也。命頒紙。允大曰,次上入格儒生,今始知委,雖未及入來,先爲頒紙於入場儒生乎?上曰,先爲頒紙,而如有雜遝攫紙之弊,該儒生指名停擧,勿爲頒紙,可也。今日儒生班次,當爲整齊,而大司成以實病不進,同成均中無故者,何人?時秀曰,同成均李秉鼎,連爲呈告,李晩秀俄已奉命出去矣。命書榻敎曰,大司成聞有實病,同成均或奉命,或呈告,呈告及有實病人許遞,同成均前望單子入之,待下批牌招,先入侍,後謝恩。命入格儒生頒賞,三下以上,各雅誦一件,次上以上,各內下壯紙一卷賜給後,仍命陞殿。進士姜履元·尹箕煥等,以次進奏職名。上敎履元曰,以爾文才,何至今不第乎?今日題解,亦詳知之乎?履元曰,俄已聞知矣。敎箕煥曰,所作試券,眞實才也。儒生等未及退出,禁軍應射人,徑先發射。上曰,掌務官之擧行,極爲駭然。兵判出去,決棍五度後,各別嚴飭,可也。鎭寬承命出。上曰,講儒應講。集斗曰,捧講時,事變假注書,亦爲入來告牲乎?上曰,使之入來,可也。命書榻敎曰,到記儒生殿講試官行刑曹判書李祖源,吏曹判書徐龍輔,漢城判尹李祖承,加差下,分所捧講。又命書榻敎曰,假注書李弘謙加差下,儒生等以次應講,應射人以次應射,禁軍出身,以柳葉箭·片箭各一巡,閑良以柳葉箭一巡,應射,摩嶺以北未及掛單及未入格而小布一中人,竝以柳葉箭一巡應射,兩技及單技入格人,及小布四中人,竝以小布一巡應射,三水·甲山·江界擧子,以柳葉箭一巡,濟州除初試武士以小布一巡,別付料之付料者,以柳葉箭三巡,竝分送丹楓亭,未付料者,以柳葉箭一巡,分送不老門。上曰,貫革監的官擧行,多不勤,聲亦低微,甚爲駭然。問其姓名以入,可也。敎鎭寬曰,都監哨官沈宗圭,旣入試記,又入環衛,及其臨射,則呼不云。科體何等嚴重,而如是慢忽?極爲駭然。至於前陪次知敎鍊官及日傘次知等,今日擧行,亦多無狀,一竝拿入決棍,可也。鎭寬承命出。錫中曰,前黃海監司朴基正,來到城外云。禁府都事及奪符宣傳官,使之先爲下直出去,何如?上曰,先爲下直,可也。賤臣承命出傳。鎭寬曰,禁軍別將崔東岳,終不入來故,至送令旗招致,而一向稱病,此事則有關師律矣。上曰,此豈如是煩陳之事乎?命書榻敎曰,兵曹判書趙鎭寬推考。命大顯進前。上曰,今番掌務官擧行,去益駭然。令兵郞決棍三度,可也。賤臣承命出傳。抄啓文臣等,以小布三巡應射訖。命濟州武士入格人高昌贇,關西遠射抄上鐵箭三矢一百七十步入格人玉載赫,西北擧子入格人及內禁衛入格人等,呼新來。命書榻敎曰,濟州武士三十三人下去時,回糧,令該廳題給。上曰,宣傳官李植,做錯非細,爲先記過,拾箭時擧行,甚慢忽,曹司五衛將指名記過,分軍部將決棍,可也。又敎曰,宣傳官金魯甲,咫尺帳前,擧行可謂辱命,萬萬駭然矣。命書榻敎曰,當該宣傳官金魯甲,令兵判決棍汰去,其代以加設人陞實。上曰,還內侍衛,以保定門立之。又敎曰,諸試官,收到記試券後,詣閤,可也。敎錫中曰,今日試射入格人,直赴帖,卽爲成給。乘輿出靑陽門·明光門,由保定門·萬八門還內,諸臣以次退出。
庚申三月二十八日午時,上御便殿。科次入侍時,左副承旨尹序東,假注書呂東植,記注官金景煥·承膺祚,以次進伏訖。上命試官入侍。賤臣承命出傳,與左議政沈煥之,行大護軍黃昇源,行護軍金祖淳,行副護軍尹光顔,弼善金翰東,文學金㙆,司書李寅采,偕入進伏。命入試券考第,命同副承旨入侍,賤臣承命出傳,同副承旨曺錫中進伏。上曰,時限如已過,持入收券單子事,分付試所承旨也。賤臣承命出傳,行左承旨曺允大,持收券單子進伏。上曰,限內作軸之外,餘者,當爲幾何?允大曰,收券則三百六十五張,限後爲六十餘張,場內儒生,似爲五六十人矣。上曰,左副則出去,以爲食代時更入之地也。序東先退。上曰,考券易致日暮,主文及讀券官,分考,好矣。昇源·祖淳承命分考,考券訖。上曰,所選兩券中,一則命官以爲優作,一則主文及對讀官,以爲優作,予意則兩券,皆合作,別無優劣之可論,竝爲賜第,似爲無妨,而如是則命官旣取一券,主文亦取一券,又以予意,取一券,亦無所不可矣。俄者合考中,別置一券之以三下書等者,甚是佳作,承旨持入也。允大承命跪進。仍命入承旨大筆及注書鍮硯,親書三中等。仍敎曰,筆硯旣經御用,筆則承宣持去,硯則出給注書也。賤臣出去,持他鍮硯進伏。拆榜訖,允大以次讀奏。命書傳敎曰,今番春到記科次時,命官所選二券,若從衆則爲居二者,未必不及於魁作,予意則第三作,尤似勝焉。況今殿試,隔日,廣取亦好,三中同等三人生員沈英錫·閔耆顯,進士趙庭和,與講居首幼學李集運,竝直赴殿試,製述之次三下進士李文福,直赴會試,草三下進士尹箕煥·朴鍟,生員尹稹·韓用成,進士金獻行,生員卞宗鎭,講略幼學申澓·金益耜·朴宗璜·李享柱·權傛,各給二分,給分人,付之初試榜尾之意,分付。仍敎曰,入格儒生今日待令。出榻敎仍命退,諸臣以次退出。
庚申三月二十八日酉時,上御便殿。坐直承旨入侍,入格儒生同爲入侍時,同副承旨曺錫中,假注書呂東植,記注官金景煥·承膺祚,以次進伏訖。上命儒生入侍,賤臣承命出傳,與生員沈英錫等,偕入進伏。命進奏姓名,英錫進奏。上曰,年幾何?英錫曰,三十四矣。命誦入格之文,英錫誦二句。生員閔耆顯進奏姓名,上曰,驪陽宅,出科第,奚但曰,貴也云乎?汝家門戶,必將復振,喜不可言。昨年八月十四日,召爾登筵,至今不忘矣。伊時勸令赴擧矣。今番科次,命官所執之券,則爲沈英錫,而汝則以從衆入格矣。爾之先故,何年登科乎?耆顯曰,庚寅年矣。上曰,以蔭路何官登第乎?耆顯曰,登第時資窮,卽陞堂上矣。上曰,爾則纔爲六品,今雖登第,須做當爲之職,好矣。驪陽祠版,今在高敞任所乎?耆顯曰,然矣。命書傳敎曰,驪陽嗣胄,于今四世,正卿亞卿南臺者,各一,而又其後,遂闡大科,沙麓故宅,吉慶連綿。且憶聖后舟梁寶甲,在於明年,顧小子,以先王之心爲心,豈可無侑歡識喜之擧乎?府院君文貞閔公維重祠宇,遣承旨致祭,祭文,先示於登第之嗣孫,以此用之,放榜日賜樂,到門日賜宴需事,分付樂院,仍卽下諭湖南伯。仍命書親撰祭文曰,維莘維塗,驪水之陽,媺媺徽音,邦國之光,有趾其烈,夙夜彌康,逌蔭以進,上甲煌煌,乃父乃胤,後先鏘鏘,積善之慶,與功俱臧,凡百有位,視此侑章,維恭與愼,其後也昌。仍敎耆顯曰,祭文句語,非但爲勸勉,兼爲僞語,所謂德談也。爾須常自念念實踐今日下敎之語也。敎錫中曰,此傳敎及祭文,以此草本出給該儒生,可也。進士趙庭和進奏姓名,上曰,爾之兄弟,以次第連爲登科乎?庭和曰,然矣。上曰,古有是否,爾之外家,爲誰家?庭和曰,故大司諫林得浩,臣之外祖也。上曰,此儒生之才華,勝於其兩兄云,然乎?錫中曰,渠之仲兄亦實才也。進士李文福進奏姓名,上曰,居何處?文福曰,居大興地矣。上曰,觀爾所做,必有工程,科工幾何爲之乎?文福曰,賦則四五百首,而表則不過數十首矣。上曰,今日試券,多用經語,經傳,果爲多讀乎?文福曰,經書皆以句讀讀之,而庸·學略加多讀矣。進士尹箕煥進奏姓名。上曰,朝筵已爲見之矣。進士朴鍟進奏姓名。上曰,向來勸汝赴擧矣,今果被選矣。進士尹稹進奏姓名,進士金獻行進奏姓名,生員卞宗鎭進奏姓名。上曰,誰之族也?宗鎭曰,卞緯鎭之族矣。上曰,賦·表所做爲幾許?宗鎭曰,各爲百餘首矣。幼學李集運進奏姓名,命誦應講之文。集運誦奏一大文。上曰,爾與都承旨,爲幾寸?集運曰,已過十寸矣。幼學金益耜進奏姓名。上曰,今番殿講,爾遇何章而不得居魁乎?益耜曰,以公劉六章,得略栍矣。上曰,後須努力也。幼學申澓進奏姓名。上曰,誰之族也?澓曰,申溆之六寸孫矣。命擧顔,敎曰,了了矣。爾於故相,爲幾代孫乎?澓曰,故相,卽臣之五代祖矣。幼學李亨柱進奏姓名,上曰,居何處?亨柱曰,居定州地矣。幼學權傛進奏姓名。上曰,爾與權儐爲何親乎?傛曰,儐是臣之兄也。幼學朴宗璜進奏姓名。上曰,爾與誰某爲近族?宗璜曰,漢城主簿朴宗珩之八寸矣。幼學尹定鎭進奏姓名。錫中曰,此儒生則三製入格人矣。上曰,爾於昨日應製,亦爲被選乎?定鎭曰,然矣。進士李永老進奏姓名。命擧顔敎曰,今爲何邑倅乎?錫中曰,見任結城倅矣。上曰,爾之顔貌,勝於前日。爾家若出科甲,則豈不可貴乎?今番殿試,須努力善觀也。爾有兄弟乎?永老曰,無之矣。上曰,爾父之兄弟爲幾人乎?永老曰,臣父兄弟,合爲三人矣。上曰,爾有從兄弟而名字爲誰也?永老曰,臣之從兄一人有之,而其名則李永後矣。幼學李憲成進奏姓名。上曰,爾家之人,爲初試,甚可喜也。爾須努力於會圍也。今番慶科,雖廣取,亦不出二十人之外,若欲人人爲之,則勢有所不可,而予意則每對一儒生,輒有期望於其人之做科矣。生員韓用成進奏姓名。上曰,爾與韓晩裕爲幾寸?用成曰,九寸矣。上曰,爾於韓配夏爲何親乎?用成曰,臣之高祖矣。上曰,年幾何?用成曰,四十歲矣。上曰,做表幾首?用成曰,做五百首矣。儒生以次先退。仍命史官呼新來。賤臣承命呼新來進退訖。上曰,五衛將金道游入侍。出榻敎賤臣承命出傳,與五衛將金道游偕入進伏。敎道游曰,向於肅謝日,已爲召見,而適因公事酬應之多,未果從容故,今又召接矣。畿·湖則抄選之外,固多經學應薦之士,而關西士子之以經術,名登剡牘者,實是近來稀有之擧矣。天人性命之奧,雖非後學所可驟語,而觀於向來條對,亦可知心性上工夫之眞有所存,平日講究之際,果從何處用力乎?聖經賢傳,何莫非服膺處,而喫緊切近,眞積力久,尤莫要於四書,四書之中,最所用力,爲何書?道游曰,大學爲入德之門,中庸爲闡道之書,臣有何知識,而四書之中,始好論語·孟子,誦讀於庸·學,尤不敢放忽。若言四書之中,何者爲好,則當以庸·學二書爲對矣。上曰,人有恒言,必曰,庸·學,而中庸則比之論·孟,尤爲深奧,初學用工,難以遽議讀書次第,固當以大學爲先,大學之中,明德又爲開卷第一義,爾於明德二字,果有所理會者否?道游曰,如臣下土愚陋,安有別般見解,而今此下詢,抑以明德本心之訓指敎者乎?上曰,是矣。明德本心之訓,爾果如何看得?道游曰,朱子章句,釋之以人之所得乎天,而虛靈不昧,以具衆理而應萬事,玉溪盧氏,以本心二字,發揮其旨,儘有見得矣。上曰,明德,有以心言者,有以性言者,而就章句中見之,虛靈屬心,具衆理屬性,應萬事屬情,此朱子所以又引張子心統性情之說,以爲最精者也。蓋明德,旣不可專屬於性,而若謂之心,則心又有善惡,此所以心字之上,必下本之一字然後,始爲完備,而詳味章句中數語,則初不露出心性等字,而自該心性之義,眞可謂盡出矣。道游曰,朱夫子剖柝之精,眞是加減一字不得,玉溪之說,或以爲稍異於朱子,而其實則亦所以發揮朱子之餘意也。上曰,玉溪本心之說,李文成聖學輯要,始加表章,此一條,卽大學之最要處,而至於中庸一篇之關鍵,在於戒愼恐懼一節。文元公金長生,有通貫動靜之說,此與文成之發揮本心二字,可謂同功,而此亦非文元之創說,卽亦推衍朱子之餘旨者也。愼獨工夫,在於幾已發,跡未著之時,固可屬之於發以後事,而恒存戒懼於不賭不聞之中,則此非持敬而何?朱子章句中有曰,君子之心,常存敬畏,雖不見聞,亦不敢忽,所以存天理於本然,夫子此言,可謂發前聖所未發,以敬畏二字,釋戒懼。大抵大本之中,本然之性,思聖,闡孔聖之微意,戒懼屬敬畏,通貫動靜,朱夫子又闡子思子之微意,蓋常存敬畏,卽主敬也,主敬卽主靜也,靜之一字,原於樂記,所謂人生而靜者,而周濂溪亦曰,定之以中正仁義,而主靜主敬之工,固當以靜爲本,而徹上徹下,無乎不在,則亦豈不通貫於動時乎?此所以特言敬畏二字於章句也。朱子於戒愼二字,則旣釋之以常存敬畏,於愼獨則又釋之以跡雖未形,幾則已動,反覆潛玩,實不覺手舞而足蹈矣。大學明德之說,表章於文成,中庸戒懼之旨,發揮於文元,此固文成·文元之見得卓乎,而其實則皆原於朱夫子之闡明經旨,此二段,實爲庸·學之開卷第一義矣。道游曰,一部之旨,已具於開卷之初,此所以特揭於首章,而朱夫子闡發之功,誠如聖敎矣。上曰,大學孔氏之遺書,而曾氏之獨得其傳者也。至於朱子之發揮,尤有光於曾子,中庸戒懼之旨,亦至朱子而後,始盡剖柝,發前未發,繼往開來之功,眞是孔夫子後一人,爾果能篤信而尊尙之否?道游曰,孔子之後,集大成者,只是朱子一人。雖以四書註釋言之,若無朱夫子,則後世學者,何以知聖賢之遺旨乎?上曰,孟子之泰山巖巖,濂溪之觀天地生物氣像,程伯子之春風和氣,何莫非後學之所當尊慕,而朱子則集群賢之大成,開來學於無窮,其功爲尤大。不幸蔥嶺一派,流爲王陸,而中國之號爲冠儒服儒者,或不知朱子之可尊,我國則不然,文敎丕闡,儒賢輩出,莫不以朱子爲標準,而近日尊尙之風,漸不如前,於世道,誠非細慮。如爾者之居在遐陬者,如是勤求招來,所以貴之者,能明習經傳,尊信朱子,爲一鄕之所推,欲於上來也,叩其所存,兼爲裨益於予也。爾其悉言所懷。道游曰,臣何敢仰塞聖敎乎?誠不敢不敢矣。上曰,招爾亦爲道內人士之知朝廷之所尙也。自爾等入於薦剡之中者,須思所以倡勸之方,則一鄕之人,亦豈無風動之效乎?道游曰,臣亦伏見昨年所下綸音,而經術之着工,專係自己之用力,不待他人之勸勉,苟能使俗尙丕變,則固將不勸而自勉矣。上曰,經學之中,亦必以闡明朱子之道爲務也。道游曰,臣犬馬之齒,已踰七十,旣甚衰憒,且重聽,不能仰對詢諮之多少下敎,惶恐惶恐。顧今習俗日貿者,都是經術不明之致,但臣所居之鄕,無稗官雜記等書之傳播者敎之,則孰不尊朱子乎?上曰,然則爾鄕之俗好矣。爾果多讀朱書乎?道游曰,曾見節酌通編,而窮鄕無書籍,不得常見矣。上曰,旣以經學招徠故,特爲召見,而夜氣甚寒,年老之人,似難久坐,而旣見之後,使爾不能盡其所欲言,則何異於何所聞而來,何所見而去乎?今因試士,以致更漏之向深,此甚可歎,而向於爾之初登筵席也,雖有上下酬酢,而其時酬應甚煩,使之更待於今日,今日則經旨旣對於條問矣。爾旣讀書,先從爾鄕之生民疾苦,與朝廷政令之聞於草野時者,果有可陳之說乎?道游曰,臣愚無知識,猥當召命,惶隕怵畏,不知所以何敢開口,有所煩達乎?但民事則有營邑,而居鄕不非其大夫,至於朝廷政令,則遐鄕跧伏者,豈有聞之,而臣是自臣家先,問字受學於先正權尙夏,而又從遊於故重臣李縡。因是閔相之按藩也,以臣家先之所存推詡之臣之竊習章句,卽不過家塾之得聞,使臣雖令盡言臣之所聞者,卽先正,故重臣之論也。伏願垂察焉。上曰,爾之言好矣。且爾家來歷之有自,亦可知之矣。先正諸人,眷眷於疏章書牘之間者,卽亦今日詢諮於爾之言與意,爾今年老,行將還鄕,須於還鄕之後,必以經義及尊信朱子,訓蒙牖迷,則訓牖一人,有一人覺悟之效,訓牖一鄕,於一鄕亦必有效,如是然後,朝廷之招來,爾之所還鄕,當有所據矣。道游起而對曰,惶恐惶恐矣。上曰,淸北金德弘,淸南李春馦,或年老,或不爲上來,而兩人聲聞,爾果知之乎?道游曰,雖或聞之,未見其面矣。上曰,金德弘之淸北聲名,曾亦聞之,今當以老職,爲壽資矣。參奉與爾同爲乎?道游曰,然矣。上曰,見條對,李春馦亦爲善對矣。上曰,關西只有鮮于司業一人,爲抄選,于今近二百年,今爾等,其後初登經學之薦,豈不貴乎?向見寧邊居摠管李膺擧,亦有筵敎,人才豈係世類乎?膺擧之周旋應對,求之京華,亦可謂自好之人,亦以年老,未免許卽還鄕矣。爾於下去之後,與近日薦剡中諸人,各以經義中朱夫子書,訓牖於爾等力所及處,俾近日宣召,有實效,則其幸爲如何?爾等勉之也。又當以朱子書宣賜,爾其更加着工,必以尊信朱子,爲一鄕之表率也。爾之在京,住於何處?道游曰,在於敦化門外洞口內矣。上曰,今已夜深,使院隷,特令帶去,至其所住處而還也。賤臣承命,分付。命書傳敎曰,關西莫曰,尙武,河朔待以齊魯,則是亦齊魯已矣。才智不拘地閥,用捨何界遠邇?浿水以外,惟鮮于儒臣一人,登於王朝,由前由後,閴然無聞者,不以齊魯待也。蓋天地萬物,本吾一體,天地位然後,萬物育,卽聖人之能事,而修道之敎,亦在其中。年前命箕伯,以明習經義之生薦之,旣薦之下,七書三禮春秋講義,俾各條對,及見其對,未有左右之佩劍,而能剖析劈斷,開口便說,雖求之於金華橫經之列,未易多得,豈不奇且美哉?在三儒,可謂稀有之盛擧,三儒中金道游,卽其文,可知其所存,欲一致之,近因上來,再登筵席,所對又勝於其文,而惜其年已篤老,勢難久滯京中,於其還也,當以所欲見之書與之,朱子書節要,朱子書百選各一帙,令內閣安寶賜給,與兩儒所對經義,令本道刊印,爲關西之勸,俾我西土之人,知尊朱子所以尊王也。仍敎曰,此傳敎一本,出給金道游,使之歸傳鄕里也。錫中承命給道游。道游拜受而退。上曰,今筵筵話之在起居注者,令內閣,同編卷首也。命書傳敎曰,五衛將金德弘,老病雖未上來,見其所對,可謂一臠知其全鼎,已令共印其對,而朱書百選一件,亦令安寶下送事,內閣知悉。仍命退,承史以次退出。
上在昌德宮。停常參·經筵。
曺允大啓曰,御營廳將官來言,今日本廳軍兵,日次私習云矣,敢啓。傳曰,知道。
曺允大啓曰,臣允大,壯勇衛戎器點考進去下直之意,敢啓。傳曰,知道。
曺允大啓曰,臣依定式,進詣明政門月臺,壯勇衛戎器點考,皆無頉。仍以傳敎內辭意勞問,則亦皆好在云矣,敢啓。傳曰,知道。
傳于曺錫中曰,同副承旨入侍。
傳于南履翼曰,右承旨入侍。
傳于李集斗曰,發遣吏郞,諸執事淸齋與否,摘奸以來。
直閣金近淳啓曰,二月朔,日次儒生殿講,上齋生製述御考給分人,旣未承付之今番榜尾之敎,許赴會試,小帖不得成給之意,敢啓。傳曰,一體許赴,可也。
南履翼,以戶曹言啓曰,臣在學與正郞臣李靖模,進詣慶熙宮差備內及內各司,依節目眼同看審後,有頉處別單書入,而修改則擇日擧行,何如?傳曰,允。
南履翼,以戶曹言啓曰,時御所內各司,依定式,發遣本曹正郞臣李靖模,與兵曹參議臣成鼎鎭,佐郞臣韓翼鎭,東所衛將臣李燾,西所衛將臣柳載河,南所衛將臣崔在賢,北所衛將臣金就明,眼同看審後,有頉處,別單書入,而修改則擇日擧行,何如?傳曰,允。
南履翼,以賑恤廳言啓曰,依下敎,平安道經學生金道游回糧米三斗,錢三兩,題給之意,敢啓。傳曰,知道。
曺允大,以兵曹言啓曰,御營廳大旗手鄭漢佐,漢佐子訓鍊都監馬兵景得,俱以直赴殿試人,今番慶科庭試別試殿試時,當爲許赴,而無論文武科,父子之同時唱榜,有違法式,鄭漢佐則依例許赴,其子景得,待後科許赴之意,分付,何如?傳曰,允。
曺允大,以庭試武一所試官意啓曰,臣所,今日平明開場,鐵箭自德字,仍爲試取捧講之意,敢啓。傳曰,知道。
曺允大,以武二所試官意啓曰,臣所,今日平明開場,自鳥字試取,而入格者,講書兼試之意,敢啓。傳曰,知道。
曺允大,以庭試武一所試官意啓曰,臣所,今日鐵箭應射擧子,自德字至慶字,一千二百人內,入格八十五人,通計前三日,則合爲三百六十七人,講入格二十人,通計前三日,則合爲二百四十四人矣。各技皆已畢試,今方修正榜目之意,敢啓。傳曰,知道。
曺允大,以武二所試官意啓曰,臣所,今日鐵箭,自鳥字至方字,應射擧子三千四百人內,入格二百五人,兼試講書入格五十五人矣。日暮姑停之意,敢啓。傳曰,知道。
曺錫中,以義禁府言啓曰,兵曹啓辭內,今番園所春植木,衛將李益賢,除三品事承傳,而尙未及收用事批旨內,知道。待窠卽爲調用,而申百祿效勞亦均,近以前任守令事禁錮。且其在重其事之道,何可徒守常典乎?禁錮則勿論,該邑積逋,亦非年數可考者,同罪人照律禁錮,亦爲分揀事,分付可也事,命下矣。申百祿禁錮勿論,同罪人朴文絅·柳頤玄·尹在陽等禁錮,亦爲分揀之意,敢啓。傳曰,知道。
曺錫中,以刑曹言啓曰,依下敎,濟州定配罪人中,應坐外,遺漏者,詳考曹在配案,別單書入,而頃因左副承旨曺錫中所啓批旨,放未放遺漏之類,査出報來之意,發關諸道矣。平安監司李泰永回移,先爲來到,而昌城成得伊,楚山洪允基,癸丑六月,自捕廳押送兵營,仍爲定配故,前後徒流案及今番赦典,不爲擧論云矣。兩罪人同爲書入之意,敢啓。傳曰,知道。依判下施行,可也。
庚申三月二十九日辰時,上御誠正閣。右承旨·同副承旨入侍時,右承旨南履翼,同副承旨曺錫中,假注書李泳夏,記注官金景煥·承膺祚,以次進伏訖。命書榻敎曰,敦寧都正崔昌迪入侍。賤臣承命出,與敦寧都正崔昌迪,偕入進伏。上曰,老人筋力,何以遠道作行,而糧資鋪馬,皆自官備給乎?昌迪曰,臣自備而來矣。上曰,今此除拜,特出記念之意,而年前知其精於經學故,至今不忘矣。年前上來時,入侍於熙政堂乎?昌迪曰,臣未記得,而其時與朴師轍及抄啓諸文臣,同入筵席,偏蒙異數矣。上曰,近日嶺西分敎官,皆能善爲訓蒙乎?昌迪曰,分敎官安錫任年老,不能盡職,朴師轍則方勤勵爲之矣。上曰,老人有子孫幾人?昌迪曰,臣有子四人,而內外子孫,合爲十餘人矣。上曰,老人子孫中,上京人,使之來待閤外,老人出去時,率去,可也。賤臣承命出傳。上曰,新印雅誦·朱書百選等書,老人皆見之乎?昌迪曰,臣未得見矣。命書傳敎曰,已自年前,被選上來,屢召前席,討論經旨,又於內閣講製,抄啓文臣課講之日,與前府使朴師轍,同入筵中,反復論難者,幾半日,其後除邑,試其吏才,近又年至於壽資,欲見其面,特除都正,今因肅拜,又見之,聞欲數日間還鄕云,下去時,分付沿路道臣,給糧資鋪馬。因此今始覺之,前都正安錫任,前府使朴師轍,皆除分敎官,此人則姑不竝擧,前爲之兩人,俱在嶺西,而此人在嶺東,嶺東亦當置一窠。敦寧都正崔昌迪,亦差江原道嶺東分敎官,使之專意訓課。新印雅誦·朱書百選等書,令內閣,具有旨,分送三敎官處。關東人士,先從朱子之書,肄講知之,若茶飯菽粟,則其效必有之,其可忽哉?此意一體下諭。仍敎曰,分敎官官敎,卽爲安寶,勿令老人遲待,可也。敎昌迪曰,近日關東海弊,何如?昌迪曰,此則臣未聞知矣。命退,諸臣以次退出。
庚申三月二十九日辰時,上御重熙堂。同副承旨入侍時,同副承旨曺錫中,假注書李泳夏,記注官金景煥·承膺祚,以次進伏訖。上曰,直閣入侍。賤臣承命出回奏曰,直閣金近淳,今日開講入去云矣。上曰,前假注書呂東植,昨日入侍筵說構出後,出去事,分付。賤臣承命出傳。以江原道三陟·杆城御史權晙狀啓,命書傳敎曰,三陟府民家被燒夥然,爾旣在隣邑倅,使之往審民情後狀聞矣。觀此狀本,初二日被燒,念間,過半結構入處,而該倅之殫竭董飭,其誠可嘉。不負特畀之意。該府使李壽彬,上弦弓一張賜給,待其上京,使之親受。擧行諸條,爾果皆善爲之,尾錄三條中,卄餘疋,何可責徵於燒戶乎?蕩滌事,分付。第二條依施。第三條,居民金玉燁,出義氣,捐己物,救助於近百戶者,甚爲嘉尙,帖加成送,祗受後,付之該倅。爾則杆城歷見後,復路事,回諭。上曰,關東分敎官官敎啓下前,先爲安寶給送,可也。賤臣承命出傳。錫中曰,二月朔,日次儒生製述給分人,會試許赴事,命下矣。講略儒生,亦有給分之敎,則似當一體許赴故,敢此仰達矣。上曰,依爲之。出擧條命退,承史以次退出。
上在昌德宮。停常參·經筵。
藥房都提調李時秀,副提調李集斗啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿·世子宮,藥房口傳問安。答曰,知道。
尹序東啓曰,御營廳將官來言,今日本廳軍兵,日次私習云矣,敢啓。傳曰,知道。
傳于曺錫中曰,同副承旨,馳詣宗廟·景慕宮,奉審摘奸以來。傳于李集斗曰,禮房承旨,馳詣雩祀壇,奉審摘奸以來。傳于尹序東曰,左副承旨入侍。傳于曺錫中曰,吏·刑換房。
傳于李集斗曰,政官牌招開政。傳于曺錫中曰,有司堂上入侍。
傳于曺錫中曰,再明日,先詣春塘臺。時刻待下敎,文試處所,以兼設磨鍊事,分付。
傳于曺錫中曰,同副承旨入侍。
有政。吏批,判書徐龍輔進,參判李書九進,參議洪樂游在外,行都承旨李集斗進。以李冕膺爲禮曹參判,李翊模爲工曹參判,李東冕爲吏曹佐郞,朴鍾淳爲奏請書狀官,工曹參議高廷憲仍任事承傳,養賢主簿安廷善單付,前守衛官延東源今加通政,朝官年七十加資事承傳,折衝金聲玉,親臨春塘臺西北別付料試射柳葉箭貫一中邊二中,金仁弼親臨春塘臺西北別付料試射時柳葉箭三巡貫一中邊七中,今加嘉善加資事承傳。
兵批,判書趙鎭寬進,參判閔台爀病,參議成鼎鎭病,參知朴崙壽入直,左副承旨尹序東進。以金孝先·金擎玉·李喆完·裵行範·李遇春·金泰有爲加設同知,黃遾·姜柱老·金廷龜·延東源·羅必觀·朴鼎彬爲加設僉知,同知單朴枝萬,僉知單金道游,宣傳官單李吉會陞實事承傳,護軍鄭大容·李益運,副護軍崔獻重·任希遠以上竝單付。
李集斗,以內醫院都提調意啓曰,提調李秉鼎,今日問安,不爲仕進,卽爲牌招,何如?傳曰,允。
以內醫院提調李秉鼎牌不進推考傳旨,傳于李集斗曰,許遞,前望單子入之。
傳于曺錫中曰,未肅拜禮曹參判許遞,前望單子入之。
禮曹堂上前望單子入之,參判曺允大,參議韓用鐸落點。
以京畿監司徐鼎修狀啓,薦新生葦魚,限內不得封進,惶恐待罪事,傳于李集斗曰,勿待罪事,回諭。
以江華留守洪明浩狀啓,長寧殿所懸薍簾,端午祭享,兼告由修改事,令該曹稟旨分付,傳于曺錫中曰,依狀請施行事,回諭。
掌令曺允遂啓曰,臣於見職,夫豈有一分堪承之望,而除旨遽降,召牌踵臨,試場旣迫,往役爲重,他不暇顧,章皇出肅,而第臣於本府,旣經亞憲,揆以公格,勢難仍冒,試役纔畢,今始來避,所失尤大,請命遞斥臣職。答曰,依啓。
韓致應,以戶曹言啓曰,文昭殿碑閣,蠶壇碑閣,追慕洞碑閣,淨業院碑閣,流霞亭,依定式,發遣本曹郞廳奉審,則蠶壇碑閣,淨業院碑閣,姑無頉處,文昭殿碑閣,雨漏二庫,樑上塗灰剝落,追慕洞碑閣瓦子及四面墻垣瓦子,庫庫脫落,流霞亭雨漏三庫,墻垣三間頹圮,分付各該司,使之卽速修改之意,敢啓。傳曰,知道。
韓致應,以戶曹言啓曰,臣在學,與正郞臣李靖模,依定式,進詣鄕校洞於義宮奉安閣,奉審則無頉處,仍詣彰義宮奉審,則藏譜閣蘆簾三浮,遮陽一部,蓋覆朽傷,雉尾箒二柄,雉尾破傷,壹淸軒雨漏三庫,西邊中門雨漏一庫,南行閣雨漏二庫,玖思齋雨漏一庫,六德齋雨漏二庫,四美堂雨漏三庫,南墻一間頹圮,中門二隻破傷,八祥檻南邊板門二隻破傷,七相樓雨漏一庫,廣窓一隻破傷,日閑齋西邊中門朴工及方椽一箇腐傷,分付各該司,使之卽速修改,而亦令本曹郞廳,監董擧行之意,敢啓。傳曰,知道。每朔中官摘奸,若這卽執頉,豈有草記乎?此後奉審,必以當該摘奸中官,論罪措語,而修改之節,雨漏外,量給物力,使之擧行,可也。
韓致應,以宣惠廳言啓曰,兩南所封三月令宗廟薦新蕨菜,三月內,當爲封進,而今年節早,限內不得封進之意,敢啓。傳曰,知道。
尹序東,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
尹序東,以兵曹言啓曰,今三月各廳堂下武臣朔試射,臣曹連因有故,不得爲之之意,敢啓。傳曰,知道。
尹序東,以武二所試官意啓曰,臣所,今日平明開場,鐵箭自蓋字,試取入格者,講書兼試,而擧子尙此夥然,恐有遲滯之慮。兩防牌外,加設兩防牌之意,敢啓。傳曰,知道。緩緩試取,惟於今日內,修正榜目,可也。
尹序東,以武二所試官意啓曰,臣所,今日鐵箭,自蓋字至景字,應射擧子二千八百五十人內,入格二百二十七人,兼試講書入格九十六人矣。自鐵箭開場日,至今日鐵箭入格,合一千八十一人,講入格合二百四十八人,而鐵箭今已畢試,修正榜目之意,敢啓。傳曰,知道。
尹序東,以禁衛營言啓曰,依定式,臣有大,進詣南壇,奉審摘奸,則壇上與階砌紅箭門內外,俱爲無頉,松木則毋論新舊植,漸就蒼鬱,而禁樵禁松守護等節,另加申飭之意,敢啓。傳曰,知道。
庚申三月三十日辰時,上御誠正閣。藥房入診入侍時,都提調李時秀,右承旨南履翼,左副承旨尹序東,假注書李泳夏,記注官金景煥·承膺祚,原任直閣沈象奎,醫官柳光翼·金孝儉·李敬培·朴春源·李惟鑑,以次進伏。上曰,上注書使之入來。賤臣承命出傳。注書洪奭周進伏。時秀曰,昨今日氣不調,聖體,若何?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,數日間,益向差勝乎?上曰,與數日前,一樣矣。時秀曰,寢睡·水刺之節,何如?上曰,寢睡或多頗穩之時,而手部瘡口,尙不完合,指間或有浮氣,不勝焦悶矣。上曰,二直提學入侍。賤臣承命出傳。二直提學李晩秀進伏。時秀曰,醫官待令,入診,何如?上曰,置之,可也。上敎序東曰,承旨之今番新資,可謂辛苦得之。金近淳之尙在綠袍,與此承旨一般,而此於渠,亦可謂好消息也。及第人尹鼎烈,與承旨爲幾寸親乎?序東曰,臣之兄子也。上曰,今番到記,趙庭和之又復登第,壯哉壯哉。兄弟三人,同時赴殿試者,古亦有此否?時秀曰,古亦未聞之事也。上曰,今日雩祀壇進去都承旨,祭器監滌後,卽爲入來。亞獻官則罷享後,陪進神位板,奉安于神室,卽爲來到闕外,微稟後退去事,分付。奭周承命出傳。上曰,殿試當在三明,而放榜日字甚迫,許多擧行,必有窘急之患,何以則好乎?時秀曰,事甚難處矣。上曰,殿試試券之不爲易書,或有其例乎?時秀曰,臣未之聞矣。上曰,易書書吏,古例則不過三十人而足矣。如或過多則不無爲弊之端,今番易書之役,雖極浩大,必無過百人之意,分付吏判,可也。但所爲悶者,前期一日收捧,呼名紙一千五百餘張,當日盡爲安寶然後,可以及之,而此非一二尙瑞院官員,所可擧行者故,當令武兼宣傳官等,分力替行,而實無暫時了當之望。至於呈券後紙面黑抹,隨處安寶,一試券之內,當不知爲幾處。且入門後頒紙時,許多試券,亦無一齊速頒之道,以此以彼,當日出榜,非所可論,而若過初四日不出,則事多掣礙矣。晩秀曰,然矣。上曰,試官則初二日,來宿於春塘臺可乎?晩秀曰,此則處所入稟,姑未下,待處所定然後,從當稟定矣。上曰,儒生入門,當於集春·月覲兩門中爲定,開門則初二夜爲之,行禮及懸題,待開東爲之,而今番則異於初試時,法禁不可蕩然,場中申飭及入門搜挾等節,當從嚴爲之。此意一體分付於成均館,使儒生,無至犯禁,初二日夕前,來會門外,以待開門,而至於八十以上人,不必用此例,待曉入之,可也。晩秀曰,當依敎知委矣。上曰,成均館久任郞廳爲誰?晩秀曰,安廷善·金履喬也。上曰,兩人處,各別嚴飭,若有擧行之一毫不勤,是豈擇差之本意乎?隨處殫竭,無至罪過事,亦爲分付,可也。晩秀曰,殿試時,試所承旨,不可以生手擧行,擇差恐好矣。上曰,近日視事,何不入稟?問于政院,可也。奭周,承命出回奏曰,自昨冬停之,待日暖間,當入稟云矣。上曰,庭試唱榜後入稟,可也。命時秀先退。上曰,完伯辭疏,許施爲難,强勉亦難。俄者大臣登筵時,忘未及問,注書往問遞仍當否於右相,可也。奭周承命出。命退,諸臣以次退出。
庚申三月三十日辰時,上御重熙堂。同副承旨·有司堂上入侍時,同副承旨曺錫中,記事官洪奭周,記注官金景煥·承膺祚,有司堂上李書九,以次進伏訖。上曰,湖南伯事,問於右相,則右相何以爲答云耶?錫中曰,右相以爲,以事體言,則因其臺臣之言,而遞道臣之職,有所如何,以事勢思之,則公務亦必無酬應之理,本道事,極爲可悶矣。上曰,然則右相與領·左相,往復商議,以爲指一稟奏之地也。嶺伯辭疏,亦未賜批,其病狀,果如何云耶?書九曰,羸敗殊甚,頗有自危之意云,而其間之差可與否,未能的知矣。上曰,原疏還下送,可也。道伯之窠一出,則爲其擇差之難,甚爲費慮矣。湖南之右沿一帶,漸有十室九空之歎,加之以昨再昨兩年之頻歉,言念民勢,實切悶然矣。書九曰,荐歉之餘,民勢必多難支矣。上曰,昨年災結,亦必眞有不足之歎矣。往在甲寅,以海南事,有所費慮,而今則果已復舊乎?書九曰,似未復舊矣。上曰,殿試擧行,甚爲難矣。方欲多出假承旨,分所主管,而亞銓亦當參其中矣。能書吏之分排,多至一百六十人云,何其如是夥然也?書九曰,應試者,殆近一千六百人,以一人十張分排故,自致如此矣。近來各司下吏之能書者絶罕,又甚遲鈍,雖一人十張,亦難於一日內訖役矣。上曰,百名亦是無於古之例,而創出於年前,況過百名乎?只以百名磨鍊好矣。文所則安寶頒紙之際,必致遲滯,當令諸承旨,分掌擧行,而武所之千餘名擧子,必多雜遝之弊,近規,每於唱榜時,入格擧子,以各道分排,屬之各營門,使之檢飭矣。今於殿試時,亦依此例,直赴殿試及會試者,以其入格時,各營別單及各道狀啓,詳考分屬原榜初試,則以其所居之道,分屬於兵曹及各軍門,令各該營將校率領檢飭,以爲外打點時,整齊之地,而各道中,每邑又定首擧子,使之次知,則武所擧行,亦可就緖。同副承旨,知此意,預爲約束於兵判·訓鍊院堂上及宣傳官,而無論大小科試,訓鍊院,例皆主之,而近來則親臨試射,本院堂上,亦皆不入,另加申飭也。文所雖於三更開門,頒紙之際,必致天明矣。初四日,可以出榜乎?書九曰,易書之遲滯,似難從速出榜矣。上曰,鐵箭若於訓鍊院分所,則設御座,承史進去,而出入曲拜,試官行禮等節,一依殿座例爲之矣。仍命書榻敎曰,近來鐵箭勸奬之時,二所入格,若是夥然,可知其關西武士之多入也。且一所三所則六兩講入格者,皆付之榜中,而二所之人多窠窄,而多入於沙汰中者,豈不斑駁乎?二所關西武士兩技入格者別錄,皆令許付殿試,六兩單技入格者,亦爲別錄許付,而單技之類,柳葉箭二分六兩,百三十步,二技取二技,以示一視西北,別異其規之意。若此則二所榜目,除關西,只以京二部及諸道入格者,充二百六十餘人之名數事,分付。仍命退,諸臣以次退出。
上在昌德宮。停常參·經筵。
辰時巳時,日有食之。
傳于南履翼曰,右副承旨入侍。
傳于曺錫中曰,同副承旨入侍。
吏曹參判前望單子入之,曺允大落點。
承旨前望單子入之,李益運·李書九·徐有聞落點。
曺錫中啓曰,臣與右副承旨韓致應伴直矣。纔已許遞,伴直無人,右副承旨南履翼,所當牌招,而拘於廳規,不得請牌,何以爲之?敢稟,傳曰牌招。
以禮曹判書李晩秀初度呈辭,傳于曺錫中曰,昨日僚堂之許遞一款,處義云雖過矣。此等處體諒,正合禮使,許遞。
兵曹口傳政事,大護軍李晩秀。
南履翼,以弘文館言啓曰,新除授校理張至冕,時在慶尙道星州地,經筵入番事緊,請斯速乘馹上來事,下諭。傳曰,依啓。
曺錫中,以兵曹言啓曰,卽接濟州牧使鄭觀輝牒呈本曹辭意,則以壬子式年武科初試陳試人李邦潤等許赴今番會試事,報來矣。其中李邦輔·李邦潤,初無陳試公文,則到今年久之後,無以憑考,科法至嚴,不可許赴。至於李東燁,則其後乙卯庭試時,已爲許赴,本曹有置簿書蹟,旣經一番會試,則渠雖海外無識之類,其習極爲駭痛。今方移關,以爲嚴處之地,而該牧使之未能照察。有此謬報者,不察莫甚,當該濟州牧使鄭觀輝,從重推考,何如?傳曰,本曹若能別白知委,則李東燁,何以更來乎?其外兩人,旣無文蹟,則尤非渠罪,各年當該堂上推考,科場至嚴,三人所謂會試竝勿施。此後濟州人,過會試或殿試後,帖文爻周之意,自本曹文移牧使處,以爲憑考之地,可也。口傳分付上來三人,明日判堂招致,待令月覲門外微稟。
曺錫中,以禁衛營言啓曰,本營哨官金鎭赫,受由過限,依例汰去之意,敢啓。傳曰,知道。
庚申四月初一日辰時,上御重熙堂。右副承旨入侍時,右副承旨韓致應,假注書李泳夏,記注官金景煥·承膺祚,以次進伏訖。致應曰,雩祀壇亞獻官徐有聞來言,享事順成後,依昨日下敎,陪進神位板,奉安于神室以來云矣。
上曰,亞獻官入來乎?致應曰,去夜來到闕門外,微稟矣。命退,承史以次退出
庚申四月初一日未時,上御便殿。同副承旨入侍時,同副承旨曺錫中,記事官洪奭周,記注官金珍恪·金景煥,以次進伏訖。命書榻敎曰,關西之移來他所者兩技單技人,一體別錄許赴,北關武士依此例,一所貫邊與講之窠窄見拔者夥然云,比二三所,可謂斑駁,此類添赴。又命書傳敎曰,左副承旨·右副承旨許遞,與未差之代,前望單子入之。又命書榻敎曰,吏曹參判前望單子入之。上曰,明日試官牌,試望啓下後出之也。仍命退,承史以次退出。
上在昌德宮。停常參·經筵。
曺錫中啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,慶尙左兵使李喆運下直,長弓一張,長箭一部,片箭一部,筒兒一箇賜給,傳于曺錫中曰,同副承旨入侍。
曺錫中啓曰,今此試官望中時無職名人,令該曹口傳付軍職,何如?傳曰,允。
兵曹口傳政事,以徐邁修爲都摠管,李彦植爲副摠管,副護軍尹序東·韓致應竝單付。
內醫院提調前望單子入之,金載瓚落點。
吏曹口傳政事,以李薰徽爲禁府都事。
傳于曺錫中曰,承旨房仍,左副承旨爲禮房,同副承旨爲軍士房。
吏曹口傳政事,大司成單鄭大容。
臺諫前望單子入之,掌令南涑,正言洪時濟落點。
以全羅假都事參禮察訪金光遇狀啓,本道觀察使趙宗鉉,廢却公務,都事所當替行,而都事金必宣,未及赴任,判官沈養之,今方待勘,臣以假都事,不得已代爲擧行,緣由馳啓事,傳于曺錫中曰,蔭倅何敢於勘處前,以待勘等語,登諸公文報營乎?該倅令該府拿處,廢務過矣,假都事亦何可差出乎?狀啓還下送,如此則未査問沿邑該倅,皆司處義乎?寧有如許紀綱,情勢自情勢,體統自體統,旣在其職任,其所爲豈成說乎?各別嚴飭之意,回諭。
以黃海監司徐榮輔狀啓,莫重薦享所用石首魚,月令之內,不得封進,當該差使員康翎縣監崔祥岳,依事目罷黜,臣亦惶恐待罪事,傳于李書九曰,卿則勿待罪,守令罷黜分揀事,回諭。
徐有聞,以禮曹言啓曰,來四月初三日王世子冠禮冊儲慶科庭試,文科殿試時節目,當爲磨鍊,而凡於殿試,親臨與命官,前期稟旨後磨鍊節目事,曾有定式矣,今番則何以爲之?而處所以何處爲之乎?敢稟。傳曰,春塘臺親臨磨鍊,可也。
尹序東,以禮曹言啓曰,卽接奎章閣移文,則御考恩賜直赴殿試戊午六月御定冊子校正書寫儒生應製幼學高廷鳳,直赴會試乙卯四月上齋生應製進士李光顯,丁巳九月駕過十邑儒生應製生員李修演,去三月上齋生應製給二分進士李台升,給一分進士柳佺·李運英·李在誠等七人,以前所受直赴及給分帖來納。故依節目成小帖,粘連分給後,知委禮曹及四館所,區別許赴事,啓稟蒙允事移文,而四館所牒呈內,庚申三月人日製入格幼學金秀鍾·李南翼,同月春到記製述入格生員沈英錫·閔耆玄,進士趙庭和,殿講入格幼學李集運,竝直赴殿試,同月三日製入格幼學尹定鎭,同月春到記製述人入格進士李文福,竝直赴會試事命下,而依例分等許赴事,報來矣。御考恩賜幼學高廷鳳及試考幼學金秀鍾等七人,直付殿試御考恩賜直赴會試及給分進士李光顯等六人,試考直赴會試幼學尹定鎭等二人,今番慶科殿試,旣兼會試,依例許赴事,分付,何如?傳曰,允。
尹序東,以禮曹言啓曰,無論大小科,陳試許赴人,具由草記事,曾有定式矣。甲寅二月庭試初試入格幼學睦仁爲,乙卯八月庭試初試入格幼學李廷瑞,俱以應頉陳試,追後來呈矣。取考各人等陳試文跡,則京而漢城府,外而營,本官公文,明白無疑,而凡係父子俱參與朞服未葬前,竝許陳試,法典所載矣。睦仁爲等二人,今番殿試,旣兼會試,依例許赴,而濟州幼學梁之薀,辛亥九月本牧式年文科初試入格,以海外之人受公文,今始上來,一體許赴,何如?傳曰,允。
曺錫中,以兵曹言啓曰,今此慶科庭試別試,武科殿試時,直赴殿試人及會試人應試應頉,別單書入之意,敢啓。傳曰,知道。
曺錫中,以兵曹言啓曰,來四月初三日王世子冠禮冊儲慶科庭試別試,武科殿試節目,當爲磨鍊,而凡於殿試,親臨與命官,前期稟旨後磨鍊事,曾有定式矣,今番則何以爲之,而處所以何處擧行乎?敢稟。傳曰,春塘臺親臨磨鍊,可也。
曺錫中,以壯勇營言啓曰,今此慶科庭試殿試時,本營直赴人應試應頉區別別單,前已啓下矣。又有將官將校試射及鄕武士月課時直赴人,故追別單書入,而直赴會試人廣州鄕武士金完宅,楊州鄕武士李貴得·安興實,加平鄕武士沈岳只,拜峯鎭鄕武士金順大·張仁元·洪湯連·洪得龍·金昌成·韓光太·朴福三,鷺梁鎭鄕武士金得伊·鄭東義·宋漢應等,謹依下敎,拔去之意,敢稟。傳曰,知道。分付兵曹,試記卽爲釐正,可也。
曺錫中,以訓鍊都監言啓曰,今四月初二日春塘臺經宿時,因兵曹節目,金虎門軍六十名除出,把摠金宅和,哨官張鉉擧率領,挾輦侍衛,而待標信擧行,北營標下軍三十名,依定式除標信除出,千摠趙岱率領,集春門外把守,雜人一切嚴禁,事畢後各還直所之意,敢啓。傳曰,知道。
曺錫中,以訓鍊都監言啓曰,今四月初三日春塘臺親臨王世子冠禮冊儲慶科庭試別試,文武科殿試時,因兵曹節目,西營軍二十五名,哨官李榮培,廣智營軍二十五名,哨官沈學祖,集春營軍二十五名,哨官李應權,東營軍二十五名,哨官李鎭國,出番軍二哨二百四十四名,千摠鄭彦衡,哨官金命嶷·李重葉率領,設布帳外排立,而待標信擧行,北營標下軍三十名,依定式除標信除出,把摠林擎翰率領,外把守,出番軍三哨,自集春門外左右邊,至石橋排立作門,雜人一竝嚴禁,事畢後入直軍,各還直所,出番軍,解送之意,敢啓。傳曰,知道。
曺錫中,以御營廳言啓曰,今四月初三日春塘臺親臨慶科庭試別試,文武科殿試時,依兵曹節目,銅龍門入直軍二十七名,建陽門入直軍二十名內,各留營直五名,各該入直將官率領仍直,餘皆待標信除出,新營入直軍三十三名內,除營直五名,依例除標信除出,入直千摠李膺運,哨官金衡遠率領,設布帳外環圍,出番鄕軍二哨,千摠李文喆,哨官金楗·高玉衡率領,月覲門外排立作門,雜人馬一切禁飭,而事畢後,各處入直還爲入直之意,敢啓。傳曰,知道。
南履翼,以義禁府言啓曰,明日親臨春塘臺慶科庭試,文武科殿試時,都事丁若衡·金應一·朴宗民赴擧,而當直入直都事,月覲門·靑陽門·集春門·不老門·丹楓亭禁亂都事外,本府入直都事,訓鍊院分所禁亂都事,公事回公都事,無以推移,都事尹光時不仕之代,令該曹口傳差出,假都事二員,亦令該曹口傳擇差,以爲分排之地,何如?傳曰,允。
庚申四月初二日卯時,上御便殿。同副承旨入侍時,同副承旨曺錫中,記事官洪奭周,記注官金景煥·承膺祚,以次進伏訖。命書榻敎曰,明日殿試時,武所鐵箭及西北別錄武士當分試,分試處所,訓鍊院爲之事,分付。直赴殿試人捧講帳殿,當分三所,試官各三員擬入。又命書榻敎曰,明日武所命官,殿試訓鍊院分所時,領議政爲命官。又命書榻敎曰,都摠管李義弼,副摠管鄭日煥許遞,令該曹口傳差出,寶劍望筒修正。又命書榻敎曰,吏曹參判曺允大,行護軍金履翼·李尙度,行副護軍金載翼,刑曹參議趙弘鎭,行副護軍徐英輔,假承旨差下。錫中曰,在前庭試會試兼殿試時,有三更一點留門之例,有罷漏後留門之例,而今番則初試額數,旣是千人,直赴及恩賜之應試者又夥然,而入門之後,又當頒紙,留門若晩,則擧行自當遲滯,諸議皆以爲趁早開門。然後似無窘束之慮,而頒紙等節,可以整齊云。依年前已行之例,以三更一點開門似好,故敢此仰達矣。上曰,依爲之。出擧條仍命退,承史以次退出。
庚申四月初二日辰時,上詣春塘臺。殿座入侍時,行都承旨李集斗,行左承旨李書九,行右承旨李益運,左副承旨徐有聞,右副承旨南履翼,同副承旨曺錫中,假承旨曺允大·金履翼·李尙度·金載翼·徐英輔·趙弘鎭,記事官洪奭周,假注書李泳夏,記注官承膺祚,記事官李存秀,以次侍立。上具翼善冠·衮龍袍,乘輿出交泰門·永淸門,駕至明政門前路。敎錫中曰,舊例親臨殿試時,必洞開正門,以示重事體之意。今見弘化門,尙不放鑰,此亦今人昧例之致,須卽洞開,待殿試徹場後下鑰,可也。命書駕前下敎曰,前大司成鄭大容仍任,仍由光德門·明光門·靑陽門,詣暎花堂,降輿陞座。命書榻敎曰,殿試時,武所鐵箭及西北別錄武士當分試,分試處所,訓鍊院爲之事,分付。直赴殿試人捧講帳殿,當分三所,試官各三員擬入。上曰,以吏·禮判,爲講分所試官,書塡於亞卿試官望之上。命書榻敎曰,武所命官,殿試訓鍊院分所時,領議政爲命官。又敎曰,諸試官卽爲出牌,而領相及大提學,勿爲出牌,領相則卽爲入來,自此直往試所之意,遣史官傳諭。上曰,儒生呼名紙收捧之數,合爲幾何?晩秀曰,爲一千三百六十矣。上曰,文試所,以五處分排,而薑田爲一所,右承旨進去,不老門爲二所,左承旨進去,臥獜坪爲三所,假承旨曺允大進去,壯元峯爲四所,假承旨金履翼進去,丹楓亭爲五所,假承旨李尙度進去。整齊而呈券,則皆令帳前爲之,以儒生入門之數,均排各所,無有雜亂之弊,可也。益運曰,每一所,以二百七十餘人分排,則似得均平矣。上曰,諸承旨爛商,從便爲之,呼名紙安寶及呈券後墨抹處安寶之役極爲浩大,尙瑞院假官武兼宣傳官,使之待令擧行,可也。書九曰,儒生出去時,不可由入來之門,更從他門出送,以爲整飭之地恐,好矣。上曰,舊例卽然,而今番事勢,不可無這間闊狹矣。上敎集斗曰,承旨則待試官入來,進去於訓鍊院試所,而命官殿試之規,廢已久矣。今人多昧古例,故於此等處,或至疎忽,必須各別嚴飭,以尊體統,而御座前出入曲拜及班次行禮,一如親臨擧行,宣傳官以下,勿令陞殿,開場則待天明爲之,可也。集斗曰,謹當依敎擧行矣。命書榻敎曰,帳殿武所考官兼內乘申鴻周,參考官直閣金近淳加差下。上曰,帳殿武所,假承旨徐英輔擧行,武講一所,右副承旨擧行,三所假承旨趙弘鎭進去,二所假承旨金載翼進去,仍命濟州武士三人等應射。上曰,兵判及摠管一人,爲試官,可也。上曰,訓鍊院分所試官命官以下皆入侍。賤臣承命出,與領議政李秉模,刑曹參判申大顯,行護軍柳孝源·吳毅常,副護軍李顯默,訓鍊正李石求,副司果元永胄等,偕入進伏。秉模曰,日氣太暖,聖體,若何?上曰,一樣矣。秉模曰,臨殿必至多日,離次勞動,不勝憂慮矣。上曰,訓鍊院試所,卿當以試官進去,而命官殿試,久未爲之。故今人莫知其事體之嚴重,若於試場之際,或有雜亂不齊之弊,則虧損國體,容有極哉?今以卿爲命官,欲令八方擧子,知殿試事體之自別,卿須體予至意,務尊國綱,而今日先往整齊,可也。秉模曰,謹依聖敎奉行矣。上曰,夏享大祭獻官,領相之,代以右相改付標,可也。賤臣承命出傳。上敎孝源曰,明日訓鍊院試所開場時,訓局軍二哨,先爲定送,使之羅立,禁雜人事,分付訓將,可也。上曰,慶尙左兵使入侍。賤臣承命出,與慶尙左兵使李喆運,偕入進伏。命錫中宣諭訖,喆運先退。上曰,承旨無一人在座,極爲駭然。命書榻敎曰,當該諸承旨,竝從重推考。益運曰,侍臣不可不備員,而臺諫無一人入來,勢將以監察茶時矣。上曰,諸臺使之催促入來。益運曰,臺諫中持平鄭魯榮,聞有實故,其餘諸人,未知有何實故,而屢度催促,終不入來,今則門鑰已下矣。命書榻敎曰,兩司中在外人許遞,與未差之代,前望單子入之,待下批牌招察任。又命書榻敎曰,都摠管李義弼,副摠管鄭日煥許遞,令該曹口傳差出,寶劍望筒修正。又命書榻敎曰,都摠管徐邁修許遞,前望單子入之。三更時至,命留門入儒生。上曰,試券割封時,或易刀痕之侵及所塡字劃,而至於天字軸之天字,敬謹,何如?而割封時,或不致愼,則有欠敬天之義,承旨以此意,申飭割封官,天字軸割封時,各別審愼,而因爲四館所謄錄,永久遵行,可也。仍命儒生呼名頒紙。上曰,自一所儒生,先爲頒紙,可也。入小次,諸臣輪回權退。
上在昌德宮。停常參·經筵。
文武科殿試殿座罷後,內閣·政院·玉堂·藥房問安。答曰,知道。
傳于李書九曰,抄啓文臣洪命周遭故云,別致賻,令該曹依例輸送。
傳于徐有聞曰,科次入侍。
吏曹口傳政事,以李魯春爲禮曹參判。
李書九,以吏曹言啓曰,昨日口傳政,義禁府都事望李薰徽,與本曹佐郞李東冕,有同姓三寸叔姪應避之嫌,而臣矇未覺察,遽然照擬,至蒙恩點,不能照檢之失,誠不勝惶恐,而原望筒勿施,其代更爲口傳備擬以入之意,敢啓。傳曰,知道。
吏曹口傳政事,以李仁祐爲禁府都事。
曺錫中,以兵曹言啓曰,今日殿試時,直赴殿試人親騎衛文尙龜等四百六十二人,直赴會試人閑良張大維等二百二十四人,隨其錄名,許赴之意,敢啓。傳曰,知道。
曺錫中,以都摠府言啓曰,今日入直內三廳武兼禁軍及軍兵等,當爲中日試射,而春塘臺親臨王世子冠禮冊儲慶科庭試別試,文武科殿試相値,不得爲之之意,敢啓。傳曰,知道。
庚申四月初三日卯時,上御春塘臺。慶科庭試別試,文武科殿試試取入侍時,行左承旨李書九,行右承旨李益運,左副承旨徐有聞,右副承旨南履翼,同副承旨曺錫中,假承旨曺允大·金履翼·李尙度·金載翼·徐英輔·趙弘鎭,記事官洪奭周,假注書李泳夏,記注官承膺祚,記事官李存秀,以次進伏。上曰,儒生年老人及武擧子,皆令入門,可也。錫中曰,訓鍊院武所進去承旨,抵書以爲,試記至今不來。故射員尙未應射,其他擧行,亦多緩忽云矣。上曰,各別嚴飭,試記以此御覽件越送,可也。引儀唱引試官以下儒武應試人行四拜禮,文所讀券官左議政沈煥之,行上護軍金載瓚,右參贊黃昇源,對讀官行副護軍尹光顔,弼善金翰東,奉常正朴鍾淳,副校理具得魯,武所考官右議政李時秀,兵曹判書趙鎭寬,行護軍李漢豐,參考官行副護軍李東稷,僉知鄭學畊,行副護軍金益彬,訓鍊副正南衡重,武講一所試官吏曹判書徐龍輔,行護軍李章漢,修撰閔師宣,二所試官大護軍李晩秀,行副護軍李貞運·李東馝,三所試官行護軍金祖淳,行副護軍吳載重,副校理金履載,以次進前。煥之等曰,經宿臨殿,聖體,若何?上曰,一樣矣。煥之等曰,王大妃殿氣候,何如?上曰,一樣矣。煥之等曰,惠慶宮氣候,何如?上曰,一樣矣。命書榻敎曰,講考官李晩秀代,戶曹判書李在學爲之。上曰,武科直赴殿試人,先爲捧講。敎鎭寬曰,卿則以帳殿侍衛擧行,勿行試官之事,可也。武擧人以次應講。上曰,應講時許多擧人,班次雜沓,姑令退出,每以十人作隊,打點次次入講事,分付。命入場儒生,各就分所。上曰,頒紙幾皆爲之乎?有聞曰,尙有餘數之夥然矣。上曰,易書書吏,使之朝食後入來擧行,而直赴殿試人試券,亦爲卽頒。益運承命出頒紙訖,命文擧人入侍。閔耆顯·金履度等,以次進奏職姓名,命擧顔。敎履度曰,今見爾面,追思故相,爾家非但故相之爲貴,赫世名碩,是何等大家也?仍敎耆顯·履度及吳淵常曰,爾等特爲賜樂,出去時由弘化門,張樂前導以出,可也。錫中奏宰樞執鼓,射員呼名,矢數執鼓,應射人等,以次應射。上曰,訓鍊院試所監的官處,各別嚴飭,封箭等節,使之十分審愼,而亦當別遣宣傳官摘奸,此意一體分付。命載瓚·昇源·光顔·翰東·鍾淳等,書御題賦周邦自后稷千有餘年,文王始受命,限申初。上曰,具得魯不能善書,他所試官李東稷·金近淳,使之進前書題。書訖,分揭帳殿及諸分所。上曰,一所承旨看檢安寶,二三所承旨看檢收券,四五所承旨看檢易書,分力擧行,可也。書九曰,入場儒生中原州居金姓一人,無端攔入,殿試事體,何等嚴重,而有此犯科,士習駭然矣。上曰,卽爲逐出,令同成均處置,可也。命武所入格人呼新來。敎時秀曰,武科榜目,斯速修正,待訓鍊院榜目入來,同爲入之,可也。尙度曰,臣所去試所儒生頒紙時,有紙無人者爲九,有人無紙者爲五,事甚怪駭矣。上曰,令同成均,査實草記,可也。命書傳敎曰,處義旣伸,前禮判李晩秀,復授前任,參判未差之代,令該曹口傳差出,待下批與判書,待開門牌招察任。上曰,申限已迫,儒生呈券,爲幾張乎?晩秀出問回奏曰,一千六十餘張矣。上曰,未呈券儒生,斯速促呈,可也。命直赴武科殿試人李齊年呼新來,仍行將鬼椎於帳前。上曰,日勢已晩矣。當自此還內,而科次則欲於便殿爲之,諸承旨問安後,盡爲退出,承旨一人,留試所捧券,待下敎與試官詣閤,可也。仍還內,諸臣以次退出。
庚申四月初三日申時,上御便殿。科次入侍時,行右承旨李益運,左副承旨徐有聞,記事官洪奭周,記注官承膺祚,記事官李存秀,讀券官左議政沈煥之,行上護軍金載瓚,右參贊黃昇源,對讀官行副護軍尹光顔,弼善金翰東,副校理具得魯,奉常正朴鍾淳,以次進伏訖。上曰,二百張先爲考券,而易書者,次次持來,滿三百張,則試所承旨,直爲持入也。存秀曰,臣於今番,承命進詣太白山史閣,奉審實錄,則間因雨漏之滲入,櫃子五坐,有朽傷處,旣已開庫,當爲改備,而猝乍間,難以精造塗漆。故不得已以舊櫃還奉,而日後曝曬時,如欲臨時改備,則又當有未及之慮矣。以本館所奉櫃子,成出見樣,下送于本道監營,使之預爲改造,送于地方官藏置,以待曝曬時改奉安似好,故敢此仰達矣。上曰,依爲之。出擧條上敎煥之等曰,今此題解,是朱子之言也。卿等詳觀緩考,俾無遺珠之歎也。仍命考券,行左承旨李書九,持朱草三百張進伏。上曰,承旨三人,輪回交代,而假承旨,則易書畢後,使之出去也。假承旨曺允大,持朱草三百張入來。命退出。少頃,假承旨金履翼,又持朱草三百張入來,命先退。少頃,假承旨李尙度,持朱草二百餘張進伏。上曰,易書已畢乎?尙度曰,已畢矣。上曰,然則承旨出去,而能書吏,亦皆留門出送也。尙度承命先退。上曰,直赴人中具康,以其情理,不應殿試云,雖是格外,而釋褐之初,其意可嘉,爲成其美,特付榜尾事,分付。夜漏將撤。上曰,考券已滿七百張,卿等退去閤門外,以待天明,而承旨則一人,留在殿座處所,輪回交代也。仍命退,試官以次權退。
上在昌德宮。停常參·經筵。
傳于徐有聞曰,科次入侍。傳于徐有聞曰,今番慶科,文科取十人。
傳于徐有聞曰,入格儒生入侍。
南履翼啓曰,同副承旨曺錫中,武科出榜進,臣吏兵批兼進之意,敢啓。傳曰,知道。
有政。吏批,判書徐龍輔進,參判曺允大病,參議洪樂游在外,右副承旨南履翼進,以具得魯爲東學敎授,韓用大爲昭顯墓守衛官,典籍單李在璣,文科甲科第一人,禮賓主簿單玉載赫,武科甲科第一人,故及第任興遠贈注書,登科殿試前身死,依法典贈相當職,故及第宋磾贈注書,登科未分館前身死,依法典贈相當職。
兵批,判書趙鎭寬進,參判閔台爀入直,參議成鼎鎭病,參知朴崙壽,右副承旨南履翼進,以李章漢·李哲相爲同知,金景麟爲於蘭萬戶,金光郁爲南桃浦萬戶,訓鍊主簿二單徐春輔·申綋,司果李晩植·李鼎會·安光贊·李省淵·南錫九,護軍李冕膺,副護軍李鼎德·尹序東·韓致應,司直曺允遂以上竝單付。
南履翼啓曰,行大司憲李城輔在外,執義朴瑞源,掌令崔時淳·南涑,持平具晉行呈辭,持平鄭魯榮陳疏入啓,監察茶時之意,敢啓。傳曰,知道。
曺錫中啓曰,行公臺諫之無敢以監察茶時者,前後飭敎,何等申嚴,而執義朴瑞源,掌令崔時淳·南涑,持平具晉行,或稱情勢,或稱身病,門鑰已下,終不詣臺,事甚未安,推考警責,何如?傳曰,爲先禁推。
曺錫中啓曰,執義朴瑞源,掌令崔時淳·南涑,持平具晉行,禁推事,命下矣。依定式,遞差傳旨捧入之意,敢啓。傳曰,知道。
徐有聞,以禮曹言啓曰,今四月初八日王世子冠禮冊儲慶科庭試文武科放榜時,親臨與權停例,何以爲之?而處所,以何處擧行乎?敢啓。傳曰,處所,仁政殿爲之,殿試則雖以勞永人才之意臨殿,而大禮旣不親臨,況唱榜乎?亦以權停例磨鍊,可也。
曺錫中,以兵曹言啓曰,去春等能麽兒考講時,都摠府都事李秉天,訓鍊院副正李東馝,僉正李漢鼎·閔行源,判官申惠周·金尙裕,主簿諸景彧·張彦極·申大健·徐良輔·洪成源,武臣兼宣傳官閔宗赫,部將梁喆鎭·許稱·元永駿,守門將桂一恒,刑曹正郞李仁達,戶曹佐郞吳亨喆,工曹佐郞金時弼等,一次不通,訓鍊院判官金應瑞,武臣兼宣傳官劉彦臣·朴基泰·南履漢·金載澤,守門將卞鍾翕,軍器寺正李成德,繕工監主簿李熻,典設司別提尹德晦等,二次不通,竝依定式,從重推考,何如?傳曰,允。
曺錫中,以備邊司言啓曰,卽見水原留守徐有鄰狀啓,則枚擧本府屬果川等五邑所報,以爲應分還穀,自來不敷,計戶排巡,無以計給。五邑餉租留庫條七千六十石中,限五千四百十五石,特許加分事,請令廟堂,稟旨分付矣。時當稍豐,民不願糶,而守臣所請如此,則五邑事情,似難用分留常法,依此數加分之意,分付,何如?傳曰,允。
庚申四月初四日卯時,上御便殿。科次入侍時,行左承旨李書九,行右承旨李益運,左副承旨徐有聞,記事官洪奭周,記注官承膺祚,記事官李存秀,讀券官左議政沈煥之,行上護軍金載瓚,右參贊黃昇源,對讀官行副護軍尹光顔,弼善金翰東,副校理具得魯,奉常正朴鍾淳,以次進伏訖。煥之曰,親臨科次,徹夜酬應,聖體,若何?上曰,一樣矣。仍敎曰,兩日經夜,不以爲難,卿之筋力,可謂好矣。今榜實才,果能無遺珠之歎否?煥之曰,超等表著之作,庶幾不至見漏矣。上曰,庭試別試,自來取晩,無以末軸而或忽於考試之際也。古有願得忠孝壯元之語,得人之多,雖未敢必,而在我則當盡心以永之矣。考券將訖。上曰,禮曹判書持顯廟朝·肅廟朝榜目入侍。賤臣承命出,與禮曹判書李晩秀,偕入進伏。上曰,辛卯別試,取十七人云,而十七額數,乃是通計直赴矣。肅廟冠·冊慶科,則取幾人乎?晩秀曰,冠禮後取十人,冊禮後取十三人矣。命書傳敎曰,今番慶科,文科取十人。又命書榻敎曰,新恩政事,當日爲之,取三十張合考。上曰,別置之券,令對讀官,考其落韻與否也。合考訖。上曰,院隷多數待令,坼榜之後,這這呼名,新榜十人,俾卽待令也。上親坼名,至尹日逵。上曰,奇矣。尹塾之孫也。坼名訖。上曰,新恩之先爲來待者,使之入侍,仍呼新來也。前判官金啓濂,進奏職姓名。上曰,只知其弟,不知其兄矣。重臣何時上京乎?啓濂曰,去月初旬上來矣。上曰,近則病果何如?啓濂曰,一樣無減矣。上曰,爾之登第可喜矣。年幾何?啓濂曰,五十二歲矣。命塗墨進退,仍命先退。上曰,試官亦退去,修正榜目也。仍命退,諸臣以次退出。
庚申四月初四日酉時,上御便殿。入格儒生入侍時,左副承旨徐有聞,記事官洪奭周,記注官承膺祚,記事官李存秀,以次進伏訖。上命入格儒生,呼新來塗墨,仍命以次進前。奏職姓名,進士李在璣,幼學李基憲·李彦輔,生員尹日逵,幼學洪祐爕,生員柳烇,幼學吳洪錫·金尙元,副率金會淵,以次進奏。敎彦輔曰,誰之族也?彦輔曰,別無顯族,而前持平李顯秀,爲同姓矣。敎日逵曰,做賦幾何?日逵曰,數百首矣。上曰,爾之登科可喜矣。敎祐燮曰,誰爲近族?祐燮曰,與司僕正洪元燮,爲二十六寸矣。敎烇曰,誰之近親?烇曰,故參判焵之從弟矣。上曰,爾曾經大興郡守乎?烇曰,然矣。上曰,然則封內,何以生員書之?烇曰,禁錮罪名未解,故不敢書職名矣。上曰,年幾何?烇曰,五十七歲矣。敎洪錫曰,與誰爲近族?洪錫曰,前正郞吳大坤之十四寸孫也。敎尙元曰,爾有顯祖乎?尙元曰,有縣監齋郞矣。上曰,內外族有立朝者乎?尙元曰,同姓則無之,而前持平李,爲外族矣。敎會淵曰,何去而今始登第乎?爾之今番試券中鋪頭句云何?會淵誦奏曰,曰若稽古周先,始受封者惟稷。上曰,此句豈成說乎?且呈券之晩,至於三鳥,又何故也?今亦幾屈而僅得矣。有聞曰,入格儒生十人,一所出一人,三所四所各出二人,五所出五人,二所則全闕矣。上曰,居魁者何所?有聞曰,四所矣。上曰,壯元則果出於壯元峯矣。仍命退,諸臣以次退出。
上在昌德宮。停常參·經筵。
藥房都提調李時秀,提調金載瓚,副提調李集斗啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿·世子宮,藥房口傳問安。答曰,知道。
曺錫中啓曰,行大司憲李城輔在外,持平鄭魯榮疏批未下,執義一員,掌令二員,持平一員未差,監察茶時之意,敢啓。傳曰,知道。
曺錫中,以備邊司言啓曰,今日賓廳日次,而無時急稟定事,不得來會云矣,敢啓。傳曰,知道。
曺錫中啓曰,來初五日,朝參日次矣,敢稟。傳曰,停。
曺錫中啓曰,御營廳將官來言,今日本廳軍兵,日次私習云矣,敢啓。傳曰,知道。
李益運啓曰,行左承旨李書九,今日不爲仕進,卽爲牌招,何如?傳曰,與都承旨·右副承旨許遞,前望單子入之,待下批牌招。
承旨前望單子入之,閔台爀·金履翼·趙弘鎭落點。
傳于李益運曰,右承旨入侍。
傳于徐有聞曰,禮房承旨入侍。
注書洪奭周病,代以李允謙爲假注書。
以文科殿試對讀官金羲淳,牌不進罷職傳旨,傳于徐有聞曰,只推。
以武科殿試試官李垿,牌不進罷職傳旨,傳于曺錫中曰,只推。
曺錫中,以兵曹言啓曰,五衛將李哲模,病在鄕廬,上來無期,金道游,以其還鄕,呈狀乞遞,輪番之任,不可久曠,竝改差。加設僉知中樞府事金榮澤·金萬衍·李瑞漸·金致億·鄭聖五·張九翼·金致亨·李德樹·盧德齡·李亨元·白台絢·林文采·安明稷·文德裕·尹壽基·白天淡·金宗彦·黃筵·姜柱老·金廷龜·延東源·羅必觀,俱爲在外,或未肅拜,竝減下,何如?傳曰,允。
兵曹口傳政事,以鄭鴻東爲僉知兼五衛將。
李益運,以刑曹言啓曰,昨年十二月,因南部金召史,仁同校婢稱冤事曹草記批旨內,帳籍與續案旣如彼,則邑牒不過外題之說,名以啓下行會,如李甲會者,乃敢粧撰乎?卿等更爲出意見,嚴關行査草記,而設使事實果相左,甲會之報辭,駭妄莫甚。如許之類待出場,各別處置,況許多損體之端,屢捉於繡行,論以治績,亦可謂前倅之罪人矣。新定式履歷,甲會,則分付該曹,勿爲施行可也事批旨據,自臣曹,嚴關行査矣。卽接該道回移,則仁同府使李甲會報辭內,以爲蓋儉德,果是私婢,來作校婢者也。舊籍中,書以私婢,不書校婢者,或緣因舊貫書之,而其主眞玉之爲校婢,儉德之爲眞玉婢,來歷分明,眞玉之以儉德納校,文蹟昭然,則儉德女唜每之入錄續案,似由於從母役之意,漢禮,漢陽之名字相左事,若以帳籍爲是,則續案所載漢禮,必爲査出,然後漢陽之別有其人,始可破疑。故其娚漢日處,査問同生男女口數,則四娚妹之外,果無他人云。常賤戶籍,例多倩書,設有誤書,每式謄傳,不是異事,故第以漢日供辭論列矣。今伏承判付辭意,惶隕震越,求死不得,嚴關之下,固當覈實,而改名委折,實難質言,崔女則知委校儒,使之更勿侵索云矣。屬公婢之只役其身,載在法文,而已上奴婢,與屬公無異,則傳子傳孫,至六代而侵虐不已者,已是法外之事。況漢陽之名,初不載錄於續案,則到今崔女之爲校婢,終不分明,始旣防報於判付之下,末又歸之於誤書之科者,揆以事體,萬萬未安。該府使李甲會,所當請勘,而旣有待出場各別處置之命,上裁,何如?傳曰,事實旣如許,則該倅分揀,可也。
李益運,以刑曹言啓曰,因本曹別單,濟州牧金鼎弘·安處宅·金光益,移配他島事,書下矣。金鼎弘,全羅道興陽縣鹿島,安處宅,靈光郡荏子島,金光益,興陽縣呂島,移定配所,仍前罪目押送之意,分付道臣,何如?傳曰,允。
曺錫中,以御營廳言啓曰,本廳千摠尹芮基,身病甚重,勢難察任,改差,何如?傳曰,允。
李益運,以義禁府言啓曰,全州判官沈養之,令該府拿處事,傳旨啓下矣。沈養之,時在任所云,依例發遣府羅將,拿來,何如?傳曰,允。
全羅監司趙宗鉉疏曰,伏以信心冥行,不能俯仰,卽臣之病耳。早宜斂跡投閑,歌詠餘生,而感激恩造,不忍便訣。迺於懸車之年,忽叨擁旄之榮,臣心惶愧,已無可言,而世之持淸議者,亦必竊竊然笑之矣。然而控籲屢煩,未蒙體諒之恩,藥餌爲命,看作養病之坊,十朔淟涊,瘡疣百出,一經殿最,訛訕四起,前冬橫逆,尙有餘悸,早晩顚沛,理必無幸,果然臺疏出,而其遣辭之憯毒,殆無餘地。臣始見而惝怳,繼之駭愕,反復思之,誠莫曉其所以然。噫,誣人與被人誣者,古或有之,亦莫不事有源委。語有指的,而今其爲言,直一無形影沒把捉,禍心相加而已。臣固不欲與之呶呶,而第未知賊是何賊,讎是何讎,讀未竟紙,不覺心寒而骨冷,苟使具眼者見之,自有一世之公議,而臣之此職,爲臣之祟久矣。眞是自取,尙誰尤哉?況其人臺閣也,其言臺論也。臣白首遲回,宜去不去,畢竟逢此無妄之厄,臣雖老饕無恥,以何顔面,復對管下之守宰,强應道內之民事乎?嗚呼,臣亦禮使中一物,以我聖上曲遂之仁,似不當寘於四維之外,其所以處臣者,恐不待臣言之畢,玆敢廢閣公務,披瀝陳懇。伏乞天地父母,哀之憐之,特命鐫削,以快人心,仍許屛退,俾遠駴機焉。抑臣又有所惶懍不自安者,以右沿白徵事,有査問之命,而昨年災政,臣之所俵,雖非目下情勢,以臣査臣,尤所不敢,成命之下,一任稽滯,揆以法綱,寧容乃爾?亦願亟勘臣罪,以嚴査體,千萬幸甚,臣無任云云。答曰,省疏具悉。不可以管下守令反詈之習,疏批卽許矣。
持平鄭魯榮疏曰,伏以臣之言議風栽之不合見職,固聖明之所已俯燭矣。臣不敢更煩自引,仰瀆崇聽,而第伏念臣之中間遭歷,雖冥頑蠢愚,形殼僅存,而倥倥朽枿,萬念俱灰,玷冒重任,非復可論。屢度虛縻,輒事違逋,惶隕之極,如負大何,非不欲一暴衷懇,冀垂矜察,而國有大慶,擧朝歡忭,不敢以區區之私懇,仰徹黈纊,吞忍低佪,無地措躬。且伏念臣之老母,年垂七十,素抱貞疾,近因節換之時,諸症一倍添篤,痰癖交攻,肩臂刺痛,臣無他兄弟,左右扶將,雖晷刻之間,實無離捨供職之望,玆敢不避猥越,略控微懇。伏乞天地父母,俯垂矜憐,亟賜鐫遞,俾得安意救護,仍治臣瀆撓之罪,以肅朝綱,不勝萬幸,臣無任云云。省疏具悉。爾其勿辭救護。
庚申四月初五日辰時,上御誠正閣。藥房入診入侍時,都提調李時秀,提調金載瓚,副提調李集斗,假注書李泳夏,記注官金景煥,記事官李存秀,以次進伏。上曰,右副承旨入侍。集斗曰,右副承旨南履翼,聞其親病,俄已緣故出矣。時秀曰,連日勞動之餘,聖體,若何?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,昨今以來則更,若何?上曰,大抵一樣,而調候今至累朔,不勝焦悶矣。時秀曰,醫官待令,入診,何如?上曰,置之。上曰,昨日文科榜出後,物論,何如?時秀曰,原榜十人中,或有名字之不能表著者,而大抵京鄕,參錯相半,可謂善出之榜也。上曰,趙濟仁,卽年前節製,違格拔去者,而今番又入合考,幾乎入格,而終然見落,金會淵則初以落軸,而末乃被擢,此莫非當者之命數也。時秀曰,然矣。上曰,今番初試之取千人,卽先朝癸亥後罕有之事也。雖以廣慶之意,多取額數,而予則以爲太過矣。至於殿試之取十人,亦不可以謂少也。時秀曰,不知者,或有謂少之言,而十人之數,亦豈可謂少乎?上曰,伊日經夜露處,卿等能無憊乎?時秀曰,上躬勞動,臣等何敢言憊乎?上曰,初欲開東時懸題,卽速出榜而休息矣。因頒紙之許久未了,晩後設場,以至多日勞憊矣。集斗曰,日前訓鍊院試所擧行緩忽,擧子多不待令,通禮院笏記又不來,諸凡班次儀節,太不成說。臣以試所承旨,不能整飭,莫非臣之罪也。上曰,承旨之遇事疎脫,本如是矣。命書全羅監司趙宗鉉,持平鄭魯榮疏批訖。上曰,完伯事,實爲難處矣。遞仍當否,何以則好乎?時秀曰,耆社之臣,出按藩臬,已至周歲,而今又遭彈力辭,其在禮使之道,許施爲可。然而因一管下守令之疏,輕賜遞改,則日後之弊,在所當念,反覆思惟,實無善處之道。且最可悶者完伯,自遭人言之後,廢却公務云,湖南民事,實所關心矣。命退,諸臣以次退出。
庚申四月初五日辰時,上御便殿。右承旨入侍時,行右承旨李益運,記事官洪奭周,記注官金景煥·承膺祚,以次進伏訖。上曰,禮·兵房承旨來待于鑄字所。賤臣承命出傳。仍命退,承史以次退出。
庚申四月初五日未時,上御便殿。禮房承旨入侍時,左副承旨徐有聞,假注書李允謙,記注官金景煥,記事官李存秀,以次進伏訖。上敎存秀曰,明日爲藝文館一會耶?存秀曰,然矣。上曰,此亦翰苑故事,新榜中某某人,屢回進退,務存館規,可也。命書傳敎曰,今番文初試中,年八十光州幼學鄭鳴東,豈可以角圈儒巾渡㶚乎?令該曹,僉知加設,口傳擬入,使之肅命後,給糧還鄕。仍命退,承史以次退出。
上在昌德宮。停常參·經筵。
金履翼啓曰,行大司憲李城輔在外,持平鄭魯榮受由,執義一員,掌令二員,持平一員未差,監察茶時之意,敢啓。傳曰,知道。
金履翼,以御營廳言啓曰,今日本廳軍兵,日次私習云矣,敢啓。傳曰,知道。
金履翼啓曰,同副承旨曺錫中,今日不爲仕進,卽爲牌招,何如?傳曰,允。
傳于閔台爀曰,都承旨入侍。
傳于徐有聞曰,右承旨入侍。
傳于徐有聞曰,左承旨入侍。
承旨前望單子入之,徐英輔落點。
徐英輔啓曰,修撰閔師宣,以其親病,陳疏經出,原疏以國忌齋戒,纔已退却矣。所當直捧禁推傳旨,而此與無端經出有異,推考警責,何如?傳曰,允。
以禮曹各陵園墓所植木別單判付內,向於東道各陵展謁時見之,樹木之不能稠密,無異於飭敎之前,齋郞輩不勤用力,可以知之。輦路若此,迃回深僻處,尤豈致意乎?東道若此,西·南道亦可推知。此別單,可謂衍文,其中最不勤齋郞,一番須有別般懲礪之擧,爲諸郞之戒,然後庶可有其效爲良如敎。
以全羅假都事參禮察訪金光遇狀啓農形馳啓事,傳于曺錫中曰,飭敎後較其日字,或似未及聞知,而然揆以國體,旣有判官,則參禮察訪,何敢替行乎?且其本事,關於體統邊,則雖實都事,不可任其替行,以此意書目題送,此狀啓還下送。
徐有聞,以禮曹言啓曰,各陵園墓所植木株數及松子橡實·栗子·楸子播種斗數,區別報來,故依定式,別單書入之意,敢啓。傳曰,知道。
徐有聞,以承文院言啓曰,日食已過,禮部回咨,依例撰出,正書安寶後,定禁軍騎撥下送于灣府,使之傳給鳳城將處,以爲轉致北京之地,何如?傳曰,允。
曺錫中,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
右議政李時秀箚曰,伏以臣卽伏聞,鐵箭入格武士,多有見漏於榜目者,事極驚悚。詳考單子與試冊,則寧邊武士朴時權,博川武士劉國恒,長興武士高時喆·徐燦進·金贊元,廣州武士姜彦臣,咸安武士趙相恒·趙文珩,安州武士朴龍孫,華城武士鄭學臣·李達淵,江東武士李正新等十二人,入格的實,而俱爲見漏。更令詳査其見漏委折,則朴時權,則自分所修榜目入送,而草榜移謄時,誤致落漏,未免仍漏於正書榜目,其餘十一人,自分所初不修送榜目,以致竝漏於草榜及正書榜目矣。殿試事體,至嚴且重,而乃有此許多人見漏之事,修正榜目,臣實主之,漫不致察,皆臣之罪,悚惶之極,短箚自列。伏乞聖明,亟命攸司,重勘臣僨誤之罪,以嚴試體,朴時權等十二人,竝令該曹,原榜目改付標啓下,恐不可已矣。取進止。答曰,省箚具悉卿懇。命官則一也。亦何論彼此多寡,宜乎卿等之難安,而漏者已許添錄,卿須安心視事。仍傳于徐英輔曰,此批答,遣史官傳諭。
領議政李秉模箚曰,伏以臣猥膺武科殿試分所命官之命,擧行昏錯,歷日惶恐,際聞入格武士,多數見漏於榜目之說,尤極驚悚,進詣朝房,與諸試官,取考試冊及單子,則十餘人見漏,果爲的實矣。本事則僚相,旣已陳箚,臣不必更爲煩陳,而緣臣憒憒,致此大做錯,一則臣罪,二則臣罪,揆諸邦憲,合被何典?玆敢冒陳自列之箚。伏乞聖明,亟命攸司,論以重勘,以尊國綱,以嚴試體,千萬幸甚。取進止。答曰,省箚具悉卿懇。我朝士大夫之立於朝者,莫不明習故寔,殿陛巖廊之間,咸秩有則,而今人,在家樂放縱,在公憚繩檢,以至朝儀筵體之不嚴,而有識豈無竊歎?予常兢兢,必欲遵古而守舊者,意豈淺淺?卿之博洽綜密,著譽於今日廷臣。且況試院之儀,與法殿等,而具僚之周旋,猶未免不如式者多,深恐今日明日,一事二事,瞻聆之自歸於慣熟,至於所引榜眼人名之未及照察,特細節,卽令該曹,付標施行,卿須安心視事。仍傳于徐英輔曰,此批答,遣史官傳諭。
庚申四月初六日辰時,上御重熙堂。左承旨入侍時,行左承旨李益運,假注書李允謙,記注官金珍恪·承膺祚,以次進伏訖。上命書傳敎曰,左承旨許遞,前望單子入之,待下批牌招察任。仍命退,承史以次退出。
庚申四月初六日辰時,上御重熙堂。都承旨·右承旨入侍時,行都承旨閔台爀,行右承旨金履翼,假注書李泳夏,記注官金珍恪·承膺祚,以次進伏。命書榻敎曰,禮房承旨入侍。賤臣承命出傳,左副承旨徐有聞進伏。上曰,夏享大祭薦俎官,何不以承旨鍊達?或曾經吏議之人爲之乎?有聞曰,當依下敎,改付標以入矣。上曰,紅牌安寶,分排各道爲之,而今日同副承旨入來後,明日偕往仁政殿月臺擧行,再明頒牌時儀節,一依乙卯庭試例爲之,而承旨立於階上,吏·兵曹郞廳,各掌文武紅牌,一依前例擧行,至於放榜時,攫花之弊,近或有之云。今番則別加嚴飭,新恩行禮時,坐云則坐,立云則立,無敢有違越尺寸,如或有如前紛沓之弊,該新恩,當指名拔榜,此意亦爲嚴飭,可也。有聞曰,京外擧人,依下敎分付各軍門,放榜日,令將校,分排檢飭,先自外位整齊之矣。上曰,日前儒生頒紙時,有紙無人,有人無紙之類,果已査出乎?有聞曰,同成均今方査覈云矣。上曰,有紙無人,容或無怪,至於有人無紙,寧有是理乎?台爀曰,此必是換名刮封等弄奸之計也。上曰,如此之人雖發身,將焉用哉?今番文試之分五所設場者,非出於別般操切之意,以許多擧子之易至紛沓,故不得已爲此,諸生或不知予意,認爲科場之過加檢束。且於分所頒紙之際,必多狼狽之人矣。然而過千數之儒生,幾皆呈券,事非偶然。履翼曰,然矣。今番文所擧行之臨時窘速,亦由於易書之極爲浩大。此誠科場之一大痼弊,臣每以爲一番乾斷,永爲革罷,然後可以無弊矣。上曰,流來古規,豈可遽然罷之乎?敎台爀曰,驪陽故家,又出及第,豈不奇幸?予於坼封之日,喜而不寐矣。新恩閔耆顯之爲人,何如?履翼曰,爲人則百執事可堪,而且多知識矣。命退,承史以次退出。
上在昌德宮。停常參·經筵。
夜自一更,至初八日開東,灑雨下雨,測雨器水深六分。
曺錫中啓曰,大司憲李城輔在外,持平鄭魯榮受由,執義·掌令二員,持平一員未差,監察茶時之意,敢啓。傳曰,知道。
傳于曺錫中曰,軍士房承旨入侍。
以壯勇衛李漢郁等試射別單,傳于曺錫中曰,直赴殿試榜目尾附紅牌,同爲安寶,先擧行捧傳旨。
以江原道三陟·杆城等暗行兼慰諭御史權晙狀啓,慰諭燒戶後,潛蹤時聞見開錄馳啓事,傳于徐有聞曰,觀此狀本,杆民亦有就次奠居之望,甚可幸也。附陳諸條中首條果然,卽爲文移道伯,或分付邑倅,一依杆城古柏之例蠲役,而三陟後坪窟巖村査事,亦付之道臣,拔例査決後狀聞,杆城海戶近百名渰沒之尙無登聞,豈可謂之生事未分乎?其時道伯,雖難追論,依狀請,卽令道臣,嚴飭地方官,設壇慰侑,船隻稅摠之頉拔,至今不爲者,該道事不成說,亦卽依狀請擧行事,分付。襄陽洛山津東海神廟事,亦依狀請施行,而修補後,道伯狀聞,則當差爾獻官設祭,以祈襄民之若昔富盛。此意爲先知悉,而爾則復路事,回諭。嘗聞襄·杆銀口魚捉納之弊,爲小民切苦,而爾於今行,何乃不爲擧論於狀本乎?以無用之物,爲難矯之端者,已無意味,且以任土之義言之,襄猶該邑,杆尤不當。此一款,每欲定式而未果,爾適銜命嶺東矣。先從兩邑銀口魚,無論供御與營用,依濟州折大全鰒勿捉之例,更勿擧論,而不但不爲封進與卜定而已。雖自該邑,若有一尾貿用之弊,該守令,施以均廳隱結之律,此意亦爲回諭,俾卽嚴關營邑,繡衣許今下回諭,一通謄出,道臣處後錄成送有旨,亦令着念對揚。
庚申四月初七日辰時,上御便殿。軍士房承旨入侍時,同副承旨曺錫中,假注書李允謙,記事官金珍恪,記注官承膺祚,以次進伏訖。上曰,紅牌道類聚,已爲之云耶?錫中曰,問諸兵曹,則安寶後,爲道類聚云矣。上曰,安寶時,自致日暮耶?錫中曰,似不至日暮矣。寶守直,兵曹郞廳當爲之,而若値夜巡時,則以入直該堂替守乎?上曰,依此爲之。今番初試,未免雜亂,而以其慶科也。故一竝勿問,甚至有殿試入格人漏落之弊矣。安寶時,須張張照檢,毋至,有空名帖生奸之弊,可也。明日頒花頒牌時,易致紛雜喧譁,禮·兵房承旨外他承旨,亦爲進去,使之各別整齊,日高後頒花牌,而故例兵曹吏頒牌,忠贊衛頒花,番番諠雜者,攫花一節矣。今番則忠贊衛若不足,則使各該營校之率來者,優數入之,使之頒花頒牌,擧行各別申飭,瞥眼間頒給,可也。又敎曰,言端旣出矣。忠儀衛,自是嫡長,所戴有角帽容或,可也。忠贊衛,安敢着有角帽乎?此後則嚴飭,無復如前冒犯事,以此筵敎,傳于兵判,可也。仍命退,承史以次退出。
上在昌德宮。停常參·經筵。
自巳時至酉時,灑雨下雨,測雨器水深三分。
徐英輔啓曰,行大司憲李城輔在外,持平鄭魯榮呈辭,執義·掌令二員,持平一員未差,監察茶時之意,敢啓。傳曰,知道。
曺錫中啓曰,御營廳將官來言,今日本廳軍兵,日次私習云矣,敢啓。傳曰,知道。
曺錫中啓曰,右邊捕盜大將柳孝源,以訓鍊都監中軍,明日習陣出去矣。所佩命召及大將牌·傳令牌,何以爲之?敢稟。傳曰,仍佩往來。
傳于金履翼曰,左承旨入侍。
傳于徐有聞曰,右承旨入侍。
吏曹口傳政事,副修撰二單閔耆顯·金履度除授事,承傳。
兵曹口傳政事,以李熙章爲都摠經歷。
傳于徐有聞曰,發遣吏郞,諸執事淸齋與否,摘奸以來。
徐英輔,以備邊司言啓曰,本司曹司有司堂上李書九,時無職名,令該曹口傳付軍職,何如?傳曰,允。
兵曹口傳政事,護軍李書九。
庚申四月初八日辰時,上御重熙堂。左承旨入侍時,行左承旨金履翼,假注書李允謙,記注官承膺祚,記事官李存秀,以次進伏訖。上敎履翼曰,放榜行禮,已爲之乎?履翼曰,後四拜姑未爲之,而文武科新恩入就位時,班次極爲整齊,無一錯雜者云矣。上曰,卿往見乎?履翼曰,未奉下敎,故不得往見矣。上曰,文科新恩,則自當整齊,而武科人之無一錯雜,卽亦付之各軍門,使之率領入來之效耶?履翼曰,然矣。上曰,卿則當爲金履度之後陪,故爲其領敦寧許致祭事,玆以召見矣。故相賢哉?其所確然處,雖金奉朝賀,何以當之。仍命書傳敎曰,周制必貴世祿,鄒書當稱喬木。今春慶科之榜,可謂得人,忠藎之閥,肺腑之地,後光策名,同時唱第,怳若閔文貞·金文忠故事,而見其應試之券,宜備顧問之列,戴花登瀛,況有一二可言之已例乎?新及第高敞縣監閔耆顯,前令金履度,副修撰除授,令經筵廳鑞牌導前,待謝恩日牌招。仍敎曰,館隷一雙具服色,待令於仁政門外,待兩新恩出來,使之前導事,分付。賤臣承命,分付。又命書榻敎曰,在外及未肅拜不爲入直玉堂,竝許遞。又命書傳敎曰,見其弟登科,故相之思甚切,入侍承旨持此祭文,與新恩,往至翼憲家致祭。又命書傳敎曰,以乃祖之孫,首今日之大闡,若有所相,新及第尹日逵,先除堂后假官,明日新恩入侍時,使之捧硯登筵,贈右相忠肅公尹塾家,遣禮官致侑。又命書傳敎曰,武科前宣傳官李熙章,卽提督忠烈公之後也。提督東來時,聘我國士族之女,生丈夫子,仍留東土,爲熙章之所自出,而流落海陬。且數百年,始有科名,豈不奇哉?令該曹,摠府經歷加設,口傳擬入,明日肅拜時,使之同爲謝恩,而鍾儀南音,不忘本也。此後如熙章家人之登文武科者,於放榜日,以花牌,拜于宣武祠及提督祠宇,著以爲式。仍敎曰,兵曹一軍色郞廳,卽宣武祠郞廳,李熙章往拜時,使之後陪事,分付。賤臣承命,分付。仍命退,承史以次退出。
庚申四月初八日午時,上御便殿。右承旨稟事閣臣同爲入侍時,右承旨徐有聞,假注書李允謙,記注官承膺祚,記事官李存秀,檢校直提學徐龍輔·李晩秀,直閣金近淳,以次進伏訖。上命書傳敎曰,今夜弛禁。又敎曰,注書尹日逵望筒,以單望書入賤臣承命書入,命啓下。上曰,一提學及京畿監司入侍。賤臣承命出傳,與一提學金載瓚,京畿監司徐鼎修,偕入進伏。命書傳敎曰,明日新恩謝恩文科全榜,武科乙科以上,便殿入侍行禮,其餘水淸門外行禮事,分付。晩秀曰,各陵寢莎草有頉處,如非大段,則勿爲告由,陵官從便播種補莎事,曾有先朝受敎,而年前特敎,申明遵行,入直陵官,每日奉審陵上,隨頉隨報,著爲定式,其後又因禮曹所奏,石物及曲墻塗灰有頉處,亦依補莎例擧行矣。此蓋續續告由,恐涉於煩瀆,趁卽修改,有補於工役,寔出於爲所重之聖念,而從便補改之際,旣不推擇日字,又無枚報本曹,至於三九月,則修改等節,例不得爲之,而陵官之知此擧行,有未可必。此後雖有頉處,三九兩朔,則勿爲始役之意,嚴飭分付於各陵陵官,以此擧條,出付齋壁,以爲常目恪遵之地,恐合事宜,故敢此仰達矣。上曰,依爲之。出擧條仍命退,諸臣以次退出。
上在昌德宮。停常參·經筵。
徐英輔啓曰,行大司憲李城輔在外,持平鄭魯榮呈辭,執義·掌令二員,持平一員未差,監察茶時之意,敢啓。傳曰,知道。
金履翼啓曰,玉堂備員間,視事頉稟之意,敢啓。傳曰,知道。
曺錫中啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐有聞曰,右承旨入侍。
傳于金履翼曰,吏·兵房承旨率文武新恩便殿內庭行禮人入侍。
傳于趙弘鎭曰,右副承旨入侍。
徐有聞書啓,臣承命馳詣宗廟,尊所奉審則無頉,祭物·祭器·祭井看審則精潔,諸執事進排官摘奸則無頉,佾舞工人摘奸則無頉,臣則仍留享所,待禮成修掃後,復命之意,敢啓。傳曰,知道。昨日聞摘奸之言,祭物監捧之太晩,已知獻官之怠忽,欲爲處分,而姑參酌矣。初差之人,怠慢若此,亦可謂初見。爾於復命時,何以過時委折?査問書啓,意謂享祀擧行之節,雖微細之事,廟司嚴飭守僕,卽爲微稟,臺監亦卽呈課,莫敢掩置矣。近反解弛,命攝之時,尤何可弛心乎?從二品獻官以下諸執事駿奔不如式者,隨卽論勘之意,傳于初獻官。
以忠淸監司金履永狀啓,永春縣監金壽祖,受由之前,徑送印信兵符於兼官,爲先罷黜,其罪狀,令攸司稟處事,傳于金履翼曰,遠外別般收用之人,將不容於道伯乎?去年湖南,逐一宣召人之除百里者,今於湖西,又有此狀,聽聞所及,孰欲彈冠乎?且其本事,何可專責遠人之昧例?昧例也是本色,可貴不可蔑。且於相對,旣不辨兵符之有無,若論昧例之失,道伯反有甚焉,則不思曉以告正之道,乃敢張皇登聞。此道臣按藩以後,未聞以經行明修之士薦于朝,竝與朱書有工夫者,尙無皁白,忽於辛勤宣召之人,抉摘若此。寧不駭然之甚乎?該道臣,爲先越俸五等,狀啓還下送,南臺處義自別,亦何可强令察任?該縣監金壽祖,還除持平,乘馹上來事,下諭。
傳于金履翼曰,守令有闕之代,令該曹口傳差出。
吏曹口傳政事,以洪樂安爲永春縣監,吳亨喆爲高敞縣監,持平金壽祖還除事承傳。
兵曹口傳政事,以申綋爲宣傳官,徐春輔爲武兼。
以京畿監司徐鼎修狀啓,楊州牧民家失火人恤典題給事,傳于閔台爀曰,拔例顧助,期於斯速結構奠接,而其中如有小殘獨戶,公私身役勿徵事,回諭。
曺錫中,以都摠府言啓曰,今日入直內三廳武兼禁軍及軍兵等,當爲中日習射,而宗廟夏享大祭齋戒相値,不得爲之之意,敢啓。傳曰,知道。
閔台爀,以訓鍊都監言啓曰,依下敎,新恩出身李熙章處,木二十疋米三石助給之意,敢啓。傳曰,知道。
徐英輔,以義禁府言啓曰,廣州留守金思穆狀啓內,尹光心罪狀,令攸司稟處事啓下矣。尹光心,今方待命,拿囚之意,敢啓。傳曰,知道。
庚申四月初九日卯時,上御便殿。吏·兵房承旨率文武新恩便殿內庭行禮人入侍時,行都承旨閔台爀,行左承旨金履翼,左副承旨徐英輔,右副承旨趙弘鎭,同副承旨曺錫中,記事官洪奭周,記注官承膺祚,記事官李存秀,以次進伏。英輔·弘鎭·錫中,誤從東階陞。上曰,名以承宣,不識入侍之路,寧有如許事體乎?自昨日唱榜時,擧行已多駭然。而以慶科之故,十分含容,則至於今日服色之顚倒,座次之換錯,又復節節失措,諸承旨當一竝處分,斯速退去,同副則姑留,以俟交代也。同副則近來申飭,果何如?而院務之全不講習又如許,且況一門之內,兄弟登科,則其所小心,尤當倍前,而乃敢如此,此亦所謂菽氣乎?自今番武科殿試時,擧行已多不成說處,而無論大官小官,任其自如,莫或糾正,如是而何以成朝廷模樣乎?台爀等竝退出。少頃,敎曰,處分姑欲參酌,諸承旨使之入來擧行,台爀等復入進伏。上曰,吏·兵房承旨,分立東西階上檢飭,左副右副出坐永淸門外,整齊行禮,而雖曰,武科,係是八方來觀之地,各別檢飭,承旨中後拜人,下去後拜後,上來擧行也。仍命行禮,引儀唱文武擧人入就位行四拜禮訖,以次賜酒賜肴,台爀·履翼,後拜後陞殿,英輔·弘鎭承命出。上曰,同副則先四拜時,旣未下去,後四拜時,下去後拜,可也。錫中承命下去,後四拜訖,陞殿進伏。副修撰金履度·閔耆顯,都摠經歷李熙章,親呈肅單。上曰,文科全一榜及武科甲乙科人,分東西陞殿,進奏職姓名,武丙科中入來人,仍於階下,奏職姓名也。文科第一人李在璣,武科第一人玉載爀等,以次進對,至李基憲,命擧顔,至李彦輔敎曰,做賦幾首?彦輔曰,做二百首矣。次至洪祐爕·尹日逵。敎日逵曰,爾則注書也,出去持鍮硯,仍就史官班也。日逵出持鍮硯,還入進伏。次至金啓濂敎曰,重臣之病,如何?啓濂曰,視物則一樣,而方有感症矣。上曰,卿相家人之科前陞六者,或有堂錄前先付兼春秋之例,如徐榮輔·李晩秀者,皆經此銜,於爾亦欲用此例,爾以此意,歸傳于重臣也。次至柳烇敎曰,爾年幾何?烇曰,五十七矣。上曰,爾之禁錮在何年,而限以幾年?烇曰,乙卯蒙勘,而勿限年矣。上曰,禁錮之律,亦欲使之懲後,而旣不入於赦典,又勿限年,則有非法意,似此之類,凡有幾人,筵退後承宣錄入也。次至吳洪錫·金尙元·金會淵。敎會淵曰,年幾何?會淵曰,五十一歲矣。次至沈英錫,命擧顔,次至趙庭和敎曰,年幾何?庭和曰,三十二歲矣。上曰,可入於抄啓矣。次至申慶會·閔耆顯。敎耆顯曰,擧爾顔,鬚髮尙不白矣,欲以何日下去乎?耆顯曰,欲以十二日下去矣。上曰,爾之登科,予甚喜之矣。次至申光軾·李顯相·趙亨基·吳淵常。命淵常起坐擧顔曰,聞爾於爾家人中,頗屬時體矣。今見其貌,可謂醇厚,甚可喜也。次至金秀鍾敎曰,絶妙矣。或謂爾掛單於訓院,應擧於人製云,而予則知爾能文,且以若顔貌,豈是業武者乎?以惜才之意,必欲使爾,得參抄啓之列,毋曰已第,另加做工也。次至兪應煥。命擧顔,次至高廷鳳敎曰,爾家之出科第,甚可喜也。爾於功令應製,幾次被抄。廷鳳曰,三日應試,而初以二下居魁,次以三中三下,俱居次矣。次至申在明。命擧顔起立。次至金碩鉉敎曰,爾年幾何?碩鉉曰,五十四矣。上曰,於製於講,俱是實才,而予則認以功令口誦之外,別有所存。未第之前,爲之企待,而旣科之後,其所頻見,當反不如居齋時矣。爾年已老,課講則固難,而年限已過者之只應抄啓親試,亦有一二已例,爾果不以爲難乎?碩鉉曰,唯在聖敎,臣何敢以自願與否仰對乎?上曰,雖老,而此則似無難矣。次至朴謙進。敎曰,爾,何如是瘦瘠乎?謙進曰,昨年以後,連在病中矣。上曰,爾則無異再生之人,自今以後,棄爾舊止,須思斂華就實之道也。聞爾於文筆之外,亦多別般才藝云,如是之類,一切棄之,書必讀經傳,文必效典實,痛祛舊習,務作平常之人,則將何事不可做乎?爾須銘念,毋負作成之苦心,而此後,如或無突弁之效,則當作何許人乎?今番殿試紙面,又何其如許荒怪也?謙進曰,惶恐恧蹙,不知何以書呈矣。上曰,惶恐恧蹙,則尤當小心,豈可如是乎?此後則各別愼之也。又次至金履度。敎曰,昨亦言之,而故相家,又出科第,老成人典型,不於此而何求?予得閔耆顯,有喜而不寐之敎,於爾亦然。爾須思所以毋負期望之道也。素知其人之無容加勉,而出身之後,異於科前,文筆凡百,須從椎魯朴實邊做將去,乃可以副予期待,今日初見之時,以此爲面飭之第一件矣。又次至金。敎曰,擧爾顔,爾爲誰子?曰,金載奕之子也。上曰,爾父爲幾兄弟?曰,六兄弟矣。上曰,爾與金鋼,爲四寸乎?曰,然矣。上曰,金鋼·金銘,亦必做科矣。命書傳敎曰,我朝山西之種,輒數壯節之後,而世世登壇,至今有大樹之風者,惟摠帥之家爲最,以故訓將申汝哲,爲其高祖也。摠帥之子,今登虎榜,豈但爲摠帥喜也?武科新及第申綋,令該曹,宣傳官口傳擬入,待窠陞實,同榜徐春輔,以文淸家人,投筆爲武科,科則一也,出身之後,何可任他?武兼宣傳官,亦爲加設,口傳擬入事,分付。日逵承命出傳。上曰,此注書鍊熟矣,爾前亦登筵乎?日逵曰,曾以應製,被抄入侍矣。上曰,爾祖家今出科第,甚可幸也。爾於今日受致祭,而筵退後,卽爲出去。仍命書榻敎曰,前假注書李允謙仍察廳任,至趙民和·趙鐘永,命擧顔。次至趙晉和敎曰,曾聞趙氏若有科甲,則其先山,每有鍾聲云,今亦然否?晉和曰,昨冬果有此徵矣。上曰,誰之墳山,而在於何地乎?晉和曰,臣十四代祖墳山,而在於林川矣。上曰,爾之十四代祖,亦於鍾永,爲先祖乎?晉和曰,然矣。上曰,豐原諸家中,爾爲宗派乎?晉和曰,然矣。上曰,貴矣。三兄弟之一時聯璧,古有是否,爾之先世,以何積德,而致此慶也?爾於十四代祖墳山,亦當省掃乎?晉和曰,欲從近省掃矣。上曰,須得閑隙,與趙鐘永同往也。次至尹鼎烈。命擧顔曰,爾年幾何?鼎烈曰,二十七矣。次至姜應一敎曰,爾年幾何?應一曰,四十七歲矣。上曰,賦則善作矣。次至李南翼·曺錫正,皆命擧顔。敎錫正曰,爾年幾何?錫正曰,二十七歲矣。上曰,兄弟同爲六月頒糕科,可貴矣。忠臣之後,家世甚好,且兄弟登科,須益加小心也。次至鄭祖榮。命擧顔曰,爾年幾何?祖榮曰,三十八歲矣。上曰,文筆俱好,而年限已過於抄啓,可惜矣。次至崔漢翼敎曰,爾年幾何?漢翼曰,二十九歲矣。次至韓浩運·李集運。敎集運曰,爾年幾何?集運曰,三十八歲矣。上曰,予則以爾爲老儒矣。次至鄭度采。命起立敎曰,甚了了矣。又次至安以鼎·閔哲儒,進奏已訖,命下番翰林及注書,呼文科新來,宣傳官呼武科新來,竝塗墨進退數次。仍命退,諸臣以次退出。
庚申四月初九日卯時,上御便殿。右承旨入侍時,右承旨徐有聞,記事官洪奭周,記注官承膺祚,記事官李存秀,以次進伏訖。命書傳敎曰,禮房承旨傳香後,仍詣太廟奉審後,祭物,與廟司典祀官,眼同監視,而行禮時,亦爲檢飭儀節。諸執事佾舞工人,依例摘奸書啓,享事之命攝,予心憧憧,迎神之舒緩,駿奔之不遲,必皆若禮,當出御齋所,以伸如不祭之誠,卿等知此,莫或少忽之意,承旨傳于初獻官。仍命退,承史以次退出。
庚申四月初九日辰時,上御便殿。右副承旨入侍時,右副承旨趙弘鎭,記事官洪奭周,記注官承膺祚,記事官李存秀,以次進伏訖。命書傳敎曰,今因柳烇之登科,始知勿限年禁錮之烇外又有數人。禁錮云者,非永枳不齒之謂,卽不過限年錮身,俾知懲是於來頭,則律名之勿限年,已違法意。且於年前,亦有所定式,而其時似不竝及於法文應有之勿限年,尙在因循擧行中,更當別有處分矣。至於烇等之今番大赦別歲抄,不爲依例稟旨,該房該曹事,難免不察。然何必追論乎?柳烇勿限年禁錮,特爲分揀,同罪之朴華源,則身故云。凡竄配以下坐罪者身死,則皆以類分,入於赦文書或歲抄,而禁錮之獨不擧論者,其委折亦莫曉。令吏判査實後,詳考法文及謄錄,後日登對時稟處。華源亦爲分揀,李義肅,以他罪在同律中,用烇與華源例,捧傳旨,限年中亦有身故者一人,一體分揀,而若此則李羲雲,以軍威事,與分揀之尹昌鼎同罪,同捧分揀傳旨。仍命退,承史以次退出。
上在昌德宮。停常參·經筵。
藥房都提調李時秀,提調金載瓚,副提調閔台爀啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿·世子宮,樂房口傳問安。答曰,知道。
徐英輔啓曰,行大司憲李城輔,持平金壽祖在外,持平鄭魯榮呈辭,執義·掌令二員未差,監察茶時之意,敢啓。傳曰,知道。
徐英輔啓曰,來十一日,朝參日次矣,敢稟。傳曰,停。
徐有聞啓曰,來十一日,輪對日次矣,敢稟。傳曰,爲之。
徐有聞啓曰,來十一日,專經文臣殿講日次矣,敢稟。傳曰,同爲取稟於專經武講,可也。
徐英輔啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
閔台爀啓曰,假注書李允謙,事變假注書李致祜,身病猝重,勢難察任,今姑改差,何如?傳曰,允。
傳于閔台爀曰,諸承旨持公事入侍。
傳于徐英輔曰,左副承旨入侍。
傳于金履翼曰,政官牌招開政。
徐有聞書啓,臣敬奉聖敎,祭物監捧之過時委折査問,則終獻官行護軍金達淳,以爲誤聽守僕輩平明進詣之說。又因齋宿處所之稍遠,以致監捧之差晩,惶懍之極,不知所達云矣,敢啓。答曰,至晏朝不卽進去者,敢稱平明乎?隨處放倒,駭然甚矣。下義禁府,爲先推考以聞,可也。
傳于徐英輔曰,當該中官拿處。
吏曹口傳政事,檢閱洪奭周單付。
注書洪奭周還付翰林,代以吳淵常爲假注書,李允謙改差,代以尹鼎烈爲假注書,李致祜改差,代以高廷鳳爲事變假注書。
閔台爀啓曰,注書有闕之代,前注書洪奭周,被薦人李弘謙·李允謙薦狀,依例成送吏曹之意,敢啓。答曰,知道。
有政。吏批,判書徐龍輔進,參判曺允大進,參議洪樂游進,行左承旨金履翼進。啓曰,玉堂闕員,今當差出,而擬望之人乏少,外任竝擬,何如?傳曰,允。以沈奎魯爲執義,李德鉉·韓啓玉爲掌令,朴宗京爲副校理,張至冕爲修撰,李敬一爲知敦寧,李書九爲兵曹參判,李羲甲爲刑曹參議,金啓濂爲吏曹正郞,洪章煥爲戶曹佐郞,洪奭周爲注書,洪夏正爲黃海都事,洪疇九爲同福縣監,鄭持容爲戶曹正郞,承文博士金秉淵,兼掌令朴鍾淳,兼春秋金啓濂,以上竝單付。
閔台爀,以內醫院都提調·提調意啓曰,院議藥同參金景勳有頉代,前議藥同參柳曾模還差事,命下矣。令該曹,依例付軍職,冠帶常仕,何如?傳曰,允。
徐英輔,以兵曹言啓曰,兼司僕將尹昇東,五衛將朴明煥,俱以身病猝重,時月之內,無望供職,呈狀乞遞,領軍之將,輪番之任,不可久曠,竝改差。加設五衛將李壽,亦以病難供職,呈狀乞遞,減下,何如?傳曰,允。
兵批,判書趙鎭寬進,參判未差,參議成鼎鎭入直,參知朴崙壽病,左副承旨徐英輔進,以崔昌國·申德休·柳重淵·鄭堉·申應參·李貞純·申命鳳·河應台·申命行·洪亨輔·金道益·趙榮福·吳命婁·李仁發·文昌周爲僉知,趙有善·韓聖謨爲五衛將,南燦爲訓鍊主簿,吳熙常爲副率,李弘逵爲京畿中軍,上護軍李秉鼎,護軍李集斗·李益運,副護軍南履翼,副司直金銑·李龜雲·張至冕·金履載·具得魯,副司果尹命烈·閔師宣·安策·李鼎秉·柳曾模,以上竝單付。以徐裕成·孫愼杰·鄭台相·李持中·李希誠·南正萬·李重範·鄭重變·權學秀·金洛錫·金時慶·尹宜植·金世恭·裵相復·李栖·金重元·朴萬紀·邊致敏·金智源·柳聖純·權相裕·卓在文·權正鄰·金得行·全明淑·黃景榦·朱瓚·蔡蓍老·李承延·鄭述玄·姜楲·金大鎔·呂齊輔·朴之元·鄭禹臣·羅參齡·鄭東羽·李希賢·朴性修·曺夏濟·郭大漢·全希權·白思純·李迎春·李潚·朴敬一·朴謙一·李義種·徐·姜碩耆·朴弼謇·金鍈·朴春起·張錫彭·張景濂·張錫興·崔起章·金斗鎰·金正韻·朴春雲·尹覺先·許瀚·李延緖·金光鍊·盧成緝·權濟康·金龍翼·姜處順·權致·權檍·曺光玉·鄭周冕·姜允賢·丁志宬·金瑞必·尹覺聖·宋得龍·宋聖緖·李世鏡·宋永吉·洪修·金振義·李世曄·全壽斗·宋㫋·宋鼎欽·權鳳彬·金震億·尹光璧·李仁培·趙基顯·李壽宗·趙榮國·尹光國·趙增祐·朴世赫·趙希命·李東楫·河大坤·洪熙一·芮達信·鄭涉·曺宇基·李章培·崔慶鼎·安德華·郭重爀·李夏祿·宣再興·李成普·李光鼎·鄭孟·申道沃·李梡·申尙廉·南命暉·姜周輔·曺命殷·權燮·金千運·金濟運·朴重錫·琴友晢·朴文式·金載元·李世益·申必濟·鄭東㦿·李宜垕·李仁觀·鄭錫祚·金淑·金重鼎·李世郁·尹大徵·吳明胤·趙居易·朴師吉·趙純道爲僉知。
徐英輔啓曰,左邊捕盜大將李得濟,以御營大將,明日習陣出去矣。所佩命召及大將牌·傳令牌,何以爲之?敢稟。傳曰,仍佩往來。
徐有聞,以弘文館言啓曰,本館下番,連日闕直,事甚未安,今日政新除授玉堂,竝待下批仍卽牌招,以爲推移入直之地,何如?傳曰,允。
以副校理朴宗京,牌不進罷職傳旨,傳于徐有聞曰,只推。
傳于金履翼曰,提督孫李熙章紅牌,聞有年號云,安寶之承宣,何其固陋乎?抱此牌拜其祠,彼固識蔑,雖不知其顙之有泚,想惟如水在地之提督英靈,其果夷猶於來拜之時乎?旣聞之,何踰時刻?紅牌一張,卽爲改書安寶,招致李孝承給之,仍令宣武祠郞官,今日內率往更拜,亦卽更拜其家祠宇。此後似此之人紅牌與敎旨,依此例事,分付吏·禮·兵曹,詳載謄錄,該房故事,亦爲載錄。
金履翼,以吏曹言啓曰,今番初試守令中未及還官人,催促下送後,草記事,命下矣。未還官守令中,益山郡守林秉遠,纔已下去,同福縣監嚴思勉,謂有身病,屢度催促,終不下去。雖未知其病勢之如何,而飭敎之下,如是言病,不卽還官者,事體所在,誠極未安,令該府,拿問處之,何如?傳曰,聞是實病云,改差,差代仍卽下送,可也。
金履翼,以吏曹言啓曰,贈諡昭愍公摠延諡,今月二十五日,定行於忠淸道定山地云矣,敢啓。傳曰,知道。
徐有聞,以成均館同知館事意啓曰,今番庭試會試時入場儒生中,無券四儒攔入與否,査實草記事,命下矣。臣謹依下敎,取考前後榜目及會試納券錄名成冊,則廣州幼學金載龍,人日製入格,楊州幼學尹弘淳,庭試初試一所入格,忠州幼學柳,興德幼學朴致德,三所入格,而四儒姓名,明白載錄於錄名冊。以此觀之,可知其初非攔入,而納券於入場之前,無券於頒紙之時,事極怪訝。似緣伊日場中諸儒紛沓之際,所納試券,或値見失,而該儒生等,皆卽還鄕,故査問其所接泮民處,則柳,自言入場失券而歸云,其餘三儒,未及詳知其委折云矣,敢啓。傳曰,有人無券,非渠之罪,金載龍等四人,初試帖仍給,而今番則赴擧者甚多,爲諸生唯望其順便出入,所以太弛,弛必有張,況監試在秋間乎?
閔台赫,以賑恤廳言啓曰,傳曰,今番文初試中,年八十光州幼學鄭鳴東,豈可以角圈儒巾渡㶚乎?令該曹,僉知加設,口傳擬入,使之肅命後,給糧還鄕事,命下矣。光州僉知鄭鳴東,回料米三斗,錢二兩題給之意,敢啓。傳曰,知道。
行大司成鄭大容疏曰,伏以臣忝叨泮職,前後屢遭矣。絲毫莫補,醜拙輒露,居常悚蹙,若隕淵谷,纔因實病,特蒙恩遞,私心感祝,不但爲目下將息之便。竊庶幾永謝華銜,倖逭大何,不料日昨,伏奉仍任之命。臣於是,茫然失圖,踧踖靡措,夫國子之長,世所稱峻選也,重任也。如臣庸碌,初不容濫竽,而今又乍解旋仍,有若非臣莫可者然。此臣之尤不自安者也。況今茹茅之吉,才彦林立,如欲爲官備人,可謂指不勝僂,而臣之槃礴匪據,特因前望之在京無故者,惟臣一人故耳。臣雖欲徒懷榮寵,一直冒膺,國體之苟艱,公議之譏疑,當如何哉?抑臣有萬萬悶迫者,蒲柳之質,未老先衰,齒髮外凋,榮衛內損,小或勞動,殆將顚仆,頂踵恩榮,非敢一身之自有,筋力奔走,奈無餘生之可期,獨有耿耿一念,終始自在,未嘗不覽朝鏡而怊悵,撫夕枕而歔欷也。見今疝積肆氣,升降無常,方其昏劇,便成籧篨,此固臣十年貞疾,而氣衰以來,轉就沈痼,以此症形,實無時月內回蘇之望矣。荐承試命,兩犯違傲,伏地俟勘,若無所容,而方當節候和暢,日晷舒長,政宜趁時程課,緣臣病頓,一任瘝廢,則臣之孤負聖簡,其將死有餘罪,病中惶悶,如添一病,玆不得不猥入文字,略暴衷懇。伏乞聖慈,俯賜諒察,亟命鐫改臣職名,仍治臣瀆擾之罪,以肅朝綱,以安私分焉,臣無任云云。答曰,省疏具悉。卿其勿辭,調理行公。
庚申四月初十日辰時,上御誠正閣。藥房入診,諸承旨持公事入侍時,都提調李時秀,提調金載瓚,副提調閔台爀,記事官洪奭周,假注書李允謙,記事官金珍恪,記注官承膺祚,行左承旨金履翼,右承旨徐有聞,左副承旨徐英輔,右副承旨趙弘鎭,直閣金近淳,醫官柳光翼·金孝儉·李敬培·李惟鑑·玄必采·安昌禧,以次進伏訖。時秀等曰,齋居徹曉,聖體候,若何?上曰,一樣矣。今番則祭享時刻,比前稍緩矣。時秀曰,飭敎後典樂輩,各別惕念,迎神九成,比前舒緩,故時刻自致稍間矣。上曰,再昨日祭物監捧,何其太晩云也?時秀曰,終獻官,今番初差之人也,只信守僕輩平明進詣之說,以致監捧之晩時矣。上曰,焉有平明監捧之例乎?時秀曰,王大妃殿氣候,何如?上曰,一樣矣。時秀曰,惠慶宮氣候,快復常度乎?上曰,大體則差復,而姑未得顯勝之效,伏悶。時秀曰,醫官旣已待令,入診,何如?上曰,置之。仍敎曰,五衛將鄭鳴東入侍。奭周承命出傳,與鄭鳴東,偕入進伏。上曰,年幾何?鳴東曰,年今八十矣。上曰,八十之年,何爲觀光而上來也?鳴東曰,慶科也故上來矣。上曰,何間欲爲下去也?鳴東曰,此是處分,去就不敢任自爲之矣。上曰,何必待下敎乎?從速下往,可也。仍命退,又命藥房提調以下先退。命諸承旨,讀奏公事,台爀讀奏廣州留守金思穆狀啓遺棄兒給糧事,命書判付,有聞·英輔,以無公事先退。履翼曰,向以參禮察訪金光遇假都事替行事,飭敎截嚴,而卽伏見有旨祗受狀啓之到院者,該察訪又替行矣。事體所在,萬萬未安,全羅監司趙宗鉉,推考警責,原狀啓還下送,使之改修正上送,何如?上曰,依爲之。出擧條命書榻敎曰,注書洪奭周,還付翰林,牌招察任。仍敎奭周曰,翰林肅拜,斯速爲之後,新榜注書望筒,卽爲擬入,而數三望筒輪差後,在鄕新恩,次次排擬,其餘在京人,追後擬入,可也。奭周承命先退。命書榻敎曰,副修撰閔耆顯,雖移拜玉堂,而驪陽祠宇,在任所云,肅拜後,與致祭承旨當偕往,其間給由,仍令乘馹。又命書傳敎曰,重臣入耆社,小子爲亞卿,而長子,白首從蔭路登科,重臣之福力如此,況登第者,人旣可用,階過四品,新恩金啓濂,吏曹正郞今政擬入,而以親政時例擬過必權減之窠施行,待移遷還爲權減事,分付。仍以吏曹,兼春秋啓下,亦令春秋館,上番兼史望啓下。仍命退,承史以次退出。
上在昌德宮。停常參·經筵。
徐有聞啓曰,來十六日,日次儒生殿講日次矣,敢稟。傳曰,來月初更稟,可也。
徐有聞啓曰,來十六日,漢學文臣殿講日次矣,敢稟。傳曰,新榜加抄後,更稟,可也。
傳于金履翼曰,諸承旨持公事入侍。
徐有聞啓曰,正月十一日日次輪對官奉常僉正崔雲翰,判官金熙華,主簿牟達,兼軍資判官韓栢林,禮曹正郞權行彦,二月十一日日次輪對官兵曹正郞尹孝寬,判校李顯采,戶曹正郞李靖模,內資主簿許㬘,司圃直長李建胄,三月十一日日次輪對官尙瑞副直長金是瓚,都摠經歷閔百勳,典設別提尹德晦,引儀金東覽,刑曹正郞李仁達·趙鎭坤·李仁行,佐郞李在安·承憲祖,四月十一日日次輪對官濟用判官朴魯榮,廣興守成光默,典籍孔胤恒,司僕判官李學彬,司䆃僉正鄭存玉來待矣。傳曰,入侍。
吳淵常改差,代以李集運爲假注書,尹鼎烈改差,代以申慶會爲假注書,高廷鳳改差,代以閔哲儒爲事變假注書。
傳于趙弘鎭曰,右副承旨入侍。
傳于曺錫中曰,同副承旨入侍。
李集運改差,代以洪祐爕爲假注書,申慶會改差,代以李彦補爲假注書,閔哲儒改差,代以韓浩運爲事變假注書,洪祐爕改差,代以吳洪錫爲假注書,李彦輔改差,代以金尙元爲假注書,韓浩運改差,代以安以鼎爲事變假注書,金尙元改差,代以曺錫正爲假注書,安以鼎有頉,代以朴謙進爲事變假注書,曺錫正有頉,代以金爲假注書,吳洪錫改差,代以趙鐘永爲假注書,朴謙進有頉,代以金秀鍾爲事變假注書,金有頉,代以金會淵爲假注書,趙鍾永有頉,代以趙晉和爲假注書,金秀鍾有頉,代以李南翼爲事變假注書。
傳于曺錫中曰,坐直承旨入侍。
金會淵有頉,代以申在明爲假注書,趙晉和有頉,代以李基憲爲假注書,李南翼有頉,代以沈英錫爲事變假注書,申在明有頉,代以趙民和爲假注書,李基憲有頉,代以兪應煥爲假注書,沈英錫有頉,代以崔漢翼爲事變假注書。
以前執義朴瑞源,前掌令崔時淳·南涑,前持平具晉行等照律啓目,傳于徐英輔曰,旣有待下敎捧供之命,則此啓目,何以入啓乎?政院若不分付,責在政院,此啓目還給,該房·該堂間,捧現告推考。近來憲臺之無端呈病,監察之替當茶時,卽一痼弊,以此提飭之後,行公者公然犯科,此非關紀綱之一端乎?此後衆所共知情病外,皆用禁推諸臺例,卽捧傳旨。
禁府啓目,高敞前縣監南履範原情云云。問目內辭緣,泛稱遲晩,刑推得情,何如?判付啓,除刑推議處爲良如敎。又啓目,全州判官沈養之原情云云。傳旨內辭緣,泛稱遲晩,刑推得情,何如?判付啓,除刑推議處照律爲良如敎。又啓目,求禮縣監洪彝浩原情云云。傳旨內辭緣,泛稱遲晩,刑推得情,何如?判付啓,爲南民之苦心,深感於故相箚語,許令直納者,意豈徒然,則設法未久,有此該院之請罪。大抵竹田之不能着意檢飭,卽亦該倅之責,爲先以不應爲律,區別功議勘放,而課農方殷,邑是弊邑,年近七十,難責久任,中道邑,令該曹口傳相換,使之除朝辭給馬赴任,以除殘邑迎送之弊爲良如敎。又啓目,丹城兼任山淸縣監李晩祥原情云云。問目內辭緣,泛稱遲晩,刑推得情,何如?判付啓,暫察之兼官,何以盡知?容有可恕,姑以不應爲公律勘放,使之卽爲還官,着意課農爲良如敎。又啓目,宣惠廳郞廳尹光心原情云云。問目內辭緣,泛稱遲晩,刑推得情,何如?判付啓,觀此爰辭,與守臣査啓,何太相反乎?訟官事若如爰辭中云云,則亦未知孰是,分付兼留守,詳査狀聞後,議處爲旀,此囚段,行査間姑放爲良如敎。又照目,向前終獻官金達淳矣傳旨內,至晏朝不卽進去者,敢稱平明乎?隨處放倒,駭然甚矣。爲先推考以聞罪,杖八十收贖,奪告身三等,私罪奉敎,旣躋宰列之人,似不諉罪於守僕輩,飭亦施矣,今姑分揀放送爲良如敎。
曺錫中,以兵曹言啓曰,今四月十一日,武臣賓廳武經講書時,武臣兼宣傳官李應俊,三略不通,依定式推考警責,何如?傳曰,允。
曺錫中,以禁衛營言啓曰,本營騎士將朴長瀗,身病甚重,勢難察任,改差,何如?傳曰,允。
知敦寧李敬一疏曰,伏以,臣伏奉敦府除旨,已伸叩謝之忱,而臣旣無敦寧,法不當仍冒,敢陳短章,仰瀆崇嚴。伏乞亟命選部,照例遞改,以存公格,千萬幸甚,臣無任云云。答曰,省疏具悉。疏辭下該曹稟處。
庚申四月十一日辰時,上御重熙堂。同副承旨入侍時,同副承旨曺錫中,記事官洪奭周,記注官承膺祚·金啓濂,以次進伏訖。上曰,紅牌敎旨之書年號,自李源時已然云,竝爲追改也。上曰,新榜注書之出代者,皆已出去乎?賤臣對曰,吳淵常·尹鼎烈,皆在堂后矣。上曰,使之入侍。賤臣承命出,與前假注書吳淵常·尹鼎烈,偕入進伏。上敎淵常曰,吳熙常,今日何不肅謝?淵常曰,欲於明日肅命矣。上曰,兼史之新入者,當爲下番,且金啓濂家,自來逡巡於翰苑,故前後應爲之人,皆不得入簪筆之列,下番兼史,便是替行翰林之事,今此暫叨,亦足爲不入翰苑之代矣。又敎曰,新除注書,如已入來,卽令入侍。賤臣承命出,與假注書曺錫正,偕入進伏。命擧顔敎曰,爾做表,幾首?錫正曰,不能多做矣。上曰,賦則勝於承旨矣,須令着工於多讀也。錫中曰,方欲着實做工,而但以眼疾,妨於夜讀矣。上曰,有子女乎?錫正曰,有一男一女矣。仍命退,承史以次退出。
庚申四月十一日辰時,上御熙政堂。諸承旨持公事入侍,輪對官同爲入侍時,行左承旨金履翼,右承旨徐有聞,左副承旨徐英輔,右副承旨趙弘鎭,同副承旨曺錫中,假注書吳淵常·尹鼎烈,記注官金啓濂·承膺祚,直閣金近淳,奉常僉正崔雲翰,判官金熙華,主簿牟達,兼軍資判官韓栢林,禮曹正郞權行彦,兵曹正郞尹孝寬,校書判校李顯采,戶曹正郞李靖模,內資主簿許㬘,司圃直長李建胄,尙瑞直長金是瓚,都摠經歷閔百勳,典設別提尹德晦,引儀金東覽,刑曹正郞李仁達·趙鎭坤·李仁行,佐郞李在安·承憲祖,濟用判官朴魯榮,廣興守成光默,典籍孔胤恒,司僕判官李學彬,司䆃僉正鄭存玉,以次進伏訖。啓濂欲從東門外入。上曰,上番兼史,如爲大臣,從此門入也。啓濂就西門入。上曰,輪對官以次進前。奏職姓名及職掌所懷,可也。雲翰等,以次進奏。雲翰曰,薦新事體,何等至重,而每當月令薦新之時,典祀廳明火之具,例無排進之所,故晨夜擧行之際,或不無欠精之慮。臣意則此後薦獻時,明火之具,略略磨鍊,以爲熟設之地,恐合事宜,故敢此仰達矣。上曰,出擧條,退與提調商議,草記稟處,可也。奉常判官金熙華曰,祭享物種封進時,架子及皮筒雨備,自癸丑年始造,而本寺財力,漸不如前,于今七八年,幾皆破傷,尙未得修改,若値大雨大雪之時,莫重享需,不無沾濕之慮。臣意則自備局每式年劃給落幅紙十軸,以爲隨毁隨補之地似好,故敢此仰達矣。上曰,退與提調商議,仍爲畫一定式,可也。上曰,驪牧聞有治蹟,而且以英陵局內松根事,每年送摘奸,而無一執頉,甚可嘉也。達兼曰,祭享水刺飯米洗淨之時,以木柷反洗,有欠精潔,自今爲始,鑄鍮作柷,用於祭享似好,故敢此仰達矣。上曰,爾言好矣。以此卽爲定式,宮享與其外可以倣用處,亦用此例,可也。上曰,爾之履歷,誦奏也。達兼曰,曾經景陽察訪,而癸丑二月,移拜肇慶廟令,昨年九月,奉常主簿復職矣。栢林·行彦·孝寬·顯采,以次進奏。上敎顯采曰,爾經何官乎?顯采曰,曾經慈仁縣監矣。靖模進奏職姓名,上詢所懷。靖模曰,無所懷矣。命奏遺在,靖模只擧大數以對。有聞曰,輪對官遺在仰達之際,木布尺寸,米太升合,例皆無遺詳達,而戶曹正郞李靖模,只擧大數以對,殊涉未安,推考,何如?上曰,依爲之。有聞曰,戶曹正郞李靖模奏語,一味模糊,至以零數,則初不記知爲對,事極可駭,不可推考而止,而本院請推之外,無他可施之罰,何以爲之乎?上曰,爲先從重推考,可也。㬘·建胄,以次進奏。上敎建胄曰,曾於燭下暫見,而至今不忘,前後宣召之列,固多其人,而爾當爲最矣。上曰,注書望,續續入啓,而待其點下,卽令登筵事變假注書,先爲入侍也。淵常承命出,與事變假注書高廷鳳,偕入進伏。上點下假注書望,假注書李集運·申慶會,事變假注書閔哲儒,以次進伏。命奏姓名訖,命退出。又點下假注書望,假注書洪祐爕·李彦輔,事變假注書韓浩運,以此進伏。命奏姓名訖,又命退出。又點下假注書望,假注書吳洪錫·金尙元,事變假注書安以鼎,以次進伏。命各奏姓名訖,又命先退。上敎廷鳳曰,爾之功令科貫三場,極爲可嘉,而爾家之人,當別般收用,須知此意也。是瓚·百勳進奏。上曰,爾之近親,誰也?百勳曰,與都承旨臣閔台赫,爲近族矣。德晦進奏。上曰,爾於何年登科?德晦曰,壬寅年登科矣。東覽進奏。上曰,爾年,幾何?東覽曰,六十六歲矣。仁達進奏。上命擧顔敎曰,本曹事務,爾須着意擧行也。鎭坤進奏。上曰,爾年,幾何?鎭坤曰,六十五歲矣。上曰,爾經幾邑守令?鎭坤曰,曾經咸悅縣監矣。上曰,筮仕,今爲幾年?鎭坤曰,十六年矣。仁行進奏。上曰,爾居何地?仁行曰,居榮川矣。在安進奏。上曰,爾於何年筮仕?在安曰,乙卯二月,散政除拜,今爲六年矣。上曰,爾與故重臣李肇,何親?在安曰,臣之從祖矣。憲祖進奏。上曰,爾與承膺祚,爲近族乎?憲祖曰,爲十七寸矣。魯榮進奏。上曰,爾與靈城君,幾寸乎?魯榮曰,七寸姪矣。上曰,爾年,幾何?魯榮曰,六十歲矣。光默進奏之際,有所做錯。有聞曰,廣興守成光默,職姓名奏對之際,做錯非細,所當重勘,而本院請推之外,無他可施之罰,何以爲之乎?上曰,推考,可也。胤恒進奏。上曰,爾與他典籍有異,故久任郞有故時,曾使爾入直矣。文臣殿講時,爾則命以禮記應講矣,果誦幾卷?胤恒曰,只誦三卷矣。上曰,申飭之後,今爲幾年,而僅誦三卷云者,豈有如許道理?奏對之際,擧措亦甚駭然。還送本鄕,突誦一帙後,令該倅報營,以爲狀聞之地,而苟或不誦而云誦,則其罪,尤當如何?仍命書榻敎曰,典籍孔胤恒,擧措駭然。爲先汰去,下送本鄕,依前下敎,突誦禮記後,令該府使報營後,狀聞事,分付畿伯。學彬進奏。上曰,本寺有何弊瘼之可奏者乎?學彬曰,前判官,皆已釐正,別無可陳矣。上曰,每見爾,輒思故相,眞所謂尙有老成人典型矣。拜峯鎭出後,本寺能無爲弊之端乎?學彬曰,若干屯田,雖有所失,而其他則別無爲弊者矣。上曰,有所懷乎?學彬曰,無所懷矣。上曰,後日輪對,爾須陳所懷也。存玉進奏。上曰,爾年,幾何?存玉曰,六十七歲矣。上曰,職掌則除之。仍命讀奏公事,履翼讀奏江原監司南公轍狀啓還營事,命書判付訖。先退,英輔·弘鎭·錫中,以無公事退出。上敎淵常曰,吳熙常,何當肅謝乎?淵常曰,明日欲爲肅拜矣。仍命退,諸臣以次退出。
庚申四月十一日未時,上御重熙堂。右副承旨入侍時,右副承旨趙弘鎭,假注書趙鐘永,記注官承膺祚,記事官李存秀,以次進伏訖。上曰,他注書不爲入來乎?仍敎賤臣曰,與之偕入也。賤臣承命出去,與上注書金,偕入進伏。上下詢于曰,年今幾何?曰,三十六矣。上曰,上注書出去,與事變注書偕入也。承命出,與事變注書金秀鍾,偕入進伏訖。敎賤臣曰,爾父登科,在癸巳增廣乎,甲午增廣乎?賤臣曰,癸巳年登科矣。上曰,其時廳注書,卽故重臣鄭民始,而爾父則爲上注書乎?賤臣曰,然矣。上曰,有錄置者乎?賤臣曰,別無錄置者矣。敎曰,注書行步,當以趨走爲事,爾須知此着念,可也。玉堂以後,則雖稍遲步法,亦無不可矣。命退,承史以次退出。
庚申四月十一日申時,上御便殿。坐直承旨入侍時,右承旨徐有聞,假注書趙晉和,記注官承膺祚·金珍恪,以次進伏訖。上曰,假注書金會淵·李南翼,皆爲入來乎?爾其出去,與之偕入。賤臣承命出,與金會淵·李南翼,偕入進伏。上敎會淵曰,年爲幾何?會淵對曰,五十一歲矣。上曰,分館後當出六品乎?有聞曰,然矣。上曰,分館尙未擧行乎?承旨出去,使院吏促令擧行,可也。仍命退,承史以次退出。
庚申四月十一日酉時,上御便殿。同副承旨入侍時,同副承旨曺錫中,假注書申在明,記事官金珍恪,記注官承膺祚,以次進伏訖。上曰,入侍注書,誰也?錫中曰,申在明矣。上曰,進前。在明承命進伏。上敎錫中曰,新進中趙鍾永頗了了,可謂極時體矣。錫中曰,夙成矣。仍敎在明曰,爾其學於人者乎?抑將敎人者乎?在明曰,平生願學於人,安敢敎人乎?上曰,爾年,幾何?在明曰,四十一歲矣。上曰,爾年四十一,而不能敎人,反欲學於人,何也?在明曰,姿質素鈍,全無所學故也。上曰,兄弟爲幾人?在明曰,獨身也。上曰,爾與前吏判以義,爲何戚乎?在明曰,以義爲外四寸也。上曰,爾之決科,昨年四月乎?在明曰,然矣。上曰,其時御題,何題也?在明曰,賦孔·孟農師圃師也。上曰,爾知其解題出處乎?在明曰,聞諸他人,謂出鶴林玉露,而臣實未嘗目見也。上曰,近來科儒,亦可謂該博矣。予亦偶見鶴林玉露而出此題矣,渠輩能知之也。仍敎在明曰,其時爾與趙鍾永之作,入於取捨中乎?在明曰,然矣。上曰,鍾永之作,因其破題之不善,置諸落考矣。仍敎在明曰,予曾不識爾之狀貌,而其時雖蹔刻見之,已知爲人矣。書曰,罔不在厥初生,爾今出身事君之初也,須各別操心也。爾姑無出六之路,將服記注之役,其能善堪任乎?在明曰,小臣百無肖似,安敢以堪承之意仰對乎?上命錫中,書求禮懸監洪彝浩原情公事判付及宣惠廳郞廳尹光心原情公事判付。敎曰,尹光心職名,何不以副司果書之,而乃書以宣惠廳郞廳乎?以前執義朴瑞源照律啓目,敎曰,諸臺則旣有待下敎捧供之命,而此啓目,何以入之乎?錫中曰,臣則未及聞此下敎矣。上曰,明朝査問,該房該府間,捧現告以入也。仍敎曰,他注書何至今不爲入來乎?催促,可也。珍恪承命出傳,與假注書李基憲,偕入進伏。上曰,入來注書,誰也?珍恪曰,李基憲也。上曰,進前。仍敎曰,爾年,幾何?基憲曰,三十八歲矣。上曰,抄啓之年已過矣。錫中曰,然矣。上命書傳敎曰,每見抗義新編,高忠烈父子諸人精忠特節,至令罽衣卉服之倫,相顧錯貽,尙今廩然有生氣勃勃於湖海之間,未始不撫髀而興歎也。今其後孫廷鳳,向預大學類義編校之列,而知其名,試之以功令,則三場俱選,益驗其所存,條問經義,則其所對九經疑義,尤有識見。又因計等較分之褎然爲首,特賜及第,今旣放榜,以是家而有是人,何官不做,何典可靳?分付該曹,先付湖南外臺,使之乘傳還鄕。又命書榻敎曰,前假注書高廷鳳,不待分館後區處,先付司果,湖南時任都事,遞付京職。事變假注書沈英錫,追後入來進伏。上曰,誰也?珍恪曰,沈英錫也。上敎在明曰,今夜仕直注書,誰也?在明曰,廳注書李基憲仕直矣。上曰,所奏了了矣。仍敎曰,省記注書外,皆令退出,可也。仍命退,承史以次退出。
上在昌德宮。停常參·經筵。
曺錫中,以都摠府言啓曰,今日入直內,三廳武兼禁軍及軍兵等,中日習射,請出標信,傳曰,知道。
曺錫中啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金履翼曰,諸承旨持公事入侍。
徐有聞,以弘文館言啓曰,本館下番,連日闕直,事甚未安,副修撰金履度,卽爲牌招入直,何如?傳曰,允。
傳于徐有聞曰,召對爲之。
兵曹口傳政事,副司果單高廷鳳。
傳于曺錫中曰,同副承旨入侍。
吏曹口傳政事,大司成單尹光顔。
以大司成尹光顔,牌不進罷職傳旨,傳于徐英輔曰,只推。
禁府堂上前望單子入之,判義禁金載瓚,知義禁趙鎭寬落點。
正言前望單子入之,朴宗京落點。
以正言朴宗京,牌不進罷職傳旨,傳于徐英輔曰,只推。
徐有聞,以內醫院都提調意啓曰,本院醫女,例不得無端往來郊外,雖於城內遊讌之所,無敢任意推捉事,自本院連爲申飭矣。卽聞昨日,本院醫女二名,左捕廳將校,稱以將令捉出江上云,事雖微細,後弊所在,不可置之,當該捕盜大將李得濟,罷職,何如?傳曰,允。
曺錫中啓曰,因內醫院草記,左邊捕盜大將李得濟罷職事,允下矣。所帶御營大將將兵之任,不可一刻無摠察之人,何以爲之?而捕將則在前如此之時,有他邊大將兼察之例,今番則何以爲之?敢稟。傳曰,捕將依例爲之而摠戎使兼察,竝牌招聽傳敎。
趙民和有頉,代以姜應一爲假注書。
兪應煥有頉,代以具康爲假注書。
崔漢翼有頉,代以申光軾爲事變假注書。
具康有頉,代以鄭祖榮爲假注書。
姜應一有頉,代以金碩鉉爲假注書。
申光軾有頉,代以鄭度采爲事變假注書。
金碩鉉有頉,代以趙庭和爲假注書。
鄭度采有頉,代以金秀鍾爲事變假注書。
吏曹口傳政事,求禮縣監洪彝浩,全義縣監金最行相換,全羅都事單司果高廷鳳,先付湖南都事事承傳,直講單全羅都事金必宣,遞付京職事,承傳。
曺錫中啓曰,假注書吳淵常·曺錫正,事變假注書金秀鍾,時無職名,令該曹,依例付軍職,冠帶常仕,何如?傳曰,允。
傳于曺錫中曰,向因迎華驛許貸公貨事,以華城歲捧之錢劃給之意,許施於領相擧條,而更思該府公貨,姑未就緖,該驛則均廳給代條中,從便限年區劃之事,招致備郞,言于領相,仍以此意,下諭華留。如是則該府歲捧之典守,宜有照倣他例,自京下送御史,反閱爲可,待該府句管有司堂上上來,指一草記稟處。
以黃海監司徐榮輔狀啓,進上乾秀魚卵,石秀魚卵醢,限內不得封進,惶恐待罪事,傳于徐有聞曰,勿待罪事,回諭。
徐有聞,以弘文館言啓曰,本館上番闕直,事甚未安,校理李之聃,卽爲牌招入直,何如?傳曰,允。
以校理李之聃,牌不進罷職傳旨,傳于徐有聞曰,只推。
徐英輔,以義禁府言啓曰,時囚罪人洪彝浩原情公事判付內,爲南民之苦心,深感於故相箚語,許令直納者,意豈徒然,則設法未久,有此該院之請罪,大抵竹田之不能着意檢飭,卽亦該倅之責,爲先以不應爲公律,區別功議勘放事,命下矣。洪彝浩,以不應爲事理重公律,杖八十收贖,而其祖重耇,揚武功臣,順和君異姓六寸親云,功議各減一等,杖六十以公罪收贖放送之意,敢啓。傳曰,知道。
徐英輔,以義禁府言啓曰,時囚罪人李晩祥原情公事判付內,暫察之兼官,何以盡知,容有可恕?姑以不應爲公律勘放事,命下矣。李晩祥,以不應爲事理重公律,杖八十收贖,放送之意,敢啓。傳曰,知道。如有功議,各減一等,可也。
曺錫中,以訓練都監言啓曰,隨駕武藝廳試射時,柳葉箭邊三中金道成等十四人,各木三疋,貫一中邊一中黃仁喆等三十九人,各木二疋,技藝上中等梁洙昌等七十五人,各木一疋,依判下單子,施賞之意,敢啓。傳曰,知道。
徐英輔,以義禁府言啓曰,李晩祥杖八十,以公罪收贖,放送草記批旨內,如有功議,各減一等可也事,命下矣。李晩祥十代祖琛,佐理功臣云,功減一等,杖七十收贖之意,敢啓。傳曰,知道。
吏曹啓目,粘連觀此知敦寧府事李敬一上疏,則以爲臣旣無敦寧,法不當仍冒,照例遞改亦爲白臥乎所,旣無敦寧,則揆以公格,似當許遞是白乎矣,重臣所帶遞仍當否,臣曹不敢擅便,上裁,何如?判付啓,依回啓施行爲良如敎。
禁府照目,向前沈養之亦,身爲蔭倅乃於未査勘之前,敢爲處義之計,致使待勘等語至煩登聞,事極屑越,誠甚可駭。以此照律罪,杖八十收贖,奪告身三等,私罪奉敎依允,功議各減一等爲良如敎。又啓目,粘連向前南履範亦,觀其所供流來反逋之報營徵捧,雖爲萬包,糴簿磨勘法意嚴重,未捧仍反,罪實難恕,以此照律,何如?判付啓,依允。
刑曹啓目,粘連淸安延有用獄事,謀害土主,有施一律之論,而今考律文,謀已行而未備者,不過杖流,而設計之兇慘,與衿海無甚異同,大明律臨時處治,不得引比爲律,上裁,何如?啓,更爲議大臣,仍具卿等意見,指一回啓爲良如敎。
刑曹啓目,粘連慶州孫命震獄事段,黑夜滾鬪,拳踢交加,下手雖有先後,擅踢難分緊歇,不可不更爲到底究覈,分付道臣親執詳査,啓聞後稟處,何如?判付內,道狀雖曰,無疑,曺讞儘有意見,厥獄正犯。無出於四人,而四人之中,二人是指使者,二人是聽其指使者,指使二人之中,當定正犯,而所謂李奎世·孫命震,均似指使。其實則孰緊孰歇,區別極難,與尙龍貌類與否,不足爲斷獄之肯綮。設使命震,貌類的實三尺何等至嚴,則豈可以死者迷亂荒譫,作爲不易之左契?揆以審克之義,寧有如許獄理?且況多少然疑之端,無非是懸空摸索,宜乎爲命震妻者,跋涉千里,蹕路鳴冤。今見査啓,其所云決疑,適足以益晦是置,今雖更捉奎世與命震,一處頭面互相推諉,究竟無期兺不喩,苦主必報之心,人情之所固然,而兇身之誰爲分明,亦不指的納供。一獄豈有兩箇正犯,而滯囚竝訊,尤無意義。經曰,罪疑惟輕,疑之不可決,而所犯手,亦非一人所爲,則直屬之疑輕者,非不法也,亦非忽於償命也。蔽一言曰,廷尉當是,何必更査後決折?命震身乙,分付道臣,卽爲酌勘爲良如敎。
京外儒生幼學進士金鍾眞·魚用九·李性中·權度應·申在俊·李觀九·李奎錫·沈宜晟·李永觀·任爚·韓用儀·李寧載·金履實,進士李英玉,幼學兪漢石·李黃載·李鍾九·沈能秀,進士金炳翼,幼學李在文·李恒九·申在儉,進士沈能岳,幼學洪秉健·李度天·洪在敏·金魯喆,進士趙宅謙,幼學洪陽燮·尹光厚·金鐄·宋天圭·沈能種,進士金學淳·徐鼎輔,幼學李魯俊·申錫耆·權五應·魚在修·李在憲,進士李韶九,幼學沈能喆·申在業·洪俊榮·沈能進·閔毅顯,進士趙學榮,幼學李用九,進士權中倫,幼學李靖會,進士徐肯修,幼學吳徹常·尹善養·金魯廣·魚用恒·兪春柱·李敎信·李興沼,進士洪樂膺,幼學沈能問·柳鼎養·沈能定,進士任履周,幼學趙瀷·申夔朝·魚用臨·沈能基·洪集圭·元在亨·任誨常,進士李惟命,幼學金蘭淳·李源昌·洪起燮·權襫·洪胤祚,進士金祖淵,幼學李文載·金初淳·申在脩·李海謙,進士李普澈,幼學申百顯·李成九·張錫憲·洪秉一·金遠根,進士李志淵,幼學閔致文·金載龜·金正柱·李寅溥,進士尹鍾烈,幼學鄭福綏·金元喜·李翼淵,進士洪益聞,幼學李翊會·趙在祐·金錫禧·南駿聲,進士李星源,幼學金可淳·金銘·柳訸·尹致正,進士金鎭,幼學兪平柱·趙澈永·魚在璜·李鍾穆,進士金敎根,幼學李憲周·趙咸永·沈尙祖·金基弘,進士任尙泰,幼學李淵九·趙基復·吳明常·李墷·沈能澤,進士徐殷輔,幼學李紀城·李宅鉉·申在翼·李魯慶,進士安光執,幼學李集·沈宜敬·李羲年·洪植,進士閔致昇,幼學沈憲祖·趙在兢·李魯巖,進士李箕采,幼學權中履·申緝·李秉深,進士李敎明,幼學朴永源·金炳文·李潮·李儀逵·李在敎·申在植,進士金煥奎,幼學李孝明·李鼎緖·李啓道·李汲·朴履鉉,進士朴聲漢,幼學李儒準·徐有儼·金銶·李鍾晢·金鏐·尹世泰·洪禹錫·鄭雲需·吳相聖·尹守鉉·吳載健·徐適修·李章會·朴宗圭·朴觀秀·宋文榮·李肇祜·申在元·金命勳·朴亨秀·李綏永·申在敬·李魯民·元懿常·趙德文·韓命召·朴大秀·李仁涵·趙鎭民·尹守伯·姜錫輔·魚用顯·元有膺·安弘翼·金魯臣·安宗球·徐光輔·元述孫·李義準,進士安允耆,幼學姜在健·韓德佑·元碩孫·沈能直·韓實·李友信,進士李義彬,幼學吳夏常·金東直·韓眞謩·李魯元·宋欽樂·李儉祜·宋明圭·權躋永·李俊載·宋啓禎,生員李道明,幼學金久淳·宋欽大·宋啓朱·權用禮·李容載·兪道煥·李魯晉,進士魚用羽,幼學鄭在誠·李文載·金峻柱·宋元履·金厚淳·李聃載·金在安·兪魯煥·李羲祥·李文會·金履魯·姜世恭,生員鄭在玉,幼學李景燮·鄭象鉉·李敬熙·宋煥心·鄭時鉉·姜翼鎭·李傅霖·李憲章·姜有鎭·鄭頤鉉·柳石源·魚在濂,進士孟欽圭,幼學金在範·鄭在應·權遇·魚用一·金箕弘,進士金鍾擎,幼學金宇淳·鄭在俊·黃基宇,進士金種和,幼學鄭在亨·魚在文,進士林翰儒,幼學鄭文鉉·金衍淳·韓景說·鄭在安,進士韓師獻,幼學魚用哲·李源順·金履道·李坤載·金雲柱·黃枰·尹行健·鄭宇鉉·韓元新,進士金箕章,幼學李義泰·尹之烈·鄭彦璞,進士蔡弘臣,幼學鄭億柱·李商鉉·鄭在德·黃仁蘇,進士尹礪相,幼學李奎五·南碩愚·李義生·李魯顓·許曀·金墩·郭林大·金鏞穆·羅廷德,進士楊宗楷,幼學李啓萬·盧廷直·李賢穆·金時模·盧翼遠·李基亨,進士張景觀,幼學申亨祿·李五奎·趙鎭德·李徽鑑·柳震源,生員崔時澤,幼學李基賢·愼繼默·李一成·許槿·閔致根,生員崔時濬,幼學柳永履·朴宗說·李東煥·金章煥,進士李昌祐,幼學金碩祚·金頤祖·洪樂游·金光運·朴聖漢·柳在淵·安鈺·李奭淵,進士李濟鉉,幼學朴聖濂·金百休,進士羅景祚,幼學姜柱用·朴廷泰·洪樂鍾,生員李檢,幼學吳命德·奇商俊,進士鄭潤吉,幼學趙允命·金孝一,生員朴夏鎭,幼學金得鳴,進士李敬錫,幼學盧穉·金壽民·金欽·崔學訥·朴光龍,進士趙英祚,幼學梁錫默·金觀休·鄭基煥·吳燂,生員崔時源·曺洙·金載勳·愼思海,進士閔邦仁,幼學吳濬源·奇商謙·金履休·朴孝綱·鄭在善,進士李志德,幼學李休萬·金文祖·宋聖休,生員吳燧,幼學鄭敎煥·宋能孫,進士奇學敬,幼學鄭稼·成啓臣·鄭宇光·愼性存·權尙鸞·沈宜祿·安泗應·李宗尹·鄭東柱,進士申光集,幼學李孚豹·李大逵·安養耇·李憲裕·申在應·朴誠中·崔炫重·朴處和·金錫秋·柳得培·權性中·金達根·鄭國采,生員鄭藎,幼學李鳳興·朴來昇·朴龍漢·梁廷弼·盧鎭國·河漢成·愼性淵,生員李元燮,幼學朴昌東·李天漢·閔宜秀·朴孝元·申泰陽,生員洪居善,幼學李度弘·李克祿·姜弼亨·鄭光孝·白時亨·趙英豐·金允大,進士金弘臣,幼學辛錫璉·辛汲·趙亨訥·辛錫瑚·鄭龍中·金頤默,進士柳赫儒,幼學鄭宗擧·金聖魯·柳喆臣,生員洪聖肇,幼學金聖鶴·辛濟寧·柳永祚,進士崔楨勳,幼學金會默·趙宗學·閔在南·柳匡臣·鄭敬大·鄭存日·柳永祿,進士趙匡鼎,幼學李鶴齡·韓鍾履·朴光玉·金相斗·韓鐸履·沈普元·黃基河·申寔·閔惟一·韓錫履·李激·安珀·成孝誾·成光璟·曺文榮·李哲國,進士柳光培,幼學權尙德·尹守采·成啓直·李遂天·李爾鐸,生員姜守睦,幼學李安默·李度中·魚有元·李遂元,進士李宅普,幼學成載烈·李國彬·權思經·沈大之,進士申紹陽,幼學洪履宅·韓用時·趙基賢·安衡七·朴烇·鄭在勉,進士金成九,幼學奇學愼·吳相翼·朴良植·李尙權·吳伯源·崔成俊·安壽麟,進士鄭致煥,幼學李可春·林泰祿·李箕錫·朴孝參·申景溵,進士安廷權等,誠惶誠恐,頓首頓首,謹百拜上言于主上殿下。伏以臣等謹按,孔夫子作春秋,以存人之祀爲大,左氏推闡其旨義以爲傳,列國有爲人存祀者,則必備書而表顯之,若楚於莬魯·臧孫之類是也。其祀之忽諸,則視以傷歎之意,其鬼之餒,而則加以愍惻之辭,紫陽朱夫子,尤嘗拳拳於此。其與汪尙書書,以無後者非族之祀,斥其有違於理,以訪其族親,使得以時祀之,爲禮之宜,觀此大聖賢拳拳致重之意,則天道神理,宜無大於存祀者矣。夫以忠賢之有功於一時者,猶當如此,矧乎精忠大節,轟轟赫赫,在當時則植天經而立人紀,垂後世則耀靑史而起頹風,之功之烈,足可以受子孫百世之享者哉?臣等竊伏惟念,粵在端廟朝,有若臣忠正公朴彭年,有若臣忠文公成三問,有若臣忠烈公河緯地,有若臣忠穆公兪應孚,有若臣忠簡公李塏,有若臣忠景公柳誠源,此世所稱六臣者也。此六臣,卽我國之夷·齊,皇朝之方·景也。方當大聖人應權之時,屹然獨立,不顧一門之烈禍,永樹千古之風聲,蔚爲我東方億萬年綱常主人。噫,使當時若使無此等人,則天地間一脈綱常,終無寄搭處也。此豈非上天,愛惜綱常?故以此時生此人,扶護而保存之,使我東禮義之俗,得以賴之,永有辭於天下後世者耶?是以我世祖大王,已許以萬古忠臣,其後列聖朝所以隱恤而伸暴之,旌褒而表奬之者至矣盡矣。其墳墓院宇,旣有自朝家封植修建之節,則若無待於其子孫之崇奉永享者。然至於繼絶存亡,使其忠魂毅魄,各有所依歸者,則聖朝之恩典,尙有所未遑,而志士之永嘅,尙有所溢鬱者也。噫,彼六臣之精忠大節,實無異同,而朴彭年之一縷血屬,幸而不絶。近又蕃昌,則足可見仁天不食之理,而惟彼五臣家之滅絶無後,則實爲天地之有憾,百世之傷痛也。在後人崇報之方,恐不可一委於有憾傷痛之科,而終使其滅絶無後也。是以在昔肅廟乙酉,禮曹判書臣閔鎭厚,建白筵中,以爲河緯地被逮之日,以後事托於其從子源,請依乙巳名臣金䃴立後例,以源之後孫,俾奉其祀。肅廟下敎曰,六臣與他自別,何可不爲繼絶乎?依所達特施,於是河緯地,始有主祀之孫,則旁孫繼後之典,已發其端,而乃至於成·兪·李·柳之家,獨未蒙一例繼存之典者,誠未知其何爲而然也。血屬旁孫,雖若親疎遠近之不同,而天理人事之參互作成,則亦無所差別矣。保一塊於覆巢之中,植遺苗於斬根之餘,一脈殘陽,漸使蕃衍,則天理栽培之妙也。尙高節於百載之上,慰孤魂於九原之下,親族遺裔,俾主祀享,則人事參贊之方也。如是然後,有憾之天理,待聖人而作成之,傷痛之人事,合天理而昭釋之,天之功化妙用,竝行而相輔者也。倘使彼六臣者,皆有血屬相傳,一如朴氏之家,則在上天慶善之報。雖曰,固然,而亦何以見聖世表忠顯烈之政,有足以大慰志士之望,而激揚頹隳之風也哉?臣等竊嘗聞,肅廟朝,有一吏胥,得成三問木主於仁王山下,粉字丁寧,其時章甫,走議於先正臣宋時烈,則先正以爲,今去先生之世,已數百歲矣。以禮則親盡當祧,而先生之節,當百世祀之。夫天旣啓之,人又埋之,則豈其所忍哉?仍令依神返室堂之禮,還安於魯恩洞舊第。噫,木主之復顯,可見天意之不廢其祀也,舊第之還奉,留待公議之復存其祀也。然而虛堂木主,至今無依,則烏在其天意之不偶,公議之不泯也耶?若謂之代已疎遠,昭穆中絶,河緯地之存祀,旣有其例矣。若謂之事在久遠,祠版難造,成三問之木主,亦在舊第矣。以此以彼,固不可異同於其間,而於昭天意,若有待於我殿下繼存之深仁厚德也。臣等伏覩我殿下,聖學高明,兼總千聖,聖道廣大,卓越百王,眞有以接乎孔·朱嫡傳之統,斯文玉匙,先啓義理之關鍵。凡於勵精忠尙節義之道,前代攸曠之典,靡有不擧,先朝未遑之章,靡有不究。雖或年代稍久,昭穆寢遠,特恩存祀,旣立朴箎·柳夢寅之後,又於金千鎰之受享於外裔,謂之非禮,使其旁孫,以繼其祀,則眞有得於朱夫子與汪尙書書之意,而孟子所謂前聖後聖,其揆一也者,不此之謂歟?臣等幸生聖明之世,日聞於穆之化,旁達四土,而聖意之所致重,尤在於祀典繼續之間,則竊以爲明廷褒崇之典,當無過於忠烈矣。我朝忠烈之士,當無過於六臣矣。崇報六臣之忠烈,當無過於繼其旣絶之嗣,承其不祧之祭,而使其不昧炳炳之靈,有所依屬,則其於光聖德洽人心之道,亦當無過於此也。臣等死罪,敢請成三問·兪應孚·李塏·柳誠源四臣之家,博詢有司,求其宗姓旁支之可奉其祀者,爲之立祠主祭,一如河緯地之家,則忠義之報,更無所憾,而我殿下聖學,大有光於孔·朱傳述之旨義矣。臣等因此,而又有未盡底意,不避猥越之誅,敢此尾陳焉。六臣就義之時,有曰,忠莊公臣李甫欽者,登第初,被選集賢殿博士,與成三問·朴彭年·柳誠源·李塏等,共纂歷代通鑑,已有志氣之相契,終致節義之同歸,其殉義顚末,詳載於莊陵誌中,不待臣等之煩瀆,已爲殿下之燭照。故贈諡忠莊,有六臣加一之恩旨,賜祭文有曰,扶天大義,貫日危忠。噫,甫欽之於六臣,夷險同一心也,死生同一義也,而其無後絶嗣又與彼四臣者同焉,則今於存祀之典,不可不竝施一體之恩例也。故提學臣李宗儉,卽忠莊公李甫欽之從兄也,忠景公柳誠源之內從也。嘗於端廟在春邸時,爲宮僚,以孝友登聞,文宗大王,賜堂號孝友,故大提學臣卞季良詩曰,聖上名堂切,儲宮造道深,蓋實蹟也。與甫欽同榜登第,又與之同志,當光廟受禪之際,屛跡自放,終身不仕,其遠蹈邁往之節,昭載於龍仁邑誌及故贊成臣柳希春之文,雖未及與甫欽,同時徇節,而至於秉義自守,卓然有立者,則眞所謂難兄難弟矣。故士林追仰,竝侑鄕社,亦可見百世之公議也。其時又有監務臣李智活者,十四中司馬,十八出宰雲峰,及夫乙亥,喟然歎曰,古之朴儒,與我同志之士也,遂入居昌朴儒山下,操文祭朴儒,手自築臺,名曰,望月亭,每朝夕北望瞻拜。嘗有詩曰,夜夜相思到夜深,東來殘月兩鄕心,此時冤恨無人解,孤倚山亨淚不禁,蓋寓望寧越戀君之意也。自丁丑十月以後,皇皇如喪,每携酒獨登朴儒山頂,竟日痛哭而返,仍終身自靖,世稱學邃道隆,有五柳風焉。噫,此兩臣之節義,亦足以警世勵俗,而只以忌諱互錯,尙此泯沒無傳,玆豈非士林之所嗟惜者乎?臣等死罪,竊以爲上所陳成三問·兪應孚·李塏·柳誠源及李甫欽五臣之絶祀者,則必存祀而使之依歸焉。下所陳李宗儉·李智活兩臣之泯沒者,則必旌褒而使之表著焉。然後可以植天經立人紀,而不失於孔·朱兩夫子之旨義也。臣等無任激切屛營祈懇之至,謹昧死以聞。答曰,省疏具悉。疏辭下該曹,議于大臣稟處。
庚申四月十二日辰時,上御誠正閣。諸承旨持公事入侍時,行左承旨金履翼,右承旨徐有聞,左副承旨徐英輔,右副承旨趙弘鎭,同副承旨曺錫中,假注書趙民和·兪應煥,記注官金啓濂,記事官李存秀,以次進伏訖。上曰,召對進參之玉堂,皆已入來乎?有聞曰,閔耆顯,已爲入來,金履度,今方催促矣。召對,上下番例爲入參,而此兩人,俱是檢討官,何以爲之乎?上曰,入直上番,今將移拜臺諫,此兩人中姑陞上番,使之入參,宜矣。仍命書榻敎曰,傳旨未下臺諫許遞,前望單子入之。上曰,廳注書誰也?弘鎭曰,杞豐君兪彦國之曾孫也。敎民和曰,汝於兄弟,爲第二乎?民和曰,然矣。命奏公事。履翼曰,時囚有議處照律之命,而議處,無判堂,則次堂例不得擧行,而判義禁申思運,受由在外,同義禁尹光普有實病,無以開坐云,臣適帶金吾之任,故敢此仰達矣。上曰,判義禁·同義禁竝許遞,前望單子入之,待下批卽爲牌招,以爲議處照律之地,可也。出擧條弘鎭讀奏江原監司南公轍狀啓稅穀裝發事,命書判付,有聞·英輔·錫中,以無公事先退。敎錫中曰,全羅都事高廷鳳,使之今日肅謝,而昨日傳敎,承旨更寫一通以與之。弘鎭曰,近來各邑軍政,到處苟艱,而至若湖南之康津,尤爲甚焉。蓋其兵營屬四面之民,不得塡充於軍額。故本縣各面避役之民,每多投屬於營面,闔境民情,實有軍役不均之歎,年前慰諭使徐榮輔,以附城二千戶外餘戶竝屬本官,依他民籤丁之意,書啓蒙允,而後復因循,尙未擧行矣。臣待罪本邑,曾知此弊,今因言端,敢此仰達矣。上曰,承旨中曾經該閫人,亦陳所見,可也。英輔曰,兵營移設之後,附近四面民戶之不責徭役,不充軍丁,實係無義,而各邑民人之相率投托者,專出於利其無役也。今若付之本官,一竝簽丁,則誠有稍稍渙散之慮,其在重關防之道,此亦不可不念。臣意則兵營所管守仁烽燧,在於營下十里許,而軍則散在各邑,分當守直之際,徒煩往來之勞,易致闕額之弊,從今就四面民丁中代充,事甚便好矣。因此又有所懷,敢此仰達矣。監·兵營年例方物進上,自其營各自封進,各道同然,而至於湖南,則監營方物,只以折半價米七十石劃給,而卜定於兵營,雖未知其例之創自何時,而似有違於各道通行之規矣。且近來營力凋弊,工匠逃散,萬無替封之望,價米則還送監營,方物則依他道例,自監營封進,恐合事,宜矣。上曰,旣有甲寅慰諭使書啓後知委,則二千戶外,尙不屬之本官云者,該閫之不卽擧行,甚爲駭然。其委折,令廟堂關問,使之首實報來後,草記,爲先依曾經兵使言,守仁烽燧軍之康津及散在各邑者,一竝卽爲除減,就四面民丁中代充事,亦爲嚴飭,分付道臣如是定式之後,一或違越,該兵使及該守令,隨現重勘,方物事,關問道臣,亦卽報來後,使之稟處,可也。出擧條敎賤臣曰,召對詣閤與否,知入。賤臣承命出問回奏曰,史官未及備員云矣。仍命退,承史以次退出。
庚申四月十二日辰時,上御誠正閣。召對入侍時,參贊官徐有聞,檢討官閔耆顯·金履度,記事官洪奭周,記注官金啓濂,記事官李存秀,以次進伏訖。上命進讀,耆顯讀貞觀政要第四卷,自貞觀七年,止李靖充使。上曰,下番讀之。履度讀自貞觀九年,止猶生之年。上曰,參贊官讀之。有聞讀自貞觀十一年,止爲善之有效。上曰,注書讀之。奭周讀自貞觀十一年,止亦何謂無人焉。上曰,上番兼史讀之。啓濂讀自貞觀十二年,止訪其子孫以聞。上曰,下番翰林讀之。存秀讀自貞觀十二年,止弘文館學士。命陳文義。耆顯曰,採訪之任,李靖請遣魏徵,而太宗以樂聞讜言之故,不欲使暫離左右,此可見來諫之德矣。履度曰,太宗之稱蕭瑀,有曰,不可以利祿誘之,不可以刑戮懼之。此言固好,而人君之於臣下,初豈可議到於利祿之誘?至於刑戮二字,尤非所當語及於忠直之臣者,太宗此言,亦可見其未合於純王之道,此等處,實合精察矣。上曰,下番之言甚好矣。參贊官亦陳文義也。有聞曰,上下番皆已仰達,臣則別無可陳矣。上敎耆顯曰,何當下去?耆顯曰,旣呈辭單,今日則當離發矣。上曰,今月內,必須反面也。敎履度曰,下番前亦屢見,而帽帶之下,尤覺有老成人典型矣。仍命耆顯·履度先退。敎曰,假注書受點人中先爲入來者入侍。賤臣承命出,與假注書鄭祖榮,偕入進伏。上命擧顔敎曰,人甚了了矣。仍敎曰,假注書未入來者,連爲催促。仍命書榻敎曰,前假注書吳淵常·曺錫正,仍察上下注書之任。仍命退,承史以次退出。
庚申四月十二日午時,上御重熙堂。同副承旨入侍時,同副承旨曺錫中,假注書趙庭和,記注官金啓濂,記事官李存秀,以次進伏訖。上曰,假注書誰也?錫中曰,趙庭和也。上曰,承文院坐起,提調幾人入來乎?使之知入。賤臣承命還奏曰,吏·兵判二人外,無入來者云矣。上曰,全羅都事高廷鳳肅拜,使之催促。賤臣承命出傳。上曰,右副承旨入侍。出榻敎賤臣承命出傳,右副承旨趙弘鎭進伏。命書刑曹啓目,粘連慶州孫命震獄事判付訖。又命書傳敎曰,日次講,雖命來初更稟,而晝漏正稀,泮中課試,此其時也。況雅誦印頒之後,與四書月講,當申明修復,而泮長病難行公,有不可一味瘝曠,許遞,中批固難愼,而可爲者何拘?行副護軍尹光顔,爲大司成,牌招使之着意勸課。仍命退,承史以次退出。
庚申四月十二日未時,上御重熙堂。同副承旨入侍時,同副承旨曺錫中,假注書曺錫正,記注官金啓濂,記事官李存秀,以次進伏訖。上曰,承文院揀擇坐起,已爲之云耶?錫中曰,領相及右相,來詣備邊司,已爲之云矣。上曰,如已爲之,則吏曹所修納分館啓目,今日內使之入啓,可也。今日承文分館,除國子芸閣當爲者外,無遺盡入云耶?錫中曰,朴謙進見漏云,而其見漏者,宜矣。上曰,朴謙進,果緣何事而然耶?錫中曰,向來應製之作,甚爲駭然,而其登第後,臺臣尹涵,亦有疏論者云矣。上曰,分館時,謙進則無一點云耶?問於注書也。賤臣對曰,無點矣。上曰,無點則當屬何處?錫中曰,三點然後屬槐院,而二點屬國子,無點者當屬芸閣云矣。上敎賤臣曰,分館時,禮數,何如?賤臣對曰,臣則以假官,先爲入來,故未及見之矣。錫中曰,臣亦曾見之,而不能記得矣。上曰,注書爲誰之壻,而有子女耶?錫中曰,前參判兪漢謨之壻,而有一子一女矣。上曰,俄者儒疏何疏也?錫中曰,見其疏語,則以爲六臣中,朴彭年有奉祀孫,河緯地亦立祀孫,而其餘四人則無之李甫欽,與六臣同,而無祀孫,故竝請立後,故直提學李智活,故監務李宗儉,節義謂與六臣無異,而亦請旌褒之典矣。上曰,疏頭誰也?錫中曰,金鍾眞也。上曰,新除大司成,今日違牌耶?錫中曰,然矣。上曰,都承旨曾經者幾人?錫中曰,閔台爀方在外,只有李集斗·李冕膺,而冕膺則其親病弟病,俱不輕云矣。上曰,李冕膺之弟爲誰?錫中曰,李晩膺,而新除蔭仕者也。上曰,曾見其人頗可嘉矣。命書傳敎曰,奉命在外承旨許遞,前望單子入之。仍命退,承史以次退出。
上在昌德宮。停常參·經筵。
曺錫中啓曰,來十八日,專經武臣殿講日次矣,敢稟。傳曰,爲之。
金履翼啓曰,文臣殿講,同爲取稟於武經講日事,命下矣。以何日爲之乎?敢稟。傳曰,武講日爲之。
曺錫中啓曰,臣錫中,今日入直禁軍戎器點考進去,下直之意,敢啓。傳曰,知道。
傳于金履翼曰,諸承旨持公事入侍。
金履翼啓曰,諸承旨持公事入侍事命下,而六房無公事,不得入侍之意,敢啓。傳曰,知道。
徐有聞啓曰,臣有聞,依定式進詣香室,奉審香祝樻祝板袱子,則精潔之意,敢啓。傳曰,知道。
曺錫中啓曰,臣依定式,進詣仁政殿月臺,入直禁軍戎器點考,皆無頉。仍以傳敎內辭意勞問,則亦皆好在云矣,敢啓。傳曰,知道。
傳于徐有問曰,右承旨入侍。
傳于曺錫中曰,同副承旨入侍。
承旨前望單子入之,曺允大落點。
傳于金履翼曰,守令未差之代,令該曹口傳差出。
吏曹口傳政事,以李仁祜爲全州判官。
徐有聞,以弘文館言啓曰,本館上番闕直,事甚未安,校理李之聃,旣有只推之命,卽有牌招入直,何如?傳曰,允。
徐英輔啓曰,全羅都事高廷鳳,當日辭朝事,命下矣。諫院纔已署經,而憲府則行大司憲李城輔,持平金壽祖在外,執義沈奎魯,掌令李德鉉未肅拜,持平鄭魯榮呈辭,只有掌令韓啓玉一人,無以備員署經,未肅拜及呈告人員,竝卽牌招,以爲備員署經之地,何如?傳曰,允。
以校理李之聃,牌不進罷職傳旨,傳于徐有聞曰,違牌玉堂許遞,與未差之代,前望單子入之,待下批牌招,推移入直。
玉堂前望單子入之,副校理金熙周·尹永僖,修撰沈奎魯落點。
玉堂前望單子入之,應敎鄭萬始,副應敎李龜雲,校理金熙采·具得魯落點。
以應敎鄭萬始,校理金熙采·具得魯,牌不進罷職傳旨,傳于徐有聞曰,只推。
傳于徐有聞曰,朱夫子,予所尊而師之也。尊其道,莫如讀其書,讀其書,思與吾黨之士共之,甲寅新印御定朱書百選,己未新印御定雅誦,四都八道三百州府郡縣,各頒一件,藏于校宮,如太學之尊經閣。雅誦則旣活印翻刻,以壽其傳,而朱書百選,則兩南·關西,雖已翻刻,京中則只有活印本,令內閣,一體翻刻。湖西·關東·關北及四都,以內閣所藏活印本,先爲下送,京畿·海西,待內閣開板印出下送,嶺南·湖南·關西,以本道藏板印出,與今下雅誦,同爲分頒,俾域中之冠儒服儒者,皆知予尊朱之意事,下諭諸道。
傳于曺錫中曰,今番慶科武科赴防,除防,亦勿捧米。
吳淵常受由在外,代以尹鼎烈爲假注書。
曺錫正受由在外,代以趙鐘永爲假注書。
吏曹啓目,權知承文院副正字金會淵·申光軾·金碩鉉,俱以登科前,年滿五十,依法典,六品遷轉,何如?判付啓,依允爲旀,金會淵,卽重臣金鍾正之子。重臣爲春坊於設院之初,而後又爲賓客,自宮僚爲宮賓者,惟重臣適爲之。其子以宿聞其名於泮製者,今幸釋褐,而說書又適有窠,後日政擬入,爲說書則例不更爲新通於侍從,待春坊六品階,直擬爲良如敎。
以咸鏡監司具㢞狀啓,洪原縣民家失火,恤典題給事,傳于曺允大曰,殘邑民戶之被燒,至近半百,聞甚矜惻。例給外別給,使之分等擧行,小殘獨戶蠲役,而永興府使李明淵處,此意下諭,馳往慰諭,嚴飭該倅,俾卽結構奠接,仍以形止狀聞後還官,道伯處一體下諭。
以全羅監司趙宗鉉狀啓辭職上疏上送事,傳于趙弘鎭曰,反詈之倅,其所勘律,不以嶺海從事,只從箚請之譴削者,卽無論其言之,何如?名之曰,臺章,則曲爲重臣地,俾開察任之路,都事替狀,已涉過當。今又引病廢務,復尋辭疏,當此課農捧稅之時,五十州民邑之事,委屬切悶輔國重臣疏,事體雖異於行監司·守監司,而還下送之外,無他好箇道理,原疏與此狀啓還給,爲先如例行監司之事,然後更觀病勢之可强與否,復有陳懇,亦豈無體諒之道乎?此意枚擧,題送書目。
禁府照目,高敞前縣監南履範矣本府議啓內,觀其所供,流來反逋之報營徵捧,雖爲萬包,糴簿磨勘,法意嚴重,未捧仍反,罪實難貰,以此照律罪,告身盡行追奪,徒三年定配,又五年禁錮,私罪奉敎,依同罪他倅例,區別功議,勘放草記爲良如敎。
徐英輔,以義禁府言啓曰,時囚罪人南履範,告身盡行追奪,徒三年定配,又五年禁錮照律公事判付內,依同罪他倅例,區別功議,勘放草記事,命下矣。南履範十五代祖在,開國功臣云,功減一等,依同罪他倅例,徒二年半定配收贖分揀,告身盡行追奪,放送之意,敢啓。傳曰,知道。因赦令之纔過,定配則已收贖矣。更因申百祿之同律,而禁錮又分揀矣。況其入於現告者,無非最殘弊者,如格勘罪,未足以懲他大吏,區別分等之際,徒涉屑越,事關高敞各罪,皆收贖,可也。
徐英輔,以義禁府言啓曰,前待敎李存秀推考事,傳旨啓下,而時任閣臣,勿爲拿囚,留置待命所待開坐捧供,載在大典通編矣。李存秀,留置待命所,待開坐捧供之意,敢啓。傳曰,分揀放送,可也。
曺允大,以戶曹言啓曰,時御所內各司雨漏處修改吉日,令日官洪處中推擇,則今四月十六日辰時爲吉云,以此日擧行,何如?傳曰,允。
曺錫中,以兵曹言啓曰,今四月十三日立夏,改火進上時,宗廟署·社稷署·永僖殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
曺錫中,以兵曹·工曹·漢城府·御營廳言啓曰,臣鎭寬,臣祖承,臣大謙,臣廷憲,今日宮城都城巡審時,鷹峰下後苑主脈補築處,眼同看審,則修築之土石莎草如前完固,左右水道疏導處,亦爲無頉之意,敢啓。傳曰,知道。
曺錫中,以兵曹言啓曰,今番慶科庭試別試,武科殿試時,直赴殿試人親騎衛文尙龜等四百九十八人內,四百六十四人,已爲應試參榜,所授帖文,依定式爻周。別武士金聲濂,選武軍官邊昌麗,別武士徐學宗,親騎衛李寅權,別武士金命元,親騎衛李榮根,選武軍官李明春,勸武軍官鄭宅戄,親軍衛申光羽,親騎衛洪潤漢·李戒龍,壯勇營鄕武士尹光龍·韓巨福,額外壯勇衛李英植,壯勇外營帳幕軍金奉尙,巡令手李光福,馬兵崔致中,壯勇營鄕武士朴成先·元善益,親騎衛金光宣,壯勇營鄕武士元尙武·張千興等二十二人,遭故不赴,依例陳試,馬兵鄭景得,以父子相避,今番不得許赴之意,已爲草記蒙允,亦爲陳試,善騎隊崔光圭,司果鄭億祚,壯勇衛李漢郁·李興仁,武藝別監鄭光得五人,因特敎付之榜尾,帖文未下,別武士林裕榮,選武軍官金麗赫,壯勇營鄕武士李載弘,別武士金海旭等四人作故,關東馬兵金道喆,廣州守堞軍官任熙常等二人,道帥臣狀聞中,以起送懸錄,而上來之際,身病猝重,末由赴試之意,追後到關矣。此與無緣不呈有異,且是三式年內,依定式陳試,直赴會試人閑良張大維等二百八十三人內,二百九人,已爲應試,依定式,所授帖文,亦爲爻周。兼司僕楊春輝,親軍衛崔齊華,閑良朴師綸,羽林衛金鍾源,武藝別監金二喆,選武軍官張周豐,親軍衛李弘龍,訓局軍洪仁寬,兼司僕洪道榮,親軍衛丁海源,兼司僕李濟臣,壯勇外營別破陣朴東殷,閑良李宜亨,親軍衛趙漢郁·鄭億良·姜福尙·鄭塾·徐天龍,壯勇營鄕武士盧於仁老味,親軍衛韓命瓘,壯勇營鄕武士盧光奎·朴日輝,善騎隊孫卿潤·李廷斌,壯勇營鄕武士朴占金·崔漢成等二十六人,遭故不赴,依例陳試,武藝別監金尙廉·李聖允·李珍曄·鄭源彬·玄重大·安處誼·朴泰輝·金道成·金敬國·宋道明·安尙麟·朴光弼·崔宗佐·韓順哲·金壽涵·鄭光得·李宗植·金繼雄·金樂孝等十九人,因下敎勿施,壯勇營鄕武士沈岳只·李貴得·金順大·張仁元·洪陽連·洪得龍·金昌成·韓光太·金完宅·安興實·朴福三·金得伊·鄭東義·宋漢應等十四人,拔去事承傳,別付料軍官金光秀,以豐山萬戶,時在任所,不爲赴試,選武軍官沈鼎矩,親軍衛金重鎰,馬兵徐有孫等三人,以其身病不赴,依法典勿施,別騎衛宋煜,駕前別抄梁岷赫,壯勇營鄕武士金德文·平春奉·李雲雨等五人作故,各人等所授帖文,一體收聚爻周。關北馬兵方元河·高宗有·崔齊化,關西馬兵李益祥,嶺南抄上武士崔柱榮等五人,各該道狀聞中,不爲擧論,該帥臣,爲先從重推考,其不赴委折,査問報來後稟處,關西攔後士金履默,該道狀聞中,以起送懸錄,而不爲赴試,一體査問稟處,何如?傳曰,允。
徐有聞,以司譯院都提調意啓曰,殿講時所用四書·二經·春秋正音,俱有板本,而周易正音,尙無板本。漢學敎誨譯官金益瑞,自願刊板,周易正音及四書·二經·春秋正音,竝爲印出進上,而凡購書刊冊者,一本送于內閣入啓,然後始爲草記請賞事,曾有庚戌定式。今此周易正音之費財刊板,合有論賞之道,依近例,施以加資之典,何如?傳曰,允。
庚申四月十三日卯時,上御重熙堂。同副承旨入侍時,同副承旨曺錫中,假注書吳淵常,記注官金啓濂,記事官李存秀,以次進伏訖。上曰,凡官職之除授者,自吏曹只爲下批例也,而昨者泮長中批後,以口傳政單,付出朝報,此政院不察之致也。雖以昨日召對言之,入直閣臣,當爲列書於座目,而入直閣臣之不爲進參,何也?存秀曰,臣是內閣入直而以翰林入參,故座目不書閣臣矣。上曰,然則何不以閣臣入參,而下番則以兼史書入乎?因命書傳敎曰,筵對體貌自別,而召對時入直閣臣進參,載在閣志,昨日座目,不爲書入,而內閣政院,亦無一言,當該入直閣臣,該房承旨,竝從重推考,入直者渠也,書座目者渠也。待敎李存秀禁推。上曰,兪應煥,文華甚難云,而爲人亦頗了了矣。錫中曰,非但文華,儕流中以謹飭見稱矣。上曰,是杞豐君之孫耶?杞豐君文學甚優,故二品後未經淸宦,而爲試官矣。上曰,今番沈英錫,注書望,皆以鄕人之無名稱者混擬,洪奭周則尤不當若是矣。渠年少也。故未知本事而然,而辛壬間,可謂有樹立,且於徐德修事救之,承旨知之乎?錫中曰,臣亦未能詳知也。上曰,廳注書,使之同爲入侍也。賤臣承命出傳,與曺錫正,偕入進伏。上曰,上注書當於何日,爲榮掃之行乎?賤臣曰,十五日欲離發矣。上曰,何時還來?賤臣曰,來月初可以還來矣。上曰,安東則何時欲往乎?賤臣曰,掃墳後仍爲轉向矣。上曰,趁卽還來可矣。上曰,廳注書榮掃之行,何時爲之乎?錫中曰,將於十六日爲之,而臣欲受由,與之偕往矣。上曰,兩注書皆以受由在外,出代也。錫中曰,兩注書新入堂后,皆欲明日出去矣。上曰,今日差代,可也。上曰,兼春秋則何日榮掃,而墳山在何處乎?啓濂對曰,長湍地也。上曰,兼春秋出外,有下直乎?亦爲受由往來,而今日有雨意,欲送農形摘奸,待雨下更稟出去,可也。上曰,成川府使,未經注書乎?啓濂曰,伊時以特敎,卽爲出六故未經矣。上曰,成川府使抄啓時作,得意不過三下,失意亦不下三下,可謂實才矣。近來抄啓中,文學之優,無如崔光泰矣。自設選後,最稱癸卯,而癸卯之選,亦無如崔光泰矣。錫中曰,科儒之雖稱實才者,只能優於一技,而崔光泰,則每文遍長矣。上曰,申鳳朝,亦善爲賦矣。錫中曰,然矣。上曰,都承旨前望中只有李集斗·鄭大容二人,苟簡甚矣,合有變通矣。上曰,曺氏姓貫昌寧之外,又有之乎?錫中曰,又有南平之曺矣。上曰,曺氏多善書者,今立朝者中,有善書者乎?錫中曰,今也則無矣。臣兄弟亦不能書矣。上曰,承旨之書,好矣。曺允遂則,何如?錫中曰,稍能成字矣。上曰,曺允遂之父誰也?錫中曰,命億也。上曰,曺允大之父,命峻乎?錫中曰,然矣。上曰,承旨之姓曺字,或以曹字書之,有一畫二畫之異何也?承旨先代,則皆從一畫云,然否?錫中曰,臣之始祖之生也,有文在脅下,卽曺字,而爲一畫。故羅朝因以賜姓,臣之先代,皆從一畫,先代碑碣所刻亦然。具載臣家譜牒,而臣之六代祖文忠公臣漢英,以韻書之皆從二畫,通文於八道同宗,始從二畫書之矣。上曰,從二畫,不過六代以後事,從一畫,卽千餘年久遠之事,自今復舊,更從一畫,可也。徐姓,從人從未,而近皆嫌其爲人未,未字皆去其上畫而書之,此甚無義之曲嫌也。故曾於傳敎中,從人未書下,其後諸徐,遵而行之,今日榻敎中,都承旨姓字,先從一畫而書出,仍以施行,亦以今日筵說,詳載政院日記,俾作後考,可也。因命書榻敎曰,新除授都承旨曺允大,牌招察任。仍命退,承史以次退出。
庚申四月十三日午時,上御便殿。右承旨入侍,稟事閣臣同爲入侍時,右承旨徐有聞,假注書趙鐘永,記注官承膺祚·金啓濂,檢校直提學李晩秀,以次進伏訖。晩秀曰,春孟朔奎章閣大奉審,今十五日爲之事,命下矣。謹稽閣志,每歲春秋孟朔,王世子率時原任閣臣,涓吉奉審,著爲儀式,方當封冊禮成之初,臣等益切歡欣顒企之忱。今番奉審,旣是春孟朔奉審之退行,則世子宮行禮節次,事當依例磨鍊以入,故敢此仰達矣。上曰,待下敎爲之,可也。出擧條上曰,尹鼎烈入來乎?賤臣曰,不爲入來矣。上曰,兼春秋出去,與之偕入也。膺祚承命出去,與上注書尹鼎烈,偕入進伏。上敎啓濂曰,爾是篤老侍下,有難多日入直,時時替直也。仍敎晩秀曰,科後往見乎?晩秀曰,往見矣。上曰,都承旨姓字之減一畫,卿聞之乎?本是一畫,而公然通文於八道,又添一畫於曺字之上云。故今日都承旨牌招,傳敎以一畫之曺字書之,在渠曺姓,可謂中始祖矣。晩秀曰,臣亦聞之,曺姓本字則一畫云矣。上敎啓濂曰,成川府使何爲而未經注書乎?啓濂曰,臣弟科時,以探花郞,蒙特恩,卽除騎郞於注書之前矣。上曰,其科在何年也?癸卯年乎?啓濂曰,然矣。上曰,重臣之病,近間則,何如?啓濂曰,一樣矣。上曰,雖扶腋,未可入來乎?啓濂曰,扶腋於房闥之出入,而亦猶艱辛爲之,登筵則姑無可望。故臣父以此,每嘗耿結於心矣。上敎晩秀曰,上注書相貌,好矣。曺錫正,年幼而亦夙成,兪應煥之相貌亦好矣。晩秀曰,然矣。上曰,鄭祖榮年稍多似當見漏於抄啓,可惜矣。上下詢于賤臣曰,爾是何注書乎?賤臣曰,廳注書矣。上曰,尹鼎烈則何注書乎?賤臣曰,上注書矣。上曰,廳注書之爲何事,爾知之乎?賤臣曰,記筵說矣。上曰,上注書則爲何事?賤臣曰,傳命則上注書爲之矣。上曰,上注書則不爲日記乎?賤臣曰,廳注書或傳命出外,則上注書,替記筵說矣。上曰,廳注書,上注書之入侍,有何異乎?賤臣曰,廳注書則他承旨入侍時皆入侍,上注書則都承旨入侍時入侍矣。上曰,何以知之?賤臣曰,聞於堂后矣。晩秀曰,日前關東慰諭御史狀啓判付,有襄陽·杆城封進銀口魚除減之命,此在東民,實是莫大之惠澤。臣不勝欽仰,而因此有仰達者,各道薦新物種,每月令各兩道,隨土産分當封進例也。二月令松魚,七月令鰱魚,十月令銀魚,關東·關北分封以進,而庚戌年,因關東道臣狀請退期,松魚則退以三月,鰱魚則退以九月,銀魚則退以十一月事定式矣。其封進也,關北魚物,旣已先到。故以此薦新,關東魚物則追到之故,稱以封餘,都歸曹中之私用,薦新物種,事體何等莫重,而不入用之物,使之封進,非但萬萬屑越,萬萬無謂。該道則認以薦新物種,發丁捉魚,照氷馱馹,公穀之會減,京外之情債,種種勞費,民自受弊,以我聖上前後軫恤東民之盛德至意。及此銀口魚特減之時,松·鰱·銀三種魚物,一體許減,則嶺以東浦戶漁民,庶有一分息肩之道,而事係薦獻,不敢遽議停免,且關北魚物之每每及期,有未可必。自臣曹,關問該道道臣,待其報來後稟處,何如?上曰,依爲之。杆城·襄陽所封之前有下敎者,令道臣,先爲馳啓。今卿出擧條者,待兩道報來,別爲稟處,可也。出擧條有聞曰,漢學講,有新榜加抄後更稟之命,而加抄單子,今纔啓下,敢此仰達矣。上曰,雖已加抄,新榜中,必多歸覲或榮掃之人,殿講退以來月初,專經講亦依此爲之,下鄕者趁講期,使之上來,可也。出擧條上,下詢于啓濂曰,吳淵常,何時當榮掃而還云乎?啓濂曰,仍往安東,故來月初,可以上來云矣。上曰,何其遲乎?啓濂曰,轉歷陽城地,以向安東云矣。上曰,陽城則何故而往乎?啓濂曰,聞其墳山,亦在陽城地,故欲歷省云矣。上曰,兼春秋爾則何間,欲作榮掃之行乎?啓濂曰,欲從近爲之矣。上曰,何間當還來乎?啓濂曰,須五六日,可得往返矣。上曰,廳注書爾則何時欲行乎?賤臣曰,十五六日間,欲發行矣。上敎有聞曰,此亦出代,出去時以受由在外代,懸入於望筒,可也。上敎晩秀曰,沈英錫人物,卿其見之乎?其擬注書望也,全以鄕人擬之,大體一邊之人則難之,辛壬禍家之餘,則尤爲難之。然而沈檀,曾有救徐德修之事,其家則視之便同恩人云,旣已分館,則此吏判在時,豈有可拘於政望注擬之際乎?且聞故相李徽之,亦於其家,不爲嫌避云矣。晩秀曰,臣亦未能詳知矣。上曰,新除大司成與尹恕敎爲誰乎?晩秀曰,恕敎之孫云矣。上曰,抄啓文臣,欲從近選之,內閣問于大臣,可矣。舊榜誰有之?晩秀曰,舊榜中,亦多有之云矣。上曰,金邁淳·申緯·金箕殷等外,亦有幾人乎?仍下詢于賤臣曰,金箕殷,年今幾何云乎?賤臣曰,未能詳知矣。上,下詢于鼎烈曰,爾則欲掃墳於何時乎?鼎烈曰,有病故欲調理作行矣。上曰,何病乎?鼎烈曰,唱榜時落馬作痛,胸膈不仁矣。上曰,不仁者,謂其肢節之不利也。豈有以胸膈,謂之不仁乎?仍敎曰,紅花丹木之屬,多煎服之,可也。上敎晩秀曰,廳注書則庠任時,固已屢經入侍,而上注書之筵中周旋,如彼甚熟,豈不可嘉乎?上曰,上注書作榮掃之行,則何時可還來乎?鼎烈曰,稍當久矣。上曰,何也?鼎烈曰,墳山歷省處自多矣。上曰,爾家墳墓,在於何處乎?鼎烈曰,在長湍地矣。上曰,白鶴山下乎?鼎烈曰,近處矣。上曰,尹根壽子孫,只有文而尹得孚,武而尹得逵而已乎?鼎烈曰,然矣。上曰,其外以尹爲姓者,皆故相尹斗壽之子孫乎?鼎烈曰,然矣。上,下詢于啓濂曰,爾弟成川府使,何時入來乎?啓濂曰,昨見書,聞臣科報,卽日發來云,今明間似當入來矣。上曰,何以遽能得聞乎?入來則爾卽出去見之,趁門限時,還爲入來也。旣爲兼春秋,則稍久行之,好矣。上敎晩秀曰,上注書,此是尹耆東之子乎?晩秀曰,然矣。上曰,然則入後於尹得載,爲尹游之曾孫乎?晩秀曰,然矣。上曰,與彼上注書爲同庚者,今榜中有誰人乎?有聞曰,不知矣。上,下詢于啓濂曰,爾能思之乎?啓濂曰,有曺錫正云矣。仍命退,承史·閣臣,以次退出。
上在昌德宮。停常參·經筵。
曺錫中啓曰,御營廳將官來言,今日本廳軍兵,日次私習云矣,敢啓。傳曰,知道。
曺允大啓曰,行左承旨金履翼,今日不爲仕進,卽爲牌招,何如?傳曰,許遞,前望單子入之。
傳于曺允大曰,都承旨入侍。
傳于曺錫中曰,同副承旨入侍。
傳于趙弘鎭曰,右副承旨入侍。
傳于徐英輔曰,左副承旨入侍。
承旨前望單子入之,崔獻重落點。
徐有聞啓曰,卽者副修撰金履度,謂有身病,陳疏徑出,原疏纔已退却矣,依定式,禁推傳旨捧入之意,敢啓。傳曰,新進者,必不無端無病而稱病,姑先推考,可也。
徐有聞,以弘文館言啓曰,本館上番闕直,事甚未安,應敎鄭萬始,校理金熙采·具得魯,旣有只推之命,竝卽牌招,以爲推移入直之地,何如?傳曰,允。
傳于徐有聞曰,明日由逌瞻門,展拜景慕宮,該房知悉。
傳于曺錫中曰,次對久未爲之,明日依例來會。
曺錫中,以壯勇營言啓曰,外營部將中二窠,自是額外壯勇衛遙領之窠,隨其作窠,當以額外壯勇衛,差出,而昨冬窠出時,適値乏人,以本營前銜哨官李厚在·金宗爀,姑爲差出矣。今則額外壯勇衛中,多有可合之人,依本窠,以額外還爲差下,李厚在·金宗爀,今姑減下從便區處,實合事宜,何以爲之乎?敢啓。傳曰,丁酉禁軍一內,復屬宣薦時,故訓將張志恒,力主參上人同爲差定之論,至入於其時事目,近雖只充參下,而其實則此窠。亦丁酉節目中宣薦內禁衛參上付祿之窠,而年前故壯帥李柱國,請以宣薦內禁衛,額外壯勇衛中,從除職多少,令兵曹通同付祿,在經費與官方,俱爲便當。仍許定式,則參上權差時,一依參下例,但當移文付祿而已。初旣不爲提稟,今又豈可無端減下乎?兩人,本營及訓局堂下將官中,隨窠差定後,依節目差代,可也。
徐有聞,以禮曹言啓曰,試考恩賜儒生直赴帖,過科後,令成均館,收聚以來,爻周後,草記事,曾有定式矣。卽接成均館所報,則今番慶科庭試會試時,直赴殿試儒生進士兪應煥,幼學安以鼎,進士金,幼學姜應一·金履度,生員鄭祖榮·申在明,進士朴謙進·崔漢翼,幼學鄭度采,生員趙晉和,幼學尹鼎烈,進士趙鐘永·曺錫正·李顯相·申慶會,幼學吳淵常,生員申光軾·閔哲儒,進士金碩鉉·具康,生員趙民和,進士趙亨基,幼學金秀鍾·李南翼,生員沈英錫·閔耆顯,進士趙庭和,幼學李集運,直赴會試儒生生員金會淵,給分儒生幼學李基憲等三十一人,登科直赴會試儒生進士沈允之等三十一人,給分儒生生員徐兢修等二百五十九人,未參榜合儒生三百二十一人內,前所受直赴給分帖二百八十張,收聚以來,而直赴會試儒生生員權徹,給分儒生進士沈鍈·趙榮慶·李勉重,切學申應堯·李仁謙·丁厚祥·柳鎭學·柳鎭穆·洪起燮·李心會·蔡興淳·權思永·申在業·李翊周·黃協商·李東獻·尹世鉉·韓昌殷·吳命敏·張昇鳳·李元默·李允祖·金見龍·安濟權·金履孝·金致修·金秀策·金膺午·鄭鴻漸·權煽·崔昇憲·金岐協·愼宜默·金弘積·李海星·朴健民·嚴錫祺·柳浛土·李海旭·林奭履等四十一人,未及收帖,徑先下鄕,故知委該道,使之收送云矣。所收帖文二百八十張,依定式爻周,而未及收來之四十一張,待其收來,一體爻周之意,敢啓。傳曰,知道。
徐英輔,以義禁府言啓曰,南履範,徒二年半定配收贖,禁錮分揀,告身盡行追奪,放送草記批旨內,因赦令之纔過定配則已收贖矣。更因申百祿之同律,而禁錮又分揀矣。況其入於現告者,無非最殘弊者,如格勘罪,未足以懲他大吏,區別分等之際,徒涉屑越,事關高敞各罪,皆收贖可也事,命下矣。南履範等各罪,禁錮旣已分揀,徒配亦爲收贖,而至於奪告身,則考諸法典,無收贖之文,何以爲之?敢稟。傳曰,私罪,代以公罪,可也。
徐英輔,以義禁府言啓曰,南履範等禁錮,旣已分揀,徒配亦爲收贖,而至於奪告身,則無收贖之文,何以爲之事草記批旨內,私罪代以公罪可也事,命下矣。同罪人朴文絅·柳頤玄·尹在陽·申百祿等照律,竝以公罪施行之意,敢啓。傳曰,知道。
以慶尙監司申耆狀啓金山郡民家失火恤典題給事,傳于曺允大曰,各別顧助,從速奠接,嚴飭該邑事,回諭。該倅就理行査,曠官可悶,査啓何至今不爲乎?此意一體回諭。
庚申四月十四日卯時,上御便殿。同副承旨入侍時,同副承旨曺錫中,假注書趙鐘永,記注官金啓濂,記事官李存秀,以次進伏訖。上曰,先朝倦勤之年,晉接臣僚,亦嘗頻數,故重臣鄭昌順之在翰林時,夜有入侍之命,而適脫網巾。且行且着,望建陽門而結一圈,踰建陽門而結一圈行至光德門而始得盡着,此亦可想,其時承史奔奏在公之狀矣。予自御極以後每念右賢左戚之義,頻接諸臣,不敢自逸,而至于今二十餘年,治不徯志。我髮如星,曾所謂親賢士大夫之意者,少無一分之益,反啓許多之弊,則予不得不意倦於延訪之際,承史入侍,一日只爲一次,頻接之爲罕接,此非厭苦於酬應而然也。追惟初心,豈但予所自愧,實亦臨朝而慨歎,近日則以新榜之後,故欲數數見新進之人,頻有入侍之命矣。仍命書傳敎曰,禮房承旨馳詣宗廟·景慕宮,奉審摘奸以來。仍命退,承史以次退出。
庚申四月十四日辰時,上御重熙堂。都承旨入侍時,行都承旨曺允大,假注書尹鼎烈,記注官金啓濂,記事官李存秀,以次進伏訖。上敎允大曰,昨日以卿家姓字字劃事,有所酬酢必聞知矣,以何故添一畫乎?允大曰,王羲之筆陣圖,有一畫書之,而且臣先世行之久矣。臣祖漢英,通文改之,仍用二畫矣。上曰,仍舊無妨,又況於義無悖者乎?允大曰,臣之五代祖以上碑碣,皆用一畫矣。上曰,深歎曺允亨之不在於世矣。此人每書之以二畫,而及今聞之,欲用一畫云矣。向者曺錫正登科時,二直提學,只書一畫,故問其由,則對曰,曺氏意向,欲用一畫云矣。然則龕中所書,將何以爲之乎?曺允亨則作故不遠,龕中速書一畫也。以徐家事見之,藥峯以後,皆用余字,中間以人未嫌之變用字劃矣。因特敎依前書之,其後繁盛極矣。允大曰,將欲通文改之矣。上曰,筵說何以構出乎?令同副持入也。賤臣承命出傳,與同副承旨曺錫中,偕入進伏。錫中奏曰,昨日筵說出草者,注書遞去時持去矣。上曰,修正後入之,可也。上曰,重臣金華鎭則瘦勁,而兼春秋則頗肥矣。然而體樣與步履,頗有恰似處,見甚貴矣。下詢於啓濂曰,重臣何年登科乎?啓濂曰,乙亥榜矣。上曰,重臣登科,爲文兼乎?啓濂曰,竝與許參而爲之矣。上曰,此兼史年過五十,而尙不衰矣。允大曰,一髮不白矣。上曰,洪聖淵,甚早白者矣。允大曰,聖淵爲大祝時,燭下善讀細字,故重臣閔鍾顯,誤認以尊長輩行。退而語曰,眼力,何如是不衰乎?此語至今傳道矣。仍命退,承史以次退出。
庚申四月十四日辰時,上御重熙堂。右副承旨入侍時,右副承旨趙弘鎭,假注書趙鐘永,記注官承膺祚,記事官李存秀,以次進伏訖。上曰,兼春秋金啓濂,已爲出去乎?存秀曰,姑不出去矣。上敎膺祚曰,爾則出去,以金啓濂代入也。膺祚承命出去啓濂進伏。弘鎭讀奏慶尙監司申耆狀啓金山郡民家失火恤典題給事。命書判付曰,各別顧助,從速奠接之意,嚴飭該邑事,回諭。該倅就理行査,曠官可悶,査啓何至今不爲乎?此意一體回諭。上敎弘鎭曰,金山郡守,卽李晩祥乎?尹可基乎?弘鎭曰,金山郡守,則尹可基矣。上曰,李晩祥則山淸縣監乎?弘鎭曰,然矣。仍命退,承史以次退出。
庚申四月十四日酉時,上御便殿。左副承旨入侍時,左副承旨徐英輔,假注書趙鐘永,記注官金珍恪,記事官李存秀,以次進伏訖。上敎英輔曰,新榜注書所修前後日記,如已書置,皆卽入之也。仍命退,承史以次退出。
上在昌德宮。停常參·經筵。
藥房都提調李時秀,副提調曺允大啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿·世子宮,藥房口傳問安。答曰,知道。上詣景慕宮。展拜罷後,內閣·政院·玉堂·樂房口傳問安。答曰,知道。還宮後,內閣·政院·玉堂·藥房口傳問安。答曰,知道。
曺錫中啓曰,御營廳將官來言,今日本廳軍兵,日次私習云矣,敢啓。傳曰,知道。
曺錫中啓曰,假注書尹鼎烈,事變假注書金秀鍾,身病猝重,勢難察任,竝改差,何如?傳曰,允。
徐有聞啓曰,禮曹判書李晩秀,依下敎來待矣。傳曰,入侍。
傳于曺允大曰,都承旨入侍。
傳于曺錫中曰,大臣·備局堂上引見。
傳于崔獻重曰,政官牌招開政。
傳于徐有聞曰,右承旨入侍。
曺錫中,以兵曹言啓曰,明日景慕宮展拜時,堂上守宮及侍衛,當爲備員,而參判李書九在外·未肅拜,參知朴崙壽呈辭在外,無以備員在外參判·參知竝改差,令該曹,以在京無故人口傳差出,待下批牌招,以爲備員之地,何如?傳曰,允。
有政。吏批,判書徐龍輔進,參判未差,參議洪樂游進,左副承旨崔獻重進,以李益運爲吏曹參判,閔師宣爲執義,趙恒鎭爲持平,金會淵爲說書,李得臣爲知敦寧,徐邁修爲內醫提調,金熙臣·張趾元爲禁府都事,尹仁基爲平市主簿,譯官金益瑞今加通政加資事承傳,金溝縣令李英紹,白川郡守柳相默相換。
兵批,判書趙鎭寬病,參判未差,參議成鼎鎭入直進,參知未差,同副承旨曺錫中進,以鄭億祚爲外營部將護軍閔台爀·金履翼·李書九,副護軍朴崙壽,金鍾義·李致默,副司直李之聃,副司果鄭時善·洪時濟·金碩鉉,副司正金秀鍾,以上竝單付。
吏曹口傳政事,以徐瀅修爲兵曹參判,尹序東爲參知。
兵曹口傳政事,護軍鄭大容單付。
傳于崔獻重曰,右承旨許遞,前望單子入之,待下批牌招察任。
承旨前望單子入之,朴長卨落點。
曺允大啓曰,新除授承旨朴長卨,年限已過,何以爲之?敢稟。傳曰,前望單子入之,待下批牌招察任。
承旨前望單子入之,李義鳳落點。
趙鐘永受由在外,代以尹日逵爲假注書。
尹鼎烈改差,代以李允謙爲假注書。
徐有聞,以弘文館言啓曰,本館上番闕直,事甚未安,副應敎李龜雲,自鄕上來云,卽爲牌招入直,何如?傳曰,允。
徐有聞,以禮曹言啓曰,王世子嬪初揀擇,今已過行矣,再揀擇吉日,以何間推擇擧行乎?敢稟。傳曰,以來月旬間擇吉,可也。
徐有聞,以禮曹言啓曰,王世子嬪再揀擇,取稟草記,傳曰,來月旬間擇吉事,命下矣。再揀擇吉日,令日官池景喆推擇,則來閏四月初九日爲吉云,以此日定行,何如?傳曰,允。
徐有聞,以侍講言啓曰,新除授說書金會淵,時在京畿廣州地,書筵入番事緊,斯速乘馹上來事,下諭,何如?傳曰,允。
曺錫中,以壯勇營言啓曰,拜峯鎭移屬司僕寺諸員一百二十名,今已團束作哨,哨名當爲議定,此旣本營屬鎭,以壯別隊定名,俾存統轄之意,此與尋常軍兵,稍有間焉。所領之人,亦當擇出,而不必別創祿窠,額外壯勇衛掌務官之受祿閑遊,實涉無義。自今兼差壯別隊哨官,使之遙領,而掌務官之前後已經者,俱是閑良,則領軍之將,不可以無履歷之類。仍舊差出,額外中無論參上參下出身,依他將官例,備三望受點,實合方便,且領軍將領,不可無考績之擧。本營兩等殿最時,一體磨勘,而於該鎭別將,宜有挨次之法。此則依他哨官之於該司把摠例施行,番次射會納馬等節,亦依他將官例爲之事,定式施行,何如?傳曰,允。
曺錫中,以訓鍊都監言啓曰,今四月十五日景慕宮展拜時,因兵曹節目,金虎門軍三十名除出,北營入直千摠鄭彦衡率領,挾輦侍衛,集春營軍五十名,哨官李寅範領赴于都領營門,東營軍三十名,哨官蔡翼永率領,宮大門外把守,還宮後各還直所,而竝待標信擧行之意,敢啓。傳曰,知道。
曺錫中,以御營廳言啓曰,今四月十五日景慕宮展拜時,依兵曹節目,弘化門入直軍五十名,集春營入直軍五十名除出,兼大將申大謙率領,弘化門外分左右排立,解嚴後各還本處入直,而竝待標信擧行之意,敢啓。傳曰,知道。
庚申四月十五日寅時,上御便殿。右承旨入侍時,右承旨徐英輔,假注書趙鐘永,記注官金珍恪,記事官李存秀,以次進伏訖。上敎英輔曰,出宮內門路,當以永淸門爲之,承旨先爲詣閤,禮判如未入來,則承旨出去後,禮判先爲來待於監印所之意,卽爲分付。奎章閣奉審,久未爲之,待還宮後,閣臣自靑陽門入去奉審之意,亦爲知委也。敎鐘永曰,今日當發榮掃之行乎?鐘永曰,陪詣景慕宮後,欲爲出去矣。上曰,然則賓對入侍時,以洪奭周代入,爾則隨駕詣景慕宮後出去也。仍命退,承史以次退出。
庚申四月十五日辰時,上詣景慕宮。展拜入侍時,行都承旨曺允大,左承旨徐有聞,右承旨徐英輔,左副承旨崔獻重,右副承旨趙弘鎭,同副承旨曺錫中,記事官洪奭周,假注書尹鼎烈,記注官金啓濂,記事官李存秀,原任直閣沈象奎,直閣金近淳,以次侍立。時至,通禮跪啓外辦,上具翼善冠·衮龍袍,乘輿出交泰門·永淸門·明政門·弘化門,由逌瞻門·日瞻門,入宮大門至齋殿門外,降輿詣板位。引儀唱鞠躬再拜,上行再拜禮訖,仍詣廟內奉審訖。仍御齋殿,命次對入侍。領議政李秉模,右議政李時秀,戶曹判書李在學,兵曹判書趙鎭寬,吏曹判書徐龍輔,知訓鍊徐有大,禮曹判書李晩秀,行護軍李漢豐·李益運,掌令韓啓玉,修撰沈奎魯,以次進伏。行都承旨曺允大,以藥院副提調,隨都提調之後。上曰,都承旨何爲入來也?藥房入侍,則已於轎前爲之,副提調不必入侍矣。時秀曰,然則醫官入診,何以爲之乎?上曰,置之。秉模等曰,近日日氣,連爲暄暖,聖體,若何?上曰,大體則一樣矣。秉模曰,寢睡·水刺之節,若何?上曰,近以日氣過暖之故,亦頗引飮,而日前因耽看書冊,自朝至午,看過十三卷,午鼓之後,始進水刺,而忽得眼部浮高之症,今至數日,尙未獲差,甚爲可悶矣。初揀之禮,旣行於廟謁之日,再揀涓吉,方欲爲之,今日展拜,蓋欲寓有事必告之意,故不敢不自强矣。時秀曰,眼部症候旣如此,則不可不令醫官診察矣。上曰,亦不必診察矣。仍敎曰,寒食之後,初八日之雨,又得於苦企之餘,而猶恨其未足,際此一霈,方切顒企,十三日則欲雨不雨而十三日,卽立夏日也。立夏之雨,有害綿農,其日之不雨,反爲可幸矣。秉模曰,當此農節,一雨一暘之關念,或不無過費聖慮處,下情亦爲仰悶矣。眼部症候,亦出於看書之過勞,樂此不疲之聖意,臣固仰認,亦豈能無妨於節宣之道乎?上曰,近日則看字,亦不能着實矣。新榜中兩玉堂,俱以乃祖之孫,新叨經幄,而其家先故,亦皆以經學著名,驪陽府院君,至以國舅,入參講筵矣。今於新除之初,當開經筵,而爲眼力之難辨懸吐,不得已只行召對矣。眼力旣如是,而着眼鏡臨筵,有乖事體。故自今以後親政經筵,皆將不得爲之,政事文學之俱不能自强,豈不可悶乎?見今眼部之症,亦頗難堪,而展拜不可踰今日,卿等亦久未召見,領相亦當以內閣大奉審入來,故仍爲召見矣。今日之所欲先詢者,卽使行事也。今番使行,旣有所重,雖一隷一卒,皆欲使之善爲往返矣。向見拜表擇日草記而思之,則往還之時,皆當極熱,此爲可悶矣。雖於七月離蔟,勅行之出來,足可趁未寒之前,或以彼中之預知而企待爲慮。然使行纔已入去,待其回還而更送,旣無不可,且差晩入送,然後勅行可無冒暑出來之慮,此亦足可以爲辭矣。秉模曰,使行先來,計其日字,則數三日間,似當出來,而奏請之行,今春勅使,亦已預知,則彼中想必先待,蔟行之太遲,臣意則或恐如何矣。秉模曰,慈宮氣候,今則益臻平復乎?上曰,終未夬復常度,而日前因一鄭姓醫人之用藥,一試卽有顯效,雖未祛根,而幾皆完合,其奏效之神奇,不啻如皮載吉之熊膽膏,不可不另加酬勞矣。其人卽鄭景祚之四寸親云,而登今番武科,以其行列之異而問之,則本名錫祚,云故命以億祚改之矣。卿等或有知之者否?秉模曰,臣亦見之,而相貌甚好矣。鎭寬曰,臣亦於其登科後見之,而術業亦甚精通云矣。上曰,其所用之劑,亦非別方,而隨症推移,能收神效,醫之用藥,譬如將之用兵,兵則一也,而在乎用之之如何耳。時秀曰,屢朔焦悶之餘,一試奏效,萬萬慶幸,不可無別般酬勞之典矣。上曰,卿於今日,爲先召見也。上曰,次對爲之。秉模曰,望雨之時,當先以民事敷陳,而諸道狀啓,別無時急稟處之事矣。秉模曰,權知承文院副正字李履熙·李毅遠·李覲吾,登科已過十年依例陞六事,分付該曹,何如?上曰,依爲之。出擧條上敎鼎烈曰,筵話爾須善爲構成也。仍敎曰,昨令新入之注書,修納筵說,則有模稜說話,竝皆拔之,昨令承旨,由永淸門入侍,而因言先朝五十年每多晉接之時。故故重臣鄭昌順,嘗爲翰林,每當中夜入侍之際,不及着網巾而出,到建陽門外穿一圈,過建陽門內又穿一圈,此亦可想見其時史官之勞矣。近來如無公務之酬應,則一日一次之外,未嘗晉接。蓋予素志,在於右賢左戚,以收親賢士大夫之效,而不但不見其效。反有許多弊端,頻接之爲罕接,良由於此云,而及見其筵說,則賢士大夫一款,全然刪却其他說話,亦皆揀取四面八方無頉者,然後始爲抄錄,似此之習,果學於誰某而然乎?今番新榜,摠爲四十一人,地處也相貌也才華也,眞可謂照爛,而若或學得此法,駸駸同歸於時俗樣子,則豈成說乎?昨年多設直赴之科,以爲蒐羅之道,以是之故,今榜之得人甚多,而雖遐方之治經生,皆有可取矣。秉模曰,鄭度采相貌甚佳矣。上曰,眞可謂如玉其人矣。兵判之從姪文筆才華,在新榜中,指不多樓,而新入堂后,便如熟手,凡事有不知,然後人有可敎處,已亦有可學處,而此則旣已盡知,更無可敎,亦無可學矣。然而其所盡知者,亦未必是眞知而若得小爲足,更不求敎,則此正,是大可懼處,兵判須善敎導也。秉模曰,今玆聖敎非但一注書之所當服膺者,入侍諸臣,皆當銘鏤而奉念矣。上曰,兪應煥相貌甚好,人亦了了矣,是誰家人也?時秀曰,杞豐君兪彦國之曾孫也。上敎秉模曰,抄啓亦當從近爲之,卿須預爲留意也。上曰,今番事變注書望中,有一人之不善擬望者,注書是後生也。似未詳其時事實而然矣。在昔先朝於其家人特加眷注,非以一邊之攻之而曲爲之地也。蓋其爲禁堂時,多與委官爭執救解之功,自不可誣,而於洪奭周家,則尤爲自別矣。又敎曰,金會淵可貴矣。以宮官而爲賓客者,只是故重臣一人,右相家大臣,則以講書院僚屬而爲賓客,與此亦少異矣。此外亦有其人否?秉模等曰,臣等俱未能記得矣。上曰,事甚可貴矣。故特命除說書,陞六雖少遲,亦何妨乎?驪陽家又出科第,亦甚稀貴,而人亦純實矣。故領敦寧之爲人予至今不能忘,而其弟亦有典型,且日前召對,文義亦善爲之矣。三兄弟之一時登科,古有是否?秉模等曰,臣等俱未及聞之矣。上曰,曾聞有兄弟三人之俱選於一榜,而試官,以其太過之故,指其中最善文者曰,此人則何時不可做云,而仍爲拔之矣。其後竟屢擧不第,而以蔭官,至輔國判書云矣。三人之一時登科者,亦是罕有,而至於直赴之榜,今日一人,明日又一人,一以兄弟次第,爲先後者,尤爲難得矣。上曰,監試不遠,士習所當嚴飭,而今番科場,可謂不成說,八方齊會之時,只見其雜糅紛亂,而不見其整齊嚴肅。若無別般申嚴之擧,則來頭蕩然之慮,安可保其必無乎?殿試場中之失券者,至於四人,此亦可見士習之不善矣。非無査覈之道,而今番則以其慶科也。故姑置之,而大抵今人之全不能文者,亦不欲坐停。稍能成樣者,亦必欲借手於勝已者,先朝屢行科擧,而嘗於春塘臺之科,收券爲萬餘張,伊時猶以爲初有矣。近來則甲寅收券,爲二萬餘張,今番爲三萬餘張,此豈人才蔚興之致乎?科規之蕩然,寧不寒心?此後則申明飭勵,雖節製到記,不文之人,初不敢生入場之意,正爲目下之第一急務,而監試照訖講,旣當於前期三朔設行,其所另飭之方,不可不及今講究矣。秉模曰,今番則擧子之上來者,旣如是夥然,自上處之,不得不如此矣。上曰,吏判是素守格例之人,而至有設場於景福宮之論,則擧子之多可知矣。賣餠賣飯者,亦皆攔入於場中云,而此則懸題以前,旣許往來,容或無怪,而懸題後,則似稍勝矣。最其收券之多,可驗其蕩然之狀,而雖以武士言之,初不呼名而入射云,寧有如許模樣乎?今番監試,不可不先期申令,而朝廷之上,每每論及於此等事,則在下之聞風懲戢,亦必有置郵傳命之效。爲先自照訖講時,京則付之四學,外則付之各邑,前期設行,緩緩捧講爲好。卿等更須爛商,以爲後日次對稟處之地,初試之取千人,始自先朝癸亥故相趙顯命之建白,而世以爲千初試後,尤多行私云矣。予之本意,不欲爲千初試,而今番則不得已一爲之矣。正始正終之意,頃亦已言及,而今秋以後,無論大小場屋,必以嚴之一字,爲正始正終之工,今日下敎,便是虛頭,從當有入題破題矣。科制變通,決知其行不得,故初不措手,而官爵旣用中批,科擧何獨不然?古則殿庭之科,多有不糊名者,而古今異宜,旣不可以不糊名,而亦不可以物色取人。向來學齋任講,多收得人之效,而久或有弊,近亦不爲,至於上齋生之應製,便是儒生中之抄啓文臣斤兩輕重,莫逃於鑑別之際矣。予於嚴科場一事,自有苦心,今豈可因一番之蕩然,而以致有始無終之歎乎?卿等亦須知此意,另思對揚之道也。秉模曰,臣於前日,待罪分所命官,而聖敎之下,不善奉行,顚錯多端,尙今不勝惶悚矣。上曰,其時分所承旨,自是疎闊之人,而壯帥亦不能善爲檢飭,至於擧子四拜,亦已面諭於卿,而終未免忘却矣。此事且勿論,近俗於格例邊事,都未嘗留意,顧今朝廷之上實地邊事,已無可言,賴以維持,只是格例而已。若竝與格例而擺脫之,則當作何許模樣耶?格例非小事也,臣拜其君,子拜其父,是亦格例也。外而朝廷,內而家庭,若皆以擺脫格例爲事,則幾何而不與禽獸不遠乎?故提學鄭民始,嘗於筵中,奏言承宣筵退之後,以行步之遲速,相與較論云,宋時有學步之語,而學步猶可怪,況較步乎?先朝擧動時,自崇政門至興化門,門路稍遠,隨駕承旨中禁將,最以善步稱,而未嘗聞如近日承旨之以趨走相較矣。今日亦令都提調,不待藥院承批,來至轎前問候,而自政院,不遣史官傳諭亦不招致掌務官傳之,只令政院使令,呼望於都承旨所在處云,此雖小事,有關體統矣。今人之不諳格例,自翰注時如此,三司時亦如此,更進一步而爲卿宰,又進一步而居廟堂之上,亦當如此矣。知如此爲可羞恥不如此方爲士大夫,然後庶可望其有效,而官至喉舌者,猶不知較步之爲可恥,予始聞此語,爲之寒心矣。且如今番筵話之刪拔,亦必有敎之者而然,此豈新進之所爲乎?以若工謀之術,加之以放倒之習,當作何許模樣?予之罕接臣鄰,亦以此也,此豈足謂之親賢士大夫乎?公務之暇,或閑坐看書,或散步竟日,心在腔子裏,而及其晉接之際,若或見一分有益之人,則終日充然若有得焉。如或不然,則便令人意思不好,以其言也,則俚談稗說,以其服飾也。則粲粲衣裳西人之子,粲粲衣服,東人之子葛屨履霜,卽詩人之所歎,而今俗則無論粲粲衣服與葛屨履霜,其爲相反於實地則一也。斂華就實,正爲目下之急先務矣。予於數年以前,猶可謂若將有意,而今則漸漸有擧世無人之歎,每與讀書之士,從容酬接,樂此不疲,是予本來規模,而近來則漸覺有厭倦底意,竝與賞花而亦不爲之矣。祖宗朝故事,花辰之會,外廷不得預焉,而設閣以後,每與閣臣共之,歲以爲常,未嘗癈却,而數歲以來,亦復闕焉。近密之臣,卽不過向所謂較步之人,與此等人,講論治道乎?談說文章乎?秉模曰,俗習之弊,一言以蔽之曰,不誠,君臣之間,等威截嚴,而貴在誠意之交孚,朝廷之上,固以寅協爲貴而今則對面相語,全無誠實底意,亦未聞有誰某之開心相親者,習俗如是,而安得不仰致中朝之發嘆乎?上曰,果然矣。三人則三人之心各異,五人則五人之心各異,十人則十人之心各異,設令群下,或有不誠之歎,予則以寧人負我?毋我負人之意,不欲爲億詐逆不信之擧,而近俗之習,不誠莫甚。假如聽人之言,亦必欲先探其言外之意,名曰,朝廷士夫,而乃爲此等之習者,言念及此,不覺發嘆矣。開國承家,小人勿用,古人以小人爲宵小,宵之一字,卽與明相反之謂也。以若模樣,甚事可做,予謂今人,亦非盡不若古人也。俗習之使然,自不覺駸駸同歸於一套,必須發揚蹈勵,少無羞澁退縮之態。自我作師,陶鑄後進,自一人而二人,自二人而三人,以至於十人百人,互相效法,則自此以往,亦豈無丕變之效乎?仍敎秉模曰,更有可奏之事乎?秉模曰,別無可奏之事矣。上曰,然則大臣就座,諸宰奏事。敎在學曰,戶判已往審本宮乎?在學曰,果已往審矣。上曰,旣在不遠之地,故予欲一往見之而未果矣。鎭寬曰,出身黃協基,曾於癸丑年間,南行宣薦時,因宣傳官梁埉等之違式,有此後薦會時永勿呼薦之下敎矣。協基登科之後,尙未越薦,無所歸屬,而此與歲抄,罪名有異。故雖經無前之赦典,未蒙一視之澤,敢此仰達矣。上曰,其時事,全然不能記有,而聞卿言,事勢則似然,此與類此者,竝復薦,可也。出擧條上曰,臺諫是誰也?啓玉曰,掌令臣韓啓玉也。上曰,憲府無前啓乎?啓玉曰,然矣。上曰,今日齋日,啓辭當以所懷爲之,臺諫新從下土來,民生疾苦,閭里艱難,必有所知,須爲仰陳也。臺諫是北人乎?啓玉曰,居在咸興矣。上曰,北人多了了矣。北道則近年,可謂屢豐矣。秉模曰,今番文武擧子,固甚夥然,觀燈者亦爲不少,而都下穀價,不至騰踊,可知昨年之大豐矣。上曰,昨年年事,果加於所料矣。今番所費者,當爲幾何?秉模曰,錢可以百萬計,米亦不下三四萬石矣。時秀曰,一日所費,殆過三千石云矣。上曰,人製收券,爲三萬三千餘張,入門亦必不下於六萬,而恢恢容接於春塘臺布帳之內,以人言之,有似大而實小者,有似小而實大者,春塘臺,望之若不甚廣,而能容許多人,以此觀之,可謂名區矣。秉模曰,非但穀價之不騰,靑魚亦甚價賤,人皆以此而充膳云矣。上曰,衆維魚矣。卽豐年之兆,此亦可幸矣。秉模曰,以今番觀之,則一年之豐,穀賤如此。我國是穀不可勝用之國,而人不能善用之矣。上曰,固係乎人之不善用,而亦是奢侈之爲弊也。侈風且盛之故物價騰踊,民亦隨而漸困矣。秉模曰,臣亦向與右相言之,而臣等未第之前,未嘗騎馬於城內,亦未嘗着唐鞋,而玉堂以後,始着毛揮項矣。今則無人不騎馬,無人不着毛揮項,此亦非人人奢侈而然也,蓋囚習俗之自然如是矣。上曰,朝廷之上,詐僞成習故習以成風,人皆逐末,坐市立賈之輩,無非欺人取物之術,欲行抑末之政,當先商賈之弊,向來楊州一儒農政書中,甚言坐賈之弊,而其言果是矣。近來之人,於糊口庇身之策,則無不透徹妙理,故逐末因以成風,而逐末實爲侈風之根原矣。時秀曰,其間酬應許久,眼候,若何?上曰,別無加減矣。秉模曰,觸風則有害矣。上曰,昨再昨亦皆觸風,而不至大段增加矣。上敎在學曰,畿·湖漕船護送之節,果已嚴飭乎?在學曰,已爲申飭矣。上曰,畿伯處更以筵敎通報也,近來畿·湖之指路,果不無實效矣。仍命次對先退。命書榻敎曰,進御加味升葛湯五貼製入。仍命退,承史以次退出。
庚申四月十五日長時,上御景慕宮齋室。都承旨入侍,禮曹判書同爲入侍時,行都承旨曺允大,記事官洪奭周,記注官金啓濂,記事官李存秀,禮曹判書李晩秀,以次進伏訖。上曰,初揀擇,旣行於廟宮展謁之日,而今已曉拜眞殿,仍行宮謁,再揀擇草記,亦於今日,來呈於齋殿也。晩秀先退,小頃,持草記進伏。允大讀奏草記曰,王世子嬪再揀擇取稟草記,傳曰,來月旬間擇吉事,命下矣。再揀擇吉日,令日官池景喆推擇,則來閏四月初九日爲吉云,以此日定行,何如?命書批答曰,允。晩秀曰,王世子嬪再揀擇吉日,以來閏四月初九日定行事,命下矣。謹考前例,再揀擇後,嘉禮都監堂郞,令吏曹差出,凡事設都監擧行矣。今番則何以爲之乎?上曰,辛卯年聖敎,有三揀擇尙遠,徐觀差出之命,今番亦然。三揀擇,欲於秋冬間爲之,設都監,亦爲待下敎,而都監堂郞差出間擧行,卿是例兼者,專管爲之,可也。出擧條上曰,再揀擇知委,當自禮曹爲之乎?晩秀曰,例自京兆,知委本家矣。上曰,日氣雖熱,竝著初揀時衣服,切勿新造事,令京兆知委也。晩秀曰,今日奎章閣大奉審時,原任閣臣,當爲進參,而原任直提學鄭大容,時無職名,令該曹口傳付軍職,何如?上曰,依爲之。出擧條仍命退,諸臣以次退出。
上在昌德宮。停常參·經筵。
傳于崔獻重曰,御史留待。
傳于崔獻重曰,下直守令留待。
傳于崔獻重曰,左副承旨入侍。
傳于崔獻重曰,御史入侍。
傳于崔獻重曰,下直守令入侍。
傳于崔獻重曰,政官牌招開政。
傳于徐有聞曰,禮房承旨入侍。
傳于曺允大曰,都承旨入侍。
尹日逵受由在外,代以兪應煥爲假注書。
崔獻重,以吏批言啓曰,卽伏見咸鏡監司具㢞推恩老人抄啓狀本,則前別將李次晟,混錄於朝官應資秩,事甚未安,次晟則拔去於下批中,而該道臣,推考警責,何如?傳曰,允。
有政。吏批,判書徐龍輔進,參判李益運牌不進,參議洪樂游進,右承旨崔獻重進。以宋益鼎爲掌樂主簿,李允膺爲氷庫別提,前監察林芝秀,前權管姜聖濱·金碩煥,前萬戶趙齊崗·李彙連,前權管林鳳獻·李寅戄·廉益趙·楊萬式·許儞·康贊堯·朴時永·劉興厚竝單付。前萬戶姜思周以上今加通政,朝官年七十以上人加一資承傳。
兵批,判書趙鎭寬,參判徐瀅修未肅拜,參議成鼎鎭病,參知尹序東入直進,右副承旨趙弘鎭進。副護軍徐英輔,副司果李履熙·李毅遠·李覲吾竝單付。
戶曹參判前望單子入之,徐瀅修落點。
吏批,再政。以金履翼爲兵曹參判,李義鳳爲工曹參判,南履翼爲承旨。
以大司成尹光顔,牌不進罷職傳旨,傳于趙弘鎭曰,只推,更爲牌招。
以大司成尹光顔,再牌不進罷職傳旨,傳于趙弘鎭曰,只推。
趙弘鎭啓曰,卽者兵曹郞廳來言,今日咸鏡道應資老人僉樞,當爲下批,而判書趙鎭寬病不進,次堂例不得擧行云,判書卽爲牌招,何如?傳曰,口傳擬入。
兵曹口傳政事,以林芝秀·李彙連·康思周·趙齊岡·楊萬式·許儞·姜聖濱·廉益趙·朴時永·李寅戄·兪興厚·康贊堯·金碩煥·林鳳獻·韓復基·朱泰秀·高起喜·金泰憲·董八益·全一泰·李泰垕·申國泰·韓昌京·金厚謙·韓德齡·朴在允·崔時戄·朱重奭·宋泰國·金麗弼·金漢振·孟良重·金天起·朴重澄·沈宅仁·崔昌崇·黃補民·李泰裕·李時彩·李泰馨·朱元鳳·金泰昌·金漢重·崔濟河·朴元春·金淵瑞·吳泰龍·許煜·朴遠祚·吳希伯·韓碩祿·朴聖基·金昌傑·全是極·朴珍·朴愼益·李辰慶·石鎭國·李最甲·崔錫太·李昌裕·秦京祚·韓一濟·南道箕·金鼎得·李夏邵·南溟榑·文光周·李垕泰·朴泰邵·韓鵬濟·韓再豪·金廷澄·李戄岳·金壽錫·陳尙益·曺茂積·玄瑞極·玄百仁·趙泰老·南承榮·姜聖佑·朴信寬·韓希湘·鄭泰來·金暎星·南以杓·朴泰根·金海瑞·蔡廷雄·南泰興·南斗星·康運圭·安晉崇·朴夢章·朱命明·尹昌成·崔泓·朴師烜·全益祥·尹商河·朴成見·全宗信·金昌兼·徐命興·鄭載儀·崔興復·韓是濟·李光屹·崔愼泰爲僉知。
徐有聞,以弘文館言啓曰,本館上番,連日闕直,事甚未安,副修撰金履度,卽爲牌招,以爲姑陞入直之地,何如?傳曰,允。
大司成尹光顔疏曰,伏以臣以菲才賤品,幸遭明時,名登仕籍,十有五年。自在講製之列,偏沐作成之賜,迃愚之性,不適時宜,而惟殿下奬進之,畸孤之蹤,動被人惎,而惟殿下拂拭之,揚歷推遷,毫無藉於吹噓。頂踵毛髮,一皆歸於造化,恩逾海岳,報蔑涓埃,每自循省,愧懼徒積。頃於待罪湖邑之日,猥被宮銜特除之命,方當雷肆新開,睿學日就之際,登筵啓沃,有非如臣謏末所能堪任,而以榮以感,冒昧趨承,昵陪溫文之儀,獲奉顧問之寵,光耀已極,志願已滿,區區微分,更無餘望。不料玆者,特旨復下,以臣爲成均館大司成者,臣惝怳震駭,誠不知所以措躬也。噫,太學爲首善之地,敎胄居治化之先,虞庠之典樂,周官之師氏,尙矣無容議爲,漢唐以來,雖以博士·祭酒等官當之。然其所掄揀,比他職自別,蓋使之主管學政,矜式士趨,人才之盛衰,風俗之汚隆,莫不有關於斯故也。至於我朝,尤重是任,苟非其人,未嘗輕授。矧今我聖上,以作人之德,闡造士之化,方且表章經術,導群髦於菁莪之敎,丕變文體,鑄一世於笙鏞之盛,此時對揚之責,專在於師儒之臣。雖使古之鴻碩處之,亦必逡巡,而懼其不稱,而顧乃以臣之空疎滅裂,全無學術。全無望實者,擧而任之,不少難愼,未知殿下,何爲而有此誤恩也?夫中批墨勅,本非聖世之美事,雖微官庶僚之差除,猶當一付之公議。今臣所叨,何等峻選,而不由銓部之通擬,直以上旨而宣授,藉令臣綽有可堪之具,亦不免貽累於淸朝之擧措,而啓後日僥濫之弊,況其萬萬不近似如是,則其爲駭物情辱官方,尤當如何?臣之本末長短,莫逃於淵鑑之下,而惟其儱侗鈍懦,百事皆不及人。若言資性之稍近而可勉者,則固在於章句之末。然自少懶惰,長益荒抛,近因荐經悲憂,恒抱疾疢,形殼僅存,神精全鑠,平時之一知半解,亦且都忘,衰朽耗昏,不比人數,已分無用於當世。惟思自放於荒閑寂寞之濱,以保其餘生而已。至於淸要一步,非惟力分之不堪,實是意想之不到。伏惟聖慈,曲遂萬品,不枉人以所不欲,器使群工,不强人以所不能,則臣之情實,庶幾見諒於聽卑之天,況目下處義,又在萬不可承膺者乎?臣聞上不擇人而授職,謂之虛授,下不量義而受任,謂之冒受。虛授之害,終於名器暬而天工曠,冒受之害,終於廉恥喪而士節隳。因臣不肖之身,而上以玷九重之簡,下以致四維之壞,則尙何面目,厭然就職,揚揚入太學,見諸生於禮義相先之地乎?反覆參倚,鐵限在前,冒違召牌,未蒙例勘,伏竢多日,封駁無聞,玆敢披瀝肝膈,仰瀆宸嚴。伏乞天地父母,特垂軫察,亟令收還臣國子新命,以重公器,以安賤分,不勝幸甚,臣無任云云。答曰,省疏其悉。爾其勿辭察職。
庚申四月十六日卯時,上御誠正閣。左承旨入侍,御史下直守令同爲入侍時,左承旨李義鳳,左副承旨崔獻重,右副承旨趙弘鎭,假注書李允謙,記注官承膺祚·金啓濂,三陟·杆城等邑慰諭兼暗行御史權晙,下直守令全州判官李仁祜,同福縣監洪疇九,高敞縣監吳亨喆,以次進伏訖。上曰,守令進前。仁祜進奏職姓名。上曰,湖南沿邑一帶,數年內十室九空,萬不成說,昨秋雖云稍登,而猶未爲樂歲,言念民事,每切南顧之憂矣。汝下往,將何以爲之?仁祜曰,臣本無才具,惟當竭力爲之矣。上曰,爾弟則爲翰林,而爾則間從蔭路見之矣。爾欲繼乃父之南藩治績,則不必勉敎,七事宣諭除之,下往必善爲之也。亨喆進奏職姓名,命奏履歷。亨喆曰,丙辰年爲部將初入仕,丁巳吏批出六,已未爲戶曹佐郞,今方待罪本縣矣。上曰,誰之族也?亨喆曰,別無顯族,而與吳太坤同姓矣。上曰,連姻則誰也?亨喆曰,臣之妹夫,卽故承旨魚用謙之第二子矣。上曰,今番新及第吳洪錫等,汝爲近族耶?亨喆曰,臣之五寸姪矣。上曰,當觀來頭,各別善爲之也。疇九進奏職姓名。上曰,爾須念爾之先,下往善爲之也。七事宣諭竝除之。命守令先退。上曰,御史進前。晙進前。上曰,往見,則兩邑民情,何如?而今則幾皆奠接乎?晙曰,果已奠接,而今皆爲本業矣。上曰,書啓外有何可奏之事乎?晙曰,通川·歙谷兩邑,有一二民弊之入聞者,而旣未躬探,故不敢仰達矣。上曰,旣爲御史,則何事不可奏乎?晙曰,通川海夫應役,與他邑異例。去戊午年,李榮運爲郡守時,鳩錢於境內饒民等處,都數一千七百餘兩,以十三生殖,一年利錢,合爲六百五十兩,而名曰,添海錢,出給於吏,俾爲進上物膳貿納之地,而昨年秋節目情債磨鍊,爲五百九兩二錢五分,此則徵出於海夫。蓋物膳,爲是海夫之所自捉,而使渠擔當,則實爲各邑通行之例,而獨於通川,使禮吏貿納,甚是不當,又安知其間,不有弊端乎?旣有生殖之錢,則以此當其節目情債,而若其物膳,則出給價米於海夫,以爲使渠措備之地,似爲得當,歙谷穀簿中租還,則爲三百四十七石零,太還則爲九百二十五石零,本邑自是畓多田步。故每當太還捧納之時,民皆轉貿他境,不免於騷擾。限折半換色爲租,則其於民情,甚爲便好。臣於兩邑民情,雖未躬審,適有入聞者,旣承下詢,敢此仰達矣。上曰,兩條所陳,爾於還任之路,面議方伯,從長釐正後,使之狀聞,可也。出擧條上曰,杆城癸卯甲辰以後,近果復古,而其間守令中,誰能爲招徠之方乎?晙曰,連有飭敎,故其間來莅者,擧皆善爲矣。上曰,兼春秋金啓濂,曾爲本邑倅,何以爲之云也。晙曰,前郡守金啓濂在任時,爲流民耕食之資,買牛孳長,至今有遺愛者矣。上曰,三陟燒戶近於官門,結構奠接之道,猶勝於外村耶?晙曰,吏戶居半,故措辦營構,大勝於村民,今已畢奠接矣。上曰,平海則年事民弊,何如?而本郡海戶,猶有三十兩徵出之弊云,御史下往後,果已釐正耶?晙曰,今則快爲釐革,而昨年年事稍登,故幾皆安保矣。上曰,向來嶺東諸邑海弊釐正事,爲除營邑之誅求,下吏之討索,而一自釐弊以後,前日出沒於十丈水者,今則不入於數丈淺流,此不爲也,非不能也。以此觀之,雖竝除漁鹽船稅,其弊則當如前,近聞海夫輩,或有自靖其身,擡冠讀書者云,然否?承旨曾爲此地御史,想備諸民俗矣。弘鎭曰,大抵陸民之視海夫,殆同屠牛坦,海夫之一錄於海案者,無得與平民相抗。故渠輩子孫,皆諱渠先之爲海夫,旣已自朝家,快祛海弊,則渠輩必欲雪其前羞,其中不無擡冠讀書者云矣。上曰,民固不知足也。甚至些少進上物種竝除之,然後當快於心,而不然也。故尙云有弊端耶?兼春秋曾經此邑,癸卯以後,果何如?啓濂曰,一自海弊釐革後,海夫輩皆欲自好,昔之衣服藍縷者今皆鮮明,至於若干供進之物,托以海竭,而全不應役,其習可痛矣。上曰,此亦侈靡之一端矣,松政則近來,何如?晙曰,書啓所陳外,別無犯斫之可達者矣。上曰,廟堂之先爲糾察者,卽松政一事也。爾於還任之路,言于道伯,使之各別禁斷,而若逢守令輩,另加申飭,可也。命出給御史書啓,今日內以草記四啓事,分付。賤臣承命,分付。敎義鳳曰,久不見矣。近日則病情,何如?俄見陞階,行步比前稍勝可幸。義鳳曰,屢奉珍劑,藥效大勝,莫非造化之恩矣。上曰,其間歌咏江干,以公眼見之,必有時政得失之可言者矣。義鳳曰,便同聾瞽,無一得聞,如有之則臣爲諫職時,敢不以文字仰陳乎?上曰,何論諫職與否?有懷必陳,可也。義鳳曰,臣之愚見,惟望殿下建極之治矣。上曰,近日予爲偏用乎?所居之室,扁以蕩蕩平平,予則謂自有建極之治矣。不協于極,不罹于咎,皇則受之,人之是者用之,事之是者取之,是之謂建極,何必黑白同器,賢愚一視,然後謂之建極乎?大抵以道心爲主,人心淸明,然後餘事可做,而今則未聞如此之人。承旨之弟,居官廉白,持心稍可,而今焉已矣?昨筵有所下敎,不無臨朝之嘆,古人則正如推車子,衆力以共之,上殿爭可否。若有異見,則彈之斥之,不欲苟同,下殿則不失和氣,而近日必欲每人悅之,世道人心如此,而將何以爲之乎?義鳳曰,有君無臣之嘆,莫近日若,詩云衮職有闕惟仲山甫補之,今之輔相,果有補衮之才乎?臣與領相,爲桂坊同僚,與左相,自禁都至玉堂,屢次作僚,右相則世誼非泛,夙知其爲人,謂之,有有司之才則可,輔相之具則不足,殿下雖欲做三代之治,誰與爲之乎?上曰,天何言哉?始也一理沖漠,及其兩儀生而後,各有奇耦,則君臣亦對也。豈可謂之有君無臣乎?第憂其有之而不能用之耳。大體我朝用人,別其地處與履歷,自出身初仕,以至大官,未知有幾層階級,甚至近來,則未經吏判者,不得入卜相望,此等格例,皆有所拘。則人君雖曰,造命,亦奈何?義鳳曰,昔在仁廟朝,有皮匠登用故事,人才固未嘗不在於下流矣。上曰,肅廟朝,故相許穆爲吏判時,以麥僉知,擬入於大司憲望云,今則雖許穆,安能以麥僉知擬望乎?時之義大矣哉?所拘亦在於格例,雖欲爲之,亦豈可擺脫格例乎?義鳳曰,大臣所當進賢退不肖,近日相業,未知有何進一賢者,而退不肖之路,則亦無可以執而言之者,以此觀之,大臣安得辭其責乎?實爲慨然矣。才不借於異代,今世亦豈無可與爲之人乎?上曰,何責大臣乎?予亦有所自反矣。但近來予亦志氣衰邁,朝象泮渙,中朝之嘆,日甚一日,今見承旨,以舊僚之誼,酬酢稍久,自然有語及時政矣。此外亦有可陳之事乎?義鳳曰,昨年北營動駕,至今思之,實萬萬過中之擧矣。上曰,周公之過,不亦宜乎?此則當受而爲過矣。仍敎曰,此外又無可言之事否,狂瞽之說,比前大減,只言北營事,爾亦畏朝廷乎?義鳳曰,臣曾於春坊入直時,見厚謙之入憩於冊色書吏房,臣與朴宗甲,卽爲徑出矣。臣於其時,猶尙如此,則到今有何顧畏,而有懷不達乎?以臣憂愛之忱,感激天恩,今有一二事仰奏,他人則似不爲此等說矣。上曰,是則然矣。仍敎曰,藥料從當更賜,爾其調補也。命書榻敎曰,大司成批下,牌招察任。仍命退,承史以次退出。
庚申四月十六日午時,上御重熙堂。都承旨·禮房承旨·稟事閣臣同爲入侍時,行都承旨曺允大,右承旨徐有聞,假注書李允謙,記注官金啓濂,記事官李存秀,吏曹判書徐龍輔,以次進伏訖。龍輔曰,前縣監李羲雲禁錮,旣有分揀之命矣。其時同罪李義和,昨年十二月歲抄,因臣曹之不審,混入於被謫蒙放秩,至蒙收敍,故日前禁錮人書入之時,雖不敢循例書入,而係是同罪,故敢此仰達矣。上曰,到今何必區別?一體蕩滌,可也。出擧條有聞曰,新及第趙庭和,以三十後登科,當屬吏文,而該院誤以漢學抄啓,故査問其委折,則自該院,一從榜眼中年歲多少,區別漢學吏文而列書以呈,初不關由於諸堂已成謬例,有此錯誤云。自今爲始,使公事堂上,管檢擧行,著爲定式,而趙庭和,依例以吏文施行似好,故敢此仰達矣。上曰,依爲之。出擧條仍敎曰,此後則大提學或公事堂上官管檢,無如今番疎漏之弊,可也。上曰,兵判何不入來?龍輔曰,與參判不相見之間云矣。上曰,何故也?龍輔曰,故判書徐命膺,爲箕伯也。爲大同門擧行,故有所嫌避云矣。命書榻敎曰,在外及未肅拜亞卿許遞,今日政差出。又命書榻敎曰,戶曹參判前望單子入之。又命書傳敎曰,挾冊出入胄筵者,恰滿三十年,問其年,後年滿七耋,而尙在緋玉之列,何其沈屈之甚乎?且其慨然之談,多及時政俗弊,貌衰心不衰,只是舊日此人,至於夙夜之任,難以强責,左承旨李義鳳,亞卿窠中水部閑司,今日政加擬以入事,分付。仍命退,諸臣以次退出。
上在昌德宮。停常參·經筵。
自卯時至酉時,灑雨下雨,測雨器水深三分。
崔獻重啓曰,知敦寧李得臣除拜後,過三日不爲出肅依定式推考警責,仍卽牌招察任,何如?傳曰,允。
南履翼啓曰,御營廳將官來言,今日本廳軍兵,日次私習云矣,敢啓。傳曰,允。
南履〈翼〉啓曰,來二十一日,朝參日次矣,敢稟。傳曰,停。
徐有聞啓曰,來二十一日,輪對日次矣,敢稟。傳曰,當次人受點,後日次待令。
傳于崔獻重曰,右承旨入侍。
傳于曺允大曰,在外承旨許遞,前望單子入之,待下批牌招察任。
承旨前望單子入之,閔昌爀落點。
徐有聞,以弘文館言啓曰,本館上番闕直,事甚未安,副應敎李龜雲,卽爲牌招入直,何如?傳曰,允。
以副應敎李龜雲牌不進罷職傳旨,傳于徐有聞曰,只推。
南履翼,以備邊司言啓曰,江原道三陟·杆城等邑暗行兼慰諭御史權晙書啓,有草記回啓之命矣。取見其書啓後錄,則其一,三陟封山中黃池·遠德兩山,與安東·奉化·寧越·蔚珍等邑接界,偸賊多從四邑而至,犯斫在彼,抵罪在此。故本竟兩山下居民之爲守護軍者,不堪其苦,幾皆散亡,畢竟至於守護之無人。今於接界處,使各其邑,定置防守軍幾名,以爲禁護,而有或偸斫,與之同罪,奉化處在江·三·蔚封山西邊咽喉之地,三邑偸板,只由此路,而定置禁板將校,每朔責俸偸板三部,雖無執捉,期於依數納官,則爲將校者,勢不得已身入封山,擇木作板,以爲官納,嚴飭該邑,定數捧納之例,永爲革罷事也。凡環封山而邑者,均有禁護封山之責,定置防軍,與之同罪云者,果是不可已之政,而安東·奉化,則自前似有似此名色,當此軍丁極艱之時,恐不必別爲設置,爲先關問兩道道臣,依前禁護與別定軍人間,指一定式,以爲合力共護之地,奉化之責捧偸板,繡啓所論,實非過語。邑民以此,至論其倅之廉貧,其爲貽羞,誠亦非細,雖然偸板之責納,本出於屬公之意,非由邑例,則別無革罷之可論矣。眞有潛商可屬之板,則報營屬公,法理當然,如其不然,而勒令責納,則雖一部半部,與官長之親犯無異,嚴飭嶺南道臣,使之隨所現狀聞論勘,或書之殿最。其一,江陵·嶺西,凡有六倉,皮雜各穀,合爲二萬六千四十石零,而居戶不過四十六統,則每戶所受,多至百石內外,小不下四五十石,民之逃散,項背相望,而至於嶺東諸倉,各樣公下,他邑移轉,皆從此出。故穀簿漸縮,巡還以嶺西之穀,從便換作,移置嶺東,則實爲兩便事也。嶺西穀多之弊,去而益甚,此弊不祛,則餘存之民,必當盡爲流散而後已。前後邑宰與道臣,非不稔知熟講,而道內年例作錢,若欲全用此穀則麤荒之穀,價不滿詳定,如欲移轉邑倉,則隔以大嶺,民不願受,因循荏苒,以至于此,繡啓論例,實爲嶺西民奠安之機。大抵欲救積痼之瘼,難顧些少之害,無論代錢捧納與馱負移轉營邑,自今講究,預先約束於民人等處,一年之內,如難盡爲,則限以明年,期於民穀相當而止,亦以當年內除減之石數,歲末狀聞。其一,三陟四美倉皮雜各穀,合爲三千四百五石零,而附近居民,不過四十統,則每戶所受,殆近二十石。此亦量宜換作於邑倉,俾爲山民支保之道,而無論陟之四美,江之六倉,每於捧還之時,計其當年耗條,竝皆用下,無或留置事也。此則比諸江陵·嶺西之倉,其所矯救,不至甚難,一依繡啓,移作於邑倉,亦以形止狀聞之意,分付。至於當年耗條,竝皆用下,無或留置之論,甚得要道,一體令道臣,依此擧行,而山倉穀多之弊,不但由於耗穀之歲滋。鄕色面任輩之當納於邑倉者,每於開倉後,稱以田地在於山倉近處,請其移納,蓋出納麤之奸計,而穀數之歲增,多坐於此。此後移納之弊,一切禁斷之意,竝爲嚴飭。其一,江陵府東七里,有代列堤堰二庫,而本無水源,故築洑於府南大川,直過堰底,而至於千餘石之灌漑,則今此之堰,雖貯萬斛之水,亦無所用。府南十里,又有海南堤堰,其無水利,一如伐列,而長川抱流堤下,一坪皆已蒙利,堰之有無,無足關係,量其長廣,則落種可爲百餘石,執貢可爲十餘結。特令廟堂議處,許民耕食,而若其結負,則收議營邑,以爲區劃之地事也。堤爲等棄之地,洑有蒙利之源,則堤堰作畓,雖是法禁,何必膠柱鼓瑟,而不可不更問營邑而處之,許耕便否及今年內可以起耕與否,竝令論理報來後稟處。其一,平陵驛復,每名五十負,銀溪每名百負,而嘉靖以後,以銀溪之凋弊,平陵·祥雲兩驛價布六百五十兩,稱以入居錢,每年輸送於銀溪矣。其後除減二百五十兩,而平·祥兩驛,近又凋弊,難以支保,就其四百兩之中,又減其半,則庶爲兩驛蘇救之方事也,銀溪道內殘驛也。又失此二百兩錢,則雖曰,本非我物,誠恐難以支過,此亦關問道臣,使之參量兩驛緩急,指一報來後稟處,何如?傳曰,允。分付該道伯,從長措處,俾有繡行之實效,而狀聞亦勿愆期,至於奉化事,登聞之後,豈可例飭乎?所謂屬公之法謬習,一切禁斷,此後關東木物之不能嚴飭者,關東伯先從奉化倅,狀請重繩事,分付。嶺南·關東繡衣齎去節目中,此一款添錄,以爲該倅黜陟之條件,可也。
徐有聞,以弘文館言啓曰,新除授副校理金熙周,時在慶尙道安東地,經筵入番事緊,請斯速乘馹上來事,下諭。傳曰,依啓。
南履翼,以兵曹言啓曰,慶熙宮衛將朴枝萬,以其痰癖之症,無望供職,呈狀乞遞,輪番之任,不可待其差復,改差,何如?傳曰,允。
掌令李德鉉疏批,省疏具悉。蓋有深量者在,且非其時,則四啓傳旨之留中者此也。因諸臺之不備,外此用此例者亦多,姑未施之矣,爾其勿辭察職。
庚申四月十七日辰時,上御便殿。右承旨入侍時,右承旨崔獻重,假注書兪應煥,記注官承膺祚·金啓濂,以次進伏訖。上敎獻重曰,今見李龜雲疏,以安東儒生事,有所云云,而壬子以後,似此章奏,登諸公車,卽營邑攸司之失也。旣聞之後,所已施於安寵者,豈可不施於安寬輩乎?然而在公,則旣涉於朝禁,在私則有關於鄕戰,故堂疏不爲賜批矣。且況赦前勿論,自漢而然乎?罔咈其性,則外言不至,各循其情,則中心無愧,爲該倅者,挾一箇已字,處事不得其當。故致有官箴,承旨卽爲往復於嶺伯安倅處,還他本分,無改前觀,當禁戢處禁戢,當鎭安處鎭安,俾無以此等事更聞,而如是下敎之後,若不善奉行,則違制之律,何敢辭乎?以此意各別嚴飭,可也。仍命退,承史以次退出。
上在昌德宮。停常參·經筵。
閔昌爀,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
閔昌爀啓曰,御營廳將官來言,今日本廳軍兵,日次私習云矣,敢啓。傳曰,知道。
閔昌爀啓曰,右邊捕盜大將柳孝源,以都監中軍,明日習陣出去矣。所佩命召及大將牌·傳令牌,何以爲之?敢稟。傳曰,仍佩往來。
傳于曺允大曰,都承旨入侍。
傳于崔獻重曰,政官牌招開政。
兪應煥受由在外,代以金爲假注書。
金秀鐘改差,代以崔漢翼爲事變假注書。
有政。吏批,判書徐龍輔進,參判李益運,牌不進,參議洪樂游進,右承旨崔獻重進。以金履載爲副修撰,前萬戶安尙宅今加通政,朝官年七十六,加一資事承傳。
兵批,判書趙鎭寬進,參判金履翼病,參議成鼎鎭病,參知尹序東入直,左副承旨閔昌爀進。以安尙宅·梁廷裕·洪允霑·姜隆齊·安祐泰·玄遂達·金審宅·金萬鎌·金龍迪·姜羽朝·文中賢·姜啓重·姜弼載·高允瑞·金鳴鐸·朴恒老·文聖周·金安厚·夫安中·金德札爲僉知,柳憲周爲曹司衛將,趙崗爲兼司僕將,金載仁爲五衛將,安得方爲慶熙將,李彬爲武兼,護軍李翊模·鄭日煥,副護軍曺錫中單付。
傳于崔獻重曰,行上護軍金載瓚兼帶金吾之任,許遞。
傳于崔獻重曰,大司成尹光顔,尙未肅拜,待開門牌招,使之進參於兼職之班。
以平安監司李泰永壯啓,楚山府使趙華錫,母病危重,請納印符,仍卽登途,爲先罷黜,其罪狀令攸司稟處事,傳于崔獻重曰,令該曹口傳差出,待下批卽爲下送。
吏曹口傳政事,以尹序東爲楚山府使。
徐有聞,以弘文館言啓曰,本館上番闕直,事甚未安,副應敎李龜雲,旣有只推之命,卽爲牌招入直,何如?傳曰,允。
義禁府啓目,中官白喜章原情云云。傳旨內辭緣,泛稱遲晩,所當請刑是白乎矣,長番內侍,勿爲請刑,載在大典通編,議處,何如?判付啓,依允。
曺允大,以戶曹言啓曰,臣在學,今日以全羅道群山倉漕船點檢事,出來江上矣。法聖倉所屬光州等十三邑鎭已未條田稅大同合米一萬九千三百四十六石零,太四千六百五十八石零,所載本倉元漕船二十五隻,今又來泊于西江,故一體點檢之意,敢啓。傳曰,知道。
閔昌爀,以訓鍊都監言啓曰,壯勇外營遙領部將李厚在·金宗赫,本局堂下將官中隨窠差定事,已伏奉傳敎矣。本局哨官李彬遷轉,代以李厚在差定之意,敢啓。傳曰,知道。
趙弘鎭,以濬川司言啓曰,濬川今四月十九日始役之意,敢啓。傳曰,知道。
工曹參判李義鳳疏曰,伏以滓穢賤臣,百無一能,而自忝宮僚,猥蒙殊遇,隨處拂拭,與歲推移,一資半級,不資吹噓,而皆簡自聖心,呴嚅而長之,不啻華滋之於枯荄,勤勞而庇之,殆過慈父之於赤子。是以默數前後恩造,則在廷臣鄰,孰非我殿下薰陶作成之化,而豈有不才若臣,受恩若臣者乎?臣常攢祝洪私,感極生悲,世世銘鏤,欲報罔極云者,未足以喩臣心之萬一也。其所自矢於心者,惟期糜碎身骨,少報塵刹,而其奈年紀摧頹,疾病侵尋,胃腕急痛,轉成風痺,宛轉床簀之間,終成籧篨之物,蟄伏湖廬,逖違天陛者,七年于玆矣。蒲柳之質,不待望秋而先零,犬馬之報,猶切戀軒之苦忱。中宵繞壁,寤寐耿結,古人所謂身在江湖,心懸魏闕者,正道微臣之心事。惟我殿下,不以臣爲癃癈,非分恩除,逐歲聯翩,瞻望修門,有路難進,不揣氣力,强試跬步,欲起還仆,欲語先涕,言念及此,臣固自憐,而亦自悲矣。粵自戊午,又喪一弟,形影相吊,精神震剝,一縷餘生,澌綴無遺,自念殘齡徑減,餘生隔紙,只恐朝露溘然,竟未一近耿光,則抱恨入地,將作不瞑之鬼。故銀臺有除,擔曳出肅者,不敢爲他計,諒亦垂死之窮情也。及其入對之際,玉音如響,珍劑特頒,臣仰而攢手,俯而語心,聲淚逬發,怳若沈疴之祛體,旣因一番幸會,仰瞻天日之表,雖明日退塡邱壑,死亦有榮矣。嗚呼,太陽之光,雖照覆盆已冷之灰,不可更煖,耿然方寸,幸覺有靈,而自力奔走,實無其望。薇垣除命,勢急懲討,而終未承膺,試圍召牌,義同往役,而亦事違傲,摧朽之姿,不堪驅策。固已聖明之俯燭,而一息不泯,彝性尙存,則逋慢之罪,臣實自知。不料聖念,長垂記存,舊日華銜,又耀身邊,病且隣死,無一報答,而時當八路欣忭,下及聾昧,故區區賤疾,不敢言私。重入禁扃,復侍香案,愚戇之言,全沒倫脊,而過媒優奬,蹣跚之步,不能升降,而每令扶持,萬萬難强之疾,比前無減,而萬萬出常之恩,比前愈隆,榮已極矣,分已踰矣。豈有一分餘念,更有望於進取之路哉?千萬不自意,水部陞擢之命,忽下於前席出入之餘,榮動禁掖,觀聳簪紳,臣伏奉恩旨,惶汗浴體,直欲循墻,而不可得矣。只緣感激一念,結轖中腸,他不暇顧,冒沒肅命,而第念一覲之私情,反博二品之華秩,有若以病媒進,藉寵爲常者然。如臣駑劣,固無廉防之可責,而朝家使臣之道,不宜若是之濫屑也。今此職名,以秩品則宰列也,於名器則爲命德也。雖平步有宿望者,固當其難其愼,未知朝暮濱死之蹤。有何絲毫可記之勞,格外之謬命,曠古之恩綸,一至於此哉?今之一肅,人之爲臣慰解者,尙惟曰,跛躄皆起之會也。臣亦惟曰,一伸蹈舞之忱而已。私心之所自恕,衆議之所見諒,只若此已矣。若乃信此一脚之冒出,便作目下之坦道,節次趨承,自備卿班,則憒髦貪榮之誚,尺喙難解,瘡疣僨事之責,觸處備至。雖聖度包荒,疵垢皆掩,臣將何顔,更登朝著?噫,記簪之盛眷,此生蔑報,飾巾之殘命,去益難醫,尙今不死。亦賴王靈,只甘畢命蓬蓽,托形樵牧,歌詠聖德,永作明世之棄物,乃臣區區之至願,蟲脾鼠肝,一任造化,鵜梁鶴軒,實濫涯分。豈惟物議之未厭?亦恐福眇而災生,慄慄惴惴,病上添病,當寵若驚,以榮爲懼是豈人之常情哉?良以未死餘蹤,顧戀名途,恐受一世之嗤罵故耳,顧今所叨。雖曰,閑司,一向虛縻,重傷體統。伏乞聖慈,俯察哀懇,特收新命,俾免公私之交病,則庶可上以保生成之宿恩,下以遂終始之微願。臣情溢勢蹙,略暴一二,無任感激懷恩涕泣俟命之至,謹昧死以聞。答曰,省疏具悉。卿其勿辭行公。
庚申四月十六日辰時,上御重熙堂。都承旨入侍時,行都承旨曺允大,假注書李允謙,記注官承應祚·金啓濂,以次進伏訖。上曰,使行先來,計其日字,則似當出來,而姑無消息,何也?允大曰,不久似當出來矣。上曰,近來院規掃地,卿是必除一院之長,則院務,另念修擧,可也。仍命退,承史以次退出。
上在昌德宮。停常參·經筵。
傳于徐有聞曰,禮房承旨入侍。
以大司成尹光顔,牌不進罷職傳旨,傳于南履翼曰,只推,更爲牌招,嚴飭參班。
注書洪奭周病,代以沈英錫爲假注書。
崔獻重啓曰,假注書沈英錫,時無職名,令該曹,依例付軍職,冠帶常仕,何如?傳曰,允。
以御營廳中日試才單子判付內,前大將李得濟敍用,與捕將仍任,令政院牌招,授符爲良如敎。
兵曹,御營大將單李得濟仍任事承傳,左邊捕盜大將單李得濟仍任事承傳。
閔昌爀啓曰,御營大將李得濟,時無職名,令該曹口傳付軍職,何如?傳曰,允。
兵曹口傳政事,護軍李得濟單付。
閔昌爀,以兵曹言啓曰,同知中樞府事李哲相,病在鄕廬,景福宮衛將洪夏祿,以箕營幕裨,上來俱無期。五衛將韓聖謨,老難供職,呈狀乞遞,竝改差。加設僉知中樞府事崔昌國·申德休·柳重淵·鄭堉·申應參·李貞純·申命鳳·河應台·申命行·洪亨輔·金道益·趙榮福·吳命婁·李仁發·文昌周·徐裕成·韓應彩·孫愼杰·鄭台桐·李持中·李希誠·南正萬·李重範·鄭重燮·權學秀·金洛錫·金時慶·尹宜植·金世恭·裵相復·李栖·金重元·朴萬紀·邊致敏·金智源·柳聖純·權相裕·卓在文·權正鄰·金得行·全明淑·黃景榦·朱瓚·蔡蓍老·李承延·鄭述玄·姜楲·金大鎔·呂齊輔·朴之元·鄭禹臣·羅參齡·鄭東羽·李希賢·朴性修·曺夏濟·郭大漢·全希權·白思純·李迎春·李潚·朴敬一·朴謙一·李義種·徐·姜碩耆·朴弼謇·金鍈·朴春起·張錫彭·張景濂·張錫興·崔起章·金斗鎰·金正韻·朴喜雲·尹覺先·許瀚·李延緖·金光鍊·盧成緝·權濟康·金龍翼·姜處順·權致·權檍·曺光玉·鄭周冕·姜允賢·丁志宬·金瑞必·尹覺聖·宋聖緖·宋得龍·李世鏡·宋永吉·洪修·金振義·李世曄·全壽斗·宋·宋鼎欽·權鳳彬·金震億·尹光璧·李仁培·趙基顯·李壽宗·趙榮國·尹光國·趙增祐·朴世赫·趙希命·李東楫·河大坤·洪熙一·芮達信·鄭涉·曺宇基·李章培·崔慶林·安德華·郭重爀·李夏祿·宣再興·李成普·李光鼎·鄭孟·申道沃·李梡·申尙廉·南命暉·姜周輔·曺命殷·權燮·金千運·金濟運·朴重錫·琴友晢·朴文式·金載元·李世益·申必濟·鄭東㦿·李宜垕·李仁觀·鄭錫祚·金淑·金重鼎·李世郁·尹大徵·吳命胤·趙居易·朴師吉·趙純道俱爲在外,竝減下,何如?傳曰,允。
庚申四月十九日卯時,上御便殿。左承旨入侍時,左承旨徐有聞,記事官洪奭周,記注官承膺祚·金啓濂,以次進伏訖。上曰,下番兼春秋,何時作榮掃之行乎?啓濂曰,二十二日當離發矣。上曰,爾家人中,立朝者雖多,而無如爾之醞藉者矣。爾須稍久行公於兼史之職也。金啓溫之病,近則,何如耶?啓濂曰,近則能起動於房闥之間矣。上敎賤臣曰,曾令爾休息矣,何爲出仕乎?賤臣對曰,新榜中應爲之人皆在外,無以差代矣。上曰,問其在京者,卽爲擬入也。仍命退,承史以次退出。
上在昌德宮。停常參·經筵。
藥房都提調李時秀,提調徐邁修,副提調曺允大啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿·世子宮,藥房口傳問安。答曰,知道。
閔昌爀啓曰,明日常參·經筵取稟。傳曰,停。
閔昌爀啓曰,御營廳將官來言,今日本廳軍兵,日次私習云矣,敢啓。傳曰,知道。
閔昌爀啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,仍爲來會。
閔昌爀啓曰,御營大將李得濟,明日習陣出去矣。兼帶左邊捕盜大將命召及大將牌·傳令牌,何以爲之?敢稟。傳曰,仍佩往來。
徐有聞啓曰,前副修撰金履載,旣帶館銜,身在禁直,而本職不爲肅謝,事甚未安,不可以已遞而勿論,推考警責,何如?傳曰,抄啓講製,則係是試役,竄配外在京者,雖有罪名,皆權付軍職應試。至於有職者,其職名未出肅前,不敢入來,則以整理儀軌郞廳在直者,不爲肅拜之說,此亦近來擺脫中一事,爲先禁推,許遞傳旨,亦爲拔之,待勘放,使之肅拜後入直弘文館,而儀郞減下事,分付。
傳于曺允大曰,諸承旨持公事入侍。
曺允大啓曰,諸承旨持公事入侍事命下,而次對日,持公事入侍,例不得爲之,何以爲之?敢稟。傳曰,仍爲詣閣。
傳于閔昌爀曰,大臣·備局堂上引見。
以金履載囚單子判付內,付過放送爲良如敎。
崔獻重,以吏曹言啓曰,宣陵直長徐觀淳呈狀內,矣身素有痰癖之症,一倍添劇,萬無時日內供職之望云。尙瑞院副直長金是瓚呈狀內,矣身素患風濕之症,轉成枯痺,苦歇無常,萬無供職之望云。身病俱如是沈篤,則有難强令察任,竝改差,何如?傳曰,一人則其志雖可尙,以念舊之意,無異指名特除,何敢更欲不仕乎?一人則雖未知其病勢,又何敢更爲呈病乎?且是遠人,此草記還給,其中遠人,閑窠換差,可也。
有政。吏批,判書徐龍輔進,參判李益運牌不進,參議洪樂游進,右承旨崔獻重進。以曺允遂爲副校理,韓致應爲兵曹參知,宋煥箕爲判義禁,尹永烈爲童蒙敎官。再政。尙瑞副直長金是瓚,禮賓直長金胄淵相換。
兵批,判書趙鎭寬病,參判金履翼病,參議成鼎鎭入直進,參知未差,左副承旨閔昌爀進。副司正沈英錫·崔漢翼,以上竝單付。
庚申四月二十日辰時,上御熙政堂。藥房入診,諸承旨持公事入侍,大臣·備局堂上追後入侍時,都提調李時秀,提調徐邁修,副提調曺允大,假注書沈英錫,左承旨徐有聞,右承旨崔獻重,右副承旨南履翼,同副承旨趙弘鎭,左副承旨閔昌爀,假注書李允謙,事變假注書崔漢翼,領議政李秉模,左議政沈煥之,戶曹判書李在學,兵曹判書趙鎭寬,吏曹判書徐龍輔,禮曹判書李晩秀,知訓鍊徐有大,刑曹參判申大顯,行護軍李得濟·申大謙·李漢豐,修撰沈奎魯,掌令韓啓玉,以次進伏訖。秉模等曰,近日以雨澤之稍悶,過費聖慮矣。聖體候,若何?上曰,一樣矣。秉模等曰,眼部浮高之症,今則何如?上曰,今已差復,而近得良方,朝夕每服萵苣菜。大抵此菜,性味至冷,故滌煩爽膈,晝寢姑無論,夜亦少睡矣。秉模曰,性味近於至冷,則朝夕進御,下情不無憂慮矣。上曰,頭部手部之每患燥熱,專由於煩鬱之致,初夏以前,已爲引飮,而自服萵苣菜以後,引飮稍減,午間昏困者快祛,眞可謂辟睡方。其間一日之雨,雖或少弛于中,而若其爽煩少睡,實賴萵苣菜之效矣。秉模曰,外間以爲若服萵苣菜,則食後昏困,無人不然云。而醫書則曰,明目少睡云矣。上曰,他人則不見效,而予則得效,此亦未可知也。萵苣菜若節晩,則繼以櫻桃,殆若常服丸藥,服此以後,眼患快祛,寢食稍穩。近年夏節之安過,其效實多。以此觀之,膈間之自來熱氣,推可知也。秉模等曰,王大妃殿氣候,何如?上曰,一樣矣。秉模等曰,惠慶宮氣候,今則益臻平復乎?上曰,漸至差復矣。時秀曰,連傅鄭醫所製藥,而果得效乎?上曰,其效之神奇,不啻如皮載吉之膏藥矣。鄭億祚,卽鄭景祚之四寸,而提調知之云,然否?邁修曰,臣待罪海營時招見,試其醫術,果多精通處,臣之遞來後,薦使於親知間,幾皆見效。蓋其術業,本非別方,而隨處推移,大體瘡腫藥,無非神效矣。時秀曰,比皮載吉,則大有勝焉云矣。上曰,康命吉炙法,甚得對症之劑,慈宮癤候,大體似腫非腫,水洗則反有害焉。今幾乾淨,而手部屈伸,尙或未便,是爲伏悶。時秀曰,醫官旣已待令,入診,何如?上曰,置之。上曰,使行先來,姑無消息,而計其日字,則不久當入來,卿行則當發於七月間矣。今番之行,何等慶幸,所重,何如?以卿筋力,雖可强矣,而但衰境冒暑作行,不無慮焉。且七月,於卿好矣。秉模曰,當依下敎治發,而日前已爲仰達矣。彼中旣已預知,則奏請行之,屢朔遷延,亦似如何?七月若作行,則節使前,似難回還,此亦不可無商量者矣。上曰,顯廟辛卯年嘉禮,卽十二月也。予之三揀擇時,以外間痘患之熾盛,退行於十二月,其日卽聖后嘉禮日,豈不慶幸。今番擇吉,亦當於十二月定行,別宮修理等節,戶判已爲看審,而予則於先朝,一次陪往,景慕宮陪奉時,又爲歷入,而其後久不見,今番不可不一番看審矣。仍敎曰,周公何等大聖,而無逸一篇,七更端屢致念焉。予亦如卿等所謂筋力奔奏,少寓無逸之義,而前日之頻接臣僚者,近漸罕接,此無他,或慮夫上下酬酢之間,未知出何許說話。且其入侍者,亦安知盡是法家拂士,如是而承旨持公事入侍外,果難召接,此亦出於不得已也。日前見李義鳳,其所狂瞽之說,比前稍減,而以卿等不能進賢退不肖,多有致慨之語。近來人出入者,未聞有語及君相之間,則李義鳳致慨之談,亦朝廷之好說話矣。秉模曰,聖敎誠然矣。上曰,雨澤稍閟,誠甚可悶,而節序則閏朔在耳。且三月之後,旣得大水,則及今惜乾,固已慮之,而此與秧節之時急有異矣。秉模曰,得雨於春上甲,則水患可慮云,而三月以後,近久未得浹洽之雨,則此亦俗說矣。上曰,立夏日之雨,有損綿農云。然則十三日不雨,還可幸也。上曰,次對爲之。秉模曰,藥房提調徐邁修,未承先退之命,而徑先退出,從重推考,何如?上曰,依爲之。出擧條秉模曰,行上護軍金載瓚,備局堂上還差,使之察任,何如?上曰,依爲之。出擧條秉模曰,刑曹判書李祖源,以向來事,謂有情勢,久不行公,今日賓對,亦不進參。事體所在,誠極未安,不可不推考警責矣。時秀曰,今番則果有實病,不得入來云矣。上曰,是豈成說?當初事旣非朝廷之美事,雖故重臣鄭民始在時,旣已事過之後,不必以此每每提引。況今故重臣身後,豈可以廟堂之一番草記,仍作鐵限於官職去就乎?設有拶逼於自己身上,律名則不過罷推也。且廉防去就,有時乎參酌時措之宜。昨日事,廉防爲重,則從廉防邊今日事,事面爲重,則從事面邊者,道理當然。而近日聞一官箴之言,便生引入之計,言必稱四維爲重云。四維非不重也,而豈謂此等沒模捉之事乎?一言而蔽之曰,朝廷不尊,體統漸壞而然也。在昔先朝,以閔通洙兄弟處分事觀之,先大王出天之孝,追慕之誠,其於通洙兄弟,愛惜之顧護之,果何如?通洙之秉執,亦何如?而因一大臣事,平日愛惜之人,三木囊頭,處分快斷,則先朝規模之嚴正,槪可仰想矣。今則無非敢諫之士,而夷考其行,外面易知之格例,亦皆矇昧,制度規模之漸至陵夷姑無論,外面格例,無難擺脫,筵中每發此說矣。不幾何安知不有在家而不拜其父,在朝而不爲肅拜者乎?言念及此,不覺慨然而寒心。歲月如流,予之臨御,已爲三十年。三十年看來,自然有眼慣顔熟者,情亦厚矣。乃其虧壞體統者,亦不能斷之以律,蓋亦有所斟量者存,而在下者,只思一線他逕,任其行止,不思所以尊體統之道乎?制之於外,以安其內,正衣冠尊瞻視等良箴美訓,亦不出外面敬字上工夫,依樣着手,莫如敬也。蓋其防範,亦莫如敬故也。然則格例體統,決不可放倒也,明矣。卿等亦務存古規,以正百僚,則豈不幸歟?不必出擧條,以此言及于秋判,可也。秉模曰,聖敎誠至當矣。上曰,孔子刪詩·書也,詩則只存三百篇,而衛小國也,然而賓之初筵抑戒等篇,載之於雅,竝美於天子之列者,蓋武公,賢君也。竊取其抑抑威儀惟德之隅表以出之,則人之威儀,亦豈非象德之符乎?外面格例,雖若煩瑣,而不可少忽者此也。秉模曰,格例豈云煩瑣,至爲簡略,昔之賢士大夫,正顔色斯近信,出辭氣斯遠鄙悖,端委廟堂,以正百官,而如臣無似,徒貽伴食之譏,無一事可以彈壓朝紳。李義鳳所云不能進賢退不肖者,反未免恕之太過,若進一賢,雖未退不肖,猶可爲之。而退朝思惟,果無薦進之賢,則李義鳳之說,尙云晩矣。上曰,李義鳳,能語及君相之間,故旣聞之,不可不傳于卿等矣。以今樣子,賢者固難得矣,而最可悶者,自脫於拘束,以渠任意爲之,言語則率多俚說,衣服則皆是燦爛,東人之子粲粲衣裳,西人之子葛屨履霜,詩人之所發嘆粲粲與弊弊,其爲不中則一也。今番見新榜人服色,則幾箇新恩章服諸具,擧皆一色華麗,此亦豈非尙侈之一端乎?鮮明因不足取,弊垢亦不必貴,凡事莫如按本爲之,則庶可維持,而擧昧此箇道理,轉尙侈靡,以衣服飮食之不若人,爲一端羞恥事,此已萬萬寒心。且觀其貌聽其言,則或可知其如此如彼,而近來人一副規模,一言之中,設爲幾疊郛郭,雖聖人復起,莫知其言外之旨,如是而賢人良士,何處得來?新進少年來頭,可謂鵬程九萬里,而轉相學得,駸駸然入於俗套,則方來之慮,豈云少乎?秉模曰,聖敎誠然矣。秉模曰,卽見開城留守金勉柱報備局辭緣,則以爲本府勅庫餘儲,未滿一勅之需,故今番加下之數,爲三千五百八十餘兩。且來頭勅需,亦不可不豫備,京外某樣錢中,限二萬兩從速劃給云矣。曾於年前,爲補該營勅需劃給公穀二萬石,以爲取耗支用之地矣。今以穀在道某樣公貨,稱此數先爲推移,仍以每年耗條,作錢還報,事甚便好,故敢此仰達矣。上曰,依爲之。出擧條上曰,今番新及第沈英錫,卿其知之否?煥之曰,故判書沈檀之曾孫也。上曰,沈英錫注書望,以武家人與在鄕人參擬,此蓋洪奭周後生也。故未諳其時事實而然也。辛丑年先朝出閤時,故重臣沈檀,以未肅拜之賓客,挺身求對,能成捧日之功,豈不難乎?且其爲禁堂時,與委官隨事爭執,多有救解之功,至於徐德修事,倡周官八儀之論,其家人之終始全保,寔此人之力也。又若李喜之之母,則依李洁母之例,俾免攸司之律,其所平緩之論,傅生之功,果何如乎?先朝每敎曰,沈檀忠臣也,功臣也,特加眷注於其家人,故故判書沈瑴登第後,一年內超五資。沈墣亦爲實注書者,蓋出念舊償功之聖念也。非以一邊人之攻之,而曲爲之地也。其所以然如此,卿等亦當以此等事,轉相告諭於新進矇昧者,使之知悉。抄啓當從速爲之,卿等亦留念,俾無當入者不入之嘆,可也。抄啓當爲者,未知有幾人耶。煥之曰,大體簡選爲貴,而舊榜亦有可爲者,通計十數人矣。上曰,某某人歷數,可也。煥之曰,承文正字金邁淳,旣有給暇之命,故至今不擬於堂后假官望,抄啓則似可入之,其外當入者,李泳夏·呂東植·申緯·金箕殷·吳淵常·趙鐘永·尹鼎烈·尹日逵·沈英錫·曺錫正矣。又其外舊榜中宋應奎,以宋麟壽之後孫,地處凡節,可合抄啓矣。秉模曰,今番以其峻選,雖不得入,豈無復選乎?上曰,然矣。新及第金秀鍾,雖曰武家之人,人固精明,文亦夙就,今番進退賦,瞥眼間製進十句,而句句佳作。如此之人,無甚卑之,善爲培養,則亦可謂作成之道矣。仍敎曰,秋間監試,士習所當嚴飭,而今番科場之雜亂,萬不成說,特以慶科也。故置之勿論,如是而不無蕩然之慮,來頭則各別申明舊規,俾無如前之弊,可也。先朝五十年,屢設科場而收券之最多者,猶不過萬張,此亦以爲初有矣。近來則甲寅收券,爲二萬張,今番爲三萬張,如是則來年,必爲四萬張,此豈人才之蔚興而然乎?莫非科製蕩然之致,雖抄啓文臣輩,不文之人,初不敢生念於某條選入,則儒生亦必聞而知戢,預爲曉告,可也。仍命大臣就座。在學曰,各道所在戶曹穀,漸益耗縮,不能支用,多有加下之邑,不得以他衙門穀推移以用,而常賑穀,旣不得如例會減之故,磨勘文書,亦未成送者,已至五六年之久。各邑之取用他穀,乃是不可已之事,而旣用之後,不卽會減,穀簿之漸有紊亂,勢所不免,揆以事面,萬萬可悶。一番釐正,然後可無此弊。臣意則見今加下之數,先以常賑穀會減,嗣後支用之道,亦爲從長變通,在所不已,下詢大臣處之,何如?上曰,大臣之意,何如?領議政李秉模曰,此事不可不一番變通,而純用常賑穀,則又有來頭俱乏之慮,退與該堂,詳考穀簿,更加爛商後,草記稟處恐宜矣。上曰,依爲之。出擧條仍敎在學曰,本曹郞廳李靖模,以乃父之子,綜密邊太不足,其外新除郞廳,亦似無履歷。戶曹事,專責於前例別例房,而所掌之人如此,何以守財賦乎?此後差出者,各別擇擬,可也。秉模曰,守財賦之人,做事綜密,然後庶可擔當矣。上曰,殆同執策,而臨之曰無馬也,世豈無人乎?卿必留念另擇也。在學曰,謹奉敎矣。鎭寬曰,內贍寺釐弊之方,前伏承下敎矣。公用之每年不足,殆近半千,在前輒間十年請得惠廳錢四千兩,以爲取殖補用,而惠廳則計年除留於貢債矣。己酉所貸者,昨年已悉還報,勢當更貸,而惠廳則事勢,與前漸異,持難於每每許貸,本寺則猶以前貸之數少,其所取殖,僅救目下之急,而不足爲經遠之圖,必也加數請得,退限還報,則其間殖利,自可饒足,計其逐年公用之嬴餘,足當初貸來之元數,則不煩更請,自立本錢云,而此亦有難便者。大抵給債取殖,必當專責於所管貢人,若此不已,該貢終至凋殘,而錢還斂散,難保其久而無弊,爲今之計,莫如合司於供上六司中,而六司中惟義盈庫,則三日供上之限相同,供上之物,亦多相同,若於該庫,別立內贍一色,使之專管本寺所進牛毛油醋等物,而官員則通融入直,員役則各受本料,彼此相資,無所掣礙,而每年本寺之官用等屬,皆無所費,足可以補公支過,其舊廨,則自當斥賣報債,最爲無弊。在昔司醞,合於內資,豐儲合於長興,已例亦多,可以旁照。至於本寺提擧,則歸重於義盈,而屬之度支例兼,可也。歸重於本寺而仍置,亦無不可,郞廳三員,則合司之後,一員足矣,二員則有闕勿補,可也。或分屬於日供衙門之員少處,亦無不可,而此則事係官制變通,非臣所敢言,竝下詢大臣處之,何如?上曰,大臣之意,何如?秉模曰,凡事之難於變通,以其此益而彼損,而今此合屬之論,別無彼此之相妨,臣於閤外,聞而稱便,旣已合屬之後,提調自當歸於度支長之例兼,而郞官二員,則有闕勿補似宜矣。煥之曰,臣與領相之意,別無所異矣。時秀曰,內贍事勢,宜有變通久矣,合屬之論,蓋出於不獲已,而旣以已合屬,則揆以汰冗官之道,提調·郞官,竝不當仍置矣。上曰,諸說似然,就其中方便,亦無不可者。且以官方言之,稍異於司畜歸厚等司矣。出擧條晩秀曰,見今式年監試在前,臣曹將修入科擧事目矣,向日庭試,適當千一大慶,八方觀光,至於十萬其數,場屋紛沓,勢所使然。而或認以科規之稍解,則大非朝家之本意。日前弛張之敎,實仰聖念之及此,而從前科場之不嚴,卽有司之責,何可每每仰煩飭敎乎?監試照訖講,載在大典,此而能修明,則實爲嚴科場之要道。第因每或捧講之臨時設行,應講儒生,一齊坌集,悤急了當,全欠嚴明之意。年前以講期定限事,收議大臣,未及停當矣。自今式京外照訖講,皆令科前三四朔開講,而如是則儒生輩,或有觀望遷延,開講初絶罕來赴,臨科後始爲齊到之慮,自開講至撤講,預爲定限,如有法典所許有實故不得卽赴者,依陳試例,呈于照訖所,受公文進講。此外過限者,一切勿許,試官則不必以四館官員差出,以成均館久任郞廳三員及四學敎授,輪日分進于泮宮,隨到隨捧,嚴其規而寬其限,俾無草率錯雜之弊。諸道則毋論文蔭武,令各邑守令,捧該邑儒生之講,修成冊送于京試官處,願赴漢城試者,亦令該邑捧講。道臣收聚成冊,報于臣曹,自臣曹移送照訖所,詳細考準,始給帖文,而或有鄕儒之前已上來,難於往還者,呈于照訖所,許其赴講,入門時,禁亂官考察帖文等事,各別申嚴。而隨從寫手之冒持帖文者,如或現發,當初捧講之照訖試官及各該守令,從重論勘,諸道越講成冊收送時,落講儒生姓名,亦爲一體錄送,以爲憑考防奸之地,照訖捧講,自有法式,而前此試官,或拈出疑義於原章之外,或出題而試其製述,務欲尙嚴,反損試體。此後則只以能通音吐及原章文義者,爲試講之準的事,嚴飭試官,以臣所奏,出擧條,知委中外,使應講儒生,咸知惕勵,毋或犯科,似合事宜。而開講撤講期限,不可無一定之頒令。臣意則京中及近道,自閏四月初一日開講,至七月初十日撤講,遠道則閏四月初旬內開講,至七月初十日撤講,則似爲便好。下詢大臣處之,何如?上曰,大臣之意,何如?秉模曰,弛而不張,文·武不爲,向讀弛必有張之敎,不勝欽誦。今此禮堂所奏,實爲對揚明命,修擧舊章之道,而捧講之定限,可防臨期雜還之弊,臣無容他議矣。煥之曰,申修講法,以嚴科規,實合時措之義。今此禮堂所陳監試照訖之式,損益舊章,節目詳備,以此諸條,頒令於京外,嚴飭遵行,似有實效矣。時秀曰,嚴其規以杜濫雜之習,寬其限以除紛還之弊,預頒京外,咸使惕勵,實合修明之道,臣亦無他議矣。上曰,第試之。出擧條晩秀曰,臣因此而又有區區愚見矣,科弊卽初元綸音中一事,其時命大臣諸臣,博議以聞,而鄭重因循,迄未得通變之良策。大抵不能復賓興鄕貢之法,則所謂通變皆苟也,而古今異宜,不敢遽議。就國朝科製論之,最是講與製,不可偏廢,今日之百千萬事,惟患經學之不明,我聖上,勤勤懇懇,以先經術後文藝,爲作人導俗之本,二十年于玆,而世之操觚負笈者,罕聞有能通一經者。人才之不興,文風之不振,士習之不古,職由於此。口耳句讀之業,雖未必有補於眞正經學,而比之詞賦騈儷之一日得失,不啻賢矣。則矯今之弊,宜自科擧始。先朝己卯,大小科先製後講,圓點生先講後製,特敎定式,著爲節目,行之多年,因事中輟,其後一經復舊之議,終未歸一,未得施行。而年來日次殿講時,圓點生特許赴講,殿講入格人,時或以製述比較,蓋出於勸課成就之聖念。臣於待罪泮長時,頻聞兩齋諸生曉燈讀書之聲,丕變之效,有如是矣。旣知其效,不可不擧而行之。臣意則依己卯節目,每年圓點儒生,日次殿講,從自願講一經,除釋背誦,取粗以上,更以製述試取試官,則依殿講試官員數,恩賞則待下敎。至於春秋到記,雖不拘於圓點,以數百齋舍之儒,試一篇功令之文,遽占科第,終涉無漸。國朝故事,庭謁聖亦有不賜第之時,故大司憲金繼輝居魁,只赴會試,故宰臣成好善三魁,始得登第,庭謁聖猶然,況到記乎?且節製賜第,出自特恩,而古則輒有爭難之論,盛際美風,亦可見矣。此後則到記節製三下以上入格人,更試以一經講,或更試以製述,臨時稟旨擧行。則其在崇經術嚴科規,述舊章杜倖門之道,一擧兼得,而京外多士,亦必興起聳動,益勉攻業,雖非大變通,庶有小利益,而事係科製,下詢大臣處之,何如?上曰,收議大臣,以草記稟處,可也。出擧條上曰,臺諫進前。啓玉曰,北道南關監試所,例爲輪回各邑矣。一自恒定營下邑之後,赴擧生等,咸願依前輪回便好,請下詢道臣處之。上曰,試于營下,卽不過試可之意,諸道事亦然,關問便否,隨時闊狹,或仍舊貫,亦曾有成命,不必更爲分付。至於評事都事之互換南北掌試,古今異宜,徒有往來之弊端。試邑雖仍舊貫,此一款,當依近年已試之例,先爲分付該曹,可也。出擧條仍命次對先退,命允大等,讀奏公事。獻重·允大·履翼·弘鎭,以無公事先退。昌爀讀奏慶尙監司申耆狀啓有旨祗受事,命入之。命書傳敎曰,政官牌招開政。又命書傳敎曰,未肅拜傳旨未下及在外玉堂許遞,今日政差出,待下批牌招,使之備員入直。仍命退,承史以次退出。
上在昌德宮。停當參·經筵。
閔昌爀,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
閔昌爀啓曰,來二十五日,朝參日次矣,敢稟。傳曰,停。
閔昌爀啓曰,明日常參·經筵取稟。傳曰,停。
傳于曺允大曰,諸承旨持公事入侍。
前正郞金錫泰書啓,臣於今月十七日,更詣外西山看審是白遣,十八日仍詣外北山是白乎旀,十九日由城北屯至外東山,而二十日詣外南山是白乎,則各山字內所經處,無可執頉是白乎矣,城北屯及外南山字內山腰上可禁處,起耕者數多是白乎中,外北山漢北門內,則尤宜禁耕,而蕩春臺南邊山麓上,有起墾山田是白乎矣,大松立其田中者,七八株是白去乙,問其不禁委折是白乎,則以爲自十餘年前起耕云是白齊。傳曰,此紙送于廟堂,故相一去,各營不畏,故帥不在,松政蕩然,使故相故帥見也,謂何如哉?
沈英錫受由在外,代以趙晉和爲假注書。
南履翼啓曰,卽者義禁府都事來言,時囚無得過三日滯囚,曾有定式矣。時囚罪人白喜章,當爲議處,而判義禁宋煥箕在外,次堂例不得擧行云。何以爲之?敢稟。傳曰,白喜章,罷職放送,其餘時囚捧供。
義禁府照目,前執義朴瑞源,前掌令崔時淳·南涑,前持平具晉行等矣行公臺諫之無敢以監察茶時者,前後飭敎,何等申嚴?而或稱情勢,或稱身病,門鑰已下,終不詣臺,事甚未安。罪各杖一百收贖,告身盡行追奪,竝只私罪,奉敎依允爲旀,竝只功減一等爲良如敎。
以慶尙監司申耆狀啓,豐基·靑松兩邑失火民人等恤典題給事,傳于曺允大曰,豐基全一村四十餘戶之被燒,豈不切可矜乎?嚴飭該伯,各別顧助,使之斯速奠接,死者與殘獨戶,還與役蕩滌,餘亦分等,從便蠲恤事,分付。靑松燒戶,依豐基例,其中可以差等者,分等施行。
閔昌爀,以兵曹言啓曰,今四月二十三日,一番兼司僕番次,而該番將趙岡,今日番單子受點矣。卽接內三廳牒報,則兼司僕將趙岡,與內禁衛將吳載重,有同姓四寸娚妹應避之嫌云。相避之法,在下當遞,兼司僕將趙岡相避之代,口傳差出,以爲番單子改付標入啓受點之地,何如?傳曰,允。
兵曹口傳政事,以洪聖禧爲兼司僕將。
傳于趙弘鎭曰,近來兵曹事駭然。甚至更漏,不能檢飭,未三鼓而打三鼓,其敢鼾睡爲事乎?當該入直堂上遞差,郞廳先汰後拿,閽禁若此,夜禁如彼,而竝與傳漏不飭,判堂從重推考,分軍部將,決棍懲勵。
趙弘鎭啓曰,入啓文字,何等敬謹?而昨日次對擧條謄書之時,多有落漏處。至於改付標以入之境,事體所在,誠極可該。當該注書,所當重勘,而本院請推之外,無他可施之罰,何以爲之?敢稟。傳曰,拿處。
閔昌爀,以兵曹言啓曰,今四月二十一日,武臣賓廳講書日次,而中日相値,不得爲之之意,敢啓。傳曰,知道。
徐有聞,以禮曹言啓曰,郊壇四孟朔遣禮郞,看審有無頉,自該曹草記事定式矣。發遣郞廳,南郊南壇·東郊先農壇·先蠶壇·南郊雩祀壇·北郊祈雨壇·東郊馬祖壇·南郊漢江壇·司寒壇·北郊厲壇,次第看審,則南壇·先農壇·先蠶壇·雩祀壇·馬祖壇·司寒壇,壇上及紅箭門墻垣階砌,俱爲無頉,而祈雨壇西邊紅箭門南柱,柱根腐傷,漢江壇東邊紅箭門柱根,塗灰剝落,厲壇東邊紅箭門柱根,塗灰剝落,卽爲修改事,分付該監。此後看護等節,着實擧行事,申飭之意,敢啓。傳曰,知道。
持平趙恒鎭疏曰,伏以臣於前冬,猥忝院職,冒肅恩命,陪參享班,宿疾風眩,忽發於駿奔之庭,曳出外次,昏倒不省,落後於回鑾之時,堂箚請譴,出於規箴,罪大虧闕,罰止薄罷。仲春慶禮,載擧於中外顒望之餘,跛躄鼓舞,先睹爲快。臣於是時,又叨宿趼,舞蹈爲急,廉防難恤,遂從三司之後,粗效萬年之祝,雖緣事會,有乖自靖,至今追思,惶恧靡措。乃者持憲恩除,忽下意外,區區感惶,宜卽叩謝。況於近日,飭敎截嚴,三四臺臣,或以有除而不肅,或以茶時之替行,方在犴狴之中,在臣目下道理,尤當竭蹶,無犯稽慢。而不但痰眩之症,至今爲崇,耐彈抗顔,有關大防,在庶官猶當引義,名以法從,豈容放倒?聞命多日,一味縮伏,敢曰情病之難强,自知義分之多壞,玆敢冒控文字,略暴衷懇。伏乞聖慈,俯賜鑑諒,亟許鐫免,因治臣瀆擾之罪,以嚴公憲,以安微分,千萬幸甚。因竊伏念如臣庸陋,濫廁法從,以歲則爲十九載,告身則亦十數通,顧未曾論一事出一言,以效一日之責,徒辱誤恩,有玷淸班。況臣受恩於聖朝者,與天無極,豈無願忠之心?自取含糊之譏,每入臺地,不覺騂顔。今於自引之章,何敢以職自居,而憂愛之悃,願一自效,陳腐之言,何足仰裨?於休我春宮邸下,睿齡已踰十歲,吉日竝行二禮,惟其縟儀之遲遲,益切群情之欣欣,端穆睿儀,仰瞻於行禮之時,仁孝令聞,爭傳於受冊之日,億萬年太平之基,其自今休,臣雖愚昧,愛戴之忱,彝性所得,進陳之忠,益聖是祝。蓋今日者,一人元良,萬方惟貞之初,而書所云命休命吉之罔不在初者也。於其初也,先之以祈頌,繼之以輔導者,乃其時也。從古輔導之法,文王世子篇,賈誼所引保傅傳,已盡之矣。朱夫子輔翼太子之要言旨論,載在方冊,後之人欲忠於儲君者,捨是而更無別法,此如誠意正心之爲陳言,而其實,則陳言之玩繹,而方可爲新奇矣。惟我春邸,岐嶷天挺,睿智日就,粵自沖幼之初,寮屬之與選者,退自講席,無不曰眞聖人也。及夫加周冕之服,陞漢儲之位,穆穆肅肅,展也天成,律度規矩之如大禹也,金玉追琢之如文王也,此由於睿質生知不勉而中。而我殿下身敎之道,蒙養之功,早爲之本,而諸寮屬左右輔翼之功,抑不能無助也。於乎,我殿下一動一言,一政一令,動爲世子法,深宮邃殿晨昏定省之際,聖上之授訓,貳君之受敎,臣不敢得知,而就以定冊日施措言之,寵遇山林,所以示禮賢也,推恩耆老,所以示尊年也。滌蕩之典,而示寬仁也,蠲減之因,而示惠恤也。莫大之禮焉,而所法者簡易也,無前之慶焉,而不忘者兢業也。乃若按例志喜之典,監于先王成憲,罔敢有違。我聖上以身敎之丕謨丕訓,臣無容加勉,至於輔翼之任,啓沃之方,專責書筵官,而濟濟髦彦,俱是今之峻望,更何處得來別人?第春坊諸臣,終是科擧中人,經明行修,恐不如林下讀書之士,肆於兩坊初設之時,申飭銓曹,先以薦剡中登名者,取次排擬,甚盛意也。臣未知巖野寒畯,果皆無遺而彙茹否。我國之取人,專尙門閥,籲俊不免疎略,臣嘗病之,伏願誕降絲綸,旁求遺逸,務取德勝於才,質過於文者,不以世類,必惟其人,俾我沖子,知朴實之可貴,而文華之爲餘事,率此道以往,夏忠殷質之尙可返於不知不覺之中。近世浮囂夸衒之習,庶可以救藥,而其爲成就睿德,豈少補哉?且念雷肆講罷,宮寮筵退之後,春宮所與鄰者誰也?程子所云親賢士少,接䆠妾多者,正是臣今日之慮也。我殿下之於世子父而師也,每日書筵罷後,必使來侍殿下膝下,與睹萬幾酬應,而不止三朝起居,則夫豈有孟子一曝十寒之憂哉?至於侍御使令之必擇謹厚者,亦朱子之言,聖上必有所商量者,臣何容煩縷也?臣竊伏聞,春邸睿知絶人,好學根性,章句之問難,微奧之解釋,已透到經學之極工,爲今日宮寮者,毋汲汲於文理之就將,必以前聖正心之本,昔賢格非之要,勉勉于陳善納誨,而若記誦述作,雖如韋布之士,存心問學者,尙以玩物爲戒,此箇道理,侍講之群彦,必知其輕重,豈贅臣膚淺之說?而亦不能無加勉之願也。從古稱帝王之盛節者,曰堯之土階也,禹之菲食也,文王之卑服也,衛文之大布也。我殿下二紀爲治,一念祛奢,雖以今番盛禮之務從省減觀之,聖心之以儉而詒謨,以約而養福者,臣可以仰覻矣。竊願聖上,推此道而廣之,凡係儲宮衣服飮食次舍器用,務存由儉入奢之戒,錦珠之飾,毋近於體,奇巧之玩,不接於目,而其要亦惟在我聖上一身,惟殿下,懋哉懋哉。三王敎世子,必以禮樂,禮樂云者,非玉帛鍾鼓之謂也。節文乎天理而克明者禮也,和順乎人心而不拂者樂也。明義錄一部,卽我聖朝明天理順人心之大頭腦大關捩,而禮樂之敎,亦惟在乎是矣。竊覸近者殿下,所以疏滯解鬱者,務在赦罪宥過,猗歟欲竝生之,咸與維新之聖德至意,其孰不欽仰贊歎?而若其關係明義錄之或身犯或坐累者,視以尋常罪過,而滌蕩之,聖心固有商量,大義豈或渝敗?臣愚過慮,隄防潰決,綱紀斁壞,駸駸然至於天理晦人情鬱,傳所謂禮樂不明者,殆近之矣,可不懼哉?伏願聖上,怵然深省,心得乎禮樂之敎,躬行乎敎導之方,而其要在明義錄本義之闡明而已。惟殿下,念哉念哉。於乎,儲宮,有不世之姿,宗國奠永鞏之基,千一之熙運方回,億兆之遐祝冞切,無似賤臣,其心如丹,玆敢以聞於古人者,略附忠愛之忱。伏乞聖明,恕其愚而察其忠焉,科擧之爲弊久矣。士子心術之壞了,叔世文體之不古,浮澆之成俗也,奸僞之多端也,都是科擧病之也。昔賢所云罷三十年詞科,方可以恢復中原者,正是今日準備語也。然而祖宗朝四百年用人之路,捨科擧無他岐,則周家三物,漢代鄕擧,以今之俗,用古之道,安知其弊之愈甚於科擧耶?但當取科擧中已成之節目,擧而行之而已。今春慶科三所入門,殆逾十萬,收券過四萬,臣聞古者赴擧者,過數三千,則以人士之多生王國,有請賀之論,今科之十萬擧子,何其濟濟多也?此由於邦慶無前,八域懽聳,鉏耰棘矜之輩,咸以謳歌啓之心,于于而來,初非有心於覓科者也。且一千解額,其數夥多,亦不無僥倖之心,而無遠無近,贏糧裹足,若是其多且盛也。倘非我聖上勞念,而分三所廣布圍,則莫重慶喜之科,難免蹂傷之患,若其僥倖之望,濫雜之弊,蓋由於科制之太弛而不張故也。我聖上,自夫御極之初,深念科弊,屢煩辭敎,而二十五年于今,依舊模樣,迄無通變,實由難愼之意,而不免因循之歎,蓋面試爲防濫之實政,而此是先朝乍行而旋寢者,臣不敢爲復行之論也。至若一經試講,亦先朝之遺規也。一經之能誦者,未必爲鉅儒,而其視夫不通章句,不辨魚魯而妄生倖科之念者,相去遠矣。論者或云,人之才分各異,能誦者不能製,能製者不能誦,少年能誦,老儒末能誦,其言固是也。一經背念,雖如衰且鈍者,苟費一年工夫,寧有不通之患?文武臣講試之法,從第一卷,取次應講,儒生科講,亦倣此法,今科誦上經,後科試下經,漸次熟讀,則才無敏鈍,人無衰壯,而亦豈有不通之慮乎?臣之愚見,科擧百弊,縱不得大變通,一經之試,斷不可已也。每當科時,令京外官,先試赴擧之講,作爲都目,報于禮曹。若近來小科初試小學講之爲,則雖無益於詞藝之妙簡,而大小場圍,自無隨從之闌入,亦無蹂躪之被傷。伏願殿下,廣詢而亟行焉。民生苦樂,專係守令,朝家之莫難擇者守令也。第文武蔭積仕者所望,在於得邑,可試者亦在於治民,如今人才眇然之時,三百六十餘州,何以盡得來西京循良,而畀以芻牧耶?頃年之遇災荒也,聖上爲慮人與邑之不相當,命道臣量才換邑。臣於其時,待罪湖邑,詳知相換該守之果能愚於此而智於彼矣。蓋邑分閑劇,人異鈍敏,鈍者宜閑,敏者宜劇。且年衰者,難責弊邑,此如强僬僥以重擔也,朝廷已試之法,奚獨於災年設賑之時乎?臣意則守令差遣時,嚴飭選部,較量人邑,勿拘顔私,使難易生熟,唯視其人,椳楔,各當其材,則擇守令之效,恐無過於此矣。沿海松山之日就童濯,非細憂也。他道姑舍之,臣待罪南邑,蓋有年所,雖非海邑,熟知松弊?本道三漕倉左右各邑鎭船材木,左而順天·興陽,右而康津·海南,年來封山松木可合船材者,旣盡斫取,穉松長養,多被蟲損,絶無可材者,養松之政,已有朝飭,用松之道,亦宜撙節。戰船則待變之需,不可闕一。至於群山·咸悅兩漕倉,合而爲一,則可去漕船屢十隻,而其爲愛養島松之政,非細事也。且兩處之分倉,有害而無利,不但費松材一款而已。莫重漕倉之存革當否,以臣淺見,不敢輕斷。伏願下,詢廟堂,因及曾經道臣而裁處焉。品職追贈,亦係官方,而古昔則士大夫,不甚計較於官爵之孰華孰否?雖以名公鉅卿之親子,貤贈之官,不必盡以吏曹,而兵戶工刑,皆無不可。自夫世敎衰而人心濫,來處不知之類,夤緣銓家,多受吏曹之贈,先朝定式,限以玉署之三世,其外則雖名家盛族,皆以戶兵曹許贈。戶兵之贈,元自不薄。近來此贈,太無界分,遐鄕未及品官之類,得經壽職同知,贈以戶兵,猶不爲榮,名家人之應受贈者,以戶兵爲恥,間有不受者,恥而不受者固非也。當初朝家惜官方之本意,反有所淆雜者。臣意則衆所共知之大家名族三祖,雖無玉署,令銓臣議于大臣,而思所以闊狹之道,至於戶兵之贈,務存詳審,無若近弊宜矣。傳曰,芻蕘之言,聖人必擇。又曰,愚者千慮,必有一得,今臣數條冗談,非敢曰一得。而竊願聖上之裁擇焉。臣無任云云。省疏具悉。首陳諸條,爾言皆實地上實事,甚可嘉也。其中身敎之說益好,而旁求遺逸之德勝才質過文者,不以世類,置之兩坊,卽亦予夙夜留意者,其所求之之方,更欲銘念,附陳隄防紀綱等說亦是矣。而義理,大抵是無窮不竭,譬如源泉之混混,派支之分,維億萬計,及其歸趣,㵸·濟·漯排淮·泗,注諸江而朝于海,豈可以涇·渭之淸濁,驟看之曰,淸濁混乎?此可與知者道,附陳近日科擧不嚴之弊,可勝言哉?昨筵宗伯之臣,盛言矯弊之策,依其言使之博採更稟,須見於朝紙也。至於一經試講事,亦有宗伯擧條,而近或試可於日次講,誠易易。但老儒之素有記性者,其奈精力不逮何?予亦少時,不以輪誦爲難,近欲收拾,則十之八九,錯換句讀,此所以老少不可無區別之意,言於領相也。蓋領相,亦有輪誦之熟工而然者,附陳今科誦上經,後科試下經事,許令與昨下擧條,一體問于大臣,附陳小學,講亟行事,此則大科講後,始可議到,附陳文蔭武守令換邑之請,卽故相交差之論。予每以爲今世,龔·黃未易得來,則莫有勝於互交差除云耳。第以爾言,申諭銓臣,更究好道理,附陳松政之申禁,亦可謂當務之先,所念念者在此。戰漕船通用,然後當徐議,其餘附陳群山·咸悅倉合設事,依爾言,問于大臣及曾經道臣,使之草記,附陳官方,令該堂稟處,爾其勿辭察職。
庚申四月二十一日卯時,上御誠正閣。諸承旨持公事入侍時,行都承旨曺允大,左承旨徐有聞,右承旨崔獻重,左副承旨閔昌爀,右副承旨南履翼,同副承旨趙弘鎭,假注書沈英錫·李允謙,記注官承膺祚·金啓濂,檢校直提學李晩秀,以次進伏訖。上命讀奏公事。獻重以無公事先退。允大讀奏忠淸監司金履永啓本報恩等邑反庫事,命書判付。敎昌爀曰,驪陽祠版,何間上來?昌爀曰,來初當上來矣。上曰,高敞程道,距京幾里?昌爀曰,八百餘里云矣。有聞·履翼·昌爀亦先退。敎晩秀曰,抄啓文臣之下鄕者,一竝使之上來事,已爲知委耶?晩秀曰,姑未催促上來矣。上曰,其中往安東之吳淵常,卽速上來事嚴飭,而其外人亦趁今晦間上來事,自內閣直關,各別催捉,可也。仍敎啓濂曰,何當爲榮掃之行?啓濂曰,明當出往矣。上曰,今日下直而往乎?啓濂曰,問諸本館,則兼春秋,別無下直之例。故自吏曹,只入受由啓目啓下云矣。上曰,兼春秋雖無下直之例,而旣是吏郞,兼春秋則豈無下直之例乎?且無論前例有無,今日下直出去,可也。吏郞兼春秋,徐文淸後,復誰爲之也?晩秀曰,臣與徐榮輔爲之,其後李肇源·鄭東幹爲之矣。上曰,秋曹多有錄啓完決事,自今日會推事,分付。賤臣承命分付。敎晩秀曰,秋判近亦不行公耶?晩秀曰,昨日臣旣出傳筵敎,則以爲當行公云矣。仍命退,諸臣以次退出。
上在昌德宮。停常參·經筵。
徐有聞啓曰,明日常參·經筵取稟。傳曰,停。
傳于崔獻重曰,諸承旨持公事入侍。
崔獻重啓曰,諸承旨持公事入侍事命下,而六房無公事,不得入侍之意,敢啓。傳曰,知道。
傳于南履翼曰,右副承旨入侍。
傳于崔獻重曰,政官牌招開政。
李允謙拿處,代以呂東植爲假注書。
有政。吏批,判書徐龍輔進,參判李益運牌不進,參議洪樂游進,右承旨崔獻重進。啓曰,玉堂闕員,今當差出,而擬望之人之少,外任竝擬,何如?傳曰,允。以南公轍爲副提學,沈奎魯·韓興裕爲校理,曺錫中爲兵曹參議,李在璣爲兵曹佐郞,柳明觀爲溫陵令,校書副正字單李種德·趙亨基。
兵批,判書趙鎭寬病,參判金履翼病,參議未差,參知韓致應入直進,左副承旨閔昌爀進。副護軍成鼎鎭,副司直金熙采·具得魯,副司果張至冕·閔耆顯竝單付,以李馨遠爲外營部將。
吏批,再政。以具得魯爲副校理,尹命烈爲修撰,鄭日泰爲典籍,宋倫載爲司僕主簿,閔百勳爲固城縣監,李義弼爲江原監司。
閔昌爀啓曰,兵批政事中,副修撰金熙周,方帶館職,而誤付軍銜,事甚未安。臣之矇然捧入,不勝惶恐,原望筒改付標以入,而當該送西銓官及赴政銓官,不可無警,竝推考,何如?傳曰,允。
以李允謙囚單子判付內,分揀放送爲良如敎。
以李惟采囚單子判付內,放送爲良如敎。
徐有聞,以弘文館言啓曰,新除授副提學南公轍,時在江原監營任所,校理韓興裕,時在慶尙道固城縣任所,經筵入番事緊,請竝斯速乘馹上來事,下諭。答曰,依啓。
崔獻重,以吏曹言啓曰,本曹正郞李東煥呈狀內,矣身素患痰癖之症,當此換節之時,一倍添劇,時月之內,萬無供職之望云。身病旣如是,則不可强令察任,今姑改差,何如?傳曰,允。
曺允大,以戶曹言啓曰,慶熙宮內差備及內各司奉審執頉處修改吉日,令日官池景泌推擇,則今四月二十五日卯時爲吉云。以此日時擧行,何如?傳曰,允。
閔昌爀,以兵曹言啓曰,依下敎,該更巡更部將金明翕,決棍十度,懲勵之意,敢啓。傳曰,知道。
曺允大,以奉常寺都提調·提調意啓曰,因內農圃手本,新川屬狐狸島奉常寺所管㪲大田二結外,更勿橫侵之意,分付奉常寺事,批旨內,令該寺詳考草記事,命下矣。取考本州量案及本寺所在前後文蹟,則曾於丙戌·壬辰兩年,因祭享所用菁根之不敷,自本寺,筵稟報戶曹。新川里所在菁田二結,給價買得,其後因買得田連境泥生處之年年起墾。又於辛丑,筵稟後盡數買得,則原田與量外田,合爲四結六十六負四束矣。前後文蹟,旣是昭然,而原田二結外,辛丑買得田二結六十負零,俱是量外新墾之處,則農圃所謂設立時折受云者,自在落空,而本寺需用,尤係緊重,手本內辭緣,置之,何如?傳曰,允。
曺允大,以司僕寺一二提調意啓曰,承政院粘啓,內農圃內官徐繼孫呈本圃屬箭串里田九日五分耕及狐島田,依前勿侵,昨年田稅,亦勿侵徵事,批旨內,令該寺,詳査草記事,命下矣。箭串田九日五分耕出稅事,今番定界時,以其農圃舊用之量尺,逐庫改量,則其中或有準尺者,或有加尺者,或有不準尺者。故取其加尺之數,補其不準之數,猶有九日五分耕之加數,此是圃人輩,漸次犯耕於諸員及其他屯田者,而見奪諸人,幾皆査實,其爲濫執也,明矣。至於狐島,本非別地,乃是新川一坪中小地名,而農圃曾在新川時,或稱浦落,或稱覆沙,限泥生起耕間,請得箭串田者,前後十餘次,而劃送之數,合爲二百九十日耕。及至二去戊申,農圃手本內,新川一坪移屬司僕寺諸員位田中,準數劃送事,啓下,則初則自本寺防啓矣。其後連續劃送,以準農圃所請之數,則新川一坪,孰非本寺之地乎?然而本寺,未卽收拾,見在於新川坪內者,不過爲二百五十日耕。箭串里之移送農圃者,則乃爲三百九十四日九分半耕,設使狐島,眞是他坪,本寺之欲推未推之數者,事理當然。又況此島,元係新川之小地名乎?今此農圃,旣占箭串所在本寺之田,又欲加執於從前移屬本寺之土者,極爲無義。手本內辭緣,置之,何如?傳曰,允。
庚申四月二十二日卯時,上御重熙堂。右副承旨入侍時,右副承旨南履翼,假注書趙晉和,記注官承膺祚,記事官李存秀,以次進伏訖。上命書禮曹單子來五月各祭磨鍊事判付訖。敎曰,此單子,令注書先爲出給也。賤臣承命出給。仍命退,承史以次退出。
上在昌德宮。停常參·經筵。
徐有聞啓曰,明日常參·經筵取稟。傳曰,停。
閔昌爀啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐有聞曰,諸承旨持公事入侍。
傳于洪樂游曰,政官牌招開政。
趙晉和受由在外,代以李基憲爲假注書。
承旨前望單子入之,洪樂游·韓用鐸落點。
韓用鐸啓曰,吏曹判書徐龍輔,參判李益運,牌不進推考傳旨,今方捧入。而開政命下之後,如是違牌,不卽承膺,事甚未安。竝更卽牌招,何如?傳曰,待開門牌招。
以慶尙監司申耆啓本,丹城前縣監尹可基所犯諸條,更覈馳啓事,判付內,啓下義禁府爲旀,待朝還囚捧供後,仍以赴坐堂上,議處照律爲旀。課農之時,長吏之一刻曠官可悶。上京守令,令該曹催促下送後,草記爲良如敎。
庚申四月二十三日卯時,上御誠正閣。諸承旨持公事入侍時,行都承旨曺允大,左承旨徐有聞,右承旨崔獻重,左副承旨閔昌爀,右副承旨南履翼,同副承旨趙弘鎭,假注書趙晉和·呂東植,記注官承膺祚,記事官李存秀,以次進伏訖。獻重讀奏全羅監司趙宗鉉狀啓南平縣監金世淵到任事,弘鎭讀奏平安監司李泰永狀啓進上墨上送事,分書判付訖。上曰,重臣之官職去就,體面自別,則昨日知敦寧辭單,旣已踏啓,乃以給由頒布者,誠甚駭然矣。都承旨,以一院之長,此等事,何不檢飭也?至於捉虎事狀啓之啓下兵曹者,亦可謂做錯矣。允大曰,昨日知敦寧李得臣辭單,旣踏啓字,而入侍承旨,未及詳察,誤以給由書下,該房亦未照檢,仍以給由頒布矣。重臣官職去就,關係不輕,而乃有此做錯之擧,臣之不能檢飭,不勝惶恐。而原單子,以踏啓字,更爲頒布,何如?上曰,依爲之。當該承旨及該房承旨,先遞差後禁推,卿亦難免不飭之失,推考,可也。出擧條仍命書榻敎曰,當該入侍承旨及該房承旨,先遞差後禁推,不能檢飭之都承旨推考。命書榻敎曰,承旨前望單子入之,待下批牌招察任。允大曰,假注書趙晉和,將以榮掃事出去,本職當有變通矣。上曰,當於何間,治發云耶?晉和曰,明當治發矣。上曰,爾弟旣入抄啓,須速卽上來也。仍敎存秀曰,吳淵常許,亦以必趁晦間上來之意,發關嚴飭也。上曰,昨日內閣之以新抄啓竝付軍職者,誠爲誤矣。新及第之例付軍職,以其無職名故也。旣已分館,則承文參下,亦是職名,豈有更付軍職之例乎?允大曰,然矣。內閣擧行,果爲錯誤矣。存秀曰,新選抄啓文臣處,講製節目,當爲頒賜,而前此印出者,卷數不足,當令芸閣,更爲印出乎?上曰,須多數印出,新定節目,竝爲錄入也。仍命退,諸臣以次退出。
上在昌德宮。停常參·經筵。
閔昌爀,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
徐有聞啓曰,明日常參·經筵取稟。傳曰,停。
閔昌爀啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪樂游曰,諸承旨持公事入侍。
兵曹判書前望單子入之,金載瓚落點。
傳于徐有聞曰,左承旨入侍。
傳于韓用鐸曰,推考房承旨入侍。
以前承旨崔獻重·南履翼禁推傳旨,傳于閔昌爀曰,分揀。
閔昌爀啓曰,卽見慶尙監司申耆安邊府使柳範休催促還官事狀啓,加平郡守柳秉均,漏其姓名,金浦郡守洪百淳,則漏其職銜,誤書以加平郡守洪百淳。奏御文字,何等愼重?而官職姓名,有此錯謬,事體所在,誠極未安。原狀啓所當還下送,而事係守令去就,不得已捧入,而該道臣,不可無警,推考,何如?傳曰,允。
有政。吏批,判書徐龍輔進,參判李益運牌不進,參議未差,右承旨洪樂游進。以金羲淳爲吏曹參議,尹師國爲知敦寧,金載瓚爲觀象提調,金載瓚爲軍器提調,愼性眞爲更曹正郞,李審度爲禁府都事。訓鍊都監提調金載瓚,禁衛營提調金載瓚,御營提調金載瓚,奉常參奉趙亨基竝單付。前判官牟錫年,年七十八,今加通政,朝官七十以上人加一資事,承傳。
兵批,判書金載瓚進,參判金履翼病,參議曺錫中,參知韓致應入直進,右副承旨閔昌爀進。以宋重亮爲同知,閔致協爲五衛將,牟錫年·鄭奎燦·李啓膺·宋啓昌·李廷一·李宗烈·安克敬·柳載輝·鄭益長·尹巡·崔道中·羅謙·鄭杓·李永年·吳翰朝·楊德根·盧偰·梁濟仁·金運宗·李世膺·金止澤·姜柱益·李琿·李萬櫓·成道彦·梁大格·柳夏弘·朴重甲·金德升·李澈·李毅仁·徐漢輔·權東誼·崔淑東·閔廷說·朴必馨·柳頤樞·鄭光晉·金邦直·林時遠·高天昇·柳迪·楊挺湜·李世欽·鄭輝東·姜以燁·金鎭白·金必重·吳濬源·宋龍東·金兌一·宋克孫·丁弼良·朴震雄爲僉知,具得魯爲文兼。都摠經歷單李熙章,陞實同知安得方,僉知金載仁,大護軍李得臣·趙鎭寬,副護軍崔獻重·南履翼竝單付。
吏批,再政。輔德尹光顔,兼輔德金羲淳,兼大司成尹光顔,判敦寧尹師國,知敦寧趙尙鎭竝單付。
韓用鐸,以義禁府言啓曰,保放罪人尹可基査啓啓下,而判付內,待朝還囚捧供後,仍以赴坐堂上,議處照律事,命下矣。尹可基,還囚捧供後,仍爲議處照律以入之意,敢啓。傳曰,知道。
義禁府照目,時囚罪人尹可基亦,今以道査觀之,則赴任之初,反閱穀簿,而以無頉修報者渠也。多年莅邑,終未收殺,一味抛置,逐年加反者,亦渠也。而甚至昨冬上京之時,故爲掩匿,瞞兼任者,前後所犯,已極駭然兺除良,又於營門作錢還寢之後,不卽知委於民間,仍以準價督捧,移施於統營耗錢及立本充逋之狀,邑牒道啓,綻露無餘。而向於淑問之下,敢事粧撰,終不直陳是白如可,到今更査,吏招丁寧文簿明的之後,渠亦理窮而辭沮,則又敢漫漶爲說,隱然歸之於見欺舊吏者,揆以法綱,節節痛駭。以此照律罪從重論,杖一百收贖,告身盡行追奪,流三千里定配,私罪奉敎,依此律施行,功減一等爲良如敎。
以時囚罪人尹可基照律草記,傳于韓用鐸曰,今聞其親年七十三云。定配收贖,更爲草記事,分付。
刑曹啓目,粘連京囚李重漢,推捽鄭義福,折項致死辭緣,不爲輸款,萬萬狡惡,更加嚴刑,期於取服,何如啓,判付內,正犯李重漢,更加嚴刑,期於得情爲旀。近來殺獄,多出於訓局軍,纔決鄭戌甲之案,而重漢又出,若使該帥,紀律嚴明卒伍慴服,寧或有是乎?當該將臣,爲先從重推考爲旀。觀此卿曹完決文案會推招供,未免草草。此或尙諉之,別無可問之端緖,而所謂崔英得,卽此獄詞證之肯綮是去乙,初檢招十七日,與覆檢招十八日相左,雖無甚關於獄情,何乃不爲更問,以憑辜限之遠近乎?且況莫嚴者,實因懸錄,而亦有無於法之措語,何無請勘於檢官是隱喩,卿等推考爲良如敎。
洪樂游,以吏批言啓曰,課農之時,長吏之一刻曠官可悶。上京守令,令該曹催促下送後草記事,命下矣。天安郡守李魯在,沃川郡守沈鉁,纔已下去,羅州牧使任焴,結城縣監李永老,長連縣監洪後榮,以爲親病甚重,萬無發行之勢云。潭陽府使金履銈,以爲身病猝重,萬無還任之望云。雖未知其親病身病之如何,而特敎催促之下,不卽下去者,事體所在,誠極未安。所當重勘,而本曹請推之外,無他可施之罰,何以爲之?敢稟。傳曰,有身病者,嚴飭下送後草記,有親病者,俟間下送後,亦卽草記,可也。
閔昌爀,以兵批言啓曰,都摠府經歷閔百勳外任代,加設經歷李熙章,陞實之意,敢啓。傳曰,知道。
徐有聞,以承文院都提調意啓曰,本院寫字官前銜李希泌·李東鉉·安思豐·金學基·李信養·劉度基·洪允翊·金孝達·朴春根·朴春彬·趙應奎·朴世禎·洪允翕·李久榮·李梅·高景斌陞實代,肄習金弘源·李榮復·金榮·尹致懋·朴世默·金昌言·劉運龜·李時養·崔柄夏·李興昌·洪漸運·李文榮·李宜重·金興信·趙世奎·申聖烈,依例陞補,付軍職冠帶常仕。童蒙李永俊·李永健·趙宗奎·洪宅善·金敬甲·李壬喆·皮宗進,筆才頗有成就之望,屬于本院肄習,使之鍊業,何如?傳曰,允。
兵曹判書趙鎭寬疏曰,伏以臣於見職,固千萬不似,而始値莫大之慶會,義不敢辭,繼而事務之稠疊,勢不得辭,間嘗周旋而奉行者,乖戾失次,人孰不唾且罵?而孤畸臲卼,隨處罥絓,口雖不言,心豈自安?今朝家無事,曹務多暇,時則不可以自陳。而臣母病狀,忽又添劇,顧其情,安得不控辭也哉?臣母年垂九耋,精力殆逾賤臣,殿下之所嘗稱也。臣亦恃而無懼,未嘗敢數數言私,而無奈何篤老氣力,如水漸下。今春大病,前所未經,幸蒙壽域敷錫之化,得延西日將頹之景,而四五日來,宿症復肆,咳喘失汗,神昏氣微,奄奄床褥,補瀉俱難。雖若癃老之常症,而實則非人子從情之時也。母子白首,相依爲命,臣非能便母體也,而非臣扶將則不便,臣非能適母意也,而非臣在傍則不適。臣則奔奏於供劇,或終晷竟夕,不見病母之面,禮言愛日,欲及時也。而臣母之餘日無多,臣齒髮如許,此生養母之日,能復幾何?臣之受恩,淪浹骨髓,苟有效力之所,則叱馭絶裾,固所甘心。今也不然,公無以致犬馬之勞,私無以報烏鳥之情,恩愈厚而罪則積,榮愈極而愧則甚,雖欲鍾漏馳驟,外自托於圖報之義,徒孤恩耳。其如忠孝兩失,進退無據何哉?抑臣亦有所感者,在今韜之求仕者,殆千百數,間有一人,以親老處於近郊,十年不求仕,以終其孝,臣聞而嘉之,果卽首擧而蒙批。在他人則奬詡,在己則反是,能不爲悖德之歸乎?昔皇明太祖,感乳鵲而許歸養,我殿下孝理之政,寔配高皇,而臣之情私之切,甚於彼微物,儻或見憐於仁覆之天,而得免爲不求仕者所笑,則臣將何以報此恩也?玆敢略具情實,仰瀆崇嚴。伏乞聖明,俯垂矜憐,特命遞臣本兼諸任,俾臣得以任便救護,以遂終養之願,則臣母餘年,卽殿下之賜也。臣之報,殿下之恩,庶有他日,惟殿下,哀而憐之。臣無任云云。答曰,省疏具悉。卿雖欲乞養,卿母必勸其供務矣。卿其勿辭,竢間行公。
庚申四月二十四日卯時,上御誠正閣。諸承旨持公事入侍時,行都承旨曺允大,左承旨徐有聞,右承旨洪樂游,左副承旨韓用鐸,右副承旨閔昌爀,同副承旨趙弘鎭,假注書李基憲·呂東植,記注官承膺祚,記事官李存秀,以次進伏訖。用鐸讀奏慶尙左兵使李喆運狀啓,狀啓謄錄上送事,昌爀讀奏忠淸監司金履永啓本,罪人權順才恩津縣到配事,分書判付訖。上曰,上京守令之催促下去,向有飭敎,則何不竝卽下送耶?嚴飭該曹,可也。命書兵判疏批。又命書傳敎曰,重臣乞養疏,雖以行公爲批,而近聞其老人,姑未差可云。然則劇務,在所體諒,兵曹判書趙鎭寬許遞。仍命書榻敎曰,兵曹判書前望單子入之,待下批牌招,傳授命召。仍命退,承史以次退出。
庚申四月二十四日辰時,上御重熙堂。推考房承旨入侍時,左副承旨韓用鐸,假注書呂東植,記注官承膺祚,記事官李存秀,以次進伏訖。上曰,注書出去,招致刑曹執吏于閤門外也。賤臣承命出傳,命書刑曹公事判付訖。敎曰,此判付,令執吏,卽速持去擧行後,謄送一本于政院事,分付也。仍命退,承史以次退出。
庚申四月二十四日午時,上御便殿。左承旨入侍時,左承旨徐有聞,假注書呂東植,記注官承膺祚,記事官李存秀,以次進伏訖。上命書榻敎曰,銓官宮銜,俱難數遞,輔德之代,兼輔德尹光顔,今政下批,金羲淳,亦以兼輔德下批。上曰,鑄字所閣臣來待人入侍。賤臣承命出傳,與檢校直提學李晩秀,偕入進伏。晩秀曰,昨年因掌令洪上疏,諸道鄕試設場輪邑便否,關問各該道臣後稟處事,命下矣。依下敎關問矣。諸道論移,今始齊到,而皆以爲營下設場,難便多端,儒生之赴試,遠者常遠,近者常近,營底之物價,比他騰貴,爲弊不些,預定試官,或致紛競之患。道臣鎖院,亦有防務之慮,博採物議,莫如仍舊貫輪定爲辭矣。事勢之難便,衆願之宜循,誠如各該道臣之論。況當初道臣主試,蓋倣田政覈審,道臣都事主管之古今異例,則特出於試可之聖意。且有臨時稟旨爲之之敎,到今別無銷刻之可論,各道大小科鄕試設場,依前輪定於各邑,以京試官都事,分管掌試之意,分付,何如?上曰,依爲之。出擧條命書禁府草記尹可基照律事,批答。敎曰,可基之親年,爲幾何云耶?問知也。仍命退,諸臣以次退出。
上在昌德宮。停常參·經筵。
藥房都提調李時秀,提調徐邁修,副提調曺允大啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿·世子宮,藥房口傳問安。答曰,知道。
徐有聞啓曰,明日常參·經筵,取稟。傳曰,停。
傳于閔昌爀曰,大臣·備局堂上引見。
傳于徐有聞曰,左承旨入侍。
有政。吏批,判書徐龍輔進,參判李益運牌不進,參議金羲淳牌不進,右承旨洪樂游進。啓曰,禮曹參議,今當差出,而擬望之人乏少,承旨竝擬,何如?傳曰,允。以李得臣爲刑曹判書,以李鼎德爲禮曹參議,以尹守翼爲羅州牧使,以宋時淵爲潭陽府使,以朴彬源爲金山郡守,以鄭澣爲結城縣監,江原監司南公轍仍任事,承傳。
吏批,再政。以張至冕爲掌樂正,以宋欽書爲平市令。
兵批,判書金載瓚病,參判金履翼入直進,參議曺錫中病,參知韓致應病,右副承旨閔昌爀進,大護軍李義弼·洪明浩竝單付。
以咸鏡監司具㢞狀啓,洪原前同知廉極台,同是被火之民,捐出錢穀,多數救給,合有奬勵之道事,傳于韓用鐸曰,極爲可嘉。賞加官敎與有旨,卽爲成送。
韓用鐸啓曰,刑曹判書李得臣,飭敎申飭之下,謂有情勢,來詣朝房,屢度催促,終不承膺,事體所在,萬萬未安,推考,何如?傳曰,人言之過實,反爲重臣自脫之助,而其間處義,廉防足伸,更以前牌催促,使之卽爲出肅。
刑曹啓目,粘連京囚金應聲,踼殺金一孫,情節極口發明,萬萬狡惡。更加嚴刑,期於得情,何如?判付內,大抵近來雜技之輩,不能嚴禁,致有此殺越人于街路之上,而究厥起鬧之顚末,亦不過至微細之事端,民俗之暋不畏法若此,此何異於敎之使爲乎?設置法官,將焉用哉?至於雜技之徒,卽亦捕廳之所禁,則一味闔眼,亦豈成說乎?更觀前頭,當有別般處分,而正犯段,情狀痛惡,但當直捧遲晩後,完決所捧之供,極爲草率,更加箇箇嚴訊,爲先卽爲取服。雖無係關於獄情所爲,在逃諸漢,無一捉來取招,竟沒下落者,亦關紀綱兺不喩,殺獄體重,通訓以下觀察使,猶且啓聞,則營卒不爲起送,駭然甚矣。當該將臣,爲先從重推考,一竝捉來捧招,然後完決爲旀,檢官拿處事,不過下語間做錯,姑爲推考,以除曠官之弊爲良如敎。
韓用鐸,以義禁府言啓曰,時囚罪人尹可基,功減一等,杖一百收贖,告身盡行追奪,忠淸道韓山郡新谷驛,徒三年定配草記,傳曰,今聞其親年七十三云,定配收贖,更爲草記事,分付事,命下矣。尹可基,杖一百徒三年定配收贖,告身盡行追奪,放送之意,敢啓。傳曰,知道。
行大護軍蔡弘履疏曰,伏以臣至愚極庸,最居人下,點檢平生,無一事可做,無一毫仰報,徒以遭逢明時,濫蒙洪造,歷揚內外,致位至此,此豈臣夢想所嘗到也哉?每一循省,愧汗沾背,豈敢復有當世之念,而第臣偏母,今年爲八十五矣,疾病年深,而歲益痼,筋力月異,而日不同,奄奄床笫,若不保朝夕。噫,人孰無母子,豈有如臣之於臣母者哉?臣亦年踰六十,齒髮俱衰,而臣母則視臣如嬰兒,飼哺顧復,惟臣之憂,臣則旣不能負米力葵,以效朝晡之供,天理反矣,子職虧矣。況臣謀生迃拙,家計近益旁落,九耋之人,所須惟藥物,而及時投劑,不得如意,爲人子者,當作何懷?臣之從前乞養,亦已數遭,則徒恃我聖上惻怛之仁,至再至三而不知止者,極知猥越矣。然而年光易邁,夕照如飛,若今遲留,終抱沒身之恨。臣謹稽國朝故事,以正卿爲養補郡,前後非一,至於肅廟朝,故判書李箕鎭,引故重臣朴長遠數年之間再度乞郡之例,陳疏蒙允,至今傳爲美事。如臣蟣蝨,何敢比擬於先輩,而若論情理之切急,宜無古今之差殊。伏況我聖上,以孝爲治,凡諸爲親陳懇,無願不遂,若臣情事,在所矜恤,臣何敢徒懷嚴畏,自阻於仁覆之天乎?伏乞聖慈,特推錫類之仁,許畀臣一小邑,使臣將往,以遂一日之養,則臣之母子隕結之感,已不可言,而在聖朝敦倫之化,亦不無小補矣。臣自來情地,杜門屛蹙,抱玆耿耿,囁嚅不敢發者,亦已久矣。今則親年益耄,情私倍切,忍耐不住,干冒至斯,自顧慙悚,寧不靦顔?臣無任云云。答曰,省疏具悉。篤老情理,在所體諒,所請依施。
江華留守洪明浩疏曰,伏以臣猥以無似,叨膺重寄,居留之職,雖異方岳,保障之責,兼管水陸。蓋其波連湖海之衝要,貢稅相望,地據松喬之咽喉,聲勢共倚,畿輔關防之重,大於南城,而軍民保釐之政,專制一島,其爲責任,不輕而重矣。如臣疎鈍之姿,豈有一分擔承之望,而前秋受命之時,職在近密,事出倉卒,當日辭陛,未暇辭巽,赴任行政,居然歲幾周矣。徒糜厚廩,無一報效,隨事顚錯,醜拙畢露,聖度包容,不惟譴罰之不加,恩資特降,只切感祝之無地,居常惶恧,若隕淵谷。噫,臣之頂踵毛髮,罔非我殿下賜也。臣雖糜身粉骨,猶不足以仰酬山海之恩,則父子兄弟平生所自矢者,惟以筋力奔走,不憚夷險,爲萬一之報。此心如丹,可質彼蒼,顧何敢爲占便丐免之計,而臣本受賦脆弱,自來善病,蒲柳之質,已成衰朽。自經今春輪疾,眞元耗謝,形貌換脫,精神運用,一倍落下,加以入夏以來,瘴濕添祟,癖積肆發,一切公務,未免廢却。病裏惶隕,加添一症,每擬積誠疏籲,仰冀仁天之俯諒,而瀆冒是懼,黽勉以度。忽於日前,又中毒暑,頑痰上升,暴泄下注,食飮全却,神識迷瞀,如墮煙霧,時急狀奏,無以擧行,其爲生事,不但瘝曠之罪而已,若不及今調治,恐成難醫之疾。玆敢冒入文字,仰暴衷懇,伏乞天地父母,垂終始曲保之澤,念疾病難强之狀,亟解臣分司之任,俾得生路,仍治臣瀆擾之罪,以肅朝綱焉。臣無任云云。答曰,省疏具悉。疏辭依施。
庚申四月二十五日卯時,上御熙政堂。藥房入診,大臣·備局堂上引見入侍時,藥房都提調李時秀,提調徐邁修,副提調曺允大,假注書李基憲,記事官金珍恪,記注官承膺祚,檢校待敎李存秀,右副承旨閔昌爀,假注書呂東植,事變假注書崔漢翼,領議政李秉模,左議政沈煥之,行刑曹判書李祖源,兵曹判書金載瓚,戶曹判書李在學,吏曹判書徐龍輔,知訓鍊徐有大,刑曹參判申大顯,行護軍申大謙·李漢豐,掌令韓啓玉,校理沈奎魯,醫官柳光翼·金孝儉·李敬培·白成一·李惟鑑,以次進伏訖。秉模等曰,近日風氣不調,聖體,若何?上曰,數日風氣,果爲不調,日候過涼,雨澤久閟,誠爲悶然矣。秉模等曰,寢睡·水刺之節,何如?上曰,一樣矣。時秀曰,眼候近復常度乎?上曰,近得差可矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,今則益向差境,漸臻常度,方令內局,製入雲母膏,而似可從速夬復矣。時秀曰,伏承下敎,萬萬慶幸矣。時秀曰,醫官待令,入診,何如?上曰,置之。上曰,近久不雨,春牟不至於渴悶之境云耶?秉模曰,春年則不能善爲立種,是爲可悶,而旱乾旣不至大段,似無致損之慮矣。上曰,近日風氣,可謂乖宜,自朝而吹,竟日乃止,非惟害稼,亦妨於人,反不如俗所謂日下風矣。秉模曰,雨暘失宜,固爲妨農。至於日候,則雖無形象之可見,關係則甚大,而近日日候,未得調順,誠爲悶然矣。上曰,今年麥事,果當何如云耶?秉模曰,今月之風,不利於麥。且必日候淸明,然後方以爲好,而今則每有微靄之氣,至於秋牟,則比春牟,稍有善成之望云,而姑未知兩麥之皆爲豐登否也。近接湖南道啓,則該道似無旱乾矣。上曰,來頭雨暘,姑難預料,而湖南一路中益山等邑,所得無多,海西稍爲周洽,關西不免旱乾,而大抵數日之風,誠爲悶然,雨暘失宜之外,日候之不調,尤不能弛慮矣。上曰,次對爲之。秉模曰,戶曹穀會減事,姑未知何以劃給,而當以草記仰奏矣。上曰,諸道漕稅護送之節,果爲各別嚴飭乎?秉模曰,大體則果爲嚴,而至於江華,則輸運之路,草岸縱橫,勢難穩涉云。須以若干石,次次卸下,似好矣。上曰,卸下之節,亦令各別善爲之也。秉模曰,嶺南則右漕倉船運,今幾來到,而聖堂倉·群山倉事,當從後稟處矣。上曰,日前禮判所奏講製科規事,卿意以爲如何?領相李秉模曰,講製兼行之論,固爲好矣,而至若臺疏所陳,今科誦上經,後科試下經之論,其有效益,恐未可必也。蓋其誦上經之時,未必念及於下經,試下經之時,亦難竝記其上經矣。上曰,大抵取士之道,當以鄕擧里選,爲第一良法,而今旣不能行之,則多般科弊,誠難猝革。其外則亦惟在於試官之得人,儒生之善讀與否,顧安用法制爲哉?然而科場紛沓,莫如近日,今番庭試,鄕外儒生之夥然,前所未有矣。在昔肅廟朝及先朝,屢設科試時,或廣取而儒生之過萬數,僅爲一次矣。近來則甲寅年過二萬,今番過三萬,是豈人才之菀興而然耶?民風俗習,有足推知者矣。雖以監試言之,臨期紛沓,番番必然。故向筵禮判,有所奏達,而以第試之爲批,欲觀成效之如何。儒生輩若於設講之初,相與觀望,不卽赴講,則有非朝令之本意,先自卿相家子弟,卽速呈單,趁期應講,俾無臨時紛沓之患,而在京儒生,若有無端不卽應講者,則當依限後例施行,卿等須以此意,出諭子姪輩也。旣以科儒爲名,則小學一帙,必有平素之講習者矣。秉模曰,今香慶科,觀光之類,旣甚夥然,場屋紛沓,勢所必至,而至於執耒把鋤之類,亦隨以坌集,則此實前所未有,而秋來監試,亦有坌沓之慮。今此照訖講之先期捧講,定限畢試,可防臨期紛遝之患。儒生輩雖有實才見屈之說,旣已設令則有不可顧矣。秉模曰,近見三南諸道官門聚點狀啓,則因其聚點,修築堤堰之邑,非不多矣,而間有以前已畢修築爲言,有若昨年一年之內,工役已完,更無可役者然,臣實未曉也。大抵堤堰之政,非但潰缺處修築而已,年復年來,疏之又疏,假令幾年用力,幾年食效,此所以爲先勞後逸之道,今若一番修築,彌縫外面,仍不思繼以疎鑿之道,則雖有修築之名,奚救堙塞之弊哉?農政一事,自奉年來飭敎,內而廟堂,外而營邑,唯日孜孜,永爲不易之程課者,惟在於此,而農政之中,堤堰與洑,最重且緊,貯水之方,秋勝於春,更令三南道臣,詳悉此意,益勉來效。且念春秋行部時及無時摘奸,固是不可廢之事,而所謂監考輩,稱以摘奸債,預爲收斂於作者云。此若不禁,課農反爲病農之竇,然難防者,衆民之口,此後按廉之行,自可現發,罪在營屬,則罪道臣,罪在邑屬,則罪該倅之意,嚴明知委,何如?上曰,依爲之。出擧條秉模曰,大抵堤堰之政,必貴疎鑿,疎鑿一寸,有一寸之效,疎鑿二寸,有二寸之效。若不用力疎鑿,一番彌縫而止,則豈有堤堰之效乎?上曰,凡事用力十分,食效五六分,則其所食之效,雖不當其用力之勞,以近世事功言之,則亦不可謂食效之淺者矣。上曰,湖南一路,則昨年年事,最不及於他道,係是積憊之餘,其所接濟之方,尤爲關念矣。秉模曰,昨年則八路均登,故一處之稍歉,卽不過洪爐之雪也。諸道之豐穰,有可以掩蓋一路之不足,雖以今番科儒之多,都下市直,亦不落下。今春兩麥,姑難占豐,而鄕外市直,一向無減云。至於畿農,則再昨年,亦爲大登矣。然而民間,則粒米狼戾,殆有穀賤之慮,百姓足君誰與不足?雖有古語,而物賤則貴,必有其徵,朝家亦於屢豐之餘,不免放過,未圖備預之策。日後若有水旱之憂,則接濟之道,着手無地矣。上曰,卿言誠是矣。昨年則果爲放過矣。秉模曰,備預之政,當以貿儲爲良策,而關西及三南,竝無貿置之擧,至賤之穀,誠甚可惜矣。上曰,誠如卿言,此事果不成說,而到今亦有後時之歎矣。秉模曰,今則果爲晩時矣。秉模曰,日前次對筵退後,御營大將李得濟,謂有難安之端,來言於臣等,而旣非廟務,似屬私事,故使不得畢其說矣。追聞事實,向於閤外,與前兵曹判書趙鎭寬,有所言說,而辭氣噴,大損朝體云。伊後難安之端,未知何指,而論其本事,則所失先自御將,且本兵之長,卽是管轄各營之地。凡有可否得失,隨事論辨,雖無所不可,豈容壞體乃爾?御營大將李得濟,施以譴罷之典,何如?上曰,依爲之。出擧條上曰,御將事,果緣何而有此耶?秉模曰,日前次對,前兵判,以禁軍別將崔東岳決棍事仰奏,而以該將臣事,援引爲言。且於語次,不稱官銜,單擧姓名,故該將臣,以是爲自引之端,至於此境云矣。上曰,微細之事,何至於是乎?秉模曰,前兵判,亦有不能嚴正之失,事當問備,而體統所在,恐不無兩非之嫌,故不爲擧論矣。昌爀曰,御營大將李得濟,施以譴罷之典事,命下矣。將兵之任,不可一刻無摠察之人,何以爲之,而兼帶左邊捕盜大將,則如前之時,有他邊大將兼察之例,今番則何以爲之乎?上曰,御營大將出代間,訓將兼察,捕將亦以他邊大將兼察,牌招聽傳敎,可也。出擧條上曰,左相則別無可奏事乎?煥之曰,講製科規,則禮判所奏,誠爲好矣。臺疏所陳一經講事,在昔先朝,定制施行,因事中撤,今若復舊遵行,必有其效矣。至於批旨中老少區別之敎,寔出曲諒之聖念,而雖年五十以上者,無註無釋之一經講,亦無不能記誦之慮。臺疏中今科誦上經,後科試下經之論,似不若一經之爲專一,此則恐不可議到矣。上曰,奏請使發行日字,不必以七月爲定,卿須更爲商量好矣,而六月旣値極熱,五月亦難治發,以來月望前後爲定,未知如何耶。若於來月入去,則當於何時回還耶?秉模曰,發行後百日,似當回還矣。敎允大曰,雲母膏,果有新製者云耶?允大曰,見存者皆前所製置,而新製則無之矣。上曰,當以新製入用,提調出去,以爲監製之地也。邁修先退。敎祖源曰,今日本曹,有完決文書之當爲入啓者乎?祖源曰,有之矣。上曰,卿與亞堂,出去赴坐,可也。祖源·大顯先退。上曰,刑判近甚衰憊矣。時秀曰,重聽之證,近亦有加矣。在學曰,日前奉常主簿牟達謙所奏,宗廟祭享所用木柷,以鍮改造事,批旨內,以此定式,宮享與其外可以倣用處,亦用此例事,命下。故定計士看審,則宗廟·永寧殿·景慕宮,皆有木柷,當以鍮改造,而其外祭享諸處,則皆無木柷,何以爲之乎?上曰,意謂是俗所謂竹億,今聞名色各異,竹億旣有鍮造,鍮柷一款,置之,可也。出擧條在學曰,臣以前任兵曹事,有所仰奏矣。仍奏曰,訓鍊正·副正,經西北邊將,然後始除守令,旣有定式,故依此遵行。但西北邊將,作窠旣罕,非每都目所出。故正副正之未經守令者,他無遷轉之路。因此而經僉以下,亦未免積薪之歎。且或有情勢之不可冒赴者,故多所掣礙,誠爲可悶。向日筵中,以武監察擇差事,已有下敎矣。勿論都政散政,或値當窠不出之時,或有情理難久之人,則移除監察,定其朔數,考其勤慢,以作守令階梯,則擇差之道,疎通之政,恐爲合宜,而係是官方變通,下詢大臣及吏判,處之,何如?上曰,大臣之意,何如?秉模曰,蔭官監察,亦是詞訟,而爲守令之階,則兵判所奏,實合變通之政。至於朔數,以六朔爲定,恐宜矣。時秀曰,正副正未遷,則經僉以下,次次積滯,不可無變通之道。以監察爲守令階梯,待滿六朔,然後擧擬,則誠爲兩便矣。上曰,吏判亦陳所見,可也。龍輔曰,此事曾與前兵判,消詳講確,武臣疏滯之方,監察擇差之道,兩得其宜,無容更議。而第監察有窠之時,每以正·副正以下兵批時仕人差出,則吏批窠闕之見縮,多有掣礙之端,此則無論正·副正與經僉,隨其遷轉,必以吏批時仕中差代,然後兩銓俱無所礙。以此定式施行,似好矣。秉模曰,僉議旣無參差,依此定式施行之意,分付,何如?上曰,依爲之。出擧條龍輔曰,昨因上京守令催促草記,其中有身病人,更爲申飭下送事,批下矣。潭陽府使金履銈,屢度催促,終不下去,事體所在,誠極未安。自本曹今方草記請勘,而聞其實病與情理,則果是難强云矣。上曰,然則改差,可也。煥之曰,結城縣監李永老,以其祖母之病,姑難離捨還官云。此時守令,不可曠官,似宜一體改差,故因言端,敢此仰達矣。上曰,依爲之。煥之曰,羅州牧使任焴,以親病受由上京,時月之內,亦無還官之勢云。且其瓜限,在今六月,而當此民事方殷之際,一時曠官,甚可悶矣。上曰,情理旣如是,則勢難督還,課農之時,曠官可悶,亦爲改差,可也。竝出擧條仍命書榻敎曰,政官牌招開政。漢翼承命出傳。龍輔曰,今番朝官士庶推恩時,前守門將金宇觀,以乙巳生,載錄於官案,故入於加資,至經僉樞,而追聞宇觀生年,乃己巳,非乙巳矣。旣覺之後,不可仍置,所授加資及僉樞望單,竝勿施,何如?出擧條上曰,金宇觀之年,旣未滿七十,則雖有加資文蹟,渠豈敢懸着玉圈乎,誠爲逾濫矣。龍輔曰,渠果自首,有此現發,而且是部薦,似無足深責矣。秉模曰,此若論罪,必至大段,旣已勿施,仍置,似好矣。上曰,然矣,雖不必加之罪罰,渠之所爲,誠爲逾濫矣。龍輔曰,因持平趙恒鎭上疏,品職追贈之衆所共知大家名族三代,雖無玉署,令銓臣詢于大臣,而思所以闊狹之道,至於戶兵之贈,務存詳審,無若近弊事,批旨內,有令該堂稟處之命矣。戶兵參之贈,近年以來,或不無僥濫之弊,故除非世所共知之班閥,未嘗輕許。而至於吏參贈職,雖大家名族,未經玉署,則不得擧論,卽是金石科條,今不可輕議闊狹,置之,何如?上曰,依爲之。出擧條命臺諫進前。啓玉進奏曰,三司合啓及兩司合啓,以諫院不備,不得陳奏,憲府則無前啓矣。上曰,諫臺何不入來云耶?昌爀曰,皆有身病云矣。上曰,臺諫去來,承宣何不預爲詳知,錄入於笏記中乎?敎啓玉曰,新啓則有之乎?啓玉曰,有之矣。啓玉曰,近來遐方民俗愚頑,不知老老長長之義。年前鄕飮酒禮儀式,鄕約五條,頒下八路。其時道臣·守令,奉審施行,使各面里,擇定訓長,家諭戶敎,蔚然有可觀之風矣。不過數三朔擧行,而更不修擧,愚頑之習,一如前日,臣所居之邑如是,則一路之事,可以推知。一路如是,則諸道事,亦可推知。請申飭道臣及守令,永爲定式節目,必於農務之暇,申明修擧。上曰,惟在營邑擧行之如何,何必別爲更飭乎?出擧條上曰,關東伯,纔已內移,而該道數遞,甚爲可悶矣。秉模曰,以遞來者言之,眞所謂此行,無異登仙。以該道事言之,亦可謂無端數遞矣。上曰,道臣治績,雖不係於蔘政,此道伯則莅任以後,蔘政旣多不善,松政亦甚解弛。而向來海弊,雖非故犯,蓋其爲人,有欠於做事邊而然矣。秉模曰,果然矣。秉模曰,然矣。秉模曰,江原監司南公轍,今已內移差代矣。玉署之長,比諸外藩,輕重懸殊,而該道數遞,無如近日。且當農殷之時,民事可悶,今姑仍任似好,故敢此仰達矣。上曰,左右相之意,何如?煥之曰,關東道臣,年來數遞,誠可悶矣。時秀曰,藩任一遞易,大關民邑之弊,關東道臣之數遞,誠可悶矣。上曰,依爲之。出擧條上曰,新伯疏則還給,而江華留守,今當遞免,其代以新伯擬入,好矣。仍命書江華留守洪明浩疏批訖。命退,諸臣以次退出。
庚申四月二十五日,上御重熙堂。左承旨入侍時,左承旨徐有聞,假注書呂東植,記事官金珍恪,記注官承膺祚,以次進伏訖。上命書傳敎曰,今筵見之,頗憊矣。刑判姑爲許遞,其代今日政差出,待下批牌招,未完決之類,使之會推。仍命退,承史以次退出。
上在昌德宮。停常參·經筵。
徐有聞啓曰,明日常參·經筵取稟。傳曰,停。
傳于洪樂游曰,諸承旨持公事入侍。
傳于徐有聞曰,左承旨入侍。
李基憲受由在外,代以姜應一爲假注書。
備邊司薦望,以蔡弘履爲江華留守。
傳于洪樂游曰,政官牌招開政。
有政。吏批,判書徐龍輔進,參判李益運牌不進,參議金羲淳傳旨未下,同副承旨趙弘鎭進。以金健柱爲司饔主簿,以李東稷爲安岳郡守,前察訪鄭光述,前僉使韓義協,前部將趙思貞以上今加通政,朝官年七十以上人加一資事,承傳。
兵批,判書金載瓚進,參判金履翼病,參議曺錫中入直進,參知韓致應病,左副承旨韓用鐸進。以洪明浩爲知事,以金魯岳·李洺爲五衛將,以任焴爲翊衛,以宋益鼎爲衛率,以趙思貞·鄭光述·韓義協·韓光運·徐克善·金命養·權·朴宅瑞·朴成彩·徐慶修·李宗煥·朴新輝·李濟霖·成景默·吳胤賢·李大亨·韓宗俔·金秌·金貞大·南漢述·柳師錫·洪樂範·柳彦徽·韓箕溥·成培·柳晉錫·金光瑞·朴履德·姜遇仁·趙東洙·李世垕·李鵬祥·愼俠·朴彩漢·朴成榲·郭欽儀·尹東著·李萬根·柳一運·尹光範·趙漢瑋·金振樟·金承慶·李思先·李成春·孟龍大·尹光垕·崔晟·李世翊·李命新·林莢·姜守潤·金性之·金禎周·李載馨·金挺五·申亨河·丘成恒·洪夏龍·鄭壽淇·李聖立·金懿瑞·延師憲·韓復潤·延光弼·尹珪·韓百鎭·具爾泰·金健·柳栽·吳厚基·金允晉·宋光仁·申載華·孟萬通·李垕·李義緖·姜一鎭·姜祖煥·金時·韓宗澄·尹昌大·金景宅·朴東采·趙桓·安宗煥·李翼開·申義權·李濟業·朴就文·卞恒鎭·田虎祥·鄭德弘·李潤漢·河再淸·嚴漢龍·李德裕·林烜·洪棖·閔雲洙·申孝洵·尹仁洙·洪義瑞·金聖礪爲僉知,以鄭殷誠爲加德僉使。上護軍李祖源。
再政。以李春英爲宣傳官。
以吏曹參議金羲淳,牌不進罷職傳旨,傳于韓用鐸曰,只推。
閔昌爀,以兵曹言啓曰,加設僉知中樞府事林芝秀·李彙連·康思周·趙齊岡·楊萬式·許備·姜聖濱·廉益趙·朴時永·李寅恒·劉興厚·康贊堯·金碩煥·林鳳聚·韓復基·宋泰秀·高起靑·金泰憲·董八益·全一泰·李泰垕·申國泰·韓昌京·金厚謙·韓德齡·朴在允·崔時恒·朱重奭·宋泰國·金麗弼·金漢振·孟良重·金天起·朴重澄·沈宅仁·崔昌崇·李泰裕·黃補民·李時彩·李泰馨·朱元鳳·金泰昌·金漢重·崔濟河·朴元春·金淵瑞·吳泰然·許煜·朴遠祚·吳希伯·韓聖祿·朴聖基·金昌傑·全是極·朴珍·朴愼益·李辰慶·石鎭國·李界甲·崔錫太·李昌裕·秦京祚·韓一濟·南道箕·金鼎得·李夏郁·南溟榑·文光周·李垕泰·朴泰郁·韓鵬濟·韓再豪·金廷燈·李恒岳·金壽錫·陳尙益·曺茂積·玄瑞極·玄伯仁·趙泰老·南承榮·姜聖佑·朴信寬·韓希湘·鄭泰來·金暎星·南以杓·朴泰根·金海瑞·蔡廷雄·李泰興·南斗星·康運圭·安晉岡·朴夢章·朱丙明·尹昌成·崔泓·朴師烻·全益祥·尹商阿·朴成見·全宗信·金正兼·徐命興·鄭載儀·崔興復·韓是濟·李光屹·崔愼泰·安尙宅·梁廷裕·洪允霑·姜隆齊·安祐泰·玄遂達·金富宅·金萬鎌·金龍迪·姜羽朝·文中賢·姜啓重·姜弼載·高允瑞·金鳴鐸·朴恒老·文聖周·金安厚·夫安中·金德札·趙弘喆竝在外減下,五衛將閔致協,身病猝重,勢難供職,呈狀乞遞,輪番之任,不可待其差復,今姑改差,何如?傳曰,允。
閔昌爀,以御營廳言啓曰,去夜初更量,幼學鄭觀民,本廳邏卒處,犯夜被捉,依例移送秋曹之意,敢啓。傳曰,知道。
韓用鐸,以刑曹言啓曰,因御營廳啓辭,去夜初更量犯夜幼學鄭觀民,移送秋曹事,命下矣。鄭觀民,依更數決笞三十度,放送之意,敢啓。傳曰,知道。
閔昌爀,以御營廳言啓曰,本廳來閏四月五月兩朔應立左部右司屬全羅左道五哨軍兵五百十七名,今已逢點整齊矣。閏四月初一日,與中司軍兵,替代立番後,舊軍放送之意,敢啓。傳曰,知道。
閔昌爀,以御營廳言啓曰,本廳來六月七月兩朔應立左部後司屬全羅左道二哨,右道三哨合五哨軍兵,五月二十五日,京中逢點,六月初一日,與右司軍兵,當爲替代立番。而依定奪,每哨以一百名磨鍊後,其餘一百三十五名,竝資保收布上送事,本道監兵使處,措辭知會之意,敢啓,傳曰,知道。
庚申四月二十六日卯時,上御誠正閣。諸承旨持公事入侍時,行都承旨曺允大,左承旨徐有聞,右承旨洪樂游,左副承旨韓用鐸,右副承旨閔昌爀,同副承旨趙弘鎭,假注書李基憲·呂東植,記事官金珍恪,記注官承膺祚,以次進伏訖。樂游讀奏全羅監司趙宗鉉狀啓全州判官李仁祜到任事,用鐸讀奏全羅兵使沈鑏狀啓虞候曺夏彬到任事,分書判付訖。允大曰,前正郞金錫泰,聞其母病極重之報,今當下去本鄕云矣。上曰,往來後更爲巡審之意,分付。允大曰,假注書李基憲,以榮掃,當作鄕行云,本職當有變通矣。上曰,當往何處。基憲曰,當往廣州地矣。弘鎭曰,昨日三道儒生來呈疏槪,未得遽然捧入矣。上曰,疏槪果何語耶?弘鎭曰,疏槪以爲,敢陳聖誣申卞之懇,冀察史牒釐正之請,一以明大義於先朝,一以破群惑於後世事云矣。上曰,此必是辛壬間彼中所送文字事也。弘鎭曰,似然矣。上曰,太學果爲謹悉云耶?弘鎭曰,然矣。上曰,掌議果爲誰云耶?弘鎭曰,金炳翼云矣。上曰,掌議之不知莫重義理,敢有屑越更捉之擧者,誠駭然矣。辛壬間彼中所送文字,出自凶徒之手?而及夫戊申勘亂之後,更爲入送使臣,詳言凶徒之罪。仍以凶徒之說流入彼中,各別嚴禁之意,兼爲言之。彼國以披索天下,仍爲曉諭之意答送,則於此更容他說,則金石之案,其可撓改乎?鄕儒則未諳典故,尙可說也。掌議以京儒,不知辛壬義理顚末,若此而齒執綱之列可乎?年前臺臣李師濂,以史牒事陳疏,其時故重臣黃景源,詳知文跡,備陳此事於筵中,故知申柳戇,亦以其時事,有筵奏,其詳詳在記注。伊後則上自朝士,下至韋布,孰不知此箇義理乎?名以掌議,若不知此箇義理,則固不可以章甫待之,若或知之,而難於違拒疏儒之意,强書謹悉,則尤豈有如許道理乎?知之而爲之,固是罪也,不知亦罪也。以此以彼,必居於此矣。遐鄕儒生,雖未得詳知,而金炳翼,則以太學掌議,豈不知而遽爲謹悉乎?掌議之任,秉多士黜陟之權,當然之義理,固不可閼而不書謹悉。至於此等事,何可不十分審愼乎?儒疏若不可捧入,則例自政院,招致疏儒,曉諭而退之。此疏則不可循例招諭承旨,招致掌議,以此筵敎,一一詳諭於啓板之前,俾卽轉諭於疏儒等處,而謹悉則卽令還推,可也。近來日次應講生,或有懸頉之事,而金炳翼則自今以後,無敢懸頉,永勿圖遞之意,各別嚴飭,可也。仍命退,承史以次退出。
庚申四月二十六日辰時,上御重熙堂。左承旨入侍時,左承旨徐有聞,假注書呂東植,記事官金珍恪,記注官承膺祚,以次進伏訖。上命書傳敎曰,旁求草野遺逸,固先務,而其外就忠賢家後裔收錄之,以求其老成人典型者,亦屬先務。新榜武科出身前監察李春英,卽故將臣景武公李宇恒奉祀之孫也,有薦而銓臣,不擬於職任,朝家何以聞其名姓乎?落拓空老之餘,間以特敎蔭補。至于臺監,尋使故訓將李敬懋,備給射具而肄弓,以其程督之嚴,未久入格於召試時,仍賜及第,以待唱名後調用矣。過科榜有日,而甄復,亦出數窠,一不擧論,豈前判堂之未及聞年前下敎而然乎?設或不聞,亦必無不知其家之其人,則竟無皁白者甚非矣。今筵聞三道儒疏大槪,益增感舊之思,而適又見宣傳官參下窠擬望,何循常格乎?李春英見窠權作參上,今政使之擬入。曾見其人頗純謹,閑僻之百里似可堪,亦令吏曹,待相當窠差送,俾奉景武之祭。仍命退,承史以次退出。
上在昌德宮。停常參·經筵。
閔昌爀,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
徐有聞啓曰,明日常參·經筵取稟。傳曰,停。
徐有聞啓曰,來初一日,輪對日次矣,敢稟。傳曰,當次人受點,後日次來待。
閔昌爀啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪樂游曰,諸承旨持公事入侍。
傳于徐有聞曰,右承旨入侍。
承旨前望單子入之,金履翼落點。
以行左承旨金履翼牌不進推考傳旨,傳于曺允大曰,許遞,前望單子入之,待下批牌招察任。
承旨前望單子入之,李尙度落點。
吏曹口傳政事,以林蓍喆爲刑曹參判。
以刑曹參判林耆喆牌不進推考傳旨,傳于閔昌爀曰,許遞,更令該曹口傳差出,待下批牌招察任。
吏曹口傳政事,以李基讓爲刑曹參判。
兵曹,以申大顯爲左邊捕盜大將。
李尙度啓曰,壯勇大將申大顯,時無職名,令該曹,卽爲口傳付軍職,何如?傳曰,允。
以御營廳合操單子判付內,飭已施,前大將李得濟敍用,合操段,待實大將出仕,更爲啓下爲良如敎。
徐有聞,以弘文館言啓曰,本館下番副修撰臣金履載,以訓鍊都監從事官,今日本營奉足上下時,晝仕出去之意,敢啓。傳曰,知道。
李尙度,以侍講院言啓曰,兼弼善韓用鐸,時無職名,令該曹口傳付軍職,何如?傳曰,允。
兵曹口傳政事,副護軍韓用鐸,護軍申大顯竝單付。
李尙度,以兵曹言啓曰,加德僉使,待下批催捉下送事,有命,而新除授加德僉使鄭殷誠,以其眼疾,不能視物,方在忠州地云。不可無變通之道,改差。邊鎭之曠官,亦爲可悶,其代口傳差出,不多日內催促下送,何如?傳曰,允。
兵曹口傳政事,以金聖和爲加德僉使。
洪樂游,以吏曹言啓曰,新除授崇陵別檢南宮惺,除拜後過限未出仕,依例改差,何如?傳曰,允。
李尙度,以兵曹言啓曰,本曹正郞沈鎜,身病猝重,屢度呈狀乞遞。宿衛重地,不可久曠,今姑改差,何如?傳曰,允。
李尙度,以兵曹言啓曰,南行宣傳官安光質·李光道,未滿十朔,依前例成才間,姑爲停試之意,敢啓。傳曰,知道。
閔昌爀,以義禁府言啓曰,統制使任嵂狀啓內,加德僉使趙崇,爲先罷黜,交代間仍差假將,其罪狀,令攸司稟處事,啓下矣。趙崇,時在任所,而旣定假將云,依例發遣,府書吏,拿來,何如?傳曰,允。
刑曹啓目,粘連京囚奴士奉踼殺姜七得獄事段,詞證供招,實因懸錄,無一可疑。獄情到此,無容更議。同罪人奴士奉,另加嚴訊,期於取服,何如?判付啓,看證于連諸招,一辭無差錯,及其頭面也,亦皆無他違端是隱,則此獄之正犯,非士奉而何?醉鬪戲鬨,無關於獄理。士奉身乙,各別嚴刑,期於斯速取服爲旀,其餘各人卽放,俾無滯囚之弊。近來似此之獄,應問各人,公然執留云。該堂之不能察飭者,甚爲未安,後勿若是爲旀。囚推之不能如格拷訊,而廟堂亦不提飭,觀於五日錄啓問訊次數之過屢朔無加錄,而可以知之。右相事慨然矣。此久許久抛置,則該堂,自廟堂草記論勘爲旀。至於未成獄之不卽會推,而一任其該曹之怠慢,亦豈非廟堂之責乎?雖以政院言之,推考房例兼獄署提擧,則每日廳座,修納囚徒也,小則提飭,大則請推,該曹亦豈敢如彼泛忽乎?此判付,載之該房故事,以爲着念修擧之地爲旀。啓目塡時,該曹則書以卯時,而入啓則如是大晩。今日持公事入侍也,此文書,置之何處乎?當該承旨,爲先從重推考。欲見近日詞訟衙門郞廳等,明日持公事入侍,使之待令爲良如敎。
吏曹參議金羲淳疏批,伏以臣一拘儒耳。才疎識闇,百不猶人,處乎世則孤蹇而無所當,進乎朝則冥,而不自知,雖在冗班散秩百執事之末,尙恐不足以補絲毫稱萬一,而謬被恩顧猥玷拂拭,雨露所加,樗櫟同歸於滋長,鞿靮所施,駑亦入於驅使,前後叨躐,輒由造化之中,節次推遷,皆出勿論之外,每自循省,中心兢惕。伏況王世子,丕冊誕宣,講筵初開,宮僚之選,正宜難愼,而螻蟻賤臣,猥從勸講之班,復廁輔弼之列,格外寵榮,實罕倫比,闔門感激,莫知報塞,而昵近離明之光榮,快覩溫文之德儀,臨筵講誦,英音洪亮,發問精義,睿識卓越,臣退與群僚,相告慶忭,咸頌我宗社億萬洪休。此誠不世之嘉會,臣子之至榮,區區志願,亦已滿足矣。迺者三銓除旨,荐下於萬萬意料之外,惝怳震駭,莫省所以措躬也。夫國之所重,在於用人之責,又在於選部,黜陟之議,輕重之權,長僚雖主之,爲佐貳者,亦得以參論可否,則從古難其人,所以重其任耳。矧今俗趨多岐,物情難平,一政之注措,而衆目睢旴,一人之用捨,而群議紛紜,苟非明是非別事情,望足以服人之心,才足以權人之能者,莫宜居之。而今乃以如臣譾劣昏庸者,苟充於銓衡之末,與聞於稱品之際,則强責任於蚊負,致譏嘲之蝟集,夫豈但臣之一身狼狽而已哉?此猶近於隨例飭讓之歸,而抑臣尤有所兢兢不自安者。臣家自來寒素,恒守謙愼之戒,每懷盈溢之懼,而過蒙洪造,叨竊華選,歷揚太驟,涯分踰濫,負乘之災,其理較然,臨淵集斗,未足喩其懍惕。臣若貪榮冒進,處若固有,則上之玷辱聖簡,非所以爲塵刹之報,下之自取顚頓,非所以全咫尺之守。古人所謂循墻二字,獨屬歇後語耳。頃於初除之日,適値慈宮翌瘳之慶,歡忭之極,義不敢輒事屢違,出而叩謝,而旋蒙許解,竊自幸微諒之得遂矣。曾未幾何?再叨是職,而兼銜移差,又出特恩,榮極懼大,惶忸冞切,必辭之義,炳然在心,其不可諉以宿趼,冒昧復進也,決矣。玆敢悉暴肝膈之懇,仰瀆黈纊之聽。伏乞天地父母,俯垂諒察,亟遞臣新授職名,以重公器,以安私分,不勝大願。臣無任云云。省疏具悉。爾其勿辭察職。
庚申四月二十七日卯時,上御誠正閣。諸承旨持公事入侍時,行都承旨曺允大,左承旨徐有聞,右承旨洪樂游,左副承旨韓用鐸,右副承旨閔昌爀,同副承旨趙弘鎭,假注書姜應一·呂東植,記事官金珍恪,記注官承膺祚,檢校直閣金近淳,以次進伏訖。有聞讀奏開城留守金勉柱狀啓農形事,平安監司李泰永狀啓農形事。昌爀讀奏黃海兵使李性默啓本軍保米上送事,分書判付訖。允大等以無公事先退。上曰,昨日儒生處下敎,果爲詳諭,而亦果書給筵敎,俾入泮中謄錄耶?昌爀曰,依下敎一一分付矣。上曰,李春英,雖有守令差送之敎,非必以宣傳官,直爲差送也。無論早晩,待相當窠差送之意,諭於吏判也。命書榻敎曰,左副承旨許遞,前望單子入之,待下批牌招察任。又命書榻敎曰,承旨房仍,左承旨爲軍士房。命退,諸臣以次退出。
庚申四月二十七日辰時,上御便殿。右承旨入侍時,右承旨徐有聞,假注書呂東植,記事官金珍恪,記注官承膺祚,以次進伏訖。上曰,禮判如已入來,使之入侍。賤臣承命出傳,與禮曹判書李晩秀,偕入進伏。上曰,照訖開講不遠,儒生輩果已肄習云耶?晩秀曰,開講日字,旣已預爲出令,則儒生似當先期肄習矣。晩秀曰,照訖講,自來月初一日,將爲開講矣。四學敎授及成均館久任郞廳三員,當輪日分進,而直講金履喬,兼帶南學敎授,實兼兩銜中,不可無變通之道,故敢此仰達矣。上曰,成均館官員改差,令該曹口傳差出,可也。出擧條仍命退,諸臣以次退出。
庚申四月二十七日辰時,上御重熙堂。右承旨入侍時,右承旨徐有聞,假注書呂東植,記事官金珍恪,記注官承膺祚,以次進伏訖。上命書傳敎曰,以何筋力,兼管兩任乎?刑曹參判申大顯許遞,其代令該曹口傳差出,待下批牌招察任。有聞曰,新除授左邊捕盜大將申大顯,卽爲牌招,傳授命召及大將牌·傳令牌,何如?上曰,依爲之。出擧條仍命退,承史以次退出。
上在昌德宮。停常參·經筵。
徐有聞啓曰,明日常參·經筵取稟。傳曰,知道。
傳于洪樂游曰,守令·邊將留待。
傳于洪樂游曰,諸承旨持公事入侍。
傳于閔昌爀曰,今因南愼五之擬望而思之,武南復例擬於武職,曾有定式,則如愼五輩之非文非武,入於蔭窠,蓋由亞銓不能依定式擧行之致,積鬱之外,殊非擧行朝令之道。申式以後兵曹判堂等,時判堂外,竝從重推考。若有愼五之類,與愼五令廟堂,有實職備邊·郞改差,一竝今日內啓下。若人多窠窄,加數啓下,待窠次次陞實事,招致備郞傳之。
有政。吏批,判書徐龍輔進,參判李益運牌不進,參議金羲淳進,左副承旨洪樂游進。以李書九爲兵曹參判,尹光普爲左尹,申大謙爲右尹,鄭尙愚爲同義禁,李義弼爲活人提調,尹光時爲掌樂主簿,任百禧爲崇陵別檢。行江華留守單蔡弘履。
兵批,判書金載瓚病,參判未差,參議曺錫中入直進,參知韓致應病,行左承旨李尙度進。護軍李得濟·金履翼·林蓍喆·尹弼秉·沈基泰,副司直金履喬,以上竝單付,鎭撫使單蔡弘履。
吏曹口傳政事,以李垿爲直講,刑曹正郞趙鎭坤,司僕主簿宋倫載相換,刑曹正郞李仁行,典牲判官金命淵相換,刑曹佐郞李在安,司宰主簿李羲淵相換。
傳于閔昌爀曰,禁府堂上中在外及未肅拜有實病人許遞,前望單子入之,待下批待開門牌招,時囚捧供。
禁府堂上前望單子入之,判義禁李祖源,知義禁黃昇源,同義禁李集斗落點。
刑曹啓目,京囚金光潤踼殺私奴允山獄段,致命不踰於二日,行兇畢露於諸招,有諸般必殺之驗,無一分可疑之端。如法償命,無容更議,更加各別嚴訊,期於取服,何如?判付啓,此獄之無容更議,與昨再昨完決之案,無甚異同,不當起疑處,模索强覓,使當死者不死,焉有償死之爲生道殺人之法意乎?且營卒,異於平民,凡有干科,當用加倍之律。況於習陣罷歸之路,無難行凶,則攙前越後者,其律亦斬。如許悖卒,不可尋常推覈,卿等各別出意見,更爲盤覈於正犯金光潤,而箇箇嚴訊,卽捧遲晩,仍爲具格捧結案之地爲旀。鄭戊甲·李重漢之後,又出金光潤,訓局軍卒之殺越人命,若是相續,當該將臣,更施越俸之典爲旀。所謂正犯漢之兄,雖云不爲下手於死者,苦主之招,前後相左,此已爲可疑之端兺不喩,不惟不禁,乃反助勢,不惟助勢,又敢使氣是如乎,家人共犯,只坐尊長之律,姑難遽施究厥所爲,無異於共犯。光珍,更爲捉來,嚴刑取招爲有矣,打春得不打允山之說,終涉疑晦,藉或使然,助勢使氣,便有指使之跡,以此究問爲旀。檢官拿處事,近來部官部郞輩,無非不讀律之人,加之以年淺不經事,每有此等疎漏,甚可悶也。與其一番拿問而放,曷若仍其官而老其才之爲實政?該部官宋欽詩筮仕以後仕日,一竝勿施。雖以覆檢官言之,檢狀之荒雜,亦若欽詩之草率,間亦多違錯處。該府郞朴宗珩出六仕,削一朔事,分付,其餘各人,分等酌放爲良如敎。
庚申四月二十八日卯時,上御誠正閣。諸承旨持公事入侍時,行都承旨曺允大,行左承旨李尙度,右承旨徐有聞,左副承旨洪樂游,右副承旨閔昌爀,同副承旨趙弘鎭,假注書姜應一·呂東植,記事官金珍恪,記注官承應祚,檢敎直閣金近淳,以次進伏訖。上曰,來待之刑·漢城府郞官入侍。賤臣承命出傳,與刑曹正郞李仁行·李仁達·趙鎭坤,佐郞李在安·承憲祖·朴尙榮,漢城庶尹兪漢純,判官李是釬,主簿金基彦·朴宗珩,偕入進伏。上曰,諸郞官以次進前,可也。仁行進奏職姓名。上曰,年幾何?仁行曰,四十三矣。上曰,居何處?仁行曰,榮川地矣。上曰,本曹罪囚之已推覈未推覈,合爲幾何?仁行曰,未推覈爲三名,已推覈爲二名矣。上曰,已推者果爲二名乎?仁行曰,一囚則雖已推,而當爲更推,故以二名仰對矣。上曰,此亦已推,何可以未推奏達乎?爾言誤矣。仁達進奏職姓名。命奏職掌。仁達曰,禁火司矣。上曰,爾之所掌,是何道乎?仁達曰,慶尙道矣。上曰,該道殺獄爲幾名乎?仁達曰,十六名矣。上曰,十六名中何邑何邑,爲幾人乎?仁達曰,東萊三名,慶州一名,尙州三名矣。上曰,其外則何邑,又有之乎?仁達未卽仰對。上曰,爾以所掌,何爲不知罪囚名數也?仁達曰,新除之故,未得詳知矣。昌爀曰,刑曹正郞李仁達,罪囚數對之際,未盡領略,事甚未安。所當重勘,而本院請推之外,無他可施之罰,何以爲之乎?上曰,爲先推考,可也。出擧條仍敎仁達曰,此後則須明習獄案,罪囚名數之幾何及實因傷處之如許如許,詳細誦習,勿如今番之爲也。鎭坤進奏職姓名。命奏職掌。鎭坤曰,掌隷司矣。上曰,本曹罪囚中已完結,未完結合爲幾何?鎭坤曰,未完結爲九名,已完結爲二名矣。上曰,今番修入文案爲幾度?鎭坤曰,二度矣。上曰,此二度獄情,果爲何如?鎭坤曰,臣非該房,故未得詳知矣。上曰,年幾何?鎭坤曰,六十五矣。上曰,聞是年老云矣。曾經何邑守令乎?鎭坤曰,經咸悅倅矣。上曰,爾於故進善,爲幾代孫乎?鎭坤曰,五代孫矣。上曰,年老矣。難責詞訟之任矣。在安進奏職姓名。上曰,與故判書爲何親?允大曰,故判書之從孫矣。命奏職掌。在安曰,掌隷司矣。上曰,新獄案中未推覈及已推覈,爲誰某誰某。在安曰,李重漢·金應聲·奴士奉·金光潤·金重喆爲五名矣。上曰,金應聲·金光潤之獄案,緣何事端乎?在安曰,非該房,故未得詳知,而光潤則以煙竹事云矣。上曰,李重漢之實因,果是何事?在安曰,實因則折項矣。上曰,與誰相鬪乎?在安曰,與申義復相鬪矣。上曰,相鬪果緣何事?在安曰,義復之妻,失其印刀,致疑於重漢之妻,故發怒相鬪,至於致命矣。上曰,此獄果有疑端乎否乎?在安曰,以檢狀見之,則二人相鬪,一人折項,償命之律,渠安有所逃乎?上曰,與重漢相鬪者,果是申義復耶?在安曰,更思之非申哥,乃鄭義復也。上曰,爾以該掌,不知罪囚之姓名,誠爲誤矣。昌爀曰,刑曹正郞李仁行,以該郞,罪人之已推覈未推覈,未能區別仰對。佐郞李在安,該掌罪囚之姓名,多有誤奏,溺職大矣,萬萬駭然。所當重勘,而本院請推之外,無他可施之罰,何以爲之乎?上曰,竝拿處,可也。出擧條憲祖進奏職姓名。上曰,爾之所掌,爲何道乎?憲祖曰,平安道矣。上曰,該道獄囚,爲幾名乎?憲祖曰,合爲八名矣。上曰,諸囚各在何邑乎?憲祖曰,在於中和·安州·永柔·平壤·義州·泰川·龍岡等邑矣。上曰,人頗了了矣。京囚獄案,亦有所知乎?憲祖曰,臣所掌者,日次罪人八名矣。上曰,律官下吏,亦有所見,則爾爲郞官,必有可奏者,八名中如有可議者,從所見奏之也。憲祖曰,臣愚無所見,豈敢猥屑仰對乎?上曰,今番會推之三獄情,果爲如何?憲祖曰,文武郞官,例不參坐於會推,故不得詳知矣。尙榮進奏職姓名。命奏職掌。尙榮曰,詳覆司矣。上曰,罪囚中當爲詳覆者爲幾名?尙榮曰,爲二名矣。上曰,此果無疑乎?尙榮曰,似爲無疑矣。上曰,李重漢·金應聲獄情,果爲如何?尙榮曰,臣非該房,故不得詳知。而重漢則折項致命,應聲則以偸錢事矣。上曰,今番獄案之干證,若是夥然,緣何而致此也?尙榮曰,檢驗之時,自致騷擾矣。上曰,以掌法之司,侵及行人,以致一村之騷擾,部官許何不嚴飭而操切也。尙榮曰,亦爲操切,而每患如此矣。上曰,金光潤獄事,覽其文案,則渠兄光珍,亦有犯手之事,家人犯手,當坐尊長,而今乃以其弟爲正犯,何也?尙榮曰,屍親所供,以爲光珍之犯手,在於最後,而亦不全力毆打云矣。上曰,京兆郞官中,如有光潤覆檢時進去人,使之進前也。宗珩進奏職姓名。上曰,爾與故重臣朴祐源爲何親?宗珩曰,臣是故重臣之姪也。上曰,爾是新除,而所檢之獄,爲屢次乎?宗珩曰,爲三次矣。上曰,以覆檢時屍親招辭觀之,則光珍必無不犯之理矣。宗珩曰,初檢時則光潤,未爲正犯矣。覆檢時則以光潤爲正犯,而光珍則爲干連矣。上曰,實因傷痕,纔過七寸,則何至於致命乎?宗珩曰,以其要害處故也。上曰,拷訊果爲限滿乎?尙榮曰,姑未限滿矣。上曰,爾須出諭堂上,必於限滿後栲訊,以捧遲晩之地也。上曰,刑曹參判,已爲入來乎?知入也。賤臣承命出傳,持刑曹參判李基讓肅拜單子進伏。尙度跪進。上敎尙榮曰,干連之類,須各別懲治後酌放之意,出諭判堂,可也。爾方新除,須各別明習善爲之也。爾與靈城君爲幾寸?允大曰,爲七寸姪矣。敎宗珩曰,爾以乃叔之姪,若不善爲之,豈可成說乎?須各別着念也,漢純進奏職姓名。命泰職掌。漢純曰,吏房矣。上曰,本府訟理,無積滯之歎,而亦果無民隱之幽鬱者乎?如有所懷,奏之也。漢純曰,無可奏之事矣。上曰,本府堂上中,有年老人乎?漢純曰,左尹尹弼秉,右尹沈基泰,俱過七十矣。命書榻敎曰,詞訟衙門堂上中年過七十人許遞,今日政差出,待下批牌招。刑曹郞廳趙鎭坤,七十不遠云。與在囚未勘律者,令該曹口傳相換。是釬進奏職姓名。命奏所懷。是釬曰,無之矣。基彦進奏職姓名。上曰,爾之了了,素所稔知,此後益勉爲之也。命諸郞官先退,聖和進奏職姓名。上曰,爾以宣傳官,嘗捉別肉時,善爲周旋,下去後須推是心奉公也。百勳進奏職姓名。命奏履歷。百勳曰,以一內禁軍陞六後,壬子爲參上武兼,乙卯爲訓鍊主簿,戊午爲都摠都事,己未爲經歷,今除該倅矣。命奏七事,宣諭訖。命先退,命允大等,以次奏公事。樂游讀奏慶尙監司申耆狀啓應資老人敎旨祗受事,書判付訖。敎樂游曰,前沁留何當上來?樂游曰,待新守下去後,當上來矣。上曰,新守則何當下去云耶?樂游曰,鎭撫使未及下批,故不得辭朝云矣。命書傳敎曰,留守薦望,政官下直前點下,意謂兼任之其時下批矣。今聞尙不爲之云,其時承宣,事極可駭,當該承旨,爲先推考,鎭撫使,政官牌招,開政下批,仍令明日辭朝。仍命退,諸臣以次退出。
上在昌德宮。停常參·經筵。
閔昌爀啓曰,大司憲李城輔,持平金壽祖在外,執義閔師宣,掌令韓啓玉·李德鉉,持平趙恒鎭牌不進,監察茶時之意,敢啓。傳曰,知道。
徐有聞啓曰,明日常參·經筵取稟。傳曰,停。
傳于曺允大曰,諸承旨持公事入侍。
傳于洪樂游曰,江華留守入侍。
傳于洪樂游曰,下直守令入侍。
閔昌爀啓曰,憲府旣有行公臺諫,而監察茶時,事甚未安。除在外外,呈告及未肅拜人員,竝卽牌招,何如?傳曰,允。
以內農圃內官金應齡手本,司僕五十一日三分半耕地外,雖立錐之土,毋得濫占,而疊稅還給事及奉常寺位田段置,令地方官,依量案打量定界,更勿橫侵事,傳于曺允大曰,問于兩寺,取考可考文蹟草記。
備忘記,江華留守蔡弘履下直,長弓一張,長箭一部賜給。
姜應一拿處,代以鄭祖榮爲假注書。
呂東植拿處,代以李允謙爲假注書。
崔漢翼拿處,代以鄭淳民爲事變假注書。
傳于趙弘鎭曰,坐直承旨入侍。
禁府啓目,刑曹正郞李仁行,佐郞李在安等原情云云。傳旨內辭緣,泛稱遲晩,竝只刑推得情,何如?判付啓,除刑推議處爲良如敎。
刑曹啓目,粘連京囚奴士奉,踼殺姜七得辭緣,終不直告,加刑取服,何如?判付啓,所謂文·朴兩漢,卽不過皮肉不關,焉敢推諉乎?更加各別嚴刑,期於得情爲良如敎。
刑曹啓目,粘連京囚殺獄罪人金應聲,踼殺金一孫節次,箇箇承款,依例結案後稟處。金喆伊等聚會雜技,已極痛駭,殺變由是而出,旣出之後,又復逃躱,其罪狀,考律嚴勘,何如?判付啓,依允爲旀,同惡之外,又復逃躱,以致獄情之眩晦,今於跟捕頭面之後,僅爲究竟。金喆伊等段,各別嚴刑,出給左捕將爲良如敎。
刑曹啓目,粘連京囚金光潤獄段,金光潤踼殺奴允山節次,旣已承款,依例結案取招後稟處,金光珍段,指使助勢等節,一直抵賴,加刑取服,何如?判付啓,依允爲旀。金光珍段,徑放失之太寬,雖使捉來訊問,而指使之跡,旣不分明。正犯亦旣承款,謂之尙知倫理亦可。光珍段,放送爲良如敎。
又啓目,粘連京囚文啓章,踼殺洪守琦節次,旣已結案,照律報議政府,詳覆施行,何如?判付啓,依允。
刑曹啓目,粘連竹山殺獄罪人李寶夫査啓,時同越獄逃去,推官初不推覈,道啓泛稱逋盜,査體疎忽。道臣及主同推官竝推考,更令詳査,何如?判付啓,死者時同之拘囚越獄之說,戊午秋,正犯妻韓召史擊錚原情亦有之,而其時未及以此一款,起疑發問,今見卿回啓,甚有意見。韓女之再次上言後,提時同逃捕之事,其非虛言,可知是置。必是獄案之不當刪處,刪節錄啓之致,如果然矣。與楊根·黃載坤,明有輕重之別,卽令道臣,取考原案,逃捕的實,則寶夫身乙減死嚴刑,充定道內殘島苦役後狀聞,而否則使之論理報來後,草記爲良如敎。
刑曹啓目,京囚殺獄罪人金重起椎打之狀,自報於兩檢之時,又於會推,一一承款,依例結案取招後稟處。干犯宋漢中段,其罪此獄之所干,檢庭亦已勘破,而乃以干連干犯,懸錄於兩檢狀,重起母之無痕損,旣皆看審,而不爲擧論於跋辭者,俱係不察,當該初覆檢官,竝從重推考。漢中已經本館之勘治,放送,何如?判付啓,依允爲旀,器仗與手勢,至兇獰兺不喩,初覆檢驗,以至會推,幾皆承款,卽爲捧結案以聞爲有矣,李錫趾之殺越人命,卽前所未見之疑案,雖未如法償死,厥漢爲泮人者,宜不敢更犯,而今又有重起之行兇,泮人頭目,捉來嚴刑爲旀,法典內其子,爲其親之被毆傷重,而毆其毆者致死者,減死定配云云。正犯重起之母被毆處,不至於傷重,卿等果爲摘奸,或親審是隱喩,如其未也,一番相考,在所不已是旀。宋哥無關於獄情,況旀耳邊瓜剔,固非要害,且無痕損。於日久之後,竝與屍帳,無所槪見,則干犯之目,豈可輕加於檢案乎?昨於他案,以此事勘罪,則又敢如彼誤錄者豈成說?旣削一朔之仕,雖不更勘於問備之外,而行檢時,送律官及府曹之吏,正爲似此格式之無或違錯。而近來檢案之疎漏,有此律官等,亦爲嚴治,後復有不謹,年少初當之檢官,何足責?先從律官,別樣處置爲旀。數日之內,判決五度完決,而皆由於投錢與酗酒。古則常漢之狠如羊暴如狼,自以爲彊不可使者,視捕將竝挫氣,如鼠見猫。今乃反於是,侵上犯科之無難,轉至於殺死而又無難,所行使之無難者,獨非捕將溺職所致乎?傳敎定限之偸竊漢,尙不捕納,夜以巡邏,晝以技酒,一一闔眼,不肯致察,彼捕將置將焉用?該將臣柳孝源,前將臣李得濟,越俸一等,此後城內外,更有由技由酒之鬪閧,該捕將,隨現重勘之意,分付爲良如敎。
刑曹啓目,粘連京囚李重漢,推捽鄭象福,折項致死辭緣,終不就服,加刑得情,何如?判付啓,所供無異輸款,而敢以初無殺心等語,末乃漫漶。殺死之獄,但當執其訟而斷定,爲心與否,非所持疑,更加嚴刑,期於得情爲良如敎。
閔昌爀,以義禁府言啓曰,姑放罪人尹光心査啓啓下,還囚議處以入之意,敢啓。傳曰,知道。
李尙度,以御營廳言啓曰,箭串場內馬匹虎囕之由,自司僕寺報來矣。本廳善放砲手五十名調發,將校率領,各別行獵之意,敢啓。傳曰,知道。
李尙度,以左邊捕盜廳言啓曰,刑曹殺獄罪人金應聲啓目判付內,依允,同惡之外,又敢逃避,以致獄情之眩晦,今於跟捕頭面之後,僅爲究竟。金喆伊等段,各別嚴刑,出給左捕將事,命下矣。謹依下敎,罪人金喆伊·鄭哲伊·金啓孫·金光浩等四漢,嚴囚本廳之意,敢啓。傳曰,付之左將,卽逢授之謂,則殺獄非盜賊,何可囚之捕廳?此草記還給。
敎江華留守蔡弘履書。王若曰,惟王政以孝理爲先,才允奉檄之請,念居留非老成不可,爰畀壯鑰之任,玆宣絲綸,庸侈旌鉞。惟卿,贍敏之學,謹厚其姿,矻矻書籍之是耽,自童艸而所負者富,恂恂然素樸之不斲,卽儀容而其蘊可知,處臺館而莅府曹,則踐歷旣多,由州郡而至藩臬,則聲績亦著,顧以崇班而求養,固體貌與他自殊,然惟利器之素懷,非盤錯不足煩試,眷彼江都一域,實是海門重防。臺隍枕水陸之交,恃以晉陽保障,城池壯金湯之勢,美哉魏國山河,鎭堡星羅,拱形便於三路,漕輸雲委,峙儲胥於百年,設外閣而奎璧斯煌,陪眞殿而風雲長護,分司之機務多暇,足以供老萊之歡,一方之管轄不輕,亦須得寇準之重。玆授卿以江華府留守兼鎭撫使,卿其祗服予命,往愼乃司,遂便養於專城,惟孝所以施政,宣威惠於列鎭,爲治先須律身,輯兵民而繕樓櫓,則益思綢繆,嚴關防而謹烽堠,則隨處綜密,顧分芻所宜盡職,寧或忽於廉勤?惟束薪可以戢奸,所加勉者剛核,他餘載稟,則有故常。於戲,分二陜治,可見遵古之制,從九卿出,庶藉持重之威,故玆敎示,想宜知悉。知製敎金履載製進
庚申四月二十九日卯時,上御誠正閣。諸承旨持公事入侍,江華留守下直守令同爲入侍時,行都承旨曺允大,行左承旨李尙度,右承旨徐有聞,左副承旨洪樂游,右副承旨閔昌爀,同副承旨趙弘鎭,假注書姜應一·呂東植,記事官金珍恪,記注官承膺祚,檢校直閣金近淳,江華留守蔡弘履,金山郡守朴彬源,金溝縣令柳相默,以次進伏訖。命江華留守進前。弘履進奏職姓名。上曰,年幾何?弘履曰,六十四矣。上曰,老人筋力及視聽寢食凡節,近果何如?弘履曰,視聽寢食,別無所減,而筋力自不如前矣。上曰,今行當將往乎?弘履曰,當爲將往矣。上曰,何間當發行乎?弘履曰,今日內當發行矣。敎賤臣曰,敎書已爲書置乎?賤臣曰,未及書置矣。上曰,將老之行,不可遲滯,而敎書之不先書置,誠駭然矣,諭書亦何不書入也?仍命書榻敎曰,江華留守敎諭書不書之當該注書等,一竝拿處。仍敎賤臣曰,爾則先退,斯速書之,直爲安寶出給之地也。賤臣承命先退。上曰,下番兼春秋旣入來,使之登筵也。珍恪先退,記注官金啓濂進伏。命守令進前。彬源進奏職姓名。上曰,爾於故忠臣爲幾代孫乎?彬源曰,爲曾孫矣。上曰,爾須下去勉爲之也。相默進奏職姓名。上曰,爾自海西新遞,沿路麥事,果爲如何?相默曰,秋牟則有善成之望,而春牟則旱乾稍過矣。上曰,七事除之,宣諭爲之也。樂游承命宣諭訖,仍命守令先退,命允大等,以次奏公事。樂游讀奏全羅監司趙宗鉉狀啓都事高廷鳳到任事,允大讀奏忠淸監司金履永狀啓淸州等官反庫事,分書判付訖。仍命退,諸臣以次退出。
庚申四月二十九日申時,上御重熙堂。坐直承旨入侍時,同副承旨趙弘鎭假注書李允謙,記注官承膺祚·金啓濂,以次進伏訖。上曰,右承旨入侍。賤臣承命出傳,右承旨徐有聞進伏。命書刑曹錄啓京囚金重喆·金光潤·金應聲奴士奉獄事及竹山囚李寶夫獄事判付訖。仍命退,承史以次退出。
上在昌德宮。停常參·經筵。
藥房都提調李時秀,提調徐邁修,副提調曺允大啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿·世子宮,藥房口傳問安。答曰,知道。
李尙度,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
徐有聞啓曰,明日常參·經筵取稟。傳曰,停。
閔昌爀啓曰,行大司憲李城輔,持平金壽祖在外,執義掌令二員,持平一員未差,監察茶時之意,敢啓。傳曰,知道。
傳于洪樂游曰,諸承旨持公事入侍。
曺允大啓曰,諸承旨持公事入侍事,命下,而次對日持公事入侍,例不得爲之,何以爲之?敢稟。傳曰,仍爲詣閤。
傳于洪樂游曰,下直守令入侍。
洪樂游啓曰,假注書鄭祖榮,身病猝重,勢難察任,今姑改差,何如?傳曰,允。
傳于徐有聞曰,右承旨入侍。
以副校理具得魯,修撰尹命烈牌不進罷職傳旨,傳于閔昌爀曰,只推。
有政。吏批,判書徐龍輔進,參判李益運牌不進,參議金羲淳進,右副承旨洪樂游進。以曺允遂爲執義,洪彦燮·洪光一爲掌令,洪時濟爲持平,具得魯爲兵曹正郞。
兵批,判書金載纘病,參判李書九病,參議曺錫中病,參知韓致應入直進,行左承旨李尙度進。副司果南愼五·白東煥·洪留浩竝單付。
洪樂游,以吏曹言啓曰,成均館直講李垿呈狀內,矣身素患痰癖之症,挾感添劇,時月之內,萬無供職之望,卽速入啓遞改云。照訖開講在明,其身病旣如是難强,則有難强令察任,改差,其代口傳差出,何如?傳曰,允。
吏曹口傳政事,安策爲直講,檢閱單洪奭周。
李尙度啓曰,左邊捕盜大將申大顯,右邊捕盜大將柳孝源,施以罷職之典事,命下矣。捕將則在前如此之時,有曾經大將出代間權察之例。今番則何以爲之?而壯勇大將則將兵之任,不可一刻無摠察之人,何以爲之?敢稟。傳曰,都提調摠察,從事官發牌聽傳敎,禁將兩邊姑察,牌招聽傳敎。
兵曹,以李漢豐爲左邊捕盜大將,申大謙爲右邊捕盜大將。
李尙度啓曰,新除授左邊捕盜大將李漢豐,卽爲牌招,傳授命召及大將牌·傳令牌,何如?傳曰,允。
李尙度啓曰,新除授右邊捕盜大將申大謙,卽爲牌招,傳授命召及大將牌·傳令牌,何如?傳曰,允。
以平安監司李泰永狀啓,德川郡民家失火恤典題給事,傳于曺允大曰,近百戶民家之被燒,聞甚驚該矜憫,嚴飭道臣,別般顧恤,期於斯速結構,待奠接報來後,草記,其中小殘獨戶,勿爲徵役事,分付該道。
以忠淸監司金履永發緘取招傳旨,傳于閔昌爀曰,如許循例擧行,亦不知格式乎?發緘取招,卽絾辭推考也。發緘有命,則只捧緘推傳旨,傳旨啓下之後,憲府例以發緘取招措語。今以緘,辭取招,看作推考禁推之間別般律名而書入者,大關後弊,該房承旨推考傳旨,改付標承授。
以京畿監司徐鼎修啓本,楊州李召史山訟査實馳啓前牧使吳鼎源罪狀,令攸司稟處事,判付內,啓下刑曹爲旀,亢暘數旬,夜夜瞻漢,莫省何事致沴,此際見此査啓,果然匹婦含冤,有足干和。彼孤寡之籲冤無階,許多年齎恨控菀,而始於今日,因道狀得以發覺者,乾道之昭昭有若此,頑民私掘,其律尙嚴。而吳鼎源者,出自邇班,作宰百里,乃敢爲此殘忍絶悖之擧於士族墳塚,斧斫之痕,反有甚於自渠手手犯,此而無難爲。外於此之訟理,有何難愼之可言。鼎源可謂不仁者流,國有法紀,如鼎源者,焉敢倖逭乎?査案丁寧,亦何必更問於渠?楊州前牧使吳鼎源,爲先遠地勿限年定配,仍施禁錮之典爲旀。所謂柳訸段,非不念其先故,使鼎源爲此,非渠而何?然而鼎原所爲之諸般層節,決非如渠不識東西者所可出謀慫慂,則首從不難別,分付道臣,照律定配爲旀。鼎源自鼎源,訟理自訟理,前後牧使之査報,太涉於弄擧,國綱所在,亦甚駭然。當該査官等,施以罷職之典爲旀。卽令道伯,待朝招致士人李槃妻曉諭,許卽還葬爲良如敎。
義禁府啓目,粘連向前李仁行·李在安等亦,筵席奏對,事體莫嚴。而身爲該郞,罪囚之已推覈未推覈,矇未區別,姓字亦爲誤奏,昏錯之罪,在所難逭,以此照律,何如?判付啓,付過放送爲良如敎。又啓目,承政院假注書姜應一·呂東植,事變假注書崔漢翼等原情云云。傳旨內辭緣,汎稱遲晩,竝只刑推得情,何如?判付啓,除刑推議處爲良如敎。又啓目,宣惠廳郞廳尹光心矣本府議啓內,今以道査觀之,則尹光心之占山,雖緣於空地之不爲守護,而入葬乃在於起訟禁斷之後,則揆以法意,已難免不審之科。且況身爲訟隻,不納原情,極爲駭然。以此照律罪,杖八十收贖,奪告身三等,私罪奉敎依允爲旀,功議各減一等爲良如敎。
刑曹啓目,致死人朴墨麟,初檢官東部都事徐有聲,覆檢官漢城主簿朴宗珩等原情云云。各杖六十竝只收贖,公罪施行,何如?判付啓,依允爲旀。竝只功減一等爲良如敎。
李尙度,以備邊司言啓曰,傳曰,向因迎華驛許貸公貨事,以華城歲捧之錢劃給之意,許施於領相擧條,而更思該府公貨,姑未就緖。該驛則均廳給代條中,從便限年區劃之事,招致備郞,言于領相,仍以此意,下諭華留,如是則該府歲捧之典守,宜有照倣他例,自京下送御史,反閱爲可,待該府句管有司,堂上上來,指一草記稟處事,命下矣。謹稽江都戶南庫反閱之例,或遣御史,或遣中使,或遣宣傳官,疎數不一,別無一定之年限,而五年太疎,間年太頻,二年反閱,恐似合宜。御史·中使宣傳官,惟上所命,而當其年限,歲首自本司,草記稟旨。本府公貨儲留,始自昨年,則自昨年計之,再昨年當爲反閱之限,日後年條,視此爲限事,著爲定式,仍卽分付於內營及華城留守處,何如?傳曰,允。
李尙度,以兵曹言啓曰,謹依下敎,臣開坐于六曹前路,左邊捕盜廳行首軍官李仁昌,右邊捕盜廳行首軍官張斗幹拿入,各嚴棍十五度之意,敢啓。傳曰,知道。
閔昌爀,以義禁府言啓曰,利仁察訪尹夔欽,令該府卽爲拿問,刑推得情以聞事,傳旨啓下矣。罪人尹夔欽,時在任所云,依例發遣府羅將拿來,何如?傳曰,允。
掌令洪光一啓曰,臣姿性拙劣,言議巽軟,淸朝耳目之任,自知不堪,而祗緣恩造如天,圖報無地,惟以有除輒膺,少酬涓埃,爲臣分之萬一。而年前一疏,略論數人,竊附官師之規,粗效一日之責矣。南州薄竄,聖度包容,而旋蒙恩宥,北邑分憂,宸念莫體,而蔑效絲補。臣每自循省,且惶且悚。千萬不自意,掌憲新除,遽降於蟄伏旅次之中,感激恩私,章皇出肅。而第臣於李濟萬疏,有不敢晏然者,蓋其疏語,至以增衍之說,西東之意,無難說去,而末乃歸臣於謊巧二字。噫,東趨西附,謊言巧說,卽渠之伎倆,而乃反加之於人,眞所謂欲巧反拙,而至若自處以虛舟,有若淡然無心者然,尤不滿一笑,臣不欲呶呶爭辨,而其所詆斥臣淩踏臣,更無餘地。臣以此情踪,何可冒據於臺次乎?請命遞斥臣職。答曰,勿辭,亦勿退待。
庚申四月三十日卯時,上御誠正閣。藥房入診,諸承旨持公事,下直守令同爲入侍時,都提調李時秀,提調徐邁修,副提調曺允大,假注書鄭祖榮,記注官承膺祚·金啓濂,行左承旨李尙度,右承旨徐有聞,左副承旨洪樂游,右副承旨閔昌爀,同副承旨趙弘鎭,假注書李允謙,直閣金近淳,下直守令羅州牧使尹守翼,結城縣監鄭澣,醫官柳光翼·金孝儉·李敬培·朴春源·李惟鑑,以次進伏訖。時秀曰,近日朝晝異候,聖體候,若何?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,醫官旣已待令,診察,何如?上曰,置之。敎時秀曰,卿則退坐次對班,可也。時秀承命就座,命諸承旨,讀奏公事。樂游讀奏江原監司南公轍狀啓應資遺漏老人敎旨頒給事,有旨祗受事。允大讀奏京畿監司徐鼎修啓本利川府反庫事,命書判付。樂游曰,兵曹參判李書九除拜後,過三日不爲出肅,依定式推考警責,仍爲牌招,何如?上曰,依爲之。出擧條命書傳敎曰,大臣·備局堂上引見。仍敎曰,左承旨先退,次對班詣閤,可也。尙度承命先退,有聞·昌爀,以無公事先退。上曰,下直守令進前。澣進奏職姓名。上曰,結城弊邑也,各別善爲之。守翼進奏職姓名。上曰,何間下去乎?守翼曰,數日內當下去矣。上曰,下往善爲之也。命除宣諭先退,又命退,諸臣以次退出。
次對筵說未下
庚申四月三十日申時,上御便殿。右承旨入侍時,右承旨徐有聞,假注書李允謙,記注官承膺祚·金啓濂,以次進伏訖。上曰,鑄字所來待諸臣入侍。賤臣承命出傳,與檢敎直提學李晩秀,戶曹參判徐瀅修,檢校直閣沈象奎,抄啓文臣洪奭周,偕入進伏。上曰,所下冊子,想已考閱,而其所存拔,諸議何居?晩秀曰,凡例姑未議定矣。上曰,易·詩·書·周禮中,取周公之文,將爲成書,而名之曰周公書,則凡係周公所作之文,皆合錄上。以周易言之。象曰,與蔡沈曰竝拔之。朱子曰,置之,可也。象奎曰,序卦多有用之者矣。瀅修曰,以周公之言爲主。象曰則拔之,彖傳則置之乎?上曰,彖傳旣錄上,則大象豈可拔之乎?然則朱子曰,以大註低一字書之。蔡沈曰,則以小註書之,此則無容更議矣。至於書傳之金縢一篇,自當拔之。如大誥則明是周公之文矣。瀅修曰,然矣。而以周公曰,云云,每致起疑矣。詩傳則先書一篇賦也興也章幾句後,加圈更書他章乎?上曰,依此爲之。周禮則太宰所屬,書於太宰秩,小宰所屬,書於小宰秩,餘皆倣此爲之,而舊抄啓文臣□□□·李魯春·曺錫中申□□□□出或□準,從速判付,可也。仍命諸臣先退。命書榻敎曰,注書洪奭周,令該曹口傳還付翰林,待下批牌招察任。仍命退,承史以次退出。
上在昌德宮。停常參·經筵。
徐有聞啓曰,明日常參·經筵取稟。傳曰,停。
李尙度啓曰,來初五日,朝參日次矣,敢稟。傳曰,停。
徐有聞啓曰,四月朔日次儒生殿講,來月初更稟事,命下矣。以何日爲之乎?敢稟。傳曰,近以講事收議,後日次更稟,日次講代,先以月講,從近當親試,以此分付,可也。
徐有聞啓曰,四月朔,漢學文臣殿講,退以來月初,專經文武臣殿講,亦依此爲之事,命下矣。以何日爲之乎?敢稟。傳曰,待隷講稍熟,更稟,可也。
傳于洪樂游曰,諸承旨持公事入侍。
徐有聞,以奎章閣言啓曰,臣等進詣奎章閣,御眞展奉,奉審無頉,而奉謨堂及閣內諸處奉審,亦爲無頉之意,敢啓。傳曰,知道。
鄭祖榮改差,代以具康爲假注書。
閔昌爀啓曰,兵曹正郞具得魯,本職及文兼則肅拜,而兼帶東學敎授,旣入闕中,不爲肅拜。揆以事體,極爲未安,推考警責,何如?傳曰,中批則一也,以中批行公,亦一也。少年處義雖貴,不圖不當爲而爲,反欠分義,具得魯豈成說乎?學敎授具得魯,從重推考,卽爲牌招。
兵曹,以鄭觀采爲訓鍊都監中軍。
兵曹,以吳載徽爲禁衛中軍。
以東學敎授具得魯牌不進罷職傳旨,傳于閔昌爀曰,只推,更爲牌招。
以慶尙監司申耆狀啓,居昌舊還,當減與否,令廟堂稟處事,傳于曺允大曰,依狀請施行事,回諭。
以咸鏡監司具㢞狀啓,咸興府失火民人等恤典題給事,判付內,啓下備邊司爲旀,百餘民戶之被燒於方農之時,聞甚驚惻,何如?可卽庇身安土,依舊奠活乎?近以亢暘焦勞,際聞北民之蕩折,恫若在己,予心何安?卿等卽爲取考年前旣施之別恤典各例,雖其中可施者,三懸鈴行會,而皆是小殘獨戶云。若還若役,有則勿徵,無當另救,待其畢奠接,使之狀聞事,分付爲旀。洪原小縣,猶且別遣,況該府乎?又況燒戶之爲幾倍倍乎?亦令政院,下諭永興倅處,星火馳往,曉諭奠居之意,與道伯及地方官,眼同擧行後狀聞爲良如敎。
義禁府啓目,粘連向前姜應一·呂東植·崔漢翼等亦,莫重敎諭書,趁未書入,稽緩之罪,在所難免,竝只以此照律,何如?判付啓,付過放送爲良如敎。
李尙度,以兵曹言啓曰,加設僉知中樞府事牟錫年·鄭奎燦·李啓膺·宋啓昌·李廷一·李宗烈·安克敬·柳載輝·鄭益長·尹巡·崔道中·羅縑·鄭杓·李永年·吳翰朝·楊德根·盧偰·梁濟仁·金運宗·李世膺·金止澤·姜柱孟·李琿·李萬櫓·成道彦·梁大格·柳夏弘·朴重甲·金德升·李澈·李毅仁·徐漢福·權東誼·崔淑東·閔廷說·朴必馨·柳頤樞·鄭匡晉·金邦直·林時遠·高天昇·柳廸·楊挺湜·李世欽·鄭輝東·姜以燁·金鎭白·金必重·吳濬源·宋龍東·金兌一·宋克孫·丁弼良·朴震雄·趙思貞·鄭光述·韓義協·韓光運·徐克善·金命養·權·朴宅瑞·朴成彩·徐慶修·李宗煥·朴新輝·李濟霖·成景烈·吳胤賢·李大亨·韓宗俔·金秌·金貞大·南漢述·柳師錫·洪樂範·柳彦徽·韓箕傳·成培·柳晉錫·金光瑞·朴履德·姜遇仁·趙東洙·李世垕·李鵬祥·愼俠·朴彪漢·朴成榲·郭欽儀·尹東著·李萬根·柳一運·尹光範·趙漢瑞·金振樟·金承慶·李思先·李成春·孟龍大·尹光垕·崔晟·李世翊·李命新·林莢·姜守潤·金性之·金禎周·李載馨·金挺五·申亨河·丘成恒·洪夏然·鄭壽淇·李聖立·金懿瑞·閔興瑞·延師憲·韓復潤·延光弼·尹珪·韓百鎭·具爾泰·金健·柳裁·吳厚基·金允晉·宋光仁·申載華·孟萬通·李垕·李義緖·姜一瑱·姜祖煥·金時·韓宗澄·尹昌大·金景宅·朴東采·趙桓·安宗煥·李翼開·申義權·李濟業·朴就文·卞恒鎭·田虎祥·鄭德弘·李潤漢·河再淸·嚴漢龍·李德裕·林烜·洪棖·閔雲洙·申孝洵·尹仁洙·洪義瑞·金聖礪,俱爲在外,竝減下。內禁衛將李潤春,慶熙宮衛將安得方,俱以身病猝重,勢難供職,呈狀乞遞,領軍之將,輪番之任,不可待其差復,竝姑改差,何如?傳曰,允。
徐有聞,以司饔院提調意啓曰,鷹師貢人等呈訴內,京貿山雉,今已垂乏,將無以推移封進云。謹依壬子年傳敎定式,各殿宮日下生雉,今日爲始,以活鷄,全數代封之意,敢啓。傳曰,知道。
持平洪時濟啓曰,新除授掌令洪彦燮,時在京畿積城地,請斯速乘馹上來事,下諭。答曰,依啓。
庚申閏四月初一日卯時,上御誠正閣。諸承旨持公事入侍時,行都承旨曺允大,行左承旨李尙度,右承旨徐有聞,左副承旨洪樂游,右副承旨閔昌爀,同副承旨趙弘鎭,假注書鄭祖榮·李允謙,記注官承膺祚,記事官洪奭周,直閣金近淳,以次進伏訖。命讀奏公事,允大·樂游·有聞,以無公事先退。尙度讀奏江華留守蔡弘履狀啓,廣城堡軍器反閱無頉事,命書判付訖。上曰,下直守令入侍。出榻敎祖榮承命出傳,與安岳郡守李東稷,潭陽府使宋時淵,偕入進伏。上曰,守令進前。東稷進奏職姓名。上曰,試可之意,玆以差擬,下往各別善爲之也。時淵進奏職姓名。命擧顔,敎曰,年幾何?時淵曰,年今五十九矣。上曰,潭陽之治,想恢恢矣。下往着念爲之也。命宣諭先退。敎近淳曰,今日,往照訖講所耶?近淳曰,內閣奉審罷後,當進去矣。上曰,向來筵敎,傳于諸試官,自京華士夫,稍加嚴捧。原吐雖未一一懸讀,文義各別問之,俾無隨從寫手輩冒越之弊,而屢問不對,決知其無能爲然後,置之落科,可也。仍命退,承史以次退出。
上在昌德宮。停常參·經筵。
徐有聞啓曰,明日常參·經筵取稟。傳曰,停。
李尙度啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪樂游曰,諸承旨持公事入侍。
傳于徐有聞曰,右承旨入侍。
以咸鏡監司具㢞狀啓,定平府失火民人等,恤典題給事,判付內,啓下備邊司爲旀,咸興洪原燒戶之過百,或半百,當切矜惻。今又有定平民戶百三十餘之被燒失所之狀,如在目中。永興倅,出自經幄之人也。前此兩邑慰諭,用繡衣例,馳往擧行,該邑在沿路,一體慰諭,別施蠲恤之擧,較量已施之兩邑例,亦觀民勢之彼此淺深。從長便宜擧行後,形止狀聞,還任間,宜存體貌,以審察使稱號,而狀聞亦以此書之事,令政院下諭,永興倅,亦卽回諭爲良如敎。
庚申閏四月初二日卯時,上御誠正閣。諸承旨持公事入侍時,行都承旨曺允大,行左承旨李尙度,右承旨徐有聞,左副承旨洪樂游,右副承旨閔昌爀,同副承旨趙弘鎭,假注書具康·李允謙,記事官李存秀·洪奭周,以次進伏。領運差使員群山僉使趙雲衢,進詣階上訖。樂游以無公事先退。允大讀奏黃海監司徐榮輔啓本,豐川府反庫事,尙度讀奏慶尙監司申耆狀啓,給馬有旨祗受事,命書判付。有聞·昌爀·弘鎭,以無公事先退。上曰,海濤舟楫,屢十隻漕船之無事利泊,亦云幸矣。差員之竭力領護,甚可嘉也。所經沿路邑,護送之節,果有勤慢之可言,而京倉劃物時,船格輩,別無呼冤之端否,問之,尙度承命問之。雲衢曰,沿路所經邑,各其境上待候,護送之節,盡力爲之,而中間庇仁羅島,遇逆風,僅僅脫危,京倉捧上則極甚公平,船格輩,別無欠逋者矣。上曰,入畿境後,何處爲難?尙度承命問之。雲衢曰,陽川鹽倉項,最難運越矣。命差使員先退。上曰,抄啓文臣之下鄕者,皆已上來耶?存秀曰,姑未待令矣。上曰,吳淵常之爲其覲叔,下往安東,亦甚如何,而趙庭和則初一日待令事,已爲下敎,而至今不爲上來乎?今日內,若不待令,自內閣,請罪,可也。仍命退,承史以次退出。
庚申閏四月初二日辰時,上御便殿。右承旨入侍時,右承旨徐有聞,假注書李允謙,記事官金珍恪,記注官承膺祚,以次進伏訖。上曰,外使入侍。賤臣承命出傳,與壯勇外使徐有隣,偕入進伏。上曰,日旱如此,西風灑涼,其雨其雨,未得霈然之喜。言念民事,誠可悶然。本府境內則雨澤農形,何如?有隣曰,春牟則今雖得雨,難保其豐登,畓農秧節,不至時急,覆種者,皆是有水根處,其外堤堰引洑處秧坂,在在流溢。若今月旬望間得雨,則自可無慮矣。上曰,予之望雨之情,其所日夕用慮,殆過於農民,夜夜瞻漢,默禱已久,庶幾仰格天心,而雨意則漠然,可勝悶然。如是而自不能無憊矣。有隣曰,凡於一雨一暘,過費聖慮,實有妨於節宣之道,下情不勝伏悶矣。上曰,何間還營耶?有隣曰,姑留四五日,當下往矣。命退,諸臣以次退出。
上在昌德宮。停常參·經筵。
李尙度,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪樂游啓曰,明日常參·經筵取稟。傳曰,停。
李尙度啓曰,御營廳將官來言,今日本廳軍兵,日次私習云矣,敢啓。傳曰,知道。
洪樂游啓曰,假注書具康,身病猝重,勢難察任,今姑改差,何如?傳曰,允。
傳于洪樂游曰,諸承旨持公事入侍。
具康改差,代以鄭度采爲假注書。
洪樂游啓曰,假注書鄭度采,時無職名,令該曹依例付軍職,冠帶常仕,何如?傳曰,允。
傳于徐有聞曰,纔見關西金道游,授之以朱子書,庸識吾與之意,際覽關北儒生李元培條對經義者,毫縷分析,可知有實見得處,雖謂之北方學者,亦非夸言。故持平李載亭之後,寥寥無聞,豈曰無之,特未之聞也。況藹藹秉文之士,多在豐·鎬之間,而我家豐·鎬,惟關北是耳。人能秉文,足爲光榮之一端。鏡城幼學李元培,曾令付軍職,給馬起送,而年老路遠,未能上來云。元培處,給新印經書及御定雅誦,朱書百選,各一帙,仍差鏡城等北關兼分敎官,使之訓課經傳及朱夫子書,來頭北之人士,皆明習經傳與朱夫子書,登於道臣之薦剡者,比今日倍蓰,則此元培誠心訓課之功也。以此分付,分敎官,係是六品以上窠,亦令該曹,陞付司果然後,分敎官下批敎旨成送,仍令內閣,分付該道。
李尙度,以兵曹言啓曰,今此奏請使一行赴燕時,所把驛馬二十九匹,當以諸道分定入送,而今當日氣漸熱之時,遠路人馬,病傷可慮。依前例,黃海道驛馬十四匹,平安道驛馬十五匹,各自本道,前期抄擇,入送灣上之意,兩道監司處,行移,何如?傳曰,允。
徐有聞,以觀象監領事·提調意啓曰,在前譯官或監官中,有購得書籍於燕京,來納本監者,則例有草記請賞之規矣。昨年冬至使行中,譯官尹鴻德貿納書籍三帙於本監,多費私財,辛勤購來者,不可無酬勞之道。令該院從願,拔例施賞,何如?傳曰,允。
閔昌爀,以義禁府言啓曰,京畿監司徐鼎修査啓內,楊州前牧使吳鼎源罪狀,令攸司稟處事,判付內,爲先遠地,勿限年定配,仍施禁錮之典事,命下矣。吳鼎源咸鏡道洪原縣遠地,勿限年定配,而以判付內辭意,具罪目,依例發遣府書吏,押送配所,而禁錮年限,以幾年磨鍊乎?敢稟。傳曰,知道。禁錮年限則限三考,可也。
趙弘鎭,以工曹言啓曰,今日曉頭,別監盧順喆爲名漢,稱以推尋針線婢,泥醉登墻,詬辱作拿,罔有紀極。以此輩作弊,前後飭敎,何等截嚴,則今此盧漢,作拿官府,至於此極。如許蔑法之類,不可尋常處之,令攸司,嚴治懲礪,何如?傳曰,允。
庚申閏四月初三日寅時,上御誠正閣。諸承旨持公事入侍時。行都承旨曺允大,行左承旨李尙度,左副承旨洪樂游,右副承旨閔昌爀,同副承旨趙弘鎭,假注書具康·李允謙,記事官李存秀·洪奭周,以次進伏訖。上命讀奏公事。樂游讀奏全羅監司趙宗鉉狀啓,同福縣監洪疇九到任事。允大讀奏慶尙監司申耆啓本,慶山縣反庫事。尙度讀奏全羅右水使狀啓,南桃浦萬戶金光郁到任事。命書判付,昌爀·弘鎭以無公事先退。尙度曰,臣於近來,猥廁邇列,屢登前席,連伏承聖敎,以科擧一事,慨俗習之難回,憂弊瘼之多端,縷縷辭旨,不啻諄複,臣愚衷倍激,竊有區區所懷。而幸借方寸之地,適値從容之會,敢此仰陳矣。我殿下嗣服初年,特降科弊綸音,命政府,館閣諸臣,各獻救弊之策,慨然以矯正爲期,而首尾二千餘言,歷敍流弊,深究大原,義理之嚴明,辭敎之正大,眞可以表裏聖經。臣時以韋布,敬寫一通,至今尊閣,有時奉讀,不覺感激而流涕也。噫,聖志之奮發如此,此誠千載不一遇之嘉會,東方大有爲之盛際,而祗緣在廷之臣,雖多賢智之才,特於此事則無一人對揚德意,承佐下風,因循荏苒,迄未有定計矣。更張之際,貴在愼始,其遲延三五年,以致鄭重之道則固善矣。而今乃至於二十五年,而無所變通,則此非有待而姑稽殆近罷計,而遂已歲月如流,機會易蹉,我聖上奮發之初志,亦恐不免於沮退之漸,豈不重可慨而深可惜哉?科場之許多弊端,聖明靡不洞燭,臣不敢猥事覶縷,而場屋之繁雜也。文體之汚下也,考試之倥傯也,皆有關於世道之汚隆,而若究其源,則實由於僥倖成俗,人不安分,非士而冒赴,無文而濫簉,臣亦嘗考歷代試士之制,雖不無長短於其問,而蓋莫不略加選擇以赴試,我太祖朝貢擧之規,亦載於文獻備考。至於經國大典,則雖不及貢擧之說,而凡於科試,皆令四館官員會坐,受閱單子,而許赴然後,擧子始得入場,是亦略帶貢擧之餘意。若近來規例之全無防限,一切容受,實前史之所未有也。入門之際,旣無以揀別而取舍,則流弊積久,而至於向時之極繁,亦其勢也。今欲一分矯救,則必先淸汰擧子然後,方可以下手於節目間事,而其淸汰之道,非貢擧則更無餘術。此事苟欲盡言,則其說甚長,有非一紙疏陳,暫時筵奏,所可槪悉。蓋雖有嘉謨良策,旣不到底說及,而但擧其梗槪,則言者之本意未彰,而議者之訿毁先至,從古論事之難,有如是者。今俗雖不如古,搢紳·草野之間,未必無商量於此事者,殿下於農政,旣勤詢咨之政,亦於科弊,更申昔日之令,使有志者,各具冊子進呈,則未必無可採之言。咨訪則必博,講究則必深,裁斷則必明,持守則必嚴,如是而恐未有不可成之理矣。臣旣以大振作之道,仰望於聖明,而又有小變通之方,可以致丁寧之效者。大典科試,本有定額,而其於分鄕試之科,如增式年大小科,與別試等科之初試額數,皆據中外八道文風盛衰,而差其多少,當初法意,本令士子,皆赴本土之試,而無敢踰越,故以畿邑儒生之居近京城,而亦必曰漢城試幾人,京畿試幾人,亦可見界限之至嚴也。自夫咸聚京師之科,頻設以來,鄕儒之躐赴京試,便自慣習,竝與分鄕試之科,而界限漸壞,任意踰越,原居鄕之儒,不赴本道之試,而混廁京試者極多。夫當初定額,旣有所據,而今乃以鄕儒而赴京試,京儒本額,太半爲鄕儒之所占奪,亦豈不大失法意哉?世或言京都無外來者難却,而此則有大不然,咸聚之科則鄕儒皆赴,分鄕之科則發解於本鄕,而會試於京師,政得洪疇歸極之義,使鄕儒而皆赴鄕試,豈有一分疎外之嫌哉?近來鄕居不靖之輩,每於分試,先期上京,觀勢去留,爲龍斷之計,風習極不美,京儒之無文而鉤致鄕儒者,借籍而遠赴鄕試,俱係可禁,而不必別立新法,只是申嚴國典,各赴本土之試,毋或踰越,永爲不易之式,則非但科場淸汰,而抑亦爲聖王定民志之大政也。以此意,下詢廟堂而裁處之,何如?上曰,許令廟堂稟處,可也。出擧條仍命退,承史以次退出。
上在昌德宮。停常參·經筵。
自卯時至人定,灑雨下雨,測雨器水深一寸六分。自人定至初五日開東,灑雨下雨,測雨器水深二分。
閔昌爀啓曰,明日常參·經筵取稟。傳曰,停。
曺允大啓曰,右承旨徐有聞,今日不爲仕進,卽爲牌招,何如?傳曰,允。
傳于洪樂游曰,諸承旨持公事入侍。
傳于洪樂游曰,左副承旨入侍。
吏曹口傳政事,以李性重爲忠州牧使。
吏曹口傳政事,以兪彦錥爲居昌府使。
吏曹口傳政事,以李基讓爲慶州府尹,申鴻周爲楊州牧使。分敎官單李元培。
吏曹口傳政事,以李東馝爲草溪郡守。
兵曹,御營大將單申大謙。
李尙度,以備邊司言啓曰,新差備邊郞前縣監柳相文,方在遭故,而誤爲啓下,惶恐無地。其代以禁府都事李亨保,改付標以入之意,敢啓。傳曰,知道。
李尙度,以備邊司言啓曰,本司武郞廳金麟鍾,宣傳官前仕通計,已滿十五朔,依例六品遷轉事,捧承傳施行,何如?傳曰,允。
洪樂游,以吏曹言啓曰,新除授本曹佐郞李東冕呈狀內,矣身素患痰癖之症,近益添劇,時月之內,萬無供職之望,卽速入啓遞改云。身病旣如是沈重,則有難强令察任,改差,何如?傳曰,允。
洪樂游,以吏曹言啓曰,弘陵參奉李魯益呈狀內,矣身素患痰癖之症,近益添劇,時月之內,萬無供職之望,卽速入啓遞改云。身病旣如是沈重,則有難强令察任,改差,何如?傳曰,赴燕大臣之子弟軍官,仍其職往還,自是例事,此草記還給,但齋郞,與閑司有間,後政相換,可也。
徐有聞,以禮曹言啓曰,京外儒生金鍾眞等上疏批旨內,疏辭下該曹,議于大臣稟處事,批下矣。發遣郞廳,收議于大臣,則議政府領議政臣李秉模以爲,以五臣危忠孤節,後祀無託,多士所請,孰不爲之感歎?而第念祭祀之理,至精至微,不當主祭而祭之,與不祭同。今以十餘代旁孫,俾奉其祀,未知於理合乎,否乎?義起之禮,臣不敢强論,至若兩臣之邁往自靖,合有表章之典,更爲博考而處之爲宜云。左議政臣沈煥之以爲,忠文公成三問等六臣,危忠孤節,炳朗宇宙之間,至今志士,誰不曠感而灑淚?聖朝所以褒奬崇報之典,亦已建院,而爼豆以秩之,章甫以祀之,是謂血食千秋者也。奚可以私宗之不祧,比而論之?況此五臣之不立宗者,近四百年,家無父子之可承,廟無昭穆之可序,則將何所繼而置其後乎?近因特敎,雖有一二名臣之不祧者,是則有奉祀之孫,祠版亦在家,恐不宜援此爲例矣。至如故提學李宗儉,故監務李智活之當時志節,今按儒疏所論,千載之下,有足以警世。第臣未及稽諸朝野史蹟,不敢遽議旌褒之重典,更令有司之臣,博考而稟處爲宜云。右議政臣李時秀以爲,忠文公成三問等,危忠卓節,可以軒天地而貫日月,掉楔以旌之,爼豆以享之,聖朝所以褒揚而酬報之者,亦已至矣。歲月寢遠,後事無托,忠志之士,所共悲惜,而繼後之義,實關倫紀。今於數百年,十餘代之後,欲以旁孫支裔,立以爲嗣,則其於移本宗序世次之際,必有大妨於禮意,一二已例,恐難援據。至於故提學李宗儉,故監務李智活,秉義自靖,誠如諸生之言,則其在樹風礪世之政,合有表章之典,更爲博考實蹟而處之,似爲宣云矣。大臣之議如此,上裁,何如?傳曰,依議施行,可也。
李尙度,以壯勇營言啓曰,拜峯鎭別將有闕之代,依定式自辟,移送兵曹矣。領軍之將,不可曠任,令該曹口傳差出,何如?傳曰,允。
兵曹口傳政事,以金爔爲拜峯別將。
閔昌爀,以義禁府言啓曰,忠淸監司金履永狀啓內,忠州牧使安廷鐸,爲先罷黜,其罪狀,令攸司稟處事,啓下矣。安廷鐸時在任所云。依例發遣府羅將拿來,何如?傳曰,允。
閔昌爀,以義禁府言啓曰,咸鏡道洪原縣遠地勿限年定配罪人吳鼎源,卽令該府收贖,只施禁錮之典事,命下矣。吳鼎源勿限年定配收贖,依前下批旨,施以禁錮三考之典,而昨已發配,所到處放送事,分付該道臣之意,敢啓。傳曰,知道。
戶曹判書李在學疏曰,伏以,臣冒叨重任,今已屢朔,而觸事昏憒,一無猷爲,經用之不敷,而未能出謀發慮,以盡有司之職,文簿之坌集,而未能剸煩理劇,以效一日之責,不職之罪,自知其無所逃矣。噫,臣之受國厚恩,與天無極,涓埃圖報,寸心如丹,而才具空疎,知識淺短,曾無一半分仰裨國事,區區所自勉者,唯在於筋力奔奏,而無奈病形衰相,歲加月甚,每於赴公之際,往往有欲起還仆之時。忽自數昨,重得毒感,頭疼氣眩,寒熱交攻,癖積又肆,胃氣隨敗,晝不能食飮,夜不能交睫,貼席涔涔,不省四到,諸般證形,非一時外感之比也。近接畿邑所報,則聖堂倉漕船,不日當到泊京江,而目下病勢,實無强赴點檢之望。若令許多漕卒,緣臣而多日滯留,則臣之罪尤大矣。病裏惶憫,如添一病,玆不得不收拾神思,疾聲仰籲於黈纊之下。伏乞聖慈,俯賜矜憐,將臣所帶之任,亟行鐫免,上而無曠公務,下而俾便調將,實公私之幸也。臣無任云云。答曰,省疏具悉。點檢,令次堂擧行,卿其勿辭,調理行公。
知中樞府事洪明浩疏曰,伏以天休滋至,景祿無疆,王世子邸下,三加貳儲,慶禮同擧,日吉辰良,縟儀順成,邦籙永鞏於萬億,協氣旁達於上下,歡欣蹈舞,中外惟均。而念臣躬逢千一之會,跡滯居留之任,未隨鵷班之後,仰效鰲抃之忱,瞻望雲天,不勝悵結之情,遙祝岡陵,粗伸戀慕之誠而已。仍伏念,臣以菲才蔑識,叨承重寄,居然三載,未效絲毫之補,徒費廩祿,居常愧恧,幸蒙聖慈,曲垂恩造,不加溺職之罪,特賜還朝之批。臣承命九頓,感頌冞切,恩旨荐降,樞銜復侈,自顧賤品,何以得此於聖朝也?急於反面,竭蹶趨肅,重瞻象魏,衷情益激。而第今臣兄臣良浩,方帶判府之任,相避之法,在下當遞,故玆敢略控短章,仰暴微懇。伏乞聖明,亟命遞臣樞府之職,以存公格,不勝萬幸。臣無任云云。答曰,省疏具悉。公格然,本職許遞。
庚申閏四月初四日卯時,上御誠正閣。諸承旨持公事入侍時。行都承旨曺允大,行左承旨李尙度,左副承旨洪樂游,右副承旨閔昌爀,同副承旨趙弘鎭,假注書李允謙·鄭度采,記事官李存秀·洪奭周,以次進伏訖。命讀奏公事。允大讀奏平安監司李泰永啓本,順川郡反庫事。命書判付訖。尙度·昌爀·弘鎭,以無公事先退。上曰,今日照訖講,則待敎當進去乎?存秀曰,然矣。上曰,昨日應講之數,比再昨頗少,何也?奭周曰,昨日則儒生之來參者,漸少於再昨與三昨矣。上曰,了了之人,亦或有居不者,何也?奭周曰,其中數人,似非全不能應講之人,而句讀文義,輒皆妄發,似是生怯而然也。上曰,昨日則場內頗整齊乎?奭周曰,場內則果爲整齊,門外之雜畓,亦勝於再昨矣。上曰,若不能整齊,則當停擧,雖應講,亦當居不,以此嚴飭,俾各知畏,而代講之弊,亦別般糾察也。今日進去之學敎授誰也?奭周曰,金近淳·趙得永矣。上曰,直閣許,亦以此意申飭,而捧講亦當稍嚴,此意一體諭之也。鄕儒則皆呈公文後應講乎?奭周曰,然矣。畿內則旣有應講於本邑之下敎,故一切不捧。而昨日廣州一儒生,以與本官,有嫌避之故,來呈所志,欲爲應講於京中,而旣不可使之坐停,亦不可擅爲捧講,故使之後日更呈矣。上曰,他邑亦當有如此之類,令泮長,往復畿伯,使之出兼官捧講,可也。命書傳敎曰,今聞吳鼎源,親年八十五歲,而特敎定配,異於捧供照律,不得收贖云。孝理自孝理,訟事自訟事,豈可以九十侍下之人,越法抑配乎?卽令該府收贖,只施禁錮之典。仍命退,承史以次退出。
庚申閏四月初四日辰時,上御重熙堂。左副承旨入侍時。左副承旨洪樂游,假注書鄭度采,記注官金啓濂,記事官洪奭周,以次進伏訖。命書傳敎曰,摠戎使申大謙,爲御將牌招,傳授命召。命書榻敎曰,摠戎使差代間,訓將兼察。又命書兼察摠戎使李漢豐牌招,聽傳敎事,榻前定奪。又命書榻敎曰,守令有闕之代,皆以口傳,拔例差出事。仍命退,承史以次退出。
上在昌德宮。停常參·經筵。
夜一更二更,灑雨下雨。五更,灑雨下雨,測雨器水深一分。藥房都提調李時秀,提調徐邁修,副提調曺允大啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿·世子宮,藥房口傳問安。答曰,知道。
李尙度啓曰,明日常參·經筵取稟。傳曰,停。
李尙度啓曰,備邊司郞廳來言,今日賓廳日次,而無時急稟定事,來會本司云矣,敢啓。傳曰,本司坐起,仍以賓廳坐起來會。
李尙度啓曰,事變假注書鄭淳民,身病猝重,勢難察任,今姑改差,何如?傳曰,允。
傳于洪樂游曰,諸承旨持公事入侍。
洪樂游啓曰,諸承旨持公事入侍事,命下。臣等今方詣閤,而次對日,持公事入侍,例不得爲之,何以爲之?敢稟。傳曰,卿等旣詣閤,仍爲入侍。
李尙度啓曰,入啓文書,何等敬謹,而今日臺臣擧條,有誤書處,臣之矇然捧入,不勝惶恐。當該注書,所當重勘,而本院請推之外,無他可施之罰,何以爲之?敢稟。傳曰,爲先推考,可也。
鄭淳民改差,代以韓耆裕爲事變假注書。
以黃海監司徐榮輔狀啓,黃州牧失火民戶恤典題給事,判付內,啓下備邊司爲旀。西民近甚偏疲,西民之中,該邑之民,以兩道交會,年來受弊,尤倍蓰。今聞近百戶被燒之報,其爲矜惻,有加於北關三邑,卽爲分付該道臣,拔例賙救。期於斯速結構入處,待其奠土,使之報來後,草記爲旀。若有所受新舊還,被燒民戶蕩滌,有役者亦宜勿徵,竝以此意行會爲良如敎。
傳于徐有聞曰,右承旨入待。
李尙度,以備邊司言啓曰,頃因統制使任嵂,加德鎭釐弊事狀啓,判付內,近見道帥臣狀本而知之。年前亦從該倅之登筵者,詳問邑弊民瘼之決不容歇視,朝家之視之,海村陸戶,豈有間然?而切悶而最無告者,莫甚於兩南海邑之民。昨因言端,亦問於年前沿邑奉命之海伯,聞其言,想其勢,寢食何甘?凡事當從現發處蘇救。今於熊川,宜施隗始之政,所謂百餘名之還屬,在邑民,其苦當何如?三百餘名,雖曰本有之摠,而曾聞亦多移來者,彼嚔拔棘核大之一熊邑,尙不能使之改觀乎?還屬百餘名及其餘三百餘名中,限折半,就京納下納各樣雜役中,特爲勿捧,不可不充其代者草記。此於吾民其益,可謂得寸爲寸,依此擧行事,命下矣。謹依判付內辭意,邑鎭當減軍保,先從最苦之役,推移換定後,各衙門減額實數及外衙門所納中,可以給代者,區別報來之意,發關分付矣。卽見慶尙監司申耆所報,則加德所在之軍,果有緊歇之參錯,故以此換定於陸民,陸民最苦之役,移錄加德,而仍爲除減,以準三百十一名之數,則該鎭仍存之數,爲一百七十六名,故定給歇役,著成節目,京外所納,除減數爻,修成冊上送云。而取考成冊,則訓鍊都監軍餉保米軍二百十九名,御營廳御保四名,吏曹書吏保十名,兵曹禁保十五名,補充隊五名,步兵二名,掌樂院樂工保米軍六名,統營硫磺軍五十八名,別牙兵一名,右兵營主鎭軍十一名,入於除減中矣。統營硫磺軍及別牙兵,成冊中,以不必給代懸錄,此則置之。右兵營主鎭軍十一名,以不可不給代懸錄,此則以本道射軍木,準此數給代。京衙門則訓局餉保,以兼料米,推移充代,御營保及兵曹禁保,補充隊步兵等名色,勿爲給代。吏曹書吏保十名,樂工保六名,該曹該院事勢,雖此數少之物,難以排用云。令均廳,給代,何如?傳曰,允。
李尙度,以兵曹言啓曰,今閏四月初八日,二番內禁衛番次,而該番將未差,依例口傳差出,何如?傳曰,允。
兵曹口傳政事,內禁衛將柳命源。
閔昌爀,以義禁府言啓曰,保寧縣監韓永逵,令該府拿問處之事,傳旨啓下矣。韓永逵時在任所云。依例發遣府羅將拿來,何如?傳曰,允。
閔昌爀,以義禁府言啓曰,固城前縣令韓興裕,令該府拿問後定配事,傳旨啓下矣。韓興裕自任所,未及上來云。依例發遣府羅將,所到處拿來,何如?傳曰,允。
庚申閏四月初五日辰時,上御誠正閣。藥房入診,諸承旨持公事入侍時,都提調李時秀,提調徐邁修,副提調曺允大,行左承旨李尙度,右承旨徐有聞,左副承旨洪樂游,右副承旨閔昌爀,同副承旨趙弘鎭,假注書李允謙·鄭度采,記事官李存秀·洪奭周,以次進伏訖。時秀等曰,日間聖體,若何?上曰,一樣矣。時秀等,寢睡·水刺之節,何如?上曰,一樣矣。時秀等曰,王大妃殿氣候,若何?上曰,一樣矣。時秀等曰,惠慶宮氣候,若何?上曰,一樣矣。時秀等曰,醫官入診,何如?上曰,置之,可也。上曰,今日諸堂,皆爲懸病,何也?時秀曰,戶判則有實病云矣。上曰,懸病備堂中,實病外,一竝牌招。出榻敎仍命書傳敎曰,大臣·備局堂上引見。上曰,承旨中,無公事房先退,有公事則讀奏,可也。樂游讀奏忠淸監司金履永狀啓,應資老人敎旨祗受事。命書判付訖。有聞·弘鎭以無公事先退。上曰,藥房提調·副提調先退,次對承旨,先爲出去,與大臣·備堂入侍。邁修·允大退出,尙度承命出,與領議政李秉模,左議政沈煥之,右議政李時秀,兵曹判書金載瓚,行上護軍李秉鼎,刑曹判書李得臣,吏曹判書徐龍輔,禮曹判書李晩秀,知訓鍊徐有大,行護軍李漢豐,兵曹參判李書九,行護軍申大謙,副校理沈奎魯,掌令洪光一,事變假注書鄭淳民,以次進伏訖。秉模等曰,雨餘日氣湫濕,聖體,若何?上曰,一樣矣。秉模等曰,王大妃殿氣候,若何?上曰,一樣矣。秉模曰,惠慶宮氣候,今則益臻平復乎?上曰,幾至完合,而尙未如常矣。秉模曰,昨日之雨,誠爲萬幸於兩麥,而若猝地多注,則反恐有害矣。上曰,雨後兩麥,如何?秉模曰,春牟則雖已判歉,而秋牟則快能免歉云矣。且今月內,數數下雨然後,水畓移秧,可以次次爲之,比一番大注而便止,不啻爲幸。而第有差少之歎矣。上曰,今見慶尙道狀啓,則雨澤大勝於京矣。秉模曰,兩西本是耐旱之地,而牟麥則比他處,頗勝云矣。上曰,次對爲之。秉模曰,卽今廟務之緊,莫如戶曹穀事,而俄亦與有司堂上相議,則以爲以常賑穀充補,雖甚便好,亦是來頭難繼之道。就備局句管中區劃,亦多難處。且詳知其爲何衙門用下然後,可以分數充定云。此論,似甚精覈,日字雖稍遲,勢將依此爲之矣。上曰,然則可以趁卿未出疆前爲之乎?秉模曰,庶可爲之矣。秉模曰,漕倉合設,事當稟處,而聖堂倉差使員,姑未上來,待其上來後,當爲之矣。合倉之便好,誠如言者之論,而故右相尹蓍東,故重臣鄭民始,皆知其便好,而亦有持難之議,今亦似當仍舊矣。上曰,戰漕船事,何以爲之乎?書九曰,旣承下敎,謹當一試,而文籍今方抄出,諸道船案之錄上者,向已入啓而未下矣。上曰,從當內下,卿其從近一試也。又敎曰,迎華驛事,何以爲之乎?秉模曰,已自均廳給代矣。秉模曰,此統制使任嵂狀啓也,以爲固城縣,多有沃土可闢處,自臣營欲作餉屯,方有成效,而該縣面任,稱以加耕定稅,來促民人等,故略治三度棍,放送矣。該縣令,投呈辭狀,本營東部官,特差面任,而部官初無兼行邑任之事,以移差之意行關,則前後報辭,罔有紀極。有曰不知自反,乃反粧撰。又曰,爲將者,務得軍民之心,古人所戒,誠不知其可也云云。此何等文字,而乃敢臂諭而指斤之乎?語脈危怖,以管下守令,侵辱上官,大關國體。固城縣令韓興裕罪狀,請令廟堂稟處矣。該縣令韓興裕事,節節可駭,平說事理,何所不可?而不顧營邑體統,惟事噴薄,至於一段句語,尤豈不萬萬駭眼乎?不可以已遞而置之,令該府拿問嚴處,何如?上曰,左右相之意,何如?煥之曰,朝廷之禮,以體統爲重,外方則尤嚴。前固城縣令韓興裕,往復統制使之文牒,語多不擇,有難以字句摭論,而噴薄侵凌,全壞營邑之體統,揆以朝綱,不可以拿問例勘而止,宜施竄配之典,以尊國體矣。時秀曰,營閫之於守令,體統自別,前固城縣令韓興裕之報牒中句語,全不擇發,極爲可駭,不可不重勘矣。上曰,左相之言是矣。依爲之。秉模曰,帥臣狀辭,似無爽實之理,而一番拿問後定配,恐合重刑政之道矣。上曰,依爲之。出擧條仍敎曰,此比於向者宋文述之疏語,尤爲駭然矣。宋文述之疏辭句語何謂也?秉模曰,有背公死黨,爲賊報仇之說云矣。上曰,是何語法乎?今番韓興裕之事,尤有過於此矣。煥之曰,其句語,若聲言則不知止於何境。只當歸之以一時妄發矣。上曰,注書甚了了矣。圃隱後直派及第幾人也?賤臣曰,先祖後,臣始得第矣。上曰,完伯辭疏,昨已到院,而今筵使之提奏矣。遞仍當否,欲問於卿等而決定,卿等之意,何如?秉模曰,今因全羅監司趙宗鉉辭疏,伏承俯詢,而臣意則向來事後許解,終關後弊,且當農時遞易,誠甚重難,申飭察任,何如?上曰,左右相之意,何如?煥之曰,全羅監司趙宗鉉,以崇品耆社之臣,久勞于劇藩,且其病情難强云。合有體諒之道矣。時秀曰,旣不以人言爲引,則耆社重臣,再經夏於南土,合施體諒之恩矣。上曰,依爲之。出擧條仍敎曰,完伯之始除,在於何間乎?尙度曰,去年六月爲之矣。上曰,然則遞免,可謂太速矣。仍敎得臣曰,卿是交承,知其病狀乎?得臣曰,情勢外,果有實病云矣。上曰,數遞雖甚可悶,崇品重臣,年過七十,不可不體諒矣。秉模曰,完伯有窠,當從近差出矣。上曰,可合者誰也?秉模曰,朝廷之上,豈曰無人,而緣臣無知人之鑑,故每患其人之難得矣。上曰,筵退後,更須思得也。上曰,昨日左承旨擧條,何如?科弊則猝難議到,而末段鄕試一條,則見今鄕儒之在京者,亦夥然,不可不從速決定矣。今年庭試之十萬人入門,近五萬收劵,卽國朝初有之事,無論此法彼法,必有別般矯革之方矣。秉模曰,鄕試事,若依此擧條爲之,則京儒借手之習,固可痛禁。而但國初定額之時,必令鄕儒之不得觀京試與否,未有明的之證矣。尙度曰,已例雖未詳知,而只以法典所載觀之,漢城試額數只爲二百,八道之人,皆觀京試,則豈至二百而已乎?時秀曰,此事爛商歸正後,始可行會,而大體則王都事體自別,而禁切鄕儒,使不得觀國之光。其在一視之道,恐是欠事,殊非會極歸極之義也。上曰,卿言亦好矣。秉模曰,臣於布衣時,多觀鄕試,而關東監試,多出賓貢,故心切笑之。以此觀之,以鄕儒赴京試,亦似賓貢矣。若能一切禁斷,則自無混雜之弊,而但已例,終無明援矣。尙度曰,此非造次決定者也。伏願更令爛商後處之焉。上曰,承旨之言好矣。從後,爛商決之,可也。上曰,外方照訖,另加申飭然後,可無雜進之歎。若如前式年之淆雜,則道臣·守令,當任其咎,禮判以此意,各別申飭也。晩秀曰,當各別申飭,而鄕儒之與守令,有嫌避者,日前來呈所志于成均館云矣。上曰,此則令畿伯,出隣近兼管試講之意,前已分付矣。照訖講申飭事,旣已縷縷下敎,而旣始之後,豈可一任其士習之壞損乎?秉模曰,歇講而不文者冒參,則豈可成說乎?上曰,無情者,不得盡其辭,卽試官之責也。大抵科場之雜還,未有甚於近年。甲寅謁聖收券,過萬張,去年爲二萬張,今年則幾至五萬張,入門則至十萬之多,一人往來之費,亦必不下數十金。以此人數,務本作農,則庶有實效,豈不愈於往來縻費,主客俱困者乎?大抵今人,多不守分,故有如此之弊,風習之不好,深可慨然。煥之曰,有班閥之人,猶可說也。而把鋤執來之人,皆欲觀科,故致此厥數之夥然矣。上曰,雖以武科言之,場內之紛雜,甚於文科,雖設百所十貫革,萬無整齊之望,亦何以責試官之不善擧行也?以此以彼,別有減其上來之數矣。因禮判擧條,以一經講事,纔已收議,而姑未決定者,此亦有許多難處之端。如五六十儒生之聰明已衰,不能背誦者,豈可使之無故中停乎?且大小科,例有照訖,今不先申明大科照訖之規,而反先於親臨之節製到記者,亦非法意矣。此則姑且鄭重,而至於大科入門時,不佩照訖帖者,充軍,旣有法典,因此申明,以減錄名之數,實爲好矣。且今人,旣占倖科之後,初無所礙於仕路,何由而知所懲畏乎?煥之曰,誠如聖敎矣。古則自其爲士之時,已有淸濁之定望,苟非淸流中人,則只爲蔭路,而不敢應科第矣。近來則登科之前,旣無素定之物望,入仕之後,又無用捨之權衡。故倖科之漸多,仕路之漸混,良以此也。秉模曰,上護軍李祖源,備局堂上還差,使之察任,何如?上曰,依爲之。出擧條命大臣就座,諸宰奏事。載瓚曰,皇朝人子孫康世健,今番登科紅牌,書嘉慶年號,而渠以其父忠良科紅牌,不書年號爲例。且因今番李熙章紅牌改書之事,援例請改矣。上曰,更問渠家人,他科時前例,如皆不書年號,則言于政院變通,可也。載瓚曰,加德僉使,向因下敎,定爲履歷窠,而安興·群山,旣有履歷久勤,間間差送之命矣。兩僉使瓜限在近,何以爲之乎?上曰,久勤中,如有可合人,亦爲差送,而今夏都政久勤當次人,卿其預爲招見,以爲擇差之地也。秉鼎曰,守令之占山境內,拿問定罪,載在大典通編矣。保寧縣監韓永逵,昨冬占其妻山於邑內不遠之地云。近來外邑,或有此弊,永逵治績,亦極可惜。而臣雖曰私行,方帶備堂,旣聞之後,不敢不奏。保寧縣監韓永逵,令該府拿問處之。此邑如此,他邑難保其必無,亦令廟堂關飭諸道,申明舊典,俾勿更犯,恐合事宜。故敢此仰達矣。上曰,依爲之。出擧條上敎秉模等曰,卿等之意,果何如?秉模曰,法禁之懈弛已久,似此之類,亦必多有,而若是邑內緊要之地,則尤極駭妄矣。秉鼎曰,韓永逵則治績,固甚可惜,所占之地,亦非勒買,而此路一開,後弊豈可勝言?且其所用又在其邑內,而無論境內邑內,其爲犯禁則一也。臣於今行,目見二人之犯禁,且臣與尹夔欽,自是素眛,而韓永逵則稍有面分,以其知與不知之故,而一爲一否,終有所慊於心。故不避煩瀆,又復陳達矣。煥之曰,設令犯禁者,不但渠一人,宜先從現發者治之,言端旣發之後,不可容貸矣。秉模曰,重臣旣以此陳奏,則不可仍置矣。上曰,臺臣進前。光一進伏訖。上曰,有傳啓乎?光一曰,三司合啓,兩司合啓,以諫院不備,不得傳啓,憲府無傳啓矣。上曰,有新啓乎?光一曰,無矣。上曰,有所懷乎?光一曰,臣日昨見傳敎下者,以鏡城儒生李元培,經學精邃,特垂嘉奬,卽除關北分敎官,俾令敎導不倦,興起人才,此實出於我聖上。曁朔聲敎之化,自今以後,將見北方學校之蔚然,烏不休哉?臣意則以爲,三南·兩西·關東,亦令博求經學之士,各置分敎官,使之勸課成就爲好矣。上曰,諸道則行且更商,而李元培之欲除京職而未果者,不見而先爲除職,似如何而然。然而名以分敎官,則以未經實職之人爲之,亦關官方,令該曹,六品窠調用,可也。光一曰,鏡城自是濱海之地,海弊多端,將至難支之境矣。年前自上,特垂軫恤,各殿各宮冬等進上,一竝蕩減。臣待罪本邑時,蕩減數爻,一一曉喩於海民處,則莫不欣歡鼓舞,各安生業。而第伏念,各邑下吏差使輩之從中侵漁,難保其必無。自今以後,申飭營邑,使各其守宰,詳探奸蠹,隨現嚴治,俾北民,得蒙朝家之實惠,似好矣。上曰,依爲之。竝出擧條命次對先退。命書公事判付訖。仍命退,承史以次退出。
庚申閏四月初五日申時,上御便殿。右承旨入侍時。右承旨徐有聞,假注書李允謙,記注官承膺祚,記事官洪奭周,直閣金近淳,以次進伏訖。上敎近淳曰,近見照訖講榜眼,則其所捧講,不無太歇之慮。然則寫手隨從,當如前冒入,是豈嚴科場之道乎?自明日,稍加嚴捧,句讀與文義,屢回詳察問難,俾無不當赴者冒越之弊,可也。仍命退,諸臣以次退出。
上在昌德宮。停常參·經筵。
未時,下雨,測雨器水深四分。
李尙度,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李尙度啓曰,明日常參·經筵取稟。傳曰,停。
李尙度啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪樂游曰,諸承旨持公事入侍。
備忘記,楊州牧使申鴻周下直,長弓一張,長箭一部,片箭一部,筒兒一箇賜給。
傳于洪樂游曰,左副承旨入侍。
傳于洪樂游曰,吏房承旨入侍。
有政。吏批,判書徐龍輔進,參判李益運牌不進,參議金羲淳進,左副承旨洪樂游進。以金履喬·張至冕爲副校理,金履翼爲刑曹參判,李漢豐爲軍器提調,鄭時善爲吏曹佐郞,金益大爲軍器僉正,金達淳爲全羅監司。弘陵參奉李魯益,童蒙敎官尹永烈相換。
兵批,判書金載瓚進,參判李書九病,參議曺錫中入直,參知韓致應病,行左承旨李尙度進。知事單洪良浩。以申大謙爲兼訓鍊都正,史廷煥爲慶熙將,嚴思賢爲景福將,洪理燮爲訓鍊副正,具世赫爲忠淸水虞候,徐益修爲全羅右水虞候,洪明浩爲大護軍,僉知金魯岳,判府事趙宗鉉,竝單付。
李尙度,以兵批言啓曰,前監司趙宗鉉,自吏曹送西矣。資級係是輔國,當爲樞銜下批,知中樞今方有闕,從座目,判中樞洪良浩降付知中樞,趙宗鉉判中樞下批之意,敢啓。傳曰,知道。
司憲府照目,忠淸監司金履永當爲,曾於年前,有甲子後,各道營邑善政碑,一竝依受敎撤去,更勿立碑,永爲定式之命。而利仁驛三察訪之碑,新刻塡紅,列立道傍,事之痛駭,莫此爲甚。緘辭推考罪,杖八十收贖,公罪施行是白乎矣,係是二品,上裁,何如?奉敎,依此律施行爲旀,功減一等爲良如敎。
李尙度,以都摠府言啓曰,副摠管尹得逵,以御營中軍·軍兵等中日試放事,南小營晝仕出去之意,敢啓。傳曰,知道。
庚申閏四月初六日仰時,上御誠正閣。諸承旨持公事入侍時。行都承旨曺允大,行左承旨李尙度,右承旨徐有聞,左副承旨洪樂游,右副承旨閔昌爀,同副承旨趙弘鎭,假注書李允謙·鄭度采,記事官李存秀·洪奭周,直閣金近淳,以次進伏訖。上命讀奏公事。有聞讀奏江原監司南公轍啓本,雨澤事。尙度讀奏忠淸監司金履永啓本,捉虎申飭事。允大等,以無公事先退。命書判付訖。上敎奭周曰,照訖講,近頗極順,漸有懈弛之慮云。此後則稍稍嚴飭捧講事,爾等知悉。昨聞翰林言,則以命粉苦蔘·黃連,問議于講生,多有見落者云。稍製賦句者,未必盡知此義,而知此義,亦何用哉?承宣則知其義乎?尙度曰,此則殆近苛也。上曰,其講儒誰也?奭周曰,李禮輔之子矣。上曰,須言于試官,捧講之規,不弛不苛,毋出內則曲禮等大文,又輪回設學製于丕闡堂,以爲從速了當之地也。上曰,今日照訖所,直閣進去乎?近淳曰,然矣。上曰,具得魯進去乎?近淳曰,自監印所進去矣。上曰,當該臺諫擧條,誤書之注書拿處。出榻敎仍命退,承史以次退出。
庚申閏四月初六日辰時,上御重熙堂。左副承旨入侍時。左副承旨洪樂游,假注書鄭度采,記注官金啓濂,記事官李存秀,以次進伏訖。上敎樂游曰,今日兼史,以農形摘奸出去乎?樂游曰,方待下敎,故姑未出去矣。上曰,史官三員,分東西南三面,出往五六十里外,摘奸以來,可也。仍命書傳敎曰,騎馬三匹立之,史官三員待命。又命書傳敎曰,政官牌招開政。仍命退,承史以次退出。
上在昌德宮。停常參·經筵。
李尙度啓曰,明日常參·經筵取稟。傳曰,停。
李尙度啓曰,來十一日,朝參日次矣,敢稟。傳曰,停。
傳于洪樂游曰,諸承旨持公事入侍。
傳于徐有聞曰,右承旨入侍。
傳于徐有聞曰,京畿監司入侍。
李尙度啓曰,壯勇大將申大顯,右邊捕盜大將柳孝源,時無職名,令該曹口傳付軍職,何如?傳曰,允。
壯勇大將申大顯仍任事,承傳。
左邊捕盜大將申大顯仍任事,承傳。
右邊捕盜大將柳孝源仍任事,承傳。
兵曹口傳政事,護軍申大顯·柳孝源竝單付。
以鄭淳民囚單子判付內,放送爲良如敎。
徐有聞,以弘文館言啓曰,新除授副校理金履喬·張至冕,竝卽牌招察任,何如?傳曰,允。
閔昌爀,以義禁府言啓曰,罪人尹夔欽,今已拿來,嚴囚西間,待開坐,刑推得情以聞之意,敢啓。傳曰,知道。
禁府啓目,利仁察訪尹夔欽原情云云。傳旨內辭緣,泛稱遲晩,刑推得情,何如?啓判付,初供得情,然而訊推過矣。以草記議處,仍爲區別功議,嚴加照律勘放爲良如敎。
李尙度,以備邊司言啓曰,卽見行左承旨李尙度擧條,則以爲科場之許多弊端,實由於非士而冒赴,無文而濫簉,必欲一分矯救,則必先淸汰擧子然後,方可下手於節目間事。其淸汰之道,非貢擧則更無餘術,使有志者,各具冊子進呈,則未必無可採之言。咨訪則必博,講究則必深,裁斷則必明,持守則必嚴,如是而恐未有不可成之理矣。夫咸聚之科,頻設以來,竝與分鄕試之科,而界限漸壞,元居鄕之儒,混廁京試。此後咸聚之科,則鄕儒皆赴,分鄕試之科則發解於本鄕,而會試於京師事,永爲定式爲辭,而批旨有許令廟堂稟處之命矣。科之爲弊,弊之可矯。聖鑑靡不畢燭,聖志非不奮勵,而二紀之間,尙未有大變通者,非由於因循荏苒也,亦非由於良法美制之未及溯究也。與其各呈冊子,易歸文具,莫如申嚴科場,一依初元。至於有鄕試之科,則不許鄕儒之赴京試,言若似矣。而第念京師,四方之表也。所統者大,所包至廣,或有遊學北方之志,而仍赴者,或有較藝京華之願而來赴者,今若用一切之法,則得無裹足齎鬱之歎乎?承宣雖以京外科額之各有定數,爲鄕自鄕之證,而科規中,旣不言鄕儒之不得赴京試,則到今創行,恐爲不便,置之,何如?傳曰,允。
李尙度,以訓鍊都監言啓曰,壯勇外營遙領部將李厚在·金宗赫,本局堂下將官中,隨駕差定事,已伏奉傳敎矣。李厚在本局哨官有窠,前已啓下,而今此哨官金益大遷轉,代以金宗赫亦爲差定之意,敢啓。傳曰,知道。
李尙度,以司僕寺一二提調意啓曰,兼內乘洪理燮,昨日政,移拜訓鍊院副正矣。其代,當卽差出,而德應房,累次奉審,無頉擧行,則循例差代,有違定式。洪理燮內乘之任,今姑仍任,以爲久任責成之地,何如?傳曰,允。
閔昌爀,以義禁府言啓曰,時囚罪人尹夔欽原情公事,判付內,以草記議處,仍爲區別功議,嚴加照律勘放事,命下矣。尹夔欽甲子以後,各道營邑善政碑之一倂撤去,朝禁不啻申明,而身爲郵官,無難冒犯,復豎舊碑者,揆以法綱,誠極痛駭。以此照律,罪取考律文,則大明律制書有違條有曰,凡奉制書,有所施行而違者,杖一百。大典通編推斷條有曰,犯私罪,杖一百決杖,告身盡行追奪。雜令條有曰,王府決杖者,代以金贖矣。尹夔欽杖一百收贖,告身盡行追奪,而其祖儉,揚武原從功臣云。功減一等,杖九十收贖,奪告身四等放送,何如?傳曰,該道頭站驛,施以定配之典,可也。
庚申閏四月初七日卯時,上御誠正閣。諸承旨持公事入侍時,行都承旨曺允大,行左承旨李尙度,右承旨徐有聞,左副承旨洪樂游,右副承旨閔昌爀,同副承旨趙弘鎭,假注書李允謙·鄭度采,記事官李存秀·洪奭周,以次進伏訖。上命讀奏公事。樂游讀奏咸鏡監司具㢞啓本,安邊府使柳範休還官事。昌爀讀奏平安監司李泰永啓本,罪人嚴處後,順安郡到配事。允大等,以無公事先退。命書判付訖。仍命退,承史以次退出。
庚申閏四月初七日辰時,上御便殿。右承旨入侍時。右承旨徐有聞,假注書李允謙,記事官李存秀·洪奭周,以次進伏訖。命書榻敎曰,飭已施,捕將罷散人敍用,欲觀贖愆,其中,以時任坐罷者,仍任牌招,使之傳授符牌。又命書榻敎曰,壯勇大將申大顯,仍任牌招,傳授符牌。仍命退,承史以次退出。
上在昌德宮。停常參·經筵。
徐有聞啓曰,明日常參·經筵取稟。傳曰,停。
李尙度啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐有聞曰,禮房承旨入侍。
傳于徐有聞曰,明日眞殿展拜後,當出宮,門路萬安門爲之,時刻,展拜時刻爲之。
傳于洪樂游曰,副校理金履喬許遞,令該曹口傳付軍職。
兵曹口傳政事,副司果金履喬。
以訓鍊都監習陣單子,傳于李尙度曰,再明日爲之。
李尙度,以備邊司言啓曰,卽見全羅前監司趙宗鉉狀啓,則以爲本道各邑·鎭中,或有穀簿最少,農糧不足處,年例加分一萬五千石外,米一萬四石,太二千二百十五石,租六千五百八十石,合各穀一萬八千七百九十五石,應留庫中,特許加分事,請令廟堂,稟旨分付矣。今此所請之數,極其些少,實是年來之所未有,民食之稍裕,誠甚多幸。依狀請加分之意,卽爲分付,何如?傳曰,允。
徐有聞,以禮曹言啓曰,今閏四月初九日,王世子嬪,再揀擇時,詣闕處女,書入之意,敢啓。傳曰,知道。
李尙度,以御營廳言啓曰,今閏四月初九日,景慕宮展拜時,依兵曹節目,弘化門入直軍五十名,待標信除出。當該入直哨官姜道彬,新營入直千摠金漢升,領赴于訓鍊都監都領陣,新營入直哨官金衡遠,弘化門入直哨官赴陣間,姑爲權領,而解嚴後,各還本處入直之意,敢啓。傳曰,知道。
庚申閏四月初八日午時,上御集福軒外軒,都承旨·禮房承旨入侍時,行都承旨曺允大,右承旨徐有聞,假注書李允謙,記注官金啓濂,記事官洪奭周,以次進伏訖。上曰,尙衣提調·副提調入侍。出榻敎上曰,來待諸臣入侍。出榻敎賤臣承命出傳,與尙衣提調尹師國,副提調李晩秀,壯勇提調徐龍輔,漢城判尹李祖承,偕入進伏訖。上曰,今日日氣甚好,外軒排設,所重,何如?玆召卿等,卿等看檢擧行,可也。仍命鋪陳入之。晩秀承命,分付,排設司鑰,與整理所員役應命,一齊鋪筵設帳。敎師國曰,卿之神觀,勝昔矣。卿子任所中,當往何邑?老人當夏調攝,京第似便,而卿子情理,必欲將往榮養矣。師國曰,秋間,欲觀勢下往矣。上曰,尙方造成之物,成出件記耶?晩秀曰,笏記今方持入矣。排設訖。命書傳敎曰,明日當由逌瞻門,展拜景慕宮,該房知悉。仍命退,諸臣以次退出。
上在昌德宮。停常參·經筵。
大駕,詣景慕宮展拜罷,入齋宮後,內閣·政院·玉堂·藥房口傳問安。答曰,知道。還宮後,內閣·政院·玉堂·藥房問安。答曰,知道。
李尙度啓曰,明日常參·經筵取稟。傳曰,停。
曺允大啓曰,今日展拜時,承旨當爲備員。而右副承旨閔昌爀,牌招啓辭未下,何以爲之?敢稟。傳曰,牌招。
傳于徐有聞曰,禮房承旨入侍。
傳于徐有聞曰,禮曹判書入侍。
李尙度啓曰,壯勇大將申大顯,明日本營習陣出去矣。兼帶左邊捕盜大將命召及大將牌·傳令牌,何以爲之?敢稟。傳曰,仍佩往來。
以黃海監司徐榮輔啓本,遺漏應資老人開錄事,傳于洪樂游曰,令該曹口傳下批,單付亦以口傳擧行。
庚申閏四月初九日辰時,上詣景慕宮。展拜入侍時,行都承旨曺允大,行左承旨李尙度,右承旨徐有聞,左副承旨洪樂游,右副承旨閔昌爀,同副承旨趙弘鎭,假注書李允謙·鄭度采,記事官李存秀·洪奭周,檢校直閣沈象奎,以次侍立。時至,上具翼善冠·衮龍袍,出御萬安門內小次。命允大等入侍,仍詣眞殿行禮,奉審訖,出萬安門乘輿。諸臣以次隨駕。由仁政門·肅章門·建陽門·銅龍門·景化門·集禮門,出弘化門,入逌瞻門·日瞻門,至廟門外。左通禮跪啓降輿。上降輿,詣板位,行再拜禮。仍陞詣廟內奉審訖,降自東階,還御齋殿,命有聞入侍。敎曰,還宮後,揀擇吉禮,卽當擧行。處女入闕時,路由通化門,禮曹判書·漢城府堂上,先爲等待於通化門外,待其齊到,使之少憩於闕外依幕,而金祖淳家轎子,則直導通化門內,其外四轎子,亦令隨後入闕事,往復於禮判處,可也。有聞承命知委。仍命外辦入之。通禮跪啓外辦。上出西挾門,乘輿由逌瞻門,入弘化門·明政門·永淸門·交泰門還內。諸臣以次退出。
庚申閏四月初九日未時,上御便殿。禮房承旨·來待諸臣,同爲入侍時,右承旨徐有聞,假注書李允謙,記事官李存秀·洪奭周,水原留守徐有隣,壯勇提調徐龍輔,禮曹判書李晩秀,以次進伏訖。有隣曰,日吉辰良,世子嬪再揀之禮順成,下情不勝懽欣慶忭之忱矣。上曰,今日日氣最好,而莫非天定,自然順成,其爲欣幸,何可勝言?三揀擇則已例,有可考者耶?晩秀曰,前有備三望之例矣。命書傳敎曰,行護軍金祖淳女,幼學朴鍾萬女,幼學申緝女,三揀擇之餘許婚。有聞讀奏。禮曹啓曰,王世子嬪再揀擇,今已過行矣。三揀擇吉日,以何間推擇擧行乎?敢稟。命書批答曰,敬遵顯廟嘉禮,辛卯年謄錄,皆爲之,而吉月,亦合於聖祖嘉禮吉朔,已例三揀擇,更待下敎,吉朔臨時取稟,可也。仍敎晩秀曰,再揀以後,則事面自別,主家,夜則巡更,晝亦禁雜人,雖至親往來者,有職人,必着公服,無職者,平服着靴出入事,言于主家。仍命退,諸臣以次退出。
上在昌德宮。停常參·經筵。
藥房都提調李時秀,提調徐邁修,副提調曺允大啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不仕區區伏慮,敢來問安,竝此仰稟。答曰,知道。
王大妃殿·惠慶宮·中宮殿·世子宮,藥房口傳問安。答曰,知道。
閔昌爀啓曰,明日常參·經筵取稟。傳曰,停。
閔昌爀啓曰,來十一日,輪對日次矣,敢稟。傳曰,當次人受點,後日次來待。
閔昌爀啓曰,備邊司郞廳來言,今日賓對日次,而無時急稟定事,不得來會云矣,敢啓。傳曰,知道。
曺允大啓曰,行左承旨李尙度,今日不爲仕進,卽爲牌招,何如?傳曰,許遞,前望單子入之。
承旨前望單子入之,曺錫中落點。
傳于閔昌爀曰,諸承旨持公事入侍。
傳于徐有聞曰,右承旨入侍。
洪樂游,以吏曹言啓曰,未下直守令,當日辭朝事,命下矣。新除授慶州府尹李基讓戶奴呈狀內,矣上典,素患痰癖之症,近添關膈。日前雖得扶舁叩謝,而達夜辛苦,千里赴任,實無其望,卽速入啓遞改云。特敎催促之下,如是言病,不卽赴任,事甚未安。所當重勘,而本曹諸推之外,無他可施之罰,何以爲之?敢稟。傳曰,改差,可也。
閔昌爀,以兵曹言啓曰,今日各廳堂下武臣朔試射時,訓鍊院判官張漢籌·金世禎,主簿南燦,部將張齊賢等,俱未滿四十,依定式,各決棍十度,身病及呈辭受由人等退試次,姑爲懸頉以入之意,敢啓。傳曰,知道。
閔昌爀,以濬川司言啓曰,濬川,今日畢役之意,敢啓。傳曰,知道。
閔昌爀,以義禁府言啓曰,時囚罪人尹夔欽,杖九十收贖,奪告身四等,放送草記,批旨內,該道頭站驛,施以定配之典可也事,命下矣。尹夔欽忠淸道稷山縣成歡驛定配,而以批旨內辭意,具罪目,依例發遣府羅將,押送配所之意,敢啓。傳曰,知道。
庚申閏四月初十日卯時,上御誠正閣。藥房入診,諸承旨持公事入侍時,藥房都提調李時秀,提調徐邁修,副提調曺允大,右承旨徐有聞,左副承旨洪樂游,右副承旨閔昌爀,同副承旨趙弘鎭,假注書李允謙·鄭度采,記事官李存秀·洪奭周,檢校直閣沈象奎,以次進伏訖。時秀曰,兩次行禮,連爲勞動,聖體,若何?上曰,一樣矣。時秀等曰,王大妃殿氣候,若何?上曰,一樣矣。時秀等曰,惠慶宮氣候,益臻平復乎?上曰,尙未如常矣。時秀曰,日吉辰良,再揀順成,下情不勝萬萬慶幸矣。上曰,日氣甚好,無事爲之,而昨以有事必告,示不自專之意,先拜眞殿閟宮,予心不知何以爲懷矣。昨日再見,尤覺其爲天作之合,實爲喜幸矣。仍敎時秀曰,卿見領相奏本乎?大體則儘好,而其中有補萬一云云。以小國之事,望大國以萬一之裨者,或涉如何,不可不略加點化,故使之持入者此也。時秀曰,誠如聖敎矣。上命允大,改書句語。上曰,大提學所製文,亦爲持來乎?有聞曰,未爲持來矣。上曰,使之持來,可也。允謙承命出持入。上曰,此奏文亦善作,而或有疎闊處矣。時秀曰,世子宮今年端午進上玉樞丹外,一竝除之事,有下敎,而如醍醐湯之屬,何以爲之乎?上曰,亦爲置之,可也。命讀奏公事。允大讀奏忠淸監司金履永啓本,靑山縣反庫事。樂游讀奏全羅監司趙宗鉉啓本,金溝縣令柳相默到任事。命書判付訖。敎象奎曰,鑄字所,欲爲移設於都摠府而未果矣。聞欲移設於儀仗庫云,果何如耶?象奎曰,如此則極爲便好,而房舍,多有新修處矣。上曰,二直提學,使之入來鑄所也。敎弘鎭曰,江陵·嶺西穀釐正事,向因繡啓,有所下敎,而道伯於此等事,每欠振刷,該府使擔當擧行,某條變通之意,卿須詳報也。敎存秀曰,今日照訖講史官,則使金啓濂進去,可也。此豈非渠之登第宦味乎?命退,承史以次退出。
庚申閏四月初十日未時,上御便殿。右承旨入侍時。右承旨徐有聞,假注書李允謙,記事官李存秀·洪奭周,檢校直提學李晩秀,檢校直閣沈象奎,以次進伏訖。上曰,鑄所移設事,昨有筵敎,形止圖,卽令書進,而至今無皁白,故俄使卿等,看審形便矣,所見,何如?晩秀曰,臣與沈象奎偕往,一一看審,則儀仗庫之鑄所移設,雖甚便近,而不可不作一行閣,遮得弘化門邊然後,可爲界限之道矣。上曰,此則從當更商,爲先圖出間架數,指日始役,從速移接,可也。仍命退,諸臣以次退出。
上在昌德宮。停常參·經筵。
徐有聞啓曰,明日常參·經筵取稟。傳曰,停。
曺錫中啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪樂游曰,諸承旨持公事入侍。
承旨前望單子入之,李集斗·李書九落點。
以副校理張至冕牌不進罷職傳旨,傳曰,只推。
以摠戎使薦望,傳于曺錫中曰,前御將,爲其代,密符牌招傳授。
曺錫中啓曰,摠戎使李得濟,時無職名,令該曹口傳付軍職,何如?傳曰,允。
兵曹口傳政事,摠戎使李得濟,行護軍李得濟。
備忘記,慶州府尹李尙度下直,長弓一張,長箭一部,片箭一部,筒兒一箇賜給。
以兵曹參判曺允大牌不進推考傳旨,傳于趙弘鎭曰,許遞,前望單子入之。
吏曹口傳政事,以曺允大爲兵曹參判,申鳳朝爲兵曹參議,李尙度爲慶州府尹。
兵曹參判前望單子入之,尹光普落點。
以水原留守徐有隣狀啓,整理各穀三千三百石,特許加分事,令廟堂,稟旨分付事,判付內,啓下備邊司爲旀,依此請施行爲良如敎。
曺錫中,以兵曹言啓曰,慶熙宮衛將李守泰,身病猝重,時月之內,勢難供職,呈狀乞遞,輪番之任,不可待其差復,改差,何如?傳曰,允。
敎摠戎使李得濟書。王若曰,中宸聽鼙,方眷宿將,北城授鉞,庸錫寵章,保障得人,壁壘增彩。顧我海東諸鎭,最重漢北一營,壯鎖鑰於山城,因天設地造之險,摠鈐轄於畿甸,卽朝發夕至之兵。近而陪護京師,控三輔咽喉之地,入則參贊廟務,比兩局體貌之尊。惟卿,將家遺風,戎垣宿望,聲績夙著於制梱,內外歷試之俱宜,委任寔重於登壇,前後眷注之冞篤。玆授卿以摠戎使,卿其秪服恩命,克闡壯猷,兵甲繕而紀律嚴,毋忽春秋之組練,城池修而糧餉峙,每思陰雨之綢繆。於戲,曩解符於御營,顧良材豈容久抛,旋持簡於戎壘?蓋利器無處不當,卿其盡心,予何多誥?故玆敎示,想宜知悉。
庚申閏四月十一日辰時,上御誠正閣。諸承旨持公事入侍時,左承旨徐有聞,右承旨洪樂游,左副承旨閔昌爀,右副承旨趙弘鎭,同副承旨曺錫中,假注書李允謙·鄭度采,記事官李存秀·洪奭周,以次進伏訖。敎弘鎭曰,昨日下敎,卿果通報於江陵乎?弘鎭曰,昨已通及矣。命讀奏公事。樂游讀奏忠淸監司金履永狀啓,結城縣監鄭澣到任事。弘鎭讀奏京畿監司徐鼎修啓本,仁川府反庫事。錫中讀奏水原留守徐有隣狀啓,軍器修繕物力,令廟堂稟旨區劃事。命書判付訖。上曰,守令未差之代,令該曹口傳差出,待下批,當日辭朝。出榻敎上曰,不爲仕進承旨與左副承旨許遞,前望單子入之。出榻敎上曰,兵曹堂上有闕之代,令該曹口傳差出,待下批,牌招察任事。出榻敎上曰,惠慶宮進服蔘杞茶,依前方五貼製入事。出榻敎命退,承史以次退出。
上在昌德宮。停常參·經筵。
曺錫中,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
徐有聞啓曰,明日常參·經筵取稟。傳曰,停。
曺錫中啓曰,御營廳將官來言,今日本廳軍兵,日次私習云矣,敢啓。傳曰,知道。
傳于曺錫中曰,來待諸臣入侍。
傳于洪樂游曰,諸承旨持公事入侍。
以都摠管黃昇源初度呈辭,傳于曺錫中曰,許遞,令該曹口傳差出。
兵曹口傳政事,以洪明浩爲都摠管。
李書九啓曰,卽者義禁府都事來言,時囚無得過三日滯囚,曾有定式矣。時囚罪人安廷鐸·韓永逵,當爲捧供,而知義禁黃昇源,身病猝重,同義禁李集斗,本院仕進,一員未差,只有判義禁李祖源一人,不得備員開坐云。知義禁黃昇源,卽爲牌招,以爲備員開坐之地,何如?傳曰,竝許遞,令該曹口傳差出,待下批牌招開坐,可也。
吏曹口傳政事,以洪明浩爲知義禁,閔台爀·申大顯爲同義禁。
徐有聞啓曰,宗廟望祭大祝金履度,方在罷散中,何以爲之?敢稟。傳曰,敍用,令該曹口傳付軍職,可也。
傳于曺錫中曰,明日領相,以試官入來,左右相亦當査對,來會,十五日次對,進於明日。
以咸鏡監司具㢞狀啓,定平府失火民人等處,驛吏安思淵,官奴益發,多數救急,殊極嘉尙事,傳于李書九曰,吏則帖加,奴則免賤,以爲奬勸之地事,回諭。
以慶尙監司申耆狀啓,高靈縣民家失火事,傳于李書九曰,各別顧助,期於斯速奠接事,回諭。
以黃海監司徐榮輔啓本,載寧郡文道三獄事,令該曹稟處事,判付內,啓下刑曹爲旀,道啓是矣,何必稟處?依狀請酌處爲有矣,以過誤律,決放之意,分付爲良如敎。
禁府啓目,忠州前牧使安廷鐸原情云云。問目內辭緣,泛稱遲晩,刑推得情,何如?判付啓,厥鍰用處之渠之用於私,與道伯之用於書院,兩者之涇渭揭厲,都無論,有國之堂陛,如人之有上中下三焦,萬有一,各相奪倫,於爲國爲人何哉?砭下者,以躗言反詈,治校則以惡談相加,以至上營,推捉公兄,防報不送,而其漸不可長。此囚段,畿沿徒配,自今下官之如右三倅罪過者,依投印律,受敎定式,直請,令攸司,依受敎律勘斷事,分付諸道營閫,仍載受敎爲良如敎。又啓目,保寧縣監韓永逵原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?啓,依允。
徐有聞,以弘文館言啓曰,副校理張至冕,旣有只推之命,卽爲牌招察任,何如?傳曰,允。
曺錫中,以訓鍊都監言啓曰,本局哨官李景烈,身病甚重,勢難察任,改差,何如?傳曰,允。
庚申閏四月十二日卯時,上御誠正閣。諸承旨持公事入侍時,行都承旨李集斗,行左承旨李書九,右承旨徐有聞,左副承旨洪樂游,右副承旨趙弘鎭,同副承旨曺錫中,假注書李允謙·鄭度采,記事官李存秀·洪奭周,以次進伏訖。上命讀奏公事。有聞讀奏慶尙監司申耆狀啓,高靈縣民家失火事。書九讀奏江原監司南公轍啓本,罪人劉敬仁等,平海等邑到配事。命書判付訖。敎集斗曰,卿之治行,果已措備,而復命則似在何間耶?集斗曰,若能如期入去,則八月間,似可復命,而若有阻潦之患,則未可必矣。上曰,數日行公後,臨時則必以都承旨出疆也。敎存秀曰,今日照訖講所,汝須進去也。昨日講榜,六十老人之見屈,何也?啓濂曰,年雖多而全未開弦,故不得已置諸落科矣。敎集斗曰,外間照訖講,所聞,如何?集斗曰,或有落訟者之稱冤,而大體則極爲純便云矣。仍命退,諸臣以次退出。
庚申閏四月十二日申時,上御便殿。左承旨·同副承旨來待諸臣,同爲入侍時,行左承旨李書九,同副承旨曺錫中,假注書李允謙,記注官金啓濂,記事官洪奭周,檢校直提學李晩秀,戶曹參判徐瀅修,檢校直閣沈象奎,吏曹參議金羲淳,以次進伏訖。上敎書九曰,卿見周公書否,意見果何如?書九曰,今則已成完帙矣。上曰,金縢書之存拔,諸議之可否不一,何以則好也?書九曰,以其有周公曰字之故,而取以爲周公書,則或有汗漫之慮。而旣曰,周公書,則金縢之如冊祝章,又如論語之周公謂魯公曰等大文,取以載之,似無妨矣。上曰,戶參之當初所見,亦如卿言矣。瀅修曰,音韻,若一人專當釐正則好矣,字音之有意義者,書以某字反切,無意義者,直書某音,以爲區別矣。上曰,同副亦陳意見,可也。錫中曰,一從鄭玄注疏音,音同者,直書之某音,其外則取全韻與字典子母,書反切,似好矣,瀅修曰,假領旣成帙後,更當補輯矣。上曰,戶參近頗優閑,專掌詳細校準,可也。命書榻敎曰,抄啓文臣親試,明日爲之。又命書榻敎曰,抄啓文臣中,年限已過,而特敎仍置者,年限將近,而特敎追選者外,與特敎更付者,竝減下。新榜中金碩鉉,依舊選崔光泰·申鳳朝等例,加啓下。又命書榻敎曰,明日親試處所,熙政堂爲之。又命書榻敎曰,前假注書呂東植,仍察廳任。仍命退,諸臣以次退出。
上在昌德宮。停常參·經筵。
徐有聞啓曰,明日常參·經筵,取稟。傳曰,停。
傳于曺錫中曰,大臣·備局堂上引見。
傳于李書九曰,左承旨入侍。
傳于曺錫中曰,同副承旨入侍。
傳于徐有聞曰,坐直承旨入侍。
洪樂游,以吏曹言啓曰,受由上京守令,催促下送後,草記事,命下矣。長連縣監洪後榮,今方下去之意,敢啓。傳曰,知道。
曺錫中,以御營廳言啓曰,謹依標信,弘化門入直軍六十二名內,二十五名移直,添入於建陽門直所,七名移直,添入於銅龍門直所之意,敢啓。傳曰,知道。
李書九,以義禁府言啓曰,時囚罪人安廷鐸原情公事判付內,畿沿徒配事,命下矣。安廷鐸京畿南陽府徒三年定配,而以判付內辭意,具罪目,依例發遣府羅將,押送配所,何如?傳曰,允。
領議政李秉模,左議政沈煥之,右議政李時秀箚曰,伏以臣等,共負不職之罪,致煩匪怒之敎,咫尺文陛,心神隕越,而逬出胥命,終有所惶懼,跼蹐登筵,若無所聞覩,諸宰環列,新進堵立,鑽地不得,無面可顯,臣等之罪,可勝言哉?上之不能以人事君,下之不能憚壓管轄,名義由臣等而漸壞,紀綱由臣等而益墜,一日二日,無往非大戾。雖其昏謬迷錯,無一事事,若其一段良知,亦有不泯者存,有時點檢,豈不能自覺其罪哉?聖敎之下,只當訟昔日之愆,圖自治之方而已。豈敢備例控引,仰瀆四聰,而糞墻難以施墁,步無賴加策,雖以天地包容之度,以責以誨,必欲使之備數於簪佩之班,其奈職非庶僚,地是具瞻何哉?尊朝廷於日月之上,夫誰不知其爲人臣第一義,而上奉堯·舜之聖,毫無裨補,坐使國勢日卑,俯仰慙悚,此何人斯?玆敢冒沒聯陳,冀被孤負之罪。伏乞聖明,亟令攸司,議其當勘之律,以嚴國綱,以勵頹俗,千萬大幸。取進止。答曰,省箚具悉卿等之懇,卿等勿辭,安心視事。仍傳于曺錫中曰,此批答,遣史官傳諭。
庚申閏四月十三日辰時,上御熙政堂。抄啓文臣親試,大臣·備局堂上引見入侍時,行左承旨李書九,右承旨徐有聞,左副承旨洪樂游,右副承旨趙弘鎭,同副承旨曺錫中,假注書呂東植,事變假注書韓耆裕,記事官金珍恪,記注官承膺祚,左議政沈煥之,右議政李時秀,行上護軍李秉鼎,刑曹判書李得臣,知訓鍊院事徐有大,行護軍申大顯·李得濟·李漢豐,執義曺允遂,副校理張至冕,以次進伏。試官原任直提學領議政李秉模,檢校直提學徐龍輔·李晩秀,原任直提學鄭大容,檢校直閣沈象奎,率抄啓文臣,入就拜位訖。樂游讀奏入門單子,入門十五人,讀未畢。上曰,文臣中,稱病不入來者,內閣何可入稟乎?今世金姓之以箕爲行者,其所畏愼,宜倍他人,凡在竭蹶趨走之道,人一步則己當二步,今則與是相反,今日親試,卽渠出脚之初,則焉敢稱病,肆然不入乎?此辛丑設選以後,所未有之事。小人之澤,猶云五世而斬,則寸數旣遠者,雖無可論,聞其文學,不能優如,而遽然入選故,固不無致慨之端。若以不文之故,因以爲退步之計,則但當曰,不文而已,有何難强之病,而偃然在家,無難稱頉乎?渠之所以不入之故,予亦有所揣知矣。大抵義理無古今之異,而予於事關莫重莫大處,務盡精微,必用斬釘截鐵之法,不敢一毫放過,則況於古義理,尤有重焉。在先朝則事關聖躬故,自上,或有寬大之典,群下之爭難,固其宜矣。在今日朝廷則事體自別,不但爲諸臣之公憤私讎而已,則予所以闡明此義理者,靡不用極,當今師道在上之時,爲今日臣子者,固無敢容喙於其間一有所云,其將如何?此正如升高必自卑,行遠必自邇,必也先從今義理,講明遵守然後,始可以有光於古義理矣。卿等且聽之,若使渠輩,曉然知義理之不當如是,則豈至此境乎?此所謂及陷乎罪然後,從而刑之,不能使之預知者,是誰之責也?向日疏儒之所欲陳請云者,卽是己爲之事,而冠儒服儒之掌議,至書謹悉,近日所謂論義理者,類皆如此,此皆出於不能預知而然矣。今日擧措,豈是如渠之幺麽新進,所可獨辦者乎?意者,有長其惡者存焉,眞所謂賊夫人之子也。固當卽地拿處,而赦令纔過,務從寬典。如尹夔欽者,以初問承款之故,亦不加刑,今日之姑爲參恕,蓋亦以今時之異於他時故也。且非獨爲渠也。今日應試之諸文臣皆他日之爲公爲卿者,當此試藝之初,不欲爲不好光景故,姑且忍之,而以予好意,慮或有偏技者長於此而短於彼,不得盡其才,多出各題,俾爲從願構成之地故,昨夜命寫,不能交睫,亦可見予作成之苦心,渠之懸病,尤豈不萬萬無狀乎?此事且置之,此莫非近來俗弊中出來。無論京外,紀綱不嚴,貪風日熾,爲下官而凌踏上官,以守令而反詈道伯,若此不已,幾何不至於楚子之問鼎,而甚至於監司,推捉公兄,而防報不送者,亦幾何不至於思晟之方命乎?其始雖小,其漸甚大,此聖人所以謹之於微,而朝廷之不尊,百隷之怠慢,滔滔皆是,則此予之夙夜憂悶而懍惕者也。俗談曰,見裨將而知監司,朝廷之有廟堂,亦猶是也,則予安得不有望於卿等之對揚,而致慨於卿等乎?雖以各營門言之,將臣擧行之多不成說者,亦豈非都提調之責,而文從事設置之法,亦將焉用?無論彼事此事,皆由於今人之弊習,不知畏之一字,纔出閤外,便異登筵之時,自闕外而城外,自城外而江外,以至於鄕外之遠,則漸漸怠惰,畢竟至全無忌憚之境,尙何論不違顔咫尺底道理乎?齊之以禮,固是爲治之經法,而三代以下,亦不得不齊之以刑,刑之於爲治,固末也。苟欲使之懲畏,則亦有不得已而用之者矣。予於乙卯以後,以矯俗之政,一反其道,竊庶幾君子道長,而世敎俗尙,有一新之效矣。以今觀之,反不知比前有勝,誠可歎也,誠可悶也。以予否德,衛武公九十抑戒,雖不可擬議,蘧伯玉五十覺非,竊欲勉焉,而豈或以一副規模,爲渠一人,而一毫撓改乎?渠之抄啓,從當減下,而今日則必欲使之製遣而後已,承旨須催促入來也。樂游承命分付回奏曰,今方來待闕外,不爲入來云矣。上曰,檢校直閣出去,以筵敎分付,而任渠爲之也。象奎承命出去。試官率諸文臣,行四拜禮訖。秉模等以次陞殿進伏。上曰,次對爲之。秉模曰,縷縷嚴敎,皆是臣等不善對揚之致,事當逬出胥命,而亦有不敢,至於次對則尤不敢爲之矣。上曰,何傷乎?卿言過矣。此等事,不言於卿等,而向誰責之乎?處今之世,爲今之事,亦覺惱矣。惱之一字,固是俚諺,而不得已用之,每見此等事,不覺膈火之添加。渠之稱病,是何事也?未知以姓金之故然乎,以行箕之故然乎。事有微細而不可闊略者,本事雖小,有關義理故,不得不如是縷縷矣。在前則朝著之間,元氣充實故,不待自上提敎,而義理自明,今則元氣漸衰,人物漸降,義理有日晦之慮,安得無今日之辭敎乎?予固不及先朝聖德萬萬,安敢期望於建極之治,而亦豈但以無益之空言,爲調劑酸鹹之計乎?蓋建極云者,卽皇建其極之謂也。極之爲義,如屋極北極之極,乃是至善極盡處也。今予一副義理,亦自有至善極盡處,而下之所以對揚者,乃如是,豈不慨然乎?有聞曰,金箕殷屢度催促,終不入來云矣。上曰,俄者下敎,不爲詳傳而然乎?象奎曰,果以下敎嚴飭,而終不入來矣。上曰,豈可以嚴飭而止乎?何不以筵敎,一一分付也?更須出諭。象奎承命出去。敎秉模曰,其文則果爲不足,而卿以首相,適爲主選故,有所云云,而卿之自引,誠爲過矣。次對須卽爲之也。秉模曰,臣旣不以見職自居故,不敢依例問候,至於廟務,尤非所敢仰對者矣。上曰,過矣。以今廟務,非卿伊誰?煥之曰,抄啓主選,雖是領相向筵下詢時,臣以某某當入之意,歷數奏對,而金箕殷亦在其中,臣實聾聵,不知其人所存之如何,此莫非臣之罪也。秉模曰,臣豈以下敎,爲自引之計,而以若罪負,實不敢以見職自居矣。上曰,卿旣是首相故,雖有言及,而亦非深引之事也。不爲問候,尤豈不過乎?次對須卽爲之也。秉模曰,廟務則別無可奏者,且未及商量,當從後稟處,而問候,卽大臣之常例,尤不敢晏然爲之矣。命龍輔進前,下御題。龍輔讀奏科講策問,擬宋群臣賀,學者爲文,多務對偶,孫舜欽·穆脩,爲古文歌詩,一時豪俊,靡然從之,表歐陽子之功爲多,賦今韓愈,詩限午時,命懸題訖。敎曰,試所承旨出去,各題中,從自願錄入也。樂游承命出問還入。上曰,各題自願,各爲幾何?樂游曰,策四人,表三人,賦七人,詩一人矣。上曰,諸文臣,各以其所捷科之文製進,而亦須從其所長,毋取易作之意,更爲分付,而初次試藝,與他自別,使之一一各坐其中。自儒生時,稔知工程者外,出坐前庭。舊選則竝坐於臺上淸涼處,試所承旨及禮房承旨,同爲檢飭也。有聞·樂游承命出去。晩秀曰,金箕殷今方來待於闕外云,當爲招入乎?上曰,雖招入,亦將焉用?任渠爲之也。上曰,大臣之尙不問候,豈不過乎?秉模曰,臣固萬萬惶悚,而屢承聖敎,亦不敢一味辭巽矣。仍奏曰,日候頗熱,而許久臨殿,聖體,若何?上曰,一樣矣。秉模等曰,寢睡·水刺之節,何如?上曰,數日來,有左臂麻木之證,今則少愈矣。日前一霈之後,尙有惜乾之歎,此際雨澤,方切顒企矣。秉模曰,目今雨澤,雖未浹洽,亦不至過用聖慮矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,一樣矣。仍命就座。上曰,試官則先退,諸宰奏事也。龍輔曰,武監察履歷定式之後,訓鍊正·副正,係是兵批之窠,本不拘於資級高下,直爲備擬,而至於軍器正,卽吏批之窠,正三品官之降擬六品,雖異常例,如或拘於此規,不得通融備擬,則軍器正一窠,將無遷轉之路,事甚可悶。此後,監察差出時,軍器正亦依訓鍊正例,勿拘擬望似好故,敢此仰達矣。上曰,依爲之。出擧條晩秀曰,鑄字所,卽御定冊子編印之所,當初設置,式遵太宗朝故事,體貌之不輕,事勢之難闕,比之芸館,尤有重焉,而春·桂房直所,次第入接之後,本所,不可無移設之處。若得弘化門右邊翼廊之儀仗庫,大廳東北衛將所御營軍番所,合十許間,則僅可容接,而儀仗則敦化門左右翼廊,本是儀仗分置之所,移此合彼,事甚便好。東北衛將所,則本無定處,曾已屢遷,藏書閣行閣,亦合移接。入直軍,則數旣不多,或移住於宣仁門近處,或分接於銅龍門直所,以此分排,別無掣礙之端,而事係公廨換移,軍兵去就,不得擅便,敢此仰達矣。上曰,依爲之。移接時,令兵曹,請出標信,可也。出擧條晩秀曰,春坊同爲入接於鑄字所,而桂坊則權接於考文館舊衛從司矣。今則鑄字所,將爲移接於儀仗庫大廳,桂坊直所,使之入接於春坊東行閣,何如?上曰,依爲之。出擧條命臺諫進前。允遂曰,三司合啓,兩司合啓,以諫院不備,不得仰奏,憲府則無傳啓矣。上曰,何可每每無一言而退乎?允遂曰,臣不敢以言官自處,而竊有區區所懷,敢此仰達矣。唐臣韓愈之言曰,諫官雖卑,與宰相等,宰相尊,行其道,諫官卑,行其言,言行,道亦行,其責畀之重,有如此者矣。竊觀近日以來,諫官之失職,亦已大矣。目下當言之事,謂之以便屬禁令,月前已允之啓,謂之以惟俟處分,官師之規,稱以苛細而不言,民國之弊,稱以陳腐而不論。進參賓筵,充其位而已,趨簉臺廳,傳故紙而已。旣不得出言論事,少效一日之責,則又不得不逡巡退步,或呈病而以違傲爲事,或避嫌而以遞罷爲期,奉除旨則謂之曰苦銜來逼,承遞命則謂之曰濕衣始脫,凡爲今日之臺閣者,擧皆圖免之不暇,國家之設置諫官,豈亶然哉?此莫非如臣疲劣者,不能自重之致。竊以爲朝廷之待臺閣,亦有所未盡而然也。若使居其職任其責者,峻其選,而卑微者,不敢與於通擬,重其任而庸碌者,無所逃於譴何?公議在於下,而不出於上,國論伸於法而不屈於私,則臺閣之上,始知有諫官之重,而入此選任此責者,亦必有感激淬勵,思所以圖報者矣。繩愆糾謬之風,激濁揚淸之論,固不可以責之於人人,而其將有懷者必陳,無言者自縮,必不如今日之隨行逐隊,自歸於不職之科矣。臣謂殿下,念臺職之不同庶僚,察言路之有關元氣,從自今,亟命選部,必擇有地望敢言論之人,委任責成,以尊朝體,以重臺閣宜矣。上曰,依爲之。出擧條允遂曰,近來名分之紊而無別,紀綱之解而不振,雖出於世道汚下,俗習渝靡之故,而苟究其源,未必不係於臺閣之不得職其職也。不但諍是非於殿陛之上,論得失於官師之間,將以正風勵俗,使不得賤而妨貴,卑而凌尊,四維由是而必張,五品由是而必遜,其責任之意,顧何如也?在昔先正臣趙光祖爲都憲也,男女分路,閭井安堵,至今傳之爲美談,而今則不然,其責不過爲傳啓分臺而已。顧彼霜臺,便作無官之空廨,則反不如該司各曹之鎭日卯酉,竝與風聞而擔却一邊,民庶何所畏戢,風俗何所糾正?街路之上,變怪迭出,閭里之間,僭猥成習,不知名分之爲何物,紀綱之爲何事,此豈不懍然而寒心也哉?臣謂自今爲始,嚴其掄選,重其責畀,使之隨時赴坐,凡係風化之所關者,大則關聞而處之,小則懲治而勵之,以爲正名分,立紀綱之地,宜矣。上曰,爾言甚好,而得其人然後,徐議復舊赴坐之制,可也。出擧條煥之曰,臺臣之言好矣。此臺臣地處固好,且是曾經玉堂之人,苟欲修擧,當從自家始,而先自臣等,若能董率群僚,糾正風俗,則下自民庶,自當有畏戢之效,豈可專責於臺臣之赴坐乎?命次對先退。有聞進奏曰,金箕殷雖已入來,以被罪爲期,不欲以抄啓製進云矣。上曰,雖非抄啓,亦有文臣製述,任自爲之也。渠之所守,果是當然之事,則雖溝瀆微量,亦豈不欲成其美,而似此不率敎之習,予所深惡,必欲使之率敎而後已。渠輩必不知今世之一副治規而然,眞所謂自批其頰者也。無論某題,從自願製進後,出去事,更爲嚴飭也。仍敎曰,試所承旨留在殿庭,待捧券畢入後出去也。仍還內,承史以次退出。
庚申閏四月十三日辰時,上御重熙堂。左承旨入侍時,行左承旨李書九,假注書呂東植,記事官金珍恪,記注官承膺祚,以次進伏訖。上曰,大臣尙在賓廳乎?注書出去知入也。賤臣承命出問回奏曰,今纔出去云矣。仍命退,承史以次退出。
庚申閏四月十三日申時,上御便殿。坐直承旨·同副承旨入侍時,右承旨徐有聞,同副承旨曺錫中,假注書呂東植,記事官李存秀·洪奭周,以次進伏訖。上曰,閣臣來待人入侍。賤臣承命出,與檢校直閣沈象奎,偕入進伏。上曰,抄啓文臣中,追後入來者,果以何文製呈乎?有聞曰,以賦呈劵矣。象奎曰,渠則不敢以抄啓自處故,依文臣製述例,呈券云矣。上曰,該文臣之今日擧措,必非如渠新進,所可獨辦,誠爲可痛矣。命入抄啓文試券,仍命錫中等讀奏御考訖。命持出,修正榜目。仍命退,諸臣以次退出。
上在昌德宮。停常參·經筵。
徐有聞啓曰,明日常參·經筵,取稟。傳曰,停。
曺錫中啓曰,御營廳將官來言,今日本廳軍兵,日次私習云矣,敢啓。傳曰,知道。
曺錫中啓曰,事變假注書韓耆裕,身病猝重,勢難察任,今姑改差,何如?傳曰,允。
傳于徐有聞曰,禮房承旨,馳詣宗廟·景慕宮,奉審摘奸以來。
韓耆裕改差,代以南吉寬爲事變假注書。
傳于曺錫中曰,同副承旨入侍。
承旨前望單子入之,曺允大·金履翼落點。
金履翼啓曰,執義曺允遂上疏,諫院諸臺,一竝施以譴責之典事批旨內,依施事,命下矣。何傳旨捧入乎?敢稟。傳曰,禁推傳旨捧入。
金履翼啓曰,諫院諸臺,禁推傳旨捧入事,命下矣。行大司諫宋銓,司諫高宅謙,獻納南惠寬,正言崔履亨,依定式,遞差傳旨捧入之意,敢啓。傳曰,知道。諫長則情勢似然,許遞。
義禁府啓目,粘連向前韓永逵亦,觀其所供,境內權厝,雖緣事勢之不獲已,而其違越法令之罪,有難容貸,以此照律,何如?判付啓,依允。
執義曺允遂疏曰,伏以臣之蔑學淺識,尙何足以備數於言責之列,而上以感激恩遇,下以怵畏義分,周旋臺閣,已多年所,每承除旨,自不覺愧汗之沾體。顧今中丞之職,亦是屢叨之地,辭巽旣涉唐突,瀆撓尤爲屑越,而第念已試無效,實我聖明之所俯燭也。自前蹲冒之爲事,非臣之不自量,誠以私分之懷恩畏罪,急於叩謝也。至今僨誤之僅免,非臣之有所堪,實賴聖德之包荒匿瑕,極其庇護也。若謂宿趼之地,不當飾讓,曲覆之天,可幸免罪,遂乃逐隊揚揚,冥行不已,則畢竟顚沛,勢所必至,其爲辱聖簡而壞臺風者,爲如何哉?臣所以逡巡却步,不敢爲一味冒膺之計,而乃於昨筵,黽勉登對,咫尺威顔,辭敎屢勤,臣於是,愚衷倍激,略陳所懷,寔出於有懷無隱之斷斷微忱,而若論臺閣失職之罪,臣實爲最,承批之後,宜思所以自處之義,而倉卒筵退,未及引避,達宵慙悚,如無所容,玆敢冒入文字,仰瀆崇嚴。伏乞聖明,念臺職之不可輕畀,察臣言之非出假飾,亟賜鐫削,仍命選部,勿復檢擬,以重臺選,以靖私義,千萬幸甚。臣旣不以見職自居,而於目下事,有不可泯默者。諫院諸臺之引而不出,今幾日也。旣肅命矣,旣供職矣,則已是衆所共知之行公者,而特以喉院之不得請牌,一以呈告爲事,每日朝紙,只出合啓姑停者,揆以臺體,誠爲慨然,未知有何難强之情病,而不可無規警之道。臣謂近日不詣臺之諫院諸臺,一竝施以譴責之典,斷不可已也。臣無任云云。省疏具悉。附陳事,爾言得體,依施。爾其勿辭察職。
庚申閏四月十四日辰時,上御便殿。同副承旨入侍時,同副承旨曺錫中,假注書呂東植,記事官李存秀·洪奭周,以次進伏訖。上曰,二直提學,如在鑄字所,使之入侍。賤臣承命出,與檢校直提學李晩秀,偕入進伏。上曰,鑄字所新接處,已爲修粧乎?晩秀曰,姑未修粧矣。上曰,修理之節,切勿芬華,務從苟完之義,以爲簡其事功,儉其瞻視之地也。上曰,吏判如已畢講,使之入侍。賤臣承命出,與吏曹判書徐龍輔,偕入進伏。上曰,今日似有雨意,而晩來風氣,非得雨之兆,爲民事甚悶。晩秀曰,昨夜則稍熱,雨意頗緊矣。上曰,日前聞承宣言,則玉堂前導,復舊例爲之云,此甚駭然矣。玉堂舊無前導矣。內閣設置之後,援用湖堂金牌故事,使之呵導於闕內,則爲玉堂者,恥其不如創出無前例之前導故,亦嘗禁止矣。向於閔耆顯·金履度之除館職也,爲其榮耀,使之鑞牌導前前導云者,只爲前引之謂也。非欲其呵導,而官員吏隷,擧皆昧例,乃謂復舊呵導云者,豈不可駭乎?錫中曰,閔耆顯·金履度之鑞牌前導也,玉堂都使令,來問政院,以爲兩玉堂,旣爲前導,此後則當復舊云故,其時都承旨,亦不以爲不然,而玉堂本無故事之可考者,此等事,亦無文蹟之可據故,如是昧例矣。上曰,至於春·桂坊前導,亦不成說,卿等須加申飭也。仍敎奭周曰,近來注書,出入堂后時,亦爲扶掖前導,而以其便近,由仁政殿庭往來云,果然而自何時始也?奭周曰,未詳創自何時而近果如是爲之矣。上曰,此後則由延英門出入之意,申飭也。上曰,近見照訖榜目,則年過六十者,多有見屈,翰林輩,果知之乎?奭周曰,臣進去時,未得見之矣。上曰,今年之過六十者,後式年則當爲七十,而以照訖之居不,坐停於秋圍者,豈不甚矜憐乎?仍命書傳敎曰,近見榜目,年過六十者,多居不矣。照訖講,卽不過錄名之講,則年老者見落,越一大比,將過七十,豈不矜甚?日前以此提飭於史官,而昨夜榜目,又若前,惜乎年少試官之太忽於忠恕,當該三學敎授推考,此後老儒之應講者,莫或慢侮之意嚴飭。仍敎曰,此傳敎,令泮吏謄揭于大門也。命書榻敎曰,不爲仕進承旨許遞,前望單子入之,待下批牌招察任。命退,諸臣以次退出。
上在昌德宮。停常參·經筵。
藥房都提調李時秀,提調徐邁修,右承旨徐有聞啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,若何?惠慶宮氣候,何如?臣等不任區區伏慮,敢〈來〉問安,竝此仰稟。答曰,知道。王大妃殿·惠慶宮·中宮殿·世子宮,藥房口傳問安。答曰,知道。
曺錫中,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
徐有聞啓曰,明日常參·經筵,取稟。傳曰,停。
曺錫中啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪樂游曰,諸承旨持公事入侍。
金履翼啓曰,行大司憲李城輔,掌令洪彦燮,持平金壽祖在外,執義曺允遂,掌令洪光一,持平洪時濟呈辭,監察茶時之意,敢啓。傳曰,知道。山林外,在外人,許遞。
曺錫中啓曰,事變假注書南吉寬,身病猝重,勢難察任,今姑改差,何如?傳曰,允。
傳于徐有聞曰,右承旨入侍。
有政。吏批,判書徐龍輔進,參判李益運牌不進,參議金羲淳進,左副承旨洪樂游進。啓曰,臺諫今當差出,而擬望之人乏少,外任竝擬,何如?傳曰,允。以李殷模爲大司諫,沈奎魯爲司諫,李垿爲獻納,林漢浩爲正言,金履度爲修撰,閔台爀爲兵曹參判,鄭尙愚爲刑曹參判,李基讓爲右尹,鄭㝡成爲掌樂正,李光葵爲利仁察訪。
兵批,判書金載瓚病,參判未差,參議申鳳朝病,參知韓致應入直進,同副承旨曺錫中進。護軍李集斗·李書九·李基讓·宋銓·尹光普,副護軍閔昌爀,副司果洪樂正,竝單付,以南錫九爲外營部將,內乘洪理燮仍任事承傳。
吏批,再批。以金熙洛爲興陽縣監。
金履翼啓曰,諫院許久闕啓,事甚未安。今日政,新除授諫臺,待下批與未肅拜諸臺,竝卽牌招,何如?傳曰,允。
徐有聞,以內醫院都提調意啓曰,副提調曺允大,謂有身病,今日問安,不爲仕進,卽爲牌招,何如?傳曰,允。
禁府啓目,固城前縣令韓興裕原情云云。傳旨內辭緣,泛稱遲晩,所當請刑是白乎矣。曾經侍從,勿爲請刑,載在大典通編,且有拿問後定配之命,待判下擧行,何如?判付啓,報辭中,若有務得軍民之心等語,則難免重勘乙仍于,領相之請拿於左相請竄之後者,似由是耳。爰辭無所皁白,此一款,査問後,草記決勘爲良如敎。又照目,保寧縣監韓永逵,本府議啓內,觀其所供,境內權厝,雖緣事勢之不獲已,而其違越法令之罪,有難容貸,以此照律罪,杖一百收贖,告身盡行追奪,私罪奉敎依允,功減一等,其代,令該曹口傳差出,待下批,催促下送爲良如敎。又照目,前司諫高宅謙,前獻納南惠寬,前正言崔履亨等矣,衆所共知之行公者,而以喉院之不得請牌,一以呈告爲事,每日朝紙,只出合啓姑停者,揆以臺體,誠爲慨然是如,罪各杖八十收贖,奪告身三等,私罪奉敎,竝只罷職放送爲良如敎。
吏曹口傳政事,以李東煥爲保寧縣監。
曺錫中,以備邊司言啓曰,頃因三陟·杆城等邑暗行兼慰諭御史權晙所啓,歙谷太還折半換租事,批旨內,有面議方伯,從長釐正後,使之狀聞之命矣。卽見江原監司南公轍狀啓,則枚擧該縣令洪樂眞牒呈,以爲本縣還穀中,太則多至九百二十石,租則只爲三百四十石,況專尙畓農,太不廣耕,則其在爲民除弊之道,宜有所參量闊狹,太四百五十石,以正租準折換作事,請令廟堂稟處矣。苟利於民,太租換作,何必靳持,而廟堂之不得輒許者,蓋慮其見在留庫之太,盡歸於吏鄕輩,乘時射利,秋後,彌縫民間當納之太,仍以太責納,以充留庫之數,雖曰,一年之後,自歸於各其名色,目下舞弄,誠甚痛駭故也。雖然,今此換租之請,旣登繡啓,道臣狀辭,又如此,該邑擧行,自當另加戢察,依狀請施行之意,分付。御史擧條批旨中,面議方伯之議字,誤書以謂字,該道臣推考,何如?傳曰,允。
曺錫中,以備邊司言啓曰,頃因三陟·杆城等邑暗行兼慰諭御史權晙書啓,江陵·嶺西六倉穀,無論代錢捧納與移轉,限以明年,期於民穀,相當三陟四美倉穀,量宜移作於邑倉之意,覆啓行會矣。卽見江原監司南公轍狀啓,則枚擧江陵府使趙興鎭,三陟府使李壽彬牒呈,以爲嶺西臨溪倉,所在木麥六百石,粟五百石,已於今春移轉於嶺東,而嶺東則粟木麥,本非宜土,捧還時,實無本色辦備之路。木麥則以太準折換作,粟則以租準折換作,蓬坪倉還穀中,稷爲二百石,而稷不合於種糧救荒,小豆則自是廣耕之穀,而不過爲一百四十石,稷二百石,以小豆準折換作,此外,各倉粟爲四千三百八十石,春牟爲三千八百三十石,耳牟爲七千二百七十石,就其中,限折半以錢代捧,移送於嶺東,依詳定價,以太租換貿,則積弊可祛,而以錢換貿之間,不減於準折然後,方可議到。粟則就太·租兩色,料量換作,使不減於以租準折。至於春牟·耳牟,則穀本至賤,以詳定價,換貿太租,則比之準折,見縮夥然。蓋本道詳定不足,每年多則萬兩,以帖別備,加分耗給代,已成近例。今此春耳牟五千五百石,區劃於各邑詳定不足之代,則還弊可祛。三陟四美倉還穀中,木麥爲一千二百石,耳牟爲七百十九石,春牟爲二百十七石,此三種,宜於峽,不宜於野,本色移轉,民旣不願,今年則先以春耳牟·木麥等,限一千石,以峽野俱宜之太粟,準折換作,繼察民情事勢,又於明年,量宜移送事,竝請令廟堂稟旨分付矣。江陵·嶺西還弊,及此民戶未盡流離之前,不可不痛加矯革。今以邑牒,參互道啓,則別無異同,而春耳牟之區劃於詳定不足之代云云。道啓尤爲簡便詳備,竝與臨溪穀之本色移轉,各倉粟之以錢移作,稷二百石之小豆準折,而特爲依施,三陟四美倉穀事,亦爲依施之意,一體分付,何如?傳曰,允。
庚申閏四月十五日卯時,上御誠正閣。藥房入診,諸承旨持公事入侍時,藥房都提調李時秀,提調徐邁修,行左承旨金履翼,右承旨徐有聞,左副承旨洪樂游,右副承旨趙弘鎭,同副承旨曺錫中,假注書李允謙·呂東植,記事官李存秀·洪奭周,醫官柳光翼·金孝儉·玄敬培·李惟鑑·鄭允僑·玄必采,以次進伏訖。時秀曰,朝候稍熱,聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,手部證候,今則益臻夬復乎?上曰,姑未如常,而漸向夬復。大抵自用鄭億祚之藥,始收月計有餘之效矣。提調熟知此人乎?邁修曰,然矣。時秀曰,湯劑則今已停止乎?上曰,姑不更進矣。上曰,再昨卿等之箚辭,過矣。且外間之見箚本者,必不知爲何事矣。時秀曰,向筵責敎,在臣等,實是恩敎,臣等豈敢以此,爲張皇自引之計,而自顧罪負,無面可顯故,不得不略暴悚恧之忱矣。上曰,此箇義理,外人必不能一一領會,自卿等,必須轉相告諭然後,始可使曉然知之矣。事有似大而可以闊略者,似小而不可以放過者,向日筵敎,卿則亦必領會矣。辛壬義理,何等至嚴,而在先朝則事關聖躬故,容或有一時寬貸之典,而在下者之爭執,固亦宜也。至於今日,則不獨爲諸臣之公憤私讎而已,其所關係,果何如?而予之權度,固自有不失尺寸處,則爲今日臣子者,孰敢容喙於其間乎?予非欲使之惟其言而莫予違也。義理所在,斷斷如此矣。蓋丙申以前,鍾街以北一隊,權太重位太高,而思所以長此樂保此位之術,於是乎自托於四忠家,與之締結,以售其憑藉恐喝之計,而自以爲孰敢侮予矣。伊時士類之論,則乃謂義理,無古今之異,乃祖乃父之樹立於辛壬義理者,固是忠臣,而若其後承之背馳於今日義理者,不可以其祖先之爲忠臣,或貸其凶逆之名,如是然後,可以古義理合於今義理,而永有辭於萬世,予亦深有取於其論。渠輩情狀,旣無所逃於義理大明之時,亦自知爲几上肉,而畢竟出亘萬古所無之凶逆矣。幾年之後,金姓之以箕爲行者,今始入於淸選之中,而乃敢爲此等無嚴之習乎?此箇義理,蠶絲牛毛,在前則朝廷之元氣充實,而士類之間,亦多有講明義理之人矣。顧今元氣之日就萎薾,果作何許模樣乎?以義理自任者,只餘左相一人,而左相亦老矣。後進輩,必以向來辭敎,反謂歇於義理而然矣。所謂懸病者,觀其容貌,則亦似中無所執矣,有所攻斥云者,亦不成說。其家事,予所稔知,在先朝則或許之以忠,或褒之以功,而今予則不過謂之於其中,容有可議而已,渠輩有何所知,而乃爲此擧乎?都是可笑矣。時秀曰,縷縷辭敎,剖析明白,今日登筵諸臣,亦必皆曉然無疑,自臣等,敢不出而相告乎?上曰,不識裏面者,聞再昨賓筵下敎,或以爲致慨於大臣而然,而此等事,不言于大臣而向誰言之乎?其將捨大臣而言于卿宰乎?言于下大夫乎?言于三司翰注乎?且世道之所以至此,卿等不得辭其責矣。非但此也。今人之不識廉恥,不識格例者,滔滔皆是,而外面則着帽橫帶,行呼唱於道路,而考其中,則可羞可恥之事,不一而足矣。昨因承宣聞之,則又有一事之昧例者,向因閔耆顯·金履度兩人之新除玉堂,爲其榮耀之故,特許前導於闕內矣。前導云者,許其以鑞牌前引,非謂其作呵導之聲也。聞日前館隷,因此來言于政院,以爲兩玉堂,旣已呵導,此後則玉堂之呵導,似當復舊云,而其時都承旨,亦不以其言爲不然矣。玉堂之職,非不及於兩司,而以其與承旨有異故,以避嫌之意,初無呵導之規,一自內閣設置之後,援用湖堂朱衣金牌之例,使之呵導,而爲玉堂者,恥其不如,亦復效之云,以堂堂之玉署,乃有此擧者,可謂羞恥故,亦嘗禁之矣。禁其呵導,正所以復舊,而今反以呵導,爲復舊者,豈不萬萬駭然乎?非獨此等事也。凡士夫之異於下賤者,以其能識族譜世派,而今人則全不致意,亦豈非可恥之一端乎?古則以名宦爲貴故,於士夫家世派,亦所致詳,而古之可直千金者,今焉不直一錢,宜乎專不留意於此等也。古之所貴,今雖太賤,而賤亦安知不爲貴之徵乎?時秀曰,醫官入診,何如?上曰,置之。仍命藥房先退,命奏公事。有聞讀奏東萊府使金觀柱狀啓,倭船去來事,禮曹粘連啓目,漂民書啓回答撰出下送事,禮曹啓目,粘連漂還人論罪,依新頒事目擧行之意,回移事。錫中讀奏江華留守狀啓,井浦堡別將申載熙赴任事,平安兵使李儒敬狀啓,大國人去來事,分書判付訖。上曰,近日諫臺,果何情勢云乎?錫中曰,入來則當爲合啓,而合啓中數件之傳旨未下者,有所難處故,不爲入來云矣。上曰,此亦豈可成說乎?若以傳旨未下爲難,則如向來李德鉉之所言,猶或可也。豈可以是之故,遂不詣臺乎?合啓請牌之謬規,向雖禁之,而監察連日茶時,諫院許久闕啓,每五日,必入請牌啓辭者,自是古例,前亦有所申飭,而今何不爲之也?此後則須更申明也。詞訟衙門,五日不坐,請推之規,則今果不爲廢却乎?錫中曰,然矣。上曰,全羅監司何當辭朝云乎?錫中曰,節度使姑未下批故,尙未陳疏,而辭朝日字,不知在何間矣。仍命書榻敎曰,政官牌招開政。命退,承史以次退出。
庚申閏四月十五日未時,上御重熙堂。右承旨入侍時,右承旨徐有聞,假注書呂東植,記事官李存秀·洪奭周,以次進伏訖。上曰,在外兵曹參判許遞。出榻敎上曰,完伯何當下去云耶?有聞曰,未得聞知矣。仍命退,承史以次退出。
上在昌德宮。停常參·經筵。
徐英輔啓曰,明日常參·經筵,取稟。傳曰,停。
金履翼啓曰,行大司憲李城輔在外,執義曺允遂,掌令洪光一,持平洪時濟呈辭,掌令一員,持平一員未差,監察茶時之意,敢啓。傳曰,知道。
金履翼啓曰,右承旨徐有聞,今日不爲仕進,卽爲牌招,何如?傳曰,許遞,前望單子入之,待下批,牌招察任。
傳于洪樂游曰,諸承旨持公事入侍。
承旨前望單子入之,徐英輔落點。
徐英輔,以弘文館言啓曰,修撰尹命烈,旣有只推之命,與新除授修撰金履度,竝卽牌招察任,何如?傳曰,允。
以修撰尹命烈·金履度牌不進罷職傳旨,傳于徐英輔曰,只推。
以司諫沈奎魯,獻納李垿,正言朴宗京牌不進罷職傳旨,傳于金履翼曰,只推。
以平安監司李泰永狀啓,平壤府民家失火恤典題給事,傳于趙弘鎭曰,聞甚矜惻,百六十餘戶之農時失所,豈可例施恤典而止乎?卽令道伯,以會付穀,別爲加給,使之從速結構奠接。廟堂取考前施之例,磨鍊分付,待其奠接,使卽狀聞。
曺錫中,以御營廳言啓曰,因司僕寺報來箭串馬場近處,捉虎次,本廳善放砲手五十名,定將校,另飭出送矣。多日行獵,終無虎跡,今姑撤還,何如?傳曰,允。
金履翼,以義禁府言啓曰,時囚罪人韓興裕原情公事判付內,報辭中,若有務得軍民之心等語,則難免重勘。領相之請拿於左相請竄之後者,似由是耳。爰辭無所皁白,此一款,査問後,草記決勘事,命下矣。臣祖源,來詣本府,取見時囚罪人韓興裕,報統營狀辭謄冊,則有曰,海俗至頑,不知有官民之分,此固上司之所竊憂而痛繩者,今反右袒土校,威制地主,其於分義紀綱,果如何哉?此所以轅門內,愛恤碑之處處排立,一從先生案次第,而爲將者,務得軍民之心,古人之所深戒,誠不知其可也云云矣。營邑之間,所尊者體統,無論本事之如何,設或不愜於心,平說事理,務盡開釋,未有不可,一報再報,專事噴薄,侵斥上營,略無顧忌,甚至於務得軍民之心,古人之所深戒,爲辭者,遣辭深重,令人代怖,身爲下官,作此駭悖之擧,論其罪狀,誠極痛駭,依前下傳旨,施以定配之典,何如?傳曰,允。
金履翼,以義禁府言啓曰,本府啓辭內,時囚罪人韓興裕,依前下傳旨,施以定配之典事,允下矣。韓興裕全羅道靈光郡定配,而以傳旨及本府啓辭內辭意,具罪目,依例發遣府羅將,押送配所,何如?傳曰,允。
全羅監司金達淳疏曰,伏以,臣庸陋無狀,不堪任使之實,伏惟聖明,已照燭無餘矣。隨行逐隊,苟無大何,夫人之所能,而臣則不能,依文按本,自有常規,夫人之所知,而臣則不知,動輒乖謬,觸處顚跌者,殆不可一二數矣。居常惶恧,無面對人,乃者南藩新命,遽下於闔門訟愆之中,臣聞命惝怳,若隕淵谷。嗚呼,臣本蔑學,且乏材具,備數朝紳,奔奏末班,亦云幸矣。誰意生逢聖世,厚蒙恩顧,節次推遷,以至于此哉?感結一念,中夜屢起,惟思精白謹愼,淬勵殫竭,上以不負聖眷,下以粗守家法,以爲一分報效之圖者,寸丹炳然,而跡與心違,悔隨動生,憒憒之狀,無往非罪,每自循省,不寒而粟。況彼五十州按廉之責,其任則至重,其事則至大,除非綜理事務,諳練治體者,莫宜居之。今以如臣無似,苟然充擬,不敢知朝廷,何所取於臣,而古人所謂,大則大狼狽,小則小狼狽,不待知者而臣自知之矣。嗚呼,爲官而至刺史,昔人所艶,臣何獨無此心哉?然而臣之疎闇,決知其無當,畢竟僨事,上累則哲之明,則當是之時,臣雖萬殞,何以贖之?依近日月,周旋散班,猶可以奉令承敎,倖免大戾,而至於專制一方之軍民,酬應四至之機務,則百爾思之,非臣才器之所可堪任,玆不得不披瀝肝血,仰瀆崇嚴。伏乞天地父母,特垂哀憐,將臣新授之銜,亟許鐫免,仍治臣干冒之罪,以肅朝綱,千萬幸甚。臣無任云云。答曰,省疏具悉。卿其勿辭,從速辭朝。
庚申閏四月十六日辰時,上御誠正閣。諸承旨持公事入侍時,行左承旨金履翼,左副承旨洪樂游,右副承旨趙弘鎭,同副承旨曺錫中,假注書李允謙·呂東植,記事官李存秀·洪奭周,以次進伏訖。樂游讀奏黃海監司徐榮輔狀啓,應資老人敎旨祗受事。弘鎭讀奏江原監司南公轍狀啓,遺棄兒搜訪事。錫中讀奏黃海兵使李性默狀啓,捉虎申飭事,黃海水使李長喆狀啓,唐船退逐事,分書判付訖。履翼以無公事先退。命書榻敎曰,惠慶宮進服蔘杞茶,依前方五貽製入。上曰,近日臺諫情勢,果緣何事云耶?弘鎭曰,似聞以執義所奏擇差之言,爲自引之端云矣。上曰,以此引義,誠爲過矣。敎允謙曰,爾於昨日,初進照訖所矣。講所凡節,果何如?允謙曰,士習凡節,比前整齊矣。上曰,新差之注書,又爲圖遞,近來注書,何其數遞也?弘鎭曰,該注書於日前,以渠兄之禁推,有難以晏然供職,有此請遞矣。上曰,此是格外事也。父兄雖曰,一體,此等事面,差有間焉。若以父子間情理言之,則其父以罪名,雖至奪告身,其子亦無不可供職之義,至於就理則雖是輕囚,其未勘之罪,不知至於何律故,其子義不當以無故人自處,揚揚供職。至若兄弟之間,以就理引義者,是格外事也。此等格例,承宣亦須知之,而初不當捧入啓辭也。弘鎭曰,臣非該房故,不得詳知矣。上曰,他注書之作僚者,雖同是新進,亦何不諭之也?該注書仍令供職也。命退,承史以次退出。
上在昌德宮。停常參·經筵。
洪樂游啓曰,刑曹參判鄭尙愚,除拜後,過三日,不爲出肅,依定式,推考警責,仍卽牌招察任,何如?傳曰,允。
徐英輔啓曰,明日常參·經筵,取稟。傳曰,停。
曺錫中啓曰,來二十一日,朝參日次矣,敢稟。傳曰,停。
曺錫中啓曰,行大司憲李城輔在外,執義曺允遂,掌令洪光一,持平洪時濟呈辭,掌令一員,持平一員未差,監察茶時之意,敢啓。傳曰,知道。
曺錫中啓曰,御營廳將官來言,今日本廳軍兵,日次私習云矣,敢啓。傳曰,知道。
徐英輔啓曰,來二十一日,輪對日次矣,敢稟。傳曰,當次人受點,後日次來待。
傳于洪樂游曰,諸承旨持公事入侍。
傳于洪樂游曰,右承旨入侍。
刑曹參判前望單子入之,金履翼落點。
承旨前望單子入之,兪漢謨落點。
傳于徐英輔曰,左副承旨入侍。
傳于徐英輔曰,來待諸臣入侍。
玉堂前望單子入之,修撰金熙采·閔耆顯落點。
徐英輔啓曰,新除授修撰金熙采,前任殷栗縣監,修撰閔耆顯,前任高敞縣監,竝在解由未出中,何以爲之?敢稟。傳曰,勿拘。
曺錫中,以備邊司言啓曰,華城句管堂上差出事,命下矣。行護軍李書九差下,使之察任,何如?傳曰,允。此後,依諸道例,隨闕啓下,仍爲定式,可也。
曺錫中,以御營廳言啓曰,箭串馬場近處,虎獵撤還之際,峨嵯山下,小豹虎一頭捉納故,謹此封進之意,敢啓。傳曰,知道。皮張,傳于都相,而獵夫施賞,可也。
敎全羅監司金達淳書。王若曰,居方岳而膺作藩之寄,職司牧而任求芻之憂,擁旄鉞而節度諸軍,乘軺車而巡按列邑,古則一官之各設而尙難其選,今焉衆務之兼摠則尤須全才。矧海東八路之分疆,伊湖南一方爲劇部,美哉山河固而城池險,卽豐沛萬世根基,重以土地沃而民物殷,亦荊揚一大都會。厥貢惟菌而厥包橘柚,其穀宜稻而其利蒲魚。蓋其幅圓之大,財賦之饒,實冠諸路,凡今軍國之需,公私之費,專靠是邦,夫何積弊之相仍,以致凋瘁之轉甚?守令忽於勸課,則齪齪桑麻之業,漸失古俗,胥吏狃於侵擾,則瑣瑣楮竹之屬,皆爲弊端。槪稱土風之詐狙,何不念先敎後治?至如穀簿之耗蠹,未必非由私病公。視民如傷,若爲百萬口全活,與我共理,其在二千石惟良。惟卿,生于詩禮之家,早服忠貞之訓,置諸講製之列,已知才識之優,以器局則重厚而和平,措事務則周通而敏達。編桂籍未十載,中大夫之超遷,借萊府僅一年,賢太守之謌誦,蓋前後奬拔之非偶,又內外歷試之咸宜。玆授卿以全羅道觀察使兼兵馬水軍節度使·巡察使·全州府尹,卿其祗服寵章,往布德意,飭本業而敦名敎,宜思易俗移風,刷宿弊而紓困窮,當如救焚拯溺,將以廉謹而責諸邑,身須爲諸邑之先,苟得征徭之寬一分,民則受一分之益,若稟裁厥有典憲,凡措畫務得便宜。於戲,爲紓一道之憂,暫虛貳卿之席,民情必喜於來暮,往其欽哉。廷議或惜其去朝,行且召矣。故玆敎示,想宜知悉。知製敎金履載製進
庚申閏四月十七日辰時,上御誠正閣。諸承旨持公事入侍時,行都承旨曺允大,行左承旨金履翼,右承旨洪樂游,左副承旨徐英輔,右副承旨趙弘鎭,同副承旨曺錫中,假注書李允謙·呂東植,記事官李存秀·洪奭周,以次進伏訖。履翼讀奏黃海監司徐榮輔狀啓,罪人朴道三放送事,書判付訖。命書榻敎曰,違牌刑曹參判許遞,前望單子入之。仍敎曰,刑曹參判前望,以左承旨頒布也。仍敎曰,承旨前望中,罕入政院者,誰有可爲之人乎?履翼曰,臣等於院中聞之,則兪漢謨於亞卿陞秩後,未入政院云矣。上曰,然乎?仍命書榻敎曰,承旨前望單子入之,待下批牌招察任。仍敎曰,承旨前望落點,以兪漢謨頒布也。命書傳敎曰,未肅拜玉堂許遞,前望單子入之,待下批牌招察任。仍敎曰,玉堂前望落點,以金熙采·閔耆顯頒布,而其中,中批人,如未入前望,更爲入稟也。命退,承史以次退出。
庚申閏四月十七日辰時,上御重熙堂。右承旨與刑曹參判入侍時,右承旨洪樂游,假注書呂東植,記事官李存秀·洪奭周,刑曹參判金履翼,以次進伏訖。上敎履翼曰,該曹罪囚中,未完結者,須從速完結,而雖已完結者,亦於日次開坐時,出意見,論理承款者,亦須各別留意,決案時,更須詳細究問之地也。履翼曰,臣於向來,待罪見職時,曹中諸議,以爲今月內,有難用刑拷訊云爾矣。上曰,有何所妨乎?今日直詣本曹,卽爲開坐之地,可也。履翼先退。樂游曰,依下敎,問於該曹,則以爲閔耆顯,雖不在玉堂前望,而自上點下,則例爲入之云矣。仍命退,承史以次退出。
庚申閏四月十七日午時,上御便殿。左副承旨入侍時,左副承旨徐英輔,假注書李允謙,記事官李存秀·洪奭周,以次進伏訖。上曰,來待諸臣入侍。賤臣承命出傳,與水原留守徐有隣,行護軍李書九,司僕正洪元燮,偕入進伏。上曰,華城城役儀軌,今將印出,而無句檢之人。向來傳敎,有所示意,而文蹟則姑未書出矣。當以有司堂上,爲華城句管,卿其着意看檢,可也。仍命書傳敎曰,華城城役儀軌,今將印出,而堂上姑未啓下,行護軍李書九差下,使之看檢。敎元燮曰,儀軌草本,爲幾卷?元燮曰,每卷七十張者,爲九卷矣。今若印出,則紙地,已爲經紀耶?元燮曰,故將臣趙心泰在時,欲一番筵稟,而竟未果矣。上曰,本府公貨當捧者,爲幾許?元燮曰,當爲四萬兩,而其中萬兩,便是已捧,三萬兩則外邑人當納者,擧皆觀望,今則出句管堂上發關嚴飭,似好矣。上曰,其中必多難捧秩,當捧條中,零瑣小小者,姑勿論,其外應捧者,爾其言送于堂上,以秋爲限,關飭捧納,可也。有隣曰,安山·始興·振威·龍仁·果川等五邑各樣軍兵,移屬管轄之後,簽額之除減,雜費之蠲革,名編卒伍者,竝受其賜。且因各衙門身役之都納華城,邑弊民瘼,十祛八九,而第緣代頉磨勘,領付點閱之時,將吏官隷之往來,幾乎相續,又自昨年,移屬南陽餉租,穀物去就,自多泮渙,簿書期會,無異巡營。軍兵收斂,旣有禁條,傳關錢租,殆不相當,而係是無前之役,不可專責於下屬,則無論多少疎數,所謂雇價糧資,擧皆自官助給,而衛將之種種公行,不在其中,冗費之昔無今有者,日計雖似零星,歲會不啻夥多。五邑之來付華城,若將蒙幈幪之惠,沾潤之澤,而今乃未免於相反,以其大綱領之出於卒伍,受賜民邑祛弊,爲守令者,言其樂,不言其苦,而細究裏面,則薄俸殘廩,誠有難繼之慮,揆以事情,合有通變,而留臺外營,實無財貨派及之道。竊伏念,五邑俱以民多穀少之邑,還穀之狀請加分,無歲無之,就其加分耗條,參量分數,以贍官用,則軍務之去來,穀簿之關由,冗費之自官出者,庶不窘乏,而垂之悠久,有備無違,則軍兵收斂之弊,可期永杜矣。傳關錢租之用,可免再徵矣。今若以微細而忽之,煩瀆而置之,一年二年,漸至生弊,則甚非所以仰體我聖上,事關華城,務從便好之德意。古人制法,必將戶曹穀,常賑穀,幾分耗付之本官者,亶在於軫念此等處需用,而養廉之意,實寓其間矣。又況加分,不同於原分,公用亦異於私用,酌量派分,不至猥屑,安山等五邑所在加分耗中,租限一百石式,特爲許劃,恐合事宜,而還穀體重,不敢擅便,下詢廟堂處之,何如?上曰,句管堂上亦陳意見,可也。書九曰,加分取耗,本非經法,五邑穀摠不敷,姑未及通作半分,如華城之例,而聖敎每以一區井田之義,必欲次第釐正,俾作四方之準則,今若以加分耗名色,又爲需用之資,則雖有違於施措之本意,五邑事情,旣如此,從他變通,亦無其路,勢將以權宜之道,姑且行之矣。上曰,今聞華留之言,五邑事勢,必當如此。爲軍民之擧,反使邑倅邑吏,替受其弊,此豈軍摠,合爲一統,還穀只欲半分,以寓井田先施一區之本意乎?五邑穀物,換作戶曹·常平等穀取耗規例,一依通編施行,則不煩加分耗,而自可救弊,近來擧措中,似甚正當。此雖小事,其號則大矣,以此知悉擧行,可也。出擧條仍命退,諸臣以次退出。
上在昌德宮。停常參·經筵。
曺錫中,以都摠府言啓曰,今日入直內三廳禁軍及軍兵等,中日習射,請出標信。傳曰,知道。
徐英輔啓曰,明日常參·經筵,取稟。傳曰,停。
曺錫中啓曰,御營廳將官來言,今日本廳軍兵,日次私習云矣,敢啓。傳曰,知道。
兪漢謨啓曰,行大司憲李城輔在外,執義曺允遂,掌令洪光一,持平洪時濟呈辭,掌令一員,持平一員未差,監察茶時之意,敢啓。傳曰,知道。
傳于洪樂游曰,下直守令留待。
傳于洪樂游曰,諸承旨持公事入侍。
傳于洪樂游曰,吏房承旨入侍。
傳于曺錫中曰,有司堂上入侍。
曺錫中啓曰,諫院許久闕啓,事甚未安。除在外外,未肅拜人員,竝卽牌招,何如?傳曰,新除諸臺之連爲違牌,聞以日前臺啓中,擇差之請引義云,甚爲過矣。雖欲處義,違牌亦足矣。此啓辭還給,今已差晩,此後嚴飭,與憲臺,使之待漏詣臺。
趙弘鎭,以戶曹言啓曰,臣瀅修,今日以慶尙道後漕倉漕船點檢事,出來江上矣。同道左漕倉所屬,昌原等八邑,己未條田稅大同,合米一萬四千八百三十三石零,太二千二百四石零,分載於本倉元漕船十七隻,右漕倉所屬,晉州等七邑,己未條田稅大同,合米二萬一百四十七石零,太一千九百三十九石零,分載於本倉元漕船二十二隻,及左倉餘漕船一隻,追後來泊于西江故,一體點檢之意,敢啓。傳曰,知道。今番漕船之善爲上來,可嘉。戶惠廳及各處所納刻期捧納,嚴飭星火下送,俾無逗遛之弊,而下送後,這這草記,備局有司堂上,知悉,可也。
曺錫中,以御營廳言啓曰,本廳別將申大觀,身病甚重,勢難察任,改差,何如?傳曰,允。
曺錫中,以御營廳言啓曰,捉虎封進草記批旨內,皮張,傳于都相,而獵夫施賞可也事,命下矣。依傳敎,砲手韓得良·洪昌河等處,各木二疋,依例施賞之意,敢啓。傳曰,知道。
曺錫中,以武臣堂上朔試射試所試官意啓曰,今日,朔試射時,景福宮衛將全虎臣,折衝張斗橋·張彦緯·金達行等,俱未滿四中,竝依承傳罷職,何如?傳曰,允。
曺錫中,以備邊司言啓曰,頃因三陟·杆城等邑暗行兼慰諭御史權晙書啓,江陵三處堤堰許耕便否及平陵·祥雲兩驛,價布錢八百兩之每年輸送於銀溪者,除減其半便否,竝令論報後,稟處之意,覆啓行會矣。卽見江原監司南公轍所報,則枚擧邑報,以爲江陵伐列員堤堰二庫,在府東七里,而本無水源,民不蒙利故,堤傍田夫百餘年前,府南大川築洑引水,上下畓千餘石,擧皆蒙利,所謂堤堰,初不灌漑,海南員堤堰一庫,又在府南十里,而其無水利,一如伐列。長川抱流,數百石畓,如意灌漑,則今此三堤,無關於民畓之利害,大小民人,咸願作畓,兩處堤堰,先以假令,則可作八九十石美畓,而土性膏沃,實無乍起旋癈之患。至於起墾一款,待秋成,可以始役。銀溪驛入居錢,除減其半事。平陵·祥雲兩驛,則在於嶺東一隅,使役稍歇,銀溪直路六站,則處在孔道,責應旁午,其所凋弊,比之平·祥,不啻十倍,則今雖不得,益加添助,以爲蘇救之道,而許多年受用之物,豈可減之乎?依前施行之外,更無措處之策爲辭矣。江陵堤堰三處,廢棄旣久,堤傍大川,又有引洑之處,其所蒙利,或爲千餘石落,或爲數百石落,則許耕於百年等棄之土,未爲不可,而第念堤堰禁耕,法意至嚴,萬一有用力貯水之道,而忘其遠效,取其小利,無難毁法,則其爲流弊,有不可言。更以此意,堤飭道臣,果是官民自古之公論,而又無一分可望於滀洩,則待秋成,起墾後,幾石落及結數,使之報于堤堰司,與戶曹。銀溪驛凋弊之倍甚於平·祥兩驛,誠如報辭,今若以其本非己物,一朝勒減,則勢必難支,畢竟別爲救弊,在所不已矣。繡衣則只聞平·祥兩驛之言,論其事理,亦似有然者故,其說如彼,而通同較量,則仍舊之外,實無他道,今姑置之,何如?傳曰,允。
曺錫中,以備邊司言啓曰,軍餉居末拿問,居二決杖,居三推考,還上居末決杖,居二推考,居三勿論,旣有元事目。還上未準捧居末拿問,而若邊地守令,則依前決杖,舊還未準捧守令論罪事,載在大典通編矣。卽見平安監司李泰永捧未捧狀啓,則舊還分元還上居末龍川府使李邦運,居二嗭洞權管鄭啓運,全未捧彌串僉使李愼培云矣。當該守令·邊將等,竝令該府·該道,依事目勘處,何如?傳曰,允。
庚申閏四月十八日辰時,上御誠正閣。諸承旨持公事入侍時,行都承旨曺允大,行左承旨兪漢謨,右承旨洪樂游,左副承旨徐英輔,右副承旨趙弘鎭,同副承旨曺錫中,假注書李允謙·呂東植,記事官李存秀·洪奭周,以次進伏訖。錫中讀奏平安監司李泰永狀啓,東林別將李聖沆到防事,漢謨讀奏全羅監司趙宗鉉啓本,罪人同推開坐事,分書判付訖。上曰,下直守令入侍。出榻敎賤臣承命出,與保寧縣監李東煥,偕入進伏。命奏職姓名。敎曰,守令爲初次乎?東煥曰,然矣。上曰,該邑是難治也,須勉爲之。爾於何年登第乎?東煥曰,乙卯庭試登第矣。上曰,科賦亦嘗經覽,而果是能文者矣。雖非宣諭七事,亦當善爲之矣。命先退。敎曰,該守令是誰之子也?注書知之乎?賤臣曰,故縣監李殷濟之子也。上敎漢謨曰,亞卿陞秩後,初入政院云,昨始聞之矣。年今幾何?漢謨曰,六十七矣。上曰,與新榜登科人兪應煥,爲幾寸乎?漢謨曰,寸數稍遠,與同九代祖矣。上曰,柳憲周家,忠義錄,已爲篇成云耶?錫中曰,已爲篇成,而文衡及禮判,皆有著述云矣。上曰,華城儀軌,須善爲釐正,而政院日記中,凡屬儀軌邊事,亦須抄入。同副與下番翰林,進去鑄字所,與司僕正及入來抄啓,同爲議定之地,可也。錫中·奭周先退。記注官金啓濂進伏。上敎啓濂曰,近來立朝者,於格例邊,擧皆茫昧,誠爲可悶。翰注之職,可爲來頭履歷,且爾家重臣,諳鍊格例,亦必有聞見之習熟者,爾須加意於格例上,可也。仍命退,承史以次退出。
庚申閏四月十八日辰時,上御重熙堂。吏房承旨入侍,有司堂上同爲入侍時,右承旨洪樂游,假注書呂東植,記注官金啓濂,記事官李存秀,有司堂上李書九,以次進伏訖。上敎書九曰,近日旱乾,果爲如何云耶?書九曰,向日之雨,未得繼霔,而趁今周洽,則移秧姑未節晩矣。上曰,卿旣句管華城矣。諸般節目,須成置於內外營,俾與廟堂相關之地好矣。昨筵華留所奏擧條,卿果見之否?書九曰,擧條則未及得見,而詳聞其言矣。上曰,華留擧條中,須以卿意,論理添入好矣。仍命退,諸臣以次退出。
上在昌德宮。停常參·經筵。
徐英輔啓曰,明日常參·經筵,取稟。傳曰,停。
兪漢謨啓曰,行大司憲李城輔在外,執義曺允遂,掌令洪光一,持平洪時濟,牌招啓辭未下,掌令一員,持平一員未差,監察茶時之意,敢啓。傳曰,知道。
傳于洪樂游曰,諸承旨持公事入侍。
曺允大啓曰,諸承旨持公事入侍命下,而六房無公事,不得入侍之意,敢啓。傳曰,知道。
傳于洪樂游曰,右承旨入侍。
曺錫中,以備邊司言啓曰,頃以德川郡被燒民家,嚴飭結構後,畢奠接形止,亦卽報來,以爲草記之意,因傳敎行會矣。卽見平安監司李泰永所報,則以爲該郡被燒民家八十一戶,借材助糧,申飭結構,今已畢奠接,小殘獨戶,身役蕩減後,修成冊上送,而蕩減身役錢,爲二十八兩云矣,敢啓。傳曰,知道。
兪漢謨,以義禁府言啓曰,彌串僉使李愼培拿問勘處事,傳旨啓下矣。李愼培時在任所云,依例發遣府書吏,交代後拿來,何如?傳曰,允。
曺錫中,以御營廳言啓曰,本廳哨官韓宅霖,屢月稱病,終無職任之擧行,其在懲他之道,誠極駭然,決棍汰去之意,敢啓。傳曰,知道。
全羅監司金達淳疏曰,伏以,臣冒膺寵命,行將辭陛矣。臣之父母,墳山在於京畿抱川地,臣以鮮民之生,久抱風樹之痛,今叨擁旄之榮,而莫效哺烏之情,遙望松楸,感切霜露,玆敢冒昧呼籲。伏乞天地父母,俯賜鑑諒,特許數日之暇,得以榮掃,粗伸私情,千萬幸甚。臣無任云云。答曰,省疏具悉。卿其依所請往省。
庚申閏四月十九日辰時,上御重熙堂。右承旨入侍時,右承旨洪樂游,假注書李允謙,記注官承膺祚·金啓濂,以次進伏訖。上曰,重臣李命植登第,在何年?兼春秋,或聞知耶?啓濂曰,臣父乙亥年登科,而李命植則乙亥年,前已爲之云矣。樂游曰,臣叔於壬申年釋褐,而李命植則其前已爲登第云矣。命書傳敎曰,重臣立朝五十年,宣力于外,兩界·四都,以至嶺·湖·萊·灣,名無不登之剡,夷考績庸,在在可稱。入而掌金穀治甲兵,其嚴於守法,亦所深許,而中間滄浪,一一待之以無辨,未嘗屑屑於明其本意。今聞其長逝,豈勝嗟惜?卒奉朝賀李命植弔祭,依例擧行,祭文中,以此意,措辭事,分付。
上在昌德宮。停常參·經筵。
藥房都提調李時秀,提調徐邁修,副提調曺允大啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿·世子宮,藥房口傳問安。答曰,知道。
徐英輔啓曰,明日常參·經筵,取稟。傳曰,停。
曺錫中啓曰,行大司憲李城輔在外,執義曺允遂,掌令洪光一,持平洪時濟牌招啓辭未下,掌令一員,持平一員未差,監察茶時之意,敢啓。傳曰,知道。
曺錫中啓曰,御營廳將官來言,今日本廳軍兵,日次私習云矣,敢啓。傳曰,知道。
曺錫中啓曰,備邊司郞廳來言,今日賓廳日次,而停朝市相値,不得來會云矣,敢啓。傳曰,知道。
傳于兪漢謨曰,左承旨入侍。
傳于洪樂游曰,右承旨入侍。
傳于徐英輔曰,坐直承旨入侍。
曺錫中,以兵曹言啓曰,今閏四月二十日,文臣朔試射試官望,備擬受點矣。停朝市相値,不得爲之之意,敢啓。傳曰,知道。
曺錫中,以備邊司言啓曰,陳奏兼奏請使方物看品,在今二十二日,而戶曹判書李在學有實病,無以擧行云。莫重看品時,不可以亞堂替行,合有變通之道。戶曹判書李在學,今姑許遞,何如?傳曰,重任不可輕遞,令次堂替行,可也。
庚申閏四月二十日辰時,上御誠正閣。藥房入診,左承旨·右承旨·有司堂上,同爲入侍時,都提調李時秀,提調徐邁修,副提調曺允大,行左承旨兪漢謨,右承旨洪樂游,假注書李允謙,記注官承膺祚·金啓濂,有司堂上趙鎭寬·李書九,醫官柳光翼·金孝儉·李敬培·朴春源·李惟鑑·玄必采,以次進伏訖。時秀等曰,晩後風日不調,聖體候,若何?上曰,一樣,而近日雨意邈然,爲民事,以是悶慮。時秀曰,十六之雨,兩湖則稍可解渴,且今農節,不至甚晩矣。寢睡·水刺之節,何如?上曰,近日引飮之症無減,日前連服竹瀝,則止渴最爲良方矣。仍敎醫官柳光翼曰,竹瀝之效,可謂神奇矣。光翼曰,非但竹瀝,單竹葉茶,最爲止渴矣。上曰,夏節連進櫻桃,以是飮食善進,此卽宮底櫻也,莫非陟降之所默佑矣。時秀曰,王大妃殿氣候,何如?上曰,一樣矣。時秀曰,惠慶宮氣候,近已快復乎?上曰,今雖完合,而快未復常矣。時秀曰,醫官旣已待令,診察,何如?上曰,置之。時秀曰,寅申巳亥年端午節,自藥院,造進鍼具矣。今番則亦當封進于世子宮乎?上曰,封進後,如有益於醫官輩,則封進,可也。仍敎醫官朴春源曰,鍼具封進後,有賞典之已例耶?春源曰,封進於大殿,則有除職承傳,各殿宮封進也,有紬疋賜給之例矣。上曰,然則大小朝,竝爲封進,可也。上曰,問諸先來,則彼中別無他事云耶?時秀曰,彼中亦以旱災,去月二十日,已爲親行禱雨之擧云。以今節序,不必如是遑急,此亦近於外飾矣。上曰,似然矣。先來軍官所傳云何?樂游曰,軍官·譯官,落後於宣川,姑未入來矣。上曰,然則自政院,何不請罪?時秀曰,年前以使行先來,或有中路實病,不得排站上來,則使陪持替受狀啓以來事,曾有下敎,而此是一時特敎,非每年視以爲例之事。設或眞有實病,道臣·灣尹詳察其病,果是實狀,則以替送陪持之意,措辭馳啓,事體則然,而近聞先來軍官·譯官輩,以伊時下敎,認以年例應然之事,甚至今番回還進賀使先來軍官·譯官渡江後,纔過數站,竝爲落後,三人之一齊有病,似無是理。若此不已,則先來之法,便歸蕩然,不可無懲後之道。當該先來軍官·譯官等,待其上來,令攸司,從重科治。道臣之無一言狀聞,政院之循例捧納,不爲請罪,難免其責。當該道臣及承旨推考,何如?上曰,依爲之。出擧條敎時秀曰,五邑戶曹穀事,其間果已往復於領相許,而何以措處?時秀曰,昨伏見擧條批旨下者,穀名稍異,似可以此施行矣。敎鎭寬等曰,五邑耗條,何以區劃?書九曰,成出笏記,今方持入矣。命入之。仍敎曰,五百石如欲取耗,則五千石當爲盡分乎?書九曰,然矣。上曰,戶曹元會穀則十分一取耗耶?書九曰,然矣。上曰,戶曹穀十分一外,九分則歸於守令耶?書九曰,然矣。上曰,然則此異於取諸民,依日前筵敎,許施無妨矣。書九曰,徐有隣爲戶判時,湖西己酉貿米爲一萬八千石,京畿貿米爲一萬三千石,以此竝爲劃給於關東矣。自戶曹,若以錢換劃,則庶可量爲,而此亦磨鍊而已,未有一定之見。昨見領相,語及此事而未果決定矣。上曰,領相出疆前,決定好矣。又敎鎭寬曰,卿爲戶判時,有所留意於各樣雜費之釐正抄謄冊子云,其間果已成出耶?鎭寬曰,姑未抄出矣。上曰,大體恤典會減,何其多也?鎭寬曰,非但恤典,各樣雜費最多矣。時秀曰,臣待罪戶判時,聞於外間,則燒頹恤典,不無虛實相蒙之弊矣。上曰,以燒戶言之,十戶以上,自政院,付籤入之,而此亦持公事入侍時入啓。不然則過了數朔後,始爲入啓。以朝家一視之義,無論百戶十戶單一戶,當戶之見燒一也,朝家軫恤,豈可區別大小多寡而爲之乎?先朝自丙子,至乙未年,靜攝中,不緊公事,乙未聽政時,恤典堆積於二間樓庫,以此觀之,不可不先擧行,而其間虛實相蒙之弊,亦何以盡知乎?不但此也。雜費之昔無今有者,大加變通然後,庶可釐正,恤典傳敎,卿其爲先抄出,以爲斯速釐正之地,可也。仍命鎭寬等先退。上曰,刑曹判書入侍。出榻敎賤臣承命出傳,與刑曹判書李得臣,偕入進伏。敎得臣曰,本曹文案中,已承款未完決之類,獄情,果何如?得臣曰,文案中,亦有一二可疑者矣。上曰,然則從所見論奏,而今日雖停朝市,勿拘開坐,可也。得臣曰,每於獄案,有司之臣,雖執重論,自上德意,常傅之從輕,邊臣恐反有妨於生道殺人之義矣。上曰,予何嘗爲從輕之論哉?人命至重,自不得不審而然矣。近來法紀,漸不如前,只有殺人者一條,於此更欲闊狹,則其於法紀何哉?頃奉筵敎,今番完決中,已結案已承款六度文案,次第看詳,則其中,或有一二可議者。金應聲獄案中,以爲死者一孫,面色瘦黃,素知其爲抱病之人故,不忍其下手云者,雖不足取信,以看證朴弘信·翠梅及屍親崔聖道招,見之,一孫之自來抱病,同然一辭。一孫妻朴召史招中,亦以爲一孫,昨年臘月吐血云爾,則一孫致死,雖在於與應聲相鬪之後,而自是病身,則亦豈無邂逅之疑乎?應聲招中,以爲一孫死後,辦得斂具,將欲埋葬,忽地呈官,不知其意云。元吉招中以爲,或慮應聲之逃避,謂將斂葬,以緩其心。且待媤叔之來,始乃發狀云,而以渠所遭,論以常情,固當呼哭奔告,不踰咎刻。且元吉所居之三淸洞,距其媤叔所居之松木洞,多不過一里許,則其所發狀,胡在經日經夜之後乎?或出於疑病或打,欲告未告而然歟?宜其蒼黃,何太稽緩?初覆檢狀,皆以脇肋傷痕,衣服血癊,爲被踢實因,而弘信招中,旣曰,一孫,以頭撞應聲,而反傷其鼻,衄血狼藉,衣服血癊,不足爲致命之症也。看證金啓孫招中,以爲其後一孫·應聲,更爲相鬪云者,與元吉招中,其夫憤其被打,扶執應聲,更欲起鬧,則應聲更不下手等說,沕然相合。若曰,初鬪時被踢,以至不日內致命之重傷,則渠非鐵漢,安能作氣更鬧於其翌日乎?再鬪時,應聲之初不下手,其妻朴召史,亦已立證,則一孫殞命,亦不可一直歸之於被打也決矣。大抵看證諸招,皆曰,互執頭髻,交加拳踢,此是此獄實際光景。以手執髻,以足踢人之勢,有異乎各立飛足之隨處當着,隨力猛毒,應聲·一孫,雖或有强弱之別,而滾合時,足尖之及於肋後者,亦豈有重傷之理哉?應聲所謂一孫之自撞自仆之際,脇肋自然致傷云者,非敢曰,準信,而亦不可全然諉之於下手之猛毒。朴弘信所供中,應聲言內,以爲毆打汝,無異打甕器商支機木等語,與上項應聲招中,知其爲抱病之人,不欲下手之語,暗有相符。此雖常漢過去麤悖之語,而無論憐其孱怯其死,其毆踢之不欲猛毒,亦可見矣。旣有諸般可疑之端,而謂渠以曾已承款,循例結案取招,有違於我殿下欽恤好生之德意故,敢此仰達矣。上曰,卿之起疑諸條,甚有所見。前判堂題語中,弊繩破器之喩,亦可謂同一意致。減律,不至失刑,依卿所奏,直爲照律決勘,可也。出擧條得臣曰,典僕金重喆獄案,亦不無更査之端。渠則自初檢,至承款時,每以爲國獜,犯打渠之老母故,情理所及,不顧死生,奪其椎而反擊云者,雖是渠藉口之端,而苟如是也,容有可議。屍親方召史之初檢招中,連以重喆弟䃼喆之倂力同打樣,斷斷爲說者,覆檢以後,忽反前說,爲䃼喆分疏,靡不容極者,亦甚訝惑。此兩條,一番更査後,始可議捧結案故,敢此仰達矣。上曰,依爲之。出擧條得臣曰,頃以竹山府殺獄罪人李寶夫獄事回啓判付據,星火査報之意,發關該道矣。卽接京畿監司徐鼎修回移及主同推官報營辭意,則以爲時同之以賊見囚,受刑決放,前府使之移帖,昭在行賊被囚,雖有其跡,越獄在逃,元無是事,時同之子日孫,曾以大賊越獄逃躱丁寧,而渠所謂傳說之狼藉,易致父子之相蒙,抑或無怪,而旣無官令之奉承,又無逋逃之可罪,則私自捕捉於出使之路,恣意毆打於鍜鍊之際者,已極無狀,而越獄逃走及因官令跟捕等說,俱皆落空云矣。越獄逃躱者,卽時同之子日孫,而時同則纔以行賊被捉,受困蒙放者也。奉官令出使,亦不過跟捕他殺越人命之賊徒,則韓女所謂,時同之越獄逃躱,寶夫之因官令跟捕,俱爲落空,而寶夫卽捕校也,時同卽賊徒也。奉令出使,雖非捕捉時同之行,而路逢曾所被捉之賊徒,則捕校之盤詰譏探,自是渠輩之例習。今此寶夫之行凶匿埋等事,固萬萬痛惡,而此與混打平民,擅加操鍊,稍有間焉。韓女稱冤,與指無謂有,全然爽實,亦或有異故,敢此仰達矣。上曰,卿傅生之論,未免苟且。若此則殺獄,豈有償命之律乎?然於曰宥曰殺之義,卿則曰,必可宥,而直使之仍置獄案,此爲鄭重之端。右相適又登筵,亦陳意見,可也。時秀曰,寶夫之匿埋一款,實爲渠之斷案,而時同之行賊被囚,邑牒昭在,其子日孫,又是越獄之賊徒,則捕校之路中逢着,一欲盤詰,不是異事。操鍊之酷,乃是京外捕校之例習,此或爲寶夫一分參恕之端。秋堂所奏,亦似因此而殺獄至重,不敢質言矣。上曰,卿言,亦與刑判意無異,則何可必爲仍推乎?依僉議傅輕之意,分付,可也。出擧條仍命退,諸臣以次退出。
庚申閏四月二十日申時,上御便殿。坐直承旨入侍時,左副承旨徐英輔,假注書呂東植,記事官金珍恪,記注官承膺祚,以次進伏訖。命稟事閣臣入侍。賤臣承命出傳,與檢校直提學李晩秀,偕入進伏。晩秀曰,五月朔各祭享月令單子,已爲啓下,而中霤祭,例於土旺日行事,今年土旺,在於五月三十日,中霤祭,當同入於五月月令,而雲觀徒知每年四季朔土旺之例,不知今年,旣有閏朔,節序自致差早,中霤祭一條,漏落於牒呈中,臣曹亦未致察,循例謄入,臣之矇未察飭,惶恐俟勘,而前此亦有別具單子追入之例,更爲修整入啓,祀典莫重,如是做錯,萬萬駭然。當該次知監生,令攸司從重科治,以懲日後,何如?上曰,依爲之。出擧條仍命退,諸臣以次退出。
上在昌德宮。停常參·經筵。
曺錫中,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
徐英輔啓曰,明日常參·經筵,取稟。傳曰,停。
曺錫中啓曰,來二十五日朝參日次矣,敢稟。傳曰,停。
徐英輔啓曰,明日親臨方物看品,處所,以何處爲之乎?敢稟。傳曰,熙政堂爲之。
傳于曺允大曰,都承旨入侍。
傳于曺允大曰,來待諸臣入侍。
以全羅監司趙宗鉉狀啓,寶城郡民家失火,恤典題給事判付內,啓下備邊司爲旀,方農失所,甚爲矜悶。嚴飭邑倅,斯速結構,期於卽爲奠接事,分付爲良如敎。
兪漢謨啓曰,以兩司諸臺之不爲詣臺,屢勤飭敎,而憲府諸臺,則雖已入來,避嫌諫院,則無一人詣臺,事甚未安,竝推考,何如?傳曰,爲先待開門問啓。
掌令洪光一,持平洪時濟啓曰,臣等之蔑識庸姿,豈有一分堪承於淸朝耳目之任,而怵畏義分,章皇出肅,間日詣臺,未嘗論一事出一言,只呈姑停分臺,苟然充位而已,自顧慙恧,若無所措。果然亞憲,歷論近日臺官失職之事,至請峻其選責其任,使庸碌者,無所逃於譴何,以外他條列,無非格言。臣等已不覺瞿然自愧,而其曰,當言之事,謂屬禁令而不言,已允之啓,惟俟處分,而不論云者,尤是臣等溺職之大者,固所甘受而愧赧之不暇,則其何可抗顔彯纓,强復揚揚於臺端一步之地乎?寧被違傲之罪,不敢爲仍冒之計。累勤飭敎,今始來避,所失尤大,以此情踪,其何敢一刻晏然於臺次乎?請命遞斥臣等之職。答曰,勿辭,亦勿退待。
執義曺允遂啓曰,臣之庸碌疲劣,不堪耳目之任,非但通朝之所共知,抑亦聖明之所俯燭也。每奉除旨,黽勉承膺,亶出於怵分畏義,而尋常愧恧,徒切于中。日前筵奏,誠以如臣無似,冒居臺端,不能出一言論一事,以效涓埃之報,未免素餐之歸,臺閣不尊,實由於是,乃以無隱之情,竊附自劾之義矣。及夫筵退之後,譏嘲之說,紛紜四至,謂臣以自處擇差,處人不擇,乃至有近日諸臺齊引之擧,臣於是,竊不勝瞿然慙赧之至。人之爲言,雖不深諒,在臣私義,當思自處。若論不擇之實,則臣固爲首,其何敢蹲冒於臺次乎?請命遞斥臣職。答曰,勿辭,亦勿退待。
徐英輔,以侍講院言啓曰,書筵,孟子第五卷,今已畢講,而依下敎,第六卷仍爲繼講之意,敢啓。傳曰,知道。
曺錫中,以兵曹言啓曰,謹依下敎,守門將林福善,龍虎營拘留之意,敢啓。傳曰,姑放,可也。
曺錫中,以兵曹言啓曰,謹依本曹草記批旨,龍虎營拘留守門將林福善,姑放之意,敢啓。傳曰,知道。
曺錫中,以御營廳言啓曰,弘化門鄕軍直所,移設於衛將番所事,已爲定奪矣。移接直所,今已修葺,今日爲始,待標信移直之意,敢啓。傳曰,知道。
禁府啓目,加德前僉使趙崈原情云云。問目內辭緣,泛稱遲晩,刑推得情,何如?判付啓,考律勘放後,草記爲良如敎。
兪漢謨,以義禁府言啓曰,時囚罪人趙崈原情公事判付內,考律勘放後,草記事,命下矣。趙崈,統制使任嵂狀啓內,莫重戰器,不善看守,致此燒燼,其在重戎政之道,決難容貸,爲先罷黜,其罪狀,令攸司稟處。罪取考律文,則大明律失火條有曰,公廨及倉庫內失火者,杖八十,徒二年,大典通編推斷條有曰,倉庫軍器失火守令,以本律照勘後,公罪收贖懸入矣。趙崈杖八十,徒二年定配,以公罪收贖,放送,何如?傳曰,允。
庚申閏四月二十一日辰時,上御便殿。都承旨入侍,來待諸臣,同爲入侍時,行都承旨曺允大,假注書呂東植,記事官李存秀·洪奭周,禮曹判書李晩秀,以次進伏訖。命書傳敎曰,同副承旨入侍。賤臣承命出傳。同副承旨曺錫中進伏。上曰,鑄字所何當移接乎?晩秀曰,修粧未及告訖,而今日當移接矣。上曰,欲雨不雨,旱乾益甚,誠悶然矣。允大曰,或有雨意,而旋卽開朗,誠爲可悶矣。上曰,雨澤久閟,民事孔艱,憂勤一念,不暇及他,鑄字所修粧之役,稍待得雨後,爲之好矣。晩秀曰,鑄字所,今日將爲移入矣。依日前筵稟定奪,桂坊,移入於春坊東行閣,今日入接事,分付,何如?上曰,依爲之。出擧條上敎奭周曰,照訖講,今日則不爲捧講乎?奭周曰,今日果不捧講,而此後則以每五日捧講爲定矣。上曰,五日一次,過爲稀闊,今番則卄五日捧講後,仍爲連日捧之,觀勢開撤好矣。允大曰,舊還分元還上居末龍川府使李邦運,居二嗭洞權管鄭啓運,全未捧彌串僉使李愼培,令該府·該道,依事目勘處事,備邊司草記允下矣。取考大典通編還上未準捧條,居末決杖,居二推考,居三勿論,而增註以爲,居末者拿問,邊地守令則依前決杖云,而至於舊還未準捧條,則泛言論罪而已,初無分明定式故,居二嗭洞權管及全未捧彌串僉使,姑援新還條,拿問推考之例,已捧傳旨,而至於龍川府使,則係是內邊地守令,雖與外邊地有間,其爲邊地則一也。似不可遽用拿問之例。如欲代以決杖,則又無新舊還輕重之別,擧行未免疑眩,當以何律施行乎?上曰,更思,都是宥旨前事,竝勿論,可也。出擧條允大曰,舊還未準捧守令論罪一款,雖載於大典通編增註中,而初無輕重區別之文故,纔有所陳稟矣。若無一番定式,則來頭擧行必復如今番之疑眩,令廟堂酌量定制,以爲永久遵行之地似好故,敢此仰達矣。上曰,依爲之。出擧條允大曰,不爲詣臺之諸臺,連加申飭,而終不入來矣。上曰,一味逡巡,是豈成說?不可無一番節拍,諸臺旣難詣臺,則引而爲避,亦似好矣。此意,令諸臺知悉也。仍命退,諸臣以次退出。
上在昌德宮。停常參·經筵。
徐英輔啓曰,明日常參·經筵,取稟。傳曰,停。
兪漢謨啓曰,行大司憲李城輔在外,執義曺允遂,掌令洪光一,持平洪時濟呈辭,掌令一員,持平一員未差,監察茶時之意,敢啓。傳曰,知道。
曺允大啓曰,右副承旨趙弘鎭,今日不爲仕進,卽爲牌招,何如?傳曰,許遞,前望單子入之,待下批牌招察任。
承旨前望單子入之,李益運落點。
傳于曺允大曰,承旨房仍,左承旨爲戶房。
傳于曺允大曰,右承旨與左副換房。
傳于曺錫中曰,同副承旨入侍。
傳于曺允大曰,守令有闕之代,令該曹口傳差出。
吏曹口傳政事,以沈廷秀爲陽城縣監。
洪樂游啓曰,問啓事,命下矣。問于司諫沈奎魯,獻納李垿,正言朴宗京處,則司諫沈奎魯以爲,臣出入臺地,已多年所,未嘗出一言,論一事,以效一日之責,居常慙恧,無地容措。向來獻啓,以臺閣之峻其選得其人爲請,則如臣之前後溺職者,尤難冒居。屢度飭敎之下,不敢遽然出肅,致煩問啓,不勝惶恐云。獻納李垿以爲,臣姿性拙劣,知識鹵莽,本不足備數於從班,而年前臺望之始通也,又以銓格之有違,人言頗緊,廉防所關,尤難冒玷。前後除拜,一未承膺,是臣難進之一端。且況向日憲啓之請擇諫官,實爲切至之論,雖於從前出入之地,尙或逡巡却顧,以臣幾年自引之蹤,反改前見,忽膺新命,其爲忘念沒恥,當何如也?飭敎之下,罪積逋慢,至伏承問啓之命,惶隕震越,不知所達云。正言朴宗京以爲,臣以無似,本不合於淸朝耳目之任而向日憲臺,旣有臺閣不擇之論,則臣亦不擇中一人耳。僚臺,旣因此而竝蒙遞罷,則臣之處義,宜無異同,飭敎之下,果不敢出肅矣。至伏承問啓之命,不勝惶恐云矣。敢啓。傳曰,知道。
以慶尙監司申耆狀啓,遺漏應資老人開錄事,傳于曺錫中曰,令該曹口傳下批單付,亦以口傳擧行,勿待罪事,回諭。
以全羅監司趙宗鉉狀啓,遺漏應資老人開錄事,傳于曺錫中曰,令該曹口傳下批,單付,亦以口傳擧行。
兵曹口傳政事,僉知單鄭檍。
曺允大,以吏曹言啓曰,卽伏見全羅前監司趙宗鉉追報老人狀本,則前別將鄭有康,混錄於朝官應資秩,事甚未安。有康則拔去於下批中,而該道臣,推考警責,何如?傳曰,允。
兪漢謨,以禮曹三公意啓曰,御覽方物還下滿花席十張,雜彩花席六張,白綿紙三百卷,極擇改備,其餘物種,竝與紙品,更爲一一看閱,同爲封裹之意,敢啓。傳曰,知道。
曺錫中,以都摠府言啓曰,依下敎,行首守門將李元煜,決棍五度之意,敢啓。傳曰,知道。
曺錫中,以訓鍊都監言啓曰,本局局別將金珠淵,身病甚重,勢難察任,改差,何如?傳曰,允。
庚申閏四月二十二日卯時,上御熙政堂。方物看品入侍時,行都承旨曺允大,右承旨洪樂游,左副承旨徐英輔,同副承旨曺錫中,假注書李允謙,記注官金啓濂,記事官洪奭周,檢校直閣沈象奎,戶曹參判徐瀅修,以次進伏訖。上命書傳敎曰,承旨房仍,都承旨爲吏房。仍敎曰,白綿紙四千卷內,二千卷,雖已落點,而千卷則入之,千卷則直送于都堂,考覈三百卷爲之,紬苧亦依此持入,其餘亦令直送于都堂事,分付。允大等承命退,就殿庭考覈。瀅修,與各司郞官,一時擧行。允大等還入進伏。命書公事判付。上曰,近來政院事,去益駭然。凡於詣閤時,成班就座,蓋爲入侍時,依此進伏,無或差錯,而俄者詣閤,分左右成班云,方物看品入侍時,座次果是分左右而然耶?此等易知之前例,每煩飭敎,寧不駭然?此緣院吏之無掌考者而然也。後各着念,俾無壞損筵體之地,可也。仍命退,承史以次退出。
庚申閏四月二十二日辰時,上御重熙堂。同副承旨入侍時,同副承旨曺錫中,假注書呂東植,記事官李存秀·洪奭周,以次進伏訖。命書榻敎曰,惠慶宮進服加味蔘杞飮,自今日五貼式製入。上曰,方物封裹時,亦有亞堂進去之例云乎?錫中曰,問於該曹及槐院,則皆未詳知,而今春,因長亞堂之有故,參議進去云矣。上曰,今番封裹紙品,誠不成說矣。錫中曰,果不成說矣。雖爲改備,亦是此品矣。上曰,此等事,亦係紀綱,而有司之臣,不能各修其職,自上何可以每每提飭乎?錫中曰,方物封裹之際,每患悤擾,許多紙物,有難盡數計張於一日之內故,只計卷數,仍爲齎去,及其呈納彼中也,或有計數之擧,則每多欠縮,雖以補物而充數,猶未免事面之苟簡,而亦可見我國紀綱處。臣意則每於封裹前六七日,書狀官親往該曹,排日分數,一一計張,以待封裹日計卷齎去,則可無如前之弊,令廟堂稟處,恐合事宜。臣於昨年奉使之行,稔知此事故,今因言端,敢此仰達矣。上曰,依爲之。出擧條命退,承史以次退出。
上在昌德宮。停常參·經筵。
徐英輔啓曰,明日常參·經筵,取稟。傳曰,停。
曺錫中啓曰,御營廳將官來言,今日本廳軍兵,日次私習云矣,敢啓。傳曰,知道。
徐英輔啓曰,憲府連日監察茶時,諫院許久闕啓,事甚未安。除在外外,兩司未肅拜及呈告人員,竝卽牌招,何如?傳曰,允。
傳于洪樂游曰,諸承旨持公事入侍。
徐英輔啓曰,行大司憲李城輔在外,執義曺允遂,掌令洪光一,持平洪時濟呈辭,掌令一員,持平一員未差,監察茶時之意,敢啓。傳曰,知道。
吏曹口傳政事,注書單洪奭周。
傳于洪樂游曰,左副承旨入侍。
傳于徐英輔曰,政官待開門,牌招開政。
傳于李益運曰,坐直承旨入侍。
以京畿監司徐鼎修狀啓,抱川縣民家失火恤典題給事,判付內,啓下備邊司爲旀,嚴飭邑倅,斯速結構奠接,俾無方農失所之患事,分付道臣爲良如敎。
曺錫中,以兵曹言啓曰,內弓房弓人李顯春,矢人梁致憲來告內,渠等二十年服役,今已限滿,造納弓矢,亦過千數云,故依定式,取考知弓品堂上啓下單子及本曹錄置成冊,則弓人李顯春,丙申年入屬,今爲二十五年服役,造納弓子,合爲一千三百二張,矢人梁致憲,丁酉年入屬,今爲二十四年服役,造納長片箭,合爲一千一百部,的實矣。今此弓人李顯春,矢人梁致憲,服役年條,造納弓矢數爻,俱已準限,竝依定式帖加成給,何如?傳曰,允。
刑曹啓目,粘連光州牧殺獄罪人李春金結案啓本,極涉疎率,親問後,結案取招,亦爲闕焉,大是不察,道臣從重推考,原案還下送,更爲修啓後稟處,何如?判付啓,獄案何莫非愼重,而一律結案,尤爲至嚴,始旣不能具格,卿曹回啓還下之後,又復如彼不察,親問一款之漏却,事未前聞。當該道臣,不可推考而止,越俸一等,各道分送律官,法意,何如?而死囚用律之文書,層節不備,而不卽據例如式,該律官,分付道臣科罪,當初入啓之捧納承旨,竝捧現告,爲先從重推考,改修啓事,依回啓施行爲良如敎。
庚申閏四月二十三日辰時,上御誠正閣。諸承旨持公事入侍時,行都承旨曺允大,行左承旨李益運,行右承旨兪漢謨,左副承旨洪樂游,右副承旨徐英輔,同副承旨曺錫中,假注書李允謙·呂東植,記事官李存秀·洪奭周,以次進伏訖。錫中讀奏廣州留守金思穆狀啓,還營事,書判付訖。命書榻敎曰,檢閱洪奭周,令該曹口傳還付注書,牌招入直。仍命退,承史以次退出。
庚申閏四月二十三日辰時,上御重熙堂。左副承旨入侍時,左副承旨洪樂游,假注書呂東植,記注官金啓濂,記事官李存秀,以次進伏訖。上曰,文衡入來,而已爲出去乎?樂游曰,已爲出去矣。上曰,筋力別無所損乎?樂游曰,筋力則雖難强,而當强力行公云矣。上曰,文衡今能讀書云,可謂壯矣。樂游曰,近日亦能看讀,而若遇會意處,則高聲讀之矣。上曰,向聞二直提學言,則兼春秋家重臣,重經輪感云,老人筋力,必有所損矣。啓濂曰,比前有損矣。上曰,下番翰林果已出去乎?存秀曰,俄纔出去矣。上曰,渠之親病,果爲何如云耶?存秀曰,雖非大段而爲日稍久云矣。仍命退,承史以次退出。
庚申閏四月二十三日酉時,上御便殿。坐直承旨入侍時,行左承旨李益運,假注書呂東植,記事官金珍恪,記注官承膺祚,以次進伏訖。上曰,兼春秋出去,未下直守令爲幾人,問於吏曹知入也。珍恪承命出問回奏曰,興陽縣監金熙洛,陽城縣監沈廷秀,爲未下直守令云矣。仍命退,承史以次退出。
上在昌德宮。停常參·經筵。
徐英輔,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
徐英輔啓曰,明日常參·經筵,取稟。傳曰,停。
徐英輔啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐英輔曰,明日次對,進定於今日。
傳于徐英輔曰,全羅監司留待。
傳于徐英輔曰,左副承旨入侍。
徐英輔啓曰,行大司憲李城輔在外,執義·掌令二員,持平二員未差,監察茶時之意,敢啓。傳曰,知道。次對有命,今日政,以在京無故人差出闕員,待下批牌招,使之先進參後謝恩。
備忘記,全羅監司金達淳下直,長弓一張,長箭一部賜給。
徐英輔啓曰,同副承旨曺錫中,禁推事,命下矣。依定式,遞差傳旨捧入之意,敢啓。傳曰,知道。都承旨·左承旨·右承旨許遞,與未差之代,前望單子入之,待下批牌招察任,可也。
承旨前望單子入之,李集斗·李基讓·金羲淳·朴奎淳落點。
有政。吏批,判書徐龍輔進,參判未差,參議金羲淳進,行都承旨李集斗進。以閔台爀爲吏曹參判,張至冕爲執義,徐有沂爲司諫,柳頤玄·姜世鷹爲掌令,申龜朝·李重蓮爲持平,尹命烈爲獻納,金履度爲正言,金履喬爲校理,洪明浩爲典牲提調,李命暹爲永禧殿令,奉常奉事單朴思默。
兵批,判書金載瓚進,參判閔台爀病,參議申鳳朝病,參知韓致應入直,左副承旨徐英輔進。以徐翼淳爲訓鍊副正,李春英爲訓鍊判官,李基魯爲訓鍊主簿,閔耆顯爲文兼,李齊年爲部將,趙文彦爲釜山僉使,李珍國爲古群山僉使,武兼單徐春輔,同知單嚴思賢,僉知單史廷煥,護軍鄭尙愚,副護軍趙弘鎭·徐有聞·金最煥,副司直洪彦爕·金壽祖,竝單付。
以同副承旨金羲淳牌不進罷職傳旨,傳于朴奎淳曰,許遞,前望單子入之,待下批牌招察任。
承旨前望單子入之,尹光顔落點。
以執義張至冕,掌令柳頤玄,持平李重蓮,司諫徐有沂,獻納尹命烈,正言金履度牌不進罷職傳旨,傳于朴奎淳曰,只推。
朴奎淳啓曰,問啓事,命下矣。問于行工曹判書洪檍處,則以爲,臣勢孤命畸,動輒媒謗,今於臺言峻發,致煩問啓之命,惶懍悚恧,直欲無生。蓋此事,不無苗脈,臣爲從兄故參判臣梓遺稿刊出事,積年鳩聚如干物力,授寘門下人,而以未及校正,姑未始役矣。昨年始責納,則以邸人文券代納故,問其委折,則以爲,爲渠聊生,同入邸價,趁未備納,而不得已,姑爲執置,而使之刻期收納矣。春間,謂有相訟之事,門下人以京兆推納文券,屢次來言故,終果出給,而京兆以本訟理直,兩度決給於門下人云矣。其間事狀,不過如此,臣焉敢誣也云矣,敢啓。傳曰,風傳之爽實,今始曉然知之,在重臣,豈有深引之端乎?以此分付,可也。
傳于朴奎淳曰,問啓體重,政院例以原傳敎載錄,爲頭辭然後,始書奏對之語,而有若出朝報樣,不書頭辭者,有關事面,當該次對入侍承旨,禁推。
徐英輔,以弘文館言啓曰,本館上番闕直,事甚未安。新除授校理金履喬,卽爲牌招入直,何如?傳曰,允。
尹光顔,以承文院都提調意啓曰,寫字官之役,所關甚緊,曾於先朝丁卯年間,因大臣筵奏,成節目啓下,遵而勿失矣。挽近以來,多有解弛之歎,漸無願屬之人。莫重啓下節目,不可不另加修明,而其中古今之異宜者,卽燕行次第也。就元節目,從衆論釐正,而待啓下,諸般事件,無敢更有違越之意,各別申飭,何如?傳曰,允。
尹光顔,以兵曹言啓曰,武臣兼宣傳官具世赫外任代,加設武臣兼宣傳官徐春輔,依定式,陞實之意,敢啓。傳曰,知道。
徐英輔,以司僕寺一二提調意啓曰,濟州前判官趙章漢遞任進上馬三匹,今纔上來,禾毛色別單書入,依例內廐立養,而封進事體,何等重大,三匹俱爲疲劣,無一可用,事極駭然。當該封進前判官趙章漢,姑先從重推考,以警日後,何如?傳曰,允。
副修撰金履載疏曰,伏以,臣本以愚蒙,濫叨見職,有罪未勘,旣遞旋寢,臣於是,且惶且愧,逐隊隨行,爲日久而愈無所容措。此際臣兄臣履喬,又有校理除命,玉署淸要,顧何如也,而兄弟聯武,榮耀逾分,私心懍惕,于是益切。至於史館相避,法意甚嚴,臣兄臣履喬旣帶春秋館記注官之任,則臣所兼記事官,在所當遞。伏願聖明,亟命該曹,照例遞改,以存公格,以安私分,千萬幸甚。臣無任云云。省疏具悉。疏辭下該曹稟處。
庚申閏四月二十四日辰時,上御誠正閣。左副承旨入侍時,左副承旨洪樂游,假注書呂東植,記注官承膺祚·金啓濂,以次進伏訖。命書傳敎曰,大臣·備局堂上引見。又命書榻敎曰,全羅監司入侍。賤臣承命出傳,與全羅監司金達淳,偕入進伏。上曰,引見旣已命下,則次對何不卽入乎?注書更爲出去偕入也。賤臣承命出傳,同副承旨曺錫中,事變假注書南吉寬,領議政李秉模,左議政沈煥之,右議政李時秀,行上護軍李祖源,行兵曹判書金載瓚,刑曹判書李得臣,吏曹判書徐龍輔,知訓鍊徐有大,禮曹判書李晩秀,行護軍申大顯·李得濟,漢城左尹申大謙,行護軍李漢豐·李書九,行左承旨李益運,修撰金履載,持平申龜朝,以次進伏。上曰,承旨先爲入侍,則引見命下之後,次對承旨,何不引次對卽入,而更爲成班於閤外乎?史官座目單子之又爲捧入,尤豈成說?此等體例,承宣不能詳知,誠駭然矣。秉模等曰,去夜稍熱,聖體,若何?上曰,近以悶旱,焦勞度日,故。膈候稍覺有添,時發煩渴之症,每日進竹瀝少許,以爲止渴之方,而別無效益矣。時秀曰,竹瀝是涼劑也。每日進御,則或不無過涼之慮矣。秉模曰,夏節引飮,誠爲伏悶,而朝候稍熱,又此酬應,下情不勝悶慮矣。上曰,卿之出疆在邇,故。有此召接矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,一樣矣。上曰,久未得雨,民事切悶,農形所聞,果爲如何?秉模曰,以近畿農形觀之,兩麥則優可免歉矣。上曰,旣往之雨澤稍閟,來頭事,雖難預料,或不至於一直旱乾耶?秉模曰,來頭則似當周洽,而固不可預料矣。上曰,今日稍有雨意,而其有驗,亦未可必也。昨日日熱,有加於今日,而亦爲漠然,未知何日,可得霑霔之喜耶?時秀曰,今日果有雨意,似於數日內,有得雨之望矣。上曰,次對爲之。秉模曰,臣於出疆之前,欲以狀啓文書,盡爲稟處,而其中當爲草記者,更以草記仰奏乎?上曰,今適登筵,仍爲稟處,好矣。秉模曰,江界府使徐美修狀啓,有草記回啓之命,而今適登筵,敢此仰達矣。取見其狀本,則其一,逐年蔘戶之斂價添補,殆近萬緡,勢屬遑汲,所見切矜。今若以小茂昌爲界,屬之厚州,則自其境沿江以下,恰爲五十里,回德嶺下帿竹峰,乃是茂昌之小祖山,以此爲限,則或爲百餘里,或爲七八十里,而沿江五十里之間,開野作局之地,以耕則將不知幾千日,以居則足可容近萬戶。本邑蔘場中,最稱膏腴,折衷於五十里之間,量定其五斤蔘之稅,則在彼旣不過多,在此亦云小補事也。其一,民弊中最切急者,軍役居先,可救之道,亦無出於闢廢郡作軍田,使之兵農相寓,防把不勞,則沿江一帶,漸成居守之勢,把糧千包,自無空費之患,水上則自小茂昌,下至杜芝洞,爲三十里,水下則自慈城江,下至故芮洞,爲九十里,要皆爲可耕可居之土,許民入接,一以紓切痼之軍弊,一以固沿邊之守禦,恐合便宜。厚州割付,若先於本邑之加闢,則目下民勢,實有一空之慮,設施諸條,列錄于下事也。其一,杜芝洞以上故芮洞以下,請闢之地,乃爲百有餘里,若無官長之檢束,則新入之民,全不齊整,可合設鎭處,先移一二鎭將,使之嚴束察飭,隨入隨闢,平均割給,一洞盡闢,村不稀疎然後,更許隣坪,以爲漸次連路之地,先從沿江,限數十步禁耕,以爲植木設柵之地。劃田之規,長廣百尺,作爲一日耕,每軍一戶,定給幾日耕,非軍之戶,稍減耕數,而務令田在內家在外,則庶倣上世限田之制,軍田則作爲公田,禁其買賣事也。其一,闢荒之請,專爲除軍弊分蔘役之計,則新入之民,皆當應軍役,新闢之土,皆當作軍田,雖鄕訓之類,家出一丁然後,始許給田,而軍額定以一千,俾充六十把,一將七卒,兩番交替之數,滿額之後,始給民田,俾應蔘役,而軍戶除蔘,蔘戶除軍,無使疊役。若令江邊新屬之軍,遠赴邑底操鍊之場,則事近疊苦,弊當不少,此則專責守邊,勿令赴操事也。其一,今若許闢,則無論軍田民田,竝令當年出稅,至於防役蔘役,期以翌年排定事也。其一,請闢之地,若蒙準許,則自杜芝洞,至故芮洞,防守之所,似爲四十餘把,水上則使杜芝洞以上,新入之軍守之,水下則使故芮洞以下,新入之軍守之,俾除遠赴之勞,把所近處,略略起墾,兼作秋防之糧事也。其一,此邑折米,恰爲五萬,而民戶不過八千。抄其難捧者,則當分之戶,僅爲四千,民不支堪,勢所必至,廢郡許闢,則以附近倉穀,略分於新入之民,仍作新倉分留之資,防把糧則無論田稅還耗,取辦於其中,前所應分之把糧條一萬石,儲留於府城之內,俾作緩急之需事也。其一,田摠之踏驗,實無以輕易下手,若得諸弊之變通,不出數年,去者必還,陳者隨起,姑俟其時,或量或驗,則元摠似不甚縮事也。其一,馬馬海堡,從浦鎭,初無嶺隘,又非基址之占宜,數間公廨,五六鎭卒不成樣,而至於夞怪鎭,一般疲弊,江邊兩處,如或許闢,則夞怪,移設于蘆洞,馬馬海,移設于杜芝洞之河山舊堡,則移此無用之殘鎭,守彼賊路之要衝。上土舊鎭則移設三川防之後,惜其空虛,創設別將,終不廢棄,則從浦萬戶,移守此鎭,實合關防仍革之宜。伐登鎭,處於滿浦·高山里之間,鎭守之緊,視兩鎭無異,而惟此獨鎭,爲久勤之窠,威令不行,兼以數遞,漸生百弊,一依境內九鎭例,以有履歷名武差送事也。其一,信蔘錢封留,爲四萬三千餘兩,而凡係公用,就此推移,見今實留,僅爲折半,或値有事,若令竝督,則猝地充納,闔境騷擾,每年二千兩式,除減,分置各邑,俾無前頭尾大之弊事也。其一,本邑,以邊上重鎭,且兼防營故,抄定別武士三百三十人,而本境一百七十六,渭·楚兩邑各七十七,合屬防營,每年節度使,巡到本邑,合設都試矣。一自停巡之後,自本府,試取三十人,送赴兵營都試,而入格每出一二,例費,殆過百金故,營下赴試,抵死圖避,闕額無以充數。自今年,一依灣府例,別武士都試,依例設行於本府,參試官,自兵營趁期差送,如式試取,優等及沒技入格者,報于兵營,以爲一體修啓,試規,三邑各自前期試抄,如諸道各邑公都會初擇之例,而每十取一,以三十三人,都試于防營事也。所論諸條,本末俱該,利病躍如,非出喜功喜事之立談,實有料彼料己之的見。蔘弊軍弊說救,瞭如指掌,割界定界形便,昭然在目,以至移鎭也,設柵也,出稅也,分役也,還政也,田政也,無不論列根據。至於軍田之策,尤是必可行之良法,而事係邊門重政,不可不使道·帥臣,各陳意見,卽爲關問於西北兩道道·帥臣,論理狀聞後稟處。其中信蔘錢區處事及別武士都試,依灣府例,設行於本府事,俱合便宜,又非大更張,不必更煩往復,而亦係邊邑事情,一體關問於該道道·帥臣後,稟處,何如?上曰,左右相之意,何如?煥之曰,江界府使狀請中,所論諸條,精確周備,似非泛然措劃之比。其中,不可不關問兩界道·帥臣,以其便否論報者外,一二條,自朝家,特爲聽施,亦似好矣。時秀曰,觀其狀辭,料量審細,論列精確,大有意見,固合從施,而事係邊上大變通,不可不更問於兩界道帥臣矣。上曰,依卿等言,問于道帥臣,使卽狀聞,俾無更爲淹滯之弊,而其中信蔘事,別武士都試事,先爲許施,可也。出擧條秉模曰,頃因戶曹判書李在學所啓,詳考穀簿後,草記稟處事蒙允,而今適登筵,敢此仰達矣。取考穀簿,則諸道所在戶曹元會穀,合爲三十萬餘石,入不當出,無處不然,而兩西·北關,則例以軍餉田稅,推移取用,固當仍舊施行,其餘五道,則元會之一年耗條,只爲八百餘石,而一自常賑穀不許移錄之後,各樣公用,每以他衙門穀,推移取用,又不得會減於穀主衙門,以致加下之夥多。見今京畿加下米各穀,爲五千九百餘石,湖西加下米各穀,爲四千六百餘石,湖南加下米各穀,爲九千九百餘石,嶺南則雖無目前加下,而亦甚苟簡,關東則近年加下,自本道,已以常賑穀移錄,及今釐正,在所不已。三道加下二萬餘石,依該堂所奏,爲先以常賑穀,準折移錄,關東之已移錄者,亦令仍施。嗣後支用之道,不可不較量折衷,別般變通。兩南則常賑穀時在稍裕,可無犯用元穀之慮,元會不足之數,依前以常賑穀,移錄取用。京畿·湖西·關東元會·常賑,俱爲艱乏,勢將推移於他衙門。京畿則本道所在戶曹句管半分條,庚戌貿租一萬一千五百餘石,備局句管盡分條,營賑穀中,稷·租各一萬石,春牟五千石,嶺南所在半分條,右兵營穀中,米一萬石,租一萬七千石,湖西所在戶曹句管半分條,己酉貿米,一萬二千石,湖西則本道所在戶曹句管半分條,己酉貿米三千石,備局句管盡分條,北穀中,租二萬五千石,嶺南穀中,租一萬二千五百石,關東則本道所在半分條,備局句管穀中,田米二百石,太八百石,租·粟各五百石,木麥一千石,春牟·秋牟·小豆各四百石,耳牟二千石,嶺南所在半分條,右兵營穀中,米一萬六千石,租二萬六千石,都合折米九萬一百八十六石,特爲除出,劃付三道,名之曰,備局句管別會穀,自備局句管,而半分條則依前半分,盡分條則依前盡分,歲末磨勘於本司會案成冊一件,依元會穀例,自各邑,分四等修送戶曹,而戶曹待各邑請報,以其耗條,從略移劃,使之支用,每於歲初,通計一年移劃之數,枚報本司,各樣恤典之或用元會,或用常賑,道各異例。自今爲始,凡係恤典,竝以賑廳穀會減,關東所納司饔院白土價,竝船價,依嶺南例,以惠廳穀會減事,定式施行,則雖未可謂頓然改觀,庶足爲元會常賑互相維持之道。至於京畿·關東區劃之湖西·嶺南所在穀,元穀移作,與耗條取用間,該曹該道,自可有往復善處之道,以此分付。大抵穀簿之繁雜,誠一弊竇,更添別般名色,極知其萬萬重難,而不劃穀物,則諸道事勢,漸屬難支,旣屬穀物,而不立名色,則該曹無以區別會計,各邑亦難指的請報故,不得已,有此通變,而若論救弊之策,莫如用度之節省。近來外邑公下,循襲謬例,每多濫觴,所報會案,該曹亦不趁卽覈察,吏胥之玩法滋奸,未必不由於此,嚴飭該曹,溯考査櫛,淸汰冒濫,仍以存減實數,別具單草記之意,一體分付,何如?上曰,左右相之意,何如?煥之曰,戶曹穀物劃給事,領相久費商度,有此區劃,蓋其事勢,似不得不然矣。時秀曰,以一衙門穀,分留之或多或少,雖似斑駁,而盡分穀數萬石之更添,實爲重難,今此區劃,蓋出於不得已矣。秉模曰,僚相之議,別無參差,依此擧行之意,分付,何如?上曰,依爲之。出擧條秉模曰,前持平趙恒鎭上疏批旨內,群山·咸悅倉合設事,依爾言,問于大臣及曾經道臣,使之草記事命下,而今適登筵,敢此仰達矣。謹依批旨,便否,問于曾經道臣,則戶曹判書李在學以爲,兩漕船,量其容載之數,自有所定之額,雖令合倉,不可減船,則可去數十隻之說,未知其有據。且兩處稅穀之分捧,各從屬邑之附近,若使納於聖堂者,移納於群山,則非但道里之不均,多有事勢之掣礙。雖以領運一事言之,分之則船少而檢束專一,合之則船多而疎虞莫甚,以此以彼,恐不可遽議合倉云。吏曹判書徐龍輔以爲,船隻之增減,不在於漕倉之分合,而聖堂之專管八邑,群山之分屬七邑,古人創施之初,自有斟量於道里之遠近,轉輸之難易,則今不可遽議更張云。行護軍李書九以爲,白馬下流,漸就湮淤,雖有移聖堂,合群山之議,而屬邑轉輸,程途遼絶,民必病之,漕船則又無因此減額之理,不如仍舊之爲便云。兵曹參判閔台爀以爲,今此臺疏中,兩倉合一之論,寔出於愛養松材之策,而若其可去漕船屢十隻之說,誠不知其所以也。兩倉今雖合設,穀數自如,則船數亦當自如矣。屢十船隻,何由而可去乎?若曰,以一倉漕船,可運兩倉所捧云,則便同匹馬添卜,其勢末由。然則移民轉輸之弊,姑捨,先劃船隻變通之道然後,松政可論,而若無其策,則與其合而無愛養之效,不若分而祛移納之弊,以此以彼,恐不可遽議云。行護軍尹行元以爲,群山·聖堂兩倉合設之議,自前有之,而屬邑納稅,道里稍遠,民有轉輸之勞,每隻載穀,自有定數,船無減省之效,姑爲依前仍置,似合便宜云矣。分合之論,前後非一,而若合於群山則程途倍遠之民,勢必難支,若欲使聖堂捧稅,群山領運,則不但管領之不專,可以先發之群山漕船,將因此而遲却旬望,此亦豈非掣礙之端乎?雖以船隻言之,屬此屬彼,實無加減之道,姑爲仍前置之,何如?上曰,依爲之。出擧條秉模曰,頃因開城留守金勉柱所報,嶺南某樣公貨中,二萬三千餘兩,推移劃送,以爲支勅之需事,筵稟行會矣。卽見該留守更報,則以爲,今此劃給,誠甚多幸,而若以嶺南所在管理穀,每年耗條,作錢還報,則畢報之期,將費多年,本府勅需,亦無以存本需用。南倉留庫錢,限八九萬兩許貸,則一年利條,恰爲萬餘兩,就其中,計除開市所入,以其餘數及管理穀耗作錢,每年流伊計報爲辭矣。嶺南南倉錢,見今餘儲無多,八九萬兩推移,非所可論,竝與前擧條,置之,兩西勅需,以今留在,雖除二三勅所需,足可以推移共濟。關西勅需六萬兩,海西勅需四萬兩,合十萬兩,劃付松都,限年定數,次次流償,仍以本錢,永作該府勅需,而準報年限,可以坐計。令守臣,指的報本司,亦令兩道道臣,每年備報,形止一一馳報,何如?上曰,依爲之。出擧條秉模曰,頃因嶺南各驛驛卒等呈訴,使行求請物種之使驛書者馱運領納之弊,係是法外,變通矯救之策,論列報來之意,自備局,行會該道矣。卽見慶尙監司申耆所報,則以爲使行求請物種之驛卒替納,雖曰,謬例,實爲痼弊,其所釐革,斷不可已。如欲更張,但當拔本塞源,蓋各處求請物種,自有原定價本故,各道營邑,多有代納之例。今若以錢代捧,則無一毫有害於治行,且除乾糧廳雜物作錢之弊,自今爲始,使行所納,竝許代錢事,定式施行爲請矣。臣亦屢膺使事,所謂代錢,少無加損,道臣所報又如此,不必持難,依此施行之意,分付譯員及該道,何如?上曰,依爲之。出擧條秉模曰,使行時,承文院書員,近雖除減,今番則適値炎潦之節,使事有重,欲爲帶去,而不必更出已減之窠,與藥房書員換去,則事涉兩便,亦無日後援例之慮故,敢此仰達矣。上曰,依爲之。出擧條秉模曰,今番使行,不虞備,例帶外,依癸未年奏請行例,關西銀三千兩出給,待回還還納之意,分付該道及行中任譯,何如?上曰,依爲之。出擧條敎秉模曰,暑節當前,卿之行役,誠爲可念矣。秉模曰,王靈所曁,必當好爲往返,而臣於今番,幸値千一之慶會,猥承奉使之命,非但臣心之歡欣慶忭,雖使他人傍邊,亦必爲之聳喜矣。第臣所帶官銜,旣已載錄文字之後,雖蒙遞免,亦與仍帶無異,本兼諸任,竝賜體諒,是臣區區之望也。上曰,一邊以時相書銜,一邊以原任拜表,豈可成說乎?且來頭慶禮,尤有所重,此時捨卿,非所可論,卿之辭懇,誠爲過矣。秉模曰,今筵若未蒙體諒之恩,發行後,更當以文字,畢陳餘懇矣。臣於平日,一疏一箚,未敢輕遽爲之,而今番則瀆撓之嫌,有不暇顧矣。至於命召則尤不敢仍佩往來,發行時,當來納于政院矣。上曰,本職旣仍帶,則命召亦何可來納乎?卿言誠過矣。上曰,左右相亦有所奏事乎?煥之曰,臣則別無可奏者矣。時秀曰,臨殿稍久,酬應旣多,伏望還內焉。上曰,別無損節矣。仍命大臣就座。載瓚曰,向以武臣南行,令兵曹收用事,有所下敎矣。武南區處,窠闕無多,如武兼及訓鍊院等窠,皆非武·南通擬之岐矣。上曰,前例,亦果詳考乎?載瓚曰,前例則未及詳考矣。上曰,更加詳考後,筵來奏也。上曰,武·南之收用於兵曹者,卽亦淸仕路之道也。秉模曰,然矣。向因下敎,以武南有移差備郞者,而其中,亦多年老之人,難責以供職矣。上曰,年老者,從他岐,次次區處之地,好矣。上曰,敦寧都正中,亦有在外人乎?龍輔曰,在外者果有之矣。上曰,在外人改差,以蔭官陞資人,當爲者,檢擬爲好,而年前因特敎,以尹謐檢擬除拜矣。其外,如成大中者,同是曾經侍從,而或爲或否,有涉斑駁,今若以此等人,排望擬入,則果當何如?秉模曰,此是特例,有非自下遽議之事矣。龍輔曰,此亦公器也。尹謐則雖以特敎,參錯擬入,而今若以此等人,排備三望,則恐有仍成已例之慮矣。命書榻敎曰,實都正中,在外人改差,當爲人未及爲者,以爲次次檢擬之地。上曰,臺諫何不入來?注書出去偕入,而未及入來者,隨到隨入事,分付也。吉寬承命出傳,與持平申龜朝,偕入進伏。命龜朝進前敎曰,三司合啓,兩司合啓,則諫院不備置之,憲府亦無前啓,如有新啓,陳奏好矣。龜朝曰,合啓中四啓,關係,何如,負犯,何如?許久靳允,輿憤未洩。何幸聖斷赫然,快賜允從,而側聽閱月,傳旨未下,致使莫重之四啓,反在於不生不滅之科,臣不勝訝惑抑菀之忱。請亟下四啓依允之傳旨,卽爲啓下,俾臺啓重而國體尊焉。上曰,非其時也。出擧條龜朝曰,懲貪之典,有國所重,而伏況我殿下,每念生民之疾苦,恒軫守令之貪墨,前後絲綸,戒飭截嚴,苟或現發,不少饒貸,而貪官汚吏,猶未懲戢。肅川府使任長源,偏被包容之大德,厚蒙罔極之洪渥,雖或有貪汚無厭之心,宜其有淬勵圖報之念,乃於房任之差出也,至使衙客傔從,暗自捧賂,而猶慮中間之分利,白日公堂,大開貨門,恬不知愧,親自定價,西來之人,無不唾罵,此等貪鄙之人,不可置之字牧之列。請肅川府使任長源,施以竄配之典,以爲懲勵之地焉。上曰,令該府拿問,可也。出擧條龜朝曰,各邑邸吏之自相賣買,卽吏隷之事也。士夫干預,猶云羞恥,況宰相乎?月前京兆,有恩津邸吏相訟之事,該堂催納本文記,而終不現納,至於杖問之境,而乃以在於判書洪檍家納供,該堂屢次催促於其家,而百般推托,終不入送。其後堂上,仍而退訟,尙未決折,事之駭然,莫此爲甚。請判書洪檍,施以譴罷之典,退訟之該堂,捧現告,亦施譴罷之典焉。上曰,該堂事,無論本事虛實,退訟之故,自速人言,依啓。重臣事,篤老崇秩之人,不可置之䵝䵢之科,其委折,令該房問啓,可也。出擧條上曰,臺言無或爽實而然耶?重臣事,寧有是理?其時該堂果誰也?得濟曰,臣於伊時,待罪本府矣。樂游曰,摠戎使李得濟,以漢城府堂上,纔已譴罷矣。將兵之任,不可一刻無摠察之人,何以爲之乎?上曰,摠戎使姑勿出代,壯勇大將兼察,牌招聽傳敎,可也。出擧條得濟先退。上曰,近來凡於格例邊,擧皆茫昧,良可歎也。他承旨入侍之後,引見命下,則次對承旨,例當隨史官偕入。豈可更爲成班於閤外乎?該承旨事,誠駭然矣。至於史官座目,則他承旨入侍,已爲捧入,則尤何可更入乎?此等事,豈不沓沓之甚乎?秉模曰,次對詣閤之前,承旨先爲入侍,則引見命下之後,不當更待殿座,而班於閤外,史官座目,尤不當疊入,而似此格例,致煩提飭,當該承旨,從重推考,何如?上曰,近來涉於應行格例做錯,每如此,如此不已,則殿座不爲呼唱,而承旨當爲入侍乎?此承旨,稍有可望於院務者,亦如此,以致大臣卿宰之不卽隨史官入侍,後弊之外,有關朝體,禁推,可也。出擧條上曰,向以玉堂前導事,有所下敎矣。果已分付乎?樂游曰,已爲分付矣。上曰,近來事,類多昧例,向因承宣聞之,則玉堂前導,復舊例爲之云,誠駭然矣。月前金履度·閔耆顯兩人之新除玉堂也,爲其榮耀,許以鑞牌,前導於闕內,前導云者,只令以鑞牌前引,非謂其作呵導之聲也。館吏因此來言于政院,以爲兩玉堂,旣已前導,此後玉堂之呵導,當復舊例爲可乎云云。其時在院都承旨,亦不以其言,爲不然,蓋玉堂故事,初無呵導矣。內閣設置之後,援用湖堂故事,使之金牌前導,許其呵呼,而爲玉堂者,恥其不如,亦復效之,創出無於前之例,自作呵導之聲。堂堂玉署,乃有此侵官之擧者,亦爲貽羞朝廷之一端。亦嘗下敎禁之,禁其呵導,正所以復舊,則今乃以呵導爲復舊者,豈非昧例之甚乎?諸宰中,曾經玉堂年久人,亦有知故規者乎?得臣曰,玉堂自古無呵導之規,所謂前導,只是前引而行矣。上曰,刑判是多年立朝之人,此等故事,亦當諳鍊。筵退後,須以此意詳諭也。登筵玉堂,亦爲聞知乎?履載曰,不能詳知矣。上曰,此雖微事,亦關儀章,當爲而不爲,猶且不可,況不當爲而爲之者乎?凡今之名登瀛選者,孰不愛護名檢,而該玉堂則地處人望,果何如也?來頭進取,無官不做,其所檢飭,尤當自別,格例邊事,豈容放倒乎?筵退後,須詳問於卿宰中諳鍊故事人,書揭館壁,轉相告戒,毋或違越也。履載曰,此莫非未諳格例之致,若詳知則豈有此事乎?上曰,春坊之前導,亦甚不成說矣。二直提學果爲知委乎?晩秀曰,已爲詳諭矣。仍奏曰,呵導之制,亦係儀章。曾於戊戌年弘文館博考草記批旨,歷擧唐宋之制及國朝故規,以有鹵簿無鹵簿官,雙引一引,闕內闕外,呵導前導之分,自一品至四品文武官,奉命與趨朝之別,特下十行,申明定制,寔出於我聖上尊堂陛,嚴典章之盛意。大小廷臣,自當恪遵奉行,而近聞玉堂官,錯認以古則玉堂有闕內呵導,近因下敎而不得行云,不可但以昧例言。蓋前導與呵導有異,闕內呵導,非承旨·臺閣,則不得爲。惟內閣·直提學·直閣·待敎,用湖堂故事,金牌前導,許其呵呼,非時任,則雖檢校·閣臣,亦不得爲之。玉堂官則故事,只令館隷,前引而已,初無呵喝之例,鑞牌則止於闕外。今若以玉堂而行承旨·臺閣之事,則非但壞例,實涉侵官。至於春坊前導,亦與玉堂同,日前因下敎,已爲知委,而此事之古例則然,新入三司之人,或多未能詳知者,不可無一番申明定式之擧。以臣所奏,書揭弘文館及侍講院,俾各遵此施行似好故,敢此仰達矣。上曰,依爲之。出擧條命達淳進,奏職姓名。敎曰,該道諸邑中,右沿一帶,連歲告歉,困瘁之民,殆難聊生,比來旱乾,又復如此,念之及此,誠切矜悶。救恤之方,當有別般施措,此乃道伯之最先留意處,而若其隨宜裁處,專係術者之能,何煩筵敎爲哉?大抵威生於廉,明生於公,爲旬宣者,若務此箇道理,則諸條弊瘼,自當隨處蘇革,而耕耘之愆期,專由於水旱之不適,苟以興水利之政,爲急務,則水旱之憂,庶可稍弛矣。仍命宣諭訖。命達淳先退。上曰,使行渡江,當在何日?秉模曰,來月望間,似當渡江矣。仍命次對先退。命書榻敎曰,前假注書申在明,仍察上注書。命退,承史以次退出。
上在昌德宮。停常參·經筵。
未時申時,灑雨下雨,測雨器水深一分。
藥房都提調李時秀,提調徐邁修,副提調李集斗啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿·世子宮,藥房口傳問安。答曰,知道。
徐英輔啓曰,行左承旨李基讓,今日不爲仕進,卽爲牌招,何如?傳曰,聞有實病,許遞,待下批,牌招察任。
朴奎淳啓曰,玉堂備員間,視事頉稟之意,敢啓。傳曰,知道。
徐英輔啓曰,右承旨洪樂游,禁推事,命下矣。依定式,遞差傳旨捧入之意,敢啓。傳曰,知道。
傳于徐英輔曰,當此悶旱求助之時,臺諫之一味闕啓,事體不然。在外人員,山林外許遞,政官牌招開政,以在京無故人差出,與未肅拜臺諫牌招,而古則詣臺臺諫,如有特敎,則診筵持公事皆入侍,雖無特敎,晝講時,微稟同入,卽亦臺閣美規,近來抛置,今日則持公事入侍,使之同爲入侍。
傳于朴奎淳曰,諸承旨持公事入侍。
傳于崔獻重曰,左副承旨入侍。
以洪樂游囚單子判付內,分揀放送爲良如敎。
吏曹參議前望單子入之,洪樂游落點。
朴奎淳,以吏曹言啓曰,新除授本曹參議洪樂游,令政院,卽爲牌招,以爲同參政事之地,何如?傳曰,允。
以吏曹參議洪樂游牌不進罷職傳旨,傳于徐英輔曰,只推。
以校理金履喬牌不進罷職傳旨,傳于徐英輔曰,本職許遞,令該曹口傳付軍職。
兵曹口傳政事,護軍曺允大·李益運·兪漢謨,副司果金履喬,竝單付。
朴奎淳,以弘文館言啓曰,本館上番闕直,事甚未安。今日政,新除授玉堂,待下批牌招入直,何如?傳曰,允。
以曺錫中囚單子,判付內,分揀放送爲良如敎。
有政。吏批,判書徐龍輔進,參判閔台爀,參議洪樂游,牌不進,右副承旨朴奎淳進。以尹光普·崔獻重·嚴耆爲承旨,成鼎鎭爲大司諫,兪鉉章爲掌令,姜浚欽爲正言,金銑爲校理,閔耆顯爲副校理,李益運爲兵曹參判,鄭大容爲右尹,李樂培爲敦寧都正,金㙆爲宗簿正,李石求爲監察,金爲溫陵參奉,輔德單尹光顔,仍任事承傳。
兵批,判書金載瓚病,參判未差,參議申鳳朝病,參知韓致應入直進,右承旨徐英輔進,護軍李基讓,副護軍金羲淳·李殷模·曺錫中·安錫任,副司直姜世鷹,副司果林漢浩,竝單付。
以大司諫成鼎鎭牌不進罷職傳旨,傳于徐英輔曰,向筵臺臣,以臺選之從嚴爲請,其言甚是,卽不過泛論,其當如此,則其時他臺之處義,萬萬太過。其後新除者,又必一番違牌後,始欲行公者,豈成說乎?此後,辭疏避啓,切勿轉相效尤之意嚴飭,此諫長,亦以隨衆之意,違牌乎?傳旨勿施,更卽牌招。
徐英輔啓曰,昨日次對大臣擧條中,有三字落漏之處,原擧條,改付標以入,而莫重奏御文字,有此錯誤,當該注書,所當重勘,而本院請推之外,無他可施之罰,何以爲之?敢稟。傳曰,拿處。
以假注書呂東植拿處傳旨,傳于徐英輔曰,分揀,後勿若是之意,嚴飭。
徐英輔啓曰,行左承旨尹光普,時在忠淸道尼城地,斯速乘馹上來事,下諭,何如?傳曰,與在外玉堂許遞,前望單子入之,待開門牌招。
以黃海監司徐榮輔狀啓,新溪縣失火民人恤典題給事判付內,啓下備邊司爲旀,分付道臣,使之嚴飭結構,俾無方農失所之弊爲良如敎。
嚴耆,以備邊司言啓曰,頃以黃州被燒民家七十二戶,斯速結構後,畢奠接形止,卽爲報來,以爲草記之意,因傳敎行會矣。卽見黃海監司徐英輔報本司辭緣,則以爲被燒民人等處,元恤典,依例題給,役糧材木,又爲優助,今纔畢構入處,而所受新還,合各穀六十八石十一斗,竝爲蕩減,有役者,當納錢木,前因朝令,二十分一,已爲蠲免故,實納木三十八尺,錢十五兩二錢,每人名下,亦爲勿徵,而舊還則初無所受故,不爲擧論云矣,敢啓。傳曰,知道。
嚴耆,以備邊司言啓曰,卽見水原留守徐有隣狀啓,則以爲本府軍器,元來鮮少,實多疎虞,今伏奉從長推移,趁速繕造之命,方以修城庫留在錢物,開春卽時始役,而所入物力,不下九千兩,令廟堂稟旨區劃,以爲及時報償之地。至於摘奸反庫定式事,依內營例擧行,與依南城·沁都例擧行,待處分,定式施行計料爲辭矣。曾於年前,因本府軍器修造,劃出湖南船儲置四千石取用後,每年加分取耗,自丙辰,至己未準充矣。今亦依此例,湖南左水營米二千石,右水營米一千石,合三千石劃付,從便區處後,限三年加分,俾充元穀之數,一如年前之爲。摘奸反庫等節,內外營宜無異同,依內營例,擧行事定式施行,何如?傳曰,允。
嚴耆,以備邊司言啓曰,卽見京畿監司徐鼎修狀啓,則以爲本道穀簿,自來不敷,而至於今年,以有閏朔之故,排巡不足,種糧難繼,留庫各穀中,限八千石,特許加分事,請令廟堂稟處矣。今此八千石加分之請,比近年,至爲些略,依狀請施行之意,卽爲分付,何如?傳曰,允。
徐英輔,以義禁府言啓曰,肅川府使任長源,令該府拿問事,傳旨啓下矣。任長源以兼營將守令,時在任所云。依例發遣府書吏,差兼官交代後,拿來,何如?傳曰,允。
持平申龜朝啓曰,臣風采旣乏於耳目,言議蔑稱於骫骳,前後臺地,祗露醜拙,積違於三年之餘,耿結於一覲之忱,除旨際下,賓對有命,許先入侍,庚牌踵臨,冒沒承命,顚倒登筵,寂寥數語,竊附官箴,而其中邸吏一事,致煩問啓,至承風傳爽實之敎。臣於是,不勝瞿然悚慙之至。噫,臺閣言事,雖許風聞,如或一毫爽實,豈敢質言於君父之前乎?就以臣之所奏,參看於重臣問啓,則前後事實,無甚差誤。當初之出錢執劵,末梢之京兆往復,昭然可驗,則臣之所言,有非道聽道說之比,而誠未見孚,自歸於無實之科,以此情踪,其何敢仍冒於臺次乎?請命遞斥臣職。答曰,重臣以崇秩耆臣,於本事有無,必當據實對奏,其可不以重臣之言,爲信乎?執劵異於買邸,則風傳歸之於差爽,於爾,有何可避之端乎?勿辭,亦勿退待,
庚申閏四月二十五日辰時,上御誠正閣。藥房入診,諸承旨持公事入侍,詣臺臺臣,同爲入侍時,藥房都提調李時秀,提調徐邁修,副提調李集斗,假注書申在明,記注官承膺祚·金啓濂,檢校直閣沈象奎,左副承旨徐英輔,右副承旨尹光顔,同副承旨朴奎淳,假注書呂東植,持平申龜朝,醫官柳光翼·金孝儉·李敬培·李惟鑑·玄必采·安昌禧,以次進伏訖。時秀曰,昨日酬應之餘,聖體,若何?上曰,一樣矣。時秀曰,夜來膈候,未審,若何?上曰,今日則稍勝矣。時秀曰,寢睡·水刺之節,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。上曰,來待諸臣入侍。出榻敎在明承命出,與有司堂上李書九,偕入進伏。上曰,左承旨今日何不入來?英輔曰,有實病云矣。上曰,昨日政院事,誠駭然矣。問啓之規,如供辭問目故,頭辭,必書本事下敎一通,而今乃一竝刪去,只書問啓事,命下云云者,是豈成說?近來於格例邊事,擧皆茫昧,良可歎也。昨日次對承旨,乃洪樂游,而使之禁推矣。未知左承旨,以僚員,或爲引嫌之端耶?集斗曰,左承旨申退之後,捧入問啓,似無以此自引之端矣。時秀曰,政院事,昧例莫甚,誠駭然矣。命奏公事。奎淳讀奏咸鏡監司具㢞狀啓,遺棄兒給料事。光顔讀奏慶尙監司申耆狀啓,箭竹封進事,廣州留守金思穆狀啓,諸將官射講單子上送事,京畿監司徐鼎修狀啓,留庫各穀特許加分事,令廟堂稟處事。分書判付訖。命奏公事房先退。光顔·奎淳先退。上曰,憲臺則旣登筵,而諫臺則何不入來?令注書出去催促,而如正言金履度者,家又在近,尤當速入矣。在明承命出飭。命臺諫進前。龜朝曰,合啓中四啓,關係,何如,負犯,何如?許久靳允,輿憤未伸,何幸聖斷赫然,夬賜允從,而側聽閱月,傳旨未下,致使莫重之四啓,反在於不生不滅之科,臣不任訝惑憂歎之忱。請亟下依允之傳旨,卽爲啓下,俾臺啓重而國體尊焉。上曰,當量處矣。出擧條上曰,此啓辭,旣以量處爲批,則處分前,當爲姑停,而旣以姑停書出,則不可不一有下落然後,停連間,當有究竟。向於一啓辭,亦以處分間,姑停書出,而其後,更不擧論,仍爲永停,臺啓何等體重,則是豈成說乎?旣曰,姑停則是必不當停啓之人,而其中有爲雄藩者,有爲文衡者。向來徐榮輔,亦以此爲引,卿等果知之乎?時秀曰,未得詳知矣。上曰,臺諫去來,更爲催促也。賤臣承命出飭。上曰,昨日臺啓中,任長源事,當爲拿來間姑停,而重臣事,停連間,果當何以處之?時秀曰,任長源事,來頭結末,未知何如,而拿來間,似當姑停,重臣事,惟在臺諫所處之如何耳。上曰,重臣事,寧有是理?近來朝著廉隅,雖曰掃如,問啓之對,旣以執券爲言,則執與買,當有區別,風傳似或爽實,而此事,不必連啓矣。時秀曰,重臣事,其委折則雖未詳知,而似無是理,至於臺臣之因其所聞而爲風傳者,亦無足怪矣。龜朝曰,各邑邸吏之自相賣買,卽吏隷之事也。士夫干預,猶云羞恥,況宰相乎?月前京兆,有恩津邸吏相訟之事,該堂催納本文記,而終不現納,至於杖問之境,而始乃以在於判書洪檍家納供,該堂屢次催促於其家,而百般推托,終不入送,其後該堂,仍而退訟,尙未決折,事之莫此爲甚。請判書,施以譴罷之典。上曰,旣知其爽實,則此非連啓者,不允。出擧條上曰,注書旣以臺諫去來催促事傳命,則何不以某某去來回奏也?誠駭然矣。在明曰,諸臺皆未及入來,而正言金履度,納牌不進矣。上曰,呼望勿施,更爲催促也。在明承命出飭。上曰,推考房則出飭臺諫去來,他承旨入來交代也。仍命書榻敎曰,右副承旨入侍。英輔承命先退。光顔進伏。命書九進前敎曰,卽見本司草記,則湖南船儲置之劃付於華城者,爲三千石矣。此後加分之數,每年當爲幾許石耶?書九曰,每年五千石,則似當充數矣。上曰,年前劃付之四千石,限四年準充,則今此三千石充數之限,亦似不出於三年矣。時秀曰,以三年爲限,則似當準充矣。上曰,船儲置都數及取用之數,竝爲錄置,以爲後考之地也。仍命藥房及有司堂上先退。上曰,注書更爲出去,知入臺諫去來也。在明承命出問回奏曰,正言金履度,今方入來矣。上曰,玉堂亦爲來待乎?在明曰,然矣。上曰,與之偕入。在明承命出,與副修撰金履載,正言金履度偕入進伏。仍命三司進前。敎曰,前啓只擧末端也。龜朝等曰,請亟寢罪人鄭致達妻出置罪名命釋之音,依前還發配所,仍令王府,快正典刑。上曰,不允。出擧條二行刀割履載就座。龜朝等曰,請遲晩後物故罪人啓能,亟施孥籍,趾賊等凶種,快施邦刑,獻遂設鞫得情。上曰,不允。出擧條龜朝等曰,請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。上曰,不允。出擧條龜朝等曰,請明謙·以謙,亟施孥戮,逆復庶子好石,亟施處絞,荐棘罪人時偉,設鞫得情,夬正王法,遲晩罪人宇鎭,捧根脚,夬正王法。上曰,不允。出擧條龜朝就座。履度曰,請金甲島爲奴罪人克觀,更令王府,嚴鞫得情,夬正王法。上曰,不允。出擧條履度曰,請逆賊尙魯,亟施孥戮之典。上曰,不允。出擧條履度曰,請濟州牧定配罪人姜彝天,黑山島定配罪人金履白,慶源府定配罪人金鑢,亟令王府拿來,設鞫嚴問,夬正典刑,其餘徒黨,亦令嚴鞫處斷,以折奸萌。上曰,不允。出擧條上曰,當此求助之時,豈可以只傳故紙,更無一言而退乎?龜朝等曰,實無仰達之事矣。仍命三司先退。命書榻敎曰,吏曹參議前望單子入之。命退,諸臣以次退出。
庚申閏四月二十五日午時,上御重熙堂。左副承旨入侍時,左副承旨徐英輔,假注書呂東植,記事官金珍恪,記注官承膺祚,以次進伏訖。命書榻敎曰,右副承旨尹光顔,仍任輔德。仍命退,承史以次退出。
上在昌德宮。停常參·經筵。
嚴耆啓曰,御營廳將官來言,今日本廳軍兵,日次私習云矣,敢啓。傳曰,知道。
傳于嚴耆曰,卿等入來,次對仍爲來會事,招致備郞傳諭。
傳于嚴耆曰,三使臣留待,次對同爲入侍。
傳于嚴耆曰,大臣·備局堂上引見。
吏曹口傳政事,以李得養爲槐山郡守。
傳于崔獻重曰,左副承旨入侍。
玉堂前望單子入之,校理林漢浩,副校理金履載,副修撰金履度落點。
掌令柳頤玄啓曰,臣姿性鹵莽,言議巽軟,淸朝耳目之任,萬不近似,柏府新命,承膺無路,而飭敎之下,怵分畏義,章皇出肅,賓對有命,冒沒登筵,進退之際,不善周旋,至被承宣請推之擧,以此情踪,其何敢一刻晏然於臺次乎?請命遞斥臣職。答曰,勿辭。
掌令兪鉉章啓曰,臣猥以無似,淸朝耳目之任,豈有一分堪承之望,而柏府除旨,忽下於多年蟄伏之餘,怵畏義分,章皇出肅矣。次對有命,及登筵席,遇事生疎,進退失措,至被承宣重推之擧,臣於此,滿心惶愧,無地自容,以此情踪,其何敢一刻晏然於臺次乎?請命遞斥臣職。答曰,勿辭。
嚴耆啓曰,掌令柳頤玄·兪鉉章,一日再啓煩瀆,退待物論矣,敢啓。傳曰,知道。
徐英輔,以弘文館言啓曰,新除授校理林漢浩,時在全羅道興陽縣任所,經筵入番事緊,請斯速乘馹上來事,下諭。答曰,依啓。
前持平康聖翊疏曰,伏以,臣以至寒微之蹤,無一可取之資,絶海之外,貿貿生長,意外科名,已溢涯分,而雨露不擇,淸顯縻身,數年以來,除旨聯翩,光生海島,榮動蓬蓽,感激惶懍,罔知攸措。惟當竭蹶趨膺,粗伸義分,而狗馬之疾,經年彌留,藥餌爲命,末由蠢動,罪積逋慢,無地自容矣。及夫病勢稍間,伏聞冊禮順成,候風駕海,雖未及蹈舞於嵩呼之列,何敢偃然私次,不思所以瞻仰象魏,庶慰愚忱乎?仍伏念,臣旣造輦轂之下,濟州民事之一二最可憫者,不敢不仰聞也。本州,當甲乙大無之年,若未蒙船粟往哺之澤,則一島生靈,今無孑遺矣。聖朝軫恤之德,慈宮特給之恩,再造島民,萬世不忘,而又念本州之頻値歉荒,且軫沿邑之貽弊移轉,自備局關飭本州,設庫收穀,豫備飢歲故,其時牧使辦備數千石穀,新設別庫,分置三邑,其爲島民救荒之策,爲沿邑除弊之意,至矣盡矣。然而第念本州,自春至秋,蜒風瘴雨,無日不作,雖村閭房室之內,瓮罌包橐之儲,未及數年,腐敗生綠,隨手糜粉,竟爲不可食之物,自古島中,無儲穀之富,每値歉歲,無貿米之處,氓戶艱食,良由於此。又況土築之庫,委積之穀,安保其經霾而不敗,歷歲而不腐乎?島民之無知,皆以爲,此後賑政,惟靠於是,而移粟一節,其路永塞,數萬民口,將何所恃乎?衆口一談,爭言不便,此則不可與謀始,而臣愚淺見,竊以爲,新庫所儲,量宜變通,則日後荒年,可爲救急之一助,若尋常委置,則有名無實,不利於公私矣。臣所謂量宜變通者,以其他逐年糶糴之穀,擇取其精實者,換置新庫,歲一改色,則於此於彼,兩全而無害。伏乞更令廟堂稟處,俾有實效焉。且以本州國馬欠縮言之,甲乙之歉,前古未有,田無收穀,野無靑草,人命之重,未遑相保,牛馬之賤,尤無可論,國屯之故斃,至於一千五百零。其時牧使,以其荒年之餘,勢難代徵之由,前已狀聞,則備局許以寬五年之限,準數徵捧事,有所關下,今年,卽當捧之年,而數年之間,牧卒之飢故,其數夥然,白骨徵出,已無可言,而徵族徵隣,勢所必至。所謂私畜,十空七八,官令雖嚴,何處貿納乎?邇來國畜,漸就蕃息,計今見在之數,比諸甲乙以前之摠,猶爲剩餘矣。有國馬政,亦爲至重,臣不敢質言其便否,而第臣出海之時,殘氓疲卒之呼訴於船頭者,數日不絶,此實一島之民情,非臣一人之私言。臣之頂踵毛髮,莫非聖恩,耿耿一念,惟在於報圖萬一,而我聖上視民如傷之盛德,匹美周文,臣何敢有聞不達,孤負天地父母之至仁大德也哉?臣無任云云。省疏具悉。爾是侍從中,在遐外之人,而有此民弊之指陳,甚可嘉也。穀品之設庫備置,其時大臣筵奏,出於爲島民,俾免坐待海外之輸,致意固美矣。爾言亦有意見,許令廟堂,草記稟處,以爲兩便之地。馬政事,公畜旣蕃,剩於前摠,則何必更徵於牧屬乎?徵族徵隣,其弊當自歸於牧屬外平民,寧不矜甚?新倅之尙無一言,可謂溺職。卽令廟堂,關問其剩摠,不卽報司之委折,使之論理狀聞,而回下前,切勿更徵。引避憲臺許遞,以爾爲掌令,此後登筵,更以島中民事,詳陳之。
庚申閏四月二十六日卯時,上御熙政堂。大臣·備局堂上引見入侍,三使臣同爲入侍時,行都承旨李集斗,同副承旨嚴耆,假注書呂東植,事變假注書南吉寬,記注官承膺祚·金啓濂,領議政李秉模,左議政沈煥之,右議政李時秀,行上護軍李祖源,行兵曹判書金載瓚,行上護軍李秉鼎,刑曹判書李得臣,吏曹判書徐龍輔,知訓鍊徐有大,禮曹判書李晩秀,行護軍申大顯·李漢豐·李益運·李書九,掌令柳頤玄·兪鉉章,持平申龜朝,正言金履度,副修撰金履載,書狀官朴鍾淳,以次進伏訖。秉模等曰,雨後夜候稍涼,聖體,若何?上曰,一樣矣。秉模等曰,寢睡·水刺之節,何如?上曰,一樣矣。秉模等曰,王大妃殿氣候,若何?上曰,一樣矣。秉模等曰,惠慶宮氣候,若何?上曰,一樣矣。上曰,昨日之雨,稍有霑霔之望,而旋又夬晴,爲民事切悶矣。秉模曰,驟雨乍霔,雖卽開霽,以天氣日候觀之,亦非久旱之兆,不出今月,似有得雨之喜矣。上曰,萬里行役,卿須善爲往返也。來頭日熱,誠爲可念矣。秉模曰,臣之奉使,前亦屢次,而今番則一念上,只有歡欣慶忭之忱,暑節行役,非徒不敢言勞,亦不自知其爲難矣。上曰,次對,纔於日前爲之,今日亦非日次,而卿等旣入來故,使之進定,有何所奏事乎?秉模曰,狀啓則日前已爲稟處,而今則別無民務之可奏者矣。卽見海伯所報,則以爲衙舍改建後,所餘材木,依數會錄,其中,末端木則請用於該營城廨修補矣。會錄之材,則令戶曹區處,而末端木則依所請許題,似爲好矣。松留亦以碑閣重建事,請用海營所餘材,此則使之往復戶曹,就會錄中,取用若干株,似好矣。上曰,依所奏爲之也。上曰,使行回還,當在八月內耶?秉模曰,臣等則必欲速速復命,而夏節潦水,有難預料,回還則似或拖至於九月矣。先來出送,易致遲滯,到彼後,因商賈往來便,以諺書先報行期似好,而議者或以私便付書,爲難愼之端。臣意則只報行期,不言他事,則少無所妨矣。第於今番往還間,似無私商往來,而若或有之,因便付書,亦無不可矣。上曰,左右相亦以爲,何如?煥之曰,只通行期,不及他事,則似無所妨矣。時秀曰,若果十分無可慮之端,則有何不可乎?敎秉模曰,依卿所奏,從便爲之也。上曰,渡江則果在來月望間耶?秉模曰,來月望間,似當渡江,而到彼則似在六月念間矣。秉模曰,臣之回還,當在秋成之後,竊有區區愚忱,敢此仰奏矣。每於雨暘豐歉,過用聖慮,仰想爲民一念,安得不如是憧憧,而以大聖人自强不息之工,雖或以時稍緩,必無一毫放過之理,竊恐憂勤之念,若或太過,反有所妨於節宣之道,伏望加意於保嗇焉。上曰,予之所自量,亦如卿言,卿言誠是矣。三百六十日,何日放過?日日憧憧,以經一年,則今年纔過,又慮來歲,年年如是,自覺爲難矣。今則精力凡節,漸覺有減,用慮於雨暘,亦不如前。在前則一雨之後,又待一雨,番番待雨,一念憧憧,亦不知其爲難矣。近日則亦不得一此做去,旣雨之後,又欲待雨,則用慮之際,稍覺爲難,雖趁今得雨,秋成尙遠,來頭雨暘,實不知何以經過矣。以今精力,百事皆然,而予心則每以無逸之義,孜孜於自强不息之工。竊慮來後史牒,書着一怠字故,凡於事爲,務欲自强,心旣强作,事難順成,每一循省,誠切悶然矣。筵臣之同予年紀者,無異少年,而予則精力如是,不亦異乎?昨以悶旱求助,召見臺臣,則正言金履度,年過五十,而亦不甚衰老,且其爲人,多有故相典型,誠可貴也。故相雖非文學從事之人,而志操堅確,誠爲過人,若加之以文華,則尤有勝焉。合躋上相而未果如意,至今追思,實不能忘之矣。秉模曰,故相雖不從事於言語文字,而其爲人則無論親疎,人皆信之,果是不易得矣。上曰,大抵今人,不及於古人,故相以前之身登鼎席者,皆有過於後來之人,卿等之於故相,亦不可謂過之矣。雖以將臣言之,自予御極以來,二十餘年之間,今之爲將臣,亦多不及於前人,以予近日精力,下之所以對揚者,若或不及於前輩,則目今民憂國計,將何以接濟耶?秉模曰,以臣等之魯下,安敢望古人之萬一乎?聖念之憂勤如是,而臣等所以對揚承佐者,實無毫末可稱之事,誠未知何以則爲好矣。上曰,予於精力如是之中,加之以晝宵憧憧,寢食凡節,不能如意。去夜亦不能穩睡,着衣達宵,而欲於卿行,贈之以詩,侵曉賦成,姑未圓篇,筵退後,徐當書下矣。如是之際,便成坐而待朝,古人所謂坐而待朝,固是聖工之自强,而予則以志氣有減之故,寢睡亦隨而不穩,以此精力,安得不深有望於卿等之對揚乎?近來要譽之成風,紀綱之不振,莫非最先矯救處也。詩云勉勉我王,綱紀四方,若夫追琢其章,金玉其相,雖難遽議,而紀綱邊則亦不可不勉勉奮勵也。且以外邑言之,先朝五十年間,以贓吏勘重律者,無如安相五,而今之所謂善治,反有不及於此者。如是而爲道臣者,亦未嘗有奮勵之政,良可歎也。卿以首席,又此出疆,其所奮勵之責,專係於左右相矣。古語云,抑抑威儀,維德之隅,儀章間事,雖是外面,亦關體貌,先從今日拜表之班,卿宰以下,不如儀者,卿等須加糾正,可也。非獨此也。凡於日用常行,不計大小,必須奮勵做去然後,紀綱邊事,庶可以扶植矣。朝著之有權奸,豈曰,好矣,而大抵有權奸之時,則亦必有一種公議,奮勵一時,而近來則以無權奸之故,朝著太寥寥,反成軟美之態,此亦習俗不振之一端也。秉模曰,臣嘗聞故相兪拓基之言曰,國有權臣然後,方可謂好時世云。蓋權字,亦有許多般,若於權字之下,加着奸字,則固不可謂好矣,而爲人臣者,誠以忠國愛民之心,把持權柄,一此做去,所謂權臣,有國之不可無者也。自古權臣,莫如唐虞三代之時,人臣之用權,誠若皐·夔·稷·契之流,則豈不儘好哉?上曰,卿言誠好矣。上曰,今番奏請,彼中亦必企待,而卿之此行,亦與常時自別矣。秉模曰,臣心歡忭,不可以言語形容,而以臣無似,久叨匪據,每於一雨一暘,仰體聖念之憧憧,不敢暫弛愚慮矣。今年則方農之時,稍得弛心於民務故,臣以此意,言於家屬,戒之以勿爲惜別云矣。上曰,籌謨,果無可奏者乎?秉模曰,果無所奏矣。秉模曰,備局堂上趙鎭寬,旣蒙孝理之典,獲解本兵,而連爲懸頉於次對,事甚未安。從重推考,令政院牌招,使之察任,何如?上曰,依爲之。出擧條仍命大臣就座。龍輔曰,卽見忠淸監司金履永移文,槐山郡守李根,以其親病,受由上京,已至多日,尙不還官,自本曹,催促下送爲辭矣。自臣曹,屢度催促,而其親病,果無離捨之勢云。當此課農之時,勢難久曠,改差,何如?上曰,依爲之。口傳差代,待下批,卽爲下送,可也。出擧條命副使·書狀進前敎曰,暑節長程,卿等,須善爲往返,可也。仍下藥封於三使臣。秉模等祗受訖。集斗曰,臣忝帶藥院,而今方出疆,竊有區區愚忱,玆敢仰奏矣。每於民國酬應,過用聖慮,惟伏冀加意於節宣之方焉。上曰,卿言好矣。仍命次對及使臣先退。敎曰,臺臣周旋,多致顚錯,誠駭然矣。耆曰,掌令柳頤玄,筵退之際,多有做錯,推考,何如?上曰,依爲之。出擧條耆曰,掌令兪鉉章,進伏之際,旣失筵體,退出之時,又多顚錯,從重推考,何如?上曰,依爲之。出擧條上曰,兼春秋出去,招首譯入來也。膺祚承命出,與首譯金在和,偕入進伏。上曰,今番使行,何間當抵彼中耶?在和曰,六月旬間,似當到彼矣。上曰,渡江果在來月望間,渡江後,一月前,可以到彼耶?在和曰,若於中路,不値潦水,則一月內,果當入去矣。上曰,俄者聞於大臣,則六月念間,當入去云,而若如爾言,入去日字愈速逾好矣。暑節道路,果無所難乎?在和曰,中路別無險阻處,作行亦不甚難矣。上曰,爾須好爲行役也。仍命先退。命書榻敎曰,新除授玉堂,先參班,後謝恩。敎啓濂曰,昨日則照訖捧講,爲幾人乎?啓濂曰,昨日所捧,爲一百五十五人矣。上曰,爾於今日,又爲進去也。仍命退,承史以次退出。
庚申閏四月二十六日辰時,上御重熙堂。左副承旨入侍時,左副承旨崔獻重,假注書呂東植,記事官金珍恪,記注官承膺祚,以次進伏訖。上曰,昨日日候,幾乎得雨之兆,而亦爲漠然,甚悶甚悶。獻重曰,昨日果有雨意而不來,誠悶然矣。上曰,承宣新遞嶺邑倅,該道雨澤所聞,果爲如何?獻重曰,未得詳聞,而今方苦待云矣。上曰,前文學金㙆,何當上來云耶?獻重曰,未得聞知矣。命書榻敎曰,文學金㙆仍任。仍命退,承史以次退出。
上在昌德宮。停常參·經筵。
嚴耆,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
徐英輔啓曰,明日常參·經筵,取稟。傳曰,停。
嚴耆啓曰,御營廳將官來言,今日本廳軍兵,日次私習云矣,敢啓。傳曰,知道。
徐英輔啓曰,來初一日,輪對日次矣,敢稟。傳曰,當次人受點,後日次來待。
傳于崔獻重曰,諸承旨持公事入侍。
傳于徐英輔曰,禮房承旨入侍。
承旨前望單子入之,金履翼落點。
傳于嚴耆曰,推考房承旨入侍。
吏曹口傳政事,以林蓍喆爲知義禁。
吏曹,同義禁單林蓍喆。
以大司諫成鼎鎭牌不進罷職傳旨,傳于嚴耆曰,與在外及他臺違牌人許遞,政官待開門,牌招開政,以在京無故人差出,待下批牌招,使之備員詣臺。
崔獻重啓曰,卽者副校理金履載,今日拜表,謂有嫌避,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。違牌及在外玉堂許遞,明日政差出,待下批,牌招推移入直。
掌令康聖翊啓曰,各邑邸吏之自相賣買,卽吏隷之事也。士夫干預,猶云羞恥,況宰相乎?月前京兆,有恩津邸吏相訟之事,該堂催納本文記,而終不現納,至於杖問之境,而始乃以在於判書洪檍家納供,該堂屢次催促於其家,而百般推托,終不入送,其後堂上,仍而退訟,尙未決折,事之駭然,莫此爲甚。請判書洪檍,施以譴罷之典。答曰,豈必以耆臣,過施簠簋之寬假,而對語,以刊集,爲證信其言,而風傳,歸之爽實,然則此啓,宜停。
崔獻重,以禮曹言啓曰,卽伏見廣州留守金思穆狀啓,則獻陵亭字閣,殿內正間,仰粉土剝落,長廣各爲五寸許,其所修補,不容少緩,告由一款,令該曹稟處爲辭矣。更爲詳問于本陵官,則剝落處,在於御間當中祭床之後,滲漏之痕,致此有頉云。在前各陵寢,仰土修改,皆爲待節享,兼告由擧行矣。今番亦於端午祭享,先告事由,祝文中,措辭添入,修改吉日時,令日官池景喆推擇,則來五月初九日辰時爲吉云。以此日時擧行,而所入物種,依定式,令本府磨鍊進排,本陵官員兼監役修改事,分付,何如?傳曰,允。
嚴耆,以兵曹言啓曰,卽接慶熙宮衛將史廷煥牒報,則元武門近處,中松一株,昨夜因風顚仆云。令該所,依例斫去之意,敢啓。傳曰,知道。
持平申龜朝疏曰,伏以,臣朝者次對入侍也,以三司之不備,不得合啓,而府啓中,四啓傳旨未下之啓,已出量處間姑停,至於判書洪檍事,事當連啓,而拜表將發,登對遽撤,倉黃退出,未及周旋,使旣發之啓,無所下落。雖緣事會之滾急,實是昏謬之做錯,臣滿心惶恧,無地自容。聖度之曲恕,雖極感頌,臺體之壞損,實難抗顔,玆敢冒入文字,首實陳懇。伏乞天地父母,亟命鐫削臣職名,以重臺規,以安私分焉。臣於朝筵,伏奉玉音縷縷千百言,丁寧懇惻,自强不息之敎,所其無逸之訓,有以仰大聖人克勤無怠之意,臣不勝攢祝欽仰之至。第伏念,聖人之血氣,有時而衰,志氣無時而衰,蓋志氣與血氣,相須以交養,不當徒信其志氣之常存,而害其血氣也,又不當但委以血氣之已衰,而惰其志氣也。故,孟子有言曰,持其志,無暴其氣,此從古聖賢治心養氣之要訣也。惟我殿下,以天縱之姿,懋日强之德,臨御以來,勵精爲治,一饋十起,不遑乎勤孜,一日萬機,靡暇於總攬,凡在臣隣,孰不仰聖志之冞勵,而只緣廈氈獨勞,宵旰匪懈,數三年來,天顔有異昔之嘆,中朝發吾衰之音,臣前席承聆,不覺感懼之交中。顧今大小臣民之夙夜蘄祝者,只是保嗇聖躬而已。保嗇之道,非可以他求,省思慮則榮衛全,約事爲則神精完,然後寢食得其常,而眞元日以滋,不以年紀之已暮,而血氣益旺,壽考無疆矣。伏願殿下,深思頤養之道,凡於日用事爲,政令施措之間,念存體要,務加省約,涵泳乎燕蠖之中,優游乎叢畓之時,一以怡神養性之方,爲祈天永命之本焉。然而養氣之道,無間內外,苟於動作之際,常使志爲帥而氣爲充,勿以年邁而自沮,勿以氣衰而少弛,則表裏交養之功,亦不外是,惟殿下澄省焉。噫,上有堯·舜之治,而下無贊揚之風,君勞臣豫,文恬武嬉,簿書期會之末,未見擔着向前之人,財利錢貨之間,率多憑公營私之輩。雖以目下事言之,軍門之儲置錢穀,所以給軍需也,備不虞也。爲將臣者固當恪勤典守,無或濫費,而近聞守法不古,用財太濫,或有徒張虛簿,多歸私橐者云。臣雖未能的知其事在何營,犯者爲誰,而若自朝家,一番按査,則不難辨出。請令廟堂,差遣備郞,三軍門錢穀布木,按簿摘奸,如有犯科者,該營大將,一依貪汚之律,嚴施懲勵焉。朝家之設置勅需庫,卽爲支勅時緩急不虞之需也。法意甚重,而近聞海西勅需錢數十萬兩,消瀜耗費於各邑之放債積逋及所謂開市別將之引年預下之謬例,卽今所存者,不過五分之一云,已極寒心,而前道臣朴基正,乃於遞職之後,將發之際,出二萬兩錢放債而來云。瑣屑之譏,臣不欲索言,而其在典守之方,固不當若是放倒。臣謂黃海前監司朴基正,施以譴削之典,仍令廟堂,嚴飭該道各邑,散債積逋,一一徵捧,開市預下之謬習,一切防塞,以重法意焉。臣無任云云。省疏具悉。首陳保嗇之說,是矣,而如今亢暘,何暇怡神澄思乎?三軍門錢穀,差遣備郞,按簿摘奸後,犯科者,用貪汚之律事,兵曹及三營門反庫摘奸,例送御史,則備郞差遣,未有可據,且於該營,各有都相,第欲更觀其擧行處之。前監司朴基正譴削事,旣曰,勅需消瀜於債逋,則必有當該之各年道臣,爲先令廟堂査考草記。又言將發之際,瑣屑之事,則此一款,當嚴覈於前伯後,以其法處斷,以懲他餘不畏法,不謹典守之類,亦令該府,開坐嚴問,捧口招以聞。爾其勿辭察職。
嚴耆,以備邊司言啓曰,持平申龜朝上疏批旨內,前監司朴基正譴削事,旣曰,勅需消瀜於債逋,則必有當該之各年道臣,爲先令廟堂,査考草記事,命下矣。取見其疏本,則以爲,朝家之設置勅需庫,卽爲支勅時緩急之需,而近聞海西勅需錢數十萬兩,消瀜耗費於各邑之放債積逋及所謂開市別將之引年預下,卽今所存,不過五分之一,而前道臣朴基正,乃於遞職將發之際,出二萬兩放債云。臣謂黃海前監司朴基正,施以譴削之典,仍令廟堂,嚴飭該道,各邑散債積逋,一一徵捧,開市預下之謬習,一切防塞,爲辭矣。勅需事體,至爲緊重,其所典守,比之尋常公貨,倍當謹嚴,而向因松營勅錢移劃事,自本司,有所關問於海西矣。續見該道臣徐榮輔所報,則留庫錢二十一萬五千餘兩內,自乙未至庚申,各處貸下與逋欠,及償債本錢之利劃者,開市本錢之預授者,合爲十六萬七千餘兩,目今留儲,僅爲四萬八千餘兩云。揆以法意,萬萬寒心。已以刻期準充之意,嚴飭題送,而臺疏所論,又復如此,及今査正,在所不已,而時在實數,該道臣,前旣枚報,今不必更事反閱。爲先分付道臣,營邑散在之數爻,及那移虧欠之委折,詳細條列,竝與各年道臣,指名報來,以爲稟處之地,而此與行査有異,不過自本道捧現告而已,則不可以事屬前人,曲避其嫌。以此意,一體申飭,使之卽速擧行,何如?傳曰,允。
右議政李時秀箚曰,伏以,臣卽伏見持平申龜朝上疏批旨下者,以海西勅需債逋事,有令廟堂査考草記之命矣。臣於是,有萬萬慙惶者。勅需事體之嚴重,非比尋常,公貨典守,一或不謹,王府自有關和,而臣於年前,待罪海藩時,因道內數三邑補賑救瘼,及營下各廳支放,或許貸數百兩,或許貸數千兩,兩年之間,多至九千之數,雖使趁卽推償而充補,固難免當初冒犯之罪。況聞其後十年之久,尙有未及準充者云,顧其罪,合被何律。海西二十餘萬之勅需,僅餘四萬,始爲現發於勅行將近之時,論以國綱,不可但以寒心言。此莫非如臣無狀,猥叨藩任,慢不畏法,自陷大何之致。且臣方忝具瞻董率之地,必自臣身,先被重律然後,頹綱可振,後弊可懲,而營邑之臣,庶可以少知戢勵。日昨海西道臣報牒之來也,滿心驚懍,卽擬首實,而年久之事,未能詳記,今始仰暴於臺章已發之後,跡近自揜,罪尤難逃,惶汗浹背,鑽地不得。伏乞聖上,亟命攸司,重勘臣辜恩違法之罪,以嚴典憲焉。取進止。答曰,省箚具悉卿懇。曾聞海西謬例如許云,而勅庫戶庫,名色各異,於卿有何難安之端乎?但於過限不報守令等,箚請勘律然後,事面得當,卿須安心視事。仍傳于趙弘鎭曰,此批答,遣史官傳諭。
禁府啓目,黃海前監司朴基正口招云云。傳旨內辭意,發問目嚴問,則勅需之債逋,與開市之預下,稱以流來謬例之循襲,而至於臨歸放債一款,極口發明,終不直陳者,萬萬駭然,所當請刑是白乎矣。曾經侍從,勿爲請刑,載在大典通編,且有嚴問口招,捧草供以入之命,上裁,何如?判付啓,流來謬規,姑捨是,臺疏所謂,遞職將發之際,放債一款,究竟然後,可以處分。卿等跋語論理果然是置,若待備局査考之草記,更爲捧供,則如彼之際,徒損事面,爲先依啓目結語,取招以聞爲良如敎。
庚申閏四月二十七日卯時,上御誠正閣。諸承旨持公事入侍時,右承旨徐英輔,左副承旨崔獻重,右副承旨朴奎淳,同副承旨嚴耆,假注書申在明·呂東植,記注官承膺祚·金啓濂,直閣金近淳,以次進伏訖。獻重讀奏忠淸監司金履永狀啓,忠州牧使李性重到任事,書判付訖。英輔等,以無公事先退。命書香室受押單子代押訖。命先爲出給。在明承命擎出。敎啓濂曰,照訖捧講之數,合爲幾何?啓濂曰,昨日以前所捧,爲二千七百餘人云矣。上曰,下番翰林之親病,近則,何如云耶?啓濂曰,未得詳聞矣。仍命退,諸臣以次退出。
庚申閏四月二十七日辰時,上御重熙堂。推考房承旨入侍時,右承旨徐英輔,假注書呂東植,記事官金珍恪,記注官承膺祚,以次進伏訖。命書榻敎曰,禁府堂上中,時帶摠管人許遞,令該曹口傳差出,待下批牌招察任。賤臣承命出傳。命有司堂上入侍。出榻敎賤臣承命出,與有司堂上李書九偕入進伏。上曰,臺疏批旨,有司堂上亦爲見之乎?書九曰,俄於閤外見之矣。命下原疏。敎曰,卿其詳見也。所陳諸條,果爲何如?書九披覽一遍訖。奏曰,上款陳勉,誠好矣,而下款勅需事,方以此事,自海營,往復於本司臺臣,似必聞此矣。上曰,臺言旣出,不可仍置,而道臣體重,按覈査聞等事,事面反涉如何故,批旨,以令廟堂査考爲敎矣。只令時伯,溯考用下年條報來後,草記稟處之地好矣。上曰,日前濟州臺臣疏語中,該牧穀簿事云云。果爲何如?而亦已發關耶?書九曰,已爲關問矣。蓋其儲穀,別無弊端,而島民輩,不知本意,以爲旣有此穀,則來頭雖値歉歲,更不以陸穀,救濟渠輩之飢荒云云者,蓋由於該牧捧糴,自來麤劣,而此穀儲置之後,渠輩憚於精捧,致有此言。臺疏之以精實換置云者,該臺似於上京後,略聞物論而然矣。島民輩,雖以穀儲之易致腐傷爲言,而聞前牧使言,則以爲昨年所捧,今年分給,則二年之內,別無致損之端云矣。上曰,島民輩,不知設施之本意,雖言其不便,而此穀儲積,誠爲豫備之政,旣始之事,豈可以無端中撤乎?仍命退,諸臣以次退出。
庚申閏四月二十七日巳時,上御重熙堂。禮房承旨入侍時,左副承旨崔獻重,假注書呂東植,記事官金珍恪,記注官承膺祚,以次進伏訖。上曰,禁府堂上望筒,姑未來到乎?獻重曰,未及入來矣。上曰,注書出去,持入望筒也。賤臣承命出。命書公事判付訖。命退,承史以次退出。
上在昌德宮。停常參·經筵。
嚴耆啓曰,明日常參·經筵,取稟。傳曰,停。
傳于崔獻重曰,諸承旨持公事入侍。
傳于崔獻重曰,來待諸臣入侍。
以吏曹參議洪樂游牌不進罷職傳旨,傳于徐英輔曰,只推。
崔獻重啓曰,卽者內醫院官員來言,明日,卽日次問安,而都提調李時秀,提調徐邁修,俱有身病,副提調李集斗,奉命出疆,無進參之員云。提調徐邁修,待開門牌招,以爲進參之地,何如?傳曰,出疆都承旨許遞,前望單子入之,仍兼副提調。
承旨前望單子入之,曺允大落點。
傳于崔獻重曰,發遣吏郞,諸執事淸齋與否,摘奸以來。
嚴耆,以備邊司言啓曰,端午在近,各陵寢祭官,當爲差遣,而侍從罷散甚多,難以分排云。在前如此之時,多有請敍之規矣。侍從堂上堂下,違牌坐罷人員,竝敍用,仍令該曹口傳付軍職,何如?傳曰,允。卿宰亦爲敍用,可也。
有政。吏批,判書徐龍輔進,參判閔台爀,參議洪樂游,牌不進,左副承旨崔獻重進。以李敬五爲大司諫,柳畊爲執義,閔命爀爲司諫,趙彦哲爲掌令,李東冕·金秀臣爲正言,吳翰源爲獻納,金履度爲副校理,閔耆顯爲副修撰,李漢豐爲刑曹參判,韓用龜爲同春秋,李寅采爲宗簿正,尹欽烈爲儀賓都事,文學單金㙆仍任事承傳。
吏批,再政。以金熙采爲校理,李鼎秉爲修撰,鄭尙愚爲同春秋,金履喬爲司成,司書單李寅采仍任事承傳,知春秋單韓用龜。
嚴耆,以兵批言啓曰,訓鍊正前望中,在京無故人,只有二人,以二望擬入之意,敢啓。傳曰,知道。
兵批,判書金載瓚進,參判李益運入直,參議申鳳朝,參知韓致應病,同副承旨嚴耆進。以金潤郁爲景福將,孫有貞爲慶熙將,元永胄爲訓鍊正,張齊賢爲武兼,護軍單尹光普,副護軍單成鼎鎭,副司直張至冕·徐有沂·兪鉉章·柳頤玄·金銑·林漢浩·閔耆顯·尹命烈,竝單付,副司果金熙周·金履度·姜浚欽,竝單付。
以宣傳官望筒,傳于嚴耆曰,參下宣傳官,非張鉉擧一人,所可獨爲之窠,則前政旣擬,後政更擬,一直連擬,有若爲此拔例之擧,期欲點下然者,寧有如許事體道理乎?該堂則崇品也,重任也,姑難輕遞,捧納之承旨遞仍,別無所關,爲先遞差,該判書姑先施以越俸之典。
兵批,再政。以洪留浩爲部將,申義養爲宣傳官。
以司諫閔命爀,獻納吳翰源,正言李東冕牌不進罷職傳旨,傳于徐英輔曰,只推,待開門牌招。
以同副承旨嚴耆遞差傳旨,傳于徐英輔曰,近於以其人擬其代,雖有飭敎,而更思,承旨旣非該堂之屬官,則彼只越俸,此反遞職,似如何,更以推考付標。
以慶尙監司申耆狀啓,靑松府失火民人恤典題給事判付內,啓下備邊司爲旀,嚴飭該倅,斯速結構,俾無當農失所之弊事,回諭爲良如敎。
刑曹啓目,粘連前漢城府主簿松禾縣監李奎南矣,檢官拿處事,不過下語間做錯,姑爲推考,以除曠官之弊,罪杖六十收贖,公罪施行,何如?判付啓,依允爲旀,功減一等爲良如敎。
刑曹啓目,觀象監直長劉在溫傳旨內辭緣,遲晩納招,自臣曹,考律嚴勘,何如?判付啓,莫重月令,有此不察,若或過時始覺,則其爲悚然,當何如?初則只使科治,更思,其在懲戢之道,不可歇治。待朝開坐,各別嚴杖,考律勘放後,草記。該監提調推考,首任官,令提調,嚴加科罪爲良如敎。
掌令康聖翊啓曰,各邑邸吏之自相賣買,卽吏隷之事也,士夫干預,猶云羞恥,況宰相乎?月前京兆,有恩津邸吏相訟之事,該堂催納本文記,而終不現納,至於杖問之境,而始乃以在於判書洪檍家納供,該堂屢次催促於其家,而百般推托,終不入送,其後堂上,仍而退訟,尙未決折,事之駭然,莫此爲甚。請判書洪檍,施以譴罷之典。答曰,不允。
庚申閏四月二十八日卯時,上御誠正閣。諸承旨持公事入侍時,行左承旨金履翼,右承旨徐英輔,左副承旨崔獻重,右副承旨朴奎淳,同副承旨嚴耆,假注書申在明·呂東植,記注官金啓濂,記事官李存秀,以次進伏訖。奎淳讀奏慶尙監司申耆狀啓,居昌縣監兪彦錥到任事,慶尙監司申耆狀啓,草溪郡守李東馝到任事。履翼讀奏咸鏡監司具㢞啓本,鍾城府反庫事,漢城府民人失火單子,分書判付訖。耆曰,卽者京畿儒生,以書院追配事,來呈疏槪,而係是防禁,不得捧入矣。上曰,此是先朝飭禁也。除非拔例施行外,防禁至嚴冒犯乎?向日亦以儒疏事,有所下敎於掌議,則掌議之又書謹悉,誠爲駭然矣。承宣以此意,致諭疏儒,可也。上曰,有司堂上入侍。出榻敎在明承命出傳,與有司堂上李書九,偕入進伏。上曰,江華城堞之修補,僅爲六十步,而以監董之功,遽請加資者,事面似涉如何矣。賞典何等難愼,而遽然許施,未知何如。近來兵曹回啓,亦爲回公於大臣乎?書九曰,大臣許之,回公與否,不能詳知,而臣於年前史庫之行,見該府城堞頹圮不成樣,所見悶然矣。上曰,該府城堞,是兼春秋家所創築也。當初始築之時,以限年加築爲計,兼春秋果爲詳知乎?啓濂曰,其時似有限年之事,而未得詳知矣。上曰,爾須問於重臣也。上曰,嶺南漕船之改造,至於十六隻之多,此實前所未聞。近來松政,甚爲解弛矣。人才則成就數十年,足可有用,至於松材則有非數十年內,所可成就者,松政之於有國,實是大政也。船隻之改造,有難一一輕議,自本司,發送摘奸,詳探改造形止,似爲好矣。書九曰,近來漕船事,誠爲悶然。一隻所入,動費數百株,稱以豫備,數爻倍蓰,松政之解弛,莫如近日矣。雖送摘奸,而其可改與否,郞廳輩,未能詳知。臣意則令能解造船者一二人看審,似好矣。上曰,承旨新經嶺邑倅,該邑則松政,果爲何如?獻重曰,該邑松政,亦不成說矣。上曰,漕船改造事,不可無矯救之道,卿與大臣相議,須思善處之道好矣。上曰,前海伯供辭,殊欠別白,誠爲悶然。勅需之犯用,不過是循襲謬例,見欺於下屬也。謂之仍等,謂之預下,不患無辭而納供,不此之爲,似緣未及思得而然矣。道臣體重,亦與守令有異,而初供再供,以至保放之境,事面所在,極涉如何矣。書九曰,前海伯所用,似是預下,而預下亦與放債,有異矣。上曰,昨見右相箚本,則自家所犯,亦是戶庫名色矣。書九曰,戶庫與勅庫,名色稍別,而右相則今旣年久,未能詳記,其時事,臺疏未發之前,先欲首實,而爲僚相所挽止故,未果矣。上曰,勅需之犯用,已成近例,雖非非理不法之事,其設置法意,本不可一毫犯手,而近來爲道伯者,雖自好之士,亦未免因循襲謬,良可歎也。此等事,人皆爲之,容有可恕,而近來外邑,紀綱解弛,貪墨成風。念昔先朝五十年間,以贓吏勘重律者,無如安相五,而今之所謂善治者,反不及於相五輩,此莫非紀綱不振之致,其所矯救之方,未知何以則爲好耶。書九曰,海西勅庫事云云,厥惟久矣,而近來事,類多如此,誠爲悶然矣。命書九先退。命書臺啓批答訖。敎曰,注書持出傳給在院承旨,以爲傳於臺廳之地也。在明承命出傳。上,點下政事望筒訖。獻重以次讀奏。敎曰,望筒點下者,注書皆爲出給,而其中傳敎書下者,則注書出與該房承旨,傳於政廳也。在明承命出傳。敎存秀曰,照訖講,今日亦爲之,而春坊中,有試官進去人乎?存秀曰,兼文學金履喬進去云矣。上曰,春坊旣進去,則當入晝仕稟乎?存秀曰,前例無入稟之事云矣。上曰,前例,豈有如是之理乎?此必錯認而然也。敎啓濂曰,每日儒生捧講之數,何其甚少也?啓濂曰,每爲捧甘於各部,連加催促,而應講之數,猶爲鮮少矣。上曰,今日則待敎出去也。命書榻敎曰,司書李寅采仍任。仍命退,承史以次退出。
上在昌德宮。停常參·經筵。
藥房副提調金履翼啓曰,伏未審日間,聖體,若何?寢睡·水刺之節,何如?臣率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣不任區區伏慮,敢來問安,竝此仰稟。答曰,知道。慈殿·慈宮氣候一樣,卿則不必入侍矣。
王大妃殿·惠慶宮·中宮殿·元子宮,藥房口傳問安。答曰,知道。
金履翼啓曰,明日常參·經筵,取稟。傳曰,停。
金履翼啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金履翼曰,今朔次對,雖已爲之,當此悶旱憂勤之時,何可暫逸?來月次對,進定於今日,而待開門,使之來會,臺諫勿爲請牌,亦令嚴飭,備員入侍。
金履翼啓曰,卽者內醫院官員來言,明日日次問安,副提調曺允大,亦有身病,不得進參云,待開門牌招,何如?傳曰,右相事,豈不慨然之甚乎?雖以庫名各異,其實一也爲引云,而所以慨然,政在於此。大官,豈比具僚?出處之際,惟義之視,不但名色之各異,與其徒致欠逋,曷若爲民事,用流來營例,限年借民之爲方便乎?聞亦卽捧,則其後道臣之不卽還報,此非其時道臣所知也。於右相何關,而有若其後前伯諸人,襲謬俟勘然者,揆以事面,萬萬不然。夜將曙矣,何可如是相持乎?卽爲造朝,與左相同爲登筵事,遣史官傳諭。
傳于金履翼曰,未肅拜承旨許遞,前望單子入之,待下批,牌招察任。
傳于金履翼曰,諸承旨持公事入侍。
事變假注書南吉寬書啓,臣敬奉聖諭,馳往傳諭于東部景慕宮坊契議政府右議政李時秀所住處,則以爲臣冒陳首實之箚,未蒙當勘之律,反辱諄複之恩批,且惶且感,蹙伏以俟,今日日次常禮,亦不敢爲進身之計。卽者史官儼臨,傳宣聖諭,丁寧開曉,曲加區別,辭旨鄭重,德意如天,無狀賤臣,何以得此?以首頓地,不覺感泣,而典憲之嚴,宜先大官,廉防之重,有異庶僚,雖欲憑恃寵靈,厭然自揜,顧其罪,與前伯諸人,毫無差殊,前後委折,自當有該道之所報,不敢煩猥,恩諭之下,末由趨承,伏地戰恐,惟俟鈇鉞之誅云矣,敢啓。答曰,知道。過矣過矣,安心視事之意,更爲傳諭。
金履翼啓曰,諸承旨持公事入侍事命下,而次對日,持公事入侍,例不得爲之,何以爲之?敢稟。傳曰,仍爲詣閤。
金履翼啓曰,端午帖製述人,旣已抄啓矣。大提學洪良浩,待明朝牌招,以爲出韻科次之地,何如?傳曰,允。
承旨前望單子入之,閔台爀落點。
以司諫閔命爀牌不進罷職傳旨,傳于金履翼曰,只推。
正言前望單子入之,金履載落點。
以吏曹參議洪樂游牌不進罷職傳旨,傳于金履翼曰,許遞,前望單子入之,待下批牌招。
吏曹參議前望單子入之,金羲淳落點。
金履翼啓曰,前左尹李得濟,罷職分揀事,命下矣。摠戎使李得濟,卽爲牌招,敎諭書,所當更爲啓下,而此與新除授有異,在前如此之時,有前所授密符傳授之例,今番則何以爲之?敢稟。傳曰,允。依近例,仍爲傳授。
吏曹,司成單閔命爀仍任事,承傳。
傳于金履翼曰,兵曹參知前望單子入之。
兵曹參知前望單子入之,朴奎淳落點。
承旨前望單子入之,李翊模·韓致應落點。
以右承旨李翊模牌不進推考傳旨,傳于金履翼曰,許遞,前望單子入之。
韓致應啓曰,臣與左副承旨崔獻重伴直矣。纔已陳疏徑出,原疏以齋日不得捧入,而伴直無人,行左承旨金履翼,所當牌招,而拘於廳規,不得請牌,何以爲之?敢稟。傳曰,牌招。
傳于韓致應曰,承旨前望單子入之,待下批牌招,推移入直。
承旨前望單子入之,兪漢寧·徐有聞·朴崙壽落點。
金履翼,以吏批言啓曰,卽接奉常寺牒報,則以爲,本寺正朴鍾淳,奉命出疆矣。本寺以祭享衙門,多有擧行之事,卽爲變通差出云。奉常寺正朴鍾淳改差,其代,今日政,備擬以入之意,敢啓。傳曰,知道。
金履翼,以兵曹言啓曰,本曹佐郞韓致海,身病猝重,屢度呈狀乞遞,宿衛重地,不可久曠,今姑改差,何如?傳曰,允。
有政。吏批,判書徐龍輔進,參判未差,參議金羲淳進,行左承旨金履翼進。啓曰,大司諫今當差出,而擬望之人乏少,外任竝擬,何如?傳曰,允。以曺允大爲吏曹參判,李基讓爲大司諫,曺允遂爲執義,沈奎魯爲司諫,鄭魯榮爲正言,朴宗京爲校理,金履喬爲修撰,尹東壽爲兵曹佐郞,柳畊爲宗簿正,李東宇爲奉常正,學生尹恒鎭,年七十二,今超通政,侍從臣前持平尹永儀父,依法典加資事承傳,嘉善李奎暹,今加嘉義,江華城牒修築時監董之功,加資事承傳,贈吏判宋寅相贈左贊成例兼,贈吏參宋澠源贈吏判例兼,贈吏議宋履錫贈吏參例兼,以上右贊成宋煥箕三代,贈吏參李度臣贈吏判例兼,故監司李海朝贈吏參例兼,以上右參贊李城輔兩代。
兵批,判書金載瓚病,參判李益運病,參議朴奎淳未肅拜,參知申鳳朝入直進,同副承旨韓致應進。宣傳官單金魯甲仍任事承傳,護軍李集斗·曺允大,副護軍徐英輔·嚴耆·洪樂游·李敬五,副司直柳畊,副司果金秀臣·李東冕,竝單付。
韓致應,以弘文館言啓曰,本館下番,姑降入直,事甚未安。新除授修撰金履喬,卽爲牌招入直,何如?傳曰,允。
徐有聞,以弘文館言啓曰,新除授修撰李鼎秉,時在慶尙道慶州地,經筵入番事緊,請斯速乘馹上來事,下諭。傳曰,依啓。
徐有聞,以弘文館言啓曰,本館下番,無他推移之員,不得已,以上番姑降入直之意,敢啓。傳曰,知道。
韓致應,以兵曹言啓曰,羽林衛將白泳鎭,素患痰癖之症,當此換節之時,轉益添劇,時月之內,無望供職,呈狀乞遞,領軍之任,不可久曠,改差,何如?傳曰,允。
韓致應,以兵曹言啓曰,禁軍別將崔東岳,令該府拿處嚴問,捧口招以聞,諸般可覈之事,令判堂嚴覈草記事,命下矣。臣謹依下敎,開坐于龍虎營別將崔東岳所帶校吏,竝爲捉致,箇箇嚴棍,反復究問,又取其用下踏印文蹟,逐條詳査,則自己未正月,至今年閏四月,禁軍之有闕未充者,逐朔計數,則都合爲三百六十八窠,而祿米太之除留作錢,米爲一千二百五十三兩零,太爲六百二十七兩零。以此都數,又考其每朔文蹟,則名色太半不正,歸屬幾皆雜氄,其所謂兩年條鞭棍造備,爲八百三十七兩零,正領軍物修補,爲七十八兩零,而外此三百八十九兩零,則謂之公用,而別無下落之可據。二百十八兩零,則稱以帖給,而分屬校吏之歲饌,二百七十六兩零,則以多少雜用入下,八十兩則以西營宴需,在錄俱有踏印下記,而各人所供,亦無異辭矣。蓋此禁旅錄窠,自兼仕馬太,定式儲留之後,竝與有頉軍祿米太,同爲除置,以爲甲冑改備之資矣。兼仕太則移作二軍色給代之用,而所謂有頉祿窠,仍爲除留,數年以來,闕額漸廣,除留逾多,以其除留之米太,自歸別將所管。今以文蹟所在觀之,軍物造備,特不過四分之二,而其外所下,殆若排朔之需,作爲無節之用,使莫重軍食,都歸消瀜者,誠萬萬驚駭。當該別將崔東岳,方在拿覈中,自臣曹,不敢直爲請勘,而臣不能先時覺察,不勝惶恐之意,敢啓。傳曰,知道。
韓致應,以義禁府言啓曰,長湍府使朴基赫,令該府拿問嚴覈,照法重繩事,傳旨啓下矣。朴基赫以兼營將守令,時在任所云。依例發遣府書吏,差兼官後拿來,何如?傳曰,允。
韓致應,以義禁府言啓曰,楊根郡守鄭東榦,令該府拿問嚴處事,傳旨啓下矣。鄭東榦時在任所云。依例發遣府羅將,拿來,何如?傳曰,允。
議政府左議政沈煥之箚曰,伏以今日,卽毓祥宮仲朔祭齋日也。次對有來會之命,則雖依例登筵,至如經筵之以齋日入稟,臺啓之以所懷仰陳,亦邦憲之已例也。朝者入對,臣甚衰謬,不能察飭,乃有犯禮違式之擧,當該承宣及臺臣,宜施譴罷之典,而臣則在董率之地,未卽規正,可但歸罪於彼新進諸臣哉?伏乞聖明,亟降威罰,以正臣昏謬之罪,俾朝綱肅而具僚知警焉。取進止。答曰,省劄具悉卿懇。承宣及臺臣事,專由於政院之不善擧行。今日以經筵無事書揭而書入,予亦於申牌後,始覺得自外,直登筵席者,宜其循例傳啓,承宣勘罪,只爲依施於卿,毫無難安,安心視事。仍傳曰,此批答,遣史官傳諭。
行左承旨金履翼疏曰,伏以臣之冒忝出納之地,今已十有餘年,而本以蔑識之姿,終昧循常之規,特荷聖明之誨牖,倖免前後之譴何,以至於今日之事,所失尤大。蓋當齋戒之日,固宜十分審愼於應行之例,而仕記則當書而不書,公事則宜稟而不稟,全然忘却,致勤聖敎,不審之咎,欠誠之罪,實不勝滿心惶蹙,不知所以措躬。其何敢以不卽蒙勘爲幸而唐突冒進哉?玆敢不避猥越,略入文字。伏乞聖慈,先遞臣職,仍治臣罪,以爲不職者之戒焉。臣無任云云。
以左承旨金履翼上疏,傳于韓致應曰,職非該房,仕進內局,晩猶未覺,似涉易然,此疏還給,待開門牌招。
左副承旨崔獻重疏曰,伏以今日,卽毓祥宮中朔大祭齋戒也。齋戒日,持公事頉稟,自是院規,特敎入侍,雖不在此例,而初無一言,矇然詣閤,此臣昏謬之罪也。今日仕記,亦以經筵無事,循例書入者,此又臣不審之罪也。有罪未勘,晏然自如,尤非私義之所敢出,玆敢露章自列,徑出禁扃。伏乞亟賜譴罰,以爲不職者之戒焉。臣方自訟之不暇,何敢譏裸,而雖以入侍臺臣言之,齋日登筵,無一措辭,依例傳啓,大是做錯,揆以臺體,亦不可無警矣。臣無任云云。
以左副承旨崔獻重上疏,傳于韓致應曰,賓對時,雖以奉審進去,將爲傳香之承旨,何以無一言持公事入侍乎?遞差,疏則還給,尙不來避之臺臣,從重推考。
庚申閏四月二十九日卯時,上御誠正閣。諸承旨持公事入侍時,行左承旨金履翼,右承旨徐英輔,左副承旨崔獻重,右副承旨朴奎淳,同副承旨嚴耆,假注書申在明·呂東植,記注官金啓濂,記事官李存秀,以次進伏訖。命書傳敎曰,禮房承旨,馳詣宗廟·景慕宮,奉審摘奸以來。獻重先退。英輔等,以無公事先退。命書傳敎曰,大臣·備局堂上引見。仍敎曰,注書持傳敎出去,引入次對也。賤臣承命出傳,與事變假注書南吉寬,左議政沈煥之,行上護軍李祖源,兵曹判書金載瓚,行上護軍李秉鼎,刑曹判書李得臣,吏曹判書徐龍輔,知訓鍊院事徐有大,禮曹判書李晩秀,行護軍申大顯,漢城左尹申大謙,刑曹參判李漢豐,行護軍李書九,掌令趙彦哲,獻納吳翰源,校理金履度,正言李東冕,偕入進伏。煥之等曰,日候稍熱,聖體,若何?上曰,一樣矣。煥之曰,寢睡·水刺之節,何如?上曰,一樣矣。煥之等曰,王大妃殿氣候,何如?上曰,一樣矣。煥之曰,惠慶宮氣候,何如?上曰,一樣矣。上曰,臺諫入來者誰某誰某?耆曰,掌令趙彦哲,獻納吳翰源,正言李東冕入來,而執義柳畊在外,掌令康聖翊懸病,持平申龜朝·李重蓮呈辭,司諫閔命爀違牌,正言金秀臣在外矣。命書榻敎曰,在外臺諫許遞,前望單子入之,待下批,一體牌招。仍敎曰,不爲入來之諸臺,竝爲催促也,吉寬承命出傳。上曰,領相之行,今日當宿何處云耶?煥之曰,今日當宿開城府云矣。上曰,右相之不爲簉朝,不亦過乎?流來之例,不足深引,而觀其箚語,則現告來到之前,必欲爲逡巡之端,亦難以强起視事矣。煥之曰,本事雖是流來之例,右相所以自引之道,似待現告之報來矣。上曰,昨見前海伯供辭,則其所自明以臺疏中下款語,有若嫌於入己者然,此非如是之事也。只當以循襲預下之意納供而已,其所云云,由於不知段落而然矣。祖源曰,此供辭,以臺疏中瑣屑云云,爲自明之端,而至於取息等云云,尤是不當爲言之事也。上曰,宰臣體重,不得屢度更招,姑俟該道之報來,而大抵預下,旣是謬規,而至於莅任未周年,屢次貸下,尤爲不成說矣。煥之曰,預下之例,只限朔數還償,而至於以年爲限,果是不善爲之事矣。上曰,久未得雨,爲民事切悶。煥之曰,雨澤之久閟,誠爲悶然,而似聞外邑,則比京裏稍優云矣。上曰,京裏之不如外邑,尤豈非可異之事乎?方農元旱,無歲無之,而昨年占豐,誠是僥倖,僥倖之事,豈可常有乎?今年節候,雖曰,差晩,尙此漠然,誠不成說矣。上曰,次對爲之。煥之曰,前持平康聖翊上疏批旨內,穀品之設庫備置,其時大臣筵奏,出於爲島民,俾免坐待海外之輸致,意固美矣。爾言亦有意見,許令廟堂,草記稟處,以爲兩便之地事,命下矣。取見其疏本,則以爲濟州頻値歉荒故,軫沿邑之貽弊移轉,自備局關飭本州,收穀豫備,其時牧使,辦備數千石穀,新設別庫,分置三邑,其爲島民救荒之策,爲沿邑除弊之意,至矣盡矣。然本州自春至秋,蜒風瘴雨,無日不作,雖村閭房屋之內,甕罌包橐之儲,未及數年,腐敗生綠,竟爲不可食之物,而況土築之庫,委積之穀,安保其經霾而不敗,歷歲而不腐乎?臣意則逐年糶糴之穀,擇取其精實者,換置新庫,歲一改色,則兩全而無害,令廟堂稟處爲辭矣。島中儲穀,實爲有備無患之道,近聞穀品精實,倉廒堅牢,足可經久,而來頭收效,專在於典守之有方,措置之得宜,糴新糶舊,量宜改色,常使精穀留儲者,乃是第一要務。向自本司,已爲關飭,而今此疏辭,亦以爲然,更爲申飭該牧,使之依此擧行。且聞牟米,雖經瘴濕,最不腐傷云。當此牟還收捧之時,留庫中,皮穀之不能耐久者,亦以牟米準折,隨宜換色,尤爲便好,以此意,一體分付,何如?上曰,依爲之。出擧條煥之曰,原疏又以牧馬事,有所論列,而昨年因該牧使狀請,甲乙耗縮之數,旣令限五年漸次充補,則年限未滿之前,遽以孶長之新籍,移充減損之舊摠,殊非重馬政杜後弊之道。然而旣奉關問之命,待其登聞,從後稟處,何如?上曰,依爲之。出擧條煥之曰,儒臣宋煥箕,已陞贊成,儒臣李城輔,亦經參贊,此兩家,又當蒙隨品贈爵之典,而儒臣不以爵秩自處故,尙未受恩典,該曹亦不循例擧行云,敢此仰達矣。上曰,尙不爲之云,是豈禮待儒臣之道乎?今日政,追榮敎旨,安寶下批,可也。出擧條命書榻敎曰,政官牌招開政。煥之曰,臣於前府使李汝節事,竊有愚見之仰達者矣。年前昌原所犯,卽濫殺人命也。在法當死故,臣於伊時,以守法二字,力言於詢議之時,而及其査推,獲免一律,屢經大霈,生還故里,於渠可謂起死爲生矣。其罪旣不至死,而得蒙宥釋之典,則物無終棄,才必有錄,乃淸朝之盛事,江界降伍時,所爲之難於人,臣亦聞之矣。近來武弁步趣,太不如古,心常慨惜,而如汝節,其先有忠義之臣,其人亦有可取,正合滌其罪而試其才,以開其奮勵自效之路矣。分付銓曹,隨宜甄用似好,而其罪名,姑未盡解云故,臣敢仰請處分矣。上曰,卿言好矣。罪名分揀,相當職甄用,可也。出擧條上曰,李汝節曾經何履歷乎?武將中,似有知之者矣。漢豐曰,曾經邊地矣。上曰,然則相當職,爲水使矣。煥之曰,然矣。煥之曰,罰不及而賞延世者,堯·舜之善政也。臣雖無似,白首丹衷,惟在於堯·舜吾君而已。今有以子之干犯,而其父不得爲應資者,臣若不言,是負臣心矣。尹永僖·永儀,俱得以侍從,名則在朝籍,而其父年過應資,尙不得下批,三代辟人,尙不及子,況以子而枳父,豈不有乖於聖朝孝理之政乎?玆敢仰達,而伏俟處分矣。上曰,今聞果然,今日政,加資下批,可也。出擧條煥之曰,日前臺啓退訟之京兆堂上,請施譴罷之典矣。前左尹李得濟,聞是始訟時堂上,而與退訟之該堂,同爲被勘,有關刑政,合有分揀之道故,敢此仰達矣。上曰,依爲之。出擧條上曰,今番副使,以知申出疆,而不爲辭免之疏故,問於政院,則以爲以承旨出疆,則自前無辭免之例云。是豈成說乎?所帶之銜,雖是漫職,亦當陳疏辭免,況承宣之任,尤當自別矣。煥之曰,宰臣出疆,所帶職名,陳疏祈免,例也。行都承旨李集斗,以近密之職,兼藥院之任,辭陛有日,尙無辭疏,揆以格例,殊涉未安,從重推考,何如?上曰,依爲之。出擧條仍命就座。上曰,注書出去,知入臺諫去來,如有入來者,與之偕入也。吉寬承命出傳,與持平李重蓮·申龜朝,正言金履載,偕入進伏。載瓚曰,武·南收用,今將自兵批,隨窠區處,而雖是復舊擧行之事,不可不一番稟定矣。宣傳官·中樞府·都摠府及守部廳,自當無礙差除,而至於訓鍊院,則便同文臣之槐院,蔭官似不可擬議。武兼卽以武臣而兼宣傳官之謂也。無論文兼武兼,元無以蔭直差之例故,頃因下敎,取考曹上久遠政案及該院該廳先生案,則上下近數百年之間,初無武南曾經之槪見者矣。前後文蹟,考據無處,則臣曹無以指一擧行,事係官方,合有定制,下詢大臣處之,何如?上曰,大臣之意,何如?煥之曰,官制變通,未可輕議,而聞兵判所奏,南行武臣,於中樞府都摠府及宣傳守部三廳,曾有通瀜注擬之例云,今亦先從已例調用,似好矣。上曰,可據文蹟考出間,依此爲之,可也。載瓚曰,然則宣傳官,不必以蔭窠差代,自今通瀜備擬,何如?上曰,依爲之。出擧條秉鼎曰,春秋大一統之義,尊王爲重,雖以紫陽綱目及續綱目言之,漢之後主,宋之帝昺,皆爲正統,則況我朝之於皇朝,又況弘光帝以後相承,繼統未去者乎?臣今始得見故判書鄭昌順編次史略第八卷,則弘光以下,皆以王號無難書之,刊行京外,竊不勝掩卷駭惋之至。伏惟我列聖朝,尊周大義,炳如日星,可以有辭於天下後世。惟我殿下,尤惓惓於匪風·下泉之思,凡係此箇義理,無不闡揚發揮,至有尊周錄撰進之命,則如此之書,不容仍置。亟令弘文館發關,冊板所在之嶺營,毁撤其板本,俾免一世之譏議,恐不可已故,敢此仰達矣。上曰,只知南奉朝賀所撰明史事,先朝有處分而然者,依明史綱目,先朝下敎後重刊義例,釐正,可也。出擧條上曰,故奉朝賀南有容,嘗撰明史,而弘光以後三皇帝,皆以帝號書之,而或有流布之慮故,先朝有付丙之敎矣。故重臣之不書帝號,必以此也。若於重臣在世之時,言其不可,俾勿撰成,則可謂都無事矣。旣成之書,亦不必毁板,只令撤去弘光帝以後板本似好,諸議以爲,何如?煥之曰,大抵作史,有非人人所可爲者,重臣事,果是不審。臣意則似不可以刊行矣。祖源曰,帝號之不書,果不成說。臣意則只存崇禎皇帝以前板本,而毁去下段,似好矣。龍輔曰,王者,有天下之號也。其實,與帝字無異,而後世則王字帝字,不無異同,此書之不書帝字,果有違於尊王之義,而若只去下段板本,則原書必不成冊子樣子矣。書九曰,我朝之未奉永曆正朔,誠是千古之羞恥。今若書以王字,傳於來世,而有後朱子作,則必以爲有愧於春秋尊王之義也。此豈不萬萬未安乎?我國則惟當尊之爲大統,俾來世之人,知當初之未奉正朔,出於不得已,則我朝尊王之義,其將永有辭於天下萬世。臣意則仍令毁板恐好矣。煥之曰,雖是下段文字,旣欲毁之,則盡毁全篇恐好矣。上曰,亦何必盡爲毁板耶?自弘文館,關飭嶺營,只毁下段板本爲好矣。命臺諫進前敎曰,前啓,只擧末端也。彦哲等曰,臣謂亟寢罪人鄭致達妻,出置罪名命釋之音,依前還發配所,仍令王府,快正典刑宜矣。上曰,不允。出擧條一行十五字刀削彦哲等曰,臣謂遲晩後物故罪人啓能,亟施孥籍,趾賊等凶種,快施邦刑,獻遂設鞫得情宜矣。上曰,不允。出擧條彦哲等曰,臣謂夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊〈親〉屬奴傔連伊夫妻,竝嚴鞫得情,夬正典刑,宜矣。上曰,不允。出擧條彦哲等曰,臣謂明謙·以謙,亟施孥戮,逆復庶子好石,亟施處絞,荐棘罪人時偉,設鞫得情,快正王法,遲晩罪人,捧根脚,快正王法宜矣。上曰,不允。出擧條彦哲等曰,臣謂判書洪檍,施以罷職之典宜矣。上曰,不允。出擧條耆謂彦哲等曰,在外臺諫,已蒙許遞,下諭啓辭,勿爲仰奏好矣。上曰,臺啓承批之前,承旨豈可爲私語乎?雖陳下諭事,旣陳之後,自當不爲擧行,有何所妨乎?煥之曰,臺臣登筵傳啓,事體至嚴,而承批之前,承宣從傍私語,雖緣生疎,揆以筵體,不可無警。同副承旨嚴耆,從重推考,何如?上曰,雖曰,生疎,臺啓何可開口乎?遞差,可也。出擧條上曰,掌令初登筵席乎?彦哲曰,然矣。上曰,求助之時,豈可不言乎?無論時政民弊,隨所見陳奏也。彦哲曰,素無留意者,不得仰奏矣。仍命就座。龜朝曰,殺獄,有國之重典,而當此憫旱之時,尤宜審愼處也。入於錄啓者,或已酌處,或已疏決,無一毫冤枉之端,而至於錄啓外,許多殺獄,或有不當致疑而成疑案,或有不當成獄而成獄案,道道皆然,邑邑如之,冤憤愁菀之氣,上干天和,安知不致災於今日亢暘乎?臣謂令該曹,嚴飭各道道臣,親執審理,俾解匹夫匹婦含冤之情,上答天譴宜矣。上曰,依爲之。已錄啓中,尤宜致審,今筵刑判,以此請出,擧條嚴飭者,言甚好,一入錄啓,便成鐵案,此所以示可於司寇長執藝之說也。宜使諸道,另念審理啓聞,可也。出擧條龜朝曰,近日邪學熾盛於三南,漸染於近畿,其勢莫遏,隱憂無窮。雖以驪州·楊根言之,驪獄所拘,至於十餘人之多云,而楊根則無人不惑,無村不學,將至於擧一境盡入於禽獸之域,而該倅,佯若不知,全不禁斷,事之寒心,莫此爲甚。臣謂令廟堂,嚴飭三南道臣,各別禁戢,而楊根郡守鄭東榦,不可無警,令該府,拿問嚴處宜矣。上曰,自有營邑之臣,何必番番關飭乎?至於楊根郡守事,依爲之。出擧條龜朝曰,禁軍別將亞於大將,統率禁旅,爲任不輕,而禁軍別將崔東岳,冒據多年,侵虐難支之弊,不一而足。多發軍校書員輩,稱以摘奸,出其不意,吹毛覓頉,無論事之巨細,一竝除汰,以月計之多,至於四五十人,少亦不下二三十人,收其料祿,作爲私橐,或爲宴需之資,或爲帖下之物,而口傳納馬,每在於受祿之後,謗言朋興,怨聲載路,則欲爲彌縫之計,造備若干鞭棍,草草塞責,此亦經年未成,一人呼冤,猶足以干和,況六百禁旅,宛轉號呼之狀乎?臣謂禁軍別將崔東岳,施以竄配之典,助虐之軍校書員輩,令攸司嚴刑照法,以爲懲勵之地宜矣。上曰,六百禁旅,若不一一塗涎,謗言何可免也?風傳之過實與否,亦未可知。又或有近似,則其罪尤重,爲先令該府拿處嚴問,捧草供以聞,而該曹旣有判堂,諸般可覈之端,亦令嚴査草記,可也。出擧條敎重蓮曰,臺臣曾是出入邇列之人,當此求助之時,豈無可言乎?重蓮曰,一旱跨月,春牟辦歉,當此捧還之時,竝以本色責納,則參以事情,準捧無路。在前如此之時,或作租,或作錢,已多其例,今亦就其最歉邑,分數執錢,而執錢之際,倉吏之低仰,其弊多端,一從詳定價,毋敢闊狹之意,預令知委,歉邑之民,庶蒙實惠,臣謂令廟堂稟處宜矣。上曰,依爲之。出擧條重蓮曰,近來人心不古,每於少旱少澇,江上富民,交相藏穀,以待市價之翔貴者,自是可痛可駭之事,而雖以今者之旱言之,以宵旰憂勤之念,有臨殿求助之擧,而不數日,若得一霈,則大有之秋,亦可期也。卽聞市上米價,逐日騰踊,此必是駔儈刁蹬之致,而亦不無民間繹騷之慮。臣謂令該署嚴飭,毋敢低仰市直宜矣。上曰,此等事發令,反非不擾之義,不允。出擧條煥之曰,都下藏穀之弊,甚於外邑,臺言若未蒙允可,則恐有添高之慮矣。上曰,雨暘若均適,則不令而當自低,惠堂以爲,何如?龍輔曰,此非朝家出令之事,今此不擾之敎,誠爲至當矣。重蓮曰,淫女定屬,自有法意,而長湍府使朴基爀,稱以廉問,初不執贓,村女之屬公者,幾至八九之多,此已萬萬可駭,而畢竟屬婢之父,不勝冤憤,與居間訐訴之人,互相爭詰,以致結項致命之境,則恐其本事之綻露,瞞報營門,不爲成獄,草草句當,一境之人,無不含憤,此亦干和之一端。臣謂長湍府使朴基爀,令該府拿問嚴覈,照法重繩宜矣。上曰,依爲之。爲先嚴飭畿伯,星火覈實狀聞,而諸道安知無似此抱冤乎?今日次對,政欲聞此等之說,雖非望雨之時,如許民隱,若不摘發,豈不爲干和之端乎?刑判旣承筵敎,同爲關飭,使卽一一登聞,莫敢隱諱。設或於不必成獄之事,若因擧措失當,而使無辜致斃者,道伯亦宜糾察,大者,狀勘其倅之意,一體嚴飭,可也。出擧條翰源曰,臣謂金甲島爲奴罪人克觀,更令王府,嚴鞫得情,夬正王法宜矣。上曰,不允。出擧條翰源等曰,臣謂逆賊尙魯,亟施孥戮之典宜矣。上曰,不允。出擧條翰源等曰,臣謂濟州牧定配罪人姜彝天,黑山島定配罪人金履白,慶源府定配罪人金鑢,亟令王府拿來,設鞫嚴問,快正典刑,其餘徒黨,亦令嚴鞫處斷,以折奸萌宜矣。上曰,不允。出擧條翰源等曰,日前憲臣,以四罪人傳旨亟下事發啓,而商量處分間,姑爲停啓矣。噫,彼四罪人,俱是窮天地·亘萬古所無之劇逆大懟,王章之未行,輿情之憤鬱,今幾年矣。何幸乾斷廓然,三司之啓,竝蒙允從,王章庶可得行,輿憤庶可少洩,而傳旨之不下,今又屢月,臣不勝訝惑憂歎之至。憲臣旣伏承商量以下之聖敎,則固當恭俟處分之不暇,而第伏念,此等凶逆,當時之未行顯戮,已極群情之憤惋,而三司爭執之啓,不可一日無也。旣蒙允從之後,傳旨之下,抑亦一日爲急,揆以臺體,終不容緘口泯默,一向遲待。臣謂四罪人傳旨,亟賜頒下,令攸司,卽速擧行之地宜矣。上曰,當量處。出擧條上曰,諫臺亦有所奏事乎?東冕曰,猝地登筵,未及思得矣。上曰,該臺除拜,今已數日,猝地之云,誠爲誤矣。承旨書出推考榻敎也。東冕曰,伏承問備之命,更爲避嫌矣。上曰,如欲引避,但當進奏而已,何可以當避云云,徑先爲說乎?仍命書榻敎曰,正言李東冕遞差。東冕先退。履載曰,臣言議風采,本不合於淸朝耳目之任,而適在禁直,伏奉薇垣除旨,賓對有命,合啓體重,不得不張皇出肅,冒沒登筵,而第臣於本院,旣經納言,則揆以公格,不可仍冒,請命遞斥臣職。上曰,依爲之。出擧條履載先退。翰源曰,臣竊伏惟念我聖上,二紀臨御,一念憂勤,以諴小,爲祈永之本,以重食,爲固邦之要,祈豐而祼將必親於上辛,勸農而絲綸每頒於歲首,至誠惻怛,有足以感動臣隣,德言渙發,有足以孚及豚魚,八路營邑,奉如拱璧,蔀屋黎庶信如金石,是宜天心上格,屢豐爲瑞,群生樂業,至治從欲,水旱之災,雖是堯湯之所不免,而奈之何,壬子極備失稔之後,仍又無歲不旱,無歲不賑,九重勞宵旰之念,萬姓極凋瘵之形,昨年幸得稍登,而歲又將大旱。臣於日前憲疏之批,如今元旱,何暇怡神澄慮之敎,不勝奉讀而感涕也。第臣於近年,來往湖·嶺之間,飽聞道路,萬口之呼冤。皆曰,災結之直減,而賦稅白徵之多也。噫嘻,爲守宰者,旣不能躬査而從實執政,又莫察吏奸而覈其舞弄,爲道臣者,始也不能操切,終焉未聞論勘,而只以直削,爲苟且彌縫之計,廟堂之臣,只憂國計之耗縮,罔念民生之受困。夫廟堂直削之故,監營直削之,監營直削之故,守令直削之,蓋守令之直削者,非削於吏也,乃削於民也。見削之數,旣甚夥然,許多公稅,無處可辦,則雖欲不削於民,得乎?此實是營邑有司之臣,不能仰體俵災惟均之聖意,自底不善擧行之罪,濱死窮民,呼訴無路,此足爲干和召災之端,而蚩蠢無知之類,反疑朝廷之失信,思之及此,寧不痛心?伏願自今爲始,分付廟堂,使之嚴飭各道道臣,以災結事,另察守令之能否,俾知防奸竇而執實災,以嚴黜陟,直削之近例,永爲禁革,俾絶群民呼冤之患焉。上曰,爾言好矣。今年年分事目,以此擧條,枚擧嚴飭,俾有實效,可也。出擧條翰源曰,有國之所以置郵,專爲傳命之重,而馹騎之病斃凋殘,驛民之困窮逃散,未有甚於此時,誠非細憂。臣纔因私行,歸自嶺南,略有耳剽者,雖以嶺南一道言之,大馬則其價多至五六百兩,小不下三四百兩,而道臣之行部,與交遞駕轎之用騎馬,自是定式,而近來謂以瘦弱,代以大馬,一番經巡,在在生病,若當盛熱極寒迎送,則輒致斃棄,收斂立代之際,實爲驛民之痼弊,有違朝家之法意,已極可駭,而騎馬則監兵營啓下裨將之因公來往者,固當騎之,而其外閑散裨將及額外之留在幕中,而托公憑私者,一皆許騎,甚至土校,有事來往,各邑營吏上下番,竝爲責騎馬,無卸鞍之隙,卒無息肩之日,營庫雜物之卜馬馱運,已極絡續,而公行上京馬之不用井間,捧賂越次之習,恣行於營吏之手,殘郵無力,偏被其苦,馬空之歎,站絶之憂,各驛皆然。嶺路如此,他道可知,寧不寒心?臣以爲嚴飭各道道臣,駕轎之違越定式,永爲禁革,各營裨將之不得已公行外,事涉濫騎者,切勿許騎。各邑營吏之上下番時,濫自責騎者,從今爲始,各別嚴治禁斷。各營卜物,皆以營門雇馬載輸,而勿爲責驛,公行上京馬,一依井間均排,無或越次,而竝爲嚴立科條,若有犯者,道臣則廟堂察飭,裨校吏屬則道臣嚴査,竝以濫騎之律照勘,以爲殘郵支保之道,恐不可已也。上曰,廟堂行會之頻下各道,適爲屑越之歸,驛弊則前此申禁,何如?而然而違式,爾奏現發之嶺伯,先爲勘罪爲可,而此後勤慢,更當考察於來頭繡行而處之矣。諸道事亦然。出擧條翰源曰,金山郡官用柴木,旣以結納,又以戶斂結納,則聞是自古詳定,足當其用,則忽於中年,又創每戶加斂二丹木之規,班戶有勢,初不責納,只於窮殘小民成冊,以錢代徵,厥數夥多云。疊徵之謬例,雖未知創自何時,而年前戶結斂,飭敎截嚴之後,加斂之錢,尙不革去,傳說喧騰,怨聲載路,聞極駭痛。此雖小事,不奉朝令之關係非細,臣以爲,令道臣,嚴加査實,朝飭以後,依前疊徵之當該守令,照法嚴勘,以爲勵百之地焉。上曰,聞甚駭然,依爲之。出擧條上曰,摠帥已爲分揀,而政院之不爲請牌,誠駭然矣。仍命書榻敎曰,摠戎使處分,分揀後,不卽請牌之當該承旨,遞差。命次對先退。命書榻敎曰,承旨前望單子入之,待下批,牌招察任。命書榻敎曰,臺職雖重,久任亦係不輕,司成點下望筒勿施,前司成閔命爀仍任,仍往講所。命書公事判付訖。敎賤臣曰,臺諫擧條,須斯速書入也。仍命退,承史以次退出。
上在昌德宮。停常參·經筵。
韓致應,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
徐有聞啓曰,明日常參·經筵,取稟。傳曰,爲之,經筵,停。
傳于韓致應曰,明日常參次對兼行。
韓致應啓曰,來初五日朝參日次,而景慕宮夏享大祭齋戒相値,頉稟之意,敢啓。傳曰,知道。
傳于徐有聞曰,諸承旨持公事入侍。
傳于徐有聞曰,禮曹判書持祈雨祭謄錄來待。
徐有聞啓曰,禮曹判書李晩秀,京畿監司徐鼎修,依下敎來待矣。傳曰,入侍。
掌令趙彦哲,持平李重蓮·申龜朝,獻納吳翰源啓曰,臣等言議風采,本不合於淸朝耳目之任,而適當憫旱求助之時,賓對有命,特敎屢降,他不暇顧,冒沒登筵,昨日卽仲朔大祭齋日也。倉卒之間,不能覺得,循例傳啓,至伏承自上提敎,始以所懷改書出,惶霣悚恧,已難容措,而宜避不避,已至經宿,又下問備之命,繼而有大臣請罷之箚。由前而犯齋令,則昏謬甚矣,由後而壞臺體,則顚錯大矣,以此情踪,何可一刻晏然於臺次乎?請命遞斥臣等之職。答曰,依啓。
徐有聞啓曰,吏曹郞廳來言,臺諫有闕,政事取稟。傳曰,當日爲之。當此求助之時,臺諫不可曠官,在外諸臺許遞,與未差之代差出,待下批,與未肅拜人員牌招察任。
徐有聞啓曰,卽者吏曹郞廳來言,政事當日爲之事命下,而判書徐龍輔,以奉常提調,祭物看品進去,參判曺允大未肅拜,參議金羲淳病不進,不得開政云。參判·參議,竝卽牌招,何如?傳曰,允。
以修撰金履喬牌不進罷職傳旨,傳于徐有聞曰,許遞。
徐有聞啓曰,今此端午帖製述人中時無職名人,令該曹口傳付軍職,何如?傳曰,允。
有政。吏批,判書徐龍輔奉常寺進,參判曺允大牌不進,參議金羲淳進,左副承旨徐有聞進。啓曰,判書徐龍輔奉常寺祭物看品進,參判曺允大牌招不進,小臣獨政未安,何以爲之?敢稟。傳曰,只出緊任。以張至冕爲執義,洪彦燮爲掌令,李垿爲獻納,洪時濟·鄭時善爲持平,嚴思彦·李德鉉爲正言,閔耆顯爲副校理,金履載爲修撰。
兵批,行判書金載瓚,參判李益運病,參議朴奎淳入直進,參知申鳳朝病,同副承旨韓致應進。護軍李翊模,副護軍崔獻重·李汝節,副司直曺允遂·趙彦哲·吳翰源·李重蓮·申龜朝·朴鍾淳,副司果金履喬·金履載·金履度·鄭魯榮竝單付。
徐有聞啓曰,端午帖製述時祕封,例以長銜書呈,而副司果金銑,書以短銜,原帖以違格拔去,而事甚可駭。不可無警,推考,何如?傳曰,允。
以行左承旨金履翼牌不進推考傳旨,傳于朴崙壽曰,許遞,前望單子入之,待下批牌招察任。
承旨前望單子入之,鄭尙愚落點。
以執義張至冕,持平鄭時善,獻納李垿,正言嚴思彦牌不進罷職傳旨,傳于朴崙壽曰,只推。與諫長更爲牌招,在外臺諫許遞,前望單子入之,待下批一體牌招。
臺諫前望單子入之,掌令南惠寬,持平趙恒鎭,正言具晉行落點。
徐有聞,以禮曹言啓曰,卽接溫陵令所報,則今此端午祭享,兩官當爲備員,而新除授參奉金,時在慶尙道尙州地,未及上來云。莫重祭享,兩官不可不備,在外參奉金,今姑改差,其代卽令該曹口傳差出,以爲備員將事之地,何如?傳曰,允。
吏曹口傳政事,以李東洙爲溫陵參奉。
徐有聞,以吏曹言啓曰,今此各陵殿宮園墓端午祭獻官·執事,除老病公故外,實無推移排比之路,依近例年六十已上及刑官·司饔院官員,竝通融塡差之意,敢啓。傳曰,知道。
徐有聞,以吏曹言啓曰,今此端午祭獻官·執事中,時無職名人員,令該曹口傳付軍職,何如?傳曰,允。
徐有聞,以弘文館言啓曰,本館下番姑降入直,事甚未安,新除授修撰金履載,卽爲牌招入直,何如?傳曰,允。
禁府啓目,禁軍別將崔東岳口招云云,傳旨內辭意,發問目嚴問,則其所納供,專事發明,禁旅除汰,或謂之罪犯師律,料祿區處,半歸於營屬公下,漫漶說去,終不直陳,究厥所爲,萬萬痛駭。所當請刑是白乎矣,曾經閫帥,勿爲請刑,載在大典通編,且有捧草供以入之命,上裁,何如?判付啓,觀此其矣口供與該曹判堂査實草記,所謂料米馬太代錢之區處,別無入己之可論,又其所謂宴需條段置,稟議前判堂帖給正領營校等處云爾,則,優可爲其矣發明之端兺不喩,除汰一款,其所指陳,亦足爲據是隱,則臺諫之傳聞,何從而及耳乎?墨突不黔,煙何從生?必於外此處事,有不善爲處乙仍于,致速臚列之彈論,卽此而其矣忽於報效,罪尤難逭,豈可以近來禁旅軍裝之鮮新,容易議到於將贖乎?所當依臺啓施以投竄之典,而禁軍別將,非亞將,卽古所謂龍虎大將也。統率禁旅,自主掌行號令,今若以眞贓不分明之風傳,輕加處分,其爲後弊,反有甚於勘律之太寬,爲先嚴勘次記過,來頭內禁衛試射時,拿致待令事,分付兵曹。此囚段,姑爲放送,而此後典守之方,除汰之節,判堂各別句檢,一有涉於不知懲畏,直卽草記,依臺啓所請律施行爲良如敎。
副校理金履度疏曰,伏以,臣蒙愚譾劣,豈有一分近似於三司之列,而昨日賓對,猥隨諸臺之後,適値齋日,不能以所懷仰陳,其昧然違式,罪無所逃,經夜惶懼,不敢晏然,玆敢短章自列,徑出禁扃。伏乞亟降威罰,以警昏謬,以肅朝綱焉。臣無任云云。省疏具悉。旣異自外直爲登筵之臺臣,且在禁直自劾,反後於大臣,爾則遞差。
庚申五月初一日卯時,上御誠正閣。諸承旨持公事入侍時,右承旨兪漢寧,左副承旨徐有聞,右副承旨朴崙壽,同副承旨韓致應,記事官金啓溫,假注書呂東植,記注官金啓濂,記事官李存秀,以次進伏訖。崙壽讀奏黃海監司徐榮輔狀啓,白翎鎭渰死人等處,恤典題給事,書判付訖。有聞曰,次對時臺諫擧條批旨中,繡行之繡字,誤以隨字書之,大是不審。當該注書所當重勘,而本院請推之外,無他可施之罰,何以爲之乎?上曰,爲先推考,可也。出擧條致應曰,副校理金履度陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?上曰,依爲之。出擧條敎啓溫曰,爾是再生之人也。身病今果夬勝乎?啓溫曰,近得頗勝矣。上曰,夏間則須勿連爲供職,時時休憩也。仍命退,承史以次退出。
庚申五月初一日辰時,上御重熙堂。京畿監司·禮曹判書入侍時,左副承旨徐有聞,記事官金啓溫,記注官承膺祚,記事官李存秀,京畿監司徐鼎修,禮曹判書李晩秀,以次進伏訖。上曰,雨意漠然,旱氣殊甚,極可悶也。祈雨謄錄,禮判果考出持入乎?晩秀曰,前此亦有過夏至後,卽設之例,而其例則不一矣。上敎鼎修曰,畿邑民情則何如,而禱雨已始云耶?鼎修曰,民情雖皆望雨,不至於遑急,故列邑祈雨之狀,尙無一來到者,臣營亦欲觀邑報設行矣。上曰,此非拘於格例之事,而體貌則不可不顧。外邑外營之所未及行,先自京師始者,似涉輕遽。畿伯關問列邑,祈雨始行形止,登時狀聞,可也。仍敎曰,昨日祭享時,大祝有不能敬謹之事云,極駭然矣。命書榻敎曰,當該大祝金銑,拿問處之。命退,諸臣以次退出。
上在昌德宮。只常參,停經筵。
午時日暈。
夜自一更至初三日開東,灑雨下雨,測雨器水深一寸。
徐有聞啓曰,明日再明日寧陵忌辰祭齋戒正日相値,視事頉稟之意,敢啓。傳曰,知道。
徐有聞啓曰,今日常參,九卿當爲備員,而左參贊金文淳,右參贊黃昇源,戶曹判書李在學,漢城左尹李祖承病不進,竝卽牌招,何如?傳曰,允。
傳于鄭尙愚曰,左承旨入侍。
以修撰金履載牌不進罷職傳旨,傳于徐有聞曰,只推。
徐有聞啓曰,副校理閔耆顯,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
金啓溫病,代以尹鼎烈爲假注書。
南吉寬拿處,代以金秀鍾爲事變假注書。
以南吉寬囚單子判付內,付過放送爲良如敎。
兵曹,以柳孝源爲禁軍別將。
以慶尙監司申耆狀啓,巨濟府使申大益今月二十三日身死事,傳于閔台爀曰,令該曹口傳差出,待下批卽爲下送。
吏曹口傳政事,以李永喆爲巨濟府使。
禁府啓目,楊根郡守鄭東榦原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依允。又啓目,大祝金銑原情云云。傳旨內辭緣,泛稱遲晩,所當請刑是白乎矣,載在大典通編,議處,何如?判付啓,大祝之任,不輕而重,讀祝猶屬餘事,則莫重擧行之節,不能致愼,不可以生疎,有所寬恕,削職放送爲旀,旣云視昏,此後大祝之任,永勿塡差事,分付吏曹爲良如敎。又啓目,長湍府使朴基爀原情云云。傳旨內辭意,發問目嚴覈,則村女定屬,只有二名,而卜世致命之後,檢驗論報,依營題決放是如,一辭發明,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,二名八九名,啓與供之多寡各異兺不喩,致死人之由於威逼與否,道臣必當嚴覈,此囚供辭一通,謄關下送爲旀,行査間姑爲保放,待査啓啓下,還囚捧供爲良如敎。
副校理閔耆顯疏曰,伏以,臣於向日,猥陳一疏,略陳感惶之忱,冀被鐫改之恩,而格例所拘,竟未登徹,臣狼狽恧蹙,進退維谷,旋因下邑之榮掃,幸蒙職名之特遞,聞命攢祝,私分粗安,曾未數日,除旨復降,逃遁不得,還還禁直,反顧慙悚,不覺背汗而顔騂也。卽接家信,臣之偏母,素患痰癖之症,挾滯添劇,諸症危惡,臣聞來煎灼,按住不得,忙陳短章,徑出禁扃。伏乞聖慈,特垂矜察,亟命遞臣館職,仍治臣擅便之罪,以肅朝綱,以安賤分焉。臣無任云云。省疏具悉。爾其勿辭救護。
大司諫李基讓疏曰,伏以,臣本無似,猥蒙恩造,資級驟躐,除拜聯翩,臣常自顧惴忸,如隕淵谷。不意今諫長新命,又下於屛伏喙息之中,臣益自怖懼,無以容措。近日臺閣之選,雖不如古,而顧其官則古之臺閣也。況臣所叨,乃一院之長也。尋常寺署,其所謂長官者,猶宜擇人而任之,況官以諫名,而以如臣闒茸者,循資歷而苟充,爲諸僚先哉?臣之不合於是職,非但臣所自知,夫人也皆知之,向日憲臺所陳臺官不擇之說,正爲如臣者道也。臣不敢冒進之狀,固不待臣言之畢,而且臣素抱貞疾,祟在伏熱,乍値暑節,輒增熾劇,症狀危惡,有關性命。故每於入夏以後,不敢爲束帶供職之計。向者東都之命,近日銀臺之銜,冒昧遞免,槪以此也。見今嘔泄竝作,神精凘頓,雖欲强自驅策,實無其望。故庚牌屢降,參對有命,而轉動不得,一味違逋,臣誠死罪。伏乞聖慈,察臣匪才,憂臣唯疾,先治臣違傲之罪,仍遞臣新除之職,使臺閣之官得以尊,而螻蟻之命得以存焉。臣旣乞遞,雖不敢以臺官自處,顧今諐暘告災,宵旰爲憂,臣焉敢嘿嘿而已乎?夫災異之中,水旱爲最,旱之爲災,更甚於水,而夫何近年以來,唯乙丙之歉,水爲之災,其後四十年間,殆十歲七八歉,而率皆以旱,此可異也。古人以災沴所生,專責人事,而更以旱乾爲冤鬱之氣所干而成,此其理宜然。然臣竊伏覸我殿下,臨御以來,夙宵憧憧者,惟民隱是察,大而自財賦訟獄,下至於一令一政,凡係于民者,無不軫恤,而憂勞之必欲使匹夫匹婦,無一不得其所者焉,則宜乎邦域之內,民無有抱鬱者,天人之際,事無有干和者,顧乃荐旱屢歉,公私俱急,至此之甚,抑何也?臣之所不知,臣不敢言,臣請以所睹記者歷言之。臣嘗往來於西路,其民殆十減六七,而存者皆荷擔思去,問之則皆曰,還穀之爲祟,又問其多還之由,則輒皆曰,某歲增某衙門別貿條,某歲創某衙門盡分條,某穀增某名色,某簿創某名色,始則民苦而逃,逃者漸多,存者益固,終至於一人兼三四戶之受,始則沿江諸邑爲甚,今則駸駸,至於內地而亦然。西路如此,三南可知,如此而民安得不困乎?向在乙卯,歲又旱甚,中伏始雨,而各道巡營,皆關飭列邑,使民移秧,民以穀必不收,而稅必難蠲,辭之,則又以必無是理之意,申申勸諭,民始信而移之。臣於處暑後,適從南來,路穿湖沿,則黃葉槁秧,遍列郊野,連亘三四百里,決知其無秋,而及至秋後,乃聞旣秧者無不稅,民益大瘠,而其後歉歲,皆用此法,此事如此,他事可知,如此而民安得不困乎?臣近又待罪秋曹,得見竹山府捕校獄案,脫落緊語,致勤聖敎,獄案一語輕重,一字有無,判人生死,而此案如此,他案可知,一邑如此,諸路可知。如此而民安得無冤乎?而況刑獄之大者,雖以殺獄爲首,而凡諸詞訟,實皆有關於生民休戚,所不可不愼者,而近來內而秋曹·京兆,官長數遞,一任吏輩之舞弄,關節公行,不分事理之曲直,外而體重之道臣,勢大之腴宰,或全不以聽理爲事,或只以喜怒爲愛憎,理直者愁鬱而莫伸,强狡者橫行而無忌,怨聲載路,京外同然,如此而民安得無冤乎?臣謂卽此數事,已足以干和致災,而臣所不知者,又不知其幾許。我聖上雖日勞勤於上,而有司之臣,不能承奉其萬一,畢竟使民困於下,而災見於上,豈不惜哉?今之論時弊者,未嘗不以財用刑獄爲辭,然言之者旣悠悠。故朝廷之聽之亦悠悠,而今臣所陳,皆目睹而眞知者也。伏乞聖明,深留意焉,卽令有司,取近年以來諸道還穀之增置創分者,一竝釐改,依前分留,使民得息肩而安堵焉。更命京司及營邑,取獄案之已成未成者,細加參繹,使民無非辜而橫罹,有罪而倖逭,又令京外詞訟,爲官長者,皆親執審聽,無敢隨意低仰,任吏偸弄,使民無顚倒曲直,抱冤齎鬱者,而其或有獄案之舛謬者,詞訟之枉誤者,廟堂臺閣及京外長吏,糾察而擧覈之,誠能先行此數政,則亦足召民和於下,而弭天災於上,何也?水旱者,天之災也,財竭民困,刑獄失平,人之失也。人事得而天休至,卽理之常也,幸殿下勿以臣言爲迂闊,而亟施之無疑焉。臣又聞天雖慳雨,而地不失潤者,樹木爲之蔭,而泉脈不至竭也。況松木禁養,爲國大政,自來令甲,何等申嚴,而近聞嶺南·關東·湖西諸道山沿宜松處,在在童濯,非但私養如此,至於官禁處皆然,朝禁之不行,法制之不立,已足寒心,況如此而尙何望地脈之潤而泉源之滋乎?地方官之不能擧職,已極駭痛,而雖以道帥臣言之,京司關飭,一例漫應,旣未嘗摘發論啓,又不能嚴書殿最,一任其頹廢無忌,誠爲慨然。宜及今嚴飭諸道道帥臣,使之考覈能否,從而賞罰之,使有實效,亦恐爲備旱澤農之一端焉。臣方落席委頓,妄貢迷見,蕪劣如此,兢惶尤摯。臣無任云云。答曰,省疏具〈悉〉。所陳政欲銳意釐正者,有志竟成之語,嘗所默誦,審獄之道,卿言甚有理,附陳松政事亦然,卿疏下廟堂,卿其勿辭,調理行公。
吏曹參判曺允大疏曰,伏以,臣卽伏奉享帖,見差元陵端午祭獻官矣。駿奔之班,卽臣子一分伸誠之所,則在臣分義,固當竭蹶,而第臣於月前,偶患重感,不待痊可,强力行動,觸冒之餘,一倍添劇。今則頭疼如破,寒熱交作,食飮全却,氣息懍綴,嘔泄之症,間又兼發,種種醜惡之狀,雖不敢覶縷仰陳,而目下証形,實無時日間蠢動之望,玆敢疾聲哀籲於仁覆之天。伏乞聖慈,特垂諒察,亟賜變通,俾享官無闕,殘喘少延焉。臣無任云云。答曰,省疏具悉。疏辭許令該曹付標。
庚申五月初二日寅時,上御重熙堂。左承旨入侍時,行左承旨鄭尙愚,假注書呂東植,記注官金啓濂,記事官李存秀,以次進伏訖。命禮房承旨入侍。賤臣承命出傳。左副承旨徐有聞進伏。命書傳敎曰,邇來亢暵,已跨數旬,瞻漢望霓,日夕憂勞,擬薦珪璧,以祈甘澍,昨見宗伯畿伯而問之,畿內姑無禱雨之邑,先自京中始,有關體貌,體貌云乎者,雖似外面粗跡,而稽之五事庶徵曰,貌曰雨,其理一致,所以齋明盛服,爲體物不遺之功也。亟令畿伯,問于諸倅,俾卽虔將京中,則差待其狀聞,亦欲就次分行,而今又未明求衣,待朝視朝,豈特不敢暇逸而然哉?所求助者昌言也。言之於暘,亦如貌雨之相應,矧今恒暘,曷不求言?將此敎頒示於待漏之言責論思諸臣,各效述職之道。仍命退,承史以次退出。
庚申五月初二日寅時,上御熙政堂。常參兼行次對入侍時,行左承旨鄭尙愚,右承旨兪漢寧,左副承旨徐有聞,右副承旨朴崙壽,同副承旨韓致應,東班,左議政沈煥之,吏曹判書徐龍輔,禮曹判書李晩秀,漢城右尹申大謙,戶曹參議洪樂恒,司諫沈奎魯,掌令康聖翊,持平鄭時善,校理金熙采,副校理閔耆顯,吏曹正郞閔榮祖,戶曹正郞洪章煥,監察鄭基煥,司錄李㬖,西班,西春君爗,靑城尉沈能建,行上護軍李祖源,行兵曹判書金載瓚,行上護軍李秉鼎,刑曹判書李得臣,知訓鍊院事徐有大,行護軍申大謙·李得濟,刑曹參知李漢豐,行護軍李書九,兵曹參知李益運,同知中樞府事李章漢,工曹參議高廷憲,兵曹正郞尹孝寬,刑曹佐郞李羲淵,工曹佐郞金時衡,記事官金啓溫,假注書呂東植,記注官金啓濂,記事官李存秀,檢校直閣沈象奎·金近淳,以次就位。引儀引常參官行四拜訖。引儀唱有啓事官陞殿,無啓事官退出。承史及煥之等,以次陞殿進伏。煥之曰,數日日氣極熱,悶旱憂勤之中,聖體,若何?上曰,一樣矣。煥之等曰,寢睡·水刺之節,何如?上曰,一樣矣。煥之等曰,王大妃殿氣候,若何?上曰,一樣矣。煥之等曰,惠慶宮氣候,若何?上曰,一樣矣。上曰,日旱如此,祈雨不容少緩,故昨亦召見禮判·畿伯,詢問已例之如何。當此渴急之時,奚暇顧格例,而凡事不可無體貌,聞畿伯言,則畿內諸邑,尙無禱雨處云。初意則雖今日欲使之受香矣。外邑之所不及爲者,先自京中始設,事面甚如何,令畿伯使卽探問狀聞,而待其狀聞,始欲設行。其前若得雨,則豈非萬幸乎?今日亦以憂勤之意,召接卿等矣。煥之曰,聖敎誠然。大抵祈雨之擧,專爲三農,故自外邑先行,事體當然。蓋聞外邑農形,則畿內尤甚於三南,而有水根處,皆已移秧,其未及移者,皆沙石高燥之地,趁今得雨,則優可爲大登,故人情不至於遑汲矣。上曰,次對爲之。臺諫去來,該房出去催促也。漢寧承命退出。上曰,太常祭物,今日當爲看品,提調則先退也。龍輔先退。有聞曰,掌令康聖翊,旣書進字,忽又懸病,事體所在,極爲未安。推考警責,何如?上曰,依爲之。出擧條煥之曰,卽見持平李重蓮所懷,則以爲,一旱跨月,春牟辦歉,當此捧還之時,竝以本色責納,則參以事情,準捧無路。在前如此之時,或作租或作錢,已多其例,今亦就其最歉邑,分數執錢,而執錢之際,倉吏之低仰,其弊多端,一從詳定價,毋敢闊狹之意,預令知委事,請令廟堂稟處矣。今年麥事,雖未均熟,而還穀執錢,係是法外,決不可議到。麥還過多處,量宜作租,或有其例,而目下事勢,果難準捧,則道臣自當狀請變通,亦不必先爲發令,使秋後納糶之民,重添換色之弊,今姑置之,何如?上曰,依爲之。出擧條煥之曰,言而禁之,是謂防民。古語云,防民甚於防川,謂其不可防也。今設法而三司不得言某事某事者,非聖朝之事也。惟我聖上,學貫天人,德侔堯·舜,但此一事,抑有愧於漢唐中主,而甚至有依啓而不下傳旨者矣。今殿下一言一動,皆爲春宮法,奚但爲天下萬世法而已哉?臣伏願殿下,穆然遠覽,亟收禁言之令,以光聖德,以靖世道焉。上曰,設禁,不得已也,傳旨之未下,非其時也。出擧條煥之曰,聖人固有不得已之事,而如不得已而用兵者,亦何嘗經年閱歲,久而未已乎?且況用言之法,言可用則用之,不可用則置之,又或可罪則罪之而已,以此設禁,俾不得言,于今幾年,尙靳反汗之音,此豈聖世之所宜有哉?上曰,卿言果好矣。大抵禁令云者,如國典之牛酒松,外此凡百禁令,皆能使民不犯于有司也。今則在法當勘者,以言設禁,使之言此而不得言,彼書之臺閣,付之院壁,臺臣眩於擧行,入院者多不知爲何事,往古來今,寧有如許國體,而後世若又引用,則其弊當如何哉?此亦時措之宜,而有不獲已者存焉。苟使朝廷之上,擧措稱停,雖或有參差異同之論,奉承違拂之間,若能有一副規模,則初何至於設禁而防之乎?於是乎不得不有禁令,而近來風習,比前稍勝。若使俗弊丕變,朝象改觀,則禁令之收還,亦非難事矣。日前臺啓以量處間姑停,書出於朝紙云,此亦不成說矣。量處者,卽自上量處之謂也。若出姑停,則當以處分間姑停書出,而有此做錯,此亦政院之不善擧行也。大抵姑停與停啓有異,姑停云者,姑停此啓,以待處分之謂也。且以年前朴宗甲等事言之,伊時臺啓,亦在姑停之中,其後無礙甄用,有爲雄藩者,有爲正卿者,以至于文衡之至淸至顯,而臺啓則一番姑停之後,更無停連之發落。故故海伯李義駿,以此爲嫌,而徐榮輔之始欲引義者亦此也。臺啓何等體重,而停連之無常如此,豈不有關於國體乎?物故停啓,自是例也,而請拿請鞫之類,已死之後,若未聞知,如年前柳師文事是也。近來事無不如此,豈非寒心處乎?煥之曰,臺啓體重,批旨一字,尤爲嚴重。日前臺諫啓辭中處分間姑停,誤以量處間姑停,書出之,承旨施以罷職之典,何如?上曰,依爲之。出擧條煥之曰,景廟朝辛壬之歲,群凶妖宦,潛相交結,欺蔽天聰,謀危聖躬,構出誣獄,戕害忠賢,幾傾我宗社,思之膽寒,言之髮豎。惟我殿下,承先朝精一之心法,受先朝艱大之曆服,凡所以闡義理之原,嚴忠逆之辨者,自有金科玉錘,至于辛壬往事,衮鉞昭森,如赫日之中天,發微揚幽,褒忠而奬節者,夫豈有餘憾哉?當時又有世所稱五節度者,其中李尙·白時耇·金時泰,先爲贈職,其後又贈諡,柳就章·沈榗,贈職而未贈諡。蓋因贈職之有先後,未得一體贈諡,而論其樹立,則五人殆無差殊。當聖朝闡揚義理,扶樹風聲之日,易名之或施或否,不無斑駁之歎。故兵使贈兵曹判書柳就章·沈榗,一體特施以節惠之典爲宜,故敢此仰達矣。上曰,依爲之。出擧條煥之曰,故校理權景裕,以文簡公臣金宗直之門人,與金馹孫同死於戊午士禍,其德器文行,爲一世士類之所推重,而死後家藏文籍,殘缺無傳,且無後孫,于今數百餘年,遺風餘韻,徒爲鄕里多士之所景慕而感歎者也。年前太歲之重逢戊午,多士復起而誦其冤,公議終有不可泯者,方値聖朝摭往蹟揚幽芬之日,宜施褒贈之典,故敢此仰達矣。上曰,依爲之。出擧條煥之曰,故相臣李溵當時樹立,實有可紀者矣。近聞其家漸不如昔,香火甚苟簡云。其子學彬,雖一番居水亦多長處,令該曹外任調用,以爲官享之地,何如?上曰,卿意在於扶植,然則試以閑邑,更觀之,可也。出擧條煥之曰,本兵摠轄禁旅別將之於判堂,比諸各營中軍,則雖或差間,而參現於除職之初,黜陟於考績之日,等威體統,亦可謂嚴且重矣。近來爲別將者,不知此箇事理,壞例損體之擧,一不而足,此已有關國綱,而其尤爲駭妄者,崔東岳也。且其叨任以來,侵削禁旅,厚招鄙瑣之謗,陶甄庇覆,雖出念舊之聖意,而其在嚴朝體重戎政之道,不可一向仍置。施以削去仕版之典,何如?上曰,依爲之。出擧條煥之曰,近來紀綱日漸陵夷,閫帥設屯田,則邑倅危言以逼之,道伯推邑吏,則該官移牒而不送,履霜堅氷,漸不可長,蓋指此等事也。故將臣金潝,爲統帥時,行水操時,羅州牧使未及期會,以虎頭牌馳校發捕,該牧使從後門逃走,至今尙傳於搢紳之間矣。莫嚴者堂陛也,莫重者體統也。此後若有似此犯科者,施以竄配之典,以扶凌夷之紀綱,何如?上曰,依爲之。出擧條煥之曰,近來奢汰之風,日甚一日,貴賤之衣章無別,上下之等夷無分,識者竊歎,厥惟久矣。嘗伏聞先朝下敎,若曰,予以木枕携之,隨處而臥,仍命諸臣,依幕屛風,竝令除之,到今三十年間,又復蕩然,自臣等未免躬犯,心常悚蹙,然豈可以已有所犯,而不思所以申明之方乎?將兵之臣,身在軍中,暑不張傘,寒不襲裘,自昔伊然,今也則不然。將臣隨駕經宿之時,不設毳幕,乃有俗所謂房軍幕,而鋪屛以防四面,其費甚鉅,占便之習,亦甚駭然。竝一體嚴禁,何如?上曰,依爲之。出擧條煥之曰,此外別無可以仰奏者矣。命就座。尙愚曰,今日次對時入侍時,事變注書不爲隨入,事甚未安。當該注書,所當重勘,而本院請推之外,無他可施之罰,何以爲之乎?上曰,拿處,可也。出擧條仍敎曰,該注書使之入來擧行,事過後捧傳旨,可也。賤臣承命出傳。事變假注書南吉寬進伏。上曰,備堂奏事人進前,可也。祖源曰,當此求助之時,果無可以仰奏者矣。漢寧曰,備局堂上李祖源,旣已進前,以無所懷仰達者,事甚未安,推考,何如?上曰,依爲之。出擧條載瓚曰,日前以武南官制,筵稟出擧條宣傳官守部將,則將爲通融備擬,而中樞府亦是武南當差之窠,原擧條中改付標啓下,以爲一體擧行之地,何如?上曰,依爲之。出擧條秉鼎曰,捕廳紅索,卽捕盜之具,平民之一番被縛,便作終身之累,親戚棄之,鄰里賤之,除非干連竊盜及招引人物奸騙良女等罪,則有不容一例縛去。聞街上酗酒者,間多閭巷衣冠之類,而見捉於捕廳之禁,則輒皆縛以紅索云,此非近來始創者,而酗酒之禁,自有諸法司。且一時使酒,比諸群飮投牋,猶有間焉,則依諸法司例,杖棍嚴治足矣。何必用捕盜之紅索,爲渠難洗之累哉?臣意則從今爲始,捕廳之捉去酗酒,勿用紅索,恐合事宜,故敢此仰達矣。上曰,名以禁酗酒撓民之故,致有卿言,近日行公捕將,從重推考。奚特酗酒乎?以不干之事,侵撓平民,必是校卒輩逞私憤之致,各別嚴禁之意,嚴飭捕將,可也。出擧條上曰,今此重臣所奏捕將及曾經諸人,以爲何如?有大曰,捕廳之有紅索,所以號令於京外民間者也。近來捕廳威令,漸不如古,此一事又爲禁斷,則該廳之漸失古規,誠不成說矣。大顯曰,捕廳之有紅索,卽推捉頑民之具也。今若禁之,則於號令邊,果爲所損矣。得濟曰,捕廳之禁酗酒,非古也,若謂非古例,而歸之於他法司,則已,苟欲禁之,而不用紅索,則有非該廳發捕之道矣。上曰,此後更加嚴飭,切勿擾民之意,登筵左將,言及右將,同爲檢飭也。上曰,臺諫來待者,使之登筵。吉寬承命出傳,與掌令康聖翊,持平鄭時善,偕入進伏。漢寧曰,掌令康聖翊,持平鄭時善,今日常參,以時服登筵,事甚駭然。從重推考,何如?上曰,依爲之。出擧條得臣曰,本曹定配罪人之發送也,使京驛子詳記容疤,押付雇馬廳,載在大典通編,則其來久矣。昨年驛弊釐正時,自廟堂知雇立之爲弊,成節目,永爲革罷,使曹隷押付雇馬廳云,而驛子猶有作奸之慮,則曹隷比驛子,尤是無根着之類,出給重囚,恐涉疎虞。雇立之弊,今已永罷,更依舊例,使各驛驛子輪回擧行,可爲遵舊典杜後弊之道,故敢此仰達矣。上曰,廟堂所見節目,可以釐正,付標啓下,可也。出擧條晩秀曰,年前因正言李德鉉所啓,咸鏡北關監試初試額數,溯考法典,以復原典事,批旨有令該曹從長稟處之命矣。謹考通編,北道監試初試原額七十人,而南關五十人,北關二十人之分定,未知創自何年。當初定式,蓋爲南關儒生之倍蓗於北關。曾在肅廟朝,亦有南·北關均一分排之論,而以難於變改,寢而不行,今若以北儒之比前稍多,輕加增減,則又恐有南關儒生紛拿之弊。式年在前,不可不及今稟定,臺臣所奏,置之,何如?上曰,依爲之。出擧條漢豐曰,守令之三十朔瓜限,猶有不足之歎,而至於湖西之牙山一邑,以兩年漕運後,必爲遷轉。故元無瓜限,而其所遞易,每在於三十朔內外,迎送諸弊,不一其端,將至於莫可收拾之境矣。且以漕運言之,程途之遠近,與兩南有異,如或變通其次數,則數遞之弊,庶可矯救,而瓜限進退,事係重大,下詢廟堂處之,何如?上曰,依爲之。出擧條上曰,此則以草記稟處也。益運曰,各道營邑放債殖利之弊,大關民隱,稱以補民防役,名色百千,雖以生殖言之,或以什三,或以什五,低仰惟意,重歇無常,不出十年之間,一境吏民,都歸債藪。甚至於徵隣徵族,始也救弊之方,終爲厲民之階,尾大難掉,莫可救藥。臣意則令廟堂行會諸道,凡係放債之規,一竝革罷,其中如或有關係軍民,不得不仍置者,則守令報于道臣,道臣報于廟堂,許令存其名色,而勿以錢分,竝爲作穀,生殖之規,一依還分取耗,俾除小民切骨之弊恐好,故敢此仰達矣。上曰,下廟堂稟處。出擧條命三司進前敎曰,前啓只擧末端也。奎魯等曰,請亟寢罪人鄭致達妻出置罪名命釋之音,依前還發配所,仍令王府快正典刑。上曰,不允。出擧條一行半刀割奎魯等曰,請遲晩後物故罪人啓能,亟施孥籍,趾賊等凶種快施邦刑,獻遂設鞫得情。上曰,不允。出擧條奎魯等曰,請夏賊子女亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,快正典刑。上曰,不允。出擧條奎魯等曰,請明謙·以謙亟施孥戮,逆復庶子好石亟施處絞,荐棘罪人時偉設鞫得情,快正王法,遲晩罪人宇鎭捧根脚夬,正王法。上曰,不允。出擧條聖翊曰,臣以遐外微蹤,本不合於淸朝耳目之任,而怵畏義分,章皇出肅,而常參有命,旣呈進字,本病添劇,未得趁早入來,及其最晩,冒沒進參,全昧格例,時服登筵,至被承宣請推之擧,臣滿心慙悚,無地自容。以此情踪,其何敢一刻晏然於臺次乎?請命遞斥臣職。上曰,居在絶海之外,筵體何知?勿辭,亦勿退待。出擧條聖翊曰,有新啓當奏下諭事矣。上曰,旣已避嫌之後,何可始請下諭乎?漢寧曰,掌令康聖翊,下諭啓辭不爲,而避嫌徑先爲之,推考,何如?上曰,依爲之。出擧條聖翊曰,臣言議風采,本不合於淸朝耳目之任,而及其傳啓之際,生疎顚錯,有損臺體,所失尤大,至有承宣請推之擧,惶愧無地,以此情踪,其何可一刻蹲冒於臺次乎?請命遞斥臣職。上曰,勿辭,亦勿退待。出擧條上曰,府前啓旣不傳啓,洪檍事自當停啓乎?聖翊曰,臣果昧於格例,未及傳啓矣。上曰,停啓之法,臺臣若不傳啓,則自歸於停啓,而此則本非大事,今則已爲停啓乎?聖翊曰,臣則不知本事輕重矣。上曰,此等事,本不過一再連啓而止,若欲停啓則仰奏也。聖翊曰,然則當停啓矣。時善曰,洪檍事,以一人之見,遽然停啓,事甚未安矣。上曰,爾於今日常參,初何不進,而晩始入來乎?時善曰,別無情勢之可言,而臣之言議,本不合於臺選,故不敢遽然承命矣。上曰,所奏極爲駭然。以嶺人何不守嶺人本色,而敢爲此猥屑之言乎?命書榻敎曰,持平鄭時善,擧措奏對駭然,刊削。當該首擬銓官推考。命書榻敎曰,在外及有實病臺諫許遞。奎魯曰,請金甲島爲奴罪人,更令王府嚴鞫得情,快正王法。上曰,不允。出擧條奎魯曰,逆賊尙魯亟施孥戮之典。上曰,不允。出擧條奎魯曰,請濟州牧定配罪人姜彝天,黑山島定配罪人金履白,慶源府定配罪人金鑢,亟令王府拿來,設鞫嚴問,快正典刑。其餘徒黨,亦令嚴鞫處斷,以折奸萌。上曰,不允。出擧條奎魯欲進奏下諭事。上曰,在外人已許遞,下諭事,置之。奎魯曰,傳旨未下之四啓,關係何如?義理何如?無非極逆大懟,罪關宗社,而允兪雖降,傳旨未下,今已屢朔,王章尙未夬施,臣不勝訝惑憂憤之至,請亟下傳旨,令攸司卽速擧行焉。上曰,不允。出擧條上曰,旣請下諭之後,豈可始傳新啓乎?奎魯曰,日前此啓,以所懷頒布,故今日始傳新啓矣。漢寧曰,司諫沈奎魯,傳啓未畢,而下諭事徑先爲之,推考,何如?上曰,依爲之。出擧條奎魯曰,臣愚迷譾劣,不稱見職,適當悶旱求助之時,常參有命,故怵畏義分,章皇登對,及至傳啓之際,下諭啓辭,例付末端,而誤於舊啓已傳之後,新啓未陳之前,中間徑發,至被承宣請推之擧,臣滿心慙恧,無地自容。以此情踪,其何敢一刻晏然於臺次乎?請命遞斥臣職。上曰,擧措雖甚駭然,今日入侍諸臺中無故在筵者,只爾一人,勿辭,亦勿退待。出擧條奎魯曰,惟我聖上,粤自初元,憧憧一念,深軫於生民之困瘁,申嚴於貪吏之懲勵,而廉勤無聞,貪汚日甚,臣實痛之。慶尙右兵使李栢然,往在西邑,貪鄙之說,一世喧傳,一年未艾,而及叨該閫,專事肥己,營捧太濫,賂門大開,軍民之侵虐,已無可言,而僧徒匠手,若不保朝夕,南來之說,極其狼藉。此等鄙貪之人,不可置之於制閫之地。請該兵使李栢然,亟施譴削之典焉。上曰,南閫之罪,證以西邑,不可歸之一時風傳,依啓。出擧條奎魯曰,國家所重,無過於軍旅之事,而諸營之中,訓局爲最,本營軍兵差充之法,必先壯抄,而得其有膂力有技藝有身手者,以爲待年,及夫軍額之有闕,以次代定,不得容私者,卽不易之典也。向來鄭觀采,冒據中軍之任,侵虐多端,謗言喧騰,而至於無罪軍兵,除汰相續,其代差定,亦不循次,暗捧賂錢,始爲差充,一額之差價定,四十一年所捧,殆近千金,怨聲載路,有足召災,如此貪虐之類,不可無懲。請都監前中軍鄭觀采,施以竄配之典焉。上曰,此非過去風傳,丙申申禁嚴處分以後,復聞此說,其間百事之凡屬於紀綱邊,無不解紐,可以推知,寧不寒心?令該府拿囚東間,軍丁除充捧賂之罪,嚴覈捧口招以聞。先賢自先賢,公法自公法,於死律或可擬宥,竝與拷訊而勿論過矣。萬一不卽遲晩,小則施威,大則加刑,斷不可已。況捧賂之本律,爲軍律乎?各別嚴問之意,分付該府,可也。出擧條敎祖源曰,判義禁卽爲出去開坐,而如不直招,當令刑訊,各別嚴問,可也。又敎漢豐曰,卿之管下,有如許犯科,而不能禁戢,此豈成說乎?渠雖先賢之裔,豈可以此顧藉?覈實後,但當以法從事。卿則出去北營,招致該營校吏等,嚴問草記,可也。祖源·漢豐,承命先退。奎魯曰,目今生民之冤鬱,足以干和致災者,無過於軍役一款矣。白骨徵布,黃口充丁,虛名之冒錄,一身之疊役,自是流來痼弊,而挽近尤甚,無邑不然,則編戶殘氓,安得無愁冤之氣,歎息之聲乎?以我國之戶口,充我國之軍額,優有餘數,而上自卿相,下及土豪,各於田里墓村,無不斗護,便作游民之淵藪,甚至鄕品官吏之屬,或以顔私,或以賂物,實戶壯丁,擧皆夤緣圖免,其所充役,不過無依之殘戶,無告之窮氓,而一室之內,竝老幼四五口,無一得免,所謂黃口白骨虛錄疊徵之弊,亶由是耳。臣謂亟令廟堂,講究長策,革罷謬習,矯救積弊,而嚴飭營邑諸臣,均戶充丁,無敢營私,使殘邑愁冤之弊,無復如前宜矣。上曰,言則是矣。不可以陳談忽之者,廟堂營邑之臣,若能視國如家,必有所濟之益矣。出擧條奎魯曰,夏序已半,雨澤尙杳,言念民事,可勝悶慮?弭災之謨,當所先務,而救荒之策,尤合預講。宋臣司馬光曰,年凶之後,鳩聚賑穀,事未易辦。令各邑預聚賑穀,觀其多少,依設賑時事,分等賞罰,則可以有旨哉言乎?實爲今日之良謨。近年以來,連値稍豐,而旱斯具舟,熱斯具裘,古人所戒,則及今豐凶猶未判之時,鳩聚穀物,以備來憂,政爲切時之務矣。臣未知廟堂之上,有何措置之策,營邑之臣,有何儲蓄之事,而近來諸道列邑見在之穀,到處發賣,不願之還,多數俵散,曾無儲置預備之慮,民憂國計,寧不悶然?況今旱魃肆虐,四野焦黃,來頭賑濟之策,尤不可少緩也。臣以爲,亟令有司之臣,預究長策,鳩聚賑穀,一依司馬光言,觀其多少,分等施賞,俾爲荒歲賑濟之資宜矣。上曰,近來戶惠廳事,瘝曠可悶矣。出擧條熙采等曰,云云。擧條未下命書榻敎曰,慶尙兵使之代,令該曹口傳差出,待下批催促下送。命退,諸臣以次退出。
上在昌德宮。停常參·經筵。
自開東至人定,灑雨下雨,測雨器水深九分。
夜自一更至初四日開東,灑雨下雨,測雨器水深一分。
韓致應啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
傳于朴崙壽曰,右副承旨入侍。
兵曹口傳政事,行護軍單金履翼。
朴崙壽,以賑恤廳言啓曰,北部桂生洞契任掌李萬春,今月初二日本洞路傍,得二歲遺棄男兒,同里居良女朱召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
韓致應,以訓鍊都監言啓曰,臣於前席,伏奉中軍鄭觀采捧賂於軍兵一事,校吏等處嚴問草記之命,卽詣北營開坐後,中營所屬校吏等,一倂捉入,各別嚴棍,反復査問,則中軍所行首別武士金光義,所任別武士李光俊等所供內,矣身等雖在校列,只參朝仕而已。至於軍兵去就,例不得參涉,若有聞知之事,則豈敢一毫隱諱,自陷重罪乎?此外別無可達之辭云。馬醫曺潤玉所供內,矣身本非中軍所屬,而每當卜馬捧上時,往現於中軍,而上年夏間,卜馬軍崔命應·李昌雲·金雲太納馬之時,中軍鄭觀采,以馬匹之疲劣,執頉退送矣。差過三四日,忽復招致,前日點退者,仍爲還捧,故心甚疑訝矣。其後果聞錢兩行賂之事,而誰某與受,未能詳知云。書字的崔三興·李章昱·金光玉·金仁喆等所供內,軍兵除汰,中軍不得擅便,故若有可除之類,則論報大將所,受題擧行。中軍鄭觀采在任時,雖有三四論報除案之事,或以過限不納馬匹之罪,或以頑不聽令之罪,而外此別無除汰者。至若軍兵差代,自有元定次第,不得違越,而上年春夏間望報軍中,以身手孱劣,有所退斥矣。過數日更招退者,仍爲塡充,此雖致疑之端,捧賂一事,實所不知云。故所謂望報者六名,卜馬軍三名,竝爲捉來,詳細盤問,則哨軍金大根賂錢十兩,劉喆福賂錢六兩,金點乭賂錢五兩,金樂演賂錢十兩,卜馬軍李昌雲賂錢十兩,竝給於中軍家奴傔千孫處,哨軍曺英桓賂錢五兩,金喆得賂錢五兩,卜馬軍崔命應賂錢四兩,竝給於奴子巴乭處,卜馬軍金雲太賂錢四兩,給於婢夫金世贊處云矣。中軍鄭觀采,渠雖無狀,身爲亞將,不念軍政之莫重,全不束下,使其傔屬奴輩,狼藉受賂,若是無忌,毋論賂錢之入己與否,事未前有,萬萬驚駭。方在拿覈中,自臣營不敢請勘,而臣初未能先時摘發,末又査出,自歸草率,致勤更問之命,惶恐待罪之意,敢啓。傳曰,知道。昨夏非卿叨拜之時,卿則勿待罪,其時將臣,爲先從重推考,可也。
禁府啓目,都監前中軍鄭觀采原情云云。臺啓批旨內辭意,發問目屢次盤詰是白乎,則遲晩新反,軍兵除充,諉以大將主管是如,極口發明者,已極痛惡兺除良,至於捧賂一款,則謂之面稟塡代之故,怨讟朋興,致有此定價差出之說是如,一味抵賴,終不輸款,論其情狀,節節駭惋。平問之下,難以取服,所當請刑是白乎矣,曾經閫帥,勿爲請刑,載在大典通編,且有捧口招以聞之命,上裁,何如?判付啓,渠以名賢之裔,苟有一分秉彝之不泯,寧有或染指於軍兵差汰?必有所以致謗之由乙仍于,一邊捧供,一邊嚴査,蓋出於登卽決折之意是置,毋論數名與數十名,又毋論自爲與不察,雖有涇渭之別,均之爲辜負則一也。訓將査出之奴傔捧賂,渠敢曰,在家不知乎?口招納供,初不槪及,亦可謂罪上添罪。此等處歇勘,則何以懲他?以予自視,比之初元申嚴之令,亦未免爲十漸之歸是置,加倍之律,渠焉逭乎?爲先湖沿施以投竄之律爲良如敎。
兪漢寧,以義禁府言啓曰,時囚保放事,命下矣。時囚罪人朴基赫·鄭東榦等,保放之意,敢啓。傳曰,知道。
兪漢寧,以義禁府言啓曰,罪人鄭觀采,爲先湖沿施以投竄之律事,命下矣。鄭觀采忠淸道海美縣,施以投竄之律,而以判付內辭意,具罪目依例〈發〉遣府吏,押送配所,何如?傳曰,允。
行都承旨閔台赫疏曰,伏以,臣卽伏見吏曹成貼,以臣爲永禧殿端午祭享官,夫以狗馬之賤,駿奔享班,卽臣分之所當然,而與有榮焉。如無疾病之實故,則豈敢爲辭免之計,而臣於向日銜命之行,忽患下血之症,無時滲濕,不自覺得,爲日已久,一味無減。今若怵義畏分,强疾出齋,或値臨祀不潔,則私心之悚惶,已不可言,而汚穢淸班,當如何哉?猥荷特差,尤極榮感,而以此病勢,淸齋致潔,其勢末由,玆敢冒死仰籲於崇嚴之下。伏乞亟令該曹,趁卽變通,以重享事,以安賤分,仍治臣瀆撓之罪,千萬幸甚。答曰,省疏具悉。實病旣如許,本職許遞,獻官改付標。
庚申五月初三日辰時,上御重熙堂。右副承旨入侍時,右副承旨朴崙壽,假注書呂東植,記事官金珍恪,記注官承膺祚,以次進伏訖。上曰,下直守令入侍。出榻敎賤臣承命出傳,與巨濟府使李永哲偕入進伏。命進奏職姓名。敎曰,曾經砥平倅及海美倅乎?永哲曰,然矣。上曰,所經兩倅,皆是地近而邑小,難驗治否矣。該邑則遠且大,銓官之備擬,蓋有望於善治也,爾須各別爲之也。命除宣諭七事,仍命先退。命左承旨入侍,又命同副承旨入侍。竝出傳敎賤臣承命出傳。行左承旨鄭尙愚,同副承旨韓致應進伏。命書榻敎曰,連値齋日,時囚保放。仍命退,承史以次退出。
上在昌德宮。停常參·經筵。
自開東至巳時,灑雨下雨,測雨器水深二分。
韓致應啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
徐有聞啓曰,景慕宮夏享大祭齋戒相値,視事頉稟之意,敢啓。傳曰,知道。
韓致應啓曰,御營大將申大謙,摠戎使李得濟,右邊捕盜大將柳孝源,以端午祭獻官,今方受香出去矣。申大謙所授命召,李得濟所授密符,柳孝源所授命召及大將牌·傳令牌,竝來請還納,何以爲之,而御營大將·摠戎使將兵之任,不可一刻無摠察之人。捕將則在前如此之時,有他邊大將兼察之例,今番則何以爲之?敢稟。傳曰,仍佩往來。御將則都提調兼察,摠使則壯勇大將兼察,捕將兼察,則依例爲之,發牌牌招聽傳敎。
傳于徐有聞曰,禮房承旨馳詣宗廟·永禧殿·景慕宮,奉審摘奸,右承旨馳詣受香諸處,奉審以來。
傳于鄭尙愚曰,左承旨入侍。
傳于徐有聞曰,再明日景慕宮夏享大祭,明日當詣展拜,親行省牲省器,門路當由逌瞻門,該房知悉。
傳于兪漢寧曰,兵刑換房。
傳于兪漢寧曰,騎馬一匹立之,史官一員待命,東西道農形差察史官,仍爲審察以來。
鄭尙愚啓曰,明日展拜時,承旨當爲備員,都承旨未差之代,政官牌招,開政差出,何如?傳曰,前望單子入之。
承旨前望單子入之,金勉柱落點。
呂東植奉命,代以具康爲假注書。
傳于徐有聞曰,發遣吏郞,諸執事,淸齋與否,摘奸以來。
以忠淸監司金履永狀啓,靑陽縣監柳尋春,以其親病,受由歸家,還任無期,不得已罷黜事,傳曰,改差,口傳差代,待下批卽爲下送事,分付。當此課農之時,守令曠官可悶,未議處者,不拘齋日,待明朝以草記議處,區別功議,仍爲照律,未査啓者催促,未下去者下送後,亦令草記。
吏曹口傳政事,以李學彬爲靑陽縣監。
兪漢寧,以都摠府言啓曰,今日入直內三廳武兼禁軍及軍兵等當爲中日習射,而國忌正日相値,不得爲之之意,敢啓。傳曰,知道。
兪漢寧,以都摠府言啓曰,今此景慕宮夏享大祭省牲省器時,侍衛寶劍·守宮,不可不備員,而都摠管金箕性差祭,洪明浩以典牲提調進,李敬一有身病,副摠管一員未差。侍衛·寶劍,將不得備員,令政院稟旨變通,仍令該曹卽爲口傳差出,待下批牌招察任,以爲備員侍衛之地,何如?傳曰,允。許遞,可也。
兵曹口傳政事,以趙尙鎭·李祖承·黃昇源爲都摠管,以李東植爲副摠管。
兪漢寧,以訓鍊都監言啓曰,本局中軍,今番差出,而擬望之人乏少,外任竝擬,何如?傳曰,允。
兵曹口傳政事,以尹得逵爲都監中軍。
兪漢寧,以備邊司言啓曰,嶺南三漕倉船所載穀物,趁卽捧納,無滯發送之意,連加嚴飭矣。卽聞戶惠廳所告,則後漕倉船二十一隻,左漕倉船十七隻,右漕倉船二十二隻,各衙門所納,今纔畢捧,而後漕倉船一隻,左漕倉船一隻,限滿改造者外,五十八隻,皆已次第發送,而湖南聖堂倉漕船中,未及下去之兩隻船格卒,亦已發送云矣,敢啓。傳曰,知道。
兪漢寧,以訓鍊都監言啓曰,今五月初五日景慕宮展拜時,因兵曹節目,金虎門軍三十名除出,北營入直別將白師誾率領,挾輦侍衛,集春營軍五十名,哨官金時和領赴于都領營門,東營軍三十名,哨官禹拓夏率領,宮大門外把守,還宮後各還直所,而竝待標信擧行之意,敢啓。傳曰,知道。
兪漢寧,以御營廳言啓曰,今五月初五日景慕宮展拜,仍行夏享大祭,省牲省器時,依兵曹節目,建陽門入直軍三十名,弘化門入直軍二十名待標信除出,當該入直哨官金泰協,新營入直千摠趙宅鎭,領赴于禁衛營都領陣,新營入直哨官金衡遠,弘化門入直哨官赴陣間姑爲權領,而解嚴後各還本處入直之意,敢啓。傳曰,知道。
庚申五月初四日辰時,上御重熙堂。左承〈旨〉入侍時,行左承旨鄭尙愚,假注書呂東植,記事官金珍恪,記注官承膺祚,以次進伏訖。尙愚曰,政院日記注書修正後,承旨考準入啓,而句管之人若有故,則稟旨變通,曾有定式矣。前此考準之人,臣與沈象奎外,或在外或有故,合有變通之道,敢此仰達矣。上曰,徐有聞·洪樂游·曺錫中,同爲考準,可也。出擧條仍命退,承史以次退出。
上在昌德宮。停常參·經筵。
夜自一更至初六日開東,灑雨下雨,測雨器水深二分。
大駕詣景慕宮,展拜罷入齋室後,內閣·政院·玉堂·藥房口傳問安。答曰,知道。
省牲省器罷後,內閣·政院·玉堂·藥房口傳問安。答曰,知道。
還內後,內閣·政院·玉堂·藥房口傳問安。答曰,知道。
藥房副提調徐有聞啓曰,伏未審日間,聖體,若何?寢睡·水刺之節,何如?臣率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣不任區區伏慮,敢〈來問〉安,竝此仰稟。答曰,知道。
王大妃殿·惠慶宮·中宮殿·世子宮,藥房口傳問安。答曰,知道。
徐有聞啓曰,今日展拜時,挾輦軍,入直禁軍,弘化門·建陽門·東營·集春營入直軍,除出標信,請出之意,敢啓。傳曰,知道。
徐有聞啓曰,明日常參·經筵,取稟。傳曰,停。
以全羅前監司趙宗鉉遞任上來肅拜單子,傳曰,留待。
傳于徐有聞曰,禮房承旨入侍。
傳于兪漢寧曰,坐直承旨入侍。
傳于兪漢寧曰,未肅拜摠管許遞,令該曹口傳差出。
兵曹口傳政事,以趙宗鉉·韓用龜爲都摠管。
吏曹口傳政事,以金命淵爲景慕宮令。
吏曹口傳政事,以具悌元爲司僕判官。
徐有聞,以弘文館言啓曰,本館下番闕直,事甚未安。校理朴宗京,副校理閔耆顯,竝卽牌招,以爲推移姑降入直之地,何如?傳曰,允。
韓致應,以義禁府言啓曰,當此課農之時,守令曠官可悶,未議處者,不拘齋日,待明朝以草記議處,區別功議,仍爲照律事,命下矣。保放罪人鄭東榦,依例還囚,而本府議啓內,邪學禁令,不啻申嚴,而身爲守令,不能十分詗察,另加禁斷,致有臺論,事甚可駭。以此照律,罪取考律文,則大明律不應爲條有曰,凡不應得爲而爲之,事理重者,杖八十,大典通編推斷條有曰,犯私罪,杖八十,奪告身三等,犯枉法受贓外,笞杖竝收贖矣。鄭東榦,杖八十收贖,奪告身三等,而其十一代祖蘭宗,佐理功臣,永安尉異姓五寸親云。功議各減一等,杖六十收贖,奪告身一等,放送,何如?傳曰,允。以公罪勘放,可也。
韓致應,以義禁府言啓曰,時囚罪人鄭東榦,杖八十,奪告身三等,功議各減一等,杖六十收贖,奪告身一等放送草記批旨內,允,以公罪勘放可也事,命下矣。鄭東榦杖六十,以公罪收贖,放送之意,敢啓。傳曰,知道。
徐有聞,以吏曹言啓曰,楊根郡守鄭東榦,卽爲下送後,草記事,命下矣。自臣曹嚴飭還官,則以爲,身病猝劇,轉側須人,實無時日之內還任之望云。雖未知其病勢之如何,而特敎催促之下,如是言病,無意下去者,事體所在,誠甚未安。所當重勘,而本曹請推之外,無他可施之罰,何以爲之?敢稟。傳曰,出自經幄者,宜其難冒於臺彈,改差,口傳差代,待開門下送,可也。
吏曹口傳政事,以兪漢紀爲楊根郡守。
徐有聞,以吏曹言啓曰,以忠淸監司金履永狀啓,靑陽縣監柳尋春罷黜事,判付內,改差,口傳差代,待下批卽爲下送事,分付。當此課農之時,守令曠官可悶,未議處者,不拘齋日,待明朝草記議處,區別功議,仍爲照律,未査啓者催促,未下去者下送後,亦令草記事,命下矣。受由上京未下去守令淸州牧使徐敎修,恩津縣監尹載僖,和順縣監朴右源,永春縣監洪樂安,自臣曹催促,俱已下去之意,敢啓。傳曰,知道。
庚申五月初五日寅時,上詣景慕宮。展拜入侍時,行左承旨鄭尙愚,右承旨兪漢寧,左副承旨徐有聞,右副承旨朴崙壽,同副承旨韓致應,假注書尹鼎烈,記事官金珍恪,記注官承膺祚,檢校直提學徐龍輔·李晩秀,檢校直閣沈象奎,直閣金近淳,以次侍立訖。上具翼善冠·衮龍袍,乘輿出交泰門·永淸門·明政門·弘化門,由逌瞻門·日瞻門,入宮大門,至降輿所降輿,仍詣板位,行再拜禮,入廟內奉審訖。還御齋殿,改具遠遊冠·絳紗袍,出齋殿門,詣省牲省器位省牲,仍命隷儀訖。還御齋殿,命有聞與本宮提調·掌樂提調·宮司及協律郞入侍。有聞與本宮提調徐龍輔,掌樂提調李書九,宮司具悌元·徐洛修·朴宗慶,協律郞李英裕等進伏訖。上敎書九曰,隷儀初獻時樂作,頗合節奏矣。書九曰,然矣。上命掌樂一提調入侍。珍恪承命出傳,與掌樂一提調趙鎭寬偕入進伏。上敎英裕曰,爾以協律郞,旣入來,如有所見,仰陳也。書九曰,此協律郞,有所作樂譜矣。上敎鎭寬曰,卿其間頻頻往來於樂院肄習云,凡節,果何如?鎭寬曰,尙未鍊熟,且臣等俱不嫺樂譜,難期其漸勝之效,而英裕所輯樂譜,比今之樂,減者過半矣。上敎英裕曰,爾必有所見,詳陳也。英裕曰,迎神時九成,恐爲太遲,而朱子南嶽廟樂之論,亦以爲樂之太遲,此固好矣。人之久立,反欠禮節矣。大抵樂者,莫如約而盡,如從約而盡之道,則迎神節次,以四成磨鍊宜矣。上曰,爾言果有依據者乎?英裕曰,唐之大祀,皆用四成,且世宗朝臣文獻公朴堧,嘗有迎神時,用四成之論矣。上曰,爾之所作樂譜之句語多少,果何如?英裕曰,有多者少者,而樂之爲貴者,節調得宜,長短皆齊,然後方爲雅樂矣。上曰,被之管絃者,欲遵古禮,又追古樂,何以則一反古制,使愚夫愚婦,皆曉然知宗廟鄕黨所用之樂耶?朱子之論佾舞必有可採者矣。四佾則幾人乎?英裕曰,四佾之數爲十六人,而引出引入,以單樂用之,恐合便簡矣。上曰,予亦知其然,而若使數三年肄習,則似或繹如,其亦未易也。英裕曰,敎工輩鍾磬之奏,假托名物,長短互失,三代之音,未有聞焉,而且況壬辰以後,樂工散亡,節音難尋,使有司之臣,思所以反古之道,則將爲天下萬世法矣。上曰,言則是矣。英裕曰,自古論樂者不爲不多,而今若改之,則參用蔡元定律呂新書,似有益矣。上曰,爾之所奏皆好矣。夏間當更招,其時入來,則以小學事,有更詢者矣。仍命先退。英裕退出。書九曰,祭享時樂律,所重自別,不必輕先改之,自樂院一番肄習,然後裁處,似好矣。上曰,豈以一蔭官所奏,遽然改之乎?有聞曰,右通禮趙得永,以弘陵典祀官,過享後足可進參於今日展拜時,而尙不待令,事甚可駭。所當重勘,而本院請推之外,無他可施之律,何以爲之乎?上曰,拿處,可也。出擧條龍輔曰,卽接京畿監司徐鼎修移文,枚擧南陽府使李近胄牒呈,以爲,司僕寺納珍島牧場收稅穀所載船一隻,到本府倉島下地界,逢風致敗云矣。致敗之報,聞極驚心。牧場屯穀,與田稅大同有異,拯米改色,雖不得擧論,曾在丁亥,因故相臣金致仁所奏,本官之親審鉤拯,道臣嚴覈狀聞,竝依稅大同例擧行事,已有出擧條定式行會。其後湖西·湖南地界,適有臭載,皆已依定式具格擧行,而至於京畿地方,幸無此例,難於創行云。本寺屯稅,事體自別,故相筵奏,亦有深量,湖西·湖南之所已行之者,不宜異同於畿內,今亦依定式,卽爲具格狀聞,而漂失穀物嚴飭鉤拯之意,分付道臣,何如?上曰,依爲之。出擧條上敎鎭寬曰,卿備堂不爲行公云,過矣。近日賓廳所聞,大同皆上來云乎?鎭寬曰,未及聞之矣。上曰,無論某某有司之臣,至於糶糴,不知爲何物,及其爲守宰道伯,豈不狼狽乎?凡今之民弊,無出糶糴,必商確,可也。上曰,宮司近日則閑暇乎?悌元曰,然矣。上敎洛修曰,爾年幾何?洛修曰,四十五歲矣。上敎悌元曰,爾年則幾何?悌元曰,五十歲矣。上曰,能言人所難言之言,而略無顧忌者,予於故重臣具庠見之,予以是嘉之矣。故重臣嘗言,禮學不如其子云,悌元果知禮學乎?悌元曰,無所知矣。上曰,重臣生時,作典律通寶,一見而皆有益於國家之事也。有司之臣與爲守令者,不可不一番取見其所輯矣。仍敎悌元曰,汝家有之乎?悌元曰,本草與冊子,皆有之矣。仍命書榻敎曰,司僕判官之代,令該曹口傳差出。上曰,今番之雨好矣。雖云不足移秧,亦似晩矣。鎭寬曰,連日之雨,滲濕不止,土潤之故,深注地底矣。上曰,見開城留守雨澤狀啓,則水深爲三寸,長湍與此處不遠,而水深則四寸云,幸且異矣。蓋漢南太不足,何以則均沾乎?上曰,故重臣鄭民始,每以本宮傷瓦爲慮,一竝改瓦之意,有所筵稟,而事甚重難,尙稽于今,宮司等見其傷毁處乎?洛修曰,未及見之矣。上曰,宮苑櫻桃,今年則蕃熟,何如?洛修曰,不如昨年云矣。上曰,予每以糧食知之,而今年則不成說矣。上曰,祭享時若雨,則宮司立於何處乎?悌元曰,立於簷下矣。上曰,獻官則立於何處乎?悌元曰,立於神門東夾矣。上曰,如雨則以此爲之,可也。上敎鎭寬曰,四更一點行祀誠好,而今則筋力每患不得如意,甚可悶然矣。俄者樂調之用四成云者,猶或彷彿,而三成則似不合當矣。鎭寬曰,三成決難用之矣。命有聞等退出。少頃,上出齋殿門乘輿,由日瞻門·逌瞻門,入弘化門·明政門·永淸門·交泰門還內。諸臣以次退出。
庚申五月初五日申時,上御誠正閣。禮房承旨·坐直承旨入侍時,右承旨兪漢寧,左副承旨徐有聞,假注官尹鼎烈,記事官金珍恪,記注官承膺祚,以次進伏訖。上曰,前全羅監司入侍。出榻敎珍恪承命出傳,與前全羅監司趙宗鉉偕入進伏。有聞曰,每當景慕宮祭享時,則有承旨進去之時,或有不進去之時,今番則何以爲之乎?上曰,今日則不遣承旨,須齋潔致誠之意,宮官許申飭,可也。上敎鼎烈曰,今日前完伯入侍說話,爾須詳記也。上曰,前完伯衰朽甚於前日乎?有聞曰,見其行步,益知其不如前矣。上敎宗鉉曰,卿周年反面,而俄者見其入來之狀,行步甚蹣跚乎?宗鉉曰,間經重病,凡百皆不如前,而及登筵席,更無餘恨矣。上曰,老人穩過於南土,無事上來甚貴,而以卿之先卿所經之事言之。爲卿而始也有慮,終焉無事,尤可奇也。且況累代相繼而莅此任者乎?大抵近來紀綱掃地,至有宋文述事,名以臺閣,疏語沒着落,國綱則雖壞,卿則緣此而還朝,可蒸餠以食矣。宗鉉曰,臣甚鹵劣,遭此彈劾,而今者反面,還爲多幸矣。上曰,沿路雨澤,何如?宗鉉曰,昨夜振威地,見其雨下,而大體則忠淸道不如湖南,湖南不如畿甸矣。上曰,湖南昨年年事,何如?宗鉉曰,大抵豐稔矣。上曰,民瘼一一詳陳也。宗鉉曰,臣病餘,精神昏耗,言語艱澁,不能盡意敷奏,當以擧條,仰達矣。其中金堤·萬頃等邑弊,將至廢棄之境,而金堤時郡守,方欲矯救,而不知何以則爲好矣。上曰,時郡守誰也?宗鉉曰,李在翼矣。上曰,近年金堤等邑,荐歉之餘,民勢轉益懸罄,昨年雖稍熟,民必不知爲樂歲,每一念及,何時弛心?卿新從湖南反面,諸邑邑弊民瘼,何如?宗鉉曰,豐歲以未捧登聞,萬萬惶悚。故如高敞縣之數十年反逋外,金堤等邑,不敢擧論,而大抵金堤,甲寅以後,連値歉荒,許多還穀,準捧極難。臣於昨冬捧糴時,另飭該倅,其所收殺,不爲不多,而其中三四面,則昔之百餘戶大村,今爲數十戶,此等處似不得一一準捧。穀簿至重,雖不敢仰請闊狹,而聖念及此,至勤下詢,今若稍欲矯救,則就此三四面,以其所受之還,限以數三年流伊收捧,則民可以還集,糴可以準充矣。至於萬頃之穀多民少,實爲痼弊,而若使較戶量穀,如上所論,則弊可以自祛矣。上曰,先從卿之所奏,金·萬兩邑,依此爲之,而外此金·萬等邑蘇弊之方,令新道臣各別商量,以民卽還聚,土日加闢之道,論理陳聞事,廟堂嚴飭分付,限年事,令廟堂稟處,可也。出擧條宗鉉曰,各邑公穀上下者之不卽會減,誠一痼弊。雖以全州一邑言之,未會減之數,至於四千三百餘石之多,不得已取用於留庫中,便同年例,非但虛留之有乖法意,當減不減,事面苟艱,外此諸邑,亦多有似此處,數雖不同,弊則無異,一竝隨所報,卽爲會減,似好矣。上曰,日前以此,領相出擧條有所釐正定式者,卿未及聞之乎?問于廟堂,使之草記,可也。出擧條宗鉉曰,糴政之紊亂,大關生民疾苦,說此弊者,輒稱湖南最甚,臣亦粗有所領略,而大抵各邑鎭應分之穀,多寡不一,每戶所受,多或爲數十石,少則不滿一包,多處每患難捧,而徵及鄰族,少處無所聊賴,而終乏種糧,不可不較戶量穀,及今變通,然後民可以支保。今若毋論夏穀秋穀,接壤處則從便移轉,隔遠處則量宜移貿,又以各衙門分留之穀,分數互換,俾無偏多偏少之患,而每於道臣遞歸後,各邑穀摠,使新道臣修成冊上送,備局憑考察飭,則庶有實效。令廟堂稟處,何如?上曰,時措之宜,莫先於平均糴政,此乃每筵語到者。廟堂亦當留意於對揚之方,而卿言又如此,依爲之。出擧條宗鉉曰,近來舊初不名邑,最爲災政淆亂之階,邑倅初不知其的在何處,只憑該吏之言,入錄災摠,而營門亦不知其眞僞,削減不許,則輒以今災所俵之結,推移分排於所謂舊災。故各邑俵災之善否,營門無以詳知。今此舊災虛實,先爲詳覈,然後民可以蒙實惠。逐邑改量,雖難遽議,至於査陳,不甚爲難,毋論量陳永頉,各從其所在處字號犯標,一一錄出,各出里已上面已上別成案冊,分上營邑,各邑則逐庫踏驗,營門則抽栍摘奸,次次査櫛,則已蒙減之陳頉,未蒙頉之舊災,自可辨別,還起之落漏者還錄,實結舊災之未頉者,亦卽許頉,則庶可杜虛實相蒙之弊,竝令廟堂稟處,何如?上曰,這名色諸道中畿甸外,無枚擧登聞於年分狀啓之例,而故重臣之按道也,別爲狀請蠲減,意謂其後湖南一道,無把束白徵,今聞卿言,厥弊未免依舊,然則年前釐正,可謂烏有,若此而所謂俵結,卽不過有名無實。令有司堂上就議大臣,其所矯救之道,別般講確,草記稟處,可也。出擧條上曰,卿排店上來乎?宗鉉曰,然矣。上曰,老人何以排店,而其時以何病祟而然乎?宗鉉曰,潛消暗鑠,自然如是矣。命先退,宗鉉退出。上曰,下直守令,如不出去,兼春秋與之偕入也。珍恪承命出,回奏曰,已爲出去矣。仍命退,承史以次退出。
上在昌德宮。停常參·經筵。
徐有聞啓曰,初七日初八日長陵忌辰祭齋戒正日,初九日初十日獻陵忌辰祭齋戒正日,十一日孝昌墓忌辰祭正日相値,視事頉稟之意,敢啓。傳曰,知道。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
鄭尙愚啓曰,新除授行都承旨金勉柱,時在開城府任所,斯速乘馹上來事下諭,何如?傳曰,前望乏人,雖已點下,數遞可悶,仍任。
傳于徐有聞曰,諸承旨持公事入侍。
備忘記,慶尙右兵使李仁秀下直,長弓一張,長箭一部,片箭一部,筒兒一箇賜給。
備忘記,釜山僉使趙文彦下直,長弓一張,長箭一部,片箭一部,筒兒一箇賜給。
傳于徐有聞曰,三使臣留待。
傳于朴崙壽曰,右副承旨入侍。
傳于徐有聞曰,三使臣入侍。
傳于鄭尙愚曰,兵刑換房。
傳于鄭尙愚曰,來待諸臣入侍。
傳于鄭尙愚曰,軍士房承旨入侍。
以校理朴宗京,副校理閔耆顯牌不進罷職傳旨,傳于徐有聞曰,只推。
徐有聞,以弘文館啓曰,本館下番闕直,事甚未安。修撰金履載,卽爲牌招入直,校理朴宗京,副校理閔耆顯,旣有只推之命,一體牌招察任,何如?傳曰,允。
以校理朴宗京,副校理閔耆顯,副修撰金〈履〉載牌不進罷職傳旨,傳于徐有聞曰,只推。
以京畿監司徐鼎修啓本長湍府姜卜世致死委折,業分定屬事由査實馳啓事,判付內,啓下義禁府爲旀,觀此査啓,所謂朴基爀者,當初卿府對供中,不爲從實之狀,極爲痛駭是置,無論三名與八九名,雖一名,旣勤則何敢爲發明之計於王府淑問之下乎?況旀死者之根因,則似未必由於威逼,而轉轉使之死,由於基爀,基爀亦何敢辭其罪乎?朝家之設置命吏,欲令敦風敎,而女不勃谿,夫不反目之類,甘聽干囑之說,敢爲法外之擧,致使厥女之父,佶頃於干囑者門前,如許守令,若不嚴法處之,江漢之遊女,皆將爲邑民强暴侵汚潛騙之物,其在不問殺人之義,所關非細。保放罪人朴基爀,更爲拿囚捧口招,然後仍於其啓本,加倍勘律以聞爲旀,干囑之强暴,道伯親執嚴刑,照法處斷事,回諭爲良如敎。
鄭尙愚,以兵曹言啓曰,今五月初九日二番羽林衛番次,而該番將未差,依例口傳差出,以爲領率入直之地,何如?傳曰,允。
鄭尙愚,以兵曹言啓曰,卽接慶熙宮衛將牒報,則開陽門內西邊中松一株,拔根顚仆云,令該所依例斫去之意,敢啓。傳曰,知道。
禁府啓目,粘連時囚罪人朴基爀原情云云。判付內辭意,發問目嚴加究問,則法外定屬之事,含冤致命之由,無辭自服,一一遲晩,罪杖一百收贖,告身盡行追奪,流三千里定配,私罪奉敎依允爲旀,功減一等爲良如敎。又啓目,右通禮趙得永原情云云。傳旨內辭緣,泛稱遲晩,所當請刑是白乎矣,曾經侍從,勿爲請〈刑〉,載在大典通編,議處,何如?啓。依允。
工曹判書洪檍疏曰,伏以,臣以齒則至衰耄也,以情則至危臲也。雖於夢寐之間,豈有一分當世之念,而低徊戀結,蹲仍至此者,蓋亦有待耳。幸於今春,躬逢千一之會,穫忝任事之末,仰賭無前之慶禮,昵近溫文之德容,老臣蹈舞之忱,百倍他人,於是乎臣之從前丐身之願,行將遂矣。自謂世人之齕齕於臣者,亦庶幾相忘於江湖,而今玆憲臺之啓出,而始知世之不捨臣也如此,噫噫,汔可休矣。倘非天地之大,日月之燭,至仁至明,則其不免薤粉也必矣。始而問啓之命,俾開自暴之路,終焉昭晢之敎,又出尋常萬萬,雖使臣脣焦舌弊,自爲之言,何以加此?字字恩諭,明白懇惻,闔門聚首,莊誦百回,不覺血涕之盈眶。臣是何人,得之於君父,至此之極也?噫,前後橫逆之來,凡爲幾遭,而終始曲保之恩,不啻再造。顧臣餘生無幾,報答無地,此臣所以竊自傷悼者。只當子子孫孫,世世生生,隕首結草,圖酬萬一而已。至於本事,則已悉於前日之啓,何足呶呶較辨,而臣性本慵疎,在未老之前,一切家務,無論巨細,未嘗親自照檢,則況今位忝崇秩,年老不省之時,乃反區區爲營利之事哉?臣雖無似,汚不至此,此則不待臣畢而聖明已盡照燭無餘,臣何必費辭自明也?抑臣所自疚者,涉世昧方,多仇少與,坐受疑謗,至于今不已,苟使臣淸愼有素,足以見孚於同朝,雖巧於洗索者,亦不可得以指論矣。今於將頹之景,乃以鄙瑣之事,名登白簡,貽羞淸朝,撫躬慙恨,直欲無生,玆敢露章自列,仰瀆崇嚴。伏乞聖慈,俯垂矜諒,將臣所帶職名,亟許鐫削,仍令斥退,永刊朝籍,以快人心,以靖私義,千萬幸甚。臣無任云云。答曰,省疏具悉。卿其勿辭行公。
行左參贊金文淳疏曰,伏以,臣以人以器,百無肖似,而遭被不世之洪造,躋躐崇顯,兜攬淸要,今已數十年所矣。服之不衷,災亦隨之,蒲柳脆質,未秋先衰,狗馬賤疾,寧日恒少,自縻惠局之重任,益無一分堪承之望,非不欲仰首哀鳴,以祈遞免之渥,而自念受恩如天,圖報無地,間値邦家莫大之慶,有非人臣言私之時。故黽勉隨行,恬若固有。前後八九朔之內,了無一半事攸爲,莫效涓埃之忱,徒招尸素之譏,滿心惶恧,靡所容措。忽自月前,重嬰奇疾,藥餌罔功,床簀待盡,而今幸托賴恩庇,少得生道,庶幾因此而久久調治,則復起爲人,容有望,而危敗之症,雖似略減,補瀉之道,尙云兩難。冒虛脚軟,欲起還仆,房闥之間,猶難自運。昨者政府物膳進獻之役,實無强赴之勢,而事莫重,變通沒策,只得捨命而趨承矣。夜來宿症,挾感越添,暈倒涔涔,不省人事,雖方左右刀圭,而顧此症樣,難責時月之效也明矣。伏枕宛轉之中,最悶抑者,虛縻金穀之隆寄,便作養病之閑局,一味抛置,百度漫散,緣臣一介之故,而有妨國家之重務,撫躬慙負,實爲難瞑〈之〉恨。假令臣之才局謀猷,非此莫可,以今病情,固無自力之勢,況以千不近萬不似之蹤,久據匪據,生死以之,則其爲辱聖簡而壞廉防,當復如何?玆不得不力疾構章,疾聲號籲。伏乞天地父母,俯憐將死之言,特軫非飾之懇,亟許遞改臣本兼諸任,以便將息,以卒生成之澤焉。臣無任云云。答曰,省疏具悉。卿其勿辭行公。
京畿監司徐鼎修疏曰,伏以,臣冒膺見職,行將歲周,歲夷考其間,瘡疣醜拙,固不可以一二數也。乃者大司諫李基讓之疏,以竹山獄案事,拈出斷斷,結之曰,民安得無冤。臣於是,不勝瞿然悚恧之至。殺獄文案,一句一語之有無,而關係人生死,諫長之言是矣。爲道臣者,此而不審,使緊關句語,未免脫落,曚然修啓,幾致獄情不明,平民齎冤,則其罪何居?本事已經處分,今不必覶縷,而臣所萬萬惶蹙者,我殿下,凡於恤囚審獄,難愼惻怛之至意,有可以貫金石孚豚魚,而臣固無狀,不能對揚德敎,乃又昏憒遺錯,至速人言,辜負之罪,益無所逃。況臣年來,疾病沈痼,神精消沮,卽一未冷之體也。簿書期會,尙患顚錯,尤何望於下察冤鬱之情,上副委畀之重哉?自知一日居官,貽一日之害,而煩瀆是懼,泯默以處,則是重其罪也。臣何敢爲此?臣何敢爲此?伏乞天地父母,諒臣矜臣,亟遞所帶藩任,仍治其罪,俾得歸養老父,畢命邱壑,以卒生成之澤焉。臣無任云云。答曰,省疏具悉。卿其勿辭察任。
戶曹判書李在學疏,伏以,臣之無妄一疾,出入危域,首尾三十有餘日矣。始以外感內傷之症猝至,沈篤奄奄,有難保之形,雜試藥餌,幸得少減,旣減之後,宜其漸次差復,而餘症彌苦,終未顯勝,蓋因眞元之大虛,血分之盡耗,嘔逆而不能食,煩燥而不能寢,寒熱交攻,痞滯又甚,藥道則補瀉俱難,病狀則進退無常,委頓澌綴,成一籧篨,房闥之間,亦不能隨意動作,不知何時,可以束帶赴公,而此時重任之尙在身邊,其所惶悶,非但臣一己之私也。向日方物封裹之次堂替行,已不免國體之萬萬苟艱。且當宵旰憂勤之時,策勵群工,罔或怠,而乃以度支之重,便作養病之坊,揆以事面,豈容如是乎?如臣之空疎昏劣,雖令不病而健,猶且憒憒然,不勝其任,況以此貌樣,其何以應事務之劇,理文簿之煩乎?前月一疏,未蒙體諒之恩,今苟可已,則豈敢爲屢瀆之計,而賤疾之蘇完無期,公務之瘝曠且多,百爾思量,惟有劃卽遞解,以便公私而已。玆不得不收拾神思,略具文字,更以目下實狀,呼籲於天地父母,特賜矜憐,將臣職名,亟行鐫免,俾得以便意調治,獲延殘喘,則實終始生成之澤也。臣無任云云。答曰,省疏具悉。卿其勿辭,調理行公。
領議政李秉模疏曰,原疏未下。答曰,省疏具悉卿懇。卿銜命渡浿,喜雨隨車,以西民歡聳之情,推可知於諸路。卿之獻賀,予誠康色而受之,時任大臣之仍佩命召往來,多有中書之例,安心作行,式遄其還。傳于朴崙壽曰,此批答,所當下送史官,而史官而道內兼史傳諭,有特敎則例爲之,此意下諭箕伯·兼史,或文守令·察訪中權差兼史,趁領相渡江,使之狀聞。
庚申五月初六日卯時,上御誠正閣。諸承旨入侍時,行左承旨鄭尙愚,右承旨兪漢寧,左副承旨徐有聞,右副承旨朴崙壽,同副承旨韓致應,假注書尹鼎烈·呂東植,記注官承膺祚·金啓濂,檢校直閣沈象奎,以次進伏訖。上曰,下直閫帥·邊將及差使員邊將入侍。出榻敎鼎烈承命出傳,與慶尙左兵使李仁秀偕入進伏。釜山僉使趙文彦,薺浦萬戶任希學,立於階下。上曰,有司堂上入侍。出榻敎鼎烈承命出傳,與備局有司堂上李書九偕入進伏。命閫帥進前。仁秀進奏職姓名。上曰,貪饕之風,近來爲甚,前帥譴遞,由於不法,下去後,須以貞白二字,勉勉做去爲可,而辭陛後卽爲治發也。上曰,諭書符單,已爲書置,持入也。賤臣承命出,持入諭書符單。尙愚跪進書下訖。賤臣出給。命仁秀先退。文彦進奏職姓名。上曰,爾於其間何去?文彦曰,間以穩城府使待罪矣。上曰,下去善爲之也。希學進奏職姓名。上曰,爾是誰之族也?希學曰,忠烈公任瑋之子也。上曰,然乎?命擧顔,敎曰,該鎭如有弊瘼,奏達也。希學曰,該鎭還弊,誠爲切骨,間欲釐正,而猝難變通矣。上曰,該鎭與加德,皆是熊川邑境也。加德雖已蘇弊,該鎭則尙如此,誠爲可悶矣。書九曰,熊川之民,以列鎭之故,偏被痼瘼矣。上曰,熊川之民,何以堪之?加德鎭旣已蘇弊,該鎭弊瘼,亦爲奏達,可也。希學曰,熊川一境,民戶則少,而軍役則多,未免黃白之徵。故六鎭鎭卒,擧皆疊役,而加德則今果蘇弊矣。各鎭還弊,在在皆然,而本鎭牟還二千八百餘石,米太租三穀,合爲千餘石,而擧皆年久虛錄,故臣於待罪之後,枚報巡統兩營,米太租千餘石,僅僅收捧,而還戶不過爲七十餘戶,則以此千石還穀,分排糶糴,誠有穀多之慮。牟還二千八百餘石,則萬無收捧之路,依舊虛錄,莫重國穀之如是虛錄,萬萬惶凜,今於俯詢之下,敢此仰達矣。書九曰,沿海鎭堡穀簿之有名無實,到處皆然,雖値豐稔,初不準捧,少遇歉荒,輒請移轉,故元摠愈增,而虛欠愈多,此宜有一番矯革之道,而民戶僅過三千,六鎭星羅,與本色之穀,互相糶糴,小民之受困,有倍他邑。今聞該鎭將所奏,鎭卒疊役,固爲可矜,而至於二千餘石,還穀之虛錄,誠極寒心。此鎭如此,餘可推知,不可不關問於道伯·統帥,先從本邑諸鎭,另行振刷之政矣。上曰,依爲之。出擧條敎書九曰,昨筵前完伯所奏諸條,誠是痼弊也。原擧條啓下後,卽爲草記爲可,而完伯所修成冊,當付廟堂云。注書出去,令右副承旨書報前完伯,以爲持來之地也。賤臣承命出傳。上曰,湖南右沿,今年又爲旱乾云,卿亦聞知乎?書九曰,今年亦果旱乾云矣。上曰,大抵湖南還弊,比嶺南爲尤甚,完伯擧條啓下後,須以蘇救之方,善爲論理也。還穀之盡分,已成痼弊,經用所需,專責於此,若有不爲着手之道,則民之難支,必不至於是矣。書九曰,經用不足,故不得不着手於此,必也節省用道,量入爲出,然後可以議到於矯救邊矣。上曰,完伯所奏金堤事,亦須另念蘇救之道爲可,而蘆嶺以南民戶之減縮,有不成說矣。當初碧骨堤所漑之地,殆爲十邑,而近來則不能修築,民不蒙利,故金堤等諸邑,如是凋殘,良可歎也。書九曰,此堤果是三南大堤也。堤傍列邑之如萬頃·古阜等邑名,皆寓意於堤堰字類,可知其蒙利之廣,而近來則漸不如古,民隨而凋弊,猝難修築而矯革之,誠爲悶然矣。命書九先退。命奏公事。有聞讀奏全羅監司金達淳狀啓到任事,忠淸監司金履永狀啓槐山郡守李得養到任事。尙愚讀奏全羅監司金達淳狀啓狀啓謄錄上送事,廣州留守金思穆狀啓廟堂稟議事上送事,全羅監司金達淳狀啓給馬有旨祗受事,水原留守徐有隣狀啓廟堂稟議事,上京事,忠淸監司金履永狀啓捉虎申飭事,京畿監司徐鼎修狀啓進賀正使回還時迎候差使員勿爲出待事,分書判付訖。敎賤臣曰,前完伯擧條,斯速書入也。仍命退,諸臣以次退出。
庚申五月初六日辰時,上御重熙堂。禮房承旨入侍,來待諸臣同爲入侍時,右副承旨徐有聞,假注書呂東植,記事官金珍恪,記注官承膺祚,以次進伏訖。上敎書九曰,半分穀事,冊子幾何釐正耶?書九曰,姑未盡爲釐正矣。上曰,冊子中盡分創出之年條及某穀之多寡,須加標識,俾便考閱之地也。上曰,前完伯擧條,爲趁有司堂上在闕時使之見之,故俄有促敎於注書矣,更思之,老人筋力,似難猝乍構成,勿計早晩,隨成隨送之意,注書出諭右副承旨,以爲書報前完伯之地也。賤臣承命出傳。仍命退,諸臣以次退出。
庚申五月初六日午時,上御重熙堂。軍士房承旨入侍時,行左承旨鄭尙愚,假注書呂東植,記事官金珍恪,記注官承膺祚,以次進伏訖。上曰,黃海兵使事,誠爲駭然矣。回示何等重律,而無難用之於此等事,豈可成說乎?尙愚曰,體統之失,雖在牧使,擧措之駭然,專在兵使矣。上曰,前完伯擧條詢問句語,有誤書處,當該承書之注書,招入也。賤臣承命出傳。假注書尹鼎烈進伏。敎曰,此擧條何爲誤書也?當初呼寫之文字,爾果記得乎?鼎烈曰,未能記得矣。仍改書下。命書榻敎曰,王大妃殿進御順氣飮,自今日限五貼煎入。仍命退,承史以次退出。
庚申五月初六日午時,上御誠正閣。右副承旨入侍,三使臣同爲入侍時,右副承旨朴崙壽,假注書呂東植,記事官金珍恪,記注官承膺祚,進賀兼謝恩正使具敏和,副使韓用龜,書狀官柳畊,以次進伏訖。上曰,卿等果善爲行役乎?敏和曰,好爲往返矣。上曰,今番回還,何其遲也?果無別般事端而然耶?敏和曰,他事則無之,而以祈雨祭齋戒,文書出納,不得如意爲之,故致此遲滯矣。上曰,文書出納,果有怠緩之端而然耶?用龜曰,別無怠緩之端,而凡干文書,皆由內閣入之,故出納之際,自致遲滯矣。上曰,書狀之初次奉使,今爲幾年之後,更作此行乎?屢次詳觀,則必有料量者矣。畊曰,臣於乙卯節行後,今爲六七年,而向來則市肆之間,殆至人肩磨之境矣。今番柵門內則雖稍勝,皇城之內市肆排置,陡覺不如前,而人心之獰悍,比前尤甚矣。上曰,市肆之比前稀疎,緣何而然云耶?畊曰,專由於財貨之不足而然云矣。上曰,上使連年入見,果爲,何如?敏和曰,市肆則比昨年亦爲稀疎,而昨年則財貨交易,相續於留館矣,今番則物貨買賣,至爲鮮少矣。上曰,副使則初見矣。亦爲何如,而果爲游覽否?用龜曰,樓臺壯麗,可謂初見,而別無山川之形勝,亦果時時遊覽,人或謂好矣,而臣則不以爲然矣。上曰,皇帝治政,果爲何如耶?用龜曰,凡節未能詳知,而都民輩盛言皇帝疵政,人心之不如前,亦可揣知矣。敏和曰,皇帝過於酒色,彼人多有言之者,而顔貌比昨年不及,果有酒色損傷之慮矣。上曰,皇帝果有少壯之容乎?畊曰,以臣所見,比之乙卯,落下數層,而少壯之容頓減矣。上曰,渡江之後,遇雨於何處?畊曰,瑞興地始爲遇雨,而今朝亦稍爲霏灑也。上曰,沿路之農形雨澤,果爲何如?用龜曰,西路則周洽,可占豐徵,畿內則移秧方張,而長坡尤勝矣。上曰,彼中旱乾,果爲何如?用龜曰,關內一直旱乾,今年內只有一番小雪云,而臣等入去後,三月有微雨,留館五十日,未嘗一雨,稍有雨意,因風開朗,至祭於風神廟云矣。上曰,皇帝親祭,自何間設行乎?畊曰,自四月間爲之云矣。上曰,今行果爲覘國之事乎?畊曰,臣等不能與人相交,故不能詳知矣。上曰,以人物言之,劉璛·王杰輩何如人也?畊曰,此輩人則可取,而亦旣老矣。近以敎匪事,大致騷擾,侵犯西川·甘肅等地,捷書雖連續,而死亡則夥然矣。上曰,向已討平云,而又在何處耶?畊曰,流賊之聚散無常,殲魁之後,又有一魁,以其逃躱也。故名之曰竄匪,今則民窮財竭,餽餉不足,將士飢餓云矣。上曰,今番之行,異於節使,交易等事,則想無之矣。畊曰,雖私商,亦無往來者,而近來灣府財貨匱竭,人心漸不如前,而紀綱之不振,爲第一痼弊矣。上曰,紀綱之不振,果有指的者乎?畊曰,有難以某事某事指的仰對,而雖以下吏輩言之,殆不成樣矣。用龜曰,臣以沿路民弊,有仰達者矣。仍奏曰,關西民庫,擧皆枵然,前後朝飭,非不申嚴,營邑定例,非不消詳,而巡營磨勘,雖依定例,本邑用下,殆無限節,營勘之外,別有邑下記之名,而如或現發之後,關問委折,則或曰,定例之不足,或曰,物價之騰踊,或曰,本邑之詳定,年年濫用,歲歲加下,以其加下,新官諉之前官,前官屬之後官,一年二年,轉成舊逋,一經交遞,則歸咎無處,畢竟其害,都歸生民,此蓋民庫足不足之無關於邑倅故耳。爲守令者,不思撙節之道,惟慮己俸之或割,一任吏鄕,初不操切,此而不救,斂民之患,當在目下。今若以民庫屬之本官,作爲私庫,量入爲出,一如官廳工庫,或逐朔排朔,或分等排等,有餘不足,使之專管,勿復磨勘於營門,及其交遞之際,一依倉穀反庫之例,按簿考閱,如有加下,則該倅狀聞重勘,仍卽徵捧於當該監色,則庶或爲救弊之道,下詢廟堂處之,何如?上曰,依爲之。出擧條用龜曰,箕營別置木事,亦爲目下可悶之一端矣。年來自籌司以每等別備條,或當年新捧條,限三四百同擇置之意,有所關飭,而蓋京司則以本營留木之夥然,欲令用舊蓄新,以備不時之需,而所謂留木,麤劣腐傷,不堪需用,每以當年新捧,爲支放之資,而旣有京司行會。故以某樣會付錢,給代換置。此固前後道臣不謹典守之罪,臣亦不勝惶悚,而第念收捧之際,木品之點擇,比前自別,不無當納者呼冤之弊。且以丁巳條言之,旣已擇置之後,自惠廳送人發賣,又復轉販於關北,雖未知委折之如何,而論其事面,則始也擇捧,旋卽發賣,有若遷貨射利者然。此實由於理財之臣,不能仰體朝家恤軍民之德意,以致措處之乖方,誠極慨惋。再昨年則雖以本色輸納惠廳,而數十餘同,又爲見退。故不得已還給該邑,改色準納,而如是之際,許多弊端,終歸於小民。臣意則本營留木,不必每年換置,使之方便區處,漸次釐正,昨年捧置條,還付本營,依例支放,使一路軍民,咸知向來惠廳發賣之擧,元非朝家本意似好,故敢此仰達,下詢廟堂處之,何如?上曰,廟堂豈有不稟而使之別置之理乎?旣別置,又何以發賣乎?其委折問于廟堂,仍以後勿若是之意,嚴飭該道,而亦令廟堂指一草記,可也。出擧條用龜曰,關西四防營及義州等五邑別武士,各爲三百三十人,而兵使巡操時,則到防營設行都試,停操時則自各防營,抄上三十人於兵營,合設都試矣。義州則因故府尹沈晉賢筵奏,設行都試於該府,江界則纔因該府使徐美修狀請,亦爲蒙允,而昌城·宣川·三和等邑,則道里遠近,雖有差殊,武士輩以未蒙一視之澤,有向隅之歎。臣意則此三邑,亦依義州·江界例,自兵營差送試官,與該防禦使,眼同試取後,轉報兵營,與他防營武士之入格者,同付修啓,則可祛渠輩勞費之弊,不失朝家激勸之政,故敢此仰達,令該曹稟處,何如?上曰,依爲之。出擧條用龜曰,臣於今行,路過金川,聞該倅之言,則本郡移邑之後,程道如不變通,則公私行商,實多迂廻不便之歎。若從古道,則不但道里爲捷,店村之稍間者,自當來聚,而在新邑募民之道,大有所助。本郡民情,擧願移路,而但松民則以其田土之多在路傍,慮其路出之後,或添新役,率多不願云。事係民邑,不可不從便措處,令當該道臣·守臣往復爛商,以爲指一啓聞之地,何如?上曰,依爲之。出擧條仍命退,諸臣以次退出。
上在昌德宮。停常參·經筵。
韓致應啓曰,御營廳將官來言,今日本廳軍兵,日次私習云矣,敢啓。傳曰,知道。
徐有聞啓曰,來十一日朝參日次,而孝昌墓忌辰祭正日相値,頉稟之意,敢啓。傳曰,知道。
徐有聞啓曰,來十一日輪對日次,而孝昌墓忌辰祭正日相値,頉稟之意,敢啓。傳曰,知道。
傳于韓致應曰,同副承旨入侍。
鄭尙愚啓曰,假注書呂東植,身病猝重,勢難察任,今姑改差,何如?傳曰,允。
傳于徐有聞曰,左副承旨入侍。
傳于徐有聞曰,來待諸臣入侍。
藝文館檢閱李存秀書啓。臣於今月初四日,伏奉東道農形看審之命,初五日平明離發,先入抱川境,過直洞,踰鳩峴,歷松隅,度長街,逶迤于淸涼·花山之間,所經諸處農形,一一看審,則今番之雨,得於久旱之餘,故素有水根處外,所得之雨,盡入於龜坼之中,無所渟滀,而最膏濕處,已於雨前移秧,其餘則雖有堤堰,川流甚淺,不能流入於洑口。故用桔橰自低而上之,僅僅沾潤。自得今雨之後,近水道處,有泉脈處,則新得之水,易爲效焉。賴此而方爲移秧,高燥奉天之地,更得數犁之雨,方可滀水而移之。其中淸涼·花山,本是土沃水饒,故得雨之前,太半已移,至於着根深而葉深靑,初除草已畢,未移處則今番雨後,幾皆移秧是白遣,遂自淸涼復路,踰祝石嶺,入楊州界,至西月郞看審,則所得之雨,與抱川無多少之異,而所過處地形近山,故秧之未移者稍多。今朝則捨大路轉入松山,踰儼峴,至貢稅坪遍察,則與昨所見,別無優劣之懸殊,而昨夜更得之雨,則不過浥塵而止。近洑處及生泉處,移秧方張,而惟恐時日之少遲,水勢之或減,褦襶襏襫,遍於壠畝,故招問農形,則以爲,節候姑未晩,故秧亦未老。若更得一霈,次第移揷,則雖庚戌大豐,尙可期望云,而大抵昨今所經,以每一坪言之,或有未移已移之多少,而統以論之,則可謂相半。田穀則豆太之先種於秋牟未穫之時者,或已成叢,其餘則生五六葉。沙石田則或有焦黃處,而今雨以後,可以蘇醒云。最被旱處不善立苗者,或改種而亦不晩時云。耳牟則尙帶靑色,而苗亦稀疎,眞麥則幾盡向熟,而優可免歉,稷粟亦善立苗,而雨後益有勃然之意。自樓院以後,則歷水踰坪·安巖洞等地,而田是負郭,畓多引溝,故禾皆移揷,田亦茁茂是白齊。
記注官金啓濂書啓。臣於初四日酉時量,祗奉農形看審之命,翌日開東後,西出洞口,則地是坡州之登言里,而多田少畓,土且高燥,姑無移秧之處是白遣,黃沙五里,五十井里兩坪,則水根自來稍裕,懸崖瘠土之外,擧皆移揷,着根而深靑,新移而嫩黃,蔚然有成就之望是白遣,才一坪·爭功坪,則雖有若而處方移者,洑路猶患艱閼,水則盈科,而全坪蒙利,似無其望是白遣,交河之杇栗里·冶堂里,濱江而土軟,素尙乾播之故,滿野靑色,得一更霈,則畢竟登稔,謂可無虞是白遣,高陽之弇川坪,間間有所移處,而自沙里峴·式沙里·貢稅坪,飜耕待種,無一儲水之處,至於元堂,則幾乎一洞盡移,較看於坡州之五十井,猶有勝焉是白遣,冷井里·東行新里·花田里·勿憂峙等里,則略略移種者,頗爲苟艱是白如乎,今番雨澤,得之望望之餘,而在田穀則根耕方張,各種善茁,未可謂不足,而其在秧苗,則桔橰之所引,上流之所漉,勢無以盡意移揷,則目今已移者,竝與水付種乾付種而計之,未敢以幾分一,指的仰奏是白乎旀,四隣之耒耟齊出,一時之耕耨竝擧,則民力靡不極矣。尙多在田之麥,無患饁畝之飯,則民食靡不裕矣,而聽之農民之言,則秧苗猶未盡茁,節序亦不太晩,繼此而若得一霈,則今歲之豐登,又可蘄望是如白可尼,通宵雨聲,不勝萬萬大幸是白齊。
假注書呂東植書啓。臣於今月初四日未時量,敬奉聖敎,由南道出去,先從郊坰所見處,審察農形是白乎,則秧畓及附種處,雖皆沾潤,亦未渟滀,間或有移揷日久,而得水除草者,秋牟旣盡登場,春牟方爲刈穫,亦有根耕者是白去乙,招問農夫輩是白乎,則以爲,昨今所霔,優過一犁,而旱餘之故,僅爲鋤許,秧苗雖幸稍蘇,移揷當俟繼霔,有水根處,已移於未雨之前,而今始初除,麥農則秋牟之在卑濕者,間有善成,春牟之在高燥者,未能免歉,得雨之後,始爲根耕云是白遣,仍渡銅雀津,由南充縣·軍浦川·肆覲站,入華城府內,至上柳川,沿路農形,詳細看審是白乎,則有水根處,遇雨添灌,間多移揷,而沾漑難遍,至於根耕,則墾地之深,未盡其犁,撥起之土,有欠肥澤,貧戶之乏農具者,乞諸鄰而不能趁期,差過數日,則漑潤之土,旋有更堅之慮,雜穀及木花新立之種,最霑雨澤是白遣,招致數三老農於南充縣治,更加審問是白乎,則以爲,今年旱乾,與昨年無異,而昨年之旱,在於秧苗旣長之後,故受病不深,今年自始播之初,生長於亢暘之下,而日昨蘇滌,誠爲甘雨云云是白遣,肆覲站路傍,麥事最盛,迎華亭渠下,秧役垂訖,長安門外,地勢卑濕,暵乾之患,較他稍緩。仍自柳川,還爲復路,轉向始興,沿路所見,別無異同,而始興一境,築洑最多,被旱稍歇,得雨添灌,爲益夥然。聞該邑則姑待數日,未得繼霈,禱雨之擧,當爲更設云云是白遣,仍由長安峴文星洞,渡露梁津,還由南郊入城,而歷覽招問,無甚同異。大抵今番之雨,可以沾枯於秧坂,解渴於根耕,而津渡以南,漸次鮮少,一鋤內外,所言不齊,大同小異,可以參互。至於柳川,則初未霔下,僅爲霏灑云云。至於望雨之緩急,移秧之早晩,民之爲言,類各不同,而大要不出旬望,繼得周洽,今月之內,盡爲移揷,則來頭豐登,優爲可占。此後所得,若滿二犁,無論燥濕,擧將霑漑。見今日候尙熱,雨意方深,趁此沛然,擧切顒望是白齊。
兵曹口傳政事,以安橚爲黃海兵使。
吏曹口傳政事,以李采爲黃州牧使。
以忠淸監司金履永狀啓殺獄罪人無論已錄啓未錄啓,親執文案,詳覈登聞計料事,傳于兪漢寧曰,咫尺畿邑,幽鬱如此,則遠於畿邑之湖縣,安知無甚於彼之幽鬱乎?以近日雨澤言之,其雨其雨,尙未得霈霔之浹洽,以至犁鋤之多寡,畿湖亦判異,必有幽隱之鬱莫徹者而然。何必殺死之獄,箇箇有幽鬱乎?除凡小大訟獄,受賕賄成,是非倒錯,則於其甚處,亦足干和。觀此狀語,殊欠惕勵對揚之意,此狀啓還下送,該房以此意,嚴飭題送於書目。雖於得雨之後,悉心周察,隨其現發,使卽狀聞。
以全羅監司金達淳狀啓全州府民家失火恤典題給事,傳于朴崙壽曰,方農庇身之道,各別制置,然後可以奠業,農時民事,極爲悶念。嚴飭邑宰,斯速結構,小殘戶如有未收,還上與身役勿徵事,分付之意,回諭。
鄭尙愚,以都摠府言啓曰,今日入直內三廳武兼禁軍及軍兵等當爲中日習射,而國忌齋戒相値,不得爲之之意,敢啓。傳曰,知道。
鄭尙愚,以備邊司言啓曰,卽見忠淸監司金履永狀啓,則以爲,本道穀簿,自來不敷,而農務漸殷,還戶頓增,應分已盡,糶狀紛然,應加分外還軍餉,留庫中限七千石特許加分事,請令廟堂稟旨分付矣。本道加分,便成年例,所請之數,比前則頗爲精略,依狀請施行,以爲量宜排巡,及時課農之地,何如?傳曰,允。
朴崙壽,以義禁府言啓曰,時囚罪人朴基赫,杖一百收贖,告身盡行追奪,流三千里定配照律公事判付內,功減一等事,命下矣。朴基赫,功減一等,杖一百收贖,告身盡行追奪,徒三年定配所,當爲磨鍊以入,而卽見其奴名呈狀,則朴基赫母年七十五,且無兄弟云矣。大明律犯罪存留養親條有曰,凡祖父母父母老疾應侍家,無以次成丁者,若犯徒流收贖,存留養親。朴基赫,依法典杖一百徒三年定配收贖,告身盡行追奪,放送,何如?傳曰,允。
刑曹啓目,粘連京囚殺獄罪人金重喆獄事段,見其母被打,奪其杖而反擊之意,一直供招,其在重倫常守法文之道,合有惟輕之論,而獄體至重,臣曹不敢擅便,上裁,何如?判付啓,卿等議讞,歸之於經法倫常,於是乎豈有二辭?蔽一辭曰,廷尉當是。依卿等跋辭施行爲良如敎。
庚申五月初七日卯時,上御重熙堂。同副承旨入侍時,同副承旨韓致應,假注書呂東植,記注官金啓濂,記事官李存秀,以次進伏訖。命書香室受押單子代押訖。敎曰,與獻官單子,先爲出給也。賤臣承命出給。命書傳敎曰,右副承旨入侍。賤臣承命出傳。右副承旨朴崙壽進伏。命致應先退。上曰,黃海兵使事,誠駭然矣。回示之律,必會三軍之衆,然後用之,而只令校吏輩,作如許擧措於聽事堂者,是豈成說?凡事皆有義理,此等事亦可見蠶絲牛毛之至微處矣。廟堂之請罷,可謂薄勘。故昨日賜批時,初欲論理措辭,更思之,亦有所如何,故旣書而還爲抹之,只以允字書下矣。此等事有關後弊,該帥臣必緣醉中妄作而然矣。崙壽曰,若醒時則豈有如是之理乎?必是醉中事矣。上曰,牧使則別無所失,此與向來固城倅事不同,而嘗以韓興裕爲了了人矣,今番事誠所不料也。崙壽曰,固城倅事,誠爲駭然矣。仍命退,承史以次退出。
庚申五月初七日辰時,上御重熙堂。來待諸臣入侍時,同副承旨朴崙壽,假注書呂東植,記注官金啓濂,記事官李存秀,備局有司堂上李書九,以次進伏訖。上曰,海營前後道伯,果已現告報來,而何當草記乎?書九曰,昨纔報來,而今日當爲草記矣。上曰,大臣以下曾經道伯之人,皆以錢之一字,爲引義之端,事面甚如何,須從速草記也。書九曰,自丙申以後,皆不免循襲,伊後經道伯者,有難一一追勘矣。上曰,若以曾經人一一論勘,則事面反涉如何,須區別輕重,分等勘罪,而其中數爻最多者外,不必盡入於草記中矣。上曰,犯用之名色,則放債及預下二件事外,無之乎?書九曰,此兩件外,又有散貸名色矣。上曰,預下與散貸,其所犯孰爲輕重?書九曰,散貸則出於目下不得已之事,所犯稍輕,預下之前期屢等多數劃給者,其罪爲尤重矣。上曰,預下·散貸,亦須區別論勘,可也。上曰,海閫事誠駭然矣。該倅之乘轎檢杖等事,自前已然,非此倅之所創始,則牧使亦無所失,而且回示者,回示三軍之謂也。今乃只令校吏,作此可駭之擧措者,誠不成說矣。本司草記,以罷職論罪,可謂薄勘。故批旨欲措辭論理,施以加律,始爲呼寫,還爲抹下,而該閫之止於罷職,事體終涉如何矣。批旨中抹下草本,卿須覓見也。仍命退,諸臣以次退出。
庚申五月初七日未時,上御便殿。左副承旨入侍時,左副承旨徐有聞,假注書呂東植,記注官承膺祚,記事官李存秀,以次進伏訖。命書榻敎曰,前假注書李允謙,仍察廳注書之任,申在明,仍察事變注書之任。仍命退,承史以次退出。
上在昌德宮。停常參·經筵。
備忘記,黃海兵使安橚下直,長弓一張,長箭一部,片箭一部,筒兒一箇賜給。
傳于鄭尙愚曰,左承旨入侍。
承旨前望單子入之,閔台爀落點。
傳于朴崙壽曰,右副承旨入侍。
吏曹口傳政事,檢閱單洪奭周。
韓致應啓曰,卽者檢閱李存秀,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
傳于朴崙壽曰,坐直承旨入侍。
兪漢寧,以備邊司言啓曰,頃因前持平申龜朝上疏批旨,海西勅需那移虧欠委折及當該各年道臣指名報來,以爲稟處之意,草記行會矣。卽見黃海監司徐榮輔所報,則以爲,各庫各廳各邑貸下年條及貸去之委折,當該道臣·守令,現告成冊上送,而開市本錢,乃是本營輔關庫所管,而該庫事力,自來不敷,秋捧之前,本錢辦給,其勢末由。故自勅庫直爲先下,待秋捧,自輔關庫,準數還報,而在前則前期不過十朔,預授不越單等矣。近年以來,或至於二三四等,預授便成應例,勅需典守,法意至嚴,雖單等之先十朔預授,旣非當然之式,則所當一切防塞,而開市預授,卽是不可已之事,本營事力,推移無術,不越兩等,前期一年,則方便謹嚴,兩得其宜。見今預授之數,極其夥然,今方刻期還捧,而其事實難。其中辛酉春秋兩等,則或已當次,或又不遠,今欲還捧,徒費騷擾,右項兩等,則特許仍置,壬戌春等以後預授者,還捧,自壬戌春等爲始,所授本錢,每兩等前期一年,自勅庫出給,每於秋捧後,自輔關庫還報事,成節目定式施行爲辭矣。取考其成冊,則或因公費之補用,或因民弊之矯救,散貸於各庫邑者,便成數十年來謬例,雖有多寡之殊,而蓋由於事勢之不獲已也。且其推移,皆在於戶庫,則名目稍異,竝姑勿論。開市本錢之前期十朔單等預授,雖出權宜,至於二三四等預授,乃是近年弊習,監色之奸竇,由是而日開,吏校之逋負,由是而日積,法意之蕩然,誠極寒心。以今報成冊觀之,甲寅,道臣李泰永,丙辰戊午秋等本錢八千四百餘兩,竝於甲寅預授,戊午,道臣李義駿,庚申春秋等開市本錢,及庚申春貿布本錢九千九百餘兩,竝於戊午預授,己未,道臣曺允大,辛酉春秋等,壬戌秋等,癸亥春等開市本錢,及辛酉春秋等貿布本錢一萬四千二百餘兩,竝於己未預下,庚申,道臣朴基正,壬戌春秋等,癸亥秋等開市本錢九千八百餘兩,竝於庚申預授,而若論引等之久近,則甚或至於四五年,少不下三年,俱難免典守不謹之罪,而李義駿則已故勿論,李泰永·曺允大,竝施罷職之典。朴基正則引等預授之外,庚申三月散貸於各庫各邑者,又爲一萬八千餘兩,遞職前後,雖未可知,事面則殊涉駭然,而方在保放之中,令該府勘處。丙辰,道臣徐邁修,雖無預下之事,旣因本營債弊之難支,至有請得錢穀限年償債之擧,而一邊散貸者,又爲二萬六千四百餘兩,不可與尋常循襲,一例論之。且以數年前預授條,及等內貸下條,歸之欠逋,混入償債者,尤關後弊,施以削職之典。大抵勅需事體,至爲嚴重,旣往雖不可追,善後之道,不可不申明舊典。目今各處散貸及引等預下者,竝令刻期準捧後,形止卽報本司之意,嚴飭道臣,而其中辛酉春秋兩等開市本錢之預授者,竝當非久需用,道臣之姑請仍置,事勢似然,特爲依施。前期一年兩等出給,而秋捧後趁卽還報事,雖非經法,所謂輔關庫,事力旣無從他變通之路,則有難一切防塞,亦爲依所報施行,而必須嚴立科條,無敢闊狹。今番釐正之後,或因繡行反庫,或自本司摘奸,無論散貸預下,若復一毫違越於節目,則當該道臣,依關西勅庫例,以大同事目勘定之律論斷事,定式施行,何如?傳曰,允。請罷三人中,觀於守法之故伯,亦入其中,而或有該道事勢之不得不然而然乎?前伯兩人,當拿問覈處,而此時迎送,不可不念。爲先令該曹發緘取招,待其楷關及答通,自本司更爲議處罪名,可也。
兪漢寧以備邊司言啓曰,卽見黃海監司徐榮輔狀啓,則枚擧本道兵使李性默,黃州牧使趙榮慶俱損體例之狀,仍以爲,上下官體統,本自截嚴,而遣辭之噴薄太過,誠極駭然。朝體所關,不可仍置。黃州牧使趙榮慶,爲先罷黜,其罪狀令攸司稟處。以兵使言之,該牧事苟有關於體例,小則推治其吏鄕,大則論報臣營,狀聞請勘,無所不可,而今乃暴怒所發,過擧層生。用棍自有分數,則今此五十度施棍於刑吏,已不免太濫。況非臨陣非戎政,而行此回示之律者,萬萬可駭。該兵使李性默所失,亦宜有警責之道,請令廟堂稟處矣。近來上下官體統,日漸掃地,可驚可愕之事,不一而足,亦未有如此啓之所論列者。該牧使自初擧措,俱甚乖謬,而毁門擲瓦,驅逐校隷,有若相搏然者,尤萬萬駭妄。牒辭中一二句語,噴薄凌侮,殆無餘地,紀綱之陵夷,誠極寒心。令該府拿問勘律。該帥臣則本官之壞損體貌,隨事警飭,固其宜也,而至於轉相層激,輕施濫數之棍,妄行回示之律,已極駭然,而非軍務非公事,至使虞候率校卒而往來者,尤乖事體。黃海兵使李性默,亦施罷職之典,何如?傳曰,允。近來嚴體統之論,所以尊廷也。嶺南則有固城倅事,湖南則有靈巖前倅事,湖西則有忠州前牧事,幾乎式月斯聞,而黃州事,又出於海西,可謂不可使聞而黃州事則判異於諸倅者有之。若於典憲,有所干犯,則所謂體統,特風斯下矣。朝廷擧措,惟各當其則而已。昔者漢之張湯,與掾吏相爭,而湯以上官伏其辜,該兵使許多所爲之反常,姑無論,乃於無事之時,非戎務非操場,而忽用軍中之刑律於運籌廳事之前者,如非醉酗,太不近於常性。此猶不足,發送虞候,率領軍校,尤何等無謂之甚乎?況節度使非用刑衙門,而該邑首鄕之欲加訊推於不當之事,此亦守法乎?犯禁乎?笞杖棍枷之各有用處,典則科條,昭揭象魏,則渠焉敢漫若不知,自干邦憲乎?此弊一開,從此不知有何許後弊,於是乎體統之於典憲,義理輕重,其間不啻較三十里。該兵使李性默,令該府拿來捧供,施以違越典憲之律。西民雖勞且疲,國綱所在,不得不遞罷,何可曠官?黃州兵使·牧使之代,各令該曹口傳差出,待下批當日辭朝,莫敢遲滯赴任。
兪漢寧,以訓鍊都監言啓曰,本局分授都城肅靖門西邊第五城廊近處體城二間許頹圮處,今已畢築,女墻仍爲始役,把守軍兵撤罷之意,敢啓。傳曰,知道。
行都承旨閔台爀疏曰,伏以,臣於今番海營勅需錢査啓事,有不敢自安者。夫勅錢比他公貨,法立尤爲嚴重,爲道臣者,固當恪勤典守,無敢遷動,而那移戶庫,外貸預下,便成謬例,流來已久。臣亦莅任以後,或因邑守之爲民救瘼,或因任役之臨市告急,果有數邑數人之不得已許施者矣。預下則年條已過,外貸則今已準納之故,雖不入於該道査啓之中,初不敢謹守之罪,與名入現告,實無異同,豈敢以終焉充補,幸免論勘,晏然爲自恕之端,而不思首實之道乎?日前天官除旨,喉院新命,荐降於道啓未到之前,故莫敢爲唐突承膺之計,屢違召命,惟大何是俟,不意玆者,喉院除命,又辱於訟罪俟勘之際,臣誠惝怳感愧,靡所容措。卽當隨牌出肅,粗伸叩謝之忱,而同罪未勘之前,不敢爲自同無辜,玆敢據實仰籲於崇嚴之下。伏乞聖明,俯垂鑑諒,亟遞臣職,仍治臣違法襲謬之罪,以安私分,以嚴公法之地,千萬幸甚云云。答曰,省疏具悉。卿其勿辭行公。
庚申五月初八日卯時,上御重熙堂。右副承旨入侍時,右副承旨朴崙壽,假注書李允謙,記注官承膺祚·金啓濂,以次進伏訖。命書榻敎曰,前翰林洪奭周敍用,令該曹口傳付職,牌招入直。仍命退,承史以次退出。
庚申五月初八日辰時,上御重熙堂。左承旨入侍時,行左承旨鄭尙愚,假注書李允謙,記注官金啓濂,記事官李存秀,以次進伏訖。命書榻敎曰,都承旨前望單子入之,待下批牌招察任。又命書公事判付訖。仍命退,承史以次退出。
上在昌德宮。停常參·經筵。
韓致應啓曰,御營廳將官來言,今日本廳軍兵,日次私習云矣,敢啓。傳曰,知道。
徐有聞啓曰,三皇忌辰日望拜禮,前期一日以稟事,曾有先朝受敎矣。今初十日太祖高皇帝忌辰日,親行望拜禮,何以爲之?敢稟。傳曰,謹當親行矣。
傳于朴崙壽曰,右副承旨入侍。
徐有聞曰,禮曹判書李晩秀,依下敎來待矣。傳曰,入侍。
傳于韓致應曰,同副承旨入侍。
徐有聞啓曰,明日望拜禮,承旨當爲備員齋宿,行左承旨鄭尙愚,今日不爲仕進,卽爲牌招,何如?傳曰,許遞,前望單子入之,待下批牌招察任。
承旨前望單子入之,曺錫中落點。
徐有聞啓曰,明日望拜禮,承旨當爲備員齋宿,而左承旨兪漢寧,須資出去,卽爲牌招,同副承旨曺錫中牌不進罷職傳旨捧入,無以備員,何以爲之?敢稟。傳曰,允。前望單子入之,待下批牌招。
承旨前望單子入之,林蓍喆落點。
徐有聞啓曰,明日望拜禮,承旨當爲備員,而右承旨兪漢寧牌不進,無以備員,何以爲之?敢稟。傳曰,許遞,前望單子入之,待下批牌招。
承旨前望單子入之,李魯春落點。
閔台爀啓曰,吏曹判書徐龍輔,參議金羲淳牌不進推考傳旨及罷職傳旨,今方捧入,而開政命下之後,如是違牌,事甚未安,判書更卽牌招,何如?傳曰,參議只推,更爲牌招。
徐有聞啓曰,明日望拜禮時,九卿及兩司長官,當爲進參,而行工曹判書洪檍,左參贊金文淳,戶曹判書李在學,吏曹判書徐龍輔,漢城判尹李祖承,行大司諫李基讓,俱以病不進,竝卽牌招,以爲淸齋之地,何如?傳曰,允。工判似欲一伸廉隅,許遞,可也。
徐有聞啓曰,明日望拜禮時,九卿當爲進參,工曹判書未差之代,今日政差出,待下批仍卽牌招,以爲淸齋之地,何如?傳曰,允。
以都摠府寶劍望筒,傳于林蓍喆曰,未肅拜及懸頉應避人竝許遞,今日政,以在京無故人差出,待下批牌招察任。
徐有聞,以弘文館言啓曰,本館下番闕直,事甚未安。校理朴宗京,副校理閔耆顯,旣有只推之命,一體牌招,以爲推移姑降入直之地,何如?傳曰,允。
以校理朴宗京,副校理閔耆顯牌不進罷職傳旨,傳于李魯春曰,許遞。
有政。吏批,判書徐龍輔牌不進,參判曺允大方在待勘中,參議金羲淳進,左副承旨徐有聞進。啓曰,判書徐龍輔牌招不進,參判曺允大方在待勘中,小臣獨政未安,何以爲之?敢稟。傳曰,只出緊任。以閔師宣爲執義,洪光一爲掌令,鄭魯榮·姜俊欽爲持平,吳翰源爲獻納,李重蓮·沈鎜爲正言,金履喬爲副校理,閔耆顯爲修撰,韓用龜爲工曹判書,李書九爲禮曹參判,金載瓚爲內醫提調,嚴思彦爲吏曹佐郞,開城留守單金勉柱仍任事承傳,贈吏參韓後裕,贈吏判例兼,都摠管韓用龜考,依法典追贈。
兵批,判書金載瓚進,參判李益運病,參議朴奎淳入直,參知申鳳朝病,右副承旨朴崙壽進。以李得臣·李義弼爲都摠管,尹東晩爲副摠管,柳尋春爲司禦,朴宗柱爲慶尙左水使,高雲瑞爲黃海中軍,池得龜爲瓮津別將,金仁浩爲蟾津別將,李星會爲外營衛將,護軍鄭尙愚,副護軍尹恒鎭,副司直張至冕·洪彦燮·洪時濟·趙恒鎭·朴宗京·閔耆顯,副司果李德鉉,以上竝單付。
以僉知望筒,傳于林蓍喆曰,若知其今年之爲當資年滿,何待大臣筵奏乎?玉堂之父也,又是三闡科者之推恩,則半年相持,此亦近俗中一事。旣聞之後,其在矯正之道,宜有示意之擧,春初壽職士夫有班閥者,特付僉知,況欲示意之人乎?侍從尹永儀·永僖父新資者問名,此望筒還給,此窠擬入事,分付。
傳于閔台爀曰,守令有闕之代,令該曹口傳差出,待下批卽爲下送。
吏曹口傳政事,以閔致協爲長湍府使。
傳于韓致應曰,留院上疏入之。
以江原監司南公轍狀啓,安峽縣民家失火恤錢題給事,傳于朴崙壽曰,方農失所矜悶,該邑大戶卽他邑殘戶被燒人等,各別顧助,期於斯速奠接,當者勿爲徵役事,回諭。
閔台爀,以吏曹言啓曰,卽接通禮院牒報,則以爲,明日望拜禮時,左右通禮,不可不備員,而右通禮趙得永,方在拿處中,卽速變通差出,以爲備員擧行之地云。通禮院右通禮趙得永改差,其代口傳備擬以入之意,敢啓。傳曰,放送,此草記還給。
李魯春,以義禁府言啓曰,保放罪人朴基正還囚,捧供以入之意,敢啓。傳曰,知道。
林蓍喆,以訓鍊都監言啓曰,今五月初十日北苑親行望拜禮時,因兵曹節目,金虎門軍六十名,軍餉色軍二十名除出,把摠林擎翰,哨官張鉉擧率領,挾輦侍衛,事畢後,各還直所,而竝待標信擧行之意,敢啓。傳曰,知道。
禁府啓目,黃海前監司朴基正矣,壬戌春秋等癸亥春等開市本錢九千八百餘兩,竝於庚申預授,難免典守不謹之罪,而引等預授之外,庚申三月散貸於各庫各邑者,又爲一萬八千餘兩,遞職前後,雖未可知,事面則殊涉駭然罪,杖一百收贖,告身盡行追奪,私罪奉敎依允,功減一等爲良如敎。
禁府啓目,肅川府使任長源原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,其所昭脫,在於置對一路乙仍于,使之就囚對供是如乎,觀其爰辭條辨,可知其衙無他客傔,亦卽送彈文,肯綮自歸於責僧啖肉,何似向來一臺臣,錯發四字風聞於永感之獨身乎?前此此囚,旣擢又補,不惟惜其人,卽所以惜其官名也。官以言爲名,則設有多少妄發,務當曲護周遮,一以墍讒,一以立懦,況其年前一疏,非妄發卽愚忠,其間節次驟躐,未必專出於有激而爲者,今於麥浪之事,不令濯出淸江,此囚之升沈,姑無論,竊恐人人者,因此囚而囚舌,口含膠漆,啞者愈啞,其爲弊殆有浮於拒人千里兺除良,矧今惜乾,尙未獲浹洽之澤,左訪昌言,右勘此囚,何異於却步求前?蔽一言曰,使此囚還任,然後西民亦知言事之效,能使臺參不敢衊是置,卽爲放送,使之待城門開,還官爲良如敎。
幼學李義可疏曰,臣卽造化中一物耳。穴處者猶能知雨,臣雖蟲蟻之賤,粗知天人之際,感應之妙。在昔堯之潦,湯之旱,先儒以爲氣數之適然。然凡有災異,必有所召,殿下以堯·湯之聖,處堯·湯之位,而莅民憂懼,堯·湯之心也,遇災修省,堯·湯之德也。天高聽卑,必有感通之理,只緣人心之不淑,不及堯·湯之民也。比年以來,非不時和而歲豐,人心之謬,便是月異而日殊,年豐則益驕,歲飢則且怨,明昭上帝,時或降康,庸示眷祐乎聖明,而頻降亢旱,輒復警動於頑俗,惟我祖宗陟降之靈,在帝左右,陰騭下民,每年此月,旱則必雨,初十之雨,初四之雨,自古稱太宗雨,孝宗雨,今年之暵,挽近罕有。何幸日前,得一犁雨,莫不曰,孝廟在天之靈祐,而獻陵忌辰,又隔日矣,其雨之望不遠,而亦何敢預必也?臣生長獻陵山下,歷驗旣往,蓋近歲則是日而雨亦罕矣。嗚呼,我聖朝於昭之靈,豈或弛眷顧斯民之念?第民心不古,國法無畏,天必積怒於上,民實災于下,使我至尊,獨憂于中,臣實痛之。仍伏念,賤臣竊有願忠之誠,得自秉彝之天,謹因千載倖會,敢暴一介微懇,伏冀聖明之垂察焉。於戲,獻陵一局,古來說名山福地,自王城三四十里間,蒼蒼而相繆,蔥蔥而氣佳者,東南而淸溪·光敎也,西北而冠岳·慕洛也。鬱然受四名山之氣,儼然成大一統之體者,卽九龍山也。自九龍流脈,崒乎作大姆山,而天慳神祕,留作我聖祖弓劍之地,設幅員四十里,置守卒七十名,蓋欲廣其守護之所,重其禁養之節也。猗歟,我太宗大王盛德巍烈,開創億萬年基業,崇崗淑氣,鍾結千百世符詳,聖朝所以追遠廣孝,重其守護之典者,自初至今,何等嚴恪,而近者守禁之節漸弛,爲寢郞者謾作調遷之階而已,爲陵卒者徒長豪悍之習而已。環陵下四面民戶,專以斫木資生,與陵卒設契坊,方春而作火所,則家家戶戶,笥餠盆酒,來饋陵卒,申明約束,以爲契坊中人,斧斤不可奪,姓名不宜告也。年復年來,率以爲常民之偸斫,如入無人之境,而守卒見者,佯若不知,有時乎陵官巡山之際,見捉偸斫之民,則巡卒瞬目揮手,使之逃避,此豈獨契中人哉?若非渠輩族屬,皆姻親也。或有一兩貧戶,非族非姻,而不與契坊者,陵卒告其官,公然出牌子,名之曰,入於手本,則無罪而坐其室者,勒使納其斧鎌之屬,作爲經過之資,然後不得罪於陵卒。且沿江屢千戶,薪貴如桂,非陵樹則着手無地,男女成隊,逐日被山,而人持數葉銅,以給巡卒,則巡卒之日日所得,計爲幾許錢耶?雖然陵官無所犯,則陵卒焉敢乃爾?其官本是寒士,卒遇大柴,必思暖其家,猶以未足,又輒行下於貧交窮族之呼寒者。且或有執法奉公之臣,十居一二,而積久之弊,矯救亦難,爲陵卒者,無所顧憚,敢取狼藉,大則爲板材,其次爲船棹,下此則爲椽柱之屬,又下於此者,爲炊爇之用,以馬以牛,日復一日,公行場市,爛入城闉,朝朝夕夕,負者如雲,往賣於江村者,便同尾閭之費,亦何可勝計也?其弊如此,敢曰,在官不知,而亦莫之禁,此其勢固然。或慮春曹不時摘奸,則指揮近處民戶,時時埋其木根,間間植以稚松,旣際其前此屢百年長養之效者,其計誠拙矣。噫嘻,陵寢之設官置卒,而厚其祿調其官,免其役給其復者,蓋爲禁養守護之節也。今乃至此,此臣所以痛切于中者也。大抵松禁,國之大典,雖以閭巷間士夫匹庶家之邱壠,而不過一墓直禁養,無敢一株松擅斫者,特怯於勢畏其口耳,至於珠邱松栢,所重,何如?而說者曰,國陵之木,吾父母之有也,賴是資生,此亦國恩,何異文王之囿,芻蕘皆往哉?然而設寢較重於苑囿,置官寔出於守禁,則今焉禁重之意,顧安在哉?臣未敢知有何別般方略,迺可善後,臣愚死罪,竊以爲,另飭陵官,俾無一毫自犯,然後可以責守卒,守卒無所犯,則凡民亦安敢犯禁乎?且凡法禁之方,必貴弛張之術,落葉之比生木,輕重懸殊,勢難一切嚴防。當其風高葉落後,限十日通柴,令近民隨力取落葉,十日以後,陵官躬自巡山,日以爲例,若有一樵夫現於陵下,隨捉隨報於本府居留之臣,照律勘斷。陵卒七十戶中,五家作統,統內有犯禁者,竝與統首而律以遠配,陵底居民中十戶,置監考,俾察犯禁有無,若其次知內有犯禁者,亦治其監考,一如陵軍統首之律。且於近陵沿江之里,里置監考數人,察其生木賣買,如有犯禁人,則賣者買者,隨輒捉報於陵官,而監考如不察現,發於廉探,則嚴治照律,亦如右例。又自本府,另飭津官,如有生木生薪,通於津路津村,則嚴加禁斷,枚報本府,如或不察,現捉於廉察,則嚴繩其津長,俾絶生木往來之路,則陵木庶可復古,民俗有懲畏,陵官之未敢如前放心,自可推也。且伏惟大姆山,卽本陵主山也。自前大木參天,庇護來龍,而十數年以來,濯濯童童,無一樹見存,此臣所謂民心不古,國法無畏者也。山之北,有奉獻寺,造泡供祀典,古也,臣謹稽世宗寶鑑,有曰,佛氏之僞,予非不知,而但安陵之後,空谷闃寂,此予所不忍也。後因柳廷顯之奏,建寺之議遂寢,臣未知奉獻之創在於何時,而近者村氓,敢自毁賣,只有一間屋子,今若重建小刹,募入緇徒,使之造泡供大祭,而大姆以北,俾緇徒助禁養,則是亦重祀典防奸俗之一大關捩也。臣猥以庸陋之賤,妄犯越爼之戒,惶懼僭踰,無所逃罪。臣無任云云。省疏具悉。聞承宣言謹悉,雖云未受爲疏,係是莫重陵樹禁護之事,取見賜批,仍又召見禮堂,嚴飭該留守,各別修明之道,使之別般定式矣。
庚申五月初九日辰時,上御重熙堂。右副承旨入侍時,右副承旨朴崙壽,假注書尹鼎烈,記注官承膺祚·金啓濂,以次進伏訖。上命書公事判付。崙壽曰,有一儒疏來到闕外,而疏辭則獻陵松禁事云矣。上曰,捧入,可也。賤臣承命持入。命崙壽讀奏。仍命書疏批訖。上曰,禮曹判書使之來待。命書傳敎曰,春秋館堂上中,有實病人許遞。又命書榻敎曰,翰林違牌傳旨踏下,勿施,牌招入直。仍命退,承史以次退出。
庚申五月初九日辰時,上御重熙堂。同副承旨與禮曹判書入侍時,同副承旨韓致應,假注書李允謙,記注官承膺祚·金啓濂,禮曹判書李晩秀,以次進伏訖。上敎晩秀曰,招見廣州疏儒,則所言,何如?晩秀曰,招問該儒,則與其疏辭,別無異見矣。仍奏曰,卽因廣州幼學李義可上疏,獻陵樹木禁護之節,有招問該儒生後登對稟處之命矣。依下敎詳問該儒生,且取見其上疏,則以爲,本陵守護禁養之節,日漸解弛,陵底民戶與陵卒,作契恣意偸斫,沿江之民,給錢巡卒,逐日攔入,四面樹木,自致稀疎,大姆山卽本陵主山,而今無一樹見存,此專由於陵官之全不禁察,陵卒七十戶中五家作統,統內犯禁者,竝與統首遠配,陵底居民中十戶,置監考次知,內有犯禁者,治其監考,如陵軍統首之律,沿江之里,里置監考數人,察其買賣,使卽捉報,生薪之通於津路津村者,自廣州府,另飭津將,嚴加禁斷,不察之津將·監考,亦爲嚴繩。大姆山,昔有造泡奉獻寺,近爲村氓所毁賣,重建小刹,募入緇徒,則庶爲助禁養之一道云矣。陵寢樹木,事體何等莫重,以我聖上羹墻之聖孝,拱護培植之方,隨處憧憧,前後飭敎,不啻諄複,而陵底民戶,符同陵卒,偸斫之弊,若是狼藉,至有儒生陳疏之擧,而陵官慢不禁戢,本府一無察飭,事之寒心,莫此爲甚。最是大姆山,卽本陵內主峯,所重,何如?而至曰,無一樹見存者,尤萬萬驚悚。各陵寢春秋植木,自戊午定式,修單子報臣曹,而本陵戊午十月所報大姆山左麓稀疎處,植檜木一萬株,己未三月所報主峯東邊後麓,播橡四百斗云者,與儒疏所言,太涉相左,莫曉其故。大抵本陵周廻甚廣,若非嚴立科條,別般禁飭,令久漸解,必致蕩然,而陵卒之立統首,民戶之置監考,各津將之檢察,造泡寺之重建,灼有實效,保無後弊,有不可遽然決定。分付廣州府,使之詳査委折,細審便否,具意見指一狀聞後,自臣曹更爲稟處,著成節目,以爲永久遵行之地。前後不能禁飭之陵官,雖難一一追勘,大姆山之全不種植,果如儒疏,則戊午以後,不報之陵官,不可不嚴勘,亦令本府一體詳査啓聞,何如?上曰,依爲之。入侍史官進詣,審視今夜享祀之節,仍留遍察局內外,使之一一書啓,可也。出擧條仍敎賤臣曰,爾其進去,祭物奉審後,仍留審視享祀之節,本陵內外局,限數日箇箇遍察後,入來書啓,可也。賤臣承命先退。命書榻敎曰,侍臣在外人,山林外許遞,政官牌招開政,待下批牌招。又命書傳敎曰,春秋館堂上中,有實病人許遞。仍命退,諸臣以次退出。
上在昌德宮。停常參·經筵。
上詣北苑,親行望拜禮罷後,內閣·政院·玉堂·藥房口傳問安。答曰,知道。
皇壇望拜禮罷後,內閣·政院·玉堂·藥房口傳問安。答曰,知道。
藥房都提調李時秀,捉調金載瓚,副提調徐有聞啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿·世子宮,藥房口傳問安。答曰,知道。
林蓍喆啓曰,御營廳將官來言,今日本廳軍兵,日次私習云矣,敢啓。傳曰,知道。
傳于林蓍喆曰,大臣·備局堂上引見。
傳于李魯春曰,右承旨入侍。
傳于朴崙壽曰,戶房承旨與禮曹堂上·戶曹郞廳,依定式馳詣宣武祠,奉審摘奸以來。
以執義閔師宣,持平鄭魯榮,副校理金履喬,獻納吳翰源,正言李重蓮牌不進罷職傳旨,傳于李魯春曰,皆有情病云,竝許遞。
以工曹判書韓用龜牌不進推考傳旨,傳于李魯春曰,許遞。
禮曹參議前望單子入之,洪樂游落點。
申在明陞付,代以李基憲爲事變假注書。
傳于徐有聞曰,坐直承旨入侍。
以京畿監司徐鼎修狀啓,農形馳啓事,傳于朴崙壽曰,月初以後,又復杲杲,而欲爲提問漢南各邑之更設祈雨矣。卽見華留·錦伯之狀,皆言其當設,畿邑則何以爲之乎?此意回諭,其間更設與將行諸邑,使之狀聞。
以忠淸監司金履永狀啓,忠州等邑營賑麰·常賑麰還移作,租還待秋收捧事,令廟堂稟旨分付事,判付內,啓下備邊司爲旀,依狀請施行爲良如敎。
以守門將番單子,傳于林蓍喆曰,點下者外,至二十一日新番,從次第輪回入直,如有代入之事,則以出番最久人代入,而其後番單子書入時,各日入直人名下,懸註書入事,分付。
林蓍喆,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
刑曹啓目,粘連殷栗縣殺獄罪人鄭述晉獄事,若論正犯償命之律是在,鄭啓梅訊推取服,述晉考律重勘,正犯執定,何等審愼,而無難互換,當該覆檢官及初覆査官與前後道臣,竝從重推考。安岳郡殺獄罪人李永春獄事,肋脅傷處,安敢發明,而做出全不近似之,服滷一言者,節節兇獰,嚴刑取服。文召史段,目見媤母之被打,棄置徑歸,其在重倫之政,不可以屍親,有所容恕,則前道臣之循例題送,亦係不察,當該道臣推考。長淵縣殺獄罪人僧就訔獄事,實因明白,詞證無疑,腎岸腰脅之踢,諉以於焉所及者,便同承款,嚴刑取服,何如?啓,判付內,殷栗鄭述晉段,此獄正犯,道啓則主鄭述晉,曹啓則主鄭啓梅,各有依據,兩說俱通,而第於其中,自有辨別者。中信之致命,由於捽曳,而若其捽曳之起端,不過是柴場之爭界。無論述晉與啓梅,俱無必殺之心云爾,則猶或可也,直以指使之不可歸於述晉,起疑立論,未知何所據也。初曰何不捽曳,再曰限拔項捽曳者,果不出於述晉之口乎?其所指使,雖云李同伊而已,而述晉旣曰汝輩,則啓梅與樵軍,同在汝輩之中,而不止於一箇李同伊,可知矣。聽命之只指兄弟子姪奴雇,果載法文乎?啓梅雖賤,行則是叔,雖似不與於弟子姪之列,而本以鱞居無依,入雇述晉家之狀,啓梅丁寧納招是隱則,曰奴則未,非雇而何?若使述晉·啓梅,同力毆打,而述晉歇,啓梅猛,當以下手重執定,而述晉指使,啓梅聽命,則啓梅之下手,卽述晉之下手也。下手之區別輕重,本非此獄襯當之文,又使述晉,只令捽曳,而啓梅不之捽曳,而反打別處要害,則此或非述晉之所指使,而啓梅自當爲正犯。今此中信之死,非因他故,一則由於捽曳,二則由於捽曳,而捽曳者啓梅也,使之捽曳者述晉,則述晉之爲正犯,更無可疑。正犯段依道啓,以鄭述晉仍置,使之依前同推,期於取服。正犯今旣仍置,則初檢官拿問,在所不已,而殺獄之意見參差,此路不可全塞,且卿曹三堂之所起疑者,何責乎檢官之最先起疑乎?卿等旣勿論,初檢官論罪,亦置之。項頸實因之過幾日者,無得下折者,年前本道獄案,別有判付,而項如其折也。移一步不得,話一時不得,顧何以作二里之行,延四日之命乎?蓋其捽曳之手,不歇而猛,骨節違錯,咽喉浮高,呼吸僅通而旋塞,水飮强呑而不入,此所以過得當下,而過不得數日者也。將此傷處,參以法文,則致死實因,豈無可下之字,而遽下一折字乎是隱喩,成獄則一也。不折曰折,大關後弊是置,此一款,京外法官,一不議到,何也?卿曹諸堂·前後道臣,初·覆檢査官,竝施問備之典爲旀。安岳李永春,長淵僧就訔等段,一則以三十歲男人,殺死近六十歲隣婆,一則以二十歲緇徒,殺死過五十俗漢,痕損俱著於足踢。獄莫大於殺死,而殺死之外,長幼男女僧俗之分,亦云掃地無餘矣。實因明白,詞證丁寧,更無可疑之端,永春之鹽滷事,援引猶屬例套,就訔之鐵案後招辭,有關倫理,竝令各別同推,期於取服。文召史之不救媤母,秉彝所在,是豈可忍?其可恕以海村愚婦,屬之屍親邊人,不加一杖,使同無故乎?依曹啓嚴刑痛懲。一例闊略,厥咎惟均,前後道臣及覆檢分疏是在,該守令推考爲旀,瓮匠段,使之負去,則負去而已,有何別般可問之文乎?雖非此漢,獄已完決,更覈一款,置之爲旀,上項就訔同推招中一句語,其後似必一番嚴覈歸正,以其無甚鉤得,刪却於錄案乎爲良如敎。
庚申五月初十日寅時,上詣北苑,望拜禮入侍時,行都承旨閔台爀,行左承旨林蓍喆,行右承旨李魯春,左副承旨徐有聞,右副承旨朴崙壽,同副承旨韓致應,假注書尹鼎烈,記事官李存秀·洪奭周,檢校直提學李晩秀,檢校直閣沈象奎,直閣金近淳,以次侍立。時至,左通禮跪啓外辦。上具翼善冠·黑圓領袍,出宜春門乘輿。左右通禮前導,至帳殿前降輿。仍詣板位,行四拜禮。皇朝人子孫,忠臣子孫參班人,以次行禮訖。上進詣帳殿前焚香。左通禮跪啓請行禮。上行四拜禮。參班人以次行禮,左通禮跪啓請乘輿,左右通禮前導,至降輿所。命書榻敎曰,十五日日次次對,進定於今日。仍還內,諸臣以次退出。
庚申五月初十日辰時,上詣皇壇,奉室行禮入侍時,行都承旨閔台爀,行左承旨林蓍喆,行右承旨李魯春,左副承旨徐有聞,右副承旨朴崙壽,同副承旨韓致應,假注書尹鼎烈,記事官李存秀·洪奭周,檢校直閣沈象奎,直閣金近淳,以次隨駕。上具翼善冠·黑圓領袍,乘輿出集成門,至朝宗門外降輿,步入冽泉門,就板位行四拜禮訖,陞詣奉室奉審,仍詣壇上奉審訖,又詣敬奉閣奉審。敎曰,奉安冊子,斯速奉來。禮曹判書李晩秀,承文提調李書九,奉吏文謄錄十五卷,槐院謄錄十二卷入來,以次奉安于欌內訖。上敎晩秀曰,閣內所奉冊子及文蹟成出形止案,好矣。晩秀曰,今日宣武祠奉審,禮曹堂上當爲進去,而臣與參判,今俱入來,參議在外,不得進去矣。上曰,在外禮曹參議許遞,前望單子入之,使之先進去後謝恩。出榻敎上出冽泉門·朝宗門外,乘輿入集成門還內。諸臣以次退出。
庚申五月初十日辰時,上御暎花堂。大臣·備局堂上引見入侍時,行左承旨林蓍喆,右承旨徐有聞,假注書尹鼎烈,事變假注書申在明,記事官李存秀·洪奭周,左議政沈煥之,右議政李時秀,行兵曹判書金載瓚,知敦寧趙尙鎭,刑曹判書李得臣,知訓鍊徐有大,禮曹判書李晩秀,行護軍申大顯·李得濟,漢城左尹申大謙,刑曹參判李漢豐,禮曹參判李書九,兵曹參判李益運,司諫沈奎魯,掌令康聖翊,校理金熙采,修撰閔耆顯,以次進伏訖。上曰,京兆郞廳率望拜禮參班儒武,分東西入就階下事,分付。煥之等曰,王大妃殿氣候,若何?上曰,一樣矣。煥之等曰,惠慶宮氣候,若何?上曰,一樣矣。時秀曰,藥房問安啓辭,未承批旨矣。上曰,批旨以知道書出也。時秀曰,醫官未及入侍,何以爲之乎?上曰,置之。上曰,日前雖得寸餘之雨,而伊後又爲稍悶,漢南之雨,則又不如漢北·漢西矣。煥之曰,西路則已爲洽足,漢南則果甚慳閟,而昨日日氣,必有得雨之處矣。上曰,漢南各邑,或有祈雨之處乎?時秀曰,昨聞楊根郡守言,則該邑及隣邑,方爲祈雨云矣。時秀曰,臣以海營待罪時犯科事,待罪累日,畢竟倖逭,飭敎之下,不敢更事瀆擾,冒沒登筵,而顧臣所犯,實與被罪諸臣,少無異同。雖以廟堂之强爲區別,得免論勘,而自顧慙恧,無面可顯,唯願速被同罪之律,然後在臣私義,庶可少伸,而朝廷刑政,亦可以無不均之歎矣。上曰,卿言過矣。此非但謬例也,該道事勢,亦似有不得不然者。曾經道臣者,無人不在現告中,今番處分,則只就累年引等者,勘罪而已,至於前伯之旣遞,而散債則果不善爲之矣。時秀曰,雖曰不引等,而犯用之罪,則臣亦無異矣。上曰,此則數有年流來之例也,何可以此爲嫌乎?且海西勅錢,比之關西,則容有區別,所以自前皆有此例,而事關公用,亦與入己有異矣。此後定式,以單等預下爲之而已,爲行會於該道乎?書九曰,然矣。上曰,或値物價騰踊,本錢欠縮之時,則單等亦似難矣。作法之初,不可不詳細商量,俾無更犯之弊,更爲往復於時道臣,以爲單等·兩等,從好決定之地也。煥之曰,右相雖以此爲難安之端,而此則旣有區別,不必然矣。上曰,大臣以按道時事,旣入於現告中,則一番引義,容或無怪,而大抵大臣體重,初非可疑,到於入己與否,則豈可以此,每每引嫌乎?不但大臣也,滿朝卿宰數十人,皆入於其中,有進退維谷之歎,寧有如許事體乎?典守至嚴,旣發之後,雖不得不一番釐正,決不可以此更爲撕捱矣。上敎煥之曰,見任長源判付乎?煥之曰,未見矣。上曰,衙客本無一人傔從,亦卽還送之,則臺啓云云,無異責僧啖肉矣。上曰,儒武中未經入侍人分東西,各一人先爲進前奏姓名,已經入侍人,則諸家子孫,各以其同派爲一行,次次進前,而只奏其爲某家子孫也。儒生皇朝人池河守備黃功子孫幼學聖才等二人,忠良子孫忠貞公尹集子孫幼學承鉉等二人,忠正公金益兼子孫幼學箕景等四人,貞孝公綾原大君俌子孫幼學厚德等五人,忠烈公洪命耇子孫幼學履燮等六人,贈判書李命雄子孫幼學廷年等四人,文忠公金尙容子孫幼學翼行等十人,文正公金尙憲子孫進士履祜等八人,忠貞公金德諴子孫幼學光素等四人,文正公尹煌子孫幼學性鎭等十人,忠憲公尹烇子孫幼學彦鎭,文忠公曺漢英子孫幼學始振等六人,貞僖公任有後子孫進士尙泰等二人,義烈公洪命亨子孫幼學日泳等六人,忠顯公宋時榮子孫幼學徹圭,忠穆公李時稷子孫生員道明,忠莊公南以興子孫幼學正容等四人,忠正公李楘子孫幼學得亨等十人,忠愍公閔垶子孫幼學光說等五人,贈參判李惇敍子孫進士鍾夏等三人,忠簡公兪榥子孫幼學昌柱等十三人,贈判尹申誠立子孫幼學匡烈,忠烈公吳達濟子孫幼學慶曾等四人,忠莊公許完子孫幼學璋等十一人,忠愍公宋圖南子孫幼學晆等二人,贈參議具元一子孫幼學錫亨,贈副提學蔡聖龜子孫幼學光顔等三人,忠顯公李惇五子孫幼學重默等二人,贈判書申曼子孫幼學相穆,忠烈公黃一皓子孫幼學載謙等四人,忠毅公崔夢亮子孫幼學翼鎭等二人,忠肅公李尙吉子孫幼學克相等六人,愍肅公金琂子孫幼學泰重等二人,忠章公李忔子孫幼學鍈等三人,忠烈公權順長子孫幼學曄等三人,忠武公金應河子孫幼學學基,忠莊公李義培子孫幼學海永等八人,忠武公李舜臣子孫幼學意秀等七人,壯烈公李希建子孫幼學濟晩,忠景公金壽翼子孫幼學民淳,武士皇朝人摠兵李如梅子孫閑良宗淵,池河守備黃功子孫漢旅世周等七人,庠生王文祥子孫別武士願忠,按察使王楫子孫漢旅道成等十八人,庠生馮三仕子孫漢旅道亨,侍郞鄭文謙子孫漢旅有哲等六人,尙書田應揚子孫守直官晉龍等二人,庠生楊福吉子孫漢旅天柱等二人,贈參議康世爵子孫閑良漢邦,宗人府儀賓陳鳳儀子孫閑良再昌,忠良子孫忠武公李舜臣子孫閑良馥秀三人,忠莊公南以興子孫閑良正華等七人,贈星州牧使李士龍子孫內禁衛慶德,贈副提學蔡聖龜子孫出身翼永三人,忠武公金應河子孫額外壯勇衛文基,原從功臣劉自成子孫旗牌官繼潤,壯烈公李義培子孫閑良海瓚等四人,襄武公鄭鳳壽子孫別武士繼成,贈參議張後健子孫出身商說,貞孝公綾原大君俌子孫閑良郁鉉等二人,忠愍公宋圖南子孫閑良明煥,忠莊公閔栐子孫親軍衛致昇,忠肅公趙廷翼子孫閑良斗錫等二人進前。上敎載謙曰,爾年幾何?載謙曰,六十三歲矣。上曰,誰之近族?載謙曰,參奉黃載鼎,爲臣六寸矣。敎李升權曰,爾面似熟,是誰之子?升權曰,故承旨李晉秀之子也。上曰,然乎?仍敎漢豐曰,卿孫顔貌,甚好矣,業文乎?治武乎?漢豐曰,以渠之年幼,未有成業矣。敎李達欽曰,爾誰之子?達欽曰,正言李重蓮之子也。上曰,爲人甚了了矣。爾兄弟幾人?達欽曰,四兄弟矣。上曰,李重蓮可謂有福矣。上曰,今日禮曹儀注,不善磨鍊矣。皇朝人子孫,忠良子孫,例皆成班于九卿之前,而北苑望拜禮時,則地甚窄狹,故昨年行禮時,命朝官外儒武,立於外位處所矣,此後則一依此例爲之也。上曰,忠憲公尹烇子孫入來者只一人,文正公金尙憲子孫入來者只八人,此豈成說乎?科場爭赴,此等處則占便不入者,萬萬駭然。此後則毋敢如是之意,嚴飭於各其門長,而元成冊中,抄出在京無故而不入者,今年七月前,雖或被抄於陞學,一竝拔去之意,禮判方帶泮堂,亦爲知悉分付也。上敎金翼行曰,文忠公子孫則幾人入來乎?翼行曰,十人矣。上曰,能滿十人之數,故雖置之,而文忠家子孫,多於文正家,此後則須令多數參班也。上曰,今日亦有東風,庶有得雨之望矣。仍敎曰,次對爲之。煥之曰,卽見全羅前監司趙宗鉉擧條,則以爲,金堤甲寅以後,連値歉荒,還穀準捧極難,而其中三四面,則昔之百餘戶大村,今爲數十戶。所受之還,限以數三年流伊收捧,則民可以還集,糴可以準充爲辭,而批旨內,限年事,令廟堂稟處事,命下矣。湖南右沿諸邑,連値歉荒,戶摠漸縮,邑弊層生,而金堤又爲諸邑之最,雖以前道臣所奏觀之,民生之凋瘵,誠爲切矜。諸邑蘇弊之方,纔伏奉論理陳聞之命,今方嚴飭道臣,而至於還穀之限年收捧,本非經法,易滋奸弊,雖是三四面所受,有難輕許。且前道臣,旣以此仰請,則昨年穀簿之不能準勘,槪可知也。關問該道,的知其未捧實數,虛欠委折,然後許施與否,方可議到,爲先分付道臣,使之各別詳査,竝與民不受困,穀能準充之策,論理狀聞後,稟處,何如?上曰,依爲之。出擧條煥之曰,卽見全羅前監司趙宗鉉擧條,則以爲,各邑鎭應分之穀,多寡不一,每戶所受,多爲十石,小則不滿一包,多處每患難捧,而徵及鄰族,小處無所聊賴,而終乏種糧。無論夏·秋穀,接壤處則從便移轉,隔遠處則量宜移貿,俾無偏多偏少之患,而每於道臣遞歸後,各邑穀摠,使新道臣修成冊上送備局,憑考察飭,庶有實效,令廟堂稟處爲辭。而批旨內,時措之宜,莫先於平均糴政,此乃每筵語到者,廟堂亦當留意於對揚之方,而卿言又如此,依爲之事,命下矣。均糶之政,最爲目下要務,山沿互換,朝飭截嚴,營閫之臣,似不敢容易毁劃,而穀摠之不一,猶復如此,必由於間値賙賑,屢經停減,以致偏多偏少之患。如欲矯救,不過曰移轉也,移貿也,分留之互換也,而分留互換,只是一時牽補,元摠則自如,移轉·移貿,則俱非常年之所可强行,而輸運之艱辛,價錢之增減,民或受弊,吏又滋奸,俱非恰好底道理,然捨此則亦無別般良策。相年穀之豐儉,察民情之願否,擇於斯三者,而隨宜措處,一年二年,漸就平均。惟在於道臣·邑宰之各殫誠力,嚴飭該道,以某邑·某鎭之如何爲弊,如何矯弊,先爲論報本司,仍令視其緩急,次第釐正。而第近來外邑分糶之法,漫無條理,富戶納賂而圖免,貧民借名而抑配,稍豐則無一願受,小歉則人皆付還,吏胥之操縱,隣族之侵困,弊實由此。若不能痛革此習,只以見在之穀簿,較看一邑之籍摠,裒多益寡,則外面雖似平均,裏面之大不均者,依舊自在。亦令道臣知悉此意,必思所以眞箇均糶之道,至於穀摠憑考,不必別修成冊,徒煩文簿,今姑置之,何如?上曰,依爲之。先從湖南,裒多益寡之政,各別留意,待稍熟於該道事務,逐一釐正排比後,使之報來草記,使前伯筵奏,俾有實效,可也。出擧條煥之曰,頃因刑曹判書李得臣所啓,昨年驛弊釐正時,定配罪人,使曹隷押付雇馬廳,驛子雇立,永爲革罷,而曹隷比驛子,尤無根着,出給重囚,恐涉疎虞,更依舊例,使各驛驛子輪回擧行事,批旨內,有廟堂取見節目,可以釐正,付標啓下之命矣。刑曹待令首徒驛子雇立,實爲殘驛貽弊之端,昨年果已革罷。今若使實驛子,輪回來待,則其弊必當倍前,而雇立之復設,亦是次第事,而到今有難銷刻。曹隷雖曰無賴,自本曹嚴加操束,則比之雇立驛子,反復勝焉。且雇馬廳旣是部字內,則曹隷之直爲押付,少無損於京外定制之意,一依昨日節目施行之意,分付,何如?上曰,依爲之。出擧條煥之曰,刑·漢兩衙門,所以掌邦禁,而兼主詞訟,詰姦戢暴,平物齊民,以左右王政者也。若有干紀敗憲,罪當杖流,而情或可原,則贖以罰鍰,是亦司寇之古法也。旣有罰鍰,則用亦有制,是以法府所謂贖錢,皆屬之該府公用,以補經費之不贍,而自先朝有飭敎,備局間嘗句檢矣。近聞爲該堂者,或昧法例,帖下甚繁,而經用日蹙,諸般員役之每朔仰以霑潤者,閱歲或無一點波所及云,錄事輩之稱冤,亦及聞於臣等矣。事體之駭然,莫此爲甚。自今申明舊制,刑·漢兩衙門,無得以贖錢帖用,如有犯者,則捧現告,堂上施以譴罷之典,郞官拿問勘律,何如?上曰,依爲之。出擧條上曰,先朝甲申,節目至嚴,而頃因該郞南寅老所懷,另令釐正,則伊後犯科,是豈成說?該堂郞,不可不査實另勘矣。上曰,日前海閫事,廟堂草記,果善爲之矣。左相頃以體統事,至出擧條,予之意見,亦無異於左相,而今番該閫事,有不可以體統之故,有所闊狹矣。向日批旨,亦以張湯事引喩,而體統雖重,典憲尤何等至嚴乎?京外雖曰不同,而置法則一也。假令在京將臣,不待習陣,而輕施回示之律於在家之時,則其罪合被何辟?雖管下守令,亦是命吏,則何敢發遣虞候,圍逼官府,招來吏鄕,百般恐脅,有若假都事之發捕乎?虞候雖曰聞將軍令,而一聽其所使乎?虞候初欲重勘,而以其張大,故姑且置之矣。閫以外將軍制之,乃是推轂以後事,初不可議到於平時,而擅調官丁之罪,亦有大明律所載,況擅遣虞候乎?刑推之用於捧糴云者,已屬非法,守令用棍,亦關紀綱,則兵使豈可用刑乎?向來曺允精駭擧時,當勘不勘,故今番李性默事,又有甚焉。此不嚴勘,則安知不又有何等駭擧乎?用刑之不足,至於回示,回示之不足,至於擬刃,幾何而不至於眞箇斬人乎?且回示何等重律也?雖朝廷不聚軍兵,則不可行此律,蓋回示云者,環示以警衆之謂也。齊會三軍,排成方陣,以貫耳面灰之人,回示三帀,而以大司馬之重,行中軍之事,則手自執旗,親環三軍,而令箭旗鼓,以次隨後,大司馬有故,則訓將代行,其律之重,有如此矣。以一閫帥,而乃擅行回示於聽事堂前者,寧有如許駭然之擧乎?況以此事,無難登聞於狀啓者,尤豈非不知嚴畏之甚者乎?體統自體統,國綱自國綱,此眞所謂義理隨處,各適其宜者也。故大將金聖應在海閫時,以長淵府使之不從其令,狀請罷黜,而故相兪拓基,以其時道伯,以爲,軍務事外,罷黜守令,有違格例,仍又狀罷故將臣矣。此猶如此,況今番事乎?見今凡百有位,唯事姑息,振刷之效,卒未易期,而此等處無或放過,然後法綱可以少立矣。向來韓興裕事,則其所勘律,亦可謂輕歇,而今番該牧事亦不善,而顧今外邑體統,殆無餘地,守令於營·閫,殆至拳踢之相加,獨不見張詠之治蜀乎?以今時措之宜,不但當用治蜀之政,豈非刑亂國用重典之時乎?至若此事,則亦不可但責守令之體統,該兵使方固欲施以反坐之律令,兵曹回示,姑且待之,觀其供辭,若不善爲,則回示之律,斷不可已,須令善爲納供也。守令之待上官旣如是,營閫之干法綱又如許,甚至李性默輩,亦敢如是乎?以其異於他家之故,雖加拂拭,而該牧使又何家人也?該牧之與彼相較,已是該牧之罪矣。鄕所亦無異於下官,而座首卽守令之亞也。刑之棍之,雖曰已例,而擅用軍律於不當用之地者,果何擧措?且其捉來之際,多遣校卒,至有登屋墮瓦之擧者,又何模樣?渠本無聞見沒知覺,素喜飮酒,有不足可,故雖不責備,而若他人則勘罪,豈止於此乎?在前爲帥臣爲守令者,其氣魄亦豈無勝於李性默·趙榮慶者,而前所未聞之事,今始聞之,莫非朝廷之責也。煥之曰,聖敎誠至當矣。守令干體統則罪守令,閫帥干法紀則罪閫帥,自是刑政之當然。今番則閫帥之罪,甚於守令,而乃敢肆然登啓,有若善爲之事然者,尤可見其無嚴矣。上曰,此後則無論文·蔭倅,爲守令者更有如韓興裕,爲閫帥者更有如李性默,則畢竟重勘,斷不容貸,然後可爲一分懲戢之道矣。兵判在關西時,欲拿入三和府使,而故相尙以此爲道伯之罪,則況此事乎?仍敎曰,今番海西勅錢事,守令之入於現告中者,亦多有之,而此是自監營出給者,則似非守令之罪矣。書九曰,守令亦必多請得者,而如金川移邑時,亦多數劃給矣。上曰,此則便是公用也。大典中勅錢犯用,有關西律,無海西律,今旣定海西,則禁府亦當知委,自政院分付禁府,俾載之受敎也。命大臣就座,諸宰奏事。晩秀曰,深河之役,與遼東伯金應河,同日殉節人故縣令李有吉,贈職兵曹參判敎旨中,誤書年號,其子孫來呈臣曹,願得釐正。向來金之白之官敎,李熙章之紅牌,亦因特敎改頒,則似此卓節之人,尤爲自別,令該曹依其願許施,實合表章之義,適値今日,敢此仰達矣。上曰,依爲之。此後似此之家贈諡之類,敎旨勿書年號事,分付吏·兵曹,亦令該房,載之故事,可也。出擧條命臺諫進前。昨日任長源供辭判付,以左訪昌言,右勘此囚,無異却步而求前爲辭矣。顧予遇旱求言,靡不用極之意,此亦可見,況今登筵臺臣,豈可無一語而退出乎?須各知悉,敷陳前啓,値齋日以所懷陳之,只擧末端也。奎魯等曰,臣等謂亟寢罪人鄭致達妻出置罪名命釋之音,依前還發配所,仍令王府,夬正典刑,宜矣。上曰,不允。出擧條有聞曰,司諫沈奎魯所懷措語之際,以臣以謂爲達者,大是不審,推考,何如?上曰,依爲之。出擧條奎魯曰,臣言議風采,本不合於淸朝耳目之任,次對有命,張皇登筵,而若適値齋日,則所啓例以所懷替陳,而傳啓之際,矇昧格例,做錯非細,至被承宣之請推,臣以此情踪,何敢晏然於臺次乎?請命遞斥臣職。上曰,勿辭,亦勿退待。出擧條二行刀削有聞曰,司諫沈奎魯所懷中,旣擧謂字,忽於中間,又擧請字,事甚未安,推考,何如?上曰,依爲之。出擧條奎魯曰,臣於專啓之際,全昧格例,連爲失措,至被承宣之請推,何敢晏然於臺次乎?請命遞斥臣職。上曰,勿辭,亦勿退待。出擧條奎魯等曰,臣等謂遲晩後物故罪人啓能,亟施孥籍,趾賊等凶種快施邦刑,獻遂設鞫得情,宜矣。上曰,不允。出擧條有聞曰,司諫沈奎魯,奏對時連有做錯,推考,何如?上曰,依爲之。出擧條奎魯曰,臣不顧生疎,敢傳合啓,隨處生疣,逐啓被推,無匪臣不稱之實,何敢仍冒乎?請命遞斥臣職。上曰,勿辭,亦勿退待。出擧條奎魯等曰,臣等謂夏賊子女亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑,宜矣。上曰,不允。出擧條聖翊曰,憲府則無傳啓矣。奎魯曰,院啓則以齋日不得爲之矣。上曰,雖齋日,亦豈可不以所懷爲之乎?奎魯曰,臣謂金甲島爲奴罪人克觀,更令王府嚴鞫得情,快正王法,宜矣。上曰,不允。出擧條有聞曰,如値齋日,則臺啓例以所懷陳達,而司諫沈奎魯,登筵之前,不能留意,以致做錯之許多,事體極爲未安。從重推考,何如?上曰,依爲之。出擧條奎魯曰,臣儱侗憒劣,不合見職,而猥登筵席,冒傳合啓,格例多昧,瘡疣百出。纔一傳啓,輒一被推,俄頃之間,荐被四度請推,臣以何顔面,冒居臺次乎?請命遞斥臣職。上曰,勿辭,亦勿退待。出擧條奎魯曰,臣謂逆賊尙魯亟施孥戮之典,宜矣。上曰,不允。出擧條奎魯曰,臣謂濟州牧定配罪人姜彝天,黑山島定配罪人金履白,慶源府定配罪人金鑢,亟令王府拿來,設鞫嚴問,快正典刑,其餘徒黨,亦令嚴鞫處斷,以折奸萌,宜矣。上曰,不允。出擧條奎魯曰,臣謂亟下四啓傳旨,令攸司卽速擧行,宜矣。上曰,不允。出擧條奎魯曰,臣於日前,以溫陵端午典祀官,瞻仰象設,始知本陵尙無建碑之事,而竊有區區所懷,敢此仰達矣。夫陵寢建碑,匪直爲儀文觀美也,乃所以揄揚聖德,撰述事實,昭示永世,以圖不朽者也。列聖諸陵,罔有不建,而獨於本陵,尙闕顯刻,揆以情禮,豈不缺然?此雖由於復陵未久,因循未遑之致,而以各陵未建碑處建碣事,曾有先朝受敎,伏況我殿下,以繼志述事之孝,凡係陵寢事,靡不用極。肆於戊申,以此事命戶·禮判與道伯·地方官,有所經始,而時値冬節,難於事役,擬待開春,擇吉擧行,有司之臣,不能及期提稟,又復因循,尙未擧行,事之稽忽,莫此爲甚。距先朝復陵之時,今爲六十餘年矣,自殿下戊申下敎,亦已十餘年,而若是遷延,終未修建。臣恐年代寢遠之後,本陵聖德徽音,前後事蹟,有永閟無傳之歎,而先大王追先復陵之大德洪業,亦無以表揚而傳後矣。臣謂亟命有司,依戊申下敎,溫陵建碑,從速擧行,宜矣。上曰,依爲之。出擧條上曰,此外未建處,亦多問奏,而建碑時勿設都監,戶·禮·工三曹擔當擧行。已有先朝定式,而物力區劃,亦有定數,禮判知悉,善爲擧行也。敎奎魯曰,更無可陳之事乎?奎魯曰,初欲有所陳者,而今已訛矣。上曰,何言也?奎魯曰,黃海前兵使李性默罪狀,初欲論列,俄伏聞聖敎之至嚴,且方在未勘之中,不敢瀆陳矣。上曰,其言好矣,此臺諫,予亦以此等處取之矣。熙采曰,向者韓興裕事,節節可駭,竄配之律,固所難逭,而以其供辭觀之,則該帥臣亦不爲無罪。屯田之是非曲直,臣固未能詳知,而殺獄出場之前,有所干預者,旣關後弊。縣令雖曰管下,卽是命吏,則統帥之裨將,焉敢捉去?命吏之下隷,數其官員之罪,任自加棍乎?此而仍置,則年少武官一番制閫之任,肆氣獨斷,必無所不至矣。上曰,韓興裕報辭中一句語,萬萬駭然,此外諸事,皆屬緦功之察矣。俄者下敎,雖以義理之隨處各適其宜爲言,而其間毫忽之異,在所當辨,統帥事豈可與海閫事,同日而論乎?統帥便是已遞之官,其在廉防,亦必難仍冒,而至於因此事,則雖推考,亦不可爲之矣。玉堂之言,未知爲可,而俄者下敎之後,亦不無如何之嫌,爾須退而更思也。煥之曰,統帥辭狀,前已來到,而領相以調理行公題送矣。上曰,統帥事似難處矣。仍命次對先退。有聞曰,敬奉閣奉安事大吏文及槐院文蹟舊藏件,謄出畢役,今日當自承文院,還爲奉安於敬奉閣云,故敢此仰達矣。上曰,今日欲爲行禮矣,聞有奉安之擧,當詣奉室,奉審行禮後,仍審敬奉閣,以此分付,奉安節次,則該院·該曹堂上陪進事,分付。行禮時,大臣以下參班,勿爲磨鍊,侍衛只入直爲之,雲寶劍,置之,可也。出擧條仍命書榻敎曰,挾輦軍,以金虎門入直軍三十名爲之。仍敎曰,承旨及侍衛,斯速待令於集成門外事,分付。仍命退,諸臣以次退出。
庚申五月初十日午時,上御重熙堂。右承旨入侍時,行右承旨李魯春,假注書尹鼎烈,記事官李存秀·洪奭周,以次進伏訖。上敎魯春曰,禮曹參判尙在闕中乎?魯春曰,方在大報壇云矣。命書傳敎曰,祗拜奉室,歷審敬奉閣,藏弆萬曆前後事大文蹟,周旋升降,感慨阧切。仍念麻都督,當龍蛇之役,提兵東出,其功烈之盛,與李寧遠相伯仲。戰倭於恩津之野,有丈人助戰,卽野中石佛也,甚異之,鑄銅笠以加之,行路至今指點咨嗟。其孫舜裳,與馮·王諸人,因難來投,又與故相文貞公金堉,論南方養蠶事。其詳在於文貞日記,而于今百有五十年之間,都督後承,或云流落湖南,而未聞其的在何地。令京外訪問,必求其後承以聞。上曰,此傳敎卽送于禮參,而馮·王子孫之同爲出來時,有何文蹟之可考者否?此意使之聞達,可也。仍命退,承史以次退出。
庚申五月初十日酉時,上御重熙堂。坐直承旨入侍時,左副承旨徐有聞,假注書尹鼎烈,記注官承膺祚,記事官洪奭周,以次進伏訖。上敎鼎烈曰,今日望拜禮時,各家人入侍者,爾能枚擧書之否?賤臣曰,不能盡記矣。上曰,先書各家人入侍之命,然後列書擧案中,各家一人,可也。上曰,今番則金文正尙憲子孫,尹忠憲烇子孫甚少矣。有聞曰,然矣。命書傳敎曰,因訪麻氏後,又有起感者。文可尙,以信國之孫,値遼瀋之難,航海東歸,其意氣之偉然可知。且觀於異鄕看月之詩,自令人有燕市歌筑之想,而編進華語,特拜三品階。當時逋播諸人中,可謂傑然著見者,獨其後無聞焉,不得參於望拜之列,隷於漢旅之伍,甚是闕典欠事。亦令京兆一體搜問以奏。又命書榻敎曰,王大妃殿進御順氣飮,依前方,自明日限五貼煎入。又命書榻敎曰,事變假注書申在明,仍察上注書之任。仍命退,承史以次退出。
上在昌德宮。停常參·經筵。
李魯春啓曰,明日常參·經筵,取稟。傳曰,停。
傳于徐有聞曰,右承旨入侍。
傳于徐有聞曰,來待諸臣入侍。
承旨前望單子入之,崔獻重·曺錫中落點。
以左副承旨崔獻重牌不進罷職傳旨,傳于朴崙壽曰,許遞,前望單子入之,待下批牌招察任。
承旨前望單子入之,趙弘鎭落點。
閔台爀啓曰,新除授承旨曺錫中,方在罷散中,何以爲之?敢稟。傳曰,敍用。
傳于李魯春曰,發遣吏郞,諸執事淸齋與否,摘奸以來。
傳于李魯春曰,昨今晩風朝霧,雨意姑漠然,禱雨之擧,不容少緩。初次祈雨祭,不卜日,明日受香,獻官依近例,以近侍塡差事,分付。
李魯春啓曰,祈雨祭獻官,遣近侍事,命下矣。何承旨進去乎?敢稟。傳曰,左副·右副·同副進去。
傳于徐有聞曰,二十日次對,進定於明日。
以京畿監司徐鼎修狀啓,德積鎭漂到人問情事,傳于朴崙壽曰,旣有新頒定式,何可更請京譯學,以致滯留乎?嚴飭鎭將,候風卽速發送報來後,只以形止狀聞事,卽爲回諭。此後仍令依他道例,一邊直卽擧行狀聞事,一體回諭。
以全羅監司金達淳狀啓,任實·和順兩邑失火民人恤典題給事,傳于趙弘鎭曰,近觀該道狀啓之農形雨澤,任實尤似渴悶,和順糴多之困民,前伯亦旣筵奏,而兩邑民戶被燒,如彼夥然,當農失所,甚爲矜悶。如有所受還穀,爲先勿徵,仍又嚴飭邑宰,斯速結構,期於奠接事,回諭。
曺錫中,以奉常寺提調意啓曰,東籍親耕田所種大麥打作,則所出爲九石三斗,小麥打作,則所出爲一石十斗之意,敢啓。傳曰,知道。
徐有聞,以訓鍊都監言啓曰,本局哨官成夏鎭,身病甚重,勢難察任,改差,何如?傳曰,允。
徐有聞,以禁衛營言啓曰,本營哨官李盛愚,身病甚重,勢難察任,改差,何如?傳曰,允。
庚申五月十一日卯時,上御誠正閣。右承旨與禮曹判書·有司堂上·華城留守·廣州留守·京畿監司·開城留守入侍,禮房承旨追後入侍時,行右承旨李魯春,左副承旨徐有聞,假注書尹鼎烈,記事官李存秀·洪奭周,華城留守徐有隣,廣州留守金思穆,京畿監司徐鼎修,有司堂上趙鎭寬,禮曹判書李晩秀,有司堂上李書九,開城留守金勉柱,以次進伏訖。上曰,卿等進前。京畿列邑祈雨凡幾次,而方欲設行處幾何?大抵漢南太不足,西邊則似勝矣。鼎修曰,列邑皆切望霓之情,而祈雨之擧,將次第爲之云矣。上曰,向日之雨,楊州·抱川等邑,何如云耶?鼎修曰,皆不足矣。上曰,龍仁與果川·振威等邑,何如?鼎修曰,龍仁則多霔,而此外皆未洽然矣。上敎思穆曰,廣州則比之華城,必不如,而最急處,卽漢南也,卿須卽速下去也。上敎有隣曰,華城農務,何如?有隣曰,乾播處甚多,此則雖無遲速,其外皆遑急,而稍可弛慮者,幸因昨年之登稔,民情姑不搔動矣。上敎勉柱曰,開城府則雨澤,何如?勉柱曰,水深爲四寸矣。上曰,農形則,何如?勉柱曰,高燥處未及移秧,而其外田畓,擧皆移秧於向日之雨矣。仍命書榻敎曰,禮房承旨入侍。上敎勉柱曰,勅需錢則何以區處?勉柱曰,先爲防報,而錢則未及推來矣。上曰,昨日東風,今日大霧,俱是興雨之兆,而竟未有得,列邑則速行祈雨之擧,可也。上敎晩秀曰,自京欲設行祈雨祭,卿意,何如?晩秀曰,連値齋日,若受香,則明日之外,更無他日矣。上曰,初次則當以承旨爲獻官,而設行處,卽三角·南山·漢江乎?晩秀曰,然矣。上曰,今則晷刻之間甚悶,節候之交亦晩,而昨年再昨年,皆行祈雨祭,今又如此,三年連行,亦異矣。書九曰,然矣。上曰,昨年祈雨時,故提學爲獻官,幸得甘澍,而際見其筋力,漸有衰憊之意矣。其時在於何間耶?晩秀曰,夏至前矣。上曰,祈雨祭祝文,其例誰製乎?晩秀曰,知製敎製之矣。上曰,直閣在照訖講所乎?晩秀曰,內閣入直矣,上命存秀與直閣偕入。存秀承命出,與直閣金近淳偕入進伏。晩秀曰,將以何日擧行乎?上曰,當不卜日爲之矣。上敎有隣曰,卿等必於數日內下去,可也。有隣曰,若於數日間得雨,則別無差晩之歎,而有山有木處,所見稍勝,野闊地卑處,乾坼尤甚,旣見自京設祭,臣亦卽欲下去矣。上曰,昨年之旱,何如?有隣曰,昨年則華城僅得十一日之雨矣。上曰,代播時卽昨年乎?有隣曰,然矣。上曰,再昨年,則何如?有隣曰,再昨年雖云大旱,至八月甚熱,晩移亦得成熟,幸免大無矣。晩秀曰,初次祈雨祭,不卜日明月受香,遣近侍設行事,命下矣。依禮文,三角山·木覓山·漢江三處,設行,何如?上曰,依爲之。出擧條上曰,大祝則金啓濂·李存秀·洪奭周進去,而另加齋沐,可也。上敎近淳曰,祭文,出與禮判相議製入也。仍命書榻敎曰,不爲仕進承旨許遞,前望單子入之,待下批牌招察任。又命書榻敎曰,承旨房仍,左承旨爲禮房,右承旨爲軍士房。仍命退,諸臣以次退出。
庚申五月十一日午時,上御重熙堂。右承旨與檢校直提學·直閣同爲入侍時,右承旨徐有聞,假注書尹鼎烈,記事官李存秀·洪奭周,檢校直提學李晩秀,直閣金近淳,以次進伏訖。上命賤臣持祭報府以入。賤臣承命出,持祭報府進伏。上曰,金履度聞有病故云,如可强則進去享所,如難强則使該堂改付標以入。賤臣承命出傳。上敎近淳曰,祭文正書以入,可也。近淳承命出,正書祭文以入。上曰,筆才稍勝於前日,而亦非三淵體矣。仍命退,諸臣以次退出。
上在昌德宮。停常參·經筵。
李魯春啓曰,自明日至二十一日,視事頉稟之意,敢啓。傳曰,知道。
徐有聞啓曰,行大司憲李城輔,掌令洪光一,持平姜俊欽在外,掌令康聖翊呈辭,執義·持平一員未差,監察茶時之意,敢啓。傳曰,知道。
傳于閔台爀曰,都承旨入侍。
傳于徐有聞曰,大臣·備局堂上引見。
傳于李魯春曰,禮房承旨馳詣三角山·木覓山·漢江,奉審摘奸以來。
吏曹,吏曹判書單李晩秀。
以吏曹判書李晩秀牌不進推考傳旨,傳于徐有聞曰,更爲牌招。
以宣惠廳堂上金文淳牌不進推考傳旨,傳于閔台爀曰,間經苦重之症,尙未蘇完云,姑許調理爲可。一重臣旣曲諒,則此重臣亦難强迫,許遞。
備邊司薦望,以李仁秀爲統制使。
傳于李魯春曰,奉審承旨入侍。
傳于李魯春曰,來待諸臣入侍。
李魯春,以弘文館言啓曰,本館下番闕直,事甚未安,今日政新除授玉堂,待下批,與修撰金履載,竝卽牌招,以爲推移入直之地,何如?傳曰,允。
有政。吏批,判書李晩秀牌不進,參判曺允大方在待勘中,參議金羲淳進,行都承旨閔台爀進。啓曰,判書李晩秀牌招不進,參判曺允大方在待勘中,小臣獨政未安,何以爲之?敢稟。傳曰,只出緊任。以李殷模爲大司諫,張至冕爲執義,徐有沂爲司諫,權漢緯·李德鉉爲掌令,安廷善·閔榮祖爲持平,金孝秀爲獻納,朴宗京·李東宇爲正言,金履度爲校理,閔師宣爲副修撰,李敬一爲工曹判書,徐龍輔爲禮曹判書,申獻朝爲刑曹參議,金履翼爲同義禁,朴彝源爲刑曹正郞,洪時濟爲吏曹佐郞,黃處坤爲桃源察訪,故校理權景裕贈副學例兼,與金馹孫同死於戊午大禍,褒贈事承傳。
兵批,判書金載纘進,參判李益運病,參議朴奎淳入直,參知申鳳朝病,右承旨徐有聞進。以閔光升爲慶尙右兵使,統制使單李仁秀,副護軍金爀·金錫憲竝單付。
以慶尙右兵使望筒,傳于徐有聞曰,當日辭朝,發程嚴飭,無敢爲弊於馹路。
傳于徐有聞曰,慶尙兵使入侍。
備忘記,慶尙右兵使閔光升下直,長弓一張,長箭一部,片箭一部,筒兒一箇賜給。
以修撰金履載牌不進罷職傳旨,傳于徐有聞曰,只推。
尹鼎烈改差,代以李允謙爲假注書。
徐有聞,以都摠府言啓曰,入直內三廳武兼禁軍及軍兵等,中日習射事,自今十三日十六日十九日至,依例姑停之意,敢啓。傳曰,知道。
徐有聞,以備邊司言啓曰,宣惠堂上金文淳許遞,代行大護軍趙鎭寬差下,使之察任,何如?傳曰,允。
李魯春,以侍講院言啓曰,兼文學金履喬時無職名,令該曹口傳付軍職,何如?傳曰,允。
兵曹口傳政事,副司果單金履喬。
備邊司啓目,粘連向前前黃海監司李泰永·曺允大等,亦或謂開市之當次已過,而混入償債,遂成未捧,或謂出給之年條不久,而間因呈訴,漸致退限,雖與無端引等,差有間焉是白乎乃,當初預授,旣已遲晩,俱難免循襲謬規,違越事目之罪是白如乎,令該曹以此照律爲白乎旀。徐邁修段,立馬庫貸下之本錢,雖非等內之所許是白乎乃,公貸出給,未滿數年,不爲準懲,混入償債,終乖守法懲奸之義,難免重勘是白乎矣,已經勘處,上裁,何如?判付啓,近來所謂海營事,現告文書之列錄前後道臣姓名,往復去來者,廟堂之恥愧莫甚。無論蕩債·給債,當與不當,預等引年之如此如彼,須卽速速出場,猶勝於曠久不決,所以必欲於齋前處分是置。徐邁修之自給而自蕩,雖知其昭脫,其間卽亦不過五十步百步,則忠文之兄,猶以加分罪,不屈法而付處,則爲法受罪,豈有彼此是旀,李泰永·曺允大等段,亦何必細加排比乎?必其溺職,爲邁修之次乙仍于,卿等初請譴罷,邁修加勘之後,此兩人亦不可薄勘而止。徐邁修,付處,李泰永·曺允大,削職爲良如敎。
以京畿水使李文爀狀啓,漂到人問情事,判付內,啓下備邊司爲旀,咨文板揭示之說,後弊所關,政院何無一言而捧納乎?筵中亦下敎康熙時出來咨文,卽指關西江界等邑蔘場,海西康翎·長淵等邑海邊偸採之謂,焉有漂到之人,而揭示不當示之咨板,使之還逐之法禁乎?彼亦人耳,漂流幾死,僅泊陸地,但當登時收活,厚給衣糧,木道旱路間,從其言還送而已。忽以不當援例之事,登諸狀啓,又從以棍治鎭屬,若此則此後漂人,皆將依狀辭還逐乎?爲一帥臣之昧例,將爲無限不仁之政,而我國漂人之到彼,彼亦當用此法,出爾反爾,誠亦有開荊棘之嫌。其在重邊政重人命之道,不可無處分,當該帥臣,越捧三等爲良如敎。
兵曹啓目,新除授統制使李仁秀,以前任慶尙右兵使,今已下去,依例除朝辭赴任之意,該道監司·兵使處,行移,何如?判付啓,依允爲旀,新除統帥密符,以右兵使辭朝時所授密符仍佩,諭書與敎書,卽爲安審,令院吏齎傳爲良如敎。
刑曹啓目,粘連東萊府殺獄罪人孫貞日,刺殺朴召史情節,旣已箇箇承款,繫是一罪,依法典照律,報議政府詳覆施行,何如?判付啓,幾年幾番,査之又査,至于三昨年審理也,皆曰兇身斯得,冤鬱可伸,金矢鐵案,若無他疑,其後諸議,未免矛盾乙仍于,判付中亦有數衍說到是如乎,又於再昨年,別般行査,而曹讞以前,招之歸虛,謂之不當償命,昨年更思,亦如之。今忽一一直招於推庭云者,前疑之外,新惑倍甚是置,所以蕩前疑滑新惑之方,惟在於輸款招及考覆招肯綮之何以究竟。厥獄雖無看證,所謂同商諸人之其時問答,果皆更考虛實是旀,推官差員等及道臣等面稽言聽之際,亦果無一毫其然豈然之可論乎是旀,正犯之直招,而一府上下,莫不齊聲稱快云爾,則未捧直招之前,輿情之齊憤齎忿,足可推知。其所忿憤於未然,稱快於旣然者,民雖至愚,亦必至神而然,或於詞案訟牒之外,別有非看證而如看證之竊議者乎?狀本所當卽爲循例判下,而回啓前堂中,亦有意見之參差,則其在重獄體之道,申問道伯處斷,實合事理。卿曹三懸鈴關問該道伯,使卽別具己見及諸倅之見,枚擧登聞後,按法考律,回啓稟處爲良如敎。
假注書李允謙書啓,臣敬奉聖敎,馳詣獻陵,祭物奉審後,仍出陵洞口外,留憩是白加可,伊夜將事時,審察享祀之節,仍留村舍。自初十日摘奸次,先從龍草坪,審視植木處是白遣,直上大姆山,領略遠近體勢,指點內外支脈是白乎則,此山卽本陵主峯也。內面松栢之鬱密,不辨何者山何者樹,林木方興之氣,蔥鬱可見,而但後面則地本磽确,樹亦稀貴。且山底村里之如宮村·逸院·睦谷等村,斑戶民居之布列環衛者,偸斫尤甚,自昔而然。故先朝癸丑年本陵行幸時,別差大姆山檢察之任,使之專察主峯,則此山禁養之尤難,槪可想矣。近來山刑房四名中二名,亦令專管大姆山是白乎乃,樹木之一年二年,長長至尺餘寸餘者,遠近樵兒帶一鎌而芟之盡,地是外面,巡山軍不能晝夜守護,如是而果無大木長松是白乎矣,自近年陵官着意種植,主峯後面,亦有播橡植松處,姑未長養,而山頂以後,旣有大中木之森列者,則謂之稀疎,可也,若斷之以無一樹見存,則恐涉爽實是白遣。前參奉金魯應在任時,論報留營,差出西北面禁養監官,俾掌後面諸麓之穉松云,而及見西北後面是白乎則,西邊穉松,鬱然成林,北邊穉松,見存者亦昂莊。招問北邊禁養監官,則以爲,六十餘年居生於山底,而其間未見後麓樹木之鬱密云是白遣。自大姆山而下,看審奉獻寺基址是白乎則,果有三間佛宇,而僧舍則已撤去矣。以重建便否,廣問陵軍輩,且與陵官相議,則皆以爲,本陵自有屬寺,每年七祭享,造泡僧二名,待令擧行,今不必專爲造泡僧,重建寺刹是白遣,雖欲重建,草邱兩間,無一片隙地,僧徒何所取而安集招徠乎?此猶餘事,若爲其禁養山木而重建,則禁養姑舍,反損其已禁養之木,宮村班戶,雖陵軍輩,不敢高聲,彼若干孱僧,何以禁之云,是則似然是白遣。奉獻寺看審後,踰大柏峴·小柏峴,至九龍山,則來龍以下,樹木自在,而土皮盡脫是白遣,仍上鷲嶺·德良峴,則峴之右邊,皆是蟲損木自枯松,而但鷹峯一面,穉松之方長者,一望無際,咫尺不辨是白遣。至於暮夜谷之落落長松,所見甚壯,自此歷回壁隅禧陵舊岡,甕巖英陵舊岡,至本陵主脈,其間松檜之茂密,已往之亦所罕覯,轉上廣巖·加峴,止連山峙,歷歷看審是白遣。十一日,自西南邊牧童山,次第摘奸,歷初峴·再峴·看山峙·於焉谷·烽纛·翫巖·蟻纛,入中山莎田峴·缶項·大乫朴,又自睦谷踰外山,一一遍察是白乎則,西南面樹木,比東北面尤爲鬱密,在在藤葛糾結,叢薄包絡,實難披拓往來是白遣。大抵本陵周廻四十餘里也,登高眺望,則主峯以下,雖云茂密,間或有徹底見處,案山邊則無論內外山,一直蔥鬱是白加乎,陵軍輩寧或着力於案山內外,而不爲禁養於主峯以下乎?此無他,專係於土地之豐沮磽瘠是白乎,只以其四十里周廻,不過山刑房四名,巡山軍二名,似難這這禁斫是白遣。木根段,新斫大松一株,中小松四十株,同根兩株中,一留一斫者百十五株,舊斫痕百三十株,雜木十二株是白乎矣,主峯以下,舊根居多,案山以外,新斫殆半是白乎等以,招致巡山軍及禁養監官,一邊懲治,一邊曉諭,俾各着念擧行,而陵官處亦爲各別申飭是白乎乃,旣伏奉箇箇遍察之下敎,而四十里內外山,或有壁立千仞,孤松特立者,或有溪澗截路,雜木盤節者,此等處未能隨處遍審,萬萬惶悚是白齊。
敎統制使李仁秀書。王若曰,委一方專制權,纔赴嶺閫,寄三道管轄之任,旋移統營,惟簡予心,允諧僉議。永念統制使肇號,粤自忠武公設防,陸地營雉堞千尋,壯要衝之鎖鑰,水路創龜艦萬軸,運心籌之韜靲。波濤接出日之鄕,控制殆數千里,壘櫓爲陰雨之備,設置歷二百年。眷言閑山島之戰場,尙想鯨鯢之戮,恃若晉陽城之保障,必藉熊虎之臣。伊來戎政之漸疎,蓋緣昇平已久,矧當營瘼之比甚,所以掄選尤難。惟卿,隴西將門,海東勳閥,魁偉狀貌,超出武臣之班,折衝謨猷,克紹名祖之業。南關制閫,特推起廢之私,西州分憂,亶由歷試之意。矧玆統三路旌節,卽卿傳一門箕裘。玆授卿以三道統制使兼慶尙右道節度使,卿其勉恢良圖,祗服寵命。若宋代曺南院舊閥,須體資歷之不循,追唐朝李西平世功,宜思績庸之克懋。峙糗糧而明紀律,俾盡足兵之方,遠斥堠而相機宜,益殫詰戎之政,自餘隨時弛張,亦在臨機區劃。於戲,靑氈之業克繼,所貴干城之良材,紫宸之憂庶寬,可變壁壘之新彩。故玆敎示,想宜知悉。知製敎金熙采製進
庚申五月十二日寅時,上御熙政堂。都承旨入侍,大臣·備局堂上同爲引見入侍時,行都承旨閔台爀,右承旨徐有聞,假注書申在明·尹鼎烈,事變假注書李基憲,記事官金珍恪,記注官承膺祚,左議政沈煥之,右議政李時秀,行兵曹判書金載瓚,行知敦寧府事趙尙鎭,行上護軍李秉鼎,刑曹判書李得臣,知訓鍊徐有大,禮曹判書李晩秀,行護軍申大顯·李得濟,漢城左尹申大謙,刑曹參判李漢豐,禮曹參判李書九,兵曹參判李益運,開城留守金勉柱,校理金熙采,以次進伏訖。煥之等曰,日氣蒸熱,聖體,若何?上曰,一樣矣。煥之等曰,寢睡·水刺之節,何如?上曰,一樣矣。煥之等曰,王大妃殿氣候,何如?上曰,一樣矣。煥之等曰,惠慶宮氣候,何如?上曰,一樣矣。上曰,數日前日氣甚熱,欲雨不雨,甚爲悶切矣。煥之曰,今日有虔禱之擧,惟望一霈之洽然,而大抵祭享之禮,莫如虔誠,獻官與諸執事許,須以此意申飭,一以盡對揚之道,一以冀孚應之效,宜矣。上曰,此意已皆申飭,而承旨皆爲詣香室乎?仍命書榻敎曰,禮房承旨入侍。又命書榻敎曰,祈雨祭獻官入侍。在明承命出傳,與行左承旨李魯春,三角山獻官左副承旨朴崙壽,木覓山獻官右副承旨趙弘鎭,漢江獻官同副承旨曺錫中進伏。上曰,獻官等須另加齋沐,期於得雨,可也。上敎魯春曰,祈雨祭奉審承旨進去,而祭井各別申飭也。又敎曰,祭享時刻,例以四更一點爲準,而今番則祈雨之一日差退,亦涉悶然,以三更二三點行祀,使享禮得行於今日之內,南北相應,一時將事,祭畢後卽爲下來也。錫中曰,漢江則難見南山之火,只驗時刻早晩而行祀乎?上曰,以此爲之也。仍命獻官先退。上曰,次對爲之。煥之曰,向以韓瑜褒贈事,出擧條書入,而尙無發落矣。上曰,卿或忘之耶?旣有先朝受敎,則有難更爲議到矣。煥之曰,此是先朝一時處分,而亦非非其人也,又非非其言也。以我殿下聖明,無所不燭,而朝野則尙今不知其事由矣。上曰,先朝受敎,不啻丁寧,而且以義理言之,在先朝時則輕,在當宁時則重,尤不可輕議矣。煥之曰,魚物廛通共發賣之後,市人輩騷擾,至於癈業敗産之境,屢次告訴於籌司,不可不一番變通矣。上曰,通共已有定議,而大抵利與害,此廛偏多矣。右相之意,何如?時秀曰,今若更出亂廛,則朝禁徒損體面,民情反致紛競。市人輩只以八種爲禁云者,亦甚苟艱,臣意則似難輕議矣。上曰,此亦人情,彼亦民事,與諸宰爛商措處,可也。煥之曰,統制使任嵂,連呈辭狀,而有履歷可合差代者甚難,姑未及仰請變通矣。聞其情病,果難强令察任,許遞,何如?上曰,依爲之。雖非已經西北閫帥及亞將者,若有人與地之可合,而不得遽擬,則是豈廟薦無所拘掣之意乎?拔例擇擬,仍令今政下批,可也。出擧條仍命書榻敎曰,臺諫中在外及有實病人許遞,政官牌招開政。煥之曰,左參贊金文淳端午物膳監進時已行公,可知其病勢之漸差,而近日賓筵,連爲懸病。兼帶惠堂,乃是緊任,瘝曠可悶,令政院牌招,申飭行公,何如?上曰,依爲之。出擧條煥之曰,刑曹參議李羲甲,有私義之難安者,連爲呈告云,今姑許遞,何如?上曰,依爲之。出擧條煥之曰,今因言端,有所仰達者矣。贈吏曹判書忠簡公臣趙聖復,在昔景廟朝,當宗社安危之際,一疏樹立,卓然明正,可以有辭於百世矣。其孫文彦,由蔭路而薦入武列,年紀已晩,間又沈滯,纔得爲邊地履歷,以朝家褒忠錄後之政,宜有拔例調用之道矣。上曰,忠簡之孫,如彼潦倒,甚以爲矜悶,卿言果是矣。依爲之。雖是邊鎭,數遞則可悶,仍其窠更觀三考治蹟,直用防禦使履歷事,分付該曹,可也。出擧條煥之曰,吏曹判書徐龍輔,近日賓對,無端懸病,雖未知其實病之如何,而大政隔月,銓任不可暫曠,申飭行公,何如?上曰,近聞有實病,而大政之連當,劇任之多兼,未必不爲添病之端。雖曰年富力强,其在惜其人老其才之道,間或憩之,亦無不可,重臣本職與惠堂之任許遞。中書故事,首相所薦之人,下位僚相,例不得取捨,以至親嫌亦然,而可爲而姑未爲者,旣多其人。欲爲先用,莫如中批,禮判爲吏判,牌招同參政事,可也。出擧條上曰,戶判之病,近則何如云耶?時秀曰,間經危劇,幸得少差云矣。上曰,吏判之氣質甚不實,且有實病云,諸宰中或有知之者乎?載瓚曰,似聞實病矣。上敎載瓚曰,慶尙兵使李仁秀,可謂擇差矣。況忠武公子孫,當加別般收用者,而其髭髮亦甚異矣。載瓚曰,人亦可用者矣。有聞曰,校理金熙采,大臣·備局堂上已爲登筵之後,晩始追入,事體未安,推考,何如?上曰,依爲之。出擧條台爀曰,前掌令南惠寬,時在罷職中,前持平具晉行,時在奪告身中,而日前以臺諫前望蒙點,則銓曹卽當來告本院,以爲稟達之地,而不此之爲,旋蒙許遞,以至於出代之境,罪名無所下落,揆以法例,萬萬未安。當該吏曹堂上推考,南惠寬·具晉行罪名,依本律施行之意,分付,何如?上曰,前掌令南惠寬,前持平具晉行,本罪名蕩滌,同罪人一體分揀,可也。出擧條載瓚曰,本曹一軍色,專以均廳給代木,接濟軍兵,而近年均廳木,尺短升麤,皆不願受。年前故重臣李文源,以二軍色給代純錢受來之意,筵稟蒙允矣。一二軍色,旣無異同,而一軍色則尤係軍需所用,亦依二軍色例,以純錢給代,在該廳宜無所失,在本曹大有所益,故敢此仰達矣。上曰,令該廳稟處,可也。出擧條晩秀曰,昨年因湖西御史中絢書啓,特軫安眠島民侵徵之弊,忠淸水營進上生鰒,毋論朔膳·物膳,當年則勿爲封進事,有命,而各殿宮誕日物膳,就各邑所封,冬至物膳中,量宜減數移封矣。其時下敎,只擧昨年一年,則今年事當依舊例封進,本道往復臣曹,而見今慶辰不遠,趁卽指一知委,然後可以擧行,故敢此仰達矣。上曰,待秋如例封進,可也。出擧條上曰,麻都督子孫,居在光州云,有誰知之乎?煥之曰,臣只於政府朝紙中見之矣。上敎書九曰,文可尙之居在全羅道與否,卿何以知之?書九曰,文可尙之子孫與朴宗正,有詞章唱和之事,臣於待罪湖藩也,見其文字矣。上曰,傳于朴宗正,所居地名可考文蹟,使之謄送政院,可也。上曰,慶尙兵使何時下去乎?漢豐曰,初七日已爲下去云矣。上命熙采進前敎曰,玉堂自海移湖,而海西則有治蹟,湖南則何以居土?必是太柔故也。熙采曰,臣之待罪湖邑時,自任怨讟,欲收積逋,幾乎收殺而未盡者,此莫非王靈之攸曁,猶愧其績庸之蔑稱矣。上曰,湖邑則果善治矣。熙采曰,臣適因言端,敢此仰達矣。谷城民還,最爲邑民難支之弊。大抵民戶爲三千十有餘戶,而受還實戶,不過二千餘戶,還總各穀三萬石內,米條爲一萬六千餘石之多,以此分排,每戶所受,極甚夥然,而其中或兼戶首者,統一戶所受,殆近四五十石,雖皮穀,亦難辦納,況米穀乎?再昨年臣在任時,萬餘包積逋,某條收殺之後,昨春雖以三千石移轉他邑,昨冬所捧還米之充庫盈庭者,山倉軍餉外,無非盡分穀,又以五六千石移轉之意,報狀營門受題,而終無區劃,若不及今變通,民何以支保乎?臣以爲,移轉換貿與作錢間未還中五六千石,從長措置除減,俾除谷民無窮之弊,宜矣。上曰,雖近於見牛未見羊,宜從有名處釐正。況於前伯筵奏後,尤不可伈泄,該邑米還爲名者,無論三分一折半,從長拔例區處,然後使之狀聞,一以紓該邑民力,一以使該邑之民,知謫倅筵奏之效,可也。出擧條仍命書榻敎曰,都承旨爲藥院副提調,所帶金吾之任,許遞。仍命退,諸臣以次退出。
庚申五月十二日卯時,上御重熙堂。次對承旨入侍時,右承旨徐有聞,假注書尹鼎烈,記事官金珍恪,記注書承膺祚,以次進伏訖。上命賤臣,持統制使望筒點下,使之頒下,仍令禮曹判書·有司堂上卽爲來待。仍命退,承史以次退出。
庚申五月十二日午時,上御重熙堂。有司堂上入侍時,右承旨徐有聞,假注書尹鼎烈,記事官金珍恪,記注官承膺祚,有司堂上李書九,慶尙右兵使閔光昇,以次進伏訖。上命光昇奏職姓名,光昇奏職姓名訖。上曰,爾年幾何?光昇曰,六十二歲矣。上曰,前兵使太不廉白,遽遭臺彈,故玆以擇送,爾須善爲之,而僧徒之多紙弊匠弊,最稱晉州,此亦不可不釐正者矣。今番統帥與水使·兵使,次第竝發,沿路支供等弊,爾須着念,俾有朝家擇出之本意也。光昇曰,臣謹當竭力對揚矣。命先退,光昇退出。上敎書九曰,有司堂上趙鎭寬,有召命則入來,賓對則不赴,何也?書九曰,聞向者大臣擧條中,有難安之端,故有所撕捱云矣。上曰,左相擧〈條〉乎?書九曰,領相擧條矣。命書傳敎曰,同是籌司事,而召命則承膺,賓對則懸病,聞以大臣擧條爲難安云,而處義雖或似然,昨進今否,事體未安,飭敎之下,又復逡巡,備局堂上趙鎭寬遞差。仍命退,諸臣以次退出。
庚申五月十二日申時,上御重熙堂。坐直承旨·來待諸臣入侍時,右承旨徐有聞,假注書尹鼎烈,記事官金珍恪,記注官承膺祚,華城留守徐有隣,京畿監司徐鼎修,有司堂上李書九,以次進伏訖。上敎有隣曰,明日將欲發行乎?有隣曰,然矣。上曰,五邑耗條事,卿等相與爛商乎?有隣曰,俄已相議矣。上曰,卿等須從好樣道理,俾有朝家之實惠,可也。書九曰,臣等俄已相議,而如是則不無一分實惠矣。上命賤臣,令政官詣閤,政望斯速入之也。賤臣承命出傳,持政望以入。仍命退,諸臣以次退出。
庚申五月十二日初更,上御重熙堂。奉審承旨入侍時,行左承旨李魯春,假注官尹鼎烈,記事官金珍恪,記注官承膺祚,前假注書李允謙,以次進伏訖,上敎魯春曰,三處皆爲奉審乎?魯春曰,祭物·祭井皆精潔,祭床亦新備矣。上曰,承旨之三處奉審,必多費勞,而承旨能先詣乎?魯春曰,臣卽先詣,以待獻官之來矣。上曰,似然矣。魯春曰,獻陵摘奸史官,有來待之命,故今者登筵,與之偕入矣。上敎允謙曰,爾旣復命,有何可陳者乎?允謙曰,書啓之外,更無可達者矣。上曰,與儒疏,何如?允謙曰,大姆山無一樹見存云者,甚爲爽實,而陵戶作統,寢郞·陵卒,皆言便好矣。上曰,陵官能擧職乎?允謙曰,參奉則擧職勤實,亦多播植者矣。上曰,此乃府院君之裔矣,人亦了了乎?允謙曰,然矣。上曰,爾其周廻審察乎?允謙曰,臣於奉命後,遍審形便,則與儒疏相反者甚多矣。仍命書傳敎曰,獻陵局內外樹木審察史官復命書啓,啓下禮曹,今日政新除授判堂,待開門牌招,使之入侍稟處。又命書傳敎曰,今聞該堂言,緘問齊到,今方稟處,而其中年條之可以更査處有之云,當該前伯處,一體緘問,以爲究竟之地。仍命退,諸臣以次退出。
上在昌德宮。停常參·經筵。
自卯時至人定,灑雨下雨,測雨器水深五寸二分,自人定至十四日開東,灑雨下雨,測雨器水深一寸八分。
傳于閔台爀曰,承旨入侍。
庚申五月十三日辰時,上御重熙堂。承旨入侍時,左副承旨朴崙壽,右副承旨趙弘鎭,同副承旨曺錫中,記事官金啓溫·李存秀·洪奭周,以次進伏訖。上曰,昨夜行祀時,更點皆能如時,若相期然,何以能如是乎?錫中曰,三角·木覓則登高可聽更鼓,而漢江則稍遠,故只認夜色之早晩而行祀矣。上曰,昨午則雨意頗緊,而夕後旋又漠然,將事以後,月色尙明穊矣,今則雨勢如此,諸承宣之虔誠,可嘉矣。錫中曰,三角·木覓·漢江傳香時次序,昨年因下敎釐正,而尙無文蹟,故太常神位版奉安節次,則尙未及釐正云矣。上曰,更考文獻備考及香室謄錄後,令典禮之臣指一出擧條,以爲擧行之地,可也。命退,承史以次退出。
庚申五月十三日午時,上御重熙堂。承旨入侍時,行都承旨閔台爀,記事官金啓溫·李存秀·洪奭周,禮曹判書徐龍輔,以次進伏訖。上敎龍輔曰,昨有入侍稟處之下敎矣。卿見史官書啓,而何以則爲好乎?龍輔曰,以書啓觀之,則異於儒疏中所云云矣。儒疏中別定監考與建寺云云,多有行不得處,反似有害於禁護之道矣。上曰,其疏已徹之後,須有別般令甲,稍嚴防戢,然後可爲禁護之助。史官雖已看審,更爲往復於該留守,另送親裨,一一詳審後,具意見狀聞,待留守狀聞後稟處,好矣。龍輔曰,臣亦欲以此仰奏,而至於該陵官等,木根株數,無論新舊多寡,旣有現發者,此則當請罪矣。上曰,日後稟處時,一體爲之,可也。聞參奉則人頗了了,此是府院君祀孫特除者,都承旨知之乎?台爀曰,其人極穎別矣。仍命退,諸臣以次退出。
上在昌德宮。停常參·經筵。
自開東至辰時,灑雨下雨,自申時至人定,灑雨下雨,測雨器水深一寸一分。
自人定至十五日開東,灑雨下雨,測雨器水深四分。
傳于李魯春曰,禮房承旨馳詣宗廟·景慕宮,奉審摘奸以來。傳于徐有聞曰,承旨入侍。
以忠淸監司金履永狀啓,溫陽郡守趙翼鉉受由上京,身病危重,有難强令還官,不得已罷黜事,傳于閔台爀曰,口傳差出,待下批卽爲下送。
吏曹口傳政事,溫陽郡守趙儀逵·林周喆·李觀城。
以溫陽郡守望筒,傳于閔台爀曰,副望爲之。
李魯春,以禮曹言啓曰,圭幣初擧,靈應如響,方千霈澤,通晝達宵,三農均洽,八域齊歡。祈雨後有應,則不待立秋,卽行報謝,旣有禮典所載,三角山·木覓山·漢江三處報謝祭,卽爲擇日設行,而祈雨祭仍爲停止,何如?傳曰,允。報謝之擧,豈待立秋之後,而初庚未屆,秋成尙遠,滌場以前之一雨一暘,或恐此心之暫忽。雖以坐齋之隔日,不得不稍早薦璧,而昨卽得雨,反以或涉於徑與瀆,通宵耿耿,不敢弛心,報謝祭待立秋擧行事,分付。非曰的是獻官·執事等誠力所致,而得雨則賞,所以昭靈貺重祀事也。錫馬·弓子之賞,令政院考例捧傳旨,可也。
庚申五月十四日辰時,上御重熙堂。承旨入侍時,同副承旨曺錫中,假注書李允謙,記事官李存秀·洪奭周,以次進伏訖。命書禮曹山川報謝祭設行草記批答訖。命退,承史以次退出。
庚申五月十四日未時,上御重熙堂。承旨入侍時,同副承旨曺錫中,假注書李允謙,記事官李存秀·洪奭周,以次進伏訖。命書傳敎曰,近因悶旱,使京外掌獄之臣,細閱囚案,先從京囚,有一二囚審克者,而諸道則姑未登聞。今幸得雨,又値齋居,何必更煩辭敎,而齋居決囚,卽亦常典,欲待過齋後處分,殊非暑月疏獄之意。龍仁囚洪者斤世之獄,死者臨死之言,言洪不言趙,此所以趙以指使徑放,而及其更査也,下手之跡,趙先而洪後,道啓至謂之難明之案,又於三査査官等,皆言其死非被殺,乃因病致死。三段之疑,訖不歸一,而最後曹啓中傷痕屬之烏有,惟於觸犯條,亦歸之於非毆,而仍請上裁,於其判付,以姑令停刑書下,今至三年之久。如許疑輕之獄,尙置不生不滅之科者,太欠曰宥之義。今雖百番更査,厥囚瘐斃之前,究竟無路,寧有不可可否之獄理乎?者斤世則卿其分付推官,斯速酌放。聞於卿之言,有覺得而更閱,益知其然者,卽陰竹孫德官獄也。獄之成不成,全在於傷處,而所謂傷處,初檢則曰柔軟,覆檢始曰堅硬,此已違格,而或曰毒氣始爲發現於覆檢時云者,此尤不成說。何物毒氣,不發於致死之前,初檢之時,而始現於許久經日之覆檢乎?文案中雖與堅硬有異,明示傷處云云,又何謂也?傷處緊要,毫髮是爭,其所爲說,近於莫須有。且以緊要處,專以下腹靑黑爲眞贓,而屍親則曰,德官踞坐胸膛,而死者生時所疼,亦在胸膛云云。屍帳則不在胸膛,而在下腹,於是乎又爲胸與腹不甚相遠之說,惟事杜撰者,此非推官·査官之杜撰,蓋由於獄情之多疑。禁葬者欲葬者,皆出決死之心,而相扶相撲於崖巓,跌之崖下之後,傷重者死,輕者生,固其勢也。觀於痕損之載錄,尤爲明的,則此亦謂之以德官手勢乎?苦主之經歲私和,雖似有隱情,而天下事不出常理,匿讎變辭,屢呈官庭,決是常情人理之外。彼雖至愚且賤,旣無明執證據,則亦何必驅諸無倫之科乎?卿之所見,透到肯綮,甚以爲是之。德官亦卽決勘事,下諭畿伯。仍命退,承史以次退出。
上在昌德宮。停常參·經筵。
傳于曺錫中曰,承旨入侍。
藥房提調金載瓚,副提調閔台爀啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。王大妃殿·惠慶宮·中宮殿·世子宮,藥房口傳問安。答曰,知道。
庚申五月十五日辰時,上御重熙堂。承旨與有司堂上入侍時,同副承旨曺錫中,假注書李允謙,記注官金啓濂,記事官洪奭周,有司堂上李書九,以次進伏記。上曰,承候閣臣之入來內閣者入侍。賤臣承命出傳,與檢校直提學徐龍輔偕入進伏。敎書九曰,今番之雨,靈貺潛周,勸耕之道,惟在道臣·守令之勤課,人事竭力修擧,然後庶答天應矣。湖西雨澤所得,旣過一寸,湖南亦必浹洽,見今人功未逮,則亦奈何,而節候則猶不至太晩,守令輩若躬自巡野,牛器之未備者,農糧之不足者,相與助補,殫誠勸課,則尙可爲也。卿其各別提飭行會,而來頭無未移畓入聞之說,然後道臣·邑宰,乃可曰盡其責,以此更爲嚴飭。龍輔曰,初庚未盡,及今移秧,則庶無未移者矣。敎龍輔曰,近聞日供雉鮮代捧之弊,不無貢人輩稱冤云,是豈代捧之本意乎?入夏以後,雉一代捧軟鷄三首云,雖曰軟鷄,旣是三首,則殊非以一代一之意。昔齊宣王,以羊易牛也,只見羊一牛一,其所藹然之端,初不較計於大小之分,故畢竟復七十餘城者,亦由於易羊之心也。今此軟鷄三首,不但非易牛之本意,宮中自來不用軟鷄,則雖代捧,捧之安用?況厥數數倍於雉一首乎?龍輔曰,當初生雉,代以一鷄,於渠輩莫大之惠澤也。到今稱冤,未知有何委折於生弊之端,而聖敎若是諄複,然則以非陳非軟之活鷄,代捧似好。當初定式以鷄代雉,則雖以陳鷄封進,不爲過矣,而況今以活鷄代捧,則寧有稱冤之說乎?但日供事體至重,臣不敢遽然酌定矣。上曰,此甚好矣。卿與畿伯及本曹參判相議,問諸貢人後稟定,過齋後卿其出擧條,可也。仍命退,諸臣以次退出。
上在昌德宮。停常參·經筵。
傳于徐有聞曰,承旨入侍。
以漢城府民家頹壓別單,傳于朴崙壽曰,恤典令該廳卽爲題給事,分付。
李魯春,以侍講院言啓曰,書筵,孟子第六卷,今已畢講,依下敎溫繹後,雅誦,以召對,連日或間日爲之,而自止則詩二三章,箴銘一篇式進講,待生涼,第七卷繼講之意,敢啓。傳曰,知道。
庚申五月十六日辰時,上御重熙堂。承旨入侍時,行都承旨閔台爀,記事官金啓溫·李存秀·洪奭周,以次進伏訖。上曰,知申登科,在於南漢試士時乎?台爀曰,然矣。上曰,卿家立朝者,今有幾人?台爀曰,登第者爲六人矣。上曰,兼春秋金啓濂入侍。賤臣承命出傳,啓濂進伏。上曰,昨日廣州獄案三度,果皆考見,而其中亦有可以傅生者否?啓濂曰,其中二案,則卽臣待罪本府時所成獄,而獄情俱無一毫可疑之端矣。命退,承史以次退出。
上在昌德宮。停常參·經筵。
自寅時至酉時,灑雨下雨,測雨器水深四分。
傳于李魯春曰,承旨入侍。
李魯春,以禮曹言啓曰,卽接大報壇守直官所報,則今番雨後,奉室後面簷頭二處雨漏,敬奉閣東西北簷間五處雨漏,而齋室及冽泉門以下諸處,多有雨漏,朝宗門椽木一箇折傷,不可不趁卽修改云矣。依所報,卽爲擇日修改,何如?傳曰,允。
庚申五月十七日辰時,上御重熙堂。左承旨·同副承旨入侍時,行左承旨李魯春,同副承旨曺錫中,記事官金啓溫·李存秀·洪奭周,以次進伏訖。上曰,近日院中何所事乎?魯春曰,院中旣無公事,故別無所事矣。上曰,俄有直閣同爲入侍之命矣,何不入來乎?錫中曰,聞方入直春坊,故使之越來矣,上曰,注書出去催促,可也。賤臣承命出。上曰,卿等姑退待,直閣入來,當有下敎矣。承史以次退出。
庚申五月十七日辰時,上御重熙堂。承旨·承候閣臣同爲入侍時,右承旨徐有聞,假注書李允謙,記事官李存秀·洪奭周,原任直提學鄭大容,原任直閣金勉柱,直閣金近淳,以次進伏訖。上敎勉柱曰,松營勅需錢推移事,自廟堂當爲區處,箕營六萬雨,海營四萬兩推移,則合爲十萬兩,然則以此放債取殖,次次限年以償本錢耶?勉柱曰,十萬兩一年殖利,當爲萬八千兩,若限十年隨報,則一年萬兩,歸諸本償,八千兩則剩餘,如是則十年內得償兩西本錢,餘殖幾近十萬兩,此於臣營,大有所益矣。上曰,大體松營放債,自來有弊,卿其善爲措處,而箕營錢,自備局果已許劃耶?勉柱曰,備局則向來防塞,而臣則某條劃得,然後可爲變通之道矣。敎大容曰,近來照訖講,何以爲之云也?大容曰,臣未知至於何境,而臣待罪右尹矣,兆吏每每被捉於本館,或懸或笞,以其坊曲知委不善爲之致云,而日日儒生或數三人三四人,應講云矣。仍命退,諸臣以次退出。
上在昌德宮。停常參·經筵。
傳于徐有聞曰,承旨入侍。
庚申五月十八日辰時,上御重熙堂。承旨入侍時,右承旨徐有聞,記事官金啓溫·李存秀·洪奭周,以次進伏訖。上曰,近見湖南雨澤狀啓,近日之雨澤,可知其不及畿甸。況右沿又不及左沿,以右沿民事,年來夙夜關心之餘,尤用耿耿。雖値坐齋之時,如是下敎,以筵敎關飭道伯,莫以新到生疎,諉之不知,嚴飭守令,各別巡野,借牛助力,俾無陳處。諫長疏中,盛言未移處勒稅事,豈非欺民之甚乎?此則舊伯還朝後有擧條,今年則預先自今留意之意,拔例嚴飭行會。至於較戶量穀一款,舊伯擧條,直已許施,而此亦道伯新到,難以領略,以舊伯修來之假令,使之各別聚精,以爲次次排比之意,此則雖不以行會爲之,有司堂上詳細書送之意,分付,可也。仍命退,承史以次退出。
上在昌德宮。停常參·經筵。
傳于曺錫中曰,承旨入侍。
庚申五月十九日辰時,上御重熙堂。承旨入侍時,右副承旨趙弘鎭,假注書李允謙,記事官李存秀·洪奭周,以次進伏訖。命書禮曹敬奉閣雨漏處修改擇日草記批答訖。命退,承史以次退出。
上在昌德宮。停常參·經筵。
藥房提調金載瓚,副提調閔台爀啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。王大妃殿·惠慶宮·中宮殿·世子宮,藥房口傳問安。答曰,知道。
傳于李魯春曰,承旨入侍。
庚申五月二十日酉時,上御重熙堂。承旨入侍時,行左承旨李魯春,假注書李允謙,記事官李存秀·洪奭周,以次進伏訖。命書香室長寧殿祭受押單子代押訖。命退,承史以次退出。
上在昌德宮。停常參·經筵。
傳于李魯春曰,承旨入侍。
庚申五月二十一日辰時,上御重熙堂。承旨入侍時,行左承旨李魯春,記事官金啓溫·李存秀·洪奭周,以次進伏訖。命書健元陵忌辰祭受押單子代押訖。命退,承史以次退出。
上在昌德宮。停常參·經筵。
夜自一更至二十三日開東,灑雨下雨,測雨器水深二分。
朴崙壽,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李魯春啓曰,明日再明日,健元陵忌辰祭齋戒正日相値,視事頉稟之意,敢啓。傳曰,知道。
朴崙壽啓曰,行大司憲李城輔在外,執義張至冕,掌令李德鉉·權漢緯,持平安廷善·閔榮祖未肅拜,監察茶時之意,敢啓。傳曰,又何敢以未肅拜書入乎?該房承旨遞差,此啓辭勿施。旣有合啓,何必牌招乎?
朴崙壽啓曰,御營廳將官來言,今日本廳軍兵,日次私習云矣,敢啓。傳曰,知道。
李魯春啓曰,左議政沈煥之爲承候來待矣。傳曰,入侍而次對進定於今日,與右相登筵。
李魯春啓曰,時原任閣臣,爲承候來待矣。傳曰,入侍。
李魯春啓曰,藥房提調金載瓚,副提調閔台爀,爲承候來待矣。傳曰,都提調之不爲入來,豈不過乎?箚批書下,待其造朝,同爲入侍。
傳于閔台爀曰,右相事慨然矣。旣整衣臨殿,雖有次對之命,諸承旨持公事,先爲入侍。
事變假注書李基憲書啓,臣敬奉聖批,馳往傳諭于東部景慕宮坊二契議政府右議政李時秀所往處,則以爲,臣有罪倖逭,理難晏然,冒控短箚,恭竢同勘。及伏奉聖批,開釋諄複,敦勉鄭重,至有史官偕入之命,臣且惶且感,罔知攸措。臣之今番箚辭,非敢以判付辭意,張皇爲引。臣罪之於前伯諸人,本無異同,而畢竟以債事勘律之後,同罪獨逭,尤關刑政。前日冒出,尙有餘愧,必須先罪臣身,然後國體可尊,私分粗安。藥院承候,僚相入侍,雖有同入之命,反復揣量,萬無蠢動之勢。又況今日承候,卽臣分人情之所不容已,而職忝保護,末由進身,罪上添罪,益增震惶,惟願遄被鈇錢之誅云。臣旣承偕來之命,姑爲仍留之意,敢啓。答曰,知道。徐邁修事,莫曰條件之異於開市。此等處闊狹,法將安用?所以雖屬宥旨以前,必欲勘處者此也,卿之若是,不亦過乎?於彼則伸法,於卿當勉出而已,何用更事多誥?此意更爲傳諭。次對來會已久,今方整衣待卿,卿其卽爲造朝事,一體傳諭,期於偕入,可也。
閔台爀啓曰,卽者議政府錄事來言,右議政李時秀以爲,罪犯旣未同勘,恩諭末由祗承,特敎荐下,尤萬萬震懍,走伏金吾,恭俟嚴誅云,仍納命召,何以爲之?敢稟。傳曰,傳諭旣言之,以今頹綱,新法雖不創,竝與法文應有之現發,牽此掣彼,竟爲和泥而止,則有非懲他戢後之道。一邊敦迫於卿,一邊允下於定配所草記,似欠誠禮,自有不得不然者,大官異於卿宰,何可如是處義,不念其自歸自輕乎?卿須卽爲入侍事,更爲傳諭,仍傳命召,期於偕入。
朴崙壽啓曰,卽者義禁府都事來言,右議政李時秀,今方待命於金吾門外云,係是大臣去就,敢啓。傳曰,知道。
閔台爀啓曰,右議政李時秀,又使錄事來言,隆摯之恩諭荐降,惶蹙之踪地轉甚,未蒙勘處之前,萬無轉動之勢,惟願亟被嚴誅,少勵臣分云,又納命召,何以爲之?敢稟。傳曰,臨殿已久,午刻將屆,而卿之如是,豈不太過乎?勿待命事,更爲傳諭,仍傳命召。仍傳曰,右相去就,斯速知入。
傳于李魯春曰,禮房承旨入侍。
朴崙壽啓曰,右議政李時秀,又使錄事來言,嚴勘不加,恩召屢辱,轉動無路,窮蹙轉甚,更犯逋慢之罪,乞伏鈇鉞之誅云,又納命召,何以爲之?敢稟。傳曰,知道。卿雖欲爲法受罪,旣不入於當初現告。今日左相擧條之後,徐邁修事,依舊是別件事,以此以彼,何可如是相持,徒損國體乎?安心勿待命還第事,更爲傳諭,仍傳命召。
傳于閔台爀曰,承旨前望單子入之,待下批牌招察任。
閔台爀啓曰,卽者吏曹郞廳來言,政事當日爲之事命下,而判書李晩秀未肅拜,參判未差,參議金羲淳病不來,不得開政云。判書·參議,竝卽牌招,何如?傳曰,左相擧條旣啓下,開政榻敎,勿施。
傳于朴崙壽曰,中批封駁,非不是美規,挾雜者一例不禁,則是豈命龍堲讒之意乎?何官不可,臺疏亦言之,而先除泮長,意謂文學之優於政事矣。更思多年近密,與之語,分數甚明,選部之職,亦未必非其人,見任許遞,以伸廉隅。前大司成尹光顔,吏曹參議除授,牌招察任。
傳于朴崙壽曰,批多誨責,尙不來避,廉防未必然,至於啓語之違格疊說,當者與捧納者,俱有其罪,當該臺臣·承宣,遞差。
以獻陵令蔡一祥,參奉閔致儉拿處傳旨,傳于李魯春曰,禮判擧條批答中,依爲之,當屬於以上諸條,至於拿處事,以削仕措語,則此傳旨何可捧入乎?當該承旨遞差,前望單子入之。
承旨前望單子入之,洪樂游·金羲淳落點。
承旨前望單子入之,李敬五落點。
以吏曹參議尹光顔牌不進罷職傳旨,傳于洪樂游曰,只推。
兵曹口傳政事,副護軍曺錫中。
洪樂游啓曰,卽者義禁府都事來言,時囚罪人李石求捧口招,他餘時囚,今日內捧供事,命下,而判義禁李祖源,身病猝重,口招坐起,次堂例不得擧行云。判義禁李祖源,卽爲牌招,以爲擧行之地,何如?傳曰,許遞,前望單子入之,待下批牌招開坐。
判義禁前望單子入之,趙尙鎭落點。
李魯春,以弘文館言啓曰,修撰金履載,旣有只推之命,卽爲牌招察任,何如?傳曰,允。
以修撰金履載牌不進罷職傳旨,傳于洪樂游曰,只推。
洪樂游,以義禁府言啓曰,黃海前監司徐邁修付處事,承傳啓下矣。徐邁修,江原道鐵原府付處,而以承傳內辭意,具罪目依例發遣府都事,押送配所,何如?傳曰,允。
李敬五啓曰,右議政李時秀,又使錄事來言,聖恩隆渥,曲加區別,而違越事目,罪犯自如,逋慢恩命,尤合重誅,溫諭屢辱,轉益惶阨,冒死更爲胥命,乞被同勘之律云,又納命召,何以爲之?敢稟。傳曰,胥啓之半日留中者,參倚於國體事面也。雖曰謬規,現發之後,不可屈法,雖曰不可屈法,其可使大官,因此任其決去就乎?徐邁修特爲分揀。若此則事件雖各異,曺允大以輕勘豈或獨漏?一體分揀。安心勿待命,卽爲還第事傳諭,仍傳命召。
醫官趙宗協書啓,陳奏兼奏請正使領議政李秉模,連爲無事作行,今月十六日入柵前進之意,詮次啓達。傳曰,知道。
李敬五,以備邊司言啓曰,卽見全羅前監司趙宗鉉擧條,則以爲,舊初不名色,最爲災政之淆亂,邑倅只憑該吏之言,入錄災摠,而營門亦不知眞僞,削減不許,輒以今災所俵之結,推移分排於舊災,舊災虛實詳覈,然後民可以蒙惠。毋論量陳·永頉,各從所在處,字號犯標,一一錄出,里以上面以上,別成案冊,分上營邑,各邑則逐庫踏驗,營門則抽栍摘奸,次次査櫛,則已蒙減之陳頉,未蒙減之舊災,自可辨別。還起落漏者還錄實結,舊災未頉者,亦卽許頉,庶可杜虛實相蒙之弊,竝令廟堂稟處爲辭。而批旨內,這名色,諸道中畿甸外,無枚擧登聞於年分狀啓之例,而故重臣之按道也,別爲狀請蠲減矣。意謂其後湖南一道,無把束白徵,今聞卿言,厥弊未免依舊。然則年前釐正,可謂烏有,若此而所謂俵結,卽不過有名無實。令有司堂上就議大臣,矯救之道,別般講確,草記稟處事,命下矣。謹依下敎,就議大臣,則以爲,今災之移施於舊陳,實爲田政紊雜之端。丙午釐正之後,枚擧名色,準數劃給,蓋所以永杜此弊也。列邑輒稱不足,移此減彼,猶復前日。到今矯救之道,誠無過於査陳一事,第査陳亦有其道,苟或不善,反又害之。雖以目前事論之,丙午釐正後,每年劃給之一千三百餘結,卽是丙申査陳時一年起墾,伊後仍陳者也,如許査陳,竟何補於民國哉?如欲責效,惟在守令之盡職,不患條制之未備。況舊陳與永災之別成田案,分置營邑,隨其耕墾,降等蠲稅之意,已有昨年行會。爲邑倅者,苟能各殫誠勤,躬審田野,使一邑陳起,瞭如指掌,而以新易舊,移東補西,又就陳田之案,逐年勸耕,降等蠲稅,一如成法,則以湖南千里之大,隱漏之可覈,汚萊之可闢,豈特此數千結而已?如或不然,若陳若起,漫無區別,只憑吏言,謄傳舊簿,惟以災摠之未敷,求足於上司,則國結愈縮,民怨自如,而經界終無可正之日矣。爲先嚴飭道臣,各邑之自願査陳者,使之待秋成劃卽施行,又取昨年關辭,各別看詳,陳田之成案懸註等節,自今秋着實擧行,則舊頉今災,判作兩塗,可無虛實相蒙之弊,而闢土裕食,亦必有歲計之益矣。以此意一體分付,何如?傳曰,允。
李敬五,以備邊司言啓曰,興德前縣監李趾光,以俵災徵還,俱多不察,賑政亦未如式,入於昨春繡啓,而因該邑逋穀之未及準捧,有限畢捧,追後勘罪之命矣。今春前道臣,以該縣監身病,循例請罷,逋穀之捧未捧,無所論列,故向以關問委折之意,筵稟行會矣。卽見全羅前監司趙宗鉉所報,則該邑丙辰新還未捧二千九十八石,舊還未捧一千七百七十三石,自丁巳仍以未捧磨勘,其外當捧各穀五千餘石,今已準捧爲辭矣。三千八百餘石,雖以未捧磨勘,五千餘石逋穀,旣能準捧,不必論罪,而至於繡啓中諸般罪狀,不可以間經赦典,仍置不問。令該府處之,何如?傳曰,所犯別無關係,亦是宥旨前事,勿論,可也。
李敬五,以兵曹言啓曰,今五月二十日文臣朔試射日次,而內外中日,旣已停止,不得爲之之意,敢啓。傳曰,知道。
李敬五,以兵曹言啓曰,能麽兒講純通禁軍車景七,本曹敎鍊官加設差下,待窠陞實後,草記事,命下矣。今方有闕,謹依下敎,陞實之意,敢啓。傳曰,知道。
李敬五,以兵曹言啓曰,慶熙宮衛將牒報內,金商門內柳木一株折落云,令該所依例斫去之意,敢啓。傳曰,知道。
李敬五,以兵曹言啓曰,禁軍來秋冬等都試,政府及本曹,連因有故,不得設行,今已過時矣。在前如此之時,有仍停都試,代行祿試射之例,今亦依此擧行,何如?傳曰,允。
李敬五,以兵曹言啓曰,五衛將趙有善·柳光濂,俱以身病猝重,勢難供職,呈狀乞遞。輪番之任,不可待其差復,趙有善改差,柳光濂係是加設,減下,何如?傳曰,允。
李敬五,以兵曹言啓曰,今五月十七日武臣堂上朔試射日次,而內外中日,旣已停止,不得爲之之意,敢啓。傳曰,知道。
朴崙壽,以賑恤廳言啓曰,漢城府民家頹壓別單判付內,恤典令該廳卽爲題給事,命下矣。南部字內完少頹多一戶,布一疋恤典,依例題給之意,敢啓。傳曰,知道。
朴崙壽,以訓鍊都監言啓曰,本局分授都城北岳東邊第一城廊近處體城二間許頹圮處,今已畢築,女墻仍爲始役,把守軍兵,撤罷之意,敢啓。傳曰,知道。
禁府啓目,向前監察李石求口招云云。傳旨內辭意,發問目嚴問,則霜臺貽羞之事,齋日駭妄之擧,終不直陳,游辭漫漶,殊極痛駭。所當請刑是白乎矣,曾經宣傳官勿爲請刑,載在大典通編,且有捧口招以聞之命,上裁,何如?判付啓,渠亦人耳,秉彝同得。齋日酣歌之發明,渠供必非欺瞞,是豈反復更問之事乎是旀,圍碁雖曰雜技中稍潔者,而是亦雜技,則堂堂霜臺禁雜技之衙門,招會無賴,對局輸贏者,顧其罪優合重勘兺不喩,奉揭御史臺三字,體貌之尊嚴,爲百司最,而任他騎客之攔入,至使累百年殿中行之流傳古風,爲幺麽如渠者之所毁劃。揆以兩罪俱發從重論之律文,後罪甚於前罪。湖西僻邑定配,俾圖懲艾爲人之方爲旀,不禁之房主及犯禁之騎者,問名,一體拿問勘處爲良如敎。又啓目,黃州前牧使趙榮慶原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。
刑曹啓目,粘連京囚殺獄罪人李重漢亦,推擠鄭義福,折項致死之狀,實因明的,斷案已成,而終不輸款,萬萬凶獰。更加嚴刑,期於取服,何如?判付啓,如法償命之外,豈有他議?但重漢則執死者之首䯻,死者則執重漢之衣領,乘憤滾合,交脚推擠,先仆者死,隨仆者生。若使死者生者,互執䯻與領,則又當換死爲生,雖異於邂逅,便亦是過誤,傳之輕典,未必失刑。停刑,卿等更爲議處爲良如敎。
右議政李時秀箚曰,伏以,臣罪在違法,理無獨逭,而前後恩批與特諭,開釋敦勉,委曲鄭重,張皇更引,瀆撓是懼,冒沒趨朝,晏若無故,其心愧恥,歷日靡措。及伏見前監司徐邁修等緘辭啓目判付,益不勝面騂而背汗矣。夫今番海西査事,無論年條之久近,事實之同異,均之爲違越事目之科,故重臣之以加分受罪,卽亦以違越事目,則臣與三臣者,同是違越之罪,而畢竟論勘,皆因襲謬散債,三臣之於臣,尤無差殊之可言。三臣者竝被重律,或至行遣,臣獨憑依寵數,官秩自如,朝家刑政,由臣而乖舛,士夫廉愧,由臣而放倒,夫豈細故也哉?閱旬齋居,聖情增疚,今日承候,何敢獨後,而臣雖無似,職是大官,有罪被勘,宜先於人,倖逭爲愧,冒出難再,猥控短箚,仰瀆崇聽。乞命有司,勘臣以三臣所勘之律,使公法無偏,私心獲安,不勝萬幸。取進止。答曰,省箚具悉卿懇。卿於出而視事之餘,以緘辭判付之泛說,近日道伯,不嚴於典守,卿乃以爲難安者,何其過歟?重臣之以加分受罪,亦謂之罪同者,尤過尤過。徐邁修罪名,雖非開市事,與自分自蕩,其間無甚異同,則卿之若是,反有欠於朝體,卿須安心勿辭。藥院承候,僚相入侍,旣有待卿同入之命,次對亦已進定,卽爲造朝。仍傳于閔台爀曰,此批答遣史官傳諭,與之偕來。
掌令權漢緯疏曰,伏以,臣以人則疎賤也,以才則庸愚也,通籍立朝,今已三十有三載,而門戶寒素,學識蔑裂,爲世所棄,積年投置,猥荷屋烏之愛,得備乘鴈之列,臣每一循省,感極而涕。況於年前,就臣家古軒之旁,命建御製閣宇,表厥先正宅里,雲漢昭回,嶺海晃朗,臣家恩榮,曠絶千古,而爲幸斯文,亦復如何?臣之子孫宗族,固當糜粉骨肉,隕結圖報,而顧臣譾劣,百無寸長,東西銓郞,伈俔逐隊,南北兩郵,絲毫蔑效。且冒玷臺職,已至十數年之久,祗承告身,亦至七八遍之多,而多以在外,輒蒙恩遞,未嘗出一言論一事,居常愧懼,如負大何。忽此掌憲新命,出於夢想之外,臣聞命惝怳,莫省攸措。不知聖明,何取於臣,有此謬恩也哉?撫躬揣分,不覺襟袂之自沾也。噫,臺閣之任,不輕而重,苟非風采足以動人上,言議足以厭群下,則莫宜居之。況今綱紀益隳,義理漸晦,尤宜簡拔其剛明正直之人,以畀謇諤之責,而向來臺臣擇差之請,誠切至之論也。衰懦如臣,眇末如臣,尤豈有一分近似也哉?連値齋日,縮伏懍慄矣,今始略入文字,仰暴衷懇。伏乞聖慈,察臣空疎無用之狀,亟命鐫改,以重臺職,以安賤分焉。臣於乞免,不宜贅他,而竊有愚見,敢此條陳,惟聖明少垂察焉。於休我春宮邸下,岐嶷天成,學問日就,誕擧三加之禮,光膺貳極之尊,此正億萬年无疆之休,數千里含生之類,孰不蹈舞謳歌,而殿下垂敎之方,宮僚納誨之道,克盡作聖之功,已著繼明之聞,如臣膚淺之見,固無容加勉於其間。而第念人心惟危,道心惟微,惟精惟一,允執厥中,十六字,卽堯·舜·禹相傳之心法,亦我列聖朝授受之嘉謨也。离筵講肄之初,正宜剖析於天理人欲之幾,臣愚不敢知聖明,不以老儒常談而少之,亦不以春宮沖年而緩之,已有所耳提面命,諄諄發揮者否?先正臣文成公李珥以爲,知其爲天理,則敬以擴之,不使少有滯礙,知其爲人欲,則敬以絶之,不使留其纖芥,必以高明廣運,融液周遍,爲得力之時,則二帝可三,三王可四,旨哉言乎。蓋人主一心,卽萬化之源,其所以操存涵養之功,亶以居敬爲主,以之主一無適,勝怠而直內,則天理流行,私意退聽,欲堯·舜而可爲堯·舜,欲文·武而可爲文·武,莫有能禦者矣,豈不休哉,豈不盛哉?伏願殿下,常自警惕,以爲早諭敎之方焉。今日廷臣之藉手而事殿下者,不過明義理三字,國勢之所維持萬世者,亦不出此三字,其所關係,顧不嚴且重歟?君子有所恃而盡忠,小人知所憚而不敢干,王綱賴而不墜,人紀賴而不斁,正邪以之辨別,亂逆以之懲畏,固不可淟涊之漫漶之也,審矣。以殿下之明聖,非不炯燭於此,而夫何近年以來,事涉隄防,則禁條莫嚴,言出忠讜,則辭敎非常,使滿廷臣僚,憂慨弸中,驚遑罔措者,非止一再,而又以宜屛四裔之類,乃反縻之好爵,置之善地,殆若酬勞者然,勸懲之乖當,莫此若也。甚至有肆赦凶逆,遏止章疏,兩司合辭,乍允旋寢,四啓傳旨,尙未頒下,從違之際,未得鄭重,施措之間,頗欠稱停,此殆往牒之所未有,天地之所可憾也。書之太史,傳之來後,其爲羞當世而累聖德,當如何哉?不逞之徒,旁伺而潛幸,患失之類,夤緣而無忌,駸駸然人心陷溺,國是靡定,甚非群下平日所期仰於殿下者,而國家事實不知稅駕於何地,若使洛陽少年,當此之時,抑未知當作何懷也。伏乞更加三思,凡係義理之事,務益闡明,毋屬笆籬邊物,視同關和之重焉。洪惟我朝列聖相承,敎化大行,儒賢輩出,道學丕闡,雖婦孺之微,咸知孝悌之道,章句之末,皆讀聖賢之書,家孔戶朱,絃誦洋洋,冬詩夏禮,文物彬彬。今又聖明臨御,必欲陶鑄一世,挽回三代,申明鄕飮之禮,印頒五倫之行,復設小學之講,凡所以化俗之方,靡不用極,忠孝淳厖之風,庶將復見於叔季,而獨彼一種邪學之徒,自京而鄕,如火潛燃,甘心自陷於禽獸之域,可勝痛哉?頃日憲臣之啓,以爲漸熾於三南,而驪·楊之間頗盛云,可知其無邑無之,撲之不滅矣。中外之禁斷,非不嚴峻,而噫,其妖邪之術,睯不畏死,且其徒寔繁,亦至於不可勝誅,則塞其源人其人之道,莫若火其書之爲愈也。昔在我世宗朝,雜凡妖書,悉命火之,其有敢匿者,按律科斷,肅廟朝,嘗於韓文中,喜讀佛骨表爲敎,猗歟大聖人爲世道正人心之方,實爲後辟之所宜監,而況此邪學之書,上干天和,下斁民彝,尤非雜凡妖書之比論者乎?實不可暫爲留置於衣冠禮義之邦。臣謂內則京兆令五部,外則各邑令坊里,眞與諺之翻謄,咸收付丙,期無敢匿之端,如有祕藏而現發者,不少饒貸,斷以重律,則庶幾乎皮不存而毛焉傅,亦可見不惡而嚴,不罰而化矣。殿下於此,何憚而不爲乎?深望廓揮乾斷,亟降明命焉。我朝用人之方,卽文·蔭·武三岐,而文·武之設科試取,非欲榮其身家,蓋將用其材能也。縫掖之士,釋褐十年,尙未着帽者有之,韎韋之士,越薦積久,一未照擬者多之,豈盡無材能而然歟?但局於地勢而然矣。決科之初,若將有爲,荏苒歲月,奄至老廢,一人愁鬱,滿室無色,甚至有族戚朋友,莫不爲之歎息嗟惜。噫,徒抱紅牌,未致靑雲之上,永隔春明,吟蛾白屋之下,豈無和氣之感傷?甚非昭代之美事。博施濟衆,雖堯·舜所病,以殿下陶甄之仁,造化之權,終可無振淹之道乎?臣謂另飭兩銓,俾無積滯焉。各道還穀之分留,蓋爲其補種糧備水旱,而各衙門名色中,或有折半分留者,或有過半分糶者,至於營穀,盡數分給,及其捧糴,雖値停退之時,不入於其中矣。或於會案磨勘之時,多以他衙門穀,移錄於營穀,以爲盡分,故庫儲之枵然,還戶之難支,職此之由。關由於備局與否,臣未能詳知,而移錄之際,吏緣爲奸,盡分之地,民獨受困。臣謂令廟堂關飭諸道,十年以來他衙門穀之移錄於營穀者,一一査櫛,自今夏穀爲始,還屬本衙門,俾益庫儲之備,少紓還戶之弊焉。軍務與治盜之外,不得用棍,法意則然,而近來守令,或有小不如意,大生忿怒之事,則非軍非盜之民,輒囚之深獄,治之重棍者,比比有之,而武弁守令,殆有甚焉,營門不之察飭,故守令輩看作常事,無所顧忌。以今海閫事觀之,濫刑濫棍,推此可知,如是而法何以立,民何以安乎?臣謂令廟堂另飭諸道,前後犯科之守令,廉探發覺,依律論罪,俾遵典則,毋踵前習,可也。臣忱誠淺薄,文辭短拙,以陳陋鄙瑣之言,欲望殿下之採納者,誠愚且妄矣。然古語曰,狂夫之言,聖人必擇。伏乞聖明,勿以人忽之,竝留睿念焉。臣無任云云。省疏具悉。諸條所陳,皆老成質實之言,當留意採用。邪學火其書事,前此令甲至嚴,惟在有司修明之如何。釋褐十年,一未着帽者,令銓曹抄出書入,使之以次收用,越薦積久,而竝與擬望而不爲者,亦爲幾何,問于兵曹,使之草記。諸道十年以來他衙門穀之移錄於營穀者査櫛事,以其只有此數,每未免如許苟且,付之廟堂善處。守令用棍事,各道有道·帥臣,而不之禁,此後現發,先從不飭者而勘處。爾其勿辭察職。
持平安廷善疏曰,伏以,臣之無似,臣亦自知,姿性則駑鈍,知識則蔑劣,淸朝耳目,萬不近可。謬辱殊知,濫竽法從,前後除旨,指不勝摟,而不敢以臺閣自居,未嘗出一言論一事,以效一日之責,仗馬之譏,尸素之愧,居常悚恧,無顔可顯,而亦未嘗以飾讓之辭,一聞於黈纊之下者,非但義分之所未敢,誠以塵刹之報,惟在於筋力奔走,有除輒膺,隨行逐隊。今於見職,更何敢逡巡,自歸於逋慢之科,而向來憲臣擇任之請,出於一世共公之論。苟論其不稱之實,歷數在庭,臣居其最,其不可諉之於時日之久,而揚揚冒據也審矣。況臣老母,素患痰積,猝添暑感,咳嗽喘急,呼吸促數,坐臥不得,奄奄有朝夕之慮。臣方左右扶將,焦遑罔措,晷刻離側,其勢末由。當此甘霈均霑,三農慰望,淸齋纔過,六對有命之日,趨簉無路,冒死呼籲。伏乞天地父母,諒臣難冒之端,察臣至切之懇,特賜鐫改,俾安私分,俾便救護,千萬幸甚。臣無任云云。省疏具悉。爾其勿辭救護。
持平閔榮祖疏曰,伏以,聖念格上,甘霈霔下,三農浹望,八域同歡,無一物不得其所,而臣獨有惶懍震越者,中夜憂歎,不知所以自措也。顧臣本以寒微之蹤,庸陋之姿,淸朝言責之任,萬不近似,而頃因慶禮之誕擧,區區私分,有不暇顧,章皇出肅,而惶汗尙背,靦顔猶騂,不意今者,恩除荐降,臣於是,滿心悚恧,無地自容。夫臺閣之重任,有國之極選,而況有向時亞憲之啓,則其不克選擇,正是如臣者道也,其何敢冒沒承膺哉?重以狗馬之疾,實無蠢動之望,則臺銜之虛縻,私分之悚蹙,有萬萬憫迫者,玆敢疾聲呼籲於天地父母之下。伏乞聖慈,亟遞臣所帶之職,以尊臺體,以安微分焉。臣旣不以臺臣自處,則昂首信眉,論列是非,尤爲貽羞朝廷之一端,而竊有所激於愚衷,按注不得者,敢此仰陳,惟殿下澄省焉。竊伏惟,四啓之允從,實出聖斷之赫然,而傳旨之未下,反致輿情之抑鬱,則臣於此,竊不勝訝惑憂歎之至也。顧此四啓,關係何如,而始旣允從,終又靳持,一日二日,尙未出場者,豈非有欠於我聖上光明之刑政乎?伏乞亟降傳旨,以雪神人之憤焉。仍伏念,我東聖神相繼,祖宗貽謨,至于今四百餘年者,以綱紀也,以名義也。綱紀不張,則上無以全下也,名義不立,則下無以衛上也,全其下所以衛其上也,可不戒哉,可不懼哉?試以向日李得濟事言之,其詬罵兵判,罔有紀極。噫,得濟之於兵判,以其體例則文武之別也,以其名位則尊卑之懸也,雖以軍門言之,渠不過御將,則其於兵判,亦有將幕之分矣,乃敢肆怒於微細之事,抗詰於公會之中。其所關何如,而薄譴未久,恩除遽降,則驕濫之習,從此漸長,綱紀之頹,殆無餘地。而旣不能檢其身,又不能訓其子,乃於今十七日入直霜臺也,的知御史府自別,而不禁來客之出入騎馬,時値坐淸齋多日,而敢與雜流而酣歌聽鷄。此果何等之時,而渠以近班之臣,任其行樂,無所顧忌者,是豈有一分人心者之所可忍爲者耶?此莫非綱紀紊亂,名義乖戾,將至莫可收拾之境矣。臣謂李得濟,施以刋削之典,其子石求,則所犯尤重,拿問嚴處,斷不可已。且伏念,朝家用人之際,名義二字,尤不可不顧,而伏聞泮儒以尹光顔泮長事,有所發簡,中外傳播,遠近咸聞,此誠朝廷之一火羞恥也。豈有見塞於謁聖,而爲長於國子者乎?以我聖上則哲之明,特有簡拔之擧,則臣未知彼有何行之可取,何才之可用,而如欲愛其人而用其人,則於外於內,何官不可,而必於極選師儒之長乎?除旨一下,物論喧騰,則在渠分義,固當退縮不暇,而乃反肆然出肅,恬不知愧,至於學任有窠,單望特差,前例所無,而恣意創行,少無所憚,此亦名義之所關,而廉隅之都虧者也。臣謂尹光顔所帶國子之任,特收中批之命,以伸公議,以重名器,千萬幸甚。臣無任云云。省疏具悉。首陳事,凡言事之旣啓又疏,近來謬習中一事,飭禁何如,則爾何冒犯?李得濟刋削,其子石求拿問事,胡大事也?一筆竝論,有非淸朝尙忠之風,至於將幕云云,亦甚不審。前以此事勘罪,何可更勘乎?石求則誠有是也,霜臺之貽羞莫甚,齋日擧措,亦不可置之勿問,令該府捧口招於石求以聞。泮長中批特收事,稔知其文與識,中批於見職,意在器使,爾之此疏,非偏私而何?此等之習,安敢爲乎?
李敬五,以兵曹言啓曰,今五月二十二日,答掌令權漢緯疏曰,省疏具悉。諸條所陳,皆老成質實之言,當留意採用。邪學火其書事,前此令甲至嚴,惟在有司修明之如何。釋褐十年,一未着帽者,令銓曹抄出書入,使之以次收用,越薦積久,而竝與擬望而不爲者,亦爲幾何,問于兵曹,使之草記。諸道十年以來他衙門穀之移錄於營穀者査櫛事,以其只有此數,每未免如許苟且,付之廟堂善處。守令用棍事,各道有道·帥臣而不之禁,此後現發,先從不飭者而勘處。爾其勿辭察職事,命下矣。取考宣薦禁軍越薦後尙未擬望之類,則額外內禁衛權敏中·張鎭萬,越薦爲十七年,登科爲十八年,閔章爀·李應燮,越薦爲十六年,登科爲十九年,南慶老,越薦爲十三年,登科爲十八年,李德休,越薦爲六年,登科爲三十一年,登科積久者一人,越薦積久者五人,而俱未得擬望之意,敢啓。傳曰,右六人等,招見除職或擬望,可也。
掌令權漢緯,獻納金孝秀,校理金熙采,正言李東宇,修撰閔耆顯啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範·能之逆節,而根柢則此賊也,此豈容一日假息於覆載之間哉?三司之論,已及多年,轉而爲合辭之啓,合辭之啓,又閱幾年,而轉而爲伏閤之爭,當日處分,迺止於近島黜置,揆以邦憲,已爲失刑之大者,豈意向者遽有出陸之命?不審殿下,何爲此萬萬過擧也?噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也。國無法則已,如其不然,則夫安有謀危宗社之如此賊,而使其首領之得保也,危逼聖躬之如此賊,而有此內地之移置也?當初殿下之不忍置法,姑從次律者,不過曰,恐傷先王之德也,欲體先王之心也,此則有大不然者。先大王之於渠,止慈止愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年盤石之固,此先大王之宏謨英烈,卓越百王,昭垂萬世者也。惟其梟獍之凶,鬼域之情,不及彰著於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德,而體先王之心也。管叔致辟,何累於文王之盛德,而恩不掩義,所以爲周公之達孝也。以殿下之聖學高明,見理甚精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言,實非所望於聖明之時,而此亦猶屬餘事。妖凶如鄭妻,而遽使移置於京師至近之處,巢穴得肆之地,喙息自如,防守不嚴,以揆賊事觀之,凶招中所謂救貧議婚等說,又是妖賊之一大罪案,其糾結凶徒,煽動亂民之狀,昭不可掩,而其中罔測之凶言,亦有脈絡之相關者。此而置之,則又不知幾箇凶賊,接跡而起,藉爲淵藪,宗社之憂,容有其極?蓋其妖肚逆腸,愈往愈甚,初旣爲逆謀之巨魁,而王法不行,末又爲煽動之窩窟,而近畿移置,思之及此,每不覺懍然。又於年前,有出置城外之命,使亘古所無之逆,任便居住於城闉咫尺之地,此已萬萬驚心,而及承今番下敎,始知入置京第,已多年所,繼而有出置罪名命釋之擧。噫,綸音頒下之後,此賊之由來罪惡,尤極彰著,而今日之意外處分,反歸寬假。當初全宥之命,雖蒙收還,畢竟命釋之擧,大失刑政,神人之憤菀,由是益激,宗社之憂虞,從此轉深。三尺之章,有不可一刻容貸。請亟寢罪人鄭致達妻出黜罪名命釋之音,依前還發配所,仍令王府,快正典刑。十三行刀削答曰,不允。七字刀削
掌令權漢緯,獻納金孝秀,正言李東宇啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主。待國洞執命之日,擬占台府,當李潭秉銓之時,把弄朝權。且以醴酒之說,大北之論,肆然脅持,百計嘗試,倡爲追崇之說,恐動儕類。沮遏代聽之逆,皆其部曲,則亂本凶圖,甚於耇·輝·師·興。究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤。今以渠之招辭觀之,雖優爲謀逆,以不少之人,何可遽然承服,又以爲,如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契。卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下以自我防之,自我啓之,爲持難之端,其防也固是守法之常也,其啓也豈非處變之權,而一向膠守,不卽處分,則豈不有欠於懲亂逆防後患之大經大法耶?澤遂,爛熳同參於啓能凶慘不道之謀,而只誅其身,王章已失,輿憤未洩。其陰凶情節,其弟萬無不知之理。請遲晩後物故罪人啓能亟施孥籍,趾賊等凶種快施邦刑,獻遂設鞫得情。噫嘻,痛矣。從古亂逆何限,而豈有如今番夏賊之窮凶極惡者哉?語其凶言,則雲海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出?和同之類,必有其人。黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不寒心?到今追究之道,惟在於親屬奴傔之及時訊鞫,而章疏之請,俱未蒙允,治逆之律,不當如是。且爲此賊之支屬者,若使一日留置於天壤之間,則今日廷臣,尙可謂有人理臣分乎?只緣臣等不忠無狀,懲討後時,應行适·雲之例,尙且得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤。及伏見傳敎之下該府者,有夏賊子女囚禁待年之命,臣等驚惶抑鬱,寧欲溘然。夫逆種之待年珍滅,乃指尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而今者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議,勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦宅,不可謂當其律。夏賊之變,已用适·雲之例,則今於此賊,決不可異同也明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理。目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩。此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈。請夏賊子女亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。噫嘻,痛矣。明謙之凶謀逆節,實是亘萬古所無之賊也。身爲閫帥,五字刀削已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而況渠六字刀削逆復之愛姪也。一門之內,日夜綢繆,兩賊之間,出沒紹介,危機急變,迫在呼吸。何幸賊謀自綻,天討快行,而誅殛之典,止及其身,收孥之律,尙未擧行,揆以王法,萬萬失當。以謙以逆復之子,傳襲其父之凶圖,七字刀割鉤覈之路,惟在此賊之盤問,而半夜特敎,出付縣獄,鞫體之乖損,刑政之顚倒,已無可言。今乃不加究覈,不捧結案,遽爾用刑,只施應坐,古今天下,寧有是耶?籍産之典,雖已擧行,而收孥之律,在所不已。逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而今此好石之以年未滿循例爲奴者,揆以邦憲,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孼之待年與否,今無可論。時偉,性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主。及夫賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者。壬寅秋邦慶,實是八域臣民,歡忭蹈舞之辰,而噫彼時偉,抑獨何心,顯示不悅之意?章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道。及至定號之日,肆發凶言於衆人之中曰,今此定號,何如是太早,究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩。揆以邦憲,在所必鞫,而今此島棘之典,可謂失之太輕。噫,彼逆宇,以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視。其所負犯,不一而足,而乃於不敢言之地,敢懷不敢萌之心,潛搆啓草,欲售欺天之計,此已窮凶絶悖,而於渠猶屬薄物細故。潛藉逆復之姻婭,八字刀割與同死生之說,旣已遲晩,顧瞻他日之計,明白納招,甚至於干涉善復,自知當死之供,吐實於平問之下,其窮凶情節,更無可言。有賊如此,不施邦刑,則天綱絶矣,王法壞矣。宇鎭之於善·謙兩賊,一而二,二而一也。今於兩賊伏法之後,獨使此賊,得逭王章,古今天下,寧有是哉?當初已結案之凶逆,得保首領於海島者,已是失刑之大者,而拿來之啓,依法允下,則庶幾聖斷赫然,天討亟行矣。奈之何纔到湖界,旋從迂路,初則領付本鄕,末乃移配近島,殆若量移者然?義理自此晦塞,亂賊無所懲畏,思之及此,寧不大可憂而大可懼者哉?請明謙·以謙亟施孥戮,逆復庶子好石亟施處絞,荐棘罪人時偉設鞫得情,快正王法,遲晩罪人宇鎭捧根脚,夬正王法。答曰,不允。
獻納金孝秀,正言李東宇啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫泄。請金甲島爲奴罪人克觀,更令王府,嚴鞫得情,快正王法。逆賊尙魯,卽是千萬古所未有之劇賊,而孥戮之典,旣施旋寢,噫,此賊之未伏王章,徑自殞斃,已極神人之憤矣。假使此賊頑然自在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊。萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊。請逆賊尙魯亟施孥戮之典。噫,世道日下,人心漸溺,至於姜彝天輩出,而亦一變怪也。姜彝天則本以妖邪之性,薄有啁啾之技,剽取稗官浮淫之辭,幻出市徒佻儇之態,招誘遠近,而或以術藝相衒,糾結黨與,而輒以標號相加,而騙取貨物,旨意閃忽,假設謊怪之事,煽動妖誕之說,而敢於顯露之餘,反爲拔足之計,前後情狀,節節狡慝。而如金履白誕妄陰邪之類,又從以趨附,使令之不暇,托爲師弟,而傳播邪說,誘引徒黨,而慫慂奸計。京鄕焉出沒而甘作倀鬼,晝宵焉綢繆而聽其指嗾,其他至妖至邪之情,殆有浮於彝天。至於金鑢,本以憸邪之徒,投入妖陰之藪,招呼容接,爛熳同歸,往復訿,視若同胞者渠,去來和應,互相連肚者渠。及夫發告之共議,益見情跡之莫掩,與彝天一而二二而一者也。伏惟大明中天,物無遁形,而特推欲竝生之化,俾躋咸與新之域,有此酌處之命,而第念渠輩雖是幺麽白徒,而亦簪纓之裔也。其詖淫之所漸染,人心之所陷溺,殆若誘人而餂貨,轉至捏奴而煽訛,一此不止,實有方來難言之慮。在聖人辟以止辟之政,決不可不嚴杜其漸,以示生道殺人之義,而不由王府,徑付秋曹,已是失刑之大者。且未及窮覈,遽爾發配,妖黨何以知畏,民志何以底定?請濟州牧定配罪人姜彝天,黑山島定配罪人金履白,慶源府定配罪人金鑢,亟令王府拿來,設鞫嚴問,快正典刑,其餘徒黨,亦令嚴鞫處斷,以折奸萌。傳旨未下之四啓,關係何如,義理何如?無非極逆大懟,罪關宗社,而允諭雖降,傳旨未下,今已屢朔,王章尙未夬施,臣不勝訝惑憂憤之至。請亟下四啓傳旨,令攸司卽速擧行焉。新除授大司諫李殷模,時在京畿驪州地,請斯速乘馹事,下諭。答曰,不允。下諭事,依啓。憲府無傳啓。
庚申五月二十二日辰時,上御誠正閣。諸承旨持公事入侍時,行左承旨李魯春,右承旨徐有聞,左副承旨朴崙壽,同副承旨曺錫中,記事官金啓溫,假注書李允謙,記事官李存秀·洪奭周,以次進伏訖。上命書傳敎曰,穆淸殿碑閣重修之役告完,其在重其事之道,當有賞典。留守金勉柱內下豹皮令賜給,監董裨校賞加,仍令口傳下批。又命書傳敎曰,近始聞之,知其日供雉鮮之代鷄,捧三倍云,雉鮮代捧,易以一鷄事定式,該堂登筵稟處。命讀公事。魯春讀奏,全羅監司金達淳狀啓興陽縣監金熙洛到任事,忠淸監司金履永狀啓利仁察訪李光葵到任事,靑陽縣監李學彬到任事,溫陽郡守林周喆到任事,黃海監司徐榮輔狀啓黃州牧使李采到任事,京畿監司徐鼎修狀啓楊根郡守兪漢紀到任事,平安假都事趙厚鎭狀啓領議政李秉模疏批傳諭事,東萊府使金觀柱狀啓倭船出來事,黃海監司徐榮輔狀啓鳳山郡鄕校修改時香祝下送事。崙壽讀奏,慶尙監司申耆啓本咸昌縣民家失火事,平安假都事趙厚鎭啓本楚山府反庫事,江原監司南公轍啓本田稅米大同裝發事。有聞讀奏,統制使任嵂狀啓仕滿將官開坐事,廣州留守金思穆狀啓還營事,義州府尹金箕象狀啓陳奏使一行入柵前進事,平安假都事趙厚鎭狀啓陳奏使一行入柵前進事,黃海水使李長喆狀啓荒唐船追逐事,全羅右水使林載洙狀啓虞候徐益修到防事,群山僉使李珍國到防事,黃海兵使安橚啓本發兵符傳受事,又狀啓到營事,黃海監司徐榮輔狀啓左營將豐川府使中軍尹東鎭令該曹付標事。錫中讀奏,慶尙監司申耆啓本罪人金應聲昌原府到配事,忠淸監司金履永啓本罪人鄭觀采海美縣到配事,平安假都事趙厚鎭啓本罪人同推開坐事,京畿監司徐鼎修狀啓罪人洪者斤世放送事,咸鏡監司具㢞啓本罪人李進國前後文案單抄馳啓事,廣州留守金思穆啓本已錄啓罪人姜福伊等依前同推事。竝命入之。又敎曰,判付則退院書之也。命書榻敎曰,黃海中軍仍任,新除者,他窠收用。上曰,右相去就知入。啓溫承命出。魯春曰,試講事體,自有格例,則輪日開試之餘,忽不進去,以致無端停撤者,事甚未安。當初不爲進去之照訖講試官,所當重勘,而本院請推之外,無他可施之罰,何以爲之乎?上曰,一竝遞差後,改差出,可也。出擧條仍命書榻敎曰,職務相妨學敎授中,時帶閣職人及軍色郞廳人,改差。上曰,大臣去就知入,有何難事,而至今無皁白?政院事極爲駭然。仍敎奭周曰,爾是實注書,退坐閤外,另飭院隷,使之斯速知入。奭周承命退出,記注官金啓濂進伏。上曰,右相事慨然矣。雖欲更爲傳諭,日勢向晩,卿則先爲次對詣閤,承候諸臣同爲入侍事,傳諭。賤臣承命,誤爲傳論于右議政,回奏曰,臣敬奉筵敎,馳往傳諭于右議政李時秀,則以爲,臣伏奉筵敎,雖萬萬惶悚,不敢爲進身之計,今方走伏金吾門外,以爲胥命之地云矣。上曰,俄者下敎,卽傳諭於左相,使之先爲詣閤,而坐待移時,終不入來,固已慮之矣。然則以右相所達,仍爲史官書啓,可也。仍命書書啓批答曰,知道。箚引已過矣,胥命又過矣。敬禮自敬禮,典憲自典憲,此等處萬一因此忽彼,如後弊何,如屈法何?慨然之甚,不暇他語。臨殿已過時,而如今東風,吸冒甚苦。卿其諒此,以爲去就事,更爲傳諭,期於偕入。又命書傳敎曰,右相往待命所云,今則卿等先爲召見,以待右相。大臣·備局堂上引見。賤臣承命傳諭,與左議政沈煥之,藥房提調金載瓚,行知敦寧趙尙鎭,行上護軍李秉鼎,刑曹判書李得臣,原任直提學徐鼎修·徐龍輔,知訓鍊徐有大,行護軍申大顯·李得濟,漢城左尹申大謙,藥房副提調閔台爀,原任直提學鄭大容,禮曹參判李書九,兵曹參判李益運,原任直閣金勉柱,檢校直閣沈象奎,直閣金近淳,校理金熙采,偕入進伏訖。煥之等曰,近日東風連吹,有妨於節宣之方,且浹旬齋居,聖慕彌篤,聖體候,若何?上曰,每年當此時,不知何以經過,而過齋後則亦如前日樣矣。煥之曰,寢睡·水刺之節,亦何如?上曰,一樣矣。連日東風可悶,而旣非發穗之時,則別無所損於各穀云耶?煥之曰,似無受損之慮矣。煥之曰,王大妃殿氣候,何如?上曰,一樣矣。煥之曰,惠慶宮氣候,快復常度乎?上曰,今幸完合,而尙未快復,伏悶。命次對爲之。仍敎曰,右相事豈不慨然?今則至於胥命之境,何如是過引也?海西査事,徐邁修則廟堂初以自給自蕩論勘,而其後備局啓目判付中,徐邁修之自給而自蕩,雖知其昭脫,其間卽亦不過五十步百步云云,仍命付處矣。右相之所自引者,以徐邁修之付處,卽緣加分一款,而認若同罪倖逭,故必欲受而爲罪而然耶?初則以散貸事爲引,而中間脫空後,如例視事,及至徐邁修處分後,又復如是深引,未知何故也。煥之曰,在右相處義,一番箚陳,可也,而至於胥命則過矣。上曰,俄於史官書啓批答,已言之矣,敬禮自敬禮,典憲自典憲,決不可因此忽彼。且以廟堂羞恥言之,則卿亦當當之,右相何獨過引乎?大抵前後道臣之所犯,雖非入己與染指,卿宰現告,回示朝堂,揆以事面,豈非大可羞恥者乎?無論如此如彼,此重彼輕,旣已現發,不可掩覆而置之,但當擧措得宜,可罪者罪之,使之塗人耳目,然後可以湔洗廟堂之恥。然則彼七十耆社臣,送之鐵原者,予豈獲已?以其法意,非予所創行,而自有金石之典,不可饒屈者也。此後事慮無所不到,以海西債事,廟堂之羞恥莫甚,來頭關西事,安知無如此之患乎?故重臣徐命膺,以十萬石加分事,付處於海西,則今番徐邁修之以數萬兩加分,特命付處,亦非法外之法也。卿試思之。徐邁修以唐津倅一蹴,到此地位,殆過矣,而向來吏判通望,卿亦思之未熟,今番付處之命,予則謂曲保重臣也。煥之曰,聖敎誠然矣。仍命書榻敎曰,政事當日爲之,平安監司下批,今日政爲之。上曰,惠堂趙鎭寬,何不入來?自然例兼備堂耶?煥之曰,然矣。仍奏曰,行大護軍趙鎭寬,還差備堂,仍察有司之任,何如?上曰,依爲之。出擧條敎曰,入參於次對事,分付。啓溫承命分付,備局堂上趙鎭寬進伏。煥之曰,平安監司今當擬薦,而徐龍輔·趙鎭寬,則不可出外,其外未知何人之可合矣。上曰,嚴於守法而謹於奉公者差送,則斯過半矣,何患無其人乎?煥之曰,旣有今日政下批之命,則臣不敢更事煩陳,而第念西路勅行當前,迎送之弊,有不可不顧矣。仍奏曰,海西前道臣,已蒙分等勘處之典,而第聞本營文簿中戊午別需本錢例授,適値兩道臣交遞之際,帖文則雖出於舊伯,而給錢則乃在於新伯矣。徐邁修緘答,略有差爽,邁修只憑償債時節目而爲言,追知其事狀之如此,而更欲首實,無路陳暴云。論其本情,雖非出於自掩,對供之失實,難免譴罰,而旣在行遣之中,更無可論。李泰永則始不免循襲之失,終不避推諉之嫌,雖甚未穩,於此一事,旣不當着。且藩任雖重,勅行在邇,此時迎送,大關民弊,合有分揀之道矣。上曰,依爲之。出擧條煥之曰,以前平安監司韓用龜擧條中,關西民庫事,當爲稟處矣。上曰,我國節目中,民庫法意,至嚴且重。故相李宗城,當初定式,以爲,一年再徵,則該邑座首,先斬後啓云云,我國法意,非戎務而有罪者,先斬後啓者,惟此一款也。李宗城當時,猶不屬之列邑,監司報大綱,則近來監司,何必新出節目乎?第當以當初節目,申明嚴飭,俾各看作己事,撙節用之,則豈無嬴餘?此則更問於已行監司,從後爛商更稟,可也。上曰,吏判今當勉出矣。大抵矯時正俗之道,卽目下第一義理,而丙申以後,右賢左戚之義,漸多不如古之嘆矣。今吏判則以其人器,雖若少遜於銓地,若其出而爲矯時正俗,則此其人也。昔司馬公辭樞密,向來金文貞爲吏判後,決意辭免,故畢竟疏批中,言及辭樞密三字。金文貞之辭樞密,雖甚貴矣,近日則廉防不如古,而處義邊尤過。吏判,以其兄之見帶時相,必欲處義,而此則有不然者。故相李觀命·李健命,同時竝行,其外亦多已例,決不當以兄爲時相,弟爲吏判,爲引矣。蓋前吏判,則雖欲恢張,朝廷多有嫌避者,以是不無偏係之嘆,且以老其才惜其人之道,不得不許遞。今之人,誰則曰吾有銓衡人物之才,而出而膺命,誰則曰吾無鑑識區別之術,因而得免乎?見今一段俗習,遠族雖有戶·兵判當路之人,爲吏議者不欲行公,其所處義,決非穩當。吏判若體特除之意,擺却俗套,出而矯洗一世之弊習,則豈非朝廷之幸乎?卿其申飭,使之從速出肅,可也。煥之曰,吏曹判書李晩秀,特旨除拜,政月已近,此時銓任,不可久曠,申飭行公,何如?上曰,依爲之。出擧條煥之曰,刑曹判書李得臣,以司寇重任,致有失職之譏,俄於賓廳,已有面責,而事體所在,不可無警勵之道,罷職,何如?上曰,依爲之。出擧條命大臣就座。龍輔曰,因廣州儒生李義可上疏,獻陵局內樹木犯斫有無及禁護方略,自臣曹關問該府矣。卽見廣州留守金思穆狀啓,則與摘奸史官書啓辭意,大體無異。儒疏所論十數年來參天大木無一見存等說,雖歸爽實,而陵寢局內樹木培植,事體至重,不可專諉之於土性之磽瘠,形便之罣礙,而一毫疎忽。守臣所請,環火巢四十餘里之間,量度民戶多寡,參互民戶疎密,里置洞長·監考,分日巡山,輪日換差之論,誠爲得宜。依所請使之往復陵官,撰成節目,報于臣曹,以爲永久遵行之地。奉獻寺重建事,創廢之年條無稽,造泡之寺刹自在,則重建之有害無益,誠如守臣所論,置之。陵官事,植松播橡,果符前後所報,結幕禁樵,至登守臣之啓,可知其誠心培護,而木根新斫之痕,旣發於史官摘奸之時,則其在重事體之道,不可以株數之差少,置而不論。時任兩陵官,竝拿處,何如?上曰,依爲之。節目定式,使之斯速修啓,而如是定式之後,一有泛忽,當該齋郞,隨現重繩,守臣亦難免其責矣,自今亦當有時時考勤慢之擧。至於新斫株數,史官書啓雖言之,當此別般釐正之時,須有別般久任之擧,可以另行賞罰,時任官員,爲先削仕三十日。參奉則渠所效誠,必有自別於外臣,限出六仍其窠計仕,待仕滿吏曹草記,然後更爲考察能否,能則始擬六品職文臣。令窠久任,不若蔭窠,令則令該曹移付他職,換定直長窠事,分付。此擧條及節目,令本府精寫揭板齋所,可也。出擧條上曰,右相去就,斯速知入,有附奏然後當有批答,附奏斯速捧入。啓溫承命出傳,仍卽持入右議政命召及政院啓辭。命書批答。仍敎曰,此批答令政院卽爲書送,去就亦卽知入。龍輔曰,此後日供雉鮮代捧,易以一鷄事定式,該堂登筵稟處事,命下矣。日前謹依筵敎,取考臣曹及廚院所在謄錄,仍又招問膺師·漁父及京營貢人,則一自戊申定式之後,雉則自五月初一日至八月晦日代捧,鮮則夏月潦漲之時,冬節氷塞之後,草記代捧,而雉一首代以鷄三首封進,鮮亦如之。故非節難貿之患,獵雉騷擾之弊,一擧而兩祛,貢人輩擧皆感頌德意,安生樂業,而今此雉鮮與鷄相代封之命,尤是出尋常萬萬之惠澤,渠輩莫不感激攢祝,不知所言云矣。蓋生鷄進排,凡有三種名色,年久者謂之陳鷄,新出者謂之軟鷄,非陳非軟者謂之活鷄。戊申以後夏節代封之時,以軟鷄進排,冬節代封之時,以活鷄進排,而或於自下代用之時,亦有陳鷄進排之例。顧今代封之擧,自雉鮮而爲鷄,自三首而爲一首,則雖以陳鷄進排,在貢人可謂莫大之惠,而聖敎實出於正事面及禽獸之意,則其在慮遠之道,不可不一定其名色,俾不得闊狹,然後可無點退生弊之端。自今爲始,無論夏冬,凡於代封之時,皆以活鷄封進,而若或有下屬輩不有定式,責納陳鷄之弊,則吏隷照法嚴繩,不飭之官員,施以違制之律,又或有不得不陳鷄需用之時,則陳鷄一首,代活鷄二首計減之意,定式施行,何如?上曰,依爲之。朔膳·物膳代捧之式,亦用日供例事,一體定式,可也。出擧條漢豐曰,今番齋戒時,闕內入直之臣營將官中,局別將與哨官,雖蒙點下,至於把摠,則以自該營當次爲之書下,事甚重難,往復於政院及兵曹,而適値齋日,變通無路。雖不得不擧行,此後則決不可仍而爲例,故敢此仰達矣。上曰,卿可謂擧職矣。依爲之。出擧條命次對先退。上曰,合啓例不出牌,則今日賓對,兩司諸臺,何不進參?各別嚴飭,入來傳啓事,分付。仍命退,承史以次退出。
庚申五月二十二日午時,上御重熙堂。右承旨·禮曹判書入侍時,右承旨徐有聞,假注書李允謙,記事官李存秀·洪奭周,禮曹判書徐龍輔,以次進伏訖。上曰,政官去就知入。政官若病不進,則自政院當爲請牌,啓辭斯速捧入。賤臣承命出傳。敎龍輔曰,獻陵陵官,雖請拿處,而木根株數,不甚大段,且參奉則其所效誠,必勝於外臣。故削仕後仍於其窠,限出六久任事,下敎矣。各別着念修擧之意,自卿曹更爲嚴飭。仍命退,諸臣以次退出。
上在昌德宮。停常參·經筵。
自開東至午時,灑雨下雨,測雨器水深六分。
傳于李魯春曰,禮房承旨入侍。
傳于李魯春曰,禮房承旨馳詣健元陵,奉審摘奸,局內諸陵,一體奉審以來。
傳于洪樂游曰,右承旨入侍。
注書金啓溫病,代以趙鍾永爲假注書。
李基憲奉命,代以鄭祖榮爲事變假注書。
傳于李敬五曰,左副承旨入侍。
傳于李魯春曰,奉審承旨入侍。
朴崙壽,以成均館知館事意啓曰,本館入直久任郞廳外,凡郞無敢入直若有代員替直之事,則依下都監郞官例,草記代直事,曾有定式矣。司成閔命爀,直講安策,俱以照訖講試官,因傳敎遞差,典籍未差,時無入直之員,以他郞官姑爲代直,何如?傳曰,館官不過參試,與學敎授有間,遞差傳旨中拔去,此草記還給,可也。
洪樂游,以義禁府言啓曰,時囚罪人李石求口招公事判付內,不禁之房主及犯禁之騎者,問名,一體拿問勘處事,命下矣。招問憲府書吏,則今月十七日李石求入直時,霜臺犯騎者,卽前兵使鄭學畊,不禁之房主,監察李㙉云,爲先拿囚之意,敢啓。傳曰,知道。
洪樂游,以義禁府言啓曰,時囚罪人李石求口招公事判付內,湖西僻邑定配,俾圖懲艾之方事,命下矣。李石求,忠淸道靑山縣定配,而以判付內辭意,具罪目依例發遣府羅將,押送配所,何如?傳曰,允。
庚申五月二十三日卯時,上御重熙堂。左副承旨入侍時,左副承旨李敬五,假注書李允謙,記注官金珍恪·承膺祚,以次進伏訖。上曰,久不見矣,爾之眼病,近果差勝否?敬五曰,苦歇無常矣。上曰,近聞關東蔘弊,猶未快革云,寧越則別無邑瘼之切骨者耶?敬五曰,貢蔘事體至重,如有絲毫補益,則豈可顧些少弊端,而每有有名無實之嘆矣。今已釐革,東民之愚夫愚婦,莫不攢祝感頌,九重東漸之化矣。上曰,快已革罷耶?敬五曰,然矣。上曰,如可强,數三日仕進,可也。仍命退,承史以次退出。
庚申五月二十三日卯時,上御重熙堂。禮房承旨·右承旨入侍時,行右承旨李魯春,右承旨洪樂游,假注書李允謙,記事官李存秀·洪奭周,以次進伏訖。上敎魯春曰,傳香耶?魯春曰,入稟後當傳香,故姑未爲之矣。上曰,卿則先退,健元陵進詣各處奉審,祭物各別精備之意,申飭,局內諸陵,一體奉審而來也。魯春承命先退。命書公事判付訖。命退,承史以次退出。
庚申五月二十三日申時,上御重熙堂。奉審承旨入侍時,行左承旨李魯春,假注書李允謙,記注官金珍恪·承膺祚,以次進伏訖。上敎魯春曰,各處奉審則皆無頉乎?魯春曰,臣承命馳詣健元陵,陵上奉審則無頉,丁字閣·碑閣奉審則無頉,祭物·祭器·祭井看審則精潔,進排官·諸執事摘奸則無頉。仍詣顯陵·穆陵·徽陵·崇陵·惠陵·元陵,陵上·丁字閣·碑閣奉審,則皆無頉矣。上曰,知道。祭物各別精備之意申飭否?魯春曰,奉常寺久任郞爲典祀官,故祭物尤爲精備矣。上曰,往來路見農形,則雨後所見,何如?魯春曰,在在豐徵,雨前移秧者,擧皆勃興,雨後移揷者,亦有善就之望,農民言內,今明間當畢移云。今日之雨,亦得二犁許,東風之餘,誠爲萬幸,田穀則豆太黍粟木花,皆是豐徵,所見甚快矣。上曰,各陵陵上,皆登陟奉審耶?魯春曰,各陵陵上·丁字閣·碑閣,一一奉審而來矣。上曰,卿則筋力,好矣。且無一髮衰白者,何故之然也?殊可奇哉。仍命退,承史以次退出。
上在昌德宮。停常參·經筵。
李魯春啓曰,明日常參·經筵,取稟。傳曰,停。
李敬五啓曰,御營廳將官來言,今日本廳軍兵,日次私習云矣,敢啓。傳曰,知道。
李敬五啓曰,卽見訓鍊都監草記,去夜五更量,金虎門北邊月廊外簷椽木一箇,因行巡軍燃炬,着火三寸許,幸卽撲救,而莫重宮墻,有此驚心之擧,其不能檢飭之罪,不可無警責,該營將臣,從重推考。着燒雖是外簷,兵曹之尙無一言來告者,極爲矇然,入直堂上,亦爲推考。郞廳所當重勘,而本院請推之外,無他可施之罰,何以爲之?敢稟。傳曰,堂上遞差,郞廳先汰後拿,可也。
傳于李魯春曰,左承旨入侍。
傳于洪樂游曰,右承旨入侍。
傳于朴崙壽曰,同副承旨入侍。
以李在璣囚單子判付內,生疎所致,與該堂分揀,仍爲放送爲良如敎。
李敬五,以兵曹言啓曰,去夜五更量,金虎門北邊月廊椽木一箇,爲集春營軍行巡時炬火所着,三寸許燒燼。雖幸卽時撲救,宮城莫嚴之地,行巡軍校,不能謹審,致有此失火之擧,萬萬驚駭。該營將官,自該營已爲草記嚴勘,而當該巡將監軍不能警衛之罪,不可置以不論,竝令該府拿問嚴處,臣之不飭之失,不勝惶恐之意,敢啓。傳曰,知道。卿則推考,可也。
李敬五,以訓鍊都監言啓曰,去夜五更量,金虎門北邊月廊外簷椽木一箇,着火三寸許,燒燼之際,東營行巡軍,仍卽撲救,而事在五更,則必是集春營行巡時燃炬不能小心之致,莫重宮墻,有此驚心之擧者,萬萬駭然。當該行巡哨官金時和,爲先嚴棍汰去,臣亦有常時不能檢飭之失,惶恐待罪之意,敢啓。傳曰,知道。卿則從重推考,可也。
李敬五,以禁衛營言啓曰,去夜五更量,金虎門北邊宮墻椽木一介,爲集春營軍行巡時炬火所着,三寸許燒燼,而雖卽撲救,莫重警衛之地,有此深夜失火之境,極爲驚心。臣亦以巡邏字內所管,常時不能檢飭之失,在所難免,惶恐待罪之意,敢啓。傳曰,知道。卿則推考,可也。
吏曹判書李晩秀疏曰,伏以,臣於今月十二日,退自賓筵,祗奉吏曹判書特授之命,五內震剝,蒼黃逬出。仰念國家之大體,俯懷私門之深憂,忽忽自語,一夜而三四起者,行且浹旬而有日矣。臣聞之人臣事君,盡職爲忠,克讓之美,非義之正也。在昔長陵盛際,延平府院君李貴,榻前自薦,特拜吏判,至今稱銓家美譚,蓋其赤心向國,不規規於物我之小嫌,而亦可見量己量時,自居而無愧也。顧臣十載邇密,受恩如天,生死向前之一段愚忠,妄自謂不讓於古人,苟使有豪末塵露之微,可以裨補聖治,報答洪造,則自薦之故事,尙欲慕而傚之。況何敢備例辭巽於有隕自天之下,甘自歸於矯飾之俗習乎?第念,事有可能不可能,芹曝之獻,隕結之報,可能也,僬僥之於千勻,瞽者之於五色,不可能也。如臣儱侗憒劣,百不猶人,何官之可稱,何事之可了,而最銓選一職,尤所昧昧,官制之沿革,班簿之高下,薦剡考課之法,氏族流品之別,茫然無一通曉。性且疎迂,平居罕與人接,同朝下大夫以下,往往多不識名面,時閱政眼,殆若楚人之聞齊語。乃今一朝,置之於天官長席,典掌一國之政柄,進退當世之人物,以之激揚淸濁,調劑酸醎,仰贊我聖上平明恢蕩之治,不亦舛乎?卽無論畢竟之僨誤顚沛,假使出而行政,其必口呿手慌,左右顧而不知攸爲,此眞所謂臣何足言,有辱朝廷也。抑臣有區區切至之懇,臣之釋褐策名,今纔一紀,風雲雨露,旣遍身薰沐矣,靑紫軒冕,又平步兜攬矣。今年侈一華貫,明歲超一峻秩,居然滾到於八座之列,以臣衰薄之門祚,眇少之福分,叨竊驟躐,亢極至此,道家所忌,吾儒之所不言,而滿則招損,天理不誣,每一思惟,不寒而栗,惟有所信者心也,所知者天也。進則瞻依觚稜,奔奏夙夜,粗效寸勞於百執事之末,退則杜門窮巷,收拾舊書,庶免宿昔墻面之歎,而一切分外榮觀,如避水火,補蘧瑗四十九年之非,臣之願也。豈意日月之明,偶有遺照,名登權要之塗,身入睢盱之叢?違先臣兢畏之志,犯前哲冥升之戒,宦海傾檣,炯鑑在前。又況國之重任,政府·政曹是也,世所稱以人事君之職也,兄弟二人之一時竝據,不惟終古名碩之所罕,卽亦御極以後之初有。濟濟明廷,才彦林立,臣是何人,當此異數?銓望問議,其將行之於私室歟,政注得失,其將論之於公朝歟?事體則徒歸苟簡,格例則隨處窒礙,而中批誤恩,尤非聖世之美規。除目一出,四方有識之士,必有竊議永歎於官方之無漸,名器之太褻,而臣心之懍然震恐,不啻十倍於前,此殆臣理盈勢極,自速其負乘之寇而後已矣。天地至仁,無物不遂,父母至慈,有呼必應,臣家之保有今日,莫非天地父母之攸賜,則以我聖上平日愛欲生之盛念,豈不惻然垂憐於赤子之入井,而思有以終始而安全之也?聖簡不可虛辱也,天工不可久曠也,莫踰者常分也,難奪者微諒也。徒竊一條之銜,巧占三褫之便,如朱子所云淸官美職,安坐辭讓而得之者,臣雖汙下,不忍爲此態也。間値齋居肅穆,不敢輒有干瀆,一向泯伏,益增惶阨,天牌儼臨,飭敎繼降,自顧咫尺之守,萬無蠢動之勢,數行短牘,仰塵崇聽。伏乞聖慈,曲垂諒察,將臣新授職名,亟命刋改,以卒生成之澤,仍治臣逋慢之罪,俾朝綱肅而私心安,不勝大願。臣無任云云。答曰,省疏具悉。特授意在矯俗,卿其勿辭行公。
庚申五月二十四日辰時,上御重熙堂。右承旨入侍時,右承旨洪樂游,假注書李允謙,記注官金珍恪·金景煥,以次進伏訖。上曰,吏判上疏,姑未到院耶?問入。賤臣承命出問,回奏曰,今方到院云矣。命書傳敎曰,吏判上疏入之。賤臣承命持入。命樂游讀奏。又命書批答訖。命書榻敎曰,吏曹判書批下,牌招行公。樂游曰,昨因日記內入之命,臣若干考閱,則粧衣擧皆蠹敗。日記所重何如,而一任抛置,極爲未安。其中尤甚者,令該曹限年改粧,似好,故敢此仰達矣。上曰,俄見則其所蠹敗,果如爾言,爾其逐年考見後更稟,可也。仍命退,承史以次退出。
庚申五月二十四日辰時,上御重熙堂。同副承旨入侍時,同副承旨朴崙壽,假注書趙鍾永,記事官李存秀·洪奭周,以次進伏訖。上曰,左承旨奉審歸後,不以爲難乎?崙壽曰,今日亦仕進矣。上曰,七陵奉審,何以能於一日內盡爲之乎?崙壽曰,盡爲之云矣。上曰,筋力好矣,頭髮則白乎?崙壽曰,一髮不白云矣。上曰,承旨則髮白乎?崙壽曰,不白矣。上曰,故大提學,於承旨爲幾代祖乎?崙壽曰,五代祖矣。上曰,承旨之家,本稱壽家云,自承旨高祖以下,年皆幾許歲乎?崙壽曰,自臣高祖至於臣父,而無未經周甲者矣。上曰,朴宗甲亦故大提學之直派乎?崙壽曰,爲其玄孫矣。上曰,然則承旨與朴宗甲之班閥,有何異乎?朴宗來則與朴宗甲爲幾寸乎?崙壽曰,爲四寸矣。上曰,朴宗來有兄弟乎?崙壽曰,有一弟矣。崙壽曰,臣於大報壇奉審時,與守直官同爲奉審矣。自集成門直上百餘步,有舊建門,而柱木腐傷,釘鐵盡脫,莫知其爲何門,適因得見開金牌,取考其所書門號,則有藏虹門三字。門雖舊而頹弊旣如此,日後壇役修改時,一體改建此門,似好,故敢此仰達矣。上曰,日後同爲修改,就其門內,亦爲鎖金而鎖之,可也。仍命書榻敎曰,徐拜多日,尙不出肅,吏曹判書李晩秀,卽爲牌招,使之行公,六字刀割敎賤臣曰,此傳敎卽爲頒布,牌去來斯速催促,可也。賤臣承命,退出傳命後,還入進伏。上曰,俄者遞差之兵曹堂上誰也?崙壽曰,朴奎淳矣。上曰,其代入直之堂上,誰也?崙壽曰,未及詳知矣。上命賤臣曰,入直誰某,問入,可也。賤臣承命出。仍命退,承史以次退出。
庚申五月二十四日午時,上御重熙堂。左承旨入侍時,行左承旨李魯春,假注書趙鍾永,記事官金珍恪·金景煥,以次進伏訖。上曰,吏判牌去來入來乎?魯春曰,牌不進矣。上曰,與承旨同庚者幾人乎?魯春曰,吏判及徐美修有之矣。上曰,申獻朝亦壬申生乎?魯春曰,然矣。上曰,吏判之至今不承牌,豈成說乎?命書傳敎曰,天官之長,亞於承弼,其爲任也重,故其去就也不輕。中批以後,今爲帀旬且有日,而任其逡巡,姑不之强焉者,務欲優容假借,克盡禮使之道。予之所以施之於重臣者若此,則重臣之報之亦若予,然後上下擧措,兩得其當。大抵不當引而引,與不引於當引,均之爲慢命,命之慢者,其弊也僞。今人雖不及前人,居前人所居之職,行前人已行之事,卽前人已矣。近則不然,於前人所不敢言所不敢爲處,自我創之,自我守之,文致曲成,作爲妙計,綱紀隨而解紐,俗習漸於難醫。向來綸諭筵飭,至再至三,而不知止者,重臣出入邇密幾多年,尙亦飫聞而稔悉,忽以時相之弟,難爲政曹,視之若艮限,張皇辭本,有召輒違。若使似此格例,古無今無,而自重臣始,則其怵惕難進,容或無怪,屢百年以來,鼎銓塤箎,後先相望,而如故相李觀命兄弟,弟爲端揆,兄爲冢宰,再經大政,若固有之。兄猶然矣,矧伊弟乎?書到此。上曰,近世時俗不古,多有過於分數之事而然矣。雖以古事觀之,李觀命之爲時相也,其兄健命,亦已行公於吏判,則豈有以時相之弟,而不可爲吏判者乎?此亦矯俗之一端,故所以證古爲諭,如是縷縷者也。仍命繼書曰,重臣縱昧格例,右相初不提撕,俾予十日齋居,食息苟存之餘,有此剔憊酬應之擧,果能恔於心乎否?此猶屬義分上耳,獨不念扶綱立紀之在此,矯習正俗之在此,如大昨賓對時縷縷辭敎乎?予所講者,絜矩之義也。夫豈有可强者强而强之,枉人心而咈人性哉?吏曹判書李晩秀,何必問備?以前牌牌招,知所去就,此意亦令入侍史官,往傳于大臣。敎賤臣曰,持此傳敎,卽爲往傳於右相曰,大臣須觀此傳敎。予無可以更容再言者,以卽速承牌之意,勸諭於吏判處,可矣。賤臣承命退出。仍命退,承史以此退出。
上在昌德宮。停常參·經筵。
自午時至人定,灑雨下雨,測雨器水深二寸五分,自人定至二十六日開東,灑雨下雨,測雨器水深三寸三分。
藥房都提調李時秀,提調金載瓚,副提調閔台爀啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿·世子宮,藥房口傳問安。答曰,知道。
李魯春啓曰,明日常參·經筵,取稟。傳曰,停。
李敬五,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李敬五啓曰,今日御營廳下番軍賞試才時,弘化門·建陽門·銅龍門入直軍除出,標信請出之意,敢啓。傳曰,知道。
傳于閔台爀曰,諸承旨持公事入侍。
吏曹口傳政事,兼春秋單金錫泰。
兵曹口傳政事,副司果金錫泰單付。
吏曹口傳政事,記事官單金錫泰。
以水原留守徐有隣啓本,殺獄罪人李春成踢殺金召史根因査啓事判付內,啓下刑曹爲旀,該府論理,甚有意見,依此卽爲決放之意,令政院專撥回諭爲旀,究其本論其跡,所謂小姑之所爲切可惡,定配段以妹替娚,到配後,亦令配所官加刑於厥女,報來後狀聞事,一體回諭爲良如敎。
以咸鏡監司具㢞啓本,洪原縣金明壽獄事開錄事判付內,啓下刑曹爲旀,京外掌獄之官,所知者惟法耳,執跡比律而已,情之一字,有非可以議到者。至於此獄,跡與律之不當,其端不一,前伯題語中誤觸故犯,便是挺刃之無異云者,何其疎闊之甚也?北靑前倅之論理起疑,其言果然兺不喩,道伯狀辭,亦甚的確,何必更待回啓?洪原倅金明壽,以過誤邂逅之罪,考律決勘狀聞之意,卽爲分付爲良如敎。
司僕寺啓目,粘連觀此京畿監司徐鼎修狀啓,則枚擧南陽府使李近胄牒呈,以爲,珍島牧場稅穀所載船,到本府倉島,逢風致敗,穀物無一鉤拯,死人屍體,亦未尋得。色吏沙格等,姑爲嚴囚,令司僕寺稟處亦爲白有臥乎所,海濤雖曰深險,風勢雖曰猛急,苟使船隻完固,沙格鍊習,則豈至於若是逢敗?而今以其矣所招推之,放船於迅風之中,致敗於俄頃之間,可知其船隻之不完固,沙格之不鍊習,該牧官不善檢飭之罪,在所難免。珍島監牧官黃井彦,依例罷黜爲白乎旀,本寺穀物臭載之時,本官之親審鉤拯,道臣之嚴覈狀聞等事,旣有廟堂之定式知委,則去月十七日致敗之船,今月初十日始爲進往看審者,揆以法意,誠極駭然,地方官南陽府使李近胄,令該府拿處,何如?判付啓,依允。
禁府啓目,前兵使鄭學畊,監察李㙉原情云云。傳旨內辭緣,泛稱遲晩,所當請刑是白乎矣,曾經閫帥勿爲請刑,載在大典通編,議處爲白乎旀,李㙉段,刑推得情,何如?判付啓,依允爲旀,李㙉段除刑推議處,竝只仍爲照律爲良如敎。又啓目,前兵使李性默更招云云。傳旨內辭意,發問目嚴問,則諸條所犯,無辭自服,而至於刑具之幾次擅用,梟示之恣意擬加,一味呑吐,終不直陳,究厥所爲,萬萬痛駭,所當請刑是白乎矣,曾經閫帥勿爲請刑,載在大典通編,議處,何如?判付啓,依允。又啓目,一所巡將趙,監軍韓啓豐等原情云云。傳旨內辭意,泛稱遲晩,趙段,刑推得情爲白乎旀,韓啓豐段,宣傳官勿爲請刑,載在大典通編,議處,何如?判付啓,依允爲旀,趙段,除刑推議處,竝只仍爲照律爲良如敎。
禁府照目,粘連向前趙·韓啓豐等矣本府議啓內,宮城巡檢,法意甚嚴,而身爲巡將及監軍,闕門月廊之簷椽着火,未能察飭,其不能警衛之罪,在所難免。竝只以此照律罪,各杖八十收贖,奪告身三等,竝只私罪,奉敎依允爲旀,趙功減一等,竝只公罪施行爲良如敎。又照目,粘連向前鄭學畊本府議啓內,御史府事體,與他自別,而身爲朝官,不能審愼,騎馬攔入,無難乖例,揆以法綱,已極駭然。李㙉矣本府議啓內,身爲房主,僚員之直所雜技,雜客之乘馬出入,矇不禁斷,溺職之罪,在所難免,竝只以此照律罪。鄭學畊段,杖一百收贖,告身盡行追奪,李㙉段,杖八十收贖,奪告身三等,竝只私罪,奉敎依允爲旀,李㙉段,以公罪議減一等爲良如敎。又啓目,粘連向前趙榮慶亦,兵使之擧措,雖甚乖當,吏校之推捉,旣稱公格,則不惟不使捉送,乃反驅逐營屬者,已是妄率兺除良,報巡營牒辭之拶逼兵使,殊極駭然,以此照律,何如?判付啓,依允。又啓目,向前李性默亦,擅發校卒,替送虞候,大張軍威,妄行回示之擧者,已犯師律兺除良,刑具之擬加,用棍之太濫,尤乖典憲,究厥罪狀,節節痛駭,以此照律,何如?判付啓,依允。
李敬五,以備邊司言啓曰,卽見行大護軍韓用龜所啓,則以爲,箕營別置木,年來自籌司,以每等別備條,或當年新捧條,限三四百同擇置之意,關飭,而所謂留木,麤劣腐傷,不堪需用,每以新捧爲支放之資,故以某樣會付錢給代換置,不無當給者呼冤之弊。且以丁巳條言之,旣以擇置之後,自惠廳送人發賣,又復轉販關北,有若遷貨射利者然,誠極慨惋。再昨年則以本色輸納惠廳,而數十餘同,又爲見退,許多弊端,終歸小民,本營留木,不必每年換置,漸次釐正,昨年捧置條,還報本營,依例支放事,下詢廟堂處之爲辭,而批旨內,廟堂豈有不稟,而使之別置之理乎?旣別置又何以發賣乎?其委折問于廟堂,仍以後勿若是之意,嚴飭該道,而亦令廟堂指一草記可也事,命下矣。該營留庫木,素稱外度支不虞之需,近來典守之法,漸不如古,舊儲則徒擁虛簿,新捧則無難換作,種種奸弊,有駭聽聞,而京司需用,每多緊急,臨時區劃,易致狼狽,故丙辰·戊午·己未,自本司或措辭行會,或筵稟申飭,使之限三四百同別爲擇置。而丙辰四百同中一百五十同,劃給華城,二百五十同,自惠廳請得,而以該道所在常賑穀八千三百餘石,準折給價,戊午三百同中六十同,以中旬木劃給訓局,一百四十同,以留貯條劃給惠廳,餘數一百同及己未三百同,今方留在該營矣。丙辰條之自惠廳請得,蓋因本聽米條之苟簡,欲以此木換作京米,則所當以本色輸來,從長措直,而乃有此送人發賣之擧,事面殊欠正當,旣往雖難追理,後弊政宜申禁,謹依批旨,另加嚴飭。蓋此擇置木事,廟堂本意,只欲就留庫中,用舊蓄新,稍加擇置,故丙辰則依此擧行,戊午則乃以惠廳所給木價常賑穀,發賣貿入於記付元數之外,而本司亦爲許施,及至己未,又爲給錢換木,而以此由枚報本司,仍請區劃價錢,故頃已論題退送矣。戊午常賑穀之許賣,已與當初行會之意,有所徑庭,臣等不勝惶悚,而雖以該營事體言之,近三千同記付,必無盡爲腐傷之理。況支放外每年加入,又不下百餘同,方便推移,若干擇置,初非難事,乃以許多積貯,都屬無用之物,更費累萬錢貨,別稱額外之需,而至使軍民受弊者,殊甚未穩,昨年條還屬該營,雖無不可,旣以會付錢給代換置,則此木不當更入於支放,姑令依前留置,以記付木三百同劃給,俾充會付錢推移之數。此外留庫木,亦不可一任其有名無實,亦爲參量事情,別備則必取準式,新捧則隨宜換入,一年二年,次第釐正,使校卒無怨,庫貯漸實之意,一體分付,何如?傳曰,允。
吏曹參議尹光顔疏曰,伏以,臣頃被誤恩,特授國子之任,自顧空疎,豈有一分堪承之望,而懇辭旣未獲請,屢違又未蒙勘,屬値宮班之有事,特以兼銜而宣召,飭敎連降。分義是懼,不得不冒昧趨命,夤緣出肅,而微諒未能終守,公議固知不厭,早晩顚沛,理必無幸,果然臺章峻發,詆辱備至,撫躬慙恨,直欲無吪。第念因此而獲卸匪據,還他本分,則人之見餉,不爲不厚,縮伏自訟,惟是之幾。千萬不自意,天官特除,又下此際,恩言鄭重,寵踰華衮,旣許廉隅之俾伸,復侈奬拔之新命,過費聖念,曲施造化。臣是何人,蒙此千古曠絶之殊私?以首頓地,不覺感涕之被面也。噫,彼臺臣之斥臣以不合師儒,譏臣以肆然冒膺,臣當受以自引,不必費辭較辨,而第其泮儒發簡,謁聖見塞等說,誠不勝訝惑。所謂發簡,未知發於何人,傳於何處,而果若發自齋中,傳播遠近,則臣豈有不聞不知之理乎?至若謁聖一款,似指臣釋褐時事,而臣於當日,曉入泮宮,旋差堂后假官,仍卽仕進禁中,初無見塞與否之可論,此固同榜諸人之所共覩,未知臺臣何所據而云也。向來臣家曾被人搆捏,至有肺石之訴,而其時判付恩敎,炳若日星,照燭開釋,無復餘蘊。自玆以後,雖素不悅臣家者,庶幾曉然知本事之元無可議,而只緣孤弱之植,蹈藉無難,黨伐之習,噂沓未已,今又以無根之事,爲藏頭之說,隱暎閃弄,意在誣衊,臣心痛惋,當如何哉?至於庠任單差事,果因殿講在近,備員爲急,且據一二已例,而若曰,有違齋規,則固臣之失,至謂關於名義,則何言之太欠稱停也?雖然其疏所云淸選之不可輕授,中批之所當收還,則亦可謂不易之論也。今殿下不惟不賜允可,乃反復申中批之命,更畀極峻之選,臣之至庸極陋,文質無當,何嘗有一能之可稱,而泮任銓銜,公然兜攬,官方由臣而壞,各器由臣而輕,聖簡以之貽玷,物論以之失平。臣雖奊詬,豈忍憑藉寵靈,貪戀名塗,不念四維之重,以貽淸朝之羞哉?噫,遭彈而進官,轉辱而媒榮,事異常格,恩是罕有,寵遇彌重,而指目彌多,職名愈濫,而惎嫉愈深。以臣窮畸之命,眇薄之福,其何以消受此過分之隆渥,而彼世人之齮齕臣者,終亦無捨臣之理,以我聖上庇覆眷顧之至意,何不置臣於虛閑之地,俾卒承生成之澤,而非常之命,轉輾層加,使之狼狽而後已耶?在臣自靖之義,惟有謝迹榮塗,歸身田畝,上以圖塵刹之報,下以全咫尺之守而已。罪犯逋慢,恩勘不加,情地危蹙,歷日靡措,玆敢披瀝肝血,仰瀆崇聽。伏乞天地父母,俯垂矜諒,亟命還收臣新除職名,仍賜斥退,以重官方,以快人心,千萬幸甚。臣無任云云。省疏具悉。爾其勿辭察職。
掌令權漢緯,校理金履度,正言李東宇,副修撰閔師宣啓曰,請亟寢罪人鄭致達妻出置罪名命釋之音,依前還發配所,仍令王府快正典刑。一行半刀割答曰,不允。六字刀割措辭見上掌令權漢緯,正言李東宇啓曰,請遲晩後物故罪人啓能亟施孥籍,趾賊等凶種快施邦刑,獻遂設鞫得情。請夏賊子女亟施跪斬之典,斗恭親屬應坐之律,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。請明謙·以謙亟施孥戮,逆復庶子好石亟施處絞,荐棘罪人時偉設鞫得情,夬正王法,遲晩罪人宇鎭捧根脚夬正王法。答曰,不允。措辭見上正言李東宇啓曰,請金甲島爲奴罪人克觀,更令王府嚴鞫得情,夬正王法。請逆賊尙魯亟施孥戮之典。請濟州牧定配罪人姜彝天,黑山島定配罪人金履白,慶源府定配罪人金鑢,亟令王府拿來,設鞫嚴問,快正典刑,其餘徒黨,亦令嚴鞫處斷,以折奸萌。請亟下四啓傳旨,令攸司卽速擧行焉。答曰,不允。措辭見上
庚申五月二十五日辰時,上御誠正閣。藥房入診,諸承旨持公事入侍時,都提調李時秀,提調金載瓚,副提調閔台爀,假注書趙鍾永,記事官李存秀·洪奭周,行左承旨李魯春,右承旨洪樂游,左副承旨李敬五,右副承旨金羲淳,同副承旨朴崙壽,假注書李允謙,檢校直閣沈象奎,醫官柳光翼·金孝儉·白成一·李敬培·李惟鑑·玄必采,以次進伏訖。時秀曰,近間日氣頗熱,聖體候,若何?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,快復常度乎?上曰,一樣矣。仍敎曰,吏判疏批,卿已見之,可知予本意之所在矣。大體兄爲時相,弟爲吏判,鼎席銓地,兄弟迭居,其所盈成之戒,憂懼之心,無怪其必欲辭免,而辭疏之批,勉出之敎,已言之矣。顧今朝象俗習,果何如?予之一段苦心,惟在於矯俗,而其所對揚之人,卽吏判也。予之特除,意豈徒然?自家出而膺命,亦知予本意之所在故也。予之精神筋力,日漸衰憊,以經筵言之,予豈可爲而不爲乎?近來則眼昏太甚,若當午則不能辨望單子懸註,以此何以行親政乎?今番亦當爲賓廳都政,而吏判以其疎闊,未知何以爲之,來頭狼狽,可立而待,是可悶也。卿必相議,第其所見,何如?時秀曰,問諸吏判,則所見極爲茫昧矣。上曰,諳鍊邊,吏判不如卿矣。時秀曰,臣亦疎忽昏孱矣。上曰,古之人重厚,然後壽限遠矣,福力亦長遠,而今人則淸秀,然後能享遐齡,人之氣質,亦隨時變化而然耶?予之所取於吏判者,卽其虛閑也。出而能物各付物,不愧於心,不愧於衾,以至於不愧屋漏,然後當不負所知矣。卿其傳此筵敎,可也。時秀曰,醫官旣已待令,診察,何如?上曰,置之。仍命時秀等先退。命讀公事,台爀·魯春·羲淳,以無公事先退。樂游讀奏,全羅監司金達淳啓本全州府反庫事,敬五讀奏,咸鏡監司具㢞狀啓咸興府失火民人等結構奠接事,忠淸監司金履永狀啓中軍尹宇大身病沈重罷黜事,崙壽讀奏,咸鏡監司具㢞啓本罪人張漢秋端川府到配事,命分書判付。命書榻敎曰,前兼春秋金錫泰,渠何足言,而亦可謂兩代兼史,令該曹口傳付軍職,更待其稍知贖罪,實職甄復事,分付。仍命退,諸臣以次退出。
上在昌德宮。停常參·經筵。
自開東至未時,灑雨下雨,測雨器水深九分。
李敬五啓曰,明日常參·經筵,取稟。傳曰,停。
洪樂游啓曰,行左承旨李魯春,今日不爲仕進,卽爲牌招,何如?傳曰,許遞,前望單子入之,待下批牌招。
傳于洪樂游曰,諸承旨持公事入侍。
承旨前望單子入之,申鳳朝落點。
傳于洪樂游曰,左承旨入侍。
傳于申鳳朝曰,大司成前望,入之已久,不卽出給,以致該房之疑稟,今始啓下。當該中官査治,望筒旣點下,新除授大司成,牌招察任。
大司成前望單子入之,鄭大容落點。
吏曹口傳政事,兼大司成鄭大容。
吏曹口傳政事,以趙廷鉉爲富平府使。
以漢城府民家頹壓別單,傳于洪樂游曰,恤典令該廳卽爲分給事,分付。
以漢城府民家頹壓別單,傳于洪樂游曰,恤典令該廳卽爲分給。李喜明,名以朝官,六間蝸屋,二間頹圮,何異於殘戶之全頹乎?一體題給事,分付。
以咸鏡監司具㢞啓本,遺漏應資老人開錄事,傳于李敬五曰,令該曹口傳下批單付,亦以口傳擧行。
兵曹口傳政事,僉知單李載晟。
以全羅監司金達淳啓本,罪人鄭太東實因脈錄,終欠的礭,故謹附微見開錄事判付內,啓下刑曹爲旀,道啓論理,甚有意見,依狀請的決之意,卽爲回諭爲良如敎。
以全羅監司金達淳啓本,昌平金守元獄事,有違法例,初覆檢官罪狀,令攸司稟處事判付內,啓下刑曹爲旀,長興黃於應·雪古之獄,道伯所引法文中,爭鬪前飮酒致醉,至爭鬪時,有所觸傷,氣絶而死,恐似近之云者,果似然矣。而死者無異當下致命,則付之輕典,雖甚重難,究其根因,道伯之言,亦不可謂之法外,其在曰殺曰〈宥之義〉,宥之亦可。全州曺得福之獄,以致斃之遲速,較之受傷之輕重,有此附陳意見,其言亦然。昌平金守元之獄,兩條設疑,歸之於未必死之驗,而彼杖此鎌之無傷有痕,不但近於邂逅之過誤,傷輕死速,法無可據云者,道伯之言是矣。且與常性人有間,右項三囚,依道啓減律爲旀,檢官拿處事,與直爲酌決二囚事,竝依啓聞施行事,令政院分付後回諭爲良如敎。
禁府啓目,黃海前兵使李性默矣本府議啓內,擅發校卒,替送虞候,大張軍威,妄行回示之擧者,已犯師律兺除良,刑具之擬加,用棍之太濫,尤乖典憲,究厥罪狀,節節痛駭。以此照律罪,杖一百收贖,告身盡行追奪,私罪。奉敎依允。
禁府啓目,前黃州牧使趙榮慶矣本府議啓內,兵使之擧措,雖甚乖當,吏校之推捉,旣稱公格,則不惟不使捉送,及反驅逐營屬者,已是妄率兺除良,報巡營牒辭之拶逼兵使,殊極駭然。以此照律罪,杖八十收贖,奪告身三等,私罪。奉敎依允爲旀,議減一等爲良如敎。
李敬五,以兵曹言啓曰,卽接西營入直訓局哨官趙元軾手本,則金虎門南邊月廊外壁築墻一間許頹圮云,令紫門監爲先以杻把子堅實圍排樹柵,急速修築,而金虎門入直軍八名除出,限改築間嚴加守直之意,分付,何如?傳曰,允。
洪樂游,以賑恤廳言啓曰,西部倉洞契任掌劉祥頊,今月二十五日本洞路傍,得一歲遺棄男兒,同里居良女金召史,欲爲修養,茵匠里契任掌崔同伊,今月二十五日本洞路傍,得一歲遺棄男兒,同里居良女權召史,欲爲收養,貧不自食,皆願受料,告于本部,自該部同日牒呈,故依節目竝爲給料,使之乳養之意,敢啓。傳曰,知道。
李敬五,以漢城府言啓曰,內官之訟,不由內侍府轉啓,徑呈法司,則不得聽理,曾有定式矣。日前楊州居內官李世曄,謂有訟辨,突入東部官門,故吏隷輩以內官之訟不得聽理爲言,則移怒部官,詬罵侵辱,罔有紀極,至有部官引義之擧,聞極驚駭。移文畿營,使之押送,則以其曾經待令郞廳,不得捉致云。係是朝官,則自臣府,法不當擅自推治,其罪狀令該府拿問處之,何如?傳曰,近來法綱解弛,有如許干紀亂憲之類,甚至詬辱法司官員,不能以其法處斷,致煩草記,豈不屑越之甚乎?卿等爲先從重推考。所謂待令郞廳名色,卽內侍府所無之職銜,其假稱不難知,到今不可付之京兆處置,令該曹以現發兩罪,嚴覈得情,照法痛治後,草記,可也。
李敬五,以訓鍊都監言啓曰,因兵曹草記,金虎門南邊月廊外壁一間許頹圮處,金虎門入直軍八名除出,將校一人率領,限改築間,嚴加守直之意,敢啓。傳曰,知道。
李敬五,以御營廳言啓曰,本廳來六月·七月兩朔應立左部後司屬全羅左道二哨,右道三哨,合五哨軍兵五百十七名,今已逢點整齊矣。六月初一日,與右司軍兵替代立番後,舊軍放送之意,敢啓。傳曰,知道。
李敬五,以御營廳言啓曰,本廳來八月·九月兩朔應立中部前司屬全羅右道五哨軍兵,七月二十五日京中逢點,八月初一日,與左部後司軍兵,當爲替代立番,而依定奪,每哨以一百名磨鍊後,其餘一百三十五名,竝資保收布上送事,本道監·兵使處,措辭知會之意,敢啓。傳曰,知道。
朴崙壽,以義禁府言啓曰,南陽府使李近胄拿處事,傳旨啓下矣。李近胄以兼營將守令,時在任所云,依例發遣府書吏,差兼官後拿來,何如?傳曰,允。
掌令權漢緯,獻納金孝秀,校理金履度,副修撰閔師宣啓曰,請寢罪人鄭致達妻出置城外之命,依前還發配所,亟令王府快正典刑。措辭見上請物故罪人德相,亟施孥籍之典。措辭見上請逆賊尙喆,追施孥戮之典。措辭見上請亟寢昧爽後申禁之命,因許捧入未徹之啓,特賜允兪,俾王章伸而亂本拔焉。措辭見上答三司曰,不允。末端事,付丙矣。掌令權漢緯,獻納金孝秀啓曰,請遲晩後物故罪人啓能,亟施孥籍,趾賊等凶種,快施邦刑,獻遂設鞫得情。措辭見上請夏賊子女,亟施跪斬之典,斗恭親屬奴傔連伊夫妻,竝嚴鞫得情,快正〈典刑〉。措辭見上請物故罪人國榮,亟施孥籍之典。措辭見上請明謙·以謙亟施孥戮,逆復庶子好石,亟施處絞,荐棘罪人時偉,設鞫得情,快正王法,遲晩罪人宇鎭,捧根脚快正王法。措辭見上請承款後物故罪人九宗,亟施孥籍之典。措辭見上答兩司曰,不允。獻納金孝秀啓曰,請金甲島爲奴罪人克觀,更令王府,嚴鞫得情,快正王法。措辭見上請逆賊尙魯,亟施孥戮之典。措辭見上請濟州牧定配罪人姜彝天,黑山島定配罪人金履白,慶源府定配罪人金鑢,亟令王府拿來,設鞫嚴問,快正典刑,其餘徒黨,亦嚴鞫處斷,以折奸萌。措辭見上答院曰,不允。
庚申五月二十六日辰時,上御誠正閣。諸承旨持公事入侍時,右承旨洪樂游,左副承旨李敬五,右副承旨金羲淳,同副承旨朴崙壽,假注書趙鍾永·李允謙,記事官李存秀·洪奭周,檢校直閣沈象奎,以次進伏訖。上命讀公事,敬五·羲淳,以無公事先退。樂游讀奏,慶尙監司申耆啓本慶州府反庫事,崙壽讀奏,慶尙監司申耆啓本罪人李鈺機張縣到配事。命書判付。又命書全羅監司金達淳獄案錄啓判付訖。仍命退,諸臣以次退出。
庚申五月二十六日未時,上御重熙堂。左承旨入侍時,左承旨洪樂游,假注書李允謙,記注官金景煥·承膺祚,以次進伏訖。命書榻敎曰,守令未差之代,令該曹口傳差出,待下批卽爲下送。又命書榻敎曰,大司成前望單子入之。仍命退,承史以次退出。
上在昌德宮。停常參·經筵。
自開東至巳時,灑雨下雨,測雨器水深一寸二分。
申鳳朝啓曰,明日常參·經筵,取稟。傳曰,停。
申鳳朝啓曰,來初一日輪對日次矣,敢稟。傳曰,當次人受點後,日次來待。
李敬五啓曰,右邊捕盜大將柳孝源,以禁軍別將,明日禁軍祿試射出去矣。所佩命召及大將牌·傳令牌,何以爲之?敢稟。傳曰,仍佩往來。
李敬五啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
傳于申鳳朝曰,諸承旨持公事入侍。
趙鍾永奉命,代以吳淵常爲假注書。
申鳳朝,以吏曹言啓曰,今此宗廟朔祭獻官前承旨李魯春,大祝前持平鄭魯榮,時無職名,令該曹口傳付軍職,何如?傳曰,允。
兵曹口傳政事,護軍李魯春,副司果鄭魯榮。
李敬五,以兵曹言啓曰,今五月三十日,一內禁軍番次,而該番將吳載重遷轉代,依例口傳差出,何如?傳曰,允。
兵曹口傳政事,以曺命楫爲內禁將。
以漢城府民家頹壓別單,傳于洪樂游曰,恤典令該廳卽爲分給事,分付。
疊以漢城府民家頹壓別單,傳于洪樂游曰,恤典令該廳卽爲分給事,分付。
以御營廳新舊軍合操單子,傳于李敬五曰,後日次爲之。
申鳳朝,以弘文館言啓曰,修撰金履載,旣有只推之命,卽爲牌招察任,何如?傳曰,允。
申鳳朝,以禮曹言啓曰,大報壇奉室·敬奉閣雨漏處及齋室以下雨漏等處,今二十八日卯時修改事,已爲啓下矣。雨勢如此,簷瓦盡濕,今雖開霽,難以始役,待快晴更爲擇日擧行,何如?傳曰,允。
洪樂游,以賑恤廳言啓曰,漢城府民家頹壓別單判付內,恤典令該廳卽爲分給事,命下矣。北部字內完少頹多一戶,布一疋恤典,依例題給之意,敢啓。傳曰,知道。
洪樂游,以賑恤廳言啓曰,漢城府民家頹壓別單判付內,恤典令該廳卽爲分給事,命下矣。南部字內全家頹壓一戶,恤典錢二兩題給之意,敢啓。傳曰,知道。
洪樂游,以賑恤廳言啓曰,漢城府民家頹壓別單判付內,恤典令該廳卽爲分給。李喜明,名以朝官,六間蝸屋,二間頹圮,何異於殘戶之全頹乎?一體題給事,命下矣。東部字內全家頹壓一戶,錢二兩,完少頹多一戶,布一疋,南部字內全家頹壓一戶,錢二兩,勿論秩中北部字內前奉事李喜明,亦依全頹例,錢二兩,合錢六兩·布一疋恤典,依例分給之意,敢啓。傳曰,知道。
掌令權漢緯啓曰,今二十四日健元陵忌辰大祭時,祭監監察鄭基煥以爲,陪香祝祗詣陵所,則陵官令·參奉之外,又有許多來客,問之則各陵官員,以摘奸迎接事來會云,而旣經摘奸,而承旨離發之後,仍爲聚會於齋室,殆近十餘人,言笑喧聒,自午至夕,聞甚可駭。故招致本陵書員,以不當如是之意,申飭,則猶不止息,日暮後散去。大抵當日之見差祭官,本陵令·參奉,爲齋郞·祝史,穆陵·元陵兩參奉,爲贊·謁者,則惟此四人,所當靜坐,相對肅敬致齋,而不此之爲,乃聚諸人,作此褻慢之擧措,莫重享祀之日,大異於平常之時,不可無警責之道云。臺監呈課旣如此,則不可置而不論。請齋郞·祝史·贊·謁者四人,令該府拿問處之。答曰,依啓。
庚申五月二十七日辰時,上御重熙堂。諸承旨持公事入侍時,右副承旨朴崙壽,同副承旨申鳳朝,假注書趙鍾永·李允謙,記事官李存秀·洪奭周,直閣金近淳,以次進伏訖。命書禮曹敬奉閣雨漏處修改日字,更擇草記批答。又命公事讀奏,崙壽讀奏,平安假都事趙厚鎭啓本罪人金重喆嘉山郡到配事,鳳朝讀奏,慶尙監司申耆狀啓巨濟府使李永喆到任事。命書判付訖。仍命退,諸臣以次退出。
上在昌德宮。停常參·經筵。
李敬五,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李敬五啓曰,明日乃是初伏,自明日處暑間,視事頉稟之意,敢啓。傳曰,知道。
以備邊司坐起進不進單子,傳于李敬五曰,三十日次對,進定於今日。
傳于閔台爀曰,諸承旨持公事入侍。
閔台爀啓曰,諸承旨持公事入侍事,命下,而次對日持公事入侍,例不得爲之,何以爲之?敢稟。傳曰,仍爲詣閤。
傳于李敬五曰,大臣·備局堂上引見。
傳于李敬五曰,名之曰合啓,近來臺臣之無故行公者,占便之習,駭然甚矣。旣欲入來,則雖於前啓,例當待漏詣臺,而今於次對命下之後,始爲入來,當該諫院臺諫禁推,不飭之該房承旨遞差。
李敬五啓曰,訓鍊大將李漢豐,時無職名,令該曹口傳付軍職,何如?傳曰,允。
兵曹口傳政事,護軍單李漢豐。
李敬五啓曰,獻納金孝秀禁推事,命下矣。依定式,遞差傳旨捧入之意,敢啓。傳曰,知道。
閔台爀啓曰,吏曹郞廳來言,承旨·臺諫有闕,政事取稟。傳曰,前望單子入之,待下批牌招。
承旨前望單子入之,李翊模落點。
承旨前望單子入之,徐英輔落點。
傳于李翊模曰,左承〈旨〉入侍。
以修撰金履載牌不進罷職傳旨,傳于李翊模曰,只推。
有政。吏批,判書李晩秀進,參判曺允大牌不進,參議尹光顔牌不進,行都承旨閔台爀進。以洪時濟爲持平,韓用龜爲刑曹判書,鄭尙愚爲參判,韓用鐸爲禮曹參議,曺錫中爲兵曹參知,鄭魯榮爲吏曹正郞,曺允大爲繕工提調,李趾采爲司宰僉正,李成德爲監察,林漢浩爲中學敎授,金履度爲東學敎授,閔耆顯爲西學敎授,朴宗京爲南學敎授,吏曹參議單尹光顔除授事承傳。
兵批,判書金載瓚禁軍祿試射進,參判李益運病,參議朴奎淳入直進,參知未差,左副承旨李敬五進。以申大健爲珍島監牧官,同知單孫有貞,黃州中軍金錫憲仍任事承傳,上護軍洪檍,大護軍韓用龜,護軍林蓍喆·李基讓·任嵂,副護軍兪漢寧·崔獻重·韓致應·趙弘鎭·徐有聞·李鼎德·李羲甲,副司直吳翰源·沈奎魯·洪光一·康聖翊·姜俊欽·閔榮祖,副司果李鼎秉·沈鎜·李重蓮。
以輔德尹光顔吏曹參議單付單子,傳于閔台爀曰,仍任。
再政。輔德單尹光顔仍任事承傳。
以刑曹判書韓用龜牌不進推考傳旨,傳于李翊模曰,與參判更爲牌招。
李敬五,以備邊司言啓曰,今日本司坐起,堂上懸病之人甚多,實病外竝卽牌招,以爲進參之地,何如?傳曰,允。
以備局堂上李祖源·李秉鼎·金思穆·趙鎭寬牌不進推考傳旨,傳于李翊模曰,一月六對,不欲以得雨前後,爲或勤或弛,當暑臨筵,不以爲勞,則諸堂之不赴籌坐,已非矣。竝與賓對而違牌,雖未知情病之何居,事體所在,極爲未安。衆所共知情勢實恙外,爲先從重推考,更爲牌招。
閔台爀,以吏批言啓曰,本曹佐郞嚴思彦呈狀內,矣身素患風眩之症,當此換節之時,一倍添劇,委頓床席,以此病狀,萬無供職之望云。身病旣如是,則有難强令察任,姑改差,何如?傳曰,允。
李敬五,以兵曹言啓曰,今五月三十日一內禁軍番次,而新授該番將曺命楫,以拘忌呈狀乞遞。實故旣如此,則不可强令察任,今姑改差,其代更爲口傳差出,何如?傳曰,允。
兵曹口傳政事,以柳心源爲內禁將。
以金孝秀囚單子判付內,分揀放送爲良如敎。
以李近胄囚單子判付內,該道旣不知定式,則各邑之不知,勢也。課農之時,不可曠官,姑屬之令前,使之附過還任,遍踏其矣掌內原濕,竭誠勸飭,一畝一頃,莫或陳荒爲有矣,萬一不勤,勘罪當加倍,以此嚴飭放送爲良如敎。
李翊模,以義禁府言啓曰,中部令洪赫,都事尹致民,南部令申翼顯,都事洪晩榮,待晴霽畢擧行後,拿問處之事,傳旨啓下矣。洪赫·尹致民·申翼顯·洪晩榮頹戶形止,盡爲摘奸,修報京兆云,而今方待命,拿囚之意,敢啓。傳曰,知道。
以洪爀·尹致民·申翼顯·洪晩榮囚單子判付內,附過放送爲良如敎。
以金燾囚單子判付內,付過放送爲良如敎。
以漢城府民家頹壓別單,傳于徐英輔曰,恤典令該廳卽爲題給,東部純信坊新設契寡女嚴召史家,入於摘奸書啓,一體題給事,分付。
以漢城府民家頹壓別單,傳于徐英輔曰,恤典令該廳卽爲題給事,分付。
徐英輔,以賑廳言啓曰,漢城府民家頹壓別單判付內,恤典令該廳卽爲分給事,命下矣。東部字內完少頹多一戶,布一疋,西部字內完少頹多四戶,各布一匹,二三間中完多頹少二戶,各布一疋,南部字內二三間中完多頹少一戶,布一疋,合布八疋恤典,依例分給之意,敢啓。傳曰,知道。
宣傳官安光質書啓,臣於本月二十六日未時,以都城內五部雨後頹壓戶摘奸事,敬奉聖敎,臣則分受西·北兩部。昨今兩日,次第摘奸是白乎,則今番大雨,雖連日驟至,瓦屋之頹仆,草家之全壓,未有目擊是白遣,半壁之崩頹,一隅之滲漏,間多有之,而此是經霖後所難免者是白乎旀,西部頹壓參戶,北部頹壓肆戶及外此破壁虛簷,不蔽風雨,而至貧無依,末由修葺之類,竝爲列錄於後,以備睿覽是白遣。部官勤慢,亦爲採探是白乎,則西部令金燾,入直本部,而方待各坊之頹壓手本,將行摘奸云是白遣,北部令李英章,今日巳時量,逢着於桂生洞,則謂以摘奸之行是白齊。後頹戶秩,北部觀光坊部契居閑良崔聖得草家伍間內貳間頹壓,司宰監下牌契居閑良朱明魯草家參間內壹間頹壓,司宰監下牌契居閑良韓命仁草家陸間內壹間頹壓,鎭長坊契居閑良李光白草家陸間內壹間頹壓,西部分繕工內契居閑良金德希草家陸間內壹間頹壓,大平洞契居獨女朴召史草家陸間內壹間頹壓,大平洞契居良人金光潤草家漆間內壹間頹壓。至貧無依秩,北部嘉會坊契居幼學洪益友草家八間椽木汚落,西部大平洞契居前部將李邦鉉草家漆間簷楹朽破,西學洞契居禁漏生徒鄭有徵草家陸間簷楹朽破。傳曰,特遣摘奸,異於循例枚報,分付賑廳,題給恤典草記。
宣傳官李在敬書啓,臣於本月二十六日未時,以都城內頹戶摘奸事,敬奉聖旨,馳往東部·中部·南部字內,遍踏坊曲,詳細探察是白乎,則今此甘霈,旣是旱餘,又非長霖,故頹壓之戶數亦不多是白如乎,頹壓之戶及外此雖或免頹,四壁頹圮,徒存棟樑,而切可矜最無依者,竝列錄于後,以備乙覽是白乎旀。部官勤慢,亦爲探得是白乎,則東部令申奭相,都事徐有聲段,俱呈旬而不爲行公是白遣,中部令洪赫,都事尹致民,南部令申翼顯,都事洪晩榮等段,或在或直在家,只待洞任之進告,而始爲摘奸轉報而已是白齊。後東部頹戶秩,東學洞契居禁衛軍張德鳳草家肆間內貳間頹壓,昌善坊契居壯勇軍蘇得福草家漆間內伍間頹壓,已上該部已報京兆,景慕宮二契居出身金光仁草家伍間內貳間頹壓。姑不頹而切可矜秩,景慕宮一契居典僕金致聲草家肆間內貳間半頹。中部頹戶秩,昌廛行廊契居閑良黃尙彩瓦家陸間,草家陸間〈內〉草家貳間頹壓,昌廛中路契居獨女李召史瓦家捌間半,草家參間內,瓦家壹間頹壓,中魚物廛二牌契居閑良朴東源瓦家貳拾漆間內半間頹壓,已上該部已報京兆。南部頹戶秩,倭館洞契居良人金國瑞草家陸間全壓,朴井洞契居生徒洪九成草家參間內壹間頹壓,倭館洞契居前察訪韓在中瓦家拾捌間,草家伍間內,瓦家肆間頹壓,已上該部已報京兆。姑不頹壓而切可矜秩,明哲坊南水洞契居良人李道恒草家伍間內肆間半頹,禁倉契居良人韓致文草家參間內貳間半頹,明哲坊靑寧尉契居良人趙得藺草家陸間內伍間半頹。傳曰,報京兆者外,別爲執頉者,拔例題給事,分付賑廳。
宣傳官沈豐祖書啓,臣於本月二十六日未時量,以頹戶摘奸事,伏奉聖敎,馳往崇禮門外,遍察麻浦·西江·龍山·露梁·漢江等處是白乎,則西部車洞居幼學朴耆源草家七間內六間,頹壓於今月二十五日之雨,一間僅存,而問于耆源,則所告內,自向日之雨,滲漏不已,至於將壓之時,本洞洞任來見,錄去間數矣,更無消息云云是白遣。該部官則雖無摘奸之擧,而申飭洞任,若有頹壓處是去等,隨卽來告是如爲白乎旀,南部桃楮洞閭家二戶頹壓,而該部官二十六日朝,摘奸錄去是如爲白遣。外此所經諸處,姑無頹壓之患是白遣。農形段,自始興初境至蕃大坊坪,轉到果川初境看審是白乎,則今番雨後,毋論畓之高低,果無未移秧處是白如乎,早付稻段,間間三除草,中稻段,方始再除草,晩移秧則今方着根向靑,黍粟段,方始初除草,豆太段,今方立苗,木花段,方張再除草,而所見各穀,擧皆茁長是白臥乎所。且聞農人等所告,則今年雨水適中,秧苗移卽着根爲言,以今所見,可謂豐徵是白齊。傳曰,分付賑廳題給後,使之草記。
李敬五,以都摠府言啓曰,都摠管趙尙鎭,以判義禁府事,本府坐起,晝仕出去之意,敢啓。傳曰,知道。
李敬五,以兵曹言啓曰,禁軍來秋冬等祿試射時沒技人別單中,依例懸註之意,敢啓。傳曰,知道。
李敬五,以兵曹言啓曰,卽接慶熙宮入直衛將牒報,則元武門外中松一株,小松一株,拔根仆地云,令該所依例斫去之意,敢啓。傳曰,知道。
禁府啓目,祝史徐有悌,齋郞李英雲,贊者李羲贊,謁者李民植等原情云云。傳旨內辭緣,泛稱遲晩,竝只刑推得情,何如?判付啓,竝只除刑推議處照律爲良如敎。
刑曹啓目,楊州居內官李世曄更招云云。詬辱部官,假稱官職虛籍,莫重地待令,敢抗法司之推捉者,究厥情狀,尤萬萬痛惡,更加嚴刑,期於得情,何如?判付啓,嚴加照律爲良如敎。
禁府啓目,粘連向前徐有悌·李英雲·李羲贊·李民植等亦,莫重享祀,身爲執事,不能致齋敬謹,乃反相聚喧話,以致臺監之呈課,事之可駭,莫此爲甚。竝只以此照律罪,各杖八十收贖,奪告身三等私罪,奉敎依允爲旀,有功議者,各減一等,公罪勘放爲良如敎。
李翊模,以義禁府言啓曰,徐有悌·李英雲·李羲贊·李民植等,各杖八十收贖,奪告身三等照律公事判付內,依允,有功議者,各減一等,公罪勘放事,命下矣。徐有悌六代祖景雨,扈聖原從功臣,李英雲十一代祖琛,佐理功臣,永安尉五寸親,李羲贊八代祖增,平難功臣,李民植九代祖鋥,扈聖原從功名云。李英雲,功·議各減一等,杖六十,徐有悌·李羲贊·李民植,功減一等,各杖七十,竝以公罪收贖之意,敢啓。傳曰,知道。
李翊模,以刑曹言啓曰,罪人李世曄捧供啓目判付內,嚴加照律事,命下矣。謹按律文,則大明律罵詈條有曰,部民罵五品以上官者,杖一百,同律詐假官條有曰,無官而詐稱有官者,杖一百,徒三年,拒毆追攝人條有曰,句攝公事,而抗拒不服者,加本罪二等,名例云,二罪俱發,以重者。李世曄,依此律從重論,杖一百徒三年罪,加二等決杖一百,流二千五百里,定配於慶尙道機張縣,卽爲押送之意,敢啓。傳曰,知道。
刑曹判書韓用龜疏曰,伏以,臣銜命旋歸,獲近耿光,祝聖體之彌康,慶儲禮之已成,逖違之戀粗伸,歡忭之忱冞切。仍伏念,朝廷之所愼惜者,名器也,風化之所汚隆者,出處也。匪其人而任之,則無以勸賢,匪其分而受之,則足以招災,此乃上下之所切戒而不忽者也。嗚呼,正卿階品,其重顧何如,而臣之蔑劣顓蒙,萬萬不當,則今殿下奚取於臣,而特超崇且顯之八座,兼畀儐與价之兩銜乎?臣於受命之日,宜卽披瀝肝血,乞收誤恩,而使事旣屬往役,行期又復催迫,冒昧承當,未敢爲辭遜之計。匪分之災,雖不足自恤,若使識者,竊議其名器之玷辱,出處之顚倒,則昭代風化之漸汚,未必不由於臣身,反復思惟,益覺背汗而面騂。況於辭陛之日,反面之時,昵侍前席,恩言鄭重,慰藉備至,如臣無似之賤,何以得此於聖明之前?微衷自激,感淚欲墜。惟玆天地父母之大德洪造,以臣拙訥之辭,不敢仰誦於倉卒嚴畏之地,泯默而退,若無省覺,耿耿餘忱,寤寐如結,而眷毗之恩,愈往愈隆,又於月初,伏奉水部除旨,繼而天牌荐降,寵光赫然,闔門感祝。前此恩資之冒受,雖緣事會之滾急,反命以後,連値淸齋之日,備例一疏,亦未呈徹,自速方命之科,恭俟鈇鉞之誅。聖度包容,譴罰不加,特蒙體諒之恩,獲承鞶遞之命,到底洪渥,與天無極,而曾未數旬,司寇新命,有隕自天,臣於是,怵然而驚,懍然而懼,不知措躬之所也。以言乎人器之不相稱,則猿狙之裳也,以言乎才具之不堪當,則僬僥之鼎也,顧何敢憑恃寵靈,晏然兜攬,上累聖簡,下壞廉防乎?召牌之下,承膺無路,略暴衷懇,仰瀆宸嚴。伏乞聖慈,俯賜鑑諒,收還臣新授爵秩,以重公器,以安私分,不勝幸甚。臣無任云云。答曰,省疏具悉。卿其勿辭行公。
刑曹參判鄭尙愚疏曰,伏以,臣得見刑曹判書臣韓用龜向日筵奏擧條,則以關西別置木丁巳條之自惠廳發賣,戊午條之自惠廳點退,盛論其時惠堂,詆斥備至,而其時惠堂,卽臣從父也。嗚呼,臣纔經從父之襄事,含哀茹慟,生意索然之中,覽此而尤不勝悲憤臆塞,直欲溘然也。此事顚末,臣若不言,則無以辨白,故不得不據實仰陳焉。蓋關西木之請得發賣,卽緣本廳事勢之不得不然也。該廳米條,自來不敷,拮据無路,而當初關西木之擇置,卽廟堂爲他日京司需用之資,故以發賣換米,補於經用之意,問議廟堂,廟堂亦以爲便好。故發賣於箕營,作米於京廳,而其所作米,元無轉貿之事,以該廳貢米之當爲上下者,儲留庫中,而貢價則以錢出給,此所謂貢人之移納,而卽惠廳應行之例也。成冊與數爻,俱在於惠廳,焉可誣也?今此轉販北關,遷貨財利云云,豈非千萬不近似之說乎?伊時發賣,只就所儲處散之而已,未嘗有移送他處之事。況北關之道里旣遠,木綿之元數不些,則自西移此,不顧運輸之費者,寧有是耶?此則事理曉然,不待臣之多辨,而乃以財利之目,容易加之,臣心之至冤至慟,當何如也?至於戊午條,尤非惠廳之所知也。自廟堂爲訓局中旬之資,而發關使之輸納,以其餘數,出付惠廳,以爲留貯,而若自該營精捧以送,則豈有數十同之點退乎?噫,臣之從父平日居官,至誠苦心,惟在於對揚恤民之德,務盡守法之道,公貨則嚴於典守,朝令則奉以恪遵,以爲圖報國恩之方,此豈臣之所敢私言哉?聖明在上,庶或俯燭矣。今於旣故之後,阡草未宿,遭此意慮之所不到之人言,而至被慨惋之斥,爲子姪者,寧不痛迫?臣之今日情事,控訴無處,而惟殿下於臣,天地也父母也,臣安得不抆涕仰籲,思所以申辨之道乎?玆敢不避瀆撓,冒陳事實於日月之明。伏乞聖明,俯垂察焉。臣於此際,伏奉秋曹除旨,召牌儼臨,而情地方切危蹙,私義尤難冒膺,略控短章,兼暴衷懇,冀蒙亟遞臣職,以安私心,千萬幸甚。臣無任云云。答曰,省疏具悉。事實詳知,卿其勿辭行公。
掌令權漢緯,獻納金孝秀,校理金熙采,修撰閔耆顯啓曰,請寢罪人鄭致達妻出置城外之命,依前還發配所,亟令王府,快正典刑。措辭見上請物故罪人德相亟施孥籍之典。措辭見上請逆賊尙喆追施孥戮之典。措辭見上一行半刀削答三司曰,不允。七字刀削掌令權漢緯,獻納金孝秀啓曰,請遲晩後物故罪人啓能亟施孥籍,趾賊等凶種快施邦刑,獻遂設鞫得情。措辭見上請夏賊子女亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,快正〈典刑〉。措辭見上請物故罪人國榮亟施孥籍之典。措辭見上請明謙·以謙亟施孥戮,逆復庶子好石亟施處絞,荐棘罪人時偉設鞫得情,快正王法,遲晩罪人宇鎭捧根脚快正王法。措辭見上請承款後物故罪人九宗亟施孥籍之典。措辭見上答兩司曰,不允。獻納金孝秀啓曰,請金甲島爲奴罪人克觀更令王府嚴鞫得情,快正王法。措辭見上請逆賊尙魯亟施孥戮之典。措辭見上請濟州牧定配罪人姜彝天,黑山島定配罪人金履白,慶源府定配罪人金鑢,亟令王府拿來,設鞫嚴問,快正典刑,其餘徒黨,亦令嚴鞫處斷,以折奸萌。措辭見上答院曰,不允。
庚申五月二十八日辰時,上御熙政堂。大臣·備局堂上引見,諸承旨持公事同爲入侍時,行都承旨閔台爀,右承旨李敬五,假注書吳淵當·李允謙,事變假注書鄭祖榮,記事官李存秀·洪奭周,直閣金近淳,左議政沈煥之,右議政李時秀,行左參判金文淳,行知敦寧趙尙鎭,禮曹判書徐龍輔,知訓鍊徐有大,吏曹判書李晩秀,行護軍申大顯,漢城左尹申大謙,刑曹參判李漢豐,禮曹參判李書九,校理金履度,以次進伏訖。煥之等曰,雨後日氣湫濕,聖體候,若何?上曰,別無所損矣。煥之等曰,寢睡·水刺之節,亦何如?上曰,一樣矣。煥之等曰,王大妃殿氣候,何如?上曰,一樣矣。煥之等曰,惠慶宮氣候,何如?上曰,一樣矣。命次對爲之。煥之曰,日前以雙樹山城中軍變通事,有次對時稟處之命,當先爲稟定矣。上曰,雙樹處三南咽喉,所重自別,且以餉穀言之,大米爲三萬餘石。我國山城軍餉,南·北漢外,素稱上黨,而此則比上黨不啻倍蓗,但無主管之人,故餉穀斂散之際,不無疎虞之慮。若以有前程人典守,則必勝於他,而或曰,餉穀則捧留本邑爲可,監司則以爲,若不以履歷窠差出,則從他變通爲宜云。但都政時中庶閑散之擧風者,只此一窠,今若猝改以履歷窠,則其他閑散,自不得爲之,此亦不可不商量處之。以其重地與餉穀所在言之,一以可合典守之人差出爲宜,兵判今不入來,待後日次對,問諸兵判及武將,相議稟處,可也。仍敎漢豐曰,若以新堂上窠給代,則何如?漢豐曰,以江原中軍相換,似無妨矣。上曰,以統虞候相換,何如?漢豐曰,統虞候則關防所重,尤爲自別,不可相換矣。上曰,或以履歷僉使中相換,似好,第爛商從後更稟也。煥之曰,卽見北兵使李潤謙報本司辭緣,則枚擧西北鎭僉使牒呈,以爲,該鎭移設時,公廨營建,城堞新築,所入役糧·雇價,以殘鎭勢力,萬無拮据之路,而庚午本鎭移設時,田米百石,白木十同劃給,丁巳在德堡移設時,田米五十石,白木五同劃給,而比西北減半者,在德小而西北稍大故也。本營句管出身除防田米,軍需留庫白木中,依庚午本鎭移設時例,田米百石,白木十同許劃爲辭矣。西北新基移設之物力,不可不劃給,而地勢有遠近,移設有難易,較庚午例折半,該營句管出身除防田米五十石及軍需留庫中白木五同,劃給,何如?上曰,依爲之。出擧條煥之曰,今日懸病備堂,纔有飭敎出牌,而其中行大護軍趙鎭寬,未知目下有何情病,而乍出旋入,事面未安,從重推考,申飭行公,何如?上曰,依爲之。出擧條煥之曰,各道句管,多未差代,行兵曹判書金載瓚關西句管差下,行上護軍李祖源海西句管,行知敦寧趙尙鎭北關句管,行大護軍趙鎭寬湖西句管及貢市堂上,竝仍前差下,使之察任,何如?上曰,依爲之。出擧條煥之曰,刑曹判書姑未差代,參判李漢豐,方呈辭云,詞訟重任,久曠可悶,參判姑爲許遞,何如?上曰,依爲之。出擧條上曰,今番之雨,雖曰周洽,湖南右沿民事,則夙宵憧憧。雖今年豐登,明年豐登,安保其去者還集,陳處復墾乎?旣無裕食之道,則民何以安集,民無可集之道,則地何以復墾?地無可墾之勢,則邑不爲邑,此豈朝廷少可弛心處乎?自廟堂出謀發慮,另念措處於闢土裕食之道,然後俾右沿田民,可期有招徠墾闢之效,惟在卿等之誠力爲之也。煥之曰,道臣下往時,亦有言及於右沿民事,亦當竭力措處矣。上曰,道臣旣難一一巡墅,則何以知之乎?仍敎書九曰,湖南農形,近果得聞否?書九曰,日前聞南來人言,則雨澤在在周洽,而昨年右沿農形,亦不可謂歉歲,故見今市直,不至騰踴云矣。命大臣就座。晩秀曰,政月在前矣,郡守以上窠,京職中可擬之人,每患苟簡。雖非啓請邑,限都政,以限滿守令,勿拘純望,通融備擬,以爲次次遷轉之地,口傳政事,亦爲一體擧行,近例則然,今番亦依此爲之,何如?上曰,依爲之。出擧條晩秀曰,前縣監李羲雲與前縣監李義和,同是禁錮,而李義和則混入歲抄,至蒙蕩滌敍用之恩,李羲雲則追因特敎,禁錮分揀矣。以罪同而一敍一否,前判書筵達,又有一體蕩滌之命,而蕩滌與敍用,猶隔一間。今當歲抄修入之際,有難擅便存拔,故敢此仰達矣。上曰,依李義和例施行,可也。出擧條書九曰,近日松政之可憂,京外之所共知也,廟堂籌度,亦已久矣。事係更張,荏苒至今,而船隻修改,無歲無之,一向抛置,誠有莫可收拾之慮。第以漕船言之,昔在先朝丁未,湖南道臣李瑜,遍巡漕倉,廣採物情,備陳漕卒貪利輕改之弊,仍請十年改槊,二十年新造,行之屢年,載之續典矣。後因故判書朴文秀筵奏,復從原典五年十年之制,而觀其所奏,則以年限退定之後,漕卒之奸計滋生,及到京江,自毁船板,圖囑下屬,瞞訴地部,未及十年,必改乃已爲言,而亦未嘗謂船隻之眞箇朽傷,不可過十年使用也。故己巳漕倉節目,沙工之善爲看護,過限使用者,每年加賞,若過五年,則道臣論移該曹,別爲施賞事,定式施行,蓋其定限,則雖依原典,而其所使用,折衷闊狹於十年二十年之間者,可以推知矣。制法之意,若是詳備,而京外有司,不善遵守,至於京司之直許改造,曾所防塞,而近以京江船材之苟艱,姑開其路,則漕卒之百般奸僞,一如故重臣所奏,而抑又甚焉。所謂郞官摘奸,有名無實,不察本船之完弊,傍照已往之文簿,循例請改,故限內改造,便作常事。臣於日前,取考該曹所在井間冊子,則十年以來,牙山漕船,限內改造者五隻,而多不過六七年,少或爲四五年,聖堂則雖不至如牙山之尤甚,而過限使用者絶無焉。此專由於漕卒風習,有異於各倉,而爲差員者,全不檢飭故也。漕運有國之大政,故劉晏之置場造船,亦以不惜少費,爲永久可行之道,此誠至論。目今各倉漕需,雖甚匱竭,冗費多寡,不必較計,尙可以推移支用。若夫船材,則以百歲長養之樹木,應每年陸續之斧斤,如是因循,遂至於一朝罄盡,則漕運之停閣,勢所必然。雖使如晏者當之,政宜撙節愛惜,況今矯救之策,卽不過修明舊典,而賞罰亦不可偏廢。自今以往,加使用未滿五年者,切勿輕易許改,如或不得已改造,則不謹之沙工,嚴治汰去,京司摘奸,十分詳審,而亦自本司時加考察,若有如前泛忽之弊,當該郞官,各別重勘。兩湖則漕船改造,例皆修啓,而嶺南獨不登聞,惠廳許改之時,亦不報本司發關,事甚疎略。此後則一依戶曹及兩湖例擧行,恐合便宜,竝下詢大臣處之,何如?上曰,大臣之意,何如?煥之曰,漕船之改槊及新造,雖有定限,近年亦多不及限者,松材難繼,冗費宜惜,豈可無闊狹勸懲之道,而嶺南之獨不登聞,惠廳之直爲發關,俱似有弊。從今一依宰臣所奏,申飭施行,似好矣。時秀曰,有司堂上所奏,誠有意見。臣亦無他議,而大抵改造改槊之時,物力非不優厚,而多歸消融,造船全不完固,而每易傷毁。自今隨其現發,不善造船之船人與不謹看護之沙工,一體嚴繩,當該差員,亦勘以不能察飭之罪,則似尤爲警勵之道矣。上曰,依爲之。出擧條命次對先退。命公事讀奏,台爀讀奏京畿監司徐鼎修狀啓,富平府使趙廷鉉到任事。命書判付。又命書傳敎曰,政官牌招開政。又命書傳敎曰,身爲部官,其所擧職,豈待提飭,而頹戶摘奸,不卽出去,以致執頉於宣傳官書啓,中部·南部官員,待晴霽畢擧行後,令該府拿問處之,當該西部官之不卽報京兆者,指名捧現告,爲先拿處。又命書榻敎曰,不爲仕進承旨許遞,前望單子入之,待下批牌招察任。仍命退,承史以次退出。
庚申五月二十八日午時,上御便殿。左承旨入侍時,左承旨徐英輔,假注書吳淵常,記事官李存秀·洪奭周,檢校直提學李晩秀,諸臣以次進伏訖。上曰,城役儀軌印出之役,自今日爲始乎?晩秀曰,今方始役,而以幾件磨鍊乎?上曰,整理儀軌印出,爲幾件乎?晩秀曰,一百三十件也。上曰,依此爲之,可也。上曰,注書出去,與禮參同爲入侍也。賤臣承命出傳,與禮曹參判李書九偕入進伏。上曰,船制變通事,近果看閱文蹟,而有所量度乎?書九曰,臣按簿考圖,非不留意,而此等制式,素所全昧,終未詳其容載之多寡,行止之便否矣。我國船艦之制,創自忠武公李舜臣,而歲月寢久,自多變改。臣謂造船邑該倅,以武臣中有才智者差遣,以爲量度造成之地,好矣。上曰,格浦松政,近果何如?書九曰,大抵松政之勤慢,專係於該鎭將,而所謂鎭將,卽各營將校庸孱無識之流。臣意則此後該鎭將,以勤幹有地處人差遣,委任責成。且其近處有寺刹二所,募入僧徒,稍加撫恤,使之禁其斧斤,察其樵蘇,宜矣。晩秀曰,儀軌印出時,抄啓文臣中看檢人,以郞廳稱之乎?上曰,依爲之。具得魯則減下,可也。上曰,印書時看檢者爲幾人?新抄啓則姑未試可,不知其堪當與否矣。敎存秀曰,吳淵常於冊子上可合考準否?存秀曰,臣不能詳知,而似不至全昧矣。上曰,今番雨澤,畿邑則多有未周洽處,湖南則何如云耶?書九曰,今番之雨,足爲救急,而但今已節晩,最後落種者,難望其有秋矣。領相於灣上,貽書於臣等,以爲,初庚後未及播種者,不必强令播種爲言矣。晩秀曰,雲觀有推驗雨暘,方以赤豆十二箇,應一歲月朔之數,擲之水中,觀其沈浮,而來月將多雨云矣。上曰,旱餘必有霖潦,且季夏,時雨大行之月也,雖非推驗,不難知也。上曰,新除刑堂出仕,然後明日錄啓,可以爲之。命書榻敎曰,刑曹判書·參判牌招,錄啓文案回啓。因命退,諸臣以次退出。
上在昌德宮。停常參·經筵。
閔台爀啓曰,右副承旨金羲淳,今日不爲仕進,卽爲牌招,何如?傳曰,允。
傳于徐榮輔曰,左承旨入侍。
傳于閔台爀曰,都承旨入侍。
申鳳朝,以弘文館言啓曰,修撰金履載,旣有只推之命,卽爲牌招察任,何如?傳曰,允。
以修撰金履載上疏,傳于申鳳朝曰,重臣之特畀冢宰,專出於矯俗敦勉之敎,亦以此二字,揭爲一篇之大旨。苟欲砥礪朝著之名行,當從習俗之陋,而矯拂近俗,處華膴而攬淸要者,纔借其銜,便避其職,此政朱夫子所謂士大夫假托虛僞之習。朝家於此,必欲矯而正之,要新一代之耳目,則何許不率敎之徒,甘心背馳,抉摘重臣疏句語,挺身投匭,旨意閃忽?重臣所遭,特第二件,未知今日俗習,何爲而依舊乎?先置呈露者於重典,然後爲眞箇矯俗之道,修撰金履載,施以投畀之典。
以漢城府頹壓別單,傳于徐英輔曰,恤典令該廳卽爲分給事,分付。
李敬五,以備邊司言啓曰,京畿德積鎭漂到異國人八名,旣從水路還歸,令槐院撰出咨文,別定禁軍,騎撥下送于灣府,使之傳給鳳城將處,以爲轉致北京之地,何如?傳曰,允。
李翊模,以義禁府言啓曰,全羅監司金達淳啓本昌平金守元獄事,初檢官昌平前縣令金相夔,覆檢官同福前縣監嚴思勉罪狀,竝令攸司稟處事判付內,依啓聞施行事,命下矣。嚴思勉今方待命拿囚,而金相夔下去忠淸道連山地云,依例發遣府羅將拿來,何如?傳曰,允。
刑曹判書韓用龜疏曰,伏以,臣於昨日,伏見刑曹參判臣鄭尙愚疏本,則以臣之向筵所奏關西別置木事,謂有所侵逼於其從父,滿紙噴薄,至以悲憤溘然等語,張皇爲說,臣不勝訝惑之至。蓋臣頃於反面之日,以關西數三民瘼,略陳迷見,而其中別置木事,尤爲西民切痼之瘼,故歷論當初區劃之由,伊後措處之失,而至於發賣一款,藉曰事勢之不得不然,而論以事面,則纔捧民間,旋賣民間,終非正當底道理,民旣受弊,怨將何歸?臣爲是之悶,據實仰聞。今此宰臣疏語,與臣言別無異同,而但以轉賣北關,歸臣於爽實之科,臣雖爽實,勿論西北,其發賣則等耳。臣不必多辨,而若夫該廳點退,臣不曰點退之爲非,點退之故,終至改納,改納之故,益添民弊。臣只知爲弊於西民,拶着於重臣,妄進率口之一言,而宰臣以此爲怒,有若臣以無爲有,故爲詆斥者然,誠莫曉其故也。噫,臣處世昧方,觸事見忤,惟當自反,何必尤人,而彼方引而爲嫌,不欲周旋於一曹之中,則臣於見職,亦豈可昧然冒膺,不思所以自處之道乎?玆敢略入短章,仰瀆崇嚴。伏乞聖明,亟賜遞免,俾靖私義,不勝幸甚。臣無任云云。答曰,省疏具悉。卿其勿辭行公。
兵曹參判李益運疏曰,伏以,臣自昨朝,猝患關膈之症,胸腹刺牽,嘔泄竝作,頃刻之間,登溷無數,身在禁直,不得進身於賓筵,退伏私次,經宵兢惶。迺於此際,見差景慕宮朔祭獻官,而顧臣醜穢之疾,萬無致齋受香之望,玆不得不疾聲呼籲。伏乞聖慈,俯賜鑑諒,亟令該曹,卽速變通,仍治臣瀆撓之罪,以肅朝綱,以安私分,千萬幸甚。臣無任云云。答曰,省疏具悉。疏辭許令該曹付標。
修撰金履載疏曰,伏以,臣以匪才,猥叨見職,逡巡虛縻,于今數旬餘矣。見職除拜之前,以臺官隨諸僚之後,傳啓於齋日,昧例顚錯,臣則惟均,及夫大僚陳箚,兩司引避,而臣獨以公格先遞之故,未獲同勘,旋縻見職。自揣分義,不敢冒進,陳疏自列,而未得登徹,屢召輒違,而曲蒙恩貸,惶霣瑟縮,日以益深,玆於庚牌之下,復申微懇。伏乞聖慈,特賜鐫改,俾伸微分。臣方以辭職陳懇,而際見吏曹判書李晩秀辭本句語,竊有所未平者。其言曰,人臣事君,盡職爲忠,克讓之美,非義之正也,其意槪以備例巽辭者,歸之於矯飾之俗習也。噫,士君子立言陳說,貴乎全備,何乃率爾徑簡,不思之若是也?夫讓者,禮之端也。禮根於心而命於天,苟以克讓謂非義之正,則性可曰惡,而學可曰僞,豈小故也哉?古之君子,三揖而進,一辭而退,固當進也,而進必待三,有似乎矯飾,猶且不避者,爲不如是則無以檢易流之情,而爲之防也。至於盡忠盡職,亦不害與克讓竝行,觀於三聘三顧之賢,其出而事君,其忠且職,果何如也?顧今世級漸降,士大夫滔滔競進,而反有巧事飾讓,爲名爲利者,此其心固可惡。臣愚淺見,則竊以爲,苟存禮防,猶賢乎不讓。今夫酒淸·肉乾,人且饑渴而不飮食,彼未能忘情於饑渴,則誠有之矣,豈不愈於左拿右攫,惟一飽之求者哉?使重臣此言,出於位卑而言微者,臣亦不必爲憂,而今乃出於邇密禮遇之重臣,登諸章奏,布之遠邇,又以勉出之聖念,俯賜優可之批旨。如幸觀者不以辭害義則,可也,萬有一以今窺覘撓攘之俗,靡然傅會,因以遂其貪戀冒沒之心,而以謂此乃義之正也,一有涉於巽辭却顧者,則加以矯飾之目,而疑亂之,其所爲弊,顧不有甚於今日之所患者哉?臣亦知重臣本意,只欲明其辭職之非飾讓,而故設此言,稍自脫於流俗耳。臣則恐此說一轉,馴致廉隅之毁頓,玆敢費辭爲可否相濟之說。伏願聖明,特加三思,吏曹判書李晩秀,施以警責之典,以正其言之不審之過,以爲扶世敎之一道焉。臣無〈任〉云云。批答出傳敎
庚申五月二十九日午時,上御重熙堂。左承旨入侍時,行左承旨李翊模,假注書李允謙,記注官承膺祚,記事官洪奭周,以次進伏訖。上曰,卿之所患,近果差勝否?翊模曰,大體少差,而近値日熱,出汗之症,一倍添劇矣。命書公事判付訖。命退,承史以次退出。
上在昌德宮。停常參·經筵。
夜自二更至六月初一日開東,灑雨下雨,測雨器水深三分。
藥房都提調李時秀,提調金載瓚,副提調閔台爀啓曰,伏未審日間,聖體若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿·世子宮,藥房口傳問安。答曰,知道。
閔台爀啓曰,吏曹歲抄文書,明日當爲修正入啓,而判書李晩秀,謂有情勢,不爲擧行云,卽爲牌招,以爲修正之地,何如?傳曰,允。與參判牌招。
傳于閔台爀曰,諸承旨持公事入侍。
傳于閔台爀曰,來待諸臣入侍。
傳于閔台爀曰,禮房承旨馳詣宗廟·景慕宮,奉審摘奸以來。
閔台爀啓曰,吏曹判書李晩秀,參判曺允大牌不進推考傳旨,今方捧入,而歲抄文書修正,一時爲急,如是違牌,不卽承膺,事甚未安。竝更卽牌招,何如?傳曰,允。
閔台爀啓曰,吏曹參判曺允大再牌不進推考傳旨,纔已捧入矣。歲抄文書修正,一時爲急,所當更請牌招,而係是一日三牌,何以爲之?敢稟。傳曰,許遞,參議前望單子入之,待下批待開門牌招。
吏曹參議前望單子入之,洪樂游落點。
承旨前望單子入之,鄭尙愚落點。
傳于閔台爀曰,違牌及不爲仕進承旨,與有實病承旨,許遞,前望單子入之,待下批牌招察任。
承旨前望單子入之,李魯春·崔獻重·成鼎鎭·曺錫中落默。
曺錫中,以侍講院言啓曰,兼輔德金羲淳,時無職名,令該曹口傳付軍職,何如?傳曰,允。
兵曹口傳政事,副護軍單金羲淳。
成鼎鎭,以義禁府言啓曰,修撰金履載,施以投畀之典事,承傳啓下矣,金履載慶尙道彦陽縣投畀,而以承傳內辭意,具罪目依例發遣府羅將,押送配所,何如?傳曰,允。
禁府啓目,同福前縣〈監〉嚴思勉原情云云。問目內辭緣,泛稱遲晩,刑推得情,何如?判付啓,旣云報營,又有營題,則道啓之請令稟處,何也?分揀放送,同罪他倅段置,分揀爲良如敎。
成鼎鎭,以兵曹言啓曰,今五月三十日土王用事,改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
成鼎鎭,以兵曹言啓曰,各廳堂下武臣朔試射,庚暑勿爲設行事,曾有下敎矣。今五月朔試射,不得爲之之意,敢啓。傳曰,知道。
成鼎鎭,以兵曹言啓曰,今春慶科庭試殿試時直赴會試人,關北馬兵方元河·高宗有·崔齊化,關西馬兵李益祥,嶺南抄上武士崔柱榮等五人,各該道狀聞中,不爲擧論,其不赴委折及關西攔後士金履默,該道狀聞中,以起送懸錄,而不爲赴試,竝爲査問報來後稟處事,草記蒙允,關問其委折於各該帥臣矣。卽接平安兵使李儒敬,前慶尙右兵使李栢然,北兵使李潤謙回牒,則關西馬兵李益祥,丁巳十月,以本道都試居首,直赴殿試,戊午三月唱榜,攔後士金履默,今年二月作故,嶺南抄上武士崔柱榮,正月作故云,所授帖文,收來爻周,北關馬兵方元河·高宗有·崔齊化等三人,俱以身病猝重,不得赴試云。竝依例勿施,所授帖文,一體收來爻周,何如?傳曰,允。
徐英輔,以賑恤廳言啓曰,各部頹戶摘奸宣傳官書啓三度判付據,入於京兆別單,已蒙恤典者外,西部字內完少頹多一戶,布一匹依例題給,中部字內完多頹少三戶,東部字內完多頹少一戶,西部字內完多頹少四戶,南部字內完多頹少一戶,此部字內完多頹少三戶合十二戶,係是應式之外,亦依頹多例,各布一匹一體分給,可矜秩西部字內前部將李邦鉉,北部字內幼學洪益友,各錢二兩·米三斗,東部字內典僕金致聲,西部字內禁漏生徒鄭有徵,南部字內良人李道恒·韓致文·趙得藺,各錢一兩·米二斗,從優磨鍊上下之意,敢啓。傳曰,知道。
徐英輔,以賑恤廳言啓曰,漢城府民家頹壓別單兩度判付據,東部字內寡女嚴召史,南部字內完少頹多一戶,北部字內完少頹多一戶,各一疋合布三匹恤典,依例分給之意,敢啓。傳曰,知道。
右議政李時秀箚曰,伏以,臣於朝筵,以儒臣請宥之意,猥有仰陳,而未及畢說,責敎縷縷,惶恐之極,不敢更聒而退,卽伏見小報,配所草記,已啓下矣。伏念,此事誠有關於聖上處分,朝廷大體,遂若以惶恐之故,默而不言,則是負臣職也,孤聖恩也,臣豈忍爲是哉?朝者筵席,以處分之聖意,專在矯俗爲敎,而以事面言之,則堂疏所論,卽不過論一卿宰,況其所請之律,又不過警責。警責卽問備也,以問備一卿宰,而經幄近臣,遠謫嶺海,景色蒼黃,瞻聆驚惑。以我聖上平日禮遇臣隣之大度,忽有此萬萬過中之擧,其爲仰累聖德,果何如也?且臣弟疏辭,雖用古人之語,欲明乞免之意,而追自點檢,儘是失言,儒臣規警之論,顧何可深罪乎?有懷無隱,人臣之常分,不遠而復,明主之盛節。臣匪敢以事關臣弟,冒瀆威尊,區區寸衷,庶蒙天鑑之俯燭。伏乞聖明,更加三思,亟收前修撰金履載投畀之命,以光轉圜之德,不勝幸甚云云。答曰,省箚具悉卿懇。朝筵說話,付之史官,宣示諸臣,孰不知處分之本意乎?卿乃看作私事,復申筵奏餘意,古大臣體國之義,恐不若是。卿須安心視事。仍傳曰,此批答遣史官傳諭。
吏曹判書李晩秀疏曰,伏以,臣以千萬不可堪之陋質,有千萬不可出之私義,天官重任,夫豈有一日冒受之望,而忱誠未格於一籲,罪戾徒積於三違。及伏奉特下傳敎,十行辭旨,諄複嚴重,責勉之敎,至及臣兄。臣於是震越激感,忽忘其身,顚倒祗肅,亦旣行政,自顧初心,判若兩截。臣則自以爲,含恩怵分,而世之持淸議者,其孰恕之?昨者前修撰金履載之疏,擧臣辭本中一二句語,反復論辨,盛加非斥,言出相規,慮在流弊,臣見之未半,不覺瞿然而慙,然而恐。夫國有四維,人有四端,一有拚棄,實關大防,臣雖愚蒙,粗具彝性,亦豈全昧於古人循墻之義哉?只緣短於文字,辭未達意,乃於乞免之牘,反忽媒進之嫌,至令儒臣,深致憂於毁頓廉隅,貽累世敎,則臣罪之重且大,豈但一身去就之昌披放倒而止也?是宜汰其不稱之職,置之當被之律,使公議伸而名器重,以爲一人桑楡之收,而儒臣則嚴譴蒼黃,臣則華銜依舊,物情益拂,私分益蹙。雖欲彈綿而復起,其奈十手所指何哉?噫,如臣無似,受恩罔極,幾年近密,一無報效,畢竟自速狼狽,仰孤隆知,無辭可解,有面莫顯,此尤臣萬殞難贖之罪也。歲抄隔日,擧行有命,天牌荐辱,鐵畫在前,短章仰慕,言不敢文。伏乞聖上,天地父母,將臣本兼諸職,竝行刋削,仍治臣前後罪負,以勵淸朝禮讓之風,以卒造化生成之澤,不勝大願。臣無任云云。答曰,省疏具悉。媕娿之世,片言如金,奚特論一重臣?雖大臣被論,理合假借,又奚特論一大臣?雖有論及衮躬,亦當優容。況卿疏中所謂克讓之美一句,旣非孔·朱諸夫子之謨訓,卽不過引用晉人之過去說話,予亦以爲,未必是得意作得意筆,則夫也云然,豈或深非?然而予之一見再見,屢見其疏,然後處分者,意實有在。大抵數十年來,人鬼雖判,汚俗未改,爲世家世族世臣世道,夙夜寤寐,一念如結者,直在於矯俗二字。凡於綸諭間,若有俗之云乎處,黠者奪氣褫爽,愚亦視他眉睫,能知其避遠之爲圖生。善乎,羲經革之上六。程傳曰,小人雖未能心化,亦革其面,以從上之敎令也,又曰,下愚,雖聖人不能移,堯·舜爲君,有苗有象,蓋亦革面而已。又曰,心雖絶於善道,其畏威而寡罪,則與人同也。彼金履載者,妙少毛羽,未成之新進也,固安敢擬論於苗·象,而以其地處才華,猶不至於革卦之小人,下愚,則由古而畏威寡罪,由今而視他避遠,皆若迷然昧然,而其疏全篇,卽一矯俗二字之反論。於是乎或恐豕將突而滋蔓難圖,乃施竄一拯萬之擧。卿謂此擧,乃專爲卿而發耶?信爾則卿之料錯矣。天官冢宰,何等重任,因卿事竄其言者,督令卿行公?是誠矯之反者,汚不欲爲此。至於益勵警俗之方,另欲銳精,而亦不在於卿之遞仍。卿所辭銓任,特許遞免。
庚申五月三十日辰時,上御誠正閣。藥房入診,諸承旨持公事,來待諸臣同爲入侍時,都提調李時秀,提調金載瓚,副提調閔台爀,假注書吳淵常,記事官李存秀·洪奭周,直閣金近淳,行左承旨李翊模,右承旨徐英輔,左副承旨李敬五,假注書李允謙,行大護軍趙鎭寬,禮曹判書徐龍輔,參判李書九,醫官金孝儉·李敬培·李惟鑑·鄭允僑·玄必采,以次進伏訖。時秀等曰,近日日氣蒸熱,聖體候,若何?上曰,一樣矣。時秀曰,王大妃殿氣候,何如?上曰,一樣矣。時秀等曰,惠慶宮氣候,快復常度乎?上曰,別無顯勝之節,而亦一樣矣。時秀曰,醫官旣已待令,診察,何如?上曰,置之。時秀曰,臣固萬萬惶恐,而昨伏見傳敎下者,有修撰金履載投畀之命矣。原疏雖未得見,而不過是論一卿宰也,以玉堂論一卿宰,而至於行遣,豈不過乎?臣非敢以臣弟之故,而有此仰陳也,區區愚忱,實恐處分之或歸於過中。伏望亟加三思,還收成命焉。上曰,今筵召見,專爲此事之洞諭,而次對進定,則稍涉過矣,且以予近來精力,酬應甚難,故只令有司堂上入來矣。卿之此言,可謂意外,還爲卿慨然矣。卿之先卿,曾救故副學金時粲,卿之救金履載,與先卿之事,其言則似同,而其事則實異。蓋在先朝時,則辛·壬義理,事關聖躬,其時秉執義理之人,莫非爲先朝願忠效誠者,而士大夫風稜氣節,百倍今日,且於公憤之外,亦有乃祖乃父以來不可忘之私讎,故義理則不患其不伸,而其流之過,或至有世臣世家不能全保之慮。以我先大王盛德至仁,必欲扶持之保合之,調劑於戈鋋之中,而奠安於袵席之上。如金時粲處分,蓋出於過者摧之,激者抑之之苦心,而一時秉執之士,無非如金時粲者,故處分雖嚴,而公議愈不可抑。如是之際,撐天地亘宇宙之義理,則由是而益固,平蕩保合之聖德,則由是而益光。如卿之先卿,雖非與金時粲自來相親之人,而極力伸救者,儘是當然底道理矣。今之世道則與古有異,所謂執淸議持峻論者,萬萬不及於古之人,若非自上闡明,則一部陽秋之義,駸駸然將無可明之日。故今玆處分,全爲講明義理之地,則卿之以其事關卿弟,而反爲伸救之論者,寧不慨然乎?聖人所謂易地皆然者,以其地之有異,而所處之事,隨而不同也。先卿之救金時粲,蓋爲其扶植義理,而今此金履載之言,歸於右袓俗邊,則卿之伸救,豈可以先卿之事,援以爲例乎?若從外面觀之,則其疏不過論一吏判,而其所爲說,亦不過曰警責,則所請只是推考薄勘而已。顧今媕娿之時,吏判固無論,雖或論及於卿,雖上而論及於衮闕,亦豈或以此加罪,而處分之如是,豈非以其有關於義理邊乎?古之大臣,雖事關自己〈之〉被彈者,苟係義理,則不避少嫌,挺身請討者,亦或有之,卿之此言,殊非所望於卿矣。時秀曰,臣未見原疏,率爾仰奏,而今承聖敎,不勝惶悚矣。上曰,予固否德,御極以後三十載之間,治法政謨,雖無可觀,而至於一副當規模,自有移易不得考。蓋自乙亥以後,可謂治成制定,而天道惡盈,損益相因。苟能使大小臣工,毋忘盈成之戒,不失秉執之素,常存乙亥以前之心,其所以固守義理者,皆如乃祖乃父之爲先朝願忠效誠,則豈至有干犯某年義理之事哉?顧其燕安鴆毒,駸駸胥溺,一片精神之所揣摩經營者,專在於患得患失之科臼,雖推考·遞差等薄罰,亦皆關心,而至於義理邊,則殆無異越視秦瘠,而自不覺其歸於背馳之科。於是乎一轉而關係於某年大義理,再轉而爲乙未,三轉而爲丙申,四轉而爲丁酉,丁酉以後,則眞所謂鄶以下無譏,而予亦有不欲索言者矣。凡我臣子,孰非先大王化育中物,又孰非爲先朝願忠效誠者之子若孫,而輾轉詿誤,相率入於此箇圈套,此非但仁人君子之所不忍坐視,其爲世道國家之憂,寧不凜然而寒心乎?惟幸一種淸議,尙有不泯者存。不知者或謂其兩戚里之爭,殆同春秋之無義戰,而某某人之扶植義理者,亦豈必盡是與戚臣相親者乎?惟予一片苦心,亶在於舊染汚俗,咸與維新,而畢竟使龍蛇盡化爲赤子,故粤自臨御之初,明示一副當規模,以爲闡明義理,偕之大道之本。於是乎一部陽秋,昭揭日星,而種種陰邪之論,莫敢容於其間,譬如禹鼎象物,神奸鬼祕,莫逃其狀,而入山林川澤者,不逢不若。蓋規模大定之後,入於此者,國邊也,忠也,君子也,出於此者,賊邊也,不忠也,小人也。事關義理,固當斬釘截鐵,而規模一立,嚴於象魏之懸法,爲今日臣子者,孰不知此箇規模之移易不得乎?又敎曰,予之一副當規模,纔已言之,而不知者或以予用舍之際,疑其先後彼此之殊,而此則有不然者。觀於丙申以後所嚮用者,可知予本意之所在矣。己亥·庚子之間,方當彙征之時,不幸有國榮事出焉,則其時事勢,不得不姑且休息而用之,故果未免有一進一退之不同,而一時之進退,顧何關於義理之輕重乎?自己亥以後八年,始復稍稍反舊,而如故相蔡判府與金奉朝賀諸人,其被崎屹,適在於同時,故自辛丑至于戊申八年之間,而又爲擢用。其時朝著之間,多有可用之人,故如尹右相者,適因事端,使之休息,自戊申至于乙卯,又八年而復加擢用。蓋其進退之際,皆以八年爲限,亦自有積費造化者存,所以必欲休息而用之者,非但時宜之適然,亦所以爲其人養望之道。予之使之休息也。亦嘗言及于自家,而自家之善爲休息者,亦豈非難及處乎?間八年用之,特適然之擧,而三相八年前後,其間拜相而委任者,亦多其人,而皆必心與跡之有依據於秉執,然後用之。今玆之敎,亦未必偏言而單擧,自有深意存焉。昔在先朝,則以蕩平之苦心,或有用舍之混一,而予之如是用舍,則蓋亦所謂時之義大矣者也。惟其進退之有時或異,而義理之至嚴者自如,則譬如飮食之際,庶羞之酸醎甘苦,不一其品,而粥飯菽粟之本味,未嘗不自在也。顧今一二臣隣之主張義理者,亦有存者無幾之嘆,而無論尊卑大小,苟有慕善向善之心者,便是吾黨之士也,惟予用舍之權度,亦豈有外於此箇規模乎?時秀曰,聖敎諄諄,剖析無餘,今日登筵諸臣,孰不仰認聖意之所在乎?上曰,予旣以一副規模,爲馭世之大權,而又當以率敎二字,爲諸臣詳言矣。中庸不云乎?天命之謂性,率性之謂道。人有秉彝,本乎天性,循是而無違,所謂道也,居君師之位者,代天理物,而於是乎有禮樂刑政之敎焉,此所謂修道之敎也。惟其言而莫予違,固聖人之深戒,而合於天則,當於天理處,在下者豈不承順乎?大學有云,堯·舜帥天下以仁而民從之,又云,所令反其所好,而民不從。所好之好字,雖指上之所好言,而好是懿德之好字,亦可以斷章取義。苟非所令之反其所好,則孰敢不咸囿於牖迷之化,偕底於大同之域乎?夫義理者,非別件物也。凡事之至當處,卽是義理,無論古義理今義理,其爲至當則一也。惟其至當也,故前輩善類之比今人高一等者,亦莫不同歸於協極率敎之域,而一種外馳之徒,乃反以窺覘迎合等目,加之於將順之人者,豈非世道之深憂乎?義理所在,至精至嚴,必須精以察之,然後乃可一以守之。予之平生學力,自謂於此等處,看得不差,御極之初,曾與一二臣,有以三代事相期之語,到今思之,固爲可笑,而予之所執則亦可知矣。乙卯以後,予以爲,世道深長慮之意,拈出矯俗二字,而蓋以務從渾厚,不欲索言之故,只以一俗字言之,而其實則干犯於某年義理,卽此一俗字,關係於乙未丙丁者,亦卽此一俗字。居今之世,爲今日臣子者,雖愚夫愚婦,孰不知矯俗二字之嚴於鈇鉞乎?以是之故,邇來絲綸之間,若以一俗字爲辭,則雖有鐵限之情勢,不敢不顚倒趨膺,猶恐或後,豈非以俗之一字,所關至嚴乎?雖以今番吏判事言之,辭疏之批,勉出之敎,一則曰矯俗,二則曰矯俗者,予意豈偶然哉?蓋自往年以前,一種風習,滔滔於利祿窠臼,苟其好官之可做,則他不暇顧,汲汲如狂,其流之甚,殆將至於無父無君之境。及其旣得之後,又生厭避之計,不顧法典之所無,不知分義之至嚴,同姓疎族之間,其所拘礙,無異於大典之大文相避。所謂近密之臣,初不肯一番行公於官職,而以至疎逖之蹤,亦皆看作美事,轉相慕效,其爲世道之弊,亦非細故。昨敎中處華膴而攬淸要者,纔借其銜,便避其職云者,予亦十分商量,而只如是書之矣。予非謂只矯此一事,足以盡救俗弊也。程子有言,孝悌爲仁中之一事,予亦謂此爲矯俗中一事。矯得一事,有一事之效,矯得二事,有二事之效,此實予苦心所在。不然則中批之擧,固所難愼,而予何必以時任右相之弟,拔例特除乎?揆地銓席,兄弟之迭居,雖曰已例,而係是百年前事,且況今人不如古人,則予所以必爲此格外之擧,而吏判之一承勉出之敎,便卽竭蹶膺命者,亦豈非深知予矯俗之本意者乎?吏判辭疏,初不詳見,而及至金履載疏入之後,始復取看,則先用王述之語,次引李貴之事,可謂迂闊不緊,而予亦以爲,不無語病矣。然而本事旣關於矯俗,則設有加於此之大妄發,豈可不顧忌器之嫌?設欲論之,必從矯俗之本意,先加闡明而後,以其句語間矯枉過直爲說,猶或可也。今此金履載之疏,其名則論一吏判,而其實則滿紙張皇,專欲甘心背馳於近日絲綸中矯俗二字。予方以渠之抉摘句語爲非,故不欲更就渠疏中句語,指的爲言,而究厥旨意,不在於吏判,而專在於擺脫矯俗二字。予之本意,如渠之自以爲瞭然於時俗物情,而工於行世保者,似無不知之理,則知而爲此者,其罪合置何辟?義理所在,不容一毫之有差,而義理之反對,卽習俗也。事關習俗之矯正,其所恪遵謹守,只當如俗諺所謂着木屐渡鴨江者,而乃敢爲此相反之擧者,獨何意思?其疏旣背馳於矯俗二字,而以此爲侵斥吏判之資斧,則吏判之事,自歸於與俗相反,與俗相反者,卽是君子邊人。且況奮不顧身,以對揚爲事,而受其所斥之言,則於吏判,豈不與有榮乎?渠不過新進少年,本不足深責,還給其疏,則可謂都無事,而顧其職則玉署之儒臣也,顧其人則簪纓之盛閥也,顧其疏則又以言事爲名,不但不可以不足責而置之。嘗見履載於講製之列,稔知其人,人也似昏不可辦,似慧不能辦矣,且或雖剛而狼貪,苟非三頭六臂,必不敢辦此。且況近來朝廷,無權奸之指目者,又不可以受其頤指言,則外面驟看,則雖謂之究不解而說不去,亦可無乃復有不知未覺之中,如陰腫之未卽形現於外,而汨於幽陰而然乎?凡事只當爲面前彰著者論之,何必拖及其他乎?然而任他,有非王者之仁政,所以略示好惡,而一諭於卿等者也。昨日傳敎之以投畀爲言者,蓋取詩經所謂投畀有北,卽亦退讒佞之意也。孔子之以四代禮樂,告顔淵也,其歸結之語,不過曰放鄭聲遠佞人,而虞舜所以眷眷於命龍堲讒者,蓋亦以讒說之易惑而難辨也。似此等疏,驟看則亦似成說,而予則曰,其爲隱憂,不啻如天津之杜鵑聲。天津杜鵑,不過爲君子小人消長之機,而此疏所關,果何如也?乙卯以後,庶幾有拭目之望,而一年二年,漠然無一新之效。雖以其秉執義理言之,乙丙之間,旣無辛壬之殺伐,故其所以挺身擔當者,不及於古人之以公憤兼私讎矣。大抵任今日世道之責者,亦豈能無自侮人侮之嘆?但當交修不逮,協心同歸而已,豈可以自侮之故,竝與義理所關,而必欲毁劃之乎?予雖衰矣,於處置此輩,豈不恢恢有餘,而試以丙申後處分觀之,予於乾剛邊,亦自謂不爲不足。豈或專事煦濡,而近年以來,實有朝著無人之嘆,且欲以一切以休養爲務,無論大事小事,一味含忍,徒費心上之許多思量,精神筋力之日漸衰憊,亦未必非此之由。且況今年異於他年,金吾鵲巢,意在導和,故此等處皆欲不大聲色,從容說去。今玆下敎,亦可謂忍之又忍,平說之又平說矣。絲綸之間,從當一番敷示,而先以此意,爲卿等不憚縷縷。自今日登筵諸臣,若能出而相告,漸次曉諭,則鳴鶴在陰,其子和之,一理相感之妙,有不可誣。聞今日之敎者,必有慷慨激昂,思所以闡明之道者,亦必有惕然悚懼,思所以自明之方者,而不知之中,亦豈無革面革心,圖所以畏威遠罪者乎?從今以往,父詔其子,兄勖其弟,其未脫俗套者,固當滌去舊習,以爲跂及之道,而間或有自來不溺於俗習之陋者,又當溫故知新,益復加勉,以成我從欲之治,卽予之所期望,而如是明諭之後,予亦不復多誥。對揚之責,專在卿等,須自卿等以下,除却多少曲嫌,各圖所以擔當矯救之術也。時秀曰,聖敎之下,孰不領會,而自臣等出而遍告,俾一世之人,無不曉然知聖意之所在,則亦豈有知而姑犯之理乎?上曰,無論闡明與自明,只在自家一身矣。如是之後,若又無效,則予亦復奈何?大抵金履載之疏,其言可笑,其人何責?其事至微,而越規背敎,身冒手犯,俯首甘心,決知其無幸,而乃敢爲少嘗之計者,卽丙申以後二十五年間初有者,豈可以其人之何足責,泛視其言,歇看其事乎?馭世制俗,捨一副規模何爲,而予則自少略聞大道於聖經,言之未嘗不行之,行之之後,建立規模,身自先之,推以及之於人,有不措措之,必欲使域中,率由於是,何物履載輩,欲爲螮蝀於今日朝廷乎?誠亦矜悶之甚。彼固不足言,獨非世家乎?特念竄一拯萬之策,乃有處分,卿等當知此本意矣。時秀曰,其疏不爲頒布,故臣未得見矣。上曰,何不須布也?台爀曰,原疏未蒙批旨,故例不得頒布矣。上曰,今日筵敎,先言古今之時措,次言規模,次言用舍,次言敷敎率敎之方,屢致意而屢更端,言言扶世敎,段段示苦心。須令史官錄出一通筵話,一示之廟堂,依回公公事例輪示,一示之論思·言責之官,詳載於掌考,以其原本,付之史官,藏在史庫。仍命時秀等先退。命書傳敎曰,違牌承旨許遞,前望單子入之,待下批牌招察任。命讀公事,英輔讀奏平安〈監司〉李泰永狀啓,毋論已錄啓未錄啓獄案,依刑曹關奉行計料事,命書判付訖。命退,承史以次退出。
上在昌德宮。停常參·經筵。
徐英輔啓曰,行大司憲李城輔在外,執義張至冕,掌令李德鉉·權漢緯,持平安廷善·洪時濟牌招啓辭未下,監察茶時之意,敢啓。傳曰,知道。
傳于曺錫中曰,禮房承旨持慈宮誕辰陳賀節目,入侍。
以禮曹慈宮誕辰陳賀節目啓,依近例,進表裏爲良如敎。
以禮曹東宮生辰百官陳賀取稟啓,待下敎,爲之爲良如敎。
閔台赫啓曰,吏曹郞廳來言,本曹判書有闕,政事,取稟。傳曰,明日,爲之,今當政月,除老病·外任外,以在京人受薦書入。
以承旨房望,傳于閔台爀曰,房仍,右承旨爲軍士房。
傳于閔台爀曰,吏·兵房承旨入侍。
兵曹口傳政事,大護軍李晩秀單付。
以水原留守徐有隣狀啓,勸闢田·畓,官耕·民耕·募耕,結數·斗數·耕數,區別後錄事,判付內,重農之政,豈有過於勸闢,本府爲諸路之所取則,而田·畓三百六十餘日耕之,起墾於別諭之後者,極爲可嘉,其在先從隗始之道,不可無勸奬之擧,判官金思羲,內下鹿皮一令賜給。官耕外又有自墾三十日耕者一人,尤爲嘉尙,令該曹明日政,付嘉善衛將。將此意,令廟堂分付諸道,視此競相趨功,如有超異之可合勸奬者,考其實績,狀聞爲良如敎。
以平安監司李泰永狀啓,平壤府失火民戶畢改搆奠接,身役還穀,量減數爻及別恤典數爻,成冊上送,而富民之捐財施助,自營邑,隨其多寡,另加奬用事,傳于成鼎鎭曰,富民之施助者,其中最多人,指名,狀聞後,帖加成給事,回諭。
徐英輔,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
庚申六月初一日午時,上御重熙堂。吏·兵房承旨持歲抄入侍時,行都承旨閔台赫,右承旨徐英輔,假注書吳淵常,記事官李存秀·洪奭周,以次進伏訖。上曰,吏·兵批歲抄點下者,依例捧傳旨,出榻敎因命退,承史以次退出。
上在昌德宮。停常參·經筵。
夜自四更至初二日開東,灑雨下雨,測雨器水深三分,自開東至人定,灑雨下雨,測雨器水深五寸一分。
徐英輔啓曰,行大司憲李城輔在外,執義張至冕,掌令李德鉉·權漢緯,持平安廷善·洪時濟牌招啓辭未下,監察茶時之意,敢啓。傳曰,知道。
徐英輔啓曰,來初五日,朝參日次矣,敢稟。傳曰,停。
徐英輔啓曰,兵曹郞廳來言,弘文館·敦化門·北水閣三處水門,水勢漲溢,當爲開鑰云矣。依定式,除標信開閉之意,敢啓。傳曰,知道。
傳于徐英輔曰,右承旨入侍。
閔台爀啓曰,吏曹郞廳來言,本曹判書有闕,政事爲之事命下,而參判未差,參議洪樂游,病不來,不得開政云。參議卽爲牌招,何如?傳曰,聞有賞病,許遞。旣伸廉隅,參判仍任牌招。
吏曹口傳政事,吏曹參判單曺允大,仍任事承傳。
徐英輔啓曰,吏曹參判曺允大疏批已下,卽爲牌招開政,何如?傳曰,有政稟允下,則例不牌招,況取疏賜批,使之入來行政,忽以無例之牌招啓辭,書入於特敎之下者,駭然甚矣。此啓辭勿施,當該承旨遞差。
曺錫中,以弘文館言啓曰,新除授副校理尹命烈,卽爲牌招察任,何如?傳曰,允。
曺錫中啓曰,臣與右副承旨成鼎鎭,伴直矣,纔已遞差出去,伴直無人,左副承旨崔獻重,所當牌招,而拘於廳規,不得請牌,何以爲之?敢稟。傳曰,前望單子入之,待下批,牌招入直。
承旨前望單子入之,鄭尙愚落點。
以慶尙監司申耆狀啓,安東府民家失火恤典題給事,傳于鄭尙愚曰,各別顧助,斯速奠接,俾無方農失所之弊事,回諭。
以漢城府民家頹壓別單,傳于鄭尙愚曰,恤典,令諺廳,卽爲分給事,分付。
以漢城府民家頹壓別單,傳于鄭尙愚曰,恤典,令該廳,卽爲題給事,分付。
閔台爀,以吏曹言啓曰,今二月初六日,漸次爲之,旣設言矣。亦不必曠日持久,禁府文書中,韓後樂·李瑓·宋煥程·李觀源·李福海·李有喆,俱以法外,被配身死,姓名尙在丹書,與申驥顯,特爲墨抹以下,前有職名人,只當入於此後歲抄。且是已啓下之文書,別無更捧傳旨之擧矣。至於驥顯,竝與罪名蕩滌,而直書於名下,仍爲啓下,亦不必更捧傳旨,以此分付事,命下矣。韓後樂·李瑓·宋煥程·李福海·李有喆等,五罪人罪目,當爲修入於歲抄,而墨抹,旣異於蕩滌與放送,無可入之秩,不得擧行之意,敢啓。傳曰,書入於被謫,蒙放秩,可也。
徐英輔,以兵曹言啓曰,慶熙宮衛將孫有貞,除授在外,過限未上來,依法典改差,何如?傳曰,允。
徐英輔,以兵曹言啓曰,卽接東所衛將安任權牒報,則宣仁門南邊水門鐵箭,爲水勢所衝折傷云。令紫門監,爲先堅實樹柵,東營入直御營軍,自該營,量宜除出,限修改間,嚴加守直,亦令該曹,急速改造修改事,分付,何如?傳曰,允。
徐英輔,以訓鍊都監言啓曰,因兵曹草記,宣仁門南邊水門鐵箭折傷處,東營軍十五名,將校一人率領,限修改間,嚴加守直之意,敢啓。傳曰,知道。
徐英輔,以御營廳言啓曰,宣仁門南邊水門鐵箭,爲水勢所衝折傷,令紫門監,爲先堅實樹柵,東營入直軍,自該營,量宜除出,限修改間守直事,自兵曹草記矣。東營入直訓局軍八名除出,別定本廳哨官金泰協,限修改間,輪回嚴加守直之意,敢啓。傳曰,知道。
曺錫中啓曰,金虎門仍留,標信請出之意,敢啓。傳曰,往來之際,如爲侵夜,明日爲之事,分付。
徐英輔,以兵曹言啓曰,宣仁門南邊水門鐵箭折傷處,以東營入直軍,量宜除出,嚴加守直之意,草記蒙允。而卽見御營廳草記,則以東營軍八名除出守直,訓鍊都監草記,則以東營軍十五名除出守直,兩營門之不爲援例往復,致此名數之不同者,事甚未安。兩營大將竝推考,把守軍,依御營廳草記數爻,以八名除出守直之意,分付,何如?傳曰,允。
吏曹參判曺允大疏曰,伏以臣歸自海藩,亦旣踰年,每念居官儱侗,觸事瘡疣,仰孤委寄之重,徒積僨誤之罪,尋常愧懼,汗沾于背,乃於已遞之後,又有勅需査發之事,於是乎臣之前後辜犯,益無所逃矣。噫,勅需設置,法意果何如也?除非客使之支接,朝令之許貸,雖一毫之微,不敢移動,卽莫嚴之令式也。苟或典守不謹,斂散無節,以致耗財用而啓弊源,則其爲道臣之罪,當如何哉?臣雖愚迷,亦豈不知此箇法理,而慮事疎闇,臨時錯誤,徒知謬例之循襲,不思朝令之遵守,旣許各處散貸。又有開市預下,本營査報,厥數夥然,末後緘問,猥陳事實,而處分嚴截,誨責備至。臣奉讀未半,惶霣震懍,直欲鑽地以入,而不可得也。論其所犯,嶺海爲輕,而畢竟薄勘,止於削職。臣方戴罪含恩,蹙伏訟愆,日夕兢懼,如集于木,不自意聖度天大,誤恩忽降,處從諸臣之後,竝蒙分揀之典,霜雪雨露,不踰時日,臣一倍兢悚,五情惝怳,冒犯違傲,幸蒙恩解,曾未幾何?仍任有命,至以旣伸廉隅爲敎,惶愧之極,益不知措躬之所也。夫公貨那移,其律本自不輕,無論事勢之緊漫,前例之有無,苟有所犯,焉逭重律,此而視若薄過,終未蒙嚴勘,則王府關和,將無所施,而日後典守之臣,其何以懲畏乎?臺章之論列,廟堂之請罷,皆出於守舊典而杜後弊,則臣罪之遽議宥釋,非所可論,今乃混被陶甄之澤,竝廁蕩滌之列者,豈不有傷於朝家綜核之政哉?轉罪爲榮,揚揚冒出,有非私義之所敢安,左右揣量,抗顔無路,玆敢隨詣闕外,畢暴衷懇。伏乞天地父母,諒臣情勢之兢蹙,念臣罪犯之難貰,將臣職秩,亟賜斥免。仍命有司,依前勘律,以嚴朝綱,以安私分,不勝幸甚。臣無任云云。答曰,省疏具悉。卿其勿辭行公。
庚申六月初二日未時,上御便殿。右承旨入侍時,右承旨徐英輔,假注書吳淵常,記事官李存秀·洪奭周,以次進伏訖。上命下番進前,奭周進伏。敎曰,昨日所進筵話,非不精密,而以語多層節之故,此端彼端,頗欠連續淋漓,爾其出去,更加修潤,與上下注書,淨寫數本,趁速入之也。大抵,今番筵話,將播告臣隣,明示好惡,則措語掇文之際,務須段落分明,辭義通暢,俾覽者,知予本意之所在,而如爾年少新進之輩,亦不可不知此箇義理也。因命退,承史以次退出。
上在昌德宮。停常參·經筵。
自人定至初三日開東,灑雨下雨,測雨器水深一分。
李魯春啓曰,行大司憲李城輔在外,執義張至冕,掌令李德鉉,持平安廷善·洪時濟未肅拜,掌令權漢緯呈辭,監察茶時之意,敢啓。傳曰,知道。
徐英輔啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
傳于閔台爀曰,諸承旨持公事入侍。
傳于曺錫中曰,同副承旨入侍。
傳于閔泰爀曰,來待諸臣入侍。
傳于鄭尙愚曰,右承旨入侍。
政事,以李秉鼎爲吏曹判書。
有政。吏批,判書李秉鼎未肅拜,參判曺允大進,參議未差,行都承旨閔台爀進。啓曰,新判書命招,同參政事,何如?傳曰,允。
吏批,又啓曰,判書李秉鼎牌招不進,參議未差,小臣獨政未安,何以爲之?敢稟。傳曰,仍爲之,以吳翰源爲獻納,李垿爲副修撰,金履翼爲刑曹參判,金羲淳爲兵曹參知,李秉鼎·尹師國爲知春秋,金祖淳·李魯春爲同春秋,沈鎜·金秀臣爲吏曹佐郞,李在安爲工曹正郞,柳畊爲奉常正,趙秀民爲典籍,李奎新爲掌樂主簿,校書正字單趙亨基·李種德。
兵批,判書金載瓚病,參判李益運病,參議朴奎淳入直進,參知未差,左副承旨徐英輔進。以李運祥爲順天監牧官,慶熙將單劉光淵,大護軍李得臣·崔東岳,護軍李翊模·金虎臣,副護軍嚴耆·朴崙壽·李敬五·申鳳朝·成鼎鎭·洪樂游·鄭周誠·柳相祚·趙華錫·尹宇大·趙崈·張斗橋·張彦偉·金達行,副司直金孝秀。
以漢城府民家頹壓別單,傳于鄭尙愚曰,恤典令該廳,卽爲分給,而其中時在守令者,其屋床床者,特爲一體題給事,分付。
以漢城府民家頹壓別單,傳于鄭尙愚曰,恤典令該廳,卽爲分給事,分付。
徐英輔,以兵曹言啓曰,羽林衛將南正圭,五衛將金洪運·李錫祺·金宗洙·柳得恭,俱以身病猝重,時月之內,無望供職,呈狀乞遞。宿衛輪番之任,不可久曠,竝改差,何如?傳曰,允。
徐英輔,以兵曹言啓曰,宣仁門南邊水門鐵箭,今已修改矣。把守軍兵,本處還爲入直之意,分付,何如?傳曰,允。
徐英輔,以訓鍊都監言啓曰,宣仁門南邊水門鐵箭,今已修改,把守軍兵還入直事,自兵曹草記矣。東營軍八名,還入直所,將校解送之意,敢啓。傳曰,知道。
徐英輔,以御營廳言啓曰,宣仁門南邊水門鐵箭,今已修改矣。訓局軍把守撤罷,還入直所之意,敢啓。傳曰,知道。
庚申六月初三日辰時,上御誠正閣。諸承旨持公事入侍時,行都承旨閔台爀,行左承旨李魯春,行右承旨鄭尙愚,左副承旨徐英輔,右副承旨崔獻重,同副承旨曺錫中,假注書吳淵常·李允謙,記事官李存秀·洪奭周,以次進伏訖。上曰,俄下筵本,午正前,當盡書頒布耶?台爀曰,當趁千時書納矣。上曰,備吏中善書者,多數招致,淨書屢本,其中一件入啓,待還下卽爲頒示,而堂吏亦爲招致,使之書頒,可也。命公事讀奏,台爀·尙愚·英輔·獻重·錫中,以無公事先退,魯春讀奏忠淸監司金履永啓本,罪人司空召史鎭川縣到配事。命書判付訖。奭周曰,臣當以照訖講,史官進去矣。捧講時,四學敎授,旣有分日輪進之敎,而見今學敎授之行公者,未滿四員,似有苟艱之慮。且日勢方劇雨意,尙未開霽,應講儒生,亦無來會者云,故敢此,仰達矣。上曰,限生涼間姑停,可也。出擧條命書榻敎曰,刑曹判書尙不出肅,委屬可悶,與新除授參判,牌招察任。仍命退,承史以次退出。
庚申六月初三日午時,上御重熙堂。來待諸臣入侍時,同副承旨曺錫中,假注書吳淵常,記注官金景煥,記事官金啓濂,吏曹參判曺允大,有司堂上李書九諸臣,以次進伏訖。吏曹參判曺允大所啓,頃伏承下敎,以濟州進上引鰒之代捧搥鰒當否及其他弊端有無,條列詳報之意,有所往復於該牧使鄭觀輝處矣。卽見其所報,則以爲引鰒造成,比之搥鰒,別無難易之可言,論其價本,亦不懸殊,今雖換作價米,當減者不過爲十餘石云。外此島弊,則甲寅牛·馬闕點者,馬爲八百五十七匹,牛爲六百八十一匹,此是元額之見縮者,則固當如法準充,而私畜姑未孶長,牧子擧皆貧窮,猝難責徵,故昨年因前牧使狀啓,以限五年準充之意,自該寺覆啓行會,而目下民情,雖至五年,若非侵及隣族,實無充數之勢,最爲可悶。本邑又有所謂故夫馬肉價名色,每匹徵布三尺五寸,舊例雖似出於防奸之意,而以此屬諸公用,有傷事面,交子弓一百張,每年造納於江都,而品旣無用,所入魚膠樺皮等物,貿取陸邑,爲弊亦多云。上項諸條,合有從長矯救之道,令廟堂稟處,何如?上曰,有司堂上,今旣登筵,亦陳所見,可也。備局有司堂上李書九曰,引鰒搥鰒,物非難辦,價又略同,則莫重貢獻,不必換作,使之依前封進,甲寅年牛·馬闕額,向日臺疏,請以新産,移充舊籍,雖乖立法之本意,甲乙大歉,在島中,便一滄桑,無論其緣何耗失,此時見縮者,固難强令準充,而牧場牛·馬,事體至重,全數免徵,有不敢輕議,姑依閪失馬例,每二匹徵一匹牛亦如之,則實爲島民之大惠,所謂故夫馬肉價名色瑣屑,江都所納弓子,旣云有弊無用,竝許蠲罷,恐合事宜矣。上曰,進上事,搥鰒引鰒,雖無難易之可論,旣聞之後,何可無處分?因此適閱貢膳定例,各朔封進之數爻,多寡不一,較各朔之中,一例磨鍊,則在島民,得寸亦寸,筵退後指一磨鍊草記,仍卽釐正於定例,牛·馬闕額事,向因臺疏關問,而今旣知其切痼之弊,勿論馬與牛,未充之數,特竝蕩減,馬價之弊,問于該寺,斯速釐正,江都納弓事,此後除之,可也。出擧條上曰,各項貢膳,自多釐革者,雖以忠淸道到界進上物膳言之,莫非爲民間之痼瘼者,至如雉首之生捉貢進,尤涉無義,每以放之山林之意,放諸後苑,則竟不得順性自在,烏在其及物之仁乎?此亦合於釐革者也。上曰,濟州所貢織毛馬鞍,爲幾件乎?書九,曰,原定例,則未能詳知,而近來閣臣所騎,爲七八件云矣。上曰,設閣之前,每歲原定所貢,藏在內寺,用於賜與,而有餘則蟲耗塵渝,爲無用之物矣。閣臣陪扈時,許騎內廐馬,倣用宋朝龍圖閣故事,而至於織毛鞍具,則時任閣臣,以金牌導前者騎之,故提學則雖時任,不得騎之,若是原定例外加貢,則亦甚不緊矣。上曰,洪奭周記注之才,甚奇矣。以向日筵本添潤事,昨筵有多少下敎,而及其書入也,脈絡分明,條理通暢,無一差爽,如此史官,雖古之優於才者,亦不如也。因命退,諸臣以次退出。
上在昌德宮。停常參·經筵。
酉時灑雨下雨,測雨器水深二分。
徐英輔,以都摠府言啓曰,今日入直內三廳武兼禁軍及軍兵等,當爲中日習射,而本府褒貶相値,不得設行,外中日依例設行,而內入番御營軍試放事,請出標信。傳曰,知道。
閔台爀啓曰,行大司憲李城輔在外,執義張至冕,掌令李德鉉,持平安廷善·洪時濟未肅拜,掌令權漢緯呈辭,監察茶時之意,敢啓。傳曰,知道。
徐英輔啓曰,御營廳將官來言,今日本廳軍兵,日次私習矣,敢啓。傳曰,知道。
傳于閔台爀曰,諸承旨持公事入侍。
閔台爀啓曰,諸承旨持公事入侍事命下,而六房無公事,不得入侍之意,敢啓。傳曰,知道。
傳于閔台爀曰,右副承旨入侍。
曺錫中,以侍講院言啓曰,輔德尹光顔,謂有情勢,不卽出肅,自政院牌招,使之察任,何如?傳曰,允。
以輔德尹光顔,牌不進罷職傳旨,傳于曺錫中曰,只推。
以漢城府民家頹壓別單,傳于鄭尙愚曰,恤典,令該廳,卽爲題給事,分付。
以漢城府民家頹壓別單,傳于鄭尙愚曰,恤典,令該廳,卽爲分給事,分付。
宣傳官李基鼎書啓,臣於本月初三日未時量,以都城內頹戶摘奸事,敬奉聖敎,馳往北部·中部·西部字內,遍踏坊曲,詳細探察爲白如乎,頹戶之頹壓於初二日雨而已蒙恤典者,置之勿論是白遣,外此各部貧而無依之類兺,列錄于後爲白齊,後北部園洞契居良人姜點卜,草家六間內一間頹,陽德坊桂洞契居玉堂使令崔光世,草家八間內一間頹,前奉事李喜明,草家六間內一間,去月二十七〈日〉頹,已蒙恤典,二間今月初二日又頹,三淸洞契居良人李時成,草家十二間內二間頹,禁衛軍申千大,草家六間內一間頹,良人張觀柱,草家十間內一間頹,俊秀坊居良人金奎應,草家四間內二間頹,司宰監下契居良人鄭哥出,他名不知,草家五間內一間頹,中部敦寧府上契居良人金一澤,草家十一間內二間頹,大寺洞契居良人金光浩,草家六間內一間頹,西部仁達坊社洞契居寡女金召史,草家四間內二間頹,太平館契居良人金光潤,草家七間內二間頹,良人李少長,草家五間內三間頹。傳曰,旣命拔列摘奸,別爲題給事,分付。
庚申六月初四日辰時,上御重熙堂。右副承旨入侍時,右副承旨崔獻重,假注書李允謙,記事官李存秀·洪奭周,以次進伏訖。上敎賤臣曰,昨日啓下筵本一件,付之史官,藏之史庫,仍敎奭周曰,當藏諸何庫?奭周曰,藏之西庫矣。上曰,西庫上層藏之耶?奭周曰,下層則時政記藏之,上層則御製奉安,筵本亦當藏之下層矣。上曰,然則爾須親往看審後藏之,可也。命書榻敎曰,王大妃殿進御香薷正氣散,自今日一貼式,限二貼煎入。仍命退,承史以次退出。
上在昌德宮。停常參·經筵。
自未時至人定,灑雨下雨,測雨器水深八分。
藥房都提調李時秀,提調金載瓚,副提調閔台爀啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。慈殿·慈宮氣候一樣,卿等如有兼管,衙門考績處,直爲退去磨勘,宜矣。
王大妃殿·惠慶宮·中宮殿·世子宮,藥房口傳問安。答曰,知道。
李魯春啓曰,行大司憲李城輔在外,執義張至冕,掌令李德鉉,持平安廷善·洪時濟未肅拜,掌令權漢緯呈辭,監察茶時之意,敢啓。傳曰,知道。
徐英輔啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
曺錫中啓曰,三品官之無得過三日,循例請牌,曾有飭敎,而兵曹參知金羲淳除拜後,過三日不爲出肅,事〈體〉所在,誠極未安,從重推考,仍卽牌招察任,何如?傳曰,許遞,令該曹口傳差出,可也。
傳于閔台爀曰,諸承旨持公事入侍。
傳于閔台爀曰,江華留守當日辭朝。
閔台爀啓曰,江華留守當日辭朝事,命下矣。政官牌招開政,以爲下批之地,何如?傳曰,允。
徐英輔啓曰,假注書李允謙,身病猝重,勢難察任,今姑改差,何如?傳曰,允。前假注書呂東植,仍察廳任。
閔台爀啓曰,吏曹判書李秉鼎,參判曺允大,牌不進推考傳旨今方捧入,而開政命下之後,如是違牌,事甚未安。竝更爲牌招,何如?傳曰,允。
閔台爀啓曰,吏曹參判曺允大再,牌不進推考傳旨今纔捧入矣。開政命下之後,連事違牌,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
傳于閔台爀曰,吏判批下,從前如許情勢,行公者多,政期不遠,牌招使之開政。
閔台爀啓曰,吏曹判書李秉鼎,牌不進推考傳旨及參判曺允大三,牌不進推考傳旨,今方捧入,而開政命下之後,連事違召,終不承膺,事體所在,極爲未安。判書更爲牌招,參判所當更請牌招,而係是一日四牌,何以爲之?敢稟。傳曰,判書更爲牌招,參判待判書入來,亦爲牌招。
曺錫中,以侍講院言啓曰,兼輔德金羲淳,時無職名,令該曹口傳付軍職,何如?傳曰,允。
以漢城府民家頹壓別單,傳于鄭尙愚曰,恤典令該廳,卽爲分給事,分付。
閔台爀,以吏曹言啓曰,安東府使吳載紹,受由上京,已至多日,謂有身病,終不還官,謹依下敎,以卽爲下去之意,屢度催促,則以爲目下病狀,時日之內,萬無還任之望云,雖未知其病情之如何,而特敎申飭之下,不卽下去者,事體所在,誠極未安。所當重勘,而本曹請推之外,無他可施之罰,何以爲之?敢稟。傳曰,改差,口傳差出待下批,當日辭朝,可也。
吏曹口傳政事,以李庚運爲安東府使,洪樂游爲兵曹參知。
兵曹口傳政事,副護軍金羲淳單付。
閔台爀啓曰,吏曹判書李秉鼎再,牌不進推考傳旨今方捧入,而開政命下之後,連事違傲,無意承膺,事體道理,俱極未安,所當更請牌招,而係是一日三牌,何以爲之?敢稟。傳曰,夜漏已深,何可如是違牌乎?從前遭彈銓官之行公者何限,適又乏人,無故者無異單望,則臨政銓官,但當出膺,更爲牌招,使之斯速開政。
宣傳官沈豐祖書啓,臣於本月初三日午時量,以城內頹戶摘奸事,伏奉聖敎,遍行南部東部,坊坊曲曲,一一摘奸是白乎則頹戶數爻,不甚夥多,而其中或有該部官未及錄去,或有已受恤典,方始改建之役,或有該部官,已爲錄去云云。而未受恤典者是白乎等以,竝爲列錄于左爲白齊。南部會賢坊業儒李寬夫,草家四間內三間頹壓,該部官未及錄去,墨洞良人姜渭雄,草家四間內三間頹壓,無沈橋良人金大得,草家六間沒數頹壓,已上兩戶,已受恤典,方始改建,光熙門內良人裵德文,草家六間內三間頹壓,御營砲手咸德起,草家六間內,三間頹壓,已上兩戶,該部已爲錄去云。而未受恤典,東部惠化門內一契幼學崔遠,草家七間內三間頹〈壓〉,御營牙兵兼駝駱山·案山直趙德興,草家七間內四間頹壓,已上兩戶,該部官及任掌,初不錄去,而崔遠段,至貧無依,所見尤極矜惻,景慕宮上契良人金致聲,草家七間內五間頹壓,已受恤典,而姑未始役。傳曰,入於摘奸者及未受恤典之類,竝卽題給事,分付。
宣傳官李貞坤書啓,臣於本月初三日午時,以都城外頹戶摘奸事,伏奉聖敎,馳往南郊,先自水鐵幕豆毛浦沿江而行,至于西江,而仍由孔德·阿峴等處,敦義門左邊城底諸洞,一一看審是白如乎,五月之內,頹壓之處,已蒙恤典者,旣知其祗受形止,故今不啓達是白遣,今月初一日以後頹壓戶,姑未蒙恤典者,列錄于後是白果,頹落之時,幸無人命之致傷是白遣,江水之漲,亦爲探問是白乎則,江民言內,今番非不大雨,而水漲亦不過浦內水而止,水上之雨,不如都下而然是如爲白乎旀,至於殘戶之半頹半傾,不蔽風雨者,間間有之,故所見切矜,敢此附陳是白齊。頹壓秩西部藥田契良人李大得,草家八間內,初三日二間頹壓,良人金麗海,草家四間半內,初二日間半頹壓,幼學李圭,草家八間內,初二日三間頹壓,五間將頹。龍山坊賑恤廳契獨女金召史,草家十一間內,初二日二間頹壓,三間將頹,麻浦契獨女金氏,草家十二間內,初二日二間頹壓,東幕上契良人南宮廣文,草家三間內,初四日一間頹壓,米廛上契良人梁景弘,草家八間內,初二日三間頹壓,蓮池契獨女鄭氏,草家九間內,初二日二間頹壓,幼學張重弼,草家四間內,初二日二間頹壓,北部阿峴契閑良張斗金,草家十間〈內〉初二日三間頹壓,獨女申召史,草家七間內,初二日二間頹壓,殘戶可矜秩西部盤石坊四去里契良人曺光雨,草家二間,壁敗椽脫,所見危急是白齊,藥田契訓局吹手李喆信,草家五間,無一完處,幾至頹壓是白齊。萬里倉契良人池興錫,草家四間,半頹半傾,將有不久頹壓之慮是白齊,土淨里良人李長春,土幕三間,浦水流入,不得容接,新搆假家於東幕上契,而蓋以空石,亦未成竈突,姑無居之望是白齊。玄石里良人朴茂同,草家三間,蓋屋已久,椽木幾盡露出,値雨則可無容身處是白齊。北部何峴契前騎士車季得,草家六間無不漏,至於將頹之境,而人皆謂至貧無依是白齊。獨女林召史,草家六間,今雖不頹,處處傾側,人無容接之所,見甚矜惻是白齊。南部葛五里訓局軍高聖太,草家四間,處處撐木,將至頹壓之境是白齊。西部權政丞契幼學朴長民,草家入間內,內舍五間則簷無不傾,壁無完處,婦女不能藏身是白齊。傳曰,依他例題給事,分付。
宣傳官李栻書啓,西部盤松坊池下契幼學李勉忠,草家九間內,二間頹壓,西部盤松坊池下契閑良金錫喜,草家六間內,二間頹壓,西部盤松坊池下契前營將韓命祺,草家六間內,一間頹壓,西部盤松坊池下契幼學吳亨晩,草家三間內,一間頹壓,西部盤松坊池下契·權政丞契訓局軍兼司僕張耇齡,草家七間內,三間頹壓,北部阿峴契閑良張斗辰,草家八間內,三間頹壓,北部阿峴契寡女辛召史,草家七間內,二間頹壓,北部阿峴契寡女林召史,草家六間內,三間頹壓,北部二契幼學朴宗斗,草家七間內,二間頹壓,北部延恩坊佛光里閑良孔五福,草家九間內,一間頹壓,無籍秩北部北漢朴召史,年六十,無子女及親戚,今四月二十七日,草家三間失火,未報該部,無以自力,依接鄰家,北部北漢金召史,年六十五,草家二間,幾皆頹壓,無望修葺,北部常平坊宣惠廳契閑良張石佐,草家四間,幾皆頹壓,絶火亦屢日,北部一契寡女李召史,年五十無子女,草家五間內,三間頹壓。傳曰,出給該廳,依例題給,而無籍四戶,拔例題給,仍爲分付漢城府,自該府編籍,而以前則屬之昧爽,嚴飭部官,如許之類,一邊枚報,一邊編籍,而漏籍時官員,捧現告送于政院,推考傳旨捧入事,分付。
禮曹參判李書九疏曰,伏以臣於日前,猥從諸臣之後,伏覩我殿下渙發明命,敷示聖志者,屢千百言,諄複痛切,莫非憂念世道,保惜世臣之至意,臣仰而承聆,俯而思惟,竊愧其身微識淺,不足以對揚萬一,及伏讀頒示之筵本,益不禁愚衷之自激。嗚呼,今日廷臣,果有能深知義理之所在,而爲殿下一明之者乎?臣聞義理者,一而已矣。惇典庸禮之謂義理,章善癉惡之謂義理,是乃人紀之所以立,國勢之所以尊,而天下萬世之所共由也。惟我殿下,睿質純粹,聖學高明,三十年來,精察而固守之者,不越乎此箇義理,苦心至誠,寔惟在是,盛德大業,亦惟在是,雖其折衷權衡,或各有時措之宜,而敍秩命討之微旨,無非是心之所推也。故凡厥忠志之士,莫不欽誦激昻昂,秉義守正,以嚴春秋之大法,仰贊堯·舜之至德者,豈有他哉?誠以秉彝,人所同得,而我殿下,所以明倫盡性,建中立極者,有足以感服其心也。然而民志之未壹,世道之不靖,日甚一日,始因知見之參差,終成形跡之岐貳,炎炎涓涓,漸至於莫可救禦,此曷故焉。惟彼干紀亂常之徒,隱伏幽陰,鼓唱訛言,必欲毁壞我大義,仇嫉我善類,以售其投間抵隙之計,當斯時也。苟有忠慮於國者,雖使一乃心力,共奬王室,五龍之夭矯,不足以當羸豕之蹢躅,況今士氣不張,名義寢晦,一脈淸議之僅存於朝著者,譬如不食碩果,在地微陽,而流俗之論,又從以肆行於其間,同室之戈鋋忽起,康莊之軌轍各殊,竝與夫君臣上下講明秉執之義理,無復愛惜。嗚呼,其亦不仁之甚矣。蓋彼言議之所詿誤,臭味之所漸染雖至於爲蕕爲薰,而甘心不辭者,固無足道矣。若夫見理不明,爲善不力者,雖其病源之淺深,流弊之大小,或似不同,其爲悖理害義則一也。誠以近日之一二事言之,義理無古今之殊,嚴於今日之義理者,正所以有光於辛·壬,而尊君父討亂賊,蓋有所受之也。彼不知君父之可尊,亂賊之當討,而乃敢以一段義理,分作兩截,要逞其迷藏疑眩之術者有之矣。懷私罔利,持祿保位,視國事如秦瘠,無一分惻怛之眞誠,卽是今日之俗習,義理之無人擔着,亦未必不由於此。故殿下,必欲矯之,而捨本齊末,迷不率敎者有之矣。此固形影之著見者也。若其橫流之異議,擧世滔滔,有非一葦之可杭,臣請歷探其情而痛辨之。彼固曰,義理,吾輩之所共守,大綱旣正,則無待乎修明,何必切切然自號,看作一己之家計乎?是則然矣,義理之精微,事事不同,物物各異,苟不能尋繹講究,弗明弗措,則何以探賾鉤深,定天下之至動,矧今邪說未熄,隱憂猶存,其將緘口袖手,置宗國於相忘之地,不思所以扶衛之道乎?且彼旣知義理之當守,則德之不孤,人情之所悅,何故使一二吾黨之士,擧被淫明之目,而不見其寅協之美也,此其未可曉者,一也。彼固曰,非不知義理之可明,而原其論議之所由起,則亦各有偏係之私,雖使此是而彼非,吾不爲之苟同也,是則然矣。義理,公物也。無論其言之出於何人,苟有助於斥邪除兇之義,則不可以人而廢言,又況搢紳名節,草野忠直,奮不顧身,獨持淸裁者,自有其人,則是豈可一例抹摋,强事崖異,顚倒是非之公,而莫之恤乎?此其未可曉者,二也。彼固曰,今日之高談義理者,非能有眞知實見,特視上意之所在,而姑爲此承順也。是無異於桓·文之仁義,其言悖繆,未有甚於此者,殿下所守之義,一有不合於天理之公,而不能陳善閉邪,匡救聖德,乃爲阿諛側媚之態,以徼其寵利,是誠小人也。今也不然,上之所以垂敎立訓者,無愧於大舜·周公之聖,而曲避此迎合之嫌,不得將順焉,則是必昧心汨性,背馳義理而後,方可以幸免譏斥,而强仁慕義之路,自此絶矣,寧有是哉?此其未可曉者,三也。彼固曰,吾雖不以士流自居,而匪類之聲氣,亦不相接,則彼焉能浼我哉?蓋其左右龍斷,若可以自占便宜,然而有陽則有陰,有正則有邪,乃理之常也。故不入於此,則必入於彼,從未有不陰不陽,非邪非正之間界地位,況其軟熟之容色,骫骳之言論,已爲匪類之所樂聞而陰護者,則幾何不爛漫同歸,而得免於黨與之誅乎?可畏如此,猶不知悟,此其未可曉者,四也。凡此數說,皆由見識不明,而利欲之私,展轉膠固,遂至差毫繆于之歸,詩云其何能淑,載胥及溺,此之謂也。殿下痛大義之將晦,慨吾道之日孤,昭揭大訓,庸作一世之準則,而潣時病俗之意,藹然於絲綸之間,奉讀是敎,猶不怵然驚懼,如夢得醒,則是眞下愚之不移,而自甘於暴棄者也。然移風易俗,亦非一朝之所可能必也。持之以悠久堅凝之道,然後始可以漸收成效,倘殿下,益加兢業,先自振勵,凡所以應事接物者,粹然一出於大中至正之域,而審察消長之幾,明示好惡之公,使撐宙亘宇之義理,如日中天,而前日之昏迷沈溺者,咸知如是,則爲忠爲賢,不如是則爲逆爲邪,得以痛革舊汚,偕至大道,則太平萬歲,其將自今伊始,此實世敎升降之一大機會,玆敢不避僭妄,披瀝誠悃,伏願殿下,念哉懋哉?臣無任云云。答曰,省疏具悉。書之洪範五皇極曰,不協于極,不罹于咎,皇則受之,蔡沈集傳釋云。進之則可與爲善,棄之則流於惡君之所當受也。近日之綸諭筵敎,蓋取諸斯,而未嘗飾之以鈇鉞,此際卿疏,認出憂愛,另欲加之意而措之事,以期其由我周行,偕造康莊矣。
行吏曹判書李秉鼎疏曰,伏以臣之於君,猶子之於父也。夷險易劇,惟命是從,固不敢自有其身,君之於臣,猶天之於物也。洪纖動植,隨意各遂,亦未嘗少枉其性,夫如是故,上而盡陶甄之美,下而免違拒之誅矣。今我聖上之於臣,天地之覆燾也,父母之顧復也。凡所以默運造化,曲費調護者,吁其至矣。而乃者吏部新命,何其異於從前生成庇保之至仁盛德也?臣誠惝怳悸懍,罔知攸措。噫,臣豈復擬於是職者哉?特以臣感激隆恩,係戀明時,拚棄素守,低徊周行,故雖以日月之明,猶有遺照,謂可以復玷是職而然,此實臣之罪也。嗚呼,臣之年前遭罹,尙何言哉?拳踢迭加,搆捏備至,竝與臣平生秉執,而毁壞抹摋,殆無餘地,倘微我聖上照燭全保,則臣何能得有今日,欲說恩造,淸淚先零。且臣狂愚疎率,百不猶人,而惟其所恃者吾君,所信者臣心,立朝垂四十年,籍手而事上者,明義理也,卞淑慝也。寸丹炳然,天實臨之,涓埃圖酬,只在於此,而不幸銓任一出,爲臣禍囮,機弩焱發,怨憾旁伺,身名僇敗,心跡䵝䵢,居恒追惟,尤悔攪中,每思古人之力辭權要,能葆晩節,未嘗不撫躬悼歎,誰謂今者,又叨誤恩,此殆臣命卒之秋也。臣若以其事之已冷,其言之無謂,厭然爲包忍漫漶之計,則是眞不識人間有羞恥事者,臣之去就,於是乎無可論已,嶺海斧鉞,惟威命是竢,仰惟聖人御極,無物不遂,其所以終始哀憐,俾伸匹夫咫尺之守者,必不待臣辭之畢矣。至若臣自來情理之末由供劇,目下衰病之亦難陳力,有未暇覶縷,荐違召牌,冞增惶恐,玆敢冒入文字,仰首哀籲。伏乞聖慈,天地父母,特垂矜憐,亟許鐫免臣職名,以重銓任,俾全微諒,不勝大願,臣無任云云。答曰,省疏具悉。卿其勿辭,卽爲行公。
庚申六月初五日辰時,上御誠正閣。諸承旨持公事入侍時,行都承旨閔台爀,行左承旨李魯春,行右承旨鄭尙愚,左副承旨徐英輔,右副承旨雀獻重,同副承旨曺錫中,假注書吳淵常·李允謙,記事官李存秀·洪奭周,以次進伏訖。命書明陵忌辰祭香室受押單子代押。又命公事讀奏,台爀·英輔·獻重·錫中,以無公事先退。尙愚讀奏全羅監司金達淳啓本金溝縣反庫事,魯春讀奏全羅監司金達淳啓本罪人黃於應雪等寧海等官到配事。命書判付。又命書榻敎曰,王大妃殿進御加減薷苓湯一貼煎入。仍命退,承史以次退出。
上在昌德宮。停常參·經筵。
自五更至初六日開東,灑雨下雨,測雨器水深一寸三分,自開東至辰時,灑雨下雨,測雨器水深一分。
李魯春啓曰,行大司憲李城輔在外,執義張至冕,掌令李德鉉,持平安廷善·洪時濟未肅拜,掌令權漢緯呈辭,監察茶時之意,敢啓。傳曰,知道。
徐英輔啓曰,兵曹郞廳來言,北水閣·弘文館·敦化門水閣水門,水勢漲溢,當爲開鑰云矣。依定式,除標信開閉之意,敢啓。傳曰,知道。
閔台爀啓曰,行吏曹判書李秉鼎,牌不進推考傳旨今方捧入,而開政命下,已至經宿,日事違召,終不承膺,事體所在,萬萬未安。更卽牌招,何如?傳曰,允。
傳于曺錫中曰,禮房承旨入侍。
傳于曺錫中曰,同副承旨入侍。
閔台爀啓曰,吏曹判書李秉鼎,依下敎來待矣。傳曰,入侍。
傳于鄭尙愚曰,右承旨入侍。
有政。吏批,判書李秉鼎進,參判曺允大進,參議未差,行都承旨閔台爀進。以金羲淳爲吏曹參議,以李晩秀爲工曹判書,李邦榦爲軍器判官,江華留守單李敬一,兼養賢庫主簿趙秀民單付。
兵批,行兵曹判書金載瓚病,參判李益運入直進,參議朴奎淳病,參知洪樂游病,左副承旨徐英輔進,鎭撫使單李敬一。
兵曹口傳政事,護軍尹弼秉·尹長烈,竝單付。
備忘記,慶尙左水使朴宗柱下直,長弓一張,長箭一部,片箭一部,筒兒一箇賜給。
備邊司薦望,以黃昇源爲江華留守。
以京畿監司徐鼎修狀啓,六月令進上兒雉,以他可合之物,全數代封事,傳于閔台爀曰,依狀請施行,此後勿爲番番狀請,直爲代封,仍爲釐正於貢膳定例事回諭後,分付。
以漢城府民家頹壓別單,傳于鄭尙愚曰,恤典令該府,卽爲分給事,分付。
曺錫中,以宗簿寺提調意啓曰,卽伏見全羅道觀察使金達淳啓下狀本,則今番雨水後,茂朱赤裳山城璿源閣東邊前面第一間一椽二椽三椽十椽十一椽,第二間一椽二椽四椽五椽,後面第一間五椽七椽八椽,第二間道理上一椽八椽,西邊風遮內道里上第三椽滲漏處一庫仰土,間間剝落,後面春椽上夫瓦十七張,女瓦二十一張脫落,楹外雨漏處,劃卽修改,已有前例,依戊戌年啓下定式,令地方官,眼同參奉,卽速修改云。莫重璿源閣,如是雨漏,雖甚驚慮,而其所滲漏剝落處,俱是楹外,則與閣內修改有異,發遣本寺郞廳一款,今姑安徐。依定式,令地方官及參奉,待潦雨開霽,眼同修改後狀聞事,分付該道道臣,何如?傳曰,允。
徐英輔,以右邊捕盜廳言啓曰,本廳從事官金胤行,身病猝重,勢難察任,改差,何如?傳曰,允。
行江華留守李敬一疏曰,伏以臣卽伏奉有旨,以爲江華留守兼鎭撫使者,臣驚惶感激,靡所容措,伏念臣受恩如天,圖酬無地,但以筋力奔走,爲一半分報效之圖,有除輒膺,有命輒赴,夷險燥濕,不敢爲取舍趨避之計。而第臣於見職,有萬萬不可赴之情私,昔當丙丁兵禍,臣之一家,避入江都,城陷之日,臣之高祖母,猝遇兇鋒,剚刃捐生,在子孫哀慟憤迫之心,雖久而不可忘,不但於彼中相關之事,嫌不參涉,沁水一步,不忍投足,奉命居留,雖同往役,在臣私義,實難冒赴,至於保障重任,人器不稱之實,有不暇臚陳,在前如臣情理者,亦蒙體諒之恩,則何獨自阻於仁覆之下,而不爲陳暴乎?且臣八耋老母,素抱貞疾,長在床褥,今當劇暑,宿症越添,食飮全廢,氣息凜綴,實無一刻離捨之勢,玆敢不避猥越,仰瀆崇嚴。伏乞聖慈,天地父母,俯察難强之情,亟降改刊之命,仍治臣瀆擾之罪,以肅朝綱,以安私分,千萬幸甚。臣無任云云。答曰,省疏具悉。所陳似然,許遞。
平安監司李泰永疏曰,伏以臣碌碌冗瑣,百無肖似,而徒荷我殿下庇覆之恩,拂拭之澤,頂踵都歸於造化,絲毫非籍於人力,左右兜攬,一直冥升,四藩周流,八載于今,臣之所自期自勉者,惟在於當官盡職,奉公守法,以爲一半分報效之圖,而祇緣臣賦性昏憒,觸事僨誤,歷數旣往,無處非罪,以至有今番海西事,而臣之負犯,益無所逭矣。勅需法意,至爲嚴重,公貨典守,尤宜恪謹,則流來循襲之弊,不能痛祛者,卽臣罔赦之罪也。擬以邦憲,嶺海猶輕,而聖度天大,罰止譴削,臣惶霣悚恧,無地自容,縮伏私次,惟俟荐加之典,迺因大僚之陳請,旋有分揀之恩命,末勘旣收,重任自如,滿營動色,闔門揮涕,臣南望攢手。且驚且感,益不知措躬之所也。噫,山藪藏納,雨露喣濡,以臣生死向前之愚衷,顧何敢更事瀆擾,重添罪戾,而辜恩犯科,有如臣者,而不加郵罰,坐縻厚廩,則私義之萬萬惶蹙,猶屬餘事,朝廷刑政之隳損,倘復如何哉?抑臣之日前緘供於秋曹也。欲悉事狀,略陳顚末,實出於無隱之忱,而不覺自歸於推諉之科,至今思惟,尤切愧汗,玆敢瀝血自訟,仰干崇嚴。伏乞天地父母,俯賜鑑諒,遞臣見帶之任,仍降以當施之律,以爲爲藩臣不職者之戒,千萬至祝,臣無任云云。答曰,省疏具悉。卿其勿辭察任。
庚申六月初六日辰時,上御便殿。禮房承旨入侍時,同副承旨曺錫中,假注書呂東植,記事官李存秀·洪奭周,以次進伏訖。上曰,曉雨多霔,而測雨器,亦不至過深,趁早開霽則好矣。錫中曰,朝來亦爲仍霔,而尙未快霽矣。命書傳敎曰,開政命下,已至經宿,昨日三違,廉隅亦伸,政期之在近姑無論,留守下批,例不得踰日,而因判堂不出,如彼曠久,事體所在,殊甚未安。吏曹判書李秉鼎推考,更爲牌招開政。敎奭周曰,大學所云所令反其所好之好字,蓋指人主之所好言,而向日筵話中,釋之以好是懿德之好字矣。於緝熙敬止之止字,本是語助,而大學,引之以釋止至善之義,至如詩經之先君之思,以勖寡人,大學之賢其賢而親其親,亦皆有兩般引用處,蓋斷章取義,自是引經之常法,而外人之看筵話者,或不無致疑於本文文義之異同云。下番翰林,旣修筵本,本草中以此意,添入句語,使觀者易曉也。奭周曰,然則所好云者,卽合於人所同得之秉彝也十五字,改以所好之好字,雖以上之所好言,而好是懿德之好字,亦可以斷章取義二十七字,似好矣。上曰,依此改之,而回公本,亦皆釐改,可也。命書榻敎曰,王大妃殿進御加減薷苓湯,依前方一貼煎入。仍命退,承史以次退出。
庚申六月初六日巳時,上御誠正閣。同副承旨入侍,吏曹判書同爲入侍時,同副承旨曺錫中,假注書呂東植,記事官李存秀·洪奭周,行吏曹判書李秉鼎,以次進伏訖。命,吏判進前。敎曰,卿今旣出脚,此後自當行公,先從沁留下批政事,斯速爲之也。秉鼎曰,臣涉世昧方,多仇少與,一經銓地,汚衊身名,幸賴天地父母生成之澤,照燭無餘,曲加拯拔,夷險燥濕,臣何敢擇,而第念見職一步,鐵限在前,旣伏承入侍之命。故不敢不顚倒入來矣。及到閤外,又伏承肅拜後入侍之命,分義所在,他不暇顧,雖已冒沒肅命,而至於開政一事,萬無承膺之望矣。上曰,情勢雖然,前後居銓者,遭彈行公,亦多其例。且卿則旣已肅謝,又爲登筵,豈可不爲行政乎?秉鼎曰,臣自三銓以後,至于亞銓長銓,除拜告身,凡爲三十通矣。長銓之濫叨,今爲四次,而未嘗一番順遞矣。臣之先臣,爲銓長十二次,而屢經大政,臣之不能穩過於銓任,亦是乘除之常理矣。臣之所遭,異於他人,行政一款,非所可論矣。臣旣有夷險向前之心,則雖非見任,豈無報效之地乎?伏乞體諒焉。上曰,過矣。今番銓望,只是六人,而或老或病,或方帶緊任,徐龍輔則雖非老病,乍遞旋仍,又有非此莫可之嫌,卿便是單望矣。近日政注,固未嘗有偏用之意,而擧爾所知之際,或未免有久滯之歎,今番之點下於卿,亦有意存焉。卿之辭疏,亦以秉執自任,故予之眷眷於卿者,亦以此也。秉鼎曰,臣之平生藉手,只是一段秉執,故年前臺臣彈劾之章,亦以其所樹立,亦云可矣爲言,而畢竟以李鎭斗事,歸之於得罪義理之科,臣今白髮種種,而遭此罔測之誣,臣心傷痛,當復如何,至於爲報舊債,書給物産等語,臣不欲更事陳卞,而其事之無實,庶蒙天鑑之俯燭矣。臣於他職,無論大小難易,固當死生以之,不敢爲辭避之計,而獨於銓地,竊冀終始曲保之澤矣。上曰,天官冢宰,何等重任,而旣已除拜,何可旋遞?日後則雖或體諒,而今番則決無許施之理矣。秉鼎曰,冢宰是激濁揚淸之任,必當正己而後,可以正人,臣旣放倒廉隅,何可以冒當重任乎?臣雖欲冒出,而遭彈之後,今始除拜,尙未一伸,今番卽膺,亦涉太遽矣。命書傳敎曰,吏判事極爲慨然,有入侍之命,而不爲肅謝,直詣閤外者,孰謂稔知格例乎?且因飭敎,肅拜詣閤,而及其登筵,復以爲入侍雖登筵,決難退而行政之意,屢次煩浼,國綱所在,不可以崇品重臣之筵懇有例,有所曲恕,吏曹判書李秉鼎,爲先施以越俸之典,開政各別催促,望筒斯速書入。秉鼎曰,責敎之下,雖甚惶悚,而開政則實難冒膺矣。上曰,何可如是?長銓如不行政,則亞堂雖已入來,勿爲開政之意,分付。仍命退,諸臣以次退出。
庚申六月初六日午時,上御重熙堂。右承旨入侍時,行右承旨鄭尙愚,假注書呂東植,記事官李存秀·洪奭周,以次進伏訖。上曰,江華留守,聞有私義,難以下去云,然乎?尙愚,曰,私義則未能許知其何事,而果爲不欲下去云矣。上曰,鎭撫使旣下批,肅單催促捧入事,注書出去分付也。賤臣承命出飭。上曰,今日則雨勢頗開霽,日候好矣。尙愚曰,然矣。上曰,承宣之從弟,今作儒士家人,須勸勉勤讀也。尙愚曰,臣亦常以此勸之矣。仍命退,承史以次退出。
上在昌德宮。停常參·經筵。
鄭尙愚啓曰,行大司憲李城輔在外,執義張至冕,掌令李德鉉,持平安廷善·洪時濟未肅拜,掌令權漢緯呈辭,監察茶時之意,敢啓。傳曰,知道。
徐英輔啓曰,來十一日,朝參日次矣,敢稟。傳曰,停。
曺錫中啓曰,來十一日,輪對日次矣,敢稟。傳曰,當次人受點,後日次待令。
徐英輔啓曰,御營廳將官來言,今日本廳軍兵,日次私習云矣,敢啓。傳曰,知道。
傳于鄭尙愚曰,右承旨入侍。
傳于曺錫中曰,禮房承旨馳詣明陵,奉審摘奸,局內諸陵,一體奉審以來。
閔台爀啓曰,江華留守,日前有當日辭朝之命矣。政官牌招開政,以爲新除授留守下批之地,何如?傳曰,允。
閔台爀啓曰,吏曹判書李秉鼎,參判曺允大,參議金羲淳,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書·參判,竝更卽牌招,何如?傳曰,允。參議只推,一體牌招。
閔台爀啓曰,吏曹判書李秉鼎,參判曺允大,參議金羲淳再,牌不進推考傳旨及罷職傳旨,今方捧入,而判書李秉鼎,以其親病,陳疏到院,而原疏,以國忌齋戒,纔已退却矣。判書·參判,所當更請牌招,而係是一日三牌,何以爲之?敢稟。傳曰,原疏入之,待下批,參議只推,與判書·參判,更卽牌招。
閔台爀啓曰,行吏曹判書李秉鼎,牌不進推考傳旨及參判曺允大三,牌不進推考傳旨,今方捧入,而開政命下之後,連事違召,不卽擧行,事甚未安。判書更卽牌招,參判所當更請牌招,而係是一日四牌,何以爲之?敢稟。傳曰,赴政席呼政望,此非政官而何?昨旣行政,今又辭職,揆以事面,未知爲當,判堂從重推考,更爲牌招,違牌勿捧傳旨,參判·參議前牌勿施。
崔獻重啓曰,行吏曹判書李秉鼎,特敎申飭之下,謂有情勢,奉牌闕外,屢度催促,終不入來,事體道理,誠極未安,推考,何如?傳曰,允。
有政。吏批,判書李秉鼎進,參判曺允大進,參議金羲淳進,右副承旨崔獻重進。以李秉鼎爲修撰,李祖源爲右參贊,李鎭復爲同敦寧,李翊模爲同義禁,丁範祖爲弘文提學,金文淳爲同成均,金載瓚爲宗廟提調,韓用龜爲宗簿提調,李益恢爲宗簿正,柳和源爲軍器正,李永運爲永陵令,典籍單蔡一祥,移付他職事承傳,江華留守單黃昇源。
兵批,判書金載瓚病,參判李益運病,參議朴奎淳入直進,參知洪樂游未肅拜,行右承旨鄭尙愚進,鎭撫使單黃昇源。
傳于曺錫中曰,奉審承旨入侍。
傳于崔獻重曰,坐直承旨入侍。
以漢城府民家頹壓別單,傳于鄭尙愚曰,恤典令該廳,卽爲題給事,分付。
以漢城府民家頹壓別單,傳于鄭尙愚曰,恤典令該廳,卽爲分給事,分付。
徐英輔,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
徐英輔,以備邊司言啓曰,因吏曹判參曺允大擧條批旨內,進上事搥鰒引鰒,雖無難易之可論云,而旣問之後,何可無處分,因此適閱貢饍定例,各朔封進之數,多寡不一,較各朔之中,一例磨鍊,則在島民,得寸亦寸,筵退後指一磨鍊草記,仍卽釐正定例事,命下矣。謹依下敎,取考貢饍定例,更爲磨鍊,則各殿宮封進朔膳中所減搥鰒·引鰒·烏賊魚,合爲二百六十九貼,每朔分排數爻及各種所減實數,別單書入,而當初磨鍊之多寡不一,似由於漁採之各有當節,或減或增,如或有掣礙之端,使之據實論報,更爲從便稟處之意,一體分付於該牧使處,何如?傳曰,卿等言果然,別單還下,更與之往復停當,然後指一稟處,而詳採民淸,斯速報來事,分付,可也。
徐英輔,以訓鍊都監·禁衛營·御營廳言啓曰,卽接東關王廟守直官所報,則本廟東邊外墻一間許頹圮云。爲先堅實圍排,待晴合力改築之意,敢啓。傳曰,知道。
行吏曹判書李秉鼎疏曰,伏以臣之昨日冒肅,是豈有一分可出之勢而然哉?瀝血陳懇,而不獲命,屢違嚴召,而未蒙勘,繼以入侍有命,飭敎荐降,格例所拘,抗顔蹔肅,顚倒登筵,罄竭肝血,而威顔咫尺,誨諭備至,諄諄若慈父之牖迷子,臣感惶交極,中心如醉,非不念閤外徑出,去就綽綽,而義分爲重,廉防反輕,冒恥行政,只呼一望,而臣之鐵限情勢,固自如也。噫,臣身非臣身也。臣方仰戴再造之渥,俯激一死之願,湯火惟命,生死向前,是臣寤寐所自勉,則雖今日承膺,明日顚沛,顧何敢較計於一身利害,而惟其所帶之職,卽朝廷之重任也,所遭之言,卽朝廷之至羞也。從古銓官之被彈行公者,非止一二,而亦豈有遭罹如臣,狼狽如臣,而夤緣事會,冒沒盤礴者乎?無論臣區區廉媿之蕩然壞盡,竊恐仁天閔覆之德,其將有始而無終,臣豈忍爲是乎?伏況曩日之筵敎昭布,中天之大明高懸,猗歟大聖人之謨之訓,有足以充滿宇宙,感動臣隣,此誠闡明義理之關鍵,彰癉善惡之機會,臣雖不肖無狀,一段願忠之悃,豈不欲殫竭愚鈍,少答休命,而艮止在前,轉動無路,撫躬自悼,此何人斯?且臣有懇迫情理,臣之老母,近因日候蒸熱,宿病添劇,飮啖全廢,氣息凜綴,臣左右扶將,方寸煎熬,離捨供職,尤無可論,玆敢收拾精神,申暴至懇。伏惟聖慈天地父母,特憐進退悶迫之情,曲垂終始生成之澤,亟賜鐫免臣職名,俾全微諒,以便救護,千萬血祝,臣無任云云。答曰,省疏具悉。過矣。卿其勿辭,入來開政,退卽看護。
敎江華留守黃昇源書。王若曰,江都重保障之任,責專居留,文垣撤詞命之班,望叶剡擧,煩卿一往,宣予十行,眷玆水心一區,實是海口重鎭,臺隍接喬營松京之會,作脣齒於邦畿,舟楫通南漕西輓之衝,爲咽喉於湖海,昇平垂百餘載,恒切繫苞桑之心,弊瘼非一二端,政須試盤根之手,蓋其保釐之策甚重,所以掄選之擧最難,惟卿,恬雅之姿,謹厚其性,溯翼成而繼世華閥,展也古家典型,接文景而聯武淸朝,允矣同堂詞藻,入則掌詞苑而佐銓部,夙彰名譽,出而按海臬而尹副京,克著聲績,顧前後歷試也久,而內外何適不宜,玆授卿以江華府留守兼鎭撫使,卿其祇服寵章,毋替隆寄,倍眞殿而風雲肅肅,最重警衛之方,設外閤而奎璧煌煌,宜盡藏修之道,練卒乘繕器械,須體宵旰憂勤之衷,治船艦峙糇糧,無忽陰雨綢繆之備,他餘稟裁,厥有故常。於戲,衣袽永圖,須盡甲津詰戎之策,襟帶壯勢,庶寬丙枕聽鼙之憂,故玆敎示,想宜知悉。知製敎閔師宣製進
庚申六月初七日辰時,上御便殿。右承旨入侍時,行右承旨鄭尙愚,假注書吳淵常,記事官李存秀·洪奭周,以次進伏訖。上曰,明陵進去承旨於局內,當爲一體奉審乎?尙愚,曰,然。上曰,上注書入來乎?賤臣起伏。上曰,汝父遺稿,更加淘洗好矣。刪整之際,有濫入者,或有當入而見漏者,予之所知文字中不入者,亦有之矣,因命退,承史以次退出。
庚申六月初七日申時,上御重熙堂。奉審承旨坐直承旨入侍時,右副承旨崔獻重,同副承旨曺錫中,假注書呂東植,記注官承膺祚,記事官洪奭周,以次進伏訖。上敎錫中曰,奉審無頉乎?錫中,曰,無頉矣,敬陵丁字閣,有雨漏處,陵官以爲當報禮曹,修改云矣。上曰,修改果當從便爲之乎?錫中曰,然矣。上曰,路傍農形,何如?錫中曰,近日雨澤雖稍過,而亦無害於禾稼,農形則好矣。而或以秧之不足,有未移者矣。上曰,秧苗之不足,緣何而然耶?錫中曰,播秧處本自不足云矣,命錫中先退。上曰,兵曹參判,已爲出直云耶?獻重曰,聞已出直云矣。上曰,吏判已爲入來乎?獻重曰,連加催促,而姑未入來矣。上曰,昨旣行政,則今日有何更引之事乎?注書出去,催促牌去來也。賤臣承命出飭。命書榻敎曰,王大妃殿進御加減薷苓湯停止。仍命退,承史以次退出。
上在昌德宮。停常參·經筵。
李魯春啓曰,行大司憲李城輔在外,執義張至冕,掌令李德鉉,持平安廷善·洪時濟未肅拜,掌令權漢緯呈辭,監察茶時之意,敢啓。傳曰,知道。
徐英輔啓曰,事變假注書鄭祖榮,身病猝重,勢難察任,今姑改差,何如?傳曰,允。
備忘記,江華留守黃昇源下直,長弓一張,長箭一部賜給。
傳于李魯春曰,左承旨入侍。
傳于鄭尙愚曰,右承旨入侍。
鄭祖榮改差,代以閔哲儒爲事變假注書。
以慶尙監司申耆啓本,道內獄囚在法難恕者,別單錄啓,容有可恕者,置之稟秩事判付內,啓下刑曹爲旀,丹城曺克文之案,道啓中,若以屍親說爲準信,則勢將歸之於肛門藥毒云者,其言甚精是旀,安義宋奉云之案,道啓之起疑於辜限內,外而傷處成腫,無所槪見於法文云,則其言果然是旀,醴泉張召史之案,道啓中,大明律夜無故入人家條,引以爲旁照,又以石樣與痕寸,反覆較論者,其言甚當是旀,昌寧池萬奉之案,前此屢致疑者,以其成獄傷處之捨緊取歇,而諸說,皆以爲不必爲疑,又以事勢之不特專由於被打,別爲設疑於判付間矣。今見道啓,反覆論理於辜限期限之律文,以明獄理之不可闊狹,而附陳浮腫內膿等語,更證致命之不可專歸之打死者,其言亦然。大抵四案稟讞,引據皆的確,意見不膚淺,何必遲待回啓,以致當暑滯囚乎?竝依道啓施行之意,三懸鈴行會爲良如敎。
以忠淸監司金履永啓本,未錄啓殺獄罪人洪州金恩大等,具啓本以待稟處事判付內,啓下刑曹爲旀,洪州金恩大,靑陽金太伊等兩囚之案,道伯起疑,皆有所據兺不喩,恩大事,初檢官金履鎬所謂落跌致斃,其妻其婦之所目覩,則不可直歸於被踢卽殞云云。覆檢官徐應輔所謂墜緣於踢,死緣於踢云云。皆已帶得一分然疑於曰跌曰墜是置,究其根因,未必不由於犯手之漢,而前伯李泰永所謂七旬殘命,其不卽地致命,亦云異矣云者,前伯意內,亦不無其然豈然底意。大抵老且垂死之物,遭踢宜死,加之以自投,則烏得不死,死之祟雖始於兇身,若不自投,則安知不連命於辜限之內,又安知不仍爲不斃乎?致斃結稍,不可專諉之踢,則道啓亦是是旀,太伊事,其爲難於以意逆之,雖使卿等,百番回啓,模索於膜外而已。道伯在其道,必悉事情乙仍于,其所陳聞若此,況旀有子三人,爲屈此獄之左契,於此豈容他說,而又皆決處之囚,則何可當暑滯囚乎?竝只依道啓施行事,三懸鈴行會爲良如敎。
以慶尙監司申耆啓本,晉州囚奴大已配放一款,令該曹稟處事判付內,啓下刑曹爲旀。當爲決放之囚,于今四年,尙置之不生不滅之科者,該道事,不可但以駭然言,判付辭意旣如此,京司之回關又如許,則至今滯囚,果何故也?所當嚴處各年道臣,而皆已故之人也,至於時伯,雖甚後時,猶可屬之自首者勿論,而後時之罪,決不可無飭,爲先越俸一等爲旀,其間枉囚之苦,甚於發配,卽爲放送事,三懸鈴行會爲旀,他道或有此等之弊乎?卿等看詳爲良如敎。
以忠淸監司金履永啓本,已錄啓罪人泰安私奴金乭獄情,別具啓本,以待稟處事判付內,啓下刑曹爲旀,道啓論理然矣。依啓聞疏放事,分付爲良如敎。
鄭尙愚,以義禁府言啓曰,京畿監司徐鼎修狀啓內,高陽郡守李㝡源罪狀,令攸司稟處事,啓下矣。李㝡源,時在任所云。依例發遣府羅將拿來,何如?傳曰,允。
庚申六月初八日卯時,上御重熙堂。左承旨入侍時,行左承旨李魯春,假注書呂東植,記事官李存秀·洪奭周,以次進伏訖。上曰,江華留守入侍。出傳敎仍敎曰,他承旨與之偕入。命書傳敎曰,同副承旨入侍。賤臣承命出傳,同副承旨曺錫中,與江華留守黃昇源,偕入進伏。命昇源進奏職姓名。敎曰,保障重地,近頗凋弊,須下去善爲之也。命除宣諭。仍命退,諸臣以次退出。
庚申六月初八日辰時,上御重熙堂。右承旨入侍時,行右承旨鄭尙愚,假注書呂東植,記注官金啓濂,記事官洪奭周,以次進伏訖。命書刑曹啓目判付。敎曰,令入侍史官,同爲考準,勿致錯誤也,尙愚與啓濂等,承命考準訖。敎曰,此判付,竝令三懸鈴行會,可也。仍命退,承史以次退出。
上在昌德宮。停常參·經筵。
李魯春啓曰,行大司憲李城輔在外,執義張至冕,掌令李德鉉,持平安廷善·洪時濟未肅拜,掌令權漢緯呈辭,監察茶時之意,敢啓。傳曰,知道。
徐英輔啓曰,御營廳將官來言,今日本廳軍兵,日次私習云矣,敢啓。傳曰,知道。
曺錫中啓曰,工曹判書李晩秀除拜後,過三日不爲出肅,依定式推考警責,仍卽牌招察任,何如?傳曰,允。
傳于曺允大曰,諸承〈旨〉持公事入侍。
都承旨前望單子入之,曺允大落點。
曺錫中,以弘文館言啓曰,新除授修撰李鼎秉,時在慶尙道慶州地,經筵入番事緊。請斯速乘馹上來事,下諭。傳曰,依啓。
徐英輔,以兵曹言啓曰,今六月十二日,一番羽林衛番次,而該番將未差之代,依例口傳差出,何如?傳曰,允。
兵曹口傳政事,以李源龍爲羽林將。
鄭尙愚,以賑恤廳言啓曰,北部部契任掌裵仁福,今月初八日,本洞路傍,得三歲遺棄男兒,同里居良女宋召史,欲爲收養,貧不自食,願爲受料,告于本部,自該部同日牒呈。故依節目給料,使之乳養之意,敢啓。傳曰,知道。
工曹判書李晩秀疏曰,伏以臣嘗聞國朝故事,朝臣之被論於三司者,退伏俟勘,不得輒有辨章,所以畏公議也,尊朝廷也。臣於日昨,適値事會嚴重,牌召屢辱,數行陳籲,諒非獲已,迺蒙聖度天大,不加鈇鉞之誅,遄許鞶帶之褫,恩批累百餘言,敷示之諄複,誨諭之隆渥,藹然如慈父之詔迷子,無狀賤臣,何以得此?雙擎九頓,涕汗交零,顧臣一言之失,有舌莫捫,重擔之解,於分粗安。惟當仰戴洪私,俯訟前愆,以圖懲艾息補之方而已,更何敢抗顔開口,重犯無辨之戒哉?第於儒臣南竄一事,竊有所萬萬懍蹙,不遑食息者,夫天地普萬物而無心,聖人順萬事而無情,以我殿下山藪包荒之德,至有今者之處分,非恕言者也,非爲臣地也。惓惓聖意,亶在於丕變俗習,全保世臣,十行如綸之音,四段臨筵之敎,光明惻怛,眞可以貫金石而孚豚魚,凡今立殿下之庭者,孰不惕然而懼,怳然而感,風行草偃,偕底大道,而且就國體事面論之,其人則經幄論思之臣也,其事則官師胥誨之規也,其言則發揮四端之善,扶植三揖之風也,其所論則無才無識,不勝任之一銓堂也。今乃琅函纔上,嚴譴旋下,千里炎徼,行色倉黃,萬有一四方議者,竊竊憂歎於以言獲罪,則豈不大有累於聖朝明目達聰之義,而臣之罪,雖萬殞而不可贖矣。若又使臣,憑恃寵靈,拚棄廉愧,彈冠拖綬,揚揚然出入周行,則正所謂小人而無忌憚也。雖殿下至仁至慈,不之斥黜,淸朝士大夫,誰肯與之比肩也哉?抑臣有區區微懇,臣之曩日事,只坐平昔不曾於經傳上,實下工夫,徒以掇拾剽竊之功令習氣,倖占科第,濫廁淸華,近又年紀晼晩,職務滾忙,漸與童習口耳之業,而茫然失去者,久矣。以至尋常章牘茶飯文字,有此妄發,貽羞搢紳,譏評之來,臣方拜謝之不暇,而他山攻玉,實是臣先病後瘳之機也。仕優而學,於傳則有,朝聞夕死,固臣之願,倘蒙聖慈,曲垂憐憫,特許臣優遊散地,收拾放心,粗窺一斑於學問思辨之功,而亦得以避遠榮塗,勉守拙規,少紓私門集木之憂,則天地父母陶鑄生成之澤,臣將如何而報也。水部新命,義當竭蹶趨膺,考績有期,尤合趁卽磨勘,而儒臣未賜環之前,無非臣杜門泥首之日,坐犯違逋,跡涉慢蹇,伏地惶隕,惟大何是俟,玆敢更申短牘,仰于崇聽。伏乞聖上,察臣衷曲之情,勘臣前後之罪,以全微諒,以肅法綱,不勝幸甚,臣無任云云。答曰,省疏具悉。金履載投疏之時,渠所自擬,必不至於嶺海,而放流之示,不與同者,日用施爲,卽無論巨細輕重,各有精義寓焉。所以聖人功化,其竗入神,炳炳朗朗數十條之中,先致意更着力於別嫌明微者也。金華之銜,非不知其地比,玉署之章,非不知爲體重。而名之曰,職在論思,則凡屬排雲叫閽之事,利害從他利害,欲言則正言而已,今其隔爬之說,似嘲似諷於矯俗二字,而橫看則如譽道,豎看則如毁斥,苟有血性之任渠從心從生者,脾胃必難定,似此口氣,似此手段,出於故副學之後者,亦足以觀其俗,予於世道,不但爲世臣,必欲矯其俗,惟予太陽之症,亦恐其或欠含蓄,而爲害於藏納,益懋矯質之方如是也。故近日處分之不嫌其喣嚅假借,而如水太阿,姑靳廓揮。大抵今日朝廷,毛髮絲毫之無不受病。蔽一言曰,俗之弊然也。儒言而墨行,固可惡也。亦有間於言行之不儒純墨,則豈可因噎而廢食,俗不矯則國不乂,國不乂則有君有臣之綱之紀,皆將視同籬邊,束之閣上,予之所惓惓必欲矯者,亦豈特爲世道世臣地也哉?今若爲卿進身,處宥履載,則刑政之顚例,國史必書之,野乘當記之,寧使卿跡阻軒陛,履載三危之竄,決難容議,所辭宜不允。仍傳曰,工判批亦言之,爲自家自爲地,不顧朝體事面者,處議誠過矣。待開門牌招,使之勿辭行公,仍行考績。
庚申六月初九日卯時,上御誠正閣。諸承旨持公事入侍時,行左承旨李魯春,行右承旨鄭尙愚,左副承旨徐英輔,右副承旨崔獻重,同副承旨曺錫中,假注書吳淵常·呂東植,記事官李存秀·洪奭周,以次進伏訖。英輔讀奏廣州留守金思穆狀啓還營事,書判付訖。魯春等,以無公事先退。上曰,都承旨今日何不入來。獻重曰,有實病云矣。命書傳敎曰,都承旨許遞,前望單子入之,待下批牌招察任。命書監察茶時啓辭批答。敎曰,合啓之時,臺諫之以未肅拜爲言者,豈可成說乎?苟欲懸頉,則一番出肅之後,謂有實故或實病,猶或,可也。近來新進昧例之類,皆以未肅拜,爲當然之事,豈不可駭乎?仍命退,承史以次退出。
上在昌德宮。停常參·經筵。
藥房都提調李時秀,提調金載瓚,副提調曺允大啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。
王大妃殿·惠慶宮·中宮殿·世子宮,藥房口傳問安。答曰,知道。
李魯春啓曰,行大司憲李城輔在外,執義張至冕,掌令李德鉉,持平安廷善·洪時濟未肅拜,掌令權漢緯呈辭,監察茶時之意,敢啓。傳曰,知道。
徐英輔啓曰,備邊司郞廳來言,今日賓廳日次,而停朝市相値,不得來會云矣,敢啓。傳曰,知道。
傳于徐英輔曰,左副承旨入侍。
徐英輔啓曰,假注書吳淵常,身病猝重,勢難察任,今姑改差,何如?傳曰,允。
吳淵常改差,代以金爲假注書。
以工曹判書李晩秀,牌不進推考傳旨,傳于崔獻重曰,更爲牌招。
以李㝡源囚單子判付內,滯囚可悶,考律以公罪,區別功議,勘放後,草記爲良如敎。
兵曹口傳政事,以洪理燮爲神光僉使。
閔台爀,以吏曹言啓曰,忠淸道都事金文瑞呈狀內,矣身以泄痢之症,大段添劇,時日之內,萬無起動之望云,平安道都事趙夢璟呈狀內,矣身素患痰癖之症,當此換節,一倍添劇,時日內萬無供職之望云,身病旣如是沈重,則有難强令察任,竝改差,何如?傳曰,允。
徐英輔,以都摠府言啓曰,今日入直內三廳武兼禁軍及軍兵等,當爲中日習射,而停朝市相値,不得爲之之意,敢啓。傳曰,知道。
徐英輔,以司僕寺二提調意啓曰,兼內乘洪理燮,今日移拜神光僉使矣。其代當卽口傳差出,而德應房累次奉審,無頉過行,則循例差代,有違定式,洪理燮內乘之任,今姑仍任,以爲久任責成之地,何如?傳曰,允。
兵曹口傳政事,以田遇聖爲神光僉使。
李魯春,以義禁府言啓曰,時囚罪人李㝡源囚單子判付內,滯囚可悶,以公罪區別切議,勘放後,草記事,命下矣。李㝡源,京畿監司徐鼎修狀啓內,今月初二日,潦雨到處大漲,而撥卒之此時徒涉,致有此莫重有旨漂失之境,萬萬驚駭。此與無故見失,雖爲不同,其在懲後之道,宜有別般嚴處,當該撥將撥卒,自臣營,從重勘處計料,以地方官言之,當時不飭之罪,在所不免,地方官高陽郡守李㝡源罪狀,令攸司稟處,罪取考律文,則大明律不應爲條有曰,凡不應得爲而爲之,事理重者,杖八十矣。李㝡源,杖八十收贖,而其十代祖石亨,佐理功臣云。功減一等杖七十,以公罪收贖,放送之意,敢啓。傳曰,知道。
李魯春,以義禁府言啓曰,平安兵使李儒敬狀啓內,神光僉使申義顯,爲先罷黜,其罪狀,令攸司稟處事,啓下矣。申義顯之代,旣定假將,而自任所,未及上來云。依例發遣府羅將,所到處,拿來,何如?傳曰,允。
鄭尙愚,以賑恤廳言啓曰,各部頹戶摘奸宣傳官書啓四度判付據,完少頹多,東部字內一戶,西部字內三戶,南部字內三戶,北部字內一戶,各錢二兩,空石十立。完多頹少中部字內二戶,東部字內一戶,西部字內十五戶,北部字內十戶,各錢一兩,空石五立。北部字內無籍四戶,各錢一兩,空石五立米三斗。可矜秩西部字內班戶一戶,錢二兩米三斗。民戶五戶,各錢一兩米二斗。南部字內民戶一戶,錢一兩米二斗。北部字內民戶二戶,各錢一兩米二斗。合錢五十八兩,米二石一斗,空石二百四十立。參考前例,從優題給。而其中兩度書啓中互入者,京兆別單中,已蒙恤典者,係是疊受,不爲上下之意,敢啓。傳曰,知道。
鄭尙愚,以賑恤廳言啓曰,漢城府民家頹壓別單十一度判付據,中部字內完少頹多一戶,布一疋。東部字內完少頹多七戶,二三間中完多頹少五戶,各布一疋。西部字內全家頹壓一戶,全幕頹壓七戶,各錢二兩。完少頹多三戶,二三間中完多頹少一戶,各布一疋。南部字內全家頹壓二戶,各錢二兩。完少頹多四戶,二三間中完多頹少三戶,各布一疋。北部字內全家頹壓一戶,錢二兩。完少頹多四戶,二三間中完多頹少一戶,各布一疋。合錢二十二兩,布二十九疋。恤典,依例分給,勿論秩中縣監盧,亦依頹多例,布一疋一體題給之意,敢啓。傳曰,知道。
庚申六月初十日卯時,上御誠正閣。藥房入診入侍時,都提調李時秀,提調金載瓚,副提調曺允大,假注書吳淵常,記事官李存秀·洪奭周,直閣金近淳,醫官柳光翼·金孝儉·李敬培·朴春源·李惟鑑·玄必采諸臣,以次進伏訖。時秀曰,日熱近甚,伏未審,聖體候,若何?上曰,一樣矣。時秀曰,寢睡·水刺之節,若何?上曰,水刺則稍勝,而近以日熱之故,頭部·背部,俱爲沓沓,寢睡則全未。且項部下衣領所交處,生汗粟,初則其大如碁子,今幾如栗,頗有痛勢,不得如意讀書,永日消遣,甚難耳。時秀曰,醫官入來,使之診察,何如?上曰,朴春源進前,春源進前診察。上曰,何如?春源曰,不過一時暑熱所祟,不甚浮高,色亦不紅,不必深慮,而以鳳葉膏傅貼,好矣。上曰,昨日則頗帶紅暈矣。時秀曰,腫醫在外,使之入診,何如?上曰,置之,可也。時秀曰,王大妃殿氣候,何如?上曰,近日微有暑症,間値明陵忌辰,連進素膳,宜進蔘劑。而當此暑節,不可專事煥補,以黃連·蔘料參用,則似好矣。因命光翼進前,書出加味香茹飮方文,光翼進伏書訖。允大讀奏。命書榻敎曰,王大妃殿進御加味香茹飮一貼,自今日製入。時秀曰,惠慶宮氣候,何如?上曰,一樣矣。時秀曰,手部屈伸之節,何如?上曰,姑未復常矣。上曰,吏判初何出仕,而又爲引義乎?時秀曰,今則不必更爲引義云矣。上曰,右承旨入侍。賤臣承命出傳,行右承旨鄭尙愚進伏。時秀曰,方當政月,兵判所帶藥院之任,不無相妨矣。上曰,藥房提調金載瓚,許遞。出榻敎上曰,昨見舊完伯卒逝單子,甚爲矜惻,其病果已沈重,而至於斯乎?時秀曰,已自南營,病歸矣。上曰,耆社之臣,近頗凋零,再昨年則耆堂爲三十餘人,今則餘存者無多矣。上曰,舊完伯之家,三世輔國,五世完伯,而故重臣趙榮國,予在春邸時,初爲師矣。其地望可合枚卜,而不拜相職,政與申思喆,相似矣。予於舊完伯,頗加眷注,欲於成服之前,遣官致酹,而今月異於他時,故隱卒之敎,亦不得爲之矣。上曰,右副承旨入侍。賤臣承命出傳,右副承旨崔獻重進伏。上曰,昨日工判批旨,夜深未及照管,果已依敎刪改而頒布乎?獻重曰,自宜其至俗也十八字,刪之矣。上曰,承旨於故相崔興源,爲幾世乎?獻重曰,臣之九世祖矣。校書館提調金載瓚所啓,校書校理李彦五,今已報瓜,而本館近有釐弊之事,難付生手,今姑仍任,何如?出擧條上曰,依爲之。時秀曰,潦雨連仍,江心水甚濁,不宜進御,御供水,姑以含春苑井水代用,似好矣。上曰,然則代用,可也。時秀曰,項部下腫候,雖是一時過去之症,當於晩後,率醫官更爲請診矣。上曰,徐當獲瘳矣,不必更診矣。因命退,諸臣以次退出。
庚申六月初十日辰時,上御重熙堂。左副承旨入侍時,左副承旨徐英輔,假注書呂東植,記事官金珍恪,記注官金景煥,以次進伏訖。命書榻敎曰,王大妃殿進御加味香茹飮,自今日限五貼煎入。仍命退,承史以次退出。
上在昌德〈宮〉。停常參·經筵。
李魯春啓曰,行大司憲李城輔在外,執義張至冕,掌令李德鉉,持平安廷善·洪時濟未肅拜,掌令權漢緯呈辭,監察茶時之意,敢啓。傳曰,知道。
曺錫中啓曰,去四月朔日次儒生殿講,近以講事收議,後日次更稟事,命下矣。何以爲之乎?敢稟。傳曰,後日次更稟。
傳于曺允大曰,諸承旨持公事入侍。
傳于鄭尙愚曰,右承旨入侍。
傳于曺允大曰,未肅拜兵曹堂上,許遞。前望單子入之,待下批,牌招入直。
兵曹堂上前望單子入之,參知成鼎鎭落點。
曺允大,以吏曹言啓曰,今此景慕宮望祭獻官,前承旨閔台爀塡差,而時無職名,令該曹口傳付軍職,何如?傳曰,允。
兵曹口傳政事,護軍閔台爀單付。
徐英輔,以兵曹言啓曰,內禁衛將柳命源,忠壯衛將張東源,俱以身病猝重,勢難供職,呈狀乞遞。宿衛領軍之任,不可待其差復,竝改差,何如?傳曰,允。
獻納吳翰源疏曰,伏以臣於月初,適作松楸之行,濡露之思,未忍遽歸,薇垣除旨,際此復降,臣含恩怵義,章皇返次,將虔宿齋之誠,期伸叩謝之忱矣。臣之九耋老母,夙抱貞痾,方當炎溽,偶失將攝,忽自數昨,宛轉添劇,連試刀圭,尙未收效,專却食飮,神息凜綴,左右扶將,無路暫捨,玆敢冒入文字,仰瀆崇嚴。伏乞聖慈,俯垂矜諒,亟許遞改,以便救護,千萬幸甚。臣於乞免之章,不宜更贅他說,而臣入來之日,得伏見五月三十日筵敎下者,縷縷千百言,諄複懇摯,猗歟大聖人陶甄回斡之至仁盛德,有足以貫金石而孚豚魚,臣百回莊誦,不覺感淚之被面也。況其義理之剖判,辭旨之嚴正,炳若丹靑,森於鈇鉞。照魅之堯鏡,昭肝之禹鼎,殆無以過是,則環東土數千里,被衣冠有血氣者,庶皆感奮悛悔,感服維新之化,共囿大同之域,太平萬世,實基於玆。於乎休哉,於乎盛哉。惟我殿下之踐位發政,二紀于玆矣。聖孝貫神明,睿學通天人,凡厥扶義而明理,修道而施敎者,可挽三古之盛,庶有一變之休。而徯志之治,尙此悠漠,從欲之化,迄未耆定。我聖上,亦嘗惕初志之未酬,發中朝之浩慨,雖緣俗習之已痼,而抑亦由對揚之無人,其爲有君無臣之歎,當復如何哉?今玆洞諭之明敎,實是彌綸之大範,而特恢山藪之量,丕建錫保之極,凡今世臣·世族,孰不感泣攢頌,永肩乃心,圖酬隆恩,而其或膠固之迷見,未易遽開,漬染之宿習,有難遄變,則其所以移風易俗,回心向善之道,有非一朝一夕之所可期也。若論其闡大化收成效之方,則日前宰臣疏中悠久堅凝四箇字,儘是的確之論,伏願殿下,懋昭虞舜格頑之化,匹美周王作人之休,使乾健之功,無息,泰來之運,長旺焉。且伏念筵本中,以愚夫愚婦,孰不知矯俗二字爲敎,而今日之身在衿紳者,尙多混竅之未破,黑窣之自在,則安可期婦孺之洞知此箇義理也哉?載之掌考,藏諸史庫之聖意,可以百世以俟,萬歲永賴,臣固欽誦之不暇,而雖伏承絲綸之間,從當一番敷示之敎。世敎之升降,實係於玆,俗習之挽回,亦係於玆。牖迷導善之策,宜急而不宜緩。臣以爲以此筵本一通,登諸朝紙,頒示八方,俾之家講而一戶誦,心悅而誠服,以爲正世道壹民志之方宜矣。臣無任云云。答曰,省疏具悉。回公於諸宰,輪示於三司,其所知新而維新,豈在於筵本之更頒朝紙。爾其勿辭救護。
庚申六月十一日辰時,上御誠正閣。諸承旨持公事入侍時,行都承旨曺允大,行左承旨李魯春,行右承旨鄭尙愚,右副承旨崔獻重,同副承旨曺錫中,假注書金·呂東植,記事官李存秀·洪奭周,以次進伏訖。允大讀奏江華留守狀啓到任事,書判付訖。允大曰,世子宮節日進獻,有待下敎爲之之命,而誕辰進獻,事體自別,何以爲之乎?上曰,亦爲待下敎爲之,可也。命書政院日次製述啓辭批答。敎曰,日字則以十八日爲之,處所則臨時更稟也。上曰,上注書,是延興之後乎?曰,然矣。上曰,爾與果川倅爲幾寸?曰,爲四寸矣。上曰,爾之父名爲,何字?曰,金載奕矣。上曰,爾之兄弟,爲幾人。曰,只有兄弟矣。上曰,從兄弟及再從兄弟,幾人乎?曰,從兄弟十一人,而再從則十八矣。上曰,延興家長派中在京者,誰某誰某。曰,宗孫則今直長金胄浴在京者,而前校理金銑,則自鄕新寓於京,又有前監察金載孟矣。上曰,兵判家則爲第幾派乎?曰,臣之高祖兄弟三人,而兵判家,爲長派矣。上曰,其次則誰家之派乎?曰,第二則臣家之派,第三派則居於忠州矣。命擧顔,敎曰,年今幾何?曰,三十六矣。上曰,爾之親試製進之文,稍爲草率,此後則勿復如是,必須致意構成也。仍命退,承史以次退出。
庚申六月十一日午時,上御重熙堂。右承旨入侍時,行右承旨鄭尙愚,假注書呂東植,記事官李存秀·洪奭周,以次進伏訖。上曰,戶判之病,近果差勝云耶?尙愚曰,未得詳聞,而近來則似稍勝矣。上曰,故提學,有私藁之錄置者乎?尙愚曰,爲儒生時私集,今皆無之,近來或有吟詠之時,臣等請錄置,而不許云矣。上曰,前吏判辭疏句語,似涉不緊,而其所引用,亦有汗漫說話,果何爲而如是作文云耶?尙愚曰,觀原疏,則大抵擺脫疏章例套,故致有此等語矣。上曰,故相李福源,雖非經學從事之人,而聽其講說,則與經術之士無異矣。二直學,則稍欲留意於經學,而今番疏語,則非得意作矣。上曰,數日之暑,甚於昨夏矣。尙愚曰,果爲極熱,而禾穀則善爲長養矣。上曰,各司褒貶,近多開坐處云耶?尙愚曰,聞多爲之云矣。上曰,朝臣之善書者,漸不如前,重臣趙宗鉉之後,誰有能之者乎?尙愚曰,重臣尹師國,亦善書,而似難與論於筆家矣。上曰,都承旨筆格,果爲何如?尙愚曰,都承旨,則不及於海伯矣。上曰,海伯則後進中,當自任矣。仍命退,承史以次退出。
上在昌德宮。停常參·經筵。
李魯春啓曰,行大司憲李城輔在外,執義張至冕,掌令李德鉉,持平安廷善·洪時濟未肅拜,掌令權漢緯呈辭,監察茶時之意,敢啓。傳曰,知道。
徐英輔啓曰,御營廳將官來言,今日本廳軍兵,日次私習云矣,敢啓。傳曰,知道。
曺允大啓曰,左副承旨徐英輔,卽爲牌招,何如?傳曰,允。
傳于曺允大曰,都承旨入侍。
傳于曺允大曰,來待諸臣入侍。
傳于李魯春曰,左承旨入侍。
傳于徐英輔曰,左副承旨入侍。
以工曹參判李義鳳初度呈辭,傳于曺允大曰,貶坐似難强,許遞。
有政。吏批,判書李秉鼎進,參判未差,參議金羲淳進,行都承旨曺允大進。以閔台爀爲吏曹參判,金熙周爲副校理,李義弼爲工曹判書,姜彝正爲工曹參判,徐龍輔爲內醫提調,黃萬齡爲敬陵令,柳鎭澤爲忠淸都事。校書校理單李彦五仍任事承傳,兼喬桐府使單李晩秀。
以獻陵直長望筒,傳于曺允大曰,九品諸窠時仕中,拔例擇擬以入,以爲仍其窠序仕久任之地。
再政。以金鐮爲獻陵直長。
徐英輔,以兵批言啓曰,時任統禦使,遞付京職事命下,而時無相當窠,依例,付軍職之意,敢啓。傳曰,知道。
兵批,判書金載瓚,參判李益運,參議朴奎淳外司貶坐進,參知成鼎鎭入直進,左副承旨徐英輔進。內乘單洪理燮仍任事承傳,護軍李文爀,副護軍洪樂游·吳載紹,副司果李根·李翼海,以上竝單付。
吏批,三政。以韓用龜爲同成均,李祖源爲右副賓客,李魯春爲尙衣提調,鄭尙愚爲司宰提調,丁範祖爲觀象提調,韓海玉爲靖陵參奉,申思贊爲平安都事。
四政。右賓客單李祖源,左副賓客單金載瓚,右副賓客單徐龍輔。
曺錫中啓曰,工曹判書李義弼,本職旣已肅謝,而兼帶摠管,不爲肅謝,直爲出去,事甚未安。推考警責,何如?傳曰,允。
曺錫中,以弘文館言啓曰,新除授副校理金熙周,時在慶尙道安東地,經筵入番事緊,請斯速乘馹上來事,下諭。傳曰,依啓。
兵曹口傳政事,京畿水使單李晩秀。
曺允大,以吏曹言啓曰,禮賓寺主簿金相离,受由過限不上來,依例改差,何如?傳曰,允。
徐英輔,以御營廳言啓曰,箭串場內,虎囕馬匹事,自司僕寺報來矣。本廳善放砲手五十名,將校領率,各別行獵之意,敢啓。傳曰,知道。
左議政沈煥之箚曰,伏以臣卽伏見傳敎下者,以工曹判書李晩秀,斥補統禦使矣。夫以晩秀特拜吏判者,聖志在於矯俗也。晩秀之卽爲膺命者,出於率敎也。其辭疏,雖有一語之病,若闊看,則原無關於世道義理,何必苛摘字句,張皇抑揚,用力侵詆,如彼其過耶?其端雖微,實有霜氷之憂矣。我殿下所以嚴處以投畀者,是謂聖人之憂深慮遠也。顧何與乎一重臣之私義耶?雖然重臣之以言者被竄,爲難進之端者,亦多先輩之已例,而淸朝之美事也。然而今日諸臣之登筵,爲有所重,將伸祝崗之忱也,則旣蒙體諒於銓地,洊承洞諭於疏批,而猶爲逡巡,若有鐵限然者固未安。臣爲重臣,惜之也。雖然聖朝之政敎,時有弦韋,今若以重臣之處義過當,遽加斥補之典,則恐有疑於明示好惡之義,而反啓窺覘妄度之弊矣。今者左承旨李魯春所奏,歷論聖上大定之規模,與夫明義一部之義理,而仍請收還重臣外補之命者,言甚是矣。殿下何不卽回轉圜之量,仍賜允從之音乎?此亦爲闡聖旨而破俗套之一大機會也。伏乞聖明,特寢工曹判書李晩秀統禦使除授之命,以明矯俗之本意焉。取進止。答曰,省箚具悉卿懇。除銓與補閫,其意一也。各適其當,是謂矯俗,承宣之奏,不之允可者,自有斟量於使,以禮成其美之道,卿須諒之,仍傳于曺錫中曰,此批答,遣史官,傳諭。
庚申六月十二日辰時,上御便殿。都承旨左承旨·左副承旨入侍,來待諸臣同爲入侍時,行都承旨曺允大,行左承旨李魯春,左副承旨徐英輔,假注書呂東植,記事官李存秀·洪奭周,整理儀軌摠理大臣右議政李時秀,整理儀軌堂上水原府留守徐有隣,禮曹判書徐龍輔,知訓鍊院事徐有大,行護軍申大顯·金祖淳,以次進伏訖。時秀等曰,昨今日候極熱,聖體,若何?上曰,一樣矣。時秀曰,寢睡·水刺之節,何如?上曰,飮食則稍勝,而寢睡則連夜不得穩着矣。時秀曰,去夜果是極熱,故臣等,亦不得着睡矣。上曰,予則有暑證,故不堪其熱,而他人皆以爲熱耶?時秀曰,日前傅藥之處,今果夬復乎?上曰,鳳葉膏傅貼之後,反爲助熱,故今則只傅日前所傳之藥矣。時秀曰,別無添加之節乎?上曰,從當差可,不必爲慮。而讀書寫字,俱有妨礙,長日消遣,亦爲難矣。時秀曰,更令腫醫診察,好矣。上曰,置之。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。上曰,慶辰進饌,昨年旣以二十日爲之,而今二十日,亦爲吉辰云。欲以此日爲之矣。乙卯進饌,旣自整理所主管,整理所雖罷,而儀軌廳尙在,故伊後每歲,皆令儀軌諸堂,入來擧行,在卿等,可謂伸誠之道,而當暑貽勞,反爲不安矣。今日旣會同,故有此召見,而二直提學,每年參班,今獨不入,可謂悵然,法外相避,規免官職,卽予所深惡之俗習,向日之出而膺命,固出於矯俗,而廉隅之不可放倒處,若又遽然行公,則反非矯俗之本意,故予亦不復敦迫矣。大抵金履載之疏,卽丙申後初有之習也。予雖衰矣,太阿在手,敷敎在上,率敎在下,上下相得,臣主俱榮,今日規模,夫孰不知,而渠何敢生心毁劃於敷敎率敎之際乎?向筵說話,亦有陰腫之喩,陰腫之未形現者,苟非名醫,豈能知之?而太陽之下,鬼魅莫逃其形,則此輩之乘時伺隙,敢售舊習於今日朝廷者,何異於白日魍魎乎?渠若有一分人心,決不敢爲此,此亦挾官戚而爲之者乎?今日,卽好日也。且以爲世臣之意,雖不欲開口索言,而匪類幽陰之逕,不正可惡之習,予亦有聞知者矣。向日筵本,旣以闡明自明二條分結,則予非泛然說去者,而仄聽屢日,只有闡明之疏,尙無一箇自明之疏,何也?明日以後,當以三日爲限,如有指嗾金履載之疏者,何敢不自明,而禮參之疏,旣有四款說弊者,禮參旣非分數不明之人,其疏亦非泛然過去之語,則四者之中,必有其人,渠雖不自明,亦豈無自底呈露之時乎?三日之內,若無自明之疏,而予若先一開口,則渠輩當至何許境界乎?火炎崑岡,玉石俱焚,安知不累及於多少人乎?丙辰冬處分,或爲世道之一助,而畢竟亦無顯效,故亦不復爲之,而今若不自明,則又不知有何等處分,卿等須各出而告諭也。時秀曰,慶辰在近,自入此月以來,臣等之所企待仰望者,惟是欣慶歡樂之語而已。今承下敎,實仰聖意之攸在矣。上曰,此卽歡樂之語也。以予三十年規模,導率一世,俾得咸歸於一統,則此豈非可樂之事乎?時秀曰,前後筵敎,皆出於咸底大道,欲竝生哉之聖意,自今日登筵諸臣,轉相告諭,則豈無怵然畏懼,思所以自生之道者乎?上曰,金履載之如彼如此,姑無論,彼之投畀,在工判,旣有由我之嫌,則當之者之逡巡,亦似然矣。廉隅所在,實難强迫,當有區處之道矣。仍命書傳敎曰,弊習成俗,雖於法典之所無,苟有些利,無難冒犯,此所以必欲矯俗,先從兄弟之鼎銓,俾無敢言私,重臣出脚,出於率敎,而未免爲弊俗不率敎者所侵詆,不得不嚴辭處分,重臣於其後,作爲鐵限處義,雖甚過矣,亦似然矣。水部實職,觀勢欲爲體諒,而今日諸堂來會,卽爲所重,欲伸祝岡之忱,年年以爲例,則竝與今日而不爲入來者,不可無警。飭工曹判書李晩秀,統禦使除授,使之卽爲謝恩後入侍,時任統禦使,遞付京職。又命書傳敎曰,政官牌招開政。又命書傳敎曰,工曹判書,今日政差出,待下批牌招,貶坐使之限內磨勘。仍敎曰,統禦使謝恩,則今日爲之,辭朝則過進饌後當爲之,而今旣特補,可以參班矣。時秀曰,臣之兄弟,俱叨匪據,今日所遭,實是過分之爲災,而曲諒至此,感祝無地矣。魯春曰,臣於工曹判書李晩秀外補之命,竊有區區愚見,敢此仰達矣。惟我聖上御世出治之規模,自有一部明義,施諸注措,發之絲綸,莫不本於明義錄義理,洞諭綸音,後先闡發,而至于今番筵敎,尤可見畢盡精蘊矣。臣固仰明義錄續編出,而原編之義益明,今番筵敎出,而續編之義益著,筵敎中若曰義理,非別件物事,臣亦以爲講明矯正之方,非有別般神奇底道理,只從我聖上一初大定之規模,講究其隱顯微著之精義,打破其潛伏幽隱而已。臣於近日,明示好惡之聖意,益切欽仰,而惟玆重臣處分,恐未免爲過中之歸,重臣不體剖析之聖諭,引作一己之曲嫌,其所處義,殊甚過當,而今若遽加斥補之罰,則反乃適中其狡僞輩疑亂嘗試之計,是豈殿下明示好惡之意,而又安知無背馳不率敎之類,窺覘覬覦,以爲今日處分,出於一時鎭安之意,而無所關於莫嚴之義理,依舊妄度,暗地譸張也哉?如是而難望其丕變一時,偕底大同之域矣。伏乞亟加三思,收還成命焉。上曰,督出於銓任,矯俗也。曲諒於處義,亦矯俗也。方此比彼四亭八當之謂矯俗,而江沱潛漢,同歸于海者,爲矯俗也。撼撓於對揚之重臣,固可惡者也。彼之投竄,由於重臣,則重臣之欲爲逡巡,不可謂之非矣。大抵厥疏,外面則難曉莫甚,不可遽以丙戌庚寅之已例,責之於重臣,而今日不爲入來,則不可無飭,所以有此外補之命,而如此然後,亦可參班,不允。出擧條上曰,承旨所奏,亦果然矣。曾聞承旨之所見,則自右相伸救之箚,亦以爲過云矣。魯春曰,筵本旣出之後,前工判之看作一己之私嫌,臣果以爲過當矣。上曰,在今矯俗之方,如承旨之言,豈可不嘉奬優容,而不當避而避處,必欲勉出,固矯俗也。當逡巡而逡巡處,放着一頭,此亦矯俗之一端,金履載之疏意雖莫掩,而辭則未露,未可以林溥·崔益男之事,援以爲例,則任他被罪,我則揚揚者,豈不反有害於廉隅,而以近日噂沓背憎之習俗,又安知不譸張爲說曰,凡係官爵,不顧廉恥者,始爲矯俗云乎?予以鬱熱之症,不能進一匙飯,而及夫筵語頒示之後,食飮頓勝,往往盡一器,蓋見此筵語者,豈無革面革心,畏威遠罪之人,而訕上怨國,喙喙爭鳴之徒,亦必多有之矣。以近日如睡不醒之俗,有此惹言之資,思之及此,反覺爽然,食飮之多進,未必不由於是矣。時秀曰,聖敎昭揭,義理至嚴,孰敢有訕上怨國之徒,而如有此輩,則又豈可一刻容貸乎?上曰,此輩必當次次呈露矣。仍敎曰,統禦使肅謝前,先爲入侍。賤臣承命出,與京畿水使李晩秀,偕入進伏。上曰,卿於其間,反爲久休矣。俄者左承旨,請還收外補之命,而廉隅之毁壞,反不得爲矯俗之道,故予亦不勉出於卿矣。卿疏之引用王述之語,果是何故?而其下句語,又引李貴之事者,尤極不緊。頃聞承宣言,則以其欲稍異於人,而反有此病云矣。時秀曰,臣弟疏語,亦非欲異於人也。只欲明其本意之非飾讓而已。上曰,金履載疏中,讓者禮之端云者,亦不成句語矣。辭議之心,禮之端也。豈可只以一讓字,爲禮之端乎?以學可曰僞四字,對性可曰惡,卽是科文覓對之習,而僞字惡字之語意,本亦不同,然在其疏,則可謂薄物細故,都無足責矣。有隣曰,其疏句語,全不知解釋四端而然矣。時秀曰,進饌旣以二十日爲定,而昨年則諸堂,自十六日入來,擧行矣。今番則何以爲之乎?上曰,依昨年例,爲之也。時秀曰,昨年則臣旣承下敎,只於進饌日入來,今番則臣當逐日進詣,而處所或有難便矣。上曰,今年亦只於進饌日入來,而間或進詣鑄所,好矣。龍輔曰,饌品器數,亦依昨年例,爲之乎?上曰,依此爲之也。敎有大曰,禁將筋力,比前漸勝矣,能善睡乎?有大曰,自非劇熱之時,則善爲着睡矣。時秀曰,禁營殿最,自來不少,而當午觸熱,手書等第,不以爲難。且無一字之錯誤,筋力誠甚好矣。上曰,禁將顔貌甚好,近來將臣中,當爲第一矣。予嘗以大臣·閣臣·將臣之畫像,作帖以置,而近來新除之將臣,皆不與焉。諸將臣中,畫像有無,卿其問之,而卿之畫像,亦是未老時所摸,從近更出一本,好矣。敎時秀曰,今日旣已會同,卿等早爲出去也。俄以三日內必呈自明之疏,爲敎矣。更思之,渠能自現,則固爲大善,而亦何必使之爲之乎?卿等不必出而相告矣。然而禮參疏所謂彼固曰蓋必有當着之人,渠雖欲不自現,得乎?若或恃予喣嚅,自以爲畢竟無事,則將不知至於何境矣。仍命退,諸臣以次退出。
上在昌德宮。停常參·經筵。
酉時灑雨下雨,測雨器水深一分。
藥房都提調李時秀,提調徐龍輔,副提調曺允大啓曰,庚炎轉甚,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?中宮殿氣候,何如?世子宮氣候,何如?臣等不任區區下忱,敢來問安。竝此仰稟。答曰,知道。
王大妃殿·惠慶宮·中宮殿·世子宮口傳問安。答曰,知道。
徐英輔,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李魯春啓曰,行大司憲李城輔在外,執義張至冕,掌令李德鉉,持平安廷善·洪時濟未肅拜,掌令權漢緯呈辭,監察茶時之意,敢啓。傳曰,知道。
徐英輔啓曰,御營廳將官來言,今日本廳軍兵,日次私習云矣,敢啓。傳曰,知道。
傳于曺錫中曰,同副承旨入侍。
鄭尙愚啓曰,臣尙愚,以兼帶司宰監提調,今日本監褒貶進去,下直之意,敢啓。傳曰,知道。
徐英輔啓曰,前統制使任嵂,謂有身病,所佩密符,使褊裨替納,事甚未安。推考警責,何如?傳曰,允。
徐英輔,以兵曹言啓曰,新除授神光僉使田遇聖出繼家母,今年七十一歲,無他兄弟,法不當遠離赴任,呈狀乞遞,邊將之親年七十,無他兄弟者,許遞其任,載在法典。依法典改差,其代更爲口傳差出,催促下送,何如?傳曰,允。
以神光僉使望筒,傳于徐英輔曰,幺麽鎭將,屢改望筒,大抵監察科出之規出,而有違於當初定式,此雖微事,事體則未安。當該兵曹判書,爲先從重推考,訓鍊軍器正及副正中,擬入,其中已經守令人,待朔滿,直擬堂上事,分付。
兵曹口傳政事,以元永胄爲神光僉使。
庚申六月十三日辰時,上御重熙堂。同副承旨入侍時,同副承旨曺錫中,假注書呂東植,記事官李存秀·洪奭周,以次進伏訖。上曰,右副承旨入侍,出傳敎賤臣承命出傳,右副承旨崔獻重進伏。上曰,今日司宰監褒坐,何處爲之云耶?錫中曰,處所則未得詳知矣。敎奭周曰,昨日筵語,已爲正書乎?奭周曰,未及正書矣。命書公事,判付。命退,承史以次退出。
上在昌德宮。停常參·經筵。
十三日夜,自五更至十四日開東,灑雨下雨,測雨器水深三分,自酉時至人定,灑雨下雨,測雨器水深一寸四分。
李魯春啓曰,行大司憲李城輔在外,執義張至冕,掌令李德鉉,持平安廷善·洪時濟未肅拜,掌令權漢緯呈辭,監察茶時之意,敢啓。傳曰,知道。
傳于曺允大曰,諸承旨持公事入侍。
曺允大啓曰,諸承旨持公事入侍事命下,而六房無公事,不得入侍之意,敢啓。傳曰,知道。
傳于曺錫中曰,禮房承旨馳詣宗廟·景慕宮,奉審摘奸以來。
傳于徐英輔曰,左副承旨入侍。
傳于李魯春曰,左承旨入侍。
傳于鄭尙愚曰,右承旨入侍。
曺錫中啓曰,吏曹參判閔台爀,旣入闕中,不爲肅謝,直爲出去,事甚未安。推考警責,何如?傳曰,亞銓何等重任,不爲肅拜而受香,古有是否,近來三品以下玉堂兩司之差祭者,往往有肅拜前進去之謬例,每欲嚴飭釐正,而近於煩屑,姑置之,位至亞卿者,昧例乃爾,此亦朝廷之恥,若此則何無入稟請罪,而不爲先期改付標,又何也?承宣·銓曹事,俱甚駭然。竝推考,獻官則爲先本職許遞,付軍職,旣不肅謝,則塡祝時職名,欲何以書之乎?
李魯春,以兵曹言啓曰,宣部守三薦參上武臣前銜人別取才入格矢數,落仕年條居住薦名,各其名下,懸註以入之意,敢啓。傳曰,知道。
禁府啓目,神光僉使申義顯原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處何如?判付啓,當暑滯囚可悶,考律區別功議,勘放後,草記爲良如敎。
李魯春,以義禁府言啓曰,時囚罪人申義顯原情公事判付內,當暑滯囚可悶,考律區別功議,勘放後,草記事,命下矣。申義顯,平安兵使李儒敬狀啓內,神光僉使申義顯,聞其母病極重之報,忽於本月初七日,不待關文,擅離鎭次,來到臣營下,乞解符印,臣以不當如是,欲爲科罪,則末乃涕泣遑處,願乞生前一訣,擧措劻勷,未知其親病之如何,而該鎭,雖與江邊稍異,邊將如無臣營馳進知委,則例不得擅離,雖坐罷邊將,例爲面看交代,符印亦不敢離其身邊,今此申義顯之擅離鎭守,乞解符印。情理雖曰,矜憐,其毁棄法例,壞損事體,極爲駭然。且關後弊,爲先罷黜,其罪狀,令攸司稟處。罪取考律文,則大明律制書有違條,有曰,凡奉制書,有所施行而違者杖一百,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖矣,申義顯,杖一百收贖,告身盡行追奪,而其九代祖磼,扈聖功臣云,功減一等,杖九十收贖,奪告身四等,放送之意,敢啓。傳曰,知道。
庚申六月十四日辰時,上御便殿。左承旨·左副承旨入侍時,行左承旨李魯春,左副承旨徐英輔,假注書呂東植,記事官李存秀·洪奭周,以次進伏訖。上曰,提調入侍。出榻敎賤臣承命出,與藥房提調徐龍輔,檢校直提學李晩秀,偕入進伏。龍輔等曰,日候甚熱,夜間聖體,調攝,若何?上曰,夜來寢睡,全未穩着,而日前傅藥處,今旣膿潰矣。仍命招入醫官,白成一·鄭允僑·成一等,承命進前,命診察傅藥處。敎曰,與昨日,何如?允僑曰,毒氣比昨尤減矣。上曰,然則當傅何藥?允僑曰,根則無之,而膿汁尙未盡出,荔芰膏,最合於吸出之方矣。上曰,若傅荔芰膏,則能無作痛之慮乎?允僑,曰,無作痛之慮矣。上曰,潰處猶小,更爲鍼破,何如?允僑曰,旣已膿破,不必更爲受鍼矣。上曰,背部又有似此之處,今幾數十日,且是衣服當着處,故頗入麻毒矣。仍命允僑等診察。敎曰,分野則果非緊處,而當傅何藥乎?允僑,曰,分野旣歇,且是無毒,而核則有之,似當成膿矣。成一曰,熊膽膏,似合傅貼矣。上曰,熊膽膏,亦似無效矣。允僑曰,水桃黃,是消毒之劑,以此藥塗之,恐好矣。上曰,多有頭痛之時,背部亦多上氣,此皆由於膈火矣。龍輔曰,王大妃殿氣候,何如?上曰,一樣矣。龍輔曰,惠慶宮氣候,何如?上曰,一樣矣。上曰,醫官退去,荔芰膏,卽爲入之。龍輔曰,都提調欲爲入來請診,而今姑未定矣。上曰,酬應甚難,勿爲入來之意傳之也。命書榻敎曰,進御加減逍遙散前方中,去便香附,加升麻二錢,玄蔘一錢五分,倭黃連·柴胡各一錢,山梔片芩各七分,荊芥穗五分,自今日,日再製入。命書榻敎曰,藥房提調徐龍輔,許遞。仍命退,諸臣以次退出。
庚申六月十四日午時,上御便殿。右承旨入侍時,行右承旨鄭尙愚,假注書呂東植,記事官李存秀·洪奭周,以次進伏訖。上曰,六曹褒貶,皆已爲之乎?尙愚曰,諸處開坐,皆已有日,而戶曹亦於昨日,爲之云矣。上曰,各司中,未及磨勘爲幾處,詳細錄入也。仍命退,承史以次退出。
上在昌德宮。停常參·經筵。
大殿·王大妃殿·惠慶宮·中宮殿·世子宮,內閣·政院·玉堂口傳問安。答曰,勿爲問安。
大殿·王大妃殿·惠慶宮·中宮殿·世子宮,藥房口傳夕問安。答曰,勿爲問安。
藥房都提調李時秀,副提調曺允大啓曰,伏未審日間,聖體調攝,若何?寢睡·水刺之節,亦若何?昨日再進湯劑,連試傅貼諸節,漸臻差勝之慶乎?臣等率諸御醫,趁早入診,詳察聖候,更爲議定當進之方,爲宜。臣等區區下情,不任達宵憂慮,敢來問安。竝此仰稟。答曰,知道。
王大妃殿·惠慶宮·中宮殿·世子宮,藥房口傳問安。答曰,知道。
李魯春啓曰,行大司憲李城輔在外,執義張至冕,掌令李德鉉,持平安廷善·洪時濟未肅拜,掌令權漢緯呈辭,監察茶時之意,敢啓。傳曰,知道。
徐英輔啓曰,備邊司郞廳來言,今日賓廳日次,而上前開拆相値,不得來會云矣,敢啓。傳曰,知道。
徐英輔啓曰,御營廳將官來言,今日本廳軍兵,日次私習云矣,敢啓。傳曰,知道。
傳于曺允大曰,吏·兵房承旨,持褒貶啓本入侍。
傳于鄭尙愚曰,右承旨入侍。
藥房口傳啓曰,臣等於朝筵,伏承聖候比昨一樣之敎,淸利之劑,傅貼之方,亦旣屢試,而未奏顯效,如例直宿,不得蒙許,相率而退,誠不勝焦迫之至,白虎湯一貼,雖有待下敎煎入之命,而顧今日晷甚長,雨後暑氣益熾,晩來諸節,更加詳診,然後始爲進御,實爲十分愼重之道,此時仰請召接,非不知萬萬惶悶,而診候之不能以時,尤極憂煎。伏乞暫許臣等率醫官入侍,以爲診察議定之地,千萬顒祝,惶恐敢啓。答曰,知道。醫官當詳傳,湯劑煎入後退去。
以都摠府褒貶啓本判付內,啓下兵曹爲旀,未差之代,口傳差出爲旀,只肅實職,不肅衛府重任,及其飭敎之下,謂以不知去處,侵夜始尋,留門入來,事未前聞,該摠管實職遞差,此後摠管外,無論廟薦銓望,莫敢輕擬於特敎分揀之前爲良如敎。
兵曹口傳政事,以李敬一爲都摠管。
藥房口傳再啓曰,卽伏聞入侍醫官所傳之言,晩後背部熱候,有添升之節云。誠不勝萬萬焦迫之至,今已日暮,雖不敢仰請召接,此時保護之節,宜不容少忽。伏乞亟許臣等率醫官入直本院,以爲隨時診察議藥之地,千萬顒祝,惶恐敢啓。答曰,明當召見矣。
徐英輔,以都摠府言啓曰,都摠管李義弼,時無職名,令該曹口傳付軍職,以爲入直之地,何如?傳曰,允。
兵曹口傳政事,大護軍李義弼。
曺允大,以議政府左右相意啓曰,今庚申春·夏等褒貶,當爲等第,而領議政李秉模,奉命出疆,限內不得磨勘之意,敢啓。傳曰,知道。
徐英輔,以中樞府判府事意啓曰,今春·夏等褒貶,當爲等第,而領府事未差,限內不得磨勘之意,敢啓。傳曰,知道。
曺允大,以敦寧府言啓曰,府郞廳等今春夏等褒貶等題,當爲磨勘,而以領事未差,不得爲之之意,敢啓。傳曰,知道。
曺允大,以耆老所言啓曰,本所堂上,多有身病,無參坐之人,今庚申春·夏等褒貶,限內不得磨勘之意,敢啓。傳曰,知道。
曺允大,以弘文館大提學意啓曰,今春·夏等本館褒貶,當爲等第磨勘,而以領館事,赴燕,限內不得爲之之意,敢啓。傳曰,知道。
曺允大,以吏曹言啓曰,曺所屬司饔院官員等矣今庚申年春·夏等褒貶,當爲等第,而因本院都提調赴燕,不得磨勘之意,敢啓。傳曰,知道。
曺允大,以戶曹言啓曰,本曹郞廳及所屬各司官員今庚申春·夏等褒貶,依例磨鍊以入,而平市署,因提調有故,不得磨勘,去秋冬等褒貶時,內贍寺,因提調有故,限內不得磨勘矣。今則其時官員,多有遷轉,難以考績,依近例蕩滌,何如?傳曰,允。
曺允大,以禮曹言啓曰,社稷署·各陵殿·園·墓·景慕宮·本曹郞廳·四學童蒙敎官·內醫院·典牲署·東西氷庫·東西活人署·掌樂院·禮賓寺·通禮院·典醫監·圖畫署官員等今庚申年春·夏等褒貶,等第以入,而宗廟署·弘文館·藝文館·春秋館·觀象監·承文院·奉常寺·司譯院·成均館·惠民署·東南關王廟官員等褒貶,各其司領事·都提調·提調及堂上有故,不得一時磨勘之意,敢啓。傳曰,知道。
曺允大,以禮曹言啓曰,今此本曹春夏等褒貶等第時,通禮院官員啓本中,一處刀擦之意,敢啓。傳曰,知道。
徐英輔,以兵曹言啓曰,慶尙監司申耆狀啓,本道別試武士起送緣由事,才已啓下,而鐵箭入格彦陽出身權光稱,今已上來矣。在前嶺南別試武士上來後,以其本道入格技藝,自臣曹,有更試草記之例,今亦依此例,明日宜薦內禁衛取才時,試取,何如?傳曰,允。
曺允大,以兵曹言啓曰,本曹今庚申年春夏等褒貶等第,磨鍊以入,而曹所屬訓鍊院·司僕寺官員等褒貶,因各其堂上及提調有故或赴燕,不得一體磨勘之意,敢啓。傳曰,知道。
曺允大,以兵曹言啓曰,本曹今庚申年春·夏等褒貶啓本中,刀擦五處之意,敢啓。傳曰,知道。
曺允大,以工曹言啓曰,本曹郞廳今庚申年春·夏等褒貶及屬司尙衣院·繕工監·掌苑署·造紙署·瓦署·典涓司官員今庚申年春夏等褒貶,合七度磨勘以入,而屬司繕工監·典涓司官員去己未年秋·冬等褒貶,因該司提調有故,限內不得磨勘,其時官員,亦有遷轉者,依近例蕩滌之意,敢啓。傳曰,知道。
曺允大,以宣惠廳都提調意啓曰,本廳郞廳等今庚申春·夏等褒貶,當爲等第,而提調未備員,限內不得磨勘之意,敢啓。傳曰,知道。
徐英輔,以壯勇營都提調意啓曰,本營從事官及諸將官,今庚申春·夏等褒貶,磨勘以入之意,敢啓。傳曰,知道。
徐英輔,以壯勇營言啓曰,本營諸將校各哨色頭目軍及統首等,今庚申春·夏等勤慢,磨勘以入之意,敢啓。傳曰,知道。
徐英輔,以壯勇營言啓曰,本營將校軍兵今庚申春·夏等勤慢啓本中,一處刀擦之意,敢啓。傳曰,知道。
徐英輔,以壯勇營都提調意啓曰,本營哨官,今庚申春·夏等褒貶啓本中,一處刀擦之意,敢啓。傳曰,知道。
徐英輔,以訓鍊都監言啓曰,本局從事官·禁松參軍及諸將官等今庚申年春·夏等褒貶,當爲等第,而都提調李秉模,奉命出疆,限內不得磨勘之意,敢啓。傳曰,知道。
徐英輔,以禁衛營都提調意啓曰,本營從事官及諸將官今庚申春·夏等褒貶,磨勘以入之意,敢啓。傳曰,知道。
徐英輔,以御營廳言啓曰,今庚申年春·夏等褒貶,依例磨勘以入之意,敢啓。傳曰,知道。
徐英輔,以濬川司都提調意啓曰,本司都廳及郞廳,今庚申年春·夏等褒貶,當爲等第,而臣等俱有故,限內不得磨勘之意,敢啓。傳曰,知道。
曺允大,以義禁府言啓曰,今春·夏等本府郞廳褒貶等第,磨鍊以入,而有一字刀擦之意,惶恐,敢啓。傳曰,知道。
庚申六月十五日辰時,上御重熙堂。右承旨入侍時,行右承旨鄭尙愚,假注書呂東植,記事官李存秀·洪奭周,以次進伏訖。命讀奏公事,書判付訖。命書榻敎曰,進御白虎湯前方中,加石膏二錢五分,知母一錢,甘草三分,一貼更爲煎入。仍命退,承史以次退出。
庚申六月十五日辰時,上御重熙堂。藥房入診,吏·兵房承旨持褒貶啓本入侍時,藥房都提調李時秀,副提調曺允大,假注書金,記事官李存秀·洪奭周,左副承旨徐英輔,假注書呂東植,一提學金載瓚,檢校直提學徐龍輔·李晩秀,檢校直閣沈象奎,直閣金近淳,醫官柳光翼·金孝儉·白成一·李敬培·鄭允僑·玄必采,以次進伏訖。命書榻敎曰,進御加減逍遙散,姑爲停止,白虎湯一貼煎入。時秀進湯劑,上進御。敎曰,此是半劑乎?時秀曰,然矣。上曰,夕間又入半劑,好矣。時秀曰,數日日熱尤劇,聖體,調攝若何?上曰,一樣矣。時秀曰,寢睡·水刺之節,何如?上曰,與前亦一樣矣。時秀曰,聞醫官言,則頭部·背部,又有似癤之候,下情萬萬焦悶矣。上曰,頭部則不大段,而背部則方欲成膿,且有上氣熏熱之症矣。時秀曰,聖候專是暑症,雖不得不進涼劑,而逍遙散·白虎湯,皆有過涼之慮,下情不勝悶迫矣。上曰,此是當劑,故不得不連進矣。雖在調攝之中,就寢前不脫網巾,故今亦裝束召接,而酬應則甚難矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。命醫官白成一·鄭允僑進前。敎曰,背部,當傅何劑乎?成一曰,杏仁膏,加入大黃·天花粉傅貼,似好矣。上曰,藥力,似太歇矣。允僑曰,此亦可以消毒,而太峻之劑,亦難遽議矣。上曰,根則無之乎?成一曰,幾盡成膿,而根則無之。膈火若降,則此症,亦自快復矣。上曰,膈上則當仍傅荔芰膏乎?允僑曰,仍傅,似好矣。上曰,爾等退出,製入杏仁膏也。時秀曰,聖候方在靜攝,而藥院夜直,只有醫官,事體萬萬未安。自今日,臣等,當爲輪直矣。上曰,何必直宿乎?卿則夕湯劑進御後,出去,而都承旨,則入直政院也。時秀曰,副提調旣直政院,則雖不必更請輪直,而朝夕問安,不可不爲之矣。上曰,此亦置之也。時秀曰,非但下忱之抑鬱,湯劑進御,旣頒朝紙,而本院問安,尙不爲之,則其在事體,實不成說矣。上曰,然則退出。問安,則當以勿爲問安賜批,卿等須早退也。時秀曰,慶辰進饌時排設,當自明日爲之乎?上曰,從好爲之也。龍輔曰,聞日官言,則十七日,爲吉云矣。上曰,然則以此日爲之,亦好矣。命時秀等,先退。仍命允大等,開坼褒貶啓本,允大等讀奏啓本,分書判付訖。允大曰,卽伏見諸道今春·夏等褒貶啓本,則慶尙監司申耆,平安監司李泰永,江原監司南公轍,黃海監司徐榮輔,忠淸監司金履永,守令無一人居下。咸鏡監司具㢞,守令無一人居中·居下,殊無嚴明殿最之意。諸道道臣,竝推考警責,何如?上曰,依爲之。出擧條英輔曰,卽伏見諸道今春·夏等褒貶啓本,則平安監司李泰永,慶尙監司申耆,京畿水使李文爀,慶尙左水使金爀,邊將無一人居中·居下。平安兵使李儒敬,黃海水使李長喆,忠淸水使李顯宅,邊將無一人居下,殊無嚴明殿最之意。諸道道·帥臣,竝推考警責,何如?上曰,依爲之。出擧條仍命退,承史以次退出。
上在昌德宮。停常參·經筵。
藥房都提調李時秀,副提調曺允大啓曰,伏未審夜間,聖體,調攝若何?寢睡·水刺之節,亦何如?傅貼之藥,連爲進用,而昨夕白虎湯,再次進御之後,今已經夜,背部熱候癤候,俱有開利之效,漸臻差安之境乎?臣等率諸御醫,趁早入診,詳察聖候,議定繼進湯劑,爲宜。臣等不任達宵焦慮,敢此問安。竝爲仰稟。答曰,知道。
王大妃殿·惠慶宮·中宮殿·世子宮,藥房口傳問安。答曰,知道。
大殿,內閣·政院·玉堂口傳問安。答曰,勿爲問安。
王大妃殿·惠慶宮·中宮殿·世子宮,內閣·政院·玉堂口傳問安。答曰,知道。
大殿,藥房口傳夕問安。答曰,勿爲問安。
王大妃殿·惠慶宮·中宮殿·世子宮,藥房口傳夕問安。答曰,知道。
鄭尙愚,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李魯春啓曰,行大司憲李城輔在外,執義張至冕,掌令李德鉉,持平安廷善·洪時濟未肅拜,掌令權漢緯呈辭,監察茶時之意,敢啓。傳曰,知道。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于鄭尙愚曰,右承旨入侍。
曺允大啓曰,左議政沈煥之,爲承候來待矣。傳曰,入侍。
曺允大啓曰,時原任閣臣,爲承候來待矣。傳曰,入侍。
藥房口傳啓曰,臣等於朝筵,伏承聖候諸節,未臻差安。退進湯劑,繼有四順淸涼飮製入之命,臣等益不勝憂煎焦迫之至,顧今日勢已晩,淸涼飮果已進御,而熱候癤候,比朝漸有淸和之效乎?方當靜攝之中,又値劇熱之時,更請召接,仰煩酬應,固知其萬萬不敢,而藥路屢改,顯效未奏,此時診候,不容少緩。伏乞亟許臣等率諸御醫入侍,更加診察,議定繼進湯劑,千萬顒祝,惶恐敢啓。答曰,知道。四順淸涼飮,午前已喫,而如喫冷水,觀勢欲更喫矣。卿等豈可更爲入侍乎?自明日,問安勿爲之,醫官入直外,亦勿待令。
藥房口傳再啓曰,臣等俄陳請診之啓,顒俟許接之命,伏承批旨,有淸涼飮進御後如飮冷水之敎,臣等益不勝萬萬焦迫之至,白虎湯·淸涼飮,旣未卽奏康復之慶,則詳細診察,更爲議定,誠不容少緩,煎迫之極,冒罪申籲。伏乞暫賜召接,以爲診察議定之地,千萬懇祝,惶恐敢啓。答曰,知道。淸利,反不若逍遙散,自明日,逍遙散,依前方製入,卿等退去。
傳于曺允大曰,不爲仕進承旨許遞,前望單子入之,待下批,牌招察任。
承旨前望單子入之,徐有聞落點。
吏曹口傳政事,以李秉鼎爲內醫提調。
以承旨房望,傳于曺允大曰,房仍,左副爲禮房,右承旨爲軍士房。
曺允大,以吏曹言啓曰,今日本曹開坼坐起時,考見京外褒貶啓本,則通禮院引儀金思卨,以胡不謹愼爲目,沃川郡守沈鉁,以過是風流,謗或由客爲目,殷栗縣監李顯道,以貽笑胡爲爲目,狼川縣監李東萬,以謗或過情,惠豈沽譽爲目,長水道察訪李光斗,以更莫沽衒爲目,則俱宜置下考,而置諸中考。豐川府使韓德厚,以宜恕檢失爲目,文化縣令任希耇,以奚信瑣謗爲目,靑山縣監申錫老,以難免浮謗爲目,則俱宜置中考,而置諸上考,殊無嚴明殿最之意,當該磨勘堂上及四道道臣,推考警責,通禮院引儀金思卨罷職。豐川府使韓德厚,沃川郡守沈鉁,殷栗縣監李顯道,狼川縣監李東萬,長水道察訪李光斗竝罷黜。文化縣令任希耇,靑山縣監申錫老,竝中考施行,何如?傳曰,允。
曺允大,以吏曹言啓曰,木川縣監禹成謨,新昌縣監任尙濂,俱以六年窠守令,三次居中,其不治可知,竝依例罷黜。繕工監假監役官林炳遠,以三十朔窠,兩次居中,依例罷職,何如?傳曰,允。
鄭尙愚,以兵曹言啓曰,坼見諸道褒貶啓本,則慶尙監司申耆啓本中,禿用別將姜德弼,以姑勉木禁爲目,天生別將申宅潤,以宜益愼旃爲目,南兵使崔景岳啓本中,乫坡知僉使成在坤,以浮謗奚信爲目,羅暖萬戶韓德增,以微過宜恕爲目,則竝宜置中考,而置諸上考,殊無嚴明殿最之意。各該道·帥臣,推考警責。禿用別將姜德弼,天生別將申宅潤,乫坡知僉使成在坤,羅暖萬戶韓德增,竝中考施行。平安兵使李儒敬啓本,寧城僉使成弘規題目中,植字以槇字書之,古城僉使秦東運題目中,檢字以撿字書之,南兵使崔景岳啓本鎭東萬戶李國世題目中,銳字以銃字書之,小農權管趙台鉉題目中,莅字以蒞字書之,職姓之下,不爲着署,忠淸水使李顯宅啓本,安興僉使李鎭斗題目中,人字以入字書之,奏御文字,事體至重,封啓之際,固宜審愼,而字劃誤書,非止一二,俱萬萬未安。平安兵使李儒敬,南兵使崔景岳,忠淸水使李顯宅,竝從重推考,何如?傳曰,允。
曺錫中,以侍講院言啓曰,輔德尹光顔,旣有只推之命,牌招察任,何如?傳曰,允。
慶尙監司申耆疏曰,伏以臣妄恃慈覆之仁,洊犯瀆擾之罪,而文辭短拙,罔格上天,心界隕廓,如投深淵,竊擬畢展由中之懇,更禱體下之澤,則不知臣實狀者,謂臣猥越,雖有知之者,莫肯爲臣勸沮,臣亦感激恩私,怵畏義分,百回趑趄,至今泯默,蓋欲姑俟藥餌之收功,以圖涓埃之卒報矣。邇來病形,有進無退,神識之怳惚者,轉爲昏沈,胃氣之虛冷者,遂致嘔泄,重以夏濕所祟,却添風痹別症,滋補之物,初未下咽,痛楚之聲,常不絶口,危徵敗兆,終必無幸,撫念餘生,寧不自憐,雖然職名,尙爾未解,則鉅細公務,決不宜一向抛置,而應接守宰,語言失次,句檢簿書,頭緖莫尋,曾在無疾之時,猶多負乘之憂,況玆淹病之日,曷效剸理之責,卽當疾聲哀籲,恭俟矜諒,而間者御藥退下,惶悶罔措。仍又殿最期迫,未敢言私,一月二月,輾轉挨過,虛縻尙云久矣。將攝豈少愈哉?今則兩事粗幸了當,一念惟在釋擔,及此不言,更待何時。大抵內外官職,陳章力辭者,或因情地之難安,亦有私計之相掣,而今臣則不然,偏蒙庇覆,姑免郵失之現發,厚竊俸廩。且無家累之掛戀,前後血懇,徒以僨誤之慮,將死之鳴而已。若或有毫分勉强之勢,則豈容不避唐突,必要恩遞,自速無嚴之科乎?疾痛呼父母,人之常情也。自量凡百,依舊是疾痛,則悉攄餘蘊,屢呼不已者,亦常情之所自出也。莊助之爲請告,環顧無人,班超之生入關,至願愈急,謹又齋沐治疏,遞鋪馳聞,臣又滿心慙懼,爲他日難瞑之恨者,受命以後十有九朔,風俗之壞敗也,民生之凋瘵也。無一事懲癉矯革,徒將賤疾危劇之狀,再三煩叫,頑不知止,孤負初計,益增死罪。伏乞聖明,俯賜憫憐,特許鐫改臣見帶之銜,俾重寄,毋貽瘝曠,殘喘任便調息,千萬幸甚。臣無任云云。答曰,省疏具悉。卿其勿辭察任。
庚申六月十六日辰時,上御便殿。藥房入診,大臣·時·原任閣臣承候入侍時,行右承旨鄭尙愚,記事官金啓溫·李存秀·洪奭周,藥房都提調李時秀,左議政沈煥之,原任直提學徐鼎修,檢校直提學徐龍輔·李晩秀,原任直提學鄭大容,原任直閣金祖淳,檢校直閣沈象奎,直閣金近淳,醫官康命吉·柳光翼·金孝儉·白成一·李敬培·玄必采·朴烇,以次進伏訖。煥之等曰,日氣之蒸熱如此,昨日湯劑進御之後,聖候動靜,若何?上曰,昨服再貼之後,面部如粟米之著現者,似是熱氣宣散而然矣。予於向日,因暑症之故,服六和湯三貼,而入五分蔘矣。服一貼,已有鼻塞之候,二貼以後,鼻上又有類癤之症,其後仍及於膈上背部。故以予意,始服逍遙散,日再進御,已不知爲幾貼,而此等事,亦難於酬應。故只自內煎,用朝紙所頒,不過再昨之二貼矣。逍遙本是涼劑,又添入柴·連之屬,則亦非不及於石膏,而昨日白虎湯之議定,或意有一分沃焦之功矣。初呷之時,胃口熱氣,顯有浮動之意,至再三呷,則頃刻乏間,熱候上升,始自肩皆,遍及一身,卽服寒冷之物,始似少降,而今朝則比昨,亦稍勝矣。時秀曰,水刺之節,別無所減乎?上曰,昨朝服白虎湯後,又服香薷散,又多進冷水之後,始食朝飯。故熱氣稍下,食亦不至全減。而大抵熱病能食,亦載於醫書,蓋以其易於消化而然矣。寢睡則今夜顯勝於前日,而但睡覺之後,口渴頗甚,此則昨日以前所無之症矣。時秀曰,醫官使之診察,何如?上曰,診候則不必爲之。令鄭允僑,診審背上癤處,可也。允僑診察後奏曰,核氣不甚大矣。上曰,癤處大體膿少血多,似是血分之熱盛而然矣。繼進湯劑,果已議定乎?時秀曰,諸醫官皆以爲昨夕熱候,似由於藥力之發散而然,繼進白虎湯爲宜云。朴烇則欲復以逍遙散爲定矣。上曰,前後所進之劑,皆屬氣分,如正氣散·養胃湯之屬,前後所服,不爲不多,而皆不能得力,今則莫如兼治血分之爲好,而逍遙散,則旣入歸·芍,雖似有益於血分,似不如四順·淸涼散之竝治氣血,諸醫官中柳光翼·玄必采·李敬培等,使之各陳所見也。光翼曰,石膏則雖曰涼藥,實非峻劇,至於大黃,則恐不無反傷胃氣之慮矣。必采曰,石膏比大黃,發散之功,則較有勝焉。大黃則雖無目前顯著者,久後則每易爲害矣。敬培曰,石膏雖寒,能淸胃火,大黃雖治瘀,而本無潤血養血之功,赤芍亦是破血之劑,臣等之意,則反不如白虎之爲當劑矣。上曰,康命吉之意,亦然耶?命吉曰,諸醫之言,俱有意見矣。上曰,若欲服大承氣之屬,則愼重亦可,而此則有異於峻劑。且此專由於膈間熱火之宿症,而近來尤盛者,不能疏以達之而然也。時秀曰,淸涼散則外議,尤以爲持難矣。上曰,予於近日,果作何許模樣也。毋論大事·小事,一味容忍,凡係酬應邊,亦皆漸就疲倦,而朝廷之上,專不知有畏之一字,予之膈火,安得不添加乎?自卿等須思對揚之方也。煥之曰,前後絲綸,昭揭日星,無非至精至微之義,而今番筵敎之後,尤無一毫餘蘊,自今以後,雖愚夫·愚婦,孰不知聖意之所在,而又孰敢有異議於其間哉。上曰,卿亦老矣。而向日筵敎,亦有自侮人侮之語,此亦卿等之自反處也。煥之曰,誠如聖敎矣。人固難每事盡善,而如臣無似,雖十事中一二事,難望其有裨於朝廷,安得無人侮之嘆乎?上曰,予雖否德,凡屬義理邊,一番秉執之後,不容一毫移易,今日臣子,孰敢生意於背馳角勝之計哉?假使予所執有未盡處,則寧或使之唯其言莫予違,而至於建天地不悖之精義,又豈可一任其螮蝀乎?書不云乎,惟皇作極,建極在上,協極在下。極者,卽屋極,北極之謂也。屋極一建,而椳臬扂楔,各得其所,北極居所,而列宿群星,無不環拱,皇極之建,亦猶是也。合於此者,自當偕底大同,而不合於此者,當如鷹鸇之逐鳥雀。且況義理無二,古義理今義理,豈可作兩般看,則今之所謂假托辛壬義理者,果何爲而出也?雖以人情天理言之,予之所以守辛·壬義理者,豈或歇後於渠輩乎?設使予之講明義理,或有不足處,在臣子之道,猶當以爲親者諱之意,只思納約自牖之道,況今大明中天,凡於此箇義理,可謂闡明之無餘蘊,則乃欲爲外托陰售之計者,果何意思,予亦有不欲索言者。故一日二日,不無示弱之慮,而渠輩若欲圖生,則豈敢如是梗化而恃頑乎?丙辰冬處分,雖若無效,而不知之中,亦不無一分裨益,自其後,則更不聞此等說話矣。今番事,則可謂甚於丙辰矣。自卿等以下,出而相告,俾各曉然,則庶幾有不罹于咎之效,而卿等亦不能如是矣。以今日工於窺覘之習俗,如或明知予本意之所在,則亦豈無革面革心之道乎?爲今之宜者,能使之革面革心,則固爲大善,而不然則其中一二人,不可不以其罪罪之矣。潛伏幽陰之逕,締交匪類之狀,予豈不知,而予若一開口,則受傷者,不知爲幾何人?故姑且含忍,則側聽至今,尙無一箇自現者,渠輩何所恃,而乃敢如是也。所謂締結者,亦非但一處締結而已。四面八方,奧援陰逕,無不暗地交通,此亦士大夫之所爲乎?予不以士夫待之,故亦姑置之。而居今之世,敢爲如是之習乎?某人某處如彼如此之狀,予亦有稔聞者,則其所明覈而嚴處,特一擧措之間耳。渠輩尙不知畏乎?時秀曰,聖敎之截嚴,無非爲闡明義理之地,而群下之有罪者,固當以其罪罪之,靜攝中,辭氣之過,或有妨於節宣之道,臣等不勝悶迫矣。上曰,卿等事亦慨然矣。聞此下敎,豈可不請指名乎?然而予則亦不欲言之矣。渠輩謂予喣濡,乃敢如是,而無論久近,畢竟當有決末,譬如腫處之成膿,予則欲待其自潰,而渠輩終不知改,則予亦奈何?時秀曰,日勢已晩,湯劑不可不議定矣。上曰,進御白虎湯,依前方一貼煎入,出榻敎又敎曰,副提調旣未登筵,監煎封入也。時秀曰,自今日臣等,當直宿矣。上曰,不必如是,卿等退去,再明,當相見矣。時秀曰,聖敎雖如此,其在道理事面,何可遽然退去乎?上曰,何必然乎?煥之曰,臣等焦鬱之情,姑捨是,事體所在,不可不如例直宿矣。上曰,卿亦明日,勿爲入來,只於再明,入參賀班也。時秀曰,當此聖候靜攝,湯劑連進之時,提調不備,何以爲之乎?命書榻敎曰,藥房提調,令該曹口傳差出,仍敎龍輔曰,進饌則當姑退數日爲之,以此知悉也。命藥房先退。命書榻敎曰,進御白虎湯停止。四順淸涼飮,依本方二貼製入。又命書榻敎曰,進御四順淸涼飮停止。自明日,加減道遙散,依前方一貼式煎入。仍命退,諸臣以次退出。
上在昌德宮。停常參·經筵。
自卯時至午時,灑雨下雨,測雨器水深一寸四分。
李魯春啓曰,行大司憲李城輔在外,執義張至冕,掌令李德鉉,持平安廷善·洪時濟未肅拜,掌令權漢緯呈辭,監察茶時之意,敢啓。傳曰,知道。
徐有聞啓曰,今六月朔日次儒生殿講,依近例以製述試取事,命下矣。處所何處爲之乎?敢稟。傳曰,今番則都政日爲之,處所明政殿月廊爲之,以此意,令諸生知悉。
鄭尙愚,以兵曹言啓曰,本曹草記嶺南別試武士,自臣曹更爲試取事,允下矣。彦陽出身權光稱,以該道試取入格技藝,更爲試取,則鐵箭三矢,俱不得入格,抄上法意,何等申嚴,而本道之初不得廣取精選,只以此一人,苟充上送,而及其更試之時,所謂本技,全不成樣,揆以事體,誠甚未安。道臣推考,當該武士,還爲下送,何如?傳曰,允。
鄭尙愚,以兵曹言啓曰,宜薦內禁衛取才時,三技以上入格人單子,書入之意,敢啓。傳曰,知道。
上在昌德宮。停常參·經筵。
惠慶宮誕日,大殿·王大妃殿·中宮殿·世子宮,內閣·政院·玉堂·宗親·儀賓·朝廷二品以上·六曹堂上·大司諫口傳問安。答曰,知道。
惠慶宮,內閣·政院·玉堂·宗親·儀賓·朝廷二品以上·六曹堂上·大司諫單子問安。答曰,知道。
世子宮誕日,內閣·政院·玉堂·宗親·儀賓·朝廷二品以上·六曹堂上·大司諫單子問安。答曰,知道。
李魯春啓曰,行大司憲李城輔在外,執義張至冕,掌令李德鉉,持平安廷善·洪時濟未肅拜,掌令權漢緯呈辭,監察茶時之意,敢啓。傳曰,知道。
鄭尙愚,以兵曹言啓曰,今六月十八日,立秋改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
上在昌德宮。停常參·經筵。
大殿·王大妃殿·惠慶宮·中宮殿·世子宮,內閣·政院·玉堂·藥房口傳問安。答曰,知道。
徐有聞,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
徐有聞啓曰,行大司憲李城輔在外,執義張至冕,掌令李德鉉,持平安廷善·洪時濟未肅拜,掌令權漢緯呈辭,監察茶時之意,敢啓。傳曰,知道。
徐有聞啓曰,御營廳將官來言,今日本廳軍兵,日次私習云矣,敢啓。傳曰,知道。
藥房口傳啓曰,臣等之未得登筵承候,今已再經宿矣,製入之逍遙散,果已進御,而熱候,更無升降之漸,癤候益奏和安之效乎?聖敎之下,起居之禮,雖不敢如例,繼進之劑,傳貼之方,診察議定,不容少緩,昨日則醫官所傳之言,亦未詳承,區區下情,達宵如灼。伏乞暫許臣等率醫官入侍,以爲趁早議定之地,千萬顒祝,惶恐敢啓。答曰,湯劑不必連進,而背癤,姑未知消根與破膿矣。
傳于徐有聞曰,有實病承旨,許遞。前望單子入之,待下批牌招察任。
承旨前望單子入之,洪樂游·韓用鐸·金羲淳·韓致應落點。
傳于曺允大曰,藥房入侍。
藥房口傳啓曰,臣等俄於筵席,伏見聖候之有添節,憂煎焦迫,屢請直宿,而終未蒙許,退而相對,下情如灼,殿下試思之,聖候之彌留如此,添損如此,而不爲直宿,豈有如許國體乎?聖意雖以爲醫官診察,自可從便,無待乎直宿,且以張大煩擾爲慮,而國家事體之重,豈有過於聖候愆和之時乎?從便診察,非所以重事體也,張大煩擾,又何足慮乎?又況臣等與諸醫官,不離本院,然後議藥診候之節,可以隨時如誠,此時瀆擾,極知萬萬惶悶,而亦不可以靳許而因仍泯默,玆敢冒罪申籲。伏乞卽命依例直宿,以尊國體,千萬顒祝,惶恐敢啓。答曰,豈可直宿乎?
韓用鐸,以兵曹言啓曰,今六月二十一日,二番內禁衛番次,而該番將未差之代,依例口傳差出,何如?傳曰,允。
兵曹口傳政事,內禁將李彦忠·李昌會·閔心爀。
庚申六月十九日申時,上御便殿。藥房入侍時,藥房都提調李時秀,提調李秉鼎,副提調曺允大,記事官金啓溫·李存秀·洪奭周,醫官柳光翼·金孝儉·白成一·李敬培·李惟鑑·鄭允僑·玄必采·皮載吉,以次進伏訖。時秀等曰,連日未得承候,而今筵,伏覩聖候,有添損之節,下情伏不勝驚慮之至,目下動靜,更若何?上曰,癤處之已膿與否,姑未可知,而昨亦達夜苦痛,酬應亦難强爲,故今日始於臥內,召接卿等矣。時秀曰,熱候則更無升降之漸乎?上曰,熱候升降,猶屬餘事,癤處之浮高牽疼,殆不可堪矣。時秀曰,臣等則在外間,只認以漸就康復,而尙未知玉候之若是添加矣。水刺之節,何如?上曰,痛處若是苦劇,無處不牽引,何以能進食乎?時秀曰,使醫官輩,必須頻頻診察,好矣。上曰,渠輩,何以知之?傅貼亦無其效矣。時秀曰,渠輩雖無足取,旣無他人,則勢將使渠輩診察,可知其動靜,待令者,使之入診,何如?上曰,白成一·皮載吉,俄已診察,使之從所見仰奏也。載吉曰,今日已有膿意,而此專由於暑毒之湧出而然,傅貼之藥,無出於田螺膏矣。上曰,日前荔技膏之傅貼,似反有害矣。時秀曰,繼進湯劑,當爲議定,而前後進御之藥,無非涼劑,至於癤候內托之功,宜用溫補矣。上曰,以今熱候,何可溫補乎?淸利則自能補元矣。命書榻敎曰,進御加減逍遙散,三貼製入,金連茶一貼煎入。時秀曰,請診議藥,勢不可少緩,臣等自今日,直宿本院矣。上曰,何必直宿乎?秉鼎曰,非但臣等之目下焦鬱,其在國體,何可不直宿乎?允大曰,臣等登筵,目覩聖候之如此,而不爲直宿,則其在事體,豈不萬萬未安乎?上曰,予不自愼,仰貽惟疾之憂,何可爲此張大之擧乎?時秀曰,聖敎雖如此,其在焦迫之下情,何可仍爲退去乎?上曰,然則留宿朝房,亦何妨乎?酬應甚難,卿等,姑爲退去,可也。諸臣以次退出。
上在昌德宮。停常參·經筵。
自卯時至未時,灑雨下雨,測雨器水深三分。
藥房都提調李時秀,提調李秉鼎,副提調曺允大啓曰,伏未審夜間,聖體,調攝若何?寢睡·水刺之節,亦何如?傅貼之藥,連爲試用,而癤候漸臻差安之效,牽疼浮高之候,比昨益有勝節乎?臣等率諸御醫,趁早入診,詳察聖候,議定繼用之方,爲宜。臣等達宵憂慮,下情如灼,敢此問安,竝爲仰稟。答曰,知道。夜不接目,差意,姑未知之。王大妃殿·惠慶宮·中宮殿·世子宮,藥房口傳問安。答曰,知道。
大殿,內閣·政院·玉堂·朝廷二品以上·六曹堂上·大司諫口傳問安。答曰,勿爲問安。王大妃殿·惠慶宮·中宮殿·世子宮,內閣·政院·玉堂·朝廷二品以上·六曹堂上·大司諫口傳問安。答曰,知道。
大殿·王大妃殿·惠慶宮·中宮殿·世子宮,藥房夕問安。答曰,知道。
韓用鐸啓曰,行大司憲李城輔在外,執義張至冕,掌令李德鉉,持平安廷善未肅拜,持平洪時濟疏批未下,掌令權漢緯呈辭,監察茶時之意,敢啓。傳曰,知道。
韓用鐸啓曰,備邊司郞廳來言,今日賓廳日次,而朝廷問安相値,不得來會云矣,敢啓。傳曰,知道。
傳于洪樂游曰,右承旨入侍。
承旨前望單子入之,李書九·李益運落點。
庚申六月二十日辰時,上御便殿。藥房入診,右承旨入侍時,藥房都提調李時秀,提調李秉鼎,副提調曺允大,記事官金啓溫·李存秀·洪奭周,右承旨洪樂游,假注書呂東植,左議政沈煥之,水原府留守徐有隣,一提學金載瓚,原任直提學徐鼎修,檢校直提學徐龍輔·李晩秀,原任直提學鄭大容,原任直閣沈象圭,直閣金勉柱·金祖淳,檢校直閣金近淳,醫官柳光翼·金孝儉·白成一·李敬培·李惟鑑·鄭允僑·玄必采,以次進伏訖。煥之曰,昨因藥房所傳,伏聞聖候有添加之節,下情萬萬焦迫,夜來動靜,更若何?上曰,別無減勢矣。煥之曰,俄承藥房批旨,有夜不接目之敎矣。水刺之節,則果何如乎?上曰,口味旣不如常時,且因牽疼,全未進御矣。時秀曰,牽引之症,尙未差勝乎?上曰,肩背及項部諸處,俱皆牽疼,難以運動矣。時秀曰,醫官使之頻頻診察,好矣。上曰,醫官亦皆無所知,而皮載吉,誠勤可嘉,故使之診視矣。時秀曰,莫重診察,只令皮載吉一人爲之,事甚未安矣。昨亦屢陳,而直宿,不可不爲之矣。聖念之靳許,蓋出軫弊,而事體所在,不可不顧。且聖候遄臻天和,則雖今日直宿,明日撤直,有何不可乎?煥之曰,非但事體之不可不顧,議藥診候之節,必須直宿,然後皆可如誠矣。上曰,御極二十餘年所,不爲之事也。且此等事,亦有義理存焉。予之必不令直宿者,豈無意哉?煥之曰,靜攝時直宿,顧何傷於義理乎?上曰,卿等未知矣。秉鼎曰,腫癤之候,不可不用溫補之劑,而旣有熱候,難以遽議,令諸醫官,議定淸補之方,恐好矣。時秀曰,湯劑雖難遽進,而元氣之調養,全在食補,口味雖未如常,水刺必須勉强多進,實是區區之望矣。上曰,稍欲酬酢,則輒又牽疼,夕當更召,卿等姑爲退去也。時秀曰,臣等當留待鑄所矣。命書榻敎曰,進御加減消遙散金連茶自今日停止。命書榻敎曰,傅貼三仁田螺膏及木麥飯入之。上曰,右承旨病勢,近果快祛乎?樂游曰,姑未快祛矣。仍命書傳敎曰,左承旨·右承旨,聞有實恙,許遞。前望單子入之,待下批,牌招察任。仍命退,諸臣以次退出。
庚申六月二十日酉時,上御便殿。藥房入侍時,藥房都提調李時秀,提調李秉鼎,副提調曺允大,記事官金啓溫,假注書呂東植,記事官李存秀·洪奭周,左議政沈煥之,水原府留守,一提學金載瓚,以次進伏訖。煥之等曰,午間聖體,調攝之節,若何?上曰,一樣無減,而寒縮難堪,時或發熱矣。時秀曰,終日所進水刺,爲幾次乎?上曰,不過粥上水二次,而所進亦不多矣。有隣曰,癤候之遄臻平復,專在於內補,而如是少進,豈不悶然乎?時秀曰,托裏散方文,俄已書入矣。當自今日,製入乎?上曰,諸議以爲如何?時秀曰,聞是治癤時,例用之劑云矣。仍命書榻敎曰,進御乳粉托裏散,一貼製入。秉鼎曰,溫補之劑,旣難遽議,而羘汁最有益於淸補之功,頻頻進御,實爲好矣。時秀曰,自內局當爲封入,伏望進御焉。上曰,第爲封入也。允大曰,羘部當自戶曹封進,而門限已近,當爲留門矣。上曰,金虎門仍留,可也。時秀曰,聞皮載吉言,則若過今夜,膿氣快入云矣。上曰,此則不知之言,而大抵渠之勤實,甚可佳矣。煥之曰,必須頻頻診察,而傅貼之節,亦須屢爲之好矣。上曰,傅貼之際,必須起坐,而衣繫亦必親結矣。秉鼎曰,諸醫之言,皆以牛糞灸爲當劑,而無論已膿未膿,皆爲恰好云矣。上曰,予意則此非當劑矣。有隣曰,房中之氣,擁鬱太過,外氣雖不可入,而時或開牕下簾,稍令疎通,恐好矣。時秀曰,臣意則水刺之不進,最爲萬萬切迫,羘汁亦當封進,而無論水刺與羘汁,必須多進,千萬仰祝矣。上曰,今番腫候,專出於熱毒矣。秉鼎曰,此則例症,而今則聖候,不可但以癤候言,雖以腫候言之,亦非輕歇之證矣。伏乞另加愼護焉。上曰,酬接稍久,甚爲難矣。時秀曰,此時直宿,尤不可少緩矣。上曰,何必張大爲之?卿等姑爲入宿於萬八門外近處公廨,可也。煥之曰,藥院旣待閤外近處,臣亦閣臣也,當入宿於鑄所矣。仍命退,諸臣以次退出。
上在昌德宮。停常參·經筵。
夜自五更,至二十一日開東,灑雨下雨,測雨器水深三分。
藥房都提調李時秀,提調李秉鼎,副提調曺允大啓曰,伏未審夜間,聖體,調攝若何?寢睡·水刺之節,亦何如?乳粉托裏散,果已進御,而田螺膏·木麥飯傅貼之後,牽疼之節,浮高之候,益奏差勝之效乎?臣等率諸御醫,趁早入診,詳察聖候,議定繼用之方,爲宜。臣等區區下情,達宵焦灼,敢此問安。竝爲仰稟。答曰,知道。
王大妃殿·惠慶宮·中宮殿·世子宮,藥房口傳問安。答曰,知道。
大殿·王大妃殿·惠慶宮·中宮殿·世子宮,內閣·政院·玉堂口傳問安。答曰,知道。
大殿·王大妃殿·惠慶宮·中宮殿·世子宮,朝廷二品以上·六曹堂上·大司諫單子問安。答曰,勿爲問安。
大殿·王大妃殿·惠慶宮·中宮殿·世子宮,內閣·政院·玉堂口傳夕問安。答曰,知道。
李益運啓曰,行大司憲李城輔在外,執義張至冕,掌令李德鉉,持平安廷善未肅拜,持平洪時濟疏批未下,掌令權漢緯呈辭,監察茶時之意,敢啓。傳曰,知道。
傳于曺允大曰,藥房入侍。
傳于曺允大曰,藥房入侍。
傳于曺允大曰,藥房入侍。
庚申六月二十一日卯時,上御便殿。藥房入診入侍時,藥房都提調李時秀,提調李秉鼎,副提調曺允大,記事官金啓溫,假注書呂東植,記事官李存秀·洪奭周,左議政沈煥之,水原府留守徐有隣,一提學金載瓚,原任直提學徐鼎修,檢校直提學徐龍輔·李晩秀,原任直提學鄭大容,原任直閣金勉柱·金祖淳,檢校直閣沈象奎,直閣金近淳,醫官柳光翼·金孝儉·白成一·李敬培·李惟鑑·玄必采,以次進伏訖。煥之等曰,夜間,聖體,調攝若何?上曰,別無動靜矣。時秀曰,寢睡之節,若何?上曰,全未着睡矣。煥之曰,羘汁果已進御乎?上曰,口味甚不甘,未能進御矣。時秀曰,羘汁與水刺,俱未進御,萬萬焦迫矣。口味雖或不適,只認以湯劑而進御,則可有勉强之道矣。煥之曰,牛糞灸,最爲當劑云。臣意則一試,似無妨矣。上曰,此本非成膿之腫,只是熱毒之之所結,而且因傅貼之失宜,漸致添加,此正與今春慈宮手部似腫似疔之候,一般矣。今春用牛糞灸等諸藥,而有害無效,竟以康命吉之言,先灸後鍼,而始獲平復。今番若的知其已膿,則雖今日,亦欲受鍼,而醫官輩,皆不知其膿不膿,此爲可悶矣。煥之曰,受鍼何可輕議乎?時秀曰,昨夜旣未診察云。今日不可不趁早診視矣。上曰,傅藥之時,當令診察矣。大抵牽疼之症,最爲難堪,側臥平臥,俱爲妨礙矣。秉鼎曰,聞皮載吉言,膿汁之出,殆近一匙,而用手按察,稍覺柔輭云。未知果然乎?上曰,渠輩何知乎?時秀曰,只令皮載吉一人診察,終涉未安。內局醫官中金有濟,亦是行醫者云。此亦同令診察,集衆見而用之,則似勝於專任一人矣。上曰,第先招問也。命書榻敎曰,進御乳粉托裏散三貼製入,傅貼木麥飯入之,牛蒡子·甘草煎入。仍命退,諸臣以次退出。
庚申六月二十一日未時,上御便殿。藥房入侍時,藥房都提調李時秀,提調李秉鼎,副提調曺允大,記事官金啓溫·李存秀·洪奭周,醫官康命吉·柳光翼·金孝儉·李敬培·李惟鑑·玄必采·朴烇·金有濟,以次進伏訖。時秀曰,午間調攝諸節,若何?上曰,浮高牽疼,則一樣作苦,而症候則寒熱之外,神氣有時昏沈,若不辨夢覺矣。時秀曰,繼進湯劑,不可不議定,醫官等,使之診察,何如?上曰,康命吉·柳光翼·玄必采·朴烇,使之診脈也。命吉等,以次診脈後,命吉曰,脈候度數則均,而亦無不足之候,雖似浮洪,而別無腫熱之著現於脈度者矣。光翼曰,左右脈三部,俱爲均適,而臣則前此診候稍久,左邊肝脈,比前日似稍大矣。必采曰,脈候似稍大,而左右三部均適矣。烇曰,左脈則調均,右脈則乍有沈數之候,而熱意不至大段矣。上曰,熱候則渠輩之言似然,蓋寒熱交攻之時,只因膈間之氣升而然,故熱邊則似稍減矣。命吉曰,寒熱之候,非以腫毒之上攻而然,臣則全昧腫候,而脈度則不知其爲數矣。上曰,金有濟,便是初入,使白成一輩,詳諭症候,使之仰奏所見也。有濟曰,以他醫所傳聞之,則腫候卽是根腫,必先消根,然後可以止痛,臣意則川烏·黃柏·赤小豆,等分和酒傅貼,則可責消毒之效矣。時秀曰,俄聞醫官所傳,則木麥飯之傅貼,今日內不過爲六次云。此本平順之劑,如此而豈易奏效乎?秉鼎曰,傅貼之藥,必須數數換傅,然後始有其效矣。上曰田螺膏傅貼後,根處似有動靜,稍久傅置,然後藥力可有透入之效矣。時秀曰,癤處診視,然後可議繼傅之方,而醫官等,皆未得診察云。使之頻頻診察,何如?上曰,夕間當令診察矣。時秀曰,聖候如此,而臣等亦未得躬自診視,尤益焦鬱矣。上曰,少休後,亦當使卿等,同爲診視矣。命退,諸臣以次退出。
庚申六月二十一日申時,上御便殿。藥房入侍時,藥房都提調李時秀,提調李秉鼎,副提調曺允大,記事官金啓溫·李存秀·洪奭周,水原留守徐有隣,以次進伏訖。上曰,癤處,今方換傅,故召卿等,使之診察矣。時秀等診視訖,奏曰,膿汁如許,腫處,亦不甚堅硬,臣等不勝萬幸矣。有隣曰,湯劑旣不宜於熱候,而腫候,莫如調補之爲先,必用食補,然後可有速效。口味雖難强進,而狀望頻御水刺焉。上曰,厭進,誠可悶矣。命退,諸臣以次退出。
庚申六月二十一日酉時,上御便殿。藥房入侍時,藥房都提調李時秀,提調李秉鼎,副提調曺允大,假注書呂東植,記事官李存秀·洪奭周,以次進伏訖。時秀等曰,今日則屢次召接,夕間諸節更,若何?上曰,膈間熱候,升降往來,寢睡之後,一倍添劇,喉渴,亦甚矣。時秀曰,醫官當招入診候矣。上曰,診候則俄已爲之,只令康命吉·柳光翼,入來議藥也。命吉·光翼,承命進伏。光翼曰,癤候時發熱,自是例症,若全無熱意,則反不如有熱意,此時則不宜進用湯劑。且元氣實則外症,亦隨以自祛,臣意則只以飮食調補,而兼以治熱似好,菉豆最爲當劑,以粥以糜,時時進御,似好矣。命吉曰,臣意,亦然矣。時秀曰,臣等俄纔診視,伏覩膿汁多出,癤處柔輭,退而聚首,少寬焦迫之忱矣。今則自當漸就平復,而平復之遲速,惟在於水刺進御之多少,伏乞勉强多進焉。秉鼎曰,昨夜所進羘汁,以薑汁和進,故有口味不適之敎,今番則勿用薑汁,和鹽封進,則其味似甚好矣。上曰,第須封進也。仍敎曰,卿等,宿於何處?時秀曰,宿於本營監官廳矣。上曰,居處能不鬱熱乎?時秀曰,居處則果爲便好矣。仍命退,諸臣以次退出。
上在昌德宮。停常參·經筵。
藥房都提調李時秀,提調李秉鼎,副提調曺允大啓曰,伏未審夜間,聖體,調攝若何?寢睡·水刺之節,亦何如?托裏散,果已進御,木麥飯,連爲傅貼,而膿出漸益順利,熱候更無往來乎?臣等率諸御醫,趁早入診,詳察聖候,議定繼用之方,爲宜。臣等不任達宵焦慮,敢此問安。竝爲仰稟。答曰,知道。
王大妃殿·惠慶宮·中宮殿·世子宮,藥房口傳問安。答曰,知道。
大殿·王大妃殿·惠慶宮·中宮殿·世子宮,內閣·政院·玉堂口傳問安。答曰,知道。
大殿·王大妃殿·惠慶宮·中宮殿·世子宮,政院·玉堂·藥房口傳夕問安。答曰,知道。
韓用鐸,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李益運啓曰,行大司憲李城輔在外,執義張至冕,掌令李德鉉,持平安廷善未肅拜,持平洪時濟疏批未下,掌令權漢緯呈辭,監察茶時之意,敢啓。傳曰,知道。
韓用鐸啓曰,御營廳將官來言,今日本廳軍兵,日次私習云矣,敢啓。傳曰,知道。
傳于曺允大曰,藥房入侍。
傳于曺允大曰,藥房入侍。
庚申六月二十二日卯時,上御便殿。藥房入診入侍時,藥房都提調李時秀,提調李秉鼎,副提調曺允大,記事官金啓溫,假注書呂東植,記事官李存秀·洪奭周,左議政沈煥之,水原府留守徐有隣,一提學金載瓚,原任直提學徐鼎修,檢校直提學徐龍輔·李晩秀,原任直提學鄭大容,原任直閣金勉柱·金祖淳,檢校直閣沈象奎,直閣金近淳,以次進伏訖。煥之等曰,夜間,聖體,調攝之節,若何?上曰,以熱候之往來,全不着睡矣。時秀曰,熱候何時始降,而今則稍勝乎?上曰,終夜不降,全不接目,朝來神氣,猶勝於所料矣。時秀曰,癤候則果有動靜乎?上曰,腫口傅藥處,頗有附起於藥面者,此是似根似核之類矣。秉鼎曰,雖未消根,旣有蒂落之意,自當次次見效矣。煥之曰,傅藥之節,必須頻頻爲之,然後可以速效矣。上曰,卿未知之矣。田螺膏,係是治根之藥,一傅之後,待其稍久,始爲改傅,然後可得藥力之薰徹矣。秉鼎曰,羘汁果已進御乎?上曰,口味尙爲不適矣。仍敎曰,熱候升降與喉渴之症,最難堪耐。令康命吉·柳光翼,議定當進之藥也。光翼進奏曰,熱候自是腫候之例症,而止渴之劑,則竹葉茶,入金銀花進御,最好矣。上曰,常時服忍冬茶,一次所進,多至一兩,昨服數錢,發汗太過,或進水飮,輒有汗氣,金銀花,必有助汗之慮矣。光翼曰,然則只進竹葉茶,亦好矣。上曰,康命吉則有何意見耶?命吉曰,金銀花過於發汗,竹葉茶果好,而醍醐湯,亦爲止渴之良方矣。秉鼎曰,貝母膏,當爲製入乎?上曰,卽爲製入也。仍敎曰,左相之久勞可悶,今日則早爲出去,明日亦爲在家休憩也。煥之曰,聖候,尙未平復,臣若不入,則下情之焦菀,尤當如何?而明日,且是廷候也。上曰,閣臣亦爲出去,明日以後,則輪日入來,好矣。命書榻敎曰,進御乳粉托裏散,傅貼木麥飯,自今日停止。又命書榻敎曰,進御香橘飮一貼煎入。又命書榻敎曰,進御牛黃淸心元一丸及竹葉煎水入之。又命書榻敎曰,進御牛黃淸心元一丸,竹葉煎水入之。命退,諸臣以次退出。
庚申六月二十二日午時,上御便殿。藥房入侍時,藥房都提調李時秀,提調李秉鼎,副提調曺允大,記事官金啓溫·李存秀·洪奭周,水原留守徐有隣,醫官康命吉·柳光翼·金孝儉·李敬培·李惟鑑·玄必采·白成一·皮載吉,方外醫人金漢柱·白東圭,以次進伏訖。時秀曰,俄間,聖體,若何?上曰,牽疼則似少勝矣。有隣曰,其間已進御水刺乎?上曰,水刺,豈能進御乎?僅進飯米飮少許矣。秉鼎曰,羘膏之封入者,亦爲進御乎?上曰,以今口味,亦何以進御乎?有隣曰,癤候牽疼,旣若差勝之後,水刺與羘膏之屬,連續進御,然後其效似尤速矣。時秀曰,靜攝中許久起坐似難,醫官輩,使之診視,何如?上曰,皮載吉,與方外醫金漢柱·白東圭,同入診察也。載吉等診察訖。上曰,糯米飯傅貼後,膿出頗多,今則膿意,方至何境耶?漢柱曰,今則可謂爛膿矣。東圭曰,膿出雖多,而尙未及爛膿矣。上曰,卿等與諸醫官,出坐楹外,詳議繼用之方也。時秀等進伏楹外。時秀曰,醫官輩,各以所見議定也。漢柱曰,臣意則膿意已爛,宜用去惡生新之劑,傅貼則用去惡散,兼用糯米飯,湯劑則用護心散,似好矣。東圭曰,旣未爛膿,則去惡之劑似太早,沖和膏,加乳香傅貼後,進御托裏消毒散,似尤好矣。上曰,渠輩之言不一,使康命吉輩,議定湯劑與傅貼藥,可也。命書榻敎曰,進御香薷調中湯一貼煎入。又命書榻敎曰,傅貼貝母膏,製入。仍命退,諸臣以次退出。
庚申六月二十二日酉時,上御便殿。藥房入侍時,藥房都提調李時秀,提調李秉鼎,副提調曺允大,記事官金啓溫·李存秀·洪奭周,醫官康命吉·柳光翼·金孝儉·白成一·李敬培·李惟鑑·玄必采·吳千根·皮載吉,以次進伏訖。時秀曰,調中湯進御後,調攝諸節,若何?上曰,別無動靜矣。秉鼎曰,熱候升降,比昨,何如?上曰,今日則似稍加矣。時秀曰,膿處則,何如?上曰,膿汁不止,故傅貼者,常流下矣。時秀曰,膿汁多出,然後可有消根之效,刺痛處則差勝乎?上曰,牽引,亦一樣矣。時秀曰,其間進御,爲幾何?上曰,今日則口味尤不佳,俄以口渴之故,只飮醍醐湯矣。時秀曰,醍醐雖有止渴之功,終是水飮,不必多爲進御矣,傅貼則連用貝母膏乎?上曰,更觀動靜,欲連爲傅貼矣。秉鼎曰,羘膏有勿爲封入之敎,當自內進御乎?上曰,口味何能進此乎?時秀曰,聞諸醫言,則膿出時,不必以手按之,待其自出,徐徐責效爲好。且元氣旣未調補,膿汁之太多,反恐其過於疏泄矣。厭進之候雖苦劇,必須强爲進食焉。上曰,卿等姑退。諸臣以次退出。
上在昌德宮。停常參·經筵。
藥房都提調李時秀,提調李秉鼎,副提調曺允大啓曰,伏未審夜間,聖體調攝,若何?寢睡·水刺之節,亦何如?香薷調中湯,昨已進御,貝母膏,連爲傅貼,熱候升降,漸臻差勝之慶,癤膿流出,益有順利之效,而香橘飮煎入之後,暑滯之候,旋卽開豁乎?臣等率諸御醫,趁早入診,詳察聖候,議定繼用之方爲宜,臣等不任達宵焦灼,敢此問安,竝爲仰稟。答曰,知道。
王大妃殿·惠慶宮·中宮殿·世子宮,藥房口傳問安。答曰,知道。
大殿·王大妃殿·惠慶宮·中宮殿·世子宮,內閣·政院·玉堂口傳問安。答曰,知道。
大殿,朝廷·二品以上·六曹堂上·大司諫單子問安。答曰,勿爲問安。
王大妃殿·惠慶宮·中宮殿·世子宮,朝廷·二品以上·六曹堂上·大司諫單子問安。答曰,知道。
大殿·王大妃殿·惠慶宮·中宮殿·世子宮,政院·玉堂·藥房口傳夕問安。答曰,知道。
李魯春啓曰,行大司憲李城輔在外,執義張至冕,掌令李德鉉,持平安廷善未肅拜,持平洪時濟疏批未下,掌令權漢緯呈辭,監察茶時之意,敢啓。傳曰,知道。
傳于曺允大曰,藥房入侍。
吏曹口傳政事,以金載瓚爲內醫提調。
傳于曺允大曰,藥房入侍。
傳于曺允大曰,坐直承旨持湖南道·帥臣春夏等褒貶啓本入侍。
庚申六月二十三日卯時,上御便殿。藥房入診入侍時,藥房都提調李時秀,提調李秉鼎,副提調曺允大,記事官金啓溫,假注書呂東植,記事官李存秀·洪奭周,水原府留守徐有隣,原任直提學徐鼎修,檢校直提學徐龍輔·李晩秀,原任直提學鄭大容,原任直閣金祖淳,醫官康命吉·柳光翼·金孝儉·白成一·李敬培·李惟鑑·玄必采·吳千根,以次進伏訖。時秀等曰,昨夜湯劑煎入之後,尙未承候,夜間調攝諸節,若何?上曰,夜亦以熱候,至今不得交睫矣。時秀曰,滯候則若何?上曰,昨日强進飯米飮,略有滯意,而此則不大段矣。有隣曰,不必一次多進,頻頻進御則好矣。允大曰,醫官輩以爲,靑粱米飮,和砂糖水進御,則甚有調補之功云矣。時秀曰,聞醫官言,則便度不能順利云,今果差勝乎?上曰,似是痢漸矣。時秀曰,膿汁之流出,一向順利乎?上曰,膿出處外,左右牽亘,處處浮高,下至脊骨,上及髮際,而其大或如硯滴矣。時秀曰,昨伏承口傳下敎,實爲至當矣。聖候之尙今彌留,莫非臣等之罪,廣求方外之醫,未得眞箇術業之精明者,而議論不一,徒有作舍道傍之嘆,湯劑則令康命吉·柳光翼議定,而玄必采·李惟鑑·李敬培·朴烇同爲參助,癤候則令白成一·皮載吉診視,而白成一之子,亦頗了了云,使之參助,恐好矣。上曰,今則方外醫官待令者,爲幾人?時秀曰,金漢柱·白東圭,皆待闕外,而鄭允僑,亦在闕外矣。其中金漢柱最爲老實,相貌亦好,而白東圭,則其言隨時變改,不可取信矣。上曰,癤候雖曰膿出,終未覺其顯有減勢,爲日旣久,元氣亦漸憊,方外雜流,更不可多數聚入,而卿等須博求有術業者,必令今日內,卽臻差復之效也。時秀曰,見今傅貼,則連用貝母膏乎?上曰,然矣。仍敎曰,予病如此,而民國之務,全不得酬應,而事事有關念處,雖小事,不能放過,往往發於夢寐間,以是如添一病矣。時秀曰,此等處排遣疏滌,爲第一良方矣。上曰,其間有疏章之當着於提調者矣,自家果不知乎?允大曰,自家亦已略聞,而此時何敢爲處義乎?時秀曰,提調方有親病,而猶不敢言私,況敢引義於未下之疏章乎?此等事,亦何足仰費聖慮乎?上曰,予非費慮也。一日之內,三四引接,而予若不言,則未免有欠誠之嘆矣,然而亦不可因筵敎而引義矣。湖南貶啓,尙未開坼乎?允大曰,然矣。時秀曰,此非時急之事,亦何必關念於靜攝之時乎?仍奏曰,臣等待令於閤外近處,而聖候動靜,終未得趁時詳聞,時或問於出入之醫官,而其言終未分曉,非但下忱之鬱結,事體萬萬未安。今後則聖候諸節之加減,醫官輩,須卽這這詳傳于臣等,而臣等如欲有所問,則差備待令醫官,亦從便招出,似好矣。上曰,依此爲之也。允大曰,房堗之內,氣甚鬱熱,時或開窓下簾,爲疎通之地,好矣。上曰,此亦難矣。仍敎曰,副提調,亦有方外腫醫之入聞者乎?允大曰,聞閔台爀言,則湖南有一醫,術業甚精,亦多已試之效云,故自下以私書招來矣。上曰,沈鏔之言,何如云耶?允大曰,自謂煙熏之屢試屢效,雖大段毒腫,三次試用之後,無不卽效云,而今此癤候,旣已出膿,則此等覇道,豈可徑先試用乎?仍命退,諸臣以次退出。
庚申六月二十三日申時,上御便殿。藥房入侍時,藥房都提調李時秀,提調李秉鼎,副提調曺允大,記事官金啓溫·李存秀·洪奭周,醫官康命吉·柳光翼·金孝儉·白成一·李敬培·李惟鑑·玄必采·皮載吉,以次進伏訖。時秀曰,午後則熱候之升降,若何?上曰,今亦方有熱候矣。時秀曰,比昨則有減勢乎?上曰,朝氣少勝,故夕間熱候,亦似稍減矣。秉鼎曰,俄有以藥院入宿時,貽弊戶曹事,申飭之敎,又有生鰒頒給之命,靜攝時,聖念之至及於此等事,亦可以仰認精神之周及,伏不勝慶幸矣。時秀曰,此時調補,專在水刺之頻御矣。上曰,俄亦進御少許矣。秉鼎曰,聞醫官所傳,則俄亦出御廳軒云,得無損節乎?上曰,鬱熱殊不可耐,故暫爲出坐矣。時秀曰,熱候雖甚難耐,生冷與觸風,恐有妨於癤候,伏望加愼焉。俄聞康命吉言,則淸補元氣之道,無如瓊玉膏云。此藥雖入蔘料,異於溫劑,似無少妨矣。上曰,自初熱症,似祟於六和湯五分之蔘劑,今何可更進此等藥乎?此則初勿議到也。時秀曰,因卞光楚之言,兔皮已爲待令,沈鏔所謂煙熏法,亦多已試見效者云,而今番皆用經法,膿流根消,漸有其效,則此等雜藥,恐不可輕試矣。上曰,其所效益,則果如所聞云耶?允大曰,兔皮則申鳳朝,以此見效,煙熏則徐鼎修,亦果得驗云矣。時秀曰,此時提調,不敢言私,而聞其親病,果難强云矣。秉鼎曰,此時一半分盡誠之道,在於藥院,而至於所遭之人言,旣是未承批之疏,亦不敢爲以此引義之計矣。母病聞方添劇,方寸如灼,不知何以爲計矣。上曰,洪時濟疏之入徹,今已多日,而積費料量,朝筵始使聞之矣,旣有人言,則帶彈使之行公,亦非矯俗之本意,且聞方有私故云。兼帶姑爲遞解似好,卿其出擧條也。時秀曰,提調李秉鼎有親病,而此時不敢言私,抑情行公矣。今聞添劇,在其情理,有難强令察任,許遞,其代令該曹口傳差出,何如?上曰,依爲之。出擧條時秀曰,臣有可奏之事矣。見今聖候,異於他症,況當極熱,溫藥之傅貼,膿汁之流下,豈不苦悶,而大抵腫候,不可以時日責效,完合若太速,則反有其害,伏望寬緩聖心,勿以一時之苦悶爲難焉。上曰,此中有難酬應,而湖南褒貶,不可不趁卽開坼,坐直承旨,使之來待也。命書榻敎曰,進御香薷調中湯·香橘飮,自今日停止。又命書榻敎曰,傅貼糯米飯·田螺膏製入。仍命退,諸臣以次退出。
庚申六月二十三日酉時,上御便殿。藥房入侍,坐直承旨持湖南道·帥臣春夏等褒貶啓本入侍時,藥房都提調李時秀,副提調曺允大,記事官金啓溫·李存秀·洪奭周,行右承旨李益運,假注書呂東植,以次進伏訖。時秀等曰,少間,聖體調攝,若何?上曰,別無加減之可言矣。上曰,左相已爲出去,而明日則不爲入來云耶?時秀曰,今日則早爲出去,而明日當來詣闕外云矣。上曰,亦勿來詣闕外之意,卿其通之也。仍敎曰,近日廷候,耆堂亦皆來會,殊爲悶念矣。允大曰,耆堂勿參廷候之意,俄已依下敎,分付矣。仍命藥房先退。上曰,今日始作閒漫酬酢矣。益運曰,臣於閤外,伏聞提調言,仰認聖候有差勝之節,下情不勝慶幸矣。仍命開坼啓本,益運開坼讀奏訖。敎曰,承旨退出,待啓下後,書判付也。承史以次退出。
上在昌德宮。停常參·經筵。
自開東至未時,灑雨下雨,測雨器水深八分。
藥房都提調李時秀,提調金載瓚,副提調曺允大啓曰,伏未審夜間,聖體調攝,若何?寢睡·水刺之節,亦何如?熱候往來,已臻差安,而糯米飯傅貼之後,膿益順出,核亦漸減乎?臣等率諸御醫,趁早入診,詳察聖候,議定繼用之方爲宜,臣等區區下情,達宵焦慮,敢此問安,竝爲仰稟。答曰,知道。
王大妃殿·惠慶宮·中宮殿·世子宮,藥房口傳問安。答曰,知道。
大殿·王大妃殿·惠慶宮·中宮殿·世子宮,內閣·政院·玉堂口傳問安。答曰,知道。
大殿·王大妃殿·惠慶宮·中宮殿·世子宮,政院·玉堂·藥房口傳夕問安。答曰,知道。
李益運啓曰,行大司憲李城輔在外,執義張至冕,掌令李德鉉,持平安廷善未肅拜,持平洪時濟疏批未下,掌令權漢緯呈辭,監察茶時之意,敢啓。傳曰,知道。
傳于曺允大曰,藥房入侍。
傳于曺允大曰,藥房入侍。
傳于曺允大曰,藥房入侍。
傳于李書九曰,坐直承旨入侍。
庚申六月二十四日寅時,上御便殿。藥房入診入侍時,藥房都提調李時秀,提調金載瓚,副提調曺允大,記事官金啓溫·李存秀·洪奭周,水原留守徐有隣,原任直提學徐鼎修,檢校直提學徐龍輔·李晩秀,原任直提學鄭大容,原任直閣金勉柱·金祖淳,檢校直閣沈象奎,直閣金近淳,醫官康命吉·柳光翼·金孝儉·白成一·李敬培·李惟鑑·玄必采·吳千根·皮載吉,以次進伏訖。時秀曰,夜來熱候,若何?上曰,夜氣甚熱,尤不能堪矣。時秀曰,寢睡則何如?上曰,如昨夜之苦熱,何能着睡,而比再昨,則或可謂少勝耶?試欲起坐,召接卿等,而此亦不可强矣。時秀曰,此時臥接與否,亦何必有費聖念乎?膿汁之順利,亦何如?上曰,自昨午以後,膿出又少矣。浮高牽引,亦無減勢,今則不可只令皮載吉一人診察矣。諸醫中誰爲稍勝乎?時秀曰,金漢柱·白東圭二人,使之同爲診察爲好,而天色尙未大明,少頃更爲入診,何如?上曰,卽當召見,而以今症形,似難從近完合,是可悶也。時秀曰,昨亦有所奏,而此與他症有異,必須快滌査滓,然後可無後慮,勿求欲速之效,臣之望也。命書榻敎曰,傅貼乳香杏蠟膏,製入。命退,諸臣以次退出。
庚申六月二十四日辰時,上御便殿。藥房入診入侍時,藥房都提調李時秀,提調金載瓚,副提調曺允大,記事官金啓溫,假注書呂東植,記事官李存秀·洪奭周,水原府留守徐有隣,原任直提學鄭大容,檢校直提學徐龍輔·李晩秀,原任直閣金祖淳,以次進伏訖。時秀等曰,俄間,聖體,若何?上曰,再昨夕及昨朝,稍似有動靜,自昨夕以後,出膿漸少,今則牽引浮高,尤爲難堪,常時坐臥,必待扶掖,而昨夜乍欲交睫之際,以牽疼之苦劇,不覺蹶然起坐矣。時秀曰,俄亦與諸醫爛商,而他藥則旣皆無顯效,惟沈鏔之煙熏方,諸議皆以爲必無所害,渠則謂三次試用之後,必有目下神效,閣臣中,亦有已試見效者矣。載瓚曰,渠旣質言,而藥則似非可畏者矣。上曰,畿伯曾已試之云,果何如?鼎修曰,臣果試之,而有效無害矣。龍輔曰,臣妹之病,亦以煙熏見效,而與此方少異矣。上曰,皮載吉與沈鏔,入來診察,而煙熏諸具,卽令製入,煙熏後,當傅何藥云耶?時秀曰,聖傳膏,當爲傅貼,而此亦沈鏔自製之方云矣。載吉及鏔,入來診察。時秀曰,臣等亦當同爲診察矣。竝起立診視。上曰,待令之方外諸醫,同爲入診也。白東圭·金漢柱·卞光楚入來診察訖。東圭等曰,根腫則分明,而尙未消根,故微有靑色矣。命書榻敎曰,傅貼糯米飯·田螺膏,自今日停止。聖傳膏煙熏方製入,仍命鏔,進試煙熏方訖。傅聖傳膏。敎曰,何時當更試乎?鏔曰,午後當更試矣。時秀曰,內托之方,最爲緊切,博詢諸議,皆以爲瓊玉膏,則係是涼潤之劑,少無助熱之慮云矣。上曰,蔘劑何可進御乎?時秀曰,然則生脈散進御,似好矣。上曰,此亦蔘劑也。時秀曰,若非蔘劑,則何以責內托之效乎?上曰,此則終涉重難矣。仍命書榻敎曰,傅貼聖傳膏煙熏方,更爲製入。命退,諸臣以次退出。
庚申六月二十四日申時,上御便殿。藥房入侍時,藥房都提調李時秀,提調金載瓚,副提調曺允大,記事官金啓溫·李存秀·洪奭周,水原留守徐有隣,原任直提學徐鼎修,檢校直提學徐龍輔,原任直閣金祖淳,醫官康命吉·柳光翼·白成一·李敬培·李惟鑑·玄必采·皮載吉,方外醫沈鏔,以次進伏訖。時秀曰,今日日氣尤熱,諸節,若何?上曰,苦熱尤難堪矣。時秀曰,今日則水刺進御,爲幾次乎?上曰,昨夕則口味,似稍生矣,夜經劇熱,朝又牽疼,今日所進,尤無可言,二次所進之澆水飯,亦不過一三匙,而雖以水飮言之,元氣漸不實,故此亦不能多飮矣。時秀曰,區區下情之所焦迫者,進御旣如此,湯劑亦久停,調補之道,萬萬疎虞,臣等俄與醫官,成出一方,而名雖蔘料,實無異於涼劑,自今日進御,似好矣。上曰,面部之如汗疹者,遍處皆然,純是熱候,此時蔘料,決不可輕服矣。時秀曰,若此而眞元漸不足,則焦悶當如何哉?上曰,如必欲議定湯劑,則逍遙散之加入四物,足爲淸補之劑矣。前此冬節,雖欲少服參料,每五分倍入升麻,然後始無後害,今何可輕議此等藥耶?問于康命吉也。命吉曰,逍遙散則雖入四物,終是涼藥,以今聖候,似非當劑矣。時秀曰,旣已愼重於湯劑,則其次又莫如食補,如鮒魚膏之屬,亦必有益於內托矣。上曰,非不欲食,而終不能强食矣。命書榻敎曰,傅貼聖傳膏煙熏方,更爲製入。仍命沈鏔診察,時秀等與諸閣臣,同爲診察訖。仍奏曰,瘡口比朝,顯有抽出之意,色亦鮮紅,此似是動靜矣。膿汁今亦不出乎?上曰,午後則似有流膿矣。時秀曰,牽痛則何如?上曰,當處則猶不甚痛,而四面牽亘處,無不刺疼,坐臥立,俱難矣。上曰,坐直承旨入侍。賤臣承命出傳,行左承旨李書九進伏。上曰,自明日,每於朝診時,在院承旨一人越來,同爲登筵承候,可也。仍試煙熏方訖。命退,諸臣以次退出。
庚申六月二十四日酉時,上御便殿。藥房入侍時,藥房都提調李時秀,提調金載瓚,副提調曺允大,記事官金啓溫·李存秀·洪奭周,水原留守徐有隣,檢校直提學徐龍輔·李晩秀,原任直閣金祖淳,醫官柳光翼·白成一·李敬培·李惟鑑·玄必采·皮載吉,方外醫沈鏔等,以次進伏訖。時秀曰,少間諸節,若何?上曰,別無動靜之顯然者,卿等所見,則何如?時秀曰,朝筵診察之時,醫官輩皆言,瘡口根核,尙未及消,而腫處之無紅色,純是毒氣使然,以此爲焦悶矣。沈鏔之言,則以爲煙熏之方,專欲拔出根與膿,而三次試用之後,若無動靜,則欲以牛糞膏,仰奏試用矣。俄筵診視,則瘡口之抽出,腫色之紅潤,顯與其前有異,且膿汁之每如冷水者,夕後則色亦粗濁,非但沈鏔之言,諸醫官之言,皆以爲顯效云矣。夕水刺,已爲進御乎?上曰,食則食矣。時秀曰,聖念旣已持難於湯劑,則食補爲尤急,必須强進而頻御焉。上曰,腫醫更有入聞者乎?時秀曰,全州黃姓醫人,精於術業云,而多有神效者,閔台爀,與之相親云。故臣等書問後,使之上來,數日間似當入來云矣。龍輔曰,臣亦未見其人,而求得其所命之藥,果見神效矣。允大曰,以所聞言之,則殆近於望而知之者,人言固不可信,而或有道逢行人,不問而知其有內腫者云矣。上曰,然則速令上來,可也。時秀曰,當使畿伯,撥馬邀來矣。上就寢少頃,敎曰,纔乍入睡矣。熱氣又升矣。時秀曰,聞醫官言,則熱候升降,每在就寢之後云,今亦如此乎?上曰,然矣。鬱熱如此,承候閣臣,則使之輪回登筵,好矣。載瓚曰,華留外,每筵二人,欲輪回入侍矣。上曰,熱不可堪矣。卿等,退去也。諸臣以次退出。
上在昌德宮。停常參·經筵。
自卯時至人定,灑雨下雨,測雨器水深七分。
大殿,腫候膿出後,大殿·王大妃殿·惠慶宮·中宮殿·世子宮,內閣·政院·玉堂·藥房口傳別問安。答曰,知道。
藥房都提調李時秀,提調金載瓚,副提調曺允大啓曰,伏未審夜間,聖體調攝,若何?寢睡·水刺之節,何如?煙熏方進用之後,癤處自潰,膿根盡出,諸節顯有差勝之意,誠不勝萬萬慶幸,而此時議藥,尤不容少緩,臣等率諸御醫,趁早入診,詳察聖候,議定繼用之方,爲宜。臣等不任區區下忱,敢此問安。竝爲仰稟。答曰,知道。
王大妃殿·惠慶宮·中宮殿·世子宮,藥房口傳問安。答曰,知道。
大殿·王大妃殿·惠慶宮·中宮殿·世子宮,內閣·政院·玉堂口傳朝問安。答曰,知道。
大殿,朝廷二品以上·六曹堂上·大司諫單子問安。答曰,勿爲問安。
王大妃殿·惠慶宮·中宮殿·世子宮,朝廷二品以上·六曹堂上·大司諫單子問安。答曰,知道。
大殿·王大妃殿·惠慶宮·中宮殿·世子宮,政院·玉堂·藥房口傳夕問安。答曰,知道。
李益運啓曰,行大司憲李城輔在外,執義張至冕,掌令李德鉉,持平安廷善未肅拜,持平洪時濟疏批未下,掌令權漢緯呈辭,監察茶時之意,敢啓。傳曰,知道。
韓用鐸啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于曺允大曰,藥房入侍。
韓用鐸,以都摠府言啓曰,今日入直內,三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
庚申六月二十五日開東時,上御便殿。藥房入侍時,藥房都提調李時秀,提調金載瓚,副提調曺允大,記事官金啓溫·李存秀·洪奭周,水原留守徐有隣,檢校直提學徐龍輔,醫官玄必采·皮載吉,以次進伏訖。上曰,沈鏔·鄭允僑,使之入來也。夜深後,暫爲入睡,而方寢之中,膿血自流,透濕裏衫,以至枕席皆然,俄傾之間,所流出者,殆至數椀,未知瘡處之,如何?故召見卿等矣。時秀等,與鏔·允僑診察訖。奏曰,天色未明,燭下又暗,瘡處形色,雖未得詳細診視,而浮高處,亦與昨日顯殊,膿血之流注如此,可知根核之幾盡瀜解,臣等之慶幸,有不可言。今後則調補之方,尤不可不加意,鮒魚膏,當自本院封進矣。寢睡,亦比前安穩乎?上曰,比前夜則少勝矣。時秀曰,天明後,當更請診矣。有隣曰,膿血之稠濁凝結如此,可知其欲膿未膿,而連根拔出矣。時秀曰,臣等退出閤外,當問安矣。命退,諸臣以次退出。
庚申六月二十五日卯時,上御便殿。藥房入診入侍時,藥房都提調李時秀,提調金載瓚,副提調曺允大,記事官金啓溫·李存秀·洪奭周,行左承旨李書九,假注書呂東植,水原府留守徐有隣,原任直提學徐鼎修,檢校直提學徐龍輔·李晩秀,原任直閣金祖淳,檢校直閣沈象奎,直閣金近淳,醫官柳光翼·金孝儉·白成一·李敬培·李惟鑑·玄必采·鄭允僑·皮載吉·吳千根,以次進伏訖。時秀等曰,俄間諸節,益復差勝乎?上曰,其間一樣矣。時秀曰,肩胛上傍腫之牽疼處,今果何如?上曰,此則不知矣。時秀曰,自上以不知爲敎,可以仰認痛勢之益祛矣。其間果有所進御乎?上曰,姑無所進矣。時秀曰,膿血快出之後,口味亦必頓勝矣。且今聖候,旣向差勝之路,此時調攝,尤不可不愼。最是生冷之進御,風寒之觸冒,所當深戒,而聖慮之過用,尤有妨於似此症候,伏乞益加留意。且於凡事,必須以寬心爲務焉。上曰,觸風固所當戒,而今此房戶之堅閉,反爲太鬱矣。允大曰,果有太菀之慮,只閉外窓,而房戶則時時暫開,恐好矣。上曰,閣臣中,誰某入來乎?時秀曰,昨夜入宿之閣臣,盡爲入來,左議政今待閤外,而方自外來,不敢登筵矣。上曰,何必然乎?時秀曰,此時凡事,豈敢不倍加審愼乎?仍命退,諸臣以次退出。
庚申六月二十五日午時,上御便殿。藥房入侍時,藥房都提調李時秀,提調金載瓚,副提調曺允大,記事官金啓溫·李存秀·洪奭周,水原留守徐有隣,檢校直提學徐龍輔,醫官康命吉·柳光翼·白成一·李敬培·李惟鑑·鄭允僑·玄必采·吳千根,方外醫沈鏔,以次進伏訖。時秀曰,日勢已晩,諸節,更若何?上曰,運動則稍勝,肩胛浮高處,亦稍低,而小小傍癤,合成一團,有如覆瓢,不無牽引之症矣。時秀曰,其間有所進御乎?上曰,膿血多出之後,中氣必似虛憊,而不食自飽,全無思食之念,亦可怪也。時秀曰,熱氣尙存乎?上曰,熱氣轉不可堪,此則腫候外別証矣。時秀曰,雖是兩症,而腫候亦由於熱,腫候差勝,則熱氣亦當漸除矣。上曰,膿旣多出,而牽引終不快祛,問于沈鏔也。鏔曰,膿旣多出,而所餘者,只是査滓,自當次次繼出,餘症,亦必漸祛矣。上曰,今則治熱之劑,不可不留意,醫官之議藥者,誰某待令乎?時秀曰,康命吉之外,只是柳光翼·李惟鑑·玄必采等諸人矣。上曰,渠輩皆不足以曉解藥理,言其在國體,豈成說乎?此後則留意訪求,可也。時秀曰,臣謹當訪求矣。上曰,今則惟食可補,而非滯非鬱,全不思食,予以爲都是火矣。卿等,昨亦欲用生脈散,而許多涼藥之中,只有單蔘一種,故蔘熱尤易發矣。載瓚曰,聞首醫言,則治血涼補,無如白吉更云矣。時秀曰,醫官使之診脈,何如?上曰,康命吉入來診脈也。命吉診候後,退伏奏曰,曉診時,則左右三部浮數而且實,今則稍降,而左右三部中右脈,尙未快降,以臣所見,補則猶可,而決不可用涼劑矣。上曰,傅藥已久。白成一·鄭允僑·沈鏔,入來診察,仍爲改傅也。成一等診察訖。奏曰,浮高處今則顯低,膿水連爲流出矣。上曰,曉後尙未進食,而神氣則惺惺,口味則終不開,何也?鏔曰,神氣旣勝,則口味似當漸開矣。上曰,今日亦當用煙熏乎?鏔曰,更觀今夜動靜而試之,恐好矣。上曰,逍遙〈散〉之加入四物,予以爲當劑,卿等退而更議也。時秀曰,當與諸醫更商,而設或進御,向來加入之涼劑,決不可議到矣。仍命退,諸臣以次退出。
庚申六月二十五日申時,上御便殿。藥房入侍時,藥房都提調李時秀,提調金載瓚,副提調曺允大,記事官金啓溫·李存秀·洪奭周,檢校直提學李晩秀,原任直閣金祖淳,醫官康命吉·柳光翼·白成一·李敬培·李惟鑑·鄭允僑·玄必采·吳千根,方外醫沈鏔,以次進伏訖。時秀曰,今日日氣,則蒸熱似少退,諸節亦隨以差勝乎?上曰,腫處已潰之後,坐臥則任意自爲,而傍癤旣苦,熱候之升降者,尤不可堪,今亦方以此爲苦矣。時秀曰,熱候之如此,誠不勝悶迫矣。上曰,每於睡覺之際,如期熱升,熱升則煩鬱難耐,俄亦欲服牛黃,而姑且止之,將欲於安神·淸心兩丸劑中,試服矣。命書榻敎曰,進御龍腦安神丸一丸,竹葉煎水入之。又命書榻敎曰,進御牛黃淸心元一丸入之。時秀曰,湯劑之連日停進,尤爲焦迫矣。朝後何所進御,而亦爲幾次乎?上曰,食前則小勝,而午後則口味頓變,全不可進食,純是熱症,而近無口渴之,故茶水亦不索飮,此亦可怪矣。允大曰,水飮之不爲進御,此則還以爲幸矣。上曰,鬱熱矣。退去也。諸臣以次退出。
上在昌德宮。停常參·經筵。
自卯時至酉時,灑雨下雨,測雨器水深二寸一分。
自二十五日夜一更,至二十六日開東,灑雨下雨,測雨器水深四寸五分。
大殿·王大妃殿·惠慶宮·中宮殿·世子宮,內閣·政院·玉堂·藥房口傳朝問安。答曰,知道。
大殿·王大妃殿·惠慶宮·中宮殿·世子宮,政院·玉堂·藥房口傳夕問安。答曰,知道。
藥房都提調李時秀,提調金載瓚,副提調曺允大啓曰,伏未審夜間,聖體,調攝若何?寢睡·水刺之節,亦何如?傅貼之藥,連爲進用,而膿根漸益快出,熱候更無往來乎?湯劑昨旣停進,議定不容暫緩,臣等率諸御醫,趁早入診,詳察聖候,更議繼進,爲宜。臣等區區下情,達宵焦慮,敢此問安。竝爲仰稟。答曰,知道。
王大妃殿·惠慶宮·中宮殿·世子宮,藥房口傳問安。答曰,知道。
李益運啓曰,行大司憲李城輔在外,執義張至冕,掌令李德鉉,持平安廷善未肅拜,掌令權漢緯呈辭,持平洪時濟疏批未下,監察茶時之意,敢啓。傳曰,知道。
傳于曺允大曰,藥房入侍。
傳于曺允大曰,藥房入侍。
傳于曺允大曰,藥房入侍。
韓用鐸,以兵曹言啓曰,卽接宗廟署入直守門將朴亨源牒報,則宗廟大門東邊東營內墻垣舊築二間許及西邊墻垣舊築五間許,因雨頹圮云。臣奎淳,馳詣看審後,令繕工監,以杻把子,堅實圍排樹柵,令該曹待晴卽爲修築,而衛軍各二名定立,限改築間,嚴加守直,亦令巡邏營門,申飭校卒,各別巡察之意,分付,何如?傳曰,允。
韓用鐸,以兵曹言啓曰,卽接西所衛將李文協牒報,則永肅門北邊宮墻四間許頹圮云。爲先令紫門監,以杻把子及長木,堅實圍排,待晴擇日,卽爲修築,而把守軍,以金虎門入直軍十五名除出,限修築間,嚴加守直之意,分付,何如?傳曰,允。
韓用鐸,以訓鍊都監言啓曰,因兵曹草記,永肅門北邊宮墻四間許頹圮處,金虎門軍十五名除出,將校一人率領,改築間嚴加守直之意,敢啓。傳曰,知道。
韓用鐸,以兵曹言啓曰,卽接東所衛將崔在賢牒報,則都摠府後內宮墻一間許頹圮云。爲先令紫門監,以杻把子及長木,堅實圍排,把守軍,銅龍門入直御營軍八名除出,限修築間,嚴加守直之意,分付,何如?傳曰,允。
韓用鐸,以御營廳言啓曰,因兵曹草記,都摠府後內宮墻一間許頹圮處,銅龍門入直軍八名除出,將校一人率領,限改築間,嚴加守直之意,敢啓。傳曰,知道。
庚申六月二十六日卯時,上御便殿。藥房入診入侍時,藥房都提調李時秀,提調金載瓚,副提調曺允大,記事官金啓溫·李存秀·洪奭周,行右承旨李益運,假注書呂東植,左議政沈煥之,水原府留守徐有隣,原任直提學徐鼎修,檢校直提學徐龍輔,以次進伏訖。煥之等曰,昨日膿出之後,夜來,聖體,調攝,若何?上曰,運動則稍勝,而痛勢,猶未夬祛矣。時秀曰,寢睡果安穩乎?上曰,昨夜亦未穩着矣。時秀曰,水刺,亦果頻進乎?上曰,水刺終不能善進,而元味略爲進御矣。煥之曰,雖元味,若爲頻進,則亦必有益矣。上曰,雨勢,果何如?時秀曰,徹夜霔下,可謂大雨矣。上曰,癤處今番傅藥,沈鏔·鄭允僑入來診察,仍爲傅貼也。鏔等承命診察,時秀等,同爲診察。時秀曰,臣雖眼昏,不能詳知,而浮高處,比昨似尤勝矣。鏔曰,比之昨朝所見,顯有勝意矣。傅藥訖。上曰,煙熏方,欲待差晩而試之矣。仍命書榻敎曰,待貼聖傳膏·煙熏方,更爲製入。時秀曰,今日稍有涼意,湯劑姑爲置之。更待議定,似好矣。仍命退,諸臣以次退出。
庚申六月二十六日午時,上御便殿。藥房入侍時,藥房都提調李時秀,提調金載瓚,副提調曺允大,記事官金啓溫·李存秀·洪奭周,左議政沈煥之,水原留守徐有隣,檢校直提學徐龍輔,原任直閣金祖淳,醫官康命吉·柳光翼·白成一·李敬培·李惟鑑·鄭允僑·玄必采·吳千根·沈鏔,以次進伏訖。煥之曰,俄間動靜,若何?上曰,其間一樣矣。煥之曰,日色已晩,其間,何所進御乎?上曰,俄進白吉更米飮,而未能多飮矣。時秀曰,臣於朝筵,欲有仰奏,而有筵退後煙熏方試用之敎,故仍卽退出,未及陳達矣。再昨以前,則腫處之浮高牽痛,極爲罔措,診察之際,不得不歸重於治腫,而今則腫氣,幾乎差勝,更無他慮,熱候之往來升降,以是膈火之祟,而雖以平人言之,寢食若不安穩,則輒有煩鬱之症,況幾日靜攝之中,寢睡每至達夜,水刺亦無所進,如是之際,眞元之日益澌憊,勢所使然,熱候之添加,亦未必不由於氣虛之,故一日如此,則必添一分之熱,二日如此,則必添二分之熱,此豈不萬萬焦悶乎?今則涼劑之進御,旣非可論,而必先調補眞元,然後無名無根之熱,亦可有消滅之效,首醫及諸醫之言皆如此,故俄又議定藥名,而四物中熟芐,則代以乾苄,六君子中減半夏,八物湯中添入陳皮一種,此非峻補之藥,實是王道之劑,臣之愚見,雖或誤入,諸醫之言,未必盡是錯料,自今日進御,爲好矣。上曰,以今煩熱之症,何可服此等藥耶?時秀曰,此症則似是虛煩,而非實熱矣。煥之曰,今則藥路,與昨日以前大異矣。時秀曰,臣等之意,初欲以瓊玉膏,仰奏進御矣。今則此亦太緩矣。上曰,然則當試服矣。時秀曰,使提調出去煎入乎?上曰,今日則不可進御,明再明,當更議爲之矣。時秀曰,今則湯劑之一時停止,爲可悶矣。上曰,卿等不知予氣稟乎?卿等慨然矣。予本不能服溫劑,卽予本來氣稟,而陰濕之日,則尤不能進,此等藥,其害必如期而至,以今日氣,其何以進御此藥乎?閣臣之多年出入於近密者,似必知予氣稟矣。揆之以氣稟,參之以事理,今日則斷不可服矣。時秀曰,臣等之心,則一日停劑,誠萬萬焦迫,然則先以瓊玉膏少許,香薷煎茶,淡調進服,若無滯意,則稍多進御,爲好矣。上曰,當更觀動靜爲之,而平日一嘗瓊玉膏,則五六日不能進食矣。生脈散,或勝於瓊玉膏耶?時秀曰,然則以生脈散製入,亦好矣。上曰,無論瓊玉·生脈,予意則終以爲重難,決不可服矣。時秀曰,此時言之仰費酬應,尤爲悶迫,何敢支離陳達,而目下扶元之功,專在於湯劑,元氣若實,則客熱,不期退而自退,今若未卽議定,又過今日,則臣等之悶迫,尤當如何哉?上曰,酬應苦矣。卿等之言如此,八物湯,明日更爲稟定後當進御,瓊玉·生脈間,亦更待下敎也。命書榻敎曰,傅貼聖傳膏·煙熏方製入。命退,諸臣以次退出。
庚申六月二十六日申時,上御便殿。藥房入侍時,藥房都提調李時秀,提調金載瓚,副提調曺允大,記事官金啓溫·李存秀·洪奭周,原任直提學徐鼎修,檢校直提學李晩秀,以次進伏訖。時秀曰,日已晏矣。其間動靜,若何?上曰,熱候,尙未降矣。時秀曰,醫官之言,皆以爲腫處比昨,又不啻有顯效,不出數日,餘毒亦可快祛云,誠爲萬幸。而寢睡·水刺之尙未復常,最爲焦悶矣。上曰,以湯劑事,卿等縷縷力請,亦難許久相持,生脈散,固難進御,而欲少試瓊玉膏矣。時秀曰,臣等自初仰請瓊玉膏,而未蒙允許。故請進生脈散矣。今有進御之敎,誠萬幸矣。允大曰,此藥雖入蔘料,而地黃倍之,故反可謂涼劑,而氣稟之素冷者,本不得服之矣。上曰,進御瓊玉膏調次,橘薑茶煎入,出榻敎上進御。上曰,左相出去乎?允大曰,尙在闕中矣。上曰,朝廷問安。果不爲之乎?允大曰,有間三日爲之之命,故今明不爲之矣。命退,諸臣以次退出。
庚申六月二十六日酉時上御便殿。藥房入侍時,藥房都提調李時秀,提調金載瓚,副提調曺允大,記事官金啓溫·李存秀·洪奭周,左議政沈煥之,水原留守徐有隣,原任直提學徐鼎修,檢校直提學徐龍輔,醫官康命吉·柳光翼·白成一·李敬培·李惟鑑·鄭允僑·玄必采·吳千根·沈鏔,以次進伏訖。時秀曰,晩後諸節,更若何?上似就寢,良久,始敎曰,入來者,誰也?時秀曰,臣等卽藥院三提調也。承命入侍矣。上又似就寢。良久,敎曰,閣臣入來乎?時秀曰,左議政,華城留守,京畿監司,禮曹判書,差後入來矣。煥之曰,俄間聖候,若何?上久不應,少頃上欠伸起坐。時秀曰,臣等之入來已久,而自上就寢矣。上曰,其間稍久乎?時秀曰,已過一吸竹頃矣。上曰,前則寢睡後,發熱太過矣。今似稍勝矣。有隣曰,此則萬幸矣。上曰,煙熏方,尙餘一次,而今已晩矣。時秀曰,此則姑止之,亦何不可乎?上曰,予則必欲滿次數矣。時秀曰,瓊玉膏進御後,旣無他症,今則溫補之劑,不可不趁卽議定,以八物湯爲定,何如?上曰,明當更議,姑爲退去也。鬱熱不可堪矣。諸臣以次退出。
上在昌德宮。停常參·經筵。
藥房都提調李時秀,提調金載瓚,副提調曺允大啓曰,伏未審夜間,聖體,調攝若何?寢睡·水刺之節,亦何如?煙熏方,連爲進用,而膿根有快出之效,瓊玉膏進御之後,熱候無往來之漸乎?臣等率諸御醫,趁早入診,詳察聖候,議定繼進之劑,爲宜。臣等不任達宵焦慮,敢此問安。竝爲仰稟。答曰,知道。
王大妃殿·惠慶宮·中宮殿·世子宮,藥房口傳問安。答曰,知道。
大殿·王大妃殿·惠慶宮·中宮殿·世子宮,內閣·政院·玉堂口傳問安。答曰,知道。
大殿·王大妃殿·惠慶宮·中宮殿·世子宮,政院·玉堂·藥房口傳夕問安。答曰,知直。
李益運啓曰,行大司憲李城輔在外,執義張至冕,掌令李德鉉,持平安廷善未肅拜,持平洪時濟疏批未下,掌令權漢緯呈辭,監察茶時之意,敢啓。傳曰,知道。
傳于曺允大曰,藥房三提調,持湯劑入侍。
傳于曺允大曰,藥房入侍。
傳于曺允大曰,藥房三提調,持湯劑入侍。
傳于曺允大曰,藥房入侍。
傳于曺允大曰,藥房三提調,持湯劑入侍。
曺允大,以吏曹言啓曰,今此宗廟·永寧殿秋享大祭獻官執事中,時無職名人員,令該曹口傳付軍職,何如?傳曰,允。
兵曹口傳政事,護軍李魯春·鄭尙愚,副護軍徐有聞·曺錫中·洪樂游,竝單付。
韓用鐸,以兵曹言啓曰,卽接慶熙宮衛將崔道亨牒報,則武德門東邊墻垣一間半頹圮云。令繕工監,爲先以杻把子,堅實圍排,急速修築,而亦令巡邏營門申飭校卒,限改築間,嚴加巡察之意,分付,何如?傳曰,允。
韓用鐸,以兵曹言啓曰,卽接南道參軍南建中牒報,則禁衛營所授崇禮門西邊近處體城四間許頹圮云。令繕工監爲先把子圍排,分授軍門,急速修築,而把守軍兵,亦令該軍門,量宜定送,限改築間,嚴加守直之意,分付,何如?傳曰,允。
韓用鐸,以禁衛營言啓曰,本營分授崇禮門西邊體城四間許頹圮處,把守軍兵,令該軍門量宜把守事,自兵曹草記矣。將校一員,京標下軍十五名,嚴飭定送,限修築間率領,晝夜輪回守直之意,敢啓。傳曰,知道。
庚申六月二十七日卯時,上御便殿。藥房入診入侍時,藥房都提調李時秀,提調金載瓚,副提調曺允大,記事官金啓溫·李存秀·洪奭周,右副承旨金羲淳,假注書呂東植,左議政沈煥之,水原府留守徐有隣,原任直提學徐鼎修,檢校直提學徐龍輔,醫官康命吉·柳光翼·金孝儉·白成一·李敬培·李惟鑑·鄭允僑·玄必采·吳千根,以次進伏訖。煥之等曰,夜間諸節,若何?上不答良久。時秀曰,昨夕入診時,自上似睡非睡,頗有昏沈之意矣。今所仰覩,亦似如此,夜來連爲如此而過乎?上曰,昨夜所經過,難以盡言矣。時秀曰,今則湯劑議定,一時爲急,請令首醫以下,以次診候焉。命吉·光翼·敬培,以次進前診候訖。退伏奏曰,熱氣則似稍除,而左右三部度數,俱似不足矣。時秀曰,非但脈候,雖以臣等所見言之,神氣之委薾,萬萬焦悶,溫補之劑,不容少緩。今則八物湯,猶爲太歇,臣等當與諸醫,更議湯劑矣。上曰,瓊玉膏,昨亦進服,而陰濕之日,難以見效矣。時秀曰,瓊玉膏,本是緩緩調補之劑,非可以目下責效矣。一邊進湯劑,而瓊玉膏,間間調服,實爲好矣。上曰,然矣。今則不可不用對症之劑矣。時秀曰,其間水刺,則進御幾次乎?上曰,口味尤爲不適矣。時秀曰,湯劑,當卽速議定,臣等少退議入乎?上曰,出坐外軒,卽爲議入也。時秀等退伏外軒,與諸醫議定湯劑,持加減八物湯方文,進前讀奏。敎命吉曰,此藥若滯則奈何?命吉曰,元方中旣減乾地黃,必無此慮矣。上曰,今日當再服,人蔘二錢,姑以一錢改之,好矣。命吉曰,丁香五分太多,當改以七,枚矣。上曰,提調先退監煎也。仍命書榻敎曰,進御加減八物湯一貼煎入,載瓚先退。時秀曰,昨聞沈鏔言,則癤處下方,稍似堅硬云,果然乎?上曰,似然,而亦未詳知矣。煥之曰,牽痛則快愈乎?上曰,此則愈矣。煙熏方,今當更試耶?時秀曰,姑待湯劑進御後,更觀動靜而爲之,似好矣。仍命退,諸臣以次退出。
庚申六月二十七日辰時,上御便殿。藥房三提調持湯劑入侍時,藥房都提調李時秀,提調金載瓚,副提調曺允大,記事官金啓溫·李存秀·洪奭周,左議政沈煥之,水原留守徐有隣,檢校直提學李晩秀,原任直閣金祖淳,醫官康命吉·柳光翼·白成一·李敬培·李惟鑑·鄭允僑·玄必采·吳千根,以次進伏訖。煥之等曰,俄間諸節,更若何?上曰,一樣矣。時秀奉進湯劑,上欲進御。旋敎曰,湯劑似少冷,更爲溫來也。命吉奉出湯劑,溫於伏爐上以來,時秀又奉進,上進御訖。敎曰,藥味,甚好矣。時秀曰,藥力猶爲太弱,午後更進之劑,則人蔘加一錢,又入乾薑,似好矣。命吉曰,以今聖候,雖用三錢,未爲不可矣。上曰,然矣,而亦何必驟加乎?時秀曰,粟米飮,當自本院煎入,間間以米飮樣進御,似好矣。上曰,此則置之。命退,諸臣以次退出。
庚申六月二十七日午初,上御便殿。藥房入侍時,藥房都提調李時秀,提調金載瓚,副提調曺允大,記事官金啓溫·李存秀·洪奭周,原任直提學徐鼎修,檢校直提學徐龍輔,醫官康命吉·柳光翼·白成一·李敬培·李惟鑑·鄭允僑·玄必采·吳千根·沈鏔,以次進伏訖。時秀曰,俄間,聖候,若何?上似睡非睡,久不下答,少頃餘,時秀又奏曰,臣等入來矣。日熱如此,而寢睡太久,似有昏沈之候,少加提醒焉。少頃又奏曰,湯劑煎入,何如?良久,又仰請。上曰,似太數矣。時秀曰,午刻已過,不可不趁此時進御矣。上曰,暑氣甚難,卿等出去也。時秀曰,臣等出去,湯劑監煎後,當卽入來矣。命書榻敎曰,進御加味八物湯前方中,加乾薑一錢,人蔘加一錢,丁香加二粒,當歸·白芍藥減三分,川芎·縮砂減二分,一貼更爲煎入。命退,諸臣以次退出。
庚申六月二十七日午正,上御便殿。藥房三提調持湯劑入侍時,藥房都提調李時秀,提調金載瓚,副提調曺允大,記事官金啓溫·李存秀·洪奭周,左議政沈煥之,水原留守徐有隣,檢校直提學李晩秀,原任直閣金祖淳,醫官康命吉·柳光翼·李敬培·李惟鑑·鄭允僑·白成一·皮載吉·玄必采·吳千根,以次進伏訖。煥之等曰,其間動靜,若何?上曰,只是昏睡矣。時秀曰,寢睡太久,反有昏沈之候,如此盛熱,此猶可悶矣。上曰,事勢睡外無奈矣。時秀曰,寢睡餘,熱候差勝乎?上曰,然矣。時秀曰,水刺進御幾何?而口味則何如?上曰,尤不可食矣。時秀等奉進湯劑,上起坐進御,仍就枕。時秀曰,聖候雖難强作,湯劑進御之後,則或使人扶掖,時時行步於房閾之內,好矣。少頃,上敎曰,臨政政官事,可悶矣。左相出擧條,申飭也。煥之曰,大政期限已過,湖南殿最,亦入來有日,而吏曹判書李秉鼎,以其親病陞降,坐起尙未爲之,申飭使之卽爲擧行,何如?上曰,依爲之。出擧條上曰,如有事關民事者,雖此時,這這稟處也。命退,諸臣以次退出。
庚申六月二十七日申時,上御便殿。藥房入侍時,藥房都提調李時秀,提調金載瓚,副提調曺允大,記事官金啓溫,假注書呂東植,記事官李存秀·洪奭周,原任直提學徐鼎修,檢校直提學徐龍輔,以次進伏訖。時秀等曰,俄間,聖體,若何?少頃又奏曰,湯劑二貼進御後,果無他症乎?上曰,別無他症矣。時秀曰,煙熏方,當爲更試乎?上曰,今當爲之矣。時秀曰,招問醫官柳光翼等曰,今此聖候昏沈之時,煙氣若或發散於房闥之內,則恐或有妨神氣矣。光翼等曰,似無所妨矣。沈鏔曰,煙熏方,徐觀動靜試用,亦爲無妨矣。上曰,熱菀矣。卿等姑退,只留醫官,可也。命書榻敎曰,進御人蔘五錢重粟米飮煎入。命退,諸臣以次退出。
庚申六月二十七日酉時,上御便殿。藥房三提調持湯劑入待時,藥房都提調李時秀,提調金載攢,副提調曺允大,記事官金啓溫·李存秀·洪奭周,左議政沈煥之,水原留守徐有隣,檢校直提學徐龍輔·李晩秀,原任直閣金祖淳,檢校直閣沈象奎,醫官康命吉·柳光翼·白成一·李敬培·李惟鑑·鄭允僑·玄必采·吳千根,以次進伏訖。煥之曰,其間,聖體,若何?時秀曰,寢睡之中,昏沈太過矣。湯劑今方煎入,暫爲起坐進御焉。上曰,置之。少頃,時秀等又請,上又若就寢良久。時秀曰,湯劑易冷,卽爲進御焉。上始起坐進御。時秀曰,方外醫人中洪旭浩·姜最顯,最稱精明云。使之待令,何如?上曰,依。命書榻敎曰,進御五錢重人蔘粟米飮,更爲煎入。命退,諸臣以次退出。
庚申六月二十七日三更,上御便殿。藥房三提調持湯劑入侍時,藥房都提調李時秀,提調金載瓚,副提調曺允大,記事官金啓溫·李存秀·洪奭周,左議政沈煥之,水原留守徐有隣,檢校直提學徐龍輔,原任直閣金祖淳,醫官康命吉·柳光翼·白成一·李敬培·李惟鑑·鄭允僑·玄必采·吳千根·沈鏔,以次進伏訖。時秀曰,俄間動靜,若何?上曰,夜氣似涼矣。時秀曰,蔘茶煎待矣。上曰,姑置之。時秀等曰,煎入已久,卽爲進御,何如?上起坐進御。時秀曰,醫官等使之診候矣。命吉等,以次診候訖。命吉曰,左右三部不足之候,與朝一樣矣。光翼曰,不足之候一樣矣。敬培曰,脈度不足矣。時秀曰,蔘茶將連爲煎入,而內局所在,則所擇用者,好品無多,私局亦無極品云。自內所儲,若有江界別貿之蔘,則欲入湯劑矣。上曰,當內下。時秀曰,膏藥之傅貼稍久,更爲傅貼,何如?上曰,當從便自內傅貼矣。命書榻敎曰,進御人蔘一兩重粟米飮煎入。命退,諸臣以次退出。
上在昌慶宮。昇遐。
藥房都提調李時秀,提調金載瓚,副提調曺允大啓曰,伏未審夜間,聖體,調攝若何?熱候差勝之後,寢睡·水刺之節,何如?煙熏方,昨雖停止。膏藥旣已改貼,根核有漸解之效,湯劑連次進御,蔘茶亦爲繼入,諸節有益勝之意乎?臣等率諸御醫,趁早入診,詳察聖候,更議繼進,爲宜。臣等區區下情,達宵焦慮,敢此問安。竝爲仰稟。答曰,知道。
王大妃殿·惠慶宮·中宮殿·世子宮,藥房口傳問安。答曰,知道。
大殿·王大妃殿·惠慶宮·中宮殿·世子宮,內閣·政院·玉堂口傳朝問安。答曰,知道。
大殿,朝廷二品以上·六曹堂上·大司諫單子問安。答曰,勿爲問安。
王大妃殿·惠慶宮·中宮殿·世子宮,朝廷二品以上·六曹堂上·大司諫單子問安。答曰,知道。
傳于李書九曰,禮房承旨馳詣懿陵,奉審摘奸以來。
傳于曺允大曰,藥房三提調持湯劑入侍。
傳于曺允大曰,同副承旨許遞,前望單子入之,待下批牌招察任。
承旨前望單子入之,金祖淳落點。
傳于曺允大曰,藥房入侍。
李書九,以禮曹言啓曰,卽接靖陵直長所報,則本陵六朔朔望焚香受香,在於明日,而新除授參奉韓海玉,時在忠淸道淸州地,姑未上來,直長今方入直,受香無人云。在外參奉韓海玉,今姑改差,其代卽令該曹口傳差出,以爲受香之地,何如?傳曰,允。
酉時,大行大王,昇遐于昌慶宮之迎春軒。
尹行恁達曰,大行初喪時,首相稱以院相,參坐本院,凡大小事,裁處稟達矣。今方依例爲之之意,敢達。令曰,依。
沈煥之,以承言色口傳達曰,大喪時,領議政例爲院相,左議政爲摠護使,而領議政李秉模,奉命出疆,臣煥之,以院相擧行,摠護使則以右議政李時秀達下之意,敢達。令曰,依。
藥房口傳達曰,臣等俱昧醫藥之理,猥忝保護之任,遭此崩天之痛,臣等之罪,萬死難贖,惟願亟被刑章,以褥螻蟻,謹此席藁待罪。答曰,罔極,勿待罪。
藥房口傳達曰,當此罔極之痛,睿候必多傷損之節,王大妃殿氣候,惠慶宮氣候,中宮殿氣候,嘉順宮氣候,亦必有損節,三錢重人蔘粟米飮,自今日逐日煎入,醫女依例差備直宿,醫官柳光翼·金孝儉·李敬培·卞觀海·李惟鑑,亦別省記入直,何如?令曰,依。
易服擧哀後,王大妃殿·惠慶宮·中宮殿·嘉順宮·世子宮,內閣·政院·玉堂·藥房·朝廷二品以上·六曹堂上·大司諫口傳問安。答曰,罔極。
庚申六月二十八日卯時,上御便殿。藥房入診入侍時,藥房都提調李時秀,提調金載瓚,副提調曺允大,記事官金啓溫·李存秀·洪奭周,行右承旨李益運,假注書呂東植,左議政沈煥之,水原府留守徐有隣,原任直提學徐鼎修,檢校直提學徐龍輔·李晩秀,原任直提學鄭大容,原任直閣金勉柱·金祖淳,檢校直閣沈象奎,直閣金近淳,醫官康命吉·柳光翼·金孝儉·白成一·李敬培·李惟鑑·鄭允僑·玄必采·吳千根,以次進伏訖。煥之等曰,夜來,聖體,若何?寢睡之節,何如?上曰,罷漏後稍得成眠矣。時秀曰,夜來有何進御乎?上曰,全無所進矣。時秀曰,蔘茶今方待令矣。上不答。又奏曰,蔘茶煎入稍久,有致涼之慮矣。上曰,入之。時秀曰,蔘茶玆敢入之,伏望起坐進御焉。仍屢次仰奏,上起坐進御。時秀曰,今方起坐,起早診候,好矣。而方外醫金淳·姜最顯等,亦爲待令矣。上曰,今世安有能知之醫乎?第須招入也。幼學金淳,訓鍊判官姜最顯入來,命吉·光翼診候訖。退伏奏曰,元氣之不足,與昨一樣矣。上曰,湯劑當何以爲之耶?命吉曰,當用補劑,而兼爲溫脾矣。最顯診候訖。退伏奏曰,脈度浮闊,而似有風氣矣。上曰,大體,何如?最顯曰,大體則不足矣。上曰,亦不大段乎?最顯曰,不至大段矣。淳診候訖。退伏奏曰,右三部有不足之慮矣。時秀曰,背部傅藥處,當爲診察乎?煥之曰,背部傅藥處,當爲改傅乎?載瓚曰,醫官招入,更爲傅貼乎?上曰,今當傅貼矣。時秀曰,臣等當退與醫官,議定湯劑矣。命書榻敎曰,進御加減內托散一貼煎入。仍命退,諸臣以次退出。
庚申六月二十八日辰時,上御便殿。藥房三提調持湯劑入侍時,藥房都提調李時秀,提調金載瓚,副提調曺允大,記事官金啓溫,記注官金啓濂,記事官洪奭周,左議政沈煥之,水原留守徐有隣,原任直提學徐鼎修,檢校直提學徐龍輔·李晩秀,檢校待敎李存秀,醫官康命吉·柳光翼·白成一·李敬培·李惟鑑·玄必采·吳千根,以次進伏訖。上起坐。煥之等曰,少間,聖體,若何?上曰,其間一樣矣。時秀奉進湯劑。上曰,誰藥也?時秀曰,姜最顯之所命,而諸議大體相似矣。上曰,五錢重乎?時秀曰,入蔘三錢矣。上進御。時秀曰,午後當更煎入湯劑,而臣等當爲隨入矣。上曰,退去也。諸臣以次退出。
庚申六月二十八日午時,上御便殿。藥房入侍時,藥房都提調李時秀,提調金載瓚,副提調曺允大,記事官金啓溫·李存秀·洪奭周,左議政沈煥之,水原留守徐有隣,原任直提學徐鼎修,檢校直提學徐龍輔·李晩秀,原任直提學鄭大容,原任直閣金勉柱·金祖淳,檢校直閣沈象奎,直閣金近淳,醫官康命吉·柳光翼·白成一·李敬培·李惟鑑·玄必采·吳千根,以次進伏訖。煥之等曰,其間諸節,若何?上久無所答。時秀曰,洪旭浩待令,而未及診候矣。使之入來診候,何如?上不答,時秀又奏曰,使之診候,爲好矣。少頃,煥之又奏曰,洪旭浩待令矣。上始敎曰,何必然乎?上旋又若就寢。俄頃敎曰,甚暑矣。卿等出去也。時秀曰,臣等欲請診候矣。上曰,少休。當卽召診候,今則不可酬應矣。斯速退去。諸臣以次退出。
庚申六月二十八日午末,上御便殿。左副承旨入侍時,行左副承旨金祖淳,記事官金啓溫·李存秀·洪奭周,以次進伏訖。上曰,京畿監司·禮曹判書入侍。賤臣承命出傳,原任直提學徐鼎修,檢校直提學徐龍輔,偕入進伏。上曰,二直提學入侍。賤臣承命出傳,與檢校直提學李晩秀,偕入進伏。時上候已危劇,晩秀請召洪旭浩·姜最顯診候,上許之。仍又命藥房入侍。賤臣承命出傳,與藥房都提調李時秀,提調金載瓚,副提調曺允大,原任直提學鄭大容,原任直閣金勉柱,檢校直閣沈象奎,直閣金近淳,醫官康命吉·柳光翼·白成一·李敬培·李惟鑑·鄭允僑·玄必采·吳千根,方外醫前縣監洪旭浩,僉正姜最顯等進伏。上已不能言矣。諸臣進詣臥內。高聲奏曰,臣等入來矣。上不答。時秀曰,方外醫人李命運,今方待令,與洪旭浩·姜最顯,更令入診宜矣。上無發落,時秀仍招入旭浩等,進前診候訖。命運曰,脈度未敢詳知矣。旭浩·最顯,皆無所達。時秀請書榻敎曰,進御人蔘五錢重粟米飮,連爲煎入。又請書榻敎曰,進御淸心元二丸入之。又請書榻敎曰,進御蘇合元五丸,調薑湯入之,允大竝書出,時秀又進前。高聲奏曰,聖候如此,議藥廳榻敎,今方書出矣。祖淳承書榻敎曰,議藥廳依例擧行,上微微有玉音,煥之等又進前。高聲奏曰,臣等待令矣。上又無所答,仍連進蔘茶及淸心元·蘇合元,王大妃殿,以承傳色口傳下敎曰,今番上候,與先朝丙戌年症候相似,其時所進之湯劑,詳考用之,而星香正氣散,其時曾爲進御見效,令醫官議進也。時秀,令命吉,議定星香正氣散方文,允大書榻敎曰,進御星香正氣散一貼煎入,惠慶宮,以承言色口傳下敎曰,東宮今方號泣,欲出問候,故方欲同出,諸臣姑爲退待也。煥之等退待戶外,須臾,煥之等進詣戶外。高聲奏曰,臣等今方入去矣。慈宮還內,煥之等復入,允大奉入星香正氣散,時秀奉進。以匙進湯劑至數匙,或順下或吐出,又連進蔘茶及淸心元,王大妃殿,以承傳色口傳下敎曰,所進湯劑,何不續續奏達乎?煥之等,口傳回奏曰,俄用星香正氣散,今方連進蔘茶及淸心丸,而終無一分動靜,萬萬罔措矣。時秀連進蔘茶,而上不能進御。時秀,又令命吉診候,命吉診候訖。退伏曰,脈度已無可望矣。諸臣竝遑遑罔措,或環坐號泣。煥之顧謂祖淳曰,祈禱傳敎,斯速書出。祖淳承書曰,廟社宮山川祈禱事,榻前定奪。煥之曰,宮城扈衛,不可遲滯矣。祖淳又承書曰,宮城扈衛事,榻前定奪,行左承旨李書九,行右承旨李益運,左副承旨韓用鐸,同副承旨金羲淳,假注書呂東植入來。王大妃殿,以承傳色下諺書曰,前承旨尹行恁,都承旨除授,牌招察任。煥之口傳入稟曰,都承旨曺允大,宜有許遞文蹟矣。王大妃殿,以承傳色下諺書曰,都承旨曺允大,許遞。新除授都承旨尹行恁入侍,少頃,行恁入來。號泣而言曰,目今國勢孤危,人心波蕩,安危之機,迫在呼吸,朴準源,卽東宮外祖也。先授將任,使管扈衛,不可少緩矣。煥之卽請王大妃殿承傳色入稟曰,御營大將申大謙,今姑許遞。其代以前參議朴準源爲之,何如?王大妃殿,以承傳色下諺敎曰,御營大將申大謙,許遞。前參議朴準源爲御營大將扈衛。少頃,王大妃殿,又以承傳色口傳下敎曰,上候似是風氣,而大臣·閣臣,不議相當之劑,只有遑遑之狀,何也?煥之以承傳色口傳回奏曰,今則聖候,已至大漸,天地罔極,更無可達之辭矣。王大妃殿,以承傳色口傳下敎曰,先朝丙戌,上候昏沈,經一晝夜,而始乃回蘇,甲午又有此症,而終臻康復,今則上候之添劇,尙未許久,此何言也。煥之等,又口傳回奏曰,方又連進當劑矣。載瓚奉入蔘茶淸心丸,而上亦不能進御,時秀又請王大妃殿承傳色,口傳入稟曰,蔘茶調淸心丸,纔已煎入,而今則萬無進御之路,天地罔極矣。仍失聲號哭。少頃,王大妃殿,以承傳色口傳下敎曰,然則予欲親自奉進,卿等暫退,煥之等承命,暫退戶外矣。少頃,戶內有哭泣之聲,煥之·時秀·行恁等,進詣戶外,高聲迭奏曰,臣等逢此天地罔極之境,見今四百年宗社安危,凜如一髮,而臣等之所仰恃者,惟我王大妃殿下,慈宮邸下而已。東宮邸下,方在沖年,保護之節,惟在我慈殿殿下,慈宮邸下,何不念及於此,而爲此任情之擧乎?且邦禮所在,至重至嚴,伏願卽爲還內焉。行恁又高聲奏曰,慈殿·慈宮,卽臣等之母也。臣等雖開門,而其在母子之道,事理當然,若不卽還內,則勢將不得不開門而入矣。有頃,始還內,煥之進詣御榻前,請書遺敎,行恁承書遺敎曰。傳曰,大寶,傳于王世子。煥之詣御榻前,告宣遺敎,使行恁,高聲讀奏,行恁仍與兼司書金近淳,記事官李存秀,奉遺敎及大寶,往傳于王世子,王世子不受之,號哭不已。煥之以承傳色,口傳入稟于王大妃殿曰,宗戚執事,當以昌城尉黃仁點,光恩副尉金箕性,宜寧縣監金宗善,敦寧主簿金在昌,前直長金在三,漢城主簿金基允,前都事朴宗輔,景慕宮令朴宗慶爲之矣。仍令諸執事入來,仁點·箕性·在昌·在三·宗輔·宗慶,爲先入來,諸執事進御床傍,屬纊訖。下番翰林洪奭周,書上大漸三字,假注書呂東植奉出,周示于外廷,乃酉時也。
庚申六月二十八日酉時,上大漸于昌慶宮之迎春軒。領議政沈煥之曰,今番大禮,當一遵喪禮補編,禮房承旨取補編,詳考擧行也。禮房承旨李書九曰,政院·玉堂間所藏喪禮補編,注書出去持入也。記事官金啓溫,出去持入。書九考見訖。與諸臣相議曰,屬纊之下,有旣絶,內外皆哭之文,而其下,始有皐復節次,今旣屬纊,當於皐復之前,先行擧哀節次矣。於是,王世子及殿宮擧哀,諸臣皆擧哀訖。內侍奉衮袍,自東霤下,設梯而升,北面三呼皐復畢,又哭盡哀訖。大臣·閣臣,分立於楹外,書九奉復衣,置御床傍,煥之請承傳色,口傳入稟于王大妃殿曰,多有擧行之事,保定門·集禮門·永淸門·建陽門·金虎門留門,慈旨標信,今方請出,百官擧哀,當於明政殿爲之。明政門開門標信,亦爲請出矣。少頃,下標信留門,又請承傳色,口傳入稟于王大妃殿曰,丙申年國恤時,巡監軍及軍號,以前一日所下仍用,今亦依此爲之乎?少頃,王大妃殿,以承傳色口傳下敎曰,丙申前例,巡監軍仍用云,依此擧行。假注書呂東植,承命出傳,煥之又入稟曰,巡監軍牌,例由敦化門出入,而今已夜深,雖在倉皇之中,不可由他門出入。請出標信,敦化東夾留門,少頃下標信。王大妃殿,又以承傳色口傳下敎曰,經費民弊,聖意常所愛惜,今番衣襨所入,各殿當當之,衣襨數爻,先爲書入。自內所不當之衣襨,自外擧行。又以承傳色口傳下敎曰,守陵官,以安春君,西春君中,可合人書入,行都承旨尹行恁曰,日候方熱,襲時尙遠,設氷之節,不可緩矣。仍設平床及設氷,竝如禮擧行。大臣以下皆少退,承史·閣臣·春坊·宗戚執事各一員,輪回成班於楹外。
大行大王初喪。
朝哭後,王大妃殿·惠慶宮·中宮殿·嘉順宮·世子宮,內閣·政院·玉堂·藥房·朝廷二品以上·六曹堂上·大司諫口傳問安。答曰,罔極。
襲小斂奠晡哭後,王大妃殿·惠慶宮·中宮殿·嘉順宮·世子宮,內閣·政院·玉堂·藥房·朝廷二品以上·六曹堂上大司諫口傳問安。答曰,罔極。
王大妃殿,以諺書下敎曰,如此大喪,三公不得備員,國朝初有,領議政李秉模,付領府事,左相·右相,爲領·左相,禮曹判書徐龍輔爲右相,摠戎使李得濟,許遞。左副承旨金祖淳摠戎使除授,前承旨李光益副摠管除授。
李書九,以禮曹言達曰,取考謄錄,則飯含時,領議政,當爲詣殯殿行禮,而今番則領議政出疆,何以爲之乎?敢稟。王大妃殿,以諺書下敎曰,領議政沈煥之爲之。
以右議政下批開政爲之事院相稟,以承言色口傳下令曰,依。
有政。吏批,判書李秉鼎進,參判·參議未差,行都承旨尹行恁進。領議政沈煥之,左議政李時秀,右議政徐龍輔,承文都提調徐龍輔,竝單付。
兵批,判書金載瓚進,參判未差,參議朴奎淳,參知成鼎鎭進,右副承旨韓用鐸進,領中樞府事李秉模單付。
王大妃殿,以承傳色口傳下敎曰,都承旨尹行恁,嘉善陞資,爲都承旨。
兵曹口傳政事,副摠管單李光益除授事承傳。
王大妃殿,以諺書下敎曰,殯殿處所,迎春軒爲之。
以嗣位節目,以承言色口傳下令曰,罔極之中,何忍見之乎?還給。
以禮曹三堂上·工曹判書·兵曹參判有闕之代,令該曹口傳差出,尙衣提調及春秋館堂上中,老病人及時帶緊任人,許遞。一體口傳差出,告訃兼奏請使,以儀賓差出事,院相稟王大妃殿,以承傳色口傳下敎曰,竝依此爲之。
吏曹口傳政事,禮曹判書李晩秀·徐邁修·趙鎭寬,工曹判書李得臣·洪明浩·李敬一,禮曹參判閔台爀·尹光普·尹行元,兵曹參判曺允大·李魯春·李基讓,禮曹參議洪樂游·沈象奎·徐有聞,尙衣提調金祖淳·鄭大容·尹光普,副護軍朴準源,今加嘉善加資事,承傳,都承旨尹行恁,今加嘉善加資事,承傳。
以禮曹判書·工曹判書·禮曹參判·兵曹參判·禮曹參議·尙衣提調望筒,王大妃殿,以承傳色口傳下敎曰,皆以首望爲之。
沈煥之達曰,襲時,大臣·時原任閣臣·承旨·禮曹三堂上·工曹判書·兩司長官·玉堂·春坊各一員,依例入參,何如?以承言色口傳下令曰,依。
兵曹口傳政事,御營中軍任嵂·吳毅常·李章漢。
以御營中軍望筒,王大妃殿,以承傳色口傳下敎曰,以首望爲之。
吏曹口傳政事,知春秋李得臣·李敬一·權裕,同春秋鄭尙愚·李基讓·兪漢謨,告訃兼請諡請承襲使黃仁點·金箕性·具敏和,副使鄭大容·李翊謨·鄭尙愚,書狀官張至冕·尹行直·尹羽烈,王大妃殿,以承傳色口傳下敎曰,上使以末望爲之,其餘皆以首望爲之。
長生殿梓宮望,雨字,外長六尺九寸八分,外廣二尺四寸三分,外高二尺四寸五分,內長六尺三寸八分,內廣一尺八寸二分,內高一尺八寸一分露字,外長六尺九寸三分,內長六尺三寸三分,外廣二尺三寸一分,外高二尺三寸,內廣一尺六寸九分,內高一尺六寸七分騰字,外長七尺二分,外庚二尺二寸五分,外高二尺二寸七分,內長六尺四寸二分,內廣一尺六寸,內高一尺六寸二分以承言色口傳下令曰,以首望奉來。
吏曹,摠護使左議政李時秀,殯殿都監提調三,行兵曹判書金載瓚,禮曹判書李晩秀,刑曹判書韓用龜。郞廳六,右通禮趙得永,戶曹正郞鄭持容,禮曹正郞權行彦,兵曹正郞宋知濂,副司果尹應鉉,敦寧主簿金基允。國葬都監提調三,右參贊李祖源,戶曹判書李在學,大護軍趙鎭寬。郞廳八,副司直曺允遂,副修撰閔師宣,副司果朴宗輔,禮曹正郞金魯範,工曹佐郞李永翼,濟用判官朴魯榮,繕工副正金魯敬,副司果金龍柱。山陵都監提調三,水原留守徐有隣,左參贊金文淳,工曹判書李得臣。郞廳十,司成閔命爀,副校理沈奎魯,戶曹佐郞尹耆東,兵曹佐郞韓翼鎭,工曹佐郞李羲文,司僕正洪元燮,平市令宋欽書,漢城主簿金基彦,副司果洪樂正,刑曹正郞宋倫載。鑄成廳提調二,戶曹參判徐瀅修,工曹參判姜彝正。郞廳二,戶曹正郞李靖模,工曹正郞徐重修。守陵官安春君,梓宮上字書寫官光恩副尉金箕性,預差綾城尉具敏和,銘旌書寫官知中樞洪良浩,預差判敦寧尹師國,代奠官西春君爗。魂殿參奉二,沈兢之·鄭基應。山陵參奉二,李大鉉·黃基鎬,忠衛姜元會。
尹行恁,以吏曹言達曰,國葬都監郞廳前郡守金龍柱,前都事朴宗輔,山陵都監郞廳前郡守尹應鉉,時無職名,竝令該曹口傳付軍職,何如?令曰,依。
兵曹口傳政事,副司果金龍柱·朴宗輔·尹應鉉,竝單付。
吏曹,國葬都監郞廳金龍柱有頉代,戶曹佐郞沈允之。
王大妃殿,以承傳色口傳下敎曰,守陵官安春君,實病難强云,侍奠其代,同敦寧李彦植代行。
王大妃殿,以承傳色口傳下敎曰,殯殿,以歡慶殿爲之。
領議政沈煥之,左議政李時秀,右議政徐龍輔,率百官啓曰,旻天不弔,生民無祿,大行大王,景福方隆,仙馭遽賓,天乎天乎,號籲靡極,人心波盪,茫無所屆,而幸賴儲宮善繼,宗社有托。而第念寶籌,尙在沖齡,萬機有難獨斷,竊稽史牒,凡於嗣君未長之時,多有長秋垂簾之禮,宋之宣仁太后,旣有女堯之稱,我朝貞熹聖妃,克著翊聖之功,盛德洪休,千載匹美。伏惟我太母殿下,保佑之烈夙彰,慈孝之德兩盡,今於嗣服之初,深念古先懿規,明諭在廷,撰進節目,臣民幸甚。王大妃殿,以諺書答曰,未亡人,惟望大行王而生存,卽今邦運不幸,蒼生無祿,主上賓天,未亡人,當此情境,猶食息苟全,一則沖子,二則沖子,區區所望,專在於卿等,一心向上,幾傾之宗社,扶而安之,豈意今日聞此言也?宋時宣仁太后垂簾聽政,元祐之治,至今稱之,終非女主聲敎不出房闥之本色,卿等忽以此言聞於予,未知其當也。勿復强請,深有望焉。
領議政沈煥之,左議政李時秀,右議政徐龍輔,率百官達曰,皇穹降割,臣民無祿,遽遭天地崩坼之痛,以我邸下出天之誠,皇皇號擗,靡有止極,不遑他及。第伏念繼序承統,乃是有國不易之典,亦我列朝常行之禮,其在重宗社之托,繫臣黎之望,不容少緩,而該曹草記,遽然還給,雖出於我邸下罔極之至情,未暇念典禮之重,而天位不可暫曠,寶命不可暫虛,伏願邸下,仰念宗祧之至重,克體殿宮之丕托,勉抑哀痛之情,亟從有司之請,不勝顒祝。令曰,小子煢煢,罔極罔涯,卿等何爲而有此言。
行都承旨尹行恁,行左承旨李書九,行右承旨李益運,行左副承旨金祖淳,右副承旨韓用鐸,同副承旨金羲淳達曰,伏以皇穹不弔,臣民無祿,大行大王,奄棄群臣,以邸下出天之孝,皇皇號擗,靡所止極。而第伏念四百年宗社之托,億兆民顒望之情,惟係我邸下一身,則早正名位,亟承統緖,不容一日暫緩,而卽伏見該曹儀注草記,有還下之命,仰認罔極之至慟,未暇念典禮之至重,而繼序承統,卽有國不易之事,踐位行禮,亦帝王善繼之孝,惟願邸下,少抑哀痛之懷,勉循群下之情,亟賜允從,無或踰日,不勝幸甚。令曰,天地罔極,此何言也?
庭請再啓曰,惟我慈聖殿下,保佑我大行大王,盛德洪功,史不勝書,擧國臣庶,到于今式賴,而今此盈庭血籲之未蒙開許,何其與從前慈覆之意異也?臣等之疾聲呼號者,實是歷代之彝典,亦粵我家之故事,伏況成宗大王,至德夙著於中外,寶齡已及於舞勺,而貞熹聖妃,猶以萬機之或闕爲憂,垂簾同聽,八域磐泰,今我儲宮,聰明睿智,億兆延頸,同符我聖祖,而寶籌比聖祖踐位之時,尙未及二齡矣。以我太母之徽範至仁,獨不遵聖妃已行之典,而反有此靳持之敎耶?此莫非臣等忱誠淺薄,未能孚格之致,而相顧抑塞,萬萬罔措,玆不得不冒死申籲。伏乞亟回慈念,俯循群情,千萬顒祝,王大妃殿,以諺書答曰,初啓批旨,悉予衷曲,庶幾卿等之領會予意,而又率百官,瀆擾於悲撓之中,卿等事實爲慨然,予否德,不及我朝聖母萬萬,聖母盛德,予何以追萬一乎?朝廷之賢良濟濟,一心俠輔我沖子,康濟國事,予雖不聽政,宗社之托,可以安如磐石,卿等不爲無益之廷請,歌頌詠歡於大行王盛德至善,無一分或負予未亡人之日夕所望者,卿等卽爲退去。
庭請再達曰,臣等號擗罔極之中,同我百僚,疾聲哀籲者,是豈天理人情之可已而不已者哉?及伏奉下答,不惟不準所請,至以何爲而有此言爲敎,臣等相顧失聲,尤不勝抑塞悶迫之至。嗚呼,四百年宗社之托,億萬命生靈之望,惟在我邸下一身,則雖以出天誠孝之皇皇靡及,獨不仰體俯念,旣却該曹之草記,又靳臣等之血懇耶?事體則至重也,典禮則至急也。我邸下,倘或一向牢拒,無意勉從,則其於天位之不可暫曠何?人心之不可無係何?臣等衷情所迫,冒萬死涕泣申籲。伏乞邸下,更加三思,特降一兪,以副神人之望,千萬顒祝。令曰,罔極罔涯之中,聞此不忍聞之言,五內崩裂,直欲溘然,更勿煩告。
院議再啓曰,伏以皇天降割,臣民遭此崩天之慟,率普含生,奔走痛泣,如喪考妣,竊伏念我慈殿殿下,以止慈之情,遭莫大之變,號擗痛冤,靡所止屆之中,亦必念及於國勢之綴旒,人情之遑急,而惟我王世子邸下,睿德天縱,令聞夙彰,克踐繼序之位,誕膺遺大之托,宗祧磐泰之基,自今伊始,而沖年受托,萬機至煩,亦豈非我慈殿,夙夜憧憧,憂念無已者乎?謹稽列聖朝故事,沖齡嗣位之時,東朝之垂簾聽政,徽規可援,宏謨永貽,此正爲今日之所可仰述者,大僚陳請,實是擧國之同願,伏願深軫慈念,俯循羣情,千萬顒祝,王大妃殿,以諺書答曰,詳諭於庭請批答,卿等勿煩。
李書九,以禮曹言達曰,黼殺依庚子·甲辰·丙申已行之例,及喪禮補編所載,用於襲時之意,敢達。令曰,依。
李書九,以禮曹言達曰,庚子·甲辰·丙申襲具,皆用翼善冠·衮龍袍,而喪禮補編襲具,亦如此載錄,今亦依此,分付尙方之意,敢達。令曰,依。
李書九,以禮曹言達曰,五禮儀,只有朝夕上食,而丙申年國恤時,竝行晝茶禮矣。今亦依前例擧行之意,敢達。令曰,依。
李書九,以禮曹言達曰,五禮儀,自初喪至卒哭,竝停大中小祀,而殯後惟啓社稷事載錄,依此擧行,何如?令曰,依。
李書九,以禮曹言達曰,自初喪至卒哭,竝停大中小祀事,今方入達矣,今此懿陵忌辰祭,依禮文停止,何如?令曰,依。
李書九,以禮曹言達曰,宗廟·各陵殿宮園,卒哭前雖廢祭享,朔望焚香,則不可停廢,依前例擧行之意,敢達。令曰,依。
李書九,以禮曹言達曰,卽接司僕寺牒報,則今此國恤時,各殿輦輿及轎子·御馬·寶馬·仗馬鞍諸具,各樣等物,裹以白綿布,已有前例,自本曹入達施行云,依此例擧行事,分付,何如?令曰,依。
李書九,以禮曹言達曰,宗廟·景慕宮告文祭,今將受香矣。大行朝宗廟祝式,孝廟朝以上,不書皇曾祖。顯廟朝以下,皇字下書高·曾·祖·考,今則肅廟朝以下,書高·曾·祖·考,而景廟室祝文及景慕宮祝文頭辭,亦不可不及今稟定,景廟室祝辭,書以皇伯曾祖考,景慕宮祝辭,書以皇叔祖父,允合禮意,分付香室,依此擧行,何如?令曰,依。
李書九,以殯殿摠護使意達曰,在前國恤時,奉常寺·內贍寺·內資寺造果聽,排設於闕內,而丙申年,奉常寺造果廳,設於局出身廳,內贍寺·內資寺,則設於忠壯衛廳矣。今番則何以爲之?敢達。令曰,鑄字所爲之。
奎章閣原任提學沈煥之,原任直提學徐龍輔,提學金載瓚,原任直提學徐鼎修,檢校直提學李晩秀,原任直提學鄭大容,原任直閣金勉柱·尹行恁·金祖淳,檢校直閣沈象奎,直閣金近淳,檢校待敎李存秀等箚曰,伏以皇天不弔,降割我宗祊,大行大王,奄棄群臣,天地罔極,臣民罔極,況臣等職忝邇密,偏蒙恩造,攀號之痛,五內崩割。嗚呼,此何時也。我大行大王,以宗廟社稷,付之於邸下,以百官萬民,託之於邸下,我邸下以沖齡,受大行付託之重,如此今日之事,莫急於早定位號,亟承大統,而乃者春曹草記,遽有還給之令,臣等攀擗號隕之中,繼不勝焦遑罔措之至,竊伏念繼序嗣服,卽國家莫重之典,自昔聖君哲辟,未嘗不抑情循請,罔或少淹者,誠以大寶不可一日而無主,群生不可一日而無係也。臣等固知我邸下出天之孝,不忍於踐位行禮,而今若徒循哀毁之情,不顧繼體之重,則其於宗社何?其於臣民何?伏乞勉回睿思,亟允群請,誕擧列朝應行之禮,以副一國顒望之情焉。抑臣等,又竊有千萬仰祝者,臣等之所蘄向而仰望者,惟我邸下,邸下之所依賴而仰恃者,惟我慈殿殿下,目今國勢之岌嶪,人心之危疑,殆無異凜乎一髮,而況邸下,沖齡受托,萬機至煩,有不可以獨運者乎?臣等謹稽國朝彝憲,厥有垂簾故事,所以輔翼睿質,鞏固邦家者,與宋之宣·仁,前後一揆,禮意儀章,載在國乘,可按而行。伏乞仰稟慈旨,俯循庭籲,臣等不勝大願。取進止。答曰,已諭政院矣。
校理金熙采·金履度,修撰閔耆顯,副修撰沈奎魯·閔師宣等箚曰,伏以皇穹不弔,我大行大王,奄棄群臣,八域含生之倫,莫不奔走號哭,靡所逮及,伏況我邸下出天之大孝,哀慕罔極,當復如何?臣等忝叨邇列,益不勝崩迫痛冤之至。仍伏念繼序嗣服,有國之常經,踐位行禮,聖人之達孝,凡今環東土數千里所顒望於邸下者,惟在於亟承大統,早定位號,丕纘四百年惟休之業,益鞏億萬載無疆之基,而卽伏見春曹草記還給之敎,臣等聚首相顧,實不勝憂遑悶迫之忱,固知我邸下所以靳允者,寔出於哀痛不忍之孝思,而獨不念宗社神人之托,在邸下一身也耶?伏願邸下,亟賜允從,毋或踰日,千萬顒祝,仍竊惟念,帝王家沖齡嗣位,厥有東朝垂簾之制,不惟往牒之昭載,亦有我朝之已例,此豈非今日之所當法者耶?亦願邸下,仰稟我王大妃殿,亟擧徽典,以副擧國臣民之望焉。取進止。答曰,已諭政院矣。
韓用鐸,以御營廳言達曰,本廳中軍吳載熙,身病猝重,勢難察任,改差,何如?令曰,依。
韓用鐸,以摠戎廳言達曰,本廳中軍田文顯,身病猝重,勢難察任,改差,何如?令曰,依。
庚申六月二十九日寅時,御床在迎春軒,摠護使李時秀,行都承旨尹行恁,行左副承旨金祖淳,假注書呂東植,記事官洪奭周,檢校直提學李晩秀,奉審靈床訖退出,王大妃殿,以承傳色,口傳下敎于院相及摠護使曰,殯殿處所,以迎春軒爲之。少頃,院相沈煥之,請承傳色,口傳入稟于王大妃殿曰,迎春軒處所窄狹,殯殿以宣政殿爲之,未知何如。王大妃殿,以承傳色口傳下敎曰,景春殿及歡慶殿二處中可合處所,戶判及都監堂上看審後更稟,戶曹判書李在學,都監堂上金載瓚,同往看審訖,煥之又請承傳色,口傳入稟于王大妃殿曰,俄遣戶判看審,則歡慶殿,前面廣闊,而廳軒太窄,景春殿,廳軒雖廣,而前阻行閣,若撤去三四間,則可無狹窄之患云矣。王大妃殿,以承傳色口傳下敎曰,迎春軒,卽平日所愛之地,雖或窄狹,必以迎春軒,爲殯殿好矣。煥之口傳回奏曰,慈敎如此,謹當與戶判,同議修理矣。少頃,又以承傳色口傳下敎曰,迎春軒,果甚狹窄云,以歡慶殿爲之,可也。煥之又以承傳色,口傳入稟曰,殯殿旣以歡慶殿爲之,則修理之節,一時爲急,殯殿都監堂郞及該司下屬,皆許由賓陽門出入似好。故敢此仰稟矣。少頃,口傳下敎曰,依此爲之也。煥之又請承傳色,入稟于王大妃殿曰,右議政徐龍輔新除授,臣煥之陞拜領議政,臣時秀陞拜左議政,而領議政命召,前領議政李秉模,仍佩出疆,命召姑難新造,臣煥之仍佩左議政命召,臣時秀仍佩右議政命召,而年前有別造右議政命召一隻,臣龍輔以此姑佩之意,敢此入稟矣。口傳下敎曰,依稟爲之。沐浴正時至,應參諸臣以次入就位。沐浴襲小斂正時申時,前一刻,領議政沈煥之,左議政李時秀,右議政徐龍輔,行都承旨尹行恁,行左承旨李書九,行右承旨李益運,行左副承旨金祖淳,右副承旨韓用鐸,同副承旨金羲淳,記事官金啓溫,假注書呂東植,事變假注書閔哲儒,記事官李存秀·洪奭周,水原府留守徐有隣,一提學金載瓚,原任直提學徐鼎修,原任道閣金勉柱,檢校直閣沈象奎,直閣金近淳,禮曹判書李晩秀,參判閔台爀,參議洪樂游,大司諫李殷模,執義張至冕,校理金熙采,輔德尹光顔,宗戚執事昌城尉黃仁點,光恩副尉金箕性,漢城主簿金基允,前主簿金在昌,敦寧直長金在三,以次陪立訖。內侍設帷障,以隔內外,執事者設平床於戶內,內侍各奉沐浴諸具,執事者奉御床,南首覆以衾,衾上加以復衣施屛,床上鋪絞席,席上鋪緞褥,褥上又鋪紋席,院相沈煥之,摠護使李時秀,禮曹判書李晩秀及行恁·祖淳·象奎,史官二員,立於御床之前,禮房承旨李書九持笏記,立於楹外,大臣以下諸臣,分立於廳事之東西,執事者以粱米潘及香湯,各盛于盆,竝盤鐥將入,執事者以潘旣沐而櫛,盛落髮于囊拭以巾,束髮以紫綃組束之,乃施筓理髮剪手爪盛於小囊,次抗衾以湯乃浴,拭以巾,剪足爪盛於小囊,遂設明衣,以方巾覆面,以衾覆之,其沐浴餘水及巾櫛,奉埋于坎,沐浴訖。行襲禮,執事者,先薦枕於襲床上,次鋪龍紋席,次鋪褥,次鋪紋。先設柳靑貢緞衾,領紅貢緞,內白貢緞次鋪畫玉帶,次鋪衮龍袍,多紅雲紋緞金絲肩龍胸褙具內拱藍雲紋緞,次鋪鴉靑雲紋緞褡,次鋪藍禾漢緞中赤莫。內拱白貢緞次鋪草綠禾漢緞中赤莫。內拱白貢緞次鋪玉色貢緞長衣,內拱白貢緞次鋪甫羅禾漢緞長衣,次鋪甫羅禾漢緞周衣,次鋪白貢緞赤衫,次進白貢緞袴,次進白貢緞單袴,次進白貢緞襪,次進藍禾漢緞腰帶,次進藍禾漢緞脚帶子,次進白貢緞行纏,次進毛緞網巾,仍加進翼善冠,毛緞次進靴,草綠雲紋緞次進握手,次進剪爪及落齒髮囊,奉置御床之上,襲訖。執事者進幎帽,該曹以絳緞子爲銘旌,廣終幅長九尺。大提學洪良浩,以泥金書篆曰,大行王梓宮以進。諸大臣及禮官相議曰,以禮則襲後,當設奠爲位哭,始行小斂。而今番則襲斂,旣以同時磨鍊,小斂時刻之漸晩,亦甚悚悶。襲奠與小斂奠,兼行於斂後,似爲得宜矣。領議政沈煥之,盥手進詣御床之前,該司進供稻米及眞珠,煥之替行飯含禮,以匙抄米,實于口之右,竝實一珠,又於左口中亦如之,飯含訖。仍行小斂禮,執事者鋪褥席及枕,先布絞於其上,橫者三在下,縱者一在上,一幅析其兩端爲三,次鋪衾,次鋪衣襨,衣襨見下移奉靈床于小斂床,先去枕而舒綃疊衣,以藉其首,仍捲兩端以補空,又捲衣夾之,取其方正,然後以餘衣掩之,斂衾結絞訖。行恁語諸大臣曰,補編有黼殺臨時稟用之文,而私家亦有用之者,丙申已例,則稟旨不用,今番則何以爲之則爲好耶?晩秀曰,昨日前禮判,以黼殺用否草記仰達,而蒙依矣。諸臣曰,丙申已例雖不用,旣有依達之令旨,則不可不用矣。仍用眞紅貢緞泥銀畫黼殺,覆于絞上,還奉大行大王于御床,斂訖。執事者施屛撤襲床,諸臣閉戶,退立于障子外,以待殿宮出臨,良久行恁及煥之等,進詣戶外。高聲奏曰,出臨已久,哭泣太過,伏願速爲還內焉。若不卽還內,則臣等當直爲開戶而入矣。少頃,始還內。大臣以下在位者,皆俯伏哭盡哀,內侍設靈座,以朱漆交椅,設於牀上南向,奉安神帛函于交椅,設香案於其前,次設銘旌,以竹爲杠如其長,刻螭頭塗黃金,韜於杠首,設於靈座之右有趺,諸臣仍退出,成班于階下,代奠官及宗戚執事,陞詣靈座前,行襲奠及小斂奠如儀。諸臣參奠訖少退,侍臨者代哭不絶聲,承史及諸臣,輪回成班于楹外。小斂時衣襨,絳紗袍,上衣,下裳,遠遊冠,紅禾漢緞藍紬褡衣,鴉靑雲紋緞衮袍,二甫羅禾紬甲長衣,藍廣織道袍,二鴉靑鄕織帶子褡,多紅雲紋大緞帖裏,金胸褙具已下下倒衣草綠雲紋大緞廣袖,二草綠雲紋大緞褙子,二甫羅禾花紬綿長衣,草綠貢緞中赤莫,玉色綾中赤莫,柳綠龍紋緞夾袖,內拱藍龍紋緞鴉靑龍紋緞快子,內拱眞紅龍紋緞土色大楪文通海緞夾袖,內拱藍貢緞鴉靑大楪文通海緞快子,內拱眞紅貢緞多紅大綃甲道袍,內拱藍紬眞紅禾紬道袍,內拱藍紬鴉靑雲文大緞帖裏。
