上在昌德宮。停常參·經筵。
仁順王后忌辰。
尹鏶,以兵曹言啓曰,卽接武臣兼宣傳官廳所稟,則武兼宣傳官李馪·權譜兩人,入省記後,終不入來,以致闕直云,其間事狀,有不可知,而莫重宿衛重地,無緣闕直,事極驚駭。李馪·權譜等,姑先從重推考,何如?傳曰,允。已上燼餘
上在昌德宮。停常參·經筵。
未時,太白見於午地。
傳于尹鏶曰,大臣·備局堂上,引見。
政院啓曰,備邊司郞廳來言,大臣肅拜時,吏曹郞廳進來,傳授敎旨,例也。再昨日臣肅拜時,吏曹郞廳,無緣不來,致令通禮院官員,代傳敎旨,此乃曾所未有之事也。年少新進,怠慢至此,殊甚可駭,從重推考,何如?傳曰,允。
持平李敏迪再度呈辭。傳于李應蓍曰,不可續續爲政,遞差。
戶曹判書鄭維城上疏。入啓。答曰,省疏具悉卿懇。倉官事,大臣曾已辨其不然矣,何必更將控辭乎?於卿固無未安之事,卿其安心勿辭,從速察職。
校理閔鼎重上疏。入啓。答曰,省疏具悉。爾其勿爲控辭,從速察職。已上燼餘
大臣·備局堂上引見時,吏曹判書李厚源所啓,江華死節人故相臣金尙容立廟,賜額忠烈事。先王朝旣有恩命,載於趙絅所製文,而李景奭所撰行狀中,無此一款,問于本家之人,則亦不知之,未知其故。上曰,果有賜額之擧,則本家豈不知之,而該曹亦豈有掩置之理乎?領議政鄭太和曰,政院丁丑以後日記,爲先相考後,實錄亦爲考見,則可知矣。上曰,依爲之。左議政沈之源所啓,宣廟朝實錄,乃奇自獻所監修,而事多失實,故臣李植,專管撰修,而未及卒業,莫重實錄,不可以奇自獻之所修,仍爲傳後,不可不從速踵成矣。上曰,誰當此任?鄭太和曰,大提學可以撰出矣。上曰,大提學專管爲之,領敦寧金堉,監修,可矣。
洪處亮,以推刷都監言啓曰,判尹李浣,曾前兼帶,仍前勿遞事,命下矣。都監提調,亦令仍察,何如?傳曰,允。
洪處亮,以左邊捕盜廳言啓曰,承旨典獄署摘奸書啓內,節該啓下罪人三十缺二字刑曹及各衙門罪人二十五名內,罪名重者,有難缺二字各該司,從速疏決何如?傳曰,依啓事缺二字廳所囚賊人武叔·二男·李應賢·靑還等,缺五字狗偸之輩,累受刑杖,體此下三行缺之意,敢啓。傳曰,知道。
左捕盜廳啓曰,承旨典獄署摘奸書啓,當此寒令方嚴,歲律將換之時,聖上恤刑之敎,誠非偶然。無論大小久近,宜令各該司,從速疏決,俾無滯獄號怨之端事,下敎矣。本廳所囚賊人尙一,則內酒房銀古五里偸取現贓,命金,則以銀匠,尙一所偸銀古五里,裂破改鑄,辭緣,今方鉤問,推得其破銀置處後,可以依律處斷,故不得輕易放釋之意,敢啓。傳曰,知道。
以慶尙監司徐元履推刷奴婢限內未及査啓事,待罪狀啓,傳于尹鏶曰,勿待罪事,回諭。
忠淸監司徐必遠,以李枝遠罪犯,越例査啓事,待罪啓本。傳于李應蓍曰,勿待罪事,回諭。
傳于蔡忠元曰,今番謝恩使以下員役書啓。
洪處亮啓曰,宋時烈處,令鄭後啓趁速下去看病事,傳敎矣。直自任所,給馬下送之意,分付該曹,使之行會於兩道監司處乎?敢稟。傳曰,依啓。食物,亦令本道,從優題給。
尹鏶,以推刷都監言啓曰,京各司奴婢推刷郞廳趙志孟,前日政,移拜鎭岑縣監,當此正案修正考准磨勘之時,不可付諸手生之人,依前定奪,趙志孟改差,仍察郞廳之任,何如?傳曰,允。
戶曹判書鄭維城疏曰,伏以臣本以庸陋,百無一能,猥被洪造,濫廁崇班,數年以來,福過災生,疾患荐臻,靡月不病,精力衰耗,殆類耄荒之人,閑漫職務,亦難承堪,非但臣心自憐。知臣實缺二字無不爲臣愍然,不意新命,遽畀度支之長,缺三字措不知攸處。國家經費浩繁,財蓄缺四字之時,雖使通敏幹局之才,猶未免指缺五六字效,況如臣空疏拙劣,乘乏冒據,其何能缺五六字不匱經用乎?簿書酬應,錢穀出納,毫釐缺四字甚大,以臣病敗昏瞀,尤所難堪,臣身顚躓,缺四字足恤,而其於僨敗國事何?抑臣情勢之難便,缺三字有甚者,軍資多官抄啓事,前判書臣許積,旣已定奪,未及稟處,本曹今將擧行,而臣名,亦在其中,啓稟之際,推諉佐貳,事涉苟管,晏然自當,勢固嫌避,臣之狼狽蹤迹,不一其端,惶悶蹙迫,不得不冒死籲呼於天地父母之下。伏乞聖慈,曲諒情勢,新授職名,亟許遞免,千萬幸甚,臣無任惶懼戰灼祈懇之至,謹昧死以聞。批答在上
校理閔鼎重疏曰,伏以痼疾缺二字蟄之臣,過蒙聖朝記憐之恩,再被收召,輒缺二字懇而獲免,仰戴曲全從欲之仁,恒自感激于中,莫知所以爲報,不意今者,新命又降,驚惶震越,無所容措。第念分義之嚴,旣不敢累違朝旨,而矧玆獻歲發春,節屆正元,臣子惓懇之心,實欲得造外廷之末,少伸祝聖呼嵩之誠,乃敢强扶病骸,輿曳入城,拜謝恩除,瞻望象魏,臣誠懽幸,感淚自零。第臣情勢缺二字有悶迫不得已者,敢恃聖眷,更煩籲乞,臣之從前所患諸症,尙未盡祛,而惟是腹脹益甚,堅硬成缺一字有妨呼吸,又自前月,兩脚作腫,或消或浮,症勢殊惡,臣以方壯之年,遽得危劇之症,上有缺二字難報之恩,家有七十臨老之父,撫身揆情,敢不自缺二字此臣所以每煩哀懇,不避濫越干瀆之威誅,而缺二字退伏調養之私計也。其他細故,有不敢暇顧也。缺三字君臣,猶父子也,豈有抱病之子,宛轉膝下,有疾缺五字慈父之所憐哉?伏乞聖慈,特加哀矜,缺五六字俾荷終始生成之恩,不勝幸甚。且臣於缺五字蒙格外恩敍,銜感懷懼,常不自安,屬當缺四字不敢更以疾病之實,自書下考,不免詣赴於缺二字府之謁,而迫於病勢,未及受由,旋卽下鄕,旣帶軍職,則任意出入,實有冒法越分之罪,亦乞自上,出付有司,治臣之罪,以嚴人臣事上之義,尤不勝幸甚。臣無任惶懼俟罪之至,謹昧死以聞。批答在上
上御熙政堂,大臣·備局堂上引見時,領議政鄭太和,左議政沈之源,禮曹判書李厚源,延城君李時昉,判尹李浣,大司憲金南重,工曹參判蔡裕後,副提學李一相,大司諫金佐明,右副承旨洪處亮,假注書李夏·權大載,記事官李元禎·李行道入侍。鄭太和曰,新年之賀,例也,而自上特令權停,臣下情理,不勝缺然矣。沈之源曰,日寒如此,聖候若何?上曰,今姑平安,而以民爲慮耳。鄭太和曰,太白晝見,連出於朝報,且歲時風日不調,臣等伏不勝驚慮之至。上曰,今年農候,何如?鄭太和曰,聞老農之言,則必多雨水云矣。近日獄囚多滯,刑曹則旣已開坐,而禁府則以判義禁未差之故,不能開坐云矣。上曰,判義禁,今政,當差出,使之速爲開坐,疏決,可也。鄭太和曰,鳳凰城焰焇事,已使許積,作私書詳通于義州府尹處,使之探問,待其回報,當撰咨文,而齎咨官及譯官解事者,擇得,何如?上曰,依爲之。上曰,今番使行,得以無事竣還,故先來旣已受賞,使臣等亦似當有賞典矣。鄭太和曰,此事臣亦思之,得以無事而還,用以賞典,亦似宜當矣。沈之源曰,缺二字使臣周旋之事,雖下於此者,亦皆有賞矣。鄭太和曰,近日楊州,爲厭避之地,蓋緣前牧使成楚客,惟以缺四字不曾留意於官事,日事沈醉,還上全不收捧,缺四字額,亦不充定之故,將不得收拾云矣。缺四字駭異,成楚客問目中,大臣所言數款添入,可也。缺四字楊州牧使,極擇差送事,言于該曹。上曰,近來守令厭避之習,殊甚可惡,洪汝漢,亦不可置之。鄭太和曰,洪汝漢,如或可合於此任,則仍爲催送,未爲不可,如其不合,則所當改差准期,而臣未諳其爲人之如何,未知何以處之?金佐明曰,洪汝漢,除授二十餘日,始爲肅謝,缺三字因御營廳啓辭改差,顯有謀避之迹,故以罷職准期之律,將欲論啓矣。大臣,先爲發端,議施當律,何如?上曰,充軍,何如?鄭太和曰,此非邊地,未知此律之合當也。上曰,用罷職准期不敍,還除外任之律,雖千摠之任,亦勿差除事,言于本廳。鄭太和曰,天文·地理·命課三學敎授,在前必以兩班爲之,而近來冗雜太甚,故臺諫,以自今以後,有闕勿補,論啓蒙允,而其中兼敎授趙冬昕,則臣曾忝此職時塡差,上年七月已仕滿者也。依臺啓置之乎,仍爲陞進乎?上曰,陞出六品,可也。鄭太和曰,修理都監,不久當復始役,一房郞廳朴世城,自前最爲勤仕,今以臺諫改差,而當陞四品。都廳一員有闕,以朴世城差下,使之察任,何如?上曰,依爲之。沈之源曰,推刷都監都廳二員中,一員作闕,而刷事垂畢,雖不滿員,可以兼察,不必差出,而都廳吳挺垣,今方入直玉堂,非開筵之日,使之晝仕,往來察任,何如?上曰,依爲之。沈之源曰,自前推刷都監堂上,分管各道,故全南道則右相主管矣,今不可別出堂上,使李時昉兼察,何如?上曰,依爲之。李時昉曰,臣之所管,亦是平安·忠淸兩道,今又兼察,則勢未及周察矣。上曰,漢城判尹,所管何事?李浣曰,臣之所管,乃京中缺二字也,正書則幾盡,而外方成冊,或有不來者,故至缺四字御史書啓,則監·兵使·營將,巡歷各邑時,下缺四字或徵於軍卒,或定於香徒八結云,良可駭也,未知此事何如耶?鄭太和曰,以此事,徐必遠·李文偉等,皆已見罷矣。凡各邑不一其規,或有徵責於面書員,缺五字上曰,此事不可置之。或以官穀會減用下,而不可使分徵於軍民,卿等相議處之。鄭太和曰,今番御史書啓中,有各鎭鹿皮分定之語,事極可駭也。上曰,鹿皮用之於何處耶?鄭太和曰,此鹿皮,乃納於戶曹之物,而水營不能獨辦,分定於各鎭者也。上曰,水營則曾有勿爲分定之敎矣。今亦依此爲之乎?問于該曹以啓。鄭太和曰,北兵營物力凋殘,今則反不及於南兵營云,李浣,備知之矣。李浣曰,自前有赴防軍,故以此軍爲屯田矣。今無此規,故人民稀少,物力凋殘尤甚矣。且近來無上戰馬之規,前則畢赴出來之人,或有解衣給之者,今則畢赴來者,必捧布疋而來,此是大弊也。沈之源曰,下三道赴防軍廢去之後,凋廢如此矣。上曰,以此事更定赴防軍,亦似難矣。李厚源曰,江華死節人。此條在上沈之源曰,宣廟朝實錄。此條在上
李厚源曰,伏聞宋時烈,方在草土,缺五字重,而鄕村藥物,無路得用云,藥物覓給,何如?缺五六字醫員,亦何以得見乎?使鄭後啓,速往看病,缺三字馳送後,藥材下送,而其中難得之材,亦令內局給送。金南重曰,寧越郡守金志顔,爲人迂踈,不合字牧之任,請命遞差。上曰,依啓。金佐明曰,佐幕之任,所管非細,且以推刷事,才有御史可合人擇送之敎,前頭又有科擧,不可不擇送。全南都事權,未經臺侍,請命遞差。上曰,依啓。且曾以都事擇送之意,言于該曹,而該曹何不擇送耶?當該堂上推考。鄭太和曰,此人則未傳敎前,已差下者也。上曰,然則姑勿推考。鄭太和曰,近來士夫經臺侍者,或差於都事,則必生怨怒云矣。上曰,近日廉恥掃地,朝紳輩,惟以擇職爲事,誠可駭也。國家弊習如此,若朝廷缺二字公道,必無此弊矣。靈光郡守崔文㵓,已爲缺二字乎?詳問以啓。沈之源曰,平安都事李曾,曾經侍從,爲人雖善,嗜酒廢事,不合於推刷之任,請命遞差。上曰,依啓。金佐明曰,畿驛凋殘,日甚一日,苟非勤幹之人,莫可收拾。良才,乃是三南頭站,自前擇差,而時任察訪鄭曙,爲人孱劣,不能擧職,請命遞差,其代擇送。上曰,依啓。且君臣上下,貴於相勉,所論之言,如是允從,卿等亦須詳愼,如或有風聞失實之事,則不可不審察也。金佐明曰,親承聖敎,敢不盡心焉?沈之源曰,良才·延曙,自前以名官極擇差送,而近年以來,全不擇差,驛路凋弊,職此之由。缺三字察訪鄭曙,今已遞差,延曙,亦待闕一體擇送,何如?上曰,依爲之。金佐明曰,闕內雜人出入及考喧等事,兵曹缺四字次知,而非但常時,不能嚴禁,今日缺四字陳賀時,百官排坐仁政門外,各司下人,擁立不缺三字及其入班行禮之時,下人與官員,紛雜而進,所見殊甚可駭,而略不禁斷,當該郞廳,請推考。上曰,依啓。乃罷出。
有政。吏批,判書洪命夏呈辭受由,參判吳挺一進,參議南老星進,都承旨李應蓍進。
以楊州牧使望單子,傳于吏批曰,問于大臣,極缺三字以李厚源爲兼判義禁,鄭鉁爲沔川郡守,缺四字錫爲礪山郡守,黃碩鳴爲靈巖郡守,缺五六字禁府都事,鄭百順爲工曹佐郞,缺六字金命說爲兼西學敎授,缺五六字趙䃏爲兼南學敎授,缺五六字鄭叔周爲西學訓導,缺七八字李晛爲造紙別提,金夏鉉爲文化縣令,成鄕績爲活人別提,閔昀爲刑曹佐郞,缺七八字安後稷爲忠淸都事,缺三字金命說爲刑曹佐郞,缺三字任座爲兵曹佐郞,張世良爲典籍,缺一字黃儁耉爲持平,李敏迪爲直講,朱楘·權尙規·李汝舟·宋光心爲兼春秋,申纘爲奉尙主簿,李河爲承文校檢,權諔·李光迪·尹弼殷爲學諭,丁彦珩爲軍資主簿,趙昌門爲監察,洪葳爲楊州牧使。
兵批,判書許積未肅拜,參判尹順之病,參議鄭攸齋宿,參知成夏明進,左副承旨洪處亮進。
以洪汝漢·李復吉爲副護軍,李敏迪·咸應元·李賁然·趙方立·趙磼爲副司果。已上燼餘
尹鏶,以備邊司郞廳,以左議政意啓曰,大臣肅拜時,吏曹郞廳進來,傳授敎旨,例也。再昨臣肅謝時,吏曹郞廳,無緣不來,致令通禮院官員,代傳缺二字此乃曾所未聞之事也。年少新進,怠慢至此,殊甚可駭,從重推考,何如?傳曰,允。疊
下直,陜川郡守申。
上在昌德宮。停常參·經筵。
下直,扶安縣監呂閔齊,甕津縣令曺致中,漆浦萬戶李聖雨。
未時,太白見於午地。
傳于李應蓍曰,下直守令留待引見。
右議政元斗杓上疏。入啓。傳曰,遣承旨敦諭,速出論道。
右副承旨尹鏶啓曰,臣承命往諭于右議政元斗杓,則以爲如臣無狀,猥蒙殊恩,忝叨萬萬不似之任,自量才分,決無承當之勢,敢竭衷悃,冒溷天聽,冀免覆餗之災矣。特遣近侍,溫諭丁寧,惶恐踧踖,不知所達云矣。答曰,知道。
戶曹判書許積辭職上疏。入啓。答曰,省疏具悉。卿才允合此任,宜勿控辭,從速察職,無曠重任。
下直守令引見時,三和縣令韓楫所啓,本縣元定站,乃是順安,而往在癸未年,鄭明守,欲護殷山,換送本縣於安州站,本縣之距安州九息程,而順安則五息程也。每當出站之時,責應之物及刷馬等事,比前日貽弊者,不啻三倍。雖是元定之站,似當有隨便輪廻之擧,況鄭明守,一時挾私移定之站,不爲從速變通,則本縣勢難支保矣。上曰,言于該曹。已上燼餘
大司憲金南重,掌令朴世城,持平權格啓曰,師儒之官,責任頗重,自前擇差,意非偶然。司藝余尙珪,爲人庸孱,素無名稱,曾爲本官掌務官時,亦多取笑之事,今換本職,實非所堪,請命遞差。歸厚署別提尹後益,爲人顚妄,處事無形,本署上直之時,每入處於下人之家,責出供食,且稱以棺價高重,勒徵贖木,種種作弊,不一其端。本署下輩,棺槨廛人等,不堪其苦,將無以保存,如此之人,不可仍置其職,請命罷職。答曰,依啓。
奮忠·贊謨·立紀·靖社功臣輔國崇祿大夫原平府院君臣元斗杓上疏曰,伏以臣,猥以不才,蒙被隆恩,待罪本兵,首尾四載,效蔑絲毫,恒懷戰慄,今玆新命,出於千萬夢寐之外,驚惶悶蹙,措躬無所,廊廟具瞻,百僚矜式。苟非才德具全,輿論所許者,負乘招殃,不但自取顚躓,其於僨國事汚名器,爲如何哉?況臣起身白徒,不文不武,幸際風雲,得忝勳籍,前後歷試,非由才實,豈料誤恩荐加,復叨此萬萬不稱之地乎?揆分量力,決難承命,伏乞天地父母,諒臣由中之懇,憐臣危迫之情,新授職名,亟賜鐫改,以安微分,以重名器,公私幸甚。臣無任激切祈懇之至,謹昧死以聞。批答在上
上御熙政堂,下直守令引見入侍,左承旨金素,假注書李光迪,記事官李元禎·李行道。上謂金川郡守李廷相曰,爾郡有何陳達之事乎?廷相對曰,新設之郡,不成貌樣,百弊俱興,而目今之大弊,則本郡邑底居民,有馬者甚少,而驛馬交遞,以金川爲之,故往來之役,民不堪其苦矣。上曰,爾郡非驛,而使出驛卜馬,奚哉?廷相對曰,以平山站遠甚,故然矣。且本郡官奴婢,至爲凋殘,考見官案,則移設後逃之者,厥數惟二十餘口,方今見存,僅十餘耳,頃者推刷時,又爲見奪於忠勳府,若不能還推,則本來凋弊之邑,萬無保存之勢矣。上曰,此二事,言于該曹。仍敎曰,變通事,此外又有之乎?廷相對曰,本郡距牛峰,乃六十里程也。移來新設之郡,吏民喫着甚難,役役朝暮,男負女戴,必須出站,然後民可少休,兩邑底地方狹窄,出站不易,合有變通之擧,而無善策也。上曰,出站之難,何謂也?廷相曰,非但地形甚窄,勞民營繕,亦難事耳。左承旨金素曰,豈特形勢之難也,當初設立時,旣已酌定爲之,今雖上達,不可輕易改易也。上謂甕津縣令曺致中曰,字牧大要,何事最關重者?致中曰,不外於七事也。上曰,何謂七事?致中歷誦於上前,仍達于上曰,今聞本縣大弊,乃是騎步兵闕額一件事也。本縣,以十室殘邑,民戶甚少,而騎步兵闕額,多至五百餘名,每以民丁充數,故民不保而多散亡云矣。上曰,此事曾有前縣令陳疏之擧矣。尙未善處耶?致中曰,前縣令陳疏變通之後,一年內例以二十名充定,而居民亦不能保存矣。上曰,言于該曹。仍下敎曰,七事,非以記誦爲能,顧其行何如耳?上謂三和縣令韓楫曰,爾亦有陳達之事乎?楫曰,西路各邑站上事外,別無大關事矣,三和元定之站,乃是順安,而往在癸未年間,鄭明守,欲爲完護殷山,移定本縣站於安州,安州之距本縣,乃九息程也。一應供億之事,及刷馬往來,貽弊民間,比前倍蓰。雖是元定之站,若不從速變通,則殘薄之邑,決不可支保矣。上曰,言于該曹。金素曰,甑山與三和同,而其站亦往嘉山,當初創設時,豈不酌量爲之乎?楫曰,曾聞三和,兵火不入其地,故稱以饒邑,而小臣往見,則居民艱窶,土瘠財匱,與前所聞,大相遼遠矣。上曰,本縣田結幾何?楫對曰,田結之數,僅至一千八百九十餘結矣。上曰,其處戎務,抛棄已久矣,必無可爲者也。楫曰,臣到任之後,適因官暇,以本縣軍兵五百餘人,聚會于邑底,比日習射,而往在冬間,因大雪下來,打圍獵禽于邑山,則向者騎摠隊,將不成貌樣者,少有鍊習之效矣。上曰,爾以武臣作宰,盡心於兵民之政,極爲嘉賞。爾等居官,視國事無異家事,則凡事安有疎漏之弊哉?每當農隙,仍獵而講武,則不煩於外國所聞,而戎政克詰,爾其盡心爲之,可也。上謂扶安縣監呂閔齊曰,守宰以何事爲重?閔齊對曰,七事而已。仍歷擧而誦之。上曰,爾未及赴任矣,亦有所言事乎?閔齊曰,雖未及赴任所,而伏聞本縣弊端,非止一二云矣。上曰,何謂也?閔齊曰,本縣還上租未捧者,千餘石也。漕軍,多至五百餘名,各衙門屯田,亦多有之云矣。上曰,然則軍兵之數,多於田結云耶?如許等事,須與道臣相議,善爲之,可也,無弊而善治,則有何才德之可見乎?古人言,不遇盤根錯節,無以別利器,可謂是矣。爾須盡心善治而已。弊端雖多,何足慮哉?上謂重林察訪李老玉曰,爾之所欲陳者,何事耶?老玉曰,良才,自古管於三南,而近來物力大敗,故全南右道驛卜刷馬,以重林代之,此可憫矣。且富平地金輪驛,自壬辰廢棄已久,而前察訪金敏斅,雖得復設,然位田四十餘結內,所推者僅至二十餘結而已。請令道臣,定訟官推送,何如?良才則以入居木,給驛價,而本驛則無之,尤可憫矣。上曰,位田一事,言于該曹。老玉等,趨而退出。上曰,承旨進來。仍敎曰,兵判久不出仕,本兵事務,必多積滯,使之從速出仕,可也。乃罷出。
尹鏶啓曰,忠淸道暗行御史書啓中,有犯法守令,令攸司稟處之事,而今過二十日,該曹尙不擧行。取見元公事,則各司回啓之際,推刷都監,以堂缺三字之故,留滯十餘日,以致稽緩,殊甚非矣。今方催促,使之擧行,而臣待罪該房,不能檢察之失,實所難免,惶恐敢啓。傳曰,知道。
戶曹判書許積上疏曰,伏以臣本空疎,百無一長,缺七八字六卿,小器易溢,涯分已踰,蚊負之缺四字凜凜循情之戒,念豈相忘,而只緣聖恩難缺二字敢辭以不才,黽勉隨行,媿懼恒深,不意今者,新命荐降,誤恩愈隆,震悸愈切,臣誠惶感,缺三字如瀉。臣誠駭惑,若墜淵谷,朝家設官,各有缺二字苟要稱職,何地非難,而顧念本兵之長,爲任比他最重,軍政之修廢,係於此,武士之進退,在於斯,苟非才優應機,鑑明辨別者,莫宜居之,自前難愼此任,良有以也。以臣耳目所都記,曾未有如臣庸闒者,一日冒居也。知臣莫如君,聖明非不知臣之萬萬不似,而乃有此命者,豈不以臣少時精力,猶有一分可合驅使也耶?蒲柳之質,望秋先零,喪患之餘,衰耗益甚,精神氣力,換作別人。兩年之內,再判度支,而專昧理會,憒憒度日,無絲毫之效,有瘝曠之罪,惟彼文簿酬應,尙不堪猶如此,矧玆軍國機務,若之何其有濟?廟堂只循資格,聖明不遺管·蒯,此時此任,遽歸臣身,臣視歉然,人謂斯何,題目之下,大駭聽聞,其貽累則哲,虧損政體,當復,如何?臣雖欲貪榮戀寵,奔走供職,其奈不稱何,其奈衆論何?軍政疎漏,武夫解體,終至於莫可收拾之地,則縱戮臣身,亦何補於已僨之國事哉?聞命以來,夢寐亦驚,屛息屢日,尙無臺彈,一向退伏,亦所缺二字玆上自劾之章,仰籲宸嚴之下,言出肝膈,非出外讓。伏乞聖慈天地父母,上念名器之重,俯察危迫之懇,將臣新授職名,亟許鐫改,不勝幸甚。批答在上燼餘
上在昌德宮。停常參·經筵。
春享大祭齋戒。
夜一更,流星出文昌星下,入王良星上,狀如鉢,尾長三四尺許,色白。卯時,日有右珥。未時,太白見於午地。
吏曹啓曰,守令多窠,政事,取稟。傳曰,開政太數,更待緊窠爲之。
政院,以戶曹言啓曰,初三日大臣·備局堂上引見時,領議政鄭太和所啓,今番御史書啓中,有各鎭鹿皮分定之語,事極可駭也。上曰,鹿皮用之於何處耶?鄭太和曰,此鹿皮,乃納於戶曹,而水營不能獨辦,分定於各鎭也。上曰,水營則曾有別爲分定之敎,今亦依此爲之乎?問于該曹以啓事,傳敎矣。曾在癸巳年十二月,因本曹,勅行所用鹿皮,各道監·兵·水營,分定磨鍊啓辭,傳曰,統營外他水營,勿爲分定事傳敎,故此後則鹿皮分定時,諸道水營,切勿擧論矣,敢啓。傳曰,戶曹旣不分定於水營,則水使何以擅徵於各浦乎?殊可駭矣。令該曹査處,俾無此弊。
政院啓曰,右議政元斗杓上疏,延陽府院君李時白箚子,到院,而以大祭齋戒,留院之意,敢啓。傳曰,入之。
答右議政元斗杓疏曰,不允批答。
答延陽府院君李時白箚曰,省箚具悉卿懇。卿無所失,卿其安心勿辭。
政院啓曰,下番史官李行道,自昨日以其母病呈疏,而不爲捧入矣,今朝聞其病勢甚重,投疏出去。此雖出於情事之切迫,下番之擅離職所,大違規例。請李行道,爲先從重推考,催促入直,何如?傳曰,依啓。已上燼餘
右議政元斗杓疏曰,伏以臣,敢將危懇,仰徹宸聰,冀蒙允兪,庶免招殃,反承隆渥,特遣近侍,溫諭丁寧,臣子分義,惟當奉承,都不計他,而第惟具瞻之位,係國安危,關時汚隆,苟非其人,竊居冒處,則敗國殄民,恒由於此,雖有學古通今之才,猶難克稱其任。如臣不學無識,尋常職務,尙患尸素,況於經邦,奚翅聾瞽之甚?仰觀前代明主,莫不以擇賢得相爲急務,或取於才能,或取於賢德,置相之道,固非一端,而要其所歸,擧一代最尤而登崇之。夫然則殿下何取於臣,而强僬僥以千鈞之重乎?臣之駑劣,最居人下,百無一能,皆有明效,不難辨也,試擧臣平生而歷數之。典州郡,則未有保民之惠,任方面,則蔑聞承化之稱,及躋卿班,度支本兵,終無絲毫之效,仰報聖恩之萬一,不惟臣自知之深,一世耳目,安可誣也?況今艱虞溢目,宸憂方殷,枚卜之擧,尤宜難愼,豈可輕施謬恩,重誤國事乎?伏乞聖慈,俯諒悶蹙,請亟下鐫改之命,千萬幸甚。批答在上
延陽府院君李時白上箚,伏以御營提調之任,決非衰朽如臣所可堪當,屢陳危懇,辭不獲免,黽勉仍冒,只速罪戾,適値大將在外,千摠闕員,領率軍兵,團束鍊習,似非等閑,得人爲難,而況近日輦下將兵之官,比諸外官,輕重有別,故訓局將官,雖出拜閫帥,猶且啓遞仍存,故臣妄意,當此大將未及上來時,帶將令之人,又從而出送,則本廳之事,恐或有妨。頃於洪汝漢之移拜楊州也,依例啓稟請留矣,今見大臣榻前啓辭,則楊州,乃是人所厭避,以汝漢,爲圖遞不赴,至有科罪之擧,臣不勝瞿然之至。汝漢之於臣,元非幕下,又非親屬。徒知其可合將領,而啓差千摠,臣雖無狀,豈敢循情用意,曲爲汝漢地哉?臣素無所長,而平生之志,惟在不欺吾君,白首今日,忍爲循人欺君之態乎?緣臣老妄,處事顚錯,且不見信於同朝,終使謀避之律,傍及於汝漢,豈不冤乎?伏願鐫免臣本職及兼帶,以懲人臣循私蔑公者戒,千萬幸甚。取進止。批答在上燼餘
上在昌德宮。停常參·經筵。
下直,水原府使李泰淵,祥原郡守全發英,所江僉使黃道昌,順川郡守李慶彬,古阜郡守高啓元。
夜三更,流星出西咸星下,入東方天際,狀如拳,尾長三四尺許,色白。卯時辰時,日暈。未時,又日暈,太白見於午地。
行大司諫金佐明,獻納鄭萬和,正言安後說啓曰,頃日王世子朝講下令之後,因賓客有故,終不得開筵,屬當歲新,引接賓僚,乃是盛擧,而侍講無人,未免中止,揆之事體,殊甚未安。除有大段公故人外,請竝命從重推考。靈巖爲郡,物衆地大,素稱難治,而累經非人,將難收拾,故本院論遞洪南立,意在擇送,而該曹,又以黃碩鳴擬差,殊甚未妥,碩鳴,曾爲湖南監營中軍,兼管格浦,所行愚悖,大失人心,且有貪婪不謹之事,如此之人,不可畀以大邑,靈巖郡守黃碩鳴,請命罷職。機張縣監崔致嵩,爲人庸下,曾爲司贍主簿,不能擧職,機張乃是邊遠殘邑,朝家割給隣境,以爲蘇完之地,守宰若不得人,則所損非細,機張縣監崔致嵩,請命遞差。報恩縣監李孝承,衰朽已甚,年限且迫,曾爲永川縣監,以不治見罷於廉問之時。報恩方有軍民査治之擧,不宜以已試老敗之人差遣,報恩縣監李孝承,請命遞差。
金壽恒,以戶曹言啓曰,今正月初四日下直守令引見時,金川郡守李廷相所啓,本郡官奴婢,甚爲凋殘,考見官案,則移設之後,逃亡者多至卄餘口,時存僅有十餘口,而今番推刷時,奴婢六口,將爲見奪於忠勳府,若不得還推,則本來凋弊之邑,萬無保存之勢矣。上曰,言于該曹事,傳敎矣。金川,以新設之站,凡事草創無形,官奴婢見存應役者,如是鮮少,站上之役,難以支撑,所謂六口奴婢,未知緣何事見奪於忠勳府,而忠勳府應推奴婢,則雖難還給本郡,推刷所得奴婢中,可合使喚者,若干除出,移給本郡,以爲蘇殘之地,實合事宜,令該院稟處,何如?傳曰,依啓。
工曹參議柳道三初度呈辭。傳曰,還出給。
檢閱李行道辭職上疏。入啓。答曰,省疏具悉。爾其勿辭,出入救護。已上燼餘
金壽恒,以戶曹言啓曰,上年各道收租案,幾盡上來,而忠淸·慶尙·江原道等地收租案,今至歲翻,迄不上送,莫重田政,慢忽莫甚。災傷事目內,九月內畢覆審,十月前磨勘啓聞,若不及於定限,則政院憑考請推事,啓下申飭,而各道不遵朝家事目,非但不及期限,已至經年,終不上送,各道收租案實數,本曹尙未詳知,此是近年所無之事。委屬未便,忠淸·慶尙·江原三道監司,竝從重推考,何如?傳曰,允。
金壽恒,以戶曹言啓曰,今正月初三日,大臣·備局堂上引見時,領議政鄭太和所啓,今番御史書啓中,有各鎭鹿皮分定之語,事極可駭也。上曰,鹿皮,用之於何處耶?鄭太和曰,此鹿皮,乃納于戶曹者,而水營不能獨辦,分定於各鎭者也。上曰,水營則曾有勿爲分定之敎矣。今亦依此爲之乎?問于該曹以啓事,傳敎矣。曾在癸巳年十二月,因本曹,勅行所用鹿皮,各道監·兵·水營,分定磨鍊啓辭。傳曰,統營外他水營,勿爲分定事傳敎,故此後則鹿皮分定時,諸道水營,切不擧論矣,敢啓。傳曰,戶曹旣不分定於水營,則水使何以擅徵於各浦乎?殊甚駭異,令該曹査處,俾無此弊事傳敎矣。近來海閫受任之人,不體朝廷軫恤軍民之意,營中大小需用,擧皆責徵於殘弊鎭堡,各鎭出處無路,侵漁軍卒,以備上司酬應之資,海防列鎭之日就凋殘,職由於此,事極可駭。曾前勅使所用若干皮物,雖或自本曹,分定水營,營門物力,不患難辦,而亦皆憑藉,分徵各鎭,已極可駭。故自癸巳以後,因傳敎統營若干責納外,他餘水營,元無分定之事,而營門責徵列鎭,愈往愈甚,軍民呼冤,至入於御史陳弊書啓中,尤極駭異。未知以何名目,更有侵求各鎭之擧乎?令本道監司,某等水使時,皮物幾許,分定各鎭,收捧實狀,一一査出摘發,從實啓聞後,以憑稟處,何如?傳曰,依啓。
金壽恒,以戶曹言啓曰,今正月初四日下直守令引見時,三和縣令韓楫所啓,本縣元定站,乃是順安,而往在癸未年間,鄭明守,欲護殷山,換送本縣於安州站,本縣之距安州九息程,而順安則五息程也。每當出站之時,責應之物,刷馬等事,比前日貽弊者,不啻三倍,雖是元定之站,似當有隨便輪回之擧,況鄭明守,一時挾私移定之站,不爲從速變通,則本縣勢難支保矣。上曰,言于該曹事傳敎矣。三和縣,自古元定站,乃是順安縣,而曾在癸未年間,移定安州,當初移定曲折,未知必如韓楫所言辭緣,而捨其元定之站,三日程遠站移定,已過十五年,本縣難支之弊,勢所固然,而莫重站路變通事,非臣曹所可擅便,令廟堂定奪,分付該道,何如?傳曰,依啓。
洪處亮,以漢城府言啓曰,近來生松偸斫之弊,日以益甚,監役等,親率山直,巡山禁伐,而觀望監役之去來,乘隙偸斫,故監役等,窺伺要路,執捉柴軍,而其中弱者被捉,强者逃避,尋常痛惋矣。卽者北道監役官曺敬彬,東道監役官朴相漢等,執捉生松偸斫人來告,取見犯物,則皆是靑松大椽,極其狼藉,事甚驚駭,不可以笞杖之罰,以懲其罪犯,北道監役所捉奴無應·松信·福傑伊·乭世·入沙里·貴一·貴善,東道監役所捉奴地龍·厚祿·李元行·莫龍·白雲等,令攸司依法治罪,邊遠定配,以爲礪百之地,何如?傳曰,依啓。
尹鏶,以推刷都監言啓曰,都監郞廳趙志孟,無職名,付軍職冠帶常仕,何如?傳曰,允。
慶平君疏曰,庸戇陋臣,忝居宗班,虛存崇秩,實享重祿,夙如氷蹈,常懼鼎折,名斷察緊,分甘投閑,百罣故容,萬死餘生,玄灰復爇,白骨再肉,施重海山,報蔑絲毫,雨露曲霑,草木滋榮,昔年今日,千載一時,空谷傳聲,明鏡照物,情同葵藿,誠若犬馬,靑雲絶望,紫陌棲意,聖明在上,群彦滿朝,一草片木,無不得所,嗟獨愚臣,困惱靡容,命也如何?忽欲忘生,敢將私懇,仰滓黈纊,竪髮煎膽,精爽魂越。人無禮,無以立其身,木無幹,無以立其形,禮,人之幹也,無禮無以立,禮所以立,故在身如樹木之有幹,敬所以本,故在身如垣墻之有基,禮不可廢,敬莫能遺,公門,不可不下,路車,不可不式。林放問禮根本,則孔子稱讚,滕臣,喪禮從先祖,文公不施。愚臣雖鄙,堂陛可尊,氣勢足盛,國法甚嚴,頃日本朝陳賀時,東西班齊坐,庸臣步入班行之際,西班則名公巨卿,趁卽偕立,春曹判書李厚源,迺以班首,妄自尊大,驕傲漸縱,睨臣不立,彌極伸座,嗟乎,厚源,爲大宗伯,違棄禮讓,觸犯邦憲。始作俑者,其無後乎,視如草芥,憎越仇敵,凌轢公族,懋植私黨,二目一瞑,不更爲甦,奚來怨嫌,疾若讐仇,十目所視,十手所指,其不嚴乎,此能誣哉?此前所未有,不可無後弊,自前王子就班時,雖相位,輒起立還坐,矧從品宰臣乎?生無益於當時,死有恧乎後世,多僬行於世上,不瞑目於地下,時習太薄,世變可觀,脫屣人間,掩耳長往,願入靑山,從遊赤松,緣臣戇疲,見輕殊極,虧損體面,汚衊名分,將何面目,仰首伸眉,就陛退庭乎?伏願聖慈,止慈父母,俯察危衷,削臣爵名,亟加刑章,能治辜愆,振礪頹綱,使快彼懷,惶赧訟閉,敢來伸啓。答曰,觀此啓辭,禮判之事,殊甚非矣。當令推考矣,卿宜安心焉。
領敦寧府事金堉箚子,伏以臣,竊聞頃日筵中,有以臣監修國史之命,臣誠驚惶,罔知所以仰陳也。臣以耄及死迫之人,犬馬之齒,隔八十纔一年耳。尋常出謀發慮,動皆顚錯,人皆以老妄斥棄之,況此六七十年前秘閣金櫃之書,以臣之昏愚,將何以辨別其眞僞與是非乎?故臣李植,聰明過人,才識俱長,早登科第,職在太史,宣廟朝廷事,慣見習聞,每憤江浪之多穢,自請修正,以待後世之公論,其言誠切,其論誠是,先王卽允之,不爲設局,亦無大臣總裁,與數三人同修於公廨,臣與故臣李明漢等,亦願其中,而臣之自度如今日,不能贊助於其間。今則主之者,已爲古人,臣敢以初不知之人,尋其陳跡於影響之餘乎?決知其不敢承當也。必不但已,臣有一說焉,此事,必主文者爲之,故臣曾於榻前,請令趙錫胤續成之,錫胤,亦已故矣。今之主文餘存者,只有領府事臣景奭,前判書趙絅,兵曹參判尹順之,與時任蔡裕後四人。絅病甚郊居,必不能來,令裕後主之,而順之同參,不爲設局,一如李植時所爲,只置供臆筆札,謄書文字之官,必欲令大臣監董,有主文大臣在,臣尤不敢濫廁於其後。伏願聖明,諒臣老病濱死,憐臣事勢難便,亟收成命,以便公私,不勝幸甚。取進止。答曰,省箚具悉。卿才尤長於此,得頼而畢其事,不亦善乎?卿其安心勿辭。
前判書趙絅上疏,伏以上年七月,猥蒙恩顧,至下給月俸之命,伊時臣惶悚踧踖,不敢自安,敢以尺疏,仰達四聰,而衰病口吻,語言羞澁,不能罄竭危懇,未蒙允兪,驚懼一念,至今不衰也。蓋月俸米豆之數,通計三朔,則正二品祿俸也。顧臣病伏田野,自食其力,義在無他,而復食昔日在朝時祿,則其爲利慾,不啻若壠斷之罔利者矣。此臣之所不敢以異數爲榮,而終一年每飯爲噎也。孟子之言曰,抱關擊柝者,皆有常職,以食於上,無常職而食於上者,謂之不恭。臣雖愚昧,平生佩服,惟在事君以敬之訓,不欲於垂死之日,乃得不恭之罪於天地覆燾之下也。且臣犬馬之齒,已滿七十之故,自往年猥忝耆老所,春秋衣資,饌穀藥物,例有所給,是亦一祿秩也。臣何人也,旣享耆老之養,又受此格外之月俸乎?況重祿,人主之所以待忠信而褒功勞也。於此二者,不惟臣之自知蔑如,夫人之所共知也。然則過垂恩澤於一微臣,實累天地無私之德也。臣之愧栗,豈有旣乎?伏願聖明,俯燭螻蟻肝膈之要,亟命有司,收今年月俸之給焉。臣雖死,庶幾藉而瞑目矣。臣不勝祈懇之至,謹昧死以聞。答曰,省疏具悉至懇。已悉予意於當初之批,卿何每每不安至此乎?卿其安心勿辭。
戶曹判書許積上疏,伏以臣,以至愚至庸之人,當莫大莫重之任,憂深災生,戒切蚊負,敢罄肝肺,仰籲宸嚴,而誠未上孚,不蒙恩遞,反承不敢當之批,至有下政院之敎,從速出仕,聖諭勤懇,臣誠惶悶,罔知攸處。臣雖無狀,粗識分義,稽謝恩命,臣固知罪,再瀆天聽,臣罪萬死,而顧念趨走爲恭,婦寺之忠知難而退,事君之義,殿下視臣,爲何如哉?臣之不才,自知甚明,少不如人,老益耗鈍,臣於此任,萬分不堪,旣知不堪,理宜退避,貪榮冒據,受人嗤點,臣雖庸下,亦所不願,揣分量力,決難承當,玆冒嚴威,更申危懇。伏乞聖慈,天地父母,察臣不才,許臣自知,亟賜鐫改,毋僨國事,則豈但微臣之私幸而已,臣無任祈懇屛營之至,謹昧死以聞。答曰,省疏具悉卿懇。已諭予意矣,卿其安心勿辭,亟出察職。
檢閱李行道上疏,伏以臣母,年老虛弱,素多疾病,自去十一月,重得傷寒,趁未解表,彌留四十餘日,轉輾沈痼,元氣大敗之餘,又得癨亂,苦痛一晝夜,嘔泄無數,眞元削弱,邪氣乘時,胸膈痞塞,痰火交升,救急諸藥,皆未得驅下云,而身在直所,未得往見,心焉如割,罔知所爲,冒死呈辭,見却政院。昨聞症勢之尤重,冒法擅離,蒼黃出去,迨暮,本院催促入直,分義所在,不敢退處,忍割至情,還入闕門,臣於此際,精魄俱散。老人氣力,朝夕異候,人子情理,何忍暫離?伏乞聖慈,曲垂矜憐,許遞臣職,俾得出往救護,千萬幸甚。臣無任戰灼祈懇之至,謹昧死以聞。答曰,省疏具悉。爾其勿辭,出入救護。
洪處亮,以兵曹言啓曰,今正月初四日,幼學姜瑞哲稱名人,自宣仁門入來。初五日,府婢還眞稱名人,自通化門入來,差備門外擊錚,極爲駭愕。竝令攸司,囚禁治罪,宣仁門守門將姜虎章,通化門守門將鄭世周等,常時不能禁斷,以致爛入,亦爲非矣,請推考。傳曰,允。
洪處亮,以備邊司言啓曰,今正月初三日大臣·備局堂上引見時,上曰,今見御史書啓,則監兵使營將,巡歷各官時,下人供饋,或徵於軍卒,或定於香徒八結云,良可駭也。未知此事何如?缺二字領議政鄭太和,已以此事,徐必遠·李文偉等,皆以見罷之後,凡各邑不一其規,或有徵責於各面書員輩矣。上曰,此事不可置之,或以官穀會減用下,而不可使分徵於軍民,卿等相議處之事,命下矣。諸道各邑,規式不同,或有只給飯米,而其他酒饌之資,責徵於軍民者,或有竝與飯米而專責者,此皆已成流來謬例,非時任官員之所創也。今欲變通,則必詳知弊源及將來救弊之長策,然後方可講定,行文諸道監司,列邑卽今行規,使之從實開報。此後變通之道,亦令商度啓聞,以憑參酌定奪,似爲宜當,以此知委,何如?傳曰,允。
以忠淸監司徐必遠啓本,以槐山色吏李之蘭所犯越例査覈事,待罪事。傳曰,勿待罪事,回諭。
以忠淸監司兪瑒再疏,傳曰,下備邊司。
以水原府使李泰淵下直單子,傳于金壽恒曰,過一二日後,下直。
洪處亮,以都摠府言啓曰,副摠管趙潝,漢城府坐起進去晝仕,請出標信。傳曰,知道。
洪處亮啓曰,靈巖郡守黃碩鳴遞差事,啓下矣。臺諫方以罷職論啓,遞差承傳,不得捧入之意,敢啓。傳曰,知道。
右議政元斗杓再疏,不允批答。王若曰,此誠何等時,予之待卿蓋久,誰可與共事,卿毋棄予如遺。衆望所歸,吾相已定。惟卿,量宏器偉,德備才全。素抱忠義之心,功存社稷,宿負公輔之望,志切經綸。自寧考眷注旣隆,逮寡躬倚毗彌篤。績用,已懋於外內,勞勩,又著於始終。再判度支,皆稱經用之不匱,久長司馬,咸推掄選之得宜。規畫謀猷,實摠軍國之務,存亡休戚,視同肺腑之親。言念圖治之要,惟以得相爲重。宅揆經邦之任,屬之誰乎?憂時愛君之誠,無出卿者。固知敷心腹而輔政,肆乃置左右而仰成。赤舃來朝,何憂傾否之無術?黃扉協贊,庶幾弘濟之有期。不圖撝謙之章,遽及注意之日。伊國勢無一可恃,是豈待識者而深虞?縱寡昧不足有爲,獨不念先王之殊遇。卿若不出,其奈時事之漸艱,予欲無言,未堪天災之沓至。胡使我而有戚,若涉水而無津。初章遣近侍,已示非常之典,再疏降溫批,豈曰循例之爲。以卿分義所厚,何必乃爾?矧予管擢之意,初非偶然。其可固辭而丐閑,所宜速出而論道。於戱,位隆柱石,寧憚鞠躬之勞?身係安危,庶慰加額之望。宜遵前旨,亟斷來章,所辭宜不允。故玆敎示,想宜知悉。應敎權大運製進。以上燼餘
工曹參議柳道三初度呈辭。傳曰,還出給。
上在昌德宮。停常參·經筵。
下直,江陵府使李枝茂。
未時,太白見於午地。初昏,流星出東井星下,入弧矢星上,狀如鉢,尾長三四尺許,色赤。
政院啓曰,來十一日,專經文臣殿講日次,取稟。傳曰,爲之。
掌令朴世城,持平權格啓曰,醫官之精於術業者,所當置諸京中,授之廩祿,以備內局之議藥,不必差遣外任,致有民弊也。高陽郡守柳後聖,楊根郡守鄭後啓,到任以後,往來頻數,在京居多,官事稽滯,使民受弊。且柳後聖年紀已衰,又有不治之聲,高陽郡守柳後聖,楊根郡守鄭後啓,請竝命遞差。答曰,不允。
持平黃儁耉啓曰,臣與沈世鼎,婚家相避,在法應遞,卽當引避之不暇,而臣曾在三嘉任所,重得土疾,數年沈痛,針藥無效,痰火交攻,眩症兼發,食飮專廢,精神昏憒,小有運動,輒至氣上而窒塞矣。近添外感之症,病勢轉劇,委頓枕席,欲起還仆,累日調治,今始扶曳趨詣,稽謝恩命之罪,亦所難免。以此以彼,俱不可一刻仍冒,請命遞斥臣職。答曰,勿辭,退待物論。
大司憲金南重,掌令朴世城,持平權格啓曰,持平黃儁耉,引嫌而退,相避之法,在下應遞,請持平黃儁耉遞差。古阜郡守高啓元,行已麤悖,居鄕不謹,且前任摠府郞廳時,多有貽笑之事,字牧之任,決不可付諸如此之人,請古阜郡守高啓元罷職。答曰,不允。遞差事,依啓。
蔡忠元,以吏曹言啓曰,臺諫有闕,政事,取稟。
備忘記。傳曰,謝恩使麟坪大君㴭,代其子一人加資。副使大司憲金南重,書狀官軍器寺正鄭麟卿,竝加資。堂上譯官行副司果張炫加資。實職除授,趙東立加資。堂下上通事崔振南,前正申益海,押物前正方孝敏,副使軍官前主簿李㴐,各熟馬一匹。正使中軍李敏中等,三押物通事韓之彦,各半熟馬一匹。押物通事徐孝男·朴而嶻·梁孝元,御醫朴頵,針醫安禮,醫官卞爾珩,寫字官劉義立,畵員權悅,淸譯金興益,副使軍官朴斗南·鄭祈昌,各兒馬一匹賜給。護行中使高禮男,熟馬一匹賜給。
吏曹判書洪命夏辭職上疏。入啓。答曰,省疏具悉卿懇。卿其安心,勿辭察職。已上燼餘
備邊司啓曰,今正月初三日大臣·備局堂上引見時,上曰,今見御史書啓,則監·兵使·營將,巡歷各官時,下人供饋,或徵於軍卒,或定於香徒八結云,良可駭也。未知此事何如耶?領議政鄭太和曰,以此事,徐必遠·李文偉等,皆已見罷矣。凡各邑不一其規,或有徵責於各面書員輩矣,上曰,此事不可置之,或以官穀會減用下,而不可使分徵於軍民,卿等相議處之事,命下矣。諸道各邑,規式不同,或有只給飯米,而其他酒饌之資,責徵於軍民者,或有竝與飯米而專責者,此皆已成流來謬例,非時任官員之所創也。今欲變通,則必詳知弊源及將來救弊之長策,然後方可講定,行文諸道監司,列邑,卽今行規,使之從實開報,此後變通之道,亦令商度啓聞,以憑參酌定奪,似爲宜當,以此知委,何如?答曰,允。又啓曰,義州所囚罪人豆里松等,再昨已到京獄云,卽令攸司,詳細捧招,以爲憑閱稟處之地,何如?答曰,允。已上備局謄錄
訓鍊都監啓曰,前府使鄭勔,都監郞廳,已爲啓下,而方在罷散中,時無職名,依例付軍職冠帶常仕,何如?傳曰,允。訓局謄錄
吏曹判書洪命夏箚子,伏以小臣,叨此匪據,僶俛供職,奄過數月,徊徨踧踖,曷嘗食息弛哉?今番大政,自上親臨,大小擬望,輒詢賢否,愼簡之意,迥出尋常。咫尺之下,豈不欲盡心惕念,圖報萬一,而第緣臣藻鑑至昏,聞見亦狹,按簿尋岐,隨闕注擬,上無以探聖明側席之勤,下無以愜淸朝揚陋之美,愧懼益切,若無所容,不得不冒昧呈單,冀蒙恩遞,而加由之命,反出格外,臣誠惶感,不知所出。仍竊念國家之理亂,實係於任官之得失,而乏人之歎,未有甚於今日。內外塡差,未免苟充,此則聖明之所下燭,而加以是非互眩,好惡多岐,雖使古人當之,無糆不托,尙難容手,況如臣萬不近似者,何敢一日冒居銓席,以誤國事乎?伏乞聖慈,俯諒危懇,將臣本職及兼帶,亟賜遞免,以便公私,不勝幸甚。臣無任祈懇戰灼之地。取進止。批答在上
前戶曹判書許積上疏,伏以本兵之長,爲任最重,微臣譾劣,最居人下,以最下之人,當最重之任,不但一身之招殃,亦且貽害於爲政,其在公私,所關非細,臣爲是懼,寢食俱忘,不暇顧分義之嚴,再上自劾之章,言實由中,讓非假外,而兪音久祕,溫諭輒降,臣是何人,獲此於殿下哉?且感且慄,罔知攸處。臣聞器有小大,才有高下,棟樑侏儒,各有其宜,小不可大,短不可長,用人之道,何以異此?小用於大,責短以長,其不勝任也,決矣。抑臣又聞量器量人,爲國之道,虛授虛受,古人所戒,殿下,不量人而虛授,微臣,不量器而虛受,亦奚異夫責駑駘以千里,望鷦鷯以九宵哉?其不顚蹶而垂翅,臣未之聞也。臣知殿下之意,姑欲試可,而此時此任,非試可之地,臣之不才,不待試而已自知,以不才之臣,試之於不可試之地,以致軍政廢墜,武夫解體,終至於僨敗國事,則雖欲悔之,亦無及已,此又臣之所大恐也。臣之不避煩瀆之誠,冒死籲號,至再至三,而不知止者,不全爲一身避謗計也。深恐累則哲之明,傷國家之政,臣之情勢,其亦艱矣。伏乞聖慈,天地父母,特察名器之重,俯憐危迫之懇,亟賜鐫改,以便公私,不勝萬幸,臣無任惶悶祈懇之至。答曰,省疏具悉卿懇。卿之固辭,何以至此哉?度支之任,不下於司馬,而未聞其時不合之言,豈可到今而遽變爲不肖之人乎?勿辭察職。
原平府院君元斗杓上疏,伏以臣之前後號籲,非爲外讓,實由衷悃,而未蒙允許,近侍臨諭,溫綸繼降,辭旨懇切,比擬非倫,殊恩異渥,近例所無,感泣惶蹙,罔知攸措。苟有絲毫可堪之勢,臣子分義,何敢一向退避,以重罪戾?顧玆所叨,非庶僚比,如或忘廉冒恥,竊據匪任,則得失損益,上關國體,臣雖欲貪恩戀寵,奉承成命,獨不念人禍天刑,叢聚於身乎?一自受命以來,夙夜靡遑,反復思惟,辭遞之外,斷無他計。伏乞聖慈,俯賜憐察,特許鐫改,少紓臣煎迫之心,則天地生成之恩,殞結難報,臣無任戰灼祈懇之至,謹昧死以聞。答曰,不允批答。燼餘
尹鏶啓曰,持平黃儁耉,再啓煩瀆,退待物論矣。傳曰,知道。
洪處亮,以都摠府言啓曰,副摠管金汝鈺,掌隷院坐起進去晝仕,請出標信。傳曰,知道。
李應蓍,以忠勳府言啓曰,本府假郞廳李耉敬罷職,代忠承衛梁師點,依前例假郞廳稱號,察任,何如?傳曰,允。
金壽恒,以訓鍊都監言啓曰,前府使鄭勔,都監郞廳,已爲啓下,而方在罷散中,時無職名,依例付軍職冠帶常仕,何如?傳曰,允。疊
金壽恒,以兵曹言啓曰,當日私婢天禮稱名人,自丹鳳門入來,守奴得間稱名人,自金虎門入來,差備門外擊錚,極爲駭愕。竝令攸司囚禁治罪,丹鳳門守門將趙新傑,金虎門守門將林岱,常時不能禁斷,以致闌入,亦可非矣,請推考。傳曰,允。
上在昌德宮。停常參·經筵。
未時,太白見於午地。
備忘記,傳于尹鏶曰,上旬輪次居首進士鄭洙賢,直赴會試,之次生員李厚徵,進士李汝淳,生員李光稷·朴龍見,進士嚴碩耉·兪樟,幼學趙宗著·尹時慶,進士鄭華齊,各給一分。
大司憲金南重啓曰,頃日陳賀時,東西外班分坐之際,紛擾太甚,不覺王子君出班,未及起立矣。昨聞慶平君,以此陳啓,禮曹判書李厚源,以班首,旣有推考之命,臣忝在風憲之長,難免失禮之責,固不敢晏然仍冒,而適緣賤疾,今始來避,所失尤大,請命遞斥臣職。答曰,勿辭,退待物論。
行大司諫金佐明啓曰,臣於昨夕,伏聞頃日陳賀時,王子出班之際,不爲起立之故,班首被勘云,臣不勝瞿然。臣於年前,忝叨本職,以大君前未及行禮,見遞,今又失儀於朝廷大會,而不自覺悟,晩聞班首之被推,今始來避,昏謬之失,到此益甚,決難仍冒言地,請命遞斥臣職。答曰,勿辭,退待物論。
獻納鄭萬和啓曰,頃日陳賀百官在外位時,王子出班,而東班未及起立,臣之所失,與長官無異,不可仍冒,請命遞斥臣職。正言安後說啓曰,頃日陳賀時,臣序立最後,且緣紛沓,王子就班,未及覺察,其不爲起立之失,實所難免,請命遞斥臣職。竝答曰,勿辭,退待物論。
掌令朴世城啓曰,頃日陳賀時,臣亦隨參班列,而王子出班之際,未及覺察,不爲起立,臣之所失,與兩司多官無異,何敢晏然?請命遞斥臣職。持平權格啓曰,頃日陳賀時,臣亦隨參,而王子就班,未及覺察,不爲起立,與多官無異,以此以彼,所失尤大,請命遞斥臣職。竝答曰,勿辭,退待物論。
傳于蔡忠元曰,政事,明日爲之。
答領敦寧金堉箚曰,省箚具悉卿懇。欲使卿監修者,不但予意爲然,大臣之意僉同,公議可見,卿何固辭乃爾?卿其安心焉。
答忠淸監司兪錫疏曰,省疏具悉。大臣回啓,似非偶然,卿其勿爲固辭。
右議政元斗杓辭免三疏。傳曰,不允批答。燼餘
義禁府啓曰,今日本府開坐,而判義禁李厚源,病未來參,査覈議處公事,不得覆啓之意,敢啓。傳曰,知道。
尹鏶啓曰,大司憲金南重,大司諫金佐明,獻納鄭萬和,掌令朴世城,正言安後說,持平權格,再啓煩瀆,退待物論矣。傳曰,知道。
領敦寧府事金堉箚子,伏以臣之不敢承命,有不得不爾者,而聖主不諒,責臣完畢,臣之悶迫,天地莫燭,豈非誠意淺薄,不能上格而然也?臣非敢悼其勞而不爲,厭其事而欲避也。力有所不及,勢有所難堪,策跛鼈而馳千里,驅蚊虻而負泰山,豈理也哉?臣之精力,已消亡矣。目視不明,耳聽已塞,臨書而失行讀,欲言而忘前後,茫然若隨煙霧中,莫重莫大之事,何可自量而當之乎?數年之前,臣之耄昏猶未甚,先王朝事,臣敢奉承而親見者,竭盡心力,僅得隨諸臣而洗草,至若宣廟朝事,臣以閭巷之人,跡在泥塗,朝端之隔,不啻距弱水望蓬萊。今以白首昏昏憒憒之餘生,徒持文墨議論於其間,不亦難乎?臣之所大懼者,只念聖祖之鴻功盛德,揚厲鋪張之未盡,得罪於天下後世,不特天禍人誅之可畏也。伏願聖明,亟收成命,更擇能手而畀之,不勝幸甚。取進止。批答在上
忠淸道觀察使兪瑒疏曰,伏以臣之情勢,可謂狼狽極矣。露章控辭,實出肝膈,而誠意淺薄,聖鑑不諒,尙靳準許,乃下備局,謂宜得遞,而反以不可輕許遞改爲啓,臣誠悶蹙,若隕淵谷。竊念人君礪世之具,名器爲重,士夫持身之道,廉隅爲大,必使進退去就之際,廉隅一失,則名器輕矣,名器一輕,則朝廷不尊,政令不行,豈非大可懼哉?今臣不避煩瀆,必欲解免者,非但爲身地也。竊恐上累殿下淸明之政耳。所謂臺席,非謂齊坐定議之謂也。臺廳之會,有異於屋下私談,諫官之言,豈比於閭巷竊議,而况方面之職,非庶官之比,掌風敎之任,操黜陟之柄,苟有被人嗤點,而强使冒沒就職,則無論有識之非議,卽兒童吏胥,亦皆指笑而言曰,是夫也,不顧人言,抗顔忘恥,其何以褒貶下官,號令一道云爾,則微臣名義,固不足道,獨不爲淸朝之羞辱乎?以臣情勢,萬無一就之理,顧臣才具,百無一堪之望。伏乞聖慈,曲垂體念,亟許鐫改,以重名器,以安微分,不勝幸甚,謹昧死以聞。批答在上
右議政元斗杓辭免三疏,不允批答。王若曰,倚毗方深,予意已諭於前後,撝謙太過,卿辭胡至於再三?去就不可以輕,安危所係者重。惟卿,鍾鼎偉器,棟樑宏材。志在君民,身任經濟之責,功存社稷,名高帶礪之盟。肆受知於先王,俾輔台于後嗣。秉尺王府,人自無冤,握兵騎曹,士樂爲用。事有難處,每倚籌策之良,知無不言,益見忠藎之悃。搢紳誰出其右?枚卜久斷於心。予有臣何憂?合置三台之列,吾之相已定,遂登百揆之尊。作礪作舟,允協朝野之望,汝爲汝翼,實藉公輔之才。方期一心而共貞,遽見三章之繼至。顧予不辟,縱未足與有爲,追念先朝,獨無意於圖報,矧國事無一足恃,而時勢有萬可虞。地異天災,難致轉移之效,人心世道,誰任挽回之方。懼方切於淵氷,自歎爲君無樂,義實同於休戚,敢曰在家不知。三十年之在朝,爰立猶晩,一二臣之同德,謙退何心?苟非如渴之誠,若玆多誥,須回乞免之志,毋庸固辭。於戱,意非偶然,卿何乃爾?罔居寵利,縱有保衡之言,在讓丕時,宜遵元聖之訓。所辭宜不允,故玆敎示,想宜知悉。知製敎權堣製進燼餘
尹鏶,以義禁府言啓曰,今日本府開坐,而判義禁府事臣李厚源,病未來參,査覈議處公事,不得覆啓之意,敢啓。傳曰,知道。
尹鏶,以兵曹言啓曰,當日幼學宋缺一字稱名人,自宣仁門入來,差備門外擊錚,極爲駭愕。令有司囚禁治罪,同門守門將金玧,常時不能禁斷,〈亦爲〉非矣,請推考。傳曰,允。燼餘
上在昌德宮。停常參·經筵。
下直,黃海監司李弘淵,水原府使李泰淵,丑山萬戶李尙馨。
未時,太白見於午地。申時,歲星見於午地。
府啓,請高陽郡守柳後聖,楊根郡守鄭後啓,竝命遞差。請古阜郡守高啓元罷職。啓辭見上大司憲金南重,大司諫金佐明,獻納鄭萬和,正言安後說,掌令朴世城,持平權格等,以頃日陳賀時,王子就班,未及覺察,不爲起立,竝引嫌而退。權格又於昨日承受之際,其時班首推勘之下,矇然着名,以此以彼,所失尤大,竝引嫌而退,紛擾之際,未及覺察,事勢所然,不可以此輕遞多官,而承受着名,未免率爾之歸,請大司憲金南重,大司諫金佐明,獻納鄭萬和,掌令朴世城,正言安後說,竝命出仕,持平權格,遞差。自前親政之時,上注書一人,有陞序之規,而至於假官,則未聞有超遷者也,今者新及第兩人,聯擢六品職,不但事無前據,官方之顚倒甚矣。物論皆以爲訝,吳始壽·南九萬六品職,請命改正。本月初一日,文廟焚香時,大司成及典籍一員外,皆托故不來,其怠慢之習,不可置而不懲,無故不參人,請竝命從重推考。答曰,依啓。柳後聖·鄭後啓·吳始壽·南九萬等事,不允。高啓元遞差。
答工曹參議柳道三疏曰,省疏具悉。朝廷旣已洞燭,爾何乃爾?至今不爲除職,亦云怪事,爾其勿辭察職。
答大司憲金南重疏曰,省疏具悉卿懇。卿其安心勿辭。
傳曰,黃海監司·水原府使留待。已上燼餘
有政。吏批,判書洪命夏進,參判吳挺一呈辭,參議南老星病,都承旨李應蓍進。以李慶徽爲兼南學敎授,李廷夔爲兼司書,鄭植爲持平,權尙規爲兵曹正郞,柳昌辰爲寧越郡守,李碩老爲泗川縣監,吳廷彦爲機張縣監,趙伯耘爲義興縣監,鄭期泰爲禮安縣監,洪宇亮爲靈巖郡守,崔挺海爲草溪郡守,李惟謙爲鎭岑縣監,慶昫爲報恩縣監,李袤爲直講,趙文昕爲歸厚別提,韓世雄爲軍器主簿,朴普錫爲兼引儀,蔡裕後爲左副賓客,金振爲刑曹參議,金克和爲監察,李尙彦爲禮曹佐郞,洪藼爲南別殿參奉,尹壽益爲昌陵參奉,李哲英爲司宰主簿,盧尙義爲相禮,黃儁耉爲全南都事,權碖爲刑曹佐郞,金禹錫爲平安都事,洪錫箕爲兼良才察訪,李益亨爲軍器僉正,洪南立爲典籍。大司憲金南重,今加資憲。軍器正鄭麟卿,今加通政。譯官張炫,今加資憲。趙東立,今加嘉義。福寧君栯,今加嘉德。
兵批,判書許積進,參判尹順之進,參議鄭攸進,參知成夏明進,左副承旨洪處亮進。以柳赫然爲兼訓鍊都正,李行進爲都摠管,李迎濂爲部將,河羲圖爲守門將,李濂·朴希聖爲武兼,李溫·鄭之虎爲文兼,李後山·鄭麟卿爲副護軍,黃儁耉·鄭之虎爲副司直,鄭勔·趙之孟·洪重亨·李溫爲副司果。前司果李軸,今加通政。金時卨爲訓鍊副正。
洪處亮,以兵曹言啓曰,今正月初四日下直守令引見時,重林察訪李老玉所啓,本驛所屬富平地金輪驛,壬辰以後,廢棄已久,前察訪金敏斅,雖得復設,而位田四十餘結內,所推者只是二十餘結,其餘則全未推得,令本道定訟官還推,何如?上曰,位田一事,言于該曹事傳敎矣。畿驛殘弊,比他道尤甚,而重林所屬金輪驛,馬位田未推者,至於二十餘結之多,事甚不當。自本曹別定差使員,十分詳査,一一推出啓聞,而査覈之際,切勿濫及民田之意,監司處分付,何如?傳曰,允。
洪處亮,以御營廳言啓曰,二番右部屬忠淸道中右司十哨軍兵,及黃海·京畿道各差備軍一百七十五名,來二月二十五日,京中逢點,三月初一日,與一番軍兵替入,故各道監兵使處,依前知會之意,敢啓。傳曰,知道。
洪處亮,以兵曹言啓曰,當日良人姜應祿稱名人,自通化門入來,武擧子徐仁民稱名人,自敦化門入來,差備門外擊錚,極爲駭愕,竝令攸司囚禁治罪。通化門守門將閔榮吉,敦化門守門將林岱等,常時不能禁斷,以致闌入,亦爲非矣,請推考。傳曰,允。
李應蓍啓曰,卽考本院丁亥日記,則上旬輪次居首進士南龍翼,直赴會試,前都事羅襻,幼學金壽興,給三分,前監役李景韶,給二分。生員尹趾美,進士洪聖龜,幼學尹哲·宋暉吉,各紙十卷·筆五柄·墨五笏賜給事,有備忘矣,敢啓。傳曰,知道。
李應蓍,以司饔院官員,以都提調意啓曰,前日本院提調啓辭內,工曹啓辭,平市署提調尹絳啓辭內,諸上司各衙門日用各樣沙器等物,自其司直發甘結,刻督進排,本無定限,故沙器廛,不能支堪,撤罷本廛,已至九年。罷廛之後,上司所用,分定各廛,沙器元非各廛所儲,廛人奔走貿納,非但渠輩窘迫難堪,其在差役之道,亦涉無遽。往年以上司所用沙器,各其典僕下人,私自貿易,切勿責捧市上事,捧承傳,厥後此弊少除,而一年二年,漸至於督捧如前,此實由於下人之所爲,至如政院,則人情所捧之弊,倍於他司,下輩,利其利而頻數督納,各司以此稱冤益甚。自今以後,令工曹別爲貿易沙器,或收稅於站人,進排於闕內上司及都監權設之處,其他衙門橫侵之弊,一切痛禁,則一年所用之數,必不至浩大。工曹,尙以措備爲難,則司饔院一年兩度燔造退器之數,倍於進上,分半爲提調分兒,分半送于工曹,亦似便當。以此議處,永爲恒式,諸上司褒貶時,鍮沙器等物,督於市民,故多費人情,進排之後,太半閪失,未得還推,亦極稱冤。此後則使其典僕,自備行用事,依前捧承傳施行,而各司如有犯者,官吏從重科罪,以爲懲戢之地,何如?傳曰,依啓。此後如有犯者,勿爲借手於法司,提調一一直爲啓辭論罪事,傳敎矣。自本曹別爲貿易進排,非但規例所無,如欲貿得,不可使書吏輩,各自貿納,將不免又令市民貿納,其間事勢,實涉難便。如欲收稅於各店,則京城近處,本無沙器店,勢將收合於有店各官,其弊尤甚,若自司饔院移送沙器,則自本曹進排,雖無前規,或可爲之,而司饔院之有餘件,可以分送與否,自本寺有難詳知,令該院參酌稟處,何如?傳曰,允事,傳敎矣。本院燔造沙器,專爲御供與祭器,事體甚重,自前無移用他處之規,今因平市提調啓辭,進上退器,分半移送于工曹事蒙允,而今秋沙器,則前月晦前,盡爲輸納,所謂退器,則分送諸處,已有流來舊規,都提調亦爲定式,故今已盡爲區處,還爲收合,亦未妥當,姑待都提調還來後,參酌議處,何如?傳曰,允事,傳敎矣。本院燔造磁器,或不無苦窳餘件,而其數不敷,平市署所謂退器之數,倍於進上云者,不但告君之辭,未免失實,國家設官分職,各有所司,本院進排之物,專爲御器與祭器,則非外人所可請用,亦非外司所用之物,事體之重,非比他司。自古及今,未有請用於市民之役者,實有所不敢而然也。平市署,不思體面,敢有此請,而該曹回啓中,以貿易進排,謂之規例所無,以御器餘件,分送本曹,有若奉行者然,其意所在,尤所未曉。繁纓,微物也,而名分所在,古人惜之,況欲以御器,替行市民之役,其於國家事體,爲如何哉?祖宗朝流來古規,今不可率爾變革,亦不當創開無前之規,惶恐敢啓。傳曰,知道。
尹鏶啓曰,古阜郡守高啓元遞差事,命下矣。臺諫方以罷職論啓,遞差承傳,不得捧之之意,敢啓。傳曰,知道。
工曹參議柳道三疏曰,伏以臣,持身無狀,自陷於不測之地,幸以天地父母之恩,得一望於萬死之中,追思至今,精爽飛越,屛伏鄕曲,感祝聖德,自分畢命於田畝間矣。適緣私患,才到輦轂之下,不料特除之命,出於千萬夢寐之外,冒死呈單,又有還出給之命,驚惶感激,淚與言迸,虀粉骨,何足以圖報萬一乎?第念聖人御物,官賞爲重,士夫行世,廉恥最關,人主之所不可私授,人臣之所不可私受,臣何敢只恃聖眷,不有公議,晏然就列,自同恒人乎?臣之情勢,到此地頭,吁亦戚矣。伏乞聖慈,終始憐察,亟賜鐫免,以安微分,千萬幸甚。批答在上
大司憲金南重疏曰,伏以奉使之臣,設有可紀之勞,自是職分當爲,況今番之事,專頼正使之周旋,臣以副价,未有一毫容力於其間,而意外恩命,亦及臣身,臣誠惶愧,措躬無地,非功之賞,必招譏議,踰分之榮,不敢承當。伏願聖明,諒臣危懇,亟許還收新授加資之命,以安微分,不勝幸甚。批答在上
敎黃海道觀察使李弘淵書,王若曰,共我惟良,最難方面之寄,得君之望,蹔輟喉舌之班。僉擧攸同,擢授非偶。惟卿,性資端慤,智慮周詳。赫世簪纓,初不待於汲引,傳家淸素,仍見推於儕流。歷敭,越自先朝,簡拔,實在初服。逮分憂於畿甸,恬靜爲治,俄代言於禁中,出納惟允。惟其望實兼備,是以外內俱宜,睠言黃海一區,實是西關孔道。素有漁鹽之利,地卽饒,不廢繭絲之供,國之堡障。自維兵燹以後,又値飢饉相仍。數百里幅員,慘矣人民之困,二十餘州郡,索然物力之殘。兵食俱空,緩急何恃,冠蓋相望,策應尤難。矧惟水旱疫癘之餘,致有顚連流徙之患。戶數漸縮,務宜急於勞來,刷事纔完,政莫先於安集。誰膺委畀之責,必須通敏之資。玆授卿守黃海道觀察使兼兵馬水軍節度使巡察使,卿其益懋乃功,深體予意。廢墜在所修擧,疾苦亦宜咨詢。勸課作興,予當熟講於前席,區劃施設,卿固默算於中心。惟在勉行,玆不多誥。至於稟處裁斷,自有應行定規。於戲,人臣奚擇於險夷,利器可試於盤錯。爲國屛翰,職是觀風,掇土綢繆,戒在未雨。故玆敎示,想宜知悉。知製敎李殷相製進
巳時,上御熙政堂。黃海監司李弘淵,水原府使李泰淵引見入侍時,同副承旨金壽恒,假注書李光迪,記事官李元禎,記事官權尙矩。上謂黃海監司李弘淵曰,本道刷事,今幾完畢乎。弘淵對曰,小臣以駑劣之才,猥忝方面之任,今未能詳知本道之事,而査事則都監査問者外,幾至完了云矣。上曰,西北以査事,殊極紛擾云,然耶?弘淵對曰,以伸理之事,民多紜擾云矣。上曰,兩西則戎務之事,廢而不務,難可收拾矣。往者任義伯,則何以爲之云耶?弘淵對曰,兩西戎事,煩於耳目,不得任意爲之,勢難着實修飭矣。上曰,煩於耳目,則固難着實爲之,而爲方伯守牧者,苟能留念毋忽,則不至如前抛棄矣。弘淵曰,聖敎如是,敢不盡心竭力乎?今未及往赴任所,雖不知本道之事,某事如是,某政如是,而竊伏聞其處民生,以勅行接待,貽弊百倍於三南諸道。只以刷馬一事言之,自平山夫馬調發往來之時,民間怨咨莫甚云。以小臣之愚意論之,黃海一道之力,祇用於平山而止,則民力庶可休矣。臣往見本道事,枚擧狀啓,而以待朝廷處置,然後欲爲變通矣。上曰,到任之後,觀勢啓稟定奪爲可矣。上謂水原府使李泰淵曰,卿以侍從之臣,任此軍務重地,凡事欲何以爲之乎?泰淵曰,臣以白面書生,畀此重任,凡事不知將何以爲之也。上曰,守令所爲之事,不過七事而已,此雖文具,而大要不外此三者矣。治民治兵,爲方今第一急務,水原,畿輔重地,曾以勳戚之臣差送者,意非偶然,而今卿以侍從出去,與勳戚何以異乎?卿之治民,曾有善治之聲,而治兵之事,亦不可忽也。其處軍數不少,而本是武鄕戎政,不至甚疎云。治民,雖是書生分內事,治兵一事,亦須盡心爲之可也。泰淵對曰,兵民之政,固不可偏廢,而況水原一地,國家所倚以重者,不可不擇人差送,而小臣駑劣,實難堪當,是可悶矣。上曰,金壽仁,非不欲盡力幹事,而以身病,不能如意云,可歎也已。治兵之事,係其人之能不能而已,豈有文武之異乎?泰淵對曰,金壽仁,亦務軍政一事,而以病速遞,故不得收其設施之效矣。且本府馬隊,自柳赫然時始設,而鄕曲殘民,有馬者幾希,爲馬隊者,以是爲悶云矣。上曰,卿其往見,然後凡事啓稟定奪可矣。當今時俗之大弊,以爲不作一事,束手安坐,然後可以要譽於民間,而皆不欲作一事行一政,甚可駭矣。泰淵對曰,作事之際,豈能無毁謗哉?至以招毁於民,專廢國家之事,則爲守令者,甚可駭也。上曰,水原,素是軍兵所聚之地,時時鍊習,使不至空疎而已,可也,凡事必從務悅於民,而慈祥仁恕,則雖其修擧庶事,豈使民有毁言哉?泰淵對曰,聖敎若是丁寧,臣雖不才,敢不竭力殫心乎?李弘淵曰,西路戎政,不可以煩於耳目,專事廢棄,而至於操練,實難依例爲之矣。上曰,每當冬時,打圍於雪上,則操練雖不爲之,而兵戎之政,不至專廢矣。弘淵曰,西路守令處,可喩此意,而但我國人,有與彼人相通者,故凡干戎政之事,勢不可任意爲之矣。上曰,卿須善爲之,可也。其處則實爲彼物之所有,可勝痛哉?泰淵曰,軍兵服色,不可不務使鮮明,而貧民實難措辦,是可悶也。上曰,不可儉者,軍兵服色也。技藝之精,服色之侈,俱是治兵之道,而二者若不得兼,則技藝精鍊,是爲上矣。我國家士大夫,亦多貧,不能致美乎章服,況軍兵之服色乎?此事則不須檢勅爲之,可也。李弘淵曰,黃海一道,他事不能詳知,而本道還上,或有累萬石未納之邑云,今若一向督徵,則民將不堪,而怨咨興矣。糶糴之事,臣欲啓聞稟處,而未知如何也?上曰,卿往本營,詳見文書,然後如有稟處事,則啓聞,可也。近來守令,爲其自己之捧用,耗穀,必務督徵還上云,殊極痛駭矣。弘淵曰,兩西則多有管餉之穀,不必專務督徵,以紓民怨,似爲得矣。上曰,予曾在北京,見其米穀紅腐陳久,不堪食之,而彼人能喫之,良可怪也。古人有言曰,氣樓,蓋中原則樓上作樓,以貯米穀,而使通其氣,故累年積蓄,而穀不甚腐矣。泰淵曰,水原事,小臣到任之後,庶可周旋爲之,而臣曾爲守禦使從事官時見之,則前者義僧之聚集於城內者,爲其南漢之守護,而近來義僧之自鄕聚會之事,不如往日,故將無以守護云,是可慮也。外方諸事,以僧爲軍者,其數甚多云,以此充定於義僧,則似爲便當矣。臣欲言此意于守禦使處矣。上曰,義僧事,亦有貽弊者,甚多,卿其往見守禦使,相議爲之,可也。同副承旨金壽恒曰,來十一日,專經文臣殿講當次,而與朝參相値,退行翼日何如?上曰,依爲之。金壽恒曰,故判書臣金益熙,今將歸葬于連山,而道路不邇,擔軍難得,將無以行喪云。係是重臣之喪,且自上平日眷待優異,於其喪葬,合有顧恤之典矣。上曰,發靷在於何間云耶?金壽恒曰,在於今月晦間云矣。上曰,斯人年未耄老,而遽至於此,國家可用之人,如是者,亦不可易得矣,予甚痛悼焉。雖非常規,其令沿路各官,擔持軍定給,且於葬時,造墓軍,特爲題給事,言于該曹,乃罷出。已上燼餘
傳于金壽恒曰,黃海監司·水原府使,引見。
上在昌德宮。停常參·經筵。
下直,鉢浦萬戶表偗。
未時,太白見於午地。申時,歲星見於午地,日有左珥。夜三更四更,月暈。
府啓,請高陽郡守柳後聖,楊根郡守鄭後啓,竝命遞差。啓辭見上請吳始壽·南九萬,六品職竝命改正。大司憲金南重,以本府前啓中,高陽郡守柳後聖事,以先世墳山,在於本郡,故依近規從多之例,不爲聯名矣。當初未參之論,今不敢連啓,事甚難便,引嫌而退,初不聯名,則後難連啓者,事勢亦然,請大司憲金南重出仕。新除授持平鄭植,時在咸鏡道居山任所,請斯速乘馹上來事,下諭。答曰,不允。出仕事,下諭事,依啓。
答忠淸監司兪瑒疏曰,省疏具悉。已諭予意矣,卿其勿辭。
答左副賓客蔡裕後疏曰,省疏具悉。卿其安心,勿辭察職。
答領敦寧金堉箚曰,省疏具悉。已諭予意矣,卿其安心焉。
答禮曹判書李厚源疏曰,省疏具悉。卿其安心勿辭,調理察職。
大臣·備局堂上引見時,領議政鄭太和所啓,江華留守洪重普之病重,諸臣所共知,而臣亦聞之詳矣。其上疏啓下備局,所當回啓,而難得其代,未卽爲之矣。上曰,病勢果如此,則勢難察任矣。鄭太和曰,其上疏不爲回啓,直爲遞差何如?上曰,依爲之。又所啓,營將陞堂上差送,意非偶然,而南原營將趙摶,事多做錯,不可仍置矣。御史上來時,本道監司,亦爲言及此事,而不爲糾察請罪,事極非矣。兵曹判書許積曰,渠自以爲能文,聚會儒生,設白日場課次,以未入等之人,軍官置簿,事甚可駭矣。上曰,趙搏先罷後考,監司亦爲推考。
傳曰,今番王子夫人捧單子時,人皆厭避極矣。揀擇之時,必多有奸巧之事,決不可以一二宮人,出入私家而見之,令該衙門知委。再明皆令來會于昌慶宮公廨,使內人揀擇,主昏人,其日亦令來待。
李應蓍啓曰,命下矣。王子君夫人親揀擇,乃所以重其禮也。今此潚,與無故王子不同,自上旣不能親自揀擇,則豈可使士夫家處子,齊會闕下公廨,以創無前之規乎?在聖上友愛之情,雖無所不至,其於國家事體,恐不當如是也。且當初捧單之時,雖或有厭避之人,今乃至以奸巧之事,擧而疑之,是豈聖上體下之道哉?請加商量,還收處子來待闕下之命。臣等待罪近密,區區所懷,不敢不達,惶恐敢啓。傳曰,不允。已上燼餘
大臣·備局堂上引見時,吏曹判書洪命夏所啓,禮安,多有士大夫,異於他道,新除授縣令鄭期泰,乃是庶孽而誤爲擬望受點,改差,何如?傳曰,依爲之。備局謄錄
兵曹啓曰,賓廳武經七書考講時,應講十員,皆不能開口,自不,所當依事目罷職,而問其十員,皆不通之由,前日則只以當身所讀張而考講矣,今番則一從事目所定每朔十張之數,而考講曾所不讀之處,故不能應講云。旣定每朔所讀張數之後,無意擧行,只講若干張,以爲塞責之地,其不着實,誠爲可駭,而此是從前謬習,不可宜責於不通之武臣,許多官員,不爲申飭之前,竝用一切之法,一時罷職,似涉冤枉。姑先推考,自今爲始,各別分付,每於朔末,計其公私,故詳錄所讀張數,通計三朔後,從其張數而考講,俾無有名無實之弊,似爲宜當,惶恐敢啓。傳曰,知道。已上燼餘
領敦寧府事金堉箚曰,伏以臣竊以爲,老病,不與昏妄期,而昏妄集,昏妄,不與罪戾期,而罪戾至。臣之再三塵瀆,不待修史,而旣已招尤而速累,寧犯瀆告之小罪,不忍誤事而獲大戾也。人臣事君之道,雖在於從君令之恭,而不量其力,而入先陷誤大事之罪,何益於公私哉?事在危急,則赴湯蹈火,亦不敢辭也。朱書黃抹,自有任責之人,何可使擿埴者冥行,而望其直入門乎?今之位尊望重,曾經太史者,尙多其人,而捨三長而取一短,大臣之擧,公議之是,臣不敢知也。伏願聖明,更加憐察,亟賜黜免,則非但微臣之幸,實史家傳記之大幸也。不勝悶蹙之至,冒死瀆陳。取進止。批答在上
崇政大夫行禮曹判書李厚源箚曰,伏以臣,稟賦素薄,自少善病,數年以來,衰邁日甚,羸形危喘,嘗不保朝夕。頃於都監開坐之日,遍身寒縮,痛勢忽劇,僅得舁歸于家,委身床席,一任沉頓者,今已五日,而旁證雜出,種種作苦,四肢百體,無處不痛,暫或觸風,輒復寒戰,元氣苶然,不能收拾,精神惝怳,有似沉醉,鼻樑腫痛,不自堪忍,咳嗽無已,飮啖且廢。旬月之內,差復難期,臣於本職之外,兼帶且多,至於金吾之長,爲任尤緊而一倂曠廢,獄囚多滯,此臣所以惶恐悶蹙者也。卽又伏聞,明日有朝參大禮,而臣之病勢,無望起動,伏乞聖明,曲加矜察,將臣本職及兼帶諸銜,竝許鐫改,俾便調治,不勝幸甚。取進止。批答在上
工曹參判蔡裕後疏曰,伏以臣之麽渺譾陋,衆所共知,特以聖恩荐加,人不敢遽置而不之用,臣亦素性拙弱,曾不與人相抗,故能保爵祿,猥玷淸華,臣只自媿恧,憂懼不知所出,臣之兼任,已盡朝家之極選,獨賓客之任,未耳。今又出諸臣之右而竊據之,非但臣福過之災必生,旣溢之器必覆,實念堂堂聖朝,無一人可堪者,而咸萃於臣身,上下俱未免虛授冒受之誚,豈細故也?臣竊痛悶焉。且臣有不得不自劾者,臣於前者,以史事承命之時,全無辭免之語,臣若自以爲能當此事,而若是則卽不自省之甚也。若知其不堪而不爲之辭焉,則其昏謬何如哉?爲人如此,則雖文章超世,其可以當此莫難莫重之史事乎?臣少無所讀,衰已都忘,尋常文字,動輒生疣,此皆聖明之所洞燭,而臣之前後累十餘疏,已盡之矣,今何暇一二談也?臣之叨秉文衡,扮作國朝之怪事,今六載矣。臣每念及此,求死不得,況領敦寧府事金堉,以未及知先朝事蹟爲言,則臣於聖祖賓天之日,實是垂髫兒耳。有何見聞,可以修緝補綴,畢成完史乎?揆以理勢,斷然不可,臣欲陳當初昏謬之失,而監修之臣,陳箚不已,臣未敢竝行而煩辭,今始仰瀆於宸嚴之下,伏乞聖明,俯諒危悃,將臣新授賓客及文衡之任,竝賜遞免,以便公私,千萬幸甚。批答在上
忠淸監司兪㻛疏曰,伏以臣不堪之狀,難冒之勢,聖明已盡下燭,宜蒙仁覆之天,曲垂體諒,快許鐫改,而伏承聖批,乃以大臣回啓,似非偶然之意爲敎,臣誠狼狽,不知所以自處也。竊詳聖旨,非不念廉隅之爲重,非不知微臣之不稱,特以目今注擬之際,銓曹常患未充承乏之選,猥及於臣身,業有成命,不欲輕改,且以廟堂覆啓,有所持難故也。夫人才日下,漸不如古,方面之任,固難其人,若素有時望而歷職內外,經事諳練者,初未嘗乏人也。舍是不求,而乃以新進眇末,未經一史職者,驟除是任,毋論物議之輕重,豈不爲明時之疵政乎?臣之瀝血控辭,已渴微忱,而區區悃愊,猶有未盡吐露者,敢復不避煩瀆,如蒙睿鑑,曲加察納,可知臣言之出於衷曲,而非苟焉辭避也。夫士之仕也,固非一道,或以文學,或以才局或以功勞,或以門戶,雖積仕例遷,亦必由是四者,今臣撫躬省顧,無一於此,而倖竊科名,年除月陞,經堂後未四年,躐躋承宣,爲郞騎省,三年忝叨貳佐,環視郞僚,非先進則皆舊時同席也。每蒙恩除,怵然有循墻走避之意。至於方伯,卽二品之職也。首尾仕宦,未滿七載,而無狀如臣,遽陞宰列,不知何爲而得此於聖朝哉?臣於除拜本職之日,伏見政目,銓曹,以臣首擬於監司,備局,以臣首擬於水原,水原,畿輔之巨鎭也,監司,藩臬之重寄也。雖才局人望,爲一時所重者,亦不當如是,況以如臣者,擧而當之,其在聖朝器使之道,豈非大加寒心者乎?中情震悸,歸語於老父曰,受恩如此,固當死生以之,但念小器易溢,過福生災,此理勢之常也。父子相對,憂懼竟夕,只緣感激洪私,且恐事涉煩猥,不能固辭,期於必免,臣之貪戀冒沒,貽辱名器之罪,無所逃矣。人非見責,理宜必至,識者之譏誚,無足異也。臣雖欲忘廉喪耻,抗顔就職,其如公論何?寧受違慢之罪,決無冒赴之理,伏乞聖明,矜臣情勢,快賜恩遞,以畢天地生成之德,不勝幸甚。批答在上
午時,上御熙政堂,大臣·備局堂上引見時,領議政臣鄭太和,左議政臣沈之源,戶曹判書臣鄭維城,判尹臣李浣,兵曹判書臣許積,吏曹判書臣洪命夏,大司憲臣金南重,副提學臣李一相,大司諫臣金佐明,左副承旨臣洪處亮,假注書臣李光迪·臣權大載,記事官臣李元禎,臣李行道入侍。領議政臣鄭太和曰,頃以焰硝被捉事,探問于義州,而義州府尹回答,今已來到矣。上曰,淸人所言,何如云耶?太和曰,臣與許積相議,作諺書相通,而來報中,言焰硝則一千六百斤,火藥則五十餘斤被捉云矣。所謂彼人之說話,似未能詳知矣。上曰,被捉之數,何其太多耶?太和曰,搜出時一行人,皆投雪上,而收合竝量,則其數如是甚多云矣。且移咨,則須趁瀋陽所報未入去之前,從速爲之,可也。許積曰,若待灣上人推問後移咨,則事甚稽遲矣。上曰,使承文院從速撰出咨文,而咨文中,以一邊査問,一邊爲先報告之意,措辭撰出,可也。許積曰,今聞被捉人等,極爲瘦殘云,似非渠之所爲,必有其間主張者矣。太和曰,所謂主張者,雖或有之,而勢不可一一査出矣。推問譯官,則自言無所犯,於何可得査出耶?上曰,彼人之親自出來査問,今雖不可豫料,而在我之道,不可不査報矣。不然則例有如前之弊耳。許積曰,馬夫輩來此後,捧招之言,與在義州時捧招不同云,將何以從重推査乎?洪命夏曰,被捉人等,今方嚴囚,而慮或有滅口之患矣。典獄官員處,豫爲申飭,何如?上曰,依爲之。太和曰,咨文必須權侙而撰出,侙則時在任所,不可從速上來,使大提學及承文提調,商參撰出,宜當矣。大提學蔡裕後,以賓客,時未肅拜,卽刻牌招何如?上曰,依爲之。太和曰,齎咨官李萬枝,雖有可使之才,年少之人,異於老宿經事之人,改差,何如?上曰,然則以經事老宿之人,爲之,可也。沈之源曰,以李斗鎭改付標,何如?上曰,依爲之。又敎曰,於應巨大,爲禮部尙書。頃者大君入往時,自以爲渠也,專管東事,多有旋力,而顯有要功之言云。今番使行時,於應巨大處,不可無各別贈賚之物,巴何乃伊處,亦可以贈遺某物矣。太和曰,然則以何物送之耶?上曰,不可以若干南草楮紙等物送之,以靑黍皮·水獺皮·人蔘及銀子三百兩磨鍊送之,可也。太和曰,齎咨官衙門相接之時,亦不可無贈遺之物,依壽昌入去時例,資送,何如?上曰,依爲之。太和曰,江華留守洪重普之病勢甚重,非但廷臣之所共知,臣亦詳聞之矣。方得食渴之病,末由居官莅事云,其上疏旣已啓下備局矣。所當卽爲回啓,而難得其代,未卽爲之矣。上曰,病勢果如是,則實不可察任矣。沈之源曰,鄭致和可堪此任,而領相嫌不能薦之矣。上曰,其才果可用,則古亦有違衆擧親者,何以嫌爲之?之源曰,致和,曾爲平安方伯,亦能善治,前效如此,今可試矣。太和曰,其上疏不爲回啓,而直爲遞差,何如?上曰,依爲之。鄭維城曰,戶曹白綿紙,必有剩儲,乃可爲不時需用之資,而今番謝恩使發行後,則餘儲無多矣。時存僅有萬餘卷,不可不分定於三南,以爲豫備之地矣。大槪自前日例,以鹽鐵木,給民紙價,而木品麤劣,無益於民,此與不給價而白取者,無以異也。洪處亮曰,臣曾爲光州牧使,目見鹽鐵之木,有名無實,而已成流來規例,雖欲變通,而末由也。上曰,然則何以爲之,可也?鄭維城曰,鹽鐵木精麤,在於守令,爲守牧之人,果能盡心於民事,則豈有有名無實之弊哉?且今番御史書啓中,鹿皮徵捧事,今將査出,而一體査問於三南,何如?上曰,依爲之。鄭太和曰,小臣曾在待罪湖南之日,目見上司分定皮物於各鎭萬戶,而各鎭萬戶,則侵漁其軍民,其爲民弊者,甚非細事也。今此査問事,固不可置之尋常地矣。上曰,近來閭閻間笠制,殊極駭異,卿等則以爲如何?太和曰,臣等亦見近日笠制,極爲駭異,而時俗相尙,已成謬習矣。上曰,東方笠子,以中國言之,殊是怪制,而此則自前古所創者也。今不必擧論,而至於帽子極高,凉臺太闊,有妨於出入門戶,則其制豈不甚駭哉?自今以後,則笠子凉臺之太廣闊者,令法府禁之,使得改造而着之,可也。且近來衣服之制,亦異於前矣,袖甚廣闊,而其長委地,非但有駭於所見,其於行步之際,亦不便好矣。曾聞古人之言,則靴子之緣,以靑黍皮者,以其衣長,才及靴子之緣,故飾以靑色黍皮,以表衣裔之界限云,而古今衣制之長短,若此不同,甚可怪也。吏曹判書洪命夏曰,上好則下甚,古語所謂宮中好大袖,四方全匹帛者,信不虛也。上曰,中國之人,則只着臥兔兒,謂其狀,如臥兔之形也。大明會典云,武士衣袖,僅容拳,蓋戎服之制,只取其輕捷,故衣袖之狹,僅容手拳,而我國則所謂戎服,亦不便捷,旣被帖裏,又着笠子,動作之間,必有拘束之弊矣。太和曰,壬辰之後,蓋嘗欲依中國之制,使上下皆戴小帽子,而果不能行之云矣。上曰,道袍之制,亦自壬辰後而有之矣。我國帖裏衣,初與胡帖裏,同其制,而古有胡耳掩,其制狹小,而極其輕銳云矣。許積曰,前朝着方笠時,則未知其衣服之制如何,而槪聞其時,則人不着帶云,可想前朝衣冠之制,未免左袵之俗也。上曰,予每欲言之而未果提說矣。陵幸之時,着笠乘駕轎,非但有妨於出入,入坐之後,動輒礙掣,不能任意回轉,今後則乘駕轎時,所着之冠,令儒臣豫爲講定,可也。沈之源曰,上年之天災時變,可謂孔棘,而幸頼聖上能盡修省之道,終見消弭之效,而今年正陽之月,太白之晝見,連日不止,極可悶慮矣。自上宵旰軫憂,固未嘗不至,而目今國事,日異而歲不同,未知何以缺二字乃可以能盡答譴之策也。上曰,非但太白之連日晝現也,又有歲星出見云,變異之層出,何至此極耶?近日則益切危懼,罔以爲懷矣。太和曰,前歲之凶歉極矣,到今春,市上米價翔貴,民無朝夕之資,多有塡壑之莩云,亦可慮也。上曰,上年雨暘不適,其時麥禾無秋,民之阻飢,宜至於是矣。賑恤之典,雖已擧行,而不可不更加申飭矣。洪命夏曰,小臣以萬不近似之才,猥忝銓選之任,目今人才之乏,愈往愈甚,每當備擬之際,未免苟充之患,是可悶慮者也。上曰,人才之乏,何至於斯耶?特異之才,雖不可易得,至如可堪百執事之人,亦不可得云,甚可怪也。太和曰,武弁中可用者,陞堂上差遣營將者,實是愼簡之道,而南原營將趙搏,爲人顚妄,事多做錯云,不可仍置其職矣。御史上來時,本道監司,亦言趙摶之事,而不爲糾察請罪,亦極非矣。上曰,趙搏,以營將辭朝時引見,則其爲擧措,殊極無形,其時欲爲遞去,而以未及試用,不果矣。許積曰,渠自以爲能文,聚會儒生,設白日場課次,以未入等之人,充定軍官云,事極可駭矣。上曰,趙搏,先罷後推,本道監司,亦爲推考,可也。往者下直守令引見時,三和縣令韓楫,歷陳本縣軍務疎漏之弊,而聽其言說,則頗似可用之才矣。許積曰,年少武弁中,如韓楫者,頗爲超出於儕流矣。上曰,如趙搏無形之輩,則殊無以以堂下陞差之意,還收其堂上,不亦可乎?太和曰,趙搏事,極爲痛駭,不可仍畀軍務重任,而至於奪其堂上,未知,如何?上謂兵曹判書許積曰,近來入直內三廳將,雖逐日書入單子,而其中多有未肅拜及式暇稱病者,時或以單望落點,事極可駭矣。今後則分其各番,別單書入,可也。太和曰,令兵曹各別申飭,各以一番,分定其將,爲當矣。上曰,曾聞兵曹不爲開坐,只不知首末之入直堂上開印之故,吏緣爲奸云,此後則使入直堂上,毋得開印,可也。許積曰,本曹事務緊急,勢難全不開印,而此弊初由於本曹不爲開坐之致,自今依他司例,頻數開坐,勿令入直堂上,獨判文書,似爲便當矣。上曰,依爲之。而此後進不進單子,勿以政事日書塡,以其開坐日書入,可也。鄭太和曰,新除授參謁,必須政府開坐,然後爲之,而近緣西壁未備,不得爲之,且舍人,每以三司出入之人塡差,故未免數遞,殊未妥當,後政差出參贊,今後則舍人,亦勿頻數遷轉,何如?上曰,依爲之。洪命夏曰,禮安,多有士大夫,異於他邑,而新除授鄭期泰,乃是庶孽,誤爲擬望受點,而卑賤之人,實不可鎭壓,請命改差,何如?上曰,依爲之。大司憲金南重啓曰,本府前啓中,高陽郡守柳後聖事,以臣先世墳山,在於本郡,故依近規從多之例,不爲聯名矣。當初未參之論,今不敢連啓,事甚難處,請遞臣職。上曰,勿辭。許積曰,士人中有許炳者,勇力超凡,若有窠闕,則雖宣傳官,可以爲之矣。洪命夏曰,武士中白大璡,雖老,亦可用人也。洪宇亮,亦淸白人也,不可以鹿皮徵捧之罪,而終不用也。上曰,各司坐不坐單子,每朔書入,而吏曹則以開政懸錄,實爲無據矣。今後則勿爲書入,可也。洪命夏曰,在昔則吏曹開坐,各司官員,竝爲參謁,察其賢否,而以爲進退之地矣。今則此規之廢墜,已久矣。自今以後,令本曹郞官,各執所掌文書,依法例開坐,仍行參謁之擧,何如?上曰,依爲之。
洪處亮啓曰,大司憲金南重,再啓煩瀆,退待物論矣。傳曰,知道。乃罷出。
洪處亮啓曰,大司憲金南重出仕事,命下矣。今已日暮,明朝待開門命招之意,敢啓。傳曰,知道。
李應蓍啓曰,傳曰,今番王子夫人單子時,人皆厭避極矣。揀擇之時,必多有奸巧之事,決不可以一二宮人,出入私家而見,令該門指委,再明,皆令來詣于昌慶宮公廨,使內人揀擇,主昏人,其日亦令來待事,傳敎矣。此下現上
上在昌德宮。停常參·經筵。
仁政門朝參時,入侍,行都承旨李應蓍,左承旨金素,右承旨蔡忠元,左副承旨洪處亮,右副承旨尹鏶,同副承旨金壽恒,假注書李夏·李光迪,事變假注書權大載,記事官李元禎·李行道。辰初一刻,上乘轎,出自仁和門,御于仁政門,受朝參如儀,禮畢後,上還宮後,政院問安。答曰,知道。
夜一更,月暈,月犯東井第二星。自午時至酉時,日暈。申時,白雲一道如氣,起自乾方,直指艮方,丈十餘丈,廣尺許,良久乃滅。
政院啓曰,昨日閉門之後,有時急分付之事,發牌招承文院入直官員,則下吏來言,正字有故,未得入來云,闕內入省記之官,無端闕直,事甚駭愕,當該官請推考。傳曰,允。
傳曰,政事,明日爲之。
行大司憲金南重,執義沈世鼎,掌令朴世城啓曰,自前親政之時,上注書一人,有陞序之規,以七品官陞六品職,固非躐等之比,至於假官,則未聞有超遷者也。況吳始壽·南九萬,纔經分館,遽陞六品,不但事無前據,官方之顚倒甚矣。物論皆以爲訝,請竝命改正。答曰,如無陞遷之規則已,旣已有之,則實假,奚擇焉?似不必煩論矣。
政院,以成均館官員,以知館事意啓曰,學正鄭叔周,以掌務官當推刷之任,本館奴婢等,漏名逃役者,一一搜括,不顧强弱,區別殘盛,平均差役,弱者蒙惠,强者頗怨。且戶曹所給養賢庫儒生供饋之米,自前消欠甚多,算計其數,今方還徵於庫子輩,頗有擧職之效矣。頃日政,移差西學訓導,不但養賢庫兼官,移差訓導,曾無前例,此兩事,勢將中轍,殊甚可惜。鄭叔周西學訓導改差,仍前察任,何如?傳曰,允。
以禮部移咨草,傳曰,柵門搜撿時,發覺之句,似是例行搜撿時發覺矣。去其時字,柵字上,加一到字如何?更詳處之。
以禮部移咨草,傳曰,直以斷以當律爲言,無乃致彼人之疑乎?累加婉曲之語,似當察改。
政院,以承文院官員,以都提調意啓曰,咨文中措語未妥處,聖敎極爲允當,卽爲改定付標以入矣。使臣狀啓啓下,實在於十二月初五日,而旣退以初十日,咨文末端所塡日字,亦以今月初五日,書送,何如?傳曰,允。
吏曹啓曰,江華留守有闕,依近例令備邊司議薦,何如?傳曰,允。
以刑曹金宇亨等照律判付公事,傳曰,使之改書入之。
政院啓曰,明日仁政殿專經文臣殿講時,何大臣進去乎?敢稟。傳曰,左相進去。
答延陽府院君李時白疏曰,省疏具悉。已諭予意矣,卿其安心勿辭。
答右參贊鄭世規疏曰,省疏具悉卿懇。卿辭至此,本職當勉副焉。
答應敎權大運疏曰,省疏具悉。爾其勿辭,調理察職。以上燼餘
大臣備局堂上引見時,領議政鄭太和所啓,新除授參謁,政府例爲坐起,然後爲之,而近緣西壁未備,不得爲之。且舍人,每以三司出入之人塡差,故未免數遞,殊未妥當,後政差出參贊,今後則舍人勿爲頻數遷轉,何如?上曰,依爲之。上曰,各司坐不坐單子,每朔書入,而吏曹則開政啓錄,實爲無據矣。今後則勿爲書入,可也。吏曹判書洪命夏曰,在前則吏曹開坐,各司官員參謁,察其與否,以爲進退之地,而今無此事久矣。自今以後,本曹郞廳,各執所掌文書,依法例開坐,仍行參謁之擧,何如?上曰,依爲之。□□謄錄
延陽府院君李時白箚曰,伏以臣,年將就木,萬事灰心,沈綿床席,與死爲隣。軍兵重地,決非可堪,從前連章乞退,實出於萬分不獲已,而聖明不許恩遞,尸素虛帶,以至于今,無補絲毫,只速罪戾。適値大將在外,特下權摠之命,凡係軍政之事,不得不黽俛句管,衰朽昏耗之中,觸事顚錯,終不免重犯邦憲,天恩曲庇,不加嚴譴,感泣之餘,益切惶悚,圖報一念,只有殞結,而顧念廉隅一端,人所同然。臣雖無缺四字此義妄作之罪,實在臣身,其何敢貪天之寵,缺二字負罪帶職,晏然於朝端乎?厭避圖遞,固是當今痼弊,則先正臣罪,以礪其他,揆之公私,實合事理。玆敢更將危懇,仰瀆於天地父母之前,伏願聖明,特加垂察,亟遞臣職,兼治臣罪,以安愚分,以重國法,不勝幸甚。取進止。批答在上
金壽恒,以禮曹言啓曰,專經文臣殿講時,兵曹佐郞吳以翼出使,承文院副正字權斗樞在外書啓矣,今日竝爲入來,故應講秩,付標以入之意,敢啓。傳曰,知道。
尹鏶,以兵曹言啓曰,當日私婢義禮,針線婢莫生等稱名人,自丹鳳門入來,差備門外擊錚,極爲駭愕,竝令攸司囚禁治罪。同門守門將趙新傑,常時不能禁斷,以致闌入,亦爲非矣,請推考。傳曰,允。
金壽恒啓曰,明日專經文臣殿講時,承旨望,右承旨蔡忠元受點矣。蔡忠元近患鼻瘡面浮之病,症勢頗苦,已經多日,今日朝參大禮,不敢退在,力疾來參,旋卽出去陳疏,而臣等以其才參入侍,不敢捧入其疏矣。卽聞出去之後,所患添劇,明日殿講,決無進參之望云,合有變通之擧敢稟。傳曰,知道。其代,都承旨進去。
校理閔鼎重疏曰,伏以臣,昨將私懇,仰瀆天聰,微誠未格,恩旨益隆,責臣毋辭,催臣祗事,臣實惶懼,莫知所出。竊念草芥賤臣,蒙被不世之榮遇,得恃經幄,今且七年,區區犬馬之忱,常懷殞結之報,雖其愚魯之極,少無涓埃之補,而至如勞身體竭筋力,以服趨走之勤,則乃其本分,而亦素所願也。今者不幸有疾,沈綿兩載,腹脹成痼,脚腫繼作,此實難醫之病,必死之症,兼以中氣短乏,有時欲絶,正使靜居完養,猶恐難保,況敢收拾精神,入就禁直,得以備顧問而資論思哉?是臣所以再冒鈇鉞之嚴,更申危迫之懇,仰惟天覆下臨,人欲必從,特賜矜憐,亟遞臣職,俾臣蒙恩承惠,終能自全其螻蟻之命,則事君之長日在身,亦豈無畢願效力之時哉?情迫勢蹙,言不知裁,瞻仰宸極,隕越無地,且念臣久以病廢,適當新正,惓惓之戀,有難自堪,誠願得造外庭之末班,更望日月之餘光,而入城以後,所患漸劇,不能離席,至於今日朝參之時,亦不能進赴,旣孤微誠耿結之素,而有違人臣禮觀之儀,臣罪至此,益無所逃,伏乞聖明,治臣逋慢,以嚴分義,不勝幸甚。踏啓字而下
右參賛鄭世規疏曰,伏以臣年近八十,疾病沈痼,奄奄床席,只待死日,不意新命,又及此際,驚惶罔措,冒死請急,而格外加由,恩眷益隆,臣誠感激,涕淚無從。顧臣犬馬之疾,非一朝一夕之故,與年俱深逐節漸重,今缺四字於去年,今月加於前月,此則理勢之必至,固無足缺四字蓋自年來累經毒疾,元氣積敗,特一空殼,歲缺三字後,重感風寒,泄瀉兼發,不能收拾,是固臣所患之疾,而今到十分地頭,豈復有復起爲人之望乎?西樞閑局,猶不敢承當,纔已祈免,況此政府西壁之任,雖無夙夜奔走之勞,比之於西樞,則尤有重焉。以臣危苦之狀,雖不得終始就列,一謝恩命,然後瞑目者,是臣之至願也。遲回累日,苟冀一分之差,而有加無減,欲起還仆,將死之鳴,不得不更瀆於宸嚴之下,臣之情事,吁亦戚矣。伏乞天地父母,特加憐察,新授職名及兼帶歸厚提調之任,竝亟賜遞免,俾得專意調治,以延晷刻之命,不勝幸甚。批答在上
應敎權大運疏曰,伏以庸陋微臣,最居人下,猥蒙洪造,不棄管蒯,歷敭華貫,涯分已踰,恒懷媿懼,若隕淵谷,受恩深重,報效無路,惟以奔走供職,顚仆爲期矣。臣於九月晦間,落馬重傷,左脅作痛,呼吸牽引,服藥調治,久未差愈,而不敢言病,奉使南行,三冬馬上,晝夜作行,觸冒風寒,飢飽失時,復命之後,病勢添劇,尋問醫官,將成內癕云,而適値玉堂春坊,僚員不齊,初直春坊,移入玉堂,牢鎖禁廬,幾至半月,傳食冷飮,調治失宜,委頓枕席,日益沈痼,加以四五日內,添得寒疾,遍身刺痛,寒熱交攻,精神昏憒,痰火上升,所患吐血,乘時復作,一日之內,幾至四五巡,失音且甚,傍人不能解聽,宿病身恙一時俱劇,此則玉堂伴直,春坊諸僚,皆所目見而憂之者也。況臣家有七十歲老母,自少多病,老而益甚,沈綿床褥,藥餌爲命,而臣在家救護之日,常少,前頭赴燕之期,不遠,臣之情事,可謂戚矣。今臣所患,若不趁此時調治,則人之死生,亦未可知,竊恐在家爲不孝之子,事君爲不忠之臣也。病勢如此,供職無路,冒昧封章,其勢不得已,而累呈政院,一向見却,狼狽之狀,至此極矣。缺二字新元朝參,甚盛之擧也。百僚奔走,仰瞻威儀,而臣獨病伏,不得趨赴,情禮俱闕,罪戾難逭,如有一毫可以强疾之勢,何敢於此時言病,偃然在家,自速逋慢之罪乎?伏乞天地父母,憐臣病勢,察臣危懇,臣本職及兼帶春坊,亟命斥罷,仍治臣罪,以安微分,不勝幸甚。批答在上燼餘
洪處亮啓曰,全南監司狀啓,刑曹粘目,老職粘增年冒受公事,昨夜判下,而適緣公事紛委,臣名之入於其中,全未覺察,誤書判付,臣之昏謬極矣,不勝惶恐之至。其公事,時留院中,使該房承旨,改書以入,何如?傳曰,其公事入之。
金壽恒以都監言啓曰,一所郞廳前府使李松齡,浮石所郞廳前判官姜,時無職名,依例付軍職,何如?傳曰,允。
上在昌德宮。停常參·經筵。
下直,許沙僉使金斗興,助羅萬戶池遇龍。
未時,太白見於午地。酉時,日有兩珥。
吏批,以吳竣爲左參贊,權大運爲舍人,權碖爲禮安縣監,李敏迪爲持平,柳天柱爲古阜郡守,姜復先爲監察,鄭期泰爲典籍,金鼎夏爲典籍,鄭萬和爲修撰,趙胤錫爲文學,李起誖爲宗簿正,鄭致和爲江華留守,李時昉爲刑曹判書,韓命元爲刑曹佐郞,李昌漢爲假引儀,睦兼善爲獻納,權格爲黃海都事,吳挺垣爲副校理,金佑明爲工曹正郞,鄭麟卿爲承旨。直講單閔鼎重,益興君洪重普,學正單鄭叔周,謝恩使右議政元斗杓落點。
兵批,以張冲仁爲僉知,趙沈爲守門將,蔡忠元·李時聃爲副護軍,金尙立·朴元震·安遠爲武兼,李粙爲副護軍,南龍翼爲副司果,姜爲副司勇,鄭世規·閔鼎重·李松齡爲副司直。
執義沈世鼎,掌令朴世城啓曰,請吳始壽·南九萬,六品職,竝命改正。答曰,已諭,毋煩。
傳曰,歸厚署棺板一部,卽送于內需司事,言于該曹。
政院,以纂修廳言啓曰,臣伏見吏曹啓下單子,以纂修廳稱號矣,此乃光海日記纂修時所稱,今不可仍用其號,以實錄修正廳稱號似當,令該曹改爲付標,何如?傳曰,允。
政院,以禮曹言啓曰,各陵展謁事,春則二三月,秋則八九月,定爲恒式,啓稟擧行可也事,下敎矣。今春陵幸,當以何陵,又以何月擇日擧行乎?敢此仰稟。傳曰,當展謁於獻陵,時則考例爲之。
政院,以纂修廳言啓曰,修正廳處所,無他可合公廨,若欲排設於他各司,則多有修補之役,南別宮則雖宴處一邊,猶足爲之,而元無修補之弊,雖勅行當到,而文書不爲浩多,移置於旁近,以待其還,還爲入處,其間日字,不過旬望,設局於南別宮,似爲便當,敢啓。傳曰,知道。
備忘記,專經文臣殿講居首,承文著作李敏徵,熟馬一匹賜給。
答副應敎吳挺緯疏曰,省疏具悉。爾其勿辭察職。
答吏曹參判吳挺一疏曰,省疏具悉卿懇。卿其安心,勿辭察職。
答大司諫金佐明疏曰,省疏具悉卿懇。卿其勿辭救護。
夜一更,月暈左珥。白雲一道如氣,起自艮方,直指乾方,長竟天,廣尺許,良久乃滅。以上燼餘
金壽恒,以觀象監官員,以領事意啓曰,本監命課學兼敎授奇重胤,本是地術之缺三字所任,非其所業矣,地理學兼敎授趙冬缺四字出六品之代,以奇重胤移差,而命課學,則依缺三字課所啓,姑勿差出,何如?傳曰,允。
兵批啓曰,僉知李時聃戶奴呈狀內,上典受由下鄕後,所患病勢深重,不得上來,所帶職名,不可久曠,斯速入啓處置云,李時聃改差,何如?傳曰,允。
金壽恒,以纂修廳言啓曰,今此修正之事,旣無史官日記,只憑注書草冊,而且多闕漏,大提學臣蔡裕後,實難獨當,兵曹參判尹順之,藝文館提學李一相,本廳堂上差下,使之同議修正,何如?傳曰,允。
洪處亮,以弘文館言啓曰,本館下番三員內,今日政,修撰吳挺垣,陞授校理,副修撰睦兼善,移拜獻納,副修撰李萬雄,在外未上來,新除授修撰鄭萬和,牌招肅拜,使之入直,何如?傳曰,允。
洪處亮,以兵曹言啓曰,當日前縣監沈若缺一字稱名人,自丹鳳門入來,私奴金伊稱名人,自金虎門入來,差備門外擊錚,極爲駭愕,竝令攸司囚禁治罪,丹鳳門守門將趙新傑,金虎門守門將申濼,常時不能禁斷,以致闌入,亦爲非矣,請推考。傳曰,允。
洪處亮,以兵曹言啓曰,當日幼學金南吉稱名人,自丹鳳門入來,差備門外擊錚,極爲駭愕。令攸司囚禁治罪,同門守門將趙新傑,常時不能禁斷,以致闌入,極爲非矣,請推考。傳曰,允。
金壽恒,以纂修廳言啓曰,郞廳四員,極擇一時才望之人,洪葳,最長於行文,雖已除授外任,而史事甚重,且賜暇之臣,不宜出外,郞廳差下爲當,謄錄郞廳,則姑觀書役,從後啓下之意,敢啓。傳曰,以他人爲之,可也。
大司諫金佐明疏曰,伏以臣之老母,素多疾病,宿患痰喘,遇寒輒劇,自上年冬末,重得感冒,咳喘復作,彌留兩旬,長在枕席,食飮頓減,氣力漸敗,有時昏塞,奄奄若絶,數日以來,火熱升降,症勢越添,臣於此際,猶帶官銜,憂遑煎惱,方寸靡定,以何精神,可供職事,其在人子之情,何可暫離病側乎?且臣所兼備局之任,雖因近例,未敢煩控,而一向虛冒,已極惶懼,況今母病如此,決無就列之望,伏願聖慈,俯察悶迫之情,將臣本職及兼帶,竝賜遞改,俾得專意於救護,不勝幸甚。批答在上
吏曹參判吳挺一疏曰,伏以如臣庸愚,遭遇聖明,濫蒙剪拂,髮膚皆恩,前後忝叨,孰非冒據,而至於天曹之任,夢魂之所不到,衆望之所不期也。感激鴻私,僶勉隨行,從他笑罵,防賢已久,出入俯仰,若墜淵谷。況今所患僶腹之痛復作,症勢苦劇,飮啖專廢,痰火極盛,咳喘日甚,痊可無期,末由供職,不得已冒死呈單,缺三字格天,尙靳恩遞,加由之命,實出格外,臣是何人,獲此異數,驚惶悶蹙,汗淚交迸,臣雖愚頑,粗識分義,固當奔走就列之不暇,而顧臣病勢情勢,俱極狼狽,罔知攸措。玆敢疾聲籲呼於天地父母之前,情實由中,言非飭外,伏乞聖慈,察臣危迫之懇,亟命遞改臣職,以便公私,不勝幸甚。批答在上
副應敎吳挺緯疏曰,伏以臣,曾與臣兄挺垣,竝忝本館,敢瀆私悃,猥承溫批,至以兄弟出入玉堂,非獨爾一人爲敎。臣手奉口誦,涕隨言零,徂玆兄弟之同席,已有日矣,而不敢復有所仰瀆矣。適値僚員不齊,與之伴直,惶悸終宵,若無所容,本館旣無相避之規,同席之嫌,人固不避,而有妨座次,至於同憂者,實是近世之所稀聞也。夫宋臣蘇軾兄弟之才學,宜若無讓於人,而猶且回避於公朝,戒盈於私門,懇辭再三,惟招損之是懼,況臣譾劣,其敢貪榮戀寵,竝據顯要,自速盛滿之災乎?凡在同朝,莫不以戒謹相勗,則天覆下臨,若父視子,豈不有以終始曲全之乎?仍竊念獻歲發春,天氣漸暖,日三晉接,頻賜講論,是臣等區區至願。如臣蒙學,雖使靜處直廬,專意探索,猶懼其不能裨益。萬一,況今修理之役,已定日期,晝而奔走於董役,夜而直宿於禁中,則何敢望收精思而稽文義,備顧問而資論思哉?此臣所以不避鈇鉞之誅,而敢伸危迫之懇者也。伏惟聖慈,察臣情事,亟遞臣本職,以便公私,不勝幸甚。批答在上
右承旨蔡忠元疏曰,伏以臣之猥蒙洪造,叨此匪據,今已一年于玆,中間在職,不過數朔,夙夜憂懼,每懷靡及,雖冬冒寒,曉行不止,風寒所傷,面鼻尤酷,自前月間,已有鼻瘡面疼之症,而僶勉行公,未敢言病。近日以來,其患益苦,鼻瘡內爛,痒痛難忍,面疼外甚,慘毒如割,旣不能擧面觸風,又不得擡頭久坐,雖赴衙之日,常處於房中,同僚之所共知,而廢仕在家,又多日矣。竊擬陳疏自列,而適値朝參,命下倉卒,未敢呼籲,力疾陪參,痛勢轉劇,以此病狀,決無供職之望,臣本無肖似,蒙被聖恩,首尾八載,恒在邇列,自知絲毫無補,惟心奔走爲恭,不計筋力之已衰,常思夙夜之匪懈,不幸今日,病勢至此,安有不能擧面而能供是職者,亦安有廢仕在家而能供是職者?臣之罪戾,旣已多矣,臣之情勢,亦云戚矣。伏願聖明,察臣病勢,憐臣危懇,亟賜遞改,以便公私,不勝幸甚。答曰,遞差。
右議政元斗杓箚曰,伏以臣所帶太僕·藥院·尙方提調,皆是該司衙門,似不當仍帶,請令該曹,照例處置,不勝幸甚。取進止。啓下吏曹,吏曹啓目,粘連啓下是白有亦,若非單提調衙門,則相臣兼帶,自有前例。今此太僕·藥院·尙方,俱有提調二員,依前竝爲仍帶,何如?啓依允。已上燼餘
有政。吏批,判書洪命夏進,參判吳挺一呈辭受由,參議南老星殿講試官進,左副承旨洪處亮進。
吏批啓曰,玉堂春坊闕員擬望之際,每患乏人,且諸道京試官,今當差出,而除時任臺閣之外,絶無可擬之人,似當有變通之道,相避時推人員,竝擬何如?傳曰,允。
金素啓曰,當日爲政事,命下矣。都承旨缺三字文臣殿講進去,代房蔡忠元病,缺二字疏入啓,左副承旨洪處亮兵批,廳中,只有臣素,及右副承旨尹鏶,同副承旨金壽恒,吏批政廳,何承旨進去乎?敢稟。傳曰,吏·兵批兼進。
上在昌德宮。停常參·經筵。
仁獻王后忌辰齋戒。
下直,遂安縣監鄭之屛,積城縣監金宇振,興陽縣監柳炳然,龍岡縣令李艪,陽智縣監金廷弼,彌助項僉使奇俊獻。
未時,太白見於午地。申時,歲星見於午地。
政院啓曰,假注書李光迪,家有拘忌之患,漸至蔓延云,不可出入於近密之地。李光迪改差,他假注書差出,使之察任,何如?傳曰,允。
以慶㝡爲假注書。
傳曰,今番入去齎咨官所幹之事,似非尋常,而所持之物太畧,令該曹盤纏,從優加磨鍊給送。
政院啓曰,傳曰,頃日引見時,以近來笠子·凉臺體制太闊,令法府禁改事,傳敎矣。該府若不知傳敎本意,而竝與帽子之高大者,而一時禁改,則亦涉有弊,帽子則勿爲禁改,亦勿定制,只凉臺之太廣闊者,改之,可也。以此分付該府事,命下矣。憲府城上所,命招言送之意,敢啓。傳曰,知道。
夜四更,土星入太薇垣左掖門內。已上燼餘
政院啓曰,備邊司郞廳,以領議政意來言,今日賓廳坐起日次,而以國忌齋戒,外司開坐云,敢啓。傳曰,知道。
上在昌德宮。停常參·經筵。
仁獻王后忌辰。
政院啓曰,假注書李光迪,以家有染患,改差矣。其代,慶㝡,今方入來,而其家內,亦有染患,至於三四人出送,隔隣之人,皆爲憂慮云。頻數遞易,雖甚不當,不可使仍爲察任,假注書慶㝡,改差,何如?傳曰,允。
以李球爲假注書。
傳曰,再昨昌慶宮公廨,處女揀擇時,學生辛暺女子,父母兄弟,全不知之,一言不開,內人十分强問,則只曰,不知云,事極駭愕。其間必有奸僞之事,令該曹究問實狀以啓。
獻納睦兼善啓曰,推勘在身,不敢冒居臺閣,與前無異,請命遞斥臣職。答曰,勿辭,退待物論。
正言安後說啓曰,獻納睦兼善推勘在身,不敢冒居臺閣,與前無異,引嫌而退。推勘尙未結末,勢難仍帶臺職,獻納睦兼善,請命遞改。答曰,依啓。
吏曹啓曰,臺諫有闕,政事,取稟。
傳曰,未畢推之人,每每擬望,以致煩擾,殊甚不當,當該政官推考。已上燼餘
以兵曹,慶尙道暗行御史書啓粘目,傳于尹鏶曰,今此兵使所爲及兵營下人等所爲,俱極驚駭,實非尋常之比。其爲侵漁,罔有紀極之狀,昭然難掩,而何以矇矓回啓至此乎?曾以此事,前判書被推,而今又如此,可不寒心乎?極爲未便,而新入之際,無乃或未之致察乎?此公事還出給。
尹鏶,以摠戎廳言啓曰,本廳壯抄軍三運,今已准番,明日當爲下送,依前例,與訓鍊都監軍兵,還爲替代之意,敢啓。傳曰,知道。
尹鏶,以兵曹言啓曰,以本曹慶尙道暗行御史書啓粘目,傳曰,今此兵使所爲及兵營下人等所爲,俱極驚駭,實非尋常之比。其爲侵漁,罔有紀極之狀,昭然難掩,而何以矇矓回啓至此乎?曾以此事,前判書被推,而今又如此,可不寒心乎?極爲未便,而新入之際,無乃或未之致察乎?此公事還出給事傳敎矣。習操時哨中收合木疋,知委邑內,使高靈軍兵,不得接着,俱極可駭,而兵使旋卽摘發,治罪禁斷云,似與不能覺察,不爲推治者,有間,故兵使則只請推考,下人等則請令監司重治矣。今承下敎,不勝惶恐,元啓目改付標以入之意,敢啓。傳曰,知道。
傳于尹鏶,備忘記,未畢推之人,每每擬望,以致煩擾,殊甚不當,當該政官推考。已上燼餘
上在昌德宮。停常參·經筵。
下直,楊州牧使洪葳,載寧郡李忔,信川郡守柳頲,泰安郡守李時中,燕歧縣監愼暻,昌洲僉使宋繼德,呂島萬戶尙仁詹,甘浦萬戶林巘,龍媒萬戶李元仁,多慶浦萬戶朴大昇,法聖萬戶沈緯,玉浦萬戶鄭祈昌。
傳曰,今下弓矢,昌洲僉使宋繼德給送。
政院,以禮曹言啓曰,今春陵幸,以獻陵定奪矣。自京城距獻陵,雖有江津,道路稍近,似當卽日還宮,凡干節目,一依章陵時例,磨鍊擧行乎?敢稟。傳曰,依啓。卽日還宮事,則更加詳察道路,爲之,可也。
政院,以漢城府言啓曰,以辛暺女子,令該府究實以啓事,傳敎矣。卽令部官,招致辛暺,臣李浣,親問辛暺夫妻年歲,則辛暺己酉生,今年四十九,厥妻丁未生,今年五十一云。又問其子女次第及年歲,則一男丙寅生,今年三十二,二女戊辰生,今年三十,而承文博士金濤妻云。己巳年分,渠遭父喪,而三男癸酉生,身死,四男丙子生,身死,五男丁丑生,今年二十一,六男辛巳生,今年十七,七女,癸未生,今年十五,此外他無子女云。臣以爲,厥兒雖女子,年十五歲,則父母姓名,萬無不知之理,而問言不答,强問後以不知答之,殊甚駭異。若不代送他兒,則似無如此之理,其間事由,嚴加覈問,則渠以爲厥兒,非但迷劣,常時言語,亦不明敏,而適會女婿金濤,在鄕身死之訃,十一日始到,故擧家方在哭泣中,十二日詣闕之令,出於不意,蒼黃入送之際,未及敎諭進退禮節,言語應對,終使稚兒,不能仰答下問,以致嚴問,惶恐死罪云。觀其所招,且審女子年歲次第,似無可疑之端,凡事或出於意慮之外,亦不可以渠之所供取信,而自本府究問,不過如斯,其間實狀,誠難的知,惶恐敢啓。傳曰,知道。此人若不代送他人,則雖云癡甚,不至狂易,十五歲之人,寧有不知其父兄之理,又豈有待其敎而知之之理乎?其爲遁辭,尤可見也。豈不痛駭乎?其父母,令該曹囚治其奸巧欺罔之罪。
以刑曹,賊人明生移配粘目,傳曰,誤字誤書處,使之改入。
政院啓曰,日氣雖寒,已過朝參,明日常參·經筵,取稟。傳曰,停。
答御營大將柳赫然疏曰,省疏具悉卿懇。卿以將家子孫,才識有裕,年富力强,予欲倚以爲長城,卿宜殫乃心力,竭其股肱,以報國恩,豈可從世俗之文墨,而投此辭疏,以孤寡人之望乎?卿其須念國事之板蕩,時勢之虞危,備盡職事,以爲桑土之計,人臣報效之誠,其不在玆乎?予不多誥,卿其勿辭察職。
答同副承旨鄭麟卿疏曰,省疏具悉。爾其勿辭察職。
答領敦寧金堉箚曰,省箚具悉。當依箚辭施行焉。
答延陽府院君李時白疏曰,省疏具悉卿懇。卿其安心勿辭。
湖西廳啓曰,今正月初九日黃海監司李弘淵,水原府使李泰淵引見時,同副承旨金壽恒所啓,故判書金益熙,今將歸葬于連山,而道路不邇,擔軍難得,將無以行喪云。係是重臣之喪,且自上平日眷待優異,於其喪葬,合有顧恤之典矣。上曰,此人之亡,予甚悼惜。雖非常規,其令沿路各官,擔持軍定給。且於葬時,造墓軍,特爲題給事,言于該曹事,傳敎矣。擔持軍,則令京畿·忠淸兩道,量其容入,或以烟軍,或以洞內軍,隨便題給。造墓軍,則依故判書朴遾葬時例,葬山附近官,烟軍七十名,二日赴役後,役軍價米,則亦依前例,以其各邑所在本廳餘米題給,計減之意,分付該道,何如?答曰,允。已上燼餘
舍人,以三公意啓曰,今日本府合坐時,新除授訓鍊院副正金時卨,不爲進來,只呈參謁單子,事甚可駭。從重推考,何如?傳曰,允。
鄭麟卿疏曰,伏以臣,奉使還來,罪戾是懼,恩賞超加,出於望外,露章請還,亦涉猥濫,惶感縮伏,罔知攸處,不意玆者,新命又降,自惟何人,敢以至此,揆分揣己,慙懼冞深。今行得請,專頼正使,隨行下价,寸勞無紀,且臣之責,主檢一行,奸細犯禁,莫之覺察,得免罪罰,亦云幸矣。反承榮寵,人謂斯何?況此銀臺,古稱喉舌,苟非其人,莫宜居之,臣之駑劣,豈可忝叨,循例被趣?冒慙出謝,終非其任,決難承當,適値齋戒,未卽自列,泯嘿行公,已過數日,臣之形勢,益增狼狽。伏乞聖慈,諒臣危懇,還收成命,以安微分,不勝幸甚。臣無任兢惶隕越之至,謹昧死以聞。答曰,省疏具悉。爾其勿辭察職。
忠淸監司兪瑒疏曰,伏以臣,披瀝危悃,干瀆宸嚴,竭盡底蘊,宜蒙允許,而聖批一向持難,每以勿辭爲敎。臣誠狼狽悶蹙,五情爽惑,臣雖至愚,亦有人心,豈不知分義之至嚴?煩瀆之爲罪,而顧以方面之職,非他外官之比,臺席之言,有異屋下之談,臣雖欲冒沒就職,何可得乎?臣與發言臺官,初無殲芥之嫌,其欲論臣者,豈有他意於其間哉?特以臣所授之職,非臣所堪故爾。其言輕重,雖不得詳,而以臣素無才諝,不可憚壓,有所云云。且曰,旣有物議,何可赴任乎?或發於臺廳之會,或發於朋輩之中,而尙不書名白管,仰徹天聽,或者,欲令臣自處之地也。以臣才具,雖無人言,固不可憚壓一道,況今被人嗤點,抗顔赴職,其何以號令列邑,黜陟守宰乎?不過爲貪榮戀恩,僨事辱命之人而止耳。事止於此,臣雖萬殞,何以自贖?臣寧受違命之誅,不欲負貪恩之罪,敢冒鈇鉞之威,更籲缺三字之聰,伏乞聖慈,亟鐫臣職,以安微分,仍治臣罪,缺四字識之戒,不勝幸甚。臣無任激切屛營惶恐俟罪之至,謹昧死以聞。答曰,遞差。
中樞府事柳赫然疏曰,伏以臣,庸陋無狀,最居人下,濫蒙鴻造,屢叨邊閫,至於銀臺近密,非武人所居之地,而冒居累日,厚招人譏,南邊重鎭,非愚臣可堪之任,而受命一年,僨事實多,獲免罪戾,亦云幸矣。乃於千萬夢寐之外,新命遽下,驚惶罔措,震慄靡容,臣於尋常職務,猶懼不稱,況此御營大將,何等名位,亦何等責任,而濫及於無狀如臣者乎?臣之萬萬不似,非但臣所自知,上自卿宰,下至輿儓,無不知之,曾謂聖鑑之下,乃有此謬擧乎?臣之他日獲戾,固不暇恤,而堂堂聖明,豈乏一將,至使土木愚臣,忝冒不敢當之位,以致軍政之解體,終至於莫可收拾之地也。臣之才識淺短,已不須言,而本質虛弱,素患痰喘,風土異宜,受病最先,曾於海西,重得土疾,及來南方,症勢添重,如臣武夫,戎馬間驅馳,所恃者筋力,而疾病以來,筋力漸憊,不過天地間有病無才之一棄人耳。不知聖明,何所取於微臣,而寵擢至此,貽累則哲之明,有駭衆人之瞻聆乎?且念國家相避之法,其意有在,而前後重任,叔姪交承,一家之內,重累名器,若無人非,必爲見責,災眚之來,固知難逭,矧今幕下諸將,莫不與臣等夷,臣何能憚壓號令,而有所施措乎?臣聞命上來,寢食俱忘,直欲走避而不可得,臣之情勢,狼狽甚矣。文短辭拙,雖不能瀉盡胷中惶感悶迫之狀,臣於此任,其不敢承當,則決矣。玆冒萬死,仰籲宸嚴,伏乞聖慈,天地父母,深惟名器之重,俯察危迫之悰,亟收成命,回授可堪之人,於公於私,不勝幸甚。臣無任戰慄泣涕祈懇之至,謹昧死以聞。答曰,省疏具悉卿懇。卿以將家子孫,才識有裕,年富力强,予欲倚以爲長城,卿宜殫乃心力,竭其股肱,以報國恩,豈可從世俗之文墨,而投此辭疏,缺三字人之望乎?卿其須念國事之板蕩,時勢之虞危,極盡職事,以爲桑土之計,人臣報效之誠,其不在玆乎?予不多誥,卿其勿辭察職。
延陽府院君李時白箚曰,伏以臣,以八十之年,賤疾沈痼,呻吟之聲,不絶於口,不過爲朝暮之人,而適値大將在外,權摠之命,遽下於此際,不敢以病爲辭,僶勉權察矣。今則大將柳赫然,已爲上來,凡干軍政,自可主管,如臣老妄,固不可仍冒提調之任,以重誤事之罪,況臣之所患,轉向危劇,昏昏委頓,不省人事,而數日以來,又得暴下之症,以致四體萎苶,不能收拾,食飮全廢,氣息奄奄,人之見臣者,莫不危憐,而獨聖明未之下燭,臣誠惶悶,不知攸處。伏乞聖明,諒臣情勢,所帶御營提調,亟命遞改,使臣安心養痾,得延晷刻之命,不勝幸甚。取進止。答曰,省箚具悉卿懇。卿其安心勿辭。仍傳于鄭麟卿曰,遣內醫看病。
兵曹參判尹順之疏曰,伏以臣,伏見邸報,以臣兼修正廳堂上之任,臣聞命驚駭,危厲熏心,反顧踧踖,不知所處。夫揄揚日月之光,塗改已成之書,筆削是非,纂定信史者,非宏材碩望,莫宜居之,亦非人人所可窺見。有若當初謄出實錄之比,則其爲責任,顧不重歟?堂堂國家,得人最多,袞袞材傑,林立朝端,掄選此任,何患無人?到今建白,汲引臣身,臣之鹵莾,自知不稱,家談巷議,亦必譁然,其不合逐隊備員,固已明矣。況臣桑楡末景,奄迫七旬,鬼瞰之災,日日侵撓,神精都鑠,筋力盡痿,跬步之間,運行甚艱,歇劇之際,氷炭交戰。事過目前,杳若疇昔,文簿到手,便隔昏霧,蝸涎之氣,僅得綿綴。以故六七年來,無所比數於人,雖該司閑漫之職,每蒙恩除,猶且怵然驚㥘,恒存觸藩之憂,只俟循墻之避,矧玆史局重地,何可一日冒居,以爲養病之所耶?且念聖主用人之際,宜旁招廣攬,各從其器,若或責矇瞍以辨丹書,强僬僥而負丘山,則在下之臣,不但顚隮其身任之缺三字則哲之明,今臣枵然一空器,而衰病已極,缺四字人耳。雖欲瀝出已枯之大,杜撰茫昧之事,力所不堪,勢所難能。伏乞聖明,憐臣老病,察臣情勢,亟遞修正廳堂上之任,以便公私,臣不勝瞻天祈懇之至,謹昧死以聞。答曰,省疏具悉卿懇。卿其安心,勿辭察職。
金壽恒啓曰,慶尙右兵使鄭溥賢拿來事,命下矣。依近例交代後拿來乎?敢稟。傳曰,依啓。
鄭麟卿,以修理都監言啓曰,浮石所監造官崔自海·朴昌文,皆有病故,不得察任,竝改差,其代,以尙衣院主簿柳承培,成均館學正趙䃏,差出,何如?傳曰,允。
金壽恒,以刑曹言啓曰,本曹事務,倍於他曹,而郞廳六員之中,正郞盧尙賢在外未上來,佐郞呂台齊,修理都監監造官,除本司仕上直,佐郞韓命遠未肅拜,只有三員,兼行各房房事,無以成形。呂台齊,令該曹閑官換差,何如?傳曰,允。已上燼餘
金壽恒,以漢城府言啓曰,卽接西部參奉所報,租前契邊無人處,男子一人,以刀刺項殺死云。所謂租前契,乃靑坡舟橋上邊,聞來極爲驚駭。卽送刑吏,看審被死之人,則年可四十餘歲常漢,而以刀刺殺,竝其刀棄置,而近處閭家一空,行凶之人及被死之人,無緣訪問得知,但以被殺人所着蒿鞋觀之,則應是鄕人云。姑爲假葬立標,待其推死人,庶有般問事端,故以此分付部官之意,敢啓。傳曰,知道。
鄭麟卿,以漢〈城府〉言啓曰,再昨昌慶宮公廨處女揀擇時,學生申暺。此下現上
上在昌德宮。停常參·經筵。
未時,太白見於午地。夜五更,流星出心星上,入東方天際,狀如鉢,尾長三四尺許,色赤。
下直,海州牧使金鋿,永平縣令崔孝蹇,价川郡守權霱,三登縣令李昭蕃,石城縣監金壽增,蛇島僉使韓國俊。
以吳挺緯所製智陵祝文,傳曰,玆因冷節之冷字,何意耶?承旨察啓事,傳敎矣。寒食,古人或稱以冷節,而至用於祭文,則果爲未妥,此祝文還出給,使之改入,何如?傳曰,允。
答吏曹參判吳挺一疏曰,省疏具悉。卿其勿辭,從速察職。
答司諫河疏曰,省疏具悉。予嘗憐爾之多病矣,爾其勿辭,調理上來。
政院,以禮曹言啓曰,曹啓辭今春陵幸,以獻陵定奪矣。自京城距獻陵,雖有江津,道里稍近,似當卽日還宮,凡干節目,一依章陵時例磨鍊擧行乎,敢稟。傳曰,依啓。卽日還宮事,則更加詳察道路爲之可也事,傳敎矣。自京城距獻陵,僅四十里,故以似當卽日還宮之意,仰稟,而有此更加詳察之敎,道路磨鍊,兵曹之事也。待兵曹發遣事知兼司僕,看審磨鍊定奪後,節目磨鍊以入之意,敢啓。傳曰,知道。已上燼餘
以銀溪察訪任潚推考傳旨,傳于金壽恒曰,勿推。
吏曹參判吳挺一疏曰,伏以如臣無狀,猥叨匪據,涯分已踰,夢魂亦驚。人誅鬼責,疾病交侵,末由就列,情迹悶蹙,瀝血呼籲,方俟嚴譴,不惟不罪,又降溫批,奉讀未半,心目惝怳,仰瞻天日,感淚盈襟,環顧臣身,愧汗霑衣,臣非木石,亦有知覺,反復思惟,終有所狼狽憂懼者,不得不再瀆宸嚴之下,自取僭越之誅。臣罪萬死,顧此天曹,地非閑漫,當初驟叨,適緣承乏,萬不近似,臣固自知,而感激鴻私,抗顔隨行,俯仰跼踖,如負重譴,朝家政體,旣不當苟充虛授,人臣分義,亦不可竊據倖占,則臣何敢不恤人望之不厭,而妨賢駭衆,偃然仍冒,有若承當者哉?不稱之服,匪榮伊災,自速顚覆,誰悔曷追?古人知足之戒,雖不敢倫擬於臣身,而小人貪冒之計,亦有時而限量也。況臣素患胷膈,痰瘀之症,日漸苦劇,飮啖全廢,添感春寒,寒熱交攻,舊痾新恙,有加無減,痊可無期,罪積癏曠,進退維谷,惶恐罔措。洪惟聖明,天地父母,天地生成之澤,元無偏被之缺二字父母慈愛之情,宜思曲全之道。伏乞聖明,特垂憐察,亟命遞改臣職,公私幸甚。臣不勝祈懇屛營之至,謹昧死以聞。批答在上
司諫河湑疏曰,伏以臣,庸下之質,疎賤之蹤,猥厠朝列,濫叨淸班,分外恩命,非止一再,而福過災生,痼疾纏身,或冒昧陳疏,或循例呈辭,雖聖度包容,罪罰不加,揆以分義,逋慢極矣。一味惶蹙,若無所容,今者數月之內,召命再降,前後寵擢,特出睿眷,臣非木石,寧不感懼?臣於積病之中,精神已耗,凡人事上是非得失,雖不省察,至於行不俟駕之義,則講之已熟,如或所患症勢,可以運動,卽當寸寸前進,趨詣闕門之外,仰訴危懇之萬一,何敢在家言病,自速嚴譴?臣之眼昏耳聾,脚膝痿痺之症,前已備達,殿下必洞察而怜悶之矣。衰暮之年,得此苦病,譬如經霜秋葉,漸至枯落,安有滋榮之望?辛卯年春,添得怪疾,一朔之內,再三氣絶,至八月僅得生道,而自是厥後,前患三症,逐年漸重,前則大字或卞而今不卞,前則高聲暫聞而今不聞,前則左右挾持,運行數步,而今則皮骨乾枯,坐不能起,加以右臂無氣,有時不能擧匙,面熱往來,有時昏仆,終日喘啖成血,晝夜嘔吐,腹中脹滿,呼吸急促,奄奄氣息,若不保朝夕。自惟螻蟻微臣,遭遇聖明,殊恩浹骨,報答無路,策厲駑鈍,奔走職事,效鉛刀一割之用,是固至願,不幸嬰疾,爲一棄物,若一線危喘,從此溘然,則永隔天顔,抱冤泉壤,生負違命之臣,死爲戀君之鬼,北望流涕,罔知所言。伏惟聖慈,天地父母,憐臣病勢之危劇,察臣情事之悶迫,亟命遞改,以安微分,臣無任感恩戀闕,惶懼俟罪之至,謹昧死以聞。答曰。批答在上
副提學李一相疏曰,伏以無狀小臣,最居人下,而承乏藝苑,且經年矣。恒懷愧懼,若無所容,不意史局之命,又出於夢寐之外,臣不勝悚惕之至。夫勘定國史,爲任甚重,雖相臣監修,文衡專掌,而以臣鹵莾滅裂,其何敢與焉?況今宰臣之兼帶春秋者,亦多其人,則尤何敢獨自晏然於議撰之際乎?撫躬揣分,冞增蹙踖。伏乞聖慈,特遞臣實錄修正廳堂上之任,以便公私,不勝幸甚。臣無任祈懇屛營之至,謹昩死以聞。答曰,省疏具悉卿懇。卿其安心,勿辭察職。
洪處亮,以忠勳府言啓曰,代盡宗室,及前後功臣子孫等,應爲忠義衛之類,經亂之後,久廢口傳之擧,被侵他役之徒,至於上言稱冤者甚多,故頃年磨鍊事目,啓下釐正,而其中冒屬之弊,最難防禁。京中則使其洞內,明覈某功臣子孫與否,嫡庶直僞,外方則使鄕里有司,依此明査,具三保呈單本府後,憑考世系,入啓口傳。其中冒屬現發處,則當該守令罷職,次知有司鄕所等,邊遠充軍,當身降定賤役矣。應爲口傳者,二千七百七十五人,冒屬定軍者,二百十六人,別單書入,而冒屬優數現發,永興·咸興兩邑守令,則依事目罷職,冒屬人,則亦依舊例,令該曹定役何如?傳曰,依啓。已上燼餘
洪處亮,以敦寧府言啓曰,族譜修正,式年當次,依前例設廳擧行之意,敢啓。傳曰,知道。
金壽恒啓曰,昨日刑曹公事入啓時,其中公事三道,多有誤書處,故還爲出給,使之改入,而明生移配公事,則日暮怱擾之際,未及察見其誤字,矇然入啓,致勤聖敎,臣以該房,難免不察之失,不勝惶恐。莫重入啓公事,如是錯誤,殊無改察之意,且旣承傳敎之後,所當卽爲改入,而屢度催促,尙不來呈,事極駭愕。當該色吏,令攸司囚禁重治,何如?傳曰,允。
金壽恒,以刑曹言又啓曰,缺二字明生移配粘目,傳曰,誤字誤書處,使之改入事,傳敎矣。移配之配字,以拜字誤書而不能覺察,致勤聖敎,不勝惶恐。元啓目改付標以入之意,敢啓。傳曰,知道。
上在昌德宮。停常參·經筵。
自辰時至未時,日暈。
下直,梨津萬戶元三省。
洪處亮,以弘文館言啓曰,本館上下番,各有二員,而上番校理吳挺恒,身病極重,不得出仕,副應敎吳挺緯,獨爲入直,將有本館新錄之擧,必須備員,然後乃可爲之,闕員,今政盡爲差出,牌招肅拜,何如?傳曰,允。
有政,吏曹判書洪命夏,參判吳挺一,參議南老星,右承旨洪處亮進。
兵批,判書許積,參判尹順之,右副承旨金壽恒進。
以蔡裕後爲大司憲,南天漢爲兵曹正郞,南九萬爲兵曹佐郞,洪重普爲都〈承〉旨,兪瑒爲左副承旨,沈梓爲檢閱,李應蓍爲忠淸監司,吳挺恒爲輔德,郭之欽爲獻納,李萬吉爲全州判官,李希曾爲甑山縣監,尹以宣爲玉果縣監,睦兼善爲修撰,趙克善爲益山郡守,呂台齊爲工曹佐郞,鄭百順爲刑曹佐郞,鄭萬和爲校理,李猷爲南海縣令,李梓爲司成,金鼎夏爲兼南學敎授,洪南立爲兼西學敎授,張世良爲兼中學敎授,吳始壽爲兼中學敎授,李光迪爲西學訓導,吳尙爲養賢奉事,朴敏道爲慶源府使,權躋爲平山府使,閔賀爲咸平縣監,金汝溫爲長湍府使,閔忱爲典籍,權以寬爲長興主簿,成以性爲軍器正,權益中爲同知,玄太始爲南原營將,金體乾爲慶尙右兵使,盧錠爲慶尙左水使,尹鏶爲副護軍。
政院啓曰,新除授都承旨洪重普,時在江華府任所,請斯速乘馹上來事,下諭。傳曰,依啓。
掌令朴世城·吳斗寅,持平李敏迪啓曰,近以海西還上,官吏相繼杖配,而空簿尙多,逋貫日積,此必有大段難處,而國令旣嚴,虛實之情,不得上聞也。竊聞海西之民,以此流移,椎剝已甚,此雖出於當初官吏,不能旋散旋斂,多年積欠,以至如此,及其絶戶流亡,無處可徵,而橫及良民,以奪其財,至有計爲均斂,稱以義穀者,王者之政,恐不若是也。國家,置倉廩府庫,本以爲民,今反以厲民,至使一路生靈,重困於浚血之求,民之與財,輕重固別,此不可不深長思也。昔,李泌,以州縣逋欠,請可徵者徵之,難徵者釋之,以示寬大,此誠不易之至論,幸今春糶未散,實狀易考,請別遣御史,以査虛實,可徵者徵之,凡係絶戶流亡,終不可徵者,一切蠲免,宣布德意,洗盡宿弊。以蘇一方之民,天道,春生而秋殺,王政,賞善而懲惡,可以竝行而不宜偏廢。今者諸道御史書啓中,其係懲惡,雖銖兩之奸,亦置重典,而賞善之擧,無聞焉,是何善之太短而惡之太長也。黃龍賜褒,前代美政,合褒其治績之最者,使守土典民之臣,竝知朝廷遍訪,不專在於惠文之治,而有所激動也。請令該曹,更爲稟處。
鄭麟卿,以戶曹言啓曰,去十二月二十二日大臣·備局堂上引見時,戶曹判書許積所啓,以本曹軍資監·豐儲倉無面之穀,抄入草記,有曾前官吏,所當一一査出,處之重辟,而許多人命,似不可混置重辟,姑從輕典。庫子·色吏等處生徵事,命下官吏,竝爲置之勿論乎?上曰,官吏察其久近,抄啓更稟處之事,傳敎矣。兩倉旣無可據文書,丁丑以後,許多官員,在任久近,無憑可考也。本曹上重記,抄出軍資·豐儲兩倉,分掌出納官員,判官以下,在任年月久近,實任多少,計其朔數,一依久近次第,別單書入,而其中身死人,及除授後在外未上來,實仕不多人員,似不當與無故在任者,混同抄啓,故各其名下懸錄而正,則以長官,非該掌出納之官,勿爲混抄之意,大臣曾已稟定。故前後正,不入於抄啓中,兩倉色吏·庫子等,立役年月久近,依本倉所報,別單末端,亦爲一樣開錄,以爲憑考懲捧處置之地,官員以下科罪輕重,自下不敢擅便,上裁,何如?傳曰,知道。官員則十朔以上推考,下人則三年以上囚治,而身死物故者,今姑置之。
鄭麟卿,以武臣堂上試射所差備官,以試官意啓曰,從前武臣堂上朔試射,例畢於一日之內,而今日,則臣許積,政罷後始爲來到試所,日已過午。且聞劃數之錯雜,皆由於貫革之多立,今番則只立東西兩貫革,則未及畢射,明日當爲畢射之意,敢啓。傳曰,知道。
答府曰,依啓。別遣御史事,令廟堂議處。
洪處亮啓曰,明日常參·經筵,取稟。傳曰,只晝講。
又啓曰,來卄一日,輪對日次,取稟。傳曰,停。以上燼餘
兵批啓曰,慶尙右兵使,今當差出,而擬望之人,絶乏,本道及他道水使,竝擬,何如?傳曰,允。
又啓曰,慶尙左水使,今當差出,而乏人之歎,莫甚於今,在京武臣堂上以上中,絶無可擬之人,他道守令及本道營將,竝擬何如?傳曰,允。
吏批啓曰,三司擬望之際,每患乏人,春坊·玉堂及臺諫,今將差出,而除相避時推人員,則絶無可擬之人,開政之日,每每啓請,亦涉未安,而勢難推移備擬,相避時推及外任,竝擬,何如?傳曰,允。
又啓曰,全州判官,自前必以曾經臺侍,有才局者差出,本州判官,今當差出,而擬望之人乏少,本道善治守令及未赴任守令,竝擬,何如?傳曰,允。
金素以弘文館言啓曰,新除授修撰睦兼善,時在京畿楊州地,經幄入番事緊,請斯速乘馹上來事,下諭。傳曰,允。
鄭麟卿啓曰,以忠勳府啓辭,姜則罷職傳旨,捧之,而前永興府使嚴滉,已爲身死,罷職傳旨,不得捧之之意,敢啓。傳曰,知道。以上燼餘
尹鏶疏曰,伏以臣,自少有手足痿痺之病,及此衰朽之病添加,自去月初生,左臂疼痛,顫掉特甚,運用極難,而不敢言病,黽勉供職,已過月餘。今則左脚缺二三字登降階級,殆欲顚仆,至於躡鐙跨馬,缺支體一半,幾不收用,問於醫官,則此是風漸,缺全話爲難云。以此症勢,無望夙夜缺五六字伏乞聖慈,俯賜憐察,亟許遞免。臣無任懇祈之至,謹昧死以聞。
金素,以禮曹言啓曰,卽者,王子夫人缺五六字招本曹郞廳書送曰,缺金得之女子,定婚昭顯三男妻室缺五六字女子定婚事,入啓定奪云,敢啓。傳曰,以此知委施行。
上在昌德宮。停常參·經筵,只晝講。
下直,荒島萬戶南宮倓。
金壽恒啓曰,趙必達拿來事命下矣。依鄭溥賢例,交代後拿來乎?敢稟。傳曰,允。
濟州牧使具義浚,以柑橘過時封進,待罪事狀啓,傳于洪處亮曰,勿待罪事,回諭。
答左相沈之源疏曰,省疏具悉卿懇。卿其安心勿辭,勿拘常規,病弟亦爲往見。
正言安後說啓曰,新除授獻納郭之欽,時在黃海道平山府任所,斯速乘馹上來事,下諭。答曰,依啓。
未時,太白見於午地。已上燼餘
晝講入侍時,同知事洪命夏,特進官金汝鈺,參賛官李一相·鄭麟卿,檢討官李萬雄,假注書李球,記事官李元禎·沈榟。
講詩傳小旻,自爾還而入,止惟恐其復合也。已上謄錄
以兵曹內三廳將望單子,傳于金壽恒曰,內禁將有故者,四人之多,落點無人,何以爲之乎?令該曹議處。
晝講入侍時,同知事洪命夏所啓,禁府因李厚源被推,不能察任,公事多滯,而其中柳晉三被囚之事,乃前郡守所犯也,在於其推案中,而頃下刑推之命,外議皆以爲冤,故不敢不達。上曰,以公爲私,以私爲公,其罪一也。近來守令等,以貪多務得爲能事,故欲均一治之也。外議如是云,如未及刑推,則出往停刑,如已刑推,追後議處,可也。已上謄錄
金壽恒,以都摠府言啓曰,副摠管趙潝,漢城府坐起進去晝仕,請出標信。傳曰,知道。
洪處亮,以弘文館言啓曰,陵幸駕轎時,冠服,令儒臣豫爲講定可也事,命下矣。缺三字聚會商議,取缺禮儀拜陵儀,則以爲殿下缺四字翼善冠袞龍袍,乘輿以出,輿與駕轎,雖少有異,缺二字進御冠服,宜遵禮文,而以臣等孤陋之見,不敢率爾改定,令禮官更議于大臣稟處,何如?傳曰,允。
洪處亮,以實錄修正廳言啓曰,本廳旣已設局,則堂上·郞廳,皆當例兼春秋,令該曹啓下,郞廳中兼四學敎授,或有從事官啓下之人,令該曹該廳改差,何如?傳曰,允。
金壽恒,以兵曹言啓曰,以本曹內三廳將望單子,傳曰,內禁將,有故者,四人之多,落點無人,何以爲之乎?令該曹議處事命下矣。五番將朴敏道,昨日政,除授慶源府使,交代未及差出,一番將金凓,二番將朴霽在外未肅拜,四番將柳震立,受由在外,故竝已行文催促矣。柳震立則居。已下缺
刑曹判書李時昉疏曰,伏以臣本庸駑,百無一能,而幸際明時,前後忝竊,已踰涯分,福過災生,痼疾嬰身,雖欲感戀恩寵,作氣趨事,其勢末由,頃入秋曹,重犯誤事之罪,天恩曲庇,幸免刑章,而內訟惶恐之心,未嘗暫弛于中矣。曾未幾何,又有新命,此時司寇之職,以臣譾劣,雖在盛年,猶患難堪,況今年將望七,衰病日甚,精力衰耗,遇事茫昧,平日所兼之任,旣非閒漫,而又爲添此劇務,則負乘致寇,古人所戒,責蚊負山,理所必無,其於爲國爲身,不可妄冒也,明矣。且臣於此任,人器之不稱,非但自知甚明,抑亦同朝之所知,六部之長,爲任如何,而不似如臣,適會承乏,屢叨至此,曾是望外,猶且尸素冥行,不自知止,則徒爲玷辱名器而已,終無益於塵露報效之地。此臣之所以夙夜憂懼,一味乞退者也。加以數日以來,又感風寒,咽喉疼痛,食飮全廢,牙關浮動,開口亦難,委頓呻吟,而痊蘇無期,今臣情勢之悶蹙,疾病之沈綿,如右所陳,辭單三上,尙閟兪音,抑恐日月之明,或有所遺照。伏乞聖明,將臣所帶職名,特許遞改,公私幸甚。答曰,省疏具悉卿懇。秋曹劇務,決不可如是久曠,卿其安心勿辭,從速察職。
午時,上御宣政殿,晝講。入侍,知事鄭維城,特進官李浣,參贊官金壽恒,侍讀官鄭萬和,檢討官李萬雄,假注書李夏,記事官李行道,記事官沈梓,武臣閔泰亨,上讀前受音一遍,鄭萬和進講,自巷伯第七章,止谷風第三章,音釋註解,各一遍,上讀新受音釋一遍訖,萬和以文義進曰,巷伯之義,曾已進講,不須更陳,而至於卒章,頗有微諷之意,蓋譖言之禍,始於微者,而及於大者。寺人,內侍之微者,而親近於王,亦傷於讒,則疎遠者可知,故曰,凡百君子,敬而聽之,爲人君者,若信受讒言,末流之禍,將不可勝言矣。幽王之世,傷於讒者,不止蘇公寺人而已。太子王后,亦有以讒廢者,可不愼哉,可不懼哉?此篇,備載聽讒之害,伏願聖上,尤加體念焉。谷風之詩,周時時俗薄惡,朋友相怨而作也。蓋交契之厚薄,可見風俗之盛衰,故被之絃矣。上曰,首章言將恐將懼,惟汝與予,將安將樂,汝轉棄予。蓋憂患則與共,安樂則相背,其故何歟?萬和對曰,憂患之時,則人心謹愼,故必相依保,安樂之時,則人心放肆,故反相違棄矣。上曰,句踐時,范蠡曰,越王可與共患難,不可與共安樂,君臣朋友,其道雖異,而第忘其大德,與不保功臣,同也。萬和曰,上敎至當矣。卒章曰,習習谷風,維山崔嵬,無草不死,無木不萎云云者,言天地發生之氣,猶有草木之萎折,以比朋友雖有小嫌,豈可忘前日之大德乎?戒其不可如是也。篇下緝註,亦有之,急則相救,緩則相棄,恩厚不知,怨小必記,此可見小人交態之厚薄也。上曰,然矣。掩卷。鄭維城曰,忠淸監司罷職後,不得行公云。都事似當速爲發送,前頭且有科擧,全南都事,亦宜催促下送,而因諫院位不齊,皆未及署經云,黃海都事,亦有除署經發送之命,似當一體爲之矣。上曰,此人輩,俱是曾經臺侍之人,除署經速爲發送,可也。又啓曰,右水站水夫,居在通津水站,村老三十餘名,其中方士一稱名人,以江都募入將,爲頉減本役,其他水夫輩,必有相繼投入之患,水站之事,殊爲可慮矣。上曰,令廟堂議處。李浣曰,皮甲,前已造數十部,今當追造,而物力多費矣。上曰,誰人監造?對曰,嚴俊男監造,前有守令除授之命,又有陞敍之敎,其人,勤幹可用者也。維城曰,臣在吏曹時,考見承傳連擬守令,而不得蒙點矣。上曰,訓鍊院及諸營令箭,皆用令字,而無標,則何以別其營令箭也?李浣對曰,無標難別,誠如聖敎,故箭鏃上,用大將押矣。上曰,鏃上書押,必易漫滅,亦不無中間弄奸之弊,今則箭鏃上,刻某營某營可也。李浣曰,都監將官,多有未備,武才乏少,厪厪充差,則不久或有移授守令者,金汝溫,又以千摠,除拜長湍,將官有闕,將難塡差矣。上曰,此事誠爲可慮矣,豈可每每出送乎?李浣曰,軍器寺三名日進上甲胄造作時,所用米布,各道上年來納,而慶尙道各邑,艱於運米,以布上送者多矣。以此料米不足,不得已貸用,別造廳工匠料米八十石,似當以米代所捧之布,還償,而但以其餘布,加備甲胄,則可造十五六部。以今年所餘之布,竝與加造,則當造三十餘部,得米還償,似好矣,何以爲之?上曰,令該所貸米移給,可也。又所啓,慶州人李厚敏,熟諳煮焇之方,故年前招來,監煮都監焰硝矣。都監自前設釜二十四坐煮焰,而厚敏則減六釜,只以十八釜煮焰,所煮之數,與前有加無減,物力甚省,所減料布,至於八同,以其八同之木,貿得焰硝八百斤之多,不可無酬勞之典。兼司僕李厚敏,令該曹,司果加資成給,何如?上曰,依爲之。乃罷出。已上燼餘
上在昌德宮。停常參·經筵。
自午時至申時,日暈。夜一二更,東南北方,有氣如火光。
下直,知世浦萬戶韓鏶。
金壽恒,以禮曹言啓曰,政院啓辭,以江華忠烈祀事,取考日記事,命下矣。自丁丑至乙丑年,詳細考閱,則無見出之處,敢啓。傳曰,知道。令禮官議處事,命下矣。當初領議政鄭太和,以丁丑以後日記,爲先相考後,實錄亦爲考見之意,陳達榻前蒙允矣。令春秋官實錄考出後,稟定何如?傳曰,依啓。
金壽恒啓曰,以備邊司·慶尙左水使·東萊府使狀啓粘目,寶城海夫十餘名,六月調送濟州時,縣監拿問定罪事,命下矣。拿推傳旨,卽當捧入,而其時當該守令,問于吏曹,則縣監鄭萊彰,丙申二月二十八日除授,閏五月二十一日身死。其代崔灝,六月十一日除授,被論卽遞,其代成震炆,七月初八日除授,赴任云,本縣海夫,發船入往,在於六月二十六日,則此是鄭萊彰身死之後,新縣監未及赴任之前,今此拿推現告,無當之者,此傳旨何以爲之?敢稟。傳曰,如是空官之時,尤爲駭異。令本道監司,擅自調送者,査問以啓。
金壽恒,以義禁府言啓曰,王府事體,極爲嚴重,凡干公事啓下之後,公事都事,親自回告於諸堂上。不分晝夜,乃是規例,而昨日罪人刑推啓目,今日日出時,始爲來示,問于政院,則其公事啓下,出給當直,在於再昨二更云。當該都事怠慢之習,不可不懲,汰去何如?傳曰,允。
以義禁府閔煦·崔起宗等照律粘目,傳曰,公事二丈,功臣付標,不察甚矣,使之察改。巳上燼餘
答左副承旨兪瑒疏曰,省疏具悉。爾其勿辭,從速察職。
答大司諫金佐明疏曰,省疏具悉。爾其安心勿辭,從速察職。
備邊司啓曰,中江開市,例在於二月十五日,依例商賈豫爲整齊,多持物貨,及期入送,俾無埋沒之弊事,兩西監司及開城留守處,知委,何如?答曰,允。已上謄錄
上在昌德宮。停常參,只晝講。
下直,報恩縣監閔昀,鐵串僉使具璜。
晝講入侍時,特進官尹順之,同知事蔡裕後,參贊官金素,侍讀官鄭萬和,檢討官李萬雄,假注書李球,記事官李行道·沈梓。
講詩傳小旻,自萋兮斐兮,止惡惡如巷伯。
以義禁府崔起宗照律粘目,傳于金壽恒曰,此罪似爲過重,以徒三年爲之,似當。
金壽恒,以議某府言啓曰,以義禁府閔煦·崔起宗等照律粘目,傳曰,此公事二張,功臣付標,不察甚矣,使之察啓事,傳敎矣。崔起宗,本無公議,故其照律公事,以非功臣議親,循例書付,而閔煦照律公事,閔煦功臣所書,同紙竝書崔起宗之功臣,殊甚駭異。推問厥由,則各人功議,同紙列書,割付之際,初因誤書,所書崔起宗之功臣,不爲割去仍付云。昨日本府開坐,在於備局坐罷日晩之後,照律議啓刑推公事草記,竝十四度,再三催促,僅得畢書,自致昏暮,怱擾之間,臣等未及覺察,不勝惶恐。其公事兩度改入,而崔起宗,旣以非功議書付,則他人照律公事中書入之事,雖非用奸,不察之罪,亦甚可駭。不可自本府循例治之,當該書寫,令攸司囚禁治罪,何如?傳曰,知道。自本府治罪,可也。
金壽恒啓曰,以義禁府李益達等定配公事,傳曰,此公事,南草津,吹灑滿紙,決不可以此啓下事,傳敎矣。此公事,曉頭來呈,而臣以該房,未及覺察,致勤聖敎,極爲惶恐。此必是下吏輩之所爲,一邊摘發治罪,此公事,則還出給,使之改書以入之意,敢啓。傳曰,知道。
以義禁府韓震琦定配單子,傳于金壽恒曰,使之中道定配。
以刑曹都囚徒單子,傳于金壽恒曰,書筵廳之囚沙工,似是法外,使之書啓。
以吏曹草記,傳于金素曰,三道御史書啓,回啓公事,竝覔入。
正言安後說啓曰,臣伏見長官疏辭,不勝瞿然。其日臺廳之會,臣亦參坐席上,酬酢說話,臣不敢妄有所漏,則雖未知從何騰播,而長官以臺席之話,狼藉於自劾之疏,爲言,則臣以參坐之人,何敢自以爲無失,而晏然而已乎?請命遞斥臣職。答曰,勿辭。
金素啓曰,明日經筵,取稟。傳曰,只晝講。
金素,以禮曹言啓曰,拜陵節目,待兵曹道路看審定奪後,磨鍊以入之意,前已入啓允下矣。兵曹旣已看審道路入啓云,當以經宿磨鍊乎?敢稟。傳曰,依啓。以上燼餘
上在昌德宮。停常參·經筵。
下直,橫城縣監李喜年,阿山萬戶李逸立,永達萬戶洪貴賢。
自昧爽至辰時,有霧氣。未時,太白見於午地。
金素啓曰,明日常參·經筵取稟。傳曰,只晝講。
金素,以吏曹言啓曰,承旨有闕,政事,何以爲之?敢稟。傳曰,明日爲之。
備忘記,傳于金壽恒曰,今下弓矢,永達萬戶洪貴賢等處給送。
正言安後說啓曰,臣纔者伏見召牌下臨,惶遽入來,則政院別傳敎言送之事,臣深以爲怪,問于政院,則答以下吏生疎,致有此擧云,召命是何等重事,臺臣,有異於庶官,而喉舌之臣,不自致察,及其做錯之後,乃反諉之於下吏,誠可異也。臣纔旣赴召,旋將退出,何敢自以爲無失,而晏然而已乎?請命遞斥臣職。答曰,勿辭。
金素啓曰,臣於昨日榻前,黃海都事權格,除署經發送事,親承傳敎矣。未行條件,啓下之後,卽當分付,而自前如有速爲署經之命,則城上所命招言送,只使除署經發送事,則直爲分付者,乃是規例。臣全不覺兩款規例之有,別出牌之際,矇然不察,致有臺臣引避之擧,臣昏謬做錯之失,甚矣,不勝惶恐待罪。傳曰,知道。勿待罪。
洪處亮,金壽恒啓曰,今日諫院城上所出命牌時,臣等同坐廳中,昏不致察其非例,以致臺臣引避,臣等做錯之失,實所難免,而至於避辭中送言之語,則臺臣初無送言之擧,臣等有何所答之言乎?此必以臣等廳中私相言說之事,下吏輩,中間誤傳之故,而至以諉諸下吏,被斥於臺臣,無非臣等忝居喉舌,不能擧職之致,不勝惶恐待罪。傳曰,知道。勿待罪。
金壽恒啓曰,以正言安後說避嫌,傳曰,此何故耶?察啓事命下矣,以此事,臣等略將曲折,纔已待罪矣,惶恐敢啓。傳曰,知道。
大司憲蔡裕後,掌令朴世城·吳斗寅,持平李敏迪啓曰,臣等伏見李益達照律公事,罪重律輕,甚矣。益達,違衆自用,勒令諸臣出浦之事,道內士民之所共知,而飾辭自明,尤極痛駭。凡爲將者,領兵臨戰,寧或有陷之死地之心,而失律覆軍則誠,益達,身爲水操時主將,致令近千人命,一時渰死,比之失律覆軍,雖似有間,而減死亦足矣,何可擬律於徒配之典乎?若不正其罪而重其律,非但國法不嚴,亦無以慰海坊士民孤寡之至痛,請命不限年邊遠定配。答曰,依啓。
正言安後說啓曰,臣朝赴召命,適緣長官留在闕下,會于臺廳,仍爲署經,等待良久,政院何無傳敎言送之擧,臣深以爲訝。卽令下吏,問于政院,則答以下吏生疎,致有此擧云云,此則長官同坐參聽,臣何敢誣?雖未知中間之誤傳,而不有下吏來傳所答之如此,則臣何從得聞乎?伏見政院啓辭,至以被斥爲言,有若全無是事,而故爲攻斥者然,臣何敢以一日再避爲嫌,而晏然仍冒乎?請命遞斥臣職。答曰,勿辭。
行大司諫金佐明,正言安後說啓曰,喉舌之任,所職何事,而莫重命召之擧,漫不致察,致令城上所,虛詣臺廳,政院所爲,殊極寒心,當該承旨,請命從重推考。近來人心日惡,法令不行,殺越之變,繼出於都下,捕盜大將以下,俱被重典,而終無緝捕之擧。又於六七日前,有賊數人,綁縳一漢,自西小門外,迤向靑坡之路,手刃於白晝衆人行路之時,近處之人,閉戶閃避,當部申報之牒,認爲無人之處,該曹該廳,了無捕索之擧,國家之置刑官設捕廳,將何爲哉?請當該部官及捕盜大將,從事官,竝姑先從重推考,令該曹知委京外各處,俾知被殺者之如何人,以爲尋蹤捕得之地。答曰,依啓。
金壽恒,以禮曹言啓曰,王子潚夫人,旣以金得元女子,定之矣。在前王子夫人之婚,嘉禮設廳事目,及聘財雜物,磨鍊啓下擧行,而今玆婚禮,雖不可一倣常行之例,必先定奪啓下。凡事可及於行禮之前,而事異常規,自下不敢擅便,何以爲之?敢稟。傳曰,問于大臣處之。
金壽恒,以禮曹言啓曰,陵幸旣以經宿定奪,則前啓下時刻,似爲太早,令日官更爲推擇,則卯時爲吉云,以此時元單中改付標以入之意,敢啓。傳曰,知道。
夜自三更至五更,月暈。
答刑曹判書李時昉疏曰,省疏具悉卿懇。秋曹劇務,決不可如是久曠,卿其安心勿辭,從速察職。已以燼餘
晝講入侍時,知事鄭維城,特進官李浣,參贊官金壽恒,侍讀官鄭萬和,檢討官李萬雄,假注書李夏,記事官李行道·沈梓。講詩傳小旻,自楊園之道,止章六句。
上在昌德宮。停常參,只晝講。
下直,尙州牧使睦行善,洪州牧使成後卨,會寧府使閔震益,扶餘縣監任濬,大興縣監李櫋,安骨浦萬戶李尙善。
金素啓曰,明日常參·經筵,取稟。傳曰,停。
備忘記,傳于金壽恒曰,今下弓矢,會府使閔震益給送。
有政。傳于兵批曰,內禁衛將多闕,判書雖以服制,不得進參,往問擬望以入。
吏批,判書洪命夏進,參判吳挺一病,參議南老星式暇,左承旨金素進,以任義伯爲左副承旨,金堉爲兼領春秋,尹順之爲兼同春秋,李敏迪·安後說·李廷夔爲兼春秋,尹鏶爲兵曹參知,成夏明爲兵曹參議,鄭萬和爲兼南學敎授,金佐明爲兼同經筵,李行進爲瓦署提調,李尙弼爲禁府都事,睦兼善爲典籍,柳挺輝爲成均博士,任實縣監南夢賚仍任。
傳于吏批曰,同知中樞府事柳赫然,工曹參判除授。
兵批,判書許積進,參知尹順之修正廳進,參議未差,參知成夏明進,右副承旨金壽恒進,以兪瑒·鄭攸爲副護軍,盧益堅爲副司果,閔泰亨·盧濈爲內禁衛將,辛景轅爲加德僉使,金應海爲全羅兵使,李厚敏爲副司果。
傳于洪處亮曰,觀象監官員等,所幹何事,而雖白晝,亦不仰察,歲星之見,闕內之人,莫不知之,而本監不爲致察,絶無啓達之擧,極爲駭愕。近日入直官員,令攸司囚禁重治。
以觀象監官員等囚禁傳旨,傳于金素曰,所幹何事,而全不致察,木星之晝見,闕內之人,亦皆見之,而一番書啓之後,全不書啓,極爲可駭,而此外凡事,亦爲矇矓放過,殊無設官之意,事極過甚。囚禁重治,以此改入。
金素,以禮曹言啓曰,卽見獻陵參奉所報,則以爲本陵,無祝文瘞坎,每於祭後,典祀官,卽爲燒火,已成規例。來二月親祭時,祝文,如前燒火與否,自本曹定奪分付云。他國陵,皆有瘞坎,俱非本曹所能指揮,係是陵寢重事,議于大臣,稟處,何如?傳曰,允。
金素以禮曹言啓曰,曹啓辭,王子潚夫人,旣以金得元女子定之矣。今玆婚禮,雖不可一倣常行之例,而必先定奪啓下。凡事,可及於行禮之前,而事異常規,自下不敢擅便,何以爲之?敢稟。傳曰,問于大臣處之事,傳敎矣。問于大臣,則領議政鄭太和,領敦寧府事金堉,右議政元斗杓以爲,今此婚禮,不可一倣王子常規,則設廳事目,不可擧論,而至於所需物力,及應行禮節,自官備具,似合事理。令該曹通議於主婚之員,分付各該司擧行,宜當。伏惟上裁。延陽府院君李時白,綾川府院君具仁垕,病不收議,左議政沈之源在外。大臣之意如此,上裁,何如?傳曰,允。
晝講入侍,同知事洪命夏,特進官申翊全,參贊官洪處亮,侍讀官吳挺緯,檢討官李萬雄,假注書李夏,記事官李元禎·沈榟,講詩傳小旻,自蓼蓼者莪,止如此。已上燼餘
備邊司啓曰,因兵曹公事,全南兵使趙必達,旣有拿推之命,而當於交代後拿來,新兵使差送,不宜稽緩。兵曹判書許積,雖遭孽妹之喪,已經成服,卽爲命招,使之今日政,差出,何如?答曰,允。已上謄錄
午時,上御宣政殿。晝講,入侍,諸臣在上,上讀前受音一遍後,吳挺緯進曰,臣以都監之役,連日監董,重得感冒,失音已久,不能進講,使李萬雄代進,何如?上曰,依爲之。李萬雄,進講蓼莪六章,音釋注解各一遍,上讀新受音一遍訖。萬雄,以文義進曰,此詩,周時政衰,人民勞苦,孝子不得終養,追念父母而作也。故言匪莪伊蒿,而以比父母生我,極其劬勞,以爲美材,庶終有頼,而我之事親,不得終養,反覆詠歎,重自哀傷也。上曰,甁之罄矣,惟罍之耻,何義也?萬雄對曰,甁罍,只取其相資之義,以比父母與子,相依爲命也,而不取義於甁罍之大小也。罍有酒,然後可資於甁,甁之罄矣,乃罍之耻,以比父母不得其所,乃子之責。上曰,觀其緝註,可知矣。萬雄曰,無父何怙,無母何恃,出則銜恤,入則靡至,此四句,孝子之情,備盡無餘,若非親所履歷,豈知其味也?至於第四章,形容父母愛子之心,盡之矣。父母之恩如此,雖欲報之以德,而歎其如天之無窮,無物可以爲報也,故瞻南山之律律,感飄風之發發,觸目無非傷感之處也。於是歎其民莫不穀,皆得養其父母,而我獨何爲遭此害,而不得終養乎?詩人之形容人情,曲盡如此。上曰,語曰,詩可以感發人之善心,他詩亦多感發處,而未有若此詩之懇至者也。王裒,至痛在心,以至流涕,而受業者,爲廢此篇,詩之感人,於此可見。萬雄曰,上敎至當矣。篇下緝註,亦有之,陟岵·鴇羽,皆是孝子行役,不得養其父母而作也。蓼莪一篇,獨能使人流涕,嗚咽不能止者,以陟岵·鴇羽,忍念於父母生存之日,蓼莪之詩,感愴於父母旣沒之後,父母尙存,則定省溫凊,猶幸後日之可冀也,父母旣沒,則雖有甘旨輕暖,無所奉之也。旣不報罔極之恩,則何能止無涯之痛乎?此詩之尤能感發人心者,良以此也。上曰,第四章,言欲報之德,昊天罔極,以今言之,國有大讐恥,而至今含忍,無非寡昧否德之致,將何面目,立於世上乎?吳挺緯曰,求忠臣必於孝子之門,君臣猶父子也,忠孝之道,豈有二致?行役之日,方可知孝子思親之心,衰亂之世,方可見忠臣戀君之誠矣。上曰,然矣。掩卷。洪命夏曰,頃日之政,咸平縣監閔賀,擬於副望,而受點矣,今聞爲人嗜酒,不合臨民云,改差,何如?上曰,依爲之。命夏曰,錦城,乃是湖南列邑之難治者也。前後差遣之人,將至數十人,而無一善治者,至於李垕,曾是極擇差送者也。今聞李垕到任之後,弛緩有餘,剛明不足云,臣曾與廟堂相議,而近來人才乏絶,未得其交代可合之人,甚可慮也。上曰,李垕爲翰林時,孰知其爲人,不至解緩,而何爲有此弊也?命夏曰,錦城人心極惡,守令若不剛明,則必生大患,故勢如是矣。上曰,輪臺武臣進來。爾才從營將處來,營中軍務,何如?對曰,營中砲手四百六十餘人,馬兵一千六百餘人矣。上曰,此輩皆習於試藝耶?對曰,無異於都監軍士也。上曰,一月巡歷幾何?對曰,不過二巡矣。上曰,三廳將,今則別置一番將二番將,使之輪廻,無前日之混雜。前頭且有擧動,若有混同之弊,則將官亦不無罪責,詳察勉之。李萬雄曰,本館書籍未備者,頗多,其中資治通鑑,只有一帙,而亦有落卷,卷數不多,欲爲謄書備帙,紙地,令該曹覔給,書寫亦令該院定送,何如?上曰,依爲之。又所啓,本館書籍,過半留置舊弘文館移設之所,有尙衣院時樓庫閣加修緝,則可以藏置書籍,而爲此別設工作,似涉重難。今聞修理都監,木役垂畢云,趁此工匠未散之前,使之修補,以爲移藏書籍之地,何如?上曰,依爲之。吳挺緯曰,臣三冬感冒,失音已久,乍歇乍苦,而旣已入番,不得不入侍,而當此逐日開筵之日,使下番代講,事極未安,似當有變通之擧矣。命夏曰,吳挺緯,以都廳,往來於修理都監,身雖輪直,開筵時則使在外,無故上番,入侍,何如?上曰,依爲之。李萬雄曰,臨文時,旣以不得終養之詩進講矣。韓震琦所爲,雖似厭避,臣居在近處,故備知其情勢,實非故犯之罪也。第久在邊地,拿來之後,不見其老母,又有移拜之命,顧其情理,誠爲可矜矣。上曰,姑觀後日處之。吳挺緯曰,自祖宗朝,本館亦有書樓,久矣。臣監董都監之役,頗有餘材,以此除出,構成書樓,何如?上曰,依爲之。乃罷出。已上燼餘
兵批啓曰,全南兵使,今當差出,而擬望之人乏少,他道守令,竝擬,何如?傳曰,允。
金壽恒,以都摠府言啓曰,副摠管申翊全,以特進官,除標信晝講入侍之意,敢啓。傳曰,知道。
金素啓曰,同副承旨鄭麟卿,異姓三寸姪女,許通韓錫妻,許氏,身死,服制已行四日,出仕,何如?傳曰,允。
上在昌德宮。停常參·經筵。
傳于金壽恒曰,大臣·備局堂上及御營大將,引見。
未時,太白見於午地。申時,歲星見於午地。夜五更,白雲一道如氣,起自東方,直指坤方,長竟天,廣尺許,良久乃滅。
金素啓曰,明日聖節望闕禮初度習儀相値,視事,頉稟。傳曰,知道。
金壽恒,以備邊司言啓曰,今正月二十一日晝講時,知事鄭維城所啓,右水站水夫,居在通津各站村者,三十餘名,而其中方士一稱名人,以江都募入,將爲頉減本役,其他水夫輩,必有厭避本役,相繼投入之患,各站之事,誠爲可慮,合有變通之擧。上曰,令廟堂稟處事傳敎矣。砲保之募入於江都者,頃因留守狀啓,本司覆啓定奪,前已募入者外,今後勿許事分付矣。水夫,世傳其役,比之砲保,尤爲關重,已募入一名外,更勿許募。宜當以此該曹及江華府,竝爲知委,何如?傳曰,依啓。已上燼餘
今正月二十一日晝講時,知事鄭維城所啓,忠淸監司罷職後,不得行公云,都事似當速爲發送,前頭且有科擧,全南都事,亦宜催促下送,而因諫院位不齊,皆未及署經云。黃海都事,亦有除署經發送之命,似當一體爲之矣。上曰,此人等,俱是曾經臺侍之人,除署經速爲發送,可也。
備邊司啓曰,傳敎矣。砲保之募入於江都者,頃因留守狀啓,本司覆啓定奪,前已募入者外,今後勿許事分付矣。水夫,世傳其役,比之砲保,尤爲關重,已募入一名外,更勿許募。宜當以此疏,書及江華府,竝爲知委何如?答曰,依啓。
又啓曰,本司武郞廳尹煌,奔走勤仕,已滿十五朔,依例陞敍,或守令除授事,捧承傳施行,何如?答曰,允。
引見時,領議政鄭太和所啓,江都之事,右議政元斗杓,爲兵曹判書時,主管爲之矣。今雖爲大臣,仍爲句管,亦無妨於事體矣。上曰,依爲之。又所啓,去秋致敗戰船,趁春水操改備事,曾已分付,而軍器船格,勢所未及,敗船各官各浦,則春水操,姑令停止,何如?上曰,依爲之。已上謄錄
答左副承旨任義伯疏曰,省疏具悉。爾其勿辭察職。
答禮曹判書李厚源疏曰,省疏具悉。卿其安心勿辭,亦勿待罪。
引見時,吏曹判書洪命夏所啓,昨日本曹開坐,各司官員參謁時,軍器副奉事禹順言,問其職掌,則慢不知何事,請汰去,何如?傳曰,允。已上謄錄
金壽恒啓曰,今日引見時,御營大將,亦令入侍事,命下矣。新除授工曹參判,則時未肅拜,卽令牌招,使之肅謝,仍爲入侍之意,敢啓。傳曰,知道。
又啓曰,傳曰,禮判何以病不來耶事,命下矣。問于備局,則禮曹判書李厚源,以寒疾不得出仕,而近日則髮際出腫,不得着網巾,故不得來參云矣。傳曰,知道。
金壽恒,以備邊司言啓曰,本司武郞廳尹煜,奔走勤仕,已滿十五朔,依例陞敍,或守令除授事,捧承傳施行,何如?傳曰,允。
禮曹判書李厚源箚曰,伏以臣於歲初,赴坐都監,風寒外襲,痛勢猝劇,舁疾經還,委在床席者,至於浹辰而後,始乃得汗。若從此閉門藏縮,久久調治,則可無卽今所患,而王府滯獄,莫過今日。臣前於登對之日,仰聆玉音,恤囚盛意,藹然言表,臣雖有病,不敢一向退伏,力疾强起,連日赴坐,汗氣未斂,腠理方開,其致添感,理勢固然,而髮際之腫,又傷於兩日着帽,毒氣猝盛,大如栗坐。以此今月之內,一未得開坐於本曹,其他兼帶職務,一倂曠廢,而今日賓廳之會,亦未進參,致勤下問,臣之罪戾,至此而益大矣。臣沈痼有素,衰邁又甚,一感寒疾,輾轉彌苦,痰盛暴嗽,四肢百骸,無不牽痛,而腫處堅破,又無膿勢,旬月之內,差復難期,伏乞聖慈,曲加矜念,將臣本職及兼帶諸局,亟許竝免,仍治臣罪,不勝幸甚。取進止。批答在上
大臣·備局堂上引見時,領議政鄭太和,左議政沈之源,右議政元斗杓,刑曹判書李時昉,戶曹判書鄭維城,判尹李浣,兵曹判書許積,吏曹判書洪命夏,大司憲蔡裕後,江華留守鄭致和,副提學李一相,大司諫金佐明,御營大將柳赫然,右副承旨金壽恒,假注書李球,事變假注書權大載,記事官李行道·沈梓。
鄭太和曰,春日風寒猶峭,連日御筵,未知上候,何如?上曰,今日風氣猝寒矣。太和曰,星文示警,太白連日晝見,臣等心竊不安矣。上謂沈之源曰,卿自鄕往來,鄕中百姓,貧餒幾何耶?之源曰,民缺三字甚矣。,太和曰,京畿監司,會減春等收米,自前有減缺四字減二斗減三斗之時,今則盡宜以二斗減除,何如?上曰,缺四字太和曰,束伍給復事,問於全羅監司,待其回缺五字行耳。上曰,外間議論,何如?太和曰,慶尙監司狀啓,欲爲賞格,未知此論,如何?上曰,若不給復,則以何事施之耶?全不施之,事甚難矣,此事極爲難便矣。太和曰,全南監司處,亦以此意分付矣。若不給復除貢,則未知何事當此耶,問之矣。許積曰,臣意則慶尙監司之意,似當矣。柳赫然曰,束伍軍,使座首次知,頗有着實之效,而座首旣爲謀避,故爲缺二字之事,今行次入去時,如南草等物,略給,如何?臨缺五字爲之耳。太和曰,焰硝犯禁人義州捧招時,缺三字當,而上來京獄之後,始爲變辭,皆有物主云,若歸罪於馬主,而以員譯爲無罪,則彼不信聽矣。上曰,據當初捧招爲之,可也,變辭則彼亦不信矣。時昉曰,刑曹詞訟,比前繁多,且臣兼帶他務,亦甚煩劇,而衰耗日甚,勢難堪任,將臣兼帶,竝許遞改,則庶得專意於本曹矣。上曰,戶曹時,當且兼帶刑曹云,雖云繁劇,豈若戶曹哉?卿其安心勿辭。赫然曰,臣立朝十年,驟躋亞卿,過蒙洪造,不知死所。請缺二字職,俾得專意御營事,不勝幸甚,冒缺三字籲,益切惶恐。上曰,予之待卿久矣。自古缺三字必有非常之典,君臣貴相知心,何用屑屑辭缺二字耶?特被知遇之隆,以樹不世之勳,古來缺四字其勉之。許積曰,內三廳可合之人,絶乏,蓋緣武參下中,人才不易而然也。且此則必用本廳薦,而兩班無善射者,不得爲禁軍,故無內三廳薦矣。太和曰,宣傳官事,當有變通之擧矣。上曰,內禁衛外,可合宣傳官者,本廳擬薦,將歸被薦者,則兵曹直付禁軍,可也。斗杓曰,若以兩班之故,而直付禁軍,則是卽不見技藝而用之也。上曰,然則出而相議爲之。洪命夏曰,昨日本曹開坐,各司官員參謁時,軍器奉事禹順良,問其職掌,則漫不知爲何事,請汰去。上曰,依爲之。鄭太和曰,領敦寧府事金堉,以錢文事,陳箚矣。前日都民處散給錢文八百十貫之價,以米收捧事,旣已定奪分付,而目今都下春窮方極,價米似難督捧,合有定限退捧之擧,姑待秋成,未知,何如?上曰,待秋成捧之,可也。太和曰,近來吏兵批,每言人才之乏絶,昨日政,全南兵使,以春川府使金應海移授,而湖南軍兵甚多,異於他道,金應海年已衰耗,似難堪任,春川兼防禦使,爲任亦重,而破東補西,事極苟簡矣。上曰,然則金應海春川府使仍任,全南兵使,更以他人擬望可也。太和曰,柳時楨曾已明川府使時,還上未捧之罪,至於徒配,而實非渠之所犯,混被罪罰,故因許積啓達,卽蒙放釋,而歲抄時,每以當初罪目懸錄,故尙未蒙敍,似涉冤枉矣。上曰,然則敍用,可也。太和曰,刑曹典獄都囚徒,逐旬書呈政府,乃古例也。今見刑曹所呈囚徒案,被囚者甚多,啓下罪人,事係推覈者,則雖不可容易疏放,各衙門所囚,則宜令該曹,從速處決,而此後如有不卽疏決之事,則當有請罪刑官之擧矣。上曰,依爲之。沈之源曰,罪囚多滯,非但刑曹,如義禁府亦然矣。洪命夏曰,禁府之坐,拘忌甚多,故開坐未易,如殿坐之日,例爲廢坐,而殿坐旣罷之後,則似無不可開坐之事,且弦望晦朔,雖不得爲刑推坐起,至於原情議處照律等事,則開坐似爲無妨矣。上曰,依爲之。蔡裕後曰,頃於筵中,以江都實錄,遣史官奉來事陳達矣。外議皆以爲春秋館堂上一員,下去奉來,宜當云矣。鄭太和曰,實錄奉來,事體重大,依近例堂上下去奉來,爲當矣。上曰,依爲之。洪命夏曰,鏡城判官,今當差出矣,以曾經侍從之人,差送乎?雖非侍從,以勤幹有才者,差送乎?上曰,以名官差送,可也。許積曰,陵幸事目中,以大小晝停,磨鍊以啓,而程道不遠,似不當兩處晝停矣。上曰,一處晝停,可也。許積曰,三田渡,道里居中,似爲便當矣。上曰,依爲之。上曰,柳檉加資,曾爲還收矣。聞其加資,非營將時所授云,加資還給,可也。金佐明曰,人臣受任,當不擇燥濕,刑曹判書李時昉,精神筋力,萬無不堪之事,而榻前固請,有若辭避者然,事體未安,請推考。上曰,似出於切迫實情,不必推考。佐明曰,秋曹郞官,分掌獄訟,爲任頗重,自前擇差,而佐郞鄭百順,曾任郞官,以不合見遞,請遞差,其代擇差。上曰,依啓。佐明曰,陽川,乃畿輔至殘之邑,不成官家貌樣,如非廉謹有才之人,似難收拾,而新除授縣令韓錫明,曾宰嶺西僻邑,亦不能辦,今不可更畀此任,請遞差。上曰,更加詳察處之。佐明曰,居昌爲邑,湖嶺之間,爲有土賊,連差武臣,無一善治之人,而新除授縣監魚尙佶,爲人泛濫,曾爲關西守令,以不治見敗,爲人褊裨,敢欺主將,如此之人,不可畀以字牧之任,請遞差。上曰,更加詳察處之。鄭太和曰,江都之事。此條在上太和曰,去秋致敗戰船。此條在上上謂御營大將柳赫然曰,御營軍,何月遞番耶?赫然曰,三月遞番矣。上曰,若然則與陵幸之日,不甚相遠,新舊番軍合二千名,除出其半,留都而不爲徵兵,則似爲便好矣。赫然曰,以新番軍留都,而以舊番軍隨駕宜當矣。鄭太和曰,三月入番之軍,例於二月二十五日逢點,豫爲分付,使於二月二十一二日間逢點,則可及於陵幸時矣。上曰,本廳知悉擧行。李時昉曰,守禦廳從事官李慶徽,以實錄修正郞廳差下之故,遞改矣。今則郞廳之任,旣已減下,從事官仍任,何如?上曰,依爲之。太和曰,近來營將,人皆以苦任厭避,缺二字難得可合之人。洪汝漢,以謀避楊州之罪,方在罷職,準期之中,若差送營將,則亦爲施罰之地矣,未知,何如?上曰,然則差送營將,可也。斗杓曰,但必有敍命,然後可以差送矣。上曰,敍用,可也。蔡裕後曰,臣雖未知其人才局之如何,而纔罷旋敍,有損國體矣。金壽恒曰,蔡裕後所啓,無發落,何以爲之?敢稟。上曰,以事體言之,則大司憲之言是也。旋卽敍用,果爲不可矣,乃罷出。已上燼餘
任義伯疏曰,伏以臣,情勢病勢,俱極狼狽,冒死呼籲,未蒙恩遞,感激惶悚,罔知攸處。況此召牌之下,尤不敢偃然退坐,力疾忍恥,趨詣闕下,第臣之所患土疾,根柢已深,痰塊顯發,將有成重之狀,方施鍼灸,瘡口未合,屈伸拜起,不能如意。缺二字及今治療,庶不至危域,臣之賤疾,若不至此,缺三字何敢再陳疏章,以速瀆擾之罪哉?缺五六字伏乞聖慈,亟賜遞免,以延賤缺之命,不勝幸甚。批答在上
上在昌德宮。停常參·經筵。
下直,潭陽府使李奎老,河陽縣監許暹,軍威縣監李騫,聞慶縣監許崙,務安縣監李世翊,陰城縣監金廷謹,求禮縣監姜壽賢。
卯時辰時,日暈兩珥,暈上有背,色內赤外靑。巳時,日有交暈兩珥,暈上有冠,暈下有履,履下有戟,色皆內赤外靑,白虹貫日。午時未時,日暈。申時,日暈,暈上有冠,色內赤外靑。夜一更,流星出狼星上,入軍市星上,狀如鉢,尾長四尺許。
洪處亮啓曰,明日常參·經筵取稟。傳曰,只晝講。
大司憲蔡裕後,掌令朴世城·吳斗寅,持平鄭植·李敏迪啓曰,臣等竊聞故事,番上騎步守直繇使之外,多置餘軍,以均勞逸,以應他役。近來兵曹,因費用煩多,僅能取給於定送,而盡令納布,至於祭享諸都監及他處調用之時,推移抽出,苟且萬端,雖巡軍近仗,不得成形,闕內衛卒,亦皆抄送,晝役夜還,疲於奔命,以至按更傳籌,最是苦役,而漏盡之後,又赴他所,人所不堪,類皆如此。國家初置衛卒,實爲環陛王旅,而今直以奴虜使之,東西被驅,無異鷄犬,自今朝廷,何以禦邊將,以放軍收布哉?若欲加一分之惠,而少令息肩,則莫如量置餘軍,以爲迭休之地,自今番上諸軍,除癘役在喪外,請令該曹,勿許納布,以存國體,以重兵政。答曰,依啓。已上燼餘
義禁啓曰,頃日前石城縣監韓墍捧招時,本縣束伍軍移定,漁夫中自願秩,乃是十六名,而都事誤以二十六名書塡,臣等難免不察之失,不勝惶恐。當該都事,姑先從重推考,元啓中二十六名之二字,改付標以入之意,敢啓。傳曰,知道。已上謄錄
上在昌德宮。停常參·經筵。
領議政鄭太和,左議政沈之源,右議政元斗杓箚曰,臣等俱以無似,忝居鼎席,上不能裨補聖德,下不能平理庶政,坐致國事日非,災異疊見,惶愧悶迫之心,曷嘗有息食弛哉?又於昨日,虹貫太陽之變,乃在於歲首之月,某事之失,某事之應,雖不敢摘指,必人事失於下,然後天變形於上,豈非大可懼乎?臣等從前伏見聖意,過於自責,以爲慰諭之地,尙無譴斥之擧,臣等尤不勝憂惶煎灼之至,趨詣闕下,伏地待罪。伏願聖明,亟罷臣等之職,改卜賢德,以弭天怒,以謝人心,不勝幸甚。答曰,嗚呼,此豈卿等之過乎?安心勿待罪,亦勿辭職,以補寡躬,得回天心,庶免顚覆之患。
自巳時至未時,日暈。申時,日暈,暈上有冠,冠上有背,色皆內赤外靑。
夜一更,東方巽方,有氣如火光。
答玉堂箚曰,省箚具悉。嗚呼災異,何代無之,而豈若近日之驚慘者乎?憂遑罔措,不知爲喩。予雖不敏,可不益加警省而體念焉?
洪處亮啓曰,明日常參·經筵取稟。傳曰,只晝講。
傳于洪處亮曰,今日晝講停。
吏曹啓曰,臺諫有闕,政事,取稟。傳曰,明日爲之。已上燼餘
備邊司啓曰,工曹參判柳赫然,本司堂上差下,使之察任,何如?答曰,允。已上謄錄
訓局啓曰,別造精銃,以備不時之用,自上年秋,收拾物力,令本色郞廳李齊賢監造矣。五六朔之內,一千柄鳥銃,精造畢役,其盡心董役,誠爲可嘉。其中十柄,具諸緣封進,以儲廂軍之意,敢啓。傳曰,知道。監董郞廳,令該曹照例論賞。
副應敎吳挺緯,副校理鄭萬和,副修撰李萬雄等上箚曰,伏以近者,太白歲星,連日晝〈見〉,人心憂懼,莫究厥徵,又於昨日,白虹貫日,變異尤慘,臣等驚悚錯愕,不知何樣禍兆,伏於冥冥之中也。竊伏念上天仁愛,災不虛生,纔失於此,便形於彼,相與之理,昭昭不爽,今玆之異,雖未形指爲某事之缺二字小警,不啻諄諄面諭,則修省轉移,亦豈無其道哉?自古帝王,遇災而懼者,若商之高宗,周之宣王,缺五六字修德正事,卒致嘉靖,家邦缺五六字,伏惟聖上,克謹天戒,凡有災警,無不責躬,缺五六字虹貫太陽,又出於此際,是必天心欲戒懼我殿下,而保佑之也。殿下於此,其可不益加畏懼,以答天譴乎?今之議者,必以省一弊行一令,爲弭災之務,而臣等之意,以爲應天之道,恐不在一弊一令也。伏願殿下,大警于心,一於嚴恭,去其虛文,持以純誠,夙夜畏威,凜凜若上帝之赫臨,怵惕惟厲,惴惴若禍難之將迫,本之一身,以盡其敬天之實,求之政事,以察夫召災之由,勉補厥失,罔敢怠荒,則天何有不享,災何有不消哉?臣等伏覩殿下,每於遇旱之日,輒虔誠祈禱,禱必得雨,此無他也,殿下悶目前焦暵之慘,有哀誠惻怛之實,足以感動於天故也。是知殿下之初未嘗與天缺二字殿下之誠心,旣與天合,則何獨能感於前日,而不能感於今日乎?以此推之,宋景之退星,誠非虛語也。殿下於遇災之時,遑遑切迫,而災過之後,未免懈怠,殿下誠能一意慄慄,恒如遇災之時,無少間斷,則如響之應,夫豈遠哉?臣等俱以無似,忝在經幄,目見災咎,心切震惕,不任憂愛之誠,敢進陳腐之說,固知無足採者,而若深加省念,則側修之要,亦未外是,伏惟聖明,垂察焉。批答在上
傳于洪處亮曰,今日缺以吏曹言啓曰,臺諫缺啓曰,今月初三日引見罷出缺抄出入啓,則其中宋時烈處,缺覓給一款,自上刪去,以鄭後啓書啓,缺藥材下送,而其中難得之材,亦令內局給送,缺改書以下,卽以此分付矣。卽見忠淸監司徐必遠缺啓,則與擧行條件相左,深以爲怪。詰問其由,則以鄭後啓給馬下送事,分付該曹之際,下吏記以前學謄及,以致如此,極爲惶恐。該曹則自本院治罪,而第監司狀啓中,食物題給與否,不爲枚啓,未知其故,卽令該曹,更爲行文於監司處,以爲馳啓之地,何如?傳曰,依啓。下吏所爲,殊甚駭愕,令攸司囚治,且其藥材,內藥房卽爲下送乎?亦爲問啓。
上在昌德宮。停常參,只晝講。
答草土宋時烈疏曰,省覽疏辭,不覺傷嗟也。國君之於民,猶有周乏之義,授受之道,固無不可,安心勿辭。且滅性非孝,爲國自愛,以副予惓惓之意。
答司憲府聯名箚曰,省箚具悉。嗚呼,今日致災之由,莫非寡躬之匪德,不合於天心,恐懼殊甚。箚辭至此,頎喜嘉悅之意,實倍恒品,予雖不敏,可不體念焉?然不可徒喜而已,備忘之未及施行者,令都監趁卽擧行。士夫子孫之事,亦令覆啓處之,廟堂講究事,亦當依爲之。
巳時,太白見於午地。酉時,歲星見於未地。
晝講入侍時,同知事蔡裕後,特進官李行進,參賛官任義伯,侍讀官鄭萬和,檢討官李萬雄,假注書李球,記事官李元禎·沈梓。講詩傳小旻,自有饛簋飱,止群小得志也。已上謄錄
參贊官任義伯所啓,小臣纔從外方來,疾苦莫甚於守令之數遞,郡邑之凋弊,率由於此,而所易新吏,未必由於前矣。上曰,予欲云云,承旨之言,是也。近者慶尙監司,以進上事罷黜,守令方伯之罷黜,固所以重事體也。爲守令,豈以不合進止之物,故爲封進乎?如其不治,則固難容貸,何可以進上之事,而重貽送舊迎新之弊也?昆陽郡守,勿爲罷黜,仍任,可也。已上謄錄
上在昌德宮。停常參·經筵。
下直,眞寶縣監蔡翊俊,將軍坡萬戶金有達。
大司憲蔡裕後,掌令朴世城·吳斗寅,持平鄭植·李敏迪啓曰,大司諫金佐明,以臣聞前佐郞鄭百順,不合郞官之選,曾除是職,被彈見遞云,故頃於榻前,論啓請遞矣。今聞百順,自秋曹出宰利川,被按於繡衣廉問之時云,論事實失之責,在所難免,請命遞斥臣職。
正言安後說啓曰,臣於本院前啓中,有一家之嫌,雖非法典內相避,固不敢聯名論啓,故猥以難便之意,略爲引避,而以其事在規外,至有勿爲捧入之命,臣誠惶蹙狼狽,不知攸處。適緣賤疾猝劇,呈單縮伏,過了數日,以致城上所無人,前啓久闕,今日習儀,亦不得進參,臣之所失,至此尤大。惟當自劾之不暇,何敢晏然處置長官乎?以此以彼,決不可一刻冒居臺閣,請命遞斥臣職。答曰,勿辭。
行大司諫金佐明啓曰,臣聞前佐郞鄭百順,不合郞官之選,曾除是職,被彈見遞云,故頃者榻前,論啓請遞矣。今聞百順,自秋曹出宰利川,被按於繡衣廉問之時云,論事失實之責,在所難免,請命遞斥臣職。答曰,勿辭。
金壽恒,以備邊司言啓曰,以司憲府箚子,上年畿甸飢荒特甚,速令廟堂,講究賑飢之策,內則常平廳,外則道臣,或出米減價,或發倉移粟事,答曰,廟堂講究事,亦當依爲之事,命下矣。不但畿民阻飢,都下米價騰貴,一布之直,未滿一斗,其勢誠急。臣等已與度支之臣相議,則各倉所儲,雖似不敷,除出四五千石之米,猶可支繼云。若以此米,參酌各前市民殘盛,平均合給,而比之市直,稍降其價,寬其期限而捧之,則雖非計戶分賑,米價之騰貴,自不至於今日之太甚,元箚中出米減價之意,亦在於此也。畿甸則各邑所儲雖盡散,春糶數甚零星,不足以救一道之飢,反覆思度,他無善策。江都·南漢所在米,各限四五千石,分給各邑,而此與常時糶糴有異,秋後還捧之時,減其耗數,以示朝宗軫念之意,宜當。第念各邑,或有不願受去者,則不須强給。以此意分付于該曹·該道及各處主管之臣,何如?傳曰,依啓。
以吏曹社稷祭獻官望單子,傳曰,大臣間間進參,可也。
答禮曹判書李厚源箚曰,省箚具悉卿懇。金烏之事,似涉弊習,卿言是矣,今後依此爲之,似當。本曹事務贊禮等事,自有佐貳之官,不須爲慮,卿其安心勿辭,調理察職。仍傳曰,遣內醫看病。
備忘記,今下弓矢,將軍坡萬戶金有達給送。
未時,太白見於午地。夜一更,艮方有氣如火光。二更,流星出北樞星下,入北方天際,狀如拳,尾長三四尺許,色赤。
洪處寬啓曰,明日常參·經筵,取稟。傳曰,只晝講。
又啓曰,來二月初一日,輪對日次,而國忌相値,頉稟。傳曰,知道。
答工曹判書尹絅疏曰,省疏具悉卿懇。卿雖老,筋力尙健,卿其安心,勿辭察職。已上燼餘
禮曹判書李厚源箚,缺啓稟定奪之事,而諸曹事體,例必取決長官,以此獄囚多滯,曹防久廢,前頭贊禮之任,以臣劫風畏寒之甚,大病之餘,亦難可堪。臣一遞職,則事事順妥,公私兩便,貪戀濡忍,因仍苟冒,則隨處癏曠,終必僨事,欲具短箚,以列實狀,而臣之精神氣力,亦不能辦此,含意連辭,至於屢屢,而纔綴數字,眩瞀隨之,今始畧就,冒死哀籲。伏乞聖慈,察臣危懇,將臣本職及兼帶判義禁,爲先許免,使微命獲全,職事無曠,不勝幸甚。取進止。批答在上
工曹判書尹絅疏曰,伏以臣之衰耗,不堪職事狀,已盡於三單之呈,而聖明不許遞改,反下加曲之命,如臣殘喘,感激洪恩,未死之前,敢不出力奔走,第臣之情勢,萬萬不得奉承恩命。記曰,九十曰耄,註曰,耄者昏忘也。今臣犬馬之齒,已踰九十,精神筋力,雖有加於人者,到臣年齡,昏忘已甚。況臣稟受譾劣,最居人下,而年旣耄耋,軀殼僅存,心神俱喪,氣血消脫,司空重地,雖曰閑局,亦安能盡力就列,有若年少承當者哉?臣雖欲貪戀榮寵,而不知止,奈此精力已盡何?伏願聖明,諒臣危迫之情,亟賜遞免,使老病垂死之臣,得蒙天地生成之德,以終餘年,千萬幸甚。臣不勝懇祈切祝之至,謹昧死以聞。批答在上
正言安後說啓曰,此下現上竝引嫌而退,臺論出於聞見,措語或差,不必爲嫌,非法典相避,則係是和蒙,何可煩避?請大司諫金佐明出仕。答曰,依啓。
洪處亮,以禮曹言啓曰,以王子夫人婚禮事,大臣以今此婚禮,旣不可一倣王子常規,則設廳事目,不宜擧論,而至於所需物力及應行禮節,自官備具,似合事理,通議於主婚之員,分付各該司擧行宜當之意,獻疏允下矣。設廳事目,本曹亦知其擧論,而所謂所需物力,應行禮節,實非該曹所可增減,主婚之員,亦難任意指揮,今此婚禮,旣有所降減於常規,則似當略倣於私家親迎之禮,而禮節之中,某物之當減,缺不敢擅請。常時王子嘉禮時,物目事目,缺此別單,極其浩汗,故禮節當有降減者,又有別單,竝入睿覽後,於此別單中當行者,及元單子物目中,當爲者,竝皆付標以下,則就其別單付標,更稟以處,似爲宜當。臣等反復思惟,未得恰當之道,敢具別單,以候睿裁。傳曰,知道。兩件別單中,其於事體上,有所不當處,與判書相議付標以入,則當爲裁處矣。
鄭麟卿,以吏曹言啓曰,今日本曹開坐,各司官員參謁時,軍器寺參奉金繼玉,地理兼敎授奇重胤,問其各所掌,則非但擧皆曚然不省,至以飭辭謾對。軍器寺參奉金繼玉,地理學兼敎授奇重胤,竝汰去,何如?傳曰,依啓。
上在昌德宮。停常參,只晝講。
下直,密陽府使金厦樑,鎭岑縣監李惟謙,礪山郡守金天禓,惠山僉使申瀏。
巳時午時,日暈。未時,太白見於午地。
洪處亮啓曰,明日常參·經筵取稟。傳曰,只晝講。
吏曹啓曰,臺諫有闕,政事取稟。傳曰,明日爲之。
傳曰,今下弓矢,惠山僉使申瀏給送。
以全南監司趙啓遠,薦新及朔膳退封事,待罪狀啓,傳曰,勿待罪事,回諭。
以兵曹陵幸道路單子,傳于任義伯曰,此數三橋,雖曰狹窄,難行之旅,旣能行之,則寧有獨不行之理乎?切勿補橋,且自此至陵所道路,亦令勿爲修治。若破一土除一草,則京畿監司,難免罪責,以此分付擧行。
答左承旨金素疏曰,省疏具悉。爾其勿辭察職。已上燼餘
晝講入侍時,特進官李時昉,知事鄭維城,參賛官鄭麟卿,侍講官鄭萬和,撿討官李萬雄,假注書李夏,記事官李元禎·沈梓。講詩傳小旻,自或以其酒,止大東七章章八句。已上燼餘
洪處亮缺,侍講院司書金澄,說書金奇興,俱有家間染患,不敢出入書筵,陳疏到院,似有變通之擧,而原疏則不得捧入之意,敢啓。傳曰,遞差。
鄭麟卿,以侍講院言啓曰,本院下番四員內,兼說書未差,司書金缺金奇興,俱以家內痘疫,陳疏見遞。只有兼司書李廷夔,以實錄修正廳郞廳,除本司仕上直,而無他現在之員,故今日不得已,姑爲入直,事甚苟簡。明日政,上下番闕員,盡數差出,牌招肅拜,使之推移入直,何如?傳曰,允。
鄭麟卿,以禮曹言啓曰,曹啓辭,王子婚禮時,別單子當行者,及原單子,物目中當爲者,竝皆付標以下,則就其別單付標,更稟以處事,草記。傳曰,知道。兩件別單子中,其於事體上,有所不當處,與判書相議以入,則當爲裁處矣事,傳敎矣。兩件單子入啓之時,臣等以事係變通,故不敢擅便,與判書臣李厚源相議,構啓以入矣。今此判下之後,卽當依傳敎更議以入,而長官病勢,數日內加重,不得商議,姑待其病勢少間,議啓之意,敢啓。傳曰,知道。
午時,上御宣政殿晝講。座目現上上讀前受音一遍後,鄭萬和進講,自大東第五章,至第七章,音釋註解一遍。上讀新受音一遍訖,萬和以文義進言,此篇大旨,昨已進講,不須更陳,而或以其酒,不以漿云云者,言東方諸候,盡力來供,而西人之子,曾不爲貴酒之厚,而不以其漿,佩之長而還以爲短,其出之也難,而其視之也賤,此東國之所以困於役而傷於財也。維天有漢以下,無所歸咎,訴之於天也。雲漢有光,庶監我矣,織女成章,庶報我矣,其詞之婉而不迫,如此,詩之忠厚,亦可見矣。第六章言,雖有織女·牽牛·啓明·長庚·天畢之長,皆不能有助於我之困窮,至是則知天之亦無若我何矣。第七章言,雖有南箕,旣不可以簸揚,而若有所呑噬,雖有北斗,旣不可以挹酒此下燼〈餘〉。
上在昌德宮。停常參,只晝講。
下直,機張縣監吳廷彦。
自巳時至未時,日有微暈。
洪處亮啓曰,明日聖節望闕禮,依近例爲之乎?敢稟。傳日,依啓。
以八道有旨,傳于鄭麟卿曰,未妥處詳察改入。
洪處亮,以兵曹言啓曰,捕盜大將申景琥,遞差事命下,而闕門已閉,新大將,勢未及差出受密符,今夜姑令左邊捕盜大將金是聲,兼察,何如?傳曰,允。
文學趙胤錫辭職上疏。入啓。遞差。已上燼餘
晝講入侍,知事許積,特進官李行進,參賛官金素,侍讀官鄭萬和,檢討官李萬雄,假注書李夏,記事官李元禎·沈梓。講詩傳小旻,自四月維夏,止四百十四句。已上謄錄
兵曹啓曰,本曹郞廳八員內,正郞崔攸之·丁昌燾,佐郞李象震,以試官兼帶下批,不得察任,正郞二員,佐郞一員,未差,時方察任者,只佐郞二員。本曹務劇之地,兼察各掌之際,不但多有苟簡之弊,內外司入直之外,監軍無人,亦甚未安。闕員三員,今日令該曹竝爲差出,何如?傳曰,允。已上謄錄
晝講入侍時,檢討官李萬雄所啓,自前陵幸時,大小晝停御幕所用遮日竹,例使各官進排,一用之後,便爲棄物,而措備運致,其弊不貲,典設司器具,使貢物下人等,載運進排,用後還爲載來,宜當矣。上曰,此事予欲言之,何必調用貢物主人乎?使司僕馬載去,可也。上謂承旨曰,陵幸時遮日竹·地排等物,使各官進排有弊,典設司器具,當以司僕馬載去,勿爲分定各官事,分付于京畿監司。已上謄錄
金壽恒,以兵曹言啓曰,本曹郞廳八員內,正郞崔攸之·丁昌燾,佐郞李象震,以試官兼帶下批,不得察任,正郞二員,佐郞一員,時方察任者只佐郞二員。本曹,務劇之地也,兼察各掌之際,不但缺內外司入直之外,監軍缺闕員三員,今日政,令該曹竝爲差出,何如?傳曰,允。
有政。吏批,判書洪命夏進,參判吳挺一,副摠管未肅拜,參議南老星病,右承旨洪處亮進,以閔熙爲弼善,安後說爲司書,金南重爲知敦寧府事,李元禎爲典籍,朴世基爲龍仁縣監,睦兼善爲副修撰,宋奎禎爲社稷參奉,許纘爲童蒙敎官,沈世鼎爲兼中學敎授,柳時楨爲中和府使,李元禎爲兵曹佐郞,鄭樸爲典籍,閔維重爲兵曹正郞,睦兼善爲兼持平,李起浡爲兼春秋。沈世鼎·閔熙·金益廉·黃催耉·鄭始成·安後稷·洪柱三·權格·權尙規·李象震·金錕爲兼春秋。洪南立爲司藝,金澄爲兵曹正郞。傳于吏批曰,正言,京試官加望。以鄭昌燾爲正言,閔熙爲全南道,及寒食祭典祀官,依前例蔭官中生進人員,通融交差之意,敢啓。傳曰,知道。
洪處亮,以禮曹言啓曰,監·兵使薦擧,例於今月晦日內爲之,而本曹判書李厚源,以病不得行公,待判書出仕後,同議之之意,敢啓。傳曰,知道。
午時,上御宣政殿晝講。入侍,座目在上上讀前受音一遍。鄭萬和進講四月八章,音釋註解各一遍。上讀新受音一遍訖,萬和,以文義進曰,此詩亦幽王政亂後作也。蓋國綱衰亂,人民勞苦,自傷其生,怨及祖先,詠歎之際,情切如此,民有疾苦,觀此可想。自夏徂冬,亂靡有定,如水益深,如火益熱,不堪其苦,無所歸咎,乃曰,先祖非人,胡寧忍予,猶父母生我,胡俾我瘉?不自我先,不自我後之義也。泉水猶有淸有濁之時,今我日日遘禍,無時能善,江漢猶爲南國之紀,而今我盡心國事,王不我有,則雖欲翰飛戾天,潛逃于淵,乃匪鶉匪鳶,匪鱣匪鮪,何可得哉?詩人之形容人情,曲盡如此矣。上曰,翰飛戾天,潜逃于淵,尤可見民情。缺上曰,卿言是矣。掩卷。許積曰,小臣前日奉職無狀,被斥於罪人之子原情中,不勝惶恐。大曁其間,自有曲折,頃日本府査覈時,文書浩汗,頗有不察處矣。沈摠時,守禦廳所給之米,只一百石,而臣誤以金汝鈺時重記,合爲三百石,沈摠之稱冤,宜矣。至於賻木上下事,則係是私用,故不許懸錄於公用,諸堂上,或以爲過重,而一從國典,不敢饒貸矣。今聞其子擊錚原情中,至以獨斷陷害等語,攻斥臣身,不有餘力,臣與沈摠,旣無面分,且無恩怨,豈有陷害之理乎?上曰,國法至嚴,五斗爲贓,沈摠之無罪,所用必過五石矣。厥子之擊錚,雖出於至情,若畏國典,必不如是,禁府官員,厭聽其謗,欲其史査,事甚無據矣。至於鄭知和之事,尤極痛駭,其爲庇護沈摠之狀,不一而足,未知於摠,有何恩德而然耶?竊欲一番拿鞫,而未果耳。更査文書事,於僉議,何如?李行進曰,上敎至當矣。今日歲月已久,何必更査乎?上曰,欲盡國事,何憚其謗?卿其量宜善處,可也。許積曰,捕盜大將,絶無可合之人,頃日政差出時,欲以李浣擬望,而慮其疊帶緊任,或有難堪之弊。柳赫然當首擬,而以其加資之次,在於申景琥之後,故不得已以景琥,首擬受點矣。年紀衰耗,不合此任,大臣亦以爲言,改差,何如?上曰,李浣·柳赫然,誠爲可合,而皆以將官,陵幸時出去,捕盜大將,必以留都者爲之,可也。此外無可合之人乎?積曰,此外,臣亦未知可用者矣。上曰,然則姑限陵幸前,察任無妨,缺事勢誠然,而申景琥,非徒秩高武宰,重臣旣以不合,啓於榻前,勢不敢晏然行公矣,請遞差。上曰,然則遞差,可也。許積曰,前頭陵幸時,多有定奪事目,故臣構草而來矣。今番擧動時,許多弊端,悉令除減,至於浮橋,亦令勿爲修治,莫非聖上除弊之至意。第此津形勢,不若路梁之廣,諸船似難一時竝行,若設浮橋,則非徒船數之多減,亦便行役云矣。上曰,從前士大夫,必欲設浮橋者,以其便於行役也。卿出去監司處,問其便否爲之。許積〈曰〉,橋梁勿爲修治事命下,而聞箭串橋,有頹落處,此則可以修補矣。
上在昌德宮。停常參·經筵。
宣祖大王忌辰,齋戒。
下直,長湍府使金汝溫。
申時,日暈兩珥。酉時,日暈,有重暈,內暈上,有背,色內赤外靑。
金壽恒啓曰,捕盜大將李浣,密符傳授事,命招之意,敢啓。傳曰,知道。
以慶尙水使盧錠肅拜單子,傳曰,來初二日,使之下直。
金壽恒,以備邊司言啓曰,以刑曹豆里松等各人捧招啓目,令廟堂處之事,判下矣。金秋立等所供,當初義州府捧招文書,時在本府云,此文書取來憑考後,方可詳覈,急速堅封上送之意,撥上行會,何如?傳曰,允。
備忘記,御史書啓中,善治守令慶州牧使李天基,加資。金海府使李時挺,仁同府使姜鎬,各熟馬一匹賜給。盈德縣令朴烶,陞敍。
傳于鄭麟卿曰,軍匠出入時,曜金門開閉,依上年例爲之。
備邊司啓曰,今正月二十九日晝講時,檢討官李萬雄所啓,昨因憲府箚子,都下飢民,則旣自戶曹,出米平價,以爲賑救之地,而畿甸之民,則以江都·南漢米,各出四五千石,從自願分給列邑,以救春窮,使之待秋除耗還納,而兩處例給還上,受納之際,亦多民弊,不堪其苦。今玆發糶以賑,旣令除耗,而兩處各出四五千石,則合計其數,幾至萬石,萬石之耗,乃千石也。與其除秋耗千石,莫若當春窮,卽蠲千石相當之役,俾蒙實惠之爲愈也。此事,自有有司,非臣所可豫知,而係是恤民之政,敢此仰達。上曰,言于廟堂事,傳敎矣。朝廷軫念畿甸之飢荒,已於榻前定奪,特減春收米每結二斗,所減都數,三千四百五十石零也。繼因憲府箚子,以兩處米各四五千石,從自願分給列邑,待秋除耗還納之意,行會本道矣。今者筵臣所啓,欲寢發糶以賑,別爲蠲減千石相當之役,畿民出米之役,只是宣惠廳所納而已。該廳所儲有裕,則又減千石,不必持難,而計除前減之數,旣不足於一年需用,將未免貸用三百五十石於他司。事勢如此,更無善策,而糶糴受納之際,民以爲苦,則今此別糶,依前分付,勿爲强給事,申明行會道臣,何如?答曰,允。
政院啓曰,臣等伏見今下慶尙道善治守令施賞備忘記,則有慶州牧使李天基加資之命,此乃近來所未有之擧,雖出於聖上激勸之盛意,守令治績,必無一瑕疵,然後合有褒奬,誠如吏曹啓辭,而今此李天基治績,別無超異於三邑守令。且考兵曹査啓,則李天基赴任後,年例歲抄,雖曰無頉,丁卯軍案空倮,尙未充定之數,多至四百五十六名,不可謂無一瑕疵,而獨蒙特異之恩賞,二品陞秩,何等重典,而濫施於不當施之地乎?賞僭無章,古人所戒,嚬笑之節,明主所惜,今此賞加,實涉過重。伏願聖明,更加參酌,還收李天基加資之命,量施相當之典。臣等待罪近密,旣有所懷,不敢不達,惶恐敢啓。傳曰,問于大臣處之已上燼餘
金壽恒,以都摠府言啓曰,副摠管李行,以焰硝潛商罪人捧招事,備邊司坐起進去晝仕,請出。傳曰,知道。
金壽恒,以兵曹言啓曰,吏曹啓辭,府啓,天道,春生而秋殺,王政,賞善而懲惡,可以竝行而不宜偏廢,今者諸道御史書啓中,其係懲惡,雖銖梁之姦,亦置重典,而賞善之擧,無聞焉,是何善善太短,而惡惡太長?黃龍賜褒,前代美政,合褒其治續之最者,使守土典民之臣,知朝廷廉訪,不專在於惠文之治,而有所激感也。請令該曹,更爲稟處。答曰,依啓事,傳敎矣。臣等更考諸道暗行御史書啓,則京畿六邑守令中,別無褒啓之事。忠淸道十邑守令中,延豐縣監沈之澳,政尙慈詳,吏民俱便,而不無微細之失,全義縣監姜弘益,最爲善治云,而不在於抽栍之中,故當初覆啓之時,不爲擧論,而自上特命仍任,以副民情。全南道十邑守令中,靈光郡守崔文湜,居官謹愼,爲政剛明云,而有毁譽相半之語,不可以此論賞。慶尙道十二邑守令中,慶州牧使李天基,淸謹自持,部決詳明,凡干徭役,自官料理,金海府使李時挺,政務愛民,蠲減徭役,撫恤軍卒,遠近稱譽,仁同府使缺民間晏然,譽聲藉藉云,而自前御史書啓,善治守令,則必以無瑕疵,政續最著爲辭,然後本曹以合有褒奬之意,稟請者例也。向前四邑守令,雖以善治書啓,結末之語,似不緊切,故循例覆啓矣。今因臺論,若施褒賞之典,則慶州牧使李天基,仁同府使姜鎬,盈德縣令朴烶,金海府使李時挺等,似當有褒嘉之擧,而事係恩典,自下不敢擅便,上裁何如?傳曰,今此慶州等四郡守令擧職之實,令戶·兵曹考覈以啓事,傳敎矣。取考前日慶尙道兵·水使操鍊啓聞,則慶州·仁同·金海·盈德四邑,軍器軍兵皆無頉。金海府使李時挺,則前後別備軍器,頗多。慶州牧使李天基,赴任後,乙未歲抄諸色軍保五十一名,丙申歲抄諸軍色軍保九十三名充定。金海府使李時挺,赴任後,乙未歲抄諸色軍保二十六名,丙申歲抄諸色軍保三十三名充定。盈德縣令朴挺,赴任後,乙未歲抄諸色軍保二名,丙申歲抄諸色軍保十四名充定。仁同府使姜鎬,赴任後,丙申歲抄諸色軍保二十七名充定。以此見之,則軍器軍兵,旣皆盡無頉,盈德外三邑,則軍保充定,亦不可謂不多,而但以丁卯軍案空保,尙未充定之數,言之則慶州四百五十六名,金海三百六十四名,盈德八十五名,仁同二十八名矣,敢啓。傳曰,知道。
備忘記,傳于洪處亮曰,御史書啓中,善治守令慶州牧使李天基加資,金海府使李時挺,仁同府使姜鎬,各熟馬一匹賜給,盈德縣令朴烶,陞敍。疊
鄭麟卿,以兵曹言啓曰,卽接北所衛將李時材所報,通化門北邊外墻六間許,卽刻頹圮云。一邊卽遣本曹郞廳摘奸,而今夜則姑爲除出弘化門入直砲手三十名,令其哨官,率領守直,明日待開門,卽爲修築事,分付紫門之意,敢啓。傳曰,知道。
金素,以戶曹言啓曰,吏曹,因司憲府啓辭,啓曰,臣等更考諸道御史書啓,則京畿六邑守令中,別無褒啓之事。忠淸道十邑守令中,延豐縣監沈之澳,政尙慈詳,吏民俱便,而不無微細之失。全義縣監姜弘益,最爲善治云,而不在於抽栍之中日記郞廳李重彬書此下燼餘郞廳李重玉校正
上在昌德宮。停常參·經筵。
自昧爽至卯時,有霧氣。辰時,日暈左珥。巳時,日暈,白雲一道,如氣,起自東方,長竟天,廣尺許,良久乃滅。午時,日暈。自未時至酉時,日有交暈兩珥,上有背,色內赤外靑。太白·歲星,連以游氣,不得看候。內下日記
答禮曹草記曰,禮曹堂上所爲,殊甚無據。當該堂上推考,且以何慮思,送于禮曹乎?問于推刷都監以啓。
傳曰,史官一員待命,騎馬三匹立之,東郊先農祭所內摘奸。
答吏曹草記大臣收議曰,大臣之意如此,李天基亦爲熟馬賜給,李時挺,姑置之,可也。內下記草
上在昌德宮。停常參·經筵。
視事,縕繹間停。
下直,慶尙左水使盧錠引見。
卯時,日暈。辰時,日暈兩珥,暈上有背,色內赤外靑。自巳時至申時,日暈。
夜一更至三更,東南北方巽方,有氣如火光。四五更,東南方,有氣如火光。內下日記
答工曹草記曰,津船五十隻,今月旬間,盡數畢造,則今此陵幸時,渡涉載馬之船,不必爲慮。水下海船,無拆去三板之弊,以此知悉擧行,渡涉載馬船,切勿以海船用之。若有拆板之弊,則本曹難免譴責,惕念爲之。且津船畢立之後,某津幾隻完畢立待之數,一一別單書啓,以爲摘奸,察其勤慢之地。
答禮曹草記曰,依此爲之,而只塗褙修掃而已,切勿添一木修補,別工作,勿爲定送。
答兵曹草記曰,知道。本曹郞廳進去,可也。
答工曹草記曰,省弊如此,則浮橋爲之。
答刑曹粘目曰,莫重殺獄,決不可尋常處置,問于大臣處之。內下記草
上在昌德宮。停常參·經筵。
視事停。
自辰時至午時,日暈。未時,太白見於午地。申時,歲星見於未地。內下日記
下直,仁遮外萬戶曺震立,會寧判官任命澤。
傳曰,今下弓矢,仁遮外萬戶曺震立,會寧判官任命澤給送。
答吏曹判書洪命夏箚曰,省箚具悉。令廟堂州郡可合人別抄事,依箚辭施行焉,侍從罷散者,六十餘員,別爲抄啓。
院啓,陽川縣監韓錫明,居昌縣監魚尙信遞差事。答曰,依啓。
答禮曹草記曰,議啓之事,俱爲便當,竝依此爲之,無妨等事,仍存,可也。雜物中可減之物,略爲裁減矣。依此施行,節目中議啓減損者,則自外付標,可也。且行禮之日,速爲推擇,分付于夫人家及各該司,然後可無窘迫之患矣。且朝見一款,雖闕之,可乎?問于大臣處之。內下記草
傳曰,大臣及備局堂上,引見。
上在昌德宮。停常參·經筵。
視事停。
昩爽,黑雲二道如氣,起自艮方,直指巽方,長各數十丈,廣皆尺許,良久乃滅。卯時,有霧氣,良久乃滅。未時,太白見於午地。酉時,歲星見於未地。內下日記
答掌令朴世城·吳斗寅,持平李敏迪·鄭植避嫌曰,此事,本不干涉于爾等,而如是引避,殊涉過當矣,勿辭。
答大司憲蔡裕後避嫌曰,此事,本不干涉於卿等,何乃至此?卿其安心勿辭。
傳曰,此事,本不干涉,而以此臺臣不安矣,予心亦豈安乎?禮曹堂上,勿推。內下記草
世子誕日,二品以上·六曹,兩司長官,集英門外問安,單子爲之。謄錄
上在昌德宮。停常參·經筵。
視事停。
傳曰,大臣·備局堂上,引見。
下直守令,甲山府使鄭好信,鴻山縣監李邦鎭等,留待引見。
未時,太白見於未地。內下日記
引見時,吏曹判書洪命夏所啓,今番重試入格人,參上,旣有加資准職之規,則參下官,亦似有陞出六品之擧矣。大臣今方入侍,稟定,何如?上曰,前例如何?領議政鄭太和曰,參上官加資准職,亦非法典所載,而已成規例,通行久矣。至於參下官得重試者,近來所無,故雖未知可據之例,而似聞祖宗朝,參下重試之人,亦有陞出六品者,或載於碑誌之中矣。上曰,此與凡科有異,若有可據前例,則依施,可也。吏曹謄錄
備邊司啓曰,三南監司,皆以束伍給復難便之意,啓聞矣。朝廷軫念三道軍兵六朔試閱之勞,欲施優恤之典,寺奴則減其身貢,各邑有役之類,則竝減應納之布,而惟騎步兵及私賤,則他無可施之事,各給復五十卜。此是朝家之特惠,而續接道臣等馳啓,皆言其有名無實,行之不便,軍情亦不爲悅之由,誠若此言,卽爲還罷,旣令自丙申秋等給復,其他減貢減役之類,亦以丙申年條施行,到今旋罷,事理不當,姑限今秋,依前分付,仍爲給復減布,秋後更議給復減布等事,更爲講定宜當。以此豫先行會于三道監·兵使處,何如?答曰,依啓。備局謄錄
上在昌德宮。停常參·經筵。
下直,江華留守鄭致和。
夜四更,流星出氐星上,入心星下,狀如鉢,尾長三四尺許,色赤。巽·坤方,有氣如火光。內下日記
答領議政鄭太和掃墳呈辭曰,給由馬·澆奠床備給。
答兵曹草記曰,知道。忠翊·忠壯衛將,亦爲次次移入他空閑處,可也。且許多衛將輪回之際,似不着實矣,二三人,別爲啓下於北所,使之輪直,着實看檢似當矣。北所衛將移入事。
府啓,監察金璛遞差事。答曰,依啓。鄭檝事,爲先査覈處之。
備邊司啓曰,卽見平安監司義州府尹馳啓,勅使牌文出來,正月卄日自北京起馬云,以日計之,渡江之期,已迫,迎接使·問禮官·迎接都監官員,令該曹急急差出,各處迎慰使,亦令政院速爲擇差,劃卽發送,何如?答曰,允。
又啓曰,勅使牌文,以頒詔爲名,其所幹之事,雖未的知,而渡江之期,已迫,三道站上諸事,恐有未及措辦之患。申飭三道監司,另加檢察,新除未赴任守令,令該曹竝爲急急催送,何如?答曰,允。
又啓曰,在前勅使時,咸鏡道驛馬,調送于關西,使之補把,已有規例,依前數罔夜起送事,分付咸鏡監司,何如?答曰,允。備局謄錄
上在昌德宮。停常參·經筵。
視事停。
未時,太白見於午地。歲星,體甚熹微,不得看候。夜二更,流星出天棓星上,入織女星下,狀如鉢,尾長三四尺許,色赤。內下日記
答藥房問安啓辭曰,症勢,言于醫官矣。
答藥房嬪宮議藥再啓曰,知道。
答兵曹粘目曰,依允。扶安下人等段,別事目申飭之前是如爲乎等以,今姑依回啓施行爲在果,此後所犯,則決不容貸,以此知委爲旀,千後兼等段,病重是如爲有置,若致徑斃,則失刑莫重爲置,此意,竝以分付,使之趁卽決末以啓。
府啓,黃海兵使鄭檝罷職事。答曰,不允。內下記草
戶曹啓曰,昨日引見時,臣維城所啓,陵幸時晝停所,及陵所御幕所用遮竹地排等物,必不下五十餘駄,自京輸運極難,似當變通矣。吏曹判書洪命夏啓曰,此等物,自龍山船運上去,似甚便好矣。上曰,卿之所料善矣,依此爲之事命下矣。地排遮竹等物,前頭船運,回泊三田渡,晝停所應用之物,則可以自此卸下進排,而至於陵所應用雜物,其數甚多。距津頭至陵所,尙且十五里許,其間輸運之役,極其浩多,常時地排等役,兩倉,擔當擧行,而軍資監下人等,被囚之後,廣興倉,每患獨當。今此陵所地排輸運之役,亦爲專責於倉下人,則渠等悶迫,雖不足恤,而慮有臨時顚倒窘迫之患,似當變通之擧,惶恐敢稟。傳曰,依前傳敎,令司僕寺輸運。司僕謄錄
都摠府啓曰,都摠管金南重,以館伴會同坐起事,迎接都監進去晝仕,請出標信。傳曰,知道。兵曹謄錄
檢閱吳挺緯,與左參賛吳竣相避,故移文吏曹改差。謄錄
上在昌德宮。停常參·經筵。
未時,太白見於午地。夜一更二更,艮東巽南方,有氣如火光。內下日記
答藥房嬪宮議藥啓辭曰,知道。
答前領敦寧府事李景奭箚曰,省箚具悉。憂愛之忠,不以在家而有間,予用嘉尙,而適當此時,煩不得一一矣。予當體念焉。密諫答事
答領議政鄭太和疏曰,省疏具悉卿懇。江外不遠之地,有何弊端乎?卿其安心,勿辭往來。
答延陽府院君李時白箚曰,省箚具悉。卿其安心勿待罪。
傳曰,陵擧動,勿爲之。
答前獻納尹㻩疏曰,省疏具悉。嘉爾進言之誠,所陳等事,予當體念焉。
答府曰,私書位版,誠是無知妄作,姑先推考,可也。
答右副承旨金壽恒疏曰,省疏具悉。爾其勿辭察職。內下記草
備邊司啓曰,焰硝被捉罪人豆里松等,在義州供招文書,今始上來,依前例三公·六卿·禁府堂上·刑曹參判·參議,明日齊會于本司,開坐推覈,何如?答曰,允。備局謄錄
上在昌德宮。停常參·經筵。
下直,咸平縣監吳以翼,龍仁縣令朴世基。
午時,日暈。未時,太白見於午地。
洪處亮啓曰,勅使不久渡江,而中和新府使柳時楨,以在鄕之人,今始肅謝,站上支待等事,萬分緊急,卽刻內署經發送之意,兩司城上所,命招言送,何如?傳曰,允。
金壽恒,以備邊司言啓曰,以吏曹判書洪命夏箚子,州郡可合者,令廟堂抄啓事,啓下矣。文武及蔭官中可合之人,令該堂上各別擇薦,就其中,擇其經牧·府使者外,更加抄選分秩,別單書入之意,敢啓。傳曰,知道。
吏曹口傳政事,以鄭樸爲兵曹佐郞,以李曾爲兵曹正郞。
行大司諫金佐明,正言丁昌燾啓曰,臣等聞沔川郡守鄭鉁,有病風難任郡事,而以其曾有善治之稱,故欲待下直審處矣。數日前果爲來辭,而察其言語動止,則決難畀以理劇之責,沔川郡守鄭鉁,請命遞差。答曰,依啓。
府啓,黃海兵使鄭檝殺人之罪,固當待本道査啓而處之,私出位版,雖是無知妄作,而事係聖廟,誠極駭異,決不可推考而止。且令本道査覈,而使檝方據其任,則以守令爲差員者,安得從實覈報?尤不可使仍在其職,請鄭檝亟命罷職。答曰,已諭毋煩。
金壽恒啓曰,昨日以吏曹抄啓單子,傳曰,頒詔後,似爲有事,其時爲之事命下矣。吏曹抄啓單子,則旣已還出給,而兵曹抄啓,則以內三廳擬望絶乏之故,不得已捧入之意,敢啓。傳曰,吏曹一體還出給。
吏曹啓曰,守令有闕,政事,取稟。傳曰,明日爲之。
答禮曹判書李厚源疏曰,省疏具悉卿懇。卿其安心勿辭,從容調理察職。以上燼餘
備邊司啓曰,豆里松等,依前例三公·六卿·禁府堂上·刑曹堂上,齊會本司,當爲推覈,而前者兩司長官·都承旨,亦爲來參矣。今亦使之同參,何如?答曰,允。
備邊司啓曰,卽者鏡城下人,呈訴於本司,前判官崔逸,以正朝陪箋差員,去十一月發程上京,仍爲見罷,新判官權尙規除授之後,卽遭母喪,前判官出來時所帶下人,累月留京,農節又迫,情理悶迫,新官願速差出云云。不但渠輩之呼訴,曠官今已四朔,令該曹速爲差送,而北道守令,承差上京,本無前規,近年以來,創開謬規,至於給由私自往來,殊甚不當。今後則切勿仍用謬事,別爲行文,申飭本道監司,何如?答曰,依啓,當該監司推考。備局謄錄
金壽恒,以備邊司言啓曰,卽者鏡城下人,呈訴於本司,前判官崔逸,以正朝陪箋差員,去十一月發程上京,仍爲見罷,新判官權尙規除授之後,卽遭母喪,前判官出來時所帶下人,累月留京,農節又迫,情理悶迫,新官斯速差出云云。不但渠輩之呼訴,曠官今已四朔,令該曹速爲差送,而北道守令,承差上京,古無前例,近年以來,創開謬規,至於給由,私自往來,殊甚不當。今後則切勿仍用謬規事,別爲行關申飭本道監司,何如?傳曰,依啓。當該監司推考。疊
金壽恒,以兵曹言啓曰,本曹事務,比他司最爲煩劇,而正郞崔攸之,佐郞李象震出使,任座不仕,正郞一員未差,缺三字閔維重在外,只有正郞金澄,佐郞南九萬缺四字禎三員,而金澄·南九萬,則修正廳謄錄官,李元禎則迎接都監郞廳啓下,無故察任者,無一員,不但常時凡事之不能成樣,明日將爲禁軍取才,雖不計修正廳與都監,竝爲仕進,除入直一員,則試射時執冊·都廳等任,將無以推移塡差,事甚狼狽。闕員,爲先令該曹,趁今日口傳差出,何如?傳曰,允。
金壽恒,以兵曹言啓曰,宣傳官·將官等朔試射時,本曹郞廳·訓鍊院官員各一員,稱以都廳,進去騎射處,看檢中不中錚鼓。例於昨日,臣許積,開坐于訓鍊院時,佐郞任座,以都廳進去騎射處,而馬不制之人,不爲擊錚,缺二字責其不能,則任座,答以分明擊錚,而廳上偶未聞知云云,因卽發怒而起去。臣又爲送人言曰,廳上許多之人,皆未聞錚聲,則軍士之不爲用意擊錚,可知。只當治其軍士,何與於郞廳,而起去乎?缺二字終不回聽而去,揆諸事體,殊甚無據。任座遞差,其代,令該曹擇差,何如?傳曰,其習可駭,禁推。
金壽恒,以兵曹言啓曰,武臣堂上以上,被錮蒙放,以下罷散人員,依榻前下敎,別單書入,而此事出於內三廳將等,可合人絶無之致,故門地卑微之人,則不爲抄啓之意,敢啓。傳曰,知道。
鄭麟卿,以禮曹言啓曰,上年八月十五日曹啓辭內,甲午年六月以後,儒生得恩賜分數者,取考前後承傳,則二分十五人,一分十七人,故依前例二分則許令直赴會試,一分則分送漢城試兩所事,蒙允矣。丁酉式年初試,因變故,退而又退,至今未行,故上年十月十五日殿講,及今年人日入格,得分數之人,缺二字今丁酉式年,皆有希望之心,而上年八月缺四字於今春,乃是意外變故,自前式年初試已行後,凡課製,許赴於來式年,實是不易之定規,則不可以科期之因事退行,撓改舊規。況今年人日入格之類,又何可豫論於其間乎?國朝之設科,有講經焉,有製述焉,不可偏廢,今若因其欲赴而許赴,則漢城試入格者,皆是有分數之人,以製述得參者,必將無幾。今番則只以八月入啓允下,十七人許赴,而十月殿講,則許赴於來庚子式年,惟陞補·四學製述·輪講等,歲末磨勘,直赴監試·會試之規,則以上年十二月爲限,竝與外方公都會,許赴今式年,何如?傳曰,允。
副校理鄭萬和疏曰,伏以臣猥蒙聖恩,新兼南學敎授,而缺三字敎授洪葳,奉使出外,儒生例製,未准定數。今因該曹稟啓,有定日督製之令,而臣之本職,長在直廬,無他交替之員,出直無期,雖欲兼察,不可得也。上年追製,益致稽然,今年課製,亦將竝闕,臣誠惶悚,不知所措。伏乞聖明,俯賜諒察,亟命遞臣本職·兼職中一任,以便公私,不勝幸甚。臣無任悶懼之至,謹昧死以聞。啓下吏曹,粘連啓下是白有亦,四學兼敎授之任,非但擇差,亦不可頻遞,故前日玉堂兼帶此任者,則雖在直所,晝仕試製事,當初定奪,已成規例。校理鄭萬和,雖無替直之員,停缺一字之時,則依近例晝仕試製,似當,疏內辭緣,勿施,何如?傳曰,允。
金素啓曰,以備邊司草記,豆里松等推覈時,同副承旨同參事允下矣。都承旨洪重普呈辭受由,何以爲之,敢稟。傳曰,不必進參。
洪處亮,以奉常寺言啓曰,本寺東籍田,缺四字粢盛所出之地,而自前分給典僕,使之竝缺二字一半,以爲宗社山川大小各缺四字之地矣。近年以來,諸宮家士大夫,太半奪耕,缺四字實之穀,苟充其數,藁草則全然不納,缺四字劫於威勢,莫敢措手,故粢盛所收缺三字闕內各處藁草進排之時,常患不足,不得已貿易上納,貧殘典僕,將不支當,怨苦呼訴之狀,誠極矜悶。自今以後,諸宮家士大夫奪耕處,一切禁斷,以爲貧殘典僕等保存之,何如?傳曰,允。
大司憲蔡裕後,執義沈世鼎,掌令朴世城·吳斗寅,持平鄭植·李敏迪啓曰,黃海兵使鄭檝殺人之罪,固當待本道査啓而處之,私出位板,雖是無知妄作,而事係聖廟,誠極駭異,決不可推考而止。且令本道査覈,而使檝方據其任,則以守令爲差員者,安得從實覈報?尤不可使仍在其職,請鄭檝,亟命罷職。答曰,已諭毋煩。
上在昌德宮。停常參·經筵。
未時申時,日暈兩珥。酉時,日暈。未時,太白見於午地。
有政。吏批,判書洪命夏式暇,參判吳挺一進,參議南老星進,右承旨洪處亮進。
兵批,判書許積,禁軍新取才坐起進,參判尹順之,修正廳進,參議成夏明進,參知尹鏶服制,右副承旨金壽恒進。
吏批,以許灌爲鏡城判官,金益昌爲黃山察訪。通川郡守申洬今降通訓,南斗極爲沔川郡守,承文著作單權大載,正字單金炫文,以李東缺一字爲司宰主簿,李益亨爲古阜郡守,李台瑞爲監察,韓好謙爲引儀,軍器奉事單李光漢,參奉單朴彦福,以權大載·慶㝡爲典籍,實錄兼春秋李程·李萬雄·丁昌壽,以姜復先爲禮曹佐郞,黃中衍爲新寧縣監,金三樂爲晉州牧使,權大載·宋協爲禮曹佐郞,前楊州牧使成楚客今降通訓,慶㝡爲監察,禹敬錫爲典籍,南學敎授單閔悅,東學訓導單權諔。
兵批,以閔守亮·李泰培爲副司果。
鄭麟卿,以迎接都監言啓曰,卽接義州府尹金徽狀啓,則勅使渡江之期,當在於十三日間云。如是疾馳作行,則今念間當到海西之境,各站支待諸事,多有窘急之慮,極爲可慮。京畿·開城府·黃海道各站支待諸具,館舍修理等事,急急整待,俾免生事之意,撥上行會申飭,何如?傳曰,允。
政院啓曰,假注書李夏,察任已久,且有身病,屢度請遞,而以數遞未安,使之調理行公矣。自昨日添得胷腹痛,症勢甚重,差復未易,當此多事之日,不可不速爲變通。李夏改差,他假注書差出察任,何如?傳曰,允。
以吳尙爲假注書,以李光迪爲事變假注書。
鄭麟卿,以修理都監言啓曰,全南道僧軍五百名,今日逢點,當自明日始役矣。依前例入處於慶德宮內寺僕,從開陽門出入,而開陽門亦依前例,差早差晩開閉,且令守宮假衛將,檢飭何如?傳曰,允。
府啓,請黃海兵使鄭檝,亟命罷職事。啓辭見上答曰,勿煩。
夜一更,月暈。二更,白雲一道如氣,起自東方,直指北方,長十餘丈,廣尺許,良久乃滅。三更四更,月暈。已上燼餘
刑曹郞廳,以三公意啓曰,臣等今日,與工曹判書尹絅,戶曹判書鄭維城,兵曹判書許積,吏曹判書洪命夏,知義禁尹履之,同義禁吳挺一,刑曹參判李行進,參議金振,大司憲蔡裕後,大司諫金佐明等,會坐備邊司,焰硝犯禁罪人豆里松等十三名,推問捧招,別單書入矣。以各所招視之,彼此情狀,槪可知矣。但不自服於平問之下,所當嚴鞫得情,而遽加刑訊,亦有後慮,姑爲仍前堅囚,更爲觀勢稟處,似當。金忠立招辭,現出金男稱名人,方在義州云,令該曹急急捉致京獄,以爲憑閱處置之地,何如?答曰,允。
備邊司啓曰,頃以勅行,與試期相値,設場難便馳啓,而臣等以科日已迫,今難變通,自本道觀勢從便推移之意覆啓,卽爲回移,想必未及得見,有此馳啓,而各務差使員,則自有淸南·淸北交替之例,推移塡差,足以成樣,出站各官,雖有拘碍之事,科日只隔四日,決不可退定,依前分付擧行,似當。且魚川察訪權諿,亦已辭朝下去,以此等意回移,何如?答曰,允。備局謄錄
鄭麟卿,以兵曹言啓曰,當日臣積,與都摠府訓鍊院堂上,會于慕華館,禁軍取才,而依前規出身,則三矢一百十步,二矢入格,閑良則一百十五步,三矢俱入者試取,則出身擧案,二十五人內,三矢入格者,四人,二矢入格者三人,閑良擧案,一百四十六人內,入格者十人。曾以禁軍在喪終製者,依法典以三矢九十步試取,則入格者三人矣。傳曰,知道。
又以兵曹言啓曰,今二月朔,宣傳官·將官等朔試射時,臣積,自初七日,開坐於訓鍊院,初八日,始爲畢射。前朔有故退射人員,卽當試射,而昨日則因備邊司焰硝犯禁人推覈之坐,今日禁軍取才時,仍爲試射。所中矢數,別單書入,而訓鍊都監把摠李弘箕·李卓男,哨官柳天機·慶一會·李時衡·金孝益·李衡鎭,摠戎哨官趙璋·權益聖,宣傳官李·閔孝成·李翊·安岑,武臣兼宣傳官李敏達·尹墺·崔克諶·崔山峻·姜膺·尹時建·權譜·崔右漢·劉炫·李世俊·李邦烈·朴希聖·柳泰陽。未滿四中,訓諫都監哨官安鎭,摠戎哨軍林震昌,前朔退射,未滿四中,依前竝爲汰去,武臣兼宣傳官吳浹,聞其三寸之訃下鄕云,渠之私情,雖曰切迫,不爲受由,任意下鄕,實涉未便,亦爲汰去,武臣兼宣傳官金壂,稱病不進,推考,何如?傳曰,允。
又以兵曹言啓曰,初八日宣傳官朔試射時,差備官訓鍊院習讀表廷,缺二字特甚,不爲擧職,習讀金曄,以監的官,射官所中矢,不爲詳察,輕先擊錚,訓鍊奉事田獲,以呼唱官,哨官林震昌所中之矢,誤以哨官安鎭呼唱,雖非有意用情者,其不能擧職可知,竝汰去,何如?傳曰,允。
禮曹判書李厚源疏曰,伏以臣,不幸有狗馬之疾,久廢職事,連章請急,雖出於情勢之萬不獲已,瀆擾之誅,自知莫逭,而譴訶不及,恩數反加,太醫來診,珍藥隨降,臣是何人,得此於聖明?臣誠兢惶感泣,不知死所。臣之氣力,如可支撑,則僶勉就列之外,不敢更籲,而第臣所患,非比偶感,積傷所發,危症迭作,四肢百骸,無處不痛,虛汗如注,浮熱尙盛,咳嗽無比,吐痰無節,眞元已耗,肉已脫,口味頓喪,飮啖專廢。叫號宛轉於枕褥之上者,今已三十餘日,而有加無減,日益澌苶,堂戶之中,行步亦難,暫或移動,氣息急促,有若頃刻垂盡者然。此外種種危症,有難毛擧,而臣病實狀,太醫諸人之所稔悉,缺二字病勢無望陳力。臣於本職兼局,一樣癏曠,而再昨朝廷問安之列,昨者諸囚按問之坐,又皆不得進參,臣之罪戾,至此尤大,臣不勝惶恐隕越,席藁私室,以俟嚴譴。仍念臣之疾病,漸就危惙,旬月之間,決難差復,而勅使渡江,又在不遠,當此多事之時,尤不可虛帶職名,苟焉仍冒。伏願聖明,察臣危懇,將臣本職·兼帶,亟許竝免,俾臣專意治療,不勝幸甚。臣無任戰灼之至,謹昧死以聞。答曰,省疏具悉卿懇。卿其安心勿辭,從容調理察職。已上燼餘
上在昌德宮。停常參·經筵。
下直,舒川浦萬戶陳智昌。
洪處亮啓曰,來十五日,儒生殿講日次,取稟。傳曰,爲之。
吏曹啓曰,承旨有闕,政事,取稟。
洪處亮啓曰,來十五日儒生殿講爲之事,命下矣,監試開場相値頉稟。傳曰,知道。
左議政沈之源,右議政元斗杓啓曰,赴京使臣齎去文書,撰出啓下之後,承文院提調以下,齊會査對,正書旣畢,則又爲査對於缺二字及其政院安寶時,承旨二員,同坐考覈,拜表之日,承文提調,政府西壁,六曹參議以上及使臣,同參査對,字字相看,豈敢一毫慢忽哉?卽見冬至使狀啓,歲幣物目中,好腰刀一十柄,誤以一百柄書塡云,累次査對之意,果安在哉?臣斗杓,亦其時六卿之一也,臣等不察之罪,在所難免,不勝惶恐,趨詣闕下,伏地待罪。答曰,卿等安心勿待罪。
傳曰,當初草本,誤書乎?所謂立箚及凡草本,竝持來,誤書之失,在於何處乎?考准以啓。
政院啓曰,啓辭在上傳敎矣。卽招承文院書員,取立箚及草本考閱,則所謂立箚初草,則以好腰刀一十把書塡,而再草則誤以一百把書之。此乃呈該部物目正書時,因循誤寫之致,寫字官中,自有任其責者,而此則元非査對文書,乃照數書呈該部之摠單云矣,敢啓。傳曰,知道。當該寫字官,令該曹囚禁重處。
執義沈世鼎,掌令朴世城·吳斗寅,持平鄭植啓曰,臣等,以黃海兵使鄭檝事,論列累日,而兪音尙閟,臣等竊惑焉。檝之所爲,固出於無知妄作,而事係聖廟,聽聞駭異,豈可以其人之無知,而推考而止哉?且使檝,仍在本職,則査覈之際,亦安得其實狀乎?請黃海兵使鄭檝,亟命罷職。答曰,其罪雖重,觀其緘辭而處之,未晩矣。
卯時,白雲一道如氣,起自艮方,直指巽方,長十餘丈,廣尺許,良久乃滅。自辰時至申時,日暈。夜一更二更,月暈。三更,月暈兩珥。五更,北方東方南方,有氣如火光。啓。
答大司憲蔡裕後疏曰,省疏具悉。卿其勿辭,調理察職。
答古阜幼學金良器等三十一人等疏曰,省疏具悉。疏辭當令該曹議處焉。啓下禮曹,禮曹回啓曰,向前贈吏曹判書宋象賢,壬辰死節之狀,超出倫類,爀爀在人耳目。朝家重加褒崇之典,捨命之所,又以忠烈賜額,則今不容更爲論列。至於申浩之死於南原,金浚之死於安州,亦皆爲國捐身,而此三臣,皆是古阜之人,故本土儒生,欲以三人,竝享一祠,冀得賜額者,固出於誠意,而但自前儒臣留躅之地,一處賜額,則未嘗隨處隨許。今此旌褒,似當一體施行,東萊府祠宇,旣已賜額,則以申·金兩臣竝享之故,又此請額,實是別樣之擧,而事係重大,自下不敢擅便,上裁何如?啓問于大臣處之。問于大臣則領議政鄭太和,領敦寧府事金堉,延陽府院君李時白,左議政沈之源,右議政元斗杓以爲,宋象賢東萊之祠,旣已賜額,而古阜之人,以申浩·金俊,俱出於同鄕,爲建新宇,欲以三臣,竝享一祠,有此陳情,不但爲宋象賢一人而已,則以前已賜額於東萊之故,有所持難,亦未知如何?事係崇奬節義,別施恩典,恐無不可,伏惟上裁。綾川府院君具仁垕,病不收議,大臣之意如此,上裁何如?啓依議施行爲良如敎,禮曹啓目粘連判下是白有亦,向前宋象賢·申浩·金浚等三臣立祠處賜額事,大臣旣已收議,擧行事啓下矣。寫額號等事,令各該司照例擧行,亦令本道精備祭物,本曹郞廳齎擎香祝額號下去,以示朝家追奬之意,何如?啓依允。燼餘
備邊司啓曰,冬至使尹絳等狀啓中,覆啓處置之事,待領相還朝,相議仰稟,而倭鳥銃一款,若副其請,則此非倭館循例買賣之物,必須豫先搜覔,然後可無臨時窘迫之患。臣等招問訓局·禦營廳·軍器寺等該官,則皆無所儲,都下亦無所儲之處云。如嶺南監·統·兵·水諸營,則儲置多少,雖未詳知,必優於他處,撥上行文監司處,使之移文相議,收取公私諸處,精擇好品七八十柄,別定軍官,斯速押領上送,其餘則令軍器寺提調知關,與該曹堂上相議,給價貿得,何如?答曰,依啓。備局謄錄
大司憲蔡裕後疏曰,伏以臣,自前月晦間,左頰生小腫,初不作痛,故只塗膏藥。初三日登對時,不敢仍爲塗付,來時受風非輕,暫覺浮大,而亦不作痛,故連赴本府及史局之坐矣。再昨備邊司,有推問之事,參席終日,諸臣皆目覩以爲憂,果自夜間,倍加浮大,連耳接頸,赤暈焮動,作痛甚苦,熱勢亦熾。此患積漸發毒,決非旬時可瘳之症,將使本府,久廢開坐,史局,久閣修正,臣病中憂悶,又添一倍。伏乞聖慈,將臣本職及兼帶文衡之任,竝行遞免,俾公務無廢閣之患,而殘喘亦得以全活,則千萬幸甚。批答在上
全南道古阜郡幼學金良器等疏曰,伏以忠臣節士之立祠其鄕,古今之通誼,而賜額褒奬,國家之令典也。故忠臣贈吏曹判書宋象賢,贈刑曹判書申浩,贈右賛成金浚,本郡人也。三臣行迹,不至埋沒,國有良史,照人耳目,家自傳說,萬口一談,固非臣等有所容議,而白面書生,早抱將才,歷經臺侍,出守東萊。壬辰之亂,先受賊鋒,朝衣踞床,身自射賊,君臣義重,父子恩輕,北面再拜,死不旋踵,敵人義之,立殺其害者,收屍歛葬,植木以表。宋象賢之死,凜凜有生氣,妙年投筆,裹屍有志,三爲邑宰,國耳忘私,再赴海戰,輒生奇計,終與天兵,合守南原,兵弱虜强,城孤氣寡,豫書姓名,藏諸衣帶,送于家人,以之虛葬,及其城陷,力戰而死。申浩之死,死而不死,一身都膽,慷慨不已,昏朝十年,匿跡田野,謀寧社稷,翊戴聖后,逆适之變,偏臥獨前,安州缺二字兼防禦,敵兵猝迫,勢甚倒山,臨城一言,降俘知愧,獨自中營,竭戰矢盡,兒男死耳,擲火自焚,父死於君,子死於父,妾死於夫,一家之內,三綱備焉。金浚之死,巡·遠無異。嗚呼,孔曰成仁,孟曰就義,鴻毛太山,取捨已定,以三臣人自靖人自獻之心,雖無所希望於九原,而以三臣生於斯長於斯之地,其可無報祀於一鄕,同氣相求,同聲相應?鳩材聚匠,祠宇告成,春秋香火,祭祀有所。臣等窃伏惟念,湖南諸郡,壬丁倭變,仗義討賊,捐身報國,如高敬命父子·金千鎰·趙憲等諸臣,隨其所在,建祠血食,皆有賜額,而臣等見事遲滯,誠意淺薄,遷延時月,尙未請額,今來闕下,敢陳尺疏。伏乞殿下,特下該曹,昭例擧行。臣等無任屛營之至,謹昧死以聞。批答在上禮曹回啓在上
上在昌德宮。停常參·經筵。
傳曰,政事,明日爲之。
洪處亮啓曰,忠淸監司徐必遠,上送道內老人等,歲饌題給啓本,紙尾無分寸餘地,可書判付處,殊無致察之意,忠淸監司徐必遠,請推考。傳曰,不必推考。
鄭麟卿,以禮曹言啓曰,今此勅行,以頒詔事出來云,依前例迎詔勅後,翌日仁政殿權停例頒敎,百官行禮,應行節目,以入之意,敢啓。傳曰,知道。
鄭麟卿,以禮曹言啓曰,迎勅吉日,來三月初三日以後,推擇啓下,下諭於遠接使矣。今聞勅行,今月十三日間,當爲越江云,若於今月十三日越江,則三月初三日迎勅,似爲太遠,更令日官推擇吉日,則今月卄七日卯時,三十日卯時,爲吉云,以此日,又爲下諭於遠接使,何如?傳曰,允。
金壽恒,以備邊司郞廳,以左·右相意啓曰,鏡城判官,日前,以曾經侍從差送,以爲營門彈壓之地,故臣等頃於榻前,極擇差出之意,陳達矣。昨見政目,以許灌首擬,至受天點,許灌,卽關西之人也,人微望輕,決不合於此任。且晉州,物衆地大,素稱難治,而近因數遞,殘弊已甚,人皆厭避,所當極擇差送,而新除授牧使金三樂,爲人迂拙,前爲守令,別無治績,不可畀以治劇之任。苟充差送,亦甚不當,該曹堂上·郞廳,竝從重推考,許灌·金三樂改差,其代極擇差送,何如?傳曰,依啓。
以刑曹朴承健照律公事,傳于金壽恒曰,此時標功臣是乎?承旨察啓事,命下矣。朴承健,功臣付標,以七代祖仲孫,以仁祖朝靖難功臣懸錄,而取見攷事撮要,則靖難功臣,卽魯山朝功臣之號,而如是誤書入啓之際,臣以代房,不能致察,致勤聖敎,不勝惶恐。其公事還出給之意,敢啓。傳曰,知道。
執義沈世鼎,掌令朴世城·吳斗寅啓曰,臣等今日開坐,咸鏡道文川郡居,私奴春福稱名人呈狀內,渠之子假吏有信,以不緊之罪,郡守洪聖龜,重杖致斃云。春福以土民,訴土主之罪,固有之矣,洪聖龜,果爲濫刑殺人之事,則不可置而不問,請令本道監司,詳査啓聞,以爲處置之地,呈狀人春福,亦令該曹,參酌論罪。科場糾檢之責,專在於監試官,頃日本府之論遞金璛,蓋欲擇其代也。新除授監察李台瑞,爲人躁妄,持身不謹,曾爲邑宰馬官,皆以不廉取謗,及爲黃海都事,又以築堰,重被臺論,不可使如此之人,委以監試官之任,以致多士之嗤點,監察李台瑞,請命遞差。答曰,依啓。
夜二更,月暈。已上燼餘
答持平李敏迪疏曰,省疏具悉。言甚忠直,憂愛之誠,予用嘉尙,可不體念焉?爾其勿辭,調理察職。
府啓,文川郡守洪聖龜,令本道詳査濫刑事,及監察李台瑞遞差事。答曰,依啓。內下記草
持平李敏迪疏曰,伏以臣,竊觀聖明臨御以來,畏天缺二字靡極不用。夙興夜寐,以靖邦家,群臣缺二字庶幾天心克享,邦命維新,而邇者星虹之變,連歲式生,不於他時而乃在元月,推迹前事,厥類甚明,不但中外臣子所共寒心,伏想聖明淸燕之暇,丙枕且不安也。臣誠愚昧,有不識其所以然者。昔王嘉有言曰,應天以實不以文,無乃吾君所以仰承天意者,或有未實,而天佑我東,豫形警告,若是惓惓耶?然則今日之事,惟在聖明,修其實德,施於實政,然後可以收還上帝之威怒,少慰生靈之疾苦,銷未形之變,迓將來之休。臣竊不自揆,敢有所獻,所謂實德,言進德修業,日有所事也。臣竊觀聖明,乾乾終夕,以圖至治,不可謂十年願治,都無所事,而憂勤雖切,實效愈邈,其故,何也?蓋人主一心,衆慾交攻,苟非卓然不惑,先立大本,則侵淫蠧蝕之害,未有不滋於隱微之中,喜怒或至於不中,好惡或偏於一已,燕私之好漸啓,習氣之害未除,功利之說,因緣競進,貨利之念,纏繞益痼,日往月來,情勝理奪,終至於德業日墜,綱紀日紊,宮闈不嚴,土木頻興,侈風益盛,刑罰過濫,諛侫充塞,愁怨上干矣。今以殿下之明聖,夫豈有是,而怠荒之戒,不得不陳於虞廷。伏願殿下,聽斷之餘,虛心靜慮,試以前數條者,反覆省察,則淵默之中,何微不照?反之於聖躬,驗之於政事,若有査滓未盡,一二近似,則雖日御細氈,論極皇王,皆是文具,而非實德也。上天神明,其不降監耶?然則將何道而處之?惟學可以養此心,惟敬可以存此心,惟親近君子,可以維持此心,蓋理義與缺三字消長者也。篤志于學,則日與聖賢對越,缺二字自得之樂,持身以敬,則凜如神明在上,而無非僻之干,接賢士大夫之時多,則規儆日聞,鄙悖日遠矣。伏願殿下,深體天心,克祛己私,凡所本之心,修之身者,必使無一非實,而去其文具,則上帝監臨,必垂眷佑,所以延洪國命,永承天休者,當有以潛格於冥冥中矣。至於實政之說,則國家近年以來,約束紛更,一困於束伍,再困於推刷,擧國擾攘,民不堪命,流亡相繼,怨咨方興,雖朝家政令,本非得已,而民情可見,迄可小康,況今飢饉連年,八路同然,重以客使將至,杼柚已空,睊睊胥譖,蹙蹙靡騁,非有以一施寬大之恩,以慰其心,則臣恐已離者益離,將有不可收拾之憂,民岩朽索,豈非可畏?雖然古今天下,最易失者,雖莫如人心,而最易感者,亦莫如人心,轉移之間,迨同反掌。伏願殿下,念王業之惟艱,思小民之難保,日與輔相,惟懷永圖,屈己而受善,存心於愛物,凡所以惠鮮鱞寡,拯濟小民者,汲汲而謀之,參互衆策,而速爲變通,持之以至誠惻怛之意,而毋奪於細卑近之說,推此實心,以施實政,使人心日附,根本日彊也。昔召保,以疾敬德,爲諴小民之本,諴小民,爲祈天命之本。蓋國之將興,不在强兵足財,而在君德,國之將亡,不在敵國外患,而在民心,伏惟殿下,深留聖意,而毋忽焉。且臣愚陋之質,最居人下,綴拾陳腐,僥倖科甲,曾未數月,猥當言責,雖分義所在,不敢終辭,而匪據之懼,不稱之譏,氷炭于中,食息何安?惟思東西惟命,小酬缺三字不幸身有痼疾,此非時月偶發,自十年缺三字久在瘴鄕,得脚氣病,根柢旣痼,隨感而發,雖在小間時,蹣跚跛曳之狀,已不堪奔赴周行,又自數日以來,舊患猝劇,鎚髓鑽骨,日夜叫苦,大筋攣掣,一支偏枯,寒熱兼作,食飮頓廢,跬步之間,不能自運,此實同朝之所共知。卽今天災荐酷,西客又來,若非軀命所係,萬有不獲,則此時何時,而敢爲懷安,以病爲辭哉?臣於去秋,往浴溫井,粗獲近效,今若趁此春和,以畢前功,則膏盲沈沒,或庶有復起爲人之望,而係官之身,無計自由,沈痼之勢,漸至危苦,疾痛之極,不得不疾呼於天地父母之前。伏乞聖慈,俯諒危懇,曲賜哀憐,本職及兼帶實錄春秋,竝許遞免,以遂生成之恩,臣無任隕越之至。批答在上已上燼
洪處亮,以弘文館言啓曰,上番副校理臣鄭萬和,以南學兼敎授,今日儒生課製,晝仕出去之意,敢啓。傳曰,知道。
金壽恒,以兵曹言啓曰,當日私奴鹿立稱名人,自丹鳳門入來,差備門外擊錚,極爲駭愕。令攸司囚禁治罪,同門守門將李鋒,常時不能禁斷,以致闌入,亦爲非矣,請推考。傳曰,允。
金壽恒,以兵曹言啓曰,本曹事務煩劇,不比他司,而正郞崔攸之,佐郞李象震,以京試官出去,還朝之期尙遠,正郞李曾·閔維重未肅拜,正郞金澄,佐郞南九萬·李元禎,修正廳謄錄官啓下,除本司,其中李元禎,則又爲兼差缺五字,佐郞鄭樸,亦以修理都監看役缺三字之故,未能專察本任,本曹則今作無一郞廳之地,事之苟簡,已不足言,而前頭勅使時,將無以成樣,事甚可慮,聞閔維重所患不輕,差復未易云,竝與崔攸之·李象震爲先遞差,其代,令該曹以在京無故人,明日政差出,何如?傳曰,允。
上在昌德宮。停常參·經筵。
下直,慶源府使朴敏道。
傳曰,今下弓矢,慶源府使朴敏道給送。
有政。吏批,判書洪命夏進,參判吳挺一病,參議南老星病,右承旨洪處亮進。
兵批,判書許積,邊將取才坐起進,參判尹順之,修正廳進,參議成夏明進,參知尹鏶服制,右副承旨金壽恒進。
吏批,以李行進爲承旨,益興君洪重普,呂曾齊爲鏡城判官,李行道爲兼說書,權大載爲兵曹佐郞,洪興祖爲監察,金南重爲大司憲,成以性爲晉州牧使,柳命全爲繕工奉事,李至爲軍資奉事,尹溟擧爲濟用參奉,洪璡爲禧陵參奉,柳仁培爲孝陵參奉,具契爲恭陵參奉,吳挺緯爲副應敎,郭有欽爲西部參奉,閔鼎重爲修撰,李應蓍爲刑曹參判,林士贇爲東部參奉,安後說爲兵曹正郞,洪汝河爲兼高山察訪。
兵批,以李後山·崔攸之爲副司直,李程·李象震爲副司果,金萬基爲副司勇,蔡裕後爲副護軍。
傳曰,二王子吉禮時,禮曹物目磨鍊單子,覔入。
吏曹啓曰,卽接繕工監,以提調意牒呈,則科擧時棘圍之役,方急,而副奉事李樞,逢差此役之後,以親病受由下去,尙不上來,斯速入啓處置云。副奉事李樞改差,何如?傳曰,允。
洪處亮啓曰,卽見義州迎慰使李挺漢馳啓,則以身病不得進前,當留黃州,若不及於勅使渡江之日,則必生大事,極爲驚慮。迎接都監,以道內秩高守令,推移代行事,回啓蒙允,而以守令代行,非但事體不當,如或見覺,則必致一倍嗔怒,事出急遽,他無善策。黃州之去義州,不過五六息程,以定州迎慰使,替送義州·安州·平壤·黃州等處迎慰使,次次進前事,撥上星火,下諭于遠接使處。且李挺漢,仍留黃州則雖有身病,自可暫時行禮,若或前進,則推移代行其任爲當。諸處迎慰使處,竝爲下諭,何如?傳曰,允。
金壽恒,以刑曹言啓曰,政院啓辭內,以本曹朴承健照律公事,傳曰,此時標功臣是乎?承旨察啓事,命下矣。朴承健功臣付標,以七代祖仲孫,仁祖朝靖亂功臣懸錄,而取見攷事撮要,則靖亂功臣,卽魯山時功臣之號,而如是誤書入啓之際,臣以代房,不能致察,致勤聖敎,不勝惶恐,此公事還出給之意,敢啓。傳曰,知道事傳敎矣。朴承健照律公事,依啓,聞世祖朝靖亂功臣付標之際,誤書仁字,而不能覺察,致勤聖敎,不勝惶恐,元公事,改付標以入之意,敢啓。傳曰,知道。
金壽恒啓曰,以兵曹,頃日邊將應薦不薦人員抄啓時,順天,降號爲縣監,非其應薦之人,而混同抄啓於應推之中,不察之失,實所難免,不勝惶恐。順天縣監柳頲,則勿爲推考,何如?傳曰,允。
鄭麟卿,〈以〉修理都監言啓曰,今日雨勢如此,築墻僧軍,自申後停役之意,敢啓。傳曰,知道。
鄭麟卿,以弘文館言啓曰,新除授修撰閔鼎重,時在京畿廣州地,經筵入番事緊,請斯速乘馹上來事,下諭。傳曰,依啓。
洪處亮,以弘文〈館〉言啓曰,下番副修撰,實錄修正廳郞廳晝仕出去之意,敢啓。傳曰,知道。
金壽恒,以都摠府言啓曰,副摠管趙潝,漢城府坐起晝仕,請出標信。傳曰,知道。
吏批啓曰,晉州牧使,今當差出,而擬望之人絶乏,隣近官缺二字有紀績者,竝擬,何如?又啓曰,玉堂闕員,今當差出,而擬望之人乏少,相避時推人員,竝擬,何如?傳曰,允。政目現上
上在昌德宮。停常參·經筵。
傳曰,明日晝講爲之。
鄭麟卿,以修理都監言啓曰,今日雨勢又如此,若干工匠及助役外石手,僧軍募軍,竝爲停役之意,敢啓。傳曰,知道。
鄭麟卿,以工曹言啓曰,津船畢立之後,某津幾隻完畢立待之數,一一別單書啓,以爲摘奸,察其勤慢之地事,傳敎矣。各津船隻,今已畢造,郞廳摘奸,則或他官有材木處造作者,則本道監司,畢缺二字文,已爲到付,故各津船隻畢造形止,別單書啓以入,而但察其造船形止,則新本板造成者,二十七隻,舊本板造成者,至於二十三隻之多。船人初受重價,畢竟所爲如此,極爲痛駭。當其始役之初,曾未料船人之用舊板,而上年九月給價之日,又是流下材木,已盡之後,則功役之未易,職由此也,而至於今日,臨渴督令,以致如此。船人之用舊板,或出於不得已也,卽今欲爲仍用,則給價新備之意,歸於虛地。欲爲及期改造,則必有其弊,極爲難處,勢不得已,因其所造新板船改備間,姑爲行用。用舊本板者,使之一切改造,而一邊令京畿監司,依當初備邊司啓辭,分授各津事,移文知委之意,敢啓。傳曰,知道。
領議政鄭太和啓曰,伏聞冬至使尹絳等,齎去物目,有誤書之字,至有衙門致責之端,事甚驚駭,而臣適在外,不得與僚相一時自劾,尤不勝惶悚之至。所謂該部都單子,雖非査對文書,其繕寫,旣出於承文院,則臣忝居提調之首席,不能檢飭之失,在所難免,伏地待罪。答曰,卿其安心,勿待罪。
傳曰,明日賓廳坐起事,言于備局。已上燼餘
洪處亮,以侍講院〈言〉啓曰,本院下番四員內,司書·說書未差,兼司書李廷夔,監試一所試官受點,進去試所,兼說書李行道,未肅拜,他無替職之員,兼說書李行道,牌招肅拜,使之入直,何如?傳曰,允。
傳曰,明日賓廳坐起事,言于備局。
上在昌德宮。停常參·經筵。
下直,加德僉使辛景轅。
洪處亮啓曰,明日齋戒,明明日國忌,此兩日視事,頉禀。傳曰,知道。
李行進啓曰,左副承旨任義伯呈辭到院,而當此多事之時,廳中不可不齊,且聞所患不至大段云。卽爲牌招出仕,何如?傳曰,允。
傳曰,今日經筵停。
傳曰,大臣·備局堂上,引見。
洪處亮,以監試初試一所應辦官,以試官意啓曰,卽見救療醫官手本,則擧子爭入外門之時,有一人蹙踏致死,看審傷處,則年可三十餘歲,而頭面破碎,已無可救之勢,遍問場屋,終不知誰人之屍,事甚驚慘。令該府姑先收斂以待之意,敢啓。傳曰,知道。殊甚矜惻,令該曹各別恤典擧行。
鄭麟卿,以宗簿寺官員,以都提調意啓曰,受學諸宗,連三朔考講,勤慢抄出,居首及之次,則從其分數,依事目紙筆墨施賞,而其中朗善君俁·淸興正淳·昇平副守淳·靑平副令重胤·完陵副令岦·烏川監烱深,則全然無分。請推考,以爲勸懲之地,何如?傳曰,允。
執義沈世鼎,掌令朴世城·吳斗寅,持平鄭植·李敏迪啓曰,今日監試一所入場時,儒生一人,踐踏致死,事極驚駭。聞知厥由,則蓋緣禁亂官,不爲洞開外門,以致儒生爭入紛沓,至於顚仆殞命,當該禁亂官,難免其罪,請命先罷後推。答曰,依啓。
政院,大殿問安。答曰,知道。
藥房都提調臣金堉,提調臣鄭維城,副提調臣李行進啓曰,臣維城入侍,瞻望天顔,有眼胞浮起,赤暈之候,臣等聞來,不勝驚慮,敢來問安。且柳後聖,適已入來,卽令諸醫議藥,則以爲祛風淸熱散五貼,進御爲當云,此藥劑入之意,敢啓。答曰,知道。已上燼餘
上御熙政堂,大臣·備局堂上,引見,領議政鄭太和,左議政沈之源,右議政元斗杓,戶曹判書鄭維城,兵曹判書許積,吏曹判書洪命夏,大司憲金南重,副提學李一相,工曹參判柳赫然,大司諫金佐明,右副承旨金壽恒,假注書吳尙·李光迪,記事官沈梓·金壽興入侍。鄭太和進伏曰,時維早春,雨來太過,節迫耕牟,田土泥濘,農民皆以爲悶矣。上曰,此雨有同霖潦矣。太和曰,臣以掃墳事,出去之時,冬至使先來已還,而勅使又來,員譯比前尤多。且有衙門致責之事,缺六字,我國非不盡心,而未免逢彼之責,甚可缺二字上曰,我國則非不盡心,而至於文書有誤書處,此甚可怪。且歲幣中若干等物不好云,此則慮是微譯之操弄耶?太和曰,使臣狀啓中,黃金及白黃苧布·黃紫綿紬若干疋,色品不好云,此事不可置之尋常。當該堂上,似當有論罰之擧矣。上曰,該曹堂上推考,郞廳及該司官員,先罷後推,色吏亦爲囚禁治罪,可也。太和曰,尹絳抵私書於臣處云,觀於應巨大氣色,則頗似致疑於我國,而言於我曰,東國苟能至誠事大,則可以久享福祿矣。李一善亦曰,俺等之出去東國也,北京之事,無所不言。俺等之在於北京也,東國之事,亦無不知也云矣。右議政元斗杓曰,臣於前日錦林君女子率往北京時,彼中之言,無非致疑於我國,事大之誠,有所未盡也。左議政沈之源曰,以此觀之,則今番一善等所言,皆是恐喝之意也,秦正國言內,彼等欲以焰硝之事,責問我國,則皇帝曰,同行使臣亦不能知,況國王何以知之云矣。上曰,焰硝之事,亦何以致疑耶?必是衙譯輩,欲爲從旁而操弄矣。彼禮部尙書者,不言焰焇事云,其意亦未可知也。且倭鳥銃百柄擇送之事,未知何意耶?太和曰,百柄倭銃,其數不多,必非彼中欲爲學習之意也。慮是焰硝事末端,示其恐嚇之意也。向者罪人等原情,自上亦觀覽之矣。被擒被援者,皆在焉,臣意則此事必不至大段也。上曰,然矣。之源曰,臣亦見其時罪人侤音,則五人承服之言,皆是一般,同書于一紙,似不爲着實矣。上曰,缺二字然矣,渠等之所供,自如此,奈何?之源曰,缺二字更問時使之面質,則可知也。斗杓曰,彼若不爲親自處置,而使我國處置,則趁卽處決,可也。上曰,彼若使我國處之,則豈無臨時卽處之道耶?且鳥銃入送之事,則夢先·巨昆,專管此事云矣。戶曹判書鄭維城曰,小臣之意,則焰硝乃北京禁物,而私貿被執之,故意謂我國,必多得倭國鳥銃而用之,試爲探知之計也。今以自倭國不爲出來,爲之防塞,似或可也。上曰,是誠不可,若然則必生事矣。彼以極擇好品入送爲言,倭銃好品,多在我國乎?若不得好品,則恐致無顔也。太和曰,鳥銃果多出來,而好品則恐難得也。鳥銃之出來者,多自我國,改其粧飾而用之,且其本鐵,乃是倭國之物也。斗杓曰,臣問于將士,則倭銃之出來者,皆是不好云矣。上曰,然則倭銃,雖有得之之路,而好品則不爲出來之意,臨時措語以送,可也。維城曰,臣曾爲東萊府使時見之,則館中商倭,多持鳥銃私賣,而聞倭使之來,則莫不驚恐,皆潛沈於水底,可知其國之重禁也。太和曰,嶺南軍士之上番者,多持倭銃而來,賣諸京人,而在今欲收得百餘柄,則似不難矣。上曰,觀其辭意,則彼之所索者,必欲着實用之,非故爲探試之計也。且上年李夢先言內,渠以宗室後裔,凡於我國之事,極力周旋矣。渠有老父,竊願除授一級之官云云。今聞夢先,又爲出來云,渠之所懇,終不採施,則慮有含怒作梗之患矣。太和曰,其父旣是宗室後裔云,或以官資除授,似爲無妨矣。缺三字雖不爲曾已除授,及今除授,亦爲未晩矣。上曰,渠以邊將爲言云,除授邊將,未知可乎?太和曰,今若除授邊將,則必欲仍以爲守令,此甚難處也。兵曹判書許積曰,堂上加資,則彼不以爲關,除授邊將,固似無妨。太和曰,姑以加設僉知,除授,何如?上曰,依爲之。其人在於何處耶?太和曰,在東大門外云矣。上曰,於應巨大者,每懷欲得之心,待之亦不難矣。太和曰,今番使臣狀啓中,黃金及白黃苧布·黃紫綿紬,若干疋,色品不好云。小臣曾爲戶判時,亦有如此之擧,而元斗杓爲戶判時,又有如此之擧,臣等亦逢推考,色郞廳韓嵂,至於定配,今亦不可置之尋常。當該堂上·郞廳,似當有論罰之擧矣。上曰,該曹堂上推考,郞廳及該司官員,先罷後推,色吏亦爲囚禁治罪,可也。太和曰,今番上通事金俊吉及掌務譯官等所持物目,不告使臣,私自書給衙譯,事極可駭。渡江後拿來論罪,何如?上曰,依爲之。太和曰,今番出來員譯,六十餘人云矣。上曰,大通官三人出來云,何其多也?許積曰,上年則四人出來也。上曰,然乎?太和曰,我國之赴京譯官,漸爲多率奴僕而去,故彼亦效之,員譯漸多矣。上曰,今番彼行,如是其速來者,何意耶?之源曰,三乂河,若爲解氷,則當從瀋陽而作路,故爲趁其未解氷,如是速來也。之源擧頭改坐曰,瞻望天顔,則似有眼疾之候,不勝驚慮矣。上曰,不至大段,而自昨日如是矣。維城曰,始瞻天顔,眼中赤暈甚盛。上候如此,而臣在外未知,忝啓藥房提調之任,而尙未議藥,不勝惶恐。許積曰,義州異於他地,故本州罪人定配者,皆已蒙放,而其中崔缺二字〈克仁〉三人,獨爲遺漏,似當一體放釋矣。太和曰,其中曾有衙譯言及者云,一體放釋,似爲無妨。上曰,所謂崔已仁,曾以邊將而獲罪者乎?未知定配於何地耶?其罪不至甚重,則豫爲放釋,可也。之源曰,前大司諫閔應亨,前參判韓必遠,今年皆八十,合有優老之典,敢稟。上曰,依例加資,可也。吏曹判書洪命夏曰,義州延慰使李挺漢,身病不能進去云,其實病與否,雖未能知,而近來此任,人皆厭避,此若不然,則不可無施罰之擧矣。上曰,徐徐聞見而處,可也。太和曰,津船責立之事,曾已命下矣。今雖充數造成,而其中多有以舊本板造作云,當初授價旣多,而用此舊板,殊甚可駭矣。斗柄曰,以舊本板造作者,多至二十餘隻云,以此觀之,則工曹之不能善爲,可知矣。上曰,工曹參判亦來此矣,此事何以爲之,可乎?工曹參判柳赫然曰,以舊本板造作者,二十三隻也。今難猝改,故姑爲使用,而徐以新板改造事,已爲草記矣。許積曰,臣頃見其草記,則辭意太緩,故臣使之改入,而工判之意,旣已如此,則其爲改造,固難必也。斗杓曰,尹絅今年過九十。九十之人,精神氣力,豈堪於六卿之任乎?竊聞頃日三田渡浮橋事,捉船時,混侵水下之船,多致怨咨紛擾云矣。上曰,舊板造船,殊甚可駭,當該堂上·郞廳,竝推考。色吏及以舊板造船人等,竝囚禁治罪。使工曹參判柳赫然,專管此事,刻日嚴督,使之從速改造,新造船隻,各津津夫處,速爲分授後,啓聞事,亦爲分付於京畿監司,可也。副提學李一相曰,今日監試一所,擧子入門紛沓之中,一人顚仆致斃云,殊甚驚惻,缺二字特施恤典,當該入門官,禁亂官等,亦不無論罰之擧矣。許積曰,多士入門之時,則入門官·禁亂官,亦無措手之事矣。上曰,令該曹恤典擧行,入門官及禁亂官等推考,可也。太和曰,臣每從銅雀而行,細聞津丞之事,則自前各津津丞,位田所捧之米,其數頗多矣。今則自朝家徵捧,分給津夫,而都數只是六十餘石,反不如前日一津丞之所捧云。此必位田中間隱漏之致,不可無査出之擧矣。上曰,使京畿監司,詳覈啓聞事,分付,可也。大司諫金佐明曰,凡大小科擧時,四館中必有主掌之員,儒生錄名及名紙踏印,專掌爲之,而今番監試主掌官,因擧子紛沓,避往閭家,被酒不起,日暮之後,始還錄名所,僵臥房中,使下人任意踏印於楹外云,聞來極可驚駭。當該主掌官,請先罷後推。上曰,依啓。佐明又曰,關西罪人所犯輕重,未知如何,而許積敢請放釋,不無後弊,請推考。上曰,此出於斟酌事勢而然,不必推考。鄭維城曰,臣請出詣藥房,與都提調議藥以啓。上曰,依爲之。乃罷出。已上燼餘
金壽恒,以都摠府言啓曰,副摠管金是聲,捕盜廳坐起進去缺二字出標信。傳曰,知道。
鄭麟卿,以修理廳言啓曰,雨勢不歇,今日又爲停役之意,敢啓。傳曰,知道。
洪處亮,以弘文館言啓曰,下番副修撰臣李萬雄,以實錄修正廳郞廳,晝仕出去之意,敢啓。傳曰,知道。
上在昌德宮。停常參·經筵。
世宗大王忌辰,齋戒。
政院,大殿問安。答曰,知道。
藥房都提調金堉,提調鄭維城,副提調李行進啓曰,伏未審夜來,聖候若何?眼胞浮起紅暈,進藥之後,覺有差減乎?臣等不勝區區之慮,敢來問安。答曰,兩眼皆赤,欲爲受針矣。
上御熙政堂,受針。都提調金堉,提調鄭維城,副提調李行進,假注書權斗樞,記事官沈梓·金壽興,御醫柳後聖·朴頵·趙徵奎,執針金尙誠,點穴安禮,捧盤崔有泰入侍。受針左右穴,足部,三里二穴,臨泣二穴,大冲二穴。手部,合谷二穴,尺澤二穴,中渚二穴,神門二穴。面部,迎香二穴。受針畢後,維城曰,受針有效,則連爲受針乎?上曰,何能一番有效?維城曰,閭閻間亦多此病,百沸湯,淋洗而且服氷,熱散矣。金堉曰,連日受針乎,間日受針乎?上曰,限數日連爲受針,可也。乃罷出。
受針後,藥房問安。答曰,知道。政院問安。答曰,知道。二品以上單子問安。答曰,知道。
洪處亮啓曰,昨以一所擧子,入門時蹴踏致死事,筵臣啓達,有令該曹恤典擧行之命矣。追聞致死者,非擧子,乃是京居樂工云。故卽刻招致掌樂院色吏,詳問致死者之根脚,則以麟蹄樂工,來住京中,其名秦信忠云。渠闌入場中,以致殞命,恤典似不當擧行。且冒法率入,擧子亦難免其罰,令該曹査處,何如?傳曰,依啓。
洪處亮,以實錄修正廳言啓曰,勅使之行,今明必渡江,本廳勢將移設於他所,而公廨無可當之處。慶德宮中諸各司,如政院·侍講院,皆合移設。今二十日,先奉實錄,移安于政院,分房書役,甚爲便當。令該曹豫爲修掃以待,何如?傳曰,允。
鄭麟卿,以戶曹言啓曰,各道丙申條收租案,今始齊到,丁酉條歲幣上次木及大小好紙,一從田結之數,依前磨鍊別單書入之意,敢啓。傳曰,知道。
持平李敏迪啓曰,臣再昨偶從闕下,望見西墻之役,目擊而心驚,私竊以爲,災異之慘,極於今日。此宜君臣上下,改心省己,夙夜祗懼,缺四字土木之役,適當斯時,此雖出於聖上孝思爲親之至意,然而去年今年,虹變無異,而或罷或仍,擧措不同。於此亦可見聖心,或怠於去年,天變漸至於不足畏也。此心操舍之間,天地神明,豈不降監耶?然此則旣無新增,工將告訖,不但成事之諫,無益於旣往。臣子之情,亦欲速完大役,以奉聖母,稍正宮寢之儀,少安三朝之意,而至於西苑之築,繼作於今日,則決非其時,地勢旣高,功役不細,瞻聆所及,孰不駭歎。人心之所未安,卽天意之所不順也。仰觀則天方震警,而俯察則民阽飢餓,正於此時,忽見役夫蔽山,呼聲震地,長墻繚繞,包絡一嶺,則上天監臨,必不曰敬我之怒,下民視聽,必不曰恤我之死,似此擧措氣象,豈曰恐懼之道,而恫癏之意也?雖朝臣仰體,或諒其不得已之實狀,在黎庶觀瞻,遠外觀聽,果以爲如何也?今者僧徒皆集,板築方始,人或以爲前功可惜,大衆難散。雖然,旣有非常之變,則必有變常之擧,然後乃可以少塞上下之望,須於此等難斷處快決,庶盡恐懼之實,區區小故,似不足論矣。其日卽以請寢之意,發簡於諸僚,與之商確,議皆歸一,而執義臣沈世鼎,終始以面議爲答,利害可否之間,初非難知之事,旣悉於簡通,則何待於面論,而已發之論,往復二日,固托再三,終爲遷就之歸,無非臣言不見信之致,不可仍冒,請命遞斥臣職。答曰,勿辭。
行大司憲金南重啓曰,焰硝被捉人,將有更推之擧,兩司長官,當爲進參,而臣以其時使臣,事有難便之勢,廟堂亦言此事,不敢晏然仍冒,請命亟遞臣職。答曰,勿辭。
執義沈世鼎啓曰,臣於再昨及昨日,連見持平李敏迪簡通,卽請停築墻事也。當此天災孔酷,民生阻飢之日,修理之役,固非其時,而第此役之始,旣出於不得已,卽今事功垂完,役徒方集,築墻之役,特其小者耳。揆以事勢,不厭熟講,故前後之簡,皆以面議爲答,而適緣國忌齋戒,未及開坐。卽見李敏迪避辭,以臣爲固托,臣何敢自以爲無失,而晏然仍冒?且昨日監試一所禁亂官請罷之啓,臣亦同參,今見政院啓辭,則未免爲失實之歸。以彼以此,其罪尢大,請命遞斥臣職。答曰,勿辭。
持平鄭植啓曰,今此修理之役,固知聖意之出於不得已,而至於外墻之築,非如修理之切急,事之不可已者。雖不可已,事之可已者,猶可及已,非謂一面墻築,大足以病民傷財,不緊之役,恐非其時。倘令停罷,以示聖上遇災不安之意,則瞻聆所及,孰不感悅?臣意如此,故昨於同僚之簡,答以謹悉矣。同僚旣以此引避,臣何獨晏然?且於昨日,臣以茶時詣本府之路,過于試所門外,得聞入門時儒生踐死,不勝驚慘,發簡同僚,相議論啓矣。今聞致斃者,雖着儒生巾服,非擧子,而乃闌入下胥云,論事失實之責,亦所難免。尤不可一刻仍冒。請命遞斥臣職。答曰,勿辭。
掌令朴世城啓曰,今此西墻之役,雖出於不得已,當天怒民怨之日,有興工作事之擧,同僚請停之論,固無不可,而第修理之處,地勢偏淺,相望之地,不可無墻垣。臣旣爲都監之官,知其事勢如此,故未有一言論列。至於審基點軍,身親當之,則今不可晏然隨參,自同於局外傍觀之人,此臣所以持難者也。同僚簡通中,臣亦以面議商確等語爲答,則遷就之斥,臣安得獨免乎?臣於此自咎不暇,終難苟同,而且同僚之論啓中,儒生致死失實之故引嫌,臣之所論,均有所失,以此以彼,不可仍冒言地,請命遞臣職。答曰,勿辭。
掌令吳斗寅啓曰,臣於再昨,得見同僚簡通,請停築墻事也。臣意亦以爲,今此修理之役,適當天災孔慘之日,將完之役,雖未遽罷,凡可以得已者,固當停止,而西墻之役,繼作於此時,千夫旣集,百堵皆興,登登之聲,聒於內外,其在吾聖上側身修省之道,大有所乖,請寢之論,誠不可已,故臣初以示意,是矣答之,翌日往復,又以旣悉示意,更議諸僚答之矣,今者同僚,以所論遷就,旣已引避,臣亦安得晏然乎?且昨日論啓中,儒生致死失實之失,與同僚無異,尤不可仍冒,請命遞斥臣職。答曰,勿辭。
金壽恒啓曰,持平李敏迪,大司憲金南重,執義沈世鼎,掌令朴世城,持平鄭植,掌令吳斗寅,再啓煩瀆,退待物論矣。傳曰,知道。
未時,太白見於午地。已上燼餘
夜三更,月暈兩珥。四更,月暈。五更,月暈兩珥,上有背,色內外靑。流星出織女星下,入巽方天際,狀如拳,尾長三四尺許,色白。
上在昌德宮。停常參·經筵。
世宗大王忌辰。
政院,大殿問安。答曰,知道。
藥房都提調金堉,提調鄭維城,副提調李行進啓曰,夜來聖候,若何?進藥受鍼之後,別無顯效耶?臣等不勝憂慮,敢來問安。連日受鍼,昨已承敎,今日奏時如前之意,敢啓。答曰,知道。症候與昨無異。
鄭麟卿啓曰,平復間,視事頉稟。傳曰,知道。
金壽恒啓曰,大司憲金南重,執義沈世鼎,掌令朴世城·吳斗寅,持平鄭植·李敏迪,避嫌退待,今日以監察茶時之意,敢啓。傳曰,知道。
行大司諫金佐明,獻納郭之欽,正言丁昌燾啓曰,持平李敏迪避嫌云云,措語見上,持平鄭植避嫌云云,見上,掌令朴世城避嫌云云,見上,大司憲金南重避嫌云云,見上,執義沈世鼎避嫌云云,見上掌令吳斗寅避嫌云云,見上竝引嫌而退,役非得已,大衆難散,而適當遇災之日,有乖敬天之道,旣盡恐懼之實,可見憂愛之誠。僚議退托,何與於己?在今引避,雖曰太早,同參按問,勢實難便,從與不從,一言而決,固托再三,不韙甚矣。答通謹悉,意無參差,同僚旣避,勢難晏然,任是監董,知其事勢,終難苟同,亦自有見,至於論事失實,出於未辨之初,俱無引避之嫌。請持平李敏迪·鄭植,掌令朴世城·吳斗寅,竝出仕。大司憲金南重,執義沈世鼎,竝遞差。答曰,依啓。
上御熙政堂,受鍼。都提調金堉,提調鄭維城,副提調李行進,假注書權斗樞,記事官沈梓·金壽興,御醫柳後聖·朴頵·趙徵奎,執針金尙誠,點穴安禮,奉盤崔有泰入侍。受鍼左右穴,足部,三里二穴,臨泣二穴,大沖二穴。手部,合谷二穴,尺澤二穴,中渚二穴,神門二穴。面部,近香二穴。受鍼畢後,金堉曰,瞻望天顔,比昨稍減矣。此症,乃近來時令也。上曰,然則此乃流行眼疾也。鄭維城曰,閭閻間,多有此病矣。上曰,比昨則稍似減歇矣。金堉曰,實錄自興化門奉入,常時臣等之出入,欲自開陽門,而昨日草記時,未及仰稟,故敢達。上曰,依爲之。近以修正廳之事,卿其勞矣。堉曰,連日受針乎?維城曰,針者瀉之,恐有所傷。堉曰,異於服藥,連日受針,未知如何。上曰,旣已始之,必須連日受針,然後可以收效矣。乃罷出。
大殿受針後,藥房問安。答曰,知道。政院問安。答曰,知道。二品以〈上〉問安。答曰,知道。
持平李敏迪啓曰,前日請罷禁亂官之啓,臣亦同參,失實之責,與同僚無異。當初臣在引避中,不得偕避,未免連擾於受針之日,無補於事,而只益煩瀆之罪,尤不可仍冒,請命遞斥臣職。答曰,勿辭。
李行進啓曰,綾川府院君箚子到院而以國忌留院之意,敢啓。傳曰,入之。
綾川府院君具仁垕箚曰,臣今年八十,凡干公會,不得隨參,恒切未安,而此則老人之常事,故不敢塵瀆於宸嚴之下,而悶默度日矣。今者伏聞有聖候未寧,連日受針之擧,驚惶起立,欲赴問安之列,而精神昏眩,不能自力,竟未得趨參於諸臣之後,不勝惶恐,伏地待罪。答曰,省箚具悉。卿其安心,勿待罪。
任義伯啓曰,卽刻,掌令朴世城就職後,又以昨日避辭,與沈世鼎避辭,雖以有間,而其爲遷就之跡,則一也。今者處置,或遞或否,爲引避,臣等以一事不得再避,再三言送,而必欲捧入。臺官體面,與庶官不同,其避辭何以爲之,敢稟。傳曰,勿爲捧入。
又啓曰,以掌令朴世城避嫌,涉於一事,再避不敢捧入之意,纔爲啓稟,而持平李敏迪,又以朴世城,亦書面議,而親董其役,形勢自異。前日避辭,獨斥沈世鼎,措辭來避,此避嫌捧入乎?敢稟。傳曰,勿爲捧入。
持平鄭植啓曰,凡科擧時,則本府點考各司書吏,而臣於再昨茶時,頭痛猝劇,眩暈兼作,扶曳僅還,未卽點考矣。今日就職後,始爲點考矣,今聞外議,以不卽點考爲非云,不敢一刻仍冒,瀆擾於受鍼之日,臣罪尤大,請命遞斥臣職。答曰,勿辭。
夜一二更,月暈兩珥。四更,月暈。五更,月暈兩珥,上有背,色內外靑。流星出織女星下,入巽方天際,狀如拳,尾長三四尺許,色白。已上燼餘
任義伯啓曰,持平鄭植再啓煩瀆,退〈待〉勿論矣。
李敏迪,以弘文館言啓曰,下番副修撰臣李萬雄,缺三字實錄修正廳郞廳晝仕出去之意,敢啓。傳曰,知道。
上在昌德宮。停常參·經筵。
下直,南原營將玄太始。
卯時,日暈右珥,暈上有背。辰時,日暈右珥。未時,太白見於午地。內下日記
藥房啓曰,昨日臣等,仰瞻天顔,頗有差減之候,不勝欣幸。伏未審夜來,聖候若何?今日當爲受鍼,依前奏時,敢此問安,竝稟。答曰,自昨夕頗有熱候,受鍼姑停。
又啓曰,伏承下批,有熱候之敎,臣等不勝驚慮。近來風氣不調,外間亦多流行眼疾,經累日乃瘳,故前以祛風淸熱散五貼劑入,而連日受針,必有助熱之患,此藥日再進御,則今已盡矣。更加五貼劑入,而依下敎姑停受鍼,連進此藥爲當,諸醫之議如此,故敢啓。答曰,知道。藥房日記
答副提學李一相疏曰,省疏具悉。卿其安心,勿辭察職。
答兵曹判書許積疏曰,省疏具悉卿懇。卿其安心勿辭,從速察職。
答行工曹判書尹絅疏曰,省疏具悉。卿其安心,勿辭察職。
府啓,請停築情事,鄭植遞差事。答曰,不允。遞差事,依啓。
上在昌德宮。停常參·經筵。
自巳時至酉時,日暈。夜三更,月暈右珥。五更,月暈。內下日記
藥房啓曰,夜來聖候,若何?熱候眼中赤暈,加減,如何?臣等終夜耿耿,敢來問安。熱候差減,則今日當爲受鍼,敢此竝稟。答曰,熱勢稍減,所患亦似稍勝,而時無大段顯效,受鍼則姑徐。藥房日記
政院啓曰,卽者遠接使李時昉,平安監司柳淰,聯名狀啓來到,而紙面油染甚多,殊無致謹之意,請推考。且狀啓內外封紙,顯有拆見還封之迹,見其外封,以所串站撥軍申先磨,破拆見書之事,極可駭。令備邊司査覈治罪,何如?傳曰,依啓,勿爲推考。備局謄錄
答工曹判書尹絅疏曰,省疏具悉卿懇。卿辭至此,當勉副焉。
玉堂箚曰,請大司諫金佐明,獻納郭之欽,正言丁昌燾,掌令朴世城出仕。掌令吳斗寅,持平李敏迪遞差。答曰,依啓。
迎接都監啓曰,勅使各行宴享造果等事,內資寺專掌擧行,故本在之官兩員,例爲分差都監,前期措置,可免臨時窘急之患,而本在官員二員內,一員則逐日供上進排,其餘二員,則分差察任,而主簿崔自海,以該掌之官,前月受由下鄕,上來無期云,不可無變通之擧,令該曹卽爲改差,其代,急速差出,何如?傳曰,允。吏曹謄錄
禮曹啓曰,凡科擧應辦官,例以各司,分殘盛輪回差定,而近來各司,雖曰殘弊,輪回之役,不可謀免,而所定各司,百端謀避,至於啓辭,必改而後已。顧此科期,適與勅行相値,文移請改,尤極紛紜,而移東就西,厭憚一般,徒爲輪式越次紊亂之歸,科日漸迫,極爲可慮。自今以後,應辦官改差,啓辭,依前例一切勿爲捧入,而如有謀避各司,則亦依事目,官員罷職,色吏囚禁重治事,申明擧行,何如?傳曰,依啓。
太僕寺啓曰,今式年東堂初試設場,在於今月三十日,而二所應辦官,以本寺差定,適與郊外擧動相値,多有拘碍難便之事。故今番則換定他司,便當之由,枚擧移文,禮曹終不回答,遽以應辦官謀避啓辭,不爲捧入之意,至於徑先入啓,有若先發制人者然,本曹判書,方在呈告中,凡干酬應,都在下人操縱,雖不足深責,揆以事體,殊未妥當。擧動應入人夫,除常時立役巨達外,有牽夫一百三十名,可以成形。且或世子隨駕,則又添入四十名矣。本寺恒貢革罷之後,此等之役,皆給價雇立,以何物力,以何下吏,奔走應役於兩處乎?應辦官一事,本是貢物主人之役,則本寺旣罷,貢物仍前差定,已極不當,而換定他司,意在於他日所定,可否之間,終無黑白,豈不駭憂之甚乎?今番應辦官,移定他司,俾無擧動時窘迫之患,何如?傳曰,允。司僕謄錄
上在昌德宮。停常參·經筵。
自巳時至申時,日暈。
傳曰,政事,當日爲之。
政院·玉堂問安。答曰,知道。內下日記,藥房啓曰,伏未審聖候,昨晩及夜來,熱候赤暈之加減,如何?臣等不勝憂慮,敢來問安。今日日氣陰沈,受鍼何以爲之,竝此仰稟。答曰,朝來則差勝,而午間至日晡時,則患勢添重,少無差減,左眼尤甚矣。
又啓曰,伏承聖批,有患勢添重,少無差減之敎,臣等不勝驚慮之至。卽與諸御醫及柳後聖等商議,則肝經風熱甚盛,前進之藥,寒凉力弱,祛散未易,當用救苦湯五貼,以收顯效云,此藥劑入之意,敢啓。答曰,知道。昨因熱候,衣服脫着矣。似有外感之候,而不至大段,散表之劑,加入用之,商議爲之。
藥房啓曰,伏承聖批,有因衣服脫着,似有外感之候,散表之材,加入用之之敎,尤極憂慮。更爲商議,則元材中,有羌活·升麻·柴胡·防風,皆是發散之藥。更加荊芥穗·金銀花·紫蘇各七分,則似無餘蘊,而此藥錢重,不可日再進云,敢啓。答曰,知道。藥房日記
傳曰,前大司諫閔應亨,前參判韓必遠等加資。吏曹謄錄
上在昌德宮。停常參·經筵。
未時,太白見於午地。夜一更,巽方有氣如火光。四更,流星下台星上,入天理星下,狀如拳,尾長三四尺許,色白。內下日記
藥房啓曰,伏未審夜來,聖候若何?左邊之痛,外感之候加減,如何?進藥之後,或有止痛和解之候耶?臣等終夜耿耿,敢來問安。答曰,外感之候,本不大段,而頗似差愈,眼疾亦爲少歇矣。藥房日記
備邊司啓曰,東萊府使元萬石,枚擧與館守橘成稅,問答說話馳啓。請令廟堂豫爲商量,速賜指揮矣。此事以文字覆啓,恐未詳盡,後日登對時,面稟定奪,何如?答曰,允。
刑曹啓曰,焰硝犯禁人金秋立招內,援引義州人金男,故金男捉送事,義州府移文矣,卽者義州府捉送金男。臣等來會本曹,與金忠立對卞,則此非渠之援引金男云,故還送忠立,援引金男,則問其容貌年歲居住,更爲移文捉來之意,敢啓。傳曰,知道。備局謄錄
傳曰,大臣·禁府堂上·兩司長官·左右捕盜大將,竝命招。禁府謄錄
刑曹啓曰,司憲府啓辭鄭碩興等四人,令該攸司,悉遷之邊,毋染民俗事。答曰,遷邊事,問于大臣事傳敎矣。本曹佐郞姜好奭,昨日未時,聽傳敎之後,矇然不知爲莫大之事,仍爲掩置,至於經夜。今朝大臣有問之後,始爲收議,稽緩不職,莫此爲甚。佐郞姜好奭,請命汰去之意,敢啓。傳曰,知道。已上謄錄
政院啓曰,推鞫何處爲之乎?敢啓。傳曰,闕內爲之。
義禁府啓曰,本府都事十員內,二員出使,二員試所進去,一員未差,餘存者只有五員。今此推鞫時,將無以塡差各任,闕員,卽令該曹口傳差出,何如?傳曰,允。禁府謄錄
上在昌德宮。停常參·經筵。
辰時巳時,日暈。未時,太白見於午地。
政院·玉堂·朝廷問安。答曰,知道。內下日記
藥房啓曰,昨日驚變,出於不惻。伏想調攝之中,聖慮煩惱,至於推案出入,幾至夜半,聖躬必有添傷之患,臣等驚憂悶慮之情,何可盡達。熱候及左眼之痛,加減,如何?寢候想必不安丙夜,敢來問安。答曰,昨夕傷寒之熱大發,達夜呻痛,而發汗甚洽,今始少定矣。
又啓曰,伏承聖批,有發熱呻痛之敎,雖發汗少定,而症勢彌留至此,臣等之夜來驚憂,果如所料,不勝憂悶之至,卽與諸醫商議,則不可專以眼疾治之,宜用小柴胡湯,加黃連酒炒·桅子·連皮炒·連翹·黃栢酒炒·知母酒炒,各七分,石膏煆一錢,兼治傷寒未快解之候,爲當云。此藥二貼劑入之意,敢啓。答曰,知道。藥房日記
備邊司啓曰,臣等昨見判義禁李厚源病重實狀矣,今又乞遞之疏,若是其懇至,本職則從容調理察任,亦無不可。至於兼帶金吾之長,當此鞫廳方設之日,旣不得參坐,則姑爲許遞,其代,令該曹卽爲差出,何如?答曰,允。備局謄錄
府啓,請掌令朴世城遞差。請大司憲尹絳,持平郭齊華,執義權諰,斯速乘馹上來事,下諭。答曰,依啓。
都摠府啓曰,副摠管吳挺一,以同知義禁,除標信鞫廳進去之意,敢啓。傳曰,知道。已上謄錄
上在昌德宮。停常參·經筵。
政院·玉堂·朝廷問安。答曰,知道。
藥房問安。答曰,知道。內下日記
再啓曰,連夜廷鞫,至於四更,伏未審酬應之際,聖候若何?小柴胡湯進御之後,稍有發表止熱之候乎?臣等不勝憂慮之益增,敢來問安。答曰,昨日服藥之後,連爲發汗,熱勢頓減,氣亦頗勝矣。藥房日記
答判義禁李澥疏曰,省疏具悉卿懇。卿其安心,勿辭察職。傳曰,焰硝事,旣有委差査問之言,且獨於本國無赦文,其意可知。似不當歇後,而前咨末端,有究覈得其實狀,從當査報之言,似不當,至今寥寥無査報之擧,商量處之。
備邊司啓曰,臣等伏覩昨下備忘記,臣等亦以獨於本國無赦文爲疑。因〈焰〉硝事,必有勅行,已可知矣。當初咨文入送時,臣等之意,以爲究覈得實,更報之咨,順付謝恩使之行,似爲便當。卽今事機,與前所料,稍異。付諸使行,雖似太緩,全昧李道鎭到彼後事情,而又送査報之咨,亦涉太遽。勅使未入京之前,臣等更爲會坐,推査諸囚,稟定以待。勅行到館之後,或不無探問之端,勅使設有所問,以旣已査得,而勅行到臨,或有分付,姑爲等待之意答之,而更議專差咨報,亦恐未晩。臣等之意,則如此,敢稟。答曰,依啓。備局謄錄
政院啓曰,卽者禁府郞廳,以大臣意來言,外方罪人來後,推鞫爲之事,朝者啓稟矣。罪人洪智男,旣有移送鞫廳之命,今日當爲推鞫云,敢啓。傳曰,外方罪人入來後爲之。禁府謄錄
上在昌德宮。停常參·經筵。
政院·玉堂·外族問安。答曰,知道。
藥房啓曰,昨日伏承聖批,有熱候頓減之敎,臣等不勝喜幸。伏未審夜來,漸向差復,眼中赤暈,亦漸消減乎?劑入小柴胡湯,已盡於昨日,更知聖候,然後前藥或停或仍進與否,當與諸醫議定,敢此問安,竝稟。答曰,熱勢比昨頓減,眼疾亦似稍勝,而時無大異之效矣。
再啓曰,卽與柳後聖·鄭後啓等商議,則前藥似有其效,而猶未快復,加劑進二貼,爲當云。此藥劑入之意,敢啓。答曰,知道。藥房日記
傳曰,因京畿監司狀啓,在逃逆賊洪鼎亨捕告人柳植,卽爲招致。自鞫廳直問其所願,立施其賞。
答延陽府院君李時白疏曰,省疏具悉。卿其安心勿待罪。內下記草
卯時,日有右珥。自辰時至申時,日暈。夜一更,北東南方,有氣如火光。內下日記
備邊司啓曰,明日三公·六卿·刑曹堂上·禁府堂上·兩司長官·都承旨,會于本司,焰硝犯禁罪人,更加詳査之意,敢啓。答曰,知道。
又啓曰,大臣·備局堂上引見時,兵曹判書許積所啓,義州,異於他地,故本州罪人定配者,皆已蒙放,而其中崔克仁等三人,獨爲遺漏,似當一體放釋矣。上曰,其罪亦至於甚重,一體放釋可也事,命下矣。取考刑曹所在徒流案,則前權管崔克仁,以前直洞權管,累百名蔘軍,以馬出越送罪,乙未四月慶源府定配。李時蕃·崔致岡等兩人,則旣爲搜檢之任,非不知國禁之嚴,而與林愛男·姜愛立同謀,雌雄馬竝十匹,受賂越送,放賣於鳳城,罪至處絞,而判付減死。李時蕃則鍾城府,崔致岡則穩城府,竝於庚寅十二月全家定配矣。此三人所犯,雖如此,竝爲放釋乎?敢稟。答曰,今於頒赦後,放釋,可也。備局謄錄
答鞫廳啓辭曰,令該曹,後政卽爲擧行。安山人柳植,逃罪人洪廷亨捕告論賞事
二品以上·六曹·大司諫問安。答曰,知道。今後勿爲問安。
上在昌德宮。停常參·經筵。
政院·玉堂問安。答曰,知道。二品以上·六曹·大司諫問安。答曰,知道。今後勿爲問安。疊,內下日記
藥房啓曰,夜來陰濕灑雨,調攝之中,聖候若何?熱候之減,暈勢之消,漸異於前乎?寢睡穩否,水刺進御,亦復,如何?臣等不勝憂慮之至,敢來問安。答曰,氣候比昨稍勝,眼疾與昨無異。藥房日記
答領中樞府事李敬輿,領敦寧府事李景奭疏曰,省疏具悉,卿等安心焉。
傳曰,昨日洪鼎亨進告人,恐畏國法,不敢私藏其親屬,出告官司,其意不但可當,當初下令之意,甚大,到今只除邊將職而已,則似不副當初之言。令該司好木綿五十疋,上來于鞫廳,諸堂上所會處,宣諭以給,宜當。
答慶川君金南重疏曰,省疏具悉。當令遞改焉。
府院啓,請洪智男,依律處斷事。答曰,事體甚重,亦係後弊,似難率爾矣。
傳曰,洪智男照律,則其律幾何乎,問于本院律官以啓。
答左參贊吳竣疏曰,省疏具悉。館伴之任,當依副焉。內下記草
義禁府啓曰,罪人李光弼,已爲承服正刑,籍沒家産一款,令該司依律文擧行事,捧承傳,何如?傳曰,允。又啓曰,罪人洪鼎亨行刑單子,啓下矣。法典內,夜未明雨未晴,勿行死刑云,待明日行刑之意,敢啓。傳曰,昨日罷鞫之後,禁府諸堂上等,不思先國事之義,急於歸家,照律等事,全不致念,緩忽太甚,以致犯夜有此啓辭,事極未便。判義禁以下,竝推考,當該都事,先罷後推,色吏囚治。禁府謄錄
備邊司啓曰,明日三公·六卿·刑曹堂上·兩司長官·都承旨,會于本司,焰硝犯禁罪人等,更加詳査之意,敢啓。傳曰,知道。又啓曰,今二月二十五日大臣·備局堂上引見時,兵曹判書許積所啓,義州異於他州,故本州罪人定配者,皆以蒙放,而其中崔克仁等三人,獨爲遺漏,似當一體放釋矣。上曰,其罪不至於甚重,一體放釋可也事,命下矣。取考刑曹所在徒流案,則前權管崔克仁,以前直洞權管,累百名蔘軍,以馬出越送罪,乙未四月慶源府定配。李持蕃·崔致岡等兩人,則旣爲搜檢之任,非不知國禁之嚴,而與林愛男·姜愛立同謀,雌雄馬竝十疋,受賂越送,放賣於鳳城,罪至處絞,而判付減死。李持蕃則鍾城府,崔致岡則穩城府,竝於庚寅十二月全家定配矣。此三人所犯,雖如此,竝爲放釋乎?敢稟。答曰,今於頒赦後放釋,可也。
上在昌德宮。停常參·經筵。
政院·玉堂問安。答曰,知道。
藥房啓曰,伏未審夜來,聖候若何?昨承下批,有眼疾與昨無異之敎,臣等憂慮益深,敢來問安。劑入之藥,當盡於昨日,諸醫問安下來後,當更議他藥之意,敢稟。答曰,所患日漸差愈,眼疾雖無大效,比當初則太半差減矣。再啓曰,臣等自玉候未寧之後,不得仰望淸光,頃日欲請與諸醫入診,而方在進藥發表之際,故竊恐勞動添傷,不敢爲也。昨者臣堉,欲詳知聖候,問於醫官,則症勢稍歇,而眼中赤暈,少無所減云。臣等全不知之,而醫官之言如此,想必入侍而瞻望也。臣等不能豫知同入,而醫官同入,則事體極爲未安。所當請推入侍醫官,而但旣有上命,時在閉門之後,則固不及來言於臣等處也。此後或有如此之時,則臣等亦不可謂在家而不知也。且勅使入京,只隔六七日,聖候之平復如常,難期於此前。宜別送近侍,豫言未得迎勅之意於勅使之處,不宜但令遠接使,傳傳言之也。臣等百爾思量,恐或有臨時顚倒之患,惶恐敢啓。答曰,所患日漸差愈,更觀一二日爲之,可也。三啓曰,伏承聖批,有所患日漸差愈,眼疾太半差減之敎,臣等不勝喜幸之至。與柳後聖等商議,則聖候幾盡差復,而但上焦餘熱尙在,宜用加減凉膈散,加石膏煆一錢半,生知母·黃連酒炒各七分,黃栢酒炒五分,連進三貼云,此藥劑入之意,敢啓。答曰,知道。藥房日記
備邊司啓曰,以政院啓辭,勅使接見時,問答間措語,令廟堂豫爲定奪事,傳曰,允事命下矣。循例說話,政院書入之外,似無他語,而彼若以鳥銃事發言,則以此物,是倭國禁物,常時本無買賣之事,如山獵之人,在前或有各自私買者,而其數無多,今方搜訪輳合,恐不精好之意,措辭答之。歲幣方物見責,及焰硝犯禁人之事,則自上先以引咎避謝之意發端,觀其所答,隨問酬酢宜當,敢啓。答曰,知道。備局謄錄
巳時申時,日暈。
答戶曹判書鄭維城疏曰,省疏具悉卿懇。卿無所失,卿其安心,勿辭察任。
院啓,請洪智男處置事。答曰,不允。
府啓,請侍講院官員遞差事。請李光弼同儻遷邊事。答曰,不允。遞差事,依啓。遷邊事,問于大臣處之。內下記草
答禁府啓曰,昨日罷鞫之後,禁府諸堂上等,不思先國事之義,急於歸家,照律等事,全不致念,緩忽太甚,以致犯夜有此啓辭,事極未便。判義禁以下竝推考,當該都事,先罷後推,色吏囚治。洪廷亨事
上在昌德宮。停常參·經筵。
政院·玉堂問安。答曰,知道。內下日記
藥房啓曰,夜來陰雲解䮕,風氣凄寒,頗有旱徵。伏未審此時,聖候,若何?熱候之往來,赤暈之消減,異於前乎?臣等昨承聖批,欣喜實多,而耿耿憂慮,不敢少弛,敢來問安。答曰,所患,今雖少差,蘇復未易。參以氣力,則過五六日之後,似難出接郊外矣,早爲遣人言之。
傳于政院曰,前禮曹判書李厚源家,遣御醫看病。藥房日記
申時,太白見於未地。
答大司憲尹絳疏曰,省疏具悉。卿其安心,勿辭察職。
答禮曹判書李厚源疏曰,省疏具悉。卿辭至此,本職及摠管之任,當勉副焉。內下記草
政院啓曰,卽者禁府郞廳,以大臣意來言,罪人洪智男事,兩司旣已停啓,推鞫爲之之意,敢啓。傳曰,旣罷之鞫,不可復設,令該府逐日開坐,勿拘常規,依鞫逆例,爲之。
又啓曰,勅使所館各門把守,及勅使出入時,禁喧假都事竝五員,依前例令該曹差出,何如?傳曰,允。禁府謄錄
夜一更,灑雪。
上在昌德宮。停常參·經筵。
政院·玉堂·朝廷問安。答曰,知道。內下日記
藥房啓曰,昨日狂風急雪,發作非時,寒氣凛烈,有異於常,調攝之中,夕惕寅畏,必惱宸衷。伏未審夜來,聖候,若何?熱候赤暈,日漸差減乎?劑入之藥,今日當盡,連進更議與否,醫官下來後,將爲議定,敢此問安,竝稟。答曰,所患與昨無異,眼疾不免時時看文字,其勢似難快愈矣。再啓曰,伏承聖批,眼疾時時看文字,似難快愈爲敎。大槩疾,最妨於看書,況於萬幾之煩,一一御覽,必難快愈,不緊公事,姑令停止於差復之間。藥則諸醫,皆以爲氷熱散五貼,進御宜當云,此藥劑入之意,敢啓。答曰,知道。
傳曰,鍼醫金尙誠,勅使處看病。藥房日記
備邊司啓曰,回還冬至使齎來禮部咨文,今後交易蔘貨等物,再寫明白,總結數目,用印咨部,以便査對事也。使臣之行,員役所持人蔘開根之擧,已極難便,而至於各種雜物,竝爲列書移咨,不但有傷事體。終無定數不差之理,如是而後生事,則尤爲辱國之歸,今後渡江時搜檢,更加申飭。且令使臣,分付一行,絶勿挾帶雜物潛相買賣宜當。回咨則令承文院,只以元咨到付之意撰出,順付前頭使行以送,何如?答曰,允。備局謄錄
答慶尙監司徐元履疏曰,省疏具悉。卿之爲民救弊之誠,不但嘉尙。末端之言,尤爲切實,可不體念焉?條陳事,令廟堂處之。
答修撰閔鼎重疏曰,省疏具悉。爾之忠直之誠,予用嘉尙,可不體念焉。爾其勿辭察職。
答司諫權大運疏曰,省疏具悉。爾其勿辭察職。內下記草
義禁府啓曰,今三十日式年初試時,文科三所,武科兩所,各有禁亂官一員,而本府都事六員,皆將赴擧,闕員未差,除本府及當直外,無他推移之員,假都事五員,令該曹照例差出,何如?傳曰,允。禁府謄錄
上在昌德宮。停常參·經筵。
政院·玉堂問安。答曰,知道。內下日記
藥房啓曰,夜來聖候,若何?熱候之減,赤暈之消,日漸有異於前乎?臣等憂慮,不敢少弛,敢來問安。答曰,症候一樣矣,卿等逐日勿爲問安。藥房日記
未時,太白見於午地。
備邊司啓曰,卽見義州府尹馳啓,四勅之行,又於今月十八日,自北京騎馬云。正當農節,民將失業,一路接待之費,夫馬難辦之患,有不可言,而此非循例宣勅之比。儐伴之臣,必須極擇差送,而歷數正卿之列,他無可合之員。兵曹判書許積,本職及兼察都監,俱是緊務,而事有輕重緩急,以許積,差爲遠接使,趁速發送。迎接都監館伴提調以下員役,竝以已差之官,仍察,何如?答曰,允。備局謄錄
答持平閔維重疏曰,省疏具悉。爾其勿辭察職。
府啓,請大司諫金佐明,正言丁昌燾,獻納郭之欽,竝遞差。掌令吳斗寅出仕。李東彬等論罪事。答曰,依啓。
傳曰,前日吏·兵曹罪籍中人抄啓單子,還入。
答吏曹判書洪夏命疏曰,省疏具悉。卿之兼帶,俱難改差,況修理都監事,尤緊。館伴之任,當改差矣,勿辭察任。
傳曰,史官三員待命,騎馬九匹立之,館試及一二所棘圍摘奸。
答刑曹參判李應蓍疏曰,省疏具悉。卿辭至此,勉副。內下記草
侍講院啓曰,今番勅使入京之日,王世子郊迎事命下矣。陪從宮官,必須備員,然後可以成樣,而本院上下番十員內,弼善閔熙,以京試官在外,兼文學·司書·說書·兼說書,皆未差。明日習儀,亦多苟簡之患,而弼善專主禮貌等事,尤不可不備員,似當有變通之擧。令該曹卽爲處置,當日開政,闕員盡數差出,何如?傳曰,允。吏曹謄錄
上在昌德宮。停常參·經筵。
傳曰,大臣及遠接使許積引見。
藥房·政院·玉堂問安。答曰,知道。勿爲問安。內下日記
藥房啓曰,連夜以來,伏未審調攝中聖候,若何?熱減暈消,日漸有平復之候耶?郊迎已迫,而日候不調,臣等不勝憂慮之至,敢來問安。答曰,日漸差愈矣,卿等勿以爲慮。藥房日記
備邊司啓曰,各津津船,旣受厚價,以舊本板造作人等,治罪後使之改造事,已爲停當,而卽見刑曹公事,得只等九人,以杖一百徒三年,照律啓下。此輩到配之後,則徵造無地,該曹處置,有違於當初定奪之意,殊甚不當。得只等九人,姑勿發送,囚其正妻,刻期改造後稟處。此外受刑之人,亦囚其正妻,當身一體徵造之意,分付刑·工曹,何如?傳曰,允。備局謄錄
答戶曹判書鄭維城疏曰,省疏具悉。卿其安心勿辭,從速察職。內下記草
義禁府啓曰,新除授本府都事李峻岳,當此迎勅擧動之時,稱病不仕,殊甚未便。都事李峻岳汰去。其代,令該曹卽爲差出,何如?傳曰,允。
吏批啓曰,新除授判義禁鄭維城,時無超資之命,何以爲之,敢稟。傳曰,依例爲之。
永興府使望單子,傳曰,永興府使,雖曰相避,此時絶塞迎送,極爲有弊,未可仍置歟,問于大臣處之。領議政鄭太和,左議政沈之源議曰,不惟相避之法,有難輕廢。李後天之當初赴任也,已多言其衰老不合,今則年滿七十,且有應遞之例,不可以迎送之弊,苟且仍置,伏惟上裁。右議政元斗杓議曰,監司·兵使與守令,有相避之嫌者,在下應遞,昭載法典,因一時迎送之弊,不可有所輕改,伏惟上裁。大臣之議如此,伏惟上裁。啓依議。吏曹謄錄
義禁府啓曰,判義禁鄭維城,時未出肅,本府議處公事,不得擧行之意,敢啓。傳曰,知道。
又啓曰,今日本府開坐時,判義禁府事鄭維城,以迎接都監提調,方在館所,玆未進參議處公事,不得覆啓之意,敢啓。傳曰,知道。曾有傳敎之事,如是稽緩,殊甚不便矣。禁府謄錄
司僕寺啓曰,明日擧動時,內乘兩員,當爲隨駕,而兼內乘李殷相,以式年初試武科試官,方在試所,未及罷場。內乘具文治,在遠鄕未及上來,具文治改差,其代,令該曹今日政,以在京無故人,各別擇差,何如?傳曰,勿爲改差,姑以他官代行,可也。司僕謄錄
答大司諫申濡疏曰,省疏具悉卿懇。卿其勿辭察職。內下記草
上在昌德宮。停常參·經筵。
慕華館大駕迎勅擧動,大駕入幕次後,藥房問安。答曰,知道。
仁政殿接見後,藥房問安。答曰,知道。藥房日記
巳時午時,日暈。未時,日暈。白虹出自暈外左傍,逶迤指北,白氣一道,起於暈上橫,白虹直指東方,長十餘丈,廣尺許,良久乃滅。夜二三更,艮東巽方,有氣如火光。內下日記
迎接都監啓曰,卽刻大通官李夢善等三人,出來西宴廳,要與臣等相見,卽爲入見,則禮部咨文二度持出,使臣等北向跪受,受出後見之,則一度,上好鳥銃一百柄救索也,一度,冬至使方物摠單中,好要刀一百柄誤書,而使臣等免罪申飭事也。其咨文二度,送于政院之意,敢啓。答曰,知道。
又啓曰,卽刻差備譯官趙東立·玄德宇等,以大通官李夢善之言,傳于臣等曰,今番使行,只爲頒詔,而其中所幹之事,上好鳥銃擇取而已。鳥銃則夢善,擔當句管,速爲擇入上好者,觀其善否,而夢善亦不知鳥銃所放妙理,必以軍器詳知秩高堂上之官照管事,眼同試放於廣闊之處,以驗其好不好,然後方可持去,而回咨中亦及此意云,敢啓。答曰,言于備局。備局謄錄
以東萊府使狀啓,傳曰,不察遠人形勢,矇矓草率回啓,以致落莫至此,事極駭異。禮曹當該回啓堂上,從重推考。內下記草
答迎接都監草曰,如是言之,殊涉苟且,直以親臨言之,則彼必辭讓,其時觀勢爲之,可也。
答東昌尉權大恒疏曰,省疏具悉。當令遞改矣。
答迎接都監草曰,大人之致念至此,不得不勉從之意,措辭言之,且代行之人,則大君似當爲之,而身在待罪中,故不得行公之意,亦爲措辭言之。明日大臣,依例請行,可也。內下日記
上在昌德宮。停常參·經筵。
政院·玉堂問安。答曰,勿爲問安。
二品以上,大殿單子問安。答曰,勿爲問安。
藥房啓曰,伏未審夜來,聖候,若何?昨日郊外之幸,雲陰忽散,天氣和朗,都民縱觀,莫不欣幸,而臣等伏念日久調攝之餘,親擧玉趾,往來行禮,近侍瞻望天顔,頗有倦于勞困之色云。臣等不勝憂慮,請令醫官,入診仰察,豫進扶元去邪之劑,以爲調和保護之道,宜當,敢此問安,竝稟。答曰,症候別無所加,僅得無事,不必議藥,眼疾尙未快差,欲爲服藥矣。
再啓曰,卽承下批,有眼疾尙未快差,欲爲服藥之敎,卽與柳後聖等商議,則眼疾根本深,而用力多,故固未易瘳。宜用湯藥先治,而兼以丸藥久服,膏藥點之,可以收效也。桑白皮散,加黃連·猪胆汁·白蒺藜炒·草龍胆酒洗各七分,十服,連爲進御,養肝丸一劑,二百味花草膏,隨後劑進爲當云。桑白皮散五貼,爲先劑入之意,敢啓。答曰,知道。藥房日記
備邊司啓曰,以迎接都監啓辭,李夢先所言,鳥銃所放妙理,必以軍器詳知,秩高堂上之官,眼同試放云云事,傳曰,言于備局事,命下矣。彼必欲如是爲之,則令行護軍李壽昌進去,眼同試放,而若以得中者爲上好,則試放之人,須擇善手,可無多數見退之患,亦令訓鍊都監,量宜選擇以待,處所則慕華館,似爲便當。以此意分付迎接都監,使之通于夢先,定日擧行,何如?答曰,依此爲之,而上好鳥銃,求得未易,時方廣求擇好之意,爲先言之似當。
又啓曰,今番勅使齎來咨文二度,令承文院撰出回咨,而其間措辭,則將與主文之臣,相議以定之意,敢啓。答曰,知道。
又啓曰,以迎接都監啓辭,李夢善之父與同生等求見事,答曰,言于備局,使之依例招送事,命下矣。令都監卽許入見,而此後亦欲更爲招見,則勿爲拘禁之意,分付,何如?答曰,允。
迎接都監啓曰,李夢善之父與同生,在東大門外,切欲求見之意,傳言於臣等處,依前使之招來相見,何如?答曰,言于備局,使之依例招送。
備邊司啓曰,迎接都監啓辭,差備譯官玄德宇·趙東立,以諸勅使之言,來傳於臣等曰,今此鳥銃擇取之擧,乃是皇帝緊切求索之物,不可等閑備送。必以極品倭銃,十分精擇,秩高宰臣,使之句管,與大通官眼同試放,驗其善品入送,而回咨則俺等之行,當爲齎去云。咨文中旣無倭銃之語,而如是發說,未知其由,敢啓。答曰,言于備局事,命下矣。咨文,雖無倭鳥銃之語,旣求上好之品,大通官輩,必以倭銃爲上好云,終不可不副其言,而如內裹及外裹皮袋,入盛樻子等物,亦宜務盡精美,以示致誠擧行之意,以此分付該曹,何如?答曰,依啓。以秩高宰臣句管事,如是縷縷言之,以李壽昌句管,似未妥當,改定他人,可也。備局謄錄
傳曰,領相入來于都監,則欲爲引見矣。進來于賓廳事,言之。
院啓,請兵曹佐郞宋協遞差。答曰,更加詳察處之。內下記草
答迎接草曰,每每代行未安之意,畧爲措辭,仍示勉從之意,可也。
自上,萬壽殿擧動爲之。
上在昌德宮。停常參·經筵。
卯時辰時,日暈。未時,太白現於午地。初昏赤雲二道如氣,起自坤方,直指巽方,長各十餘丈,廣各尺許,良久乃滅。夜一更,月暈兩珥,入東井星。二更,月暈兩珥,白雲一道如氣,起自暈上,直指東方,長十餘丈,廣尺許,漸移南方,良久乃滅。土星,退犯謁者星。內下日記
備邊司啓曰,本司草記,鳥銃入盛樻子等物,務盡精美事。答曰,依啓。彼以秩高宰臣句管事,如是縷縷言之,以李壽昌句管,似未妥當,改定他人,可也事,命下矣,必於武宰中擇差,而李壽昌職是二品,秩非不高,亦可以與彼酬酢,仍存勿改之意,才已定奪於榻前,且依聖敎,將加差一員,以重其事,而元䎘在外,他無曾經閫帥無故之人。金是聲雖有兼任,稱以本職同知中樞,使之同參於試放之時,似爲宜當,以此分付,何如?答曰,允。備局謄錄
傳曰,領相入來于都監,則欲爲引見矣。進來于賓廳事,言之。
政院啓,兵曹佐郞宋協遞差事。答曰,更加詳察處之。
答迎接草曰,泛以請宴爲言,仁政殿則不必擧論,觀其提起,如何處之,可也。內下記草
領議政鄭太和,戶曹判書鄭維城,引見。
上在昌德宮。停常參·經筵。
藥房啓曰,日氣陰寒,伏未審聖候,若何?湯藥進御之後,眼疾赤暈,漸有消減之勢耶?點藥亦盡有效耶?敢來問安。答曰,雖未有顯效,比當初則多減矣,卿等勿爲頻頻問安。藥房日記
夜五更,艮巽坤方,有氣如火光。內下日記
院啓,請兵曹佐郞宋協遞差,獻納朴萬和出仕,正言李敏迪乘馹上來事,下諭。答曰,依啓。內下記草
迎接都監啓曰,諸勅出坐西宴廳,鳥銃看品後,十九柄仍爲擇執之外,其餘八十一柄,沒數退出。品好倭銃,速爲覔得,入示看品之意,出送差備譯官,丁寧傳說。此後倭銃,准數辦出,斷無其策,一向督令責納,則事極渴悶。使差備譯官趙東立·玄德宇等,以決難辦得之意,多般措辭,一邊開諭防塞,而到此地頭,極爲難處。令廟堂料理稟處,何如?答曰,依啓。百柄中何以只十九柄擇執乎?皆不中而然耶?金是聲招致政院,問啓。備局謄錄
江原監司狀啓內,扞城郡守柳時定,病重罷黜事。
上在昌德宮。停常參·經筵。
迎接都監啓曰,差備譯官等,密言于臣等曰,大通官等見退不用銃數三柄,欲爲各自私得,入往北京,以爲尊重處應求之資,而嫌於憑公營私,囁嚅不敢發說,而求得之心,甚切云。卽今擇捧操縱之權,專在於此人等,旣已發說之後,若或持難不許,則無以得其歡心,其於前頭擇執之際,亦不無點退難處之患,卽以快許各給三柄之意,密爲言及,似得權宜之道。且伏見備局啓辭,則明日入給時,先以一百柄及見退八十一柄,竝爲持往以入事,已爲蒙允停當,以臣等愚見言之,旣以國中倭銃,絶無而僅有,難辦渴急之狀,縷縷言及之餘,滿百之銃,一時入給,則非但費辭防塞之說,終歸虛誣,至於擇捧之時,亦必有如前點退之弊。姑以三四十柄,先爲入給,觀勢漸次取入,以示艱難覔得,箇箇收合之狀,似或得宜,令廟堂稟處,何如?傳曰,允。
備邊司啓曰,以迎接都監啓辭,鳥銃八十一柄退出,令廟堂料理稟處事,傳曰,依啓。又傳曰,昨日鳥銃所執之數,甚少云,其勢極難,而不可不極力擇入,以示盡心之狀,切勿歇看事,言于備局事,命下矣。百柄倭銃,僅得收合以入,而彼所擇執,只十九柄,改以他件,准數辦得,其勢甚難。今日則姑以方爲搜覔有處之意,措辭開諭,而一邊求覔於市上,如不得之,則訓局軍兵中,曾爲自官分授者云,此亦取用,似不可已。彼之看審取捨之際,恐不無所望,令都監方便周旋於其間,亦或便當,以此密爲分付,何如?傳曰,依啓。精不精間,從優入給,以示盡心之狀,可也。且有可得之方,則無所不用其極,期於准數。
傳曰,今日內倭鳥銃百柄,不能盡爲擇執於館所,則備邊司有司堂上,皆有重罪,以此嚴飭。
傳曰,主辱臣死之日,大臣豈敢安臥甘食於其家乎?必是下官之罪也,備邊司郞廳罷職。
傳曰,如此國家多事之時,籌司坐起,雖凌晨爲之,猶患不及,食後坐起之言,何言耶?事極寒心,備邊司有司堂上,從重推考。
傳曰,今日備局之坐,終日勿罷,以爲策應之地,且倭鳥銃可得之方,仍爲料理,毋得各歸其家,以置度外事,分付。
備邊司啓曰,迎接都監啓辭,大通官等,以勅使之言,招差備譯官,傳言於臣等曰,鳥銃擇執之事,一刻爲急,而今日已晩,尙無入示之擧,莫知其由,到卽收取,直入館中,看品勅使前,擇其可合者,然後出往試放,而且每柄所入鐵丸五介,南羅介一部,藥升一箇,亦爲准備以待之,然則鐵丸五百介,南羅介一百部,藥升一百介,竝令各該司措備之意,敢啓。傳曰,言于備局事命下矣。前備鳥銃百柄,實是竭力搜得,而見退之數,至於八十一柄,改充其數,決非片時之可爲。今方廣求有處之意,爲先措辭開誘,收聚准數,然後入給宜當,令都監亦知此意擧行,而鐵丸·南羅介·藥升等物,亦須精備以給,鐵丸·藥升,則令軍器寺,南羅介,則令戶·工曹備給,何如?答曰,知道。百柄所入南羅介等物,卒然辦出,容昜乎?軍器寺如有所儲已造之物,則推移入給,似當。問議于該寺處之,可也。
又啓曰,以本司草記,傳曰,依啓,精不精間,從優入給,以示盡心之狀,可也,有可得之方,則無所不用其極,期於準數事,命下矣,訓局軍兵官給倭銃,幾一百八十柄,而當初則不言出用矣,今則事勢急迫,他無多得之路,不得已以此取用。且於士大夫家所在處,使之各出以補,其數將二十餘柄,該曹求貿,亦已十柄餘,昨日見退之外,今得改備者,二百十柄,今日則以方爲訪問求覓之意,措辭開諭。一邊令訓局,洗滌銃內,修補粧飾,待明入給,而若一時盡爲出示,又被點退,則更無餘地。先以一百柄及昨退八十一柄,竝爲持往以待,似當。以此分付擧行之意,敢啓。答曰,知道。
又啓曰,以本司草記,答曰,知道。百柄所入南羅介等物,猝然辦出容昜乎?軍器寺,如有所儲已造之物,則推移入給似當,問議于該寺處之可也事,命下矣。軍器寺元無所儲,欲以訓局軍兵所持者,先爲入給,而色品不齊不精,若非新造,則彼必不取,不得已當爲新備,俾無參差異色之弊。該用物力,雖似重難,勅使留館之間,可以畢造,設或未及,亦可追送,今聞譯官之言,都監亦以此意,已言于彼人云。依前啓辭,令戶·工曹急速擧行,何如?答曰,內弓房所在之數,問之,則各色俱六十件見在云,卽令該寺受去,取色如新,其餘不足之數,卽爲造給事,嚴明,分付。
又啓曰,以迎接都監啓辭,火繩·耳藥箇,亦令該寺措備事,傳曰,允事命下矣。火繩則該寺,曾爲若干所儲,此雖不足,可於訓局軍兵等處,收合以用之。至於耳藥箇,則該寺元無所儲,而此是縫皮造作者也。容入皮物,非該寺之所能辦,而南羅箇,一體造給事,分付戶·工曹,何如?傳曰,依啓。火繩六十件,已令內弓房給之矣。其餘,添補給之,可也。
又啓曰,明日以改備鳥銃一百柄及見退者八十一柄,竝爲持往以入事,才已啓下矣。伏見都監啓辭,姑以三四十柄,先爲入給,觀勢漸次取入,以示艱難覔得,箇箇收合之狀,似或得宜云,此言亦有所見。明日入給時,令都監觀勢參酌,從長處之,何如?答曰,見退者八十柄外,新備者五十柄入給,極言盡心收聚之狀,可也。
傳曰,勅使入京後屢日,而尙未親行宴禮,似甚未安矣。今後之宴,當爲親臨,言于都監,使之知悉擧行。且以此意,請于勅使前。
答三公待罪啓辭曰,安心勿待罪。備局謄錄
上在昌德宮。停常參·經筵。
未時申時,日暈。內下日記
藥房啓曰,伏未審數日以來,聖候,若何?前日劑入桑白皮散五貼,想於昨者畢進御,餘五貼今當劑入,而旣已差愈,則湯藥苦口,專進丸藥,以待復常,似或宜當,何以爲之?敢此問安,竝稟。答曰,今日始有顯效,頗爲向差矣,湯藥亦爲劑入。
大駕,仁政殿宴享勅使後,藥房問安。答曰,知道。藥房日記
備邊司啓曰,新備鳥銃五十柄及見退者八十一柄,卽已輸送都監,金是聲·李壽昌等,亦令偕詣都監,使之措辭於看擇之際矣。南羅介等物,依戶曹判書鄭維城榻前所陳,新造以給,昨日內弓房所出南羅介·耳藥箇,則令該官還爲領納。火繩則以此仍用之意,敢啓。答曰,知道。
又啓曰,禮曹啓辭,今番詔書,乃是皇母尊號之事,則謝恩之外,似有進賀禮物。又於復勅,亦當有謝恩禮物,應行度數,該曹不敢擅定,令廟堂豫爲講定指揮後,物目照例磨鍊,亦令戶曹措備擧行,何如?傳曰,允事命下矣。上年諸臣謝宥謝恩,今番頒詔謝恩,皇母尊號進賀·復勅謝恩,四起方物,當爲磨鍊,令該曹依此擧行,何如?答曰,依啓。
迎接都監啓曰,卽刻大通官等,鳥銃試放後回還,而前後被執鳥銃,元數四十七柄內,倭銃仍爲擇取者,三十一柄,以我國鳥銃,稟定勅使次持來者六柄,以修補事,該寺之官逢授者三柄,以品劣全然退出者七柄云,而次知堂上李壽昌,同參試放後,還到館所。試放時,與彼酬酢辭緣問之,則擇取之際,通官中三達,以倭銃被執之中,我國之銃,箇箇區別,將爲退出之計,從傍極力爭之曰,倭銃,處處求覔收合之際,本國之銃,雖或相雜,上國旣以上好之統覔送之意,入於咨文中,則本國銃上品,何必取捨於其間乎?必以倭銃極品,期於准數擇捧,則雖經年閱歲,萬無完了之期云,則通官等言曰,事勢如此,則直以本國銃好品,爲言進呈,可也。何必暗然相雜,如是混同入給乎?其勢之難若然,則倭銃七八十柄,極力覔給,若未滿百數,則以本國銃二三十柄,竝充其數,以此意明日具入咨文中爲當云。且百柄准數擇執後,三勅使,皆〈往〉慕華館,更爲試放云,敢啓。傳曰,言于廟堂。
備邊司啓曰,命下矣。昨日擇執數內,今又見退,百數之准,勢甚不易,極爲可慮。彼以倭銃爲上好,隨得入示,終以倭銃准其數,則我國,極力圖副之意,而竟不得准數,則依其言,補以我國之銃,亦或無妨。或今夕或明日或再明,連續入給,諭以外方搜覔,隨到隨入云云,而更爲觀勢處之宜當。以此意分付都監,使之知而擧行,何如?答曰,才令知申,往傳予意矣,其言如何,參酌處之。備局謄錄
迎接都監啓曰,大通官等,出坐西廳,與次知堂上李壽昌眼同,鳥銃見退八十一柄及新得五十柄中,擇執者,只是二十三柄,而李壽昌,又爲自擇五柄於見退之中進呈,則通官等,不得已竝入於擇執之中。今日被執者二十八柄,而明日內四五〈十〉柄,必須加得取納,以爲連續擇取之地云,敢啓,傳曰,言于備局。
又啓曰,以迎接都監啓辭,鳥銃四五十柄,明日內加得取來,以爲連續擇取之地云事,傳曰,言于備局事命下矣。李壽昌,自館所回來,問其擇執曲節,其點退之甚,不至如再昨。彼以明日內四五〈十〉柄取來爲言之,李壽昌,亦雖多數持去,不必決難一日完了,一唯其言,須示以箇箇難得之狀,明日姑將三十五六柄入往,而彼論難以試,宜當。其言誠有所見,依此數先爲擇付該官,使之領進,何如?傳曰,旣以十分艱得之意,縷縷言之,而明日數十柄,無一端入給,則彼必爲訝,先以京中則以盡求覔,他無可得之路,故曾以知委於外方,求覔以來矣。外方之上送,時方苦待爲言,或明日夕間,或明明日朝入給,以示其所爲似當矣。
又啓曰,以本司草記,聖批,或明日夕間,或明明日朝入給,似當矣命下矣,聖敎極爲允當,以此密言于都監,擧行之意,敢啓。答曰,知道。備局〈謄錄〉
上在昌德宮。停常參·經筵。
夜一更,月暈。三更,月暈。巳時,日暈。內下日記
備邊司啓曰,以本司啓辭,傳曰,纔令知申,往傳予意矣,其言何如?參酌處之事,命下矣。臣等伏聞都承旨李行進,來傳聖旨,與臣等都監啓辭之意相符,故才以遵奉施行回啓矣。今日加得於訓局軍兵,而可用者,三十三柄。自本司求得於諸處者,二十四柄。自戶曹求得於市上者,亦二十柄。不知示彼之後,所擇執者當幾何,而或可以此完了,今日日勢已暮,彼若不爲更言,則明早稱以夜間,來自外方,姑以二十餘柄爲先示之,觀其所爲,又以十數柄,臨夕入示,其餘則再明亦如是分運以入,似合事宜,以此擧行,何如?答曰,允。
又啓曰,卽聞典獄死囚逃躱,常時守直之不嚴,據此可知。焰硝犯禁被囚諸人,尤宜嚴密囚禁,守直軍士,別爲加定,令刑曹當該郞廳·色吏,專掌檢飭,俾無虛疎之弊。如有不謹之事,則當被重律之意,各別嚴飭,何如?答曰,依爲之,而此事極爲可慮,十分嚴飭,一邊固其犴狴,俾無意外之患可也。備局謄錄
答藥房啓辭曰,今姑有顯效,頗爲向差矣,藥房亦爲劑入。
答迎接草曰,諸大人旣已來待闕中,則禮不當不謝,必欲來參之意,試以予意更言之,觀其所答處之,可也。內下記草
備邊司啓曰,迎接都監,倭銃七八十柄,極力覔給,未滿百數,則以本國銃三十柄,竝充其數,明日具入咨文中,宜當之事。傳曰,言于廟堂事命下矣,昨日擇執數內,今又見退,百數之准,勢甚不易,極爲可慮。彼以倭銃,爲上好,隨得入示,終以倭銃准其數,俾則我國極力圖副之意,而竟不得准數,則依其言,補以我國之銃,亦或無妨。或今夕或明夕或再明,連續入給,諭以外方搜覔,隨到隨入云云,而更爲觀勢處之宜當,以此意分付都監,使之知而擧行,何如?答曰,纔令知申,往傳予意矣,其言如何,參酌處之。
又啓曰,迎接都監啓辭,有言于廟堂之令,故才已回啓矣。卽聞都承旨李行進,來傳聖敎,遵奉擧行之意,敢啓。答曰,知道。
上,仁政殿擧動爲之。
上在昌德宮。停常參·經筵。
自卯時至午時,日暈。未時,太白見於午地。內下日記
備邊司啓曰,依昨夕定奪,今朝先將倭銃二十三柄,送于館所。且以措辭之意,面言于戶曹判書鄭維城,及次知堂上李壽昌矣。卽聞譯官來報,今方擇執之矣,敢啓。傳曰,知道。旣以外方之銃,隨來隨入爲言矣,今日則又爲再巡入給,而一巡則稍優其數,以爲速完之地,可也。
迎接都監啓曰,卽刻鳥銃十七柄,取入西廳,通官等與次知堂上李壽昌,依前眼同看品,十一柄擇執,六柄則退出。今日三巡被執之銃,三十五柄,明日早朝通官等,試放事將爲出去,而前後擇執鳥銃,通計元數,則執置館中者,六十九柄,以本國之銃執取後,逢授該寺者,六柄,合七十五柄,而若無頉取去,則未准之數,二十五柄矣,敢啓答曰,知道。明日則或午後或夕間,從優入給,而未入給之前,則外方之銃,不能連續入來爲言,以示苦待之色,可也。
政院啓曰,臣等進詣館所請留,則答曰,昨日宴時,以鳥銃事,垂示至誠之意,俺等達夜相語云,今明間必爲完了,此外別無可爲之事,前頭亦有雨水之患,不得已定日發程云,敢啓。答曰,大臣依例進去請留。
迎接都監啓曰,卽刻大通官三人,出坐西廳,鳥銃二十八柄,與次知堂上李壽昌,眼同看品,十二柄擇執後,卽爲罷出,而通官等言內,此後所得,連續取來,以爲擇取之地云。李壽昌仍爲俟候館所,隨得隨入計料緣由,敢啓。答曰,知道。
備邊司啓曰,今日初巡入示鳥銃二十八柄內,所擇取者十二柄,再巡十四柄內,擇取者十二柄,三巡十七柄內,擇取者十一柄,合計前後所執,已過六十柄矣。此外餘存未及入示者,尙有六十餘柄,則明日分運入給,欲爲完了之意,敢啓。
以備邊司草記,傳曰,已言于都監矣,取見處之,而明日完了,似爲太遽,再明完了,似當矣。備局謄錄
吏曹啓曰,遠接使李時昉,以伴送使今將啓下,而時無職名,口傳付職,何如?傳曰,允。吏曹謄錄
司僕寺啓曰,箭串馬場環排之石,漸致偸失,至於城門石,則見失者三分之二,而未知其某人所偸矣,頃者本寺主簿吳翔,以馬場修築事,出去,別宮近處所居諸員數人,窺伺於間路,則李愛吉·林天立等,城門石六立,乘昏載去。偸來之際,爲窺伺諸員所捉,移文捕盜廳,亂杖推問,則受價偸賣於金景龍處云。故景龍又爲捉來推問,則城石偸賣之由,得聞於戶曹書吏金泰信處,渠亦給銀買得云。景龍·泰信等,旣知其馬場城石而買之,其罪與偸石者,似與宜無異同,與授四人,令捕盜廳一處憑問得情,移送該曹,依法科罪。所偸之石,則一一生徵,使之運置本處,車牛·車子,則依例贖公,補用於馬場修理之役,何如?傳曰,允。司僕謄錄
答工曹判書尹絅疏曰,省疏具悉。卿辭至此,今姑勉副焉。內下記草
江原監司狀啓,鐵原府使洪興祉,病重罷黜事。吏曹謄錄
上在昌德宮。停常參·經筵。
夜自三更至五更,月暈。五更,流星出天中雲間,入北方天際,狀如鉢,尾長三四尺許,色赤。內下日記
備邊司啓曰,卽者孔大信,來自館所言曰,先將鳥銃十七柄入示,則擇執五柄,未及罷出之際,下人又稱追至,以十柄持來,則大通官輩以爲,前日已退之銃,何以更試乎?頗有怒氣云,而今日入示,皆是軍兵等自備之物,明非前日已示見退者,而如是爲言,使不得接談,當於明日,更將餘數入給矣。彼輩今日氣色,異於昨日,方便之事,終不可已,亦令都監,知而處之,何如?答曰,都監全不解事,前例單子,亦不得不覔出,甚可慮也。備局謄錄
院啓,趙搏·鄭韺,請還收敍用事。請閔埏拿鞫定罪事。答曰,不允。閔埏事,更加詳察處之。李馨老罷職事,依啓。內下記草
以豫備兼春秋李汝舟,改付標單子,還入事,取稟啓辭。傳曰,豈無他人乎?依該曹定奪施行事傳敎矣。兼春秋見存之員,朴日省·李汝舟外,只有吏曹正郞李廷夔一人,而旣以實錄廳郞廳,除本司,則勢難啓下豫備之任,此外他無推移之道。引見及擧動時,不可無豫備,合有別樣變通之擧,各司兼春秋闕員,令該曹從速口傳差出,以爲豫備啓下之地,何如?傳曰,允。
政院啓曰,當此多事,史官未備,兼春秋苟簡,亦至於此,實爲未安。聞奉敎李之翼,已過終制云。後政,李之翼·李行道·沈梓,一時付職,使之察任。且注書之官,無時差出,有同虛設,近甚未便,卽令當薦者,速爲薦狀差出,何如?傳曰,允。
以兪瑒罷職傳旨,傳曰,兪瑒坼封之事,實是注書誤傳之致,似非誤越之失,勿爲罷職,只推考。
上在昌德宮。停常參·經筵。
未時,太白見於午地。
夜自二三更,至五更,月暈迴埴星。內下日記
備邊司啓曰,觀此遠接使許積馳啓,西路之人,自以爲習熟接待之事,無意動念,生事可慮云。今番客使之行,不可不拔例接應,申飭三道監司,使之惕念擧行。以此意,亦爲嚴飭迎接都監,何如?答曰,允。
迎接都監啓曰,卽刻李夢善等,與次知堂上李壽昌,會坐西廳,倭銃十柄,取來看品,擇執者,只是三柄,而此三柄,亦非極品,難於全然退却,姑爲擇執云。夢善等,仍言於李壽昌,近觀竭力求覔之狀,則倭銃果爲難得之勢,俺等亦已洞知。此後則倭銃,勢難加得,本國上好之銃,極擇取來看品,以充百柄之數,而雖如是停當,自外方若有追來倭銃,則隨得隨入,無妨。准數擇執後,倭銃幾許,本國銃幾許,明白區別,入塡咨文,則別無所妨云。卽觀夢善等所爲,則果昨夕所答之言相符,其言似是實狀矣。且通官等,顯言於衆中曰,退銃中,諸使,各欲買去一柄云,此亦求索之意也。完了之後,勅使以下,願買退銃者,似難防塞,敢啓。答曰,此意言于廟堂,勅使欲買之物,則結末後白給,可也。
備邊司啓曰,答曰,依啓,旣謂之我國之物,則勿爲分運,連續入給,盡爲完了似當矣事,命下矣。今日日勢已暮,三十柄看擇之外,勢難加入,將於明日,連續入示矣。卽聞彼人,還推前日點退倭銃,使之沒數持來云,姑依其言,還入曾所見退者,而更爲觀勢處之意,敢啓。答曰,知道。
又啓曰,傳曰,我國鳥銃好品者,豫爲擇置,晝間,依其言入給,以觀之似當,言于廟堂事命下矣。彼言雖如此,倭銃未入示者,尙爲三十餘柄,今姑諭之曰,爲我國周旋之意,則不勝感謝,而皇帝所求之物,必欲以倭銃准數,今方竭力廣求遠外,亦必有若干柄追到,事勢急於萬不得已,然後當用鄕銃云云。一邊令該寺及訓局,揀得以待,而新造未放之銃,則似不可輕易出示,以軍兵所持已試放者,擇聚宜當,依此擧行,何如?答曰,此意甚是,依爲之。
傳曰,大臣入來于賓廳事言之,刑曹參判,亦令來待。
傳曰,引見。備局謄錄
答藥房曰,所患,日漸差愈矣,勿以爲慮,湯藥連爲劑入,可也。
三公啓辭,請封書拆見,當該承旨·注書罷職。答曰,竝先罷後推。
傳曰,承旨兪瑒拆封之事,實是注書誤傳之致,似非濫越之失,勿爲罷職,只推考。內下記草,在上疊
以豫備兼春秋李汝舟,改付標單子還入事,取稟啓辭。傳曰,豈無他人乎?依該曹定奪施行事,傳敎矣。兼春秋見存之員,朴日省·李汝舟外,只有吏曹正郞李廷夔一人,而旣以實錄廳郞廳,除本司,則勢難啓下豫備之任,此外他無推移之路,而引見及擧動時,不可無豫備,合有別樣變通之擧,各司兼春秋闕員,令該曹從速口傳差出,以爲豫備啓下之地,何如?傳曰,允。吏曹謄錄,在上疊
上在昌德宮。停常參·經筵。
自卯時至未時,日暈。內下日記
備邊司啓曰,鳥銃事回咨,今將本國鳥銃,本來粗劣,惟出自日本者,爲上好,大通官,亦安得此,緣彼禁防漸密,今難換貿就應,有日本鳥銃人等處,多般搜索,另差曉解武臣,眼同試放,揀得一百桿,箇箇輳合,色品不齊,物不稱誠,實切惶悚等意,撰出,而或以爲來咨旣無日本等語,回咨中不必擧論日本字云,臣等亦不能斷定,敢此仰稟。答曰,依此爲之,而大通官,不必擧論以鳥銃之上好莫如日本,而彼之禁防漸密等語爲之,末終則不能正齊惶悚等語爲之,且鳥銃旣已入送,則藥囊諸具,不可不備,故亦爲造送事,措辭爲之,似當矣。
迎接都監啓曰,以備邊司啓辭,令方孝敏入往館中,大通官相見,以玄德宇·趙東立中一人下送事,傳說一善之意,觀其所答事,允下矣。使方孝敏,入見通官輩,以此意傳說,則通官以爲,前後勅行,輕重無異,差備譯官移差未安云,持難不許,故趙東立,以玄德宇將爲赴京,落後治行之意,權辭開諭,則始許遞送,其代以皮義休帶行云,敢啓。傳曰,允。備局謄錄
答右副承旨兪瑒疏曰,省疏具悉。爾其安心,勿辭察職。
府啓,正言李元禎遞差,司諫沈世鼎,獻納鄭萬和,大司諫申濡,竝出仕事。答曰,依啓。
傳曰,鳥銃所用南羅介諸具,造作幾許乎?可及於勅使未發之前乎?卽問于戶曹以啓。
院啓,鄭韺·趙搏,前僉使閔埏拿鞫事。答曰,不允。內下記草
上在昌德宮。停常參·經筵。
傳曰,政事,當日爲之。
備邊司啓曰,倭銃三十一柄,謂之鄕銃,不可不辨正,故昨令差備譯官趙東立等,言說於大通官等處,使之變通矣。今見都監啓辭,彼不回聽,更難爭詰,而若一言而止,則似涉不實。今朝鄕鳥銃,館內試放擇執之後,令趙東立等,更爲措辭曰,以今朝所擇鄕銃,比較於昨日三十一柄,則鄕銃·倭銃,可以立辨,三十一柄之倭銃,咨文中,竝以鄕銃開錄,終爲所不安,願加商量,陳稟此意於勅使,善爲定奪,如不得已,則寧泛塡其數,不分鄕·倭於咨文中,事理之當然云云,觀其所答,以定撰咨措語,宜當,以此意分付都監,何如?答曰,此事連以泛泛言之,故彼意不動,反以爲怪矣。今令譯官等措語曰,鄕·倭銃相雜,以無大段利害,而但念後日,又若有如此求覓之擧,則鄕銃,必以如今番倭銃渾雜者擇入,則我國萬無得出之理,幹事大通官等,亦不無前後不同之責乎,此是遠慮,不可不思者也。以此商度善處爲言,則彼不無動聽之理,以此措辭似當矣。
備邊司啓曰,留館勅使差備譯官玄德宇,今已遞改出來,依方孝敏所傳之言,卽爲發送宜當,令該曹依例給馬,何如?答曰,允。
吏曹啓曰,江華留守有闕,依近例令備邊司議薦,何如?傳曰,允。
江華留守,金汝鈺。備局謄錄
實錄廳啓曰,宣祖實錄,自丁卯至壬辰二十六年,則已書中草。癸巳以後至丙申四年,書而未畢,此則李植,考出於赤裳史庫而撰出者也。丁酉以後至丁未實錄,自江都奉來,而十一年中所闕者,三十三朔,更無可考之處,令本廳堂上·郞廳各一員,與史官同往赤裳史庫,考出謄來,而丙申以前,已爲修正者,一邊先卽印出,丁酉以後未及修正者,速爲中草,待其考來,而塡報闕朔,則庶可及歲前完畢矣。且大提學,專掌此事,而出入臺閣,事多遲滯,今後若或得遞,更勿擬臺官之望,往日與郞廳,除省記直宿於廳中,俾得速完莫重莫大之事,何如?傳曰,依啓。吏曹謄錄
勅使出去,巳時餞宴,擧動于慕華館,行酒六酌後,還宮。
政院·玉堂門安。答曰,知道。
未時,太白見於午地。夜五更,月暈右珥。內下日記
備邊司啓曰,倭銃三十一柄,謂之鄕銃,不可不辨正,故昨令差備官趙東立等,言說於大通官等處,使之變通矣。今見都監啓辭,彼不回聽,更難爭詰,而若一言而止,則似涉不實。今朝鄕鳥銃,館內放試擇執之後,令趙東立等,更爲措辭曰,以今朝所擇鄕銃,比較於昨日三十一柄,則鄕銃·倭銃,可以立辨,三十一柄之倭銃,咨文中,竝以鄕銃開錄,終有所不安,願加商量,陳稟此意於勅使,善爲定奪,如不得已,則寧泛塡其數,不分鄕·倭於咨文中,事理之當然云云,觀其所答,以定撰咨措語宜當,以此意分付都監何如?答曰,此事連以泛泛言之,故彼意不動,反以爲怪矣。今令譯官等措語曰,鄕·倭相雜,似無大段利害,而但念後日,又若有如此求覓之擧,則鄕銃必以如今番倭銃渾雜者擇入,則我國萬無得出之理,幹事大通官,亦不無前後不同之責乎,此是遠慮,不可不思者也。以此商度善處爲言,則彼不無動聽之理,以此措〈辭〉,似當矣。
迎接都監啓曰,退出鳥銃稍好者十二柄,勅使以下,各欲則執,仍置館中矣。今日通官等,送言於臣等處曰,退銃,旣蒙恩賜之命,故留置十二柄內,勅使三員,各執一柄,李夢善·金巨軍·金三達三人等,各執三柄,將爲持去,而所入南羅介諸具十餘件,以豫備曾所造置者,依其言準數入給,而張孝禮,以次知衙譯,多有周旋之事,亦有希望之心,故差等兩銃諸具,一樣入給,則擧皆喜悅稱謝之意,敢啓。傳曰,知道。
上在昌德宮。停常參·經筵。
卯時辰時,日暈。未時,太白見於午地。初昏,赤雲二道如氣,起自坤方,直指巽方,長各十餘丈,廣各尺許,良久乃滅。夜一更,月暈兩珥,月入東井星。二更,月暈兩珥,白雲一道如氣,起自暈上,直指東方,長十餘丈,廣尺許,漸移南方,良久乃滅。土星,犯謁者星。
洪處亮啓曰,小臣館所問安進去下直。傳曰,知道。
洪處亮啓曰,小臣館所問安,則答以每遣近臣下問,不勝感激,不知所達云矣。傳曰,知道。
以禮部回咨草,傳曰,先以草本,見於弘濟院,或有可改處,則改之後,始爲正書,似當,且此回咨,付於何行入送乎?
政院啓曰,命下矣。回咨草則依聖敎先示于弘濟院,然後正書宜當,勅使入京之初,問回咨當付何行,則大通輩答以鳥銃一時渠等齎去云,故依其言付送矣,敢啓。傳曰,知道。
政院,以迎接都監言啓曰,勅使,卽刻館所移發之意,敢啓。傳曰,知道。
上幸慕華館,入幕次後,政院問安。答曰,知道。
藥房問安。答曰,知道。
世子見宮官問安。答曰,知道。
上接見勅使,行餞宴禮。上曰,皇帝所求鳥銃,非不爲盡心收合,而倭銃則非我國所産,其出來已久,體色未能精新,以致諸大人之屢次點退,至以我國銃若干柄,乃充其數,諸大人之所目覩者,而在予之心,不勝未安。答曰,國王所敎之意,俺等亦已知之矣。上命譯官,請行宴禮,仍張樂進饌,至五爵而乃罷。
大駕從南大門還宮後,政院問安。答曰,知道。二品以上問安。答曰,知道。藥房問安。答曰,知道。
執義權大運啓曰,今日擧動時,臣忝叨侍臣之列,由敦化門外,中禁未及傳唱之前,只聞別監導發之聲,徑先上馬,顚倒失禮,莫此爲甚,何可宴然仍冒乎?請命遞斥臣職。答曰,勿辭。
獻納朴世城啓曰,今日擧動出宮時,臣亦徑先上馬於中禁未唱之前,憲府之官,旣以此引避,顚倒失禮,何可獨免,請命遞斥臣職。答曰,勿辭。
掌令吳斗寅,持平閔維重啓曰,執義權大運,以侍班失儀,至於引避,臣等亦於駕前,徑離班次,失禮則同,而特未及上馬耳,不敢晏然處置同僚,請命遞斥臣職。答曰,勿辭。
傳曰,今日擧動時,到敦化門外,假通禮及引儀等失禮,徑先呼唱進發,以致從臣等顚倒,而該房承旨,何不察處耶?
政院啓曰,傳敎矣。今日大駕出宮,到敦化門外駐輦時,內官及侍衛將士,塡咽於駕後,臣等在於後列,駕前唱導諸儀,漠然無聞,及見臺諫避辭,始知有顚倒之擧,而亦未詳失禮之責,在於何官,未卽請罪矣。今承下敎,不勝惶恐之至,假通禮及引儀等,徑先呼唱,以致侍臣顚倒失儀,殊甚駭愕,請當該官推考。傳曰,依啓。
政院,以司饔院官員,以都提調意啓曰,今日慕華館餞宴時,御前茶禮,果盤奉進,假提調行司勇李賁然,先爲入立,以致失儀,割肉假提調行司勇金得男,趁不割肉,未免差遲,假郞廳訓鍊主簿吉瑞,頭目賜酒時,傳杯之後,不卽退出,背立於勅使前,所見駭異,請竝推考。傳曰,允。
行大司諫申濡,司諫沈世鼎啓曰,趙搏之迫試降定,羞辱章甫,卽前所未有之事,瞻聆所及,莫不駭惋,當初只罷其職,已極寬假,旋被恩敍,實出常情之外,臣等非敢爲已甚之論,只欲懲其濫猥,以杜犯分之習而已也。鄭韺之縱其妾族,防納貽弊,亦甚可惡,伊時旣以風聞科罪,則豈可以罪疑之故,驟加收敍乎?臣等之論,不敢苟爲堅持也。請還收趙搏·鄭韺等敍用之命。新除授正言鄭植,以問禮官,時在平安道,請斯速乘馹上來事,下諭。獻納朴世城,以今日擧動出宮時,臣亦徑先上馬於中禁未唱之前,憲府之官,旣以此引避,顚倒失禮,何可得免?引嫌而退,進發之聲,先於上馬,顚倒之儀,非由己失,侍從皆然,不宜輕遞,請獻納朴世城出仕。禮安縣監李希楙,爲人庸下,容止言辭,不似官員樣子,決不堪字牧之任,且家在接近,貽弊之慮,豈可以殘僻之故,輒授匪據?請禮安縣監李希楙遞差。益山郡守尹勉之,居官處事,多有人言,曾爲高陽郡守,厚招民怨,闔境之人,至今謗詈不已,湖南稍饒之邑,不可付諸此手,請益山郡守尹勉之,遞差。答曰,依啓。趙搏·鄭韺等事,不允。鄭植,自當上來,姑勿下諭。
政院啓曰,勅使已爲出去,事變假注書,今日爲始,除省記之意,敢啓。傳曰,知道。已上燼餘
洪處亮啓曰,今已閉門,出仕臺諫,明日待開門命招之意,敢啓。傳曰,知道。
禮曹判書吳命峻疏曰,伏以臣年踰七十,衰敗已極,頃將實狀,覬免館伴之任,而特蒙聖慈,命卽改遞,感篆衷曲,庶保一縷,而不自意數日之內,旋復仍差,爲緣勅到臨急,惶不敢再瀆天聽,僅僅扶曳隨行,而其顚仆耐過之狀,同僚所共目觀而憐悶也。今又後勅,繼至事機尤緊,臣之老病,萬無仍察之勢,筋力已盡,不能收拾,雖欲竭心供務,枵然空物,更無所措。又患脚膝之症,拘攣酸痛,行步欹危,種種難支,無以自力,臣豈敢厚爲虛假之辭,自犯欺罔之科哉?且臣本職,則連年忝冒,固非一再,而衰頹氣力,不能自振,備局開坐之時,曾未一一進參,揆諸事體,已極惶恐,而況擧動時贊禮之任,其勢決不得行,臣之難冒之狀,理所灼然。伏乞天地父母,下諒螻蟻微命,將臣本職及館伴之任,竝賜遞改,俾得須臾無死,公私幸甚。啓下備邊司。備邊司回啓內,禮曹判書吳命竣,以老病,乞免本職及館伴之任,而缺四字奔走供職之事,例兼備局,不必逐日參缺二字禮之任,亦有代行之例是白在果,勅使入京之期不遠,都監事急,館伴依願改差,何如?啓依允。
江華留守金汝鈺疏曰,伏以國危至此,時事日非,凡百官守,務得其人,臣雖至愚,自知則明,歷典郡府,治效蔑如,再叨方面,未免僨事。況今本府,係是重地,繭絲保障,周旋得中,俾民無怨,早晩得力,苟非其人,事有可慮,如臣無似,勢難擔當,新授職名,萬不近似,其所不能,抑而行之,一身顚敗,非敢自愛,而及陷於罪,公私莫及。伏乞聖慈,諒臣情悃,還收成命,以便公私。答曰,省疏具悉。數朔掌隷,奔走煩鬧之餘,除此外任,非不顧念,而實出於難其人之故也。卿之重厚寬緩,誠合此任,勿爲控辭,速往欽哉。
副校理鄭萬和,修撰吳挺垣,副修撰李萬雄等疏曰,伏以今日大駕出宮時,臣等俱在侍臣之班,錯聞傳呼之聲,徑先上馬,顚倒失儀,有駭觀瞻,何敢晏然仍冒於論思之地乎?伏乞聖明,鐫遞臣等之職,不勝幸甚。答曰,省疏具悉。此非爾等之失也,勿辭察職。已上燼餘
洪處亮,以兵曹言啓曰,當日忠翊衛尹生稱名人,亦自金虎門入來,差備門外擊錚,極爲駭愕,令攸司囚禁治罪。同門守門將申濼,常時不能禁斷,以致闌入,亦爲非矣,請推考。傳曰,允。
傳曰,慕華館還宮時,乘轎之際,通禮亦不待候,缺極爲駭異,亦爲推考。
蔡忠元啓曰,勅使,慕華館餞宴乘轎之時,遣史官問安,則答以卽遣近侍問安,不勝感激,不知所達云矣。傳曰,知道。
未時,太白見於午地。夜五更,月暈右珥。
上在昌德宮。停常參·經筵。
政院,大殿問安。答曰,知道。
藥房副提調臣李行進曰,宿雨新晴,風色甚稍,昨日郊外勞動,玉體若何,眼疾亦無平復之候耶?臣不任憂慮,敢來問安。答曰,別無添傷矣。
政院,以修理都監言啓曰,修理之役,今已垂完,慈殿移御吉日,令該曹豫爲推擇啓下,應行節目,考例擧行,何如?傳曰,允。
政院,以推刷都監言啓曰,提調金汝鈺遷轉,代以判決事李應蓍差下,使之察任,何如?傳曰,允。
政院,以吏曹言啓曰,司諫院·侍講院及本曹朝報,以諸各司書吏·書員等輪定,計日書之矣。往在庚寅年,因典牲署提調上疏,始罷流來輪定之規,本曹,以留曹書吏,收布給朝報債,雇立書役,故雇立者刁蹬其價,日益倍蓰,以一年收布之數,計一年朝報之債,則其數不但不足。閏朔,則初不磨鍊,故年年引用,至於今年,則一年之用,太半不足,將無以繼之,不可無變通之道,今若復古,則各司弊端,亦甚可慮。本曹朝報,則自本曹書之,司諫院·侍講院朝報,則以各司書吏名付本曹者,輪回書之,價本則自本曹參酌分給,而雇立刁蹬之弊,一切禁之意,竝爲申飭,何如?傳曰,允。
政院,以實錄修正廳言啓曰,三十二朔,必待盡書而後上來,則修正之事,漸至遲延,隨其所書,分爲三運,次第上送,而都事·察訪中,定差使員,入樻堅封,本廳堂上狀啓以聞之意,言送,何如?傳曰,允。
大司憲蔡裕後,掌令李曾啓曰,執義權大運避嫌。措語見上掌令吳斗寅避嫌。措辭見上紛擾中呼唱之顚倒,非關己失,況未及上馬,則尤無可避之嫌,請執義權大運,掌令吳斗寅,竝命出仕。大駕還宮時,濟用監副奉事金萬重,參奉尹溟擧,任意落後,事甚可駭,請竝命罷職。答曰,依啓。金萬重等,推考。
政院啓曰,濟州人李虞臣拿來,假都事黃寅瑞,在康津乘船待風狀啓,二月二十六日成貼,而全南監司趙啓遠,據義禁府行關,別定能走人,飛關傳送之啓,出於同月二十八日,雖未及傳關於未發船之前,旣見鞫廳雖已發船,別定風船入送,勿爲拿來之關,則所當依分付擧行,一邊馳啓,而已浹二旬,尙爾寥寥,莫知其由,監司趙啓遠,請推考。傳曰,允。
院啓,請趙搏·鄭韺還收敍用之命。啓辭在上答曰,已諭毋煩。
政院,以備邊司言啓曰,卽見伴送使狀啓,則回咨辭意,勅使皆以爲甚好云,令承文院卽爲撰寫,別定禁軍,追送于伴送使,使之傳付於大通官等處,宜當,以此分付,何如?傳曰,允。
吏曹啓曰,臺諫有闕,政事,取稟。傳曰,明日爲之。
申時,太白見於未地。酉時日暈。已上燼餘
答副提學李一相疏曰,省疏具悉。卿之所論,事體則然,有何不得晏然者乎?卿其安心,勿辭往來。
傳曰,頃日備邊司郞廳罷職傳旨,覓入。
傳曰,前備邊司郞廳韓敍用。
弘文館箚曰,請掌令李曾遞差事。答曰,依啓。
傳曰,今此出來勅使,與常時有異,中路似當遣內官存問,令該曹依例禮單磨鍊給送。□□謄錄
兪瑒,以兵曹言啓曰,當日館奴廷一稱名人,自丹鳳門入來,閑良李成枝稱名人,自金虎門入來,差備門外擊錚,極爲駭愕,竝令攸司囚禁治罪,丹鳳門守門將趙新傑,金虎門守門將趙沈等,常時不能禁斷,以致闌入,亦爲非矣,請推考。傳曰,允。
副提學李一相疏曰,伏以摠裁官,於再昨,以赤裳實錄謄來之意,入啓蒙允矣。春秋館堂上,無他無故之員,臣當下去,而累朔所記,卷秩頗多,傳寫往來之際,自至經月,臣之本職及兼帶,俱非閑漫之局,決不可久曠,合有變通之擧。且聞以頃日注書所傳封書事,吏曹判書洪命夏,刑曹參判金佐明,聯名自列,疏中所謂同席之人,卽臣也,其時曲折,已盡於兩臣之疏,臣不欲更煩,而臣之妄意,旣有別紙備忘,則他宰似不當參見,故欲構小箚,以示事體未安之意,而旋念事涉煩擾,且或過重,仍卽中止矣。兩臣旣以此缺三字引咎,則在臣之道,亦安得晏然乎?臣卽缺二字由上章,而恐似相較,泯默累日,今於出外乞遞之疏,兼陳梗槪焉。伏乞聖慈,亟命遞臣本職及兼帶藝文提學·備局堂上,以修正廳之任,仍爲往還,不勝幸甚。答曰,省疏具悉。卿之所論,事體則然,有何不得晏然者乎?卿其安心,勿辭往來。
領敦寧府事金堉箚曰,伏以臣以衰老之身,連日奔走,郊外冷地,又觸風寒,忽得腹病,再三暴下,終夜苦痛,今日問安,不得進參,惶恐悶蹙,益增憂煎,氣力頓憊,決難供職,內局提調,亟命遞免,以便公私,不勝幸甚。答曰,省箚具悉。卿其安心勿辭。仍傳曰,遣內醫看病。
持平安後說疏曰,伏以臣猥以無似,屢叨匪據,榮踰涯分,愧積尸素,過福之災,理所必至。臣於數日前,進參本府之坐,罷還之際,所騎驚逸,不意落傷,頭面盡破,脚膝幾絶,昏不省事,舁感歸家,委身床席,無所刺痛,呼吸不得任意,坐臥亦且須人。當此客行相屬,國家多事之日,一日曠職,心甚未安,呈單陳疏,政院循例退却,至於郊外擧動,末由陪從,僵仆私室,只積兢惶,臣之狼狽,至此極矣。顧臣所患,實非旬月可瘳,風憲重地,亦非閑漫之比,伏乞聖慈,俯察危懇,亟遞臣本職,俾得專意治療,不勝幸甚。踏啓字而下。
刑曹參議金振疏曰,伏以臣積殃成釁,天降酷罰,一年之內,三喪子女,目前驚慘,不覺過哀,顚狂失性,鬼事已迫,而只緣職名在身,客行留館,黽勉隨行,顚仆是期,臣之情事,亦云慽矣。況臣中年痼疾,幾死僅生,精神缺二字本非完人,而今遭慘禍,親戚鮮少,初缺二字自爲看檢,魂飛魄奪,五內如割,聞人高聲,驚動欲絶,加以熱上眩暈,胸膈痞塞,迫於救急,飮冷無節,上而吐血,下而泄瀉,元氣萎苶,日就漸盡,目視耳聽,都不記省,豈有如臣情勢病勢,而能有供仕之理乎?至於秋部佐貳,所務煩劇,尤不可一日曠闕。伏乞天地父母,察臣危懇,諒臣病勢,亟賜遞免,以便公私,不勝幸甚。踏啓字而下。已上燼餘
申時,太白見於未地。酉時,日暈。
洪處亮啓曰,金萬重·尹溟擧等推考事,命下矣。臺諫方以罷職論啓,推考承傳,不得捧之意,敢啓。
上在昌德宮。停常參·經筵。
下直,薺浦萬戶柳植立。
有政。吏批,判書洪命夏進,參判吳挺一進,參議南老星進,承旨李行進進。兵批,判書許積遠接使出使,參判尹順之修正廳進,參議成夏明,參知尹鏶進,右副承旨兪瑒進。,以李元禎爲持平,李文雅爲益山郡守,李行道爲注書,姜好奭爲禮安縣監,安後說爲直講,鄭承明爲典籍,閔熙爲司藝,鄭致和爲掌苑提調,金縝爲學正,金之沇爲兼東學敎授,司圃別提李長榮,掌苑別提金璉相換,金振爲副護軍。
蔡忠元啓曰,臣於再昨擧動時,以該房,在陪扈之列,假通禮引儀等,失禮而不能知,通禮,不爲引導而不能察,還宮後,爲家有病患危急,不得已告同僚先出,至於傳敎之下,致令同僚代爲回啓,臣罪至此,已不可言。昨以情理切迫,具由陳疏,同僚不爲捧入,悶蹙度日,今始入來,猥此陳達,臣罪至此,益無所逃,不勝惶恐,伏地待罪。傳曰,知道。勿待罪。
傳曰,歸厚署棺板一部,送于內需司事,言于該曹。
政院,以修理都監言啓曰,都監各所郞廳·監造官所掌役事,漸次垂畢,自明日隨其完畢,次第減下之意,敢啓。傳曰,知道。
政院,以修理都監言啓曰,自前修理事完之後,則修掃之役,例用五部坊民,而仰體聖上省弊之意,不欲調用坊民,若得留衛軍一百名,限十日使用,則事似便當,令該曹依此數,除出定送,何如?傳曰,允。
政院,以禮曹言啓曰,慈殿移御吉日,已爲啓下矣,應行節目,當自本曹磨鍊擧行,而若自內移御,則似無節目磨鍊之事,何以爲之?敢啓。傳曰,當自內移御矣。
大司憲蔡裕後,執義權大運,掌令吳斗寅,持平閔維重啓曰,昨日大駕還宮時,濟用監副奉事金萬重,參奉尹溟擧,任意落後,事甚可駭,不可推考而止,請竝命罷職。答曰,觀其緘辭而處之,似當矣。
政院啓曰,此違格上言三十五張,啓字爻周之意,敢啓。傳曰,知道。
吏曹啓曰,臺諫有闕,政事,取稟。
政院,以備邊司言啓曰,勅使之行漸近,迎接諸事,宜急措置,而戶曹判書鄭維城,昨遭妻喪,成服之前,勢難行公,都監之務,主管無人,館伴卽當差出,而正卿之列,無他可合之人,修理之役,今已垂完,亦可以兼察,吏曹判書洪命夏,館伴差下,卽爲察任,何如?傳曰,允。
政院,以迎接都監言啓曰,卽接遠接使許積狀啓,則勅使,來四月初一日入京云,與該曹擇日相符,依此擧行之意,各該司及遠接使·三道監司·開城留守處,知委,何如?傳曰,允。
申時,太白見於未地。已上燼餘
藝文館郞廳,以領事意啓曰,實錄考出事,修正廳堂上及史官,當爲進去,而只有檢閱金壽恒,說書李之翼,注書李行道,令該曹卽爲還授在館之任,何如?傳曰,允。〈吏曹〉
迎接都監啓曰,都監郞廳禮曹正郞尹安基,其老父病患危急,不得察任,尹安基改差,其代以禮曹正郞尹衡啓,差下察任,何如?傳曰,允。
又啓曰,今來勅使,各宴宰臣,及問安宰臣,以前勅時落點,仍爲用之乎,敢稟。傳曰,允。
又啓曰,卽接遠接使許積狀啓,則勅使入京之期,進定於今月二十七日,接待一事,萬分緊急,各該司及京畿監司·開城留守等處,竝爲知委,何如?傳曰,允。
傳曰,今此出來勅使,與常時有異,中路似當遣內官存問,令該曹依例禮單靡鍊給送。
政院,以工曹言啓曰,本曹案付,入絲匠白川居鄭有已,去癸未年啓下以後,自本曹前後行文督現,非止一再,而缺終不來現,其間情狀,極爲痛該,當此缺到之日,凡干匠手,常患不足,而本官置之尋常,慢不起送,此而置之,則前頭酬應,生事可慮。本縣官吏,爲先推考,鄭有已,別定色吏,罔夜押送之意,黃海監司處,分付,何如?傳曰,允。
行副提學李一相,副應敎李慶億,副校理鄭萬和,修撰缺,副修撰李萬雄等箚曰,伏以凡在缺官,必先自飭而後,方可糾劾庶僚,掌令李曾,再昨郊外擧動時,稱病不參,昨日旋卽詣臺論啓,晏然行公,終無自別之擧,已乖常規,難免顚錯之歸。況以陪從落後之失,擧正他人,所謂雖是全昧自反之道,前後處事,殊甚無謂,不可仍在風憲之地,掌令李曾,請命遞差,取進止。答曰,依啓。
上在昌德宮。停常參·經筵。
蔡忠元,以觀象監官員,以領事提調意啓曰,慈殿,萬壽殿移御吉日,來四月初二日啓下矣。自前宮闕移御時,令經師,讀禳謝經連三日,使之祓除,依舊規擧行,何如?傳曰,允。
政院,以修理都監言啓曰,門號書入之意,敢啓。傳曰,知道。
蔡忠元,以迎接都監言啓曰,卽接伴送使李時昉狀啓,則日氣向熱,諸勅使等,欲得色扇云,令該曹量宜擇送,俾卽入給,何如?傳曰,允。
政院,以戶曹言啓曰,迎接都監啓辭,卽接伴送使李時昉狀啓,則日氣向熱,諸勅使,欲得色扇云,令該曹量宜擇送,俾卽入給何如?傳曰,允事,傳敎矣。勅使所求之外,大通官等,亦不無徵索之弊,三色扇五十柄,撥上下送,使伴送使量宜分給,何如?傳曰,允。
傳曰,政事,明日爲之。
答護軍申景琥疏曰,省疏具悉。試官之任,當遞改矣,卿其安心調理。
答領敦寧金堉箚曰,省箚具悉。卿之所患,予甚慮念,卿其安心,勿爲固辭,從容調理出仕。
答大司憲蔡裕後疏曰,省疏具悉。卿其勿辭,調理察職。已上燼餘
大司憲蔡裕後疏曰,伏以臣右頰生腫,針藥調治,僅得完合,而腫根未除,內有小核,居常牽引,自五六日前,忽然浮起作痛,而適値郊外擧動,力疾隨行,奔走之餘,浮痛轉劇,昨曉,又有世子宮朝講之擧,賓客皆有病故,臣又耐痛進參,春坊諸臣,見之亦皆驚念。還家之後,浮氣連耳內外,以及牙關,不能通食,腫色甚惡,毒熱甚盛,僵臥叫苦,無望蘇活,時月之內,斷無供職之望,當此之時,臣病若不至此,安敢有一毫解免之計?伏乞聖慈,俯察危悃,亟遞臣本職及兼帶,以便公私,臣不勝悶迫祈祝之至。答曰,省疏具悉。卿其勿辭,調理察職。
都摠管申景琥疏曰,伏以臣年老衰朽,同朝之所共知也,不敢言病,黽勉供職,非以筋力,有一毫可支之勢,而缺三字在,顚仆爲期矣。自今月旬後,猝得缺三字,不得調治,十六日郊外擧動,隨駕往來,症勢添劇,素患頑痰,乘時作孽,渾身如碎,氣力如縷,專廢水漿,委頓床席,奄奄之狀,若不保朝夕,而昨夕下吏,始爲來言,今日武臣堂上朔試射,試官受點云。以此病勢,決無進參之望,以改付標之意,請於兵曹,而兵曹終始不許,臣之情勢,極爲悶迫。如可以强起,臣是何人,偃然稱病,自速逋慢之罪乎?伏乞聖明,察臣病重垂死之狀,亟許改差試官之任,以全生成之恩,千萬幸甚。答曰,省疏具悉。試官之任,當遞改矣,卿其安心調治。
領敦寧金堉箚曰,伏以庸才重任,本不相稱,乞遞不得,今幾歲月,每懼忝冒,一獲嚴譴,今則景迫桑楡,精力已竭,尋常處事,動必顚錯,何等處所,乃敢晏然出入乎?自前以來,必以時任處之,未有如臣老耄,占恡若此者,此亦妨賢之一路也。況今疾病纏身,已經數日,呻吟床席,曠廢職事,乃令承旨,獨行提調之事,尤極未安者也。伏乞聖明,察臣情悃,憐臣病勢,亟賜遞免,以便公私,不勝幸甚,取進止。批答在上
司書南九萬疏曰,伏以臣濫蒙鴻造,驟叨華貫,自顧慚恧,冞增惴慄,而適値玉候違豫,朝家多事,黽勉行公,已有日矣。不意今者,猝患賤疾,左頰浮起,牙關緊閉,針刺失宜,氣絶僅生,毒藥內供,痛勢如割,結聚成腫,潰決流血,齦腭腐落,咽喉隘塞,勺水不下,片語難通,兼得傷寒,虛熱極盛,目不交睫,咳嗽達夜。念此症勢,差復無期,缺二字重任,不可虛帶,而辭單見却,計無所出,玆敢冒死陳疏,仰籲聖明,伏乞將臣職名,亟賜遞改,俾免瘝曠之罪,得延狗馬之命。仍竊伏念,當此靜攝之中,幺麽小臣,乃敢言病於黈纊之下,僭猥旣極,煩瀆莫甚,臣若臨淵谷,無所逃罪,而疾痛之極,號于天地者,亦有所不獲已也。臣不勝危悶崩迫之至,謹昧死以聞。踏啓字而下。已上燼餘
上在昌德宮。停常參·經筵。
下直,安興僉使柳坦然。
藥房副提調臣李行進啓曰,春寒雨濕,日氣不調,伏未審此時,聖候若何?眼疾之藥,尙無快復之效耶?前日劑進桑白皮散,當於昨日畢進御矣。湯藥苦口,加劑以進與否,竝此仰稟。答曰,湯藥姑勿劑入。
有政。吏批,判書洪命夏備邊司進,參判吳挺一進,參議南老星進,右承旨蔡忠元進。兵批,判書許積遠接使西下,參判尹順之司饔院監膳進,參議成夏明進,參知尹鏶病,右副承旨兪瑒進。
以金澄爲司書,閔熙爲文學,呂台齊爲刑曹佐郞,李之翼爲奉敎,李行道爲檢閱。以掌令望單子,傳曰,加望。以許厚爲掌令,以柳檉·李曾爲副護軍,南九萬爲副司果。
假注書,李敏徵。
政院,以試射所差備官,以試官意啓曰,今日文臣朔試射設場,而雨勢如此,不得爲之之意,敢啓。傳曰,知道。已上燼餘
傳曰,所謂連刑二次之說,一日連刑之謂耶?問于朗善君以啓事,言于宗簿寺。回啓曰,傳敎矣。問于朗善君俁,則以爲所謂連刑,非一日之謂也。乃二巡坐起時連刑云,敢啓。傳曰,知道。
宗簿寺啓曰,前持平閔維重奴子,以詬辱王孫之罪,推治事入啓蒙允矣。閔維重奴子於孫,捉致本寺,使郞廳畧施刑訊一次,仍爲放釋乎,移送刑曹乎?敢稟。傳曰,移送該曹,使之考律處之。已上宗簿寺謄錄
兪瑒,以兵曹言啓曰,當日私奴繼奉稱名人,自丹鳳門入來,差備門外擊錚,極爲駭愕,令攸司囚禁治罪,同門守門將林岱,常時不能禁斷,以致闌入,亦爲非矣,請推考。傳曰,允。
平興君申悛疏曰,伏以臣年朽病鈍,蹣跚蹇劣,不才無用之狀,旣已聖明所燭,不敢更瀆天聽,而自釋重負之後,感激鴻私,銘鏤在骨,庶可竊祿閑坊,苟延餘生,萬萬無憾矣。頃者都摠之命,遽及於夢寐之外,聖恩如天,雖出於不棄簪履之舊,顧臣衰苶,非所堪當,陳力就列,不能者止,情勢當然,臣雖欲鞫躬盡瘁,竭力奔走於未死之前,其可得乎?臣於去年之秋,加以不仁之症,膝麻足痿,屈而不伸,自腰以下,便作他物,咫尺行步,必須人扶,出入直廬,顚仆不得已之形,衆所目見而知之,徒切爲國之誠,將焉用哉?當此臣死之秋,苟有一毫供職之望,固不敢自便而言病,況微臣義同休戚者乎?犬馬賤疾,歲月已久,藥石無效,缺二字朝夕可治之症,不幸國家多故,輙有缺二字擧動,雖在庶官末品,莫不遑遑急急,惟恐或後,如臣所帶之任,管於宿衛之列,非閑漫養病之地,而且臣去月,慘遭同氣之喪,傷痛之中,不覺添傷冷地,寒疾不汗,漸至彌留,食飮專廢,長在枕席,精神昏錯,軀殼空存,臣之情事,可謂窮且慽矣。臣雖丐閑,一息未泯,脫有緩急,白首丹心,惟知殉國而已。伏乞聖明,憐臣危迫之情,察臣呼籲之懇,亟遞臣兼帶摠管,以便公私,不勝萬幸。答曰,省疏具悉。卿其勿辭,調理察職。已上燼餘
兪瑒,以都摠府言啓曰,副摠管吳挺一,付標信,政殿進去之意,敢啓。傳曰,知道。
上在昌德宮。停常參·經筵。
李行進啓曰,前頭勅行,開城府別迎慰使,何承旨進去乎?敢稟。傳曰,右副承旨進去。
又啓曰,今來勅使,各宴宰臣及問安宰臣,以前勅時落點,仍爲用之乎?敢稟。傳曰,允。
政院,以迎接都監言啓曰,都監郞廳禮曹正郞尹安基,其老父病患危急,不得察任,尹安基改差,其代以禮曹正郞尹衡啓,差下察任,何如?傳曰,允。
政院啓曰,領府事李敬輿,病勢危重,欲見高陽郡守柳後聖云,事係大臣,敢此陳稟。傳曰,使之往見。
又以司饔院言啓曰,黃海道三月朔封進新産石首魚,色惡味變,有乖享上之儀,雖日暖路遠,不至如此,其不爲照氷,殊欠敬謹之誠,請當該封進官,從重推考,陪持人,令攸司推治,何如?傳曰,允。
政院,以修理都監言啓曰,星州僧軍法能之代,京居男伊稱名人者,混入逢點,赴役於浮石所,而旣經逢點之後,則變着戰服氈笠,作爲領役部將之樣,僧軍輩,初不知其詐稱,苦被侵督,賂以米布,及入內所之後,始爲發覺,當初矇然代僧逢點,已極可駭,至於假托領役部將,作弊受賂之狀,極爲痛惡,已自都監囚禁,令該曹嚴刑定罪,何如?傳曰,允。
政院啓曰,臣等卽伏見宗簿寺草記批答,有掌令吳斗寅,持平閔維重,爲先遞差之敎,此事顚末,臣等雖未知,係是人命殞斃,果爲驚駭,而第念臺諫事體,自與庶官有別,未審其間曲折,而只據一邊呈狀,遽下特遞之命,恐有乖於優禮臺臣之道,待其自列,審得實狀而處之,未爲不可。伏願聖明,更加三思,還收成命。臣等忝在近密,區區所懷,不敢不達。傳曰,依啓。
執義權大運,持平李元禎啓曰,新除授掌令許厚,時在江原道原州地,請斯速乘馹上來事,下諭。燕岐縣監愼暻,爲人麤鄙,全不識字,平生所爲,只是市井牟利之事耳。如此之人,固不可授以臨民之官,而到任未久,已有不治之聲,雖一日在官,必多貽害於民,燕岐縣監愼暻,請命罷職。答曰,依啓。愼暻事,更加詳察處之。
夜一更,流星出攝提星下,入艮方天際,狀如鉢,尾長七八尺許,色赤光照地。
領敦寧府事金堉辭職箚子,入啓。答曰,省箚具悉卿懇。腫患雖如此,去麴蘖專調治,則自當差愈,勿辭調理察職。已上燼餘
備邊司啓曰,賓廳進不進單子。傳曰,明日更爲來會。備局謄錄
兪瑒,以兵曹言啓曰,當日,御營軍南孝浚稱名人,自金虎門入來,差備門外擊錚,極爲駭愕,令攸司囚禁治罪,同門守門將愼濼,常時不能禁斷,以致闌入,亦爲非矣,請推考。傳曰,允。
金壽恒,以宗簿寺言啓曰,卽接朗善君俁單子內,今月初四日擧動時,俁弟朗原都正,借俁牽馬奴子而進參,其所騎馬,性惡蹄嚙,適與持平閔維重所騎馬,迫近對立,相戰於闕門外,以故兩家牽馬奴子,仍爲相詰,至於鬪鬨,而閔持平奴子,擧俁兄弟名號,肆然凌鑠,極口詬辱,無所不至。此則十目所視,十手所指,瞻聆所及,誠不可掩。彼此是非,不過常漢相鬪,則糾正論罪之擧,不當偏及於一邊,雖曰糾正,其上典則斷不可干豫,而閔持平,不思其嫌,盛發憤怒於與其奴相鬪朗原都正牽馬奴,發差反悔,而知家缺三字禁,與吳掌令斗寅同坐,以別杖連刑二次,缺三字無識常漢相鬪之罪,自有其當,原非死律,受刑之際,憲府席上之議,亦以太重爲辭,而二次之後,已至廢目氣絶,猶不以枉殺人命爲念,又爲着枷仍囚,物故後,復慮更甦,屍體亦不趁卽出給,留置獄中,三日後始爲出給。憲府,雖司風憲,因與奴相鬪之憤,濫刑殺人,若此之無所顧忌,則無罪冤死之人,相續不絶,而氣焰所在,終無以訴其冤,法官猶如此,抑國家置三覆之法,戀惜人命之意,顧安在哉?一奴冤死,雖甚慘惻,而固不足道,當初相鬪之際,閔維重奴子,擧俁兄弟名號,極口詬辱之罪,國法所載,自有當律,入啓處置,以正正卿宗班詬辱之罪云。法府刑殺,非本寺所知,詬辱宗班常漢,所當自本寺推治,而臺臣奴子推捉,與庶官有異,不得直囚,閔維重奴子,自本寺推治,以正正卿宗班詬辱之罪,何如?傳曰,允。
領敦寧府事金堉箚曰,伏以臣微末一身之賤疾,冒干天聽,非止一再,臣之罪戾,豈不自知,只以臣年,非陳力之時,臣職非充位之地,保護聖躬,其責莫重,而暗於醫術,昧於藥性,不知鍾漏之戒,徒爲貪戀之人,後日難貸之罪,將何以得免乎?非特此也,臣之兼管處,皆係關重,今日之疾兆,足以去矣,伏乞聖明,先遞內局之任,以爲全保之道,不勝幸甚。答曰,省箚具悉卿懇。已諭予意,卿其安心勿辭,調理出仕。已上燼餘
上在昌德宮。停常參·經筵。
兪瑒,以迎接都監言啓曰,卽接遠接使許積狀啓,則勅使入京之期,進定於今月二十七日,凡事萬分緊急,各該司及京畿監司,開城留守等處,竝爲知委,何如?傳曰,允。
下直,江華留守金汝鈺。
傳曰,江華留守金汝鈺引見。
政院,以司饔院言啓曰,今此勅使親臨宴享三度習儀,定於本月二十七日,已爲啓下,而似聞勅使入京,進定於二十七日云,本院三度習儀,以二十六日,二度習儀兼行之意,敢啓。傳曰,知道。已上燼餘
傳曰,大臣及刑曹參判,引見。
未時,太白見於午地。內下日記
義禁府啓曰,勅使所館處,各門把守及勅使出入時禁喧假都事竝五員,依前例令該曹差出,何如?傳曰,允。禁府謄錄
上在昌德宮。停常參·經筵。
蔡忠元,以迎接都監言啓曰,卽接遠接使許積狀啓,則勅行到安州,以雨仍留之故,入京之期,退定於今月卄八日云,開城府之於弘濟院站,道里甚遠,雖除各站支待之弊,夫馬難支之患,亦甚可慮,松京前路各站刷馬,豫先整待,俾免臨時窘迫之患,京畿監司處,知委,何如?傳曰,允。
政院,以刑曹言啓曰,閔維重打殺人名,謂何耶?問于該曹以啓事,傳敎矣。前持平閔維重打殺人之名,考見司憲府囚徒,則朗善君奴男伊云,敢啓。傳曰,知道。
政院啓曰,濟用副奉事金萬重,參奉尹溟擧,因憲府啓辭,有推考之命,而臺諫方以罷職論啓,故不得捧傳旨之意,曾已仰達矣。十九日停啓之後,卽當捧傳旨以入,而趁未擧行,今始覺察捧入,不勝惶恐之至,敢啓。傳曰,知道。
又啓曰,前領府事李敬輿,所患猶重,欲見朴頵云,係是大臣,敢稟。傳曰,使之往見。
執義權大運啓曰,前掌令吳斗寅,前持平閔維重等,刑訊宮奴,在於臣未忝本職之前,事之顚末,未得聞知矣,及見其避辭,則宮奴之敺打臺官奴子,乃因憲府之推捉朗善君陪從下人而發云,宮奴之豪悍橫恣,誠爲可駭,而前所未有之事也。臺官之捉囚刑訊,宜無不可,爲奴報復,似非實情,且凡處置之規,只據其避辭,定其立落,而豈可不信同席之言,而徒取朗善君呈狀之辭,定其是非乎?朗善君之受辱於常漢,雖如狀辭,以秩高宗宰,不爲自重,而費辭呈狀,頗欠詳愼,實涉爲奴訟冤之嫌,而未免自損體面之歸,則一番相規,乃所以重宗班而存體例也。臣雖無狀,豈敢佯若不知,强爲辭說,輕視王耶?庇護同僚,自陷於欺君之罪,臣識見昏謬,旣不能辨別是非,論事顚錯,又未免致勤嚴批,臣之不可一刻仍冒,不但處置乖當而已。昨因日暮,今始來避,臣之所失,至此尤大,請命遞斥臣職。答曰,勿辭。
傳曰,政事,過國忌後爲之。
午時未時,日暈。申時,日上有背,色內赤外靑。太白見於未地。
答刑曹判書鄭致和疏曰,省疏具悉。卿才允合擢用,勿爲控辭,速出行公。已上燼餘
執義權大運再啓煩瀆,退待物論矣。答曰,知道。
上在昌德宮。停常參·經筵。
蔡忠元啓曰,勅使接見時,問候說話,依前略爲加減書入,而其他問答措語,令廟堂豫爲定奪,以備睿覽,何如?傳曰,允。
司諫沈世鼎,獻納朴世城啓曰,持平李元禎,執義權大運,大司諫申濡,竝引嫌而退,風聞推捉,法府常事,而由此致怨,洩憤其奴,實是無前之變,刑訊懲治,在所不已,而至於致斃,非意所及,若謂之懷私,則有非本情,出仕之請,固無不可,秩高宗宰,初不戢下,後復懷忿,慢辭呈狀,有損體面。請推之論,出於相規,不可以一時嚴批,輕遞言官,職在提調,初旣與聞,則不敢處置,勢所固然,而備陳所懷,亦出憂愛。請持平李元禎,執義權大運,大司諫申濡,竝命出仕。答曰,依啓。申濡初旣同事,後背而陷他,言之令人愧赧,豈忍仍在臺閣乎?遞差。
政院啓曰,年少臺官,徒懷董宣之忠,斷無他腸,而嚴旨屢降,終至於遞差,已極未安。大司諫申濡,觀其啓辭,則似無旣同後背之事,而遽加摧折,臣等不勝驚惶,罔知所達,申濡,身爲臺長,只陳勿欺之心而已,夫豈有陷人之態乎?伏願聖明,少霽天威,特垂遞差之命。答曰,不允。
正言鄭植啓曰,司諫沈世鼎,獻納朴世城,竝引嫌而退,因其避辭,畢陳所懷,實出無隱之誠,深得諫臣之體,夫豈有他意於其間哉?請出之論,固無不可,而嚴峻之批,摧折太甚,特遞之命,出於意外,不敢自安,勢所固然,不可以此輕遞言官。請司諫沈世鼎,獻納朴世城,竝命出仕。答曰,依啓。
以備忘記,傳于洪處亮曰,都承旨李行進之怪妄,老而益甚,閔維重等,以董宣之忠,賛揚之,可謂辱董宣,甚矣。董宣,果殺鬪其奴者乎?雖欲諂附於所謂名流,告君之辭,安敢如是無狀乎?其懷邪罔狀之罪,不可不懲,姑先罷職。
以備忘記,傳于金壽恒曰,臺諫避辭,以申濡之不爲可否,明矣,爲言告君之辭,豈敢以臆度言之乎?必是詳知而發也。旣在於同列,而他提調等,不爲招問可否,如申濡所謂不能有無於其間,則似甚駭異,他提調等,難免其責,其間曲折,問于宗簿寺以啓。
傳曰,備忘記,以姑先罷職爲敎,而李行進罷職傳旨中,姑先二字,何不書入耶?付標以入。
司諫沈世鼎,獻納朴世城啓曰,凡臺諫處置之際,只據其人之避辭,而爲之措語者,自是規例,臣等伏見申濡避嫌,則以不能爲有無爲辭,故臣等自列之時,以不得可否爲言矣。卽以就職詣臺,伏聞下政院之敎,因臣等之言,而問其曲折於宗簿寺云,臣等雖無狀,豈敢鑿空而爲是說哉?不能爲有無,則其可謂有所可否乎?臣等不能見信於君父,致勤聖敎,何敢一刻抗顔仍冒乎?請命遞斥臣職。答曰,爾等避辭,太支離,事甚顚倒,語甚無據,無足觀者矣。
洪處亮啓曰,傳曰,凡臺諫啓辭批答,雖無不允·依啓等語,而若有措辭之敎,則依此施行,而此避嫌批答,則無勿辭之敎,而以退待爲言,未知臺諫,何所據而退待耶事,命下矣。凡臺諫避嫌批答,傳示之後,一從臺諫所言入啓而已,臺廳相接之際,體面嚴截,本無私自問答之規,故今此沈世鼎等退待之事,一從其言,而啓達矣,敢啓。傳曰,知道。臺諫所爲,殊甚無據矣。
卯時辰時,日暈。未時,太白見於午地。夜五更,月暈,流星出箕星上,入巽方天際,狀如鉢,尾長四五尺許,色赤。
左副承旨洪處亮,同副承旨金壽恒疏曰,伏以臣等,卽伏見下本院備忘記,驚惶震慄,直欲鑽地以入也。啓辭構草之際,廳中僚議,少無異同,故相議進達矣。今此嚴譴,只及於首席,臣等何敢獨爲晏然,有若無罪者然乎?臣等所當卽出闕門之外,席藁待罪,而出納之地,不可暫曠,不得已仍在直中,徊徨戰灼,罔知攸處。伏願聖明,俯察危迫之懇,使與長官,一體被罰,以爲懷邪罔上者之戒。答曰,省疏具悉。爾等勿辭察職。
左承旨金素,右承旨蔡忠元上疏入啓。答曰,省疏具悉。爾等勿辭察職。已上燼餘
迎接都監啓曰,儺禮軒架雜像,今已畢役,而自前三度習儀時,例爲曳出崇禮門而還,出入之際,非但有雜像破傷之物,調發四百市民曳出,亦甚有弊,今番則依近例,勅使入京前一日,早出郊外,兼行私習儀,以除弊端宜當,敢啓。傳曰,知道。已上燼餘
上在昌德宮。停常參·經筵。
下直,橫城縣監李端夏。
有政。吏批,判書洪命夏,以館伴習儀進去,參判吳挺一進,參議南老星進,左副承旨洪處亮進。兵批,判書許積,以遠接使西下,參判尹順之服制,參議成夏明習儀進,參知尹鏶進,左副承旨洪處亮進。,以愼天翊爲大司諫,郭齊華爲持平,安後說爲兵曹正郞,李敏徵爲承文著作,郭世翊爲學正,奉常主簿金九鼎,典籍禹敬錫相換。以承旨望單子,傳曰,加望。以〈尹〉順之爲都承旨。傳曰,大司憲掌令,加望。以李時楷爲大司憲,呂曾齊爲掌令,蔡裕後爲兵曹參判,洪宇遠爲直講。傳曰,北靑判官洪宇遠,遞授京職,其代以前掌令吳斗寅,鏡城判官呂曾齊,遞授京職,其代以前持平閔維重除授。申濡爲副護軍,李馨益·吳斗寅·閔維重爲副司直。
備忘記,觀此宗簿寺回啓,則前大司諫申濡所爲,豈忍言哉?秉心奸回,視君蔑如,恣行無狀至此,實出於媚竈之意也。此人,雖不足責,其坐而致此者,豈人臣之事乎?如此憸邪不良之徒,不可置之都下,其令該府,極邊遠竄。
傳曰,鏡城·北靑判官,竝於今日內,催促發送。
吏曹啓曰,臺諫有闕,政事,取稟。傳曰,明日爲之。已上燼餘
傳曰,司諫沈世鼎,獻納朴世城等,昨日處事,殊甚無據,決不可仍在臺閣,遞差。
傳曰,嗚呼,司諫沈世鼎,獻納朴世城等,知有私黨,而不知有國家,徒幸小人之諂附,而不知可惡,一則曰出於憂愛之誠,一則曰不能可否於其間,明矣。忠君愛國者,果有此態,再三往復,改易文字者,果不能可否乎?其爲用心,不但可駭,義不知東西事理,而有若勇士之摧鋒陷陣,不顧死生者然,或出而立證,或贊揚褒美,愛護之不暇,汲引之不暇,而環顧其中,則空空然無一物矣。歸之於愚騃,可笑可愕,世間安有如此臺臣,而付之以耳目重任乎?國綱之降替,國事之日非,未嘗不由於此輩,可勝歎哉?沈世鼎等,竝罷職。
院啓,請前都承旨李行進罷職還收事。請前大司諫申濡遠竄之命還收事。請大司諫愼天翊,斯速乘馹上來事,下諭。答曰,不允。下諭事,依啓。
傳曰,朗善君俁,宗簿寺呈單中,所謂連刑之說,殊欠詳悉,事涉矇矓,極爲非矣,從重推考。內下記草
金壽恒,以修理都監言啓曰,西墻新設景秋門役事,旣已就完,今當鎖閉,守直定軍等事,令兵曹照例擧行。何如?傳曰,允。
金壽恒,以宗簿寺官員,以都提調意啓曰,臺諫避辭,以申濡之不爲可否明矣,爲言,告君之辭,豈敢以臆度言之乎?必是詳知而發也。旣在於同列,而他提調等,不爲相問可否,如申濡所謂不能有無於其間,則似甚駭異,他提調等,難免其責矣。其間曲折,問于宗簿寺,以啓事,命下矣。今二十日朗善君俁,呈狀內,本寺臣㴭,題以入啓處置,則缺一例當下提調構草,而缺申濡,送言于缺此啓辭,下官當構其草,而身爲缺都提調起草,似爲得宜之故,缺啓草以送,往復之間,自然日暮,未聞缺矣。翌朝申濡,又送言于臣㴭曰,此事曲折,爾能詳知,而啓草頭辭,誤刑殺人四字,語涉過重,故改構如何,而臣等得聞此語,始覺其非,刪去前下四字,改以法府刑殺,使之回示,則申濡曰,答以唯唯,故該吏,卽爲正書以呈矣。其間往復曲折如斯,而不爲可否之言,不能有無於其間之者,臣等實所。缺傳曰,知道。
金壽恒,以兵曹言啓曰,今三月二十九日,行光陵貞熹王后忌辰祭,來四月初一日,行宗廟朔祭,同日,行雩祀祭,初七日,行泰陵文定王后忌辰祭,初八日,行宗廟夏享大祭,鱗次稠疊,諸執事應差之數甚多,除老病公故及諸都監郞廳差備官,則餘存不多,萬無缺堂上宗室,及常時缺用,而今無餘儲只意,敢啓。傳曰,知道。
上在昌德宮。停常參·經筵。
金素啓曰,小臣宴享習儀進去下直。傳曰,知道。
金素啓曰,文學閔熙,以家中痘患方熾,勢難出入書筵之意,陳疏到院,而不得捧入,合有處置之擧,敢稟。傳曰,遞差。
備邊司啓曰,鏡城判官呂曾齊,昨政移換掌令,而今有陳疏之擧,怪而問之該曹,則二月十三日政,以高山察訪,遷拜鏡城判官,卽於其日,除朝辭赴任事啓下,行會于咸鏡監司云。設令呂曾齊上京曲折,實如自己疏辭,過盡兩朔,監司尙催赴,亦無啓聞處置之事。鏡城前判官崔逸,承差上京,仍爲見罷,其間曠官,今已五朔矣。閔應協之任他所爲,呂曾齊之遷延不赴,俱極可駭,姑先從重推考,何如?答曰,朝者見其疏而極怪之,欲有處分矣。今見啓辭,誠是矣。呂曾齊,論以邊倅厭避之律。監司閔應協,先罷後推。國綱之無形,一至於此,大小官員,恣行私意,將無以收拾,極可痛駭矣。
吏曹啓曰,咸鏡監司閔應協,以備局啓辭,旣已罷職,其代,當爲差出,依近例令備局薦望,何如?傳曰,允。
夜五更,巽方,有氣如火光。
戶曹判書鄭維城,吏曹判書洪命夏,聯名密箚,今此査事,外雖似緩,所關甚重,今若泛過,不爲商度豫講,致有臨時慮外之事,則悔無及矣。臣等愚意,被囚罪人等,前後究問時,只以犯禁實狀推覈而已,彼人鉤問用處之時,供對之辭,專不擧論於罪囚處,客使入京之後,卽行査問之擧,若嚴加拷掠,窮問所用處,則罪人等,不無變辭失對之患。一番失對,其害難測,使刑官今日內一處開坐,試問其所對之辭,俾無失對之意,措辭善諭,恐或得宜,臣等旣有所懷,手書短箚,敢此陳達云云。答曰,省箚具悉。此事曾諭于大臣,使之十分商度善諭,俾無後悔矣。如此緊關事,何不豫講處之乎?箚辭甚是,彼人未入京前,卽令周旋善處。已上燼餘
三公箚子入啓,答曰,省箚具悉。箚辭如此,無以爲諭矣。
禮曹啓曰,當初迎勅擇日,以二十八日國忌齋戒,故不爲推擇矣。今則彼以此日,定爲入京云,更問于日官,則二十八日卯時爲吉云,以此時迎勅之意,遠接使處下諭,何如?傳曰,時刻則隨時爲之,不必移文矣。已上謄錄
金壽恒,以都摠府言啓曰,副摠管缺以禮曹堂上,宗廟奉審事進去晝仕,請出標信。傳曰,知道。
金壽恒,以漢城府言啓曰,卽接東部主簿參奉缺部屬連二,契居獨女禮伊家,有狀缺使房守差定,則欲免房守之役,陰囑厥家缺前部將尹鑌稱名人,本契有司車吉,無故捉去,稱以兩班凌辱,私門敺打,已極可駭,而所謂尹鑌,今月二十二日缺廳監軍前有司車吉,發軍圍捕,缺凌辱,擇其棍杖之大者,箇箇考察缺死域,如此無據之事,自本府若不處置,則缺有司等,將無以差役,而頑悍之輩,缺禮伊,從重治罪,以杜後弊云。臣等觀此所報,事甚驚愕,切欲詳知事結後處置,受杖人車吉,載來看審,則受棍重傷,所見殘酷,極爲驚駭,卽招右邊巡廳書員金致延,推問車吉捉去治罪之由,則致延以爲,其日監軍,卽都摠經歷李基定,而與巡將同坐點軍後,未人定前,曾所不知兩班一人,來入監軍之房,移時接話,監軍招使令曰,軍士中年少壯健人,多數抄來,以爲分付曰,汝等急往某處,某人掩捕捉來,如或失捕,則汝等難免重罪云。俄而使令等,執捉一人以來,監軍嚴飭曰,此人,兩班凌辱,事甚痛憤,各別猛杖云,果爲棍杖三十度放送,而設或車吉,實有凌辱兩班之罪,監軍,元非糾檢風俗之任,車吉,又非犯缺亦不可以恣意棍打,而受人指嗾,缺捉捕不當捕之人,濫用棍杖,以至殞命,缺當該監軍李基定,及所囑人尹鑌,從重推考,以懲悖妄愚濫之習,何如?傳曰,允。
又以修理都監言啓曰,修理之役,今已完事,各所郞廳監造官,竝爲減下,其中郞廳李簊徵·李松齡,句管土木等物,依前例限移御前,待令於承敎門外,都廳,亦令待候於闕門外,以爲分付擧行之地,何如?傳曰,允。
上在昌德宮。停常參·經筵。
有政。吏批,判書洪命夏進,參判吳挺一進,參議南老星進,左承旨金素進。兵批,判書許積遠接使出去,參判未差,參議成夏明進,參知尹鏶病,左副承旨洪處亮進。,以李壽仁爲執義,閔熙爲司諫,李俊耉爲獻納,鄭榏爲掌令,丁昌燾爲持平,尹飛卿爲正言,鄭晳爲文學,李正英爲宗簿寺正,申恦爲軍器寺正,申翊全爲兵曹參判,柳道三爲延安府使,權德灝爲繕工奉事,李溫爲兵曹正郞,洪重普爲瓦署提調,南老星爲咸鏡監司,李元禎·鄭脩爲兵曹正郞,蔡裕後爲禮曹參判,金宗一爲禮賓正,李性恒爲司藝,成台耉爲直講,黃道宏爲承文博士,金鐸爲校書正字,咸鏡監司南老星,今加嘉善,以蔡裕後·權大運·南龍翼爲副司直,閔熙·李元禎爲副司直,李敏迪爲副司果。
吏曹啓曰,四館積滯,依近例春別薦,何如?傳曰,允。
傳曰,今日別中日,雨勢如此,勿爲事分付。
傳曰,申濡押去羅將馬牌單子啓下後,仍爲發送乎,至今不去乎?問啓。
又傳曰,醫官趙徵奎,因內間病患,逐日待候,其勢甚難,令該曹,每等,高品付祿,以爲支堪之地。
備忘記,典獄摘奸,輕囚放釋。
洪處亮,以禁府言啓曰,申濡押去羅將馬牌單子啓下後,仍爲發送乎,至今不去乎?問啓事,傳敎矣。今月二十五日,申濡江界府定配之後,押去單子,卽爲啓下,申濡出自東大門外,昨已發程云矣,敢啓。傳曰,知道。
夜一更二更,東東,有氣如火光。
以迎勅擧動嚴時刻單子,傳曰,似晩,差早爲之。
院啓,請都承旨李行進罷職,大司諫申濡遠竄,沈世鼎·朴世城罷職還收事。答曰,不允。
領議政鄭太和,弘濟院別迎慰使出去。已上燼餘
義禁府啓曰,今日本府開坐,而判義禁鄭維城,方在服制中,不得來參,故韓墍査覈公事,及李廷俊等三人上言,不爲覆啓之意,敢啓。傳曰,上言回啓,有何難事,而等待判事乎?趁卽爲之,可也。禁府謄錄
洪處亮啓曰,大司憲李時楷,陳疏調理,執義一員,持平一員未差,掌令許厚,持平郭齊,缺今日以監察爲茶時之意,敢啓。傳曰,知道。
又以都摠府言啓曰,因傳敎內,下弓入直軍士,別中日習射,請出標信。傳曰,知道。
金素,以吏曹言啓曰,兼承文院著作黃道宏,去丙申秋冬等殿最時居中,而本院誤認,爲混入於今番侍從中下等蕩滌之中,循例遷狀於政廳,臣等亦不覺察,循例書入,不勝惶恐。承文院當該官員推考,遷望單子,勿施,何如?傳曰,允。
又啓曰,明日擧動時,守宮假承旨·假注書外,落缺守宮之意,敢啓。傳曰,知道。
金素啓曰,都承旨尹順之,同姓四寸弟前判官尹欽之,身死,服制已行四日,出仕,何如?傳曰,允。
洪處亮啓曰,卽接北道監役官所報,則近來山直缺待令於儺禮廳,所掌諸山,不得巡審,松木尤甚偸斫,山腰等處,使之夜直矣。去夜三更量,山直等,巡到北營後松木間,則壯男一名,亂斫大松,負來之際,執捉上府,各別重治,以懲他人,而臣等取見松木,則積年長養,其大如柱,斫斷松木缺西,至於官員親書囚徒,或令久囚罪人缺書之,刑杖重地,苟簡莫甚,鎖匠則只是二名,而以仰曹進排之事,奔走諸處,至令軍士代行鎖匠之任,其爲虛疏,據此可知。去冬小臣,承命摘奸書啓時,令該曹改定書員事,捧承傳分付該曹,厥後累度申飭,而尙不擧行,事甚未便。請令該曹,以識缺幹之人,擇定書員,鎖匠亦爲加定以給,何如?傳曰,依啓。
正言鄭植啓曰,前都承旨李行進,職居喉舌,遇事輒陳,引喩之語,殊涉失當,而其心則豈有他哉?只恐聖明摧折臺臣之太過,竊自附於有懷必達之意,而只以懷邪罔上等語爲敎,特罷其職,近密之臣,皆懷不安,瞻聆所及,孰不驚嘆?請少霽電威,還收李行進罷職之命。前大司諫申濡,初旣與聞其事,而及其避辭,不詳其往復曲折,以不爲有無爲言,不無顚錯之失,而身爲諫官,旣有所懷,則備盡論刑,亦其職耳。原其本情,豈有他意於其間,而只以憸邪不良等語,爲其罪案,遽加竄逐之典,臺閣索然,群情沮喪,此豈缺之事乎?臣之所論,非爲一濡地,竊恐聖明缺太重,或有損於大聖人包荒之德,缺舒究,還收申濡遠竄之命。前司諫缺獻納朴世城等,前於避辭批,旣無缺刑,而率爾退待,惶恐無他,特遞其職,已極未安,缺措語間錯誤之失,遽加嚴批,至罷其職,摧折臺臣,一至於此,聖明之用罰,亦不太重乎?請加三思,還收沈世鼎·朴世城等罷職之命。答曰,不允。
大司憲李時楷疏曰,伏以臣久抱狗馬缺微悃,仰答天聽,而特降溫批,不賜缺臣誠狼狽,不知所達,抑恐聖明,以臣舊病向愈,或不强疾而行,不爲之俯察耶?黽勉肅謝者,只以奉審事重,不可偃伏私室,扶曳而出矣。起拜趨蹌,不成貌樣,此乃衆人之所目覩,此非旬日所療之症,而臺席之長,非如閑官散班之比,勢所難能,仰首籲呼,實出缺聖慈,俯垂諒察,缺以便公私,不勝幸甚。啓下吏曹,吏曹帖目,缺李時楷脚疾纔差,且患跛躄,陳此辭疏,宗廟至警之地,能行奉審之禮,憲長之任,亦無逐日奔走之事,臺臣進退,臣不敢擅便,上裁,何如?啓依回啓施行。
行戶曹判書鄭維城,吏曹判書洪命夏箚曰,伏以今此査事,缺所關甚重,今若泛過,不爲商度豫缺有臨時慮外之事,則悔無及矣。臣等愚意,缺囚罪人等,前後究問時,只以犯禁實狀,推覈而已,彼人鉤問用處之時,供對之辭,專不擧諭於罪囚處,客使入京之後,卽行査問之擧,若嚴加拷掠,窮問所用之處,則罪人等不無變辭失對之缺一番失對缺使刑官,今日之內,開坐一處,缺之辭,俾無失對之意,措辭善諭,恐或缺臣等,旣有所懷,手書短箚,敢此陳上,以俟缺取進止。答曰,省箚具悉。此事曾諭于大臣,使之十分商度善諭,俾無後悔矣。如此緊關事,何不豫講處之乎?箚辭甚是,彼人等入京前,卽令周旋善處。燼餘
上在昌德宮。停常參·經筵。
上幸慕華館,迎勅,入幕次後,政院問安。答曰,知道。
世子,遣侍臣問安。答曰,知道。
還宮後,政院·藥房·二品以上問安。答曰,知道。
上入仁政殿庭西幕次,勅書祗迎後,移御仁政殿階西幕次,勅使,入殿東幕次暫休,還入殿上西向立,上自幕次,陞殿上東向立,問皇帝·諸王·貝勒等平安。勅使答曰,平安。仍就交倚坐後,上招御前通使,傳言曰,諸大人跋涉遠來,氣力,何如?答以荷國王恩德,無事入來,中路聞自上有愆和之候,因下去勅使,聞已差愈云,不勝欣幸。上曰,今見勅書,弊國人,以貿來焰硝事,生事于上國,至煩勅使來査,使臣等不能檢飭從人,邀罪上國,不勝惶悚,況大君,是寡人介弟也。不能檢飭,致有此患,似若寡人親得罪於皇帝,尤增慚悚。勅使曰,無知常漢,妄作犯禁,許多所率,何能檢察,且如此之事,自上豈可盡知乎?因設茶禮罷後,勅使還館,上入大內。
政院啓曰,今日爲始,事變假注書入省記之意,敢啓。傳曰,知道。
政院,以延接都監言啓曰,勅使卽刻還館之意,敢啓。傳曰,知道。
兪瑒,以備邊司郞廳,以三公意啓曰,勅使今已入京,査問之擧,尙在,再明有面稟定奪之事,臣等與遠接使及刑官,留待闕下之意,敢啓。傳曰,引見。
政院啓曰,今日勅使接見時,御前通使李馨白,傳語之際,語音低微,又多落漏,殊甚可駭,請推考。上曰,依爲之。
傳曰,舞童服餙,不爲鮮明,趁宴享前,一一改給,冠亦改漆事分付。
政院,以迎接都監言啓曰,勅使旣已入館,自今日爲始,各色郞廳,依前例直宿之意,敢啓。傳曰,知道。
又以迎接都監言啓曰,卽令差備譯官張炫·玄德宇等,請行見官禮,則大通官李一善,以諸勅之意傳言曰,俺等遠路驅馳,越站入來,身甚疲困,今番則見官禮停止不行,宜當云矣。且請行親臨下馬宴,則諸勅使相議而答曰,俺等所幹之事重大,査事完了之後,受宴似當云。李一善,以私意言于張炫·玄德宇等曰,勅使之意如此,不可無回答云,張炫等以爲,此非回答之事云爾,則答曰,自上今見勅書,心竊惶懼,卽聞勅使之言,事勢亦然,不敢强請之意回報,則勅使亦必爲是云矣,敢啓。傳曰,已令內官言之矣。
又以迎接都監言啓曰,馬上·步下諸執事,各樣不緊差備軍,及呈才人等,依前例放送之意,使差備譯官言于李一善,則曰,呈才人,則勅使必有更觀呈戱之擧,擇其善才者二十餘名,留置待令,其餘各差備,許令放送,故坊民等房守軍五百十二名內,永放五十名,姑放八十六名,各樣差備順賛一百四十九名,竝皆放送,勅使如有不時出入之事,則各差備,以不緊把守軍,推移充數之意,敢啓。傳曰,知道。
金壽恒,以迎接都監言啓曰,以大通官之言,呈才人中,擇其善才者二十餘名,留置待令矣。卽者,差備譯官傳言曰,才人全數放送云,故依其言卽爲放送之意,敢啓。傳曰,知道。
傳曰,明日査事爲之。
備邊司啓曰,以吏·戶判箚子,及彼人等,未入京前,周旋善處事,命下矣。諸囚等開諭曲折,曾已陳達於榻前,而彼人未到之前,又將爲且諭且脅之擧,必與伴臣商確而爲之,可無未盡之悔,許積入來之後,尙有一二日容力之隙,擬於明日擧動後,會同講定,或請入侍之意,臣太和,才於弘濟,與許積相議矣。雖客使到館之後,可於別處有所周旋,査問之日,亦可趁其未入對之前,從便圖之。今日夜深,若於此時,會坐公廨,出入罪人,則必駭聽聞,反恐有煩,待明日擧行之意,敢啓。傳曰,知道。
政院啓曰,豆里松等,罪係上國,至於親臨館所,同勅使査問,則其不止爲刑曹罪人也,明矣。禁府,本是奉敎推鞫之官,則査問之時,似當用金吾吏卒,而問於禁府,則以爲罪囚中無朝官,本府不爲干豫,只使刑曹爲之云。臣意,奉敎推鞫,無大於是,而勅使中,亦有目見上年査問時者,若以吏卒之與上年不同,而致疑於或涉輕歇,則亦非少忽。罪囚則雖使刑曹專掌,而査問時,則用禁府吏卒,似合便宜,惶恐敢稟。傳曰,依啓。已上燼餘
迎接都監啓曰,卽者,大通官李一善,使差備譯官傳言曰,明朝願得鍼醫安禮云,而安禮,係是內醫,何以爲之,敢稟。傳曰,送之。
又啓曰,卽者,西正使,使差備譯官傳言曰,善琴善歌者,速爲招入云,故依其言入送之意,敢啓。傳曰,知道。
又啓曰,査事,當於初一日爲之事,勅使言及於中使之後,諸勅會於東正使房,密密相語,仍出見其自持貼冊,而使差備譯官,不敢近前云,大槪貼草,必是査問時應行問目抄書者也。差備譯官張炫·玄德宇等,探知氣色,則李一善,凡事,頗示周旋之意,而勅使隱祕之事,則渠亦未能詳知云云,而今此査問時,傳語輕重機關,專在於一善之口,必得其感悅之心,然後可責其益加盡心周旋之效,贈給之物,似當豫爲書示,而未定奪之前,不敢擅便,敢此稟啓。傳曰,査問時,極力周旋,則朝廷當重謝之意,令玄德宇輩,豫爲微言之,使之有所恃而周旋之地,可也,而某樣物多少,則決不可輕先書示,以此爲之,可也。已上謄錄
又啓曰,卽者,使安禮,入送于李一善處,則東副使,聞其入來,招見曰,身有落傷處,願爲受鍼云,而今日有所拘忌,不得施鍼而退出矣,敢啓。傳曰,知道。
又啓曰,大通官,使差備譯官傳言曰,俺等歸期,一日爲急,査事完了之後,則不多日留駐,禮單及發賣等物,豫爲整待,及時入給云,一邊分付整齊之意,敢啓。傳曰,知道。
又啓曰,大通官李一善,使差備譯官傳言曰,衙譯金建,今番之行,始爲出來,而前日使喚奴婢,居在彰義洞鍾閣近處,願得招見於館外云,許令招見,何如?傳曰,允。
又啓曰,云云事,傳敎矣。臣等曾以此事探問,則東正使,乃是蒙古人,一番行禮,不勝勞困,故有此除禮之事云矣。今又使譯官張炫等,措辭問之,則見官禮,自前亦有不行之時,今番除禮,實出於勅使勞困之致,少無他意云矣,敢啓。傳曰,知道。
又啓曰,今日空日,別茶啖依例排入之意,敢啓。傳曰,知道。
又啓曰,諸勅使,皆上結棚處,且令差備譯官傳言曰,才人中善戱者一人,速爲招入,而若以因分付放送之意,才人已爲放送,則雖非才人,如有雜戱可觀者,使之招入云,故依其言招入之意,敢啓。傳曰,知道。
金素啓曰,遣使官仁政門外缺別問安,則答以委遣近臣下問,不勝感謝爲言矣。傳曰,知道。
兪瑒啓曰,內乘,來言捲簾,取稟。
金素啓曰,勅使卽刻還館之意,敢啓。傳曰,知道。
金壽恒啓曰,小臣館所問安進去下直。傳曰,知道。
熙政堂,三公及遠接使·刑曹堂上引見時,左議政沈之源,右議政元斗杓所啓,刑曹判書鄭致和,備邊司堂上啓下,使之察任,何如?上曰,依爲之。
大司憲李時楷疏曰,臣之蹇躄之患,已盡於請啓之章,聖明想已下燭矣。自經肅謝奉審之後,脚痛特甚,達夜酸楚,該曹亦未詳知臣病之至此,回啓之中,全沒實狀,益致狼狽,一夜之間,擧動臨迫,不暇再籲,亦不願退伏,擁掖跨馬,進參於導駕之班,左扶右拖,不成模樣,氣力已盡,腿脚如摧,不能一擧足一運步,尤難於暫時缺禮之時,問安之列,俱未入參,病未供職,旣缺身負罪戾,決不可仍冒,請命遞斥臣職。答曰,勿辭。
司諫閔熙啓曰,臣於去年冬,添拜憲職,以推勘之未有結末,引避,卽見遞矣。今玆新命,實因承乏,應遞之嫌,與前無異,擧動時早,泯默隨行,從而自列,亶不容已,而當此多事缺臣之罪戾益重,缺請命遞斥臣職。答曰,勿辭。
蔡忠元啓曰,李時楷·閔熙,再啓煩瀆,退待物論矣。傳曰,知道。
蔡忠元,以刑曹言啓曰,戶·吏判箚子,彼人未入京前,卽令善處事,命下矣。此事本曹參判金佐明,曾因臺臣分付,旣已試問其所對之辭,諭之以善答之意,其後備局之坐,亦如是。臣致和出仕之後,再昨與同僚齊會一處,又爲招問開諭,則渠輩亦頗曉聽,設有拷掠之擧,似無亂言之慮,而客使未査問之前,更爲措辭善諭,且加嚴飭矣。今已夜黑,此時招問,非但有駭聽聞,渠等之心,亦或因此致疑,明日擧動,稟議廟堂,從此周旋之意,敢啓。傳曰,知道。
金壽恒,以吏曹言啓曰,臺諫有闕,政事何以爲之,敢稟。傳曰,過國忌後爲之。
又以吏曹言啓曰,柳時稷·李之澄·尹欽等三人上言,啓下本曹,而過限不現,以是代呈,不爲覆啓之意,敢啓。傳曰,知道。
上在昌德宮。停常參·經筵。
貞熹王后忌辰。
政院,大殿問安。答曰,知道。
政院,以迎接都監言啓曰,傳敎矣。臣等曾以此事探問,則東正使乃是蒙古人,一番行禮,不勝勞困,故有此除禮之事云矣。今又使譯官張炫等,措辭問之,則見官〈禮〉,自前亦有不行之時,今番除禮,實出於勅使勞困之致,少無他意云矣,敢啓。傳曰,知道。
又以迎接都監言啓曰,卽者,使安禮,入送于李一善處,則東副使,聞其入來,招見曰,身有落傷處,願爲受鍼云,而今日有所拘忌,不爲施鍼而退出矣,敢啓。傳曰,知道。
又以迎接都監言啓曰,明日館所擧動時,茶禮,依例設行事,分付該司,何如?傳曰,如前久坐,則茶禮床二三件待候,可也。
政院,以迎接都監言啓曰,今日空日,別茶啖,依例進排之意,敢啓。傳曰,知道。
傳曰,館伴及兵判,亦令入來。
政院啓曰,明日爲政事,命下矣,擧動相値,政事何以爲之?敢稟。傳曰,後日爲之。
政院啓曰,刑曹堂上,與館伴洪命夏,兵曹判書許積來詣矣。傳曰,引見。
政院啓曰,以備邊司草記,有刑官等使之入來之敎,故卽爲發牌,屢次催促,而郞廳,當刻始爲來到,事甚稽緩,當該郞廳,從重推考,何如?傳曰,允。
引見時,傳曰,大司諫愼天翊在外,今姑遞差,大司憲李時楷,病未察任,問于大臣處之,政事,當日爲之。
兪瑒,以備邊司言啓曰,利川府使韓希卨,旣已罷黜,其代新官赴任後,方可措置出站諸具,以待勅行之回還,令該曹今日政,各別擇差,卽爲催赴,何如?傳曰,允。
又以備邊司言啓曰,明日行査時,兩司長官,例當入參,大司諫愼天翊,已有遞差之命,而大司憲李時楷,脚病未瘳,扶掖而行,決難進參,卽爲遞差,其代,今日政差出,何如?傳曰,允。
有政。以大司憲望單子,傳曰,加望。以權堣爲大司諫,李正英爲司諫,柳景紹爲利川府使,金澄爲兵曹正郞。傳曰,大司憲,吏曹參判吳挺一除授,鄭致和·元䎘爲副摠管,李時楷·愼天翊·閔熙爲副護軍。
兪瑒,以迎接都監言啓曰,都監郞廳柳景紹,今日政,移拜利川府使,其代,以工曹佐郞張世良,差下察任,何如?傳曰,允。
自巳時至酉時,日暈。夜五更,流星出王郞星下,入艮方,狀如鉢,尾長三四尺許,色白。
備邊司啓曰,査事當行於明日,其時使臣及書狀,竝來館所待候,何如?答曰,允。
又啓曰,昨日榻前定奪之事,已爲擧行之意,敢啓。答曰,知道。刑官等使之入來。
又啓曰,諸囚所犯罪狀,據其供辭,酌定輕重,別紙書入之意,敢啓。答曰,允。
藥房啓曰,昨日早朝動駕,往還郊外,行禮待客,伏未審調攝之際,聖候若何?前頭將連有館所之幸,臣等不勝憂慮,敢來問安。答曰,平安矣。已上燼餘
迎接都監啓曰,大通官,使差備譯官傳言曰,俺等歸期,一日爲急,査事完了之後,則不多日留駐,禮單及發賣等物,豫爲整待,及時入給云,一邊分付整齊之意,敢啓。傳曰,知道。
又啓曰,大通官李一善,使差備譯官傳言曰,衙譯金建,今番之行,始爲出來,而前日使喚奴婢,居在彰義洞鍾閣近處,願得招見館外云,許令招見,何如?傳曰,允。
又啓曰,諸勅使,皆上結棚處,且令差備譯官傳言曰,才人中善戱者一人,速爲招入,而若以因分付放送之意,才人已爲放送,則雖非才人,如有雜戱可觀者,使之招入云,故依其言招入之意,敢啓。傳曰,知道。
又啓曰,卽刻,諸勅使,會于一處,辟左右移時相議後,使差備譯官傳言曰,近來日氣稍暖,當午則開坐勞困,明日査事,不可不趁早朝爲之,而査問時入參諸官,則自有曾前已行之例,依前擧行,而其時謝恩副使·書狀官以下,譯官·軍官·員役等,無遺聚會館所,正使·大君,亦當來待闕門外云。明日親臨時刻,以辰時言之,則諸勅之意,猶以爲晩,敢啓。傳曰,知道。差早爲之。
又啓曰,明日査問時,若或有罪人拷掠之擧,則自上仍爲親臨,事體未安,故朝者,使差備譯官玄德宇,措辭微通於一善處,而適緣煩擾,未及言之矣。卽者,玄德宇等,乘便言于一善曰,自上雖在未寧之中,不得不親臨,而或緣罪人拷掠,良久參坐,則非但事甚未安,必有妨於將攝,誠極悶慮,未可以此意周旋耶?一善答曰,罪人等,旣不得其直招,至於自勅使査問之時,致有拷掠之擧,則事多不幸,自上仍爲親臨未安,果如所言。今若以此意圖之,則西正使性急且峻之人,不無致疑於俺言,今日則似難微通,明日査問時,當臨時觀勢,仰瞻天顔,以未寧之意,善爲措辭周旋,則西正使,似必動聽云。此意出於實情,亦似有理矣。且令玄德宇等,以明日罪人査問時,傳語之際,善爲周旋,俾無釁端,則朝家必有嘉尙之意,亦通於大通官金德承則曰,俺於本國之事,敢不盡心,一如李一善所爲,極力周旋云矣,敢啓。傳曰,知道。已上謄錄
吏曹啓曰,史館積滯,依近例春別薦,何如?傳曰,允。吏曹謄錄郞廳李重玉校正。日記廳郞廳李重彬書。
上在昌德宮。停常參·經筵。
卯時,南別宮勅使處,擧動。
大駕,入幕次後,政院·玉堂問安。答曰,知道。
藥房問安。答曰,知道。
大駕還宮後,藥房問安。答曰,知道。
自巳時至酉時,日暈。內下日記
藥房再啓,答曰,不至添傷,而疲勞甚矣。
咸鏡監司南老星辭職上疏,入啓。答曰,省疏具悉卿懇。卿才,允合擢用,宜勿控辭,速往欽哉。
府啓,燕岐縣監愼暻罷職事。執義李壽仁,持平郭齊華,請斯速乘馹上來事,下諭。答曰,不允。下諭事,依啓。
院前啓。答曰,依啓。內下記草
迎接都監草記。答曰,知道。出火者,査出治罪。內下記草
傳曰,明日接見時,茶禮床二件待備,而第二巡,則鹽水湯及糆,亦爲待備。司饔院謄錄
迎接都監啓曰,今日別入雌牛入納云,故依其言入給之意,敢啓。傳曰,知道。
又啓曰,今日無宴禮,依例別茶啖排入之意,敢啓。傳曰,知道。
傳曰,明日擧動,嚴時刻,依今日例爲之。
又啓曰,差備譯官等,以諸勅使意,傳言曰,明日査問開坐早晩,只待自上親臨後擧行,出坐時刻,自此不爲豫定分付云,敢啓。傳曰,知道。
又啓曰,卽刻,李一善,使差備譯官傳言曰,明日査事完了之後,則五六日內,卽當回程,頭目等循例求請之物,不可不及時造作應副,匠人等,自明朝多數招入館中,以爲分授指揮精造之地,且禮單雜物及發賣之物,連次入給云。故都給禮單各種之物,已爲整齊,明日畢査後,卽爲入給計料,諸色匠人,自明朝亦將捉致付役緣由,敢啓。傳曰,知道。迎接都監謄錄
上在昌德宮。停常參·經筵。
卯時,館所査事時擧動,申時還宮。內下記草
藥房都提調臣金堉,副提調臣尹順之啓曰,昨者,親臨南館,終日西廳,徒勞聖慮,未效臣義,備員無補,心竊飛揚,伏未審夜來,聖候若何?臣等不勝區區之憂,敢來問安。且査問,旣與勅使相對發端,不必更臨,今日風陰益不好,曾聞有不安之節,恐或有添傷之患,竝此仰稟。答曰,不至添傷,而疲勞甚矣。藥房日記
備邊司啓曰,奏文撰出,不可少緩,大提學蔡裕後,旣請命招矣,承文提調許積·金佐明,罪人推査時,詳聞其所供,備悉曲折,使之同議,奏文辭意,卽爲撰定,俾無未盡之意,何如?答曰,允。
迎接都監啓曰,卽以傳敎之意,使張炫·玄德宇等,措辭試問於大通官李一善,則初以其己意言之曰,買得處則咨文中,一依罪人等招辭,從實撰出,宜當云。玄德宇等曰,通官之言,是矣,亦未可以此意試問於諸勅乎?一善,卽以此意問之,則諸勅之言,亦如一善所答云云。玄德宇等,仍問於一善曰,然則罪人等,何以處置乎?一善曰,罪人等,今姑嚴囚,以待上國處置宜當云矣,敢啓。傳曰,言于廟堂,以此撰出。
迎接都監啓曰,勅使,使差備譯官傳言曰,査問咨文,必於明日內撰出後,彼此文書,可以相準云矣,敢啓。傳曰,知道。備局謄錄
又啓曰,明日下馬宴,以親臨請行之意,已言於大通官李一善處,而火災忽起,宴享雜物,幾盡燒火,今日內勢未及措,不得已退行之言,措辭言之,則勅使知其事勢如此,退行何妨云,敢啓。傳曰,知道。迎接都監謄錄
又啓曰,今日無宴禮,依例別茶啖排入之意,敢啓。傳曰,知道。
又啓曰,今日査事完了,則明日當行下馬宴,依啓下以親臨請行,而連日擧動,必姑將攝,使譯官探知彼意後,請行之意,敢啓。傳曰,依例親臨言之。
又啓曰,卽者,火起於別工作爐冶所,延及於宴享廳,而風勢大作,火焰漸熾,不得撲滅,閭家亦多延爇矣。宴享雜物器皿,〈未〉及移出,盡爲燒火,不幸甚矣。譯官張炫·玄德宇等,以失火之意,言于大通官輩,則明日下馬宴,姑勿請行云矣,敢啓。傳曰,知道。出火者,査出治罪。
又啓曰,館所至近之地,不意失火,諸勅亦必驚動,故臣等進詣西廳,使差備譯官等,諸勅前別爲問安,則答曰,俺等別無驚動,而但延爇人家,以此爲慮云,敢啓。傳曰,知道。
又啓曰,出火根因,詳細推問,則別工作兩爐冶排設之間,火焰猝燃圍排草芚,乘風大作,不得撲滅,工作假家二十餘間,宴享廳瓦家三司所接十三間,及閭家十一戶,盡爲延爇,至於一歲男兒,以致燒死,極爲驚駭。宴享所用若干造果及工作雜物,僅得移出,而其餘燒失之物,亦多,不幸甚矣。此雖出無情,而常時不能愼火,致有慮外之災,當該官吏,不可無懲礪之擧,本所監役閔晦,姑先從重推考,色吏,令攸司治罪,何如?傳曰,閭家則恤典擧行,官吏竝拿推。
又啓曰,別工作失火草記,傳曰,出火者,査出治罪事,命下矣。失火根因,推問之後,才已啓達矣。出火冶匠梁唜同·申唜龍,捉致窮推,則鍊鐵火焰,爲大風所飛,燃及草芚,熾發甚急,勢未及救云。此雖出於無情,不謹之罪,有難容恕,故姑先畧施杖罰,凡各樣求請之物,使之自當及期造作徵納事,捧招後仍爲赴役,觀其所爲,從重處置之意,敢啓。傳曰,知道。
又啓曰,東正使,使差備譯官張炫等傳言曰,俺屢經戰場,多有所傷處,願得牛黃云,依前一部覓副之意,敢啓。傳曰,知道。
又啓曰,卽者,大通官金德承,以淸〈書〉一張,出示差備譯官張炫等曰,此紙,乃提督李一善禮單物件,而自衙門稟定於皇帝者也。張炫等,以隷書謄出,則銀子一百五十兩,白苧布二十疋,綿紬八十疋,木綿八十疋,豹皮四令,鹿皮三令,水獺皮十令,靑黍皮五令,大好紙十五卷,白綿紙三十卷,順刀一把,席七立,銀粧刀四柄,衾一件,褥一件,房排休靴子一雙,從人二名。前日大通官所無之事,提督之任,與通官自別,據此可知,禮單別錄,若以俺等中間做作致疑,則試問于諸勅使,可也云云。李一善禮單,事係新創,何以處之,敢啓。傳曰,以韓巨源時所無之事,援例,姑勿擧行,以觀之,可也。
又啓曰,勅使,使差備譯官傳言曰,俺等之出來,實由於本國人犯禁之致,而反貽本國之弊,至於沿路所過,目覩廢農,心竊不安,決不可久留,定於初六日發還,都給禮單,明日內入給,發賣則期於再明完了云矣,敢啓。傳曰,知道。
又啓曰,今日空日,別茶啖依例排入之意,敢啓。傳曰,知道。
又啓曰,別入雌牛入納云,依其言入給之意,敢啓。傳曰,知道。迎接都監謄錄
上在昌德宮。停常參·經筵。
未時,太白見於午地。
戶曹判書鄭維城請對,引見。內下日記
傳曰,大君行次,御醫一員,鍼醫一員,使之隨往。藥房日記
備邊司啓曰,今此勅使之回,亦當有謝恩之擧,文書及方物,令各該掌,豫爲依例備待,何如?答曰,允。
備邊司郞廳,以三公意啓曰,臣等,與大提學蔡裕後,承文提調許積·金佐明等,同會本司,撰定奏文草,今方正書,而日勢已暮,今日內,似難啓下後示彼,若有更催之言,以此意措辭答之之意,分付都監,何如?答曰,允。
刑曹啓曰,焰焇被捉罪人中,金重希,則以忠立之父,被囚,李㴐則以金同叱之上典,被囚,金男則以金九弘之看證,被囚,旣經査問,而不入於論罪之中,爲先放送,劉義立,亦以身無所犯論斷,姑爲保放,以待結末,何如?傳曰,允。
傳曰,明朝,兵曹判書,刑曹參判命招,善漢語譯官,亦令來待。備局謄錄
傳曰,李一善,似當有別症之擧,所給多少,令廟堂議處。
答平康縣監元萬春,從父入往北京事疏曰,省疏具悉,疏辭當依願焉。
院啓,請臺諫出仕及遞差事。答曰,不允。內下記草
上在昌德宮。停常參·經筵。
自巳時至申時,日暈。
兵曹判書許積請對,引見。內下日記
備邊司啓曰,今此大君之行,與平日奉使有異,所帶員役,宜從簡略,而豫先知數,可以分付整頓夫馬,自下不敢擅定,敢此仰稟。答曰,從略磨鍊,以省廚傳之弊,似當,以此定數分付,可也。備局謄錄
迎接都監啓曰,諸勅使,自昨日,使差備官,連次送言,奏聞草本,速爲入示,累次催促不已,未及撰出正書之意,措辭回答矣。今朝累次送言,促令入示,又爲措辭回報,而一向催督之意,敢啓。傳曰,知道。
又啓曰,以本司草記,答曰,從略磨鍊,以省厨傳之弊,似當,本司,以此定數分付可也事,命下矣。以譯官三員,軍官二員定送,而軍官則稱以隨率,以示變常不安之意,奴子,亦以四五名定數,宜當,以此分付,何如?答曰,依啓。軍官四員定給,而軍官之號,似非尊美之稱,依前爲之,亦似無妨矣。
備邊司啓曰,大君入往之由,似當移咨衙門,令承文院豫爲撰出,何如?答曰,允。
迎接都監啓曰,李一善,使差備譯官傳言曰,奏文草本,入示諸勅,則東副使,適就睡,西副使,累度披閱,不得解見,待東副使睡起後,西副使持往東副使房,欲以淸書飜譯,今日內,勢難畢飜相准,兵曹判書等,姑爲退去云矣。俄而一善,持本草出來曰,豆里松供辭中,有誤錄處,仍令解釋而聽之,往復於勅使處云矣,敢啓。傳曰,知道。
又啓曰,卽者,勅使,又令李一善·金德生等,傳言於許積等曰,豆里松納招時,本無裹以紅氈寢衾等語,何以書出乎?許積等,答以今此奏草,其日刑曹郞官所記者,而潤色之若是,勅使所不聞之言,則刪去無妨,卽今來示奏草者,固欲相議刪定之意也。此外亦不無如此處,俺等當解說一遍,通官試聽而言其可否。一善等,對坐傾聽之後,乃曰,秋立婢子,做飯供饋之說,亦是俺所未聞之語,刪去宜當,自餘說話,俺等所記,大略相同,而但罪人擬斷處,以其輕重分類之故,元隻分書於上下,飜以淸書,則立落語勢,未免眩亂,此亦不可不改。至於各犯,以査問次第言之,則金九弘,當在何得之上,而未免易次,亦當改之,仍爲持入矣。俄而金德生·尹堅等,以勅使之意來問曰,注叱金·金叱同,讀以漢音,則與本名相左,此何故也?改書漢音以入,宜當云。許積等,答以下賤之名,多是方音,例不合於漢音,況前日咨文中,已書此名,今難變改云,則勅使又令句絶。許積等,於其句斷處,占絶入給,則東副使,解以淸語,西副使,寫以淸書,而李一善等言,飜譯之役,勢難畢於一兩日之內,姑爲退去,宜當云,故許積等,依其言退去之意,敢啓。傳曰,知道。備局謄錄
迎接都監啓曰,使差備譯官等,明日下馬宴,親臨設行之意,請行,則諸勅使,使李一善累度往復相議後,傳言曰,自上連日親臨館所,已多勞動,不勝未安,明日宴禮,願勿親臨,宴床分入各房,押宴宰臣,亦勿來待。且昨日失火慘酷之狀,俺等旣已目覩,宴享諸需,勢必難辦,七度宴禮,何可安心准受?上下馬及別宴餞外,其餘三度宴禮,則減之,以除一分之弊云。今此減之之擧,實是無前之顧念,而在我之道,不但晏然從之,別爲措辭致謝,以接待應行之禮,不敢權停之意,遣官傳諭,似不可已,敢啓。傳曰,代行之事,則依其言爲之,而減宴請行事,則當遣內官,措辭言之矣。迎接都監謄錄
又啓曰,禮單贈給馬二匹,依例入給,則上使,使差備譯官傳言曰,此馬皆是駑駘,不可取用,京畿所騎月羅驛馬,使之換入云。臣等以驛馬決不可換入之意,措辭防之,則東正使曰,然則以他好馬,速爲擇入云矣,敢啓。傳曰,知道。
政院啓曰,以迎接都監請宴草記,傳曰,明明日請行,而以親臨言之可也事,命下矣,初七日,國忌正日,而初六日,乃齋戒之日也。親臨宴禮,何以爲之,敢稟。傳曰,明日請行,可也。迎接都監謄錄
都摠府啓曰,因傳敎內,下弓入直軍士,別中日習射,請出標信。傳曰,知道。摠府謄錄
迎接都監啓曰,臣等進詣西廳呈御帖,則宴床,使之分入各房,臣等卽爲退出矣。七度宴禮中,旣減三度,前頭只有別宴·上馬宴,及郊外餞宴,而聞勅使之意,在館之時,必欲得一番親臨云。別宴,何日更爲請行,而亦以親臨言之乎?敢啓。傳曰,明明日請行,而以親臨言之,可也。
又啓曰,卽者,兵曹判書許積,刑曹參判金佐明,來詣館所,使差備譯官玄德宇等,奏聞草本持來之意,傳言於李一善,則一善,以勅使之意,傳言曰,奏聞草本,以淸書飜譯,詳細看見後,如有未盡處,則當與兵判等面議以定,草本姑先入示云,故依其言入送,許積等,仍爲留待之意,敢啓。傳曰,知道。已上迎接都監謄錄
上在昌德宮。停常參·經筵。
未時,太白見於午地。夜一更,月入東井星下。五更,火星,犯壘壁陣西第六星。內下日記
迎接都監啓曰,卽刻,差備譯官張炫·玄德宇等,以諸勅使之言來傳曰,今此奏文草本見之,則罪人等擬斷之處,從其輕重分類抄書之故,元告·元隻,分書於上下,語勢倒置,眩亂錯雜,未易解見,急速改書入示,以爲趁卽磨勘,俾無以此留滯之弊,文書次知宰臣,不可不速爲來詣館所,此等事相議勘定云,敢啓。傳曰,知道。
政院啓曰,臣詣館所,以自上請留之意,使差備譯官傳諭,則諸勅答曰,至遣近侍請留,誠爲感激,而俺等所幹之事,旣已完了,皇上奉命之人,不可遲緩,已定之日,似難更退云,敢啓。傳曰,知道。大臣依例進去請留。迎接都監謄錄
傳曰,去夜命招宰臣,旣已命招乎?大提學,亦爲命招。
傳曰,麟坪大君,不可無贈給之物於李一善,令該曹銀子二百兩,送于大君家,使之給之。內下記草
吏曹粘目,答曰,事極驚駭爲置,今後乙良,一依各司奴婢貢例收捧,無得濫觴事,嚴飭該司。
漢城府粘目,答曰,前者,李時昉之爲刑判時處決也,抑勒成案,隱有暗詐之態,故付之該府,而該府過數月之後,亦不以至公論辨,措語之間,顯有低昻,俱極可駭。以此觀之,則韓慶裕者,似是大有力之人,今日之事,豈不寒心乎?以此似難取信,論以兩邊不當,宜當。內下記草
迎接都監啓曰,今日別宴,臣等呈御帖,宴床分入各房之意,敢啓。傳曰,知道。
又啓曰,發賣雜物,自今朝入給,而各種物目,多數責入,使之明日內完了,敢啓。傳曰,知道。
又啓曰,勅使以下別贈禮單,一依啓下別單數,中使承命傳之,則諸勅使,固辭不受,頭目六人別贈,則將有分受之意,敢啓。傳曰,知道。
又啓曰,卽刻,領議政,來詣館所,令差備譯官,措辭請留,則諸勅相議回答曰,國王請留,如是懃懇,敢不勉留,初八日當爲退行云,敢啓。傳曰,知道。
又啓曰,卽者,中使,又以上敎,傳諭於勅使,則別贈禮單中,銀子·銀器·長劍·白綿紙·皮物外,其餘雜物十三種,各自領受云,敢啓。傳曰,知道。
又啓曰,差備譯官,以勅使之言傳言曰,自上又遣中使,懃懇勸留,故不得不加留一日,初九日定爲發行,牌文,明早使之書入云云,敢啓。傳曰,知道。
又啓曰,卽刻,差備譯官等,以大通官之言來傳曰,初七日發程之意,諸勅使相議牢定,今明牌文出送云,回程之期,旣已發說,似當有請留之擧,敢啓。傳曰,都監依例請留。
又啓曰,卽刻,差備譯官張炫·玄德宇等,以諸勅使之言來傳曰,今此奏文草本,見之,則罪人等擬斷之處,從其輕重,分類抄書之故,元告·元隻,分書於上下,語勢倒置,眩亂錯雜,未易解見,急速改書入示,以爲趁卽磨勘,俾無以此留滯之弊,文書次知宰臣,不可不速爲來詣館所,此等事相議勘定云,敢啓。傳曰,知道。
又啓曰,依傳敎,臣詣館所,使各房差備譯官,別爲措辭請留,則諸勅使相議回答曰,俺等所幹之事,旣已完了,出來時疾馳作行,回程不可遲延,況來時目見沿路廢農之狀,何可遲留,重貽民弊乎?今此請留,出於國王待客至誠,非不感謝,而事勢如此,初七日定期,決難退行云,敢啓。傳曰,知道。依例,承旨進去請留。
又啓曰,東正使·東副使,今日使安禮,又爲鍼灸之意,敢啓。傳曰,知道。
又啓曰,兵曹判書許積,刑曹參判金佐明,來詣館所,奏草中擬斷處,依其言改書入給,則東西副使,飜以淸書之際,日已向夕,今日則勢難勘定,夜間諸勅使,當相議完定以待,姑爲退去宜當云,故許積等,依其言退去之意,敢啓。傳曰,知道。
又啓曰,卽者,李一善,潛言於張炫·玄德宇·徐孝男等曰,今日中使,持來別贈之物,東正使必欲盡受,而西正使以下以爲,不可受之云,故一依其言,雖不準受,東正使,以皇帝肝肺大臣,地位尊重,與西正使逈別,不可不優異待之,以不受禮單中,銀子·銀器,仍存前數,劍則加其一,皮物則稍加其數,更遣中使以給,則彼必受之云。張炫等探問曰,四勅使之中,只給東正使,事體未安,他使一體還給,未知如何云爾,則一善答曰,西正使以下不受之意,皆以牢定,雖再三懇請,必不受之,東正使則非諸使之比,雖獨受贈物,諸使必無異議,而受之者,不以爲嫌,皇帝聞之,亦必嘉之云矣。且聞東正使私語,則皇帝出送俺者,專爲得食之地,而以西正使固執之故,應得之物,未免還失,頗有悔恨之色云矣,敢啓。傳曰,知道。依其言稍加其數,別單更爲啓下,明朝入給,可也。
又啓曰,東正使別贈還給之意,才已啓達,而草記中只給東正使之東字下,使誤以西字書入,臣之不察甚矣,不勝惶恐,敢啓。傳曰,知道。
又啓曰,臣進詣館所,令差備譯官,措辭請留,則諸勅使同會相議而答曰,自上旣遣近臣,又遣大臣,以誠請留,如是懇至,俺等當勉留一日,初八日發行云,敢啓。傳曰,知道。
又啓曰,差備譯官,以勅使之言來傳曰,謝恩使之行,不宜遲延,俺等回還後,卽爲治行,速爲發程宜當云,敢啓。傳曰,言于備局。
又啓曰,卽者,玄德宇,以李一善之言來傳曰,奏文草本,今日以淸書飜譯後,西正使先自獨見,則諸罪人所供之辭,與俺等所聞之語相左,多有可改處,其日同參傳言兵曹判書,刑曹判書·參判三員,明日早食後,使之來待云,以此分付,何如?傳曰,允。已上迎接都監謄錄
上在昌德宮。停常參·經筵。
自卯時至未時,日暈。未時,太白見於午地。內下日記。
備邊司啓曰,迎接都監啓辭,差備譯官,以勅使之言來傳曰,謝恩使之行,不宜遲延,俺等回還後,卽爲治行,速爲發程,宜當云,敢啓。傳曰,言于備局事,命下矣。謝恩使拜表,五月十八日,似爲太緩,臣等亦以爲慮矣。今者,彼之所言如此,令該曹進呈日子,何如?答曰,允。備局謄錄
迎接都監啓曰,兵曹判書許積,刑曹判書鄭致和,參判金佐明等,因勅使分付,才已退去矣,卽刻諸勅,傳言曰,文書次知宰臣等,速爲進詣西廳,奏文議定云,催促甚急,敢啓。傳曰,知道。
又啓曰,許積·鄭致和·金佐明等,與勅使議定奏文草本,而刪改處甚多,故未及完畢,卽刻罷出,明日早朝,使之更爲來會云矣,敢啓。傳曰,知道。
又啓曰,卽者,次通官尹堅,招致臣等,差備譯官潛言曰,頃日自上親臨館所時,東正使拔見雲劍,心竊好之,而不敢發願得之說,若以如雲劍之好大者賜給,則彼必大喜云矣。昨夜,東正使別贈改單子,戶曹旣已書入,而臣等更思之,銀子·銀器等物,依前數給之,則劍子·皮物,亦仍前數,不必加給,以最長者好劍,別爲賜給,似爲得宜,敢啓。傳曰,不必別賜,禮單中所給之劍,以好者各別擇給,可也。
又啓曰,卽者勅使,以初九日起馬牌文出送,而路程記,則奏本文書,昨未修正,稍晩書入云矣,敢啓。傳曰,知道。
又啓曰,卽刻,別入雌牛入納云,依其言入給之意,敢啓。傳曰,知道。
又啓曰,卽者李一善,使差備譯官傳言曰,藥燒酒四醬盆,如前濃煮以入,此乃西正使分付也。玄德宇,以行期已迫,勢未及煮取之意防之,則曰,雖未及於在京之時,發程之後,追送所到處,宜當云。所入藥材,分付兩醫司,而醫司所無唐材,則依前例自內局,量宜覓給,且煮取詳知之人,亦令內局定送,何如?傳曰,知道。
又啓曰,兵曹判書許積,刑曹判書鄭致和,參判金佐明等,自早食後,來待館所,則勅使以爲,俺等文書,時未修正,使之今姑退去云矣,敢啓。傳曰,知道。
又啓曰,次通官金建,送言懇請曰,渠之七寸叔金孝達稱名者,以時任別監,居在惠民署大門內,願爲招入相見云。槪聞則建之奴婢,孝達專執,故欲爲相問區處之計,有此招入之擧,不得已依其言招見之意,敢啓。傳曰,知道。
又啓曰,今日空日,依例別茶啖排入之意,敢啓。傳曰,知道。
又啓曰,卽刻,勅使路程記書出,初九日坡州止宿磨鍊,以其排日計之,則發程第十五日,當到義州矣,敢啓。傳曰,知道。已上迎接都監謄錄
又啓曰,兵曹判書許積,刑曹判書鄭致和,參判金佐明等,來詣館所後,四勅會坐上使之房,招入三宰臣,接膝同坐,奏文草本,方爲相議勘定,而繁文枝語,盡爲刪改,務盡要約,從容講構,未易完了,而只令金德生·尹堅等,言語相傳,一善則故令出送,文書勘定之際,使不得干豫云,聞其氣色,則勅使致疑於一善之營護振南輩,如是擯不與焉云,敢啓。傳曰,知道。迎接都監謄錄
答迎接草曰,不必別賜,禮單中所給之劍,以好者,各別擇給,可也。內下記草
上在昌德宮。停常參·經筵。
迎接都監啓曰,兵曹判書許積等三人,文書修正完了退出,而奏文草本刪改處,將爲正書入啓云,敢啓。傳曰,文書修正後,竝使之入來。備局謄錄
答承文院草記曰,今此添入之言,果好,而彼旣謄出一本,以爲到彼憑準之地矣。似不可無端添入,明日一二宰臣,進去館所,俱言此由,宜當矣。內下記草
迎接都監啓曰,今日別入雌牛入納云,故依其言入給之意,敢啓。傳曰,知道。
又啓曰,勅行,再明定爲打發,明日當行上馬宴,而以親臨請之乎?敢啓。傳曰,允。
又啓曰,明日,上馬宴親臨請行之意,使差備譯官言之,則曰俺等在館之時,願得一番親臨,而有此請行之擧,無以爲喩云,敢啓。傳曰,知道。
又啓曰,今日空日,別茶啖依例排入之意,敢啓。傳曰,知道。
又啓曰,諸勅使,使差備譯官傳言曰,今日上馬宴,親臨設行,明日郊外,又設餞宴,則非但禮數煩瀆,俺等急於回程,越站作行,明日當爲止宿坡州,處處領受宴禮,則勢必遲滯,郊外親臨,亦甚未安,而此則不敢請停,至於宴床,則切勿排設,只行茶禮,實爲便當。張炫等,以只行茶禮,不設餞宴,未安之意言之,則曰,諸勅使旣已牢定,萬無撓改之理,且弘濟院宴床,則俺等未到之前,先爲排設以待云,敢啓。傳曰,情禮俱極,未安之意,措辭更請。
又啓曰,命下矣。臣等使差備譯官,依傳敎措辭懇請,則曰,俺等到處受宴,皆是自上優待之禮,今旣親臨設宴,明又餞宴,禮則然矣。雖行茶禮亦可盡情,且俺等之行,不可遲滯,懇乞宴禮停止云。少無動聽之意,敢啓。傳曰,知道。
又啓曰,今番發賣之物,數日相持,昨已完了,今始折價計數,則白綿紙六千六百卷,益山紙四千八百卷,白紙二千六百卷,靑黍皮三百二十一令,水獺皮二百五十九令,白苧布二同十疋,生布六同十四疋,樻枝三十一萬七千匣,海蔘六百斤。今此物種,比前勅發賣,頗減其數,俱是該曹豫備之物,但白綿紙若干隗,市於市民,少無被侵之事,雖有些少落本,自該曹將爲給價,敢啓。傳曰,知道。迎接都監謄錄
兵曹判書許積,刑曹判書鄭致和所啓,凡訟事,三度得決之後,則不得更訟,載在法典,而近來或爲上言,或爲擊錚,將不勝紛紜之弊,今後則伸明三度得申之法,俾無此弊,何如?上曰,自本曹申飭外方,亦爲擧行,可也。
又啓曰,東副使·西副使,會於西正使房,兵曹判書許積,刑曹判書鄭致和,參判金佐明,使之招入,奏本相議修正,而東正使不參云矣,敢啓。傳曰,知道。
又啓曰,刑曹判書鄭致和,參判金佐明,來詣館所,奏文中,儞其直告實狀六字添入之意,使差備譯官通議于東副使,則以爲,此添入六字,語勢順便,依此爲之,宜當,俺等齎去淸書草本中,亦以此文字添書以去云。鄭致和等,仍爲退去之意,敢啓。傳曰,知道。
又啓曰,卽者,大通官李一善,言於張炫等曰,次通官金建平日使喚奴婢,今爲族人金孝建所執奪,故金建頃者,招致孝建,推尋其奴婢,欲爲其父祭祀之地,則孝建,約以出給花名文記,而稱以閪失,終不出給,別紙所錄奴婢十一口,願得刑曹立案,金孝建,亦爲捧招,俾無日後爭訟之端云矣,敢啓。傳曰,知道。
又啓曰,卽者,西正使,與李一善相對,招致差備譯官玄德宇言之曰,罪人當爲入送,而未知某某應爲入去,罪人姓名,若與俺等所知者相左,則事甚虛疏,須知此意,應送罪人姓名,一一書給,俾無相左之弊,可也。玄德宇,以私語密謂李一善曰,此罪人,似是豆里松·金乃泓·朴庚仁等耳。一善曰,勅使非不知之,而如是云云者,必欲持去本國小名文書矣。西正使又曰,謝恩使一行,改擇日日子,俺等必欲知之云云,敢啓。傳曰,咨草旣已啓下矣,卽爲入示,以探其可否,可也。謝恩使發程日子,問于廟堂,亦卽言之,可也。已上迎接都監謄錄
上在昌德宮。停常參·經筵。
夜一二三更,月暈。內下日記
大駕,館所擧動,入幕次後,藥房問安。答曰,知道。
還宮後,藥房問安。答曰,知道。藥房日記
傳曰,昨日奏草中,添改處,必於今日擧動前,往言其由,似當,言于兵判。
迎接都監啓曰,刑曹判書鄭致和,參判金佐明,來詣館所,奏文中,儞其直告實狀六字添入之意,使差備譯官,通議于東副使,則以爲,此添入六字,語勢順便,依此爲之,宜當,俺等齎去淸書草本中,亦以此文草添出以去云。鄭致和等,仍爲退去之意,敢啓。傳曰,知道。
備邊司啓曰,罪人豆里松,金乃弘,朴庚仁等,今將入送,當有移咨衙門之擧,勅使或不無求見咨草,令承文院急速撰出啓下,何如?答曰,允。
又啓曰,豆里松等三名入送之說,今日始發,殊涉可慮,而似無還止之望,押去之官,不可不極擇差定,有所周旋,伶俐有計慮,且慣接彼之人,庶無失着之事。折衝李應善,最爲可合,適以遠接使軍官,隨到京中,使之落留,稱以罪人押去官,與謝恩使行,一時登途,而其路資夫馬,令各該曹磨鍊題給,何如。答曰,允。
又啓曰,迎接都監啓辭,卽者西正使,與李一善相對,招致差備譯官玄德宇言之曰,罪人當爲入送,而未知某某應爲入去,入去罪人姓名,若與俺等所知者相左,則事甚虛疏,須知此意,應送罪人姓名,一一書給,俾無相左之弊,可也。玄德宇,以私語密謂李一善曰,此罪人,似是豆里松·金乃弘·朴庚寅等耳。一善曰,勅使非不知之,而如是云云者,必欲持去本國小名文書矣。西正使又曰,謝恩使一行改擇日日子,俺等必欲知之云云,敢啓。傳曰,啓草旣已啓下矣,卽爲入示,以探其可否,可也。謝恩使發程日子,問于廟堂,亦卽言之可也事,命下矣。招問日官,拜表,則今月二十五日稍平,大君之行,則二十九日爲吉云,以此兩日,分付都監,言于勅使,何如?答曰,允。備局謄錄
府啓,館所擧動時,西班稀少,不參人員,請推考。答曰,依啓。內下記草
吏曹啓曰,四館積滯,依近例春別薦,何如?傳曰,允。吏曹謄錄
義禁府啓曰,大靜定配罪人崔智男,因其子上言覆啓,陸地移配事判下,故本道潭陽府移配單子,已爲啓下矣。絶島羅卒入送,押領出來,多有往來貽弊之端,依近例令本道次次押送,交付配所後,啓聞之意,行會本道,何如?傳曰,允。禁府謄錄
上在昌德宮。停常參·經筵。
勅使回去,大駕,慕華館擧動,入幕次後,藥房問安。答曰,知道。
還宮後,藥房問安。答曰,知道。藥房日記。
夜一更月暈。內下日記
迎接都監啓曰,卽者,使差備譯官等,罪人入送咨文草,入示于西正使,且以謝恩使行期,進定於今月二十五日,大君之行,以二十九日擇日之意言,則西正使,與東副使會坐,見其咨草,不爲可否,入送罪人三人姓名,使之書給,故依其言別紙書入,謝恩使大君進定事,則答以知了云矣。令譯官更加探知,則其意不在於咨文,而應送罪人,慮或有中問換名之患,必得小名別紙,以爲到彼相驗之地云,敢啓。傳曰,知道。
又啓曰,卽接伴送使許積狀啓,則大通官李一善,欲得好品淸心丸,懇請不已云。再昨發行臨時,因通官等,求索淸蘇,令醫司各數十丸覓給矣,至於中路,稱以品味不好,更求眞品淸心元,有此馳啓,令醫司極擇好品數十丸,撥上下送,何如?傳曰,允。備局謄錄
禮曹草記,答曰,連因客使支待,物力蕩渴事段,誠然是在果,人蔘下送時,偸竊欠縮,亦是蕩渴之致乎?自前該曹,專不接待遠人之事體,苟充塞責,莫甚兺不喩,任他中間偸換,亦至於此,其時所掌郞廳·色吏,令該曹査出,郞廳姑先推考,色吏囚禁重治爲旀,前日李厚源之爲本曹判書時,爲慮此等弊端,紬苧升品,皆有定制爲有置,遵此施行事,嚴飭戶曹爲旀,本曹段置,勿爲尋常泛過,刻意檢飭,勿爲貽侮遠人。內下記草
司錄,以右議政意啓曰,臣今日早朝,奉陪御帖,纔出闕門,未及紅馬木之際,司諫權大運,修撰吳挺恒,竝馬疾馳,直犯御帖而過,臣所帶下人,齊聲呵禁,終雖下馬,殊甚不當。權大運,今旣引避,此後處置,自有公論,吳挺恒,姑先推考,何如?傳曰,允。
上在昌德宮。停常參·經筵。
二更三更,月暈。內下日記
藥房啓曰,連日擧動,至於郊外,伏未審夜來,聖候若何?敢來問安。答曰,無事矣。藥房日記
備邊司啓曰,兵曹判書許積,以伴送使,又爲西下,四月等祿政事,若待其還朝而退行,則許多軍職及衛士等,受祿之期甚遠,其間切悶之狀,誠可動念。許積,爲此之慮,祿遞兒陞降文書,旣已修正封置而行,今無低昻之事,惟當以此,直爲書啓而已,令兵曹後日政,卽爲啓下,俾無頒祿過時之弊,何如?答曰,允。
又啓曰,豆里松等三名,今將入送,累朔滯獄,又未免押去,無論罪犯如何,誠可矜惻,令該曹造給夏節衣袴,且其渡江時,每人各定守直一名,押去官李應善,騎·卜馬題給,而與彼相接之際,不無需用之事,亦令管餉使,南草·黍皮·烟竹等物,從優給送宜當,以此分付,何如?答曰,依啓。備局謄錄
玉堂箚曰,請謝恩使以下書狀等加資還收事。答曰,省箚具悉。旣罪各異,似不當混同論也。
領中樞府事李敬輿辭職上疏,入啓。答曰,省疏具悉。頃聞卿之病患,予用慮念,而連因國家多事,存問,亦不得以時,良可歎也。卿其安心焉。內下記草
上在昌德宮。停常參·經筵。
夜一更四更,月暈。五更,西方,有氣如火光。內下日記
傳曰,修理都監都提調以下員役,書啓。內下記草
答戶曹判書鄭維城,參議李惟謙待罪啓辭曰,知道。勿待罪。此事,非今斯今,已成痼習,久矣。今後卿等,亦爲惕念爲之,可也。
院啓,請回還使臣以下賞加還收事。答曰,已諭于玉堂矣。內下記草
吏曹粘目。答曰,此人不但有扈從之勞,厥養父金天霖,甲子之亂,死於國事,亦不可無垂恤之典,依願加資。
刑曹草記。答曰,旣過屢年之後,吏曹之啓請復設,似未妥當,勿爲變更,仍前施行。
府前啓。答曰,已諭,毋煩。內下記草
刑曹啓曰,司諫院·侍講院奇別書吏,自吏曹,各司書吏,輪回定送,給價雇立之際,多有濫觴之事,頃年故判書朴筵,爲典牲提調時,疏陳此弊,吏曹外其書吏收布,本曹收用之外,通一年磨鍊,雇立奇別書吏,各司輪回之規,永爲停罷,皆以爲便,而獨吏曹書吏,以失其所得爲悶,雇立奇別之人,亦不得刁蹬其價矣。今見吏曹啓辭,則復設輪回之定規,此或出於事勢之不得已,而至於本曹,則乃是詞訟之地,事務比他司煩劇,非但各房分掌,常患不足,且無兵·戶曹所給料布,故自不侵他役。曾在先朝,明爲捧承傳之事,而今者吏曹,循例差役,定送奇別書吏,本曹下人,將爲難支之勢,事甚可慮。令吏曹依前捧承傳,切勿差定,以爲保存之地,何如?批答在上
上在昌德宮。停常參·經筵。
自昧爽至辰時,沈霧。申時,日暈。內下日記
備邊司啓曰,罪人押去官李應善職號,以僉知中樞府事,書塡於咨文,宜當,分付該院,何如?答曰,允。備局謄錄
右承旨蔡忠元辭職上疏,入啓。答曰,省疏具悉。爾其勿辭,調理察職。
府啓,請大司憲吳挺出仕,工曹正郞金鼎夏遞差事。請使臣以下賞加還收事。答曰,依啓。加資還收事,不允。內下記草
備局粘目。答曰,尋常除良,各別善處爲乎矣,事之痛惡者,本府官吏,專不愛惜民力,擔當周旋,一任彼人之徵索,無意於爭辨,唯唯從令爲有如可,事過之後,張皇馳啓,有若他國之事,此何道理耶?雖曰不得自由,致意作事,則亦豈至此乎?流來之弊,縱難猝變,決不可蒙然置之,本司各別嚴飭該府。
院前啓。答曰,勿煩。
奉敎李之翼上疏,入啓。答曰,省疏具悉。爾其勿辭察職。
延陽府院君李時白箚子,入啓。答曰,省箚具悉。卿其安心勿辭。內下記草
司僕寺啓曰,上年分養馬,自月初始爲上來,已捧十五餘匹矣。隨其所捧,卽爲分給禁軍及都監馬隊·御營別隊乎?依上年例,畢捧之後,更稟分給乎?敢稟。傳曰,隨其所捧,卽爲分給,可也。司僕謄錄
上在昌德宮。停常參·經筵。
未時,太白見於午地。內下日記
備邊司啓曰,罪人豆里松等,旣定押去之官,我國地方,則不必與使臣偕行,前期發送,徐徐作行,使之到義州,隨使行渡去,而長路不可着枷押去,依淸國之規,以鐵鎖加項,宜當。以此意李應善處,分付以送,何如?答曰,允。
傳曰,大君夫人病患極重,方在死生關頭,而今番之行,與使臣之行有異,行止不得自由,發程日期,亦甚不遠矣。令備局移文于伴送使處,大君夫人所患如此,今二十九日,似難發程之意,言及于一善輩,以爲慣聞於諸勅之耳,更待移文,以爲退定日子之地,可也事分付,直爲行移。備局謄錄
府·院前啓。答曰,毋煩。
都摠府啓曰,上年八月十一日,因本府草記,曜金門內,中日試射處,修理都監爐冶排設,前頭中日,以通化門內,前之處所爲之乎?敢稟事。傳曰,不必移設,限畢役間,姑停可也事,命下矣。今則修理已完,依前例曜金門內設行乎?且今日入直軍士,當爲中日習射,而政事相値,不得爲之之意,敢啓。傳曰,知道。
上在昌德宮。停常參·經筵。
未時,太白見於午地。
國忌齋戒。內下日記
完南君李厚源上疏,入啓。答曰,省疏具悉。疏辭,看來驚駭,當令該曹,依疏施行焉。
領府事金堉箚子,入啓。答曰,省箚具悉卿懇。鍾情之痛雖切,國事亦重,卿其抑哀,安心勿辭。
院啓。答曰,不允。姜復先·金宇振等事,更加詳察處之。
府啓,都監郞廳加資改正事。答曰,不允。下諭事,依啓。內下記草
上在昌德宮。停常參·經筵。
卯時,日暈。未時,太白見於午地。內下日記
備邊司啓曰,罪人押去官李應善,來告本司,卽刻臨發,豆里松等三名,齊訴應善曰,親屬各一人,願許同往,以爲到彼顧見之地云。其情可矜,於事亦似便當,依願許送,何如?答曰,允。
又啓曰,忠淸兵使李元老,病未察任之故,因監司狀啓,該曹覆啓遞改,而兵曹判書許積,奉使在外,未卽差出其代,許積還朝尙遠,本營事勢,亦甚可慮,不可膠守常規,令該曹後日政,各別擇差,何如?答曰,允。備局謄錄
上在昌德宮。停常參·經筵。
夜一更,月出時月色赤。五更,流星出天津星上,入策星下,狀如拳,尾長二三尺許,色白。內下日記
傳曰,今番咨文中以爲,各樣物件中應禁之物,曾已移咨知會云,其咨文覓入。備局謄錄
修理都監都提調領議政鄭太和,子弟中一人除職,提調右議政元斗杓,熟馬一匹賜給。戶曹判書鄭維城,吏曹判書洪命夏,都廳吳挺緯,各給一資。有司堂上兵曹判書許積,加資,熟馬一匹。前都廳朴世城,加資敍用。李泰淵,兒馬一匹賜給。一所郞廳李箕徵,三所郞廳金壽昌,竝陞堂上。李松齡,守令除授。睦嗜善,準職除授。柳頲,兒馬一匹,姜,上弦弓一張賜給。監造官黃世耉·成後益·呂台齊·鄭揆,竝四品實職除授。金□五品實職除授。徐顯一,守令除授。柳陞培,承敍。李恒鎭·李彦哲,參軍尹世喬,竝六品遷轉。監造官李櫋·朴昌文,各兒馬一匹,黃德輿,上弦弓一張,李昌胤·金炫文·鄭淑周·黃道宏,各不粧弓一張,扁額書寫官李山賚,半熟馬一匹,池世鵬,兒馬一匹賜給。先王朝除職承傳,申飭擧行,侍郞李慶徽,紙五卷·筆五柄·墨二笏賜給。領役部將,終始勤勞者李胤宗·金汝銓·李德仁·李廷卨·崔哲守·金承立·鄭士誠等,邊將除授。四五朔勤仕者,各弓子一張,長片箭一部賜給。三朔以下來仕者,令該曹米布磨鍊題給,而其中築墻時,領役部將等,相當職除授。別監朴根賢·孫得安,竝司鑰除授。諸色工匠及員役等,令該曹米布磨鍊題給。次知內官徐後行·尹完,一所從事官李汝眞·鄭胤白,各加一資。從事官李春榮·李極·朱彬·尹銘,各半熟馬一匹賜給。
備邊司啓曰,本司武郞廳趙時一,奔走勤仕,已過十五朔,依例陞敍,或守令除授事,捧承傳,何如?傳曰,允。吏曹謄錄
都摠府啓曰,今日入直軍士,中日習射,請出標信。傳曰,知道。
上在昌德宮。停常參·經筵。
未時,太白見於午地。內下日記
伴送使許積狀啓,卽刻,得接義州府尹金徽馳報,則又有三勅之行,四月初四日,起馬牌文,十四日,自鳳凰城來傳。以其所報,入示於勅使,則諸勅使亦相顧錯愕,有莫知其由之色,李一善則但曰,朝鮮之民,何以保存,吾輩亦甚顔厚。牌文旣以頒詔爲名,則事非大段之事,而以日子計之,則來勅越江,似在於此勅纔還之後。臣於今行,熟察兩西形勢,則各邑各驛人民之困悴,物力之凋殘,比數年前益甚,而三勅四勅,往來於一時,官儲已竭,物力已盡,至於驛路,則責令疲卒,貸木貰馬,公私渴悶,若將不支。又於此際,猝聞三勅之報,目見上下大小遑遑罔措之狀,此間景象,有不忍言,若無朝廷別樣救濟之擧,則各邑各驛,萬無支過之勢,緣由馳啓。啓下備邊司。
備邊司啓曰,卽見平安監司柳淰,義州府尹金徽等馳啓,勅使三員牌文,又爲出來,渡江,當在今二十七八日間云。毋論其所幹之如何,各邑各驛之力,將無以支堪,戶曹百物,支儲已盡,未及新措,內外渴悶之狀,何能盡言?回去勅使之行,以日計之,必於念五六日渡江,以伴送使許積,仍爲後勅遠接之任,宜當,令該曹急速啓下,撥上行會,迎接都監堂上·郞廳,亦卽差出,使之星火料理,俾無生事之患,何如?傳曰,依啓。本曹事務多滯,回還時伴送使,則以他人差送,可也。
南龍翼,以戶曹言啓曰,勅使三員,今月初四日起馬之報,又爲來到,纔經四勅,缺三字前分定,支待雜物,幾盡用下,餘存者無幾,勅使接待酬應之事,誠爲渴悶,罔知攸處,不得已應用雜物,依例分定,而以起馬日計之,則入京之期,應在五月旬間,遠途雜物,及期輸納,萬分急迫,分定物件,星火上納事,撥馬行會各道,何如?傳曰,允。
南龍翼,以禮曹言啓曰,三勅又將出來,京外迎勅諸事,遠接使一路迎餞慰等事,及問禮官齎去儀注,一依前事目,知委各司擧行,而若有別樣磨鍊之事,則臨時稟處,何如?傳曰,允。已上燼餘
備邊司啓曰,卽接伴送使許積,十五日在中和成貼馳報,則李一善,自黃州落後,往其父家,午後始爲追到,卽以大君行次,勢難發程於二十九日之意,措辭言及,則一善以爲,事勢如此,則退行何妨?但不可不言於勅使,終日聚觀角抵戱,繼有驛馬看擇之事,極其紛擾,明日到平壤,當爲探問云云,爲先枚擧以啓之意,敢啓。答曰,知道。
傳曰,今此謝恩使之行,因不得已之勢,初六日退行事,昨已傳敎矣。北使三人之行,又爲出來,民事之罔極,固不可言,而前後謝使之行,決不可分而二之。右相之行,姑爲遲待,此勅過去之後,又兼其謝,鱗次發行之意,令該局急急移文于伴送使處,北使未渡江之前,具由言之,以觀其答,而大君之行,應與右相一時作行,似無徑先入去之理,此意亦令言之。備局謄錄
備邊司啓曰,平安道則因監司狀啓,管餉租七千石題給,以補站上之需事,才已覆啓矣。黃海道,亦當一體願救,本道所在管餉租三千石,許令分給各邑,以助其力,而海西各驛,則旣無補驛設廳之事,每番勅行,該曹輒有價布題給之規,今亦照例擧行之意分付,且開城府,則待本府願受其處穀物之報,更爲稟處,何如?答曰,依啓。該曹所給之數,似爲零星,今番則使之從優題給。已上備局謄錄
府啓,請謝恩使賞加還收事。答曰,毋庸堅執。內下記草
院啓,謝恩使還收事。答曰,不允。姜復先出仕事,依啓。
府啓,都監郞廳加資改正事。答曰,不允。下諭事,依啓。內下記草
上在昌德宮。停常參,只晝講。
政院啓曰,昨日引見時,右議政元斗杓所啓,迎餞慰使,今後則以文官另擇差遣事,命下矣。各處迎慰使,今當差出,而伴送使許積狀啓,安州以北迎慰使,則以四勅餞慰使,仍察將來迎慰之任者,非徒爲一路除弊,亦慮其事勢窘迫,而大臣啓辭如此,安州·定州·義州,亦竝以文官改差乎?依許積狀啓,只平壤以南,以文官差出乎?敢稟。傳曰,依狀啓爲之。
金素啓曰,安州以北迎慰使,以四勅餞使,仍留察任事,命下矣。以此意三處迎慰使,及遠接使處,竝以下諭,且御帖齎去人,別定禁軍,撥上下送,何如?傳曰,允。燼餘
備邊司啓曰,以本司草記,餘丁木五同,題給畿驛事,答曰,此亦不敷,加給似當事,命下矣。京畿站路不遠,六驛合力,五同之木,猶可添補支用,故如是啓請,今承聖敎,更加二同題給之意,分付,何如?答曰,依啓。
又啓曰,黃海監司李弘淵,聞三勅先聲,以各官各驛悶迫之狀,馳啓,願蒙朝廷顧恤,題給米布矣。臣等不待狀啓,以本道所在管餉租三千石,分給各站,補用之意,入啓蒙允,昨已行會,驛馬雇價,添補該曹,應給軍布,亦因聖敎,比常規加給二同事,朝者分付兵曹矣。以此意枚擧回移,而江原道補把馬,依例知委一款,則着令兵曹,急速擧行,何如?答曰,允。
又啓曰,昨日平安監司柳淰狀啓,回啓粘目中,誤書一字,而入啓之時,未及覺察,極爲惶恐,付標以入之意,敢啓。答曰,知道。備局謄錄
院啓,請謝恩使以下賞加還收事。正言鄭植,持平丁昌燾,前都承旨李行進罷職時,同參承旨,竝遞差事。答曰,不允。
刑曹判書趙絅上疏,入啓。答曰,省疏具悉卿懇。此非予之私於卿也,卿其宜遵前旨,安心勿辭。
吏曹判書洪命夏上疏,入啓。答曰,省疏具悉卿懇。此是應行之典,卿其安心勿辭。
正言金澄上疏,入啓。答曰,省疏具悉。爾其勿辭察職。內下記草
晝講入侍時,特進官鄭致和,同知事蔡裕後,參賛官金素,侍讀官李萬雄,檢討官睦兼善,假注書李敏徵,記事官李之翼·沈梓。講詩傳北山,自陟彼北山,止章四句。
夜二更,月出時月色赤。內下日記
上在昌德宮。停常參,只晝講。
未時,太白見於午地。夜二更,月出時月色赤。四五更,月暈。內下日記
南龍翼,以迎接都監言啓曰,前縣監李泰培,都監郞廳,已爲啓下,而時無職名,依例付軍職,冠帶常仕,何如?傳曰,允。燼餘
備邊司啓曰,今四月十八日晝講時,正言鄭植所啓,臣以咸鏡道居山察訪,纔爲遞來,道內弊端,略有所聞,而此非啓辭之時,故常欲陳達而未能矣。今適入侍榻前,敢此陳啓矣。本道,土瘠民貧,而各官田稅,年年收捧,旣無上納之規,又無公用之處,竝與常平廳耗穀,會錄倉穀,逐年添滋,民戶別無增益,民間分糴之時,每戶所受,將至百餘石,故民不堪其苦,至有不願受出,直自備納其耗穀者,此是巨弊,合有變通之道矣。上曰,令廟堂議處事,命下矣。官穀之數,逐年增加,一戶受穀,至於百餘石之多,則果是民間之巨弊,而他無變通之策,每年一半留庫,一半分給事,曾有定奪,依此擧行,而猶有此弊否,及何以則可除此弊,令本道商量啓聞後,更議以處,而常平廳所管勅穀,則令該廳從長處置,何如?答曰,允。備局謄錄
院啓,李箕徵等改正事。答曰,亟停勿煩。
開城留守崔惠吉上疏,入啓。答曰,省疏具悉卿懇。卿之如是用心拮据彌縫之事,實爲嘉尙,朝廷之致責,不過從前謬習之可惡也。於卿何有?卿其安心勿辭,從速察職。
大司諫尹鏶上疏,入啓。答曰,省疏具悉。爾其勿辭察職。
副校理閔鼎重上疏,入啓。答曰,省疏具悉爾懇。前日之敎,實是責爾之言也,爾其有則改之,無則加勉而已,何必不安乃爾?君臣猶父子,勿爲自別,從速上來。內下日記
晝講入侍時,知事鄭維城,特進官李應蓍,參賛官兪瑒,侍讀官李萬雄,檢討官睦兼善,假注書李夏,記事官李之翼·沈梓。講詩傳北山,自無將大車,止出宿而外也。
上在昌德宮。停常參·經筵。
祈雨祭齋戒。
卯時辰時,日暈。巳時,日暈,白氣一道,起自暈內,橫過日下,逶迤指北方,良久乃滅。自午時至申時,日暈。夜五更,月暈。內下日記
備邊司啓曰,將以兩西穀物,題給松都,而詳問本府願受之處,然後更爲定數啓稟之意,啓下行會矣。卽接本府條報,則已過勅行,需用落本等物,今不暇論,而今此出來三勅,許多責應,計無所出,遠郡所在之穀,則未救燃眉之急,若以海州·延安·白川·金川等邑所儲之米,題給,則可以及期運致以用云。米則今後勿爲出用事,旣已定奪,依兩西例,以租題給,而從其願,海州等四邑所在租三千石,許令取用,而隨其各邑所儲元數多少,而參酌計給,准其三千之數,以補前後之用,宜當,以此意,管餉使處,竝爲分付,何如?答曰,依啓。備局謄錄
傳曰,史官五員待命,騎馬十五匹立之。南郊雩祀,漢江·木覓·白岳祈雨祭所內摘奸。內下記草
吏曹啓曰,禮曹判書,從二品中加望事,命下矣。依刑曹判書差出之時例,問于大臣之意,敢啓。傳曰,知道。吏曹謄錄
上在昌德宮。停常參·經筵。
刑曹參判金佐明上疏,入啓。答曰,省疏具悉。本職及備局有司之任,今姑勉副焉。
奉敎李之翼歸覲上疏,入啓。答曰,省疏具悉。爾其勿辭往來。內下記草
右副承旨鄭昌胄辭職,據曹回啓,三年之喪,禫而復常,聖人之制,旣盡情禮之折衷,而近來士大夫,禫月不仕,蓋出於孝子之心,有所不安是白在果,今此右〈副〉承旨鄭昌胄疏內辭緣,殊甚懇切,心制已闋之後,所謂禫月未盡云者,元非禮文所載是白乎矣。近臣進退,臣曹不敢擅便,上裁,何如?吏曹謄錄
上在昌德宮。停常參·經筵。
自昧爽至寅時,有霧氣。巳時,日暈。夜四更五更,月暈。內下日記
備邊司啓曰,卽見伴送使許積馳啓,及押去官李應善稟目,罪人豆里松·金乃弘等,到中路,始吐買焰硝實狀云。與勅使査問時所供不同,奏文措語,亦將相違,事甚可慮。許積言及於一善之後,未知彼言之如何,而許積旣悉李應先稟目之意,疾趁勅使未渡江之前,彼所齎去奏草,改定以送。然後啓聞,則可以此寫出正本。卽以此意火急行會,而李應善稟目題送,則姑待許積狀啓,更議以處,何如?答曰,允。
備邊司啓曰,罪人押去官李應先稟目封入,以備御覽矣。且伴送使處行會之文,若付撥遞傳,則恐或稽滯,別定善騎馬禁軍一人,使之星火馳去,何如?答曰,允。
禮曹判書蔡裕後辭職上疏,入啓。答曰,省疏具悉。卿才允合擢用,宜勿控辭,從速察職。
玉堂箚曰,請大司憲吳挺一,正言金澄,司諫李廷夔遞差,掌令鄭榏,獻納鄭萬和出仕事。答曰,依啓。內下記草
實錄修正廳啓曰,實錄已修正者,一邊先爲印出事,曾已啓請蒙允矣。勅使出去之後,卽當始役,而諸具未備,今始纔完,謄書粉板,一日爲急。謄錄郞廳,只有八員,其中兵曹正郞李元禎,以接慰官下去,副司果南九萬,病勢極重,已過月餘,此兩人爲先改差。其代,以典籍許珽,承文著作李敏徵差下。文學鄭晳,兵曹佐郞李象震,承文正字金炫文·權知,副正字權斗樞等,更爲加出,使之察任,何如?傳曰,允。吏曹謄錄
都摠府啓曰,今日入直軍士,當爲中日習射,而宗廟奉審移安祭相値,不得爲之之意,敢啓。傳曰,知道。
上在昌德宮。停常參·經筵。
開城留守崔惠吉,辭職上疏上送事,啓。答曰,省疏具悉。卿其安心勿辭,從速察職。
傳曰,宗廟社稷獻官,皆前日已行之人,殊涉不均,改差。
答副校理閔鼎重疏曰,省疏具悉。爾之戀君不忘之忠,予用嘉尙矣。爾其勿辭調治,以時察職宜矣。
延城君李時昉上疏,入啓。答曰,省疏具悉。卿其勿辭,從速察職。已上內下記草
吏曹啓曰,尙衣院別提韓宜吉,呈狀于本曹曰,本以老病之人,精神耗損,人事頗錯,添患胸腹,痛勢極重,不得運身,決難供職,速爲處置云。韓宜吉老病衆知,當此多事之時,不可任其調治,改差,何如?傳曰,允。
弘文館啓曰,本館下番,只有修撰睦兼善一人,今方入直,他無替職之員,前頭疾病事故,未可預料,後日下番闕員差出,推移替職,何如?傳曰,允。
上在昌德宮。停常參·經筵。
再次祈雨祭齋戒。
未時,白雲一道如氣。起自南方,直指日傍,長數十丈,廣尺許,良久乃滅。夜一更,流星出元星下,入坤方天際,狀如拳,尾長三四尺許,色赤。三四更,東方有氣,明滅如火光。內下日記
傳曰,義州留連之弊,極爲可慮。令備局急急成公事,善騎撥者,極擇下送,必於二日內,及於義州事嚴飭。
備邊司啓曰,卽見伴送事許積,平安監司柳淰聯名狀啓,金孝元,詐稱大通官同生之事,殊甚駭怪。不可不鉤得實狀後處之,而出來勅使,將於數日內到灣,自本道推問,有煩聽聞,急急捉致京獄,另加究問,期於得情宜當。且孝元之父有體,及馬主金介也之等,推問啓聞之意,伴送使旣已移文于開城府云。毋或遲緩,劃卽擧行事,並爲分付,何如?答曰,依啓。其父及馬主,亦爲捉致京獄,一體嚴鞫,可也。且孝元,旣受重刑云,俾無中路徑斃之患事,分付宜矣。備局謄錄
傳曰,咸鏡北道細布貢,不但數甚零星,專爲衣襨之用,今年則夏節已迫,而尙不來納云,事極駭愕。該邑守令等之視國事蔑如之罪,不可不懲,爲先從重推考。各邑公兄色吏等,移囚營下,各別嚴刑啓聞事,移文戶曹,使之趁卽擧行,一邊催促上納事,分付。
傳曰,史官三員待命,騎馬九匹立之,宗廟·社稷·北郊祈雨祭所內摘奸。已上內下記草
備邊司啓曰,卽見伴送使許積馳啓,罪人勿爲入送之言,出於勅使,極爲多幸,一依其所言爲之之意,別定善馳撥禁軍,星火回移,何如?答曰,允。
上在昌德宮。停常參·經筵。
吳挺緯,以迎接都監言啓曰,都監郞廳司評沈廷老,自本院,改差事入啓,允下矣。其代造紙別提李晛差下,察任,何如?傳曰,允。
備邊司啓曰,罪人豆里松等三名,旣不送彼中,則似當與他罪人,同囚京獄,以待北京處置,令李應善還爲押到京中事分付,宜當。若或與後來勅行,路次相値,有所難便,則勅行登途後,隨後上送之意,並爲知會于遠接使及平安監司處,何如?答曰,允。備局謄錄
自昧爽至卯〈時〉,有霧氣。自辰時至未時,日暈。內下日記
禮曹判書蔡裕後辭職上疏,入啓。答曰,省疏具悉卿懇。已諭予意,卿勿固辭,亟出察職。
大司諫尹鏶辭職上疏,入啓。答曰,省疏具悉爾懇。爾勿庸固辭,調理察職。內下記草
刑曹粘目。答曰,旣已箇箇承服之後,更爲訊問,實涉文具,如此凶賊,豈可任他行詐,苟延時日乎?直爲照斷。內下記草
忠淸監司書狀,鎭川縣監李翼徵,依民願,隨一朞仍任事,據曹回啓。觀此狀啓,則鎭川縣監李翼徵,盡心其官,治績最荒。當此凶年,遞改可惜,闔境願留一年是如爲白有在果,瓜滿遞改,自是金石之典,而近來守令臨遞之時,邑民呈狀請留,已成弊風。狀啓內辭緣,勿施,何如?吏曹謄錄
慶尙監司狀啓,備邊司公事,全不記憶,以致回啓事。傳曰,勿待罪事回諭。
上在昌德宮。停常參·經筵。
刑曹草記。答曰,此事畢竟,則歸之於太歇後矣,照律除良,人蔘欠縮之罪,刑推得情。
院前啓。答曰,不允。下諭事,依啓。
上在昌德宮。停常參·經筵。
三次祈雨祭齋戒。內下日記
以訓鍊都監去秋等中旬時,哨官鄭興善騎芻五中啓辭,答曰,此是特異之才,特賜直赴殿試,以爲聳動之地。
傳曰,史官五員待命,騎馬十五匹立之。南郊雩祀·漢江·白岳·木覓祈雨祭所內摘奸。內下記草
上在昌德宮。停常參·經筵。
酉時,太白見於申地。內下日記
正言鄭植上疏,入啓。答曰,省疏具悉爾懇。爾無所失,似無遞改之事,而臺閣不可久曠,今姑允從焉。
持平丁昌燾上疏,入啓。答曰,省疏具悉爾懇。情外之人言,固不足恤,而臺閣不可久曠,今姑允從焉。內下記草
李晳,以迎接都監言啓曰,雜物色郞廳姜頊,時無職名,今日內口傳付軍職,冠帶常仕,何如?傳曰,允。
府·院前啓。答曰,無庸堅執。
都摠府啓曰,今日入直軍士,當爲中日習射,而政事相値,不得爲之之意,敢啓。傳曰,知道。
吏曹啓曰,海原君暎奴唜金,呈狀于政廳曰,上典海原君,與海原君健,職號相同。同宗之列,不可以一號同稱,速爲入啓處置云。宗班有者,則曾有改號之例,依啓施行,何如?傳曰,允。吏曹謄錄
上在昌德宮。停常參,只晝講。
自昧爽至辰時,有霧氣。未時,太白見於午地。夜一更,黑雲一道如氣,起自坤方,直指東方,長竟天,廣尺許,良久乃滅。五更,巽方有氣如火光,有霧氣。內下日記
備邊司啓曰,在前大君使臣入往時,例有至北京陪行差使員,而今行異於前日,行中員役,亦已從簡,則差使員似當減省。前期分付該道,可除此時守令治行以待之弊,敢此仰稟。答曰,依啓。備局謄錄
吏曹參議宋浚吉上疏,入啓。答曰,省疏具悉爾懇。疏辭看來,不覺傷嗟,夫復何言?爲念事勢,今姑允從焉。
院前啓。答曰,不允。下諭事,遞差事,依啓。內下記草
晝講入侍時,同知事洪命夏,特進官具聖墍,參賛官李晳,侍讀官李萬雄,檢討官睦兼善,假注書郭世翼,記事官沈梓·金壽興。講詩傳北山,自嗟爾君子,至未敢信其必然也。
都摠府啓曰,副摠管元䎘,以會同外軍士,除標信內兵曹進去之意,敢啓。傳曰,知道。
忠淸監司書狀,林川郡守鄭後諶罷黜事。吏曹謄錄
上在昌德宮。停常參·經筵。
傳曰,今日晝講停。
未時,太白見於午地。內下日記
傳曰,大臣·備局堂上命招。
傳曰,史官四員待命,騎馬十二匹,卜馬四匹立之。德津紺岳·松岳山·五冠山,祈雨祭所內摘奸。內下記草
府前啓。答曰,毋庸堅執。內下記草
實錄修正廳啓曰,都廳郞廳四員內,成均直講李敏迪,親病尙未差復,勢難仍察,當爲改差。郞廳只餘三員,三堂上,各與一郞廳纂述,則似未及周旋。各加一員,以議政府舍人李正英,侍講院輔德李殷相,吏曹佐郞李慶徽差下,使之察任,何如?傳曰,允。吏曹謄錄
義禁府啓曰,本府所管囚推及徒流罪人等審理事,臣等榻前承命出來,卽爲收聚前後罪案,就問于諸大臣。罪犯涉於逆黨及贓汚者,則不爲擧論。此外罪名雖重,其情可恕者,別單開錄,各其名下,書其罪犯。取稟文字,亦依大臣所言,並錄其下以入,伏候睿裁。傳曰,知道。已上謄錄
實錄修正廳啓曰,都廳郞廳四員內,成均直講李敏迪,親病尙未差復,勢難仍察,當爲改差。郞廳只餘三員,三堂上,各與一郞廳纂述,有似未及周旋,各加一員,以議政府入直人李昌英,侍講院輔德李殷相,吏曹佐郞李慶徽差下,使之察任,何如?傳曰,允。
司圃署別提朴振祚,呈狀于政廳曰,重患大腫,方在死生中,數朔之內,差復無期,斯速入啓處置云。朴振祚身病如此,供上重地,不可久曠,改差何如?傳曰,允。郞廳李重玉校正。日記廳郞廳李重彬書。
上在昌德宮。停常參·經筵。
朔,日有食之。傳曰,嗚呼。自寡昧之忝位以來,水旱及天地災異之變,式月斯生,殆無虛時。恐懼憂虞之心,不翅若臨淵履氷,吾無樂乎爲君之言,誠今日之謂也。夙夜不敢遑寧,恐墜祖宗付畀之重,玆者旱魃之虐。又發於前歲失稔之餘,致此之由,無非寡昧之德薄才疏,不能處事得宜,使人心不悅,而上干于天也。其在寡躬,宜受譴罰,而今夫民也替受之,寡昧之心,當如何哉?自焚灼于中,若恫于身,徒切刻責之外,夫復何言?自今日避正殿,益加省愆,欲爲遷善改過,承旨代予草敎,廣求直言,以補不逮,減饍等事,令該曹另爲擧行。且念飢歲旱熯之日,哀此煢獨,令該曹,鰥寡孤獨之無依者,特給糜粥之資,以示予顧恤之意。且令中外疏決庶獄,以示予欽恤之意,亦令天官,甄拔人才,無使有德之人,沈于下流。吏曹謄錄
答政院啓辭曰,所陳之事,予當體念,而下敎之言荒杜,無以導達本意,承旨,代草宜矣。內下記草
昧爽,白氣一道,起自東方,直指西方,長竟天,廣尺許,良久乃滅。寅卯時,沈霧,自辰時至午時,日暈。未時,太白見於午地。夜五更,白雲三條如氣,起自艮方,長各竟天,廣各尺許,良久乃滅。內下日記
今四月三十日,大臣·備局堂上引見時,延城君李時昉所啓,兩西之民,重困於三度勅行,萬無支吾之勢,而旱災至此,尤當軫念。臣於今番往來之時,熟察西路形勢,則管餉穀,逐年增加,而耗穀並爲會錄,糶糴之際,其弊不貲。今年耗穀,分給各邑,以補站上之需,則庶可少舒民力矣。上曰,予意則分給各官,不如初不收耗之爲實惠也。特除今年耗穀,以示朝廷軫念之意,下諭于兩西監司處。備局謄錄
迎接都監啓曰,都監郞廳造紙別提李晛,以工曹啓目,郞廳已爲遞改矣。其代以瓦署別提嚴可訥,差下察任,何如?傳曰,允。迎接都監謄錄
義禁府啓曰,本府囚推罪人洪錫龜,今此審理,旣蒙恩宥,而前任茂長縣監時,納粟人一名,冒年受帖之罪,上年秋徒年定配矣。今春又以推刷時私賤混錄之罪,被囚蒙放,而昨日議稟時,不爲並擧前罪,難免疏漏,不勝惶恐。徒配之罪,未及分釋,則似當還發配所,何以爲之,敢稟。傳曰,仍放送。禁府謄錄
上在昌德宮。停常參·經筵。
祈雨祭齋戒。
備邊司啓曰,四月二十四日辰時,禁軍元濬,齎持伴送使處行會關文,撥上馳去,火急作行之意,申飭以送,而今見許積狀啓,禁軍則病留黃州,其公事,撥上次次傳來云。病之輕重,雖不可知,使緊急公文,循例替傳,以致稽緩,極爲過甚,令攸司推治。且兵使鄭檝,所當以禁軍到本州,病留之意,馳報本司,別定軍官,急傳于伴送使,而寂無所報,亦甚不當,推考,何如?答曰,依啓。當初善騎撥者擇送事傳敎,則兵曹所當各別擧行,而以如許生疏者,苟充下送,如是顚倒。別爲下敎之意,安在?不爲奉行之失,不但可駭,後弊不可不慮。該曹當該堂上推考,色吏推治。
又啓曰,領敦寧府事金堉箚子,啓下本司矣。大臣進言事體,與庶官諫章自別,所當趁卽覆啓,而其所條陳,皆是重大之事,必須齊會議定,或登對以稟。臣俱以祭官,明日受香,明明日是拜表,有郊外査對。當於過後,會議以啓之意,敢啓。答曰,知道。備局謄錄
平昌郡守柳秠上疏,入啓。答曰,省覽疏辭。予用惻然矣,當令該曹處之。
領議政鄭太和箚子,入啓。答曰,省箚具悉。此誠該曹濫越之事,於卿有何所失乎?卿其安心,勿以爲嫌,趁卽回啓。且觀狀啓,則朝廷有所處分之事,而該曹有若不知與其息錢,而督捧不已云,殊甚不當。當該堂上推考宜矣。
左議政沈之源上疏,入啓。答曰,省疏具悉。此事因本道監司狀啓,本木待秋收捧事,備局定奪回移,而該曹不知息錢,仍爲督捧云,此所謂不知者,果是該曹之實狀乎?以此推考,而不過俱是公耳之事,於卿,尤有所不干。安心勿待罪。
修撰睦兼善上疏,入啓。答曰,省疏具悉。爾其勿辭。
府前啓。答曰,不允。
刑曹判書鄭致和上疏,入啓。答曰,省疏具悉。卿其安心勿辭,調理察職。
大司憲金佐明上疏,入啓。答曰,省疏具悉卿懇,卿其安心勿辭,調理察職。
答府·院〈啓〉曰,不允。使臣等前頭論罪之輕重,尙未知矣,豈爲之貰過施恩乎?勿爲煩論。以上內下記草
吏批啓曰,判書備局坐起進去,參議在外未上來,小臣獨政未安,何以爲之,敢稟。傳曰,仍爲之。吏曹謄錄
上在昌德宮。停常參·經筵。
午時,日暈。未時,太白見於午地。
忠淸兵使朴而㫥引見。
方物封裹。內下日記
實錄修正廳啓曰,都廳郞廳李正英,先差迎接都監郞廳,而勅使尙無先聲,本廳纂述爲急,使之來察本廳之任,迎接都監,以他人改爲啓下,似當。謄錄郞廳鄭晳·丁昌燾病重不仕,並爲改差。其代以前弼善李時術,司果趙備差下,使之察任,何如?傳曰,允。迎接謄錄
吏曹啓曰,今日議政府合坐時,方物封裹時,司贍寺主簿朴之任,以進排官,終不入參於禮段。爲人昏殘,且不合百執事之任,司贍主簿朴之任,汰去,何如?傳曰,允。吏曹謄錄
議政府啓曰,今番推刷時,本府外方奴婢,自前落漏,新現出者,老弱竝僅百口。此則自當與舊奴婢,一體自本府,直爲收貢。且所謂架閣庫,卽本府六房文書藏置之所,錄事之設,亦爲此也。本庫落漏奴婢,現出於推刷者,老弱竝百餘口云,而卽今事勢,與平時不同,不必全數仍屬,今姑以一半,屬之本庫。其餘則使之納貢於司贍寺,何如?傳曰,依啓。
司成權大運辭上疏,據曹回啓內,書狀官權大運,今將奉使出疆,而兼帶兩任,俱非久曠之地,依疏辭施行,何如?
藝文館官員,以領事諸堂意啓曰,下番檢閱金壽興,移授注書,史官無預備之員。金壽興,後日政,還除本任,何如?傳曰,允。
實錄修正廳啓曰,都廳郞廳李正英,先差迎接都監都廳,而勅使尙無先聲,本廳纂修爲急,使之來察本職之任。迎接都廳,以他人改爲啓下,似當。實錄郞廳鄭晳·丁昌燾病重不仕,並改差。其代以前修撰李時術,司果趙備差下,使之察任,何如?傳曰,允。
上在昌德宮。停常參·經筵。
領敦寧府使金堉箚子,入啓。答曰,省箚具悉。箚辭至此,予甚欣悅,無以爲諭,所陳等事,俱係緊重,當與廟堂議處焉。
政府啓辭,遣近臣·大臣祈雨祭事。答曰,依啓。他祭所,亦爲一體分付,可也。
傳曰,卒海嵩慰禮葬,依例題給事,言于該曹。
傳曰,對馬島主求貿虎皮事,禮曹才已回啓矣。其公事,旣已下送東萊乎?若未及下送,則姑爲遲留,其回啓公事還入。如已下送,則急送能走人,追還持來事,卽今分付。內下記草
未時申時,日暈兩珥,暈上有背,色內赤外靑。內下日記
迎接都監啓曰,以修正廳啓辭,都監郞廳李正英改差事,允下矣。其代以副司直李俊耉差出,察任,何如?傳曰,允。迎接謄錄
政院啓曰,東萊下送公事,急送能走人,追喚持來事,昨夜下敎之後,卽爲分付該曹,使之急速走送矣。今朝招問,則禮吏言,昨夜回啓公事啓下,卽時成出公文,持往備局,付送撥上云。又招備局吏問之,則今日開門時,禮吏來傳,故卽付撥上云。莫重時急公事,如是稽緩,極爲可駭,請禮曹該吏,囚治。以禮曹草記見之,則其公事,本月初三日午時,傳付撥上云。初三日午時出去,則今已一日半餘矣。雖飛傳追之,難保其必及,況南路,乃是步撥,則一日半先發之人,後往者,必有不及之患,殊甚可慮。別定禁軍,給馬進送,未知何如,惶恐敢啓。傳曰,啓辭是矣,依爲之。若不及於路上,則到東萊持來事,言送可也。
禮曹啓曰,傳曰,在上分付事下敎矣。其公事昨日午時量,已爲傳付撥上。今雖欲送能走人,而該曹傳送文書之事,皆由撥上,一邊移文撥上,火急催促,而公事,今已一日半,恐有未及之患,敢啓。傳曰,知道。其公事入之。
上在昌德宮。停常參·經筵。
祈雨祭齋戒。
自卯時至巳時,日暈。內下日記
政院啓曰,東萊下送公事,急送能走人,追還持來事,昨夜下敎之後,卽爲分付該曹,使之急速走送矣。今朝招問,則禮吏言,昨夜回啓公事啓下,卽時成出公文,持往備局,付送撥上矣。又招備局吏問之,則今日開坐時,禮吏來傳,故卽付撥上云。莫重時急公事,如是稽緩,極爲可駭。請禮曹該吏,囚治。且以禮曹草記見之,則其公事,本月初三日午時,傳付撥上云。初三日午時出去,則今已一日半餘矣。雖飛傳追之,難保其必及,況南路,乃是步撥,則一日半先撥之人,後往者,必有不及之患,殊甚可慮。別定禁軍,給馬追送,未知何如,惶恐敢啓。傳曰,啓辭是矣,依爲之。若不及於路上,則到東萊持來事,言送,可也疊。
禮曹啓曰,傳曰,對馬島主求貿虎皮事,禮曹才已回啓矣,其公事,旣已下送東萊乎?若未及下送,則姑爲遲留,其回啓公事還入,如已下送,則急送能走人,追還持來事,卽卽分付事下敎矣。其公事,昨日午時量,已爲傳付撥上,今雖欲急送能走人,而該曹傳送文書之事,皆由撥上,一邊移文撥上,火急催促,而公事下去,今已一日半,恐有未及之患,敢啓。傳曰,知道。其公事入之。
傳曰,明朝,大臣·備局堂上,當爲引見矣,本院知悉擧行。備局謄錄
傳曰,史官三員待命,騎馬九匹立之,木覓·白岳·漢江祈雨祭所內摘奸。
傳曰,修理都監所用方物價木,何年條乎?問于該曹以啓。
答吏曹判書洪命夏疏曰,省疏具悉。言甚忠直,事甚切實,無非今日之藥石,憂愛之誠,溢於辭意。予雖不敏,益加體念,而嘉歎欣悅之懷,可勝云喩?箚中所陳等事,當於引對之日,與廟堂議處焉,卿其安心,勿辭察職。
答持平李程疏曰,省疏具悉。爾之憂愛之誠,予用嘉尙,再三觀覽也,可不體念焉?所陳等事,當令廟堂處之,爾其勿辭察職。
傳曰,吏判箚子末端,有辭職之言,而批答之際,勿辭之敎,遺忘落漏,仍以傳諭,實爲未安,雖夜卽爲改傳。已上內下記草
政院啓曰,大臣·備局堂上,來會賓廳。兩司長官,亦爲命招來詣矣。傳曰,引見。
傳曰,審理時,新到配罪人,亦令一體爲之。備局謄錄
院前啓。答曰,毋庸瀆擾。內下記草
大臣·備局堂上引見時,領議政鄭太和所啓,李敬輿箚中,鄕谷文官積滯之數,至於數百,令銓衙之地,有所改轍,公聽並收云。此則吏判方入侍,自當愓念擧行矣。判書洪命夏曰,卽今救弊之策,得人爲先,而臣待罪銓席,識鑑不明,不能甄拔人才,大臣箚辭如此,極爲惶恐,請遞本職。上曰,勿辭察職。洪命夏曰,嶺南文官中,表著之人,有金應祖·張應一·成以性數人,而或有老病,或任守令矣。上曰,積滯之類,愓念調用宜矣。
上曰,吏判箚中,以言獲罪之者,誰也?洪命夏曰,沈大孚·趙贇·兪棨也。上曰,情輕而罪重云者,誰耶?洪命夏曰,兪撤也。鄭太和曰,罪同而罰異者,朴長遠·李泰淵云矣。上曰,以言寡躬之事,被譴者,唯洪宇遠一人,此人方爲實職乎?洪命夏曰,時在成均館直講矣。且其陳諫之後,別無罷黜之事矣。上曰,然矣,該曹可以依例調用矣。吏曹謄錄
上在昌德宮。停常參·經筵。
大臣及備局堂上,引見。
下直,咸竟監司南老星。
終日下雨。內下日記
領中樞府事李敬輿箚子,入啓。答曰,省箚具悉。箚中所論,無非肝膈中流出之至誠,若非卿之愛君之血忱,數月沈綿床席之餘,何以至此?勤勤懇懇之意,自然感動於中矣。寧有飾邊幅而空言乎哉?嗚呼,寡人,絶嗜慾而夙夜焦勞,欲見小利者,非不知爲利之爲末,而誠以至痛在中,有日暮途遠之意故也。寧不慽然?寡人愚昏,事多顚錯,宜乎大人先生之憂慮不能忘者也。可不自反而服膺焉?箚中才幹之臣,富於經術之言,而何嘗有才幹之臣乎?固未之見也。近來臺閣之臣,多不能以自靖,每以黨論相勝,寡人嫉惡之極,轉輾激動,或不覺過中之擧,誠可歎也。先生長者,未可以誘掖勉礪,使無此習也耶?箚中救弊諸策,當與大臣及備局諸臣,日相講究,不負老卿之至意,卿其安心善攝,使嘉言讜論,日有聞也。
傳曰,此箚中可論之處,令備局詳察,付標入來,引見時面稟處之。
傳曰,旱災之慘至此,今年農事,想可知矣。豈忍安享諸道進獻之物,重困民力哉?限明秋,方物之作木作米之類,並令停罷事,言于該曹。
玉堂箚子,入啓。答曰,省箚具悉。箚中所論,無非嘉言至論,萬事之根柢,皆在於心,豈非切近之大者乎?予雖不敏,可不體念,而勤懇之忠,深用嘉悅,爾等益加啓沃,使寡昧得以遷善也。內下記草
副護軍李一相上疏,入啓。答曰,省疏具悉。卿其勿辭,從速察職。
刑曹判書鄭致和上疏,入啓。答曰,省疏具悉卿懇。卿其安心勿辭,從速察職。
傳曰,審理時,新到配罪人,亦令一體爲之。已上內下記草
引見時,領議政鄭太和所啓,領敦寧金堉箚子,再昨啓下,而臣等差祭,不得會坐,故未及回啓矣。卽者,前領府事李敬輿箚子,有付標持入之故,使有司堂上洪命夏,付標入來,而領敦寧箚子,並爲齎到矣。領敦寧箚中所陳,新推刷奴婢,五口同居,減一口之貢,十口同居,減二口之貢者,蓋與法典所載,實貢三口,則其父母中一人免貢之意相類,而法典之意,尤寬箚意,此則推刷都監提調左相在此,可以講定矣。左議政沈之源曰,法典所載,則其所生三口實役者,父母中一人免貢,五口實役者,其父母中一人免貢,其所生一口,侍丁許給,例也。但此箚辭,則乃謂一家同居之人,而從實査出,極難矣。上曰,然矣。吏曹判書洪命夏曰,五口同居者有之,而一人所生,多至十口者,未必有之,以箚中隨等差減之意觀之,則雖非十口,如有六七者,亦宜減貢之意也。且一人所生三口實役者,則父母中一人免貢,乃是法典,而其父母俱是公賤,而其所産,如有六七口實貢,則其父母並願減貢者,亦有之,此則似當從之,何以爲之?上曰,然則六口實役者,其父母俱是公賤,則依法典,三口實役,則父母中一人免貢之例,施行,可也。雖父母旣死之後,同生實役五人,則一人免貢,十人則二人免貢,可也。
沈之源所啓,從良現出者,及叛主之奴婢,年限雖過,一依法制行之之說,亦爲得宜,都監之事垂畢,姑不可以此遲待,都監雖罷,令該曹該院,勿拘年限,聽理,何如?洪命夏曰,若然則刷事,無時完了矣。上曰,聽理過限之後,又爲許之,何如?沈之源曰,聽理過限之後,不當開路,而大臣箚陳之辭如此,許之,何如?上曰,定限過限之後,自該曹該院,似不可循例聽理,擧動頻數,豈無上言伸理之路乎?洪命夏曰,李敬輿箚中,壬丁軍功,以不經掌隷院文署爲拘云。壬丁亂離時,刑曹免賤帖文,雖違格例,旣已變通,一體施行矣。此必未及知都監變通而所陳者也。上曰,然矣。完南君李厚源所啓,凡公賤代奴婢贖身者,乃是士族子枝承蔭之類也,則代納奴婢,限內物故,雖已還賤,許令計口代捧,何如?洪命夏曰,限內物故還賤之類,並爲代捧,則將不勝其紛紜。其中三代從良之類,許其代捧,何如?上曰,士族許其代捧免賤,非士族三代從良之類,則亦許計口代贖,可也。
上在昌德宮。停常參·經筵。
傳曰,更思之則差倭,稱以往議于島主,才送飛船矣,姑爲遲待飛船回還後,觀其所爲處之,可也。此傳令,姑徐。
傳曰,再昨祈雨祭,獻官以下,及三次遣重臣祈雨祭,獻官以下,並書啓。內下記草
初六日,大臣·備局堂上引見時,領議政鄭太和所啓,領敦寧府事金堉箚中所陳第一條件事,卽請罷營將,並爲召還矣,將何以爲之?愚臣之意,營將自前所有之官,頃年復設,不過遵用舊例,而旣多民弊。且有人言,恐不如早罷之爲愈也。上曰,他大臣之意,如何?左議政沈之源曰,才設還罷,有傷國體。臣意則以爲,仍存勿罷,只就其事目中,過重有弊之事,變通可也。右議政元斗杓曰,領相在外時,亦言其所見,其言實是不獲已之言也。豈不知還罷之有損於國體乎?臣實不知其何以處之。上曰,不須多言,領敦寧,雖以召還爲請,而李領府事箚中,亦言三冬宜爲操鍊,吏判之箚,請減六朔之數,參酌於斯,今後則自十月至正月,只四朔試射操鍊,而試射度數,則無減六朔時所行之數,可也。且其節目中,可以變通者,則亦爲變通,如是行之數年,若復有難便之勢,當爲更議以處矣。鄭太和曰,然則當依聖敎行之,而外方束伍,夏秋則別無所事,變通節目,不必汲汲,待兵曹判書許積還朝,使之從長改定,何如?上曰,依爲之。又所啓,領敦寧,又陳嶺南束伍給保之不可矣。前日亦以此爲言,欲卽還罷,而行之未久,旋卽還罷,恐傷事體,故有所持難矣。大臣如是屢言,罷之似當矣。上曰,更爲觀勢處之,可也。又所啓,三南束伍,五十卜給復之事,領敦寧,亦請停罷,以均民役矣。三道監司,曾言其難便,而旣已出令,還寢不可,故姑限今秋行之,果有難便之事,則當其還罷之意,已爲知委本道。此非完定永式之比,更觀道臣馳啓而處之似當,及今徑先停罷,亦未知如何。上曰,此則時未結末之事,徐議處之。
又所啓,李景奭箚中,禁府罪人,榻前按名審理,一如啓覆之例云,審理之擧,雖已才行,京外罪人,亦不無落漏者,更議原〈任〉大臣之言,施行,何如?上曰,予意欲更審理矣,大臣之言又如此,所當依此爲〈之〉,前頭連有國忌,勢難行之於榻前,而此事不宜稽遲,卿等退而相議,詳盡書啓。太和曰,自外爲之,則雖國忌日及齋戒日,亦爲之乎?上曰,依爲之。,吏曹判書洪命夏,所啓箚中,賑救貧民事,何以處之?上曰,此則乃謂前頭之事也,令廟堂,退而從容講救擧行,可也。太和曰,此箚中,兩西管餉元數除出,與本道使之依常平例,措辦客使接待之需,且救驛路等事,何以處之?上曰,此等事,須問於本道而爲之,卿等退而與諸宰,從容講究定奪。驛路顧恤事,亦爲一體施行。吏曹判書洪命夏所啓此箚中,兩西流亡絶戶,還上蠲免事,何以處之?太和曰,海西逋欠事,以黃州一邑言之,逋欠多至萬有千數,已問其致此之由於本道,而一從其言,便卽蕩滌,未知如何。元斗杓曰,逋欠至於如此,而未聞官員,以此被罪者,亦甚駭怪矣。大司憲金佐明曰,黃州前判官李慶承,七朔居官,以逋欠未捧事,再被譴謫,豈可無一人被罪者乎?鄭太和曰,因憲府啓辭,方有海西逋欠査覈之事,觀其結末,以及於關西如何?上曰,依爲之。左議政沈之源所啓,前日引見時,有以推刷事定配之類,査考放釋之敎,而審理之事,例於下敎之日,卽爲書入,故日暮忙遽,未及詳察,未免有落漏者也,今更査出,則未得蒙放者,尙有五十八人,將欲稟處矣,今有又爲審理之命,此類亦爲相議抄啓,何如?上曰,依爲之。鄭太和曰,臣於頃日審理時,李延年,欲爲擧論,而延年,身爲御史,不善處事,故不入於抄啓中矣。洪命夏箚辭如此,此等人,亦當一體依啓矣。上曰,又有審理之擧,此時詳察處之。鄭太和所啓,審理時,只以禁府·刑曹文案議啓,故兵曹所管罪人,未及議啓。今番則當一體抄出以稟矣。上曰,依爲之。備局謄錄
引見時,領議政鄭太和所啓,李景輿箚中,鄕曲文官積滯之數,至於數百,令銓衡之地,有所改轍,公聽並收云,此則吏判方入侍,自當愓念擧行矣。吏曹判書洪命夏曰,卽今救弊之策,得人爲先,而臣待罪銓席,識鑑不明,不能甄拔人才。大臣箚辭如此,極爲惶恐,請遞本職。上曰,勿辭察職。洪命夏曰,嶺南文官中,表著之人,有金應祖·張應一·成以性數人,而或有老病,或任守令矣。上曰,積滯之類,愓念調用宜矣。上曰,吏判箚中,以言獲罪云者,誰耶?洪命夏曰,沈大孚·趙贇·兪棨也。上曰,情輕而罪重者,誰耶?洪命夏曰,兪撤也。鄭太和曰,罪同而罰異者,朴長遠·李泰淵云矣。上曰,以言寡躬之事被譴者,唯洪宇遠一人,此人,方爲實職乎?洪命夏曰,時任成均直講矣。且其陳諫之後,別無罷職之事矣。上曰,然矣,該曹可以依例調用矣。吏曹謄錄
義禁府啓曰,昨日登對時,臣等伏承再行審理之命。本府所管徒配·流竄·放黜罪人文案,依例收聚,就問于大臣。罪犯逆黨外,情跡可恕者,更加抄出,各其名下,罪目懸錄,取稟文字,一依大臣所言,並錄其下,別單書入。伏候睿裁。傳曰,依此付標施行。禁府謄錄
上在昌德宮。停常參·經筵。
備邊司啓曰,伏覩東萊府使狀啓,本司粘目判下之敎,彼人前後情狀,無所逃矣。令東萊府使,備將此意,明白責諭,更觀其所爲而處之,實合事宜。卽爲秘密行會,而付之撥上,例致稽傳,別定譯子,給馬馳送,何如?答曰,允。備局謄錄
府啓,持平李程,監軍犯馬,請遞差事。答曰,依啓。
傳曰,史官二員待命,騎馬六匹立之,卜馬二匹立之,朴淵·禾積祈雨祭所內摘奸。內下記草
上在昌德宮。停常參·經筵。
備邊司啓曰,卽見東萊府使元萬石,初四日成貼狀啓,館守倭橘成稅,相接說話,每以差倭還歸,爲恐喝之計。前後情態,殊甚可惡,而才因元萬石·李元禎等,初二日聯名成貼狀啓,本司覆啓,有論理判下下敎。今日午前,旣已別定驛子,給馬馳送,當於不多日內得達。見此行文,則必卽備細責諭,得其所答而馳啓,公木作米一款,並於其時,稟定宜當。姑先以此意回移,何如?答曰,允。備局謄錄
卯時,有霧氣。未時,太白見於午地。申時,日暈。內下日記
傳曰,史官五員待命,騎馬十五匹立之。龍山·楮子島·冠岳山·渡迷津,辰巖祈雨祭所內摘奸。
傳曰,大君今番入去之行,異於他時。令該曹,於應巨大及巴屹乃處,禮單磨鍊給送。內下記草
忠淸監司書狀。據曹回啓內,觀此狀啓,則今年旱災,本道尤甚。朔過之後,雖得雨,斷無可望。前頭賑救之策,不可不預講事宜是白齊,得穀之方,雖在於誘掖富人,至於納粟除職,與影職有異,徐議處之宜當爲白乎旀。其他許道壽職年限等事,令該衙門稟處,何如?納粟人,有承傳刻卽授職,以勸他人云者,似是前期請行意是白在果,旣有承傳之人,則待其相當窠闕除授,似當。以此意回移,何如?傳曰,允。吏曹謄錄
上在昌德宮。停常參·經筵。
國忌齋戒,視事停。
備邊司啓曰,卽接都監啓辭,遠接使許積兩度狀啓,則上使示其所佩之劍於差備譯官,數日之內,再發此言云者,實出於希望之心。且副使所佩箭鏃,見偸之後,遽發暴怒,托稱軍器等說,推甚無據,在我之道,不可不檢飭,各站嚴禁,俾無生梗之弊宜當。以此意回移何如?答曰,依啓。實出於希望之心云,何以處之乎?令廟堂議處事,命下矣。所謂上使者,旣說昔年拜謁之事,又示其所佩之劍,而有所云云,其意可知。聽而不聞,則必致落莫之甚,或別遣中官,措辭以問,恐合事宜,敢啓。答曰,更爲觀勢處之。備局謄錄
迎接都監啓曰,觀此儐臣狀啓,及路程記排日,則今月二十四日,當爲入京,而與該曹擇日相左,更令該曹改擇日,以爲觀勢進退之地,何如?傳曰,允。
禮曹啓曰,迎接都監啓辭,傳敎矣。當初迎勅吉日,以二十二日·二十五日推擇啓下,下諭於儐臣矣。今觀迎接都監啓辭,則勅行二十四日,當爲入京云。此日,乃太祖大王國忌也,不可擧動行禮。以二十二日·二十五日兩日中,周旋進退之意,儐臣處急急下諭,何如?傳曰,允。迎接謄錄
上在昌德宮。停常參,只晝講。
傳曰,晝講爲之。
入侍,特進官洪重普,同知事金佐明,參賛官南龍翼,侍讀官李萬雄,檢討官睦兼善,假注書郭世翼,記事官沈梓。講詩傳北山,自楚茨,止猶也。
傳曰,今來客使云,旣已大赦,大君不必入往云,此言誠然,則似不必急急作行。其言果是眞的與否,令遠接使,卽卽探問,而勿以微問,明白問之,以爲大君之行進退之地,宜當矣。令備局急急措辭,移文于遠接使,火迫回報,而勿爲如前,擇送禁軍騎撥下送事分付。內下記草
備邊司啓曰,今來客使所齎詔書,雖泛稱頒赦,而回去勅使,其於大君入往事,再三講定,至於終見咨草而歸,似非勅使等自中之意而已。今來客使,雖有自當渙釋之語,恐不可以此停行,設令來使,自以勸停大君之行,爲訂於他日,在我之道,則事理不然,況有不可信者乎。聖敎如此,所當卽爲枚擧傳敎內辭意,使之質問於客使,而群議皆以爲慮,故敢此申稟。答曰,非不知此,而無乃或有彼地之所聞乎?欲爲探試之意也,往問,似爲無傷也。備局謄錄
自未時至酉時,日暈。內下日記
下直,雲籠萬戶李德仁。
傳曰,今下弓矢,雲籠萬戶李德仁給送。內下記草
迎接都監草記。答曰,依啓。實出於希望之心云,何以處之乎,令廟堂議處。
判尹尹絳箚子,入啓。答曰,省箚具悉。卿其安心勿辭。
工曹判書申埈上疏,入啓。答曰,省疏具悉。卿其安心勿辭。
副校理閔鼎重上疏,入啓。答曰,省疏具悉。憂愛之誠,不但切實於時弊,寡躬之闕失,備悉不遺,予用嘉歎,可不體念。事之施行者,亦令廟堂議處焉。且爾之前後辭職也,如是懃懇,今日亦有亡匿者,無乃爾耶?爾其念祖先仕朝之義,更加調理察職。
楊州牧使洪葳上疏,入啓。答曰,省疏具悉。多少弊端,及末端所陳之事,無非憂愛之誠,予用嘉尙。固當體念,而係干民瘼,則亦令廟堂處之。
副司果金澄上疏,入啓。答曰,省疏具悉。許多進言之辭,無非憂愛之忱,予用嘉尙。可不體念焉。
諫院箚子,入啓。答曰,省箚具悉。箚中所論,無非紀綱體統任人聽言之事,懃懃懇懇,反復論難,深得論事之體,予用嘉尙,可不愓念焉。且所見不同處,混同批答,似不誠實,故言之矣。申濡事,見其不正,未見其可恕。若諉之於從諫,而徒事勉從,則終無辨別邪正之日,未能釋然於中,故玆未允副矣。
府箚,入啓。答曰,省箚具悉。所論之言,無非寡昧之失朝廷之疵。憂愛之誠,懇懇不已,深得諫官之體,予用嘉悅,可不體念焉。第有不能釋然於心者,故言之矣。雖曰,以言獲罪,自有厥由,似不侔於什方之事矣。箚中施行之事,當令廟堂處之。已上內下記草
實錄廳啓曰,謄錄郞廳刑曹佐郞許珽,逐日來仕,而史事甚急。迎接都監郞廳,改差,何如?傳曰,允。
漢城府啓曰,近來坊民之役,比前愈甚。勅使時,館守·房守軍抄入之際,閭閻騷屑,下輩侵漁之弊,罔有紀極。此則當自本府嚴立禁斷科條,申飭該部,而房守軍抄入之後,都監下人,假托淸人之言,假稱不合勒令,該府多數換定。其間行賂圖免之弊,極其紛紜。今番勅使時,容入房守軍小名,成冊之後,如有換定事,都監次知下人,各別科罪。且聞上司諸宮家,推捉匠人,及他犯罪之人,直送白帖於當部,或送下人,口說號令,非但五部數少下人,不能酬應,其間虛僞紛擾之弊,有難勝言。此後如有以公事不得已推捉之事,則必須移文本府,捧甘施行宜當。並與上項房守軍換定禁斷事,捧承傳施行,何如?傳曰,依啓。房守軍換定事,捧承傳,則似未妥當,各別嚴禁,可也。
迎接都監啓曰,都監軍色郞廳許珽,以修理廳謄錄郞廳改差事,蒙允矣,其代以兵曹佐郞李之翼,差下察任,何如?傳曰,允。迎接都監謄錄
掌隷院啓曰,以議政府啓辭,架閣庫落漏奴婢,現出於推刷者,老弱並百餘口云,而卽今事勢,與平時不同,不必全數仍屬,今姑以一半,屬之本庫。其餘則使之納貢於司贍寺事,已爲蒙允矣。忠淸·全南·黃海等道奴婢,除貢雜頉外,貢弱奴婢一百二十四口內,木川七口,平澤四口,洪川三口,扶餘四十一口,藍浦二口,淳昌三口,合六十口,仍給架閣庫之意,敢啓。傳曰,知道。
修理都監一所郞廳李箕徵,三所金壽昌,竝准除授,啓曰,云云命下矣。取考前例,則先朝昌德宮修理時,郞廳案稱頉沈哲等,有加資之命,而本曹以未准職防啓,則特命准職除授矣。今此金壽昌·李箕徵等,相當償格,自下不敢擅便,上裁,何如?傳〈曰〉,准職除授,卽爲擧行。
司饔院官員,以都提調意啓曰,新除授本院主簿李恒鎭,身有病故,未得行公。勅使迫頭,勢難察任,合有變通之道,令該閑官換差,何如?傳曰,允。
吏曹啓曰,云云事命下矣。各司官員,除公務外,有身病者,本無閑官換差之規矣。司饔院主簿李恒鎭,與直長崔繼雄相避,在下者應遞,法當呈狀,以待本曹處置,而兩人皆患有失,除拜已久。或偃然行公,或稱托病故,凌礪本曹,多有人言。司饔主簿李恒鎭·崔繼雄,竝汰去,何如?傳曰,允。吏曹謄錄
上在昌德宮。停常參·經筵。
備邊司啓曰,政院啓辭,勅使接見時問答說話,依前略爲加減書入,而其他問答間措語,令廟堂預爲定奪,以備睿覽何如?傳曰,允事,命下矣。今來客使,無他所幹,只是頒詔而已,則接見時問答說話,政院書入之外,似無他語,敢啓。答曰,知道。今番有赦云,仁政殿勅使所見處,依前宣勅宜當,令該曹察而擧行。
又啓曰,禮曹啓辭,今番勅行,齎赦詔及賜物云,謝恩之外,似當有進賀禮。應行度數,該曹不敢擅定,令廟堂豫爲講定指揮後,物目,參考磨鍊,亦令戶曹,措備擧行何如?傳曰,允事,命下矣。旣有頒詔賜物之擧,則進賀謝恩,自是應行之事,令該曹照例擧行,而使臣發行遲速,則待客使入京,詳細探知後,更爲定奪,何如?答曰,允。備局謄錄
刑曹啓曰,本曹事務煩刻,郞廳六員,必須位齊,可以各察所掌,而法郞許珽,以實錄廳兼春秋,本曹之任,不得來察。令該曹處置,何如?傳曰,允。
上在昌德宮。停常參·經筵。
傳曰,高陽郡守柳後聖,於慈殿不安之節,進藥輙有其效,予之病患,亦多頼焉。予用嘉之。令漢城府,前日屬公家垈,特爲賜給。
傳曰,後日刑官等引見時,此公事持入稟處,而其中可見端緖處,付標入之。
前領敦寧府事李景奭箚子,入啓。答曰,省箚具悉。卿以國之元老,當此上下憂遑之日,不敢曰在家不知,有此懃懇之誠,敬歎不已,出於血忱,予雖不敏,戒誨之語,可不服膺而體念焉。條陳等事,當令廟堂,議其可否而處之。
傳曰,此箚中所謂情輕與罪疑者,及罪同而或免或不免,有司之過也云,未知此何人耶?且老而久者,何人乎?自丁丑自己丑離鄕悲號者,何人耶?承旨察啓。內下記草
迎接都監啓曰,郞廳李俊耉,外任遷轉,代以副護軍鄭榏,差出察任,何如?答曰,知道。
又啓曰,軍色郞廳鄭樸,時無職名,今日內口傳付軍職,使之察任何如?傳曰,允。迎接都監謄錄
傳曰,昨觀賑廳草記,四郊染病出幕者,近千云,極爲可慮。都下之民,尤宜軫恤,着令醫司,別定醫官,以相當藥物,各別救療,畢境多數救活者,令各衙門啓稟論賞事,捧甘兩醫司。已上癘祭謄錄
上在昌德宮。停常參,只晝講。
晝講入侍,知事鄭維城,特進官李浣,參賛官吳挺緯,侍讀官李萬雄,檢討官睦兼善,假注書吳尙,記事官沈梓·金壽興。講詩傳北山,自執爨踖踖,止此大夫之禮也。
禮曹啓曰,備邊司啓辭,今來客使,無他所幹,只是頒詔而止,則相見時問答說話,政院書入之外,似無他語,敢啓。傳曰,知道。今番有赦云,仁政殿勅使所見處,依前宣勅宜當,令該曹察而擧行事,傳敎矣。自前因赦宣勅,宣讀之時,自上初行四拜禮,陞詣殿內覽勅後,出至階上,在西東向立,勅使在東西向立,百官跪,宣勅訖,自上降就版位,行三叩頭,山呼四拜,禮畢。乃是自前已行之規,故今承聖敎,依前磨鍊儀注以入矣。以此意預爲下諭于遠接使處,使之言及,何如?傳曰,知道。臨時行之而已,不必下諭。
備邊司啓曰,前領敦寧府事李景奭箚子,啓下本司矣。頃日原任兩大臣之箚,並於榻前,議定其擧行條件,此亦臣等登對面稟,可無未盡之事,月食齋戒過後,臣等當會于賓廳以竢之意,敢啓。答曰,知道。
政院啓曰,以領敦寧府事李景奭箚子。傳曰,此箚中所謂情輕與罪疑者,及罪同而或免或不免,有司之過也云,未知此何人耶?且老而久者,何人乎?自丁丑自己丑離鄕悲號者,何人耶?承旨察啓事,命下矣。所當趁卽回啓,而臣等聞見昧昧,反復思惟,皆未知其所指,不得已作書,私問于領府事處,則答以箚中所謂情輕者,如許檍罪名,雖未知其所錄之如何,而實非身犯之事。其間曲折,人或有知之而矜之者,設令涉於受人之物,以贓名者,尙得見放,此則初旣降等而遠謫,不得蒙放於今番曠蕩之時,似或寃矣。金壽翼,不能制妾之失,而似非自犯贓汚者,亦可謂之情輕也。所謂罪疑者,鄭淇稱名者,其罪名則丁丑之亂,酌酒相賀云,而相賀五人中,其一人則於丁丑年,死已久者也。以此如吳益煥·朴宗胤等,據此爲證而得解,鄭淇則人無言之者,未得同釋,量移于安峽,年幾八十,如此者,可謂罪疑也。亦可謂之罪同,而或免或不免也,亦可謂之老而久者也。所謂有司之過也云者,如此之人,爲有司者,不能廣加聞見而審處之也。所謂自丁丑自己丑云者,罪人年歲,雖不錄於罪案,若披其案而考見,則除逆律及全家外,豈無可疑之人云云,此則蓋爲鄭淇而言也。領府事所答如此,此中一二人,則臣等固疑其所指,而不敢以臆度陳對,罪疑以下,則實未之思,見此答後,知其爲某人去夜之未卽回啓者以此,而且因領府事之適赴門外一家之喪,城門已閉,不得傳書。昨以此意,再度微稟,而才見所答,今始回啓,不勝惶恐之意,竝此陳啓。傳曰,知道。備局謄錄
領敦寧金堉箚子,入啓。答曰,省箚具悉。卿其安心勿辭。
前參議宋浚吉上疏,入啓。答曰,省疏具悉。疏辭誠是矣,可不酌處焉。疏中所謂未覺餘日短之句,予甚味矣。須持此意,以時幡然,宜矣。
校理閔鼎重上疏,入啓。答曰,省疏具悉爾懇。予豈不知爾之心也,聊戱之耳,勿爲惶恐辭職。內下記草
迎接都監啓曰,卽接遠接使許積狀啓,則勅行今二十三日入京事,已爲停當,令該曹依此擧行。遠接使處,亦爲回移,何如?傳曰,允。迎接謄錄
晝講入侍時,特進官李浣所啓,都監所造皮甲,必以全漆爲之,而工曹全漆用處甚煩,專無所給,故必爲貿辦而用之,甚可悶也。上曰,今後則十分節用,必置贏餘,以給都監事,言于該曹。又所啓,都監軍士,來自遐鄕者,未有家垈,故多取空垈,呈出立案,作家居生,而太平館·東平館·禮賓寺空垈,則例有收稅之事,故不堪其苦。多有呈訴,今後則特令蠲減,以慰其心,何如?上曰,依爲之。
月有食之。夜五更,月暈。內下日記
上在昌德宮。停常參·經筵。
辰時巳時申時,日暈。酉時,白雲一道如氣,起自南方,直指北方,長十餘丈,廣尺許,移時乃滅,日暈。內下日記
備邊司啓曰,卽接遠接使許積馳啓,客使以爲,前日之言,出於俺之臆見,四勅,旣知日子而去,追行與否,俺亦不敢指揮云。以此觀之,則大君之行,惟當依前定奪入往,別無進退之事,枚擧此意,自本司傳通于大君行中,何如?答曰,允。
又啓曰,今番遠接使處,下送禁軍,勿爲如前稽緩之意,非但本司,再三申飭,至於擇送事,別爲下敎,而以日時考之,馳到中和,已極緩慢。亦不終得躬往,替授中和將官,循例騎撥,猶且違誤,則緩急將何用哉?從重施罰,以爲懲後之地宜當。且前日到黃州,稱病禁軍元濬,泛請推治矣,其後聞之,則渠是黃州之人云。其自便之狀,尤爲可惡,令該曹別樣論罪,何如?答曰,依啓。前後禁軍,並重治後汰去。已上備局謄錄
迎接都監啓曰,以遠接使許積狀啓,勅使入京之日,令都監定奪事啓下矣。二十四日,乃國忌日也,二十二日,適與誕日相値。當初禮曹擇日,非但不察,勅使稱以迎勅不吉云,以二十五日退定,則止宿金川之外,又有留連之弊,此亦不可不慮云。二十三日,雖是齋戒之日,自前迎勅,曾有已行之例,事勢所迫,不可無權宜之道,依昨日定奪擧行之意,回移,何如?傳曰,允。迎接謄錄
義禁府啓曰,平安道弑主罪人莫金等七名,今日已爲拿來,而係干綱常,依法例三省推鞫,何如?傳曰,依啓。
政院啓曰,三省推鞫事,命下矣。委官,〈何〉大臣進去乎?敢稟。傳曰,領相進去。
政院啓曰,禁府郞廳,以委官意來言曰,平安道弑主罪人,三省推鞫事命下矣。卽當開坐,而朔望日,不得開坐,已有前規。今日則非但望日,且是月食,待明日開坐云,敢啓。傳曰,知道。禁府謄錄
上在昌德宮。停常參·經筵。
傳曰,大臣及備局堂上,引見。
禮曹參判閔應亨,追到請對。傳曰,引見。
卯時,日暈兩珥。巳時申時,日暈。內下日記
玉堂箚子,請大司憲金佐明,持平鄭脩·姜與載·李性恒,正言趙胤錫遞差。答曰,依啓。內下記草
備邊司啓曰,前大司憲金佐明,本司堂上差下,仍察有司之任,何如?答曰,允。備局謄錄
副應敎李慶億上疏,入啓。答曰,省疏具悉。爾其勿辭察職。
慶尙監司任義伯上疏,入啓。答曰,省疏具悉卿懇。卿才允合此任,宜勿控辭,速往欽哉。
良才察訪洪錫箕上疏,入啓。答曰,省疏具悉。弊端,當令該曹處之。內下記草
政院啓曰,省鞫坐起,今日當爲,而憲府之官,無一人見存,卽刻命招,政官差出,牌招肅拜,使之進參,何如?傳曰,允。禁府謄錄。
義禁府郞廳,以委官意啓曰,禁府堂上四員內,今日參坐,只判義禁鄭維城,知義禁洪命夏,事體未安。新除授知義禁李時昉,卽爲牌招肅拜,使之同參,何如?傳曰,允。禁府謄錄
引見時,大臣·備局堂上所啓,箚中所陳,推刷時抱寃者,過限後伸理事,何以處之?沈之源曰,以此呈訴於都監者紛紜,而至於擊錚上言者,亦多有之,此後伸辨之路,自有該曹該院,何可以此,仍存都監而不罷乎?上曰,依前定奪施行。沈之源所啓,推刷完畢,初以去年十二月爲限,而計口代捧,以五月爲限矣。卽今文書,幾盡磨勘。其中有陳告人未受賞者,亦有花名成冊,未及上來者,此則限以今月二十日,亦爲磨勘。其後雖有追到文書,令該院畢勘,都監則罷於此限,何如?上曰,依爲之。
上在昌德宮。停常參·經筵。
備邊司啓曰,今五月十六日,大臣·備局堂上引見時,領議政鄭太和所啓,前領敦寧府事李景奭箚中所陳,月課軍器及焰硝煑取歲抄充定等事,自上參酌,或停罷,或權減,以紓民力,何如?上曰,諸宰之意,如何?副護軍李浣曰,凡歲抄之規,物故者,自官家代定,而老除者,自定其代。若停歲抄之擧,則自願望定者,亦不能代定。非但未卽老除,今年所得良丁,次年已爲他人所占矣。工曹參判柳赫然曰,歲抄則逐年爲之,而今年不爲。至於明年,則二年歲抄,一時爲之,其勢甚難。虛位充定,前則三年一次,今則五年爲限矣。上曰,月課歲抄,則限今年停止,虛位充定事,退考三年五年之限,更爲稟處。老除本定自得其代者,不計某年,從其自願許之。焰硝則今年,非煑取之年,今姑置之。又所啓,箚中所陳營將停鍊之時,當住何處,此不可不審云。此則意在召還,而營將爲任,雖於停鍊之時,留在鎭管,凡係軍政,自有料理處置文書往復之事。若但於鍊習之時,方爲下送,則雖送京官,亦可爲之,何必差出營將乎?吏曹判書洪命夏曰,若以營將,謂有弊,罷則罷矣。停鍊時召還,則事甚苟且矣。上曰,此則今姑置之。又所啓,箚中所陳,西路客行去來,馬尾相銜,多少酬應,皆是生民之膏血,而哀我三路罷甿,尤甚於諸道,理宜優恤云。坊軍收布,督捧兒弱事,何以處之?上曰,平安道坊軍兒弱收布之數,某邑幾名,開錄報備局後,議處。又所啓,遼水軍木,亦令量減事,何以處之?上曰,所謂遼水軍,何役也?戶曹判書鄭維城曰,此乃世傳之任,而西民最苦之役也。一年所徵價布,至於三疋矣。上曰,捧置何處耶?鄭太和曰,捧置監營,而一年所捧,不過百餘同矣。上曰,令本道限年量減。又所啓,管餉粟,發給兩西站民事,何以處之?上曰,此則前因兩西監司馳啓,已有管餉穀累千石分給之事矣。又所啓,開城一府,則財竭民窮,無以支矣。宜以海西餉穀及關西軍木,優與之,以爲貨本云。餉穀則纔已優數劃給,關西軍木,則知其實數後,量宜移給,何如?上曰,依爲之。又所啓,六鎭武士之取才於本道者,上京更試之後,未免落莫而歸云,殊非慰遠人之望矣。上曰,遐方之人,才藝雖有未盡處,合有容恕之道,令兵曹更試調用。鄭太和所啓,箚中所陳,海西五斗米,限年減其二三斗事,何以處之?上曰,前或有減除之時乎?延城君李時昉曰,此米所捧之數,初則七斗,而減爲五斗矣。鄭太和曰,前亦有一二斗減除之時矣。上曰,更觀秋成處之。備局謄錄
又所啓,李景奭箚中,定奪處,使有司堂上,付標持入矣。箚中所陳,古者尊賢,爲之別設堂宇者,有之。今雖不能別創,乃於公廨之處,修掃淨潔,承召而至,舍館於斯,繼以廩肉,不與公會出入,侍講於經幄書筵,間或多士,討論於泮宮事一款,此意甚好,而惟恐賢人之不肯赴召。如有赴召者,則依此施行,何如?上曰,儒敎爲國之先務,誠得賢士,館待公養,以爲多士矜式之地,豈非美事?依此爲之。又所啓,箚中所陳中,別設敎養官敎授之事,意非不美,移風昜俗,雖曰不昜,訓糾之法,誠不可忽也。上曰,爲敎授者,多不得人,未免貽笑於外方。訓糾之責,何可望也?吏曹判書洪命夏曰,不得人人而擇差,或以所居便近之人差送,未免貽笑,誠如聖敎。上曰,今後銓曹,各別申飭,俾無此弊,可也。又所啓,戰亡·淸白吏之裔,咸得列於仕籍云者,實是明時之盛典也。淸白吏子孫,或有冒錄者,故曾有實錄相考後,抄出錄用之擧,而其中表著者及戰亡子孫,一體收用爲當。上曰,令該曹隨所聞錄用。吏曹謄錄
上在昌德宮。停常參·經筵。
備邊司啓曰,頃因忠淸監司徐必遠條列狀啓,濟州及西北人物刷還一事,限秋成前姑停事,旣已覆啓蒙允。他道似當一體施行,以此意分付,何如?答曰,允。
今五月十六日,禮曹參判閔應亨請對所啓,山城紫燕等地入居罪人,未知幾何,而嗷嗷怨苦之狀,有不忍言。値此凶歲,餓死丁寧,疏放之典,尤宜均施於此輩也。臣聞下三道市價一疋之直,不過一斗云,其飢荒可知矣。新刷之民,計其口數,徵其米貢,其中稍實者,破産傾財,艱僅備納,而貧乏者,刻期督捧,無計備納,勢將流發,未免塡壑。爲民父母,豈可坐視,而不思拯濟乎?臣願其已捧者,則還給其民,使爲農粮,其未捧者,限其豊歲,勿爲收捧,則仁政莫大於是,而民心庶可洽悅矣。至於軍政,則王政之最重者也。古者惟以悅服其心爲務,而今也一年强半,長立官門,其勞苦極矣。以生理言之,則束伍之軍,無田者太半,每於農隙,皆以興利資生,而一自營將之設,專廢其業,加以軍裝諸具,又令自辦,睊睊胥讒,反有思亂之心,脫有緩急,尙何望其得力乎?今聞改定節目,欲停鍊云,其間則營將,別無所幹,而所住之邑,貽弊不貲。且不爲久留於一處,不計農時,巡視其所屬列邑,巡到之時,則束伍之民,例爲待令迎候,其間帶率下人之欺其主將,乘時侵漁者,不一而足。當初事目太重,使其本道主兵之將,不相統領,自稱奉命之臣,而不受其節制,則是一軍有三大將矣,安得不困乎?上曰,營將皆係於兵使,安可自爲上將乎?又所啓,山城之弊,上年全南監司趙啓遠,條陳之啓,果不誣矣。糶糴之際,民弊實多,其時廟堂,亦不敢不以爲然,而竟以久遠難變之意,防啓回移,臣竊歎焉。且安興築城,必不爲臨亂之所恃也。當初李厚源之計,不得施行,其後兵使,移築於他處。築城之狀,有同累果,如此而可以守城乎?其所儲穀,亦甚有弊,輸運往來之勞,只招民怨。臣意則勿爲儲米於城中,移捧於內浦諸邑,臨急輸入於江都,似或得宜矣。上曰,安興則只以統營租一萬石移給,作米之數,不過三四千石,其弊豈至重大乎?應亨曰,今雖如此,將來之弊,不可不慮。保障之計,不當如是,獨不思尹鐸晋陽損戶之事乎?江都糶糴換色之穀,其弊已痼,此亦不可不變通也。臣意則江都之米,移運京倉,分給廩祿,以下三道新運之米,輸入江都,以充其數,則事甚便好矣。如此等事,欲爲疏陳,而疏陳不如面達,故玆敢請對陳達。如以臣言,或有可用,則臣請勿詢廟堂,而斷自宸衷。臣伏見殿下,以堯·舜上聖之資,當國家衰微之日,圖治太銳,欲見速效,凡百施措,不遵先王之古規,皆出於獨智自用。至於用人,以作事順旨爲忠,聽言,以遜志悅耳爲直。欲立紀綱則尙深文,欲治軍政則尙威力,欲裕國用則不顧民怨,大小臣僚,咸以爲悶。一自大霈之後,和氣滿朝,應旨之言日至,若以此心,繼以勿怠,益加勉勵之工,則天人感應之理,豈無轉移之機乎?昔我成宗大王,亦遇旱災,郊外親祭還宮之時,駐駕於鍾樓,盡放禁府典獄罪囚,未及入宮,甘霈大降,感應之妙,不亦速乎?治安之道,莫先於得人,修省之方,毋過於納諫。前年陵幸時,李端相,至擧大臣·三司而極言。閔維重,以廟堂回啓事,辭語激切。權格,亦於修理方張之日,獨能論列。如此直士,置諸臺閣,使之盡言,則豈無補闕拾遺之效乎?曾在甲子·丁卯·丙子,皆有虹貫之變,而其爲應驗,如合符契。若以近來災異言之,則將來之事,豈不可慮乎?惟聖明毋忽焉。上曰,卿之愛君憂國之誠,至矣。老病之人,雖在家不言,誰以爲咎?丹衷所激,不能自抑,委來請對,陳此懃懃懇懇之說,予雖不敏,可不體念焉?事之可行者,非不欲直爲採施,而體例不然,當與廟堂議處。
備邊司啓曰,再昨榻前定奪時,月課歲抄,則限今年停止,虛位充軍事,退考三年五年之限,更爲稟處事,命下矣。問于該曹,則虛位充定,五年爲限,而明年當次,今年則元無充定之擧云矣,敢啓。答曰,知道。已上備局謄錄
禮曹參判閔應亨上疏,入啓。答曰,省疏具悉卿懇。已諭于引對之日矣,卿其安心勿辭。
判敦寧閔馨男上疏,入啓。答曰,省疏具悉卿懇。卿其安心勿辭。
忠淸道庇仁幼學南誨上疏,入啓。答曰,省疏具悉。爾之憂愛之誠,予用嘉尙矣,可不體念焉?所陳等事,當令廟堂處之。
傳曰,史官一員待命,騎馬三匹立之。通化門宮墻頹落摘奸。已上內下記草
備邊司啓曰,再昨榻前稟定時,月課歲抄,則限今年停止,虛位充定事,退考三年五年之限,更爲稟處事,命下矣。問于該曹,則虛位充定,五年爲限,而明年當次,今年則元無充定之擧云矣,敢啓。答曰,知道。又啓曰,五月十六日,禮曹參判閔應亨請對所啓,事之可行者,非不直爲施採,而體例不然,當與廟堂議處事,命下矣。頃日審理時,無論山城紫燕定配之類。只觀其罪名輕重,而或赦或取於抄啓之中是白如乎。今以値此凶歲,餓死丁寧爲慮,有此陳啓,請山城及紫燕等處定配者,令該司具錄罪名,更爲書啓,以俟上裁,宜當爲白乎旀。新刷奴婢減貢事,及營將召還事段,以經大臣陳箚,榻前定奪爲白乎旀。湖南山城糶糴之,監司趙啓遠陳疏爲白有乎矣。不罷山城,則糶糴難廢,未思變通之善策是白如乎,其後仍御史書啓,令本道參酌列邑道里遠近,平均磨鍊。且不逐年沒數分給,小除民弊爲白有旀。安興所儲之穀,元數不多,更觀前頭事勢而處之爲白乎旀。江都米運用於京中頒祿,而以南方新米,捧於江都之事,頃年已爲如此之事,再三商確爲白如可,自江華倉中,運致京江之際,事勢多有難便,竟未果行爲白有在果,更令度支,酌商稟處爲白乎旀。直言之士,置諸臺閣事乙良,令銓曹着實擧行,何如?啓依允。
上在昌德宮。停常參·經筵。
下直,漆浦萬戶金勉哉。
備邊司啓曰,今五月十六日,禮曹參判閔應亨,請對時所啓,營將所帶軍牢手,不限其數,故民之圖免雜役者,皆入於軍牢,至於漁戶·山尺,亦皆圖屬,而收其所業之物,以爲私用者亦多矣。上曰,營將事目中,軍牢手,果無定限乎?令兵曹査啓。
兵曹啓曰,命下矣。取考備局事目,則事目中,軍牢手,無擧論之處矣,敢啓。傳曰,知道。營將之軍牢,無定數,任意充定,果如閔應亨所啓乎?不可不詳覈處之。令三道監司嚴査啓聞事,言于備局。備局謄錄
司饔院啓曰,迎勅初二度習儀,則旣已兼行,而三度則當行今日,雨勢似未易霽。其間日子中,二十日則宴禮習儀啓下,二十一日則日官以爲不吉,二十二日則太爲促迫,故以停行之意,入啓蒙允,而更思之,則大禮習儀,不可至闕。且宣勅之擧,近多有不行之時,亦或有不習失禮之患,明日雖有宴禮習儀,而日晷甚長,午前行三度習儀,午後行宴禮習儀,必無不及行之之患。三度習儀,以二十日擧行,何如?傳曰,允。迎接謄錄
迎接都監啓曰,自前勅使時,房守軍,則例以坊民責立,司饔院假各色掌,則必以各司典僕責立者,流來已久矣。往在己丑年勅使時,適値山陵永思殿諸般之役,各司典僕,絶無餘數,不得已以坊民代立。令戶·兵曹,計日給價矣。厥後因成謬例,每以坊民責立,而戶·兵曹不給其價,坊民呼寃,未有甚於此者。不可無變通之擧,司饔院假各色掌六十七名,令該曹依前例,以各司典僕定送,而典僕如或不足,則不足之數,令戶·兵曹,給價募立,何如?傳曰,允。迎接謄錄
義禁府啓曰,弑主罪人南金·界得·春今等,已爲承服正刑。依律文妻子爲奴,破家瀦澤,降其邑號,罷其守令等事,令各該司,依律文擧行之意,捧承傳施行,何如?傳曰,依啓。禁府謄錄
上在昌德宮。停常參·經筵。
申時酉時,日暈右珥。夜五更,月暈。內下日記
下直,楊根郡守尹梅。
政院啓曰,禮曹參判閔應亨,榻前所啓說話,與其日入侍注書史官,十分商確,書入啓下後,一件謄送于閔應亨矣。閔應亨,以忠淸二字,改下全南,番價二字,改下所業之物,簡通于注書,欲令改入,不得已付標書入。且營將軍牢手,査問行會中,趁其未送,以此改書之意,分付,何如?傳曰,知道。
備邊司啓曰,傳曰,今於右相之行,巴於兩人處,禮單付送矣。更思之,則大君之行,有異於前日,此雖朝廷所送之物,似爲生色於傳給之人,移送於大君之行,使之傳給何如?令廟堂處之事,命下矣。今因聖敎,更加思量,則此是朝廷私贈之物,使臣行中齎傳,則彼或怕煩,不如大君傳致之爲便。卽爲行會于謝恩使,使之移付大君之行,而但以日計之,謝恩使一行,今日間當扺灣上,雖撥傳關文,恐未及於渡江之前。成貼公事,送于大君行中,以爲相會之處,卽爲傳致替受之地,宜當。以此知委,何如?答曰,允。
禮曹啓曰,伏見東萊府使回牒,則凡差倭茶禮日,受其書契,聽其所言,枚擧馳啓,自是流來舊規。今此虎皮求貿之事,茶禮時,雖以此物,近來京外絶無,應求爲難,措辭防塞,而依例馳啓之事,渠必詳知,今若以關內事意措辭,則非但於事無益,亦不信聽,今姑以狀啓中云云之言,防塞云,而其所答之語,則不爲回報矣。繼見東萊府使狀啓,啓下備局者,則與彼人接話之時,首發虎皮求貿事,略以復去移文事意防塞,而本曹移文,則以初不敢啓聞之意,使之通諭矣。府使以轉送本曹,而本曹不敢啓達爲言,此由本曹移文似晩,彼人必知其轉啓,故以本曹不爲啓達爲言也。狀啓中問答,雖不分明,彼人言辭之間,落莫之意,亦可想矣。此事出於大件事定奪之際,不必汲汲許副,而亦不可久無明白分付之事,令廟堂稟處,何如?傳曰,允。
備邊司啓曰,命下矣。自前倭人求貿之物,該曹參酌覆啓,或防或許,或減於元數之內,自有行規,今此虎皮,雖不得盡數許之,量宜定數,令該曹及本道,依例許貿,以副遠人之望何如?答曰,更觀東萊馳啓後,分付,可也。
政院啓曰,慶尙監司徐元履上送啓本二度,狀啓四度,皆有水濕處,不謹齎來之狀,極爲過甚,當該撥將,摘發治罪,何如?傳曰,允。
傳曰,大臣·備局堂上,入來于賓廳事,言之。
政院啓曰,大臣·備局堂上,來詣賓廳矣。傳曰,引見。兩司長官,不必命招。
備邊司啓曰,臣等退考禮曹文書,則東萊府使,以別差倭違式書契,謄書馳啓之後,禮曹據此覆啓,請送洪喜男矣。以此計之,書契違式之事,旣已上聞之由,彼無不知之理,故今此禮曹行會東萊之文,直以不卽改書以呈,可駭之意,措辭。與本曹判書蔡裕後相議構草以入之意,敢啓。答曰,知道。已上備局謄錄
迎接都監啓曰,卽接遠接使許積狀啓,則勅使,十八日止宿瑞興,稱以雨不快霽,仍留一日。入京之日,勢將退定於二十五日,以此分付該曹,而前頭雨水,雖不至大段,彼若到處留連,則各站支供,萬分可慮。二十五日之外,更不退定事,開諭於通官輩,使之周旋之意,回移,何如?傳曰,允。迎接謄錄
上在昌德宮。停常參·經筵。
自巳時至申時,日暈。酉時,日暈。
洪萬容啓曰,明日常參·經筵,取稟。傳曰,只晝講。
府啓。答曰,依啓。權諰處,亦爲措辭下諭。內下記草
吏曹啓曰,錦城,乃湖南巨邑,而近來屢經匪人,將爲棄地。頃者,本縣縣監差出時,非不擇擬,而大臣以新除授縣監李俊耉,剛明不足,難制豪悍之意,言於公會。錦城縣監李俊耉,勢難赴任,改差,何如?傳曰,允。吏曹謄錄
上在昌德宮。停常參·經筵。
下直,加里浦僉使李斗千。
政院啓曰,卽接遠接使許積狀啓,則昨日未時,出自開城府,今日午末,始爲入來,中間稽滯之狀,極爲痛駭。當該撥將,摘發重治,何如?答曰,允。
傳曰,卽今日勢甚熱,必須趁早入京事,各別開諭周旋,遠接使處下諭。備局謄錄
午時未時,日暈。內下日記
迎接都監啓曰,卽接遠接使許積狀啓,則勅使,二十一日,當到開城府,二十三日入京事,已爲初定,而或欲於二十二日,止宿坡州,或欲二十二日,止宿碧蹄,自碧蹄早發入京云。以此言觀之,勅使明日,當爲入京,而但昨日雨勢大作,彼人論議不定。明日入京與否,亦未可期,姑待儐臣到松京狀啓,擧行,何如?傳曰,允。
又啓曰,卽接遠接使許積狀啓,則勅使二十一日到松京,二十二日,止宿坡州,明日自坡州早發,當爲入京云。迎勅時刻磨鍊,及各該司擧行等事,分付,何如?傳曰,允。迎接謄錄
吏曹啓曰,弑主罪人南金·界得·春今等,旣已承服正刑,破家瀦澤,罷其守令,降其邑號事,捧承傳矣。卽接義禁府移文,則南金·界得,乃平壤胎生人,春今,乃朔寧胎生云。朔寧,依法典降號,郡守洪處濬罷職。平壤,則上年因弑父之變,降號當否,議于大臣,本府庶尹之號,降爲判官。只罷其時庶尹崔文澳,此是已爲定奪之事,判官崔寬,罷職何如,傳曰,依啓。其時庶尹,旣已罷職,則崔寬,似不必又爲罷職事,傳敎矣。上年弑父罪人已立,乃平壤胎生之故,其時庶尹崔文澳,依法罷職,而今此平壤胎生人南金等,弑主之變,又出於判官崔寬赴任之後,則前後之事各異。時任判官,在法當罷,而啓辭中措辭未瑩,致有勿罷之命,不勝惶恐。平壤判官崔寬,依法典罷職,何如?傳曰,允。已上吏曹謄錄
上在昌德宮。停常參·經筵。
太祖大王忌辰,齋戒。
迎勅擧動,入幕次後,三提調問安。答曰,知道。
仁政殿接見後,三提調問安。答曰,知道。藥房日記
傳曰,今日擧動出宮,亦由敦義門爲之事,分付。內下記草
政院啓曰,今日罷漏後,當爲開門,標信卽當啓請,而雨勢如此,何以爲之?敢禀。傳曰,更觀雨勢爲之。
又啓曰,雨勢如此,遠接使下諭,亦無回報。待晴更稟之意,敢啓。傳曰,知道。
禮曹啓曰,昨夕伏聞,勅行止宿於碧蹄。改擇日時,以巽時退定事,呈單子于政院,則以爲旣已微稟,以卯時爲定云。故不爲遂呈單子矣。到今雨勢如此,卯時則決無及矣,巽時前澄霽,亦未可必,待晴行禮事,分付各該司,何如?傳曰,允。
迎接都監啓曰,卽見遠接使狀啓,則勅行將發碧蹄云,不移時當到弘濟院,雖日晩,隨時擧動乎?雨勢尙未快晴,何以爲之?敢稟。傳曰,今日不得入京,則站上之弊,固不可言,而明日,則尤爲難便。雖未快晴,仍行似當,令禮官議處。
傳曰,勅使,已到弘濟院站云,禮官處勿爲議處,擧動,趁此開霽,速爲之,可也。迎接謄錄
迎接都監啓曰,臣等今方待候於慕華館,使差備譯官,馳往弘濟院,探知今日勅使,入京早晩,則以爲今二十三日,乃是迎勅吉日云,故俺等冒雨馳來,而今日迎勅與否,惟在朝家處分云矣,敢啓。傳曰,知道。
又啓曰,卽刻勅使還館之意,敢啓。傳曰,知道。
又啓曰,各色郞廳各一員,今日爲直宿之意,敢啓。傳曰,知道。
又啓曰,下馬宴,旣已親臨啓下,勅使到館之日,例卽請行停當,而明日國忌,不得設行。再明日退行事,令差備譯官,措辭言及之意,敢啓。傳曰,知道。
又啓曰,馬上·步下,各樣不緊差備軍,及呈才人等放送事,令差備譯官李馨白·全天機等,通於大通官,則通官輩以爲,日已昏暮,諸勅困頓,未及定奪。明朝當爲告處云矣,敢啓。傳曰,知道。
又啓曰,使差備譯官等,言於大通官,明日請行見官禮,則曰雖不行見官禮,無妨耶?李馨白等,答以自前多有不行之時云,則見官禮,亦於明日停當云矣,敢啓。傳曰,知道。
又啓曰,差備譯官,以勅使之意,來傳曰,館後有自前結棚處,明日依前結棚,欲爲避暑云,卽令造排之意,敢啓。傳曰,知道。
又啓曰,令差備譯官李馨白等,請行見官禮,則勅使以爲,昨日迎勅時,百官齊會行禮,與見官禮無異。俺等身且勞困,權停宜當云矣,敢啓。傳曰,知道。
又啓曰,馬上步下,各樣不緊差備軍,及呈才人等放送事,昨日未及定奪。卽令差備譯官,通于大通官,則勅使以爲,放送宜當云。坊民房守軍元數四百五十一名內,永放四十三名,姑放七十名,各樣差備順賛一百二十五名,皆卽放送。勅使如有不時出入之事,則以不緊把守軍,推移充數之意,敢啓。傳曰,知道。迎接謄錄
上在昌德宮。停常參·經筵。
太祖大王忌辰。
藥房問安啓辭。答曰,僅得無事矣。
傳曰,頒赦百官,加爲之。內下記草
備邊司啓曰,今來勅使頒詔之後,當有謝恩進賀之擧,方物則令該曹措備,而使臣發行遲速,則待勅使入京,探知定奪事,曾已啓稟矣。前頭有節使之行,謝恩進賀,將欲兼並於此行之意,令差備譯官等,從便言及於彼耳,試探其意,宜當。以此分付都監,何如?答曰,允。
又啓曰,前日本司,以伴送使許積,仍差遠接使事啓請,則答曰,依啓,本曹事務多滯,回還時伴送使,則以他人差送可也事,命下矣,勅使今已入京,伴送使,令該曹差出,使之理裝以待,何如?答曰,允。備局謄錄
迎接都監草記。答曰,雖然親臨之意,措辭更請,以示慇懃之意,可也。內下記草
又啓曰,卽令差備譯官,以下馬宴更爲定奪之意,通于通官輩,則大通官,以勅使之意,傳言曰,俺等昨日,冒雨馳來者,專爲本國今日迎勅難便之故也。今日自上勢難親臨設行,退行明日,有何不可云矣,敢啓。傳曰,知道。
政院啓曰,明日有館所下馬宴親臨之擧,而與頒敎相値。頒敎之際,節目繁多,其間必致日晩。令都監先以此意,措辭傳說,似合事宜,敢啓。傳曰,頒敎則淸早爲之,擧動,食後爲之,可也。迎接謄錄
迎接都監啓曰,今日空日,別入雌牛入納云,故依其言入給之意,敢啓。傳曰,知道。
又啓曰,卽者,伽倻琴·玄琴善彈者,使之覓入云。故依其言入送之意,敢啓。傳曰,知道。
又啓曰,卽者大通官,送言於臣等曰,上使明日未朝飯前,欲見鍼醫,診脉施鍼,鍼醫中安禮,待明日入送宜當云,而安禮,乃是內醫,何以爲之?敢稟。傳曰,送之。
又啓曰,今日空日,別茶啖依例排入之意,敢啓。傳曰,知道。
又啓曰,衙譯李起榮,使差備譯官,傳言懇請曰,同生弟李起賢,居在新門內,要與相見云。不得已依其言招來,許令入見之意,敢啓。傳曰,知道。
又啓曰,以傳敎之意,卽令差備譯官,欲爲更請,則諸勅使,皆以就睡云。明早,依傳敎,措辭言及之意,敢啓。傳曰,知道。迎接謄錄
上在昌德宮。停常參·經筵。
傳曰,差使員甕津縣令曺致中,洪川縣監尹敬之,牙山縣監李挺岳,引見。內下日記
禮曹參判閔應亨上疏,入啓。答曰,省疏具悉卿懇。卿其安心勿辭,以副予意。
領議政鄭太和箚子,入啓。答曰,省箚具悉。卿其安心,勿待罪。
傳曰,領相家,遣高陽郡守柳後聖,看病。
吏曹草記。答曰,依啓。其時庶尹,旣已罷職,則崔寬,似不必又爲罷職矣。
府啓,臺諫處置事。答曰,依啓。
大司諫尹鏶上疏,入啓。答曰,省疏具悉。爾其勿辭上來。
迎接都監草記。答曰,依例令宰臣代行,而每每致念,如是代行,實涉未安,而亦且多感之意,措辭言之,可也。
左承旨鄭攸上疏,入啓。答曰,省疏具悉。爾其勿辭。
弘文館箚子,請李敏求還收敍用事。大司憲尹絳,掌令鄭世輔·許厚,司諫吳廷恒,正言鄭晳,遞差事。答曰,不允。已上內下記草
都監郞廳,以左議政意啓曰,臣與錦林君愷胤,刑曹參判吳挺一,來詣館所。令差備譯官,措辭請宴,則勅使答曰,國王初欲親臨,俺等以當此暑熱,勞動玉體爲慮,敢請停止矣。今者至遣大臣,代行宴禮,極感國王優待之盛意,而俺等勞困方甚,勢難出受。願以宴床分入各房云,臣等卽呈御帖,分入宴床之後,退出之意,敢啓。傳曰,知道。
迎接都監啓曰,翌日宴,以親臨啓下矣。明日當行翌日宴,以親臨設行之意,請行乎?傳曰,知道。
又啓曰,勅使送言於臣等曰,俺等歸路,欲得藥燒酒,以爲行中之用云。所入藥材,則令兩醫司進排,而所無之材,令內局依近例量宜上下,煑取之人,亦令內局定送。且勅使懇求牛黃及淸心元等物,令醫司覓給,何如?傳曰,允。
又啓曰,上使,使差備譯官傳言曰,長日無聊中,欲觀角觝之戱,善才數十人,明日抄入館中云。依其言使之整待之意傳曰,知道。迎接謄錄
吏曹啓曰,弑主罪人南金·界得·春今等,旣已承服正刑,破家瀦澤,罷其守令,降其邑號事,捧承傳矣。卽接義禁府移文,則南金·界得,乃平壤胎生人,春今,乃朔寧胎生云。朔寧,依法典降號,郡守洪處濬,罷職。平壤則上年因弑父之變,降號當否,議于大臣,本府庶尹之號,降爲判官,只罷其時庶尹崔文澳,此是已爲定奪之事,判官崔寬,罷職,何如?傳曰,依啓。其時庶尹,旣已罷職,則崔寬,似不必又爲罷職矣。吏曹謄錄
上在昌德宮。停常參,只晝講。
李寅煥啓曰,明日常參·經筵,取稟。傳曰,停。
又啓曰,吏曹郞廳來言,承旨有闕,政事取稟。燼餘
備邊司啓曰,北兵使·忠淸監司狀啓,啓下本司,而俱係緊重,待領議政參坐,當爲覆啓,而平安監司柳淰狀啓,則海西査啓來到後,稟處之意,敢啓。答曰,允。備局謄錄
禮曹判書蔡裕後上疏,入啓。答曰,省疏具悉。卿其安心勿辭,調理察職。內下記草
迎接都監啓曰,昨日都監翌日宴定奪草記,傳曰,依例令宰臣代行,而每每致念,如是代行,實涉未安,而亦且多感之意,措辭言之可也事,命下矣。今朝卽令差備譯官李馨白·全天機等,別爲措辭,通于勅使曰,諸大人,每當宴禮,不許親行者,出於委曲致念,感則多矣,而其於接待尊客,情禮多有歉然,實涉未安,而懃懇之敎,非出偶然,故不敢强請,不得已宰臣代行之意言之,則諸勅以爲,俺等之懇請勿爲親臨者,出於實情,豈是皮貌爲哉?俺等,厚蒙國王接待恩禮,安坐風軒,亦難堪苦熱所惱。自上勞動來臨,親行宴禮,則必多致傷玉體,在客之道,其可安乎?今承不爲强臨,宰臣代行之敎,不勝喜幸云,敢啓。傳曰,知道。
又啓曰,卽刻上使,招入安禮,左臂三穴施鍼之意,敢啓。傳曰,知道。
都監郞廳,以翌日宴宰臣意啓曰,臣維城,與右參賛臣吳竣,判決事臣李應蓍,來詣館所,令差備譯官,依例措辭,請行宴禮,則諸勅使,答以國王至誠接待之意,非不感激,而當此極熱,俺等亦甚困憊,不得出受,宴禮床排入給,則安心分喫云。依其言卽令分入,臣等進呈御帖,退去之意,敢啓。傳曰,知道。
迎接都監啓曰,明日,乃是仁政殿請宴日次,何以爲之?敢稟。傳曰,循例請行,可也。
又啓曰,明日仁政殿請宴之意,使差備譯官李馨白·全天機等,依例言于大通官,使之傳言於諸勅,則上使以爲,國王若請俺等,設宴於仁政殿,則似當別爲遣官以請,而只令差備譯官傳言,其間虛實,未可知也。大通官輩援例言之,全天機等,亦爲明白說破,而猶未解惑,多有不滿之意云。臣等,卽詣西宴廳,令差備譯官,以曾前已行之例,多般措辭,言于大通官,卽傳於勅使,則諸勅會議後,大通官張繼哲·金大憲,卽爲出來,以勅使之意,傳言曰,明日請宴時,俺等之在不在,惟在別官之來不來云。臣等答曰,下馬·翌日兩宴,自上必欲親臨設行,而諸大人,軫念玉體勞動,至誠請停,一不得親臨,而直爲請宴於闕中,非不知未安,而情禮所在,俱不可廢,故一依前例請宴矣。且自前請宴時,都監儐接之官,承上命傳通請宴之意,則勅使若許赴,則設宴之日,別遣官更請,勅使若不許赴,則宰臣代行。自是流來舊規云爾,則張繼哲等,以臣等之言,傳言於諸勅,則副使·三使皆以爲然,而上使獨未釋然。張繼哲,又爲出來曰,上勅使本來苛察,故每有如許之擧,俺等亦以爲悶云。大槪觀其氣色,則以不遣別官,泛然直請,致疑於忽待,終始不滿,而通官輩,不敢爭辨,時未停當,或遣中官,別爲開諭,似不可已,敢啓。傳曰,知道。
又啓曰,自中使傳諭之後,上使喜動顔色,多有感激之言云矣。請宴一事,旣已停當,以宰臣依例代行之意,敢啓。傳曰,知道。
又啓曰,大通官張繼哲·全天機,出坐西宴廳。使差備譯官送言曰,勅使來月初四日,定爲發還,都給禮單,待明早入納,發賣之物,亦爲依例入之,數日內期於完畢云。臣等以數朔之內,再經勅行,物力蕩盡,未及措備,其中白綿紙·水獺皮等物,尤爲難辦之意,言之,則張繼哲曰,本國事勢,俺等豈不知之?但彼人所欲,專在於此,若不依例入納,則彼人必怒之矣。旣怒之後,以我之力,勢難解之云矣,敢啓。傳曰,知道。
又啓曰,上使,又令安禮,左臂受鍼後,仍施牛角灸云,敢啓。傳曰,知道。
都監郞廳,以左議政意啓曰,臣之源,與平雲君俅,刑曹判書鄭致和,來詣館所,使差備譯官,措辭請宴,則勅使答稱,自上待俺等甚優,遣大臣請行宴禮,感激實深,而俺今纔受鍼,且値盛熱,勢難出受,卽以宴床分入各房云。臣等,卽呈御帖,分入宴床之後,退出之意,敢啓。傳曰,知道。
都監啓曰,今日仁政殿請宴,旣已宰臣代行。明日,乃回禮宴日次,而若以回禮宴,直爲請行,則勅使,又不無致訝之端,以宰臣宴,循例請行,以探其意,何如?傳曰,允。
又啓曰,卽令差備譯官,以明日宰臣宴請行之意,言于大通官。使之傳言於勅使,則勅使答曰,自上優待俺等,至於此極,累次設宴,俺等,何敢任意進退,以爲自便之計乎?明日宴床,又爲分入各房,則俺等,可以安心受之云。明日,以宰臣押宴之意,敢啓。傳曰,知道。迎接謄錄
藥房入診時,提調閔□所啓,近來癘疫漸熾,以活人署所報見之,則出幕之類,殆近三千,此實災變之大者,誠爲驚駭。其救療官一人,不能周察救護。曾前亦有加出書員之例云,故移文戶曹,使之給料,則謂無謄錄而不施。戶曹凡事,必從謄錄,而此則事勢甚急,勿論謄錄有無,似當別樣變通,限癘疫止息間,救護書員一人,特爲加出,題給料布何如?且所入藥物多數,惠民署疲殘,貢物人,無以支堪云,此亦當有參酌給價之道。至於器皿·紙地·生薑等物,因政院分付,一番上下之後,不爲繼給云。連續覓送之意,自政院另加申飭,恐爲得宜矣。上曰,此事,前已別爲下敎矣。所達事,竝依爲之,而着實救療之意,更加申飭,可也。閔□曰,出幕之類,頃自賑廳,一巡給米,而此後更爲連續救濟事,亦爲分付矣。上曰,依爲之。已上癘祭謄錄
上在昌德宮。停常參·經筵。
自午時至酉時,日暈。夜五更,東方有氣如火光,有霧氣。內下日記
大司憲尹絳上疏,入啓。答曰,省疏具悉。卿辭至此,當勉副焉。
吏曹參議金壽恒上疏,入啓。答曰,省疏具悉。爾其勿辭察職。內下記草
吏曹啓曰,新除授平壤判官沈玖,以曾任金堤郡守時,有越等置簿,而越等公事,未及到曹,故循例擬望,至於受點矣。越等之官,不得還差守令,自是法例。且聞沈玖,方往在其父沈成川任所云,雖不用越等之法,往來肅謝間,必致遲延,改差,何如?傳曰,允。吏曹謄錄
上在昌德宮。停常參·經筵。
自昧爽至辰時,有霧氣。未時,日暈。內下日記
迎接都監啓曰,卽刻,大通官張繼哲等,出坐西廳,使差備譯官,以勅使之意,傳言曰,初意欲於初四日,定爲發行矣,日氣極熱,留在一處,不堪其苦,莫如速爲發還。行期進定於初三日,應給禮單,今日內入給,發賣雜物,亦於今明間促入,速爲完了後,治行發程云。觀其氣色,則托以進定行期,促行發賣之計也。都給禮單,今日內將爲入給,發賣一事,明間,亦將依其言擧行,而回程之期,勅使旣已發說,似當有依例請留之擧,敢啓。傳曰,知道,都監依例請留。
又啓曰,臣等俱詣館所,使差備譯官措辭請留之意,言於大通官。使之傳通,則勅使答曰,今此請留之擧,出於國王款待之盛意,俺等,非不知感。而承皇命,旣已頒詔,日且極熱,淹留一處,亦難堪苦。旣定行期,決難退定云矣,敢啓。傳曰,知道,依例遣承旨請留。
左承旨鄭攸啓曰,小臣進詣館所請留,則答以至誠累次請留,不勝感激,而非但日勢甚熱,前頭未免霖雨,決不敢退定云,敢啓。傳曰,大臣依例進去請留。
都監郞廳,以左議政意啓曰,臣卽刻來詣館所,使差備譯官,措辭請留,則勅使答曰,俺等承皇命而來,旣已竣事,玆欲於初三日發程矣。自上待俺等特厚,至遣大臣,以誠請留,不勝感激,當勉留一日云矣,敢啓。傳曰,知道。
都監啓曰,今日旣行宰臣宴,明日當行別宴,而別宴之外,只有上馬宴。前頭在館日子尙多,間日請行,何如?傳曰,依啓。
又啓曰,大通官張繼哲以下,曾於一路,減其茶啖等物,頗有自功之色云,似當有朝廷嘉奬之擧,而但以空言爲之如何,都監議處事,命下矣。張繼哲等所經一路,非但減其茶啖,到館之後,凡事盡心周旋,雖力有所不逮處,其心可尙。自朝廷不可無嘉奬之擧,誠如聖敎,而但以空言爲之,恐無以愜其所望,別贈之物,自該曹參酌磨鍊以給,何如?傳曰,允。
又啓曰,卽者,左議政來詣館所,使差備譯官,措辭請留,則勅使,答以至遣大臣,又爲請留,實非尋常之比。俺等歸思雖促,當勉留一日,初四日發程云矣,敢啓。傳曰,知道。迎接謄錄
今五月二十五日,箋文差使員等引見時,牙山縣監李挺岳所啓,湖西行大同之法,故別無大段陳達之事,若干弊瘼,道臣纔已馳啓,而若以其中未及啓達者言之則大同之後,大小差役,皆用煙戶,而不但煙戶甚少,束伍漕軍,則皆爲給復,故不爲煙戶之役。其他諸色軍兵,亦有煙戶雜役,勿侵之令,所餘煙戶,甚爲零星,而至如焰硝一事,最是大役。若以若干煙戶使役,則民之不堪,理勢固然。如此大役,若用八結,則庶有均役之望,而可無偏苦之弊,民情皆以此爲願矣。上曰,言于該廳事,傳敎矣。大同設立之後,凡百民役,皆自大同十斗米出,如禮葬等軍,亦自大同給價,則大小差役,皆用煙戶云者,旣非其實狀。設令有不得不用煙戶之役,爲守令者,苟能勿拘於顔情,無分其强弱。士夫品官,與小民一體差役,則不患煙戶之少,自無不均之弊,而差役之際,呑弱吐强,以致民役之不均,乃反歸咎於大同,事甚無據。今若因此無據之言,不遵當初事目,一開定式外,差役於八結之路,則手滑守令,必有憑藉濫用之弊,不但失信之可慮而已。決不可變改事目,而至於焰硝煮取,乃是道內通同之大役,束伍及諸色軍兵,一番調用,以均其役,未爲不可。以此意分付該道監司,何如?答曰,依啓。束伍則切勿侵用事,嚴明分付。惠廳湖西謄錄
上在昌德宮。停常參·經筵。
自午時,達夜下雨。內下日記
備邊司啓曰,勅使發程之期,只隔數日,平壤判官,必須急急下去,可以及期接待。新除授判官南宮鏶,令該曹催促,今明日內發送,何如?答曰,允。備局謄錄
禮曹判書蔡裕後上疏,入啓。答曰,省疏具悉。卿其勿爲固辭,更加調理察職。
兵曹粘目。答曰,依啓。元斗樞,盡心國事之誠,實爲可嘉爲置,相當賞典,前例相考稟處。
兵曹草記。答曰,依允。南兵使啓聞段,軍政之虛疏莫甚,而北兵使啓聞段,如是稱善,似不信然。此後如是巡按之擧,則自當知之,其時兵使,難免虛稱之罪責,以此各別知委。內下記草
都監啓曰,今日空日,別入雌牛入納云,故依其言入給之意,敢啓。傳曰,知道。
又啓曰,昨日禮單馬入給,則三使卽已擇執,上使·副使,則累次點退,只擇受一匹矣。今日又爲入給,而其中有昨日見退之馬,故上使頗有怒色,至於送言於臣等曰,禮單馬,非都監所管耶?何不擇給,而如是苟充耶云。臣等使差備譯官,以官吏治罪之言,措辭回報後,捉致該寺色吏,各別嚴飭,使之改備入給,則上·副使,卽皆準受云矣,敢啓。傳曰,知道。
又啓曰,都監郞廳郭之欽·鄭榏,今日政,皆除授掌〈脫〉,不爲仕進。當此發賣之日,多有檢飭之事,郞廳郭之欽·鄭榏,今日內牌招肅拜,使察都監之任,何如?傳曰,允。
又啓曰,勅使,初四日發程,牌文,卽者出送矣,敢啓。傳曰,知道。
又啓曰,今日空日,別茶啖依例排入之意,敢啓。傳曰,知道。
又啓曰,勅使卽刻路程記,初四日止宿弘濟院。發行第二十二日,當抵義州,而開城府·黃州·平壤·安州等四站,皆以留一日磨鍊矣,敢啓。傳曰,知道。迎接謄錄
傳曰,慶山縣令李徽祚,軍機別備,誠爲可嘉,陞敍爲只爲。
傳曰,義城縣令安應昌,舊軍器一新修補之外,別備之多,曾所未有,而兵使啓聞中,所備擧皆精利,軍兵精藝,最於一道。盡心國事,其誠實爲嘉尙,特爲加資。吏曹謄錄郞廳李重玉校正。日記廳郞廳李重彬書。
上在昌德宮。停常參·經筵。
自昧爽至卯時,有霧氣。內下日記
備邊司啓曰,北京鷹連,例於九月望間入送,而京官前期下送,與本道差使員眼同試才,交付內官入送矣。京官則令該曹差出,知鷹守令,則令本道擇定,鷹連則令西北監兵營,豫先整齊之意,分付,何如?答曰,允。備局謄錄
大司憲閔應亨上疏,入啓。答曰,省疏具悉卿懇。卿以老成宿望,退處多年,予嘗嗟惜。思欲致之朝端,豈欲遽棄寡昧若是乎?卿其安心,毋庸固辭,從速察職。
府啓,副使李敏求還收敍用事。請掌令鄭榏出仕事。答曰,不允。出仕事,依啓。
宣川通政大夫田起暘上疏,入啓。答曰,省疏具悉。爾以疏遠之人,爲國憂愛之誠,良用嘉尙矣。予當體念焉。內下記草
迎接都監啓曰,差備譯官,以大通官之言,來傳曰,京畿過站,勅使及一二等頭目茶啖,依上來時例,勿爲熟設,只牛一隻待候事分付,而兩西則到松京,觀勢處置云,此意分付于京畿及伴送使之意,敢啓。傳曰,知道。
又啓曰,前後應行親臨之宴,彼雖固辭請停,而上使,有時問於譯輩曰,已往勅使時,自上親臨館所者,幾度耶云。此言似出於偶然,而亦未知其有意與否。且留館一旬,若無一番親臨之擧,則其在待客之道,恐或未盡。今聞大臣之意,明間自上擧動,茶禮相接,似當云,而初三日,當行上馬宴,其時以親臨,措辭固請乎,何以爲之?敢稟。傳曰,上馬宴,固請親臨爲之,可也。
又啓曰,平雲君臣休,右參賛臣吳竣,判決事臣李應蓍,來詣館所,令差備譯官,依例措辭,請行別宴,則勅使,答以國王,至誠接待之意,非不感激,而當此極熱,俺等亦甚困憊,累次不得出受,殊甚未安。宴床分入各房,則安心分喫云,依其言入給後,御帖進呈,仍爲退出之意,敢啓。傳曰,知道。
又啓曰,別宴宰臣,平雲君休,右參賛吳竣,判決事李應蓍,來詣館所,使差備譯官,依例請宴,則勅使,答以自上款遇之禮,非不知感,俺等爲日熱所困,今又不得出受,殊甚未安,宴床使之分入各房云。故宰臣呈御帖,退出之意,敢啓。傳曰,知道。
又啓曰,宴床分入各房之後,上使求見舞童,使之具冠帶入送,則分給宴床後,卽爲出送。大槪前後宴禮,不爲設行,上使疑其舞童,或不待候。有此意外招見之擧矣,敢啓。傳曰,知道。
又啓曰,差備譯官,以張繼哲之言來傳曰,金大憲處入給禮單,稱以衙門分付,不爲准受。其中銀子四十兩·綿紬十匹·白木二十匹,除出還送者,出於衆會處,領受難便之故也。出送後,都監無一言問及之事,渠必落莫,此人今雖代事出來,前頭以通官連續往來者,待之不可埋沒,減出之物,臨發還爲潛給,宜當云。此雖繼哲之言,其實出於大憲之所欲,依其言臨時入給,似不可已,敢稟。傳曰,依啓。已上迎接都監謄錄
禮曹啓曰,京外癘疫,日漸熾盛,止歇無期,誠極切悶。取考謄錄,則在前如此之時,京中山川·城隍及北郊癘祭外,遣重臣,愍忠壇則遣近臣設祭。各道中央處及險川·雙嶺·金化·兎山·晉州·南原·錦山·漣川·尙州·原州·蔚山等處,令本道都事·守令中,擇差設祭。江華則留守行祭,而秋冬後,都城近處無主尸,亦爲設壇致祭矣。今亦依此擧行,何如?傳曰,允。癘祭謄錄
上在昌德宮。停常參·經筵。
傳曰,大臣·備局堂上,引見。
夜二更,黑雲一道如氣,起自西方,直指東方,漸移南方,長竟天,廣尺許,良久乃滅。四更,流星出壁星上,入羽林軍星下,狀如拳,尾長二三尺許,色赤。內下日記
迎接都監啓曰,卽者張繼哲,使差備譯官送言曰,上使,以其自持之價,欲買得好品鳥銃二柄,而不煩聽聞,自都監從便覓入,宜當云。臣等,答以鳥銃,市上所無之物,去番勅使時,艱難覓得於外方有處。勅使雖欲貿得,其勢未易,決難從之云,則張繼哲以爲,上使,非直爲求請於都監,以其價欲爲潛貿。雖非倭鳥銃,若是新件,彼必好之矣。且上使,自上別贈銀器等物,猶且固辭不受,而獨於此物,已生大言,決難防塞云。臣等,又令差備譯官,措辭更防,而終不動聽。二柄鄕銃,貿得非難,而此路一開,恐有後弊,期於防塞,而繼哲等,不敢爭辨止之,亦以爲悶云,敢啓。傳曰,令廟堂議處事,命下矣。彼人求貿此物,曾所未有,雖以給價潛貿爲言,若開此路,則後必遂以爲例,不可輕許,令都監更爲開諭防塞,何如?答曰,允。
備邊司啓曰,京畿監司弊瘼啓本,啓下本司,而此後諸道啓本,亦當連續來到,待其齊到,參商彼此,一體回啓之意,敢啓。答曰,知道。
傳曰,大司憲未及出仕矣。勿爲命招,引見,從早爲之,可也。
備邊司啓曰,卽見東萊府使元萬石狀啓,差倭中一人,將爲入往定奪云。改其書式違例之處而來呈,則善矣。如其不然,依前判下施行而已,以此意知會,何如?答曰,允。已上備局謄錄
府前啓。答曰,不允。
院啓,請李正英出仕,睦來善遞差事。答曰,依啓。內下記草
引見時,兵曹判書許積所啓,定州延慰使李誠一,初不知其爲何如人,而今始聞之,則以納粟堂上,因山城扈從之勞,至陞嘉善云矣。左議政沈之源曰,納粟之類,豈可混入於賞加之中乎?今後則如此之輩,使之區別,俾無混雜之弊事,申飭于兩銓,何如?上曰,依爲之。已上吏曹謄錄
備邊司啓曰,以迎接都監啓辭,勅使,欲貿鳥銃二柄事,傳曰,令廟堂議處事命下矣。彼人求貿此物,曾所未有。雖以給價潛貿爲言,若開此路,則後必遂以爲例,不可輕許。令都監更爲開諉防塞,何如?傳曰,允。
迎接都監啓曰,今日空日,別入雌牛,依例入納云,故依其言入給之意,敢啓。傳曰,知道。
又啓曰,今日空日,別茶啖,依例排入之意,敢啓。傳曰,知道。
又啓曰,依昨日傳敎,上馬宴親臨設行之意,令差備譯官等,措辭固請,則勅使會議後,答以明日上馬宴時,必欲親臨,以誠懇請,俺等非不知感,而日勢非但極熱,且俺等所受禮單,及一行發賣之物,今方封裹治行,館中紛擾。以此請停擧動,亦知未安,而事勢如此,再明發程時,郊外親臨,則可以從容承顔,何必連日擧動,以勞玉體云?此言非但出於實情,諸勅方自俶裝,不遑他事。願勿親臨,勢所固然,明日宴禮,以宰臣代行,何如?傳曰,允。
又啓曰,以備邊司啓辭,前頭節使之行,謝恩進賀竝兼之意,令差備譯官等,從便言及於彼耳,試探其意,宜當。以此分付都監事允下矣。勅使入京數日,臣等以此意,令差備官李馨白·全天機等,從便措辭,言及於張繼哲等,則答以今番謝恩使,以節使兼行,勢所固然,亦己知之云。厥後全天機等,與張繼哲等,私相說話之際,問勅使越江日子,及抵北京日期,則張繼哲答曰,勅使,六月晦間,當到鳳城。自鳳城至北京,當在八月間云。全天機試問曰,勅行,八月間入北京,則謝使之行,當在此後,不得不兼以節使之行,以此意言及勅使如何云爾,則如此事勢,俺等旣已知之,不必煩及於勅使云。今若探問于勅使,則勅使不諒事勢之如許,若以太晩爲言,則事甚難處,繼哲之不欲言及者,蓋慮其此也,敢啓。傳曰,知道。已上迎接都監謄錄
太僕寺啓曰,近來內廐,絶無御乘可合之馬,只有㺚馬若干匹而已,事極寒心。濟州牧場中,擇取雌馬數十匹,且貿閭閻間禾老體大雄馬五六匹,放于京畿牧場,以爲別樣孶息之地,似合便宜。勅使回還後,發遣本寺郞廳一人,可合放牧處,先爲看審後,料理稟處,何如?上曰,事甚便當,依爲之。已上太僕謄錄
義禁府啓曰,卽接京畿水使姜瑜狀啓,則罪人圍籬,東墻蓋瓦短椽,外邊八條,廣六尺,不意折落云。依前例令本府,急急修葺後,啓聞之意,分付,何如?傳曰,允。已上禁府謄錄
上在昌德宮。停常參·經筵。
傳曰,差使員·下直守令,引見。
自昧爽至卯時,有霧氣。自巳時至酉時,日暈。內下日記
府前啓。答曰,勿爲煩論。
院啓,請李敏求還收敍用事,處置事。答曰,不允。處置事,依啓。
大司憲閔應亨上疏,入啓。答曰,省疏具悉。卿其安心,勿辭察職。內下記草
迎接都監啓曰,今番發賣之物,三日相持,今始完了。折價計數,則白綿紙六千八百卷,白紙四千卷,益山紙四千三百卷,水獺皮一百七十六張,靑黍皮二百八十九張,樻枝三〈萬〉九千匣,生布六同二十六匹,白苧布一同十七匹,海蔘七百斤,海帶菜一百八十斤。今此物種,比前勅使發賣,頗減其數。其中市民若干措備之物,落本之數,則自該曹將爲給價矣,敢啓。傳曰,知道。
都監郞廳,以領議政意啓曰,臣與錦林君愷胤,戶曹判書臣鄭維城,進詣館所。令差備譯官請行上馬宴,則諸勅使,答以今方治行,不得出受宴禮,心甚未安,宴床願分入各房云。故臣等,呈御帖,退出之意,敢啓。傳曰,知道。
又啓曰,勅使,明日發行。軍令,初吹卯末,二吹辰初,三吹辰末,書出之意,敢啓。傳曰,知道。已上迎接謄錄
上在昌德宮。停常參·經筵。
大駕,慕華館擧動時,入幕次後,三提調問安。答曰,知道。
卯時辰時,日暈。申時,雨。內下日記
院前啓。答曰,勿爲煩論。
府啓,請李敏求還收敍用事。答曰,今番大霈,異於前日,贓汚重律,亦已疏釋矣。旣經二十年之後,有此擧措,有何不可乎?毋庸煩論。
大司諫尹鏶上疏,入啓。答曰,省疏具悉。臺官處置,自有自中公論,予亦不得自由矣。勿辭。
獻納李袤上疏,入啓。答曰,省疏具悉。爾之憂愛之誠,予用嘉尙,可不體念焉?爾其勿辭上來。內下記草
迎接都監啓曰,勅使,卽刻館所離發之意,敢啓。傳曰,知道。已上迎接謄錄
傳曰,慶山縣令李徽祚,軍器別備,誠爲可嘉,陞敍爲只爲。
傳曰,義城縣令安應昌,舊軍器一新修補之外,別備之多,曾所未有,而兵使啓聞中,所備擧皆精利,軍兵精藝,最於一道。盡心國事,其誠,實爲嘉尙,特爲加資。吏曹謄錄
上在昌德宮。停常參·經筵。
視事,處暑間頉稟。
藥房啓曰,昨者,暑熱極盛,遠于郊外,親送客使,貽勞玉體。夜來雨勢又作,達曙不止,伏想軫念各站軍民之沾濕勞苦,丙枕不寧,臣等不勝仰慮,敢來問安。答曰,僅得無事。藥房日記
備邊司啓曰,今六月初三日下直,林川郡守金益烈,義城縣令安應昌,引見時,同副承旨吳挺緯所啓,臣頃以問安承旨,往來於松都,得聞民弊,則開城府元戶三千餘戶,而除空名帖內奴等各樣復戶,則實役者,只是七百戶也。分其盛殘,爲二十等,例於每朔分等收米,斗數則各隨盛殘,而其中鰥寡孤獨,亦入於分等收米之中,至於丐乞之人,以丐乞爲名,收捧三升云。惠鮮鰥寡,王政之最先者,以此作名收捧,未知始於何時,而極可異矣。此等米,則只用於留守經歷等衙祿,及往來使行,而勅使時,則各以床數,分定於民戶,床排諸具,亦自辦備以供云。以此見之,松都之戶役,至於此極,宜乎民不堪其苦矣。上曰,曾爲留守者,請受空名帖,欲爲補用之資。其時議者,或以爲一時補用則好矣,而必不無後日之弊,所謂復戶者,必此類也。吳挺緯曰,臣以此將欲啓達矣,上敎如此,所謂空名帖,雖其時有所補用,而受帖者,便稱復戶之人。復戶多而戶役偏苦者,皆由於此。且聞受空名帖者,及內奴宮奴,亦稱以復戶,至於每朔收米,勅使時所需,半減以納云,如此之類,何至於復戶?而況京中勅使時,房守之役,勿論諸上司內司,特命一體均役,以休應役之民,則松都役民,亦何有異?使之一體平均應役,似爲便當矣。上曰,豈宜如此?一體均役,以分民役,可也。又所啓,中江開市之弊,留守馳啓,而廟堂已覆啓矣。槪聞此事,初自兩西,而分移於松都者,民知爲替受他道之役,故愚民之怨,甚云矣。本府土着之人,移居於兩西,或他道者,勿論生死,名以外居,徵捧其稅,以助開市。入往雇馬之價,生者猶可執而爲稅,死者至徵於隣族,有同各官本鄕僧之役,以此尤以爲怨云,而第難於猝然變通,移送兩西,而係是民怨之甚者,竝此仰達。上曰,竝言于廟堂,使之變通事,命下矣。所謂空名帖之弊,非但松都爲然,外方良丁脫漏之患,亦在於此,而任事之臣,每因目前之計,啓請不已,朝廷亦不一切防塞,以致如此。自今痛革此弊,宜當。本府受帖復戶之類,亦令一體差役,而中江商賈,則丙戌年本府所定之數,五十一名內,辛卯年,因本府民呈狀,減去二十名。其後癸巳年,因沈之漢上疏,又減十名,今之所存,只二十一名。竝爲減去,則善矣,而若減於此,則當加於兩西,勢難變通。移居他道者,勿論生死,徵捧其稅以助之弊,則惟在本府官員,明査分揀,此非廟堂分付之事。以此意,知委本府,何如?答曰,依啓。
又啓曰,頃日引見時,今後廣州府尹,雖因不得已公事出入,必狀啓後,離其任所事,下敎矣。以此意,守禦使·京畿監司處,竝爲知委,俾無如前擅離之弊,何如?答曰,依啓。
又啓曰,頃因前領敦寧府事李景奭箚子,平安道遼水軍價布,令本道限年量減事,及防軍兒弱某邑幾名開報事,監兵使處,竝爲行會矣。卽接監司柳淰牒報,許多需用,專靠於遼水軍價布,曾在己丑年,因渠等上言,每名將減一疋,其時道臣,極陳其難減,朝廷許令仍前收捧,此類一年之內,若無他役,比他軍苦歇懸殊,其中兒弱病廢逃亡者,爲先全減,以示朝廷德意云。兵使李枝馨牒報成冊內,列邑防軍兒弱,通共一百十七名,而朝廷分付之前,已減一年收布云。遼水軍事,本道事勢,亦如其所陳,使之依此施行,而防軍兒弱收布,則前減一年之外,又減一年似當,以此知委,何如?答曰,允。
又啓曰,卽見東萊府使元萬石,接慰官李元禎等聯名狀啓,禮曹粘連覆啓及判下之敎,李元禎所爲,殊甚可駭。差倭中一人雖入往,一人尙留館中,則元無進退可議之事。設有別樣事機,權處之端,惟當稟定於朝廷,而不待該曹回啓分付,擅自上來于中道。雖未知其爲何計慮,作此擧措,其家在於中道,尤不當如是任意行走。此係後弊,不可推考而止,李元禎,拿來定罪。接慰官,以他人極擇差出,卽爲發送,何如?答曰,依啓。
又啓曰,本司武郞廳鄭雲望,奔走勤仕,已滿十五朔,或陞敍守令除授事,捧承傳施行,何如?答曰,允。
又啓曰,兵曹啓辭,從前禁軍都試時,武才不足之類,多有代射之弊。武才有餘,而厭避不欲仕者,則故爲才落,事甚痛駭,而本曹有難摘發其奸僞。今則旣設左右別將,則詳知姓名面目,才鄙勇㥘,依訓鍊院都正例,同參試才,則可無不才者代射,有才者故爲才落之弊,似或便當,而事係新規,本曹不敢擅便。令廟堂參酌稟處何如?傳曰,依啓事傳敎矣。禁軍都試,自有定式,應差之員,別將同參。雖非前例,事有隨時變通之道,兵曹啓辭之意,亦似有見,依此施行,何如?答曰,依啓。
又啓曰,前接慰官李元禎上來中道時,以該曹分付如此之意,言及於彼人而來云。新接慰官下去之由,直以李元禎被拿實狀言之,事理則然,而只念如是言之,則僞稱該曹分付,自致難掩。此後凡稱有朝命之言,彼尤不信,此亦不可不念。宜令東萊府使,通諭於館中曰,接慰官,以枉道擅往其家之故,朝廷有拿問之擧,其代新接慰官下來云,而新接慰官,亦宜馳進東萊近邑,的知入往倭人回來消息後,方爲進往,似爲無妨。以此意,東萊府使及接慰官處,竝爲知會,何如?答曰,允。已上備局謄錄
府啓,請李敏求還收敍用事。請大司諫尹鏶,司諫李正英遞差事。答曰,不允。處置事,依啓。已上內下記草
吏批啓曰,判書式暇,參判病不來,小臣獨政未安,何以爲之?敢稟。傳曰,只出臺諫。已上吏曹謄錄
備邊司啓曰,武郞廳鄭雲望,奔走勤仕,已過十五朔,依承傳或陞敍,守令除授爲只爲。吏曹謄錄
上在昌德宮。停常參·經筵。
傳曰,政事,當日爲之。
自未時至酉時,日暈。夜三更,黑雲一道如氣,起自東方,直指坤方,長二十餘丈,廣尺許,良久乃滅。五更,流星出天津星下,入西方天際,狀如鉢,尾長四五尺許,色白。已上內下日記
禁府粘目。答曰,事極痛惡,還發配所,不限年定配爲有如可,畢捧後放送。
府前啓。答曰,不允。已上內下記草
吏批啓曰,判書式暇,參議病不來,小臣獨政未安,何以爲之?敢稟。傳曰,只出臺諫。
上在昌德宮。停常參·經筵。
巳時午時,日暈。已上內下日記
備邊司啓曰,外官緣兩司有故,久未署經,其弊不貲。雖未備員,守令則署經事,前有定奪,而都事則不在此中,必待三員齊坐,然後方爲署經。忠淸都事成震丙,江原都事鄭承明,竝於四月十七日政除授,而尙未署經,人馬留待,亦已久矣。臺諫備三員行公,近甚稀罕,不可等待,合有變通之道。新除授諸道都事,竝依守令例,卽爲署經事,令政院稟旨擧行,何如?答曰,允。已上備局謄錄
大司憲閔應亨上疏,入啓。答曰,省疏具悉。一本疏語,無非爲國愛君之誠,上下闕失,朝家疵政,無不極言而斥之,予用嘉歎,可不體念焉?疏中所謂諸宮家農所之冒占民田者,令諸道各別詳査出給,漁鹽之冒占者,曾有備局之定數矣。舊宮家外,令該曹,數外冒占者,査准革罷。趙憲·李舜臣等,及李浚慶·柳成龍等子孫,亦令該曹各別收用。閫帥之有威信知兵者,亦令該曹擇送。江都米移用頒錄事,更令該曹詳加議處。內需司之設,始自太祖朝矣,卿言雖重,似難輕廢,祖宗朝設立矣。且公主之奴,殺人而莫伸之語,極爲驚駭。當問該曹處之,而誠有是事,則不必訊問,依古事直爲處斬,以爲礪百之地。噫,卿之懇懇之忠如此,故予之所以不能決意勉從也。卿須念至意,從速出行,以副予望。
傳曰,此疏中所謂,曾於久旱之日,奉璧之人,扶醉下山者,令該曹査出以啓。
都承旨尹順之上疏,入啓。答曰,省疏具悉。卿辭至此,當勉副焉。
大司諫洪重普上疏,入啓。答曰,省疏具悉。卿其安心,勿辭察職。
府啓,請李敏求還收敍用事。請前縣監閔忠亮削去仕版事。答曰,依啓。李敏求事,不允。
司諫任翰白上疏,入啓。答曰,省疏具悉,爾其勿辭。
院啓,李敏求事。請司諫趙復陽,斯速乘馹上來事。答曰,依啓。李敏求事,不允。已上內下記草
慶尙監司狀啓,都事洪柱三,平昌察訪羅萬業等,罷黜狀啓。
大司憲閔應亨上疏批答,趙憲·李舜臣·金悌甲·金應河·金俊·李俊慶·柳成龍·李元翼·李德馨·李恒福〈等子孫〉,亦令該曹各別收用。閫帥之有威信知兵者,亦令該曹擇送事。吏曹謄錄
上在昌德宮。停常參·經筵。
兵曹啓曰,北兵使金逷,今已瓜滿,依近例,令備局議薦,何如?傳曰,知道。
以金是聲,爲北兵使。已上備局謄錄
傳曰,昨因大司憲閔應亨上疏,公主家奴,殺人莫伸之事,問于該曹以啓事,傳敎矣,何至今無黑白乎?問啓。
府前啓。答曰,勿煩。
領議政鄭太和上疏,入啓。答曰,省疏具悉至懇。嗚呼,此何時而卿爲此擧乎?疏辭不無過情失實,而其心必出於責礪欲勉之意也。何必乃爾?卿其須念國事,安心勿辭。
左議政沈之源上疏,入啓。答曰,省疏具悉至懇。嗚呼,此何時而卿爲此擧乎?疏辭不無過情失實,而其心必出於責礪欲勉之意也。何必乃爾?卿其須念國事,安心勿辭。
傳曰,前大司憲李一相,當國家憂遑罔措之時,專不念顧名盡職之義,偃然出往江上,無復憂悶之意。事極可駭,從重推考。
戶曹判書鄭維城上疏,入啓。答曰,省疏具悉卿懇,卿其安心勿辭。已上內下記草
侍講院啓曰,本院下悉皆闕,只有兼說書李行道,以本職入番,上番,今方姑降,事甚苟簡。明日政,上下番闕員,盡爲差出,牌招肅拜,何如?傳曰,允。已上吏曹謄錄
終日達夜,下雨。
南部水標直金手本內,去夜雨下,三尺二寸流下云云。內下日記
上在昌德宮。停常參·經筵。
傳曰,政事,當日爲之。已上內下日記
執義權諰上疏,入啓。答曰,省疏具悉。一疏遠來,蘇慰舊情,怳若復面,知君臣間契合,固不淺淺矣。予則惓惓不忘,而爾輙邁邁,何也?縱不念寡昧,獨不思世子之景慕不已者乎?臨紙神,不知所裁,擺脫常規,勿辭幡然上來,以副至意。
傳曰,贊善不必一人,副護軍宋浚吉,亦爲除授,依前別爲下諭,使之從速上來。
贊善宋時烈上疏,入啓。答曰,省疏具悉。仍審無事服闋,予甚嘉幸,而疏中多引古語,不欲上來之意甚固,予用觖然,無以爲諭。孝子之情無窮,而特以聖人爲之中制而不敢過,賢者俯而從之之言,豈非古訓乎?且贊善,本非忘世之人,其不爲潔身亂倫,則予已知之審矣。豈可一向退托至此?第念疾病危劇,飮食近口,腸胃輒吐云。草土之餘,病若如此,則誠難刻日登途。今遣內醫,使之診察治療,專意調攝,俟病少間,卽爲上來,以副如渴之望,則不翅蒼生之幸,其於久曠之情,願言之懷,庶可輾布耳。
傳曰,贊善宋時烈,草土之餘,必不如平常之人,使乘駕轎上來事,別爲下諭。
傳曰,贊善宋浚吉,素多疾病,乘駕轎上來,亦爲下諭。
玉堂箚子,請大司諫洪重普出仕,正言李敏迪·任翰伯,掌令鄭榏·郭之欽,遞差事。答曰,依啓。已上內下記草
上在昌德宮。停常參·經筵。
視事,因暑熱頉稟。已上內下日記
慶川君金南重上疏,入啓。答曰,省疏具悉。卿其安心勿辭。
大司諫洪重普上疏,入啓。答曰,省疏具悉。卿其安心,勿辭察職。已上內下記草
上在昌德宮。停常參·經筵。
傳曰,政事,當日爲之。
自昧爽至辰時,有霧氣。巳時,太白見於午地。夜一更,流星出攝提星下,入房星上,狀如拳,尾長三四尺許,色赤。已上內下日記
大司憲閔應亨上疏,入啓。答曰,省疏具悉卿懇。卿之固辭至此,今姑勉副焉。
傳曰,前正沈光洙,亦舊時甘盤,方在草土矣,未知氣力,無事支勝否?承旨中有知之者,回啓。
院啓,請持平宋奎濂遞差事。答曰,依啓。已上內下記草
兵曹移文內,節啓下敎,全南監司書狀,據本道十三敗船,掩失各樣軍器,大火器鑄成之役,最爲重難是白如乎。臣軍官前府吏南壽星,十三船及格浦·笠嚴所送大火器二百四坐,各樣火器,各官浦分送之數段,水使馳啓,以爲回祿乙仍于,其心誠實爲非細,似當依例論賞是白乎矣,自下不敢擅便,上裁,何如?吏曹謄錄
上在昌德宮。停常參·經筵。
午時,日暈。未時,日有重暈,色內赤外靑。夜一夜,月有重暈,色內赤外靑。自二更至四更,月暈。已上內下日記
院啓,請正言柳椐遞差,李出仕事。答曰,依啓。
草土臣沈光洙上疏,入啓。答曰,省覽疏辭,不覺隕淚,良用耿耿。物雖不腆,出於中情,何用辭爲領受爲可。且滅性非孝,俯從禮制,抑情自愛。已上內下記草
木手郭起宗加資事上言,據曹回啓,木手郭起宗,限內現身,似非代呈是如爲白在果,前後都監,宮闕修理之役,獨自擔當是如,授例希望,冒呈上言,極爲猥濫,勿施,何如?
驛官金碩海·其父峻吉論賞上言,據回啓,驛官金碩海,限內現身,似非代呈是白在果,其父峻吉,曾於己卯年間,謝恩使·驛官,入往瀋陽,終始周旋,多有功勞,而獨未蒙賞格是如,號訴爲白有在果,年久之事,旣無可據文書,上言內辭緣,勿施,何如?吏曹謄錄
上在昌德宮。停常參·經筵。
傳曰,大臣·備局堂上,引見。
巳時,太白見於午地。未時申時酉時,日暈。已上內下日記
傳曰,史官三員待命,騎馬九匹立之。漢江·露梁·楊花渡·三田渡·廣津·松波串,津船摘奸。
府啓,請李敏求還收敍用事。答曰,不允。大司憲自當上來,勿爲下諭。
慶尙道南海居幼學鄭周章等上疏,入啓。答曰,省疏具悉。當令該曹議處焉。已上內下記草
備邊司啓曰,忠淸監司徐必遠,水軍變通事狀啓,今當回啓,而詳考其條件冊子,則其中有未審之處。自本司移文本道,問其曲折,得其回答後,覆啓之意,敢啓。答曰,知道。已上備局謄錄
吏批啓曰,新除授新昌縣監南斗樞,呈狀于政廳曰,老母今年八十二歲,重患浮腫,方在死生中,人子情理,決不可一刻暫離,斯速處置云。南斗樞母病危劇,勢難赴任,改差,何如?傳曰,允。
侍講院啓曰,本館下番四員內,只有兼說書李行道,而上番,連爲姑降,事甚苟簡。明日政,下番,盡爲差出,牌招肅拜,使之推移入直,何如?傳曰,允。
藝文館官員,以領事大提學意啓曰,下番史官金壽興,前日移授注書,本館,以豫備翰林未備,故啓請還授本館之任矣,未久又爲移授注書,史官之未備,與前無異。金壽興,卽爲還收本館之任,而每每啓請,亦涉煩瀆,今後政院注書薦望時,別樣變通,俾無煩數遞易之弊,何如?傳曰,允。
吏曹啓曰,本曹參判差出,而擬望之人乏少,監司中可合人,竝擬,何如?傳曰,允。已上吏曹謄錄
以李東彦,爲新昌縣監。
上在昌德宮。停常參·經筵。
巳時,太白見於午地。已上內下日記
以六月十三日,漢江·露梁·楊花渡·廣津·松波串·三田渡等處內摘奸單子,傳曰,觀此各津摘奸單子,且聞內官等之言,船隻出去,闕點者二隻,其他津夫之被侵,罔有紀極之狀,悶訴不已云。前者毋得如此之意,本曹堂上入侍之時,非不明白傳敎,而何不爲愓念檢察,以致如是各津之人,不勝支當乎?以此辭緣,各別嚴飭于本曹·本道,俾無此弊。今此闕點津船二隻,皆因兩班所使出去云。令該曹,此船隻出送兩班,卽爲査出,囚禁重治。此後則自內頻頻摘奸,諸宮家·各衙門·諸上司·豪勢家,若有執捉出送,以致見頉,則各其官員及家長,皆繩以重律,以此嚴飭施行,使無不知朝家法令爲言。且露梁津船二隻,沙工不爲充定云,其不爲盡心,據此可知。京畿監司及諸曹句管堂上,竝從重推考。且各津丞,不但無一人逢點,津夫皆不知面目云,尤極可駭。令該曹各別囚禁重處。已上備局謄錄
府啓,李敏求還收敍用事。答曰,不允。
院前啓。答曰,不允。已上內下記草
上在昌德宮。停常參·經筵。
巳時,太白見於午地。已上內下日記
府·院前啓。答曰,勿煩。
吏曹參判閔應亨上疏,入啓。答曰,省疏具悉卿懇。卿辭至此,當勉副焉。
左副承旨南龍翼上疏,入啓。答曰,省疏具悉。爾其勿辭,調理察職。
都承旨李時楳上疏,入啓。答曰,省疏具悉。卿其勿辭,從速察職。已上內下記草
上在昌德宮。停常參·經筵。
傳曰,政事爲之。
巳時,太白見於午地。已上內下日記
院前啓。答曰,不允。
府前啓。答曰,不允。有病王子之事,似難中止矣。
又啓,請大司諫洪重普遞差,正言李堥出仕事。答曰,竝遞差可也。已上內下記草
義禁府啓曰,李元禎原情公事,判下內,今姑分揀事,命下矣。放送之意,敢啓。傳曰,知道。禁府謄錄
上在昌德宮。停常參·經筵。
巳時,太白見於午地。初昏,流星出自天中,入巽方天際,狀如鉢,尾長四五尺許,色赤。夜五更,有霧氣。已上內下日記
前萬戶黃時中上疏,入啓。答曰,省疏具悉。嘉尙爲國之誠,所陳等事,當令廟堂處之。
玉堂箚子,請掌令宋時喆出仕事。答曰,依啓。
吏曹參判吳挺一上疏,入啓。答曰,省疏具悉卿懇。卿其安心,勿辭察職。已上內下記草
實錄廳啓曰,實錄郞廳金澄·李程改差,前郡守鄭錀,前判官金宇亨·鄭繼胄,前都事洪柱三,副司果鄭晳,典籍宋奎濂,竝爲差下,使之察任,何如?傳曰,允。
御營廳啓曰,本廳軍兵,遠來赴番,得病客死,誠極可慮。若得通曉鍼醫一人,置之治療,則許多軍兵,庶免徑斃之患。令該曹付軍職,使之察任,而六品遷轉一款,則依本廳敎鍊官例,施行,何如?傳曰,允。已上吏曹謄錄
京畿監司狀啓,果川縣監羅襻,不爲檢飭之罪,罷黜事。
上在昌德宮。停常參·經筵。
酉時,日暈。夜自三更至五更,月暈。已下內下日記
備邊司啓曰,江華留守金汝鈺牒報,本司上年秋捧正租,未免露積,過半雨濕分給,而前頭秋捧,容置無地,趁今秋欲造若干新庫,容入材木,成冊以呈,忠淸水使處,許斫公文成送。且兵船中尤甚腐朽者,欲自本府下送監色,兼備米布,以爲新造之計。船材,亦令許斫,匠人竝爲定給云。枚擧行會于忠淸水使,使之依例擧行,而材木斫伐之時,或不無濫觴之弊,令水使別定監斫之人,俾無數外濫取之事,何如?答曰,允。
傳曰,此封書,送于備邊司,以撥上傳送于伴送使處,使之傳給于大通官張繼哲,往傳于大君處事,明白移文。備局謄錄
全南監司趙啓遠辭職狀啓。答曰,卿其安心勿辭,調理察職事,回諭。
傳曰,今褒貶中,慶尙道玉浦萬戶鄭祈昌題目,以船材受帖,不報加伐爲言,則便是濫伐,此時松禁如何,而此人置之中考乎?事甚駭愕。當該水使,從重推考。鄭祈昌,使之罷黜。
左副承旨曺漢英上疏,入啓。答曰,此上疏還出給,近來自便之習,日甚難遏,捧入承旨,推考。
傳曰,持平郭齊華,此疏中所謂,近日忠勳府,許令沿海之民,入居諸道云。此何故耶?問于勳府以啓。
靈岩居前參奉崔瀷上疏,入啓。答曰,省疏具悉。爾以草野之人,凡有災異,輙論民弊,極言不遺,其憂國愛君之誠,予用嘉尙,不能忘于懷耳。所陳等事,當令廟堂議處焉。已上內下記草
備忘記,今此推刷時,諸道守令中,居首珍山郡守李冲淵,盡心國事,特爲加資。居末豐德府使金卨,怠棄職事,莫此爲甚,誠極可駭,令攸司收奪其告身。忠淸左道御史吳挺垣,盡心國事,刷出之數,不但優於諸道,訴冤者,亦不至太多云,特爲加資。安東都護御史李延年,怠慢國事,訴冤者太甚,極爲駭愕,令攸司收奪其告身。
兵曹啓辭,宣傳官六品遷轉時,直拜都摠都事,未過一都目,以次第例陞經歷。吏曹,不能詳知武臣之才不才,取其時職之華顯,遽除郡守·府使,官方淆亂,皆由於此。自今各別申明,後都目爲限,一依法典擧行,何如?傳曰,允。已上吏曹謄錄
上在昌德宮。停常參·經筵。
同中樞郭希泰上疏,入啓。答曰,省疏具悉。卿其安心焉。
府前啓。答曰,毋庸堅執。已上內下記草
上在昌德宮。停常參·經筵。
戶曹判書鄭維城上疏,入啓。答曰,省疏具悉。卿其安心勿辭,調理察職。
府前啓。答曰,不允。已上內下記草
上在昌德宮。停常參·經筵。
巳時,太白見於午地雲隙。已上內下日記
應敎李慶億上疏,入啓。答曰,省疏具悉。爾無所失,爾其勿辭察職。
院啓,請李敏求敍用還收,大司諫權堣,請斯速乘馹上來事。答曰,依啓。
府啓。答曰,不允。別將推考,禁軍摘發事。依啓。已上內下記草
上在昌德宮。停常參·經筵。
都目政事爲之。
巳時,太白見於午地。已上內下日記
刑曹判書李時昉上疏,入啓。答曰,省疏具悉。卿辭至此,何敢强焉?當勉副焉。
左議政沈之源初度呈辭。答曰,不允批答。
戶曹判書鄭維城上疏,入啓。答曰,省疏具悉。卿雖固辭至此,度支重任,決不可數數遞易,卿其安心勿辭,從速察職。
府啓。答曰,不允。任潚事,依啓。已上內下記草
備邊司啓曰,以東萊府使元萬石狀啓粘目,判付末端,有本司更爲議處之命矣,聖敎允當。無容他說,而明早賓廳,臣等當爲進候,如或賜對,則面稟熟講以定,然後退而分付,似無未盡之事,不卽以文字覆啓之意,敢啓。答曰,知道。備局謄錄
上在昌德宮。停常參·經筵。
都目政事畢。
大臣·備局堂上,熙政堂引見。
夜五更,金星入東井星西邊下第二星。巳時,太白見於午地。已上內下日記
備邊司啓曰,卽接伴送使鄭致和,今月二十日成貼馳報,撥上下送內書一封,卽令譯官全天機,措辭傳給於張繼哲,使之傳致云矣,敢啓。答曰,知道。
又啓曰,頃因禮曹參判閔應亨陳啓,營將軍牢,不限其數之弊,令三道監司査啓矣。忠淸監司徐必遠啓本,先爲啓下,而待兩南査啓齊到,一時覆啓之意,敢啓。答曰,知道。
以洪葳,爲東萊府使。
備邊司啓曰,新除授東萊府使洪葳,以前任楊州牧使,時在任所,令該曹卽爲知委,使之從速拜辭,而東萊前府使元萬石,交代後,拿來宜當。別遣譯官洪喜男,亦有拿命,其代,極擇其中解事者差定。與東萊新府使,一時下送之意,分付,何如?答曰,允。備局謄錄
引見時,領議政鄭太和所啓,前日齎咨官陪去譯官,合有施賞激勸之擧,而客使在館,久未仰稟矣。上曰,言于該曹,論賞可也事,傳敎矣,論賞輕重,自下不敢擅便,上裁,何如?傳曰,特爲加資。已上吏曹謄錄
京畿監司狀啓,富平府使朴世模,令朝廷覆啓處置事。據曹回啓內,觀此狀啓,則富平府使朴世模,訟事論報之際,語侵上司是如。勳府,至以無識濫越等語,入啓請推是白乎等以,廉隅所關,決難行公,累次呈狀,棄歸京中是白乎矣。此時京邑善治守令,遞易可惕分不喩,或不無因此厭避之計是如爲臥乎所,朴世模,雖以廉隅引嫌是白良置,本道之不爲罷黜,其意有在,使之催促還官,宜當。以此意回移,何如?
上在昌德宮。停常參·經筵。
備邊司郞廳,以領議政意啓曰,昨日本司,以東萊府使交代後拿來之意入啓,而經夜之後,尙未聞批答。臣朝者送人于政院問之,則果於昨日,卽爲批下,而忘未分付云。備局時急公事,猶且如此,則他又何說?政院該吏之頑慢,殊甚可惡,令攸司囚禁治罪,何如?答曰,允。備局謄錄
左議政沈之源再度呈辭,入啓。答曰,不允批答。
府前啓,答曰,亟停勿煩。
戶曹判書鄭維城上疏,入啓。答曰,省疏具悉。宜遵前旨,卿其勿辭察職。已上內下記草
傳曰,推刷都監都提調沈之源,子弟中一人除職。前提調右議政元斗杓,熟馬一匹。提調左參賛李厚源,判書李時昉,竝加資。判書洪命夏,留守金汝鈺,各熟馬一匹。判書許積,判尹李浣,判尹尹絳,各半熟馬一匹。判書鄭維城,申埈,參判李楷,判決事李應蓍,各兒馬一匹。前監司閔應協,敍用。都廳前舍人李珍,副司直吳挺垣,各熟馬一匹。前舍人蔡忠元·李泰淵,各兒馬一匹。郞廳僉正李星徵,准職除授。僉正徐正履,正郞李袖,判官丁時傑,各熟馬一匹。司僕安汝恒,判官洪柱彦,正郞李英馧,判官李命聃·權聖源,各半熟馬一匹。參軍安應昌,司禦李益培,參軍趙志孟,各兒馬一匹。主簿具鋈·鄭采和,正郞金夏鉉·睦嗜善,各上弦弓一張賜給。已上吏曹謄錄
上在昌德宮。停常參·經筵。
卯時,黑雲一道如氣,起自艮方,直指巽方,長竟天,廣尺許,良久乃滅。巳時,太白見於午地。初昏,流星出天中,入巽方天際,狀如拳,尾長三四尺許,色赤。夜五更,流星出天津星上,入參星上,狀如鉢,尾長四五尺許,色赤。已上內下日記
傳曰,方今日晷甚長,而該曹怠慢,若干文書,日沒後始爲入啓,殊甚未便。今後日沒後來呈公事,勿入。已上備局謄錄
傳曰,比來暑熱極甚,令該曹分付于喬桐府,圍內所給飮食,必須致念,給以可食之物。且氷丁瓜果及節果等物,亦令以時入給,俾無疾病事,下諭。
院啓,請掌令宋時喆,持平安後稷遞差事。祈雨祭事。答曰,不允。祈雨祭事,依啓。
府啓,臺諫出仕事。答曰,依啓。
傳曰,東萊府使,何至今不爲肅拜乎?問啓。
傳曰,戶曹判書,明朝命招,使之受香。已上內下記草
上在昌德宮。停常參·經筵。
巳時,太白見於午地。
初次祈雨祭。已上內下日記
左議政沈之源三度呈辭,入啓。答曰,不允批答。
傳曰,史官三員待命,騎馬九匹立之。宗廟·社稷·北郊祈雨祭所內摘奸。
傳曰,如此極熱,驅馳不已,則不但致傷可慮,一路之弊,亦不可不慮。速爲還朝事,本院措辭,下諭于慶平君處。已上內下記草
上在昌德宮。停常參·經筵。
午時點雨。四更三點,始雨。已上內下日記
禮曹草記。答曰,旱氣今又如此,安敢還御正寢,以取自便乎?雨澤浹洽後,更議可也。已上內下記草
上在昌德宮。停常參·經筵。
申時酉時,日暈。夜四更,下雨。已上內下日記
左議政沈之源四度呈辭,入啓。答曰,安心調理。
舍人李慶億上疏,入啓。答曰,省疏具悉。自有常規,爾其勿辭察職。
應敎李端相上疏,入啓。答曰,省疏具悉。自有常規,爾其勿辭察職。
院啓。答曰,爾等,勿爲已甚之論。
坡州牧使閔晉亮上疏,入啓。答曰,省疏具悉。嘉爾進言之誠,所陳等事,當令該司處之。已上內下記草
上在昌德宮。停常參·經筵。
吏批啓曰,判書呈辭受由,參議病不來,小臣獨政未安,何以爲之?敢稟。傳曰,仍爲之。
以南龍翼爲楊州牧使,李道基爲鳳山郡守,盧尙賢爲黃州判官,南天漢爲玄風縣監,金鼎爲安奇察訪。
引見時,領議政鄭太和所啓,近來各道都事,周年之內,頻數受由,來在京中,而必圖遞差後已,終無准朔之人,此習不可不懲。今後令該曹,用還除外任何如?上曰,予欲言之而未及矣。近來都事,所爲無據,非但殿最時,公然退在其家。至於公都會等事,自是其職任之當爲,而怠棄不顧。如此之習,殊極駭愕。監司請遞之狀啓張皇,病勢有若將死者然,而旣遞之後,則或爲京官,或爲臺官,別無病重之人,監司所爲,亦甚非矣。徑遞都事等,還除外任之事,令該曹擧行。已上吏曹謄錄
兵曹啓曰,平安兵使有闕,依近例令備局議薦,何如?傳曰,允。
傳曰,大臣·備局堂上,引見。
備邊司啓曰,臣等卽於登對罷出之後,招致東萊新府使洪葳,槪言榻前定奪之意矣。洪葳欲爲數日治裝,初二三日間下直云。元萬石·洪喜男等,聞有拿命的報,然後彼人氣色,或不無異前之事。譯官金謹行,差先一兩日馳往。且稱以洪喜男交代下來云,而探察其所爲,以待新府使到任,則庶無全昧事情,猝然酬酢之患。以此分付似當,敢稟。答曰,允。
又啓曰,島中長老,顯有抵東萊之書,出於常規之外,不可無端酬答。以開後弊,而亦不可全然揮却,以事理如此,不得回答之意,東萊府使,書示于館守倭事,曾於榻前定奪矣。新府使洪葳以爲,此書不敢到彼私撰,願趁在京之日,構草以去云,令承文院速爲撰出給送,何如?答曰,允。
引見時,領議政鄭太和所啓,平安兵使,今當議薦,而近日疏章中,多言兵水使,以文官差遣爲當云。況此西路,凋弊尤甚,試以文士中曉知武事者,各別擇送,何如?上曰,依爲之。備局謄錄
慶尙監司狀啓,玄風縣監李光鎭,田稅致敗,罷黜事。
同監狀啓,安奇察訪宋孺悌,罷黜事。
吏批啓曰,判書呈辭受由,參議病不來,小臣獨政未安,何以爲之?敢稟。傳曰,仍爲之。
以南龍翼爲楊州牧使,李道基爲鳳山郡守,盧尙賢爲黃州判官,南天漢爲玄風縣監,金鼎爲安奇察訪。
上在昌德宮。停常參·經筵。
夜四更,流星出奎星下,入坤方天際,狀如拳,尾長二三尺許,色白。巽方,有氣如火光。五更,木星入東井西邊上第一星內。已上內下日記
政院啓曰,平安兵使李枝馨,今當拿來決杖,而邊上重地,不可久曠,待新兵使差出下送後,拿來似當。義禁府都事,姑勿下送,何如?臣待罪該房,敢此仰稟。傳曰,知道。已上備局謄錄
贊善宋浚吉上疏,入啓。答曰,省疏具悉爾懇。知爾上來之意已定,予甚喜幸,而時當苦熱,恐難登途,予爲慮矣。爾意亦然,何必促迫,姑待秋後上來,而秋氣已入,□面不遠,加額之期,屈指以待,至此,安心勿辭。
執義權諰上疏,入啓,答曰,省疏具悉爾懇。已悉予意於前疏之批,何用多誥。爾其勿辭,從速上來,以副至意。已上內下記草
以李曼,爲平安兵使。郞廳李重玉校正。日記廳郞廳李重彬書。
布三十六匹,當減爲二十六匹矣,敢啓。答曰,知道。已上備局謄錄
吏批啓曰,判書呈辭受由,參判呈辭,小臣獨政未安,何以爲之?敢稟。傳曰,只出緊任。
以沈之溟爲錦城縣監。已上吏曹謄錄
同副承旨崔蘊上疏,入啓。答曰,省疏具悉至懇。以病固辭至此,今姑允副矣。徐待秋凉,從速上來,則欲舒久曠之懷耳。須體至意,勿視泛然。
全南監司趙啓遠辭職狀啓。答曰,卿之所患,不至甚重,不小方面之任,決不可遞改。卿其安心勿辭,從速察職事回諭。
吏曹判書洪命夏上疏,入啓。答曰,省疏具悉卿懇。卿其安心勿辭,從速察職。
府啓。答曰,毋庸煩論。
傳曰,史官一員待命,騎馬三匹立之,西氷庫·漢江·露梁等摘奸。
洪州敎授都擧元上疏,入啓。答曰,省疏具悉。爲國之誠,予用嘉尙矣。所陳等事,當令該司處之。已上內下記草
上在昌德宮。停常參·經筵。
自昧爽至辰時,有霧氣。巳時,太白見於午地。夜五更,流星出屢星下,入女星上,狀如鉢,尾長四五尺許,色赤,光照地。已上內下日記
傳曰,大臣·備局堂上,引見。東萊府使亦爲入侍。
引見時,吏曹判書洪命夏所啓,東萊府使狀啓之事,則本道監司,亦將首末馳啓矣。近來則專委於東萊府使,而監司則不爲啓聞,事甚未妥矣。領議政鄭太和曰,今後則依前例,東萊事情,監司亦爲參知,而啓聞之意,分付,何如?上曰,依爲之。已上備局謄錄
吏曹判書洪命夏箚子。答曰,省箚具悉至懇。卿其安心,勿爲固辭,亟出察職。
持平金宇亨上疏,入啓。答曰,省疏具悉。諫院之事,實出於已甚之擧,於爾何有?勿辭,從速察職。
左議政沈之源六度呈辭,入啓。答曰,噫,此何時,而大臣欲爲引疾丐閑乎?憂虞溢目,時事益艱,言之氣塞,何忍不出?獨使寡昧憂惶,而不之恤乎?興言及此,無以爲懷。卿須體此至意,亟出論道,以副如渴之望。
府前啓。答曰,不允。
左參賛李厚源箚。延城君李時昉上疏,入啓。答曰,省疏具悉卿懇。此是自古應行之典,卿其安心勿辭。
傳曰,頃日下直守令安應昌等引見時,入侍承旨,做出虛妄不實之言,傳播外間,至令外人,歎自上之見欺云,事甚駭愕。其時入侍承旨,姑先從重推考。
禮曹判書蔡裕後上疏,入啓。答曰,省疏具悉卿懇。卿其安心勿待罪。
禮曹參判李時楷上疏,入啓,答曰,省疏具悉卿懇。卿其安心勿待罪,亦勿辭職。已上內下記草
□時,上御□□堂,缺葳曰,此後,臣何以豫度其處置之事乎?當知形勢,一依朝廷分付處之爲計耳。上曰,終始受與不受之事,卽今完定而下去可矣。積曰,上敎至當矣。今若直爲改呈則大善矣,雖不改來,亦不可終始受之也。上曰,義成之改書,果有難便之事,則誠不可相較,而不難之事,必欲不改者,其心所在,誠可怪也。雖欲生釁,馬島則彈丸石地也,所産只有土芋,無他穀物,生靈所食,專賴朝鮮云。島主則必不欲以此生釁耳。維城曰,義成之事,臣曾在東萊時備知矣。渠則必無生釁之理,而或不無慮外事耳。上曰,渠則必無以此生釁之理,而義成本有仇人,若因此等事,或至見敗,則不幸大矣。今若不受,則恐有慮外難處之事矣。雖然,今番則決不可受,此後復有可受之□物乎?鼎重曰,今雖不受,若欲受之,則不無可□矣。上曰,然則以不受定奪,而顯吉之答書,亦自此撰送可矣。太和若知大意,則洪葳雖自作,必不下於承文院所撰也。葳曰,今此答書,雖使臣自撰,亦非難事,而第自前如此文書,必自承文院撰出者,其意有在,以其邊臣,不欲任意作書也。大臣之言,雖如此,臣意則不然也。維城曰,此則洪葳之言,是矣。太和曰,今此顯吉處答書,亦不修送,只通示于館守,太涉落莫。東萊府使洪葳以爲,直答顯吉之書,亦似無妨矣。答書大旨,自此定奪,則洪葳可以撰出文字,而洪葳欲遵常規,請自承文院撰出,此意亦是矣。宜令承文院撰出,而其意則不過曰,島中長老之抵書於東萊府事,曾無前例,不敢以規外之事,報知於朝廷,而至於竝與來書而不答,則在相待之禮,有所未安,謹此回答,而有不可不辨者。島主之外,於禮曹往來書契,自有一定之式,□忽無端變更,旣知其決不可受,而尙無改呈之缺因此書契之違式,所謂江戶之物,亦未速傳,論其所□其責安在?不改其當改之文字,乃要我受之,是何道理?書契未改之前,決無受之之理云云。以此措辭撰出,似宜當如是分付乎?上曰,依爲之。積曰,倭差接見,自前例於受書契後爲之,而新府使下去後,彼人若欲相見,則何以爲之?上曰,旣無前規,且無可議之事,則何必見之?若有不得不見之事,則何以爲之?上曰,若然則雖見之,亦何妨乎?葳曰,若有不得已可見之事,則斯可見之,而其間節次,何以爲之?上曰,自有常行之規矣。葳曰,下往後更觀形勢,一一啓聞,而第一番不受之後,雖有大段之事,終始不受乎?此事必於今日,詳悉停當,然後可以爲之。持疑不決,則若涉大水,其無津涯,終無可濟之理矣。且凡干事情,或於言語間,有可以探知者,而第彼我不同,只憑譯舌,以通辭意,彼之情迹,難以的知矣。積曰,倭人雖甚巧詐,本來輕淺,今若不受,則或不無改呈之理矣。上曰,然則以牢定不受爲言,而言辭必須委曲爲之,不必峻斥也。命夏曰,自前東萊府使啓聞之事,則本道監司,亦將首末馳啓矣。近來則專委於東萊府使,而監司則不爲啓聞,事甚未妥矣。太和曰,今後則依前東萊事情,監司亦爲參知聞啓之意,分付,何如?上曰,依爲之。積曰,彼人又有所大欲者,乃公貿木作米事也。此木一匹之價,元定十二斗米。今若開路,作米以給,則豐年雖能以此木充備,其或凶年,則一匹之價,不過四斗,其數三倍。以此徵捧於民,則萬無支當之理矣。上曰,島中人,自前以浦□賣魚爲生理,而近來則海族亦甚稀貴,生計尤難,若非我國所送,則萬無資生之道云矣。太和曰,臣□以諸道厭避都事,還除外任□有所陳達,而聞其中一人,則乃閔應亨疏中,可以□置臺閣者也。臣之所見,旣異於此,極爲未安。且聞其中,或有衆所共知疾病者云矣。上曰,所謂實病,其何人也?太和〈曰〉,黃儁耉·安後稷云矣。積曰,黃儁耉之病重,實非虛語也。儁耉之爲全南都事下去時,來見臣而臣見其形容,病勢非輕。問病若如此,則何以發行耶云,則答曰,公事爲重,不敢言病,扶曳就道云矣。命夏曰,黃儁耉·安後稷則雖是實病,而洪柱三·權格,則元無微恙,而如是厭避,極可駭也。旣承還除前任之命,而第此人等,方在罷散中,故不得擬望,當待敍用,依用此規矣。且曾經臺侍之人,或擬於都事之望,則多怨銓官云矣。積曰,一年爲客,雖不便好,而若人人厭避,則誰肯爲之哉?此無非近來朝綱解弛之致矣。命夏曰,臣欲痛祛此弊,故頃日尹飛卿,已差延曙察訪矣。積曰,平安兵使李枝馨,今當拿來決杖,而第禁府都事下去,則例有一路各邑之弊,待其上來後定罪,亦似宜當。上來間都事,姑勿下送,何如?維城曰,其罪雖輕,旣已啓下,依法拿來宜當矣。上曰,旣已啓下,則拿來可也。命夏曰,小臣忝在本職,日月已久,旣無補效,且有臣病,累呈辭單,冀蒙恩遞,而微誠未格,溫批繼降,悶縮之際,召命又下,不敢退伏,惶恐出仕,伏乞聖明,特賜遞免,幸甚。上曰,安心勿辭。命夏曰,自前各司提調差出時,判書或有故不進,則例擬首望,此謬規。今番司導提調差出時,臣方在呈告中,而至於首擬,又受天點,極爲未安,請賜遞改。上曰,安心勿辭。大司諫權堣曰,卽聞洪命夏所達,則徑遞洪柱三·權格兩人,俱非實病而各遞云,監司費辭啓罷,殊甚不當,請從重推考。上曰,依啓。又啓曰,新除授麟蹄縣監尹衡殷,孱劣迂疎,不合字牧之任,請遞差。上曰,依啓。李浣曰,頃因大臣箚子,月課及歲抄等事,限今年停止事,榻前定奪,自備局行會於諸道矣。昨見全南監司所報,都監束伍,此亦式年歲抄之擧,依備局行移,凡軍兵一體停止乎?依例擧行乎云,而辛卯年,亦有歲抄停止之擧,故都監以爲,都監束伍則與他軍兵有異,依例充定上送之意,其時入啓定奪擧行矣。今則何以爲之?上曰,不但其數不多,已有前規,依辛卯年例爲之,可也。浣曰,平安監營所送鳥銃二千柄,今已畢造,而近因勅行連絡,不能下送。今則令本營取去,何如?上曰,不可一時盡輸,使之十分愼密,續續取去可也。浣曰,步兵加額事,曾有下敎,臣以加額非難,所食其難,上達矣。今年歲抄束伍二百,合兒童缺。上曰,前日愼天翊上來時,首言大同不可行之意,而今此崔瀷再疏,請行此事,將何請從乎?維城曰,愼天翊,其時不見大同之效,故言其不可矣。鼎重曰,峽邑雖不欲行此法,而沿邑人民,則徭役所繁□大同則頗有及民之惠矣。缺好,而第國綱日壞,恐缺。上曰,明太祖設法之初,極其嚴峻,而缺。宦官作亂而綱紀日紊,終至亂亡,缺今此大同之法,峽邑若不願行缺邊願行之地,何如?太和曰,都擧元疏缺,且聞安應昌,曾於,引見入侍之時,多以不實之言,欺罔天聽云,外人莫不言之矣。上曰,所謂不實云者,何事也?太和曰,左相沈之源亦言,應昌以鄕約之後,訟不待聽而自無,且營將巡歷之時,全無弊端,軍丁自願充定者亦多上達云,此皆不實之言云云矣。命夏曰,臣亦聞知於入侍承旨,大槩義城民俗,自前好訟。營將之弊,各邑皆言,軍額充定,必不自願,而應昌之言,則皆反於此,外人皆以自上見欺於應昌爲言矣。上曰,所傳之言,皆失實也。大槪此事,自有妙理,缺師傅同往潘陽,厥後久未相見,故其時引見,蓋爲此也。外人聞之者,必有不滿於心,有此說耳。鼎重曰,近來上下疑阻,情義不通,甚是不美事也。應昌旣是舊時師傅,則自上引見,實是盛事,豈敢以此不滿於心,而爲是說乎?上敎如此,不勝惶恐。赫然曰,三番軍士試才時,火砲多中者,嶺南軍士最多矣。上曰,嶺南軍士,則何其善中耶?以下缺
備忘記。傳于權坽曰,頃日下直守令安應昌等引見時,入侍承旨,做出虛□不實之言,出外浪傳,至令外人,歎自上之見欺云,事甚駭愕。其時入侍承旨,姑先從重推考。
以吳挺緯推考傳旨,傳于權坽曰,出外浪傳,以傳播外間,改付標入之。以上燼餘添書
上在昌德宮。停常參·經筵。
自昧爽至卯時,有霧氣。巳時,太白見於午地。已上內下日記
府啓,近來爵賞過濫,識者之寒心久矣。今以諸邑奴婢推刷居首,至有加資之命。當爲賞罰之敎,旣在事目,則令勸懲之擧,意實有在,而第珍山奴婢,元籍本少,故新得之數,易致倍前,雖曰居首,其實則不甚懸殊,豈可以此而爲功,遽加優償乎?如朝家不欲失信,則亦豈無當施之賞,而況四品之官,未經准職,不得陞資,已有定式,尤不可輕易撓改,是豈出於過中之論哉?頃者未准職陞資者,擧皆還收,則旣無彼此之別,何可異同於其間哉?請勿留難,還收珍山郡守李冲淵加資之命。答曰,李冲淵事,所論至此,改以他賞。已上吏曹謄錄
禮曹判書蔡裕後上疏,入啓。答曰,省疏具悉卿懇。此事初無干涉於卿也,何須苦辭乃爾耶?卿其安心勿辭,亟出察職。
左議政沈之源箚子,入啓。答曰,遣承旨敦諭。
府啓。答曰,不允。已上內下記草
下直,新昌縣監李東彦。
吏曹啓曰,臺諫有闕,政事,取稟。傳曰,明日爲之。
姜栢年,以禮曹言啓曰,專經文臣前日抄啓單子,及經筵入侍單子,今已年久,多有雜頉付標之處。故改爲淨寫,竝與新抄人員書入,年限已過者,依當初定式,減下書啓之意,敢啓。傳曰,知道。已上燼餘
禮曹判書蔡裕後疏曰,伏以小臣,忝竊以後,隨事做錯,理當罷免,陳章控辭,反承溫批,臣惶恐感激,罔知攸處。凡公部公私得失,皆由於長官,今若知有所失,而特以官高貸之,則必將大損於朝綱,臣之懇求解職,非但自服其罪而已。且臣有不得不陳者,史局之事,撰定則垂畢,而印出之役,亦當訖於今月之內,然必須逐日進參,勘考落書,証定誤字然後,乃可脫板移印,此事誠不容暫曠。臣今負罪如此,決不可抗顔行公,揆以公私,豈不可悶?延引時日,有所未安,玆敢再凟。伏乞聖明,諒臣終不可仍在本職,亟命遞改。疏批在上
左議政沈之源箚曰,伏以臣賤疾日甚,決無供職之望,呈單乞免,實出忠赤,誠未格天,尙靳允許,昨承聖批,只以引疾丐閑爲敎,臣不勝惶悚之至。臣氣性虛弱,素多疾病,自數年來,頓覺衰敗,行步頓艱,食飮漸減。此因老境事多,而近因暑感,百病交侵,精憒神耗,喘急眼昏,委身床席,難以自力,雖欲强策殘骸,以供職事,不可得也。臣本空疎駑劣,縱不能效涓埃之報,區區願忠之誠,不後於人,當此艱危之際,□□自便之計,以負我聖明不世之恩哉?伏乞亟許遞改。箚批在上
上在昌德宮。停常參·經筵。
卯時,有霧氣。巳時,太白見於午地。申時,日暈。已上內下日記
備邊司啓曰,卽見東萊前府使元萬石,六月三十日成帖馳啓之辭,平智連稱以稟決於島主,將爲入往云。或已於新府使未到任之前,乘船作行,而亦不無遲待探察,然後以爲去留之計,一依拜辭時定奪。言語之間,據理明辨,以示截然之色,而亦須婉便措辭,至於糧饌題給等事,從優施行之意,撥上行會于新府使洪葳處,何如?答曰,允。備局謄錄
府啓,請安應昌等加資還收事。答曰,亟停勿煩。
左議政沈之源箚子,入啓。答曰,省箚具悉卿懇。予意已悉於前,卿須體此至意,臥閤論道,以副上下之望。
三水郡守李馣上疏,入啓。答曰,省疏具悉。嘉爾爲國之誠,所陳等事,當令該司處之。
正言李之翼避嫌。答曰,此必是不得參者之忿嫉之言爾,便謂之公論,可駭矣。勿辭。
院啓,請正言李之翼遞差事。答曰,依啓。已上內下記草
有政。
洪重普啓曰,今日爲政事,命下矣。吏房承旨姜栢年,病未仕進,臣重普,以代房當爲進參,而吏批有相避,左承旨鄭攸·同副承旨曺漢英,皆有相避,何承旨進去乎?敢稟。傳曰,吏·兵批兼進。
吏批,判書洪命夏進,參判吳挺一呈辭,參議金壽恒進,左副承旨權坽進。以尹鏶爲參知,鄭晳爲正言,許昇爲扶安縣監,柳苾爲麟蹄縣監,李穉爲禁府都事,李四翼·安後昌爲承文副正字,金佐明爲京畿監司,韓楯爲銀溪察訪,李行源爲黃海都事,李正英爲應敎,尹世任爲典籍,金三俊爲繕工參奉,閔應協爲刑曹參判,崔俊彦爲刑曹佐郞,金愼厚爲監察,金楀爲校書校理,閔應協爲活人提調,尹文擧爲大司成,吳得天爲校書博士。
兵批,判書許積病,參判申翊全齋宿,參議李後山進,參知未差,左副承旨權坽進。以趙珩爲同知,閔應亨·崔蘊·吳挺垣爲副護軍,宋時喆·安後稷爲副司直,黃儁耉爲副司果,同知作闕,黃緝。
權坽,以都摠府言啓曰,今日入直軍士,當爲中日習射,而政事相値,不得爲之之意,敢啓。傳曰,知道。
成夏明啓曰,正言李之翼,再啓煩瀆,退待物論矣。傳曰,知道。
大司諫權堣啓曰,正言李之翼,引嫌而退。賞加雖濫,元非兩司俱論之事,初旣不論,到今提起,殊涉苟且,請李之翼遞差。答曰,依啓。
曺漢英,以吏曹言啓曰,臺諫有闕,政事何以爲之?取稟。傳曰,過大祭後爲之。已上燼餘
正言李之翼啓曰,推刷御史加資之過濫,與守令少無差異,而憲府之論,旣發中止,殊涉苟且。其在相規之道,不可不論,故與同僚相議,請遞憲府之官矣。今聞物議皆以爲,當初只論停啓臺官,不爲仍論御史爲非,此無非臣新進生疎,不識論事體例之致,不敢晏然。批答在上以上燼餘添書
上在昌德宮。停常參·經筵。
自昧爽至卯時,日暈,有霧氣。未時申時,日暈。酉時,日暈右珥。已上內下日記
左議政沈之源,七度呈辭。答曰,安心調理。已上內下記草
夜四更,流星出天倉星下,入南方天際,狀如拳,尾長三四尺許,色白。五更,流星出天囷星下,入艮方天際,狀如拳,尾長三四尺許,色白。金星出井星東邊外。
姜栢年啓曰,左議政沈之源七度呈辭到院,而以大祭齋戒,留院之意,敢啓。傳曰,入之。
洪重普,以成均館官員,以知館事意啓曰,今七月七日,儒生上旬輪次,政府東西壁有故,不得行之之意,敢啓。傳曰,知道。已上燼餘
上在昌德宮。停常參·經筵。
自昧爽至辰時,有霧氣。申時未時,日暈。酉時,日暈右珥。夜一更,月暈。已上內下日記
備邊司啓曰,東萊府答長老顯吉之書,已自承文院,撰出草本以送,而其後元萬石狀啓中,平智連以爲,禮曹書契長老處往復,已有前規云云。群議皆言,答書中無前例規外等語,不必仍存,爲彼執言之資,此言亦似有見,故卽與主文之臣相議,若干文字,付標以啓。依此改定本書送之意,撥上知會于洪葳處,何如?答曰,允。備局謄錄
吏曹啓曰,以司憲府啓辭,還收珍山郡守李冲淵加資之命事。答曰,李冲淵事,所論至此,改以他賞事命下矣。今此推刷賞格,雖無可據前例,如此之類,加資改正之後,或准職或敍,而事係賞典,自下不敢擅便,上裁何如?啓依近例准職除授。
又啓曰,忠淸·江原兩道監司,皆以箇滿。其代,今當差出,而擬望之人乏少,近道外任中可合人,竝擬,何如?傳曰,允。
以姜瑜爲忠淸監司,以兪瑒爲江原監司。已上吏曹謄錄
傳曰,今下弓矢,碧團僉使李天富,坡智僉使朴惟健,神方仇非萬戶崔德松等處,給送。
府前啓。答曰,毋庸强煩。
安城君李時昉上疏,入啓。答曰,省疏具悉卿懇。已悉予意於前疏之批,卿其安心,勿爲固辭。
禁府堂上鄭維城·許積·洪命夏聯名箚子,入啓。答曰,省箚具悉。卿等安心勿待罪,徐晉履事,箚辭如此,今姑照律。
左參賛李厚源箚子,入啓。答曰,省箚具悉卿懇。已悉予意於前箚之批,卿其安心,勿爲固辭。
吏曹參判吳挺一上疏,入啓。答曰,省疏具悉卿懇。卿其安心,勿辭察職。已上內下記草
姜栢年啓曰,來十一日,專經文臣殿講日次取稟。傳曰,爲之。
有政。吏批,判書洪命夏進,參判吳挺一呈辭,參議金壽恒病,右承旨姜栢年進。以南九萬爲正言,朴廷薛爲監察,李俊耉爲尙衣正,趙嗣文爲義盈主簿,南宮鈺爲典籍,申重普爲學正,姜瑜爲忠淸監司,兪瑒爲江原監司,趙壽益爲副提學,李栢齡爲造紙別提,李濟爲中學訓導,冕爲耽溪守,覓爲耽陵守,脩爲昌興守,沈爲瀛興守,萬翼爲坡陵副令。
兵批,判書許積呈辭受由,參判申翊全病,參議李後山病,參知尹鏶進,右副承旨成夏明進。〈以〉徐必遠爲僉知,李之翼爲副司果,李時材爲副護軍。已上燼餘
判義禁鄭維城,知義禁許積·洪命夏箚曰,伏以臣等,伏見禁府罪人徐晉履元情公事判付內,公然欺罔之罪,便稱遲晩,而請照律,殊甚無謂爲敎,未下處置發落,臣等惶悚隕越,罔知攸處。大槩凡罪人原情,旣爲遲晩承服,則曾無請刑之規例,爲直請照律,故臣等不敢規外請刑者,只循案獄體例,豈有他意於其間哉?至於定配罪人申濡,本道放未放啓本,旣置稟秩,故不敢全不擧論,略爲措辭,循例稟裁矣。判下亦有緩辭請解,殊甚未便之敎,一日之內,疊承嚴旨,臣等驚懼震越,措躬無地。適値大祭齋戒,不得引辜自列,伏地待罪,尤不勝惶恐戰灼之至。箚批在上
左參賛李厚源箚曰,伏以臣於推刷都監,毫無勞效之狀,已罄於前箚,謂無遺蘊,而竟靳恩命,反涉虛讓,此臣所以撫躬逾踖,尤無容措者也。臣之備員都監,雖若終始,而除疾苦出使,則仕日實淺,比之洪命夏諸臣,反爲不及。且其所管兩道原籍公賤之數本少,故所括者無多,文簿之酬應,亦與他道不侔,如使臣之蒙賞,於諸僚,已足爲僭,況以爵命加之乎?況又一品崇班,乃所以命有德待耆老之物也。其可猥施於無功不肖之臣,以爲循例酬勞之典乎?竊聞公論之□,陳列於榻前,此誠至論,必有臺章之繼發者,恭竢累日,尙今寂寥。伏乞聖明,俯察至懇,還收臣新資,以安微分。取進止。批答在上以上添書燼餘
上在昌德宮。停常參·經筵。
左議政沈之源八度呈辭,入啓。答曰,遣承旨敦諭。
府啓。答曰,所論如此,洪處靖·林宗儒等,除刑照律,徐晉履,還爲刑推宜當。安應昌事,不允。
玉堂箚子。答曰,依啓。徐必遠及當該堂上,竝推考。已上內下記草
下直,馬島萬戶李尙杙。
姜栢年,以吏曹言啓曰,守令多窠,政事何以爲之?取稟。傳曰,過國忌後爲之。
權坽,以都摠府言啓曰,今日入直軍士,中日習射,請出標信。傳曰,知道。
成夏明,以掌隷院言啓曰,以推刷都監節目,傳曰,此事目,一遵舊例乎,有所加減乎?問啓事命下矣。今此推刷節目,一從舊例磨勘,而其間若干加減之事,則奴婢雜頉公文,在前式年,每自本官收聚上送,以爲考准矣。今番則乙未推刷,已盡査准,故不入於節目中,而京各司奴婢推刷之時,各其司官員,領來本院,眼同點閱,生産現出,俾無欺隱,或代點之弊等事,略爲添書以入之意,敢啓。傳曰,知道。本官之吏頭目及都會官色吏,一依乙未事目,入啓科罪云。所謂乙未事目,何事目耶?且居末守令入啓處置,亦是舊規乎?
權坽,以兵曹言啓曰,武臣賓廳武經七書考講,例於孟朔初十日爲之,而今初十日,則國忌相値,不得爲之之意,敢啓。傳曰,知道。
姜栢年,以吏曹言啓曰,新除授西部主簿禹永賴,今番都目大政,以部將仕滿,遷轉本職矣。今日本曹開坐,各司官員,使之參謁,仍考准公座簿,則西部主簿禹永賴,問其履歷。乃是南門部將,當初除拜時,別無將才試取之事云,而官案中以將才懸錄,非但無據,且問公座簿中考准之准字,而亦不解知。如此之類,不可置之仕版,汰去,何如?傳曰,允。
成夏明啓曰,臣承命,往諭于左議政沈之源,則以爲,臣之賤疾,日甚沈痼,委身床席,差復無期。長單八上,實出於不獲已,誠未格天,未蒙恩許,至於再遣近侍,溫諭丁寧,臣非木石,寧不知感?顧臣病勢,決無供職之望,伏地惶恐,不知所達云,敢啓。傳曰,知道。
姜栢年,以弘文館言啓曰,新除授副提學趙壽益,時在江原道原州牧,經筵事緊,斯速乘馹上來事,下諭。傳曰,交代則自當上來,姑勿下諭。
成夏明,以刑曹言啓曰,本曹正郞李叔鎭,病勢深重,除授已久,尙未肅謝。詞訟劇地,不可久曠,李叔鎭改差,其代,後政差出,何如?傳曰,允。
權坽,以兵曹言啓曰,當日寺奴乭屎稱名人,自金虎門入來,差備門外擊錚,極爲駭愕,令攸司囚禁治罪。同門守門將朴文燦,常時不能禁斷,以致闌入,亦爲非矣。推考,何如?傳曰,允。
姜栢年,以禮曹言啓曰,以領議政啓辭,永寧殿·宗廟祭用燒木斤數加定事,及犧牲量尺改造事,傳曰,依啓事命下矣。量尺則當以繕工監造作以來,本曹烙印以送,至於燒木,則令工曹量入加定,以爲恒式,何如?傳曰,允。已上燼餘
傳曰,洪處靖·徐晉履等,元情公事覓入。
上在昌德宮。停常參·經筵。
巳時,日暈,太白見於午地。申時,日暈。已上內下日記
刑曹啓曰,本曹正郞李叔鎭,病勢深重,除授已久,尙未肅謝,詞訟劇地,不可久曠,李叔鎭改差,其代,後日政,速爲差出,何如?傳曰,允。已上吏曹謄錄
左議政沈之源箚子,入啓。答曰,省箚具悉卿懇。徐晉履事,臺官疑其倖免,故不得已爲之矣。卿其安心勿辭,亟出論道,以副至望。已上內下記草
上在昌德宮。停常參·經筵。
巳時,太白見於午地。夜四更,白雲一道,起自坤方天際,直指巽方,長十餘丈,廣尺許,良久乃滅。
姜栢年啓曰,左議政呈辭到院,而以國忌齋戒,留院之意,敢啓。傳曰,入之。
以左議政沈之源九度呈辭,傳于姜栢年曰,安心調理。已上燼餘
憲府避嫌。答曰,爾等之本意如此,則何必强爲之?徐晉履依前定奪,勿爲刑訊,爾等勿辭。已上內下記草
姜栢年啓曰,明日仁政殿專經文臣殿講時,缺何大臣進去乎?敢稟。傳曰,領相進去。
政院啓曰,副承旨權坽,脹症素重,衆所共知。缺黽勉供職。近又重傷暑濕,自再昨脹氣猝劇,缺漫胷膈,堅硬如石,呼吸牽引,痛苦難狀,僵仆三日,少無加減,不得扶曳出門。缺見病勢,決無夙夜供職之望,合有變通之道,敢啓。傳曰,遞差。
掌令郭缺啓曰,臣等昨夕,伏見左議政缺批答,以臺官疑其倖免,故不缺之爲敎,臣等不勝瞿然之至。前日所論,非爲徐晉履之倖免而發也。新除手生之官,見欺錯錯,誠有罪矣,而時任之官,旣蒙除刑,則無罪前官,尤深冤枉,故臣等相議論啓,而分釋前官之無罪,自不覺其辭,害於時任,本無倖免之疑,而遽承未安之敎,無非臣等措語未瑩,辭不達意之致。且昨緣日暮,今始來避,所失尤大。請命遞斥臣等之職。批答見上燼餘
上在昌德宮。停常參·經筵。
下直,永同縣監李萬雄。
鄭攸啓曰,今日爲政事,命下矣,判書洪命夏,文臣殿講試官落點,參判吳挺一,時未出仕,參議金壽恒,呈辭受由,不得爲之。殿講罷出後,開政之意,敢啓。傳曰,知道。
鄭攸啓曰,專經文臣副司果李之翼,當初以書傳啓下,而今日殿講時,禮曹單子中,誤以春秋懸錄,不察甚矣。請當該郞廳推考。傳曰,允。
備忘記,傳于曺漢英曰,專經文臣殿講居首佐郞崔俊彦,熟馬一匹賜給。
有政。吏批,判書洪命夏進,參判吳挺一呈辭受由,參議金壽恒呈辭受由,右承旨姜栢年進。以趙珩爲都承旨,成夏明爲左副承旨,曺漢英爲右副承旨,吳挺垣爲同副承旨,趙克善爲持平,洪處亮爲戶曹參議,李喜年爲刑曹正郞,李廷沃爲肅川府使,朱楘爲祥原郡守,趙時一爲甑山縣令,趙志孟爲三登縣令,洪重普爲益興君,李元龍爲西部主簿,許程爲工曹正郞,李宇柱爲軍器主簿,南宮鈺爲兼養賢主簿,韓希卨爲典籍,金時鉉爲安州敎養官。
兵批,判書許積針灸呈辭,參判申翊全病,參議李後山病,參知尹鏶進,右副承旨成夏明進。以權坽爲副護軍,金宇亨爲副司直,金宇仁爲副司果。
成夏明,以兵曹言啓曰,今七月初十日,幼學朴文亨稱名人,自敦化門入來,差備門外擊錚,極爲駭愕,令攸司囚禁治罪。同門守門將鄭興胄,常時不能禁斷,以致闌入,亦爲非矣。請推考。傳曰,允。
成夏明,以禦營廳言啓曰,五番前部屬慶尙左道右後司六哨,右道後司四哨,合十哨軍兵及各差備,黃海道軍四十五名,來八月二十五日,京中逢點。九月初一日,與四番軍兵,當爲替代立番,各道監兵使,依前知委調送之意,敢啓。傳曰,知道。
成夏明,以兵曹言啓曰,當日幼學閔台重稱名人,自宣仁門入來,寺奴壽命稱名人,自丹鳳門入來,差備門外擊錚,極爲駭愕,囚禁治罪。宣仁門守門將鄭景卨,丹鳳門守門將朴文燦等,常時不能禁斷,以致闌入,極爲非矣。請推考。傳曰,允。已上燼餘
備邊司郞廳,以領議政意啓曰,以領敦寧府事金堉,請行湖南大同事箚子,當令廟堂議處事,命下矣。此是大段擧措,待左相出仕,與備局諸臣同至榻前,稟議以定,何如?答曰,允。備局謄錄
江原監司兪瑒上疏,入啓。答曰,省疏具悉。卿其勿辭,速往欽哉。
平安監司柳淰狀啓。答曰,卿其安心勿辭,調理察職事,回諭。
領府事金堉箚子,入啓。答曰,省箚具悉。箚辭令廟堂議處焉。
院啓,請上土僉使李應善遞差,靑平尉沈益顯推考,其宮奴依律處置,前都事權格,罷職不敍。答曰,依啓,金汝鈺·李應蓍,爲先推考。大君家事,因其家切迫災患,抱諸兒蒼黃之狀,不忍聞之,予果令借給其家,而其家之有大家,似不止此,故漂泊閭閻之患,則全不慮矣。今有此論,可嘆可嘆。是予之過也,無以爲喩,物議至此,蒼黃路傍之患,似不敢恤,卽令搬出矣。
府啓,請安應昌加資還收事。答曰,勿爲瀆擾。
兵曹判書許積上疏,入啓。答曰,省疏具悉卿懇。畿營湖臬之任,當令廟堂變通差出,卿其安心勿辭,調理察職。
左參賛李厚源箚子,入啓。答曰,省箚具悉至懇。自先朝以賞加,至於崇品者,何止一二人,而到今怪之乎?筵臣之言,亦未知其當也。安心勿辭。
延城君李時昉上疏,入啓。答曰,省疏具悉至懇。自先朝以賞加,至於崇品者,何止一二人,而到今怪之乎?筵臣之言,亦未知其當也。安心勿辭。
同副承旨吳挺垣上疏,入啓。答曰,省疏具悉爾懇。爾其勿辭,從速察職。已上內下記草
都摠府啓曰,副摠管鄭傅賢,以禁軍朔試射事,慕華館進去晝仕,請出標信。傳曰,允。
又啓曰,副摠管尹絳,以經筵官,除標信,晝講入侍之意,敢啓。傳曰,知道。已上摠府謄錄
大司諫權堣,司諫李端相啓曰,上土僉使李標之言,本以卑賤之人,不合邊將之任。除授之初,自缺臺論,而有愚濫之事,如此之人,不可置而不論,請命遞差。紀綱解弛,公不勝私,詞訟之間,多有人言,識者之寒心久矣。頃者武人趙世輔,與前參議金振家,有奴婢相訟之事,前後該院堂上,非不知曲直所在,而或拘於形勢,知非誤決,或牽於私情,延拖規避,事極可駭,人言藉藉。前前判決事金汝鈺,則旣決此訟之後,言於士夫間曰,某訟立落之際,果爲形勢所拘,未免誤爲決給,雖曰有些可執之端,而實爲平生之愧恨,至以此等語,發諸備局之坐。前判決事李應蓍,則知其彼此是非之明白,而私情所牽,不忍卽決,敢生謀避之計,終至於遞職而後已。身爲法官,豈容如是?請前後判決事金汝鈺·李應蓍,竝命罷職。本訟,令該院,從速明正決折後,曲者依律正罪。近來諸宮家奴子輩,橫恣之弊,缺駭異,靑平尉沈益顯家奴子,於年前缺入於右尹具仁墍家行廊,稱以內人抄選,勒奪仁墍之奴良妻之方孕者,仍自刧奪爲妻,其時聞之者,莫不痛惋。靑平尉沈益顯,必無獨不得聞之理,而厥後未聞有治其奴,還其女之擧,其任其宮奴之縱恣,至於此極,豈不大可痛哉?勳戚宰臣之家,尙且白晝攔入作挐如此,則閭閻間橫恣之狀,從可知矣。請靑平尉沈益顯,從重推考,其宮奴,令攸司査覈囚治,依律處置。都事厭避,爲近日痼弊,前後圖罷之人論罰事,則輕重間,朝廷旣已定奪,今不必更論,而頃於榻前,至有都事除拜後,詬辱銓官之說,事極驚駭。雖未詳其某某有此可駭之事,而至於權格,則曾於兩道都事除拜之時,皆有云云之說,人言藉藉,請前都事權格,罷職不敍。伏聞缺大君夫人,有移寓之事,出避於前參議金震標家云。其間形勢,必出於萬不得缺半行督出,況震標卽故相臣缺三行。批答見上
左參賛李厚源箚曰,伏以臣竊念,爵賞,乃人主勵世磨鈍之具,必須賞當其勞,爵稱其器,然上無僭予之過,下免缺之譏,一職紊舛,所損甚重,不可忽也。臣等以缺監,不但備員而已。且其出使病告之日,居缺,實無分寸可紀之勞,無勞受賞,義所不安。此臣所以抵死控免,冀蒙恩許者也。臣以譾劣缺誤恩濫前所叨,已踰涯分,心常惴惴,若臨淵氷,缺復膺濫賞,有如躡梯,重貽盛朝之累,益缺災乎?崇品賞加,尤損國體,儒臣榻前所論,誠爲切至。臣旣冒受於前,誠不敢再冒於今日也。且凡爲國之道,雖不可不以賞罰懲勸,微勞小技,何可以官爵酬之哉?推刷非今日所創,中廟朝甲戌年行之,明廟朝丙辰年亦行之,其時寧有論賞之擧乎?考諸實錄則可知也。先王朝乙丑年,行號牌之法,丙寅年爲軍籍,而牌案之付諸鬱攸,乃在丁卯亂初,則號牌卽其已成之事也。其擧措之大,事務之繁,奔走之勞,不在於推刷之下。臣亦其時所僚之一,而何嘗遍及賞典哉?甲戌年行三南量田,自後歲入稍裕,至今賴之,其功不細,亦不論賞。況今推刷,則中外言民瘼之大者,必以推缺一行以近日大小章箚見之,則可知也。缺宣聖主之德意,以招民怨之來,烏得免焉?□□以此賭取崇班重加,則其不爲公議之所指乎?伏乞聖慈,察臣至懇,亟改新資,俾安缺。取進止。批答見上
延城君李時昉疏曰,伏以臣猥將私懇,再瀆天聽,觸冒嚴威,罪合萬死。缺安心勿辭之敎,臣惟思感,缺而第今玆寵章,實非循例缺秩,豈合人人所敢竊缺久,而彌深冒缺矣。臣本以無似,缺超資越序,缺福過之災,缺悚,榮反爲懼,而不料一時微勞之賞,缺官方之淆亂,人器之不稱,莫此爲甚。缺蟬之飾,臣惟自愧,人謂斯何臣,雖欲仍缺外之得,而貪戀爵祿,靦顔周行,其於駭瞻聆缺所關非細,此臣之所以局影低徊,寢食不安者也。臣缺羞縮,恭竢物議,而久帶恩命,偃然退伏,缺義,亦所不敢,進退維谷,置身無地,不得不更犯鈇銊之誅,冒陳肝膈之蘊。伏乞聖明,特收成命,以安愚分,公私幸甚。批答見上
江原監司兪瑒疏曰,伏以臣之不才無能,最出人人之下,而前後叨冒,無非負乘,臨事憒憒,愧懼缺切,不意方面之命,又出夢寐之外,揆分已溢,缺任,不惟臣自知甚明,缺臬之除,連章乞免,得蒙恩命。缺聖明不以控辭,而有所遞易,不以人言,而便改成命,誠以□□灼見微臣才具,萬萬不似故爾。曾未經年,再膺藩寄,臣若貪榮戀恩,晏然承當,則以臣一人之身,豈有不堪於前,而能堪於後乎?臣之徘徊踧踖,不能拜命者,不但自速虛受之職也,恐有累於明時器使之政,雖欲冒昧强進,其缺且臣親迫喜懼之年,家缺漸暮,烏鳥之誠未伸,冀得近缺是臣之至願,而事與心違,迄未之果,缺其道里則不甚絶遠,而疾病憂缺,言念及此,缺之務乎?缺批答見上
副承旨吳挺垣疏曰,伏以缺洪私,異渥偏沾,一家缺艶溢世,出入俯仰,缺赴湯蹈火,不知死所,惟缺一,是臣至願,炳然此心,天日缺不敢固辭力避,强顔廁跡者,缺奔走之勞,至於萬萬不似,決非可缺朝家事體,固無苟充虛授之理,人缺冒竊取之道。臣於此,不得不缺天地父母之前,臣之奉使在外,只點守令缺之奴婢而已。及其待罪都監,但覈郞廳査準之文書而已,則費了首尾三年,無可酬之勞,而賞加誤恩,出於意外,其所過濫,自知甚明,物議喧騰,固其宜矣。公議方張,不敢自列,囚首屛縮,缺命,又出此際,臣誠惶悶,罔知攸措,缺必煩瀆,而喉舌淸選缺,今彈墨未乾,物議尙峻,何缺密之地乎?伏乞聖慈,諒臣缺資之命,遞臣新授之職,以重名器缺。答曰,省疏具悉爾懇。爾其勿辭,從缺。
領敦寧府事金堉箚曰,伏以今年水旱相半,豐歉未定,而以牟麥之秀而不實觀之,則秋成之事,亦可知矣。旱餘得雨,少穌之穀,如病者賴藥扶持,厪免於死,而終不得爲全人。湖西·兩西,已有失稔之慮,他道又何望其成熟哉?賑救之策,所宜熟計而先思也。向來湖南之人,請行大同者,前後相續,而朝廷不許,至於政院,又缺臣實未曉也。臣終始爲此言,人必笑之,臣缺蓋以湖南,國之根本,而災害甚缺之,必及於秋前,可施一分之惠,故冒缺,民之所欲,天必從之,人君體天之道,缺順民之志乎?或曰,民情皆欲,而缺行,湖民未知其幾百萬,而守令缺可以五十餘人之所不欲,不行百萬缺數行,寡取於民,所減五倍矣。缺足,何憚而不爲此乎?前者湖西守令缺之數年,村巷之民,鼓舞缺之所羡,此已然缺外,皆民自食之缺待發倉傾囷而缺數行言也。上年又言,今日又言,難免缺之罪,而死亡無日,更無報缺以得罪於君父,下以取笑於缺也。臣仰觀俯察,晝愁夜戚,地裂天崩,缺罔測之變,太白經天,終歲不滅而橫犯於缺流星飛走,夜夜驚心而疊出於囷廩,此缺者,孰知臣之憂犯缺不憂顓臾哉?缺批答見上
判書許積疏曰,伏以缺數行前席,强起登對而退矣。纔經一宵,宿疾添㞃,缺針灸之由,庶便調治之方,而今至累日,有加無減。缺憒,若墜烟霧,種種怪症,有難毛擧,臣半生缺寧歲,而至此卒重,無非福過之災也。臣於缺近似,荐被隆渥,辭不獲免。自顧才智,無他缺奔走之勞,以效涓埃之報,是臣至願缺臨,而不幸一疾,將奪此志,辜恩負缺不悲哉?缺脈未盡,終得回甦,卽今危苦之勢,缺三行將士之望哺必多,癏曠至此,臣罪缺聖慈,俯察公務之積滯,曲察私情之缺兼帶,亟許遞改,豈但微臣之私幸而已?缺使移拜忠淸監司交代之後,方可赴任,而緣臣缺交代,畿營·湖臬,俱不可久曠,宜令廟堂變通缺無任悶迫祈懇之至。批答見上燼餘
上在昌德宮。停常參·經筵。
下直,防踏僉使黃應都,積城縣監成熙績,羅暖萬戶吳嶼。
備忘記,傳于成夏明曰,今下弓矢,羅暖萬戶吳嶼給送。
以左議政沈之源十度呈辭,傳于成夏明曰,安心調理。
掌令李曾疏曰,伏以駑劣微臣,遭逢聖明曲荷生成,濫叨匪據,慙恧感激,圖報涓埃,而病根深痼,轉輾沈綿,稽謝累日,冒呈辭單。不意召牌,遽出意外,不敢退伏,趨詣闕下,而氣力委頓,欲起還仆,咫尺大廷,無力可致。敢陳辭章,冀蒙恩遞,而反施優容,至下勿辭之敎,自惟何物,膺此洪私,臣雖無狀,粗知分義。惟當奔走職事,庶效犬馬微誠,而逐日城上,病加少愈,舊恙新症,一時俱劇,以此病勢,無望生全。豈獨親知之所矜憐,抑亦通朝之所共知也。伏願聖慈,許遞職名,俾延危喘,不勝幸甚。踏啓字而下。
司書鄭榏疏曰,伏以臣家間奴兒,痛臥有日,而初未知其某症矣,自三昨發痘,已向濃脹,明是大疫。家有痘疫之人,例不敢出入於書筵,當此僚員未齊,不容一日虛帶。伏乞聖明,亟遞臣職,不勝幸甚。踏啓字而下。
備忘記,傳于成夏明曰,前參議金震標,旣非私借其家,則可知其事勢,不往渠之空家,故借閭閻陋室,以辱其先人,其心所在,極爲可駭,從重推考。
成夏明,以都摠府言啓曰,副摠管南斗柄,除授已過二十餘日,尙不得一番入直,而送言於臣等曰,老母今年八十有二,常時宿病,莫保朝夕,又自前月,症勢添劇,奄奄氣息,已到十分地頭,晝夜抱持,不忍暫離。摠管重任,不敢虛帶,以此辭緣,具由呈疏,則政院每每退却不捧,情勢極爲悶迫,本府入啓處置云。斗柄母病,果爲極重,衆所共知,合有變通之擧,令該曹稟處,何如?傳曰,允。
成夏明,以兵曹言啓曰,當日寺奴熙稱名人,自通化門入來,差備門外擊錚,極爲駭愕,令攸司囚禁治罪。同門守門將姜璿,常時不能禁斷,以致闌入,亦爲非矣。請推考。傳曰,允。
成夏明,以備邊司言啓曰,兵曹判書許積辭疏末端所陳,京畿水使,令廟堂變通差出事,蒙允矣。許積,雖在病告之中,令本曹他堂上問議于判書,明日政,卽爲差出,何如?傳曰,允。
同副承旨吳挺垣疏曰,伏以人有疾痛,則必呼父母,而父母無不憐惻者,誠以至情相感也。臣之於君,猶子之於父,今臣情勢之悶蹙,不啻疾痛而已,則不得不疾聲籲呼於天地父母之前,瀝血陳懇,誠未格天,尙靳恩遞,反降溫批,臣誠惶感,汗淚交竝。臣非木石,亦有知覺,反復思惟,終有狼狽悶迫之情,不得已更瀆宸嚴之下,自取僭越之誅,臣罪萬死。竊念臣之奉使往來者,自是職分當然之事,有何毫髮可酬之勞,而至於賞加其典,不但臣意慮之所不到,抑亦擧朝之所不期也。自蒙新秩,夢魂亦驚,一味惶懼,如負重譴,其爲過濫,臣實自知,不稱之服,匪榮伊災,臺評峻發,固其宜矣。彈墨未晞,新命遽下,臣是何人,誤恩稠疊,驚懼踧踖,無地自容。銀臺抄選,地分淸切,決非如臣庸陋所可承當也。廉耻之心,人皆有之,臣雖無狀,亦受天賦,則何敢只貪榮寵,自幸竊取,不思物議之不厭,而强顔就列,廁迹於近密之地乎?玆敢不避鈇鉞,再瀆天威,情實由中,言非外飾。伏乞聖明,亟收恩加,遞臣職名,以重名器,以謝公議,不勝幸甚。答曰,今姑遞差。
正言鄭晳啓曰,臣於今日,與司諫李端相,行相會禮後,同僚,以前啓金汝鈺等事連啓之意,問臣,而臣於此事,有難可否於其間。前參議金振,卽臣異姓六寸兄也,旣有一家之嫌,不可晏然隨參,當此論議方張之日,亦不可一刻苟冒。請命遞斥臣職。答曰,勿辭。
成夏明啓曰,正言鄭晳,再啓煩瀆,退待物論矣。傳曰,知道。
大司諫權堣,司諫李端相啓曰,麟坪大君家避寓,必出於萬不得已,而先朝勳舊大臣祠宇,因此不得妥安,物議皆以爲未安,故臣等於昨日,相議論啓矣。伏承聖批,以蒼黃路傍之狀,似不敢恤爲敎,臣等方切惶悚,卽者伏聞有金震標推考之命,尤不勝瞿然之至。聖上亦以臣等之論爲非,而快許允兪,而震標特推之命,緣臣等論啓而發,臣等何敢晏然乎?請命遞斥臣等之職。答曰,勿辭。
掌令郭之欽,持平鄭錀啓曰,義城縣令安應昌加資還收之請,論執日久,兪音尙閟,臣等竊惑焉。各邑曾前所備見存之數,不爲不多,希功望賞之輩,不思修補之計,惟以別備爲務,所謂別備者,雖稱自官拮据,而其實則皆出於民力也。身爲守令,固不敢抛棄此政,如其抛棄則自有其罪,雖有所備,此特職分內事,有何可賞之事?且施賞之典,各有其當,若必欲賞之,則亦豈無他賞之可施乎?未准職加資之改正,明有前事之可徵,前日韓德及,爲永川倅,則以別備加資,而以未准職之故,臺官論啓還收。近日李箕徵,以都監之勞,至蒙特加,而亦以未准職論啓,得請。此外前後還收者,亦非一二,則今此安應昌之些少別備,有何特異於數人,而如是留難,以壞先王之法乎?義城縣令安應昌新授加資,請亟命改正。兵曹佐郞慶㝡,頃以問禮官,往來西路之時,持身不謹,到處取笑,人言藉藉,物議爲駭。兵曹佐郞慶㝡,請命遞差。堂后之職,卽參下淸選,而注書吳尙,入直政院,分付紫門,造作兒童戱玩之具,未免爲譏笑之資。注書吳尙,請命遞差。新除授持平趙克善,時在忠淸道德山地,請斯速乘馹上來事下諭。答曰,依啓。吳尙,每於入侍之時,記事頗詳,此是微小之失,勿爲速差。安應昌事,不允。
司諫李端相啓曰,大小聽訟之際,固不可一毫容私,而前後判決事金汝鈺·李應蓍等,於趙世輔等奴婢之訟,或爲形勢所拘,知非誤決,或爲私情所牽,規避遞職,事極可駭,人言藉藉。金汝鈺之果未免誤爲決給之語,發於備局之坐,大臣及諸堂上,莫不聞之。李應蓍之知其是非之明白,而不忍卽決,累次呈告,必遞其職而後已者,全出於謀避此訟之狀,搢紳之間,莫不言之,身爲訟官,豈敢如是?其知非誤決,牽私謀避之罪,不可不痛懲,豈可推考而止哉?請前前判決事金汝鈺,前判決事李應蓍,竝命罷職。正言鄭晳,引嫌而退,嫌不敢可否,則只不聯名於啓辭中,雖有近來謬規,而實涉苟且,請命遞差。答曰,依啓。金汝鈺·李應蓍等,姑先推考。觀緘辭而處之,似乎未晩矣。
鄭攸,以吏曹言啓曰,臺諫有闕,政事何以爲之?取稟。傳曰,明日爲之。已上燼餘
上在昌德宮。停常參·經筵。
曺漢英,以都摠府言啓曰,都摠管尹絳,刑曹坐起進去晝仕,請出標信。傳曰,知道。
有政。
鄭攸啓曰,左副承旨成夏明,右副承旨曺漢英,俱以式暇,不得坐廳行公。右承旨姜栢年,吏批政廳進參。廳中,只有臣攸,而亦與兵批有避,何以爲之?敢稟。傳曰,吏兵批兼進。
吏批,判書洪命夏進,參判吳挺一進,參議未差,右承旨姜栢年進。以洪處亮爲右副承旨,曺漢英爲同副承旨,鄭榏爲掌令,宋奎濂爲正言,金宇享爲司書,吳達周爲引儀兼參軍,趙進陽爲工曹佐郞,呂爲兵曹佐郞,李元老爲兼喬桐府使。
以吏曹參議望單子,傳于吏批曰,後政差出。
兵批,判書許積上疏,參判申翊全呈辭,參議李後山進,參知尹鏶式暇,右承旨姜栢年進。以李元老爲京畿水使,吳挺垣·金壽恒·李曾爲副護軍,鄭晳·鄭榏爲副司果。
曺漢英,以司僕寺官員,以提調意啓曰,去六月十三日備局堂上引見時,上謂兵曹判書許積曰,禁軍別將朴而㫥,忠淸兵使下直時,聞其所言,則禁軍所受分養馬,擧皆駑劣,不合於甲士之所騎。各處牧場,多有壯實虛老之馬,禁軍情願,欲得此馬云,司僕官員,與禁軍中知馬者同往,擇取分給可也事傳敎矣。各處牧場馬捉出之際,本寺官員,各有所掌,勢難分送於諸道,而今年乃是點馬當次,取考馬籍,則各場放牧之馬,雄馬居多,然後逐年孶産,可期其藩息。今此捉馬時,依例考點其實數,而其中禾壯雄馬,定數捉出,分給禁軍後,以其餘數,分養各官,事涉便宜。差待農歇,依例擧行,而忠淸·全南·慶尙·黃海·咸鏡等道點馬別監,令該曹極擇差送。京畿則本寺官員,臨時發送,何如?傳曰,允。
曺漢英,以司僕官員,以提調意啓曰,畿內南陽·仁川·江華等地諸島中,牧馬最多,難爲移置處。三島外,其他十餘島,水草豐足,可合放牧處。今番本寺僉正李星徽,遍尋其形勢以來,聽其所言,則江華長夆島,雖在海中數十里之地,而乘潮往來,水路便易,四山環立,地勢平衍,以其水草豐足之故,居民之作畓耕食處亦多云。取考馬籍,則本島所放之馬,不過八十七匹,前頭點馬時,沒數捉出,分給禁軍,而樹木蔥蔚之處,待其草枯,伐去荊棘藤蔓,依例放火,以絶毒虫之棲所,則可便於放牧。濟州雌馬,似當移放於此島,旣得可合放牧之所,則雌馬之數,不必依前定奪,限以數十匹,雖至五六十匹,未爲不可,豫爲知會。濟州牧,今冬本州點馬時,極擇其體大有才品良種,別爲移放之地,何如?傳曰,依啓。凡物多則不精,五六十匹,似爲過多,減其數而極擇出送。放場後,本寺各別留意爲之,俾爲實效,可也。且雄馬則何處馬用之乎?
曺漢英,以司僕寺官員,以提調意啓曰,傳曰,凡物多則不精,五六十匹,似爲過多,減其數而極擇出送,放牧後,本寺各別留意爲之,俾有實效,可也。且雄馬則何處馬用之乎事,傳敎矣。當初臣時昉,曾於榻前,以濟州牧場中雌馬數十匹擇取,移放畿內牧場,別樣孶息之意,啓達,而及其尋得可放之處,則本道形勢便好,水草豐足云,故敢以五六十匹啓稟矣。今承下敎,有於才良種,擇得亦難,依前啓請,體大有才雌馬二十匹,令濟州牧使,勿論國屯與私屯,十分極擇,待草衰卽爲捉出,三冬別養,期於肥澤,趁開春出送,而雄馬則求諸濟州,難得其體大良種,閭家馬禾多有才體大,可合取種者,限四五匹擇取,而或自本寺給價貿得。或以禾少之馬,從願相換,以爲移放之地,何如?傳曰,允。
曺漢英,以兵曹言啓曰,以都摠府啓辭,副摠管南斗柄老母病患,果爲極重,合有變通之擧,令該曹稟處,何如,傳曰允事,傳敎矣。南斗柄,八十餘歲老母,病勢危劇之狀,同朝之所共知。宿衛重任,不可虛帶,改差,何如?傳曰,允。
江原監司兪瑒疏曰,伏以臣,瀝血控辭,猥瀆宸嚴,恭竢誅譴,反承溫批,撫躬震惶。若隕〈淵〉谷,第念國之用人,如人用器,大以任大,小以任小,咸適其宜,不可逾越,一或反是,僨敗立至,可不懼哉?臣才具凡庸,本無可擇,加以新進驟陞,未經郡職,凡係外官,尋常體例,亦所昧昧,猝當巡宣之任,難免負乘之譏,微臣顚沛,固不足恤,而朝廷任使,未免謬擧,此臣之所以徊徨悶蹙,不敢承當者也。自古方面之寄,必重其選,不可人人而試可。目今人才,雖曰絶乏,聲望才局,已試著績,超臣等夷,高出百級者,亦自不少,而不此之求,乃以空疏渺末無所肖似者,擧而當之,豈非明時之疵政乎?且念臣父年齡雖老,從前無大疾病,頃年越海之役,私情雖切,恃而無憂,自今春夏以來,連有呻吟之患,累月不差,肥膚日瘁。臣曾忝近密,鎖直居多,直朝伻候,回報稍遲,中心憂恐,不能自定,矧玆經歲之別,未有覲親之規,老人疾恙,輕重難期,而到任之後,歸救無路,臣之情事,豈不大可悶乎?才具之不堪旣如彼,情私之切迫又如此,伏乞聖慈,亟許遞改,公私兩便。答曰,省疏具悉。卿之於此任,萬無不可之理,勿爲固辭。
司諫李端相啓曰,臣以前後判決事金汝鈺·李應蓍等罷職事,連日論列,而未蒙允兪,昨以觀其緘辭而處之,似乎未晩爲敎,臣未曉聖意之所在也。凡於聽訟之際,若是若非,相錯立落難分之事,則不知而誤決者,時或有之,此則固不足深責,而今者金汝鈺,則於趙世輔等奴婢之訟,旣知其曲,而乃爲形勢所拘,未免誤決之後,至以愧恨平生等語,發於士夫間及公會之處。李應蓍,則彼此是非之明白,業已洞知,至有決立案文字私自構出之說,而私情所牽,終不忍卽決,敢生謀避之計,圖遞其職而後已,身爲訟官,豈敢如是?臣之所論,實非泛然風聞之比,其知非誤決,牽私謀避之狀,豈待其緘辭而後知之也?決不可推考而止。請前前判決事金汝鈺·前判決事李應蓍,竝命罷職。答曰,今番推刷時,許多大訟,付之此輩而不疑矣。今有此論,擧一可知其三,豈但罷職而已乎?更加察處。
掌令郭之欽,持平鄭錀啓曰,義城縣令安應昌加資還收之請,論執已久,兪音尙閟,臣等竊惑焉。各邑曾前所備見存之數,不爲不多,而希功望賞之輩,不思修補之計,惟以別備爲務。所謂別備者,雖稱自官拮据,而其實,則皆出於民力也。身爲守令,固不敢抛棄此政,如其抛棄,則自有其罪,雖有所備,此特職分內事,有何可賞之事?且施賞之典,各有其當,若必欲賞之,則亦豈無他賞之可施乎?未准職加資之改正,明有前事之可徵。前日韓德及,爲永川倅時,以別備加資,而以未准職之故,臺官論啓還收。近日李箕徵,以都監之勞,至蒙特加,而亦未准論啓得請。此外前後還收者,亦非一二。今此安應昌之些小別備,有何特異於數人,而如是留難,以壞先王之法乎?義城縣令安應昌新授加資,請亟命改正。吳尙戱玩之具,衆目所覩,不可誣也。分付紫門,鳩聚所入,晝則監造廳中,施以五彩,夜則懸諸壁上,使人看護,出入政院之人,莫不駭視,同列甚苦,下輩爲恥。至以鳩藏注書,傳說闕下,貽笑淸班,旣不微少,則不可以記事頗詳,置而不論,臣等所論,亦云末減。注書吳尙,請命遞差。答曰,不允。已上燼餘
上在昌德宮。停常參·經筵。
巳時,日暈,太白見於午地。申時,日暈左珥。夜自二更至五更,月暈。
洪處亮,以都摠府言啓曰,今日入直軍士,當爲中日習射,而雨勢如此,不得爲之之意,敢啓。傳曰,知道。
以左議政沈之源十一度呈辭,傳于姜栢年曰,安心調理。
洪處亮,以都摠府言啓曰,副摠管吳挺一,禁府坐起進去晝仕,請出標信。傳曰,知道。
以禮曹參判李時楷初度呈辭,傳于姜栢年曰,調理出仕。
吏曹判書洪命夏箚曰,伏以臣之待罪金吾,已經年矣。向者雖供劇務,筋力所逮,不敢控辭矣,至於今日,有萬分難便之勢,玆敢冒昧仰瀆宸嚴,蓋出於不得不爾也。近來連値大祭及國忌齋戒,本府之不坐久矣,今將開坐照律,而臣與見囚氷庫前官,有一家相避之嫌,他堂上與被囚諸人,亦皆有相避及引嫌之事,照律之際,雖不敢干豫,入啓公事中,各避其嫌,推移着名,有若換手者然,揆諸事體,殊甚苟簡,其爲未安,莫大於此者。伏乞聖慈,俯諒危懇,將臣所帶知義禁府事,亟賜遞免,以便公私。答曰,省箚具悉。卿其安心勿辭。
洪處亮,以義禁府言啓曰,近日連値大祭·國忌齋戒,本府不坐已久,罪囚多滯,事甚未安。今日不得已開坐,而知事臣許積,病未出仕,知事臣洪命夏,纔陳辭箚,俱不得來參。臣等兩人,只爲參坐,而氷庫前後官照律,則臣挺一,以本庫提調,嫌不敢豫議,主梗官被囚人中,亦有臣維城,法當相避者。此人等照律原情捧招等事,今日之坐,皆不得擧行,待他日備員後爲之之意,敢啓。傳曰,知道。
大司憲鄭致和疏曰,伏以臣冒上辭單,冀蒙恩遞,三度加給由之命,出於常格之外,不意如臣無狀,獲此異數,惶恐感激,置身無地。第臣奉使西路,正當酷熱之時,驅馳月餘,飮氷無節,脾胃積傷,重患氣瘧,力疾還朝,扶曳肅謝,而退歸私室,病勢添劇,委頓床席,差復無期。風憲重任,決不可一向虛帶,以速癏曠之罪。伏乞聖慈,亟命遞改,不勝幸甚。答曰,省疏具悉卿懇。卿其安心勿辭,調理察職。
曺漢英,以吏曹言啓曰,江華留守有闕,依近例,令廟堂議薦,何如?傳曰,允。
曺漢英,以戶曹言啓曰,卽接廣興倉所報,則左議政沈之源今秋等祿俸,依他大臣例,祿牌受出事,倉官親往其家,則不爲出給。料日已過,終不受去云。係是大臣祿俸,依前例令倉官領納之意,敢啓。傳曰,知道。
司書金宇亨疏曰,伏以愚陋如臣,素乏名能,前後履職,一無可觀,頃拜臺官,當言而不言,病且纏身,應遞而不遞,虛帶職名,癏曠多日,臣常愧懼,無地自容矣。不意宮官之命,又出意外,榮實匪分,寵亦罔涯,固當趁卽出謝,而痘疫熾發,自隣家始,臣之家間奴兒,亦患此病,已至濃脹,不敢出入書筵。伏乞聖明,亟賜遞改。踏啓字。
大司諫權堣,司諫李端相啓曰,昨已金汝鈺·李應蓍等事,連啓請罷,而以擧一又知其三,豈但罷職而已乎?更爲察處爲敎。臣等固知聖意之所在,而大槪金汝鈺果爲誤決之語,及李應蓍牽私謀避之狀,搢紳之間,莫不傳說,至有親聽其言者,故臣等只據所聞而論啓,至於推刷時,許多詞訟間誤決與否,則臣等聞見之所不及,不可因此推度而竝論,此所以臣等之只請罷職者也。其於趙世輔等奴婢之訟,誤決謀避之罪,決不可不懲,而亦非泛然風聞之比。請前前判決事金汝鈺,前判決事李應蓍,亟命罷職。答曰,竝姑先削職。
掌令郭之欽啓曰,臣性本庸懶,臣且有病,公務之外,未嘗出門。凡於見聞,有同聾瞽,再昨開坐之日,吳尙之論,發於席上,臣初以爲不似,以示持難之意,則丁寧詳說,必欲論之,故臣亦以爲果若如此,則銀臺非監造此具之疏,紫門非進排此具之地也。一番相規,亦無不可,仍與同僚,相議以啓矣,旋聞物議,亟稱其冤,臣又以爲,此非遠外難知之事,若問諸紫門·政院,則可得其詳,問諸紫門,答以不知,問諸政院,則聞使令廳直輩,以狀啓版,潛自造作缺三字器於廚間之後,吳尙有兒子,下人持給其兒,此是下輩所爲,官員有何干豫於其間乎?監造懸壁,分付紫門,皆是孟浪之說云,論人失實,臣實難免,決不可晏然。請命遞斥臣職。答曰,勿辭。
洪處亮啓曰,掌令郭之欽,再啓煩瀆,退待物論矣。傳曰,知道。
持平鄭錀啓曰,吳尙鳩藏造作之說,聽聞可駭,一番相規,在所不已,故再昨之坐,與同僚相議論啓矣。卽者同僚以失實引避,而諉之於下輩之潛造,官員則不爲干豫於其間,臣竊惜之。此非一二人適見之事,政院出入之官,無不目見而駭笑,至問於同列之人,則同列甚以爲苦,答以吳注書之所造,若是下輩自爲之事,則豈可造作於官員所見之處,而致有此等問答乎?鳩藏注書之說,作一譏笑之談,而監造懸壁之事,十目難掩者也。大槪,誠無是事,則雖謂之失實可也,旣有是事,而謂之失實,臣實未知其故也。此無非臣言不見信之致,不可苟冒,請命遞斥臣職。答曰,勿辭。
洪處亮啓曰,持平鄭錀,再啓煩瀆,退待物論矣。傳曰,知道。已上燼餘
上在昌德宮。停常參·經筵。
下直,楊州牧使南龍翼,錦城縣監沈之溟,陽德縣監任湜,豆毛浦萬戶趙璿,西生僉使具元弼。
卯時辰時,日暈。巳時,太白見於午地。申時,日暈。夜自一更至三更,月暈。
成夏明,以都摠府言啓曰,都摠管尹絳,刑曹坐起進去晝仕,請出標信。傳曰,知道。
右承旨姜栢年疏曰,伏以臣素有積年痼疾,形羸氣苶,不齒平人久矣。數年以來,積傷霜露,獨身旅館,猝得死病,奄奄垂絶,殆浹五朔,天幸回生,厪延殘喘。特遞恩命,出於意外,扶將病骸,生入脩門,朽株重春,枯骨復肉,聖恩如天,感泣無地。況於旬月之間,再叨恩除,至將衰朽之質,復玷近密之班,雖古人所謂承明三入之榮,亦何以過?臣誠隕越兢醟,怳若夢寐,糜粉報效,實所至願,寅申奔走,豈敢少懈?顧以臣病根旣錮,筋骨且憊,雖欲强策疲癃,其勢末由。恩除之初,擬卽露章暴懇,而召牌之下,不敢退伏言病。且臣在外日久,狗馬戀深,區區寸忱,惟願一近丹墀,仰瞻淸光而退,扶曳趨命,㾕痛供仕,而支體癱瘓,精神怳惚,步履之際,左倒右攲,言動之間,忘前遺後,顔狀枯黑,頓無人色,一日所喫,纔數匙飯,此則院中同僚所共目覩也。自數日來,添得新證,昏倒如醉,不省人事,鬼事將迫,復起爲人,恐未可必。喉司重地,不可久曠,伏願聖慈,特賜恩遞,俾延須臾之命,不勝幸甚。答曰,遞差。
以鄭湛,爲左邊捕盜從事官。
禮曹判書蔡裕後疏曰,伏以臣,性本昏昧,遇事茫然,及長本曹,醜拙百出,頃於忠淸道狀本回啓時,大段做錯,箚劾之及,臣所自取。聖慈曲覆,只許推勘,呈單請啓,反蒙加由之異數,臣誠悚縮,罔知攸處。玉堂旣是公論所在,而其所開陳,實爲大關風敎。愚臣雖極無狀,而職忝列卿,不可耐彈行公,況旣論以請遞,則寧或有一日仍冒之理乎?伏乞聖慈,亟遞臣本職及兼帶,以存事體,以安微分。答曰,省疏具悉卿懇。此事旣已啓下施行,則豈獨卿之失也?卿其安心,勿辭察職。已上燼餘
傳曰,昨見憲府論注書吳尙事,則臺官兩人之言懸殊,此非暗昧難知之事,而何以如此乎?殊甚駭異,諸承旨直據其所見,詳悉以啓。
府前啓,答曰,不允。遞差事,依啓。
待敎金壽興,副正字李夏等聯名上疏,入啓。答曰,省疏具悉。鄭錀之遂非,已知其無據矣。爾等勿辭。
兵曹判書許積上疏,入啓。答曰,省疏具悉卿懇。卿辭至此,金吾之任,當勉副焉,卿其安心勿辭。已上內下記草
上在昌德宮。停常參·經筵。
夜二更,月暈。五更,月有小暈,色內赤外靑。已上內下日記
左議政沈之源十二度呈辭。傳曰,安心調理。
禮曹判書蔡裕後上疏,入啓。答曰,省疏具悉卿懇。卿辭至此,本職當勉副焉。
府啓。答曰,先朝以別備陞資者何限,而獨於此人,堅執至此乎?其意所在,實未曉也。勿爲已甚之論。
禮曹參判李時楷上疏,入啓。答曰,省疏具悉卿懇。判書之遞而後已,已極過當矣。卿其安心勿辭。已上內下記草
上在昌德宮。停常參·經筵。
以左議政沈之源十三度呈辭,傳于曺漢英曰,安心調理。已上燼餘
府啓,請黃州判官盧尙賢遞差,肅川府使李廷沃改正事。答曰,依啓。安應昌事,不允。已上內下記草
上在昌德宮。停常參·經筵。
下直,北兵使金是聲,永柔縣令權以亮,比安縣監成就吉。
卯時,日有重暈,內暈有兩珥,外暈上有背,色內赤外靑。未時日暈。
趙珩,以吏曹言啓曰,臺諫有闕,政事何以爲之?敢稟。傳曰,明日爲之。已上燼餘
備邊司啓曰,京畿前水使姜瑜,今有拿命。新水使李元老,令該曹,當日內,催促發送,何如?答曰,允。備局謄錄
吏曹啓曰,判書病不來,參議未差,小臣獨政未安,何以爲之?敢稟。傳曰,仍爲之。
以鄭以重爲肅川府使,鄭錀爲黃州判官,李益馧爲端川郡守。已上吏曹謄錄
左議政沈之源十三度呈辭。傳曰,安心調理。
副護軍趙必達上疏,入啓。答曰,省疏具悉。語甚無據,似不相較,而疏辭如此,具仁墍,當令推考處之。
慶平君啓辭。答曰,前日忠淸監司之馳啓,殊涉虛妄,卿宜付之一笑而已,何必相較,以傷事體乎?設有病故,不爲境上來候之失,不但可駭,其於待王子之道,實涉埋沒,當令推考矣。有旨召還,非有他意,爲慮暑月致傷也。卿宜安心,勿以爲慮。
府前啓。答曰,不允。金益勳事,爲先拿問,可也。
院啓,請正言南九萬出仕事。答曰,依啓。已上內下記草
都摠府啓曰,副摠管吳挺一,吏批政廳,除標信進去。都摠管尹絳刑曹坐起進去晝仕,請出標信。傳曰,知道。已上摠府謄錄
上在昌德宮。停常參·經筵。
下直,越松萬戶朴懽,彦陽縣監韓世雄。
申時酉時,日暈。
成夏明,以都摠府言啓曰,今日入直軍士,當爲中日習射,而政事相値,不得爲之之意,敢啓。傳曰,知道。
以左議政沈之源十四度呈辭,傳于趙珩曰,安心調理。
嶺陽君儇上疏,入啓。答曰,省疏具悉卿懇。卿有何失?卿其安心,勿爲俟罪。
江華留守閔應協上疏,入啓。答曰,省疏具悉卿懇。卿其安心勿辭,速往欽哉。已上內下記草燼餘
下直,北兵使金□聲,永柔縣令權以亮,比安縣監成就吉。
缺數字日有重暈,內暈有兩珥,外暈上有背,缺內赤外靑。未時日暈。
江華留守閔應協疏曰,伏以臣一出關塞,再更寒暑,風缺疾病相仍,衰耗已甚,尸素實多,果速罪缺論本情,而生還輦轂,良亦幸耳。曾未幾何,旋叨亞卿,祿位日高,自惟微分,何以稱塞?□□事務,雖曰煩劇,佐貳□□不圖新除之命,又出夢寐之外,此時此任,□□如臣衰朽之所可堪也。廟堂之擧,不過以□□之相近,而人之知臣,豈若臣自知之審哉?臣本羸弱,不比平人,立朝以來,屢擬邊任,顧自不似,寧或有裨,而粗知燥濕不擇之義,未嘗有毫絲前却之心,此則擧朝之所知,而臣亦自勉者也。至于今日,犬馬之齒,已迫六十,蒲柳之質,卽先凋零,精神筋力,無復餘者,平居昏憒,如在煙霧,遇事缺酬酢,尋常職事,猶患失墜,矧此保缺,牧禦之任,其責何如?而取作養病坊缺已乎?今使臣瀆擾是懼,循默往赴,終致缺事之患,則臣雖萬死,其何補於已誤之缺聖慈,亟賜遞改,無貽不可追之悔。批答見上
嶺陽君儇疏曰,伏以頃者臣父受由之日,猥陳私情,特蒙缺扶護病父,無事往返,天眷罔極,隕結難報,而缺恐感激之餘,亦有所不安於心者,加以賤疾,冒死呈缺,冀遞兼帶,以安微分,而誠未上孚,未蒙缺度給由,出於格外,臣是何人,□□異數加身,顧缺惶,無地自容。揆諸分義,固當出謝之不暇,缺疾病之來,人所難免,不平則鳴,缺,伏願聖明垂察焉。臣父今年五十有餘,缺十餘年矣。沐浴淸化,尙保殘喘,西日漸迫,餘缺多,或有所失,業已聖明之寬恕,則臣不必缺煩達,而今者臣父啓辭之中,不能無過當之缺此臣之尤所不安於心者也,而亦莫非臣父素有心缺之故也。此雖聖明之所洞燭,而其在臣心,敢不缺。臣伏見前忠淸監司徐必遠狀啓,措語之缺相敬之道,條陳之中,且多失實之事,則臣缺必欲卞白者,理所當然,而至於不擇言語,則此缺父之本心也。遂事不說,古有其言,而第不能無憾於其間者。臣與徐必遠,有舊時僚厚之分,臣到溫陽之日,委遣軍官而問之,臣感其厚意,豈料一邊記問微臣之安否,一邊啓聞臣父之所失乎?辭不迫切,古人所戒,士夫之間,不宜對人子而薄於其父,而況一狀啓之中,言微臣之所長,彰臣父之所短乎?臣父今行,別無弊擧,則臣於何事,至於泣諫乎?臣雖萬萬無狀,豈忍聞此言,而自安於心乎?冒暑驅馳,恐有所傷,是臣念親之至情也。措辭馳啓,冀得下諭,使臣父速爲還朝,則臣之於監司,實有所感,而至於虛張辭說,言語不遜,則臣未之思也。大槪,此時何時,冠蓋相望,驛路凋殘,久旱得雨,缺務方劇,一路貽弊,有不足道,自缺避殿減膳之中,是何臣子周遊觀景之時乎?臣父之所以爲此者,不過病鬱之中,不能自抑之致也,亦豈本心之然哉?臺論已發,固宜留待,而就使臣父,便其作行,虧損事體,流金之熱,不可沐浴,缺,臣父冒暑遠行,至有人言乖傳出外,莫敢缺,而就使臣父干犯國法,轉向他處,受人缺不能含忍,而就使臣父不擇言路,有煩缺,皆緣臣缺數行驅馳,暑暍兼發,轉作水痢,身病如此,無以缺中路落後,有失子職,還朝待罪,天意愈邈。臣之罪戾至此,而益無所逃,方當孝理之下,如臣不孝,決不敢廁迹宗班。伏願缺臣疏于有司,以治臣不諫病父冒犯缺之罪。批答見上燼餘
上在昌德宮。停常參·經筵。
以左議政沈之源十四度呈辭,答曰,卿之固辭,至於此極,予之鬱悶,其可勝喩?右揆奉使在外,只有領相一人,鼎席其可久曠乎?體此至意,臥閤論道,以副如渴之望。
執義權諰上疏,入啓。答曰,省疏具悉爾懇。爾之固辭,至於此極,有難强迫,今姑遞差,移授東宮講官之任,爾其體此至意,從速上來。
府啓,請持平許穆,斯速乘馹上來事,下諭。答曰,依啓。安應昌事,不允。
前判書趙絅上疏,入啓。答曰,省疏具悉。嗚乎,當時之事,尙忍言哉?尙忍言哉?興言及此,五內如割,有淚如瀉。付會奸言等語,攻擊卿身,不遺餘力,伊時卿寧能禁止此論乎?未可必也。世人多以夏候事言之,予之所見,則未知其得宜也。何必因宋浚吉榻前陳達未安之意,故以此致之下政院,取則於此乎?朝廷之正大,如漢法之嚴明,君臣之分義,如漢朝之截然,此輩坐不道,何至再經冬而不決乎?是予之拙謀也。只自痛恨而已。
傳曰,貞惠翁主遷葬云,令本道,擔丁及造墓軍賜給事言之。已上內下記草
上在昌德宮。停常參·經筵。
下直,鳳山郡守李道基。
注書吳尙,加土呈辭受由,代假注書李四翼。
金壽恒啓曰,兵水使交代後拿來,乃是近例也。今此姜瑜,有削卽拿問之命,而海防重地,不可暫曠,交代後始當拿來。京畿新水使李元老,今明日內催促辭朝,禁府都事,一時發送,使之卽爲拿來,何如?傳曰,允。
以工曹參判柳赫然服制出仕單子,傳于吳挺垣曰,與昨日御營提調啓辭有異,何也?
吳挺垣啓曰,傳敎矣。卽招工曹郞廳問之,則南斗柄喪妻,在於四日前,故柳赫然服制單子,今日入啓,而南斗柄,昨日又遭母喪,故御營提調,以柳赫然遭其外祖母喪,習陣不得爲之之意,啓辭云矣。傳曰,知道。
吳挺垣,以兵曹言啓曰,當日,良女鄭召史稱名人,幼學權燦稱名人等,自宣仁門入來,差備門外擊錚,極爲駭愕,令攸司囚禁治罪。同門守門將趙沈,常時不能禁斷,以致闌入,亦爲非矣。請推考。傳曰,允。
行大司憲鄭致和,掌令鄭榏啓曰,義城縣令安應昌加資還收之請,論執已久,兪音尙閟,臣等不勝悶鬱焉。自前以別備加資守令,雖或有之,以五品直陞堂上,旣無前例,況未准職者,不許加資,亦有申明定式,前後改正,固非一二,今此所論,實出於遵法例而重爵賞也。義城縣令安應昌新授加資,請亟命改正。臣等,以趙必達·金益勳等,竝爲拿問之意,論啓,而聖批以金益勳,爲先拿問爲敎,臣等欲觀益勳所供而處之,姑爲停論矣。今見益勳元情招辭,則其言根次次有所聞之處,雖未知其虛實之如何,而必達根派,方在卞覈之中,揆諸事體,不可使晏然自在,有若無故之人。請趙必達亦爲拿囚,待其結末處之。答曰,不允。趙必達事,姑徐。
左議政沈之源箚曰,伏以臣,一病支離,無望供職,瀝血呈單,已至十四。冒瀆之罪,萬死猶輕,而譴責不加,恩批旋下,臣雖無狀,寧不感愓?第臣所患,出於積傷之餘,服藥調治,已過一朔,尙無分寸之效,床席之上,長在沈綿之中,綿綿若絶,鼎席之任,豈是養病之所也?在職一日,貽一日之憂,因是積病,亦似有加,倘蒙天地生成之德,釋此蚊負,積久治療,則未死之前,豈無服勤效忠之日乎?伏乞聖慈,亟許遞改,俾得專意調治,以專微命。答曰,省箚具悉卿懇,卿其安心調理。
禮曹參判李時楷疏曰,伏以臣,猥將悶迫之悃,再籲宸聽,而下情未達,溫批繼降,悚蹙之極,尤不知所處。書院回啓之事,重爲玉堂所斥,判書因此辭遞,臣旣同事,實無晏然獨免之理。反復思惟,終有所不安於心者,況更議之擧,又歸本曹,仍冒此職,其勢誠難,公議可畏,廉隅亦重。伏乞聖明,亟許遞免,以便公私。答曰,省疏具悉。卿辭至此,當勉副焉。已上燼餘
府啓。答曰,不允。趙必達事,姑徐。已上內下記草
前判書趙絅疏曰,伏以臣,老伏田間,耳目閉塞,特一冥頑土木耳。雖不足與論於生人之類,而子牟戀闕之心,尙有不淺於寸腸者。且猶坐缺非議之心,則雖加誅流竄殛,國人皆曰可也,誰敢惜缺顧大孚之罪,眞所謂語言薄過,而泥於古陳也。噫,大孚之父岱,以京畿監司,蹈烈於壬辰,大孚之仲兄大臨,以金吾郞,死於逆适,以此言之,大孚可擬十世宥者也。況大孚之心,本欲報先王之知遇,而推聖明之誠孝也,而徒以進言一不當,坐度十年,豈不可惜也哉?大孚與臣同年生,今雖蒙敍,年過七十之人,焉缺齒陳力之列哉?臣之如此濫瀆不已者,非爲一缺竊恐盛德之世,有此眚辜之人也。兪棨之疏,缺一見,臣固不知主義之如何,臣於丁丑年,得見其缺必非負國之人也。蓋亦不過少年銳氣,徒知缺實之爲忠,而不自覺陷於妄言之辜也。亦願缺焉。憒憒昏耗,言不知裁。缺嗚乎,當時之事,尙忍言哉尙忍言哉?興缺如割,有缺付會奸言等語,缺餘力,伊時而寧能禁止此論缺數行事言之,予之所未能釋然者也。宣帝之於武帝,不敢明言,其意安在?槪可知矣。豈宜取則於此乎?缺三行燼餘
上在昌德宮。停常參·經筵。
趙珩,以吏曹言啓曰,臺諫有闕,政事何以爲之?取稟。傳曰,明日爲之。已上燼餘
左議政沈之源十五度呈辭。傳曰,安心調理。
府啓,請監察崔蘤遞差。答曰,依啓。崔攸之·安應昌事,不允。已上內下記草
大司諫郭□□,執義閔熙,掌令鄭□□啓曰,義城縣監安應昌加資還給缺兪音尙閟,臣等不勝悶鬱焉。缺加資守令,雖或有之,以五品直陞堂上,旣無缺,未准職者,不許加資,亦有申明定式。前後改缺,固非一二,今此所論,實出於遵法例而重爵賞也。義城縣令安應昌新授加資,請亟命改正。金堤郡守崔攸之,五月初除拜,至今不得赴任,缺曠官,民弊可慮,而其所幹之事,尙未完畢,缺向等待。金堤郡守崔攸之,請命遞差,其代,斯速差出,催促下送。監察崔蘤,年紀衰耗,且有身病,決無供仕之勢,而猶據職名,不爲自處之計,苟且甚矣。監察崔蘤,請命遞差。司圃別提金大勝,爲人庸劣,不合百執事之任,請命汰去。批答在上
上在昌德宮。停常參·經筵。
下直,城津僉使金建。
夜自一更至四更,南方天鳴有聲,如風水相薄。
金壽恒,以都摠府言啓曰,令日入直軍士,當爲習射,而政事相値,不得爲之之意,敢啓。傳曰,知道。
備忘記,傳于金壽恒曰,今下弓矢,城津僉使金建處,給之。
傳于金壽恒曰,大臣·備局堂上,引見。
金壽恒,以備邊司言啓曰,本司見存堂上,無故參坐之人,常患數少。吏曹參判吳挺一,兵曹參判洪重普,本司堂上差下,察任,何如?傳曰,允。
大司諫李時楷疏曰,伏以臣,自來初以來,重得暑感,浹旬不愈,而元來抱痾之中,諸症乘隙而發,偏頭作痛,晝夜爲苦,左邊眼眶,有似拔出,連顴骨痛,如撞如碎,飮啖全廢,辭遞南宮之後,庶得匃閑調治。今此新命,實出夢寐之外,纔見政目,方自悶蹙。又引備局引見之擧,政院依例出命牌,病伏之中,罔知攸處。賤疾彌篤,精神昏憒,萬無起動之勢,召命之下,不能奔走趨詣,逋慢之罪,益無所逃。伏乞聖明,亟賜鐫削臣職,公私幸甚。答曰,省疏具悉。卿其安心勿辭。
吳挺垣,以司饔院言啓曰,卽者漁夫主人等,聯名呈狀曰,秋雨浹旬,江水大漲,漁人不得下手張網,日下生鮮,勢將闕供,願以雜魚代封。考諸前例,則或半氷或水漲時,因渠等所訴,有代封之規,而莫重日下生鮮代封,極涉未安。第恐未免有闕供之患,依前許令代封,未知何如?傳曰,允。
吳挺垣,以禮曹言啓曰,祈晴祭設行事,旣已陳達,榻前蒙允矣。依禮文,四門禜祭,不卜日,來二十五日爲始,三日而止事,分付各該司,使之精備祭物,虔誠祈禱,期於得晴,何如?傳曰,允。
金壽恒啓曰,備局堂上引見命下之後,兩司長官,雖未肅拜,牌招入侍,曾有規例,故今日大司諫李時楷,亦爲循例牌招矣。李時楷,身有病患,不得來詣,牌不進罷職傳旨,卽當捧入,而旣已陳疏,有勿辭之批,此與無端不進者有異,罷職傳旨,何以爲之?敢稟。傳曰,此非牌招之事,罷職傳旨勿捧。
奉敎沈梓疏曰,臣朝者,伏聞大臣備局堂上引見之命,催食朝飯,將詣政院,猝患癨亂,症勢危劇,飮水服藥,僅得吐洩,昏眩仆地,不省人事。以致兼春秋,替臣入侍,不勝惶恐。醫言若不及時調治,委有可慮云。伏乞天地父母,遞臣職名,以便調治,千萬幸甚。答曰,省疏具悉,爾其勿辭。
吳挺垣,以禮曹言啓曰,氷庫各梗,消瀜多少摘奸文書,詳告以啓事命下矣。臣於榻前,親承傳敎矣。取考開氷時摘奸文書,則各梗間數,雖有多少,深處則不得見,不能每間尺量,或止於五·六間,或止於七·八間,故皆從五間而計之,則司宰監消瀜,十四尺五寸,平市署,十七尺一寸,而摘奸前所用三梗,竝爲計之,則工曹十六尺八寸,司僕寺十七尺四寸,軍器寺十八尺矣。敢啓。傳曰,言于禁府,以此從輕重照律。
兵曹參判洪重普疏曰,伏以臣,伏見備局啓辭,以臣爲本司堂上,臣不勝驚怪焉。臣從前忝竊,已知不似,而至於籌司堂上,是何等重任,而如臣駑劣,所可冒居〈者〉乎?況臣叔父命夏,方爲有司堂上,比肩同席,亦甚難便。伏乞聖明,亟許遞改,公私幸甚。且伏聞以本曹判書辭疏,回啓,凡時急公事,緊任窠闕,令次官有相議擧行之命,此近來所未有之規,臣晏然當之,有所不堪。請令廟堂,更議善處,以重事體,以安愚分。答曰,省疏具悉卿懇。卿其安心勿辭,本曹事務,亦爲從速擧行。
上御熙政堂,備局堂上·大臣引見入侍,領議政鄭太和,禮曹判書李厚源,戶曹判書鄭維城,延城君李時昉,吏曹判書洪命夏,判尹李浣,行大司憲鄭致和,承旨金壽恒,玉堂安後說,假注書李四翼,事變假注書李光迪,兼春秋張世良,記事官金壽興。鄭太和曰,近來霖雨連日,日候不適,閭里間率多病患,未審玉體,何如?上曰,予則厪保,而雨水如此,民事可慮。鄭太和曰,雨勢如許,禾穀損傷必多,實爲可慮。李厚源曰,小臣以病未卽出仕,不得已今始出仕登對,故敢以仰達矣。淫雨至此,自前有非時之雨,則例行禜祭也。上曰,領相之意何如?鄭太和曰,臣意以爲,祈晴之事,在所不已,而左相所見,亦與臣同也。上曰,領敦寧,箚陳湖南大同之事,而左相未及出仕,雖難豫定,外間物議如何云耶?鄭太和曰,外人或有欲行之者,或有言其大不可者。以臣臆見,亦難可否於其間,而槪新經推刷,民情騷屑,不可率爾爲之,令本道監司,詢問物情,知其必欲行之,然後行之,則似或妥當矣。上曰,諸宰之意如何?勿爲雷同,各執所見,細論可也。李厚源曰,臣曾往湖南時,沿海之邑,至有呈狀願設大同,而愼天翊來時,言大同之法,不可行之,臣問之,則曰,此乃湖南徭役甚煩而然也。李時昉曰,小臣則自先王朝,亦已陳大同之便好,更無他意也。鄭維城曰,湖南則雖主大同之法,不可與湖西同其規也。李時昉曰,小臣之弟,居在益山,而其地與湖西相近,居民,見湖西大同之法,不勝歆艶云矣。洪命夏曰,大同之法,雖便於民而大損於國,國用凋弊,多有沓沓之事也。領敦寧頃見小臣,言及此事,臣亦答以大同之法,民雖欲行,國器消削,將無以成形云矣。鄭致和曰,小臣雖無所見,今此大同,似不可率爾爲之,蠲其民役,則民以爲便,而至於國體,多有損傷,外間物議,極其煩瑣,雖不可細細盡達,而御供祭享等物,亦皆與前不同,凡事之苟簡,不一而足。不可徒從民望,而損國之器也。李浣曰,小臣近來未見南方之人,且未留意於此,未知何以則可也。鄭維城曰,今番以氷庫事,拿囚官員中,徐晉履則已爲照律,而其餘諸人,則臣及洪命夏,皆有相避,故尙未照律,似當有變通之擧矣。上曰,他堂上從速開坐,可也。鄭太和曰,臣欲爲陳箚而未及,而主梗官照律,似未妥當,氷庫家修補,則非主梗官所掌,而今將被罪,實爲冤枉云矣。上曰,頃者,令內官·史官往見氷庫,則積氷多至消瀜,氷庫蓋屋及柱椽,皆破壞云,故有此擧矣。今聞卿言,爲先言于禮曹,各梗摘奸文書,詳考以啓。李厚源曰,曾在先朝,六月都目政,氷庫官員,雖皆准朔,而勿爲一時遷轉事,有傳敎云,蓋以官員遷轉之際,慮有下人弄奸之患也。上曰,聞吏曹便當,今後一都目,勿遷兩員事,言于吏曹。上曰,平智連持文書,入往之後,外間之人,何以爲言耶?鄭太和曰,或云莫如因善遇之也。洪命夏曰,外方之人,多以不受文書,謂非良策也。上曰,智連,雖爲無形,事有曲直,亦應以島主之事,有所不安於心矣。李厚源曰,智連之心,亦必以島主爲不可矣。李厚源曰,拜陵事,例於春秋稟定,而今年則近以多事,不得行之,秋間似當擧行,何以爲之?上曰,噫,當其時,如或無故則爲之。李厚源曰,然則於何陵爲之耶?上曰,依春間所定獻陵爲之,可也。鄭太和曰,畿甸燔畓,連値凶荒,不得擧行矣。今年農事,亦無豐登之望,似難行之,而竊聞民情,多以爲憂云,今年量田,何以爲之?上曰,今年則停止,可也。鄭太和曰,然則以停止之意,豫爲知委,何如?上曰,依爲之。李厚源曰,視學乃國家盛禮,祖宗朝多有逐年謁聖之時,而近緣多事,累年未行,似爲未安矣。上曰,今秋爲之可也。李厚源曰,近來音律,漸就無節,廟庭樂器,久未修正,樂工輩,亦無訓誨之人,成材者自少,祖宗朝,以解音律之人,除授掌樂院兼主簿,使之專管音律矣。兼官則雖難差出,而司宰主簿許慤,漸曉音律云,與掌樂主簿,相換,何如?上曰,言于吏曹。李厚源曰,繕工監官員,多有分差之事,而近日有故者甚多,分差之際,無以推移,事甚苟簡矣。參奉金三俊,以關西之人,未及上來,所當改差,而聞其人,多才可用云,與他參奉,相換,何如?上曰,此時西土之人,不可不收用,而況有才之人乎?尤當擇用,言于吏曹。上曰,右相遠赴,而尙未還來,大君消息,亦未聞知,慮焉。近來大君家,多有災變云,予於中夜,不能安寢矣。大司憲纔自西還,未知回勅之所爲如何?鄭致和曰,勅使回還時,炎程甚苦,到處遲滯,而別無他意也。臣今番往見西路,則物力凋殘,策應之事,不如前者多,而上勅使,似愚似智,而其實則多智者也。爲我國除弊頗多,故一路接應之時,僅得保存,無事經過也。臣言于上使曰,前後勅使,不通事情,而老爺不然,軫念我國,如是省弊,感何言哉云爾,則答曰,果若如此,則俺歸我國,達于皇帝前,當爲變通云云矣。臣到龍灣,與上使相別之時,再謝前日軫念除弊之意,則上使答以當爲盡心圖之云,而臨別慇懃之態,頗似有識矣。李時昉曰,前者勅使金德之,則甚爲獰惡,貽弊無窮,其時西路蕩竭矣。鄭致和曰,義城縣令安應昌,加資還收之請,論執已久,兪音尙閟,下情莫不悶鬱焉。自前守令,以別備加資,雖或有之,以五品直陞堂上,旣無前例,況未准職者,不許加資,亦有申明定式,前後改正,固非一二,請勿留難,還收義城縣令安應昌加資之命。上曰,不允。又啓曰,昨以金堤郡守崔攸之事,論啓未蒙允許,而屢月曠官,民弊可悶,其所幹之事,尙未完畢,不可一向等待,金堤郡守崔攸之,請命遞差。上曰,非以遞差爲難,而其所幹事,今已垂畢云,從速完了則勿遞,若至遲延,則遞差,可也。李時昉曰,南漢山城,凡修補城池事,不可無主管之人,故專委於徐頎男,此人終始盡心,誠極可嘉,不可無褒奬之典,令該曹特爲付祿,何如?上曰,依爲之。李浣曰,軍器寺造役匠人處,例爲給料,而今年則錦城·珍島兩邑米船,致敗未上來,故工匠料米,無路辦給,姑令戶曹,量給其料,待明春各邑糧米上納後,還償,何如?上曰,依爲之。洪命夏曰,今番慶㝡之被論,甚爲曖昧云矣。鄭致和曰,慶㝡,年少之人也,小臣曾無面分,只於擧動之時,相望而已,而臣奉使西路時聞之,則少無持身不謹之狀云矣。上曰,臺諫,人主之耳目,國家之所信重,而近來所言,如是失實何也?至於吳尙之事,亦爲無據,此非難知之事,而敢爲失實之論,其意誠不知也。雖曰風聞,厥擧則重大,失實論人,誠所不當也。鄭致和曰,設令吳尙,有所實狀,事是微細,而元非大段,非言官所可彈論也。李浣曰,軍中有訴冤者矣,頃日以騎蒭五中者,許令直赴事命下,而放砲者,雖六放六中,而只得其賞,別無他典,以是稱冤,似當有變通之擧矣。鄭太和曰,李浣爲大將,親自試藝,用私者不能干其間,而若非如李浣者,則不能無見欺用私之患也。李浣曰,中原則以速放爲上,我國則以中者爲上,而今此中旬時見之,則軍兵才藝精妙,四千六百餘名放砲,則申時前已畢矣。放砲之才,漸就敏捷,合有勸奬之擧矣。上曰,此是重事,何以爲之則可乎?鄭太和曰,曾見中巡時,用情者頗多,不可與騎蒭者,同其規也。上曰,更觀中日單子,當爲處置矣。李時昉曰,以禁軍分給馬,執事知馬禁軍,分送於諸島牧場之意,已爲定奪,而但牧場中生馬,有同野獸,雖或擇來,卽爲分給,則禁軍輩喂養,成就亦且不易,姑令分養於各邑,待其肥澤後分給,何如?上曰,依爲之,罷出。
有政。吏批,判書洪命夏進,參判吳挺一病,參議未差。
兵批,判書許積上疏,參判洪重普病,參議李厚山病,參知尹鏶進。已上燼餘
上在昌德宮。停常參·經筵。
夜五更,月入東井星。
下直,韓山郡守徐正履,麟蹄縣監柳苾。
以左議政沈之源十六度呈辭,傳曰,安心調理。已上燼餘
都承旨趙珩上疏,入啓。答曰,省疏具悉卿懇。卿其安心勿辭。
府啓,請安應昌加資還收事。答曰,毋庸煩論。已上內下記草
傳曰,丁酉式年推刷事目覓入事,言于該院。
以掌隷院丁酉式年推刷事目,傳曰,此事似難率爾爲之,令廟堂議處事,言于該院。已上掌隷院謄錄
洪處亮啓曰,臣卽進香室,考准祈晴祭祭缺,字體或大或小,不精莫甚,問其所以,則入缺,答以昨緣日暮,書寫忠義不得書之,故正字缺代書云,此祭文決不可用之,故卽令改書而缺祭文倩手於他人,字體如是不均,忠義所缺可駭,請當該忠義汰去,代寫正字亦缺推考。傳曰,允。
吳挺垣,以內醫院言啓曰,本院所儲鄕藥中,有陳久不可用者數三笥。自前如此陳久不用之材,分給兩醫司缺,亦依前例,而醫司及訓局禦營廳分給,使之擇取補用之意,敢啓。傳曰,知道。
吳挺垣,以漢城府言啓曰,公家營造所用雜物,分差監役,缺戶曹捧手決,私儲取用後,價本題給,乃是規例,而頃者繕工監役溫堗石四十五立,分定沿缺之意,論報本府。本府以依前例,私儲給價取用缺題送矣。今聞本監,沿江上下坊民處,擅自捧甘,勒令捧甘,而捧上之際,諉以體小,多般點退,坊民恐被罪責,多給價木,遠貿有處,厪得納此下皆缺燼餘
上在昌德宮。停常參·經筵。
以備忘記,傳于金壽恒曰,史官四員待命,騎馬十二匹立之。
趙珩,以吏曹言啓曰,臺諫有闕,政事何以爲之?取稟。傳曰,明日爲之。
又啓曰,史官四員待命事,命下矣。史官不備,以宣傳官二員代行之意,敢啓。傳曰,知道。
四學儒生李萬最等一百七人上疏,伏以臣等,嗚乎,天災地變,人妖物怪。凡古昔亂亡危急之徵,莫不萃於今日,而獨於學宮儒苑之事,猶未敢有顯斥之者,昭乎吾道之一脈,庶可以牖氓俗而扶邦國矣。不料前忠淸監司徐必遠,乃敢以觝書院毁賢祠,盡奪院僕,歸之軍伍之事,肆然馳啓,無復顧忌,是亦吾道之一大變怪也。何其不幸之甚也,豈但爲吾道之不幸?抑亦吾國家之不幸也甚矣。何者?天災流行,代或有之,雖甚可畏,君人者修德以應之,則猶或可弭。今此忘道慢賢,傷風敗俗之言,出於觀風使者之口,上達四聰之下,禮曹以掌邦敎秩百祀之官,不復顧念禮義道理之如何,惟其言施,而請施之如不及然,如此而不爲大明其是非,使人人曉然知之,則人心疑惑,士氣沮喪,其爲累聖德,而壞風敎也大矣。豈不爲不幸之甚者乎?噫,臣等章甫而處乎家,烏能識國事?惟此必遠之狀辭,事關斯文,見之者莫不駭然,聞之者以爲大變怪,臣等於是,始得其狀草而見之,其所駭怪於衆人之耳目者,固也,非過也。嗚乎,書院亦安得無弊,亦安得全無可議?如使必遠,雍容其辭,明白其說,一循公議而以聞之曰,某也不允於輿情,某院則僕奴太多,不允者似在可議,太多者或定軍額,恭俟朝廷之指揮,則其誰曰不可?今者不然,有若盛氣者然,言不擇發,一則曰不足於書院者,降爲鄕祠,不足於鄕祠者,卽令毁撤,一則曰不合享祠者,區別拔去,一則曰雖其道學,合爲書院者,一道之內,使不得疊設院宇,一則曰未賜額書院,春秋享祀時所用,自官家輸送安徐,一則曰所謂鄕賢祠,無論高下,一切革罷其祭焉,一則曰不稟朝廷,私自創立者,論以淫祠,罪其首倡儒生,終之以所謂保奴,無論賜額未賜額書院·鄕祠,一體革罷,歸之本官,以爲有頉軍兵代定之地。末又無論合與不合,列錄各邑之書院與賢祠,其意實在於大段改革,進退而與奪之,崇儒重道之意,勸善興化之本,都不思量,其言辭之無倫,擧措之乖戾,一何至此,誠可痛嘆。嗚乎,書院之設,匪今斯今,內而中夏則朱子始之,外而吾東則退溪創焉,尊賢養士,亶在於此,此豈不爲風化之一大助也?先王設法,久則弊生,其在書院,敢曰無弊?第因噎廢食,於義可乎?一鄕之所共尊者,死而俎豆之者也。本非朝廷所可與知,而今者書院·鄕祠,歲月已久之後,毁撤之,拔去之,革罷之,又從而比淫祠而非之,則其爲斯文之羞辱,風化之傷敗,孰有大於此乎?有其擧之,莫或廢之者,非古禮之意乎?久則難變,斯可見莫如愛猪羔,則孔子何以謂之,爾愛其羊,我愛其禮乎。且軍政雖重,吾道亦非可輕,吾道存然後敎化明,敎化明然後民可以卽戎,不先敎官,徒尙强募,則隋·秦之百萬强兵,竟何益於亡國乎?就令盡革其祭需,盡奪其保奴,以之而富國强兵,智者猶不爲也,況此些少之物,無補於裕財,括出之軍,不足以成師,實則蔑如,名則不韙。惜乎,必遠之見,不及於此也。聖上於玉堂之箚,旣令推考,則是必遠及禮官之罪,竝無逃於睿鑑之昭矣,抑臣等之區區爲慮者。此言出於必遠,而禮曹是其言,則安知後日,又無必遠,又安知後日,又無如今日之禮曹乎?此臣等之不謀同辭,齊籲九重者也。伏願聖明,痛革其謬妄,大明其是非,特令禮曹,十分酌量,毋壞舊典,毋輕改作,使疑惑者渙釋,沮喪者吐氣,以爲右文尊賢,培養多士,興善勸俗之地,斯文幸甚,國家幸甚。答曰,省疏具悉。旣已施罰,則是非自明,又令酌處,則可竢朝廷之處分。何須爾等之煩籲乎?爾等退修學業。已上燼餘
上在昌德宮。停常參·經筵。
夜四更五更,有霧氣。
下直,雲山郡守劉應文。
行大司憲鄭致和,執義閔鄕,掌令鄭榏·趙胤錫啓曰,義城縣令安應昌,請亟命改正。啓辭見上答曰,不允。
有政。吏批,判書洪命夏進,參判吳挺一病,參議未差,行都承旨趙珩進。
兵批,判書許積病上疏,參判洪重普進,參議李後山進,參知尹鏶病,右副承旨金壽恒進。〈以〉申翊全爲戶曹參判,李性恒爲獻納,金宇亨爲正言,申恦爲弼善,李峻岳爲戶曹佐郞,韓希卨爲刑曹正郞,趙復陽爲應敎,沈瑞肩爲司僕主簿,李廷沃爲珍島郡守,成釴爲富寧府使,司宰主簿許懿,掌樂主簿李晛,相換,繕工參奉金三俊,司宰參奉李志遠,相換。宋奎濂爲茂長縣監,權坽爲靈光郡守,李時楳爲刑曹參判,李廷夔爲輔德,姜與載爲軍器正,趙壽翼爲宗簿提調,鄭傅賢爲副摠管,沈益顯爲副摠管,姜栢年·張仲仁·南斗爀·李有謙爲五衛將,李翊漢爲曹司衛將,權益中·權侙爲副護軍,李敏迪爲副司直,宋奎濂爲副司果,申禹翼爲訓鍊參軍,李璞爲五衛將,李淀爲曹司衛將。
金壽恒,以兵批言啓曰,副護軍李璞,方爲禦營廳將官,故泛然擬望於五衛將,至於受點,而今聞以前任慶源府使時事罷職,時未敍用云。臣等不察之失,在所難免,惶恐待罪。五衛將李璞,改差,何如?傳曰,依啓。勿待罪。
金壽恒,以兵批言啓曰,卽接五衛將廳牒報,則衛將李守綱,除授後過限未上來云,李守綱,改差,何如?傳曰,允。
以左議政沈之源十六度呈辭,傳曰,安心調理。
金壽恒,以都摠府言啓曰,今日入直軍士,當爲中日習射,而政事相値,不得爲之之意,敢啓。傳曰,知道。已上燼餘
上在昌德宮。停常參·經筵。
自昧爽至卯時,有霧氣。巳時,日暈,太白見於未地。自午時至申時,日暈。酉時,蒼白雲一道如氣,起自乾方,直指艮方,長竟天,廣尺許,良久乃滅。
下直,訓戎僉使金百鍊。
備忘記,傳于金壽恒曰,今下弓矢,訓戎僉使金百鍊給送。
行大司憲鄭致和,掌令鄭榏·趙胤錫啓曰,義城縣監安應昌新除加資,請亟命改正。端川非他郡邑之比,自前擇差,其意有在,而新除授郡守李英馧,爲人昏庸,不解事務,曾爲戶曹郞官,亦被彈劾,嶺北完邑,不可付諸此人。端川郡守李英馧,請命遞差,其代,各別擇送。禁斷防納,法令至嚴,前後申明,亦非一再,爲守令者,所當惕念擧行,而軍威縣監李騫,本縣上納歲幣木,私許防納之說,現發於該曹推問色吏之時,事甚可駭。軍威縣監李騫,請命罷職。答曰,依啓。安應昌事,不允。
吳挺垣,以訓鍊都監言啓曰,馬兵別將及右部千摠,作闕已久,無可代之人,尙未差出之意,曾於榻前已爲陳達矣。別將則以柳遐纔已啓下,柳遐時在全南道,疾病事故,上來遲速,未能豫知,而堂上將官之見存者,右別將朴泂,左部千摠朴宗寧,中部千摠成釴。朴泂則兼察左別將,朴宗寧則兼察右部千摠,成釴,則中軍,趙必達,方在待命中,不得行公,故兼察中軍之任,莫重軍務,如是兼察,事甚苟簡。昨日政,成釴,又移授富寧府使,卽今只有朴泂·朴宗寧二人。非但兼察無人,前頭入直操鍊重事,將不成貌樣,極爲可慮。成釴,富寧府使改差,使之仍察千摠之任,何如?傳曰,允。
吳挺垣,以兵曹言啓曰,前日因本曹諸將取才啓辭,御製兵將說,令該衙門,廣求中外,以爲刊行之地事命下矣。卽爲分付於校書館,使之廣求,而時未得之矣。卽者出身柳義傑,御製兵將說謄本一冊,持納本曹,稱以厥父故府使柳瑚,亂前謄書此冊,而年久流汚,故手自繕寫來呈云。雖非印本,姑先封入,以爲睿覽之地,敢啓。傳曰,知道。此人似當有論賞之擧,校書館覓出之後稟處。
成夏明,以戶曹言啓曰,本曹佐郞任奎病重,不得察任,已過三朔,事務煩劇之地,不可久曠,今姑遞差,其代,令該曹,以在京無故人擇差,何如?傳曰,允。
金壽恒,以義禁府言啓曰,禮曹啓曰,氷庫各梗,消瀜多少摘奸文書,詳考以啓事,臣等榻前親承傳敎矣。取考開氷時摘奸文書,則各梗間數,雖有多少,深處則不得見。不能每間尺量,或止於五六間,或止於七八間,故皆從五間而計之,則司宰監消瀜十四尺五寸,平市署十七尺一寸,而摘奸前所用三梗,竝爲計之,則工曹十六尺八寸,司僕寺十七尺四寸,軍器寺十八尺矣,敢啓。傳曰,言于禁府,以此從輕重照律事命下矣。被囚主梗官,今將照律,而以禮曹啓辭,各梗消瀜尺數多少論之,則平市署主梗消瀜尺數,稍多於司宰監,而通五梗論之,則軍器寺主梗消瀜尺數,視他梗最多。若依前規,只罷尤甚者,則軍器寺當之,而此則非本府處置之事,何以爲之?敢稟。傳曰,旣已用下之梗,則今姑置之,今番生事,兩梗中從其多少處之,可也。
金壽恒,以備邊司言啓曰,江華留守,例兼本司堂上,故新除授未赴任之前,及因事上京之時,同參本司之坐,而新留守閔應協,謝恩之後,一不來參,連四度,以病懸錄於入啓單子,雖未知其身病輕重,而揆之事體,殊甚未便。閔應協推考,何如?傳曰,允。
金壽恒,以義禁府言啓曰,卽接京畿水使李元老狀啓,則圍籬內墻北隅外邊體墻則不壞,而蓋瓦及短椽半間頹落云,依前例自本府修葺後啓聞之意,分付,何如?傳曰,允。
趙珩,以禮曹言啓曰,自前謁聖,不在於釋奠之日,而卜日別行,則或有酌獻之時,舊例亦或有只爲焚香之時,今此謁聖時,依近例酌獻禮擧行乎?敢稟。傳曰,依啓。
靑平尉沈益顯疏曰,伏以臣愚騃,猥蒙聖恩,驟躋宰列,常懷憂懼,千萬夢寐之外,忝叨新命,驚汗沾背,罔知攸措。摠管乃是宿衛重任也,此豈如臣年少者所可堪乎?況臣持身無狀,重被臺論,推緘雖畢,而臣家奴方在囚推中,時未結末,廉恥所係,何敢擧顔就列乎?伏乞聖慈,曲加憐察,亟遞臣摠管之任,以便公私,不勝幸甚。臣無任激切屛營之至,謹昧死以聞。答曰,省疏具悉。卿其勿辭察職。
行副護軍蔡裕後疏曰,伏以無狀小臣,處事舛錯,雖蒙體下之恩,獲遞本職,而所當一向屛伏,以竢公議,第緣譯院有雜科設施之擧,史局有撰定結末之事,故顚倒出謝,今皆竣役,方擬更煩呼籲,竝解官銜。玆者伏見四學儒生之疏,臣尤不勝惶蹙,罔知攸處。臣之所帶兼任中文衡之職,例兼知館事,今旣重見斥於士林,而臣亦無以自解,則其何敢不恤公議,抗顔自在,汚衊名器也哉?揆之事理,決不可一日冒據。伏乞聖慈,察臣情勢,十分狼狽,亟將臣大提學之任,先許鐫免,千萬幸甚。臣無任慙悚屛營之至,謹昧死以聞。答曰,省疏具悉卿懇。儒生等事,未知其洽當,卿其安心勿辭。已上燼餘
上在昌德宮。停常參·經筵。
巳時,太白見於午地。未時申時,日暈。
正言金宇亨啓曰,大司諫李時楷,卽臣婚姻家,在法當避,勢難仍冒。請命遞斥臣職。答曰,勿辭。
司諫李正英,獻納李性恒啓曰,正言金宇亨,以大司諫李時楷,卽臣婚姻家。在法當避,勢難仍冒,引嫌而退。婚姻家相避,載在令甲,在下者遞,已成規例。正言金宇亨,請命遞差。答曰,依啓。
金壽恒啓曰,正言金宇亨,再啓煩瀆,退待物論矣。傳曰,知道。
行大司憲鄭致和,執義閔鄕,掌令鄭榏·趙胤錫啓曰,闕內入直之官,面看相替,乃是規例,而近來自便成習,間或有徑出者,殊甚未安。昨日玉堂入直上下番中,一員則以修正廳晝仕進往,一員則不待替直,徑自出去。以致本館一時俱虛,事體不當如此,當該徑出之員,請命推考。答曰,依啓。
傳于金壽恒曰,江華留守,何時下直云耶?問啓。
金壽恒啓曰,傳曰,江華留守,何時下直云耶問啓事,傳敎矣。卽招吏曹郞廳,問于江華留守閔應協,則來初一日,當爲辭朝云矣。敢啓。傳曰,知道。
備忘記,傳于曺漢英曰,昨因憲府啓辭,軍威縣監李騫,以防納事罷職,而第念近來此弊滋甚,民不堪其苦,不可不嚴治。與受者所當同罪,而不可獨治李騫,令該府李騫拿來,問其防納之人,以均其罪,可也。
以左議政沈之源,十八度呈辭,傳曰,安心調理。
平安監司柳淰疏曰,伏以臣,積勞傷氣,積慮傷性,危症一發,百病交侵,酬酢則勢所不能,調治則時非自便,不得已冒死呼籲,至於三啓,日夜恭竢者,惟是恩遞之命矣。今者伏見備局回啓,則以調理察任爲辭,已得蒙允,是則惟以臣之所患,猶可調理,則自當差復,本道事務之積滯,亦不至大段而言也。臣雖至愚極陋,亦聞人臣分義,苟有一毫氣力,或可自强,則此何等時,而敢以自己賤疾,累瀆於君父之聽,自就於孤恩負罪之地乎?臣之得病,今至二十餘日,而寢食俱廢,身不離席,道內簿牒,山積而雲堆,可以回啓者,可以題送者,可以卞釋而處決者,非一事也,而閉目僵臥,一不可否,如此而尙可一日仍冒而虛帶乎?朝廷知臣疾病,果已深重,非出於循例飾病之爲,則必不以調理察任,責之於今日也明矣。加以臣有長孫一人,年纔九歲,離其父母,隨臣遠來,今二十一日,猝然得病,竟至於死,其言笑行步之狀,森森如在目中,抱屍一痛,肝腸寸斷,以至淚泉自枯,視不能見物,耳漏自塞,聽不能聞聲,昏昏憒憒,自同有息之尸,從前脹症痰喘,數日之內,更加十層。揆諸人事,參以病勢,其可調理而易差,其可平心而察任乎?伏乞聖慈,憐臣病勢之深重,察臣情理之難堪,亟賜恩罷,使得生入脩門,則含恩感戴,死日生年,連上三辭,已涉煩猥,而今又露章,極知過濫,而公私狼狽,不得不爾,伏地惶恐,涕泣而已。臣不勝瞻天懇切之至。答曰,省疏具悉卿懇。廟堂之意,似非偶然,卿其安心勿辭,調理察職。
行副護軍蔡裕後疏曰,伏以臣之乞解文衡,非有毫分別意,亦非修飾文具。實以掌文知館之臣,處事舛錯,旣見斥於士林,則斷不可抗顔自恣,冒竊而仍據之也。臣之叨此地,居然已六年矣。控疏煩籲,不知幾許度,而猶未若今番之悶蹙,溫批雖降,私懇愈切。伏惟聖明,已垂洞燭,而眷渥偏隆,未卽兪允,顧臣萬無仍冒之理,而前頭公家之事,亦多妨碍,不得不連章瀆陳。伏乞聖慈,恕臣狂僭,憐臣危迫,亟遞臣文衡之任,以便公私,臣不勝慙悚屛營之至。答曰,省疏具悉卿懇。文衡重任,決不可輕遞,卿其安心勿辭。已上燼餘
上在昌德宮。停常參·經筵。
金壽恒,以兵曹言啓曰,當日私奴孝業稱名人,自金虎門入來,差備門外擊錚,極爲駭愕,令攸司囚禁治罪,同門守門將柳綽,常時不能禁斷,以致闌入,亦爲非矣。請推考。傳曰,允。已上燼餘
自昧爽至辰時,有露氣。自巳時至酉時,日暈。已上內下日記
兵曹草記。答曰,知道。今後凡科擧,切勿用左筒箇,六兩外,亦勿許有舌角指,而皆添入事目中。已上內下記草
實錄廳啓曰,謄錄郞廳許珽·鄭鑰·宋奎濂,外任除授。洪柱三,病重不能來仕,已至半月餘。請竝遞改,其代,前判官崔寬,兵曹佐郞李行道,典籍鄭樸,奉常直長黃道宏,差下,使之察任,何如?傳曰,允。已上吏曹謄錄郞廳朴必珍校。日記郞廳李重彬書。
上在昌德宮。停常參·經筵。
左議政沈之源,十九度呈辭。傳曰,安心調理。
應敎趙復陽上疏,入啓。答曰,省疏具悉,爾其勿辭察職。
府啓,請前後當該承旨,竝從重推考。答曰,依啓。已上內下記草
上在昌德宮。停常參·經筵。
領議政鄭太和箚子,入啓。答曰,省箚具悉。箚辭誠爲允當,當令該曹,依箚辭施行焉。
都承旨趙珩,右副承旨金壽恒上疏,入啓。答曰,省疏具悉。卿等勿辭察職。
左承旨成夏明,左副承旨曺漢英上疏,入啓。答曰,省疏具悉。爾等勿辭察職。
兵曹判書許積上疏,入啓。答曰,省疏具悉至懇。卿之不安,有甚於疾病之意,予非不知之,而不但廟堂之意,實非偶然,任重不暇體卿不安之意故也。卿其安心,益加調理察職。已上內下記草
巳時,太白見於未地。已上內下日記
上在昌德宮。停常參·經筵。
巳時,太白見於未地。已上內下日記
左議政沈之源,二十度呈辭。傳曰,固辭至此,勉從之意,遣史官傳諭。已上內下記草
上在昌德宮。停常參·經筵。
吏批啓曰,新除授忠淸監司姜瑜,旣已被罪,其代,今當差出,而堂上中擬望之人乏少,問于大臣,差出,何如?傳曰,允。已上吏曹謄錄
備邊司啓曰,摠戎使可擬之人絶乏,不得備三望,以兩人書入之意,敢啓。答曰,雖云乏人,豈至於此乎?更加詳察,加望以入。
以申埈爲摠戎使。
又啓曰,以本司摠戎使望單子,兩人書入事草記,答曰雖云乏人,豈至於此乎,更加詳察,加望以入事,命下矣。畿輔摠戎之任,地望甚重,非如尋常兵水使之比,不敢苟充備擬,故只以宿望兩人書入矣。今承下敎,不勝惶悚,而急遽加望,恐有未盡之患。臣太和,願於明日晝講後,登對稟定之意,敢啓。答曰,依啓。備局謄錄
上在昌德宮。停常參·經筵。
晝講爲之,仍爲領相引見。已上內下日記
備邊司啓曰,卽今本司有司堂上,無故行公,只有一員,堂上中吏曹參判吳挺一,有司堂上差下,察任,何如?答曰,允。備局謄錄
知中樞申景琥上疏,入啓。答曰,省疏具悉卿懇。前頭擧動尙遠,卿其安心勿辭。
府啓,成釴富寧府使謀避事。答曰,此非渠罪,勿爲煩論。已上內下記草
晝講入侍時,知事鄭維城,特進官洪重普,參贊官吳挺垣,侍讀官李殷相,檢討官李時術,假注書金縝,記事官張世良·金壽興。講詩傳北山,自禮儀旣備,止何以致之。
上在昌德宮。停常參·經筵。
巳時,太白見於未地。夜五更,有霧氣。已上內下日記
副護軍蔡裕後上疏,入啓。答曰,省疏具悉卿懇。該曹回啓,可謂至當之公論,足定一時之浮議,而卿之固辭至此,實未曉其意之所在矣。乃乘此時,而欲免之計乎?卿雖懇懇,其於予之不聽何?勿爲瀆擾,亟出察職。已上內下記草
晝講入侍,同知事洪命夏,特進官呂爾載,參贊官蔡忠元,侍讀官李殷相,檢討官李時術,假注書金縝,記事官張世良·金壽興。講詩傳北山,自信彼南山,止順孝子之心也。
晝講時,同知事吏曹判書洪命夏所啓,近來守令,厭避成習,無非國綱解弛之致。端川郡守李會源,頗有善治之聲,而先送其妻子於京中,以爲圖遞之計,俄有本道考下之事,非但多有人言,大臣亦言其非,似不當置之矣。上曰言于該曹事,傳敎矣。本郡旣非邊地,似不當論以謀避,邊倅之律,依法典准期不敍,何如?傳曰,依允。還除外之規,切勿頹落,可也。已上吏曹謄錄
上在昌德宮。停常參·經筵。
自昧爽至辰時,沈霧。巳時,太白見於未地。夜四更,流星出屢星下,入壁星上,狀如鉢,尾長六七尺許,色赤,光照地。已上內下日記
傳曰,史官一員待命,騎馬三匹立之。社稷大祭所內摘奸。已上內下記草
上在昌德宮。停常參·經筵。
視事,以釋奠祭齋戒,停。
夜二更,艮方,有氣如火光。已上內下日記
刑曹判書尹絳上疏,入啓。答曰,省疏具悉。卿其安心勿辭。
忠淸監司李慶億上疏,入啓。答曰,省疏具悉卿懇。卿才允合擢用,宜勿控辭,速往欽哉。
府啓,請富寧府使成釴謀避事。答曰,已諭,毋煩。已上內下記草
上在昌德宮。停常參·經筵。
府前啓。答曰,毋庸堅執。
忠淸監司李慶億上疏,入啓。答曰,省疏具悉卿懇。念卿之有病故,遞邊方煩劇之務,而授內地從容之任,於卿有何傷乎?卿其安心勿辭。已上內下記草
上在昌德宮。停常參·經筵。
夜二更,黑雲二道,起自乾方,橫過月邊,至坤方,廣如匹布,長各二尺許,一道先滅,一道漸移東南,長亦漸長,移時乃滅。已上內下日記
前領中樞李敬輿遺疏。答曰,新喪元老,予庸痛悼,繼有遺疏,而誡誨切至,語意深遠,懇懇之忠,戀戀之誠,溢於辭表,益用悲愴,無以爲懷,可不書紳而服膺焉?嗚乎,逝者難追,予懷曷諭?用敷心腹,以諭左右耳。已上內下記草
政院啓曰,自前大臣之喪,成服後,有遣承旨致弔之擧。今此李領府事之喪,明日成服也,致弔事何以爲之乎?敢稟。傳曰,允。致祭謄錄
上在昌德宮。停常參·經筵。
申時,日暈左珥。已上內下日記
備邊司啓曰,鷹連領去中使一行譯官·別監等,呈狀于本司曰,北京事機,與前不同,自今年,大小行次員役等所帶物件,一一開錄,以印信文書,呈納憑考事,纔有淸國咨文,凡使臣行中,則例有計開單子,而今此領鷹中使之行,雖不敢挾持違禁之物,往來路費盤纏及例用禮單等物,不得不輸去,若無印信文書,難免鳳城之攔阻,願得踏印單子云。領鷹之行,與使臣事體稍異,自朝廷,開錄其所齎雜物,成給印文,似未妥當,令義州府尹,按檢渡送時,點閱物件,別錄色目,踏印給付,則渠輩入柵之際,可得以此憑准。以此意平安監司·義州府尹處,竝爲行會,何如?答曰,允。備局謄錄
禮曹參判尹順之上疏,入啓。答曰,省疏具悉。卿其安心焉。
吏曹判書洪命夏上疏,入啓。答曰,省疏具悉。卿其安心勿待罪。
院啓,請禁斷宮家奴子橫侵海西事。答曰,依啓。已上內下記草
司僕寺啓曰,各官分養馬,隨其上來,卽爲分給禁軍及都監馬隊·禦營別抄事,旣有傳敎,故隨其所捧,左右禁軍處,爲先從願分給,而以其十分擇取之故,所給者只三十八匹,訓局馬隊二十四匹,禦營別抄十匹,合七十二匹。從其自願,已爲擇給,而其餘二百八十八匹,則放牧於箭串,姑待前頭濟州歲貢馬上來,將爲一體分養之意,敢啓。傳曰,知道。已上司僕謄錄
上在昌德宮。停常參·經筵。
自二更至四更,月暈。已上內下日記
弘文館啓曰,本館上番,只有三員,而應敎趙復陽,掃墳受由,已爲下鄕,校理李殷相·安後說,俱以京試官,進去試所。下番亦有三員,而新除授修撰閔點,在外未上來。修撰李時術,方在服制中,而上番俱空,不得已昨陞上番,今方入直,副修撰睦來善,以下番亦爲入直,而當此開筵之日,姑陞上番,不但事甚苟簡,疾病事故,亦不可豫料。本館闕員,後政差出,牌招肅拜,使之推移入直,何如?傳曰,允。已上吏曹謄錄
院啓,請司諫李正英遞差事。答曰,依啓。
兼文學李端相上疏,入啓。答曰,省疏具悉。爾其勿辭察職。已上內下記草
上在昌德宮。停常參·經筵。
傳曰,國家之置臺諫,豈徒然哉?耳目之寄莫重焉,凡於論事之際,必須十分詳愼,雖在庶官,固不可輕易,況儀賓乎?頃日諫院所論,靑平尉沈益顯之事,令該曹査覈,則無一近似,有同構揑陷人者之所爲,豈不寒心乎?當該發論臺官,令攸司從重推考,以懲此習。
政院啓辭。答曰,噫,如許重任,全不擇人,而徒以分別色目而授之。又從以勸行胸臆,則從今以往,打開群枉之門也。設置臺官,於國家何益哉?可嘆。
府啓,請靑平尉發論臺諫推考還收事。答曰,不允。已上內下記草
政院啓曰,備邊司郞廳,以大臣意來言,今日賓廳坐起日次,而私忌相値,故開坐於外司,賓廳坐起,則當於後日爲之云矣,敢啓。答曰,知道。已上備局謄錄
上在昌德宮。停常參,只晝講。
巳時,太白見於未地。已上內下日記
晝講入侍時,同知事尹絳,特進官柳赫然,參贊官曺漢英,檢討官李時術·睦來善,假注書金縝,記事官李汝舟·金壽興。講詩傳北山,自祭以淸酒,止進我髦士而勞之也。已上日記
晝進官柳赫然所啓,禦營廳別破陣募得,知數後給料事,曾有稟處之命矣。卽今募得之數,已至二百四十戶,而輪回立番,故恒留之數不多,給料事何以爲之?上曰,令廟堂議處。又所啓,禦營把摠二十五人中,只入番二司把摠付料,而此外則雖在京之人,皆不付料,無以料賴,而且其數不多,亦爲付料,何如?上曰,言于廟堂。備局謄錄
以柳炫爲泰安郡守,柳椐爲平山府使,李汝澤爲平壤判官,金宗一爲蔚山府使,李星徽爲綾州牧使,李堥爲全南都事,崔文澳爲靈巖郡守,曺挺宇爲萬頃縣監。已上吏曹謄錄
吏曹判書洪命夏上疏,入啓。答曰,省疏具悉卿懇。此是從來朝著痼疾,卿其可欲爲引而自當乎?何以有予言而後始怪之乎?此亦可謂怪底事也。卿其安心,勿辭察職。已上內下記草
上在昌德宮。停常參·經筵。
夜自二更至五更,月暈,有霧氣。已上內下日記
傳曰,仁政殿儒生命官殿講,居首,進士鄭載海,幼學鄭載岳,竝直赴會試。之次,進士金厚殷·具仁·沈之浣·李德九,竝給二分。
吏曹參議宋浚吉上疏,入啓。答曰,省覽疏辭。知爾上來,予用欣悅,無以爲諭,幾年勞思,今始幡然乎?亟欲相見,而適緣日暮且雨,未得如意,可嘆可嘆。爾其安心勿辭,明朝入來,以敍願言之懷,則此心誠爲滿足矣。
府啓。答曰,依啓。諫院官員推考事,曾無此例爲言,而臺諫鄭始載,論金宗一失實事,大臣啓請論罪,頃纔敍用矣。已上內下記草
上在昌德宮。停常參·經筵。
備邊司啓曰,今十四日晝講時,特進官柳赫然所啓,禦營廳別破陣及把摠等給料事,當爲覆啓,而文字恐未詳盡,後日登對時,面稟定奪,何如?答曰,允。備局謄錄
傳曰,參議宋浚吉,昨已入來云,令該曹米饌·柴炭等物,卽爲輸送,此後庖人繼肉,廩人繼粟,毋使有乏也。
傳曰,贊善宋時烈病患,尙未快愈云,特令該曹,楊根郡守鄭後啓,斯速下送看病。書啓。
贊善宋時烈上疏,入啓。答曰,省疏具悉至懇。贊善之所患,尙未快愈,不能登途,有此投疏進言之擧,予甚驚駭,無以爲謝。設使有病,必有神明之扶相,而何至若此?無乃寡昧之誠意淺薄,不能動神明而然耶?戀戀之懷,良不可任,未可從容登途,入京調治乎?誠如是則勞思夢想之懷,庶可少慰,而存問治療,不亦便好乎?以此至望耳。疏中所陳之言,無非肺腑中流出至誠之意,寡昩雖不敏,敢不書紳而服膺焉,小冊中所言,眞是愛我之血忱,寧不感動於心乎?一本疏辭,凜凜正大,與古聖之語,可謂相表裏矣。此予之所以惓惓不能忘,而日夜思欲致之之意也。不鄙寡人而徒尙其誠,從容上來。
吏曹參議宋浚吉上疏,入啓。答曰,省疏具悉爾懇。予之亟欲相見者,不但欲見舊日之面,以敍久曠之懷耳。實惟慕義無窮,以益國家之意也。豈可以一番敍話,以塞其責乎?子曰,吾豈匏瓜也哉,焉能繫而不食?子路曰,不仕無義。孟子譏其不與共天位治天職。古聖賢之意,槪可見矣,而今疏中,有曰苟有可愛之意,何必游辭虛遜?此誠予之不能釋然者也。何邁邁若是之甚也?爾其諒處焉。
大司憲鄭致和上疏,入啓。答曰,省疏具悉。卿其勿辭,調理察職。
府啓。答曰,唯觀其是非而已。宮家何罪焉。
院啓。答曰,勿煩。已上內下記草
上在昌德宮。停常參·經筵。
同知李時楷上疏,入啓。答曰,省疏具悉。卿其勿待罪。
副護軍權堣上疏,入啓。答曰,省疏具悉。爾其勿辭。
吏曹參議宋浚吉上疏,入啓。答曰,省疏具悉辭意。懇懇至此,豈可强迫,以貽不安乎?本職今姑遞改,而米饌之賜,如此不腆之物,何用辭爲?爾其安心勿辭。
院啓。答曰,依啓。推考還收事,不允。
府啓。答曰,不允。已上內下記草
晝講入侍時,知事李厚源,特進官尹順之,參贊官金壽恒,侍講官李正英,檢討官睦來善,假注書金縝,記事官李汝舟·金壽興。講詩傳北山,自以我齋明,止章十句。已上日記
院啓,上番軍,輪回分定,以均苦歇,已成規例,而近來永定之弊,最爲切害。各處分定,多至四百餘名,元軍老弱除番者,每朔價布,例納二匹,而至於永定爲名者,各處下人輩,視爲囊槖,代立私人,不用常式,任意威脅,倍數勒捧,以此屬於永定者,不堪其苦。請令該曹,一體輪回分定,俾無貧寒軍士偏苦之弊。答曰,依啓。已上捕廳謄錄
上在昌德宮。停常參,只晝講。
巳時,太白見於未地。午時未時,日暈。已上內下日記
夜一更,月暈。四更五更,月暈,廻火光。已上內下日記
晝講入侍時,特進官李時昉,同知事尹絳,參贊官吳挺垣,侍讀官李殷相,檢討官睦來善,假注書金縝,記事官李汝舟·金壽興。講詩傳北山,自大田多稼,止其孰能之。
晝講時,特進官李時昉所啓,守禦廳,有所用之處,落幅紙,欲爲多得。今番監試會試落幅紙,沒數移給守禦廳,何如?上曰,依爲之。備局謄錄
府啓,請貿販一事禁斷事。答曰,不允。
副提學趙壽益上疏,入啓。答曰,省疏具悉。卿其勿辭察職。已上內下記草
晝講時,特進官李時昉所啓,各道點馬,今將發送,而問於兵曹,則禁軍無馬者,二百五十三匹,禾老病馬當爲換給者,九十六匹云,以此數捉馬於諸道,則一牧場所捉,多不過十餘匹,而捉馬之時,其弊不貲。今年京畿·黃海道,則民力重困於勅行,湖西沿海,則失稔尤甚云。不可又責以驅馬之役,姑爲停止,以待明年,觀勢爲之,而兩南及咸鏡道,仍爲擧行,何如?上曰,然則依爲之。
大司諫尹鏶,獻納李性恒,正言鄭晳·李行道啓曰,京衙門貿鐵於海西之弊,有難勝言。分給價布,多定斤數,其差遣之人,又多營私自利之事,重稱加捧,其弊尤甚,以此吹鐵爲業者,無以支保,擧皆逃散。請令各衙門稍加裁量,以省一分之弊,其中差遣之人,尤甚濫徵者,亦令本道監司,明査報本司,從重治罪事。答曰,依啓。已上司僕謄錄
上在昌德宮。停常參·經筵。
贊善宋浚吉,引見。已上內下日記
備邊司郞廳,以領議政意啓曰,頃日領敦寧府事金堉,請行湖南大同之法事,下備局。其時左議政沈之源,方在呈告中,臣以待其出仕,登對同議之意,啓稟蒙允之後,左相旋卽遞職,未得定奪矣。近聞陳箚大臣之言,上箚本意,必欲趁今秋爲之,臣之愚意,設令十分當行,人無異見,必須先使道臣,遍問列邑,各以民願之如何,事勢之便否,具錄啓聞,然後方有所議處,恐難容易斷行,以及於今年之秋也。適緣僚席有故,莫重擧措,臣不敢獨爲講定,以致大臣箚辭,淹過多日,臣不勝未安,而其在事體,不厭愼重,姑俟卜相之命。且待右相回還,與原任諸大臣,一時會議,何如?答曰,允。備局謄錄
院啓,請敬差官李之翼,兼持平遞差,吏曹當該堂上·郞廳推考,宣傳官行首掌務罷職,令該曹禁斷事,嚴飭事。答曰,依啓。已上內下記草
院啓,敬差官,必以五品兼臺差送,乃祖宗朝舊規也。慶尙左道災傷敬差官李之翼,陞出六品屬耳,時未兼五品之職,而遽授敬差官之任,仍兼持平,旣非隨品兼臺之舊規,而政體未免顚倒,物議皆以爲非。請李之翼兼持平遞差,該曹亦不無所失,當該堂上·郞廳,竝命推考。批答在上
傳曰,判尹李浣家,遣高陽郡守柳後聖看病。已上藥房日記
上在昌德宮。停常參·經筵。
夜二更,白雲一道如氣,起自坤方,直指東方,長竟天,廣尺許,良久乃滅。五更,月暈,有霧氣。已上內下日記
藥房啓辭,中宮殿症候,令醫女入診事。答曰,知道。
藥房再啓,中宮殿御藥葶藶木香散劑入事。答曰,知道。
戶曹判書鄭維城箚子。答曰,省箚具悉。卿其安心勿待罪,亦爲勿辭。
內醫院草記。答曰,依啓。鄭後啓,自當上來,姑勿催促,可也。且尹善道,令本道嚴爲開諭,似未妥當,付軍職,令本道給馬,使之從速上來,宜當。已上內下記草
藥房啓曰,臣等卽者,伏見內下中殿症候,各樣症勢,不勝驚慮之至。此非一朝猝發症候,已至三年,臣等恨不得早聞,趁卽議藥而進也。請令醫女爲先入診,詳察脈候,以爲議藥之地,敢此竝稟。批答在上
中殿問安。答曰,知道。
世子宮問安。答曰,知道。
藥房啓曰,醫女入診之後,與柳後聖及諸醫等相議,則脈候熱氣頗多,不可用蔘朮溫補之劑。當以治濕利水道止泄瀉爲先,宜用葶藶木香散一劑,以觀症候之如何。此藥半劑,爲先劑入之意,敢啓。批答在上已上藥房日記
上在昌德宮。停常參·經筵。
藥房·政院·玉堂問安。
自初昏至夜一更,雷動電光。自二更至五更,電光。
國忌齊戒。已上內下日記
藥房問安啓辭。答曰,知道。此非一朝可瘳之症,勿爲逐日問安。已上內下記草
中宮殿問安。答曰,知道。
世子宮問安。答曰,知道。已上藥房日記
上在昌德宮。停常參·經筵。
藥房·玉堂問安。答曰,知道。時無少效矣。
巳時,太白見於未地。夜五更,流星出天園上,入坤方天際,狀如甁,長三四尺許,色白。已上內下日記
上在昌德宮。停常參·經筵。
政事爲之。
巳時,太白見於未地。已上內下日記
府啓,請臺諫處置事。答曰,依啓。緣此一事,兩司皆遞,予用不安矣。其推考棄而勿用。已上內下記草
弘文館啓曰,修撰李時術,病重陳疏,有調理之命,卽爲出去。下番無替直之人,上番一員,姑降入番,且上番,除入直人外,亦無推移相替之員,極爲苟簡。上下番闕員,今日政差出,牌招肅拜,何如?傳曰,允。
有政,以許遂爲豐川府使,趙果爲長淵府使,金壽昌爲安岳郡守,金汝亮爲載寧郡守,徐顯一爲文化縣監,金阜榮爲長連縣監,李壽翼爲殷栗縣監。已上吏曹謄錄
司僕寺啓曰,濟州出來先運年例進上馬八匹,三名日進上馬六十匹,及凶咎馬六十一匹。共一百二十九匹內,一匹則本州載船時病傷,不爲出送,其餘一百二十八匹,已到本寺。禾毛色,別單以入之意,敢啓。傳曰,允。已上司僕謄錄
上在昌德宮。停常參,只晝講。
巳時,太白見於未地。已上內下日記
武科一所草記,請文臣則四館,備三員停擧,而武臣則非四館,謂之先生者,私怨,擅自停擧,今後則文臣一體爲之事。答曰,知道。停擧一事,令該曹處之。已上內下記草
晝講入侍時,同知事洪命夏,特進官洪重普,參贊官蔡忠元,贊善宋浚吉,侍讀官李殷相·安後說,假注書金縝,記事官李汝舟·金壽興。講詩傳北山,自瞻彼洛矣,止三百三十四句。已上日記
中宮殿,藥房口傳問安。答曰,知道。藥房日記
上在昌德宮。停常參·經筵。
傳曰,罰已行矣。前宣傳官尹天賚敍用。
院啓,請獻納趙龜錫,斯速乘馹上來,正言鄭晳·李行道遞差事。答曰,依啓。
領府事金堉箚子。答曰,省箚具悉。卿其安心勿辭。已上內下記草
傳于政院曰,領敦寧府事金堉家,遣內醫看病。
司僕寺啓曰,濟州年例馬八匹,三名日馬六十匹,及凶咎馬六十匹,先運上來,按籍點閱,則非但少無才品,駑劣體小,未有甚於今年。所謂年例馬八匹,自前以八駿爲名,本州十分精擇,善爲護養,待其肥澤上送,而如是無形,其爲不曾留意於馬政,據此可知。且其越海,必趁夏初,七月旬前,例爲上納,而今年則秋節已深之後,始爲上來,當此草枯之時,放牧箭串,亦爲難便。濟州牧使具義俊,從重推考。凶咎馬則不係於國用,而本寺一日留養,亦且有弊,爲先分給於納帖願受人處,何如?傳曰,依啓。已上司僕謄錄
上在昌德宮。停常參·經筵。
自昧爽至辰時,有霧氣。巳時,太白見於未地。申時酉時,日暈。夜二更三更,電光。四更五更沈霧。已上內下日記
領府事金堉箚子,入啓。答曰,省箚具悉卿懇。卿辭至此,今姑勉副焉。已上內下記草
吏批啓曰,新除授全南都事李堥,呈狀於政廳曰,自少屢經死病,頃於試院,重患內傷外感之症,累日調治,尙未收效,一向沈綿,至於左邊偏虛,不能收拾,旬月之間,決難赴任,年分已迫,事甚狼狽,速爲入啓處置云。李堥頃者以病呈狀,而或慮有厭避之弊,使之調理赴任矣。今聞其病勢,果是實狀,當此覆審之時,似難等待其差復赴任。全南都事李堥,改差,何如?傳曰,允。
有政,以趙裒爲富寧府使,閔昇爲中和府使,全弘一爲安邊府使,金濬爲原州敎授。已上吏曹謄錄
藥房提調鄭維城,同副承旨李正英啓曰,中殿所服葶藶木香散六貼,已盡進服,其有一分收拾耶?若無顯效,則似當更議他藥,臣等不勝憂慮,敢來問安。答曰,似不無其效矣。
中殿,口傳問安。答曰,與昨一樣矣。藥房日記
兵曹啓曰,軍士永定之弊,誠如臺諫所啓,而其中事勢,有不得不永定處,故臣積,昨於榻前,以參酌變通之意,有所陳達矣。旋念臺諫論啓蒙允之事,本曹遽卽變通,亦涉未安,待各衙門及各處啓請後,參酌緊歇,更爲稟處未晩,故今不擧論,而本曹所管不得不永定處,爲先別單書啓之意,敢啓。傳曰,依啓。已上謄錄
都摠府啓曰,今日入直軍士,當爲中日習射,而政事相値,不得爲之之意,敢啓。傳曰,知道。已上摠府謄錄
上在昌德宮。停常參·經筵。
府啓,下諭事。答曰,依啓。已上內下記草
備邊司啓曰,今二十五日,兵曹判書許積引見時,承旨李正英所啓,古者,朝臣休告出外,凡有聞見,亦皆陳達,臣於頃者,待罪嘉山,有一不可不變通之事,當其在官之日,報于方伯,則以事係沿革,不許,再報則定差員,與定州牧使,使之摘奸便否,以爲啓聞處置之地。定州牧恐有失地之患,稱病不出,未卽擧行,而臣又遞來,此事不成,而兵曹判書許積,乃其時監司,詳知其事,今適同爲入侍,敢陳曲折。平安道,自中和至義州,無不濱海,而唯獨嘉山無之,常時及勅行時,魚物皆責於陸地之民,有同緣木求魚。定州則濱海最多,至於將官鄕所之廳,皆有漁箭,若從便割給若干處,則於嘉山民,爲惠甚大矣。定州之地,從海邊,遠入嘉山之境,有若屛蔽者然,割給之際,形勢亦便。雖或以人民竝給爲難,割給漁採之所,則以其近處居民漁採,亦可以補用矣,上曰言于廟堂事,命下矣。嘉山設邑之後,至于今不得變通者,亦必有所以,地界割給,事甚重難,而試令本道監司,詳査本郡事勢,及定州海邊漁採之所割給便否,明白啓聞後,議處,何如?答曰,依啓。備局謄錄
藥房啓曰,中宮殿葶藶木香散進服後,伏未知症候加減之如何,伏切憂慮矣。昨承聖批,以似不無其效爲敎,不勝喜幸。此藥半劑,昨又劑入,連次進服,期於快收其效,昨日進藥後,未審夜來症候何如?敢來問安。答曰,多服藥餌之後,徐徐收效,似難一時快瘳矣。
中宮殿問安。答曰,大便之滑,與昨一樣。藥房日記
政院啓曰,自前大臣喪事致祭官,例以禮曹郞官差遣,而今日吏曹,領中樞府事李敬輿致祭官單子,以弘文館官員書啓,故招吏曹下吏問之,則當初禮曹,以遣近臣致祭啓下,故以近臣書入云。取考前例,則故相臣申欽·李廷龜致祭時,皆以禮曹郞廳差遣。唯完平府院君李元翼,領敦寧府事金尙憲致祭時,因別敎,以弘文館官員差遣,而領中樞府事趙翼致祭時,本院不考舊例,以兩相臣時事,泛然取稟,以致爲例。大臣致祭,何等重事,而或遣近臣,或遣禮官,未有一定之式,殊甚未安。自今以後,該曹則依舊例以禮官差下,而必有別敎,然後差遣近臣事,申明分付該曹,擧行,何如?傳曰,依啓。該曹所爲,殊涉不察,當該官員推考。
左承旨蔡忠元啓曰,頃日禮曹,李領府事,致祭官定奪時,臣得見本院日記,則乙未四月十九日,本院啓曰,領中樞府事趙翼祭文,今已啓下矣,取考前例,則皆以爲,弘文館官員別遣,今亦依此爲之乎?敢稟。傳曰,依例爲之矣。臣意以爲,自前旣有如許定奪,則今不當更爲稟定,故使之依例擧行而已。昨因本院啓辭,有該曹推考之命,臣曾以該房,不能援擧前例,更爲稟定,以致如此,此皆臣之昏昧不察之罪,非該曹之所失,不勝惶恐待罪。答曰,知道。勿待罪。已上致祭謄錄
捕盜廳啓曰,左右伏兵軍,每當番,各五十五名定送,而外方迷劣軍兵,未諳家內巡伏夜禁之規。非但每致生事,賊倘窺捕之際,手生見失之患,比比有之,故曾在甲戌年間,以壯實軍抄擇恒定之意,入啓定奪矣。厥後辛卯年,臣浣,爲左邊大將,與其時兵曹判書臣朴筵相議,五十五名內,只十五名永定,以爲逮捕時使喚之地,其餘四十名,則依例派定,苦歇役處,相替換定,其來已久矣。今因諫院所啓,遽罷永定之規,則諸處巡伏窺捕等事,將不成形,事甚可慮。五十五名,雖不得永定,其中十五名,令該曹依前永定以送,何如?傳曰,依啓。已上捕廳謄錄
司僕寺啓曰,濟州牧使具義俊遞任,進上馬三匹上來,依前禾毛色,別單以入,而內廐留養之意,敢啓。傳曰,知道。已上司僕謄錄
上在昌德宮。停常參,只晝講。
晝講入侍時,特進官李時昉,知事許積,參贊官李正英,侍讀官安後說,檢討官睦來善,假注書金縝,記事官金楀·金壽興。講詩傳桑扈,自交交桑扈,止章四句。已上日記
副校理閔鼎重上疏,入啓。答曰,省疏具悉。爾其勿辭調理察職。
文學李端相上疏,入啓。答曰,省疏具悉。爾無所失,勿辭,從速察職。已上內下記草
司僕寺啓曰,濟州後運歲貢馬二百匹上來,依前禾毛色,別單以入之意,敢啓。傳曰,知道。司僕謄錄
上在昌德宮。停常參·經筵。
巳時,太白見於未地。夜五更,下霜。已上內下日記
傳曰,展謁孝陵時,昭顯墓在於不遠之地,遣官致祭,似當言于該曹。
禮曹草記。答曰,具祭文,別爲差遣祭官,爲之,可也。
禮曹判書鄭維城箚子,入啓。答曰,省箚具悉卿懇。卿其安心勿待罪。
刑曹參判李時楷上疏,入啓。答曰,省疏具悉卿懇。卿其勿辭。
副司直鄭良弼上疏,入啓。答曰,省疏具悉。卿其勿辭。
左副承旨金壽恒,右承旨曹漢英,聯名上疏,入啓。答曰,省疏具悉。旣過之事,又爲陳疏,殊未妥當。爾其勿辭察職。已上內下記草
藥房,中宮殿口傳問安。答曰,知道。藥房日記郞廳朴必珍校。日記郞廳李重彬書。
上在昌德宮。停常參·經筵。
巳時,太白見於未地。夜一更二更,有霧氣。已上內下日記
備邊司啓曰,今八月二十八日晝講時,輪對武臣李汧所啓,小臣爲全州營將時,將官累度呈訴曰,京外將官,其勤苦無異,而京中將官,則三十朔陞出六品,次次遷轉,而外方則准五十朔,始爲陞出六品。自主簿陞判官者,乃是舊規,而今則此規亦廢,只得司果之名而已,更無遷轉之路,積年勤苦,事甚冤抑云。臣於其時以爲,遞任上去後,若以輪對入侍,則當爲陳稟,故敢此仰達,似當有變通之事矣,上曰言于廟堂事,命下矣。外方將官從仕勤苦,比之京將官,緊歇有間,故當初准五十朔,則陞出六品事定式,而頃間此輩,別無察任輸勞之事,以此廢而不行。今則外方將官,亦不閑歇,依前規准五十朔者,參下則六品遷轉,已出六品者則陞敍,而亦不可只計日月之久,遷至於正三品之職。其中出身·閑良,在所當別,出身則限僉正,閑良則限判官。此外顯有功勞,其才可用者,則監·兵使別爲啓聞,然後該曹隨器收用,似爲宜當。依此定規施行,何如?答曰,依啓。備局謄錄
傳曰,司果尹昌亨別軍職啓下事,言于兵曹。
傳曰,明朝領相命招,使之卜相。
傳曰,今番陵擧動時,東西班隨駕人員,勿拘前規,豫爲書啓稟定。
玉堂箚曰,請臺諫出仕事。答曰,依啓。已上內下記草
司僕寺啓曰,本寺正李梓,宿疾沈綿,不堪供仕,累次呈狀。前頭陵幸時,本寺官員,各有所掌,不可曠任。李梓改差,令該曹趁卽差出其代,何如?傳曰,允。已上司僕謄錄
上在昌德宮。停常參·經筵。
巳時,太白見於未地。夜一更,雷動電光。五更,電光。已上內下日記
藥房啓曰,內殿進御葶藶木香散,劑入已過五六日,不識已盡進御乎?曾以似不無其效爲敎矣,近日亦有顯效乎?秋氣凜凜,恐有妨於調攝,臣等不勝憂慮之至,敢來問安。葶藶木香散,加劑以入之意,竝爲仰稟。答曰,知道。散藥有所餘云。姑勿劑入。
中宮殿口傳問安。答曰,知道。藥房日記
上在昌德宮。停常參·經筵。
備邊司郞廳,以領議政意啓曰,政院啓辭,左議政元斗杓,旣已陞拜,當以左議政命召,密符傳授。前受右議政密符,則當爲傳授於右議政李厚源,而左議政元斗杓,奉使未還,事異常規,不可不豫爲定奪,何以爲之,敢稟,傳曰問于大臣處之事,命下矣。右議政李厚源出仕之後,則不可無黃籤,書塡右字,姑爲傳授右相,待左相還朝,去其付籤,換授似當,而亦未知其如何。伏候上裁之意,敢啓。答曰,此外似無他條變通之事,依此爲之,宜當。備局謄錄
禮曹判書鄭致和上疏,入啓。答曰,省疏具悉卿懇。卿其安心勿辭,從速察職。已上內下記草
政院啓曰,以義禁府鄭始成等照律粘目,傳曰,奪告身一等之人,功減則除奪告身矣,不爲罷職乎,察啓事,命下矣。問于律官,則杖六十奪告身一等之罪,功減則當爲笞五十,解見任別敍,不爲罷職云矣。敢啓。傳曰,此照律,極爲無據,還出給。
義禁府啓曰,云云事,傳敎矣。張鍵與鄭始成,罪名旣有輕重之殊,張鍵則至於醜辱婦女,形諸文字,捧招營吏,係是士夫間可駭之事,其所犯,非但乘醉相詰失儀而已,其照律,不可無差等之別,故科以徒年之律。鄭始成罪目,則醉酒爭詰,敗度失體,故減等照入,而若蒙功減,則罪不至於奪告身。臣等矇不覺察,致勤聖敎,不勝惶恐,元公事改付標以入之意,敢啓。傳曰,知道。禁府謄錄
上在昌德宮。停常參·經筵。
夜自一更至五更,電光。五更,流星出天陰星下,入西方天際,狀如拳,尾長四五尺許,色赤。已上內下日記
戶曹啓曰,瀋陽祭用年例入送,生梨一千箇,栢子二十斗,淸密十斗,則自兩西措備,而銀杏十斗,則分定於畿甸所産官,自本曹看品封裹,交付于平安監司處,定差使員領送,已有前例,今將下送領去禁軍,令該曹擇定,何如?傳曰,允。備局謄錄
藥房啓曰,伏未審內殿症候,數日內有差減之效乎?葶藶木香散進御已盡,則當爲劑入,敢此仰稟。答曰,知道。加劑入。
中宮殿口傳問安。答曰,知道。已上藥房謄錄
大司成尹鏶上疏,入啓。答曰,省疏具悉。爾其勿辭,調理察職。
府啓,請大司憲趙壽益,掌令鄭植遞差事。答曰,依啓。已上內下記草
上在昌德宮。停常參·經筵。
大司憲吳竣疏曰,伏以臣,數年以來,疾作無常,頃患毒腫,出於頰齒之間,症勢危苦,僅得成濃,鍼破之後,經月未差,瘡孔方開,濃汁長出。早欲請急調治,而爲緣前任參贊,閑漫無事,因循不得丐免矣。今日適緣翰林取才,迫不得已扶病出參,而不自意憲長之命,又及於老病垂死之臣,狼狽悶迫,罔知攸處。臣之年老衰敗,日以益甚,卽今頰腫濃汁,暫時不止儕流,見之者,莫不驚訝矜悶,而腰脇脚膝之症,亦復疼痛難堪,前頭擧動,只隔數日,以臣氣力病勢,萬無跨馬驅馳,隨參於陪從之列,若不早爲自處,必致中路顚仆之患,玆敢冒萬死瀆擾至此。伏乞聖慈,俯矜危喘,臣新授職名及兼帶,竝賜遞改,公私幸甚。臣不勝危迫祈懇之至。答曰,省疏具悉卿懇。卿辭至此,當勉副焉。
大司諫李時楷疏曰,伏以臣,夏秋之交,添得重病,近雖少愈,而未獲快穌,忝叨本職,屢呈辭單,見阻政院。試場又迫,兩司分詣,本院四人之外,更無餘員,黽勉肅謝,仍參試所,連日觸風,重感寒疾,兼以素患脚病,又傷於開坐垂足之際,連膝浮脹,痛凝攣澁,行步尤艱,陵幸日期,只隔數日,決難跨馬奔趨於陪從之列。百官雖有留司之例,忝在長官,落後有所未安。伏乞聖明,俯察微臣病不供職之狀,特賜遞免臣職,以便公私,不勝幸甚。臣無任惶恐戰灼之至。答曰,省疏具悉卿懇。旣有留司之例,病又如此,則卿其留都,實爲便當,安心勿辭。
李正英,以備邊司言啓曰,瀋陽年例入送祭用生梨·栢子·淸密,則自該曹分付兩西,已令措備,銀杏亦自該曹下送,依前例以義州地方邊將,定差使員領送之意,分付該道,何如?傳曰,允。
金壽恒,以禮曹言啓曰,陵幸時,昭顯墓遣官致祭事,定奪矣。取考昭顯世子三年內祭文頭辭,則以遣臣致告爲辭。又告丁丑年順懷世子改題主時祭文,則以遣臣敢告爲辭。今此致祭時,依順懷世子祭文規式,擧行似當,敢此仰稟。傳曰,允。
又以宗親府言啓曰,以宗簿寺隨駕宗室書啓單子,傳曰,每品不必如是之多,言于該府,可減之員減去,以除弊端事傳敎矣。自前陵幸時,每品正·從各二員隨駕,故依前例抄送矣。自上有減去之敎,每品正·從各一員隨駕事,更爲抄送之意,敢啓。傳曰,知道。
以承旨房望單子,傳于金壽恒曰,付標處太多,改書入之。
趙珩啓曰,明日常參·經筵,取稟。傳曰,只晝講。
李正英,以吏曹言啓曰,臺諫有闕,政事何以爲之?取稟。傳曰,明日爲之。
又啓曰,正言南九萬,大司諫李時楷,再啓煩瀆,退待物論矣。傳曰,知道。
辰時,雷動電光。巳時,太白見於未地。夜三更,電光。五更,電光,流星出玉井星上,入王良星下,狀如拳,尾長二三尺許,色白。已上燼餘
右議政李厚源箚子,入啓。答曰,省箚具悉卿懇。卿之有才有德,實合輔弼之任,宜勿控辭,速出論道,以副上下之望。
傳曰,今此擧動時,隨駕人員之有弊不緊者,幾盡裁減,而三司侍從,則應爲沒數隨駕矣。其中豈無病故之可悶者乎?其在體下之道,似不可不念,有病之人,則亦令留都事,言于該曹。
同副承旨李翊漢上疏,入啓。答曰,省疏具悉。爾其勿辭察職。
府啓,下諭事。答曰,依啓。
院啓,臺諫出仕事。答曰,依啓。已上內下記草
晝講入侍時,知事許積,特進官李浣,參賛官金壽恒,賛善宋浚吉,侍讀官趙復陽,檢討官李時術,假注書金縝,記事官金楀·金壽興。講詩傳桑扈,自有頍者弁,止以相喜樂也。已上日記
弘文館啓曰,本館下番,只有三員,而修撰閔熙,在外未上來,修撰李時術,移授輔德,副修撰睦兼善,以試官望,承召入來,而身病方重,至於陳疏,未能得達,仍爲入直,病勢如此,他無替直之員。下番闕員,以在京人,後政差出,仍爲牌招,使之推移入直,何如?傳曰,允。已上吏曹謄錄
司僕寺啓曰,兩南及咸鏡道牧場,捉出馬三百五十匹,則分養於該道各邑事,三道點馬下去時,已爲分付以送矣。上年分養馬,禁軍都監武士等擇給後,箭串放牧者,及今番濟州馬中,自四禾至八禾筋骨稍壯者,三禾之有將來者,先擇二百四十五匹,分養於京畿·忠淸·黃海·江原等四道,而御營武士,又有願受者,從願擇給。其餘則納帖願受人處,依前分給,何如?傳曰,知道。司僕謄錄
缺時,上御宣政殿,晝講入侍,知事許積,特進官李浣,參賛官金壽恒,賛善宋浚吉,侍讀官趙復陽,檢討官李時術,假注書金縝,記事官金楀·金壽興,武臣李文緯。上讀前受音註一遍訖,侍讀官趙復陽進講,有頍者弁三章及間關一章,上受而讀之。宋浚吉曰,賦而興伊五又比也,是不好,其中不懸吐,可也。諸書中故下然下。崔岦皆去其吐,是簡好,故擧世從之。上曰,讀者如此處,則隨其意懸吐,其於方言,雖涉通暢,而文義不當如是,皆去其吐,可也。浚吉〈曰〉,施字,去聲也。上曰,但當樂飮,以盡今日之歡,下無吐,似可。許積曰,在外時,皆與之相議,則以爲盡今夕之歡爲也,篤親親之意,可也。趙復陽曰,弁,實上下相應也,三章皆然,寄生,冬生也,葉似當盧,缺,考諸本草,而不知其俗名也。浚吉曰,中原與我國物名缺未可詳也。上曰,然。復陽曰,寄生葉如橘,橘似是當盧,而缺係藥材也,蔓於草上者也。蔓於草則兔絲,蔓於木則寄生,其根一物而二名者也。上曰,是草無根而結子乎?浚吉曰,然,屬純陽而生,乃陽物也。李時術曰,蔓於草則其子用於藥餌,蔓於籬則雖結子,不可用也。復陽曰,以此比兄弟親戚,最親切矣。霰,亦雪而未成者也。浚吉曰,米雪也。霰下則知雪,人老則知死,如國家將興,有禎祥之謂也。復陽曰,自古興必有禎祥,亡必有妖孽,其徵先斯見矣。浚吉曰,此燕兄弟親戚之詩,其和樂之意可見,堯之至德,光被四表,而獨以舜爲兄弟之和,至今稱之。先儒必以正倫爲先,不正而和者,未之有也。臣聞宣祖大王,於恩義之間,甚爲嚴明,東陽·錦陽,皆寵愛之儀賓,而或醉不起,則使內官負送,而不使之留宿於宮中矣。今則不然,大君·駙馬,往往經宿之說,傳播閭里,誠然乎,自上宜體念宣祖朝事也。復陽曰,當以親親爲先,自家而國,至於天下極矣。徒知親親而一於和,不知以禮而節之,則亦不當矣。浚吉曰,鴛鴦篇,以乘馬,對君子。君子,君也,而對於乘馬,古人之質直如此。大明太祖禁陽字極嚴,使天下不得用,如有用者,必殺無赦。爲君者,不可徒尙法制,而以禮義竝行,可也。任叔英每言,大明以法制御下,亡時,必至於極盡地頭,果如其言,先見之明,豈偶然哉?上曰,大田篇,賽字,何義也。浚吉曰,祭名,報成農事之祭也。積曰,祈雨而得雨則祭,是謂賽也。浚吉曰,桑扈篇,言不戢不難。戢者,收歛之義,不放肆之謂難,愼重之義。旣收斂而又加愼重,則此非等閑看了處也。爲人君者,所當體念。上曰,正如其難其愼之意也。浚吉曰,百辟爲憲,各以尊卑言也。天子則爲諸侯之憲,諸侯則爲其臣之憲,方伯則憲於其所領之人,是也,最宜深玩。昔,符堅得王猛,專任國事,猛缺淸淑,放尸素,勸農桑,官必當才,罰必當罪,彰缺,鍊習軍旅,行之數歲,秦國頗安,猛缺能知而用之,實非偶然也。上曰,晉雖以正統相承,而猶不如符堅之小康,是乃缺晉若得而用之,如符堅之專任,則猛之功業,必不在於秦矣。浚吉曰,晉之桓溫,可謂豪傑,而猛捫虱談世務,不知其才之可用,極可怪也。當此時,猛已知晉主之不可與有爲,而又不知遇於桓溫,故歸符堅,得其展布,自古及今,知遇誠難矣。上曰,王猛,必以桓溫,爲庸陋而去矣。及歸秦,符堅,專委國事乎?浚吉曰,堅使百官摠已,以聽於猛,其委畀之重如此。復陽曰,百辟爲憲,不可以猛之事言之,而秦之一時,足以猛爲憲矣。宋孝宗,用朱子,如符堅之於王猛,則周宣之中興,不難致矣,而三代之治,亦可期也。惜乎,其不尊用也,當今國勢雖如此,而尊崇善良,俾盡展布,立大綱而行公義,則何患乎治道之不張,國事之不振乎?上曰,王猛竭忠事堅,而勸殺慕容遂,何也?猜忌其才而然耶?浚吉曰,亦如公叔子之事,皆非正道而雜覇之術也。許積曰,若慮後患則勸殺,可也。豈忌其才而然哉?上曰,符堅擧國政屬王猛,每事必咨,不使讒侫得以投間,堅不可謂庸也。漢·唐之主,雖得忠良,而或猜忌不用,反出於堅下矣。堅之用人如此,而猛死後,一敗塗地,何也?積曰,管仲,雖非王佐格君之才,而能使齊桓安坐於上,摠任國事,以成其伯,及仲卒,伯業瓦解,此無他,兩君皆放心安逸,在朝之臣,恃若管仲與王猛耳。浚吉曰,管仲,不知大學之道,齊之治,至於伯而已。後世如管仲者,猶難得之,雖得之,而猶不能用也。復陽曰,唐玄宗,初極明哲,而任人又得宜,治化日新,其及放心沈冒後,天下大亂,人君之所可愼者,操捨其心也。浚吉曰,變不虛生,必有所應,近來天變,驚心慘目,恐懼修省,惟日不足,可也。自古明王聖主,亦豈無災變哉?特在其修省之如何耳。小臣入京後,連見數十日朝報,則天變之慘,無日不有,憂悶缺,不勝仰達。本昧天文之學,未詳所應之輕重,而缺,太白晝見,則數月之內,必生大亂,尤可悶慮。上曰,數年以來,天變每如此,憂悶可言。浚吉曰,缺小則病亦小,受傷大則病亦大,變不卽應,至於彌缺病重,發於積傷之大也。尤可畏懼,人情雖遇慘目之變,缺初則警懼,至于再至于三,則視之反爲尋常,聖心無乃尋常乎?或不戒懼而視之尋常,則尤可憂悶之至。上曰,如此之變,旣非一再,頻數見之,則或不無尋常之時矣。浚吉曰,春秋言隕石,又言震夷伯之墓。程子論之曰,加隕震於其上,歸之於人事也。凡災變,必待人事之所失,而弭災之道,亦在人事。苟或修省,則變不爲變,慢不修省,則變而又變,人君所當惕念於是也。卽目天變如此,仰惟殿下,深居九重,恐懼修省之不暇,可也。奈之何數三十里之外,又定陵幸,欲其跋涉馳驅,而遺忘宗社乎?臣意以爲,此非其時也。愚衷耿耿,不敢不達。上曰,然矣,而自國初有陵幸之規矣。列聖之陵,尙不得一度展謁,今欲往來。浚吉曰,孝思如此,所可欽仰,而己丑年長陵大葬之日,自上臨哭,禮之當然,而相臣金尙憲,從容陳達,遂寢親幸,今則與其時有異矣,戒心恐懼,正是急務,實非行幸之時也。上曰,孝陵,自前欲謁,國家多事,尙未果焉,近姑爲閑,往返何傷?浚吉曰,自上更加參酌,以定行止。小臣之意,不欲爲之也,雖爲之,必以輦行,不必乘馬驅馳也。自祖宗朝,陵幸必乘輦,還宮時,日暮行忙,則或乘馬,況齋戒之行,宜以法駕往焉,願從五禮儀。在鄕時,聞陵幸之後,必有感冒之患,驅馳往來,應有所傷,不任憂慮之至。且閱去國君之常事,昔眞德秀,上箚以勸,此乃不可廢者,而宜以法制定其軍律,何必施設於陵幸時,以爲例事也哉?三年之情,亦皆不快,此乃公論,而此公論,亦是天意也。上曰,偶然爲之,而賛善之言如此,當體念焉。浚吉曰,缺軍律,定其行伍,護衛往來,可也。不可因此,每有缺馳聘也。許積曰,近來大小官,政委下吏,缺無據,欲爲啓辭汰去,而厥數甚多,不可盡缺以中止,其中尤甚者,繕工監官員。營繕軍匠價磨鍊缺際,下人欺其官員,濫報受價之弊,固難盡治。前日繕工監,稱以推鞫時,義禁府抹樓十二間修補,而請受役價,問於禁府,則本無抹樓修補之事云,已極無據,而厥後,又稱慶德宮外墻十三間修築,請報軍匠役價。以其軍匠付役日數,計其應下價布之數,則至於步木十四同零之多。此雖出於手生官員,見欺下吏之致,下人則不可不嚴治,而移文刑曹,使之推治,則刑曹循例,刑訊一次後放送云,不足以懲其罪矣。上曰,本無修理之事,而濫報至此,當該官員則拿問,下人則令該曹囚治。
李浣曰,都監堂上,將官之才,極難備數,判書出仕後議處事,曾有下敎矣。今日,臣適與許積,同爲入侍,定奪其事,可也。內三廳將,固難塡差,而千摠之材,亦甚難得,乏人之嘆,兵曹與都監奚異哉?三廳之將,勿爲遷動,則營將遞來者,都監可得爲千摠,而頻數遷轉,故武弁可用者,則盡爲兵曹所奪,可合千摠者,不得以用之矣。上曰,同是國事,相議爲之。浣曰,左部千摠,時方未差,極可悶也。上曰,擧動時,則使前爲者仍察,可乎?積曰,數千人中,有病故者除之,塡差甚難,浣之悶,宜矣。羽林衛將,不得其人,千摠亦有闕,彼此可合者,有一全慄,而尙未上來,是可悶也。今後則營將入來者,使浣調用,何如?上曰,依爲之。浣曰,雖有入來者,每爲三廳將,都監則無所用矣。且武弁試射時,堂下十巡四中者仍存,而不得四中缺去,十巡不得四中,則其才固無可用,而善射者或缺見汰去,軍情極以爲悶,將官免新時缺皆辦備,貧寒者盡力爲之,後僅至一二日缺易將官,如是頻數,軍士責應,勢難支當。以此皆極缺不可無變通之道矣。積曰,將官三十餘人,或中或不中,武兼缺此,而實宣傳官則皆免無分,大槪十巡矢數,至於五十,不中四矢者,才甚迂闊,而善射者,亦或未免,不可不變通也。汰去而更差他人,則或不如取,而頻數遞易弊極,軍士將與卒,皆極失望。臣意以爲,精抄宣傳將官,自兵曹依前試射,都監則一月定行三日,使千摠往試其才,大將雖多事,一月三巡,庶可親見,三巡皆不四中,後用罰則或一二巡不中者,至於三而可得免焉。如此則似無其弊矣。上曰,大將多事,許多軍士,中巡,皆往見,而亦於將官三巡之射,其可親行乎?浣曰,將官,見其人物,兼試其才,可也。軍士之弊,至於如此,小臣雖多兼帶,一月之內,三巡試射,庶可遑暇。自上如欲使之親見,則何難之有?一朔三巡,皆居末者汰去,則其數不多,一二度居末者,猶存其職矣。上曰,此乃新規,從容更察,隨便爲之,可也。浣曰,砲手屬於都監者,六發六中者,以無賞故稱冤,如此之類,一番中巡,亦有多矣。或於六發無一二中者,此則可罰,而能者或有邊貫三中之時,不可無稱賞之擧矣。上曰,如此者實不易,六發六中,則不可無賞矣。積曰,春夏等都試,有故不行,追後爲之,何如?上曰,前有退行之規耶?對曰,亦有之,而不至如此之久也。浚吉曰,臣猥濫受恩,絲毫無補,在朝時則所懷必達,不以狂妄爲嫌。漢宣帝事一款,未安之意,前日仰達,則不徒以溫言諭之,不終其下,刪去八字,轉環之美,誠極感幸,而其過如日月之蝕,明光斯須復矣。今而後,尤仰聖度之包容矣。上曰,如此之言,欲爲國家而聞,非是賛善之私幸也。缺勸止之意,必有所見,所當允從,而前頭事故,未能缺餘閑往來,故未得從之,心實未安。浚吉曰,缺批答不出朝報,小臣不見其全文,徒以傳誦缺思之,則雖去八字,本意猶存,臣意以爲,竝去其缺。上曰,所見如此,則何難竝刪乎?浚吉曰,聖敎如此,實深感激之至,論宣帝之事,前史所無,語甚違格,後世必多議論,而旣去八字,又欲竝去全文,無史有知,不吝改過之美,雖在古聖王,蔑以加矣,不勝感幸。上曰,外方軍情,賛善必有所聞,歷言之,可乎?浚吉曰,書筵所達,亦尙不知,況於軍旅之事乎?上曰,田野目擊之弊,賛善必有慨然於懷者,願欲聞之。浚吉曰,安民養兵,齊頭竝手,勉其實效,而不可廢一者也。然猶有本末輕重之差,必以安民爲先。王猛勸課農桑,則是亦安民之政也。今日之事,本末倒置,不務安民,而惟以治兵爲本,則民怨必多,雖曰治兵,而不得其心,則將何禦敵哉?上曰,然。浚吉曰,國法至嚴,軍政額數,唯務其多,而不務其精,官吏亦以此知之。不知兒弱,而徒以名目之多爲重,況歲抄三年一度,盡搜襁褓之兒,以充元定之數,名爲軍丁,其數則多,而老弱過半,如此之類,盡歸於農,擇其年少方壯者,優足其衣食,而務盡其精銳,則其數雖少,而一可當百,猶勝於前日老弱之雜而多矣。上曰,亂後束伍與閑丁抄定之數極多。禦營軍今又新出,各定其奉足之數,亦多私賤外,爲良役者少,故軍役亦及於兒弱也。私賤必娶良女子,枝皆爲私奴婢,而不從良役,國家軍丁,果何從而多乎?積曰,各衙門軍數,以色目比於平時,則猶有不減,而騎步兵則其數減縮,此無他,民之良役者少,而閑游者多故也。浚吉曰,民之父子同居者,兄弟同居者,一家之內,雖有四五人,皆被軍役,一名之番布,亦尙難備,況於屢人乎?鞭撻窮民,一時督徵,所見矜憐矣。缺時,則雖士子不得閒遊,而今也不文無識之輩,擧皆閑游,是甚不當矣。積曰,國無紀綱,士子閑游,無足怪也。常缺者亦多有之,誠可痛也。軍士勿以兒弱,缺關於各道,而軍丁之材,盡爲遺漏,其所充缺餘歲童稚,實爲矜惻矣。科時,一二所錄名者缺人而幾以閑良書其單子?以此尤知鄕民之閑遊者多矣。缺以閑良不得赴科,故雖士夫之子,必以保人書之矣。上曰,五千餘人中,閑良者過半乎?積曰,然。浚吉曰,水軍之役,尤甚苦重。窮殘百姓,不能支當,呼怨莫甚,所見殘忍,合有變通之擧矣。上曰,此甚苦役,世傳而不得免者也。浚吉曰,營將之官,爲其精鍊軍兵而設也。先王朝,李廷龜極勸,而李貴則獨以爲不可,行之數年,卒無其效,故還爲中止。今則復設而重其權勢,專任軍政,而兵無鍊效,民怨反極矣。上曰,營將之設久矣。略無優異之事乎?浚吉曰,不知兵農,而徒以操鍊爲重,農務雖方極之時,不顧念而巡歷各官,排日操鍊,百姓廢農,裹糧齊會官門,累日待候,而畢竟所習,不過一聲放砲而止,則豈可望實效乎?鄕民皆笑之曰,武邊營將,文邊敎養,正是對也。然敎養之缺民猶無弊,而營將之害,至於此極,雖欲無怨,何可得乎?浣曰,小臣亦聞其弊之多矣。上曰,所見如此,則元欲無其官乎?浚吉曰,臣之所見,非有眞的,而鄕曲之言如此,未知其是非也。鄕人言軍務精不務多,是說近理,精抄軍兵,鍊其勇銳,不奪農時,足其衣食,則民無所怨矣。上曰,我國之兵,通計八道而不過十萬,其數旣極鮮少。又將除其老弱,而只抄精壯,則一人之勇,雖曰當百,而以此零星,復何爲哉?予非不知,而尙未斷,然所可務者,慰悅軍情,而國無財用,奈何?寺奴爲軍者,則免其身貢,良民及私賤爲軍者,則給復半結,此實少惠,豈曰撫綏?浚吉曰,雖非營將,自其官敎鍊,而又無實效,使之缺鍊習,以施賞罰,或似便當,水軍之怨,亦可慮也。缺皆責應於水軍,水使若廉謹,則無其弊,缺勢難保存,徐必遠亦已陳達矣。使新方伯缺施一分之惠,幸甚。又曰,今年歲抄,特令停止,缺,守令反以爲悶,此無他,明年歲抄時,竝今年爲之也。缺不如每年爲之也。上曰,李領府事,每言機務,而不知何樣以成也。自鄕卽來曰,治兵事,與鄕父老共議,則軍丁之多得,不如號牌,是說如何?百爾思之,別無善策,予用悶慮。父子兄弟之同居者,勿令竝定軍役,而官吏不遵,蓋出於無民之故也。浚吉曰,閑遊者多,服役者少,豈暇論其同居與否乎?只欲備額數而已,民有不均之怨,而國無足兵之日矣。上曰,此閑遊者,皆是士子,甚爲不當,而國無紀綱,卒難勒定軍役矣。浚吉曰,紀綱本無形體,振擧之道,有若養浩然之氣,非一朝一夕,拾而聚之,漸而化之,則自然見矣。人君發號施令,今日爲是,明日又爲是,則何患乎紀綱之不立,何患乎軍政之不修乎?軍士之怨,不難知也。作農者,廢其農務,每會官門,待候操鍊,而況營將,以其服色不好,軍器不精爲罪,而棍打窮殘軍士,果何從而辦措乎?其弊至於此極,而猶不知恤,可勝嘆哉?兵使,摠一道之兵者也,且有中軍虞候,乘其農隙,巡歷鍊習,亦或有其效,鄕民之願如此也。常時則使其鎭官,各司操鍊,未爲不可矣。上曰,營將之弊如此,而鎭官則難可爲之,下三道則字牧之政浩繁,奚暇治其兵哉?兵使若兼爲之,則實有其效矣。浣曰,營將之設,亦豈無所益哉?得人甚難,專不擇送,其擧職以厲民爲事,民多逃散,其弊極矣。浚吉曰,設營將後,兵使反如剩官,蓋一道兵權,盡歸於營將之故也。上曰,兵使受制於營將耶?豈其然乎?浚吉曰,鄕曲所見,則兵使有若無所爲,而一道之兵,統領於營將,行之累年,兵無其效,而弊日斯生。第姑罷營將,而專任兵使,以見缺上曰,格汝武臣,曾經此任,汝旣詳知,忠淸兵使果缺營將,統領兵使乎?李文偉曰,忠淸一道缺兵使,皆摠領營將,而營將亦摠守令者也。缺分付營將,使之操鍊鄕民,不知兵使之所令,而但見營將之所爲,故有是言也。復陽曰,營將無實效,而虛聲到缺恐彼人之聞也。今後則使鎭官隨便鍊習,何如?上曰,事之有煩,初旣慮焉,而行之數年,別無所妨,今不必慮焉。浚吉曰,營將之官,若有實效,則此非偶然,而旣無其效,則近於不切而反極民弊矣。復陽曰,其巡歷操鍊之際,軍士廢農,而裹斗米之糧,留待官門,而其行若遲,則幾至一旬而罷歸,以此尤苦矣。上曰,官門待候頻數,民必苦矣,而一月操鍊,至於六巡,則豈無鍊習之效乎?復陽曰,如此尤不可說也。無已則有一焉,各邑之軍,分作其隊,如閭里之香徒契軍,使自鍊習後,有時齊會官家,都試其才,何如?宋時韓世忠,於十萬之衆,擇其精兵,僅得四五百人,十分精鍊而用之,是以所向無前,此乃不務多之效也。我國之軍,其數本少,不可蠲減,而若欲務精,則千取百焉,萬取千焉,極令抄擇,而自國缺待,使之蒙惠,則可得其軍情矣。上曰,如是則似有其效矣。浚吉曰,水原之軍,李時白在任時,頗極精鍊,其技藝比他稍勝,至今稱善矣。上曰,有何可見者乎?水原乃武鄕,似必有才,而別無可用者矣。積曰,留都時,見其軍則皆極無形。浚吉曰,然,猶有鍊習之效矣。上曰,水原軍,每於徵召,及期上來,此非偶然也。浚吉曰,大同之法,行於忠淸,其始民多疑之,而朝廷亦慮其不便,行之未幾,民情洽然,公私幸甚,若善爲規模,行於他道,則一大安民之政也。先臣李珥,創始其制,豈無所見而然也?上曰,試於何處乎?對曰,李珥居在海州,始行其制,一結每一斗,民不重其出,而所賴者多,實是便宜之法也。今缺一結每收十斗,是實太重,而內浦則猶謂無妨,缺無怨無德矣。民間所望以爲,京鄕餘米缺難堪三四斗,則雖二三斗,亦以爲幸也。上曰,十斗收米,元是不足,有其餘米者,或於凶年有缺策,而國家亦有資用之擧,故留儲以待矣。今聞內浦缺云,其米數探知後,欲爲處置,而守令多不奉法,或以還上,分給民間而不捧云,何以爲之?浚吉曰,其收捧之意,更爲申飭,尤甚被災處,以施一分之惠,幸甚。上曰,吾亦欲如此矣。浚吉曰,損上益下之道,不可不念,各邑亦有耗米者,則自國推之,而今則守令私用云,甚不當矣。被災處則不捧於民,而以施,何如?外方軍士,固不足說,而輦轂之卒,臣不敢知,果有鍊習之效乎?上曰,頃年往返穆陵時,都監之卒,氣力皆盡,大將約束,使不落後,而猶多落後,不知其才之如何,而行步亦不能,其可勇銳乎?浚吉曰,臨御以來,礪精圖治,而澤不及民,兵無鍊效,是實怪事,或者本末有所失也。復陽曰,小臣受恩由下鄕之後,以同生遷葬,久爲留滯,今始上來,不勝惶恐。所往乃內浦之地,以水旱風虫之災,其處農事,失稔偏甚,民以爲蠲減大同,而何敢望乎?若或減省,則比他偏惠,可也。復陽曰,詩經之吐,古今有異,從何吐乎?敢稟。上曰,古吐不可竝去,兼存左右,以爲取舍,可也。浚吉曰,桑扈篇鶯然之下,似當有卩吐,此亦訓誥之類也。上曰,依爲之。遂罷出。
上在昌德宮。停常參,只晝講。
藥房,中殿問安。答曰,知道。
金壽恒啓曰,明日齋戒,明明日國忌,初九日陵幸齋戒,初十日陵幸,此四日視事,頉稟。傳曰,知道。
李正英啓曰,內乘來言,今日西郊,旗鼓洗馬調習云矣。傳曰,知道。
有政。
李正英,以兵曹言啓曰,實錄修正廳,排設於慶德宮·承政院,故興化東挾門,則姑爲閉鎖,從開陽門出入矣。實錄已畢修正,今日奉安于春秋館,開陽門則還爲閉鎖,興化東挾門,自今日依例開閉之意,敢啓。傳曰,知道。
金壽恒啓曰,今日春秋館實錄奉安時,史官一員,當爲進去,又與晝講入侍相値,而史官未備,無以推移。新除授檢閱李溟翼,卽爲牌招肅拜,使之察任,何如?傳曰,允。
李正英,以兵曹言啓曰,今此陵幸時,入把驛馬,依上年數書啓矣。取考司僕寺別單,則隨駕承傳色二員,長番內官一員,比上年加數,故元單子,以上中付標以入之意,敢啓。傳曰,知道。
趙珩,以內醫院官員,以都提調意啓曰,愼應悌昨已上來,令該曹付軍職,使之冠帶常仕,何如?傳曰,允。
傳曰,謁聖節目單子入之。
李翊漢,以侍講院言啓曰,本館下番四員內,兼說書未差,兼司書李慶徽,以實錄修正廳都廳郞廳,不得遞職。只有司書臣宋時喆,獨爲入直,今已累日,他無替直之員,非但疾病事故,未可豫料。前頭陵幸擧動,只隔二三日,新除授說書李䎘,牌招肅拜,推移入直,何如?傳曰,允。
李正英,以訓鍊都監言啓曰,新造旗麾祭,今月初七日丑時,神武門後,依前例放砲大吹打設行之意,敢啓。傳曰,知道。
以靜淑公主吉禮時主昏望單子,傳于李翊漢曰,主昏,慶平君爲之。
金壽恒,以實錄修正廳言啓曰,修正實錄,今日奉安于春秋館,謄錄郞廳,皆減下,竝除入省記之意,敢啓。傳曰,知道。
吳挺垣,以兵曹言啓曰,今日入直禁軍,則一番內禁衛將,則右別將尹天□受點矣。依昨日榻前定奪,以各番中無馬禁軍,自今日限十一日入直,將則姑以一番將全凓入直之意,敢啓。傳曰,知道。
前行禮曹判書臣李厚源箚曰,伏以臣,自被新命,憂懼罔措,冒死陳章,冀蒙准察,而聖批敦勸,諭令速出,臣惶愧益深,若無所容。臣聞人主之職,莫大於論相,國家之安危,朝廷之輕重係焉,此豈試可之地?亦豈循資苟受,有若塞負塡闕之爲者哉?臣雖至愚,自知猶明,臣才具迂踈,志趣凡劣,隨衆碌碌,無一善狀,加以疾病素痼,衰退又甚,精爽已逝,筋力已盡,尋常職事,尙懼不堪,況使驟當重任,則負乘之譏,覆餗之災,理所必至,臣身顚躋,雖不足恤,其於辱名器誤國事何哉?伏乞聖明,特察相職之重,更下可堪之人,以幸國家,以安愚分。血忱所迫,瀆擾至再,不勝戰灼隕越之至。取進止。答曰,省箚具悉至懇。此何時而卿之固辭至此哉?已悉予意於前箚之批,卿其安心勿辭,速出論道,以副至望。
巳時,太白見於未地。未時,日暈。夜一更,白雲一道,起自坤方,橫過月上,漸移月下,直指東方,長竟天,廣尺許,良久乃滅。已上燼餘
晝講入侍時,知事鄭維城,特進官柳赫然,參贊官趙珩,侍讀官趙復陽,檢討官睦來善,假注書金縝,記事官崔俊彦·李溟翼。講詩傳桑扈,自依彼平林,止章四句。已上日記
晝講時,兵曹判書許積所啓,武將及武士,與他人不同,而司僕寺不分武將·武士,混同捉入,事理不當。今後則勿爲混同捉入似當矣。上曰,依爲之。司僕謄錄
義禁府啓曰,本府都事十員內,今此陵幸時,大駕隨駕考喧二員,挾輦二員,導駕二員,駕後二員,當直一員,本府留司一員,世子考喧二員,諸處分派二員,不足假都事二員,令該曹差出,何如?傳曰,知道。已上禁府謄錄
缺時,上御宣政殿,晝講入侍。座目見上上講前受音註一遍訖,侍讀官趙復陽,進講車舝篇,自依彼平林,至靑蠅三章。缺復陽曰,構,去聲,鷮,雉也,而我國無其種類,未缺多有此,雉尾長者,至於六尺,極可怪也。復陽曰,缺大倍於常雉,走則頭毛與其尾,竝飄飄若飛,缺中原之雉,多有別種,伊洛之雉,五色皆備,缺之雉,其趾靑矣。缺曰,景行,禮記曰,大道,本傳,亦以是訓缺禮記篇名。鄭維城曰,高山景行,缺。復陽曰,高山則可仰矣,景行則可行矣,缺慕聖向道之心如此。維城曰,缺孔子引之,以爲行道進德之缺是何也?復陽曰,年多之謂也,忘缺不亦可乎?缺復陽對曰,然,是專主之意,仁者無的定缺多矣。訓誥亦不以一端解之,漢·唐諸儒,不知缺爲仁。韓愈亦曰,博愛之謂仁,程子謂不知性缺子以仁爲公,楊時,亦以公言之,蓋以無私爲仁之缺至大,終身行之,不亦宜乎?或以知覺爲仁,或以公爲仁,缺則以爲心之德,愛之理,仁之所發,無非愛也。至宋缺仁,其前則皆不知矣。上曰,愛公爲仁矣。維城曰,仁者,存德性之謂也。其義無窮,人所難知,故先儒多方論之,以曉後世。車舝篇,新昏之初,燕樂之詩,其未得之也,望其德音來括,而心如飢渴,旣得之也,喜其令德來敎,而心如輸寫,至於宴樂之也,又嘆爲歡之無美具,而且恐無德以相與證之,亦關雎之意也,最宜深玩。復陽曰,易曰,敬以直內,義以方外,先儒以爲仁也。敬以直內,是收斂之意,存心乃其工夫,堯·舜·禹·湯·文·武所同行者也。昨日所達收土者,乃存道之工夫,古人以盛水之器,取譬外物之誘,不能入也。此說最有味,元亨利貞,乾之四德也。元,仁也,在天曰元,在人曰仁,以四時言之,元,春也,春爲四時之首,仁爲一身之主,仁者,生物之意,如天之生物也。比之穀則春種夏養,秋收冬藏,缺氣,仁之理亦如此。靑蠅篇所刺之王,不知爲誰,後世缺王,以其信讒故也。自古人君,滔滔信讒,不信者罕,所當愓念處也。維城曰,此一篇,最宜詳味,人君所當深戒之也。上曰,此詩人切缺甚直言之,常謂蠅營狗苟之說,出於此也。復陽曰,蠅,變亂白黑,比侫人之變亂善惡也。讒言易入,惑人缺投杼,市虎之成三,勢所然也。唐元稹,憲宗缺郞,終以宦官之讒,不容於世。稹亦嘗缺靑蠅集之,中書舍人武儒衡以扇缺我食味,滿座皆失色,讒言之禍缺一心至公無私,明如日月,廓如缺。維城曰,讒人之巧,雖於明主,浸潤而缺,防微杜漸,毋使近也。嗚乎,殷鑑在前,猶不知戒,缺其後,豈不惜哉?此篇宜作人主左右銘之缺所獻之書,語甚著實,爲戒爲法,孰大於是?聖人缺華人莫與京,三爲壯元,名滿吾東,自上命製壯元歌,使宮女唱之,注眷之重,亦如此矣。上曰,此人,世宗朝人耶?對曰,然。今之延平及李象震,皆其子孫也。上曰,豈弟君子之吐,音釋不同,何也?復陽曰,校准之際,不察所致。臣意以爲,從其音吐似是,故以此進講。其在先朝,群臣相謂曰,自上至聖至明,無所不燭,讒人之說,固無所容。今又殿下如大明中天,照臨下土,搢紳相慶,咸仰聖度,缺言懇切,予實悲感,無以爲諭。維城曰,數日以來,秋氣凉冷,連日開筵,不瑕有傷,前日感冒,今則若何?臣不勝憂慮之至。上曰,比初小歇,秋則每有此症,而不至大段,何必爲慮?維城曰,陵幸時,遮日竹所入之數,多至數百箇,而爲除民弊,京衙門遮日竹,使畿邑輸去事,前已定奪矣。此意移文于京畿監司,則以不出擧行條件之故,趁不擧行,令畿邑卽爲輸去之意,分付京畿監司處,宜當。抹木則令近處之民,從便措備缺分付,何如?缺。維城曰,陵所地排,極爲浩多,各倉貢物主人,缺諸上司依幕,則令各衙門,自備便當之意,缺依前定奪分付,擧行,何如?缺曰,故領府事李敬輿生時,有月給之料缺貧甚,不得祭祀云。其朔料,限其葬前缺。又曰,忠州儒生李嗜善,故缺者爲多云。今於缺同參議藥,何如?缺。維城曰,宋浚吉上來後,使庖人繼肉,廩人繼粟,缺敎矣。其時卽送米五石及太三石,而今月又缺石,則浚吉曰,未安矣。且鷄首及猪肉斤,間五日連給,缺房頻數問安,年老宰臣,凌晨入來,或有所傷,缺安。維城曰,每於夜間,慮有變症,憂悶遑遑,念不及身矣。古者李有省,精明醫術,每於玉候違豫之日,問藥,今成夏明,亦從事醫術,能治許積之疾,使之同參議藥,何如?上曰,雖朝官,若知醫術,則何敢爲辭?維城曰,金澄,囚之二朔,尙未結末,近見平安監司狀啓,則驛卒盡爲逃散,空館已久。察訪以牛隻爲卜馬作行,故其時馬頭,無路捉致捧招云,其是非無所憑覈,固難回啓矣。上曰,所關重大,不可以權諿之所陷,啓聞處置。此事,其公論是非,在於本道,使道臣明覈馳啓,以爲憑據之地,可也。且驛卒逃散,聽人指嗾而然也,情迹難明,雖有陳平之智,今不可曉知。凡事雖欲秘密,終必著明,誠不可掩,而雖掩之,惟本道知之耳。維城曰,今年農事,不至凶稔,而見黃海道狀啓,不賑民則不生,水災必偏甚矣。雖不給陳,而給災多則無異於給陳,陳處則雖起耕,每年欲以爲恒式,是不當矣。上曰,本曹詳察處之。復陽曰,內浦甚凶,七月始雨,非但水畓無形,田穀皆不實,木花則八路皆失稔,民生可慮。海西農事,不知如何,而內浦,則小臣目覩而來,給陳似當矣。維城曰,給陳則似有後弊,寧給全災,可也。復陽曰,雖給其缺變通,他役則依前爲之,而全減大同之捧,缺異給陳,而民之蒙惠實多矣。且兩倉缺蠲減民間,何如?維城曰,太數多,故頒祿缺,自十月更爲磨鍊,太一石代以缺時欲以罰越大君祿,問一年所俸幾何?缺千石乎?答以一年所俸,不至百石云,愧赧如何缺我國也。平時田野盡闢,百官所俸頗厚,而李珥之論,猶請缺之多,亦缺之嘆而然也。倭人言朝鮮足食,此實不知之說也。維城曰,古昔則國用至足,果川甚是殘縣,官穀之多至於萬石云矣。復陽曰,未設大同前,民間之言,以爲不行大同,則弊瘼極矣,行之未幾,民得以寧息,不但民言如此,國亦有儲,實是便宜之法也。上曰,國與民,皆似便宜,而守令反以爲悶,未知其故也。復陽,守令之所食,不以此爲不足,而貪官則以其無肥己之資,故有是言也。維城曰,湖南結數,倍於湖西,若爲大同,則財用優足,公私便當。復陽曰,其法實非偶然,欲於八道,皆得設行矣。且各道各邑,隨其土産之所有者,以爲責應之地,可也。此乃大同之本意,而反有笑之者,不知其故也。上曰,藥漢依前責應,各盡其所産便當,而近有防納之規,何也?維城曰,京人之防納,烏合其材,惟以備數爲務,材甚不好,而民弊亦多,宜可禁抑矣。復陽曰,大同,暗合徹法,禹貢亦以其土産納貢,豈可使防納,而貽弊於民間乎?湖南大同,如欲設行,斯速爲之,可也。今秋雖或不及,不可不爲於明春也。上曰,急速爲之,則勢必錯亂,國家之事,不當如是。況有勸之者,有不勸者,非灼知灼見,則實不可斷然行之。復陽曰,沿海十三郡,上疏請行大同之法,而見阻於政院,民情尙極沈鬱,是實三代徹法,精詳定規,以安其民,國用足,而民情亦可慰悅,宜可急行。昨日行之,今日有效矣。湖西大同之驗其效,先朝甲子年,行幸公州,則有米五千餘石,以此支供,實乃大同之功也。柳赫然曰,禦營馬兵將爲抄擇事,曾已定奪矣。六兩則三矢一矢,百步騎蒭則一次二中,柳葉箭則一巡二中,三技中取一技,以定其規,取才,何如?上曰,依爲之。赫然曰,宣傳官尹梓被殺之後,李義缺被告,尙在保放之中,敢此稟達。上曰,放之,可也。復陽曰,無前之變,疊見層出,反爲缺不知,以某事之失,致此大變,而變不虛生,終必有應。聖上宜一念戒懼,莫或遑怠,以爲弭災之道,安民之政,莫缺是,殿下格天之誠,於今夏之祈雨見之,感應之理,固當如是也。上曰,此外何求?對曰,安民之道,在於格天,斯速愓念,而軍政之修,亦在得其心。願殿下,勿以營將爲恃焉。宣廟朝,李珥請養兵,柳成龍曰無事而養兵,實養禍也。不十年,果有壬辰大亂,其方略智慮,出人意表矣。臣意以爲,治兵而專務實效,可也。今姑無事,不必以是陳達,而爲國之不可廢者,必以精鍊爲務焉。且民間田稅收捧之日,改其舊斛,加以一斗,民情不快,而其怨亦極。維城曰,此非改斛,每有欠縮之勢,故外方加捧,以致此言耳。上曰,初之改斛者,必有之怪底事也。百官頒祿,古則全石而且厚,今也,平石而減數,何也?復陽曰,祿則平石,而民猶缺納問於倉官,則閔聖徽,改其斛制,內廣而外挾,以米不溢於外。今則不然,故有無免之弊,以是加捧矣。上曰,是乃守令之過也。維城曰,倉庫之守者,偸竊莫甚,雖死不渝,外方官吏及船人,亦極偸竊,雖於每船,守直以來,皆有無免之弊矣。上曰,漕船到泊後,卽捧則無此弊乎?維城曰,雖欲卽捧,京江主人,同惡相濟,故不卽入告矣。遂罷出。出燼餘
上在昌德宮。停常參·經筵。
世祖大王忌辰齋戒。
下直,萬頃縣令曺挺宇。
巳時,太白見於未地。
金壽恒啓曰,來十一日輪對日次,取稟。傳曰,停。
李正英,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。已上燼餘
上在昌德宮。停常參·經筵。
世祖大王忌辰。
藥房,中殿口傳問安。答曰,知道。都提調臣沈之源,提調臣鄭維城,副提調臣趙珩啓曰,內殿症候,數日內不審有顯效乎?臣等不勝區區憂慮之至,敢來問安。葶藶木香散十貼劑進,已過五日,想必已盡進御,前頭且有擧動,今日加劑以入,何如?答曰,時無加減矣。
再啓曰,卽者伏聞下醫官之敎,內殿症候,上焦熱勢,比前有加,寢睡不安云,臣等不勝憂悶之至,不可不及時更議他藥,卽與諸醫及愼應悌等,議藥之意,敢啓。答曰,知道。
李正英啓曰,今初十日陵幸時,何大臣留都乎?敢稟。傳曰,領中樞府事留都。
金壽恒啓曰,今此光陵忌辰祭,獻官元䎘狀啓,職銜及末端,皆有違式處,不察甚矣,請推考。傳曰,允。
前行禮曹判書李厚源上箚曰,伏以臣之情勢,萬分悶蹙,瀝血再籲,冀蒙垂諒,而聖批不準,溫諭愈勤,臣誠惶悚,罔知攸措。臣聞人君事臣,必察其才否,人臣事君,必審其進退,故上無虛受之譏,下無僨事之患,在常日猶然,況於艱危之時乎?庶官尙爾,況於宰相之職乎?臣之迂疏腐劣,百無寸長,不惟臣自知之,國人皆知之,不惟國人知之,則哲之明,何所不燭?夫强僬僥以鼎呂之重,不踣則碎,理所必然,縱僬僥不足惜,其如鼎呂何?噫,殿下視今日爲何等時耶?歷觀古史,亦有汲汲如今日者乎?雖使學足以贊化,才足以濟難,量足以鎭物,智足以應變者,置之相職,任以國政,惟恐不能副上下之望,慰中外之心,況以臣迂疏腐劣,百無寸長者居之?嗚乎,其危矣。古語云,擔子雖重,惟擔不起者知之。惟聖明,諒臣之懇,實出赤心危悃,察臣之言,非爲游辭飾讓,將臣新授議政職名,亟賜鐫改,回授可堪之人,俾任一世之責,公私幸甚,取進止。答曰,省箚具悉卿懇。時事孔艱,虞憂溢目,此正君臣上下不遑寧處之時,豈可一向撝謙固讓,以遣時日乎?卿其安心,勿爲控辭,亟出論道,以副渴望。
藥房三啓曰,臣等與諸御醫及鄭之問·趙徵奎·愼應悌等商議,則皆以爲,內殿上焦極盛,寢睡不安之症,出於心胃二經之火,淸胃瀉火湯,加香付子便炒·木通各一錢,麥門冬七分,三貼,姑爲進服宜當,本症當劑,亦不可廢,葶藶木香散則朝前,淸胃瀉火湯則午後,當爲進御云。此藥爲先劑入,而待尹善道·柳後聖齊到,更觀症候加減,議藥之意,敢啓。答曰,知道。
以兵曹陵幸時雲劍等望單子,傳于李正英曰,偃月刀差備落後之類,不爲落點矣。
金壽恒,以知館事意啓曰,今九月初九日儒生課試,因文武會試設場於本館,不得行之之意,敢啓。傳曰,知道。
傳于李正英曰,大君回還之報,尙今無聞,蓋緣潦水漲溢,人不得通行之致云。令備邊司移文于義州,使之送人于鳳城,大君消息,詳細探知,卽日馳啓事言之。
領敦寧府事金堉箚曰,伏以霜露旣降,園陵寂寞,聖上悽愴之感,自發於至誠,臣子之情,孰不欲趨蹌扈列,仰望登降之盛禮乎?臣之衰喘,已非在世之人,虐痢三秋,羸憊已甚,廉頗老醜,人或厭近,決不敢從大夫之後也。偃然退伏,臣則有罪,請鐫削臣所帶職名,以爲逋慢者之戒。臣不勝惶恐之至,取進止。答曰,省箚具悉卿懇。卿之所患至此,予用慮念矣。卿其安心勿辭,益加善攝。
夜二更,月暈。
金壽恒啓曰,右議政辭職箚子到院,而以國忌留院之意,敢啓。傳曰,入之。
又啓曰,金敦寧箚子到院,而以國忌留院之意,敢啓。傳曰,入之。已上燼餘
上在昌德宮。停常參·經筵。
下直,平壤判官李汝澤。
藥房都提調沈之源,提調鄭維城,副提調趙珩啓曰,昨日內殿,有熱氣頗盛,寢睡未寧之候矣。不審夜來,加減如何,淸胃瀉火湯進御之後,亦有其效乎?臣等不勝區區憂悶之至,敢來問安。答曰,與昨無異矣。
藥房,中殿口傳問安。答曰,知道。
藥房再啓曰,昨以尹善道·柳後聖等齊到後,更爲議藥之意啓達矣。內殿症候,夜來無所減乎?不勝憂悶之至。尹善道旣爲入來,柳後聖雖未齊到,卽日議藥之意,敢啓。答曰,知道。
藥房三啓曰,與諸醫商議內殿症候,則皆以爲,出於氣分,而前參議尹善道以爲,百病皆須分標本,今此內殿症候,論其標則屬於血分,而求其本則氣爲之主,調氣和血,則熱氣自當去,浮症似應平,宜用八物二陳湯,元八,去熟地黃,加厚朴薑汁炒·大腹皮,先以酒洗後,以大豆汁洗,火焙赤·車前子炒·木通各七分,木香·靑皮醋炒·蘇葉各四分,黃芩薑汁炒五分,三四貼,而昨日劑入淸胃瀉火湯,雖或有目前之效,恐非治本之劑云。此藥姑爲停止,八物二陳湯三貼,爲先劑入之意,敢啓。答曰,高陽郡守柳後聖,自前詳知病患之首末矣,過擧動後招致,更爲商議劑入,可也。
傳于李正英曰,留都軍兵結陳事,已爲啓下,而雨勢如此,姑令各處避雨,待晴結陳事分付。
李正英,以兵曹言啓曰,闕內入直訓鍊都監局別將·把摠·哨官及守門將,例於初十日書啓受點,十二日入直,而初十日還宮,日暮則勢難受點,守門將則依榻前定奪監軍巡將例,仍用前落點,而都監將官,則領率軍兵,入直闕內,事係重大,與巡將·守門將不同,十一日當爲書啓之意,敢啓。傳曰,自前亦多有仍番之時矣。今亦依此爲之。
正言南九萬啓曰,臣今自試所,罷出復命,而臣以監試官最去後行,來到闕下,將欲下馬之際,適與領中樞府事沈之源前導相値,下吏被囚,旣有犯馬大臣之失,勢難仍冒,請命遞斥臣職。答曰,勿辭。
吳挺垣啓曰,正言南九萬,再啓煩瀆,退待物論矣。傳曰,知道。
金壽恒啓曰,守宮假注書,以事變假注書李光迪,兼察之意敢啓。傳曰,知道。
傳于李正英曰,留都軍兵等,冒雨入來矣,必致添濕而無路燎衣矣。入夜寒甚之苦,不言可想,卽令該曹,從便溫酒以饋,以示軫恤之意。
司諫趙復陽啓曰,正言南九萬,引嫌而退,犯馬大臣,下吏被囚,揆以事體,勢難在職,請正言南九萬遞差。答曰,依啓。
持平安後稷啓曰,臣積病之餘,長在呻痛中,七月朔篆,不得書呈,方被囚僮之罰,何敢晏然仍冒乎?請命遞斥臣職。答曰,勿辭。
吳挺垣啓曰,持平安後稷再啓煩瀆,退待物論矣。傳曰,知道。
李正英,以扈衛廳別將,以領中樞府事意啓曰,臣所帶軍官,綾川府院君軍官合五百三十二員,竝爲率領,敦化門,以爲扈衛之意,敢啓。傳曰,知道。
弘文館副應敎閔鼎重,校理安後說,修撰閔點等上箚曰,伏以臣等,竊聞外議,皆言陵幸出宮之時,上下皆用戎裝,有違於禮,且非國朝舊儀。其意蓋以爲拜謁園陵,將有薦獻,宿戒以行,香祝是奉,則祀禮·軍容,不宜相冒。有如節享諸臣攝事之儀,猶且盛服受香而行,今殿下追遠興慕,動駕親祀,實惟曠罕之盛事,於是而簡儀失節,於義大爲不可。臣等就按五禮儀,則拜陵之禮,出宮還宮,皆用法服法駕,未知戎服之規,何自而始,而群議如彼,舊儀亦然,揆以情禮,此實有宜,請命有司,今此陵幸出宮時,盡用舊儀。還宮時,從近規戎裝備衛,兩不相悖,以爲便當,伏乞聖察。取進止。答曰,省箚具悉。事勢不但與古今有異,凡祀事在於誠敬,不在於儀文外貌,故當初必以遠路從簡之意也。依近規爲之,未爲不可矣。
辰時巳時,雷動。夜自三更至五更,有霧氣。已上燼餘
備邊司啓曰,卽見平安監司馳啓之辭,梨洞權管金益炯避匿之狀,極爲可駭,拿問定罪宜當,且所謂越來淸人數多之說,亦甚泛然,其間實狀,雖未的知,或是追蹤上土鎭走回而來,則其在梨洞,猶可措辭揮拒,若又窮尋其迹,轉往上土,則終難諱庇,以惹後患,寧速出給,以示誠信之爲愈,而遠地分付,事未及機,惟在當事之臣,觀勢善處,以此意急急回移,何如?答曰,允。備局謄錄
上在昌德宮。停常參·經筵。
傳于李正英曰,中日應爲書入,單子竝令書入。
李正英,以都摠府言啓曰,今日入直軍士中日習射,請出標信。傳曰,知道。
金壽恒,以禮曹言啓曰,政院昨夜啓辭,今此陵幸,雨勢如此,曾在癸巳年,穆陵陵幸時,有不卜日退行之敎,今亦依此退行事,答曰依啓事,傳敎矣。不卜日則明日當行,而招日官更問,則十三日爲吉云,何以爲之?敢稟。傳曰,旣云不卜日,則何以問之乎?依政院啓辭,定奪爲之。
金壽恒啓曰,昨因本院啓辭,陵幸不卜日退行事,允下矣。卽今日勢快晴,不卜日明日退行之意,分付,何如?傳曰,依啓。留都軍兵·將官等,加留,一日糧料,令該曹輸送軍前,使之分給。
大司憲趙壽益啓曰,持平安後稷,引嫌而退,限內不得書呈,而家僮至於被囚,則勢難在職,持平安後稷,請命遞差。答曰,依啓。
備忘記,傳于金壽恒曰,頃於昭顯墓別爲致祭事,命下之夕,夢見昭顯世子,色甚欣悅,如平昔。予甚喜幸而意或偶然也,及至今夕,又夢焉。予曰,今將有事于孝陵,而兄主之所在不遠,故遣官致祭,而予不得親奠,以此爲感云爾,則昭顯遽執予手曰,奈何奈何?覺來怳若平生,不知其爲夢也。涕淚無從,悲懷難狀,無乃同氣之至情,有所相感而然歟,抑欲引至墓下,而有所親近之意乎?其理昭昭,豈可諉之於夢寐,而不以爲意乎?至情難抑,日晷雖短,孝陵祭畢后,簡其百官,予獨趨往墓下,欲敍此懷,卽令禮官,講定節目,又令該曹,給其子女等食物優厚,以表予意。
傳于吳挺垣曰,進善權諰,入京已有日矣。令該曹食物題給。
李正英,以都摠府言啓曰,日入直軍士中日習射事,標信命下矣。卽見政院啓辭,則陵幸退行於明日,今日乃是親祭齋戒之日,中日習射,不得爲之之意,敢啓。傳曰,知道。
金壽恒啓曰,以兵曹今九月十一日入直內三廳將望單子。傳曰,前落點尙未用矣。還出給。
李正英,以兵曹言啓曰,今有親行昭顯墓之敎,自孝陵至墓所,其間道路之尤甚泥濘處,則不可不修治,而若待摘奸啓下後修治,則必有窘迫未及之患事,武兼司僕及本曹書吏,一邊給馬出送,使之摘奸,一邊分付京畿監司,使之修治,宜當。且聖敎中雖有簡其百官之敎,至於侍衛將士,則所當隨駕軍兵結陣等事,亦不可不擧行,節目加磨鍊以入,何如?傳曰,依啓。只承旨·翰·注·兵曹·都摠府等官扈往軍兵,則只令挾輦砲殺手侍衛,其餘大陣軍兵,則勿動,宜矣。
趙珩,以禮曹言啓曰,傳敎矣。如此墓所,曾無親臨之擧,節目磨鍊,亦無可據。近來判書臣鄭致和,參判臣尹順之,以贊禮實豫差,先詣陵所,莫重變禮,臣應一,孤陋,不敢率爾獨當,判書·參判處,相議講定以來事,本曹郞廳,給馬馳送,何如?傳曰,允。
又以禮曹言啓曰,禧陵攝行祭祝文,日子旣以初十日書塡,奉進陵所,今將退行於十一日,令香室改書,祝文官員奉傳於獻官,然後前祝文,依例燒火之意,分付,何如?傳曰,允。
趙珩啓曰,右承旨金壽恒,以玉堂請遞之故,不敢在院,卽爲出去而推考事,命下矣。當此多事之日,院中不可不備員,而該房擧行之事,尤爲緊急,請右承旨金壽恒,牌招入來,使之察任,何如?傳曰,允。
傳于趙珩曰,禮曹堂上旣皆在外,往復相議之際,必致日暮未及之患,且無前例之可據,則或不無歸之於大臣,無寧先議于大臣,講定其節次,豫爲分付各該司,俾免顚倒,似當矣。
吳挺垣,以戶曹言啓曰,伏見備忘記,昭顯世子子女等處,令該曹食物優數題給事,命下矣。三人處,各給米布饌物各種,參酌磨鍊,別單書入,而物種中或有加減,則伏候睿裁。傳曰,依此給之,可也。
趙珩啓曰,今此昭顯墓,自上親自展謁,則致祭文措語,似當改之,此意分付該曹,使之卽爲擧行,何如?傳曰,允。
趙珩,以禮曹言啓曰,昭顯墓致祭文,措語以改事,旣已啓下,前祝文燒火之意,敢啓。傳曰,知道。
李正英,以兵曹言啓曰,今此陵幸時,別雲劍四員中,平雲君俅,以獻官先詣享所,閔應騫有故,故以豫差二員陞實矣。實差中李時昉,卒患癨亂,症勢不輕,雖以司僕寺提調,不得不隨駕,至於侍衛,則決無進參之望云,必須改受點後,方可備員,不得已前單子,還入之意,敢啓。傳曰,知道。
李正英,以扈衛別將,以領中樞府事意啓曰,臣領率四廳軍官,敦化門外,結陣扈衛之意,敢啓。傳曰,知道。
蔡忠元,以禮曹言啓曰,傳曰,禮曹堂上,旣皆在外,往復相議之際,必致日暮未及之患,且無前例之可據,則或不無歸之於大臣,無寧先議于大臣,降定其節次,豫爲分付各該司,俾免顚倒,似當矣事,傳敎矣。議于大臣,則延陽府院君李時白以爲,親臨昭顯之墓,雖無前例之可據,至情感夢,有此親臨之命,旣至墓前,則再拜之禮,似無不可,伏候睿裁。領中樞府事沈之源,右議政李厚源以爲,旣無前例可據,莫重變禮,以臣等蒙陋之見,固不可妄論,而昭顯曾經儲嗣之位,似無不拜之禮,依前日下敎,遣官行之,孝陵缺五字自上親臨行再拜禮,則足以伸友于之情,而無他可講節目,行之簡易,似或無妨,而此亦出於臣等之臆見,未知如何,伏候睿裁。領議政鄭太和,以祭官先詣陵所,領敦寧府事金堉,綾川府院君具仁垕,病不收議,大臣之意如此,上裁,何如?傳曰,依議施行。
蔡忠元,以禮曹言啓曰,昭顯墓展拜節目儀註磨鍊,而其中自上及王世子所御服色,群議以爲,以拜陵服色,仍爲拜墓未安云,故以翼善冠·袞龍袍磨鍊,且拜位亦當與陵所有異,故自上臨位以丁字閣前階上,王世子以階下,磨鍊以入之意,敢啓。傳曰,知道。
自禧陵洞口至墓所,五里云,自上乘小輿,而侍從之臣,皆步從矣,此則決不可爲也。自禧陵洞口,坐馬或御駕轎,侍從官亦乘馬至墓所,行禮後仍爲戎服發行似當,而又爲還往孝陵大次,則事甚不便,而日勢已暮,似未及還宮,以此卽爲改磨鍊入之。
大司憲趙壽益啓曰,朝者處置同僚也,臣之愚意以爲,臺官與庶官不同,朔篆限內不書,不無所失,而自政院又囚家僮,則似難仍在其職,且見近來臺臣之以朔書不書,被遞者非一二,故臣未暇深思,循例請遞矣。今見玉堂箚論之辭,處置乖當之失著矣。身居臺憲,見非公議,何敢一刻仍冒乎?請命遞斥臣職。答曰,勿辭。
吳挺垣啓曰,司諫趙復陽,大司憲趙壽益,再啓煩瀆,退待物論矣。傳曰,知道。
趙珩,以吏曹言啓曰,臺諫有闕,政事何以爲之?取稟。傳曰,過擧動後爲之。
行大司諫李時楷啓曰,大司憲趙壽益,司諫趙復陽,竝引嫌而退,出榜詣闕之時,大臣例爲回避,而榜函旣過,未及下馬,下吏至於被囚,偃然行公,涉於苟且,請遞之際,偶未及思,雖出率爾,不必深咎,朔篆不書,初非大段,而臺閣引嫌,不計輕重,旣囚家僮,意甚未安,出遞之際,只循前例,不可以此輕遞臺官,請大司憲趙壽益,司諫趙復陽,竝命出仕。答曰,依啓。
趙珩啓曰,昭顯墓自上展謁時節目,令禮官卽爲講定事,命下之後,卽爲分付于該曹,這這催督,然後今始回啓,而至以送郞廳,相議于判書等處,講定爲辭,事極驚駭,請當該堂上郞廳,竝從重推考。傳曰,依啓。
李正英啓曰,昨日因雨,稟請退行陵行,蒙允之後,卽招兵曹郞廳,使之分付者,凡擧動時諸衛等事,皆係於兵曹故也。臣等齊坐院中,再三言送,而郞官不能擧行,以致外班諸衛,經夜暴露云,極爲驚駭。請兵曹堂上·郞廳,竝從重推考。傳曰,其郞廳,姑先推考,可也。
吳挺垣啓曰,臺諫出仕事,命下矣。今已日暮,明日待開門命招之意,敢啓。傳曰,知道。
弘文館副應敎臣閔鼎重,校理臣李殷相,修撰臣閔點等上箚曰,伏以臣等,昨朝,陵幸出宮時,盡用舊儀,以示齋戒肅事之意,上箚以聞,恭竢裁察。伏承聖批,未蒙允從,臣等再三莊誦,反復思惟,終有所不能釋然者,凡事固有古今之異宜,亦有行於古而不乖於今者,若此之謂也。今殿下率由舊儀,用盡齋宿之誠,而還宮取便,更從近規,有何相礙難行之節乎?祭本主於禮,而其所以著其敬者,乃儀也,則亦不可以儀文而削之,考之古經,其說甚明,況旣盡其敬,又盡其儀,則斯不亦盡善乎?戎服之規,果未知何自以始,而就按政院日記,則仁祖朝再謁穆陵,一行章陵,而出宮之儀,皆遵古制,至今耆舊諸臣,皆能言之,斯亦可謂後世法也。伏乞聖上,更加商察,俯從前箚所請施行,不勝幸甚。行幸卜日,其禮至嚴,百官三軍,外衛已整,雖因天雨,稟請退行,固宜及時停當,早宣命令,而去夜政院,初以觀勢退行爲啓,而終無再稟之擧,爲禮官者,又偃然在家,獨不入齋,朝房不卽陳稟,致令外班諸衛,終夜暴露,莫聞指揮,揆以事體,誠可寒心,請當該承旨遞差,禮官罷職。承命之臣,事體自別,大臣諸宰,相値須避,前正言南九萬,雖遭囚缺三字旣當復命之時,則非他犯馬之比,有何缺二字臺閣數避,實是弊習,不書朔書,家僮被囚,有何所嫌,始之創出物議之非,前持平安後稷,踵此引例,瀆擾於臨幸之際,以此爲失宜,强爲立落,只因囚僮,又開請遞之規,則從今臺閣之上,豈有時日之在職者哉?兩司之啓,臣等未見其宜,不可不明其體例,以杜後日之弊也,伏乞聖察。取進止。答曰,已諭,毋煩。禮官·承旨,竝推考。
右承旨金壽恒上疏曰,伏以藐然小臣,濫叨邇列,動輒得咎,瑕類百出,屢遭譏評,猶不知退,廉隅喪矣,愧懼積矣。況園陵行幸,國之盛儀,隨事裁稟,責在喉舌,而以臣無狀,待罪該房,其何望導宣命令,周旋適宜乎?公論重地,宜爲糾劾之擧,而推勘落罰,反出寬貸之恩,臣誠惶感震惕,罔知攸處也。臣之空疏蒙昧,聖鑑之所洞燭,而當事錯謬之失,分所必至,而惟其不量才分之難强,不念職任之莫重,冥行不止,自取跋疐,此實臣之罪也。臣雖萬萬不似,亦有一端廉恥,何可不恤駁議,徒貪恩寵,强顔仍冒,甘作耐彈之綿乎?其在聖明使下之道,亦何忍以公論所斥之人,苟據近密之地,使虧其廉恥之節,而重誤國家之事乎?公議方峻,推勘纔下,陳章自列,亦所不敢,而擧動臨迫,召牌又降,冒赴闕下,狼狽益甚,臣之情勢,萬分危迫,不得不冒萬死叫號於天地父母之前。伏乞聖慈,曲垂矜察,亟罷臣職,以便公私,以謝人言。答曰,省疏具悉。爾其勿辭,從速察職。已上燼餘
都承旨趙珩,左承旨蔡忠元,左副承旨吳挺垣,右副承旨李正英,同副承旨李翊漢等,聯名上疏,入啓。答曰,省疏具悉。本院啓辭末端,以姑觀雨勢四字,終致顚倒矣。不無所失,而實出於不察之小事,何用乃爾。卿等勿辭。
傳曰,今此閔鼎重製進昭顯墓祭文,備述予意,言甚懇切,益增傷懷,特令該曹熟馬一匹賜給。已上內下記草
上在□□宮。
上展謁孝陵,罷漏時動駕,平明至晝停所,入幕次後,王世子問安。答曰,知道。
政院·藥房問安。答曰,知道。
世子宮問安。答曰,知道。
上命開前帳,引見兵曹判書許積,入侍承旨李正英,假注書李敏徵,記事官金壽興·李溟翼。上曰,初意則當於未明到此,而今至平明,蓋回缺四字門故也。且御營軍,列衛於南門外,以缺四字路狹,今後則宜於盤松近處爲之。上曰,常時每深居,來此又環以幄帳,非若婦人之可內外隔絶也,來時則帳幕宜可通望爲之。許積曰,然則當改其向背矣。吳挺垣進曰,小臣,大妃殿問安進去下直。上曰,進去。李正英進稟初吹曰,常時則因司謁啓達矣。今則入侍,故於此直達矣。上曰,然,在此豈借於人乎?罷出。
上到禧陵幕次,王世子問安。答曰,知道。政院·藥房問安。答曰,知道。世子宮,政院問安。答曰,知道。
行展謁禮後,王世子問安。答曰,知道。政院·藥房問安。答曰,知道。世子宮問安。答曰,知道。
上御小輿,向孝陵,侍臣·百官皆步從,至孝陵,入幕次後,王世子問安。答曰,知道。政院·藥房問安。答曰,知道。世子宮,政院問安。答曰,知道。
行望陵禮後,王世子問安。答曰,知道。政院·藥房問安。答曰,知道。世子宮,政院問安。答曰,知道。
上陞丁字閣行禮,初獻時,承旨奉爵奠爵,王世子亞獻,宮官奉爵奠爵,禮畢,上還入幕次,王世子問安。答曰,知道。政院·藥房問安。答曰,知道。世子宮,政院問安。答曰,知道。
上奉審陵上,見象設石刻未申字,謂侍臣曰,未申間,何方耶?蔡忠元曰,坤也。上曰,然則何坐也。閔鼎重曰,艮坐坤向也。上曰,山陵穴勢,似不高矣。閔鼎重進曰,然矣。此陵初非專主於擇吉地也。仁廟遺敎,必卜兆於禧陵內故也。仍還入外幕次後,王世子問安。答曰,知道。政院·藥房問安。答曰,知道。二品以上問安。答曰,知道。王世子·政院問安。答曰,知道。
上仍幸昭顯墓,上坐馬,侍臣及侍衛將士,皆戎服乘馬,至禧陵外,侍臣及將士下馬,上入幕次,王世子問安。答曰,知道。政院·藥房問安。答曰,知道。世子宮,政院問安。答曰,知道。
上御小輿,陞丁字閣,行再拜禮,王世子,階下行再拜禮,還入幕次後,王世子問安。答曰,知道。政院·藥房問安。答曰,知道。世子宮,政院問安。答曰,知道。
傳曰,百官揷羽。
傳曰,木十疋·布十疋入納,墓直等賜給。
傳曰,上言,限弘濟院捧之。
上還宮,到晝停所,入幕次後,王世子問安。答曰,知道。政院·藥房問安。答曰,知道。世子宮,政院問安。答曰,知道。
還宮後,政院·藥房·二品以上問安。答曰,知道。世子宮問安。答曰,知道。
李正英啓曰,明日宗廟奉審相値,視事頉稟。傳曰,知道。
李正英啓曰,過擧動後,爲政事,命下矣。明日宗廟奉審相値,頉稟。傳曰,知道。
巳時,太白見於未地。夜五更,流星出軒轅星下,入井星上,狀如拳,尾長三四尺許,色白。已上燼餘
上在昌德宮。停常參·經筵。
大殿,政院問安。答曰,知道。二品以上單子問安。答曰,知道。世子宮,政院問安。答曰,知道。
下直,上土僉使金慶華。
藥房都提調沈之源,提調鄭維城,副提調趙珩啓曰,昨日犯夜動駕,觸冒風寒,纔行孝陵祭禮,仍省昭顯之墓,玉體勞動,亦已多矣。況追遠之思,感夢之懷,必有所難堪者,不審聖候,或有所傷乎?臣等不勝區區之慮,敢來問安。且內殿症候,數日來加減如何?柳後聖今方入來,更爲議藥之意,敢啓。答曰,知道。內殿症候,時無加減矣。
中殿,口傳問安。答曰,知道。世子宮問安。答曰,知道。
備忘記,今下弓矢,上土僉使金慶華處給送。
藥房再啓曰,臣等與尹善道·柳後聖·鄭後啓·鄭之問·趙徵奎及諸御醫,反復商議,則柳後聖以爲,內殿症候,非一朝一夕所發,血氣不可不淸補,痰亦不可不治,觀此尹善道所議八物二陳湯元材,加入諸材,似是當劑,而加入中,蘇葉則專主發散,改以蘇梗,爲宜云。尹善道亦以爲,此藥試用三貼後,如有所減則仍爲進御,宜當云,八物二陳湯三貼,爲先劑入之意,敢啓。傳曰,知道。
李正英,以御營廳言啓曰,本廳六番左部屬,慶尙右道前左司軍兵,及各差備京畿軍三十五名,十月二十五日,京中逢點,十一月初一日,與五番軍兵,當爲替代立番,各道監兵使處,依前知會調送之意,敢啓。傳曰,知道。
傳于李翊漢曰,臘藥一封,胡椒五升,弓子一張,長箭一部,忠淸監司李慶億處賜給。
李正英啓曰,明日武科殿試時,何大臣進去乎?敢稟。傳曰,領相進去。又啓曰,明日武科殿試時,兩司長官進參事,兩司城上所處,言送,何如?傳曰,允。
李正英,以兵曹言啓曰,今月初八日,漢平副守演稱名人,自宣仁門入來,差備門外擊錚,極爲駭愕,令攸司囚禁治罪,同門守門將宋礪昌,常時不能禁斷,以致闌入,亦爲非矣。請推考。傳曰,允。
司諫趙復陽啓曰,臣之處置南九萬,可謂乖當矣。公論之斥,亦云似矣。臣於朝家體例,都不通曉,而但見臺官之以召牌詣闕也,大臣·諸宰皆回避,命牌旣過,則臺諫亦自回避,非但大臣,其於隔品亦然,卽承命牌者皆然也。臣竊以爲,此事與此相類,榜函旣過之後,與大臣相値,而未及下馬,則不可謂非犯馬也。不知承命之臣,此外又有自別之事體也。玉堂乃以此箚論,無論是非,豈有被彈冒居之臺官乎?至於長官處置之辭,則說話不明,有難解見,而若曰不思下吏被囚行公之苟且,而不知以此爲請遞之主意云爾,則臺官苟無所失,豈可以下吏之被囚而遞之乎?亦可見其强欲請出而不得其說也。被論應遞之臣,謂之不必深咎,而乃請出仕,其亦不思而失當之甚矣。臣旣被玉堂之箚斥,本院處置又如此,決無一刻苟冒之理。昨緣擧動臨發,無暇陳列,悶默隨班,而臣以積傷之身,數日以來,感冒甚重,脹患兼發,苦痛之中,力疾往來,症勢增劇,委頓呼苦,不能運動,今始扶曳自列,所失尤大,請命遞斥臣職,以謝公議,以存臺閣事體。答曰,勿辭。
行大司諫李時楷,正言鄭植啓曰,載寧乃西路稍完之邑,而近年以來,全不擇人,日漸蕩敗,莫可收拾。且緣産缺四字侵之事,苟非爲人所憚者,難望治效,新除授郡守金汝亮,本以卑微之人,曾爲守令,別無可稱,蘇殘之責,決非所堪。載寧郡守金汝亮,請命遞差,其代以有聲績人,各別擇送。講紙換講之事,在擧子雖有不察之失,此出於無情忙怯之致,不足深責,而主掌四館,遽爾發怒,懸項柱上,縳束太緊,久而力盡,幾至窒塞。且發鄙悖之言,無數詬辱,至以老而不死等語,爲停擧之目,聞者莫不爲駭,當該主掌官,請命罷職。昨於孝陵王世子獻酌時,纔奠一酌,徑唱伏興,其顚錯失禮之狀,極爲可駭,相禮盧尙義,請命從重推考。
李正英啓曰,司諫趙復陽,再啓煩瀆,退待物論矣。傳曰,知道。
李正英啓曰,凡入啓公事末端,必存餘紙,以爲判付書下之地,而全南右水使邊岌,於水操時,各官浦勤慢開錄啓聞單子,書外小無餘紙,殊無敬謹之意,請全南右水使邊岌推考。傳曰,允。
李翊漢啓曰,明日殿試相値,視事,頉稟。傳曰,知道。
趙珩啓曰,奉審相値,政事,頉稟矣。政事何以爲之?取稟。傳曰,過殿試後爲之。
又啓曰,明日殿試,香室,依前移接他處,藝文館入直,則減省記之意,敢啓。傳曰,知道。
以曺漢英·鄭基豐等試官,牌不進罷職傳旨,傳曰,勿罷。
大司憲趙壽益疏曰,伏以凡臺閣引避,其所遞差,惟觀公議之如何。重被玉堂之斥,仍冒言地,曾所未聞也。況臣所見昏謬,旣有處置乖當之失,則尤不可一日在職,而諫院之遽請出仕,出於意外,適値擧動臨迫,默無一言,黽勉就職,當遞不遞,抗顔朝列,物議之嗤點,固已多矣。且臣本以癃病之人,自數日前,微有感冒之候,而奔趨職事,未暇調攝,加以脫着失宜,重感風寒,一夜之間,症勢猝劇,達夜呼苦,不省人事,狼狽之中,身病又如此,決無供職之望。伏願聖明,俯察危懇,亟賜鐫遞職名,以便公私,不勝幸甚。答曰,省疏具悉。卿其安心勿辭,調理察職。
前黃山察訪鄭道應疏曰,伏以臣於本月十一日,得本道巡察使臣任義伯行移,恭審聖旨,不許臣辭職,令勿辭上來事,臣聞命震悚,寤寐不寧,不進則分義隳廢,欲行則情勢悶迫,徊徨累月,罔知攸措。竊念臣性質昏劣,又自暴棄,讀書而未嘗遍一經,持身而未能飭一行,事親而失怡愉之道,處家而有悔吝之積,實不過爲一無用底人物,凡與臣相親者,無不知其實狀,而惟是廷臣,未及諳察,意其或有寸長,謬爲薦引,曾在先朝,連授內侍敎官·大君師傅,而或拘痘忌,供仕未久,或緣親病,未獲膺命。逮聖上臨御之初,濫被寵擢,萬踰涯分,感激隕越,奔赴闕下,叨謝恩光,仍申情懇,而未蒙矜許,縮伏惶悶,尋聞親病,呈告而歸,缺三字居,微分粗安,惟有感戴之祝而已。不意有除黃山道察訪,自謂此職,上可以副缺三字,下可助菽水之養,馳詣都下,擬謝恩命,而缺二字痘患熾盛,不敢入城,狼狽退歸,荐承副率之命,尤切感懷之私,而聞痘患尙熾,被老母苦挽,欲進不止,惶俟罪譴,而反蒙誤恩,至紆召旨,處以宮僚,命以乘傳,微末如臣,何以得此?臣之反躬慙懼,固不足言,而於聖朝設官任人之政,不亦大顚錯乎?反復思惟,旣難冒進,而況又老母宿疾復作,未忍遠離,不獲已訴悶于本道,冀得陳聞,而聖明視爲飾讓,至令道臣傳諭,臣益深憂惶,莫容喘息,誠欲鑽地以入而不可得也。臣雖無狀,亦非木石,豈不知聞命卽行,爲臣子大義,稠恩稽謝,爲臣子大罪,而猶且不得以趨詣,則顧此悶縮之情,安得不陳于體下之聽乎?臣宿遭家艱,八歲爲孤,連喪祖父母,旣無兄弟,又鮮緦功之親,臣母零丁苦孤,撫養臣身,庶幾其長成,臣雖旣壯,母常孩視,臣若乍出則倚門而望,口未嘗捨臣,念未嘗忘臣,不願頃刻離也。臣本不肖,雖不能善事如古人,而以臣母不遠離之情,不忍負也,故臣未嘗無故而暫離,踰時而遠遊也。兼且臣母子,俱未經痘,而一家長者,死於痘者至四五人,臣母視痘爲必死之疾,戒懼憂慮,有倍恒人,如聞痘發村閭,則輒申戒曰,傷虎之人,其可自忽,老身尙在,爾宜自愛,雖跬步之地,使不得出入,此臣之所以未能任意從宦,累犯逋慢之罪也。況臣母孤孀殷憂,常患風眩,數年前,又喪臣一妹,摧腸痛念,疾病沈綿,自今春夏,諸症迭發,昏眩特甚,有時迷塞,痰滯膈痞,食便思嘔,入秋以來,有加無減,氣力苶然,若不負朝夕,以平日不願離之情,當此侍藥切迫之時,捨置缺二字所未忍,臣之才識蕩劣,不可堪者如彼缺三字,不忍離者又如此,此臣之所以不避違命之缺四字血之懇也。且臣世受國恩,固有隕結之感,而如臣亦被收錄,則所當隨才效力,圖報萬一,而家有親老,奉養又切,則隨分蔭仕,是臣情願,而命不身謀,事與心違,可仕之職則爲痘所礙,有難自由,難堪之任則忘羞冒居,亦所不堪,臣之情實,不過如此,臣何敢妄自標致,以竊能讓之名,上誣君父,下欺臣心乎?臣果有此神明必殛之□□,索言及此,情亦戚矣。伏乞聖慈,曲垂憐察,新授咨議職名,亟許遞改,使得安心將護,以遂母子至切之願,則於微臣私情幸甚,於盛朝孝理幸甚。臣福過災生,身病冞苦,亦難登途,而區區賤病,未暇臚列,以溷天聽,臣之苦意,略可知矣。伏惟天地父母,哀憐而財幸焉。臣無任銜恩畏罪,惶恐隕越之至,謹昧死以聞。
持平許穆疏曰,伏以臣,才品鄙拙,無一行能可取,無所比數固矣。不圖虛名欺世,上徹天聽,薦擢踰分,得列淸顯,旬月之間,累受恩命,臣環顧平生,慙懼交竝,不知所出。若叨荷寵命,靦然冒進,滿朝士大夫,謂臣爲何?堂堂盛朝,用人錯誤,至於如此,貽笑四方,顧不重歟?昔虞人非其招不往,聖人取之,以不賢之招,招賢人,賢者恥之,今以賢人之招,招不肖,事甚大謬,此路一開,四方之闒茸,擧欣欣然冒其僥倖,將接踵而至,臣實爲四方闒茸之倡,臣竊恥之,又豈如此而已?一時名節之士,皆以爲恥,不願爲之仕也。前於凡官執事,亦甚猥越,況此臺臣所職,事體甚重,如臣不才,衆人所知,設使臣彊仕無病不自思量,冒衆笑排衆議,偃然就職,臣身榮耀則有之,其於廉恥,何哉?任官匪人,損辱名器,非細故也。伏乞聖明,亟收成命,以正用人之方,臣無任隕越戰懼之至,謹昧死以聞。答曰,省疏具悉。爾其勿辭,體朝廷至意,從速上來。
刑曹參判李時楳疏曰,伏以臣,昨日擧動,祗送,還家之後,所患痰喘復劇,達夜苦痛,至於曉頭問安之列,亦不得進參,方在惶蹙之中矣。卽者以殿試試官,召牌臨門,而喘促痰嗽之症,尙在危劇之中,決無起動之勢,又未得趨赴闕下,臣之罪,至此極矣。伏地待罪,敢冒萬死,仰籲於鈇鉞之下,伏乞聖明,先削臣職,仍治臣罪。答曰,省疏具悉。卿其勿待罪,亦勿辭職。已上燼餘
備邊司啓曰,卽見義州府尹金徽上送刑部咨文,則焰焇犯禁人,應死者減死,其餘亦皆免罪,誠爲多幸,而但以常例言之,則似當順付使臣之回,而至於替站先送,未知其由,且使臣等禮部結末如何,亦未得知。撰出回咨,另差一譯馳送,雖逢着使行於中路,使之仍赴北京,傳付衙門而來,則亦不無得聞彼中之事,以此分付擧行,何如?答曰,允。備局謄錄
賛善宋時烈疏曰,十五行缺之敎,聖學高明,必非偶然而發者缺據事係人倫,一有所差,其害不輕,缺子,祖殺其父,孫告其祖,當死之訓揆之,則竊缺聖敎,或非天理人倫之至,而其前後伏法於聖朝者之子耶?亦將喘脅,不知所出矣。恐非安保無事之徵也。罪戾之臣,引服不暇,而竊不勝過慮之至,復此祗冒,犯義侵理,尤爲萬死,臣之蠢愚,誠可哀也。伏乞聖明,竝垂財幸,臣無任惶恐戰怖之至,謹昧死以聞。答曰,省疏具悉至懇。有懷必達,人臣之常事,何乃不安至此?這一句話,賛善宋俊吉之開導明白,卽已刪改矣。於賛善少無干涉,勿爲辭職,且日氣寒甚,則似難登途,從速上來,以副至望。
賛善宋浚吉疏曰,伏以臣,受氣虛薄,眞元孱脆,歷觀一世,實無臣比,蒲柳□□,百病咸萃,怔忡昏瞀,偏頭等最缺發作,若將頃刻垂盡缺,乃蒙聖慈缺旣命特賜貂帽,又許仍着入侍,聖恩雖甚罔極,臣心豈堪愧悚?數日以來,舊患猝劇,神氣奄奄,陵幸之時,旣不得奔走隨扈,又不得祗行送迎,退伏私室,息偃自如,人臣分義,豈容如是?古人所謂如是而尙可仕者,殆臣之謂也。臣之此來,只欲一謝隆恩,然後□死之計,而隆恩益隆,惶感冞深,黽勉遲回,尙此濡滯,天時漸寒,宿病日劇,深恐一朝溘然於旅邸,以貽淸朝搢紳之羞,中夜不寐,百念耿耿。懇乞聖慈,憐臣情勢,愍臣癃病,先治臣逋缺仍許臣早得退去,俾免生行死歸之缺抑臣於此,竊有所感焉。臣於再昨,伏讀聖敎,有天倫友愛之情,感念存沒之意,發於至□,溢於辭外,大哉至哉,古未嘗有也。凡有血氣,孰不感嘆欽服?古人云,讀出師表而不出涕者,無人心者也,臣亦謂讀此聖敎,不出涕者,非人類也。堯·舜之道,孝悌而已,臣於是,益知殿下可與爲堯·舜,可與爲湯·武,擴而充之,以極其大,則推而放諸北海而準,南海而準者,又何有焉?臣更願殿下於臣,向所缺事必有則者,理大中至正無缺聖意觸類缺臣受恩深重,竊不勝區區缺聖明恕其僭猥,而缺,臣無任感恩知罪,激切祈懇之至。答云,省疏具悉至懇,缺自是常事,人雖駭笑,予獨喜缺四五字注意,常欲置之左右,六七字缺不知所諭,末端戒誨之事,予雖二字缺可不服膺焉?病不得祗迎,不是異事,安心勿以爲意,□勿起遐想,以副至意。仍傳曰,遣內醫看病。
右議政李厚源上箚曰,伏以臣之所有職名,決非如臣尫劣無能之人,所可承當,而瀝血三章,反歸虛讓,臣旣冒昧出肅,臣之曾前所帶該司提調,自當據例見改,而適緣擧動,今始祈免,亟令該曹,竝皆□差。答曰,省箚具悉。當令該曹,照例處之。缺
吏曹回啓曰,提調有二員衙門,則大臣例爲仍兼,□書館則依例仍兼,掌樂院則提調二員內一員,議政旣已兼帶,典牲·惠民則無他提調,依例改差,何如?啓依允。
上在昌德宮。停常參·經筵。
下直,長淵府使趙澤,唐津縣監金命說。
李翊漢,以都摠府言啓曰,今日入直軍士,當爲中日習射,而殿試相値,不得爲之之意,敢啓。
李正英啓曰,武科殿試擧子,騎篘二中者八人,以此八人比較之意,敢啓。傳曰,知道。
春秋館郞廳,以領監事意啓曰,以卒右議政金尙容江華忠烈祠賜額與否實錄考出事,曾有啓下公事,且因幼學金統,爲其父時若,欲明丁卯兵亂走死之誣,陳疏啓下,該曹覆啓,實錄考出事命下,而史庫開閉重大,趁未考閱矣。頃日修正廳,撰出宣廟朝實錄奉安時,仍爲考見,則金尙容江都祠宇賜額一款,無現出處,只以江都人士,服其忠烈,立祠以祭,書之,金時若罵賊不屈,與其二子被殺之由,具載於其時奏聞之文,竝於別紙書入,以備睿覽之意,敢啓。傳曰,知道。
以忠淸監司,吏曹參議尹文擧病重不得上去事狀啓,傳曰,使之勿爲固辭,從速上來事回諭。又以進善尹宣擧病重不得上來事狀啓,傳于李翊漢曰,使之勿辭,調理上來事,回諭。
正言鄭榏啓曰,司諫趙復陽,大司諫李時楷,竝引嫌而退,奉命之臣,與他自別,則當初請遞,未免率爾,處置乖宜,理難仍在,而强請出仕,殊涉苟且,司諫趙復陽,大司諫李時楷,竝命遞差。答曰,依啓。
傳于李翊漢曰,謁聖還宮時,前後鼓吹,陳而不作事,分付。已上燼餘
夜一更,月暈有霧氣。二更,有霧氣。五更,白雲一道如氣,起自坤方,直指東方,長竟天,廣尺許,移時乃滅。已上內下日記
待敎金壽興,檢閱李溟翼等上疏,入啓。答曰,省疏具悉。爾等勿辭察職。
進善權諰上疏,入啓。答曰,省疏具悉爾懇。自古有周乏之義,何用不安至此。爾〈其〉勿辭。
副修撰睦來善上疏,入啓。答曰,省疏具悉爾懇。爾其勿辭,調理察職。
府啓,臺諫處置事。答曰,依啓。已上內下記草
左承旨吳挺垣疏曰,伏以臣,經大病缺昏昏不省人鬼,以此病勢,決無夙夜供仕之望,況伏見僚員聯名之疏,重被儒臣之斥,不可靦然在職,伏乞聖明,遞臣職名,以便公私。踏啓字以下。
進善權諰疏曰,伏以臣,濫叨匪分,恩寵罔極,自知不肖,圖報無路,夙夜憂惶,殆□死無知而不得。臣於上年,伏蒙聖主軫念旅□之艱,特令該曹題給糧饌,揆臣之分,不敢冒受,再叫天門,未蒙恩許,更不敢瀆擾,猥被龍光,榮耀族閭,雖則感極于天,一則包羞在心,尋常靦然。卽今伏見該曹,又仍傳敎題給,一倍惶悸,悶迫無地。以臣無狀之人,敢當聖朝待賢之禮,匪分異數,一再濫叨,已甚無恥,每每冒受,實爲害義,恐損國體。伏乞聖主,矜臣至情,特收成命,俾安微分,以全廉恥,不勝幸甚。答曰,省疏具悉爾懇。自古有周急之義,何用不安?爾其勿辭。以上添書燼餘
上在昌德宮。停常參·經筵。
藥房都提調沈之源,提調鄭維城,左承旨蔡忠元啓曰,內殿進御八物二陳湯之後,症候加減如何?如或有效,則當爲加劑以入,敢此仰稟。答曰,時無顯效,加劑入以觀之,可也。
李正英啓曰,大司憲趙壽益,再啓煩瀆,退待物論矣。傳曰,知道。
執義閔熙,掌令趙胤錫啓曰,大司憲引嫌而退,朔篆不書與月課不作,似無差等,臺官進退,不宜苟簡,請遞之論,未爲不可,則玉堂箚意,雖循近例,諫院處置,亦非乖當,事在旣往,不必更爲引嫌,大司憲趙壽益,請命出仕。答曰,依啓。
以大司憲趙壽益牌不進罷職傳旨,傳于李正英曰,勿罷。
李正英,以義禁府言啓曰,本月十七日謁聖時,殿坐射壇考喧都事各一員,貫革左右考喧都事各一員,明倫堂各門禁亂都事五員,當直都事一員,本部入直都事一員,公事都事一員,應入之數十二員,本府都事十員,皆以試暇,依例受由,假都事十二員,令該曹依前例豫爲差出,何如?傳曰,允。
巳時,太白見於未地。夜一更,月暈,有霧氣。二更,有霧氣。
式年文武科取人,文科取閔重魯等三十四人,武科取全義善等四十四人。已上燼餘
上在昌德宮。停常參·經筵。
下直,泰川縣監張世良,金甲島萬戶林宗殼。
李翊漢啓曰,明日謁聖致齋,明明日謁聖,此兩日視事,頉稟。傳曰,知道。
有政。
蔡忠元啓曰,今日爲政事,命下矣。都承旨趙珩,病未仕進,右承旨·左副承旨,未差,右副承旨李正英,兵批當進,廳中只有臣忠元·臣翊漢,吏批,何承旨進去乎?敢稟。傳曰,吏兵批兼進。
吏批啓曰,文科甲科第二第三人員,當付七品職,而時無窠闕,直長中雖未准仕滿,依前例次次陞進,以爲付職之地,何如?傳曰,允。
以權堣·吳挺緯爲承旨,金壽恒爲大司諫,李廷夔爲司諫,李行道爲正言,尹昌壽爲黃澗縣監,鄭脩爲載寧郡守,鄭勔爲禮曹正郞,鄭維城爲惠民提調,盧尙義爲文化縣令,李俊耉爲弼善,永安尉洪柱元,在喪終制,以金炫文爲承文博士,李東老爲著作,金之聲爲濟州敎授,尹世任爲相禮,趙復陽爲尙衣正,南重晦爲兵曹正郞,崔寬爲兵曹佐郞,徐必遠爲刑曹參議,鄭致和爲典牲提調,尹絳爲掌樂提調,金世泌爲司議兼參軍,權尙規爲掌苑別提,李時彬爲大靜縣監,南九萬爲文學,全義善爲引儀,閔重魯爲典籍,李明彬爲司饔直〈長〉,趙世燠爲司導直長,李時楷·金壽恒·吳挺垣·趙復陽爲副護軍,安後稷爲副司直,南九萬爲副司果,李弘箕爲副司果,愼應悌爲副司勇。
傳于李翊漢曰,北京咨文齎去譯官年少,似非解事之人,卽令司譯院,改擇解事者,急急差送事,分付。
以文學鄭繼胄再度呈辭,傳曰,今姑遞差。
李翊漢,以兵曹言啓曰,臣許積,當日與都摠府訓鍊院堂上,會于慕華館,禁軍新取才,而依前規,出身則三矢一百十步,二矢入格,閑良則一百十五步,三矢俱入者試取,則擧案之數,出身二十三人內,三矢入格二人,二矢入格八人,閑良五十七人內,三矢入格者五人矣。敢啓。傳曰,知道。
大司憲趙壽益啓曰,臣賤病彌留,尙在呻痛之中,日昨又患癨亂之症,胸腹刺痛,嘔吐無數,伏枕呼苦,殆不省人事,不意此際,召牌忽臨,驚惶震惕,罔知攸處。君命至嚴,行豈竢駕,而欲起還仆,竟闕趨赴,逋慢罪積,譴罰宜加,而聖度如天,特下勿罷之命,揆分惶感,益無置身之所。第臣旣有難冒之勢,廉隅所在,理難强顔,況又未赴召命,身負應罷之罪,則決不可一刻晏然,忍病扶曳,冒死來避,瀆擾至此,臣罪尤大,請命鐫削臣職。答曰,勿辭。
李翊漢啓曰,大司憲趙壽益,再啓煩瀆,退待物論矣。傳曰,知道。
執義閔熙,掌令趙胤錫啓曰,大司憲趙壽益,引嫌而退,未赴召命,雖因疾病之重,前後三避,難免瀆擾之歸,大司憲趙壽益,請命遞差。答曰,依啓。
李翊漢,以刑曹言啓曰,焰焇犯禁罪人金秋立等論斷咨文,旣已出來,令該曹一依咨文內辭意,趁卽疏決宜當,以此分付,何如,答曰依啓事,傳敎矣。取考刑曹咨文,則焰焇犯禁罪人金秋立·崔振南·朴庚寅·河得金·金乃弘,均應處死,而事在赦前,減死一等,各責四十板,流三千里,金豆里松·金忠立·㗟金,應各責四十板,劉義立,應責三十板,而事在赦前,俱應免責,金孝男·金㗟同·宋所都只,屢審無干,相應免罪云云矣。依咨文內辭意,金秋立·崔振南·朴庚寅·河得金·金乃弘五人,則決杖四十,流配三千里,金豆里松·金忠立·㗟金·劉義立·金孝男·金㗟同·宋所都只等七人,則卽爲放送之意,敢啓。傳曰,知道。
弼善鄭基豐疏曰,伏以臣,於陵幸陪從時,中路馬蹶,仍致落傷,左邊肩臂與手腕皆浮,骨節酸痛,專不運用,冒死陳疏,見阻政院。方在悶縮之中,殿試試官召牌繼至,作勢欲起,眩轉還仆,不得趨詣,勿罷之命,又出格外,驚惶冞深,感淚無從。今方用藥針治,而見效未易,非但書筵入番事緊,謁聖擧動,又且迫近,其前決無起動隨行之望。伏乞聖慈,亟罷臣職,以正逋慢之罪,不勝幸甚。傳曰,遞差。
夜二更,月暈。五更,白雲一道如氣,起自坤方,直指東方,長竟天,廣尺許,移時乃滅。已上燼餘
僉知徐必遠疏曰,伏以臣,頃以書院弊端事,率爾馳啓,厚招物議,筵臣上箚缺罪狀臣身,明白痛切,臣驚憂悸缺聖度包荒,使得罪斯文之人,尙免被罪之擧,臣誠惶惑,不知所出。竊伏念人臣得罪,不一其門,輕言妄議,觸犯君上者,卽所謂得罪君父也,持身失律,見棄輩流者,卽所謂得罪公議也。得罪君父者,有時而寬釋,得罪公議者,猶可□容,惟是得罪斯文者,百世不能洗其罪,□□不能逃其惡。蓋以倫常禮義,皆出於斯文缺得罪,其律如此,遠則河澹·林栗,近則缺是也。治此之法,必須放逐流殛,與衆棄之,然後可以扶持道脈,培養士氣,不然則爲累於當世,爲恨於士林矣。今臣自有負犯,日竢譴何,而今已累朔,罪名不至推考薄罰,亦賜恩贖,使得身帶職名,復入輦轂之下,在臣雖幸,其爲聖世之累,士林之恨,果何如哉?且臣將命出外,不敢不復而徑退,老母在京,必欲扶護同歸,隱忍遲徊,未卽自劾,是臣得罪斯文之外,又添忘廉喪恥之罪,荐被譏罵,亦其宜矣。伏乞聖明,鐫臣職名,議臣罪名,使身犯重罪者,早得伏法,不勝幸甚。答曰,省疏具悉。過中之論,公議亦多非之,何乃引咎至此?爾其勿辭。添書燼餘
上在昌德宮。停常參·經筵。
下直,靈光郡守權坽,安岳郡守金壽昌,加里浦僉使林希閔。
李正英啓曰,今日入直軍士,當爲中日習射,而以文廟釋奠祭齋戒,不得爲之之意,敢啓。傳曰,知道。
吳挺緯啓曰,大司諫金壽恒,再啓煩瀆,退待物論矣。傳曰,知道。
司諫李廷夔啓曰,大司諫金壽恒,引嫌而退,旣往之相規,今不必爲嫌,而推緘未畢,勢難在職,大司諫金壽恒,請命遞差。答曰,依啓。
藥房啓曰,臣等伏見內下症錄,則內殿熱候,夜晝之間,進退無常,臣等不勝憂慮,卽與尹善道·柳後聖·趙徵奎·愼應悌及諸御醫,反覆相議,則皆以爲,醫學入門浮脹條,皆以二陳湯爲主,氣虛則合四君子湯,血虛則合四物湯,而以晝輕夜重,朝寬暮急,爲之血虛。內殿症候,氣血俱虛,而顯有晝輕夜重之候,前日議陳八物二陳湯,而恐熟地黃泥痰故去之,蔘·朮各減二分矣。今者夜間熱候,一分減似,而晝間且有煩熱之候,則蔘·朮依本方,勿減爲當,而旣加蔘朮,則本方熟地黃,亦不可闕,況去夜有津渴喉渴之候,則血分之藥,尤不可去,故熟地黃·羌汁炒七分還入,麥門冬七分,亦爲加入,而麥門冬則兼有制肝之功,不可不用,加入中蘇梗,雖是治脹之材,似非緊關,而藥種似多,減去,宜當云。八物二陳湯三貼,依此加減劑入之意,敢此仰稟。答曰,依啓。
中殿,藥房問安。答曰,知道。
李翊漢,以吏曹言啓曰,臺諫有闕,政事何以爲之?取稟。傳曰,過擧動後爲之。
趙珩啓曰,明日謁聖擧動時,守宮史官,以事變假注書兼察之意,敢啓。傳曰,知道。
李正英啓曰,訓鍊都監將官來言,明日擧動時,二嚴後懸燈,大駕詣館,入幕次後刀斗之意,敢啓。傳曰,知道。
李翊漢啓曰,沈領中樞府事箚子到院,而以齋戒,留院之意,敢啓。傳曰,知道。
自昧爽至辰時,有霧氣。巳時,太白見於未地。已上燼餘
權堣啓曰,傳曰,文廟酌獻禮時,有封頭綸事,傳敎矣。酌獻禮時□□文,而封頭缺封所用矣。缺
大司諫金壽恒啓曰,諫官之長,責任□□,非如臣眇末所可承當,而此則聖鑑之所燭,輿論之所共知,臣不暇一二□陳,以溷天聽也。第臣忝居喉舌,□□昏謬,重被箚劾,身帶推勘,陳疏未幾,而恩命之降,實所不意,惶感愧悚,罔知攸措。且臣伏見頃日儒臣之疏,枚列陵幸時承旨失禮之事,斥之以難免糾議,臣亦伊時承旨之一也,臣之前後做錯之失,視他人爲甚焉,安有未免糾議,而敢叨言責之任者乎?公議未已,廉隅至嚴,抗顔出肅,義所不敢,而適値擧動臨迫,身負應遞之罰,引日屛伏,益重瘝曠之罪,不得不冒恥一出,自列其狼狽之狀,臣之進退,可謂無所據矣。決難一刻晏然,請命遞斥臣職。答曰,勿辭。添書燼餘
上在昌德宮。停常參·經筵。
上幸成均館謁聖,初嚴子正三刻三更五點,二嚴丑初二刻四更二點,三嚴丑正初刻四更三點,上出集春門,止下輦臺,入大次後,王世子問安。答曰,知道。
政院·藥房問安。答曰,知道。
世子宮,政院問安。答曰,知道。
左通禮進啓行酌獻禮,上出幕次,乘小輿至東正門,降輿陞階,侍臣皆從陞,上入就拜位,行四拜禮,詣盥洗位,左通禮引神位前,侍臣皆從入,上行酌獻禮,因降復位,由東階入小次,配位以下酌獻禮後,左通禮引入復位,行四拜禮,左通禮跪啓禮畢。上降自東階,至東正門,乘小輿入大次,王世子問安。答曰,知道。政院·藥房問安。答曰,知道。世子宮,問安。答曰,知道。
權堣啓曰,文科試官僉知中樞府事徐文遠,受點之後,稱病不進,請推考,望單子還入之意,敢啓。傳曰,依啓。
又啓曰,文科試官行副護軍曺漢英,稱病不進,請推考。傳曰,依啓。
平明,上入御明倫堂,王世子入侍,承旨·史官分左右入侍,試官亦以次入侍,大臣則西壁,鄭維城以下則以南行入侍,出題時,只禮房承旨·史官各一員入侍,承旨·史官·侍衛將士皆出,出題後,還爲入侍,上出入大次,王世子問安。答曰,知道。
政院·藥房問安。答曰,知道。世子宮,政院問安。答曰,知道。
上出御帳前後,試官等,以次入侍,行首宣傳官,稟執鼓,擧子等,分東西入射。
趙珩啓曰,今曉自上入大次時,通禮誤爲引導,獻酌後入小次時,亦爲誤引,至於奠爵後贊儀未唱之前,徑唱俯伏興,事甚可駭,請當該通禮推考。傳曰,依啓。
又啓曰,儀注中自上入小次後,王世子亦爲入小次事磨鍊,而不卽贊引,致令王世子久立庭下,事甚未安。且侍講院官員中,凡干禮節,弼善次知,而豫爲詳察,以致如此,亦爲非矣。請相禮尹缺二字·弼善李俊耉,竝推考。傳曰,依啓。
射畢後,上入幕次,傳曰,前者右通禮告禮畢之事,而今則何不爲之乎?
趙珩啓曰,射畢之後,左通禮卽告禮畢事磨鍊,而不爲擧行,自上下敎之後,問于通禮,則以爲引儀來言,射畢然後當爲入告,而引儀趁不來言,以致如此云。欲問其由,卽招差備引儀,則互相推諉,終不來現,極爲駭愕,請當該引儀,令攸司査出重治,臣等亦難免不能檢察之失,惶恐待罪。傳曰,依啓。勿待罪。
文科出榜,取崔俊衡等五人,武科出榜,取趙得廉等十二人。唱榜禮畢後,上還宮,政院·藥房問安。答曰,知道。世子宮,政院問安。答曰,知道。
禮房承旨,以命官意啓曰,今日以午正爲限,而收卷之數,只十二張,何以爲之?傳曰,限午時。
司諫李廷夔,正言鄭榏·李行道啓曰,凡祭禮儀注笏記,不可異同,而今日酌獻禮時,王世子還小次一節,載於儀注中,而落於笏記,贊儀終不呼唱,故王世子未及還次,致有參差顚倒之患。此必儀注笏記,傳書錯誤之致,其爲不察,殊甚可駭,當該官,請命推考。答曰,依啓。
吳挺緯,以侍講院言啓曰,酌獻禮後殿下入小次後,王世子亦入小次之節,雖是五禮儀所不在,而旣在於儀注,則所當詳錄笏記,逐節依行,而贊儀及相禮,笏記皆漏落不書,不爲贊唱,以致差違,臣等不察之失,亦所難免,不勝惶恐,而禮官所爲,殊爲可駭,請推考。傳曰,允。已上燼餘
自昧爽至辰時,有霧氣。巳時,太白見於未地。
上在昌德宮。停常參·經筵。
下直,唐浦萬戶李廷卨。
大殿,政院問安。答曰,知道。
世子宮問安。答曰,知道。
中殿問安。答曰,知道。
藥房啓曰,昨日犯夜動駕,行禮聖廟,久御帳殿,不審聖候若何?臣等不勝區區憂慮之至,敢來問安。內殿進御八物二陳湯,材料加劑入矣,進服之後,症候加減如何?今日當爲劑進,敢此仰稟。答曰,知道。內殿症候,時無加減,湯藥亦未盡矣,追後劑入。
有政。吏批,判書洪命夏進,參判吳挺一進,參議尹文擧在外,都承旨趙珩進。兵批,判書許積進,參判洪重普呈辭,參議姜栢年入直進,參知李後山病,右副承旨李正英進。
吏曹啓曰,四館積滯,依近例別薦,何如?傳曰,允。
李正英,以都摠府言啓曰,副摠管吳挺一,除標信,政廳進去之意,敢啓。傳曰,知道。
以蔡裕後爲大司憲,洪處亮爲大司諫,崔俊衡爲典籍,趙得廉爲禮賓主簿,洪柱□爲司僕提調,李爲北靑判官,李四翼·安後昌爲承文正字,柳省吾爲德山縣監,鄭華齊爲敦寧參奉,吳竣爲左參贊,金逷爲同知中樞府事,南斗爀·全凓爲五衛將,羅緯素爲僉知中樞府事,朴宗杓爲慶尙左兵虞候,李斗鎭爲訓鍊院正,上護軍李尙立·朴始漢,大護軍權承吉,今加折衝,登科前准職,趙壽益·金壽恒·鄭基豐爲副護軍,鄭繼胄爲副司直,宣傳官韓休,登科前資窮准職,韓休·李尙立·朴始漢·權承吉·朴振漢爲副司果。
權堣啓曰,常參·經筵取稟。傳曰,停。
以訓鍊都監,春三朔中旬,局出身等,試才望單子,傳曰,騎蒭四中人,依例各別論賞。
輔德李時術,兼弼善趙復陽,文學南九萬,兼文學李端相,司書宋時喆,兼司書李慶徵,說書李䎘等上疏曰,伏以臣等,俱以無似,忝居宮僚之列,而當聖上躬奠先聖之時,王世子祇事廟庭,禮莫重焉。凡諸節目,臣等所當悉心詳察,勿致一毫有差,而儀注笏記之彼此違誤,全不覺察,終未免顚錯於造次之際,臣等尸職之罪,無以自逭。一院之官,其責惟均,而政院請推,獨及於同僚,臣等尤不勝惶恐愧恧之至,其何敢幸於苟免而晏然而已乎?伏乞聖明,亟遞臣等之職,以治臣等之罪。答曰,省疏具悉。爾等勿辭察職。已上燼餘
刑曹參議徐必遠上疏,入啓。答曰,省疏具悉爾懇。所謂公議,右相之在禮判時回啓措語,及吏曹回啓等語,大可見其意之所在,況領相之言,非變其初意,衆謗之來,必不安,撝謙之語,豈可以此疑之乎?近來浮議,何嘗不如此,而獨於此事怪之乎?節目間差誤之說,則或是然矣,而其他則非予之所知也,且非予之私於爾也。不欲使盡心國事之人,因一時小事,顚倒狼狽也。爾其勿爲固辭,從速察職。已上內下記草
上在昌德宮。停常參·經筵。
下直,軍威縣監尹以明。
權堣啓曰,明日常參·經筵取稟。傳曰,停。
又啓曰,小臣與左副承旨吳挺緯,東平尉納采時,兩處宣醞進去下直。傳曰,知道。
李正英,以都摠府言啓曰,今日入直軍士,中日習射,請出標信。傳曰,知道。
權堣啓曰,事變假注書李光迪,四朔供仕之餘,身有重病,累日不仕,改差,他假注書,差出,何如?傳曰,允。
以金炫文爲事變假注書。
傳于李翊漢曰,今二十四日,新豐府院君迎諡宴爲之云,依舊例,令該司宣醞,一等賜樂。
持平李彙晉啓曰,無狀小臣,最居人下,尋常職事,猶恐不堪,千萬夢寐之外,新命遽下,驚惶感激,撫躬罔措,風憲重地,決非如臣所可忝居,臣誠慙靦,不知攸處。且臣所患胸腹之痛,暫觸寒冷,發作無常,自四五日前,症勢猝劇,伏枕呻痛,一向危苦,有時氣塞,殆不省人事,冒昧呈單,見阻政院,臣之情勢,狼狽極矣。以致擧動陪從之列,竟未得隨參,逋慢之誅,固無所逃,而賤疾彌留,今始扶曳來避,臣之罪戾,至此尤大。以此以彼,俱不可一刻仍冒,請命遞斥臣職。答曰,勿辭。
李正英啓曰,持平李彙晉,再啓煩瀆,退待物論矣。傳曰,知道。
司諫李廷夔啓曰,再昨謁聖時儀注笏記,有錯誤之失,臣則以爲,必是傳書之誤,與同僚相議,請推當該官矣。伏見政院啓辭,則弼善·相禮,當任其責,而講院之官,以一院均失之意,陳疏辭職,臣亦講院兼官之一也,不勝瞿然之至。當初臣以臺官,扈駕往還,不參於世子陪從之列,又不知厥失,必在於講院之官,率爾論啓矣。到今思之,儀注笏記之講定相准,當在於未行禮之前,則豈可以一時移就臺班,有若元不干涉者然哉?所失如此,而反爲糾劾之擧,臣之昏謬,至此尤大,請命遞斥臣職。答曰,勿辭。
吳挺緯啓曰,司諫李廷夔,再啓煩瀆,退待物論矣。傳曰,知道。
執義閔熙,掌令趙錫胤啓曰,持平李彙晉,引嫌而退,身有疾病,不得肅謝,則未參陪從,其勢固然,別無可避之嫌,持平李彙晉,請命出仕。左通禮李復陽,年紀已衰,鈍滯尤甚,擧動之時,兩失禮儀,請命遞差。近來仕道兩歧,貂玉如泥,爵秩之濫,於斯極矣。堂下武弁之賓廳講書,法典內,不過曰連五通者加一階,五不通者降一階,而此非陞堂上之謂也,而向緣有司之不察,遂爲中間之謬例。頃者訓鍊院參下官,有以講書加資者,豈非失法中尤甚者乎?名器所係,不可以人微而置之。請李頲信新授加資改正,仍令該曹,詳察法文本意,俾無襲謬濫賞之弊。答曰,依啓。加資改正事,則先令該曹,査出從來舊規後處之,可也。
正言鄭榏·李行道啓曰,司諫李廷夔,引嫌而退,失禮之事,自有當該之官,則糾正之論,非指講院,而政院請推,亦擧當任之員,則責有所在,不必爲嫌,司諫李廷夔,請命出仕。答曰,依啓。
權堣啓曰,小臣領議政家,宣醞往還復命。傳曰,知道。
吳挺緯啓曰,小臣淑靜公主房外宣醞往還復命。傳曰,知道。
又啓曰,臺諫出仕事,命下矣。今已閉門,明日待開門命招之意,敢啓。傳曰,知道。
領敦寧府事金堉上箚曰,伏以老臣,三秋羸病,一向沈痼,自上拜陵臨雍,大禮稠疊,而隨班趨蹌翌日,臣獨未參,有臣如此,何用生爲?聖上垂憐老病,待罪不罰,臣之惶懼,至此益甚。修史已畢,洗草當急,而朝家多事,尙未擧行,兼帶在身,尤爲悶蹙,臣之老病,決難往參,令他堂上與僚員洗之,趁此未寒之前,分藏各處,似不可緩矣。臣病甚如此,精神已錯,言一無可采,望已斷陳力,而各處提調·扈衛大將,皆非久冒之任。伏乞竝賜遞免,仍令致仕,使趁未死之前,歸掃墓地,則志願畢矣,恩榮極矣。不勝懇懇切祝之至。取進止。答曰,省箚具悉卿懇。今番實錄之追補,卷秩雖不多,洗草,從古以爲盛事,豈可無卿而爲之乎?卿其竢病少間,趁此未寒前進參,似當,卿其安心勿辭。
副應敎閔鼎重上疏曰,伏以臣,伏見聖批,刑曹參議徐必遠兩疏辭旨,臣不勝惶愧之至。臣於去夏,忝在本職,得聞必遠狀論書院之弊,士夫之間,往往有誦其語而傳之者,臣方疲病,未遑職事,聽之在耳,不復爲慮,繼而又聞禮曹回啓,盡從其請,將有毁撤疊立書院之擧,已得聖旨,宣下八道云。臣以爲,果如此,誠是聖朝之失擧,必致士論之怫菀,自念愚賤,重以病劇,旣在儒臣之列,合陳意見之失,使朝廷改之於早,士林因是而安,故卽於當日之朝,發簡而問之禮官,會同而同上小箚,蓋欲及其公文未行於四方之前耳,非急於評劾禮官與必遠也。箚中措語,皆取必遠狀辭之誤處而卞之,其狀辭與回啓之一二好處,則臣等亦不擧者,意在不欲掩也。但見近日皆言書院末流之弊,不求書院創立之本,實所慨然於心者,支離重複,惓惓不已,欲以備達於宸聰之下,其他有不暇計也。其後大臣缺二字欲除弊端,則不免爲不敬先賢之歸,有若以臣等,爲挾書院箝人口者然,此豈臣之本意哉?臣猶不欲因此一事,煩爲之解,而至如定其保奴黜去匪人等事,方欲陳啓於登對之際,今者必遠,過生疑惑,自謂斯文罪人,至稱殿下自取群下之指議,嗚呼,此言何爲而發也?臣之孤論,本不期其必行,而聞之朝議,莫有以必遠爲非者,及今數月之後,復作指議二字,竝擧群下而混說之,喚作大事,引喩急迫,隱若有人竊議朝廷,攻擊其身者,此實使人駭驚而莫知所言也。其他辭說,多有未曉,臣與必遠,十年親交,一言纔發,便成疑阻,以至於此,臣以何顔,更復辨白,惹起無限波瀾乎?無非持身無狀,不能見信於儕友,戀恩不去,又致當事而顚錯,下遭嫌怒,上煩譴罰,其辱搢紳累淸朝大矣。臣於是,益知其罪,無所逃逭。伏乞聖慈,亟削臣職,仍治臣罪。答曰,省疏具悉。如此轉輾,亦甚不妥,爾其勿辭察職。已上燼餘
上在昌德宮。停常參·經筵。
下直,惠山僉使李東馝,瑞山郡守黃道明。
權堣啓曰,明日常參·經筵取稟。傳曰,停。
傳于李正英曰,今下弓矢,惠山僉使李東馝處給送。
藥房啓曰,伏未審數日來,內殿症候若何?前日劑入八物二陳湯,想必已盡進御,加劑以入之意,敢啓。答曰,熱候頗盛云。湯藥,商議改之,可也。
再啓曰,臣等伏見內下症錄,則內殿進御八物二陳湯之後,熱勢頗重,臣等不勝憂悶之至。與尹善道·鄭之問·趙徵奎·愼應悌·李蓍善及諸御醫等,反復商議,則皆以爲,熱候如此,不可仍用補劑,淸金導積散,加玄蔘·香附子便煮各八分,連翹五分,三貼姑先進服,觀其症候加減,更議他藥,爲當云。此藥三貼劑入之意,敢啓。答曰,知道。
傳于李正英曰,大臣·備局堂上,引見,兵判亦爲入侍。
李翊漢,以內醫院言啓曰,駝駱粥,每於夏月停止,而冬月復進,乃是年例應行之事,令司僕寺,十月初一日爲始,依前進排之意,敢啓。傳曰,知道。
吳挺緯,以兵曹言啓曰,當日良人文敬直稱名人,自丹鳳門入來,差備門外擊錚,極爲駭愕,令攸司囚禁治罪,同門守門將趙沈,常時不能禁斷,以致闌入,亦爲非矣。請推考。傳曰,允。
引見時,上曰,金領敦寧所陳湖南大同事,久未議定,今日欲與卿等相議,故兵曹判書亦令入侍矣。必待左相回來相議耶?鄭太和曰,頃日則臣獨在鼎席,莫重之事,不敢輕議,欲待僚相之出及赴燕大臣之還,此出於愼重之意,而領敦寧府事金堉至誠建白之事,有若爲臣所沮,臣實未安。今承上敎,雖於左相未還之前,先問各邑民情之願與不願,待左相還朝,議定其行不行,亦似無妨,而如此重大之擧,例爲廣詢廷議,先問本道乎,先收廷議乎?上曰,右相之意,如何?李厚源曰,湖西大同設立時,臣則以爲難便,而今聞不但湖西之民便之,湖南沿海之民,亦欲行之云。苟能便民則宜可設行,而或云湖南異於湖西,船運難便,今雖下詢,本道守令之言,亦未必盡公,必須自朝廷,詳酌利害而行之,可也。上曰,諸卿之意,如何?戶曹判書鄭維城曰,苟利於民,不暇顧他,大同之法,已試於湖西,而湖西便之,卽今湖南民役雖重,設行大同,似不可已也。兵曹判書許積曰,此事極便於民,而亦不無甚難之節,臣意宜先詢問本道,然後議定也。鄭太和曰,若問本道,則不可泛然行文,必須備將直以本色上納,如藥材·靑大竹·生鰒·柚子等物,則勢難竝入於作米之意,論理行文,然後湖南之民,亦當思量而對之矣。吏曹判書洪命夏曰,湖南民役之苦,近來益甚,復設大同,或別有他變通之道,然後民皆得生矣。今欲先問本道,則宜詳盡其節目而問之矣。上曰,詢問本道措語,出而商議,從便爲之,可也。領議政鄭太和曰,似無出而更議之事。許積曰,曾於湖西大同設行之初,竝爲料理湖南出役節目,文書尙在云。戶曹判書鄭維城,方在度支之長,民役乃其所管,使此兩人議定,詢問本道之文字,先爲啓下後行會,似爲宜當矣。上曰,依爲之。上謂大臣曰,頃日筵中,贊善宋浚吉,欲以湖西大同餘米,計減前頭民間所出之米,使民知朝廷施惠之意,卿等以爲何如?鄭太和曰,小臣常以爲湖西餘米,逐年增加,其數旣多之後,則或可以減除一年收米,俾民蒙惠矣。卽今見存餘米,其數只是二萬餘石,以此量減收米,則每一結所減,必不過一斗許,民之蒙惠,似爲零星,而宋浚吉之言,則無論多少,欲示均一惠民之擧也。令該掌爲算出餘米之數,的知應減幾許,然後依其言施行,而內浦甚饑荒處,則別議顧恤,似當矣。上曰,依爲之。許積所啓,忠淸兵營還移海美事,臣於頃日筵中陳達,而其時大臣,不爲入侍,故未得定奪矣。上曰,此言如何?鄭太和曰,忠淸兵使,僻在海美,不如留住淸州之說,自前有之,而辛卯冬間,因大同設行,以兵使兼淸州牧使,使之移營,蓋欲兼竝其需用之米,而旋卽還分,其牧使與兵使,使之仍住淸州,非但兵使不成貌樣,營屬下人家舍田畓,皆在海美,往來立役,其勢難支,營屬上下番往來,所經各邑受弊,亦難盡言,而但移設未久而又爲還移,其在朝廷擧措,有似兒戱矣。右議政李厚源曰,臣頃往湖西時,兵營所屬下輩,無不擁馬齊訴,海美舊營失火燒燼之處,渠輩亦欲各盡其力營造云矣。上曰,他大臣及原任大臣中,常時不能行公處,竝收議,可也。
上在昌德宮。停常參·經筵。
巳時,太白見於未地。已上內下日記
持平許穆上疏,入啓。答曰,省疏具悉。疏中所陳之言,皆是,故必欲召致矣。爾其勿辭上來。已上內下記草
上在昌德宮。停常參·經筵。
國忌齋戒。內下日記
備邊司啓曰,守禦使李時昉,啓請賞布及箭竹矣。取考前例,則每以餘丁木三同題給,而今年則有牙兵加數云。比前加給一同似當,且箭竹見在之數,未滿數萬箇而已,於本廳從事官關東之行,給與六千箇,卽今餘儲甚少,勢難優副,以三千箇給送,何如?答曰,依啓。本司箭竹,如是不敷,則五千箇當爲內下,以此添送,可也。備局謄錄
藥房啓曰,伏未審內殿進服淸金導赤散之後,熱勢加減,若何?此藥以治熱爲主,非治本之劑,熱候差減,則當更議他藥,敢此仰稟。答曰,熱勢尙爾未盡,加用淸熱之劑,可也。
中宮殿問安。答曰,知道。
再啓曰,內殿熱勢,尙爾未盡,加用淸熱之劑可也事,命下矣。臣等與尹善道·柳後聖·鄭之問·趙徵奎·愼應悌·李蓍善及諸御醫等商議,則所見各自不同,而柳後聖以爲,熱勢尙爾未盡,宜用養血淸和湯,加木通七分,猪苓·澤瀉各五分,滑石一錢半,三四貼云,而尹善道亦以爲,宜用此藥三貼云。且煩渴之時,麥門冬茶進服,亦當云。養血淸火湯三貼劑進,麥門冬茶,亦爲作貼以入之意,敢啓。答曰,知道。藥房日記
領敦寧府事金堉箚子,入啓。答曰,省箚具悉卿懇。此何時而卿以與國家同休戚之臣,欲爲退休之計乎?縱許卿之所請,其可趁出物外,遨遊烟月之下乎?此則必不然之勢也。卿其安心,勿以爲慮,以副至意。已上內下記草
上在昌德宮。停常參·經筵。
國忌齋戒。
巳時,太白見於未地。已上內下日記
延陽府院君李時白箚子,入啓。答曰,省箚具悉至懇。卿其勿辭,安心往來。
傳曰,延陽府院君掃墳之行,給由馬·澆奠床備給。已上內下記草
上在昌德宮。停常參·經筵。
巳時,太白見於未地。夜四更,月暈。已上內下日記
前判書趙絅上疏,入啓。答曰,省疏具悉卿懇。雖有差誤之事,今無奈何,亦非追罪之事,卿其勿爲惶恐。
前郡守趙克善上疏,入啓。答曰,省疏具悉爾懇。爾其勿辭,從速上來,以副朝廷之意。
大司憲蔡裕後上疏,入啓。答曰,省疏具悉卿懇。卿辭至此,本職當勉副焉。
傳曰,實錄廳正廳總裁官以下,依例書啓。
院啓,請司藝尹衡啓·閔汝老遞差,泰安郡守柳炫罷職事。答曰,依啓。已上內下記草
府啓,請北靑判官李,還爲赴任,遞改承傳還收事。高原郡守金子文罷職,活人別提李必鞰汰去事。答曰,依啓。李事,不允。已上內下記草
藥房都提調領中樞府事臣沈之源,提調行戶曹判書臣鄭維城,左承旨臣權堣,中宮殿問安。答曰,知道。已上藥房謄錄
上在昌德宮。停常參·經筵。
下直,加背梁萬戶崔哲壽。
巳時,日暈。
權堣啓曰,明日常參·經筵取稟。傳曰,只晝講。
李正英,以都摠府言啓曰,今日入直軍士中日習射,而政事相値,不得爲之之意,敢啓。傳曰,知道。
吏批啓曰,判書洪命夏,掃墳受由,參議尹文擧,在外未上來,小臣獨政未安,何以爲之?敢稟。傳曰,仍爲之。
晝講入侍時,知事尹絳,特進官呂爾載,參贊官吳挺緯,贊善宋浚吉,侍講官閔鼎重,檢討官睦來善,假注書李敏徵,記事官金壽興·李溟翼,講詩傳桑扈,自賓之初筵,止禮樂之盛如此也。已上日記
府啓,請北靑判官李還收新命事。答曰,勿煩。已上內下記草
上在昌德宮。停常參,只晝講。
李正英,以都摠府言啓曰,都摠管尹絳,刑曹坐起進去晝仕,請出標信。傳曰,知道。
藥房啓曰,內殿進御養血淸火湯,已過五六貼,伏未審有顯效乎?臣等不勝區區憂慮之至,敢來問安。答曰,症候言于醫女矣。
中宮殿,口傳問安。答曰,中宮殿症錄,連進養血淸火湯之後,熱候大勢則止歇,而小便猶未通快,尙脫衣襨,口渴之候,晝則差歇,而曉間則津濁之候尙有之,腹部浮氣,尙未消減。
再啓曰,臣等伏見內下症錄,不勝憂悶之至,與尹善道·鄭之問·趙徵奎·李蓍善及諸御醫等,反覆相議,則皆以爲,熱勢雖少減,而諸症尙爾一樣,前日劑入養血淸火湯,盡爲進御之後,更議他藥,宜當云。敢啓。答曰,知道。
傳于政院曰,進善權諰家,遣內醫看病。
傳于權堣曰,史官五員待命,騎馬十五匹立之,東西江船隻內摘奸。已上燼餘
晝講入侍時,知事許積,特進官柳赫然,參贊官李翊漢,侍講官閔鼎重,檢討官睦來善,假注書李敏徵,記事官李溟翼·李䎘,講詩傳桑扈,自賓之初筵,止當從韓義。已上日記
實錄廳啓曰,本廳修正前後堂上·郞廳,當一一書啓,使參於洗草之時,其中或有無職名者,當爲付職,郞廳李堥,令該曹卽爲付職,使之來參,而前領敦寧府事臣李景奭,曾以吏曹判書,爲本廳堂上,合當來參,而大臣與庶官不同,何以爲之?敢稟。傳曰,依啓。前領敦寧府事,亦爲進參,可也。且官員等朔數久近多少,一一懸錄以入。已上吏曹謄錄
備邊司啓曰,兵曹啓辭,木箭爲技,本不緊於武藝,若曰以試其力之强弱,則有六兩焉。當初設立本意,未知何居,而矢之所窮,眼力不及,故循情用奸,皆在於此,其有害於試場,無益於實用,莫木箭若也。臣等嘗欲啓稟變通,而仍循至今矣。今日都試時,稱量禁軍所納木箭,則重不過七錢,輕或有六錢,皆不滿八錢之式。前日科場及都試,未知何以許射,如此錢輕之矢,而旣不准定式錢數,則不可許射,使之改備,則木箭不比他箭,有難猝辦,其間事勢,極爲難處。因此革罷木箭,代以他技,似不可已,而如或革罷,則近來武士,全不習片箭,不知向方者甚多。木箭之代,試以片箭二巡,則實爲便益,而但木箭三矢入格,則人人之所易能,片箭三矢二巡三中則甚難,以片箭代木箭,仍用未滿五矢汰去之規,則禁軍之才落者必多,片箭二巡外,加柳葉箭一巡,似或適中,而此是新規,本曹不敢擅便。令廟堂急速參酌稟定,以爲擧行之地,何如?傳曰允事,傳敎矣。所謂木箭,實非禦敵之具,雖未知其初設本意,流來行用,旣載法典,不當輕易變改,而卽今都試節目,比之古式,已多有換易之技,依該曹啓辭施行,科擧時則仍遵法典,似爲宜當,而事係新規,上裁,何如?答曰,事涉難便,姑依舊例爲之。
又啓曰,湖南大同便否,先問本道,而其行會文字,啓下後知委事,頃日榻前定奪矣。令戶·兵曹判書,構出關文,別單書入,以此行會,何如?答曰,知道。已上備局謄錄
上在昌德宮。停常參·經筵。
巳時,太白見於未地。內下日記
上在昌德宮。停常參·經筵。
趙珩啓曰,明日常參·經筵,取稟。傳曰,只晝講。
又以吏曹言啓曰,臺諫有闕,政事何以爲之?取稟。傳曰,明日爲之。
李正英啓曰,副摠管吳挺一,禁府坐起進去,請出標信。傳曰,知道。已上燼餘
藥房啓曰,伏未審內殿症候,數日來若何?前日劑入養血淸火湯,已盡進服乎?當觀熱勢加減,更議他藥,敢此仰稟。答曰,熱勢漸似差愈,而尙未快瘳矣。
中宮殿問安。答曰,知道。
再啓曰,內殿熱勢,漸似差愈,而尙未快瘳,臣等不勝憂悶,與尹善道·鄭之問·趙徵奎·愼應悌·李蓍善及諸御醫等商議,仍用前藥當否,則所見或有參差,而尹善道·鄭之問·趙徵奎·李蓍善等以爲,熱勢漸似差愈,則不顧本症,而連用苦寒之劑,不無所損,導赤二四湯元材中,去半夏,加香附子童便煮一錢半,山梔仁便炒,貝母去心薑汁炒,黃連薑汁炒,白朮各七分,五貼姑先進御,以觀其效爲當云。此藥兼治本症,專以淸熱爲主,而前日議藥時,柳後聖亦以爲,熱勢稍減之後,不可不繼進此藥云。導赤二四湯五貼,劑入之意,敢啓。答曰,熱勢尙爾未盡,此藥似早,前劑加用數三貼,可也。已上藥房謄錄
上在昌德宮。停常參·經筵。
上在昌德宮。停常參,只晝講。
吏批啓曰,判書受由在外,參議在外未肅拜,小臣獨政未安,何以爲之?敢稟。傳曰,仍爲之。
以李慶綿爲德源府使,鄭斗齊爲平海郡守。吏曹謄錄
晝講入侍時,同知事尹絳,特進官呂爾載,參贊官權堣,侍講官趙復陽,檢討官閔點,記事官吳尙·李汝舟·李䎘,講詩傳桑扈,自魚在在藻,止以福祿也。已上日記郞廳朴必珍校。日記廳郞廳李重彬書。
上在昌德宮。停常參·經筵。
冬享大祭齋戒。
辰時,日暈兩珥。巳時,日暈,太白見於未地。已上內下日記
下直,富寧府使趙裒。
傳曰,今下弓矢,富寧府使趙裒處給送。
藥房都提調臣沈之源,提調臣鄭維城,副提調臣趙珩啓曰,內殿症候,數日來若何?養血淸和湯,想已畢進御矣。苦寒之劑,不宜久進,前日所議導赤二四湯,今日劑入乎?敢稟。傳曰,症患,言于醫女云矣。
中宮殿問安。答曰,知道。
再啓曰,伏見內下症錄,熱候雖已差減,而諸症尙無所減,臣等不勝憂悶,與尹善道·鄭之問·趙徵奎·梁濟臣·愼應悌·李蓍善及諸御醫商議,則皆以爲,熱候雖減,而尙有夢煩之候,則餘熱未盡除也。養血淸火湯,亦不可久廢,葶藶木香散元方,去官桂代琥珀二錢半,去木香代香附半便煮一錢五分,養血淸火湯前加入中去猪苓代白茯苓七分,宜當。葶藶木香散則空心進服,養血淸火湯則臨昏進服,爲當云。葶藶木香散半劑,養血淸火湯五貼,姑先劑入之意,敢啓。答曰,知道。已上藥房謄錄
府啓,請丹陽郡守李惟明罷職事。答曰,依啓。
進善權諰上疏,入啓。答曰,省疏具悉爾懇。當初特遞臺職,而旋授東宮講官之任,實非偶然之意也。設有一時之病患,何用縷縷辭免至此?衾物修補等事,皆出於人情事理之當然也,又何必乃爾?須體予至意,安心勿辭,調理善攝,益加輔導東宮,勿生退歸之計。
贊善宋浚吉上疏,入啓。答曰,省疏具悉爾懇。噫,如許薄禮,何用固辭乃爾?玆數款事,不過人情之所固有者,事理之所不悖者,何撝謙不安至此哉?予甚愧赧,無以爲諭。爾其安心勿辭,亦勿退歸,以副至望。
傳曰,淑靜公主吉禮,以十一月退行事,言于該曹。
院啓,請持平鄭晳遞差事。答曰,依啓。
吏曹參議尹文擧上疏,入啓。答曰,省疏具悉。近聞爾之疾病,頗得差愈云,爾其勿爲固辭,體朝廷至意,從速上來。
忠淸監司,贊善宋時烈不得上來事狀啓。答曰,觀此狀啓,予心缺然,不知所諭。云何一疾,支離至此?每一念至,怳若對面,屈指計日,以望上來之期,請遞之言,何以遽至?戀慮之情,誠非外飾,自不能已也。安心勿辭,更加調理,從速上來,以副至望事回諭。已上內下記草
傳曰,大殿進上駝駱粥,勿爲煮取,明日爲始,以生駝駱入盛磁甁進上。藥房日記
都摠府啓曰,今日入直軍士,當爲中日習射,而冬享大祭齋戒相値,不得爲之之意,敢啓。傳曰,知道。摠府謄錄
上在昌德宮。停常參·經筵。
辰時,日暈兩珥。巳時,日暈,太白見於未地。夜五更,流星出軒轅星上,入王良星下,狀如鉢,尾長三四尺許,色赤。已上內下日記
副應敎閔鼎重上疏,入啓。答曰,省疏具悉爾懇。爾無所失,爾其勿辭,從速察職。
右議政李厚源箚子,入啓。答曰,省箚具悉卿懇。卿其安心,勿爲俟罪。已上內下記草
傳于政院曰,右議政李厚源家,遣內醫看病。
內醫柳德澤,右議政看病書啓。答曰,更遣安景昌,看病以啓。已上藥房謄錄
去九月二十日引見時,領議政鄭太和所啓,三南束伍軍中,私賤則無他蠲役之事,故五十卜給復之擧,實出於不得已也。當初外方狀啓,多以爲無實而難便,故限今秋試行,而秋後更議以處事,定奪矣。今秋已盡,必有指一分付,然後外方,方可奉行,何以爲之?上曰,右相之意何如?李厚源曰,當初五十卜給復事,議定之時,則臣亦以爲不可,而旣已給復,爲惠雖小,今若還收,則亦甚不可矣。鄭太和曰,當初則皆以給復爲不可,今則以爲軍情惟恐其還收,臣聞守令之言,亦云五十卜給復,比之寺奴免貢,雖不相敵,軍情猶以爲幸矣。姑爲仍前給復事,行文知委,似當矣。上曰,然則依爲之。已上備局謄錄
上在昌德宮。停常參·經筵。
冬至大祭齋戒。
巳時,太白見於未地。已上內下日記
注書金萬基上疏,入啓。答曰,省疏具悉。爾其勿辭察職。
持平許穆上疏,入啓。答曰,省疏具悉爾懇。爾今上來,知爾愛君之誠也。爾其勿爲固辭,從速察職,以副予意。已上內下記草
禮曹郞廳,以領議政議啓曰,臣以泰陵奉審事肅拜時,通禮院官員,不爲通謁,事甚怪訝,推問該院下人,則除差祭人外,亦有無故在家之員,而再三往請,終不進來,以致如此云。近來微官小吏,皆有自便之習,朝家事體,漸至於無以收拾,不可謂之微小之事而置之。當該通禮院官員,從重推考,下人,令攸司囚禁治罪,何如?傳曰,依啓。官員,先罷後推。議政府謄錄
上在昌德宮。停常參·經筵。
傳曰,明日賓廳坐起事,言之。已上備局謄錄
藥房啓曰,內殿兼進葶藶木香散·養血淸火湯,已過三日,不審症候加減若何?臣等不勝區區憂悶之至,敢來問安。答曰,熱症已盡差愈矣。
中宮殿口傳問安。答曰,知道。
再啓曰,伏承內殿熱勢已盡差愈之敎,臣不勝喜幸之至,與尹善道·鄭之問·趙徵奎·愼應悌·李蓍善及諸御醫等商議,則趙徵奎以爲,養血淸火湯,專爲治熱,而熱勢已盡差愈,則不可連進苦寒之劑,宜用前日所議導赤二四湯云,而尹善道等群議,皆以爲,熱勢雖已差愈,而下焦之熱,必不盡除,此藥停止之後,或不無復發之患,前日劑入數貼,盡爲進御之後,更議他藥爲當云。尹善道等之言,似爲有理,姑待養血淸火湯,畢進御,更議,何如?答曰,知道。藥房日記
副修撰金壽興上疏,入啓。答曰,省疏具悉。爾其勿辭察職。
府啓,請錦林君推考,大丘府使李重國遞差事。答曰,依啓。已上內下記草
吏批啓曰,新除授載寧郡守鄭脩,呈狀于政廳曰,纔患黃疸之餘,又得左邊不仁之症,委頓床席,坐臥須人,雖多般調治,未見其效,勢難趁卽赴任,速爲入啓處置云。鄭脩,以酒病之人,所患如此之時,西路之邑,不可久曠,改差,何如?傳曰,允。
以崔俊彦爲蔚珍縣令,趙進陽爲丹陽郡守,李彙晉爲北靑判官,李秞爲載寧郡守。已上吏曹謄錄
上在昌德宮。停常參·經筵。
傳曰,大臣及備局堂上,引見,兵判亦令入侍,許穆同爲入侍。
巳時,太白見於未地。已上內下日記
下直,老江僉使安信敏。
傳曰,今下弓矢,老江僉使安信敏處給送。已上內下記草
引見時,吏曹判書洪命夏所啓,頃者以平安監司狀啓,江邊邊將有拿命,時未入來,而其時之事,監兵使狀啓,亦不詳盡,其邊將,或自犯越境之禁,或送人採蔘,而生事於彼,則其爲國家之憂,有難勝言矣。領議政鄭太和曰,梨洞權管金益炯,自爲越境實狀,雖不可知,槩其形跡可疑。且閭閻間傳說,自江界之境,入往採蔘,被捉於彼中者有之云云。邊方之臣,雖欲掩覆目前,若自彼中現發,則其不卽報知之罪,尤重,似無終始匿蔽之理,而外間所傳,則如此,殊爲可怪。以此辭緣,行文于平安監司,使之詳覈啓聞,而此後沿邊越境禁斷等事,更加嚴飭,俾無生梗之意,申明知委,何如?上曰,依爲之。備局謄錄
引見時,上曰,湖西進上價米,各殿則仍前出給主人,而至於大妃殿,則主人輩封進之物,不合進御,寧依當初之議,以其價米入納,似當,諸卿之意,以爲何如?領議政鄭太和曰,臣意,自初各殿進上,竝欲以價米入納,而其時亦不無非之者,臣之所見,與初無異,而惶恐不敢更陳矣。兵曹判書許積曰,今雖自內以價貿用,必無宮市之弊,或者曰有欠享上儀,而貢物主人之所納,亦是市上之物,此豈有愈乎?臣亦自當初設行時,欲竝以價米入納矣。上曰,自戊戌正月爲始,湖西大妃殿進上,以價米入之。已上湖西廳謄錄
上在昌德宮。停常參·經筵。
巳時,太白見於未地。內下日記
藥房啓曰,不審數日來,內殿症候,若何?前日劑進養血淸和湯,以日計之,則今日當盡,更議他藥之意,敢啓。答曰,知道。
中宮殿問安。答曰,知道。
再啓曰,內殿熱勢,已盡差愈,不可仍用凉劑,故與尹善道·鄭之問·趙徵奎·愼應悌·李蓍善及諸御醫等,反復商議,則所見或有參差,而尹善道·趙徵奎以爲,前日所議導赤二四湯,本方勿去半夏,加香附子便煮一錢半,山桅仁便炒,貝母去心羌汁炒,黃連薑汁炒·白朮各七分,今當繼進,而葶藶木香散,亦不可停止,葶藶木香散,則空心進御,導赤二四湯,則臨臥進御,爲當云。葶藶木香散,則前劑入,尙有餘存,導赤二四湯五貼,姑先劑入之意,敢啓。答曰,知道。已上藥房謄錄
今月初五日,大臣·備局堂上引見時,吏曹判書洪命夏所啓,戶曹佐郞尹商擧,判書鄭維城,嘗稱其能擧職,故正郞望,至於受點矣。今始知之,則乃本曹參議尹文擧之同生也。臣不勝惶恐,請命遞差其職其職。上曰,尹文擧在外,不參政席,何嫌之有?勿遞,可也。已上吏曹謄錄
傳曰,書院弊端變通事收議中,兩大臣之議,各異則該曹,所當覆啓,以俟明日指揮後,分付外方,而矇然不察之失,極爲駭異,當該堂上·郞廳,從重推考。已上內下記草
晝講入侍時,知事鄭維城,特進官趙壽益,參贊官權堣,贊善宋浚吉,侍講官閔鼎重,檢討官金壽興,記事官金萬基·李汝舟·李䎘,講詩傳桑扈,自維柞之枝,止亦已甚矣。日記
上在昌德宮。停常參·經筵。
巳時,太白見於未地。內下日記
今十月初五日,大臣·備局堂上引見時,領議政鄭太和所啓,今番焰焇犯禁人蒙宥,及大君以下使臣免罪事,謝恩文書方物,當付節使之行,而刑部咨文,則雖已來到,禮部咨文,則使臣回到灣上後,從撥上送云。謝恩表文,爲先製述勘定,其頭辭則得見禮部咨文後,議定似當。以此分付該院,宜當。雖節使已發行之後,此文書可以修正,追及於未渡江之前矣。上曰,依爲之。
備邊司啓曰,三南新推刷奴婢身貢米布,時留本道之數,抄出啓知事,臣太和,再昨榻前陳達矣。今以三道成冊,詳算實數,別單開錄以入之意,敢啓。答曰,知道。已上備局謄錄
領中樞府事沈之源箚子,入啓。答曰,省箚具悉。提調之任,臨時更議處之,而大將事,當令廟堂處之。已上內下記草
晝講入侍時,知事洪命夏,特進官申翊全,參贊官吳挺緯,侍講官趙復陽,進善權諰,檢討官金壽興,記事官金萬基·李汝舟·李䎘,講詩傳桑扈,自毋敎猱升木,止已甚矣。日記
上在昌德宮。停常參,只晝講。
備邊司啓曰,今十月初七日晝講時,武臣堂上閔泰亨所啓,臣於戊子年,遞慶源,仍爲監營中軍者,前後五年,故詳知其道軍情。雜色軍士,七千餘名,將官隨率,竝八千名,炮手四千餘名,而頗爲勇銳,軍器亦好,而弓矢則軍兵等,各自備持,鳥銃則無自備者,春秋操鍊時,自官家分給,試放三次,而已罷歸之後,則無鳥銃不得習放,鳥銃,虛積於官家,而軍兵亦從以爲無用之軍矣。其中或爲自備鍊習,則三發三中者亦多,六鎭則慮有越境之患,而南道則異於六鎭,可以分給鍊習,而各官恐有見失之患,不爲分給。臣意則雖或有見失之患,分授軍兵,備給赴防中,身病老弱之類,每一名,例以米三石五斗願納者頗多,卽今赴防,別無緊急之事,若除此類之赴防,以備給藥丸,則似好矣。上曰,六鎭火器官,上事,有意存焉,而南道之如此,不得聞焉。此言似是,言于廟堂事,命下矣。咸鏡南道各邑中,如三水·甲山,則地境接彼,無異於六鎭,有難輕議,而至於赴防軍除防捧米,措備藥丸之擧,雖似便當,本道軍數多少,事勢難易,自此不能詳知。令本道監·兵使,詳細啓聞後議處,何如?答曰,依啓。鳥銳分給事,亦爲議處。已上備局謄錄
晝講時,權諰所啓,臣聞在祖宗朝,春宮講官,必爲精擇,誠非偶然之意也。近來講官,雖曰揀選,而亦不可皆能精選也。且其中雖或有才學可以輔導者,而頻數遞昜,無有久於是職者,故爲講官者,絶不專意於職位,輔導春宮之職,只爲名官遷轉之地,終無以收其實效。臣意以爲,極加精擇,使之久任,以責輔導之效,則似好矣。上謂知事判書洪命夏曰,進善之言甚是,吏曹知此意,勿爲頻數遷轉,可也。已上吏曹謄錄
院啓,近來士夫之厭避守令,成一弊習,苟非樂赴之地,百般謀避,必至圖免而後已,誠極寒心。該曹亦以其呈狀之辭,續續入啓,頻數遞改。請令該曹,自今以後,除衆所共知老病者外,呈狀守令,一切勿許啓遞,以杜自便之習。答曰,依啓。已上吏曹謄錄
右議政李厚源箚子,入啓。答曰,省箚具悉卿懇。卿其安心,勿爲竢譴。
院啓。答曰,正言兪齊華上來事,依啓。張仲仁事,更加察處。已上內下記草
晝講入侍時,知事鄭維城,特進官鄭致和,參贊官李翊漢,侍講官趙復陽,檢討官金壽興,記事官金萬基·李汝舟·李䎘,講詩傳都人士,自彼都人士,止五章章六句。日記
上在昌德宮。停常參,只晝講。
備邊司啓曰,以本司因武臣閔泰亨所啓,咸鏡南道軍兵鳥銃分給·藥丸措備等事,覆啓草記。答曰,依啓。鳥銳分給事,亦爲議處事,命下矣。若無措備藥丸之路,而只分給鳥銃,則似無其實,欲以除防捧米,措備藥丸便否,先問於本道,然後有所議處矣。今承下敎,雖不官備藥丸,分給鳥銳,則亦可私自鍊習,有益與否,竝爲商度啓聞之意,添入於行會中,何如?答曰,允。備局謄錄
宗簿寺官員,以提調意啓曰,璿源錄粧䌙已畢,太白·五臺·赤裳等處,今將奉安,本寺郞廳,當爲發遣,而主簿鄭瀁,本以宿疾之人,添得傷寒,症勢極重,累次呈狀,久未行公,聞其病勢,則旬朔之內,決難差復云。璿源錄陪往已迫,似難等待其差歇,主簿鄭瀁改差,其代,後政速爲差出,何如?傳曰,允。
敦寧府啓曰,今此丁酉式年,大王王后族譜京外單子收捧,今已畢修正,正案二冊,正書粧䌙,入樻奉安于本府,次案二冊,亦爲成置,以爲後考之地。且敦寧應參人員,及族親衛,當爲口傳者,各成一冊,竝依前例移送吏·兵曹,而今番修正時,族親衛寸外冒屬者,有之,推問厥由,則冒呈宗簿寺,圖出口傳云云。大槩法文,親族衛則敦寧府磨勘以啓後,兵曹啓差,分四番入直,則族親衛磨勘,似非宗簿寺所掌。今後則一依法文施行,俾無冒屬之弊,且族親衛,應爲口傳者,降軍賦役,呼冤者甚多,亦依法文減其賦役,竝爲宜當,敢啓。傳曰,允。
侍講院啓曰,本院下番四員內,說書·兼說書未差,兼司書李慶徽,受由下鄕,只有司書宋時哲,方爲入直,今至累月,他無贊直之員,非但疾病事故,未可預料,前頭王世子會講日期不遠,莫重盛禮,僚員不可不備員,請令該曹,速爲開政,闕員盡爲差出,牌招肅拜,使之察任,何如?傳曰,允。已上吏曹謄錄
藥房啓曰,內殿進服導赤二四湯之後,症候加減若何?兼進葶藶木香散,想已垂盡,加劑入之意,敢啓。答曰,症患言于醫女云矣。葶藶木香散,加劑入。
中宮殿,口傳問安。答曰,知道。中宮殿症錄,葶藶木香散·導赤二四湯,朝夕連爲進御,左右脚部浮氣,內邊則幾盡消減,而右邊則別無消減之事矣。
藥房再啓曰,伏見內下症錄,浮氣漸向差減,臣等不勝喜幸之至,與尹善道·鄭之問·趙徵奎·愼應悌·李蓍善及諸御醫等商議,則皆以爲,兩藥兼進之後,似不無其效,導赤二四湯,進五六貼,更見症候加減,爲當云。前日劑入五貼,畢進御後,加劑以入之意,敢啓。答曰,知道。已上藥房謄錄
持平許穆上疏,入啓。答曰,省疏具悉。疏辭無非爲國愛君之誠,言甚切實,惕然而懼,欣然而悅,再三嗟賞不已也,可不體念焉?爾其勿辭察職,以副朝廷之意。
侍講院弼善鄭植等五人聯名上疏,入啓。答曰,省疏具悉爾等之懇。此不過責成之言,爾等勿辭察職。
院啓,張仲仁罷職不敍事。答曰,依啓。已上內下記草
晝講入侍時,知事蔡裕後,特進官尹順之,參贊官李正英,侍讀官趙復陽,檢討官金壽興,假注書李伯麟,記事官李溟翼·李䎘,講詩傳都人士,自終朝采綠,止相表裏。日記
上在昌德宮。停常參·經筵。
巳時,太白見於未地。內下日記
初九日晝講時,同知事蔡裕後所啓,成均館外方奴子,被抄於束伍之數,多至一百三十五名,私奴之見抄於軍役者,亦無蠲貢之擧,令本館依前收貢,而勿爲禁斷,何如?上曰,新有事目之故也,試言于廟堂事,命下矣。學宮事體,異於他司,許多貢奴,亦難全免,而初布事目,行未經年,旋議更改,實涉不可。且筵臣所啓中,一百三十五名云者,只是忠淸一道之數,兩南則時未算出云。的知三南學宮奴丁入束伍都數,然後登對時稟處,何如?答曰,依啓。已上備局謄錄虔
傳曰,持平許穆,纔從鄕土上來,令該曹食物題給。
院啓,典籍李德培汰去,尙衣別提鄭益淸,削去仕版。答曰,依啓。
持平許穆上疏,入啓。答曰,省疏具悉爾懇。爾其勿辭領受。已上內下記草
上在昌德宮。停常參·經筵。
夜一更,流星出南斗星,入坤方天際,狀如拳,尾長三四尺許,色白。三更,月暈。五更,雷動電光。已上內下日記
持平許穆初度呈辭。答曰,調理出仕。
副護軍李時楷上疏,入啓。答曰,省疏具悉卿懇。卿辭至此,今姑勉副焉。
副修撰睦來善上疏,入啓。答曰,省疏具悉。爾其勿辭察職。已上內下記草
上在昌德宮。停常參·經筵。
掌令趙克善引見。
卯時,雷動雨雹,狀如大豆。已上內下日記
藥房啓曰,數日來寒威猝緊,伏未審聖候若何?內殿進御導赤二四湯·葶藶木香散,已過五六日,亦有顯效乎?臣等不勝區區憂慮之至,敢來問安。答曰,少差後,時無快效矣。中宮殿問安。答曰,知道。已上藥房謄錄
傳曰,湖西大同後,大妃殿進上價米,通一年幾許乎?問啓。
傳曰,一年歲幣所入上木幾匹,次木幾匹,三南分定幾匹式乎?且上木則幾結一匹,次木幾結一匹式分定乎?湖西則入於大同矣,上木之價,則幾匹,次木之價,則幾匹乎?問于該曹以啓。
湖西廳啓曰,云云事,傳敎矣。大妃殿進上物膳價米,一年十二朔通計六百八十石七斗七升,而冬至·臘肉·正朝·誕日及大殿誕日別封進上價米三百九十六石十二斗二升,都合一千七十四石四斗九升。且歲幣上·次木,則通三南田結,自該曹分定,故幾結幾匹,本廳未能詳知,而湖西則上·次木之價,竝入於十斗收米之中,上木一匹價米二石,次木價米十斗,以此定式,上木則自本廳給價貿備,次木則以大同木二匹,准其十斗之直,竝爲輸送戶曹,而每年湖西所定之數,隨其田結盈縮,有所加減。故姑從今年本道卜定實數而計之,則上木二十一同四十二匹,次木一百六同四十三匹矣,敢啓。答曰,知道。只大妃殿進上,通一年價米數,考啓事,傳敎矣。此則大殿誕日及別封進數,竝爲混同書啓,似爲不察矣。更爲詳察考〈啓〉事,傳敎矣。大殿誕日,亦於大妃殿,竝有封進物膳,此價米,亦當竝爲移送內需寺,故一體書啓,而措語未瑩,致勤下敎,不勝惶恐,敢啓。答曰,知道。湖西廳謄錄
平安監司狀啓。答曰,此乃曾所未有之變,極爲驚駭。李汝澤,勿爲罷黜,卽爲催促還官事,言于該曹。
前判書趙絅上疏,入啓。答曰,省疏具悉卿懇。已諭予意,卿須安心勿辭。
掌令趙克善上疏,入啓。答曰,省疏具悉爾懇。爾之撝謙之言雖懇,予之欲用之意方切,爾其勿辭,從速察職,以副至意。
傳曰,掌令趙克善,纔從鄕土上來,令該曹食物題給。
傳曰,昭顯世子一女之墓,在於水原地,墓上石物,方欲輸運,而去水邊十餘里之地,故以船力難以運致云,令該道從便運給。已上內下記草
上在昌德宮。停常參,只晝講。
巳時,太白見於未地。內下日記
夕講入侍時,特進官李時昉,同知事蔡裕後,參贊官李翊漢,贊善宋浚吉,侍讀官安後說,檢討官睦來善,記事官金萬基·李溟翼·李䎘,講心經,自西山先生眞文忠公,止新安程敏政。已上日記
有政,以張應一爲密陽府使,曺時亮爲梁山郡守,金重運爲長興縣監,楊震行爲水原敎授。已上吏曹謄錄
吏曹參判吳挺一上疏,入啓。答曰,省疏具悉卿懇。卿其安心,勿辭察職。
兼說書李溟翼上疏,入啓。答曰,省疏具悉。會講日進參後出去,似無不可矣。
戶曹判書鄭維城上疏,入啓。答曰,省疏具悉卿懇。卿其安心勿辭。
傳曰,平壤亂民之事,極爲驚駭,所當趁卽處置,以示嚴截之意,該曹視爲尋常,至今不爲回啓,事極駭異,當該堂上·郞廳,從重推考。已上內下記草
上在昌德宮。停常參,只夕講。
掌令趙克善上疏,入啓。答曰,省疏具悉爾懇。已諭予意於前疏之批,爾其勿辭察職。食物之賜,亦爲勿辭領受。已上內下記草
夕講入侍,同知事洪命夏,特進官呂爾載,參贊官吳挺緯,贊善宋浚吉,侍讀官趙龜錫,檢討官金壽興,假注書李伯麟,記事官李溟翼·李䎘。講心經,自舜·禹授受,止後學顔若愚敬書。日記
摠戎廳啓曰,本廳所屬壯抄軍,依前分三運,十月十五日爲始,上番準一朔替代之意,前已馳啓矣。初運軍兵,已爲上來,逢點實數,三百三十三名,分作三哨,依前例與廣智營入直訓鍊都監軍兵,明日替代之意,敢啓。傳曰,知道。訓局謄錄
禮曹啓曰,頃因本曹啓辭,都城近處癘疫死亡無主尸,待秋冬間設壇致祭事,允下矣。城外東西南三郊無主尸,設壇致祭吉日,今日官推擇,則今十月二十七日爲吉云。以此日遣近臣設行,而依前例設壇於淨潔處,祭物,比癘祭從優磨鍊之意,竝爲分付於各該司,何如?答曰,依啓。已上癘祭謄錄
上在昌德宮。停常參·經筵。
辰時巳時,日暈。巳時,太白見於未地。已上內下日記
藥房啓曰,伏未審內殿症候若何?前日劑入葶藶木香散·導赤二四湯,今日當爲畢進御,如有顯效,則不可以十餘貼,望其快復,此藥加劑以入之意,敢啓。答曰,此藥服之已久,更議他藥,可也。
中宮殿問安。答曰,知道。
再啓曰,此藥服之已久,更議他藥可也事,命下矣。卽與尹善道·柳後聖·鄭之問·趙徵奎·李蓍善及諸御醫商議,則所見或有參差,而群議以爲,逍遙散本方,減白朮三分,加牧丹皮·山桅子炒·地骨皮·生知母·黃連酒炒·桑白皮·木通各七分,猪苓·澤瀉各五分,十貼,姑先進服,而葶藶木香散,仍爲兼進,爲當云。逍遙散及葶藶木香散,各五貼劑入之意,敢啓。答曰,知道。已上藥房謄錄
備邊司啓曰,卽見回還謝恩使上送禮部咨文一通,卽寧古塔人會寧開市事,而有十月十一月入境,貿易之語,以此觀之,則日期已迫,恐有窘急難措之患,枚擧咨文辭意,撥馬星火行會于咸鏡監司,使之趁速分付擧行,而令承文院撰出回咨,付諸節使之行,何如?答曰,允。
又啓曰,大君以下免罪事,禮部咨文,今已入來,令承文院謝恩文書,速爲撰出,何如?答曰,允。已上備局謄錄
傳曰,仁政殿儒生命官殿講,居首閔榮達,生員吳慶基·李在官,進士李堂揆,竝直赴會試。之次幼學成虎徵,給二分。進士朴信圭,筆四柄·紙四卷·墨三丁賜給。
進善權諰上疏,入啓。答曰,省疏具悉。所論可謂切矣。今後則予當體念焉。
傳曰,罪人金弘郁子弟族屬禁錮之令,似難撓改,而贊善宋時烈,疏陳言之,故特爲允從矣。其令攸司,除其禁錮之令。
兼輔德李廷夔上疏,入啓。答曰,省疏具悉。爾其勿辭察職。已上內下記草
上在昌德宮。停常參·經筵。
夜一更二更,有霧氣,月暈。自二更至五更,月暈。已上內下日記
禮曹判書鄭致和上疏,入啓。答曰,省疏具悉。郞廳之推考,似非其罪,當令分揀矣。卿其安心勿辭。已上內下記草
上在昌德宮。停常參·經筵。
巳時,太白見於未地。申時,日暈。夜自一更至五更,月暈。已上內下日記
同副旨徐必遠上疏,入啓。答曰,省疏具悉。爾其勿辭察職。
院啓,會講宣醞時,翊衛司官員,趁未來參,推考事。答曰,依啓。權大運,自當上來,姑勿下諭禁府事,更加察處。已上內下記草
義禁府啓曰,近日連有公故,本府久不開坐,未原情罪人,亦多,滯獄未安,今日適以無故空日,故臣維城臣挺一等,備局罷坐後,來會本府,方爲開坐,各人等原情捧招之際,諫院,以魚川驛吏等事,今方論啓,至於當該堂上請推,臣等方在被論中,捧招公事,不敢晏然磨勘入啓之意,敢啓。答曰,旣已捧招,則磨勘入之,可也。禁府謄錄
上在昌德宮。停常參·經筵。
辰時,日暈兩珥。巳時未時申時,日暈右珥。夜一更,有霧氣。三更,月入東井星。已上內下日記
弘文館啓曰,本館上番,只有三員,而校理趙龜錫身病呈辭,趙復陽獨爲入直,下番則只有二員,而修撰閔點受由在外,副修撰金壽興獨爲入直,他無替直之員,當此逐日開筵之時,事甚苟簡,疾病事故,亦未可預料,上下番闕員,後日政,竝爲差出,牌招肅拜,推移入直,何如?傳曰,允。已上吏曹謄錄
藥房,中宮殿口傳問安。答曰,知道。已上藥房謄錄
尹宣擧上疏,入啓。答曰,省疏具悉辭意。嘉爾之守志不變,而反惑其太過也,何者?未聞陳東終致尹穀之死也。二人之事,不同,何乃以此遽謂之死罪乎?是予之所不解者也。勿辭從速上來,以副至意。
院啓。答曰,當該堂上,爲先推考,可也。
持平許穆上疏,入啓。答曰,省疏具悉爾懇。天寒老病,何必親往焉?若子若侄,可以代行,爾其勿辭察職。已上內下記草
義禁府啓曰,扈衛廳移文,據刑曹啓目內,忠義衛李東蕃·部將任命世,與扈衛軍官崔頲,醉酒相鬪,至於結縳詬辱,其悖戾之狀,極爲痛駭,以其罪犯,當爲照律科罪,而係是出身朝官,移禁府處置事,允下矣。任命世·李東蕃等,竝拿囚處置之意,敢啓。傳曰,知道。
又啓曰,魚川驛吏宋景淑,馬頭應命等,以諫院啓辭,移刑曹事,命下矣。兩人卽爲移送之意,敢啓。傳曰,知道。禁府謄錄
上在昌德宮。停常參·經筵。
召對爲之。
夜一更,雷動電光。已上內下日記
備邊司啓曰,今年夏間,因原任大臣陳箚,官家糴穀,鱞寡孤獨衆所共知者,一一査出,竝爲勿徵一款,稟議於榻前,令該曹行會諸道,使之査啓矣。今者黃海監司李弘淵,以各官所報,都錄成冊,送于本司,臣等取考都已上實數,各穀竝二千一百九十石零,此是本數,則年久耗數,亦未知其當爲幾許,而旣以大臣箚子,査問外方,想必顒望其蕩滌之令,此成冊移送戶曹,抄出應爲蠲除之數,稟旨定奪知會,何如?答曰,依啓。
又啓曰,黃海監司李弘淵,因有旨下詢,以道內民瘼,後錄啓聞矣。他道狀啓,前已啓下者,亦有之,而欲待諸道狀啓畢到,相臣齊會,同議覆啓,而慶尙道尙無回報,事甚稽緩,當該監司推考,使之趁卽啓聞,以爲一時稟處之地,何如?答曰,允。已上備局謄錄
院啓,魚川驛吏等,移送刑曹事。答曰,依啓。已上內下記草
上在昌德宮。停常參·經筵。
召對爲之。
夜一更,流星出五車星下,入艮方之際,狀如拳,尾長二三尺許,色赤。已上內下日記
召對時,參贊官李正英所啓,左議政,初以右議政往北京,今右議政所受密符,以左議政密符,付標以授矣。左相不久當還,其密符,當傳授於右相,右相密符,則當換授於左相,而右相方有身病,旣難親傳,又不可使人代傳,何以爲之?上曰,似當使本府郞廳傳授,而當初旣問大臣,今亦問于大臣爲之事,傳敎矣。左議政復命之日,右議政病患,未及差歇,不得詣闕,則似當以本府郞廳傳授,而特令史官往傳,其在事體,尤爲嚴密,上裁,何如?答曰,此言甚是,右相病患,尙未快差,似難出入,依此爲之,可也。備局謄錄
府啓,軍器判官蔡亨復遞差事。答曰,依啓。㵓事,更加察處。已上內下記草
上在昌德宮。停常參·經筵。
藥房啓曰,內殿進服逍遙散,已過六貼,症候加減若何?臣等不勝區區憂慮之至,敢來問安。答曰,時無加減矣。
中宮殿口傳問安。答曰,知道。已上藥房謄錄
校理安後說上疏,入啓。答曰,省疏具悉。爾其勿辭,調理察職。
府啓,臺諫出仕事,入啓。答曰,依啓。已上內下記草
晝講入侍時,特進官李時昉,同知事吳挺一,贊官權堣,掌令趙克善,侍讀官趙復陽,檢討官金壽興,假注書李東老,記事官金棉·李䎘,講心經,自西山眞氏曰,止上帝臨汝。日記
上在昌德宮。停常參·經筵。
進善權諰上疏,入啓。答曰,省疏具悉爾懇。爾自上來之後,病患頻數,一番入侍之後,不得源源相見,以此爲慮,豈意引咎撝謙至此哉?此非予之所望也。爾其勿辭,更加調理出仕。
修撰閔點上疏,入啓。答曰,省疏具悉。爾其勿辭察職。
持平許穆上疏,入啓。答曰,此非偶然之意,爾其勿辭。已上內下記草
上在昌德宮。停常參·經筵。
傳曰,大臣·禁府堂上·兩司長官命招。
備邊司啓曰,卽見啓下推鞫廳,忠淸監司狀啓,稷山直路,設置擺撥,自稷山至京城,京畿監司處,一體分付事,令廟堂稟施云。以京畿直路各邑官軍官,及武學有廳軍士等,每一站設撥兩處,凡有馳啓與回下公事,無留一刻,星火飛傳之意,卽爲分付京畿,何如?答曰,允。已上備局謄錄
吏曹參議尹文擧上疏,入啓。答曰,省疏具悉爾懇。爾其勿辭,更加調理上來。已上內下記草
傳曰,左相何日入京云耶事,傳敎矣。問于政府下吏,則明日當爲入來云矣,敢啓。傳曰,知道。議政府謄錄
義禁府啓曰,同知事尹順之請遞啓辭,大臣構草出給後,本府正書之際,誤書以入,致勤下敎,臣等亦難免不能檢飭之失,不勝惶恐,當該郞廳,從重推考,何如?傳曰,今姑勿推。
又啓曰,罪人金澄,父病雖一樣危重,而久在保放未安,願爲就獄,今方來待獄門外,還囚之意,敢啓。傳曰,知道。
又啓曰,同知義禁府事尹順之,以謝恩副使,發行之期,只隔數日,今日當往戶曹,先封歲幣,明日政府方物封裹後,可於前定日,拜表發行,而今始有推鞫之擧,勢難同參,同知事尹順之,卽爲改差,令該曹急速差出其代,何如?傳曰,依啓。
又草記,假都事十五員差出事。傳曰,允。
政院啓曰,今日姑無推鞫之事,大臣以下罷出,而罪人入來後,推鞫處所,則何處爲之?敢稟。傳曰,知道。推鞫廳則闕內爲之。禁府謄錄
上在昌德宮。停常參·經筵。
冬至方物封裹。
回來謝恩使元斗杓引見。
夜一更,有霧氣。四更,白雲出自月上,直指坤方,長數十餘丈,廣尺許,良久乃滅。五更,月暈。已上內下日記
藥房啓曰,伏未審近日,內殿症候若何?前日劑入逍遙散·葶藶木香散,今日當爲畢進御,加劑以入乎?更議他藥乎?敢稟。答曰,言于醫女云矣,追後劑入。
中宮殿口傳問安。答曰,知道。已上藥房謄錄
傳曰,大妃殿移御萬壽殿之後,殿閣數,比前浩多,進排燒木,頗似不足,令該曹燒木二加進排事,分付。
院啓,臺諫出仕事。答曰,依啓。已上內下記草
政院啓曰,近來夜禁不嚴,閭閻間無賴橫拏之徒,鼠竊奸究之弊,處處有之,而捕盜廳視爲尋常,不爲嚴禁,已極可駭。當此鞫逆之時,禁法尤不可不嚴,各別嚴禁事,分付于左右捕盜廳,何如?傳曰,依啓。捕廳謄錄
上在昌德宮。停常參·經筵。
召對爲之。
麟坪大君,自北京初更入來。已上內下日記
政院啓曰,忠淸監司秘密狀啓,二十三日子時·申時·戌時·亥時,成貼四度,今日開門臨時,一時入來,稽傳莫甚,狀啓持來人招問,則皆是龍仁酒幕村民,莫重時急狀啓,使迷劣村民,任其遲滯,極爲可駭。一路立撥飛傳之事,旣已分付,而如是稽緩,非但稽緩而已,亦不無虛疏之弊,誠爲可慮。令兩道監司,摘發稽傳各官,卽爲啓聞,以爲推治之地,且別遣宣傳官,一路立撥處,摘奸申飭,何如?答曰,依啓。
刑曹啓曰,頃日平安監司處,平壤亂民,更爲査啓後處置事,因別判付,今月十四日朝前,卽爲行會,招致撥將,十分嚴飭,逢授以送,而今聞平安監司,尙未見本曹行移之意,抵書於該房承旨,而其書出於今月十九日云,聞來不勝驚駭。今月二十二日,又爲移文以送,使之趁卽査啓,而以日子計之,自十四日至十九日,則乃六日也,其間遲滯,幾至三四日,撥將等所爲,極可痛駭,某某站遲滯與否,一一査出,從重治罪之意,三道監司處,知委施行,何如?傳曰,允。備局謄錄
藥房啓曰,臣等伏聞內殿有感冒之候,前日劑入之藥,時未畢進御,臣等不勝區區憂慮之至,敢來問安。感冒之候,若未得和解,則似當別議他藥,竝此仰稟。答曰,今日旣已差愈,別無議藥之事矣。
中宮殿口傳問安。答曰,知道。已上藥房謄錄
政院啓曰,卽刻罪人鄭世重拿來,推鞫爲之之意,敢啓。傳曰,知道。
又啓曰,大司諫未差,以次官參鞫之意,敢啓。傳曰,知道。
禁府郞廳,以大臣意啓曰,推鞫時問事郞廳,例出四員,而罪人數多,則加出問事郞廳,亦有前例,二員加差出之意,敢啓。傳曰,知道。禁府謄錄
都摠府啓曰,今日入直軍士,中日習射,請出標信。傳曰,知道。摠府謄錄
上在昌德宮。停常參·經筵。
視事頉稟。
領議政鄭太和上疏,入啓。答曰,省疏具悉。是何言耶,是何言耶?罪人供辭中,少無干涉之語,何乃若是其惶恐耶?安心卽爲入參,俾不至損傷事體。
傳曰,今此裹紙,比前頗薄,印文補畫時,全無定規,畫體各樣不同,今後則詳觀印畫爲之,俾無致責之弊事,分付。已上內下記草
義禁府啓曰,本府獄間,只是二十六間,而拿來罪人,已至二十八名已,元情罪人,則不得已依例,每間各囚二名之意,敢啓。傳曰,知道。
又啓曰,罪人李珽,孼弟璟,捧招之際,偶發其兄珽到京失性之說,臣等怪而問之曰,汝兄入京後,失性與否,何以知之云,則闕庭應入置之後,時聞叫呼之聲,而疑其失性云。雖緣地勢之狹隘,亦難免不能呵禁之責,守直刑吏羅將,自本府推治,而當該都事柳卓然,姑先推考,何如?傳曰,允。禁府謄錄
上在昌德宮。停常參·經筵。
巳時,太白見於未地。夜三更四更,巽方有氣如火光,雷動電光,西南有聲,如風水相薄。五更,雷動雷光雨雹,狀如榛子。已上內下日記
院啓,臺諫上來事。答曰,依啓。已上內下記草
傳曰,贊善宋浚吉,有病患云,遣內醫看病。藥房日記
傳曰,推鞫姑罷,大臣以下推官,引見。
引見時,大司憲洪重普所啓,昨日捧招罪人中,有衣薄寒戰,語不成說者,所見矜惻。上曰,如此則給衣爲也。雖死罪,不可使凍死矣。
禁府啓曰,罪人鄭有孫,依榻前傳敎,卽爲保放之意,敢啓。傳曰,知道。已上禁府謄錄
上在昌德宮。停常參·經筵。
備邊司啓曰,東萊府使洪葳狀啓,啓下本司,卽當覆啓,而此非循例公事,今日慕華館査對罷後,暫停鞫廳,原任諸大臣及本司堂上,竝至榻前,稟議以定,何如?答曰,允。
傳曰,譯官洪喜男,問于倭館之事,似涉無實,勿爲往問事,言于備邊司,且洪喜男所爲,極爲痛惡,卽爲拿推嚴鞫處置,以杜日後國家機事漏洩之患。已上備局謄錄
藥房啓曰,夜來非時雷雨,終宵不霽,聖慮必多驚惕,伏未審此時聖候若何?且內殿症候,數日來加減何如?前日劑入逍遙散,及葶藶木香散,想今日已爲畢進御,而兩藥各五貼,加劑入之意,敢啓。答曰,知道。夜來雷雨之聲,無異九夏,憂懼之極,不知所諭。中宮殿問安。答曰,知道。已上藥房謄錄
政院啓辭。答曰,憂惶恐懼之意,曷勝云諭?誠如啓辭內辭意,可不體念焉?
院啓,臺諫遞差事。答曰,依啓。已上內下記草
政院啓曰,昨日推鞫姑罷,今日當爲早開推鞫之坐,而外方罪人,似當早爲入來,故姑爲等待矣。日勢漸晩,尙不入來,不可遲待,且有加刑罪人,故大臣以下,皆已來會,請出推案。傳曰,姑不緊急,外方罪人入來後,推鞫爲之。禁府謄錄
上在昌德宮。停常參·經筵。
視事頉稟。
贊善宋浚吉,請對引見。
巳時,太白見於未地。已上內下日記
備邊司啓曰,卽見宣傳官新設擺撥摘奸單子,則京畿陽城弘慶站馬一匹,及公州車峴峙站撥軍點考者,三名,而其中撥將,亦爲闕點云,擺撥撤罷事,雖已分付,而闕點之類,則亦不可不治,當該監色,竝爲參酌治罪事,分付兩道監司。果川仁德院站,淸州德平站,馬各一匹,雖云不實,今姑置之,何如?答曰,允。備局謄錄
鞫廳啓辭。答曰,依啓。諸囚竝分揀放送,而一一招致階下,諸堂上等,諭以朝廷之命,示以矜惻之意,各給回糧以送,俾知國家矜恤之意,可也。且李珽之事,大槪如此,而以獄體言之,則所重在於世重,而一不加刑,而遽加反坐之律,雖涉不當,初發之意,亦甚荒雜,姑勿放送,可也。已上內下記草
訓鍊都監啓曰,今十月二十九日,習陣日次,露梁沙場,依例聚軍操錬,而宮墻外入直將官及軍兵等,除標信出用矣。卽今推鞫未畢,各處入直將官·軍兵,勿爲遷動,只以出番軍兵操鍊之意,敢啓。傳曰,知道。訓局謄錄郞廳朴必珍校。日記廳郞廳李重彬書。
上在昌德宮。停常參·經筵。
巳時,太白見於未地。
有政。吏批,判書洪命夏進,參判吳挺一進,參議尹文擧在外未上來,行都承旨趙珩進。以鄭太和爲內醫都提調,金壽恒爲大司諫,趙胤錫爲正言,黃道宏爲保寧縣監,趙聖達爲刑曹正郞,李敏徵爲戶曹佐郞,李緯國爲繕工僉正,吳得天爲兼西學敎授,申時柱爲典獄參奉。
兵批,判書許積鞫廳進參,參判趙壽益呈辭,參議姜栢年式暇。以尹鏶爲副護軍,李行道爲副司勇。
假注書李伯麟罷職,代李光迪。
趙珩,以司饔院官員,以都提調意啓曰,生鮮廛漁夫等,聯名呈狀于本院曰,近因日寒,漁船,下海空還,遠道凍魚,未及來到,願以雜魚依例代納事,入啓處置云。考諸前例,則生鮮難得之時,雖有雜魚代封之規,而莫重御供,自下不敢擅便,惶恐敢稟。傳曰,依啓。
李正英,以御營廳言啓曰,本廳下番軍兵,射砲一中以上,及用劍入格者,從分數本廳所儲木綿面給數,各其名下懸錄,別單書入之意,敢啓。傳曰,知道。
以高山察訪洪汝河罷職承傳,傳于權堣曰,不無姑犯之弊,今姑勿罷,爲先推考。
領議政鄭太和,左議政元斗杓,右議政李厚源,領府事李景奭·金堉啓曰,以罪人柳渶·連卜,面質招辭書啓,卽當該問事郞廳推考之命,臣不勝驚悚之至。凡推鞫文書,執筆構草,雖是郞廳之任,審察出納,在於臣等,何可諉之於郞廳,而獨免其責乎?惶恐待罪。答曰,卿等安心,勿待罪。
掌令郭之欽·趙克善啓曰,大司憲洪重普,以昨日連卜等面質之時,數句之問,非問事郞廳慢忽之致,而特推之命,獨歸於問事,不勝瞿然,臣旣以臺官,同參鞫獄,則不能糾察之失,在所難免。且再昨鞫廳開坐之後,原任大臣,追後入坐,造次之間,未及行禮,至於大臣言及舊例後,始覺其失禮,臣之昏謬甚矣。推鞫方張,不敢卽爲引避,以此以彼,俱難在職,引嫌而退,問事郞廳之推,出於特命,似非意慮所料,而造次失禮,雖出無心,大臣有言,勢難在職,請大司憲洪重普遞差。答曰,依啓。
徐必遠啓曰,大司憲洪重普,司諫權大運,再啓煩瀆,退待物論矣。傳曰,知道。
吏曹啓曰,臺諫有闕,政事,取稟。傳曰,明日爲之。
徐必遠,以尙衣院官員,以提調意啓曰,今十月二十八日,使臣引見時,上使沈之源所啓,往來使行所持禁物,例有搜檢之擧云。今番尙方貿易物件中,有禁物出來之時,若有如此之患,則事甚可慮矣。上曰,禁斷何物耶?之源曰,雲紋大段·貂皮等物云矣。上曰,言于尙衣院,自該院處置事,命下矣。本院年例貿易中,大紅雲紋段·藍雲紋段一匹,草綠雲紋段二匹云,合五疋而皆是龍袍及裏衣所用之物也。自前貿易禁制條,則只有史書·玄黃紫的大花西蕃蓮段·器皿·牛角·焰硝等五種而已。雲紋大段,全不擧論,至於貂皮,則非但曾無自彼禁斷之事,一自上年柵門生梗之後,鳳城淸人,雖有居間操縱之弊,貂皮·紋段,則別無終始見捉之患。臣斗杓出來之時,亦無此等物種嚴禁之事,而貿易譯官輩,因此衙門禁令,欲廢御供例貿之物,其爲情狀,殊甚可惡。今若不爲貿來,龍袍所用錦段,翼善冠·耳掩·貂皮,從何辦出乎?切勿稱頉,從前精擇貿來之意,移文副使處,各別嚴飭次知譯官,何如?傳曰,允。
權堣,以進宴廳言啓曰,以賛善宋浚吉榻前啓辭,大臣收議進宴退行事,命下矣。退行於何間乎?敢稟。傳曰,問于大臣處之。
權堣,以進宴廳言啓曰,明日內習儀爲之事,啓下矣。進宴旣有退行之敎,明日習儀不爲之意,敢啓。傳曰,知道。
徐必遠,以漢城府言啓曰,去十月二十九日,左副承旨臣李正英書啓,在囚罪人金命雲,則生松斫伐,造家人處,放賣現露之罪,而至於生松斫伐事,自有其律,速爲明査處置事,傳曰,依啓事,傳敎矣。本道山直等,進告,據該道監役所報內,建德坊居,名不知人,數間之屋,一夜之內,造成之狀,事甚可駭,故山直等,突入其家,看其造家材木,則非但皆是新斫之木,生松椽木三條,亦爲捉來矣。生松出處,招問於家主,則隣居金命雲處,買得造家云,所謂金命雲推捉,則知幾逃走,厥母捉來推問,則其子命雲,偸斫禁山之松,放賣的實云,拘留厥母,使其兄命先督現,則命雲始爲現身囚禁矣。禁山養松偸斫賣食之狀,極爲痛惡,自本府決杖,而只令該曹從重嚴刑,邊遠定配,以爲懲礪之地,何如?傳曰,允。
李翊漢啓曰,大司憲·司諫,竝避嫌,以次官參鞫之意,敢啓。傳曰,知道。
贊善宋浚吉疏曰,伏以臣之私悃,曾於榻前,畧爲陳達,情勢切迫,方寸已亂,蓋日者,謂此歲當用戌月,當用寅申巳亥,臣意本欲以明年四月爲期,而只是祔母於父墓,或左或下,時未決定,必須臣前期下去,委諸地師,更加商度以定,然後詢於日者,若謂寅月,大勝於巳月,或破舊墓於寅月,營新葬於巳月,爲宜云爾,則勢當惟其言是從。此臣之所以必欲趁速歸去,經紀料理,而惓戀恩遇,不忍便訣。初欲俟世子梁惠王上篇畢講,然後辭去,更欲俟下篇之畢,而適値經筵,開講心經,竊覵聖意,若以臣爲有無於筵席者,由是感激,黽勉遲徊。繼而有逆獄推鞫之擧,虛實未辦之前,義難請去,種種遷延,以至於今。今雖寒事已深,猶可憑恃寵靈,寸寸以歸,懇乞聖慈,諒臣情悃,遞臣職名,俾臣得以守分安意,申其情事,實天地父母終始生成之德也。謹昧死以聞。答曰,省疏具悉至懇,爾之事勢之切迫,非不知之,而已悉予意於筵中,今不必更贅,而第念東宮輔導之事,一日爲急,固不可爾之一日無之,而且念方今經筵所講之書,非年少之輩,科文爲業者,所能詳解者也。爾若不在,則與不講其書,無異,故欲依先王朝副提學鄭經世,論語一部終始進講故事,特令爾每講進參之意,誠以此也。爾亦豈得以恝然乎哉?前頭日子尙遠,姑俟是書之畢講後,更議似當,毋庸煩瀆,以副至意。
戶曹判書鄭維城,兵曹判書許積,吏曹判書洪命夏,吏曹參判吳挺一等疏曰,伏以罪人柳渶·連卜,面質書啓,有當該問事郞廳推考之命,臣等不勝驚悚震越之至。大槩連卜之自謂言於柳渶者,不過瑞氣一款,及其對詰之際,柳渶亦不得終諱,以果爲得聞納招,此外似無更詰之事,而問事郞廳南九萬問曰,如此則汝何以忍杖不服,今始言之耶?渶曰,初不能記憶,今見連卜,始覺其前日云云之說云。大司憲洪重普,謂問事曰,此言亦爲書入,可也。臣等之意以爲,此非罪人相詰之語,問事所自問之語,混入於罪人面質問答之中,有違體例,故不爲添入,其間曲折,如斯而已。臣等俱以推官,均有所失,則何可獨免,而晏然乎?不勝惶恐待罪,謹昧死以聞。答曰,省疏具悉。卿等安心勿待罪。
副修撰金壽興疏曰,伏以臣,伏覩殿下臨御以來,躬攬庶政,夙夜孜孜,礪精圖治者,逈出尋常,而國勢日蹙,民生日困,如水就下,莫可收拾,此豈殿下之所自期於平昔,而亦豈臣民之想望於臨御之初者哉?況自近年變異之作,殆無虛日,人妖物怪,風雹旱澇之災,固難毛擧,而陰虹貫日,連歲孔慘,金星晝見,無日無之,雖未知某事之應,而考諸載籍,則胡徵不僭,人情忸而爲常,有若日月之行于常度者然,邸報之間,反以不見爲異,亦安知九重之內,寅畏之念,能無間斷之憂哉?不意玆者,大雷震電,無異盛陽之節,終宵竟晷,氣像陰曀,如臣之愚,實不知厥咎之何在,而何天道之錯亂,若是其甚也?十月之雷,前史所紀,在於秦之始皇,漢之惠帝·安帝·靈帝,晉之惠帝·懷帝·成帝·穆帝,宋之高宗·寧宗之朝,此皆危亂之世,而乃於聖明在上,國家當泰之日,復見此變異也。竊念雷者,天之號令也。災變之生,各以類應,豈殿下之發號施令者,或失其宜而然歟?上天之意,高遠難知,而亦何敢忽焉,不爲之深戒乎?伏願殿下,詳究厥由,體天行令,以應健順之常道,則天心克享,庶無失序之患矣。抑又思之,雷者,天之盛怒也。其在人心,寔爲七情之一,亦聖人之所不能廢,而及其發也,必須各得其當,而不失其中,故雷之爲用,發於中春,收於中秋,此所以必得其時,而無非長養萬物之德也。人君代天理物,凡所施爲,尤當不悖於天,而七情之事,易發而難制者,惟怒爲甚,竊覵殿下寬裕之道,或歉於聲色之間,摧壓之威,亦失於察理之明,朝廷之上,竟少和泰之氣,咫尺之地,多有疑阻之患,則殿下之怒,其可謂當怒而怒,不失平和之正乎?張載有言,第能於怒時,遽忘其怒,而觀理之是非。伏願殿下,深推發病之源,專意克治之功,毋以一己之私,以害天理之公,則豈但能致位育之效而已?其於修省之道,亦必大有益矣。臣又聞陰陽二氣,蒸滃磨軋,相擊而爲雷霆,此實天地間不平之氣也。傳曰,吾之氣順,則天地之氣亦順,豈殿下事不徯志,志未少伸,燕居深念,不得其平,上感於天,而天以是應之歟?臣於此尤有所感慨焉。上天之意,豈非有以警動於聖躬,以驗履修之德,還振興撥之責,用爲增益之地也哉?自古庸暗之主,凡遇非常之變,罔念轉移之機,諉之於無可奈何,而莫之捄,寧不哀哉?伏願殿下,毋徒以災異之警自阻,而益奮有爲之志,毋徒以施措之末爲急,而益加本源之功,以爲祈天永命之本,則國家幸甚,臣民幸甚。昔在先朝丁卯之歲,亦有冬雷之變,臣之祖父臣尙憲,時任玉堂之長,上箚陳戒,而其箚辭之末,有曰,冬者,一歲之終,而積陰之極也。艱危者,否運之會,而積尤之極也。歲終陰剝,而天道復,艱危悔尤,而人事反,國家今日,政當陽復之機,伏願殿下,體天之健,動以順行,有尤必悔,有過必改,而終致休復之吉焉。臣祖此言,正與今日之事相符,玆又引而爲獻,倘蒙聖明之深思省納,則豈惟微臣之私幸而已?臣本無私,忝叨經幄,每於昵侍前席,不能發一言進一策,以弭宵旰之憂勤,而顧其犬馬之誠,亦有不自已者。今當震驚之日,終不能泯默,妄將齟齬數語,敢塵聖聰,僭越之罪,無所逃矣。無任悚惕之至,謹昧死以聞。答曰,省疏具悉。當此憂遑恐懼之時,有此嘉言至論,其爲國愛君之誠,可勝云喩?予當體念焉。
延陽府院君李時白疏曰,伏以臣,伏蒙恩暇,特下澆奠之命,臣不勝感激惶恐。來祭父母墳於公州地,仍向缺二字地,展拜祖父母神主,往還時猝得感冒,晝夜苦劇,專廢食飮,不能運身之際,得聞忠淸道有逆變,不勝震駭之至。人臣分義,不可一刻在外,扶曳上道,行到礪山,症勢加重,殆不省人事,欲起還仆,精神昏憒,不能收拾,勢將寸寸前進,不得罔夜兼程,謹昧死以聞。答曰,省疏具悉。卿其安心勿待罪,從容調理上來。
以延陽府院君上疏,傳于徐必遠曰,令內醫院遣御醫安景昌,持藥物急急下送,使之急時看病治療。已上燼餘
上在昌德宮。停常參·經筵。
政院,大殿問安。答曰,知道。
藥房都提調臣鄭太和,提調臣鄭維城,副提調臣趙珩啓曰,天氣寒甚,伏不審聖候,何如?內殿所進之藥,連爲進服,而有效否乎?臣等不勝憂慮,敢來問安。答曰,近得感冒,咳嗽頗甚矣。內殿所患,時無加減矣。
再啓曰,伏承聖批,有近得感冒,咳嗽頗甚之敎,臣等不勝驚悶之至,必須趁時和解,卽爲入診議藥,何如?答曰,不必入診,症候言于醫官矣。
三啓曰,臣等卽與尹善道等及諸御醫商議,則二母寧嗽湯,元入枳實,換以枳殼,加黃栢鹽水炒一錢,羌活·馬兜鈴微炒各七分,一日再進,宜當云。此藥四站劑入之意,敢啓。答曰,知道。
藥房,中宮殿問安,答曰,知道。
自辰時至申時,日暈。
有政。吏批,判書洪命夏進,參判吳挺一進,參議尹文擧在外未肅拜,左承旨權堣進。兵批,判書許積鞫廳進,參判趙壽益呈辭在外,參議姜栢年進,參知李後山病,左副承旨李正英進。
吏批啓曰,新除授泰安郡守沈檍,累次呈病,而此時守令,人皆厭避,故終始退却,日日催促赴任,而過限不赴,沈檍病重之狀,人雖共知,初不無厭避之跡,依法典罷黜,准期不敍,何如?傳曰,允。
以趙壽益爲大司憲,閔熙爲司諫,金南重爲禮曹參判,尹順之爲同知敦寧,南宮鈺爲刑曹佐郞,金棉爲禮曹佐郞,李弘箕爲肅川府使,李夏淵爲司圃別提,權大運爲執義,尹世任爲泰安郡守,洪重普爲益寧君,尹順之·權大運·李袤爲副護軍。
以備忘記傳曰,災必惟人所召,無乃冤鬱之氣,或有所不解者而然耶?其令中外,疏決庶獄,又令大臣審理冤獄,以爲召和之一助。
以備忘記傳曰,嗚呼,近來災異之慘,不但式月斯生,可謂殆無虛日矣。眇予小子,凜乎若臨深履薄,夙夜憂懼,不敢遑寧,而無乃徒自恐懼,而不知事天之道耶?徒自勤勞,而不知爲學之本耶?日居月諸,垂將十載,而都無食效,反致天怒之益甚,欲爲延訪山林之士,以爲迓續景命之地,又於玆者,爗爗震電,不寧不令,詩之所紀,亦云慘矣,矧玆目覩乎?恐懼之極,憂心京京,不但癙憂,曷以弭之?求助於臣隣,曷以副之?遷善改過,言出肺腑,誠非外飭,承旨,代予草敎,廣求直言,使中外之士,極言不諱,庶使寡昩,得保祖宗付畀之重也。
政院啓曰,臣等伏覩求言之敎,一札十行,辭意懇切,責己之實,求助之誠,溢於言表,凡在聽聞,孰不感動?循例草敎,非但涉於文具,切實勤懇,無諭於手敎,以此手敎,直爲頒布,俾中外咸知聖上恐懼憂勤之意,何如?惶恐敢啓。傳曰,文短語拙,無以導達其意,依例草敎,似當矣。
趙珩啓曰,假注書李光迪,昨日受點,而身有重病,當此鞫獄之日,不敢退去,卽爲扶曳入來,達夜苦痛,症勢危重,觀其所患,決難行公,姑爲改差,他假注書差出,使之察任,何如?傳曰,允。
假注書李球,落點。
權堣啓曰,傳曰,贊善宋時烈疏中,所謂懷慶名儒,何人耶?承旨察啓事,命下矣。疏中措語,似是前日所論之事,而語意曚曨,臣等不得解見,卽問於賛善宋浚吉,則亦不能知之云矣,敢啓。傳曰,知道。元朝許衡,何地之人乎?言于玉堂,使之考啓。
徐必遠,以進宴廳言啓曰,廳啓辭,以賛善宋浚吉榻前所啓,大臣收議進宴退行事,命下矣。退行於何間乎?取稟。傳曰,問于大臣處之事,傳敎矣。問于大臣,則領議政鄭太和,左議政元斗杓以爲,豐呈之禮,將行而還止者,累矣。至于今日,欲爲進宴,實出於十分不得已,務從省約之意,而適値冬雷之變,又致中寢,其在下情,亦不勝缺然悶歎之至。伏聞有退行之命,冬深嚴沍之後,則行禮之際,尤有所難便,而仍行於此月之內,恐非遇災變常之道,以改月退行,似或宜當,上裁。領敦寧府事金堉以爲,聖上進宴之意,實出於慰悅慈殿,奉孝之盛德,而因天怒之警動,納賢士之進戒,遽停於日期已迫之際,敬天從諫之美,此前史之所罕見,寅畏上帝,以悅親心,帝王之孝,孰加於此乎?但益加敬畏,以盡修省,行矜恤之政,務字惠之實,使民情翕然,天意自順,物換星移,時序少變,然後春和景明,萬物條達,正値樂生之時,以爲豐呈之擧,雖遲時月,亦未爲晩也。當此陰寒之極,又有犴獄之未竟,道路遑遑,驚動未定,爲重該司之供,姑退數朔之近,恐未免爲應文備數之歸,伏惟上裁。右議政李厚源以爲,今此退行之擧,旣出於遇災警懼之意,則莫如行之於改歲之後,此雖太遠,若只退若干日子,則決有所未安,伏惟上裁。延陽府院君李時白在外,綾川府院君具仁垕病不收議,領中樞府事沈之源赴京,大臣之意如此,上裁,何如?傳曰,李領府事處,亦爲議啓。
夜一更,東方巽方南方坤方乾方艮方,有氣如火光。二更三更,東方巽方南方,有氣如火光。
掌令趙克善疏曰,伏以臣,謹按詩小雅十月之交之篇曰,爗爗震雷,不寧不令。夫十月而震電,天道乖亂失序,其爲變異之大者,故曰不寧不令,其傳曰,寧,安徐也,令,善也。是詩之作,乃周幽王之世也,幽王,卽亂亡之君也。外而在位用事者,有皇父等之小人,內而蠱惑王心者,有煽方處之艶妻,天之降災,由於人妖,則宜乎日月之吉凶,百川之沸騰,山冡之崒崩,陵谷之遷變,鞫訩大戾,竝萃於一時,卒致覆亡之禍矣。今殿下天姿英武,聖學高明,內不邇聲色,外不信奸回,在廷之臣,雖未必皆君子,而未聞有專擅威福,恃權驕恣者,雖無廉謹自守,氷淸玉潔有聞者,而又未有大貪賊務掊克者也。只是安常習故,因循玩愒而已。奈之何十月之交,爗爗震電,乃反與幽王之世,同其不寧不令,而大戾之荐臻者,又多於詩之所云,臣憯莫知其故也。天鑑孔昭,災不虛生,雖不敢知因某事而致某災也,殿下之所以恐懼修省,思有以改紀其政者,以深且遠,無敢有戱豫,天人一理也。殿下之所以爲心,與夫政令之發,果皆與天相合,則天且弗違,而保佑命之,有何譴怒於上,而示警於下者哉?夫任賢去邪,納悔從諫,好生惡殺,安民愛人,愼乃儉德,事之合天理者也。色荒禽荒,甘酒嗜音,宮室臺榭陂池侈服,事之悖天理者也。有是無是,臣新自下土來,固不得以知之,殿下當有以自省而命之矣。人君之事天,有如臣子之事君父,君父有怒,不敢疾怨,起敬起孝,負罪引慝,夔夔齊慄,然後可見君父之底豫,若或徒自恐懼而已,不能改過悔罪,則爲君父者,豈肯爲之哀憐而悅豫之乎?殿下之臨群臣,有嘗喜而愛之者矣,有嘗怒而譴之者矣。殿下自反而深思,必欲有以吾之一心,仰體上天大公至正之道,則天怒之解,斯可得矣。古人曰,應天以實,不以文者,此之謂也。竊觀前代帝王,同是遇災也,而或災不爲災,或災遂爲災者,何也?明君謹之,吉,庸主忽之,凶,謹之忽之,惟在人主之一心耳。董子之言曰,國家,將有失道之敗,而天出災異以譴告之,不知自省,又出怪異以警懼之,尙不知變,而傷敗乃至,此見天心仁愛人君而欲止其亂也,誠哉言乎。今天之所以譴告之警懼之者,無異諄諄,安知不出於仁愛殿下之心者乎?其不知自省,尙不知變,臣安知殿下之不以自居也?古之人君,遇災而興者,固多矣。書曰,天視自我民視,天聽自我民聽。不必遠鑑前代,殿下卽祚,初政淸明,臣民歡躍,八路同慶,若此日進,式至今日,則至治可陶也。八九年來,國勢之卑弱,紀綱之委靡,日甚一日,天下之事,不進則退,無一定之理,殿下之治,旣不日進,則其必日退也,審矣。日退不已,則終亦必亡而已矣。何幸迺者,殿下求治誠切,日親近儒臣,知萬事之大本,在於一心,講以心經,專用力於治心之道,此又一初也。其繼自今日新又新,進進不已,則欲唐·虞而唐·虞,欲三代而三代,若決江河,而下注沛然,孰能禦之也?唐·虞之治,萬世不可及者,以堯·舜之德,巍巍乎不可尙已,然以孔子之大聖,稱大舜之大知者曰,好問而好察邇言,孟子亦曰,自耕稼陶漁,以至爲帝,無非取於人以爲善者,聞一善言,見一善行,無不取以爲己有,則是人有一善,而己有萬善,萬善具足,雖欲不爲聖,得乎?此非獨舜爲然,堯之舍己從人,禹之拜昌言,湯之從諫弗咈,無非取於人以爲善者也。是故,子貢亦曰,文·武之道,未墜於地,在人,賢者識其大者,不賢者識其小者,莫不有文·武之道,仲尼焉不學,亦何嘗師之有?是則文·武之德,散在衆人,而孔子,又集之於己,以爲大聖也。今殿下,銳意爲善,則小大之臣,孰不進一善言,導一善行,以助殿下爲善乎?如其善惡是非之擇,必其在我之權度,精切不差,然後乃能執其兩端,量度以取中矣。其要,又在於堯·舜·禹相受授之心法也,人心惟危,道心惟微,惟精惟一,允執厥中,十六字,於心經篇首,先儒,論之詳矣。其工夫之次第先後,自格物致知,至於治國平天下,則一部大學與中庸問政一章,備矣。以殿下聖學之高明,豈不詳究而力行之哉?蓋人心道心,同一心也,旣有形氣之稟,則雖上智,不能無人心,而以其易私而難公,故曰危,旣受性命之正,則雖下愚,不能無道心,而以其難得而易昧,故曰微。心之未發而在中也,謂之性,性者,仁義禮智信五者也,未發之前,所以用工而涵養者,惟在戒愼不覩,恐懼不聞而已。心之已發,謂之情,情者,喜怒哀樂愛惡欲七者也。七者,隨感而動,而感於耳目口鼻形氣之私者多,感於仁義禮智性命之正者少,故惟聖人之情,發必中節,衆人則中節者常少,而不中節者常多。學者,於將發之際,便加省察而精之一之,使其蕩而不中節者,制而約之,歸於中節,則所謂人心,聽命於道心者,是也。然而學者,猶不能閉口合眼,不應事務,而專用力於操存,以待其純熟也。又況人君,代天理物,一日萬機之中,七情交感而互發,發之又遽,其易發而難制者,惟怒爲甚,工夫未熟之前,其不中節者,固不勝其多矣。苟知以善自治,則方其發之遽,雖不能禁而制之,旣發之後,徐而察之,則豈不自知其中節與不中節哉?如其中節也,則因而充擴之,如其不中節也,則無恥過作非,改過不吝,則可以復於無過,隨覺隨改,則易所謂頻復頻失,厲,旡咎者也,頻失故厲,而頻復故無咎也,頻復,以至於無失,則與初無失者,無異也。從事於斯,敬以不怠,誠以不息,則惟此一心,致中致和,以馴致於天地位萬物育之極功矣。此學知生知,利行與安行,乃其成功,則一者也。果能此道矣,堯·舜之聖,唐·虞之治,何患乎不可及也。是故,先儒之論治道,必以人主之一心,爲天下萬事之大本者,此也。大本旣正,知極高明,則凡用人之非,政事之失,爲旣往之咎者,殿下,必當自悟而悔之,不復作於後,而朝廷之上,有濟濟德讓之風矣。是所謂正心以正朝廷,正朝廷以正百官,正百官以正萬民,正萬民以正四方,而陰陽調,風雨時,諸福之物,可致之祥,皆可畢至矣。天怒之不可解,災異之不可弭,非所憂也,伏願殿下,俯加澄省焉。臣本無似,猥被誤恩,臣子分義,不敢終辭,敢來肅謝,不自意誤恩彌隆,特命登對,旋有題給食物之命,又命出入經席,繼有賜給耳掩之命,臣是何人,坐蒙恩命之重疊,至於此極?臣雖萬死,無以報效一分,臣誠兢惶悚惕,罔知攸措。黽勉從仕,已過半月,涓埃無補,尺素有譏,憂悶迫蹙,不敢遑寧。目見非常之大異,憂懼益切,敢陳淺見,以效芹曝之誠,仍伏念用匪其人,玷辱名器,亦自是殿下恐懼修省中所當念之一事也。伏願殿下,亟命鐫改臣職名,俾安愚分,千萬幸甚,臣無任屛營戰灼之至,謹昧死以聞。答曰,省疏具悉。災異之荐臻,一至於此,無非寡昧之不德,不合於天心之故也。恐懼之心,難以形言,諄諄戒悔之言,精切著明,罔非嘉言聖謨,憂愛之忠,惓惓之誠,溢於辭表,欣喜嘉悅之懷,豈勝云喩?予雖不敏,當服膺焉。爾其勿辭察職,以副至意。已上燼餘
領議政鄭太和所啓,近日獄囚多滯,刑曹旣爲開坐,而禁府則以判義禁未差之故,久未開坐云矣。上曰,判義禁,今政當差出,開坐疏決,可也。
又所啓,近日楊州,爲厭避之地,蓋緣於牧使成楚客,惟以圖遞爲期,不曾留意於官事,日事沈醉,還上全不收捧,軍兵闕額,亦不充定云,故將不得收捧云矣。上曰,極爲駭異,成楚客問目中,大臣所言數款添入,可也。已上禁府謄錄
弘文館應缺半行李廷夔,校理安後說,修撰閔缺半行金壽興等箚曰,伏以臣第竊聞半行缺先出災害,以譴告之,不知自省半行缺不知變而傷敗乃至,天人之際,缺半行此理昭昭,彰著下忒,缺半行前古所罕之災,缺半行毛擧,而迺於缺數字雷電再發,頃日之夜,則大雷以電,殆甚於盛夏爗爗之缺數字人莫不驚悚,變其所以譴告之驚懼之者,無異人事之相戒,不知何等禍機,伏於冥冥之中,而變異之作,一至於此極也?臣竊意怪變之積,必在於無道之世,亂亡之餘。今我聖明勵精圖治之日,兼疊之災,危亡之象,至於此哉?噫,災不虛生,必有其應,以今災蘖之象,缺數字其應,必有不可勝憂者,而其所以致此之由,則人事,亦必大有所失,而有以召之也。其應之道,必大震懼大驚動,凡政令事爲,不合於天意,而可以召致災沴者,一切改革,乃爲應之以實,而庶可感回天心,有非小小文具,所可稱塞也。臣等固未知致災之由,在於何事,弭災之道,何者當先,而反復思惟,尙亦有可言者,請得以一二陳之,伏惟聖明,少垂省焉。嗚呼,言路開閉,存亡所係,自古人君,從諫而興,愎諫而亡者,可以歷數,宋靖康時,有城門閉言路開之語,若使宋之言路,早開於城門未閉之前,則城門豈至遂閉,而亦豈有靖康之禍哉?此誠可爲萬世之至戒。惟我殿下,寬大有容,至仁待下,虛受之量,不可謂不弘,而聽察之際,或涉係吝之私,罪斥之擧,多至喜怒之偏,言事獲譴者,前後非一,以至朝廷之上,諛妄成風,直辭無聞,則雖謂之言路閉塞,可也。當此災變之慘,誠宜亟下罪己之敎,大開不諱之門,而殿下遇災求言,固已多矣,了無聽用之實,豈其全無可稱之言乎?若或只如前日,則亦歸於文具而已。誠願殿下,痛自缺責,至誠求問,前後罪斥之徒,率皆疏釋收用,以來言缺數字稍進,直道漸行,而衆善皆陳,群策必達矣。古人有言,平居,有犯顔敢陳之事,臨亂,乃有伏節死義之臣,夫士大夫之氣節,養之則銳,挫之則懾,方其銳也,雖有鈇鉞之誅,而不懼,及其挫也,雖有爵賞之勸,而不爲,惟養之於無事之時,乃可得力於有事之日。今士氣消耎,俗論靡然,尤宜開納讜言,奬進忠直,以養士大夫之氣節也。嗚呼,用人得失,卽關治亂,自古有爲之主,必求當世之人才,與之共其位治其職,必使賢者能者,各當其任,以爲樹立事功,奮庸熙載。苟失此道,用舍乖方,君子退藏,小人進用,則斯乃昏亂之朝,固無可言,雖不至於小人當朝,而賢愚雜進,闒茸混淆,則終亦至於委靡不振,同歸於危亂而已矣。試言今日之朝廷,雖無小人之害,亦無君子之益,流俗盈庭,氣像蕭然,朝不信道,工不愼度,大官悠悠,小官泛泛,牽補架漏,苟缺數字今聖上,招延賢士,致之于朝,禮遇之盛,夐出今古,朝野莫不傾耳拭目,想見風采。今若堅持此心,信之勿貳,益推至誠,更加旁招,已來者則不徒禮其身,必須用其言而行其道,維之縶之,勿使有遐心未至者,則旣致其敬,又盡其禮,必使其拔茅彙征,揚于王庭,而申命銓曹,廣加搜訪,一善一藝,無不收用,則庶幾善類登進,淸議恢張,由是而挽回世道,調鍊至治,亦不難矣,豈不美哉?嗚呼,奢侈之禍,甚於天災,古之明君誼主,必先躬行節儉,以表率之。近年以來,奢靡成俗,禁令不行,以至閭井下賤,服飾之僭侈,無有限制,凡婚姻宴會,窮極華麗,以至土木之功,殆遍城中,競爲侈大,古所謂木妖者,不幸而近之,民以之益窮,財以之益耗,職此之由,誠非細故也。謂宜明飭法官,凡百奢侈踰制者,率皆嚴加禁斷,公主第宅之制度宏侈,國家已〈成風〉,祖宗盛時,間數有制,無有過越,豈可於喪亂之後板蕩之時,若是其侈大之過乎?公主之第宅如此,則其何以禁臣下之奢侈,而敎國人以儉朴乎?傳曰,奢侈越法,其爲之變異之作,雖未知缺數字亦恐未必非召災之一事也。竊聞公主第宅,又將營缺數字一同前制,昔唐楊綰,拜相,中丞崔寬第缺半行此言之,則雖已造者,猶可減毁,以從缺半行,豈可不減其過制之間數乎?前頭公主嘉缺半行以爲導率民俗之方,一以示警畏天威之意,缺半行作挐橫侵民田之弊,缺一行餘,殿下深居九重,何以盡知此事之至此乎?欲望明敎缺數字其折給之限,禁其侵奪之弊,則大可爲慰民心而消災沴之端矣。嗚呼,今日民生之困悴,可謂極矣。旱澇相仍,連歲凶歉,人無恒産,生理蕭然,而加以賦役不均,懲責多行,愁怨之聲,盈於田里,至於水陸軍卒剝割侵漁之弊,尤有所不能堪者,擧失平生之心,實有倒懸之急,爲民父母之道,豈可坐視,不思所以救之之策乎?書曰,匹夫匹婦,不獲自盡,民主罔與成厥功。又曰,天視自我民視,天聽自我民聽。以此推之,則天之所以示警於上者,其不由於庶民之怨咨乎?伏惟聖上,夙夜憂勤,所以爲懷保之道者,亦云至矣,而實惠不能下究於民間,不知朝廷軫恤之意,年來雖或有蠲除之令,而只爲無實之歸,必須別樣咨度,大段變通,用使實惠及民,然後庶可以慰悅民情,克享天心矣。臣等以爲,極擇近侍中强明有才者十許,稱以御史,分遣各道,巡行列邑,諭以朝廷德意,仍與本邑守宰及一鄕長老,詢問一邑民瘼,竝其救弊之策,反覆商論,一一條列,而然後著令諸臣,從容講究,可以變通者,則變通,可以停罷者,則停罷,其中雖有重大,難以猝改者,亦思所以可救之方,不限時月,次第罷行,則不但實惠之普被,田里小民,亦必知朝廷之委遣使者,專出於惠鮮之至意,其所感戴歡悅者,當如何也哉?召公之必以諴小民,爲祈其永命之本者,良以此也。昔唐太宗,命李靖等十三人,分行天下,問察長吏賢不,尙問民間疾苦,禮高年賑窮乏,褒善良起淹滯,使者所至,如朕親覩,今者受命之人,亦必上體深意,廣布幽蔀,使父老童幼,皆若親承玉音,而欣然若更生,仍察守令賢否,而黜陟之,兼訪人才之淹滯,而薦拔之,則其於救民弭災之急務,宜莫切於此者也。憂虞之象,一至於此,不知禍亂,當自何出,而倉卒顚沛,終必頼之者,惟在於固結人心而已。臣等此言,非但爲目前救災而發也。凡玆所陳,實是臣等千慮之一得,臣等所未及言者,亦必有能言之者,惟在聖明之深省而力行之而已矣。嗚呼,此何等時也?天怒於上,而變異〈之〉沓臻如彼,民怨於下,而邦本之困悴如此,紀綱日壞,風俗日汚,積弊難祛,庶績咸墜,國勢岌岌,人心惴惴,有如大病之人,形骸雖存,氣息將盡,仰觀俯察,晝思夜度,無一可以爲恃者,所仰恃者,獨殿下之一心耳。殿下,當此危厲之時,其可不反之於身而求之於心乎?夫人主一心,萬事之本也。天下萬事,無一不本於人主之心者,一心正,則萬事無不正,一心不正,則萬事皆從而不正,古之大人,必以格君心之非,爲先,而董仲舒,亦言正心以正朝廷,正朝廷以正百官,則遠近莫不一於正矣。心之所以正與不正,則在於立志之如何,如人主,能以古昔帝王之道爲志,講乎帝王所懋之學,而其治心修身,一以帝王爲法,則其擧措施爲,無一不出於天理之正,而循私任數,姑息苟且之政,不以雜乎其間,如是則朝廷安得以不正,庶事安得以不理乎?如其不然,而以後世人主之事,爲志,則其立心卑下,用意苟且,天理不必復,己私不必克,其所謂缺半丈大機也。閭閻學者,其資稟未必甚高,而尙有聖賢之學爲志者,況殿下,以堯·舜之資,當天人之寄,若猥自菲薄,意志不固,執德不固,不能勉聖賢之學,致帝王之治,而反有憂於凌夷衰替之歸,則其爲千載之恨,爲如何哉?伏願殿下,因此譴告之嚴,震惕自省,赫然發憤,痛自刻勵,凡所以立志修身,發政處事,必以聖賢之道爲法,而期至於至善之地,灑然與一國更新,以立治功,則聖學日就,聖政日崇,朝廷自正,庶事自理,其效之著,自當無不徯志,豈徒消弭災害,而免於哀亂而已哉?然則今日仁愛譴告,無非所以玉成乎聖德,而其爲東方億萬年無彊之休矣。臣等俱以庸陋,待罪經幄,學術空疎,智慮淺短,固無補於聖德之萬一,然其愛君一念,實出肝血,目見憂危之象,不任震懼之心,敢陳愚瞽之說。伏惟聖明,勿以臣等蒙陋而廢其言,留神財擇焉。敢進止。答曰,省箚具悉。寡昧無所尙,似獲罪于天,若無所容,求助於臣隣之意,方切,今觀辭忠悃之言,懇懇精切,實是求助之砭焫,予用欣悅,嘉歎不已,予雖不敏,可以體念焉。係于施爲之事,則當令廟堂議處。元箚,啓下備邊司。
備邊司啓目,粘連啓下是白有亦,當此災異孔棘,聖上憂虞之日,缺數字箚,言甚懇切,其曰廣開言路,培養氣節,缺四字收用罪斥之者,無非藥石之言,而其中賢士缺數字則用其言行其道,勿使有遐心,未至者則致其敬盡其禮,必使其彙征等語,尤宜體念是白乎旀,近來奢侈之弊,日以益甚,財竭民窮,職由於此,還變侈習,惟在聖上躬率,而公主第宅,不宜踰制,前頭嘉禮,亦宜從簡,特垂採納,以示節儉之道是白乎旀,定其庄田折給之限,在於該曹,禁其宮奴橫侵之弊,責在法司,各別申飭,俾無後弊爲白乎旀,別遣御史,訪詢民瘼,廣布德意,仍察守令賢否事段,與常時差遣,不同,後日登對時,稟處爲白乎矣,末端所陳,乃是喫緊工夫,伏願聖明,益加體念,何如?啓依允。以上燼餘
上在昌德宮。停常參·經筵。
大殿,政院問安。答曰,知道。
二品以上,大殿單子問安。答曰,知道。今後勿爲問安。
藥房啓曰,伏不審夜來聖候,何如?二母寧嗽湯,昨已進御,而咳嗽等患,有差減之效乎?臣等不勝憂慮之至,敢來問安。且中殿所進,逍遙散·葶藶木香散,前日劑入,當盡於今日,竝爲加劑以入乎?敢此仰稟。答曰,知道。夜間煩熱咳嗽等症,與昨無異矣。中殿問安。答曰,知道。
李翊漢啓曰,禁府郞廳,以大臣意來言曰,罪人柳渶,今已物故,所當登對面稟處之,而上候不寧,不敢請對,推鞫姑罷乎?何以爲之云,敢啓。傳曰,莫重獄事,不可一向遲滯,稟處之事,一一書啓。
權堣,以弘文館言啓曰,傳曰,元朝許衡,何地之人乎?言于玉堂,使之考啓事命下矣。考之元史,則許衡,乃懷之河內人矣,敢啓。傳曰,知道。
權堣,以弘文館言啓曰,昨日以許衡何地之人乎?考啓事命下,故只以元史許衡傳,懷之河內人書,啓矣。伏聞下政院之敎,有懷慶名儒察啓之命,更考一統志,則懷州,元延祐中,改爲懷慶路矣。惶恐敢啓。傳曰,知道。
權堣啓曰,執義權大運,以罪人金壽一拿來公事,落漏而不卽擧劾,該房承旨,今方引避,故刑房承旨李翊漢,不得行公,卽者出去,推鞫廳,代房承旨進去之意,敢啓。傳曰,知道。
吳挺緯,以義禁府郞廳,〈以〉大臣意啓曰,令大臣審理冤獄事命下矣。臣等,卽與禁府堂上同會,在囚罪人及外方定配人中,可以容議之類,別單書啓之意,敢啓。傳曰,依此付標施行。
吳挺緯,以刑曹郞廳,以大臣意啓曰,令大臣審理冤獄事命下矣。臣等,卽與該曹堂上同會,時囚罪人中,可以容議者,則別單書啓,而外方徒流案所載罪人,文書浩繁,夜深急遽之間,勢難詳細査閱,待明抄出書啓,俾無未盡之事,何如?傳曰,知道。依此付標施行。
權堣,以進宴廳言啓曰,廳啓辭,以賛善宋浚吉榻前所啓,大臣收議進宴退行事命下矣。退行於何間乎?敢稟。傳曰,問于大臣處之事傳敎矣。議于大臣,則領議政鄭太和,左議政元斗杓以爲,豐呈之禮,將行而還止者,累矣。措辭見上領敦寧府事金堉收議,措辭見上右議政李厚源收議,措辭見上延陽府院君李時白在外,綾川府院君具仁垕病不收議,領中樞府事沈之源赴京,大臣之意如此,上裁,何如?傳曰,李領府事處,亦爲議啓事,傳敎矣。前領敦寧府事李景奭,以爲豐呈之擧,尙未一設,從略之禮,今又退行,何其不幸之甚也?臣仰欽聖上恐懼之誠,伏想宸情憂悶之懷,退而歸家,終宵耿耿,退行於歲換春和之時,豈不善哉,而若復太遠,則其在聖〈上〉之誠,非但缺然之甚,多少弊端之滋,亦不可不慮,然懼災而退,不待今月之盡,則亦涉應文,臣意竊以爲無事而設行,則宜進而不宜退,不幸而退行,則宜近而不宜遠,蓋今日此禮,與他燕樂自別也。惟須益加修省,大布和氣,禁絶珠繡,務昭儉德,滌蕩瑕垢,同歸歡樂,則其於事親事天之道,庶乎無所違也。觀日氣之寒暖,量內間之事勢,進退於開月之中,似乎可矣。傳曰,從多議施行。
傳于李正英曰,推鞫姑罷。
趙珩,以吏曹言啓曰,自前審理之後,例有別歲抄之擧,今番則何以爲之?敢稟。傳曰,依例爲之。
執義權大運啓曰,頃日罪人金壽一,請拿允下之後,該房承旨,不卽奉行,仍置遺忘,至有勿爲拿下之命,而後始覺其尙未擧行,事極驚駭,而旣自鞫廳請推,故臣曾參諫院,以次官連參鞫坐,而不爲擧劾矣。今聞物議,毋論獄事之輕重,掩滯罪人拿命,承旨之失,不可推考而止,而參鞫臺官,不爲駁正,極以爲非,公論所在,辭意嚴正,臣見事不明,有當論不論之失,何敢復叨臺閣,强顔行公乎?靜攝之中,瀆擾至此,臣罪尤大,請命遞斥臣職。答曰,勿辭。
吳挺緯啓曰,執義權大運,再啓煩瀆,退待物論矣。傳曰,知道。
掌令郭之欽·趙克善,持平鄭晢·許穆啓曰,執義權大運,引嫌而退,當論不論之失,雖在於諫院參鞫之日,不必以旣往之事,更爲引避,別無可遞之失,執義權大運,請命出仕,新除授大司憲趙壽益,時在京畿驪州地,請斯速乘馹上來事下諭。答曰,依啓。
司諫閔熙啓曰,臣於前日,重患狗馬之疾,秋三朔月課,未及製呈,方在推勘之中,而不圖誤恩,復沾臺閣,臣誠震惕,何敢晏然仍冒乎?靜攝之中,未及瀆擾,臣罪至此,尤萬萬矣。請命遞斥臣職。答曰,勿辭。
吳挺緯啓曰,司諫閔熙,再啓煩瀆,退待物論矣。傳曰,知道。
大司諫金壽恒,獻納李性恒,正言趙胤錫啓曰,鞫獄之擧,事體極嚴,而右副承旨李翊漢,職在該房,漫不致察,莫重罪人,拿命旣下,而曚然掩置,終不奉行,還寢拿命之後,始覺其落漏,事極駭異,此非尋常不察之比,請罷職。凡朝報所出之事,政院分付書出,乃是常規也。頃日鞫廳,以刑房承旨落漏罪人之失,有請推之擧,承旨亦以此待罪,此係大段之事,亦非所可隱秘,而其啓辭,終不出於朝報,事極未妥,當該承旨,請命推考。司諫閔熙,引嫌而退,月課未表,雖緣有病,旣帶推勘,勢難在職,請命遞差。答曰,依啓。
禮曹參判金南重疏曰,伏以臣負罪餘喘,疾病侵尋,蟄伏呻吟,與死爲隣,不圖新命,出於夢寐之外,驚惶蹙踖,感淚自零,重入闕庭,肅謝天恩,區區情願,非不切至,而第臣所患腰痛,已過十日,針藥無效,轉側不堪,雖欲力疾行公,其道末由,當此多事之時,不敢帶職養病,伏乞聖慈,曲諒危懇,命解臣職,公私幸甚。答曰,省疏具悉。卿其安心,勿辭察職。
李正英,以吏曹言啓曰,別歲抄依例爲之事,命下矣。永不敍用,准期不敍,災傷罷黜,居中·居下,依前例竝爲書入乎?敢啓。傳曰,知道。
李正英,以備邊司言啓曰,左副承旨李正英書啓,臣承命馳往典獄署,則在囚罪人五十七名內,覆啓罪人三名,及啓下重囚十七名計除,各衙門所囚三十七名內,元世欽事知奴子唜男,則以備邊司關,龍岡人物孝禮作妾,容隱累年,不爲刷送之罪,而所謂元世欽,所行之悖戾,人所共知,則以其作妾人,不爲刷送之故,囚其奴子,雖至十年之久,必無刷出之理,其奴子兩月之囚,事甚不實,各衙門所囚罪人,則令各衙門明査其所犯輕重,處決之意,〈分付〉何如?傳曰,依啓事,傳敎矣。刷還之法,至嚴,而囚其奴子,終不刷送,尤爲痛駭,令該曹捉囚元世欽,刻日督送,其奴,依承旨啓辭放釋,何如?傳曰,允。
李翊漢啓曰,小臣推鞫廳進去,請出推案。傳曰,知道。
李正英啓曰,備邊司郞廳來言,今日,賓廳坐起日次,而鞫廳議啓,不得爲之云。敢啓。傳曰,知道。
吏曹啓曰,臺諫有闕,政事,取稟。傳曰,政事,明日爲之。
巳時,太白見於未地。夜五更,流星出太微西垣內,入金星上,狀如拳,尾長四五尺許,色赤。已上燼餘
上在昌德宮。停常參·經筵。
大殿,政院問安。答曰,知道。
藥房都提調鄭太和,提調鄭維城,副提調趙珩啓曰,夜間寒氣頻緊,伏不審聖候調攝,何如?前劑入二母寧嗽湯四貼,日再進御,則當盡於昨日,煩熱咳嗽,皆有差減之效乎?必須詳審卽今症候,然後或仍用前藥,或更議他藥,可以停當,醫官口傳,不如入診。臣等不勝憂悶之至,敢來問安,竝此申稟。答曰,夜來諸症,頗似差愈矣。中殿問安。答曰,知道。
藥房再啓曰,伏承聖批,以夜來諸症,頗似差愈爲敎,臣等不勝欣喜之至,與柳後聖·尹善道等及諸御醫商議,則皆以爲二母寧嗽湯,已有其效,仍前加入,加進三貼,宜當,而今則不必日再進御云。此藥三貼加劑入之意,敢啓。答曰,知道。
權堣啓曰,今日爲政,而都承旨趙珩藥房進去,右副承旨李翊漢被論,同副承旨徐必遠,以親病不得仕進,左副承旨李正英,鞫廳進去,廳中只有臣堣及右承旨吳挺緯,臣以代房當進吏批,而兵批何承旨進去乎?敢稟。傳曰,吏·兵批兼進。
有政。吏批,判書洪命夏進,參判吳挺一進,參議尹文擧在外未肅拜,左承旨權堣進。,以李廷夔爲舍人,李殷相爲司諫,洪重普爲兵曹參判,閔熙爲司成,鄭始大爲兵曹佐郞,全益禧爲善山府使,李敏徵·南宮鈺爲兼春秋,趙龜錫爲副校理,李泌爲軍器僉正,洪宇遠爲典籍,贈判書宋象賢,贈諡忠烈。
兵批,判書許積進,參判未差,參議姜栢年進,參知李後山病,左承旨權堣進。
兵批啓曰,僉知中樞府使羅緯素,除授後,非但過限已久,居在遠外,身病甚重,上來無期云,改差,何如?傳曰,允。
又啓曰,五衛將洪處亮戶奴呈狀內,上典有七十二歲老母,宿病沈綿之中,仍得黃疸之症,胷膈否塞,腹部浮脹,粥飮亦不下咽,奄奄氣息,若不保朝夕,上典日夜携持,不得暫時離違。當此鞫獄未完之日,冒昧呈狀,實出於萬分危迫,斯速入啓處置云。洪處亮母病之危重,人所共知,宿衛之地,不可久曠,改差,何如?傳曰,允。
又啓曰,都摠府都事具文治呈狀內,新恩赴防,行期迫頭,本職都摠府郞廳及兼內乘,斯速處置云。具文治今將赴防,不可仍帶職名,改差,何如?傳曰,此人及韓休·朴始漢等,俱在緊任,竝勿赴防。
以李馨益·李文源爲五衛將,南海宇爲都摠經歷,李后光爲都摠都事,柳檉爲礪山營將,申翊全爲副摠管,尹鏶爲五衛將,金嶰爲僉知中樞府事。
李正英啓曰,小臣推鞫廳進去下直,請出推案。傳曰,知道。
吳挺緯,以刑曹郞廳,以大臣意啓曰,該曹所在徒流案付罪人,臣等今日推鞫罷坐後,與本曹堂上同會,抄出其中可以容議者,別單書入之意,敢啓。傳曰,依此付標施行。
李正英,以戶曹言啓曰,各起方物中,滿花方席,未及上來,故未準數追及封裹,中路及送之意,前已啓稟矣。滿花席二十餘張,今已上來,本曹堂上與禮曹堂上會坐,看品封裹,使行落後譯官,準換發送之意,敢啓。傳曰,知道。
巳時,太白見於未地。
大司諫金壽恒,獻納李性恒,正言趙胤錫啓曰,鞫逆之擧,事體極嚴,而右副承旨李翊漢,職在該房,漫不致察,莫重罪人,拿命旣下,而矇然掩置,終不奉行,還寢拿命之後,始覺其落漏,事極駭異,此非尋常不察之比,請命罷職。答曰,非謂無其實,而愍其奔走罔夜勤苦之勞,須體予意,勿爲煩論。
大司諫金壽恒,執義權大運啓曰,臣等卽伏見鞫廳啓辭批答,不勝驚悚之至。怪說之出,固由於世重,而似與自造妖言者,有異,故因加刑當否議處之敎,鞫廳,以定配議啓,而臣等意見,亦無異同矣。伏承聖批,以不可以臆見,遽施定配之律,缺三字莫重獄事,斷以己意,則其罪大矣。鞫廳諸臣,旣以此待罪,臣等亦何敢晏然於參鞫之列乎?請命遞斥臣等之職。答曰,勿辭。
下直,振威縣監黃裒。已上燼餘
上在昌德宮。停常參·經筵。
藥房都提調臣鄭太和,提調臣鄭維城,副提調臣趙珩啓曰,伏未審夜來,聖候,何如?昨日加劑入之藥,連爲進御,而有益向平復之效乎?臣等不勝憂慮,敢來問安。答曰,幾盡差愈矣,今後勿爲問安。中宮問安。答曰,知道。
大殿,政院問安。答曰,知道。
權堣,以弘文館言啓曰,新除授副校理趙龜錫,時在全南道全州府,經筵入番事緊,請斯速乘馹上來事,下諭。傳曰,允。
前領敦寧府使李景奭疏曰,伏以臣最甚迂疏,素乏微長,而在前屢當推鞫之任,明雖不足,其於敬愼,則粗知自勉也。再昨罪人鄭世重事,啓辭中所謂或者,卽指臣也,臣愚有何別見?只念治獄,雖主於嚴,徒嚴而不原其情,則法隨而傾,法傾則刑不得其中,此豈仰體欽恤之意哉?有懷不盡,非臣素志,故完議時,敢以所見發言,因見載於末端矣。伏聞昨有嚴敎,此臣之罪也,而適緣痰喘猝重,頭痛泄患兼苦,未參鞫坐,不卽自列,臣罪尤大。今始趨詣闕外,伏地待罪,臣不勝惶蹙隕越之至,謹昧死以聞。答曰,省疏具悉。此非嚴敎也,卿其安心勿待罪。
權堣,以禮曹啓曰,追備防物滿花席二十張,臣曹與戶曹眼同看品封裹,落後譯官田嗣洪處,准授當日發送之意,敢啓。傳曰,依啓。
贊善宋時烈疏曰,伏以臣,伏自喪除,卽蒙恩宥,以病乞免,首尾半年矣,非但意竭辭蹙,亦以煩瀆爲懼,昨因縣道,循例呈狀矣。玆伏蒙道臣傳諭聖敎,其勤卹愍惻,有加於前,而復令臣調理趨命,臣震越感泣,計無所出,蓋以遠外孤衷,無由畢露,而前後醫官,又不能詳細書啓,以致聖意,猶或可以起發矣。臣之情勢,尤甚悶迫,臣自去冬以來,全廢他事,專意醫藥,及至被命以後,尤不敢少忽,冀或症勢少緩,則庶幾匍匐上送,以謝隆恩矣。不幸病根漸痼,胃氣尤敗,口不粒食,肌肉消盡,雖以御府珍劑,至今支持,然扶而起立,試出門戶,則有同風中之煙,若將飄去者矣。以此氣力,豈有行役之望哉?噫。宇內含生之倫,孰無臣子之性哉?臣旣遭愍凶,永無事親之日,則只有效力於殿下之前,爲可以不廢秉彝之則,而今亦已矣,只自悲悼而已。臣時又自念,性氣偏駁,不適時用,粤自頃歲,一二陳達,俱極愚妄,至於懷慶名儒,天下後世之所謂大賢人者,而臣敢倡言排之,又不自揣其悖謬,而側耳於聖明視學之日,冀聞有所處置,臣之愚妄,誠可哀也。雖使臣不病而得至殿下之前,其所云爲,不過如此,而或甚焉,則只將傷殿下知人之明,而自速其辜戾而已。然則狗馬之病,未必不爲賤臣之福,而亦將無所累於明盛之朝矣。故臣旣以流落,不知自悼,而徐又以此自解也。臣旣不能進,而復爲此說者,竊意殿下,雖知臣之廢疾,而猶或以爲可惜,故玆敢冒陳,尤極悚慄。伏乞聖明,矜察濱死之狀,亟還收召之命,俾臣得以安意就盡,不勝幸甚,瞻望天闕,無任感激屛營之至。答曰,省覽來疏,予之缺然之懷,可勝云喩?無乃天未欲平治我國家耶?何使贊善之病患,支離至此哉?近者贊善宋浚吉,出入經幄,啓沃弘多,贊善又爲上來,相與周旋,則意以爲大益於國家,事不如意至此,得非關數乎?嗟歎不已也。今則,予不敢催促矣,從容調治,氣血完復後,徐待春和上來,以副如渴之望,毋孤此意。懷慶人之事,非不知之,而爲其煩弊,趦趄未果,今又申言至此,當令該曹,議于大臣處之。疏中所謂臣旣遭愍凶,永無事親之日,只有效力殿下之言,寫出肝肺中至誠,看來不覺感動而隕淚矣。無以爲懷。末端所謂雖知臣之廢疾,猶以爲可惜之言,眞知寡昧之心,自古君臣之相知如此,而豈有不做事功之理哉?予是以日望其造朝也。天寒至此,努力加餐,特遣御醫之術業精明者,診視病患,又令縣官,輸送食物,以表予意,安心領受。
大司諫金壽恒,獻納李性恒,正言趙胤錫啓曰,以李翊漢罷職之請,連日論列,未蒙允命,昨承聖批,以非謂無失,而愍其勤勞爲敎,固知聖明體下之意,出於尋常,而顧臣等之所謂誠有不可已者,逆獄事體,何等嚴重,而職在該房,漫不致察,至於罪人,拿命旣下之後,矇然掩置,終不奉行,事關鞫逆,所失非細,不可以一時奔走之勞,有所曲貸。右副承旨李翊漢,請命罷職。答曰,已諭,毋煩。
備忘記,湖西大同京上納之木,當初則以尺數太長,守令被推,又截還其剩尺於民矣。今聞則又以餘數尺短,還退不捧,其數甚多云,何如是前後不同耶?問于該廳以啓。
趙珩,以內醫院官員,以都提調·提調意啓曰,贊善宋時烈處,特遣高陽郡守柳後聖,詳加診察,論藥以啓事命下矣。卽今聖候方在未寧之中,內殿宿患,尙未平復,所進之藥,每與此人相議,決不可於此際,出送遠地,以他御醫中術業精明者,下送,何如?傳曰,不多日內往還,暫爲出送,可也。
備忘記,贊善宋時烈,尙未快瘳,不得上來云,此必是前日下送醫官等,不能盡其術業而然也。今則特遣高陽郡守柳後聖,詳加診察論藥〈以啓〉,且令本道,食物從優題給事分付。
李正英啓曰,小臣鞫廳進去,請出推案。傳曰,知道。已上燼餘
上在昌德宮。停常參·經筵。
下直,金城縣令尹就殷。
大殿,政院問安。答曰,知道。
藥房都提調臣鄭太和,提調臣鄭維城,副提調臣趙珩啓曰,雪寒威,夜來轉緊,伏未審聖候調攝,何如?臣等伏奉昨日勿爲問安之敎,而前劑入二母寧嗽湯,已盡進御,則今當更爲議藥,臣等區區憂慮,敢來仰稟。答曰,症候言于醫官矣。
再啓曰,卽令尹善道及諸御醫,商議,則淸火化痰湯,劑法式數,用東醫寶鑑,加馬兜鈴·紫菀各七分,石膏煆一錢半,進御三貼宜當云。依此劑入之意,敢啓。傳曰,知道。
中殿問安。答曰,知道。
李正英啓曰,小臣推鞫廳進去,請出推案。傳曰,知道。
又啓曰,五衛將李馨益遞差事,命下矣。臺諫方以罷職論啓,遞差承傳,不得捧之之意,敢啓。傳曰,知道。
又啓曰,以諫院啓辭,諸宮家下人等,托稱魚箭立案處所産,日往箭上,攘奪魚物,令法府糾察痛禁事,旣已蒙允矣。憲府城上所牌招言送之意,敢啓。傳曰,知道。
吳挺緯,以宣惠廳言啓曰,今月初五日備忘記,湖西大同京上納之木,當初則以尺數甚長,守令被推,又截還其剩尺於民矣,今聞則又以餘數尺短,還退不捧,其數甚多云,何如是前後不同耶?問于該廳以啓事傳敎矣。大同之木,當初則升品稍好,有違定式,長過三十五尺者,裁斷其剩尺,還送本官,使之分給於民間,故其後則各官一遵定式,收捧上納,而取考今年大同捧上記,則鎭川木一匹,淸州木三十一疋,升尺尤甚麤短,不合於貢物之價,自本廳看標下送,使之改備以納矣,敢啓。傳曰,知道。今後各別惕念爲之,俾無失信民間之弊。
李正英,以義禁府言啓曰,罪人李珽,已爲行刑,依律文籍沒家産事,捧承傳,何如?傳曰,依啓。
執義權大運,掌令鄭之欽·趙克善,持平鄭晳·許穆啓曰,肅川,乃關西大邑,不可不擇送,而新除授府使李弘箕,本以愚濫之人,曾爲〈祥〉原郡守時,多有不謹之事,西路之人,至今言之。直路饒邑,不可付之如此之人,請肅川府使李弘箕遞差,其代,令該曹各別擇送。答曰,依啓。
大司諫金壽恒,執義李殷相,獻納李性恒,正言趙胤錫啓曰,近來諸宮家下人等,托稱魚箭立案所産,日往市上,攘奪魚物,若取應收之稅,侵擾之端,不一爲足,市民失利呼冤之狀,多有目見而傳說者,此實無前可駭之事,若不別樣禁斷,則閭井小民,將無以資其生業,請命法府,糾察痛禁,隨現重治,以杜宮家下輩橫挐之弊。武士之新出身者,必使入赴邊地,槪所以習勞行伍,備嘗防戌之苦,國家定制,意非偶然,而新及第具文治·韓休·朴始漢等,俱因特命而得免,物議皆以爲未妥。應赴之役,若以職任緊歇,而有所撓改,則非但有乖事體,後弊亦不可不慮,請具文治·韓休·朴始漢等,依法例赴防。五衛將李馨益,發身方技,爲人狂悖,不齒於人久矣。宿衛重任,不可濫授此輩,以混名器,請命罷職。答曰,依啓。李馨益遞差。新及第赴防之類,因一時之事,納馬納木而不赴者,亦有之,今因職任之緊關,雖或不赴,有何傷乎,亦何有後弊乎?勿爲煩論。
李正英啓曰,大臣以下推鞫罷出之意,敢啓。傳曰,知道。
兵曹判書許積疏曰,伏以臣於今日,擬赴鞫廳,未曙而起,坐而待朝,暈症猝發,症勢甚急,頭疼目眩,不能開睫,胷煩膈塞,氣促喘短,頃刻之間,若將垂絶,急灌方藥,僅得回甦,而精神昏亂,若墜煙霧,四肢刺痛,如以錐刺,欲起還仆,無計運動。身爲禁府之官,未參鞫獄之坐,臣罪萬死,伏乞聖慈,亟治臣以爲逋慢者之罪,不勝幸甚。答曰,省疏具悉。卿其安心勿待罪。傳曰,遣內醫看病。
右副承旨李翊漢疏曰,伏以螻蟻微臣,濫荷洪造,叨忝匪據,出入近密,一毫一髮,摠荷恩榮,顧分兢惶,怳若夢寐,雖粉骨糜身,報答無路,惟思當官盡職,竭其筋力而已。猝當鞫獄,驚惶急遽,昏憒遺忘,自陷不測,胷驚心寒,欲死無地,席藁待罪,恭俟斧鉞,聖度包荒,不卽顯戮,曲貸恩私,前古所無,伏地感泣,只欲一死而已。及伏見諫院之批,恤下矜悶之至意,不啻若慈母之戀子,陽春之育物,臣雖頑蠢,豈不感動骨髓?固當更勵魯鈍,奔走奉職,以效犬馬之忠,而臣之罪戾,實合萬殞,臺論之峻發,非薄於臣也,王法至嚴,固不敢赦之也。伏願天地父母,亟正臣罪,以謝公議,不勝幸甚。答曰,省疏具悉。爾其勿辭,從速察職。已上燼餘
上在昌德宮。停常參·經筵。
慈殿,政院單子問安。答曰,知道。
大殿·中殿·世子宮問安。答曰,知道。
藥房都提調臣鄭太和,提調臣鄭維城,副提調臣趙珩啓曰,伏未審此時,聖候,何如?昨日劑入淸火化痰湯,已進一貼乎?夜來寒嚴,臣等益不勝憂悶之至,敢來問安。且內殿所進兩藥,以貼數計之,則明日當盡,或仍爲加進,或更議他藥,竝此仰稟。答曰,症候旣已差愈矣。勿以爲慮,湯·散兩藥,缺二字改之,仍爲劑入,可也。
李正英,以備邊司言啓曰,全南監司趙啓遠,以大同便否,詢問列邑,緣由啓聞矣。先問本道,然後更爲熟講事,前已定奪於榻前矣,后日登對時,稟處,何如。傳曰,允。
持平鄭晳啓曰,頃於本府齊坐之日,同僚言,東陽尉·湖安君兩家奴子,作弊漁市之事,與之相議,卽發禁吏,推捉兩家次知奴子,則東陽尉家奴子,適出外,故伺其入來,使卽囚禁,而湖安君奴子,則先爲捉囚矣。旋因典獄摘奸之擧,承旨不有法府所囚,而輕先放釋,揆諸事體,不無所失,而臣旣未能糾正,兩家奴子,亦未卽更爲捉囚,臣之疲軟之失,已無所逃矣。昨伏見諫院啓辭,則諸宮家下人作弊漁市者,請令本府糾察禁斷,臣之不職之失,於此尤著,何敢晏然於法官之列乎?請命遞斥臣職。答曰,勿辭,退待物論。
司諫李殷相,獻納李性恒,正言趙胤錫啓曰,臣等,以具文治等赴防事,相議論列矣。伏蒙聖批,以納馬納木而不赴者,亦有之,今因職位之緊關,雖或不赴,有何傷乎爲敎,臣等竊惑焉。所謂納木納馬而不赴者,固出於一時不得已之擧,而亦未免苟簡之歸,今此具文治等,雖有所帶之職,豈可因此而得免應赴之役乎?內三廳,亦是武職緊任,而宣傳官之新出身者,未嘗有不赴者,則卽不係於職緊之緊關也,明矣。今若因特敎而得免,則日後在職者之援例圖免,將不勝其紛紜矣。請具文治·韓休·朴始漢等,依法例赴防。答曰,已諭毋煩。
持平許穆啓曰,臣伏見持平鄭晳避嫌之辭,臣亦旣同坐發論,所嫌未有異同,請命遞斥臣職。答曰,勿辭,退待物論。
掌令趙克善啓曰,頃日湖安君家奴子捉囚之時,臣亦同參共議,而以東陽尉家奴子未捉之故,未及入啓論罪矣。適因嚴寒輕囚放釋之命,該房承旨,直爲放送,而臣茫然不能糾察,今以諫院啓辭,有自本府禁斷之命,臣之疲軟不職之失,已甚彰著,不可仍冒,請命遞斥臣職。答曰,勿辭,退待物論。
權堣啓曰,日氣隆寒,上候未寧,視事頉稟。傳曰,知道。
右議政李厚源箚曰,臣於頃日,重感寒疾,沈綿床席,幾踰一月,幸賴天地父母生成之恩,太醫往來診症,珍藥,隨症以降,得以漸入差道,而猶未能出而供仕。適値逆變,力疾强起,冒寒參鞫,仍致再感,痛勢極緊,末由起動,非但昨日推鞫之坐,未獲進參,今又不得參於慈殿誕日問安之列,逋慢之罪,無所圖免,惶恐震越,不知所措。仍念臣之孱脆善病,自少已然,矧又重之以衰敗日甚者乎?疾病之傍生互作,亦無足怪,前日之不能供職,已多,不知今後,又費幾日而可能瘳復,當此天災物怪國虞民艱,上下憂遑之日,如臣無狀,冒居台席,旣未能毫髮有所猷爲,而備局循例之坐,亦未得參,如此而尙可仍帶其職,偃伏待差,以國家政事之堂,爲微臣養病之防哉?伏乞聖明,亟許遞免,以便公私,不勝幸甚。取進止。答曰,省疏具悉。卿之有此病患,固已慮矣。不得進參問安,亦何傷乎?卿其安心勿辭。仍傳曰,遣內醫看病。
右副承旨李翊漢疏曰,伏以臣旣以崩迫之情,略陳於冕旒之下,而聖批溫諭,不卽允許,驚惶感泣,罔知攸措。今若感激天恩,不知所以自處,則是蔑公議而喪廉恥也,蔑公議而喪廉恥,則是棄禮義而失其身也,棄禮義失其身,而未有事其君者也,臣之情事,至此益狼狽矣。周官大司成赦宥之法,一赦曰,遺忘,再赦曰,庸愚,聖上之所以赦臣之遺忘,宥臣之庸愚者,卽周官原情正罪之意,而使庸愚者任其職,實非先王官人之道也。殿下於微臣,何所顧恤而不卽罷斥之,曲爲微臣容保之地哉?盡奪之律,擬罪則輕,而只贖之,請罷之啓,亦云末減,而竟不允,蕩瑕蕩垢,有若全然無罪者然,眇末微臣,曲荷天恩,何至此極?兢惶傴僂,感淚無從,揆以分義,黽勉奔走之不暇,而情勢悶蹙,一向煩瀆,臣之罪戾,至此尤大。伏願天地父母,諒察臣危迫之情,亟許遞罷,使公議得行,而負罪者不得倖免,則公私幸甚。答曰,省疏具悉。已諭予意矣。爾其勿辭察職。
大殿。二品以上問安。答曰,知道。慈殿。二品以上問安。答曰,知道。已上燼餘
義禁府啓曰,今日本府開坐,而判義禁府事臣李厚源,病未來參,査覈議處公事,不得覆啓之意,敢啓。傳曰,知道。已上禁府謄錄
上在昌德宮。停常參·經筵。
吳挺緯,以都摠府言啓曰,入直軍士,中日習射,以闕內庭鞫排設,啓請姑停矣。庭鞫旣已完畢,今日爲始,中日習射,請出標信。傳曰,知道。
吳挺緯,以都摠府言啓曰,都摠管尹絳刑曹坐起進去,晝仕,請出標信。傳曰,知道。
以吏曹判書洪命夏初度呈辭。傳曰,遣內醫看病。
同副承旨徐必遠疏曰,伏以臣,以去夜入直,仍在直所,開門時,家人來傳老母病重之奇,出來視之,則症勢危惙,全不省事,譫語時發,痰熱交攻,人子情理,尤極罔極。本月初三日夜,臣母亦以感寒,症勢猝重,而其時則同僚皆無故,故推移入直,得以治療。今則僚員皆有病,故勢難推移。且臣不幸,旣無兄弟子女妻小,又無解事看護之人,非臣解職,救病無人。伏乞聖慈,諒臣情事,特賜遞免,俾得專意救藥,千萬幸甚。踏啓字。
巳時,太白見於未地。
掌令郭之欽啓曰,頃者受恩由下鄕之日,同僚以宮家魚市作弊之事,推捉宮家奴子,其時論議,雖未同參,及其典獄摘奸之時,疏釋其囚,則此乃臣還朝之後也。同僚以未卽更囚,爲疲軟不職之失,臣之所失,與同僚無異,何敢晏然處置同僚乎?且臣家在城外,日已昏暮,身病且重,今始扶曳來避,臣之所失,尤大,請命遞斥臣職。答曰,勿辭,退待物論。
司諫李殷相,獻納李性恒,正言趙胤錫啓曰,臣等,以新出身具文治等赴防事,相議論列矣。伏承聖批,以納馬納木而不赴者亦有之,今因職任之緊關,雖或不赴,有何傷乎爲敎,臣等竊惑焉。所謂納馬納木而不赴者,固出於一時不得已之擧,而亦未免苟簡之歸,今此具文治等,雖有所帶之職,豈可仍此而得免應赴之役乎?內三廳,亦是武職之緊任,而宣傳官之新出者,未嘗有不赴者,則其不係於職位之緊關也,明矣。今若因特敎而獨免,則日後在職者之援例圖免,將不勝其紛紜。請具文治·韓休·朴始漢等,依法例赴防。持平鄭晳,以宮家奴子作弊魚市之事,卽發禁吏,推捉囚禁,旋因典獄摘奸之擧,承旨不有法府所囚,徑先放釋,不無所失,而未能糾正,且伏見諫院啓辭,則諸宮家下人作弊魚市者,請令法府禁斷,臣之疲軟不職之失,著矣。何敢晏然於法官之列?掌令趙克善,以頃日宮家奴子捉囚之日,臣亦同參,而適因嚴寒輕囚放釋之命,該房承旨,直爲放送,且以諫院啓辭,有本府禁斷之命,臣之疲軟不職之失,亦甚彰著,不可仍冒。持平許穆,以伏見持平引嫌之辭,臣亦旣同坐發論,所嫌未有異同。掌令郭之欽,竝引嫌而退,囚禁悍僕,意在除弊,徑先放釋,責有所歸,未及更囚,雖無所失,引嫌則同,勢難處置。請持平鄭晳·許穆,掌令趙克善·郭之欽,竝命出仕。當此嚴寒之極,軫念囹圄之苦,特遣近臣,疏釋輕囚,實出於聖上欽恤之典,將命之臣,所當詳悉處決,而頃日典獄內摘奸時,該房承旨,徑釋法府囚禁之人,揆之體例,難免率爾之失,請當該承旨推考。答曰,依啓。赴防事,不允。
吳挺緯啓曰,持平鄭晳·許穆,掌令趙克善·郭之欽出仕事命下矣,今已日暮,明日待開門命招之意,敢啓。傳曰,知道。
吳挺緯,以吏曹言啓曰,承旨有闕,政事何以爲之?傳曰,明日爲之。
吳挺緯,以刑曹言啓曰,本曹郞廳,各有所掌,每坐呈訴紛紜,一不得推覈,則該掌公事,例有積滯之患。新除授佐郞南宮鈺,以吏曹假佐郞,逐日仕進,本曹坐起時,久不得來參。佐郞廳則以他閑官差定,南宮鈺則使之來任本曹,專意察任,何如?傳曰,允。
吳挺緯,以工曹言啓曰,諸上司鐵器·瓮器進排之際,濫徵之弊,其麗不億,不能毛擧,而當此冬節,各衙門臘藥·煎藥和劑時,所用鐵器·瓮器,各爲上司,無不責徵。雖日用後還下,而還下之時,下吏夤緣弄奸,瓮器則皆稱破碎,元無還下者,鐵器則或以少易大,以破易新,一番進排之後,永爲無用之物,而該司莫敢誰何,其弊罔有紀極。至於戶曹,同是該司,本無進排之規,而戶曹郞廳,稱以煎藥和劑,督徵鐵器,重杖該吏,不識事體,殊極可駭。如此等事,不一而足,不杜此弊,則非但工匠,萬無保存之路,本曹物力,亦無支撑之勢。今後則諸都監祭享·科擧等處所用之外,如諸上司臘藥·煎藥時,進排等物,無得濫徵事,捧承傳以杜一分之弊,何如?傳曰,依啓。
領敦寧府事金堉箚曰,伏以臣,伏見湖南道臣之狀啓,守令使民之情僞,盡知之矣。槪而言之,五十三官之中,願行大同者,三十四官,持兩端不決者,十六官,不願行者,十三官,其數可知,其情可見。左道之人,以爲一年一結之役,不至於十斗之多,此面謾之言,其情可惡也。國家不幸,多難殷憂,兵戈疲弊,民力已竭,八路遑遑,無處不然,豈有不費十斗而能應其役者乎?設使左道甚歇,右道偏苦,豈是國家均民濟衆之意哉?人主之於民,猶父母之於子也。父有五子,而四子困苦,如在倒懸,一子逸樂,頑不用命,則豈可不悶其苦而警其逸,推其恩愛,分減而同之乎?詩云,謀夫孔多,用是不集,發言盈庭,誰敢執其咎?頃日榻前之論,紛紜未定,竟至於下詢本道,旣啓備局,又將面稟,則未知此事,何時而可定?日月逝矣,事機變矣,各邑箕歛,又必始矣。小桀·大桀,誰得以善其後哉?此事不爲則已,爲則當如救焚拯溺,先以秋等五等之收,急急告示,而次第節目,加減於湖西之法,則歲未終而法已成,可及於新春之頒,其中山郡作木土産進上,優其價米,使合於宜,隨事隨救,俾無滯碣有司之任也。執此行此,堅如金石,信如四時,則可以遍於一國,傳於萬世而無弊矣。今方日氣寒澟,聖候未寧,昨者雖以差愈爲敎,臣竊恐添傷寒,殿一日之御,決不可爲,而且不得詢謀之僉同也。伏願聖明,命取狀啓而更入,竝新箚而下覽,新出玉聲,斷而行之,以快遠民之望,無致過時之患,國家幸甚,生民幸甚。答曰,省箚具悉。此乃國之大事,不可獨斷,當令諸大臣議處焉。已上燼餘
上在昌德宮。停常參·經筵。
下直,蔚珍縣令崔俊彦。
藥房都提調臣鄭太和,提周臣鄭維城,副提調臣趙珩啓曰,日氣隆寒,伏未審聖候調攝,何如?前劑入淸火化痰湯三貼,已爲進御乎?卽今咳嗽,猶未平復,則當更議藥,臣等無任憂慮,敢來問安,竝此仰稟。答曰,旣已差愈,別無議藥之事矣。
中殿問安。答曰,知道。
有政。吏批,判書洪命夏呈辭受由,參判吳挺一進,參議尹文擧在外,都承旨趙珩進。兵批,判書許積病,參判洪重寶進,參知李後山病,參議姜栢年病,都承旨趙珩進。
吏批啓曰,判書洪命夏呈辭受由,參議尹文擧在外未上來,小臣獨政未安,何以爲之?敢稟。傳曰,仍爲之。
吏批,以金素爲右承旨,李後山爲右副承旨,慶一會爲肅川府使,鄭桂爲泗川縣監,閔熙爲執義,沈瑞肩爲戶曹佐郞,權大運爲司僕正,洪興祉爲相禮,司圃別提李尙淵,引儀金麟錫相換。
兵批,以李翊漢·徐必遠·權大運·羅緯素爲副護軍,吳尙勳爲副司果。
吳挺緯啓曰,廳中位甚不齊,事多苟簡,新除授右承旨金素,右副承旨李後山,牌招肅拜,何如?傳曰,允。
吳挺緯,以司僕官員,以都提調意啓曰,箭串郊草三千同,刈置坊內,令該曹依近例,知會禁軍等處,分給,何如?傳曰,允。
吳挺緯啓曰,同副承旨未差,右副承旨臣李翊漢,呈辭受由,左副承旨臣李正英,昨因臺推,未得仕進,左承旨臣權堣,方在直中,身病頗重,都承旨臣趙珩,藥房問安後,當爲進去吏批,而臣挺緯,獨爲守廳,兵批何承旨進去乎?敢稟。傳曰,吏·兵批兼進。
吳挺緯,以禁府言啓曰,卽接京畿水使李元老狀啓,則圍內婢子一人,今初六日因病致死云。依例遣都事開門,出其屍身後,還爲封鎖,何如?傳曰,與內官一時下送,卽令出給,可也。
吳挺緯,以都摠府言啓曰,都摠管尹絳,以刑曹坐起進去,晝仕,請出標信。傳曰,知道。
巳時,太白見於未地。
大司諫金壽恒,獻納李性恒,正言趙胤錫啓曰,臣等以具文治等赴防事,連日論列,未蒙允兪,臣等竊惑焉。請具文治·韓休·朴始漢等,依法例赴防。措辭見上頃日平壤部民車錫勳等作亂之變,雖未知實狀之如何,而旣曰打破官門,詬辱守宰,此誠莫大之變,在道臣處置之道,所當罪其亂民,留其守令,以爲鎭定之地,而平安監司柳淰,當初狀啓中措語,非但矇矓,亦涉眩幻,至以罷黜其守宰相詰語,正中厭避者之計,其爲汝澤循私圖遞之迹,昭不可掩,物議喧騰,久而益激。平安監司柳淰,請命罷職。醫官鄭之問,曾在昏朝,獨陳凶疏,有非臣子所可忍聞之語,臣等亦不敢形諸文字,而上達天聽也。以此窮凶極罪,得保首領者,槪由於當初不能的知凶疏中措語之致,流竄之罰,尙不足徵其罪,而旋蒙赦宥,偃息於輦轂之下,士夫之家,皆以問藥爲羞辱。到今雖不得追正其刑,何可使復齒衣冠之列,出入於議藥之時乎?請鄭之問,亟命削去仕版,使不得復容於都城之內。答曰,不允。平安監司之事,所論太過,殊不近情。鄭之問事,亦涉已甚矣。
左承旨權堣啓曰,伏以臣自數日前,重患風寒,痰熱交升,症勢非輕,而適値諸寮有故,不敢言病。且以往來觸風爲慮,累日入直調治,而趁未得汗,轉輾添傷,外寒內熱,頭痛極重,夜不入睡,熱氣甚盛,僵臥直廬,日漸苦劇,旬望之間,差愈難期。夙夜之地,不可暫曠,臣之所患,苟非萬分悶迫,當此寮員不齊之日,何敢煩瀆於靜攝之中,自陷於無狀之地乎?伏乞聖慈,憐臣病狀,遞臣職名,不勝幸甚。答曰,省疏具悉。爾其勿辭,調理察職。
慶平君玏箚曰,伏以愚臣寢房側,置木綿三十餘匹,本月初七日丙夜,臣奴一名,直入偸出,賊贓見捉,其奴所招,班奴偸來,手給其奴,接置閭家。庸臣,卽伻左邊捕盜官軍,眼前縳送,而大將柳赫然,廢閣不擧,罔施一杖,且不囚禁,靡送一言。愚臣靡認赫然,毋乃赫然,受賂請囑而然耶?無知武夫而然耶?如猫捕鼠,如雀畏鸇,操弓不奇,挾冊何望?臣雖廢絶疲劣,獨在世敢淸明,榮光靡遍庸臣,從前仰籲宸聰,爲山九仞,功虧一簣,嗟臣遇事,每致如此,古今天下,安有是理?從事官吳尙勳,則欲行訊杖,爲赫然所阻,鶴群入鳳,魚目混珠。曾在季夏,重遭宋時喆不議僚員,獨自攘臂,何往而拜辭之日,詣闕之時,輒擊王子,略不顧忌,反不如一庶官之論劾,時喆之父克訒,臣妻連家之義,能與相見之則,分多眷戀之善,今又見輕於麤悍之赫然,愚臣不識赫然爲人何如,而待己有駭,用心無理。國家設臺諫本意,上格天心,下劾官邪,補過拾遺,激濁揚淸,可劾不言,悠泛度日,貪戀榮寵,苟患失職,臣竊怪哂,莫知厥倪。三年之病,求三年之艾,旣往之咎,將來之追,所仰恃者只聖明,抑俯畏者行讓路。伏冀聖慈,特垂矜憐,鐫臣爵名,俾重名分,不勝幸甚。答曰,省箚具悉。事甚可怪,捕盜大將柳赫然,姑先推考,觀其緘辭而處之,卿其安心勿辭。
大司諫金壽恒,司諫李殷相,獻納李性恒,正言趙胤錫等箚曰,伏以臣等,伏覩本月初五日備忘之敎,一札十行,丁寧惻怛,其遇災警懼,責躬求助之意,可謂誠且切矣。凡在臣庶,莫不感激奮勵,思有以仰副聖心之萬一,況臣等,官以諫名,補拾職耳。苟有可言,固當不命其承,値此得言之秋,何敢噤嘿而已乎?嗚呼,災異之作,何代無之,而未有甚於今日,今日之災,孰非可驚可懼,而冬月震雷之慘,尤是變之大者,宜殿下之惕然兢畏,而欲聞消弭之道也。臣等竊聞天之降災示警,所以仁愛人君,因天警而修厥德,至於轉災爲祥,則是天之有益於人君也,大矣。臣等不暇遠援前代,試以驗於聖朝者言之,殿下卽祚以來,水旱星虹之變,歲現而月生,當其遇災之時,殿下痛自刻責,必究修省之實,一事猶恐或拂於天心,聖德之戒謹,政令之修擧,比諸無災之日,自覺其頓別,果能持此靡懈,日新又新,則治平之期,指日可待,安有再現之災乎?惟其災過之後,此心不繼,志慮漸弛,施措多舛,故天乃繼出變異以示之,使殿下警動振作,思永厥猷,其所以前後戒告之勤,不啻若諄諄而面命,臣等竊以爲,以今扤揑之國勢,猶得以持延,至今免於顚隮者,實有頼於仁天之警告也。於此之際,殿下若不劃然改圖,以副上帝之眷佑,則天將棄殿下,不復警告之矣,殿下其可以忽焉不爲之戒乎?太白晝見之變,近來無日無之,此變之慘,豈下於冬雷,而人情恬於尋常,視之不以爲異,殿下對越之誠,亦安保其無所間斷乎?然則冬雷之發,若如太白之常現,竊恐聖心之戒懼,不能如今日,而終未必不爲之恬然也。殿下每歲遇旱,禱輒得雨,感應之捷,不啻影響,誠之難掩,有如是矣。今殿下至誠事天,亦如禱雨之日,則視聽自我之天,豈有格於前而不格於後乎?伏願殿下,益懋寅畏之道,毋或小懈,以爲祈天永命之本焉。嗚呼,今日艱虞之勢,可謂極矣。朝廷之上,倚毗無人,搢紳之間,名節掃地,民心日離,國綱日頹,環顧內外,蕩然無一可恃,所仰恃者,只在於殿下之一心,殿下之心,一有所怠忽,則國事無復可望矣。比者殿下,召致儒臣,盡其禮敬,日御經席,講論心學,好賢勤學之誠,夐出百王,朝野之人,孰不拭目增氣?然而待賢之道,非徒致其禮,必須用其言,爲學之方,不惟講其書,必須驗諸身,殿下所以涵養本源,致力於危微精一之間者,臣等誠有所不及知者矣。御服衣袖,或異國朝之常制,後庭游藝,或犯浚民之所戒,未知殿下於此等事,果能克去而永絶缺二字出入之憂乎?如其不然,竊恐講學雖勤,而終無躬行之實也。儒臣所陳,固多採納轉圜之美,良足欽仰,然聽諫之道,必先行其所難者,今其所言,涉於一時所難行者,不逆於聖心,輒沮於廟議,終莫之行焉。試以營將一事言之,國家戎政,所不可廢,事苟得宜,孰敢沮撓,而營將之弊,中外皆言,殿下猶以群下之言,爲未必信,特於引對儒生之日,俯詢便否,彼儒生者,來從鄕土,目擊心憂,咫尺承問,悉陳無隱,繼請停罷,言甚懃懇,殿下所宜傾聽不疑,思有以更張,而乃擧其言,質諸他臣,猶有所不釋然於聖心者,待賢聽言之道,恐不當如是也。以此觀之,則雖使未至之賢士,畢進於殿下之庭,所以待之者,不過如斯而已,則其可望展抱負而做事功乎?臣等竊不勝慨然焉。殿下因災求言,非止一再,應旨之言,雖未必一一中窾,豈皆全無可採,而盡歸空言,了無聽用之實,廟堂覆啓,終成一張休紙?是以章疏之下於廟堂者,人知其必不見行,虛僞日長,未食實效者,良以此也。臣等誠願自今以後,凡有章疏,特命大臣親入榻前,逐條稟議,事之可行者,行之,弊之可革者,革之,隨卽採施,毋或濡忍,則庶有底績之休,而不爲文具之歸矣。古人論應天之道,必曰,以實不以文,人主事天,雖一事之微,不可不主於誠實也。進宴慈殿,出於聖上尊養之至孝,其在群下之情,固宜將順之不暇,而遽遭變異,未免退行。若以事關本朝,非他燕樂之比,不必退行則已,旣以遇災設宴,爲未安,而只退一朔,恐非以實之道也。且念陰寒之節,本不便於行禮,而當初必定於冬月者,固出於爲壽節也。業已退期,何拘早晩,開月改缺二字日,距新歲只隔十餘日子,則稍退於改歲發春之後,亦不至太遠,而其於敬天之實,庶幾近之矣。人才之眇然,莫此時若也,必須愛惜收拾,然後用人之路,廣矣。兪棨·沈大孚之事,前後進言之臣,無不備陳,而聖意堅定,終始不回,臣等竊不能無惑焉。殿下以誹謗先王,爲二臣之罪案,夫誹謗君父,乃人臣之極罪,伸救者,罪與之同,使二臣,誠有其罪,今日廷臣,雖極無狀,人人豈肯爲二臣地,自陷於罔赦之罪乎?其言之非出於循私,可知也。大孚,今已死矣,兩朝侍從之臣,十年罪廢,未暴其情而死,其人雖不足惜,豈不有歉於天地包荒之德乎?逝者已矣,言之無益,於其存者,因此而特示開釋之端,滌瑕蕩垢,偕之大道,赦旣往之愆,責自新之效,則亦足爲慰悅群情之一助也。嗚呼,民心向背,係國興喪,而今日之民怨讟極矣。賦役煩重,政令苛烈,飢荒連歲,殿屎相望,睊睊之讒,有不堪聞。殿下愛民之念,非不至矣,恤民之敎,非不勤矣,而愁歎之聲,未徹於黈纊,字惠之實,未究於幽蔀,無一事可以固結其心者,脫有事變,竊恐國家之憂,不但在於南北也。傳曰,爲民父母,又曰如保赤子,人君撫民,苟能如慈母之保赤子,則其欲撫摩而呴哺者,不待勉强而自切矣。殿下試以此道推之,念公主之第宅不廣,則思小民之轉徙暴露者,念公主之財産不豐,則思小民之困於徭賦,傾財破産者,念公主之使令不足,則思小民之臧獲,被奪於宮家,而抱冤莫伸者,務擴仁愛之心,無間彼此,則惠澤之及,自有不期然而然者矣。頃者殿下,軫念民隱,特諭諸道方伯,廣取弊瘼,條列以聞,蓋將有以變通也。八路黎庶缺二字於此有轍鮒之待水,事之病於民者,毋論大小,誠宜急速蠲除,如救焚溺,苟或遲疑等待,有所靳惜,則民生倒懸之急,終無可解之日矣。嗚呼,今日可言之弊,固難毛擧,而諸臣疏箚,旣已畢陳無餘,惟在殿下體念而力行之耳,臣等不敢更爲覼縷也。姑以一二慨然於懷者,略擧而陳之。臣等非敢爲一言之行,天怒可弭,一弊之擧,民怨可消,而今日行一善言,明日行一善政,勉勉無怠,終至於萬善畢擧,則政令施措之間,自可還應徯志,而天心克享,國勢永固矣。臣等職是耳目,資乏骨鯁,尸素度日,有負於言責多矣。目見疾威之慘,不任憂懼之誠,思欲一進瞽說,以效愚忠,而適値鞫獄纔罷,僚席多故,蒭蕘之獻,亦後於人,臣等之罪,益無所逃。臣等不勝激切屛營之至。取進止。答曰,省箚具悉。旨哉言乎,可謂愛我矣。事無顯微而極言不諱,殊涉痛快,有足多者,苟非至誠,何以至此?予用嘉歎,再三觀覽矣,可不體念焉?箚辭,當令廟堂議處。已上燼餘
上在昌德宮。停常參·經筵。
趙珩啓曰,小臣,冬至望闕禮初度習儀進去下直。傳曰,知道。
巳時,太白見於未地。
同副承旨李正英疏曰,伏以臣本庸愚,百無一能,前後忝竊,無非不似,而千萬念外,特蒙恩擢,叨玆邇列,益覺非分,感激兢惶,夢寐亦驚,自料無以報答涓埃,夙夜供職,顚仆爲期,不幸誤事,自速臺彈,其誰怨尤?只切慚悚。第臣徒知仰體聖上欽恤之至意,不思法府囚人之爲重,敢爾輕放,如知事理,豈宜有此做錯?自念愧忸,若無所容,固知恭竢推勘之日,而所帶職名,非他閑漫之比,不可引日等待。伏願聖明,亟遞臣職,以謝公議,以安微分,不勝幸甚。答曰,省疏具悉。此非深咎之事,爾其勿辭察職。
副修撰金壽興疏曰,伏以臣竊伏聞,守道不如守官,此言守道之難,而守官之不易也。今夫末班庶官,亦莫不奔走恪勤,敬守官次,思盡其責,而有一曠闕,輒加退黜,國家設官分職之意,豈徒然哉?矧玆經幄,非如庶官之比,職親地禁,密邇淸光,不但講論經旨,凡有疑難,以資顧問,啓沃論思,克盡交修之益,此其職任,可謂重矣。是以祖宗朝以來,極艱厥選,必以博通古今,淹貫事務之士,處之,豈墻面俗儒,口讀末學,所可濫竽者哉?顧念微臣,小而不學,長益鹵莾,汨沒科臼,倖點一第,徒以先蔭,驟躋華塗,非臣身之所可堪者,而今乃荐承誤恩,擢置儒臣之列,出入法筵之末,旋進旋退,無少獻替,而退黜不加,若固有之,反不如末班庶官奔奏勤恪者之爲,則此豈國家設官之本意,而亦豈微分之所自安者哉?臣竊不自揆,以爲倘得數年之暇,更讀未讀之書,頼天之靈,少開迷惑之胸,則其在報效之道,必有一分之益,而天地生成之德,何可量哉?伏乞聖明,曲察由中之悃,亟許遞臣職名,以安微分,不勝幸甚。答曰,省疏具悉。不必效此態,爾其勿辭。
趙珩啓曰,左承旨臣權堣,身病陳疏,受由調理,右承旨臣金素,聞其外孫婦喪,今朝出去,左副承旨臣吳挺緯,身病呈辭受由,廳中只有右副承旨臣李後山及臣珩,僚員不齊,未有甚於此時,同副承旨李正英,卽爲牌招,使之察任,何如?傳曰,允。
以同副承旨李正英罷職傳旨,傳于趙珩曰,勿罷,使之從速察職。
李後山,以備邊司言啓曰,司諫院箚子批答,有當令廟堂議處之敎,臣等卽當回啓,而非但循例文字,恐未詳盡,原箚中亦有凡有章疏,大臣以下親入榻前,亟條稟議之語,後日引見時,面稟以處,何如?傳曰,允。
大司諫金壽恒,司諫李殷相,獻納李性恒啓曰,臣等伏見慶平君玏箚子,以可劾不言,悠泛度日,貪戀榮寵,苟患失職等語,詆斥臺諫,臣等,職在臺諫,揆以體例,有不敢晏然,請命遞斥臣等之職。答曰,勿辭。
大司諫金壽恒,司諫李殷相,獻納李性恒啓曰,臣等,以具文治等赴防事,連日論列,而未蒙允兪,臣等竊惑焉。請具文治·韓休·朴始漢等,依法例赴防,啓辭同前臣等,以平安監司柳淰請罷事,相議論啓矣,伏承聖批,以所論太過,殊不近情,爲敎,臣等竊惑焉。車錫勳等作亂之變,雖不知實狀之如何,而當初狀啓,殊涉眩幻,人多致疑於其間,旣曰打破官門,詬辱守宰,須是莫大之變,在道臣處置之道,所當罪其亂民,留其守令,以爲鎭定之地,爲守令者,不遵其令,擅離規免,則亦當據法請罪而已。乃敢矇矓馳啓,只以罷黜爲結語,正售其厭避之計,其爲李汝澤循私圖遞之迹,昭不可掩,物議喧騰,久而益激,臣等非敢以不允之事,爲太過之論也。平安監司柳淰請命罷職。醫官鄭之問,亟命削去仕版,使不得復容於都城之內。啓辭同前答曰,不允。鄭之問事,所論如此,議藥時,使之勿招,可也。
僉知中樞府事尹善道疏曰,伏以臣,少昧醫術,老尤憒憒,而在南聞命,不敢自處,遂爲乘馹之行,雖附於不竢駕之義,揆諸實理,已無據矣。及造內局,無所的見,而奉末疏而隨參,雖曰臣子分義,揆諸實用,亦無謂矣。然而不敢乞退,黽勉逐隊,今已數月,濫行恩眷,徒費廩祿,自顧臣身,固可愧矣,其於國事,亦豈合宜?非徒此也,臣素多疾病,而犬馬之齒,七十有一,死亡無日,首丘之心,人情之所必至,倘蒙聖慈,特賜骸骨,俾得畢命松楸,則臣雖暝目之後,敢望結草之報。伏乞日月之明,洞燭幽微,命免內局議藥,竝遞僉知之職,以畢天地曲全螻蟻之造,臣無任望天仰聖懇祈切祝之至,答曰,省疏具悉。上來之後,其效頗多,何以求退至此乎?勿辭。
正言趙胤錫疏曰,伏以臣之老母,年迫八袠,比歲以來,病不離身,又自前月念後,猝患寒疾,轉輾添傷,彌留不瘳,痰嗽愈盛,若將氣塞,委頓床褥,飮啖專廢,藥餌調治,亦蔑寸效,顧臣無他昆弟,可以扶將,病母之側,只臣一人,而方帶職名,不遑救護,臣固宜陳懇,以籲私情,而適値聖上求言之時,將有本院進箚之擧,缺三字席,事當隨參,徑先引入,有乖職分,黽勉供仕,以至今日,臣之情勢,實爲悶迫矣。玆者特遣御醫,軫問病狀,臣誠感泣,不知所喩。伏乞天地父母,俯諒至懇,亟許遞免,俾得專念於湯劑,不勝幸甚。答曰,省疏具悉。勿辭救護。
忠淸道忠州居幼學李星后疏曰,伏以褒崇節義,國家之常經也,顯揚父母,人子之至情也。至情雖近於私,常經實出於公,則豈以至情之私,有嫌於在公之常經,而含默於聖明之下?臣敢據常經,仰陳至情,伏惟殿下,試垂明聽焉。臣父故司贍寺參奉李逸老,一生讀書,至忠臣烈士事,未嘗不三復流涕,往在昏朝,目見權兇顓國,大倫墜地,寫出忠憤將上借劍之章,章未上而事先露,重觸兇鋒,久嬰牢獄,對吏之日,抗言不諱曰,指鹿之勢已成,望夷之變將起,當時兇黨,鼓吻磨身,羅織不測,而必欲置之死地,安置海島,至于六年,前後文案,皆在王府,昭昭可考,安可誣也?幸我仁祖大王,發亂中興,始蒙大恩。逮夫丁卯之亂,臣父時在忠州,首倡義兵義糧之擧,赫然義聲,動於遐邇。癸酉之秋,幸忝本職,感激洪造,常圖死報。丙子倉卒,杖劍徒步,將扈車駕行宮,忽入南漢,敵兵奄至城外,勢已無奈,而不敢爲偸生逃亂之人,遂隨廟社之行,以江都爲死所,身編義旗,靡事不勞。及江都旣沒,敵脅以降,臣父與母,大言憤罵,自投於松亭橋下之水,駢首俱死,節義成雙,此之謂也。當是時,臣在忠州鄕曲,狂奔號哭,未知父母所之,親家一婢,自敵中逃還,乃與臣父母,一時被驅,目見其死義終始者也。於是始聞父母死所及同死曲折,伺敵稍退,間入江都,則燕尾亭居士人李稷,爲臣言一女婢說,因求橋下,果得兩屍,見其不在於衆屍之中,俱沈於過臍之水,遍四體無一創處,其死於自決,而不死於亂兵之狀,不亦明甚矣乎?臣急扶兩櫬,歸葬忠州,缺二字其時江都之官,必因本家所告狀錄死節者之擧,乃缺三字時,早告於江都,此臣在遠之故也。葬畢之後,瀝血哀訴,而孤寒所望,到處見阻,致使父死於忠,母死於節,一家烈光,燦然相照之美,尙與全體保妻子者,昧昧同歸,父母之靈,應不瞑目於泉下,而臣含辛茹痛,忍死至今,幽明至冤,莫大於此,臣之籲天,不容已也。伏願殿下,深推國家之常經,曲察人子之至情,洞燭實狀,哀憐至冤,臣父母旌閭贈職等事,竝命有司,照例擧行,以爲一世之光,衆人之勸,則不惟隕結之誠,遍結幽明之感,抑亦彰善之風,大有辭於群聽矣。抑有一說,臣伏聞驪州居故進士朴夢弼,死節於壬辰之寇,而久稽褒典,物論囂然,至己酉年,其子昌復,爲父陳疏,始蒙旌表追贈之恩,收錄於三綱行實中云。若果然則今臣訴冤,亦援前例,伏惟聖明,更加矜察焉。臣不勝惶恐戰慄之至,謹昧死以聞。傳曰,下該曹。
禮曹啓目,粘連啓下,曾於丙子之亂,其父母果爲節死,則到今陳疏,似爲太晩,事在旣往,實狀難覈,追贈旌表之典,決不可輕許,上疏內辭緣,勿施何如?啓依允。已上燼餘
上在昌德宮。停常參·經筵。
李正英,以都摠府言啓曰,今日入直軍士,中日習射,請出標信。傳曰,知道。
權堣啓曰,吏曹郞廳來言,承旨及守令有闕,而判書呈辭受由,參判服制,參議在外,政事不得取稟云,何以爲之?敢稟。傳曰,本院議啓。
權堣啓曰,以吏曹堂上有故,政事不得取稟事啓辭。傳曰,本院議啓事命下矣。承旨·守令,俱係緊任,不可久曠,判書洪命夏身病,輕重雖未可知,而受由調理,已經累日,明日命招,出仕開政,何如?傳曰,依啓。
李正英,以御營廳言啓曰,本廳七番,左部屬慶尙右道中,右司六哨,全南左道四哨軍兵,及各差備京畿軍一百十三名,黃海道軍二十名,十二月二十五日,京中逢點,來戊戌正月初一日,與六番軍兵,當爲替代立番,各道監·兵使處,依前知會調送之意,敢啓。傳曰,知道。
以校理安後說初度呈辭,傳于權堣曰,還出給。
大司諫金壽恒,司諫李殷相,獻納李性恒啓曰,臣等,以平安監司柳淰請罷事,相議論啓矣。伏承聖批,以所論太過,殊不近情,爲敎,臣等竊惑焉。請平安監司柳淰罷職。啓辭同前醫官鄭之問,豈但勿招於議藥之時乎?請鄭之問,亟命削去仕版,使不得復容於都城之內。啓辭同前答曰,不允。柳淰事,眩幻之言,似不近情,故言之矣。所論至此,推考。
掌令郭之欽·趙克善,持平鄭晳啓曰,臣等伏見諫院避辭,蓋以慶平君箚中,多有詆斥事故也。臣等亦何敢晏然而已乎?請命遞斥臣等之職。答曰,勿辭。
李正英啓曰,平安監司柳淰推考事,命下矣。臺諫,方以罷職論啓,推考承傳,不得捧之之意,敢啓。傳曰,知道。
權堣,以弘文館言啓曰,本館上番三員內,副校理趙龜錫,在外未上來,校理安後說,身病呈辭,有還出給之命,後上疏又爲到館,只有應敎臣趙復陽,獨爲入直,他無替直之員,前頭疾病事故,未可豫料,明日政,闕員差出,牌招肅拜,推移入直,何如?傳曰,允。
持平許穆疏曰,伏以臣半身偏虛,氣息沈綿,近者麻木轉甚,痰火熾盛,症狀奇怪,腰背强急,不得運動,委身枕席,職事久曠,屢呈辭單,見阻未達,憂遑縮默,不知所爲。又被共戚所詆斥,臣固當引嫌自列,病不能扶曳詣闕,徒晏然無慙,臣以彼以此,俱不可在職,伏乞聖明,亟遞臣職,萬萬幸甚。答曰,省疏具悉。爾其勿辭,更加調理察職。已上燼餘
上在昌德宮。停常參·經筵。
巳時,太白見於未地。
權堣啓曰,小臣冬至望闕禮二度習儀進去下直。傳曰,知道。
藥房都提調臣鄭太和,提調臣鄭維城,副提調臣趙珩啓曰,伏不審此時,聖候,何如?日氣不調,臣等區區憂慮,敢來問安。且內殿所進,湯·散兩藥,前日劑入貼數,當盡於明日,而纔有姑勿改之敎,更爲加劑以入乎?竝此仰稟。答曰,依啓。
中殿問安。答曰,知道。
趙珩啓曰,吏曹判書洪命夏,待開門卽爲牌招,則以病不進,今日則勢當不得開政矣。姑待參判吳挺一服制後出仕,爲政乎?敢稟。傳曰,判書更爲命招。
又啓曰,假注書李球,察任日字未久,而今聞其奴婢二人,連爲染疾,鱗次出幕之後,其妻與子,一時臥痛,已經五六日云。家有可疑之病,決難出入於近密之地,卽爲改差,他假注書差出,使之察任,何如?傳曰,允。
假注書望,李觀徵。
趙珩啓曰,今日當爲開政,而左承旨權堣,冬至習儀進去,右承旨臣金素,服制未盡,不得入來,右副承旨臣李後山,以式暇不爲仕進,一員未差,廳中,只有同副承旨臣李正英及臣珩,而珩則吏批當進,兵批,何承旨進去乎?敢稟。傳曰,吏·兵批兼進。
傳于趙珩曰,召對爲之。
李正英,以備邊司言啓曰,全南道大同設行便否,各邑民情,監司啓下之中,不爲開錄,而以其報狀,都送于本司,不可以此直爲入啓,分類謄出,三張書入,以備御覽之意,敢啓。傳曰,知道。
有政。吏批,判書洪命夏進,參判吳挺一服制,參議尹文擧在外,行都承旨趙珩進。,以朴安悌爲同副承旨,蔡忠元爲兵曹參議,吳挺緯爲戶曹參議,朴由常爲司僕主簿,權佾爲司僕主簿,魚尙儁爲金堤郡守,柳天機爲草溪郡守,李在定爲興德縣監,鄭東燁爲典籍,鄭萬和爲副校理,李光迪爲注書,朴繘爲養賢庫主簿,李觀徵爲學正。
兵批,判書許積病,參判洪重普習儀進,參議姜栢年入直進,參知未差,行都承旨趙珩進。,以吳挺緯·閔光勳爲副護軍。
以備邊司南兵使許東岦狀啓粘目,傳于李正英曰,末端一款,似爲落漏矣。亦爲回啓事言之。
李正英,以兵曹言啓曰,當日幼學李元馨稱名人,自金虎門入來,差備門外擊錚,極爲駭愕,令攸司囚禁治罪,同守門將鄭之斡,常時不能禁斷,以致闌入,亦爲非矣。請推考。傳曰,允。
大司諫金壽恒,司諫李殷相,獻納李性恒啓曰,平壤人車東勳等作亂之事,毋論變怪之如何,旣曰無前之變,則其在道臣之道,所當明白馳啓,以爲處置之地,留其守令,務思鎭定之計,而當初狀啓,矇矓錯亂,殊無一定之語,人多以眩幻爲疑者,蓋以此也。且初則鋪張其作亂之狀,而終以罷黜守宰爲結語,有若歸重於此者然,其爲李汝澤循私圖遞之跡,昭不可掩,物議喧騰,久而益激,豈可尋常推考而止哉?平安監司柳淰,請命罷職。醫官鄭之問,亟命削去仕版,使不得復容於都城之內。啓辭同前答曰,不允。鄭之問削去仕版,則可也,而使不得復容於都城內,則未知其可也。已上燼餘
僉知尹善道上疏,入啓。答曰,省疏具悉。事雖如此,而亦豈無所益乎?以此不欲遽爾退去也。
吏曹判書洪命夏上疏,入啓。答曰,省疏具悉卿懇。卿其安心勿辭。已上內下記草
吏曹判書洪命夏疏曰,伏以臣自去月重患痞隔之症,而不至於委頓,故强疾行公矣。適値逆獄,屢屢參鞫,觸寒添傷,病勢轉劇,呼吸喘促,決難供職,不得不冒昧請遞矣,千萬夢寐之外,特蒙曠世之恩,大醫視疾,分賜內劑,惶恐感激,涕淚自下,惟思隕結而已。朝承召命,義不竢駕,所當趨赴之不暇,而第緣賤疾,非但尙苦,且於臀上,瘡癤成濃,不能跨馬,自速逋慢之誅,病伏私室,席藁竢罪,聖度如天,不惟寬假,又下再召之命,臣誠驚悚,罔知攸措。揆諸分義,亦不敢一向退伏,扶曳出仕,重得開政,而身病之外,一味悶慼,若無所容,何敢晏然在職?且伏見缺數字箚中,有都事守令之厭避者,呈狀銓曹,則曲循其願等語,不勝瞿然之至,所謂都事守令,未知指誰而發也。近來以病不赴,或遞或罷者,不至數人,而或因同僚之目見病狀,或因物議之不合,或因大臣臺官之言,而入啓處置,其間曲折,如斯而已,而官師相規,自是兩事,臣不必多辨,以損事體,但臣久冒匪據,纖毫無補,未嘗進一賢薦一能,以副聖明如渴之求,按簿注擬,未免苟簡,以致賢愚雜進,仕路混淆不職之罪,益無所逃。伏乞天地父母,諒臣情勢,將臣職名,亟賜鐫罷,以遂公私,不勝幸甚,臣無任祈懇之至,謹昧死以聞。批答見上出燼餘
上在昌德宮。停常參·經筵。
傳于李正英曰,把摠柳天機,昨除外任,則卽爲付標,改落點宜當,而今始付標,落點後替直,是何言耶事命下矣。朝者,兵曹下吏,來呈付標單子,以昨日不卽付標之罪,自本院卽爲馳啓,而捧入矣。今承下敎,臣亦以該房,難免不察之失,不勝惶恐。事甚稽緩,請當該兵曹郞廳,從重推考,下吏,令攸司囚禁,何如?傳曰,依啓。下人則旣已治罪,不必囚治。
傳曰,湖南各官大同便否文書,昨日備邊司抄啓,而其公事,本司諸堂上及原任諸大臣等,皆見之而後,入之乎,未及見之乎?卽問于備邊司以啓。
李正英,以備邊司言啓曰,南兵使狀啓末端一款,昨日回啓時,不能詳察,致勤下敎,不勝惶恐,原啓目付標還入之意,敢啓。傳曰,知道。
李正英,以備邊司言啓曰,〈傳曰〉湖南各官大同便否文書,昨日備邊司抄啓,其公事,本司諸堂上及原任諸大臣等,皆見之而後入之乎?卽問于備邊司以啓事命下矣。本道上送各邑報狀謄出之後,以其原狀,回告於大臣以下諸臣,而文書浩煩,一日之內,未易看了,或有見其大略者,或有未及見之者,或有未及往示處矣。傳曰,知道。此事似不可率爾相議,此抄出文書,原任大臣及諸堂上,無不慣見後,過國忌後更爲來會,李領府事,亦爲往示,可也。
大司諫金壽恒,司諫李殷相,獻納李性恒啓曰,請平安監司柳淰罷職。啓辭同前醫官鄭之問,亟命削去仕版,使不得復容於都城之內。啓辭同前相禮爲任,乃是春宮賛導之職,不可不愼簡,而新除授相禮洪興祉,行已麤鄙,見棄物論,不可授以此任,請命遞差。答曰,依啓。柳淰旣已推考,觀其緘辭而處之,可也。
李正英,以兵曹言啓曰,卽刻金虎門入直哨官手本內,入直把摠尹聖擧,今日午後,不意得病,頻頻氣絶云。尹聖擧病勢,實爲危急,勢難仍在直所,不得已改付標以入之意,敢啓。傳曰,知道。
李正英,以兵曹言啓曰,卽刻有具鞍馬,自金虎門奔入,到肅章門內,而以其脫勒之故,未能執捉,近仗軍士輩,驅逐,則由丹鳳門還出。當該守門將,不勤守門,致其突入,極可駭,請從重推考。馬主禁軍,其所騎生馬,放逸於闕門近處,以致橫突入門,亦不無其罪,自本曹摘發治罪,何如?傳曰,允。
李正英,以兵曹言啓曰,入直把摠尹聖擧,病勢猝然危急,不得已纔已改付標以入矣。卽者招入直哨官,問其病勢,則尹聖擧命在頃刻,徑先出去,他把摠李萬己,爲代直云。聞來不勝驚駭,尹聖擧雖病重,而不待改付標之下,徑先出去,不可以其病重而有所饒貸,請尹聖擧,姑先從重推考。入直哨官及書字的,徑先出送緣由,全不來告於本曹,亦爲可駭,哨官愼性行,從重推考,書字的,令攸司囚禁治罪,把摠李晩,不待落點,任意入代,極爲無理,亦從重推考,何如?傳曰,允。
大司成曺漢英疏曰,伏以嗚呼,皇天之警告我殿下,可謂勤矣,其欲玉成我殿下,亦可謂至矣。自殿下臨御以來,垂十年矣,其可驚可駭之災,無物不有,式日斯生,太史之奏,郡邑之上,絡續而不絶,乃於暴雷之發,雖在盛夏之節,亦云不寧,況於收聲三月之後,而其聲音之震虩,氣像之駭慘,殆非近歲之所覩記者乎?臣考之前史,冬雷之作,如漢惠·晉懷·南宋高宗之朝,皆是極辭之世,而方今聖明,勵精圖治,擧無過事,朝著之間,雖未見寅協和衷之美,亦未有擅命弄權之奸,朝政不至極亂,而胡然致此異也?臣之愚意,天之於明主,無不有春秋之責備,賢者苟幾微非僻,皆足爲累,而諄諄警告,將以玉成其德乎。殿下敎之曰,徒自恐懼,而不知事天之道,徒自勤勞,而不知爲學之本。又曰,曷以副之?遷善改過。又曰,中外之士,極爲不諱,庶使寡昧,得保祖宗付畀之重。嗚呼,殿下已得之矣,殿下其知所以自反矣。一札十行,靄然惻怛,可見天地之心矣。因是心而推之,遷善改過,益勉勉而不已,朝夕接賢士,從事於一部心經,則爲學之本,何加於此,而事天之道,不在他求。臣知殿下可與爲堯·舜,而今日之災,直作洚水之警予矣。然臣伏覩殿下,頃年遇旱,至誠焦勞,或降旨罪己,或親祀郊壇,則天必以甘霔,卽日應之,不啻若影響之捷,以是感應之妙,而推其召災之由,則亦必有可言者矣。苟能以遇災之心,持之於未災之前,方之於災過之後,純亦不已,與天爲一,則天心比若,和氣相應,災異之作,何至今日而愈甚乎?只恐聖心操舍之無常,遇災則懼,災過則弛,未免間斷之患,自貽頻復之慮,則仁愛之天,終必棄予而無復警之勤矣。此臣之所以爲殿下懼者,殿下其亦惕然加念哉。若夫朝廷之疵,時務之弊,雖或有可言者,而常聞祖己有言,惟先格王正厥事,孟軻亦曰,一正君而國定,誠以天下萬事之本,皆係於人主之一身,舍本而治末,皆苟而已。況臣性本窾,啓之於時事都不通曉,平生所得,只是已陳之蒭具,區區愛君,竊效芹曝之誠,玆敢不揆愚陋,悉竭愚見,作鑑古愼成箴一篇一百八十句,凡千有四百四十字,竝以三代之興廢,具述祖宗創業守成之艱難,而尤致詳於先朝耳目之所逮,末又反覆於燕山·光海之昏亂,竊附於古人,毋若丹朱,毋若殷王受之義,至於天命民情之可畏,修身治國之大要,無不具載,而以日新又新,善始克終之意,終始惓惓焉。倘蒙聖明,不以人微而忽之,常置贄御之側,時於淸燕之暇,一賜觀覽,仍加省納,則其於存心事天,守成永命之道,或不無補於萬一,微臣報國之願,於玆草矣。雖退而塡丘壑,有餘榮矣,伏願殿下留神焉。謹昧死以聞。答曰,省疏爲國獻忠之誠,不但可嘉。所進箴一篇,語意深遠,文辭亦好,亹亹不厭,再三觀覽矣。可不體念而常置之座右乎?仍傳曰,大司成曺漢英所進箴一篇,勸民之意深切,可見其懇懇之忠。特賜豹皮一令,略表予意,本院,其傳授。
同副承旨朴安悌疏曰,伏以臣之少壯,猶不如人,及其衰老,元氣萎苶,百病蕞體,無望更立於淸朝矣。不意今者新命,遽及於夢寐之外,所當銜恩感激,奔走供職之不暇,而臣自月初,連直衛將所,重得傷寒,扶曳出來之際,中寒添傷,食飮專廢,委頓枕席,病勢如此,雖尋常職務,有難堪當,況敢望夙夜供劇,出入近密之地乎?偃伏私室,稽謝恩命,惶恐踧踖,無地自容,狗馬之疾,未易差復,喉舌重地,不可久曠。伏乞聖慈,察臣危迫之情,特賜遞免,以便公私,不勝幸甚,謹昧死以聞。答曰,省疏具悉。爾其勿辭察職。
進善權諰疏曰,伏以臣,身病沈綿,昨日召對,不得入侍,犬馬之心,不勝悶鬱。夫責難陳善於上者,必有先覺之行,心得之實,然後可以與論於斯,臣所以難進者,此也,而聖明必欲使臣,出入經幄而不置,則臣之所以事殿下,惟有無實之言語,臣以負薪之憂,不得忝筵臣之末,則臣之空言,亦無施矣。伏聞昨日筵上講心經,庸信庸謹,敬直義方兩章,竊謂仁義,根於心,粹面盎背,四體不言而喩,然後外自方矣。要仁義充積於中,則便當敬以直內加工,然後可庶幾也。臣之平生,於敬之一字,有若氷炭之不相入,何可言義以方外之事,況敢言庸謹庸信,閑邪存誠之學乎?雖然惟冀聖明,於此兩章,熟講而實體之,夙夜匪懈焉,帝王之學,不徒施諸在言,又見諸行事,而深切著明,尤可樂也。伏惟聖德,如日方升,仁義成性,好生之德,洽于民心,殺之一字,誠不入於一念,一怒除惡,善養大勇之志,陰陽合德,二者固竝行而不悖也。斯乃千聖相傳仁義之學然也。事無大小,隨遇而應,遵養時晦,待時而發,固不可先事而震,虛聲彰聞,無益而實害也。且殿下所以涵養至德於沖漠之中者,無乃不若形著聞之明耶?是二者,亦宜在遇災修省中一事也。又有一事,係殿下今日義以方外之德,而不容已者,臣不得不言。雖曰至微,所關則大,鄭之問,當被大戮之義,人人而能知之,正所謂國人皆曰可殺也。臣雖在野,思欲一請於聖朝者,于玆三十年矣。臣今來見朝報,有其姓名,不覺駭然心怵,卽今言官請罪,殿下不允,若聖上不允其削去仕版,則固然,寧有之問而可以削去仕版乎?倘殿下以爲不可殺,則於大勇之怒,不瑕有害?臣子所不可忍聞不可忍言之語,發諸其口,而不誅其人,古今天下,安有是理?爾瞻,啗諉一世,威福在手,當時不見脅不見染者,幾希,殲厥渠魁,脅從罔治,舊染汚俗,咸與維新者,此類之謂也。如之問者不然,廢母之論,缺五字而爾瞻之所不敢缺一行爾瞻,不敢斥言之,言者何也?是其心,不過欲軼爾瞻,而將其寵也。李珽構捏,反被極戮,含生之類,莫不欽仰聖上之至仁成德,殿下試觀其心,李珽·之問,爲惡之心,可同日而語哉?李珽,雖極惡當戮,猶不若之問之惡爲尤大也。朝廷何惜於之問,而欲削去仕版哉?伏願殿下之明威,雷電竝至,折獄致刑,鼓舞一世,使知極惡之人,事無久近,必蒙天誅而後已,則無不益篤其尊君敬親之義,懷刑畏威之心矣,其亦盛世作新之一事也。臣不勝拱極望日之至,謹昧死以聞。答曰,省疏具悉。近來久不相見,予心惄焉如飢,今見此疏,戒誨之備至,實合寡昧之所望,深用欣悅,可不服膺焉?鄭之問事,卽令依諫院啓辭施行。已上燼餘
傳曰,頃日全南監司大同便否啓聞狀啓,覓入。燼餘
上在昌德宮。停常參·經筵。
中宗大王忌辰齋戒。
李後山啓曰,擊錚人李元馨公事,刑曹啓目中,以李馨書呈,而昨日閉門,臨時到院,未及致察,曚然入啓,不勝惶恐。今始考見,則李元馨之元字,落書的實,莫重入啓公事,如是落漏,請刑曹當該堂上郞廳,推考。傳曰,允。
傳曰,當日爲政。
傳曰,淑靜公主吉禮,今月晦間退行事,言于該曹。
傳曰,兵使裵時亮,喪柩上來時,所經各官護送事,下諭。
李正英,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
金素啓曰,當日爲政事命下矣。都承旨趙珩身病,左承旨權堣式暇,皆不仕進,同副承旨朴安悌未肅拜,廳中,只有臣素,及左副承旨李後山,左副承旨李正英,而正英當進兵批,吏批政廳,何承旨進去乎?敢稟。傳曰,吏·兵批兼進。
兵批啓曰,洪州營將李積,未及辭朝矣,今以前任德源府使時,災傷差錯罷黜云。其代則當爲差出,而李穦旣不得赴營將,則其加資,不當仍授,改正,何如?傳曰,災傷罷黜,本無公道,而況不在其地乎?勿罷仍送。
李正英,以摠戎廳言啓曰,本廳所屬壯抄二運軍兵,今已上來,逢點實數三百三十三名,分作三哨,與新運軍兵,明日替代之意,敢啓。傳曰,知道。
大司諫金壽恒,司諫李殷相啓曰,臣等非不知鄭之問罪有不容誅,當初流竄之典,不足懲其惡,而以其事在旣往,不能又請按法,至於復齒衣冠,出入議藥之列,則人情之所同羞辱而憤惋,故只以削去仕版,使不得復容都內爲請矣。卽伏見進善權諰上疏,極論之問之可殺,仍斥臺論之太緩,辭嚴義正,讀之澟然,臣等疲軟不職,擬律失當之失,在所難免,自不覺其慙靦,何敢一刻抗顔於臺閣之上乎?請命遞斥臣等之職。答曰,勿辭。
李後山啓曰,大司諫金壽恒,司諫李殷相再啓煩瀆,退待物論矣。傳曰,知道。燼餘
上在昌德宮。停常參·經筵。
中宗大王忌辰。
藥房,大殿問安。答曰,知道。
中殿問安。答曰,知道。
李正英啓曰,備邊司郞廳,以大臣意來言,國忌過後,更爲來會事命下矣,而明日月蝕齋戒,何以爲之云,敢稟。傳曰,過齋戒後來會。
獻納李性恒啓曰,臣昨伏見進善權諰上疏,極論之問之可罪,仍斥臺論之太緩,辭意嚴正,聞之悚然,缺二行不職,擬律失當之失,少無異同,臣何敢晏然乎?且臣重患天行時令,不敢言病,扶曳供務,自昨新症添劇,縮伏邸邸,發表調治,同僚避簡,適及此際,欲起還仆,短晷將暝,闕門垂閉,勢所未及,聯名引避,亦後於人,臣罪又萬萬矣。決不可一刻苟冒於言責之地,請命罷斥臣職,以謝公議。答曰,勿辭。
正言趙胤錫啓曰,請罪之問之論,臣旣同參,擬律失當之責,臣亦難免,罷軟慙靦,實與同僚無異,而方以親病憂遑,未卽與之偕避,所失尤大,不可苟冒,請命遞斥臣職。答曰,勿辭。
李後山啓曰,獻納李性恒,正言趙胤錫,再啓煩瀆,退待物論矣。答曰,知道。已上燼餘
上在昌德宮。停常參·經筵。
夜一更,流星,出五車星下,入東方天際,狀如拳,尾長三四尺許,色赤。三更,月暈。四更五更,月暈廻木星。月食。
注書李光迪服制代,以鄭重徽爲假注書。
李正英啓曰,備局堂上過齋戒後來會事命下,而事變假注書金炫文,病勢極重,勢難察任,改差,何如?傳曰,允。
以鄭載海爲事變假注書。
以兵曹羽林衛將付標單子,傳于李正英曰,盧濈,旣已受點入直,則何以差祭付標乎事命下矣。卽爲招問吏·兵曹色吏,則吏曹則不問諸將入直與否,而只循次差祭而已,兵曹則以爲,自吏曹差祭,則不得不付標云。盧濈旣已陞實,何以爲之,敢稟。傳曰,吏·兵曹當該郞廳,竝先罷後推,今後領兵入直官員,毋得任意出用事,嚴飭,且將卒不可有異,盧濈廻還間,令兵曹假將差出,姑令察任事分付。
李正英,以禮曹言啓曰,冬至物膳看品中,至於西果,僅存形體,其內則盡杇,不得已擇其稍完者,封進於大妃殿,兩殿,決不可仍封,故其代以紅柹子封進,而本署不能善爲看護,莫重進上,以致如此,極爲可駭,當該官員,令攸司推治,何如?傳曰,允。
藥房都提調臣鄭太和,提調臣鄭維城,右副承旨臣李正英啓曰,卽刻因下醫官之敎,伏聞慈殿,有未寧之候,臣等不勝驚遑憂悶之至,卽令醫女入診後,議定鍼藥,何如?答曰,依啓。
慈殿,政院問安。傳曰,知道。
藥房再啓曰,臣等卽聞入診醫女之言,與尹善道·鄭後聖·趙徽奎·李嗜善·愼應悌及諸御醫商議,則以爲此是上焦夙熱所致,回春方,荊防敗毒散,加牛旁子·升麻各七分,連進二貼,以觀症候,然後更爲議藥宜當云。爲先依此劑入之意,敢啓。答曰,知道。
掌令趙克善啓曰,臣伏見諫院多官,因進善權諰之言,以鄭之問擬律失當,引嫌而退,本府當爲處置,而本府亦是言責之官,其不能據法請誅之失,在所難免,何敢處置諫院乎?又頃者本府缺二行故自不覺其爲嫌於臣之身上矣。到今思之,則臣於春初,除益山郡守,痼疾纏綿,不能赴任,身在外方,雖不呈狀,該曹,遂以過限得遞,臣旣自涉厭避守令之跡,而隨參其論,其曚然不思,甚矣。且箚中又有恢公道以收賢才一款云云之語,所謂賢才,非人人所敢自居之名,如其所謂士林之士白駒之思等語,自有所指,而臣初非隱於山林之人,故亦不以嫌矣。以臣未出身而濫通臺職之故,爲招外間之譏笑,無非臣玷辱名器,慮事昏謬之致,以此以彼,俱不可一日冒居,請命遞斥臣職。答曰,噫,人言至此,是誠何心哉?世俗之薄,可歎,爾其勿辭,退待物論。
執義閔熙啓曰,臣伏見掌令趙克善避辭,則首一款,以諫院因鄭之問擬律失當,全數引避,本府當爲處置,而均是言責,不能據法請誅,難免其失爲嫌,臣之忝叨本職,已過數日,不敢處置諫院,寧與異同乎?請命遞斥臣職。答曰,勿辭,退待物論。
慈殿,入診後問安。答曰,知道。
慈殿,藥房問安。答曰,知道。
夜,月有食之,外萹法,月食分二分,初虧丑時一刻東北,食正,寅初一刻正北,復圓,寅正一刻西北。已上燼餘
上在昌德宮。停常參·經筵。
慈殿·大殿·中殿·世子宮·嬪宮,政院·二品以上單子問安。答曰,知道。
慈殿,藥房問安。答曰,知道。
中殿,藥房問安。答曰,知道。
藥房都提調臣鄭太和,提調臣鄭維城,左承旨臣權堣啓曰,伏不審夜來,慈殿症候,何如?昨日劑入荊防敗毒散,已進一貼,而有效否乎?臣等無任仰慮之至。聖候平復未久,日氣寒暖不適,而乃於此際,又有色憂,區區下情,尤以爲悶,耿耿達宵,敢來問安。答曰,耳部則時無加減,而面部似有所加,以此爲悶矣。
藥房再啓曰,卽伏承聖批,伏審慈殿症候,面部似有所加,臣等不勝憂悶之至,與尹善道·柳後聖·趙徵奎等及諸御醫,更爲商議,則荊防敗毒散一貼已進之後,有加無減,宜以防風通聖散,加牛房子炒·硏蟬殼·黃連酒炒各五分,連進二三貼,以觀症候云。此藥三貼劑入之意,敢啓。答曰,知道。
李正英,以都摠府言啓曰,今日入直軍士,中日習射,請出標信。傳曰,知道。
李正英,以侍講院言啓曰,本府下番四員內,兼司書李慶徽,受由下鄕,上來無期,說書未差,兼說書李溟翼,以上番翰林,不得替直,只有司書臣宋時喆,獨爲入直,今將六十日,素患胷腹之痛,發作無常,方在呻痛之中,而當此日日書筵之時,不敢言病,黽勉出入,非但事甚苟簡,前頭病勢之輕重,亦未可豫料,下番闕員,後政差出,牌招肅拜,推移入直,何如?傳曰,允。
李正英,以司饔院言啓曰,慶尙道大殿冬至進上物膳中,生大口魚有臭,生文魚色變,考見日字,則十月二十九日大丘官封進,而昨日來納,中間稽滯,多至八日半也,生物致傷,未必不由於此,事極痛駭,陪持人,令攸司從重科罪,何如?傳曰,允。
李正英啓曰,過齋戒後來會事命下矣。國忌已過,而昨日則月食齋戒,故今日來詣賓廳,而今日乃冬至,慈殿又有未寧之候,進不進單子,不敢直入,大臣之〈意〉如此,敢稟。傳曰,引見則兩司長官,當爲入侍,而昨日諫院避嫌時,未處置,處置若早,則可以引見,處置若晩,則勢難引見,以此知悉爲之。
又啓曰,大臣以下來詣賓廳,而非但時未處置,諫院·憲府,又有未及引避之員,待其引避處置出仕之後,始爲入侍,則日勢必致晩暮,今日則罷出,明日當爲來會,大臣之意如此,敢啓。傳曰,知道。
司圃提調尹絅啓曰,本署冬至封進菜物中,西果凍傷,成朽過半,擇其稍完,只封於大妃殿,而兩殿,以紅柹子代封,臣待罪提調之任,不能檢飭,莫重上供之物,至於如此,不勝惶恐待罪。傳曰,安心勿待罪。
李正英,以戶曹言啓曰,近來外方凡上納之木,多有中間換納之弊,故各樣木綿捧納之際,十分詳察摘發之意,常加申飭矣。數日前尙州三手糧作木十七同,山陰公貿木竝三十同,該色郞廳具文濟捧上時,觀其木品,則麤劣莫甚,決非上納本木,且有可疑情迹,故窮招詰問,則尙州京奴池順男招內,色吏則卽爲下去,木綿留置其家,與白木前人金天錫·池德祿·劉天民·李宗善·吳仁信·崔悌吉等,同謀換納的實云,故金天錫·池德祿·劉天民等,卽爲捉致捧招,則同謀換納節次,箇箇直招,李宗善·吳仁信·崔悌吉,山陰京主人趙秋男等,知幾逃躱,未及捉致。四十餘同之木,累日留置京邸,牟利之人,符同公然,換納情狀,極可痛駭,如此猾賊之類,若不隨現重處,則此弊難防。京主人池順男及劉天民·池德祿·金天錫等四名,令攸司爲先嚴刑,依律處斷,在逃人吳仁信·李宗善·崔悌吉·山陰京主人趙秋男等,令捕盜廳嚴密跟捕,該掌本曹色吏三人,亦不無豫知干與之事,一樣囚禁刑推,本官色吏,亦爲移文捉來,窮推處置,何如?傳曰,允。
掌令郭之欽啓曰,臣伏見同僚引避之辭,蓋以諫院全數避嫌,本院當爲處置,而鄭之問窮凶極惡之罪,本府,亦以言責之官,旣不能擧法請誅,則所失均矣。不敢處置諫院爲避,臣亦叨據憲府,處置難便,與同僚無異。且頃者泰安郡守沈檍之遞也,鞫坐臨罷之時,適大臣言及沈檍之病,官事可慮,臣亦言其病重,銓曹以病請遞,施之以準期不敍之罪,此蓋言者無私,聽亦無私,而厥後因本府應旨箚辭中,言及守令圖遞之語,故判書臣洪命夏上疏中,所謂臺官,指臣而言也。此則必陳其所聞之詳,元非有意於語侵,而物議,以臣之不爲引嫌爲非,臣何敢自以爲無失而晏然而已乎?昨緣日暮,身有重病,已至十餘日,而症勢極重,不能擧頭,今始扶曳來避,臣之所失,至此尤大,請命遞斥臣職。答曰,勿辭,退待物論。
府啓,大司諫金壽恒,司諫李殷相,獻納李性恒,正言趙胤錫,掌令趙克善,執義閔熙,掌令郭之欽,竝引嫌而退,陳疏之意,出於相激礪,而非以爲咎,一司旣已論啓,則不必一時竝發,而病未赴任,勢所固然,白駒之縶,意有所指,人誰譏笑?辭在撝謙,同僚旣避,理難異同,言者無私,聽亦無私,則有何可避之嫌乎?請竝命出仕。答曰,依啓。
權堣啓曰,承旨有闕,政事,取稟。傳曰,明日爲之。
李後山啓曰,臺諫出仕事,命下矣。日勢已暮,待開門命招之意,敢啓。傳曰,知道。
賛善臣宋浚吉上疏曰,伏以臣聞古之人君,隨時隨事,益加警省,無少自豫,故古之人臣,亦隨時隨事,不忘忠諫,勤勤懇懇,不能自已。此所以乾坤交濟,上下相親之道,若張九齡之進千秋金鑑錄,眞德秀之因慶壽進規戒,亦其類也。臣猥以庸陋,蒙被寵渥,侍講兩筵,于今數月,恩深河海,報蔑絲毫,心常愧懼,若隕淵谷,時月荏苒,歲聿將窮,而忽値今日陽復之節,臣於是乎撫時興感,竊不勝其戚戚之心,請以平日所講於陳編者,爲聖上一陳之。蓋以先儒之說考之,則剝爲九月之卦,坤爲十月之卦,剝盡而坤,則天地之間,陰氣充積,一元生物之心,幾乎滅息,而然陽無可盡之理,變於上,則生於下,至十一月冬至,一陽復生於地中,復之篆曰,復其見天地之心乎?邵子之詩曰,冬至子之半,天心無改移,一陽初動處,萬物未生時程子之言曰,陰道極盛之時。其亂可知,亂極則自當思治,故匪風·下泉,所以居變風,終之曰,陽,君子之道也,陽消極而復反,君子之道,消極而復長,故爲反善之義。朱子之言曰,在人則爲靜極而動,惡極而善,本心幾息而復見之端也。臣每讀至此,未嘗不三復慨然,幾乎出涕,蓋在天地則有陰消陽復之理,在時運則有亂極思治之數,在人事則有反善自新之義,善觀天者,信其理,善知時者,推其數,善修人事者,察其義。嗚呼,今日三者之責,盡在我聖上矣。以天道言之,陰氣窮而陽氣之復,在斯時矣。以時運言之,大亂之極,人情思治,聖上卽祚,于今十年,實惟天道之一大周,而回泰之期,方始矣。以人事言之,聖明推運,群心仰望,革舊圖新,佇見至治,不翅若飢者之願哺,渴者之求飮,則事半功倍,惟此時爲然,仰惟聖明,將何以盡其責而慰天人之望也?臣願聖明,思今日陽長之義,體天道不息之健,聖學日新,可乎,聖德日新,可乎,聖敬日新,可乎,畏天戒日新,可乎,恤民隱日新,可乎,懲窒遷改日新,可乎,奮礪圖恢日新,可乎,察公私明是非日新,可乎。夫然後庶可以答上天仁愛之心,盡祖宗時畀之責,而慰臣民顒望之情矣。惟聖明念玆在玆,釋玆在玆,名言玆在玆,允出玆在玆,實宗社神人之福也。臣無任懇款激切之至,謹昧死以聞。答曰,省疏具悉辭意。噫,拊時興感,念古人進規戒之誠,察天人一理,思有切乎反善,自新之義,忠悃激切,令人感慨,予雖不敏,可不思欲盡其魯鈍,以體此意乎?日新之目,有八條,所謂責難陳善之義,書諸座右,常欲觀覽矣。
持平鄭晳疏曰,伏以臣近以父病,憂遑煎灼,以致身病添劇,供職無路,冒死請啓,有不獲已,而一向見阻,已極悶蹙矣。伏見同僚避辭,其中一款,卽不欲處置諫院事也。臣之忝叨言責,爲日已久,而旣未請誅之問,則其不能執法之失,與同僚無異,詣臺自劾,宜不敢後,而顧臣賤疾危苦,決無自力之勢,臣之狼狽,至此極矣。況臣老父,年垂九十,症勢深重,粥飮亦廢,委頓枕席,扶將救護,不容暫刻離側,臣之情勢,其亦迫矣。伏乞聖慈,察臣危懇,將臣職名,亟賜遞改,以謝公議,以遂私悃,不勝幸甚。臣無任惶悶懇祝之至,謹昧死以聞。答曰,省疏具悉。此非當遞之失,爾其勿辭救護。
持平許穆上疏曰,伏以臣宿疾沈痼,肌膚頑麻,痰火心病,日損元氣,遇患之後,諸症百出,當此諸僚引嫌之日,病勢方劇,不得扶曳,招尤取譏,不知愧怍。卽者掌令臣趙克善引咎之辭,臣亦當之,執法重地,安可冒居?伏乞聖明,亟遞臣職,以安微分,天地之仁也。臣無任區區祈懇之至,謹昧死以聞。答曰,省疏具悉爾懇。引嫌之辭,徒見世俗之薄,未見其所失也。爾其勿辭,益加調理察職。
吏曹參判吳挺一上疏曰,伏以臣有偏母,年垂七十,癃病纏身,僅延時日,連遭內外之艱,方在綿綴之中,今又不幸,臣弟挺緯妻,不幸喪逝,驚慘號泣之餘,重得內傷外感之症,寒熱交攻,飮啖專廢,元氣苶然,若將不保朝夕。人子至情,不忍頃刻暫離,而臣忝叨同知春秋之任,將有實錄奉安之行,以今十九日,旣已啓下,日期已迫,本館堂上四人中,臣許積則才已往來江都,臣洪命夏,大政迫在不遠,臣蔡裕後,方患掌腫,卽僅出入,有難遠行,歷數諸僚,當往者惟臣一人,而臣之至情,如右所陳,公私狼狽,至此極矣。若或差退日期,姑觀臣母病勢之稍減,是臣區區之幸,而第念莫重實錄之行,緣臣私故,有所進退,揆以事體,實涉未安,反復思惟,罔知攸處。惟是作速遞改,替換無故之人,使之趁期往返,以便公私,俾得專意救護母病,臣不勝瞻望祈祝之至,謹昧死以聞。答曰,省疏具悉卿懇。卿其勿辭,竢母病少間,進去宜矣。
同副承旨臣朴安悌上疏曰,伏以臣犬馬之齒,已近七旬,老病癃尫之狀,人皆知之。玆敢冒死陳情,仰瀆嚴威,伏承溫旨,至有勿辭之敎,尤增惶蹙,感淚自零。臣之賤疾,已至十分地頭,旬月之間,決難全可,出納重地,不可暫曠。伏乞聖慈,察臣情勢,特賜遞免,不勝幸甚,謹昧死以聞。踏啓字下。燼餘
上在昌德宮。停常參·經筵。
藥房都提調臣鄭太和,提調臣鄭維城,左承旨臣權堣啓曰,伏不審夜來,慈殿症候,加減,何如?昨日劑入防風通聖散,已進一貼乎?臣等不勝憂悶之至,敢來問安。且內殿所進湯·散兩藥,前劑入貼數,當盡於今日,仍爲加劑以入乎?竝此仰稟。答曰,慈殿症候,夜來越倍添加,自耳後連至頷下,今朝則又甚於左右缺七字達夜不得安寢,以此罔涯矣。缺半行
藥房再啓曰,卽伏承聖批,伏承慈殿症候,比昨有加,臣等不勝驚悶之至,與尹善道·柳後聖·趙徵奎等及諸御醫,詳細商議,則皆以爲肝經有火之致,加味小柴胡湯,加連翹·黃連·升麻各七分,牛房子·葛根各一錢,連進三貼宜當云。依此劑入,而慈殿未寧之候,至於如此,臣等不敢晏然退在,自今日提調一員,與諸御醫等,留宿本院,何如?答曰,知道。提調留宿,則更觀症候爲之,可也。
傳于尹鏶曰,慈候尙未平復,念不及他,賓廳諸大臣,更過數日後,來會爲之。
金素啓曰,事變假注書鄭載海,假注書鄭重徽,俱無職名,請竝付軍職,冠帶上仕,何如?傳曰,允。
備忘記傳于尹鏶曰,洪州營將李穦處,賜給臘藥一封,胡椒三升,筒箇一部,弓子一張,長箭一部,片箭一部,筒兒一箇。
金素啓曰,今日爲政事,命下矣。都承旨趙珩,身病呈辭,同副承旨未差,廳中只有臣素及左承旨權堣,左副承旨李後山,右副承旨李正英,而權堣藥房進去,李正英兵批進去,吏批政廳,何承旨進去乎?敢稟。傳曰,吏·兵批兼進。
李後山,以弘文館言啓曰,本館下番,只有二員,而修撰閔點,身病甚重,上疏到館,副修撰臣金壽興,獨爲入直,今已累日,無他替直之員,前頭疾病事故,不可豫料,今日政,闕員差出,牌招肅拜,推移入直,何如?傳曰,允。
李後山,以兵曹言啓曰,本曹郞廳沈梓,呈狀內,年前重腦瀉之病,自數日來,添患頭痛,以此病勢,萬無供職之望,斯速入啓處置云。本曹劇務之地,郞廳不可久曠,沈梓改差,何如?傳曰,允。
吏批,判書洪命夏進,參判吳挺一病,參議尹文擧在外,右副承旨李正英進。,以洪重普爲都承旨,尹鏶爲承旨,柳之芳爲成均博士,姜象先·金縝爲學正,慶㝡爲兵曹佐郞,洪柱世爲正郞,徐貞履爲工曹正郞,李慶徽爲吏曹正郞,尹珩爲相禮,李壽仁爲修撰,李時煜爲司圃別提,睦嗜善爲禮賓正,李曾爲文學,李東老爲承文著作,顯陵參奉安廷煥,濬源殿參奉南熀相換。
兵批,判書許積進,參判洪重普進,參議姜栢年進,參知蔡忠元進,右副承旨李正英進。,以韓震琦·崔廷顯·李枝遠·李璞爲五衛將,嚴鼎耉爲副摠管,鄭載海·鄭重徽爲司正,尹天賚兼訓練都正,趙珩·朴安悌·鄭植·朴長遠·李沈·邊復一·林㙐·辛喜季·吳世彦·尹衡覺·趙惟新·李·李時挺·金發英·李希曾·張士敏爲副護軍。
兵批啓曰,五衛將權勛·李久源,俱有身病,不得察任,宿衛之地,不可久曠,竝改差,何如?傳曰,允。
李正英,以義禁府言啓曰,頃因鞫廳啓辭,罪人徐折衝,自現虛實,査覈啓聞之意,行會本道矣。卽接忠淸監司李慶億本府移牒,則以營中可疑之疾,避寓之故,不敢修啓,趁未擧行云。雖緣事故之如此,莫重獄辭結末,不可稽滯,急速査啓,俾無滯獄之意,更爲分付,何如?傳曰,允。
李正英,以備邊司言啓曰,自前監兵使催促下送之時,本道人馬未到之前,急遽發行,則例有自本司啓稟,品馬之外,別爲加給之規矣。今者全南兵使金逷,因催促今已辭朝,而人馬未及上來,必有中路遲滯之弊,令兵曹考例題給,使之趁卽赴任,何如?傳曰,允。
金素啓曰,全南左水使李象羽推考照律公事,判付書入之際,臣不能詳察,誤爲換書,致勤聖敎,不勝惶恐,改書以入之意,敢啓。傳曰,知道。
大司諫金壽恒,司諫李殷相,獻納李性恒,正言趙胤錫啓曰,鄭之問,窮凶極惡之狀,頃日論啓之時,不敢形諸文字而仰達,伏想聖明,猶有所未盡洞燭也。當昏朝倫紀斁絶之日,凶徒之競相投疏,請廢母廢者,不可勝記,而其悖逆之言,至請弑害而極矣。之問,敢以不忍說不忍聞之言,獨倡諸凶所不道者,自有天地通古今以來,亂臣賊子,未有若是其凶悖者,負此極罪,尙保首領者,蓋由於當初未詳凶謀措語之致。到今公論益激,國人皆曰可殺,誠不可以事在旣往而置之,請之問,亟命按律,以正邦刑。新除授草溪郡守柳天機,爲人愚濫,曾於董役內浦之日,處事顚妄,多有取怨之擧,幾乎僨事,湖邑之人,至今憤罵。如此之人,決不可換以守牧之任,物情皆以爲駭,草溪郡守柳天機,請命罷職。答曰,不允。鄭之問,到今追罪,似未妥當矣。
政院·二品以上,慈殿問安。答曰,知道。政院·二品以上,大殿問安,答曰,知道。
藥房,慈殿問安。答曰,知道。藥房,中殿問安。答曰,知道。
右議政臣李厚源上箚,伏以臣之所患,出於積傷,反覆沈綿,有增無減,咳嗽煩熱等症,俱賊眞元,若將頃刻溘然者,雖欲黽勉供仕,其道無由。昨日問安之列,旣不得進參,今日賓廳之坐,又無以致身,一味惶恐,莫知所圖。此時何時,此職何職,而每以身病自解,偃臥不動,其在分義,果何安乎?古人,以伴食中書,尙且取譏於當時,今臣則雖欲伴食,亦不可得,決不可苟爲仍冒而已。懇乞聖明,曲垂矜諒,將臣職名,亟許鐫改,回授賢能,以幸公私,臣無任憂愧戰怖之至。取進止。答曰,省箚具悉卿懇。卿其安心勿辭,調理出仕。
吏曹參判吳挺一上疏曰,伏以臣於昨日,猥將危迫之懇,冒瀆宸嚴之下,雖緣情理之萬不獲已,而自速逋慢,方竢嚴譴,不惟不罪,反降溫批,稍遲行期,庶救母病,臣非木石,寧不感激,缺二行灼,措躬無地,凡大小祭享獻官實預差及都預差,塡差啓下之後,實差有故,以預陞實,自是法例也。今此冬至各處許多獻官塡差之時,遍閱東西班座目官案,則二品以下堂上官,除老病公故外,無故之人乏少,未有甚於近日,僅僅推移,塡差實預,而盧濈之名,亦在軍職官案,受點入直,專未聞知,故循序書塡於都預差中矣。竊聞受香之時,實差兩人,以病不進,朝日已晏,事勢急迫,祭享執吏,未暇來告於臣,不得以盧濈陞實云,意必執吏,以濈方在闕中,自幸其便易,以冀無事,而不復念及於領兵入直之爲重也。槪當初都預差之泛然塡差,實由臣昏不覺察之致,堂上差祭之際,郞廳本無干預之事,況數日新差假郞廳乎?罷推之命,一下,臣誠惶悶,罔知所以自處也。如臣無狀,久忝匪據,遇事昏憒,不能審察,責在臣身,罰及假郞,環顧愧赧,若無所容。臣不勝惶恐待罪,亟命罷斥臣職,以安愚分,謹昧死以聞。答曰,省疏具悉辭意。卿其勿待罪,亦勿辭職。
輔德臣李時術上疏曰,伏以臣受氣虛薄,素多疾病,頃以公斡出往嶺西,觸冒初寒,重患傷感,而事有期會,不得少息,載疾驅馳,以致彌留,竣事還來,一樣呻痛,而適値鞫獄之日,不敢請急,狼狽悶蹙,罔知攸措。仍竊伏念,以臣下質庸材,歷忝淸班,絲毫無補,愧懼恒深,矧玆春坊輔導之任,當此極選之時,尤不可冒昧仍玷,而緣臣在外,旣不得與諸僚,聯名乞免,追後陳章,亦涉煩猥,而賤疾至此,不得不仰籲於天地父母之前。伏乞聖慈,察臣病勢之深重,諒臣情勢之悶迫,亟許遞免,不勝幸深,謹昧死以聞。答曰,省疏具悉。缺五六字調理察職。燼餘
上在昌德宮。停常參·經筵。
下直,長興縣監金興運。
慈殿,政院·二品以上問安。答曰,知道。
大殿,政院·二品以上問安。答曰,知道。
藥房都提調臣鄭太和,提調臣鄭維城,左承旨臣權堣啓曰,伏不審慈殿症候比昨加減,何如?加味小柴胡湯,已進一貼,而或有其效乎?雪後寒嚴,夜間頗甚,伏想侍藥憂遑之中,聖候亦必有所傷,臣等尤不勝悶慮之至,敢來問安。答曰,症候言于醫官矣。湯藥已盡進御矣,更加劑入。
藥房再啓曰,卽因御醫等親承傳敎而退,更與之商確,則姑停進藥,以忍冬剉二兩,水二升,煎至一升,進御宜當云。尹善道,亦以爲然,忍冬依此劑入之意,敢啓。答曰,知道。
洪重普,以弘文館言啓曰,新除授副修撰李仁壽,時在全南道康津地,經筵入番事緊,請斯速乘馹上來事,下諭。傳曰,允。
傳于洪重普曰,今夜則提調一員及緊切醫官若干人,直宿事言之。
李後山,以兵曹言啓曰,曹所屬鷹牌頭,今丁酉年春夏等褒貶,因司饔院都提調有故,限內不得磨勘矣。今始等第封進之意,敢啓。傳曰,知道。
大司諫金壽恒,司諫李殷相,獻納李性恒,正言趙胤錫啓曰,臣等昨以鄭之問按律之請,據法論列,而未蒙聖兪,反承追罪未妥之敎,臣等竊惑焉。啓辭同前事雖旣往,其罪當誅,則追正其刑,王法之所不可已,豈有未妥之理乎?請鄭之問,亟命按律。新除授草溪郡守柳天機,罷職。啓辭同前答曰,已諭勿煩,柳天機遞差。
大司憲蔡裕後,執義閔熙,掌令郭之欽·趙克善啓曰,鄭之問悖逆不道之言,昭載凶疏,而反正之後,不卽伏法者,蓋以其言,人口之所〈不〉忍發,人耳之所不忍聞,故不敢明言其詳,遂至流竄而止。歲月雖久,而公論愈激,此輩實是人神之所共疾,天地之所不容,不可以事在旣往而置之,請命亟正邦刑。泰安爲郡,雖云鹽鐵之湊,而反受其害,民戶鮮少,不能充其役,而安興新鎭,又未免疲其力,此時爲其宰者,尤難其人。新除授郡守尹世任,曾爲守令,別無善治之稱,頗有不謹之誚,請命遞差。肅川,是關西孔道之小邑,凡干責應,與隨事便民,非生手所可能,新除授府使慶聖會,曾爲守令,多有顚妄之事,決不可付之此人,請命遞差。答曰,依啓。之問事,已諭于諫院矣。
慈殿,藥房問安。答曰,知道。中殿,藥房問安。答曰,知道。
李正英啓曰,草溪郡守柳天機,遞差事命下矣。臺諫方以罷職論啓,遞差承傳,不得捧之之意,敢啓。傳曰,知道。
慈殿,政院·藥房夕問安。答曰,知道。
延陽府院君臣李時白上疏曰,伏以臣於自益山發還之初,病不得兼程,揆諸分義,不任惶悶,冒陳待罪之疏矣。不惟溫批之丁寧,特賜珍劑,至遣御醫於遠外之地,殘喘濱死之臣,何與於有無,而罔極殊異之典,又至於斯,感泣之外,不知攸措。賤疾,大勢則僅得差減,而精神委苶,不能收拾,若此不已,死亡無日,倘或起身,寸寸前進,則瞻拜天顔,志願畢矣。但以臣之如此病勢,入京遲速,固不可預知,而御營提調之任,尙在身上,此時此任,旣非閑漫之比,遠帶虛銜,自積瘝曠之罪,一念在玆,添作一症。伏願聖明,憐臣至懇,遞臣職名,不勝瞻天祈懇之至,謹昧死以聞。答曰,省疏具悉卿懇。卿之所患至此,予用慮念矣。卿其安心勿辭,從容調理上來。燼餘
上在昌德宮。停常參·經筵。
慈殿,政院·二品以上·藥房問安。答曰,知道。勿爲問安,大殿,政院·二品以上問安。答曰,知道。
李後山,以都摠府言啓曰,今日入直軍士,當爲中日習射,而慈殿氣候未寧,平復間姑停之意,敢啓。傳曰,知道。
李後山啓曰,諫院啓辭,平安監司柳淰罷職事,再昨旣已停啓,則所當卽捧推考傳旨,而無事之中,矇然忘却缺五字極爲惶恐,敢啓。傳曰,知道。
權堣,以吏曹言啓曰,守令有闕,政事,取稟。傳曰,過數日後更稟爲之。
李後山,以都摠府言啓曰,副摠管鄭傅賢,以弓箭看品堂上,除標信進去尙衣院之意,敢啓。傳曰,知道。
藥房啓曰,伏未審慈殿症候加減,比昨,何如?詳知夜間氣候,然後當更爲議藥,臣等憂悶耿耿,敢此仰稟。答曰,夜間則時無加減,日晩後似爲詳知矣。
藥房再啓曰,卽與諸醫官同會商議,則柳後聖·鄭後啓·趙徵奎·崔栶·梁濟臣及本院御醫等,同辭以爲,古方云,面部曰風,又云面赤色者,陽氣拂鬱在表,當汗之。以此觀之,則風熱在於陽明胃經所致,宜用大胃風湯,以解之。尹善道以爲,醫學入門曰,面腫,虛食熱不食云。古之所謂腫,今之所謂浮也。醫女之診脉,雖難憑信,而疏風之劑,旣用六貼而不應,則似係於虛也。宜於四君子湯,加升麻·乾葛·蒼朮·白芷各一錢以進云。臣等俱昧醫理,不能斷定,敢此竝陳,伏竢上裁。答曰,姑從多論,似當矣。
藥房三啓曰,以議藥啓辭,答曰,姑從多論似當矣事命下矣。大胃風湯,今當劑進,柳後聖以下諸醫以爲,姑先三貼劑入,而不必一日再進,日進一貼宜當云。依此劑入之意,敢啓。答曰,知道。
中殿,藥房問安。答曰,知道。
李後山,以兵曹言啓曰,當日閒良李成枝稱名人,自金虎門入來,差備門外擊錚,極爲駭愕,令攸司囚禁治罪,同門守門將金震聲,常時不能禁斷,以致闌入,亦爲非矣,請推考。傳曰,允。
大司憲蔡裕後,執義閔熙,掌令趙克善·郭之欽啓曰,鄭之問缺一行流竄之時,人不知罪狀至於此極,及今復齒衣冠之列,人有知其實狀,莫不欲爭先剚刃,此豈可以事在久遠而置之乎?此是人臣之所共疾,天地之所不容,請命亟正邦刑。答曰,鄭之問事,凶疏旣藏於王府,則何以今獨見之乎?過四十餘年之後,始爲追正其罪,亦如何?以此持難矣。
大司諫金壽恒,司諫李殷相,獻納李性恒,正言趙胤錫啓曰,鄭之問窮凶極惡之狀,臣等旣已備達於前後論啓,其凶逆不道之言,不可形諸文字,每溷天聽,而此賊所犯,實爲昏朝諸凶之首,覆載之所不容,王法之所必誅,自古以來,寧有負此極罪,而得保其領者乎?公論愈久而愈激,追正其刑,在所不已,請之問,亟命按律。正言郭齊華,以夏間再承恩命,而緣賤疾陳疏,罪積逋慢,言涉狂率,臣之無狀,臣所自知,律以古人言責之義,其不可復入諫閣,明矣。今玆新命,又降於夢寐之外,驚惶怵惕,不知所以自處,臣誠惶愧,且臣所患,已成癃疾,瘀傷成腫,症勢危惡,頃在秋間,幾殊者屢,而百般醫治,僅尋生路,而瘡處纔合,牽引作痛,旣非完人,而今番跋涉,正冒風雪,寸寸扶曳,今始入來,日限已過,稽謝之罪,亦所難免,前後負罪,決不可一刻仍冒,引嫌而退,旣往之事,不必爲嫌,遠途承召,疾病在身,來謝差遲,有何所失,請正言郭齊華出仕。近來國綱解弛,大小之官,自便成習,誠極寒心,當此慈殿靡寧之時,有逐日問安之擧,而今日二品以上問安之列,多有不參之員,所見極爲未安,除老病人外,無故不參之員,請竝命推考。答曰,依啓。
大殿,藥房問安。答曰,慈殿症候,與朝無加減,亦無寒縮之候矣。
大司憲臣蔡裕後上箚,伏以太白山史冊奉安之行,當趁今歲,而伏聞吏曹參判吳挺一,親病尙爾彌留,而臣之手患,幾盡差愈,將以再明發行,臣之臺憲之職,尤不可帶往,伏乞先賜遞改。取進止。答曰,省疏具悉。卿其安心,勿辭往來。燼餘
司錄,以領·右相意啓曰,京各司奴婢推刷之際,舍人李泰淵,專掌本府推刷之事,事未就完,遽爾遷轉,移居外方,奴婢等去處,尙未査出矣。李泰淵今幸還除本任,若於査事未畢前,移授他職,有如前日,則誠爲可慮,李泰淵,令該曹姑勿遷動,竣事與否,問于本府,然後遷動,何如?傳曰,允。已上議政府謄錄
上在昌德宮。停常參·經筵。
慈殿,政院·二品以上問安。答曰,知道。今已差愈,勿爲問安。大殿,政院·二品以上問安。答曰,知道。藥房,慈殿問安。答曰,知道。今已向差,勿爲問安。中殿問安。答曰,知道。
藥房都提調臣鄭太和,提調臣鄭維城,副提調臣洪重普啓曰,伏不審夜間,慈殿症候加減,何如?臣等不勝憂悶之至,敢來問安。答曰,夜來寢睡頗穩,發汗亦洽,面浮之氣,似有消減矣。
慈殿,藥房夕問安。答曰,知道,勿爲問安。大殿,藥房夕問安。答曰,慈殿症候,左右眼胞浮氣,比朝益減矣。燼餘
備邊司啓曰,忠淸兵使朴而㫥,遭其母喪,而喪出於京中云。不可等待本道監司狀啓,其交代,令兵曹後政,卽爲差出,何如?答曰,依啓。明日爲政事分付。已上備局謄錄
都摠府啓曰,頃日慈殿氣候未寧,平復間,中日習射事,姑停矣,今則慈殿症候,旣已平復,今日入直軍士,中日習射,請出標信。傳曰,允。已上摠府謄錄
上在昌德宮。停常參·經筵。
慈殿,藥房,政院問安。答曰,知道。今已差愈,勿爲問安。
大殿,政院問安。答曰,知道。
中殿,藥房問安。答曰,知道。
藥房都提調臣鄭太和,提調臣鄭維城,副提調臣洪重普啓曰,伏不審此時,慈殿症候,何如?詳知夜來加減,然後當爲議藥,臣等不勝憂悶,敢來問安。答曰,夜來別無差減矣。已上燼餘
傳曰,自今日提調及醫官等,竝勿爲直宿。
已上內記草
吏曹啓曰,義州府尹金徽,旣已箇滿,依近例令備邊司議薦,何如?傳曰,允。
義州府尹閔熙。已上備局謄錄
傳于尹鏶曰,今後凡議大臣公事,有諸大臣之議,李領府事處,亦爲收議以入事,分付該曹。已上燼餘
上在昌德宮。停常參·經筵。
下直,大丘府使沈長世。
夜一更至三更,有霧氣。四更,沈霧。五更,月暈,廻夬星。
慈殿,政院問安。答曰,知道。旣已永差,勿爲問安。
大殿,政院問安。答曰,知道。慈殿,藥房問安。答曰,知道。今已快差,勿爲問安。中殿,藥房問安。答曰,知道,大殿,二品以上問安。答曰,知道。勿爲問安。
藥房都提調臣鄭太和,提調臣鄭維城,副提調臣洪重普啓曰,伏未審此時,慈殿症候,何如?夜來氣候詳知,然後當爲議藥,臣等憂悶不已,敢來問安,竝此仰稟。答曰,知道。症候,日漸差愈矣。
政院啓曰,肅川·泰安兩邑,空官已久,忠淸兵使赴任,亦甚緊急,新除授兩邑守令及忠淸兵使尹天賚,竝令該曹催促,一二日內發送,其他新除授守令,當此還上捧收之時,不可久曠,亦令催促發送,何如?傳曰,允。
李正英,以義禁府言啓曰,鄭之問,今方重律論斷之人,不宜任其自在,爲先拿囚,以待結末,何如?傳曰,公私所藏之書,皆無不忍聞之言,則似無拿囚,以待結末之事矣。
李後山,以兵曹言啓曰,今日一所巡將,洪處亮受點,而當日遭其同生弟妻服制,不得已元單子改付標以入之意,敢啓。傳曰,知道。
尹鏶,以內醫院言啓曰,御供藥用唐材,只靠每年節使,一度取貿,而近來貿物各種之材,極其零星,未納亦多,雖極節用,常患難繼。卽今多有乏盡之材,臘藥劑進時,應入唐材不足之數,若不別爲求貿,他無辦得之路,依上年例,私儲有處,令該曹給價貿用,何如?傳曰,允。已上燼餘
院啓,吏曹堂上郞廳推考事。答曰,依啓。成震文事,更加察處。
吏曹判書洪命夏箚子,入啓。答曰,省箚具悉。一自求言之後,應旨者少,無乃喊默成風而然耶?予嘗咨嗟,而亦覺其瞿然矣。今觀箚辭,懇懇忠赤,溢於言外,箴警寡昧之言,藥石朝著之論,無非懇切著實,嘉歎再三也。予雖不敏,可不體念哉?薦人等事,當令廟堂處之。已上內下記草
上在昌德宮。停常參·經筵。
午時未時,日暈。夜五更,月暈。流星,出柳星下,入坤方天際,狀如鉢,尾長三四尺許,色赤。
下直,忠淸兵使尹天賚。
慈殿,政院問安。答曰,知道。今已永差,勿爲問安。大殿,政院問安。答曰,知道。二品以上,大殿問安。答曰,知道。
藥房,慈殿問安。答曰,知道。今已永差,勿爲問安。
啓曰,伏未審夜來,慈殿症候,比昨有漸益差愈乎?近又日氣不調,伏念侍湯之中,玉體亦或有所傷,臣等尤切悶慮,敢來問安。答曰,症候與昨無異,予則近感寒疾,而未瘳矣。
中殿,藥房問安。答曰,知道。
藥房再啓曰,卽伏承聖批,以卽今慈殿症候,與諸醫商議,則淸胃瀉火湯三貼,進御宜當云,依此劑入之意,敢啓。答曰,知道。
權堣,以宗簿寺言啓曰,受學諸宗人,今秋三朔考講勤慢抄出,居首及之次,則從其分數,依事目紙筆墨施賞,而其中朗善君俁,益豐君涑,朗原都正偘,淸興正淳,淸豐正沃,嶺州副正,昇平副守淳,完陵副令岦,濟陽監匡胤,菁原監敬行,烏川監炯深,李炯涵,則無分,請推考。傳曰,允。
李後山,以備邊司言啓曰,忠淸兵使尹天賚因催促急發行,依頃日全南兵使金逿下去時例,品馬外別馬,令該曹給送,以爲趁卽赴任之地,何如?傳曰,允。
李後山,以兵曹言啓曰,當日忠義衛李景聃稱名人,自宣仁門入來,差備門外擊錚,極爲駭愕,令攸司囚禁治罪,同門守門將鄭之斡,常時不能禁斷,以致闌入,亦爲非矣,請推考。傳曰,允。
又啓曰,上候未寧,不緊公事留院之意,敢啓。傳曰,知道。
權堣,以吏曹言啓曰,臺諫有闕,政事何以爲之?敢稟。
李後山啓曰,大司諫以下出仕事命下,而闕門已閉,明日待開門命招之意,敢啓。傳曰,知道。已上燼餘
院啓,寶城郡守成震炆罷職事。答曰,依啓。內下記草
上在昌德宮。停常參·經筵。
上候未寧,故視事停。
政院·玉堂·朝廷問安。答曰,知道。勿爲問安。
午時未時,日暈。夜五更,流星出柳星下,入坤方天際,狀如鉢,尾長三四尺許,色赤。內下日記
慈殿,藥房再啓。答曰,知道。
藥房問安啓辭。答曰,症候日漸減歇,而夜間日候不調,故頗爲煩熱矣。予之所患,則服藥之後,頭痛煩熱等症,似減歇矣。已上內下記草
上在昌德宮。停常參·經筵。
下直,海美縣監朴振翰。
申時,日暈兩珥。夜二更,黑雲一道如氣,起自東方,直指坤方,長竟天,廣尺許,良久乃滅。
大殿,政院問安。答曰,知道。慈殿,藥房問安。答曰,知道。今後勿爲問安。中殿,藥房問安。答曰,知道。
藥房啓曰,伏未審夜來,聖候,何如?昨日劑入加減涼膈散,已進一貼乎?且慈殿所進大胃風湯,前後已至五貼矣,症候尙未快復,則當更議藥,臣等不勝憂悶之至,敢來問安,竝此仰稟。答曰,症候日漸減歇,而夜間日候不調,故頗爲煩熱矣。予之所患,則服藥之後,頭痛煩熱等症,頗似減歇矣。
再啓曰,卽伏承聖批,以卽今慈殿症候,與諸醫商議,則淸胃瀉火湯三貼,進御宜當云,依此劑入之意,敢啓。答曰,知道。
備忘記,傳于李後山曰,喬桐圍籬守直,內官全栻交替事下去,下諭于本道及水使處。
洪重普啓曰,左承旨臣權堣,今日以式暇出去,同副承旨臣李正英,以推考照律公事未下之故,累日不敢仕進,左副承旨臣尹鏶,以病不來,臣重普,自藥房,司饔院監膳進去,右承旨臣金素,以代房,藥房進參,廳中只有左副承旨臣李後山一人,凡公事出納之際,事甚苟簡,右副承旨尹鏶,同副承旨李正英,竝牌招仕進,何如?傳曰,允。
藥房再啓曰,伏承聖批,服藥三貼,時無快效爲敎,臣等不勝憂悶之至,卽與尹善道及諸醫等商議,則升麻葛根湯,加黃芩薑汁炒,桅子連皮炒,石膏煆,貝母薑製各七分,二貼進服宜當云,此藥劑入之意,敢啓。答曰,知道。
李正英,以備邊司言啓曰,卽見洪葳狀啓,則東萊·釜山兩處別書回草,曾自該曹撰送,而不可仍用於今日,故草稿兩本上送云。令該曹從速改撰,撥上下送之意,分付,何如?答曰,允。
李正英,以吏曹言啓曰,卽接密陽府使張應一呈狀,則今將拜辭之日,忽聞大臣,以本邑,每以本道人差送爲非云,廉隅所在,不可冒恥赴任,斯速入啓處置云。今此呈狀,實非厭避之比,密陽府使張應一,改差,何如?傳曰,允。
領敦寧府事臣金堉上箚,伏以昨者,伏見臺諫避嫌之辭,臣不覺瞿然而駭。昏朝時,之問之凶疏,非止再三云,而臣未得其詳,近來臺論重發,以爲疏中有不忍言不忍聞之說,俄有收議諸大臣之命,該郞,先議於領議政,而來意在必誅,而有取見文書,明正其罪之言,臣亦與之同意,卽使聯名以進,豈料莫重莫大之文書,見逸於本府哉?不忍言不忍聞之說,傳播人口,則豈皆逸文之出,而正其罪乎?臺諫之歸咎於臣,固宜。且臺諫,初得太緩之名,亦何異於臣哉?臣旣被意外之斥,不勝惶恐待罪。取進止。答曰,省箚具悉。卿其安心勿待罪。已上燼餘
掌令趙克善避嫌。答曰,寧有惜之問,而疑其言之做出乎?其言雖如是藉藉無疑,事在三十年前,無文籍三〈之〉事,而罪至於死,則疑於其心而欲得其詳者,人之常情也,不足怪事。況以國家法典言之,則上自逆獄,下至雜犯,死罪必俱文案,明白可證,無一毫可疑,殺之少無可惜,而必待其自服而後行法者,實是祖宗朝杜後弊之重法也。今也未見其可據,而徒信人言,雖然殺之,不以爲疑,則雖快於一時之耳目,而顧於國家之常法如何,亦無其弊乎?此乃予之所不能釋然於心,收議于諸大臣之意也。一二大臣之請考文書之言,不但老成之論,實是顧國家法例之意也。諫院之深惡不已,何也?噫,諫院避辭,是誠何心哉?雖不知其國家事體,其實則本出於人心之憤疾而發也,寧有愛憎於其間者哉?臺論旣於公,則大臣之議,何獨有私乎?不過公是非上論之,可也。一則曰考出文書之論出於意外,一則曰牽於情拘於方技,一則曰平壤之亂民,何以殺之,而之問則不殺也,此則顯言自上之用私也。義理不明,晦塞之言,予自當之,是非可駭之甚者乎?自古年少之輩,生氣燁燁,雖似有可觀者,其實則本來如此,不足是非,而觀此爾之避辭,則語意鄭重,事理暢達,有足觀者,故言之耳。爾其勿辭。內下記草
上在昌德宮。停常參·經筵。
視事停。內下日記
藥房啓曰,伏未審夜來,聖候調攝,若何?昨日劑入升麻葛根湯,進御後亦無顯效乎?臣等不勝憂慮,敢來問安。慈殿進御淸胃瀉火湯,當盡於今日,而煩熱等候,幾盡差減,則更爲議藥與否,敢此竝稟。答曰,症候雖似幾盡,平復治熱之劑,似難遽爾停止矣。予之所患,亦爲幾盡差愈矣,今後勿爲問安。
大妃殿問安。答曰,知道。中宮殿問安。答曰,知道。
再啓曰,伏承聖批,臣等卽與尹善道及諸醫官等,慈殿進御之藥,更爲商議,則皆爲淸胃瀉火湯,進服後,煩熱等候,漸至平復,不宜更議他藥,仍進此藥宜當云,淸胃瀉火湯二服加劑入之意,敢啓。答曰,知道。已上藥房謄錄
府啓,請臺諫出仕事,鄭之問事。答曰,依啓。鄭之問事,邊遠定配。內下記草
備邊司京畿監司啓本粘目。傳曰,此等奴婢,何事耶?後日引見時陳達。
備邊司啓曰,摠戎使,發遣中軍,畿輔五營軍兵點閱試才時,賞格木綿箭竹所請狀啓,回啓之際,使本司該吏,考出前例文書,則丙申年新設通津營軍兵賞格之數,搜告,故臣等亦不覺察,只以餘丁木二同,箭竹二千箇啓下矣。今則盡閱五營,而所給之物,若是些少,更考前例,則甲子年五營試才之時,餘丁木五同,箭竹二萬箇題給。今亦依此數原啓目付標以入,而誤考色吏,自本司從重治罪之意,敢啓。答曰,知道。已上備局謄錄
上在昌德宮。停常參·經筵。
大殿,政院問安。答曰,知道。玉堂問安。答曰,知道。
藥房啓曰,慈殿症候,大勢雖已差愈,而尙有餘症,未停進藥,臣等伏切憂慮,敢來問安。亦不審夜來,聖候調攝,若何?昨有幾盡差愈之敎,而猶未取快復之效,則不可不連用當劑,前入升麻葛根湯二服,昨日已盡,似當更議他藥,敢此仰稟。答曰,症候日漸差愈,幾盡復常矣。卿等勿以爲慮,予之所患,亦爲日漸差愈,不必爲慮,而但餘熱未盡,以此議藥,可也,今後勿爲逐日問安。
大妃殿問安。答曰,知道。今則差愈。中宮殿問安。答曰,知道。
再啓曰,伏承聖批,餘熱未盡,以此議藥爲敎,臣等卽與尹善道及諸醫官等商議,則皆以爲加減涼膈散本方,連翹減一錢,甘草減五分,加貝母薑製一錢,陳皮·白茯苓各七分,黃連薑汁炒五分,連進三服宜當云,依此劑入之意,敢啓。答曰,知道。本方連翹,勿減,可也。以上藥房謄錄
上在昌德宮。停常參·經筵。
視事頉稟。內下日記
幼學李灌上疏,入啓。答曰,省疏具悉。嘉爾之愛君憂國之誠,所陳等事,予當體念焉。
傳曰,此何許人耶?承旨中有知之者,察啓。內下記草
上在昌德宮。停常參·經筵。
視事頉稟。
夜一更,流星出胃星下,入南方,坤方有氣如火光。內下日記
藥房啓曰,伏未審數日來,慈殿症候,若何?前劑入淸胃瀉火湯,已盡進御,而猶未快復如常,似當更爲議藥。且聖候餘熱,尙有未盡,則前入加減涼膈散,仍進與否,不當更爲議定,臣等伏切憂慮,敢來問安,竝此仰稟。答曰,慈殿症候,已平復,勿爲議藥。予之所患,亦已差愈矣,勿爲議藥。
大妃殿問安。答曰,知道。今則差愈矣。中宮殿問安。答曰,知道。已上藥房謄錄
備邊司啓曰,義州新府尹閔熙,今日政,旣已差出,而勅使到灣,定在於開月旬前,則出來時雖未及赴任,前府尹金徽已遞之後,不可仍在,以待勅使回還,依前例閔熙,從速下送,且龍川府使黃浩,亦爲一體催促發送,何如?答曰,允。已上備局謄錄郞廳朴必珍校。日記郞廳李重彬書。
上在昌德宮。停常參·經筵。
視事停。內下日記
傳于政院曰,兵曹判書家,遣內醫看病。藥房謄錄
備邊司啓曰,謝恩使,請罪刷馬差使員狀啓覆啓中,無時可革之可字,書寫,以不字誤書,而正書後相準,郞廳不能致察,至於啓下,原啓目付標以入,而書寫則自本司治罪,當該郞廳,則從重推考,何如?答曰,允。備局謄錄
贊善宋時烈上疏,入啓。答曰,省疏具悉。疏中勸戒勉勵之言,激切備至,讀之不覺令人感激悚仄,予雖不敏,敢不思言服膺焉。所辭之職,雖曰來春,亦云在邇,何煩遞改?安心勿辭,用副至意。
兵曹判書許積上疏,入啓。答曰,省疏具悉卿懇。卿其安心勿辭,亦勿竢罪。
府啓鄭之問事。答曰,勿煩。
忠淸監司狀啓。答曰,安景昌,徑先上來,殊甚未便,從重推考,明日使之持藥物還爲下送。內下記草
上在昌德宮。停常參·經筵。
視事停。
辰時,日暈左珥。自巳時至申時,日暈。內下日記
傳曰,湖西大同,不願各官所報抄出文書,覓入。備局謄錄
判敦寧閔馨男上疏,入啓。答曰,省疏具悉。卿其安心勿辭。
領敦寧府事金堉箚子,入啓。答曰,省箚具悉。箚辭當令該廳處之。
府前啓。答曰,毋庸堅執。內下記草
司僕寺啓曰,自祖宗朝以來,御乘馬八匹,世子坐馬四匹,備三〈之〉內廐,而御乘則稱以八駿矣。近年以來,耽羅公私馬屯,絶無良種,其他陸地所産,尤爲無形,不得已貿得淸馬之出來者,而徒費重價,終不得良品,所立之數,亦僅數三匹。此無非臣等不職之致,殊甚惶恐,反覆思惟,私貿淸馬而來者,太半留置關西,肥澤之後,必求重價而放賣,本寺些少物力,何能每每辦價貿得乎?平安道熙川地管餉所屬柔院別將,處於江邊往來之路,如有價本,可以取販輕貨,以此貿馬於初來瘦瘠之時,則其價必廉,且以所收屯穀,仍爲留養,則事甚便當。此處移屬本寺,別將亦爲擇送,備給價本,存本取利,以爲貿馬養飼之地,則本寺不過一番捐價,更無所費,養飼穀物,亦無別樣措辦之事,而管餉則句管兩西,設屯甚多,雖無此一處,亦無大段損益,依此爲之,何如?傳曰,更觀前頭之效爲之,可也。太僕謄錄
上在昌德宮。停常參·經筵。
視事停。內下日記
傳曰,依前傳敎,請大臣,竝爲命招。
傳曰,大臣·備局堂上,引見。備局謄錄
藥房都提調臣鄭太和,提調臣鄭維城,副提調臣洪重普啓曰,日氣不調,伏未審此時,聖候,何如?慈殿症候,今已平復如常乎?臣等猶有憂慮,敢來問安。答曰,症候旣已平復如常,予亦快愈矣。
大妃殿問安。答曰,知道。中宮殿問安。答曰,知道。大妃殿症候,面部浮氣,旣已平復,而或日暖之時,則前日浮氣處,雖不更浮,赤暈便生,或有搔癢,此乃餘熱未盡除之致耶?
再啓曰,卽因下醫官之敎,慈殿症候,旣已平復,而面部,時有赤暈,亦有搔癢之候,尹善道及諸御醫等皆以爲,此是胃中餘熱,未盡除之致,升麻黃蓮湯,去本方蒼朮,代白朮,加石膏煆一錢半,二三貼進御宜當云,此藥劑入之意,敢啓。答曰,知道。藥房謄錄
府前啓。答曰,勿煩。
傳曰,麟坪大君及謝使兩行員役等,依例書啓,先來出來人等,亦令書啓事分付。內下記草
上在昌德宮。停常參·經筵。
政事爲之。
都承旨請對,引見。內下日記
府·院前啓。答曰,毋庸瀆擾。內下記草
初三日大臣·備局堂上引見時,領議政鄭太和所啓,頃日蔡裕後,以館學奴子,入於束伍者除貢事,陳達於榻前矣。以元數言之,則三百八十餘名,其數似多,而以三南各邑言之,則一邑所定,不過二三名,館學與他司有異,皆爲頉下,其代則令本官,以他人代定,何如?上曰,依爲之。上曰,湖南大同事,不可以一時言語,詳盡其便否,必須先定主管之人,計量其摠數,然後可以爲之矣。鄭太和曰,金堉,與李時昉·戶·兵判同議爲之,似當矣。上曰,依爲之。備局謄錄
宗簿寺啓曰,卽接靈安君洙單子,則養家山所,三寸珍城君海齡,許其永葬之後,孼四寸東平副守潢等,仍生漸次謀占之計,對面詬辱,無所不至,以孼凌嫡之罪,敢爲入啓處置云。續接東平副守潢等單子,張皇費辭,有同相戰,極爲狼藉,而甲乙是非,難以辨覈矣。且見門長密山君澯等四人,及其三寸叔父珍陽君聃齡等單子,則東平副守等,以孼凌嫡之狀,及謀奪四寸養家山所之事,箇箇備陳,齊聲請罪,而東平副守等,其三寸珍陽君之單子,反以爲四寸靈安君,中間僞造,累次呈單,而珍陽君,又呈單子,痛辨其僞造之不然,益陳東平副守等無狀之罪。大槪兩邊是非,自有門中公論,東平副守等三兄弟,謀奪嫡四寸養邊山所,已極駭異,而不有三寸,與之相較,詬辱四寸,以孼凌嫡,風敎所關,不可不懲,令攸司稟旨科罪,何如?傳曰,允。
又啓曰,自前忠義口傳單子,功臣子孫,則忠勳府專掌次知,宗室子孫,則宗簿寺爲之,合其兩處口傳之數,移送兵曹,帖文成給矣。往在癸巳年,勳府功臣子孫,則自其府直爲口傳啓下,帖文成給,不爲關由於兵曹云。本寺所掌宗室子孫忠義口傳,亦依忠勳府例,自本寺明査後,直爲入啓,成給,何如?傳曰,勳府之事,亦涉不當,依舊例竝令關由該曹。
又啓曰,上年公賦大推刷時,因故相臣李敬輿進箚,又因大臣收議,宗室姓名載譜牒六代以上,則無贖身從良,七代以下,代口許贖,外姓則六代以上名載譜牒者,及七代以下,竝代口許贖云。臣等,依當初定奪奉行,而第念外姓,則與宗派有異,必有差等之殊,而收議中外姓代口許贖,混言七代以下,而不定代數,故疏遠外孫之外孫,皆欲納口代贖,紛紜呈訴,其冒濫之弊,決難一一査准。且違當初建白本意,外孫名載譜牒者外,七代以下,似難擧論,而自下不敢擅便,伏惟上裁。傳曰,議于大臣處之。議于大臣,則領議政臣鄭太和議以爲,臣之愚意,宗姓七代以下,無定限而竝許代口贖身,猶以爲過也,況外孫乎?外姓則只名載譜牒者,許令代贖似當,伏惟上裁。左議政臣元斗杓議以爲,法典內宗室子女,無贖身從良云,而六代以下,元無代口贖身之文,則況論其外姓七代以下乎?臣之愚意,一遵祖宗朝法典之外,似難容議,伏惟上裁。右議政臣李厚源議以爲,宗姓外姓,逈然不侔,外姓七代以下,竝許代贖,誠爲過重,依該寺啓辭施行似當,伏惟上裁。領敦寧府事臣金堉議以爲,宗姓異姓,逈然不同,何可以代數之同,而竝許贖於代口者乎?似不可爲也,伏惟上裁。綾川府院君具仁垕,病不收議,大臣之意如此,上裁,何如?傳曰,依議施行,而宗姓七代以下,無定限許贖,猶以爲過,爲言,似爲合當,宗姓七代以下,亦爲議于大臣,定限俾無濫雜之弊,可也。議于大臣,則領議政臣鄭太和議以爲,宗姓六代以上名載譜牒之類,則其來派,可以歷考,必無濫爲之事,而至於七代以後,則代數已遠,分而有庶派之庶派,其間冒稱國姓者,亦無以辨別,前後現露,時或有之,豈不爲國家之羞辱乎?臣爲此慮,敢以猶以爲過之意,略及於獻議之中。今承更詢之命,取考當初文書,則故相臣李敬輿箚進之辭,實非偶然,旋卽還改,亦未知其如何。今姑申飭該寺,必一一詳覈,然後方爲入啓,而若復有冒濫雜亂之弊,則徐爲更議似當,伏惟上裁。左議政元斗杓議以爲,法典內,宗室子女,無贖身從良云,所謂宗室,卽指未及代盡者而言也。且有有蔭子孫,娶公賤所産子女,代口贖身之文,則雖不別爲擧論,宗室六代以下,有蔭者之子女,亦當在於代贖之中矣。臣之愚見,法意如此,七代以下定限,似無所據,前者下詢之時,旣以遵法獻議,蓋出於此也。伏惟上裁。右議政臣李厚源議以爲,祖宗朝有四王子孫,限十二代勿定賤役之受敎云,宗姓子孫六代之外,必若定限,則以十二代爲限,似有所依據,而但永以十二代爲過重,旣改其限,限以六代,七代以下則只許代贖,而今又定其代贖之限,則殊無優待宗姓之意,未知如何。惟竢睿裁。領敦寧府事金堉,綾川府院君臣具仁垕,病不收議。大臣之意如此,伏惟上裁。傳曰,依領議政議施行。宗簿寺謄錄
星州牧使李斗陽,吏曹佐郞鄭萬和,內資主簿李尙淵,大靜縣監李尙稷,大司諫徐必遠,承旨元萬石,司諫權大運,掌令李曾,內贍主簿黃澤,刑曹判書李時昉。
上在昌德宮。停常參·經筵。
自辰時至巳時,有霧氣。申時,日暈右珥。內下日記
備邊司郞廳,以領議政議啓曰,再昨登對時,諫院箚子,逐條稟議,而進宴一款,定奪之際,臣等所陳,自上發落說話頗多,雖不可盡記,必須錄其大旨,出於擧行條件,而今見朝報,則沒實甚矣。至於不可以一時之言云者,非但不出於臣口,左右亦無爲是語者,而如是記事,殊甚可駭,注書,推考警責,何如?答曰,允。
備邊司啓曰,平安兵使李曼,以道內軍役變通事,馳啓,且有別紙條陳矣,從容榻前定奪分付,何如?答曰,允。備局謄錄
藥房都提調臣鄭太和,提調臣鄭維城,副提調臣洪重普啓曰,當寒不寒,日氣乖常,伏未審聖候,何如?再昨入侍,伏聞玉音淸亮,猶未如常,連日引對臣僚,恐或有添傷之患,竊不勝憂慮之至。且慈殿所進升麻黃連湯三貼,當進於今日,面部赤暈搔癢等症,若未快復,則當更議他藥,臣等敢來問安,竝此仰稟。答曰,知道。有時微熱,赤暈搔痒等症,尙未快祛矣。
再啓曰,卽承聖批,與尹善道及諸御醫等商確,則皆以爲升麻黃連湯,前劑入三服,今日當爲畢進,此外又二貼加進,而前加入石膏煆一錢半外,更加連翹五分宜當云,依此劑入,而今日所進之藥,若未及煎,則連翹五分,別封添入以煎,亦當之意,敢啓。答曰,知道。
大妃殿,口傳問安。答曰,知道。中宮殿,口傳問安。答曰,知道。藥房謄錄
府前啓。答曰,勿煩。
院啓。答曰,不允。遞差事,依啓。徐必遠自當上來,姑勿下諭。
答贊善宋浚吉呈辭,遷葬之事,姑未的定云。今姑還出給。內下記草
有政,豐川府使,南斗傍。
上在昌德宮。停常參·經筵。
黑雲一道,起自坤方,直指巽方,長竟天,廣尺許,良久乃滅。內下日記
傳于政院曰,吏曹判書洪命夏家,遣內醫看病。藥房謄錄
院前啓。答曰,不允。
吏曹判書洪命夏上疏,入啓。答曰,省疏具悉卿懇。卿何固辭至此哉?客使臨境,大政當頭,此豈人臣退休之時乎?卿其安心勿辭,從速調理察職。
右尹嚴鼎耉上疏,入啓。答曰,省疏具悉卿懇。卿其勿辭,從速察職。
府前啓。答曰,不允。內下記草
上在昌德宮。停常參·經筵。
視事頉稟。
自巳時至未時,日暈。夜一更,月暈,廻火星,白雲一道如氣,起自坤方,經劘暈東,直指艮方,長竟天,廣尺許,漸移東方,良久乃滅。二更,月暈左珥,廻火星。內下日記
藥房都提調臣鄭太和,提調臣鄭維城,左承旨臣金素啓曰,伏未審此時,聖候,何如?慈殿,時有微熱,赤暈搔癢等症,尙未盡祛耶?前劑入升麻黃連湯,逐日連進,則當盡於今日,詳知藥效如何,然後更議他藥,臣等區區憂慮,敢來問安,竝此仰稟。答曰,諸症一樣,時無快差矣。
大妃殿問安。答曰,知道。中宮殿問安。答曰,知道。
再啓曰,卽承聖批,有諸症一樣之敎,臣等不勝憂悶之至,與趙徵奎等諸御醫商議,則前劑入升麻黃連湯一貼,今日未及煎進,則姑爲停止,淸上防風湯,加浮萍·升麻各五分,連進三貼宜當云,此藥劑入之意,敢啓。答曰,知道。藥房謄錄
府·院前啓。答曰,勿煩。內下記草
義禁府啓曰,卽接刑曹啓目,以宗簿寺啓辭,東平守潢,漢平守演,完平守洪等,以孼凌嫡,謀奪嫡四寸山所之罪,移本府處置事允下矣。東平守潢,則方往其母謫所富寧云,發遣羅將拿來,而漢平守演,完平守洪等,爲先拿囚之意,敢啓。傳曰,知道。禁府謄錄
有政,獻納睦兼善,大同察訪鄭世輔,兵曹正郞李程,吏曹參議金壽恒,禮賓別提李馨老,弼善鄭榏,司諫李袤,司僕正鄭麟卿,草溪郡守楊逸漢。
上在昌德宮。停常參·經筵。
國忌齋戒。
自辰時至未時,日暈兩珥,暈上有戴色,內赤外靑。申時,日暈。夜三更四更,東方有氣如火光。內下日記
上在昌德宮。停常參·經筵。
國忌齋戒。
自上有感冒,故政院·玉堂·朝廷問安。內下日記
傳于政院曰,近者又感感冒,雖不至大段,方在調攝之中矣。明朝若御冷殿,必致添傷之患,前頭大禮當前,恐有狼狽之患,明日啓覆退行。
藥房都提調臣鄭太和,提調臣鄭維城,右承旨臣李後山啓曰,卽伏見下政院之敎,伏審聖候,又患感冒,臣等不勝憂悶之至。必須詳知,卽今症候,可以議藥,臣等敢來問安,竝此仰稟。答曰,旣已發汗少差,而方爲調理矣,更觀議藥,可也。藥房謄錄
上在昌德宮。停常參·經筵。
自辰時至申時,日暈。夜自一更至三更,月暈,廻火星。五更,流星出金星上,入坤方天際,狀如拳,尾長三四尺許,色赤。內下日記
備邊司啓曰,康翎縣印信·兵符,曾於丙子亂閪失之後,仍爲合縣矣。今旣復議,不可無印信·兵符,令該曹趁卽鑄造,別定禁軍下送本道,以爲傳給之地,而新縣監則印信·兵符下送後,使之辭朝,何如?答曰,允。備局謄錄
藥房都提調臣鄭太和,提調臣鄭維城,副提調臣洪重普啓曰,伏未審夜來,聖候調攝,何如?臣等達宵耿耿,敢來問安。且慈殿所進淸上防風湯三貼,當盡於昨日,餘症尙未快祛乎?詳知卽今症候,可以議藥,竝此仰稟。答曰,微熱搔癢等症,雖不至大段,或一日如常,一日復發,尙未快祛,以此爲悶。予之所患,則日漸差愈矣,治餘熱之劑,劑入。
大妃殿問安。答曰,知道。中宮殿問安。答曰,知道。
再啓曰,卽伏承聖批,與諸御醫商議,皆以爲慈殿所進淸上防風湯,似不無其效,更爲加進三貼,宜當。聖候治餘熱之劑,則加減涼膈散,加黃連炒七分,三貼進御,宜當云,依此劑入之意,敢啓。答曰,知道。藥房謄錄
院啓。答曰,不允。下諭事依啓。
府啓。答曰,不允。使行賞格,不但前規所在,亦出於形勢之不得已也,勿爲煩論。內下記草
上在昌德宮。停常參·經筵。
下直,求禮縣監趙□問。
政院,大殿問安。傳曰,知道。
藥房啓曰,風氣不好,伏未審夜來,聖候調攝,何如?慈殿所患餘症,昨間亦一樣乎?臣等無任憂慮,敢來問安。答曰,症候與昨無異,予之所患,旣已差愈,勿爲問安。
藥房,中殿問安。答曰,知道。
金素啓曰,來十五日,儒生殿講日次,而臘享大祭,及上前開拆相値,頉稟。傳曰,知道。
金素啓曰,咸鏡道臘肉進上,三殿及世子宮膳狀,多油染不謹之事,監司南星老,請推考。傳曰,允。
李後山,以都摠府言啓曰,今日入直軍士,中日習射,請出標信。傳曰,知道。
李後山,以兵曹言啓曰,當日私奴任斗碩稱名人,自宣仁門入來,差備門外擊錚,極爲駭愕,令攸司囚禁治罪,同門守門將柳綽,常時不能禁斷,以致闌入,亦爲非矣,請推考。傳曰,允。
尹鏶,以戶曹言啓曰,本曹所屬各司秋冬等褒貶時,司導寺丁酉春夏等,因提調有故,限內未及封進,故今番一時磨勘,而平市署提調尹絳,奉使未還,內贍寺提調許積,方在服制中,限內不得磨勘之意,敢啓。傳曰,允。
已上燼餘
夜一更,月暈,廻火星。內下日記
持平許穆上疏,入啓。答曰,省疏具悉爾懇。爾意雖好,予之誠意未衰,而遽欲求退至此,無乃不可乎?予甚愧赧矣。爾其勿辭,體予至意,調理察職。
府前啓。答曰,已諭勿煩。內下記草
上在昌德宮。停常參·經筵。
金素,以司饔院官員,以都提調意啓曰,咸鏡道臘日進上獐鹿兔猪,及統制使三等進上生靑魚,俱各色變,雖因日暖,考其封進日字,計其程途,則兩處稽滯,俱爲五六日,殊極駭愕,陪持人,令攸司推治,以警後人,何如?傳曰,允。
元萬石,以工曹言啓曰,本曹屬司尙衣院提調,有故,今秋冬等褒貶,不得磨勘,而其餘屬司褒貶,竝爲磨勘以入之意,敢啓。傳曰,知道。燼餘
吏曹參議金壽恒上疏,入啓。答曰,省疏具悉。爾其勿辭。
府前啓。答曰,毋庸煩瀆。
院啓。答曰,不允。別薦事,不必徑先致疑,觀其所薦而處之,可也。內下記草
有政,兵曹佐郞金克和,承旨韓震琦。
上在昌德宮。停常參·經筵。
藥房都提調臣鄭太和,提調臣鄭維城,副提調臣洪重普啓曰,伏不審此時,聖候調攝,何如?加減涼膈散三貼劑入,今過三日,若未平復如常,則當更議藥。且慈殿所進淸上防風湯,已至六貼之多,一兩日來,餘症猶未快祛乎?詳知卽今症候,然後可以議藥,臣等不勝憂慮,敢來問安,竝此仰稟。答曰,面部有時微爋之候,及耳部搔癢之症,尙爾未盡差愈矣。予之所患,旣已快差,勿爲議藥。大妃殿問安。答曰,知道。中宮殿問安。答曰,知道。
藥房再啓曰,卽伏承聖批,與諸御醫商議,則以爲慈殿前後所進,必是消散風熱之劑,而尙未快復,今當以涼血補血爲主,宜於涼血地黃湯,加浮萍五分,黃芩酒炒一錢,連進五貼云。此藥劑入之意,敢啓。答曰,知道。
李正英,以都摠府言啓曰,副摠管吳挺一,除標信賓廳坐起進參後,仍爲吏曹褒貶坐起進去,晝仕,請出標信。傳曰,知道。
傳于李正英曰,領·左相及有司堂上,引見。
李正英,以中樞府言啓曰,本府領中樞府事沈之源,以謝恩使赴京,本府今秋冬等褒貶,限內不得磨勘之意,敢啓。傳曰,知道。
尹鏶,以戶曹言啓曰,本曹常時事務煩劇,六郞廳兼掌數事,勢難周旋,而當此勅行接應諸事,本曹專爲擔當,郞廳不遑他事,而正郞韓希卨,以兼春秋方爲入直,所掌緊任,勢難兼察,兼春秋,卽令改付標,限勅行回還間,本曹郞廳,切勿兼差他任,亦勿差祭,專察本任,何如?傳曰,允。
傳于洪重普曰,召對爲之。
李正英,以御營廳言啓曰,本廳今秋冬等褒貶,當爲等第,而都提調延陽府院君臣李時白,在外未上來,限內不得磨勘之意,敢啓。傳曰,知道。
元萬石,以藝文館官員,以領事意啓曰,大提學蔡裕後,出使未還,提學未差,本館秋冬等褒貶,限內不得爲之之意,敢啓。傳曰,知道。
元萬石,以弘文館官員,以領事意啓曰,今丁酉年秋冬等褒貶,當爲等第磨勘,而大提學蔡裕後,奉使在外,副提學·提學,亦未差出,限內不得爲之之意,敢啓。傳曰,知道。
元萬石,以吏曹言啓曰,今日本曹參謁時,校書館校理李之翼,稱病不參,事甚怠慢,從重推考,何如?傳曰,允。
掌令李曾·趙克善,持平鄭晳啓曰,臣等以鄭之問事,閱月論執,辭已竭矣,意已盡矣。若使之問罪犯,不至於窮凶極惡,則臣等豈不欲仰體聖上好生之德,而原其罪惡,有關宗社,殿下之快斷乾剛,以正王法,宜不待臣等之爭執,而尙靳一兪,有若罪疑之惟輕者然,此輿論之愈久而益激者也。臣等不得請,則決不可止,請亟命按律,以正邦刑。使臣賞格,或有前例,而必待勞勩備著,能爲人所難爲,然後爵賞不僭,人無異辭矣。今此兩行使臣,別無周旋之功,而遽加重賞,物議非之,固其宜矣。況事之成否,不在此而在彼,有何形勢之不得已乎?請還收兩行使臣特下賞格之命。答曰,毋庸堅執。
獻納睦兼善啓曰,諫曹別薦之擧,實出公選之意,而近來士夫之間,廉隅都喪,曲逕圖囑,換面投名,人言藉藉,莫不駭歎,請寢之論,良以此也。臣伏承不必徑先致疑之批,聖明之責於臣工者,至矣盡矣,而薦單未呈之前,牽於顔情,拘於形勢,不問賢否,一循私意之說,已播於搢紳之間,臣聞來不勝慨然而論列矣。今聞物議,反以沮撓爲非,臣何敢自以爲是,而晏然於臺閣乎?請命遞斥臣職。答曰,勿辭。
正言郭齊華啓曰,新除授參謁政府,乃是應行之禮,而臣之賤疾,十分危惡,頹臥旅邸,全不省事。昨日政府,臣未得參謁,揆諸事體,違慢甚矣,決不可一刻仍冒,而昨緣病劇,欲起還仆,今始來避,所失尤大,請命遞斥臣職。答曰,勿辭。
執義李廷夔啓曰,臣於再昨本府坐起罷後,日暮歸家,缺四字夜苦痛,殆不省人事。昨日政府參謁時,欲起還仆,終未進參,冒呈辭單,罔知攸處。參謁不參,雖在庶官,亦有推勘之罰,則職居法府,先自犯之,病患雖重,難免逋慢之責,而痛勢尙苦,今始扶曳來避,臣之所失,至此尤大。不可一刻仍冒,請命遞斥臣職。答曰,勿辭。
李後山啓曰,獻納睦兼善,再啓煩瀆,退待物論矣。傳曰,知道。
正言宋時喆啓曰,獻納睦兼善,以該曹別薦之擧,實出公選之意,而近來士夫之間,廉隅都喪,曲逕圖囑,換面投名,人言藉藉,莫不駭歎,請寢之命,蓋以此也。臣伏承不必徑先致疑之批,聖明之責於臣工者,至矣盡矣,而薦單未呈之前,牽於私情,拘於形勢,不問賢否,一循私意之說,已播於搢紳之間,臣聞來不勝慨然而論列矣。今聞物議,反以沮撓爲非,臣何敢自以爲是,而晏然於臺閣乎?正言郭齊華,以新除授參謁政府,乃是應行之例,而臣之賤疾,十分危惡,顚仆旅邸,全不省事。昨日政府,臣未得參,揆諸事體,逋慢甚矣,決不可一刻仍冒,而昨緣病劇,今始來避,所失尤大。竝引嫌而退,公不勝私,奔競成風,欲寢之請,意出慨然,而徑先論列,似涉太遽,疾病之來,人所難免,未得參謁,勢所固然,則不可以此輕遞言官,請獻納睦兼善,正言郭齊華出仕。答曰,依啓。
元萬石啓曰,今已閉門,出仕臺諫,明朝命招之意,敢啓。傳曰,知道。
未時,日暈兩珥。申時,日暈左珥。夜一更,月暈,廻木星。流星,出北河星下,入艮方天際,狀如拳,尾長三四尺許,色赤。二更三更,月暈,廻木星。
午時,上御熙政堂,引見,領議政鄭太和,左議政元斗杓,兵曹判書許積,吏曹判書洪命夏,吏曹參判吳挺一,右副承旨李正英,事變假注書李東老,記事官李䎘入侍。領議政鄭太和曰,伏承問安批答,以快差爲敎,而日氣不調,伏未審聖候,若何?上曰,今幾差愈,而累度感冒,終未快蘇,少或失攝,則仍輒發作,以是爲悶矣。太和曰,常時若有外感,進宴之期且迫,恐致添傷,不勝憂慮耳。且進宴漸迫,而完山府夫人病患危重,極以爲悶矣,今聞向差云,甚爲多幸矣。太和曰,東萊來到差倭,尙未還去,島主身死云,此後之事,極爲可慮矣。上曰,今日以此事欲與卿等相議矣。義成雖曰無狀,年前經事義眞,則尤爲無狀云,深以爲悶矣。太和曰,義成代襲其任之後,凡事有未可知,而前以書契改缺三字持,至今日則義成已死,此事宜速講定,可矣。今若送言曰,島主已死,書契無路改來,只以其身死,爲驚悼,以此措辭,撰送文書,未知如何?左議政元斗杓曰,前日我國文書,以對馬島主平閤下爲言矣,領議政之意,以爲硫黃,非渠自送之物也。只以書契違式之故,來价久留爲言,則似好,而如此則必不受去,若令東萊府使,自爲答書以送,則似或便當,而無禮曹回答文書,彼必爲疑,此甚可慮矣。上曰,諸堂上之意,亦同耶,元斗杓曰,臣等在外,旣與相議,則諸宰之意,大抵皆同耳。許積曰,此事前以違式爲可駭,而今則島主已死,毋寧完了於此時,爲當矣。洪命夏曰,使東萊府使,作爲書標以給,而言之曰,今後一從古規,毋違前式云云,仍爲完了爲當矣。上曰,議論不出於此矣。不受其書契,言於差倭曰,今則島主已死,不必相較,仍爲受其書契,則亦未知如何?元斗杓曰,此若執政已知之事,則只爲書標,未知如何?上曰,義成之書,以爲書標中,必書斤數云,勿書年月,亦如何?元斗杓曰,若無年月,則彼必爲疑矣。命夏曰,似若不知義成之已死,而作爲書標,送于義成處爲言,則似爲宜當矣。斗杓曰,義成已死於江戶,而義眞則有勢力,執政之女婿云,必爲承襲矣。命夏曰,書標事,退而回啓,如何?太和曰,使接慰官東萊府使,直爲書標,如何?上曰,然矣。年月書否,問於差倭以定,亦或可也。太和曰,島主義成之事,似當有遣人致問致賻之事矣。上曰,平義智身死之時,所爲規例,如何云耶?太和曰,臣昨令禮曹判書鄭致和,考出前規,則本曹無可據文籍,而譯官輩,或言以賻物入給館守倭,使之轉送云云,而此亦未詳。今此致賻之擧,必待義眞到島,方可爲之。慶尙監營及東萊府,則凡待倭之事,一一明作謄錄留置,使之詳考稟處事,分付該曹,何如?上曰,平日義成往返江戶,尙有送譯相問之擧,況身死之後,豈無賻慰之事乎?依所啓,令該曹詳察稟處。缺四字曰,勅使已到鳳凰城云,近當越江矣。上曰,十一日間,似當越江矣。斗杓曰,旣以大慶爲言,必須善待,可矣。太和曰,東萊府使處,以此分付,而禮曹回答文書,必欲受去,則何以爲言耶?上曰,彼若旣受書標,而又欲受禮曹書啓,則措辭答之曰,禮曹文書,雖來於汝,必有未安之語,雖或如此,必欲受去耶云云,則似好矣。太和曰,書標先給之後,禮曹書契缺二字其處措辭回答之意,只作私書以送,可矣。上曰,若給書標,則必卽還歸矣。許積曰,聖敎實爲允當矣。上曰,島主已死,今無回答處,故作爲書標以送云云,可也。仍罷去。燼餘
夕講時,特進官李□所啓,忠淸道所封內,醫院月令藥材,分春秋兩等,自京給價封進,而頃因榻前定奪,明年春採爲始,令本道本色上納矣。第念自本道,不爲封進,今至四五年,各官藥干等,若不爲整頓,且自明年正月,爲始封進,則卽今凍寒之節,採藥極難,恐致狼狽之患,明年春等,則仍前自京封進,秋等爲始,自本道封進之意,預爲申飭該道,何如?上曰,自春等封進,必有窘束之患,依此爲之。已上湖西廳謄錄
有政,南陽府使,鄭植。
上在昌德宮。停常參·經筵。
洪重普,以吏曹言啓曰,臺諫有闕,政事何以爲之?取稟。傳曰,明日爲之。
李正英,以都摠府言啓曰,今日入直軍士,當爲中日習射,而以臘享大祭齋戒,不得爲之之意,敢啓。傳曰,知道。
李正英,以都摠府言啓曰,副摠管吳挺一,春秋館褒貶磨勘,禮曹進去後,義禁府褒貶坐起進去,晝仕,請出標信。傳曰,知道。
洪重普啓曰,當日爲政事,命下矣。明日上前開拆,各司廢坐,明明日進宴,不得開政,而南陽府使,站上,多有檢飭之事,似當趁卽差出,何以爲之?敢稟。傳曰,然則十七日爲政,而南陽府使,則今日內口傳差出。
吏曹口傳政事,南陽府使,鄭植。
傳于李正英曰,史官二員待命,騎馬六匹立之。
李正英,以摠戎廳言啓曰,本廳所屬壯抄三運軍兵,今已上來,逢點定數三百三十三名,分作三哨,與廣智營入直三運軍兵,明日替代之意,敢啓。傳曰,知道。
尹鏶,以忠勳府言啓曰,本府有司堂上延陽府院君李時白,受由在外,病未還朝,今秋冬等褒貶,限內不得磨勘之意,敢啓。傳曰,知道。
李正英,以兵曹言啓曰,本曹褒貶及所屬各司官員,當於限內磨勘,而判書許積,方在服制中,不得爲之之意,敢啓。傳曰,知道。
李正英,以軍器寺官員,以都提調意啓曰,本寺官員等,今丁酉秋冬等褒貶,等第磨勘,而臣仁垕,病重不得爲之之意,敢啓。傳曰,知道。
掌令李曾·趙克善,持平鄭晳啓曰,執義李廷夔,以再昨本府坐起罷後,日暮歸家,重感風寒,連夜苦痛,殆不省人事,昨日政府參謁時,欲起還仆,竟未進參,冒呈辭單,罔知攸處。參謁不參,雖在庶官,亦有推勘之罰,則職居法府,先自犯之,病患雖重,難免逋慢之罪,而痛勢尙苦,今始扶曳來避,臣之所失,至此尤大,不可一刻仍冒,引嫌而退矣。猝感風寒,不省人事,則未參參謁,實非逋慢之比,而臺閣體例,且與庶官有別,則不可以此有所輕遞,請命出仕。答曰,依啓。
夜一更,月入東井里。燼餘
上在昌德宮。停常參·經筵。
下直,義州府尹閔熙。
洪重普啓曰,假注書李伯麟,母病方重,近缺五字遞改,故不敢啓遞。今聞其母病勢危重之報,蒼黃出去,當此多事之時,不可等待其來,假注書李伯麟,改遞,何如?傳曰,允。
假注書,金世鼎。
洪重普,以禮曹言啓曰,曹所屬各陵參奉褒貶等第啓本中,有塗擦一處之意,敢啓。傳曰,知道。
以禁府洪喜男定配單子,傳于同副承旨元萬石曰,楊州太近,殊無嚴治之意。
李後山,以兵曹啓曰,今十二月十四日良女連香稱名人,自丹鳳門入來,差備門外擊錚,極爲駭愕,令攸司囚禁治罪,同門守門將河羲圖,常時不能禁斷,以致闌入,亦爲非矣,請推考。傳曰,允。
洪重普,以迎接都監意啓曰,卽接遠接使尹絳馳啓,則勅使有病,請見醫官安禮云。自前醫官,或有中路下送之規,安禮,卽爲給馬下送,何如?傳曰,允。燼餘
忠淸監司李慶億上疏,入啓。答曰,省疏具悉卿懇。疾病,人所難免,何用不安至此,卿其安心勿辭,從速察職。
宗簿正李有溫上疏,入啓。答曰,省疏具悉。身在邇列,不勝惓惓之忠,敢獻愛君之書,言甚切實,所進之箴,亦甚懇懇,予用嘉歎,常欲觀覽矣。內下記草
有政。重林察訪李光翼,陰竹縣監權佾,豐德府使李翊漢。
上在昌德宮。停常參·經筵。
藥房都提調臣鄭太和,提調臣鄭維城,同副承旨臣元萬石啓曰,雪後寒氣稍緊,伏未審聖候,何如?調攝之中,今日將行大禮,恐致添傷,臣等不勝憂悶。且慈殿所進涼血地黃湯,進服後餘症,猶未快復乎?尤切伏慮,敢來問安。答曰,知道。微勳搔癢之症,昨夕似爲添加,還復止歇,今朝則如常,進退如此,爲悶矣。慈殿問安。答曰,知道。中殿問安。答曰,知道。以上燼餘
萬壽殿擧動,進宴正時,巳初三刻。內下日記
上在昌德宮。停常參·經筵。
下直,密陽府使黃儁耉。
大殿,政院問安。傳曰,知道。慈殿問安。答曰,安寧。中殿·世子宮問安。答曰,知道。
藥房提調臣鄭維城,同副承旨元萬石啓曰,伏未審夜來,聖候,若何?昨行大禮,冒寒勞動,調攝之中,不瑕有傷?臣等憂慮,終宵耿耿。且昨承聖批,慈殿微爋搔癢之症,似爲添加,今朝則如常,進退如此爲敎,昨日臨御禮宴,必致添傷,臣等尤不勝區區憂悶,敢來問安。前日劑入涼血地黃湯,當盡於今日,亦當更爲議藥,敢此竝爲仰稟。答曰,知道。症候言于醫官矣。
再啓曰,伏承聖批,臣等卽與柳後聖·趙徵奎·李嗜善及諸御醫等,以卽今症候商議,則皆以爲,醫方云,諸屬瘡癢,皆出於心經之火,養血淸火湯,加玄蔘七分,限平復數十貼連進宜當云。此藥五貼,爲先劑入之意,敢啓。答曰,知道。
李正英,以都摠府言啓曰,今日入直軍士,當爲中日習射,而政事相値,不得爲之之意,敢啓。傳曰,知道。燼餘
辰時,日暈。巳時午時,日暈兩珥。內下日記
領議政鄭太和箚子,入啓。答曰,省箚具悉卿懇。卿之所患如此,予用慮念矣。卿其安心勿辭,調理出仕。傳曰,領議政鄭太和家,遣柳後聖看病。
大司憲蔡裕後上疏,入啓。答曰,省疏具悉。卿無所失,卿其安心,勿辭察職。
府啓。答曰,不允。下諭事,依啓。金益廉,自當上來,姑勿下諭。
院前啓。答曰,不允。內下記草
備邊司啓曰,禮曹啓辭,今此勅使回還後,當爲謝恩,而以生太子頒詔,則亦將有進賀之擧,令廟堂定奪,禮物依前例磨鍊,豫爲措備,何如?傳曰,允事命下矣,勅使回還後,則當有謝恩進賀之擧,依例措備,使臣亦爲差出事,分付各該曹,何如?答曰,允。備局謄錄
有政。司書鄭晳,獻納趙胤錫,全南監司權堣,掌令韓鎭,兵曹參議閔光勳,兵曹佐郞李敏徵,修撰睦兼善,執義趙復陽,掌令鄭榏,持平趙龜錫,司藝趙備,正言沈梓,靑松府使尹珩,持平金益廉,副應敎李廷夔,工曹佐郞鄭瀁,宗廟提調李一相,說書金萬基,禮安縣監鄭東燁,龍宮縣監金愼厚,豐基郡守盧尙賢,醴泉郡守李徽祚,兵曹正郞李象震,比安縣監黃澤,正言李程,咸昌縣監許岦,奉化縣監李益基,聞慶縣監金垕,尙州牧使李淀,安東府使尹鏶。
上在昌德宮。停常參·經筵。
藥房提調臣鄭維城,同副承旨臣元萬石啓曰,卽承下醫官之敎,伏審慈殿,有前症復發之漸,臣等不勝驚慮,卽與柳後聖·趙徵奎等諸御醫,反覆商確,更爲議藥,則皆以爲曾前所進大胃風湯十貼,進御宜當云。此藥五貼,姑先劑入之意,敢啓。答曰,知道。大妃殿問安。答曰,知道。藥房謄錄
府前啓。答曰,亟停勿煩。
傳曰,淑靜公主吉禮時,主婚以下,依例書啓。
傳曰,延陽府院君病患,至今彌留,久不得還朝,深用憂慮矣。卽見醫官書啓,則延陽爲慮官弊,移寓于十里外村舍云。延陽雖慮弊端,本道本官,則不敢恝視,凡於病中所欲食之物,及接待等事,各別惕念爲之事,本道監司處下諭,今下柑橘,別定禁軍亦爲下送,以爲病中之用。
院前啓。答曰,亟停勿煩。內下記草
上在昌德宮。停常參·經筵。
藥房提調臣鄭維城,左承旨臣金素啓曰,伏未審夜來,慈殿症候,若何?劑入大胃風湯,已進一貼,復發之候,其有止息之效乎?臣等不勝憂慮,敢來問安。答曰,復發之候,不爲止息,夜間搔癢還甚,赤暈亦多,不勝憂悶矣。大妃殿問安。答曰,知道。中宮殿問安。答曰,知道。
再啓曰,伏承聖批,伏審夜來慈殿症候,有加無減,臣等不勝憂悶之至,不可不更議他藥,卽與柳後聖·趙徵奎·李嗜善等及諸御醫,反復商確,則皆以爲加味敗毒散,倍本方荊芥,加升麻五分,乾葛一錢,玄蔘七分,連用三貼,而日再進宜當云。卽爲依此劑入,前劑大胃風湯,則停止,此藥爲先進御之意,敢啓。答曰,知道。
李正英,以兵曹言啓曰,今秋冬等本曹所屬褒貶啓本中,塗擦二處,敢啓。傳曰,知道。
注書李光迪受由,代,假注書李柙。
金素啓曰,假注書李柙,卽同副承旨韓震琦妻同生娚也。法應相避,在下當遞,假注書李柙改差,他假注書差出,何如?傳曰,允。
假注書李柙改差,代,宋昌。燼餘
尹宣擧上疏,入啓。答曰,省疏具悉。爾之所謂死罪,無非耿于出俗之行,予之所以惓惓不能已,而必欲致之也。一番來謝,有何傷乎?爾其勿爲固辭,從速上來,以副至意。
生員柳榮厚上疏,入啓。答曰,省疏具悉。爾之所謂實中時病,不但當今藥石之言,在朝之臣,無不勸我數行取人之擧,而爾則獨云不可,是何草野之見,逈出尋常也?予每有遺珠之歎,而耿耿于中耳。其他養廉恥等言,亦是識時務之言,予當體念,而又令廟堂,商議而採施焉。
傳曰,此投疏之人柳榮厚者,何人耶?承旨察啓。
領議政鄭太和上疏,入啓。答曰,省疏具悉卿懇。卿之所患至此,藥房提調之任,今姑勉副焉,卿其益加安心調治。
府·院前啓。答曰,毋庸煩瀆。內下記草
上在昌德宮。停常參·經筵。
政院,慈殿問安。答曰,知道。大殿問安。答曰,知道。
藥房提調鄭維城,左承旨金素,慈殿問安。答曰,知道。中宮殿問安。答曰,知道。
藥房啓曰,伏未審夜來,慈殿調攝之候,若何?昨日劑入加味敗毒散,進御後,其有差減之效乎?臣等不勝憂悶,敢來問安。昨入三貼之藥,一日再進,則今日當盡,詳知卽今症候,然後當更爲議藥,敢此竝稟。答曰,昨進湯藥二貼,而無汗氣,夜來搔癢頗甚,面部及眼胞,比昨浮氣似多,憂悶罔涯矣。
再啓曰,伏承聖批,伏審慈殿進服湯藥二貼之後,夜來諸症,有加無減,臣等不勝區區憂悶之至,卽與柳後聖·趙徵奎·李嗜善·愼應悌及諸御醫等,反覆商議,則皆以加味敗毒散,當爲仍用,而去本方白朮外,加入中去升麻·玄蔘,更加蘇葉一錢,金銀花一錢半,連進三貼,而一日再進宜當。且忍冬茶,濃湔溫進,期於取汗,可得其效云。此藥依其加減劑入之意,敢啓。答曰,知道。燼餘
備邊司啓曰,凡推考之規,以草記請推,則政院捧承傳旨於憲府擧行,例也。慶尙監司任義伯,民瘼訪問啓聞,遲緩太甚,故本司入啓請推矣。卽見任義伯答通文牒,怪其違例,問于政院該吏,則當初忘却,不捧傳旨云,本院所爲,殊甚不當,當該承旨推考,色吏,則令攸司推治,何如?答曰,允。
又啓曰,政院啓辭勅使接見時,問答說話,依前略爲加減書入,而其他問答間措語,令廟堂豫爲定奪,以備睿覽,何如?答曰,允事命下矣。政院旣已磨鍊啓下,似無加減之事,而此外或有別樣所問,則惟在自上臨時酬應,姑依本院啓辭施行,何如?答曰,允。備局謄錄
上在昌德宮。停常參·經筵。
政院,慈殿問安。答曰,知道。旣已差愈,勿爲問安。大殿問安。答曰,知道。
藥房提調臣鄭維城,右承旨李後山啓曰,伏不審夜間,慈殿症候,若何?昨日劑入加味敗毒散,進御後其有差減之效,臣等終宵憂慮,敢來問安。詳知卽今症候加減,然後更爲議藥,敢此竝稟。答曰,夜間則別無所加,而寢睡頗安,搔癢少減矣。
再啓曰,卽承聖批,伏審慈殿症候,比昨減歇,臣等不勝喜幸。伏聞下醫官之敎,則昨日劑入加味敗毒散,不爲進御,而連進忍冬茶,雖不得取汗,已有發散差減之效。柳後聖諸醫等,皆以爲今雖向差,昨日加味敗毒散,不可不仍爲進御,以收快效宜當云,敢啓。答曰,知道。燼餘
判決事鄭昌胄上疏,入啓。答曰,省疏具悉。近來人心之悖惡,至於此極,此而不治,則言官將無所措手足,入庭面辱者,當令該曹,考出嚴治,以杜奸惡之習,爾其勿辭,從速察職。
傳曰,文·武交差處,連送文官未妥,改擬。內下記草
九月二十日大臣·備局堂上引見時,戶曹判書鄭維城所啓,湖西大同作米中,至於藥材,則不可不以本色上納,受防納人等,自京轉貿,非但其品不好,各色藥干等,仍廢採藥,將不知藥名,絶種可慮,故前日筵中,有速爲變通之敎,今日大臣入侍時,停當,何如?右議政李厚源曰,今年秋採,已備將納,明年春採爲始,使之本色上納,何如?上曰,依爲之。已上湖西廳謄錄
有政。吏批,長陵參奉李海寬,典牲主簿許橄,校書校理金光宇,通禮金玉鉉,兵曹參知李惕然,直講洪鐩,司藝李,司成郭之欽,典獄主簿鄭世周,義盈主簿張是奎,內贍主簿高振龍,都承旨金南重,禮賓寺正金佑明,扶餘縣監朴由常,慶州牧使嚴鼎耉,舒川郡守韓希卨,鎭川縣監鄭瀁,全義縣監李峻岳,校書博士金光,吏曹佐郞睦兼善,慶山縣令李喜年,新昌縣監李時煜,全州判官李元禎,濟州牧使邊岌,尙瑞直長尹材,三水郡守李晩,藍浦縣監鄭雲望,榮川郡守權聖源,興陽縣監姜錫圭,歙谷縣令沈瑞肩,居昌縣監金贊,祥雲察訪嚴可訥,萬頃縣令金汝亮,漆原縣監朴廷傑,丹城縣監曺敬彬,司宰直長尹遇丁,西部主簿金時弼,長興縣監崔廷顯,宗廟奉事李稕,刑曹正郞李翼徵,庇仁縣監李弘祖,引儀許稑,戶曹正郞李東稷,樂安郡守黃塯,禮曹參判李時楳,尙衣別提金景振,輔德鄭基豐,承旨金南重,戶曹佐郞閔重魯,監察許稑,引儀韓之尙,德源府使尹泰享,禁府都事權尙規,弼善姜鎬,瓦署別提許秩,長陵參奉柳榮厚,熊川縣監李東老,監察沈景望·金世泌,繕工監役蔡正後,南部主簿表廷俊,廣興守李楚老,副修撰睦來善,義盈主簿趙時稷,長陵參奉洪凈,瓦署別提姜弘益,司圃別提崔佑,典籍李時橝,禮賓別提朴震卿,副校理李時術,應敎李端相,水運判官韓錫明,仁同府使邊復一,校書校理李慶徽,典設別檢黃沇,廣興主簿趙仲耘,繕工假監役權慬,昌樂察訪郭世翼,禁府都事吳得天,工曹佐郞朴廷薛,活人別提李松老,掌苑別提尹啓商,兼校書校理鄭萬和,古阜郡守李商霖,禮賓別提李彦哲,奉常判官洪儆禹,吉州牧使李璞,戶曹佐郞權俒,引儀許秩。
上在昌德宮。停常參·經筵。
藥房都提調臣元斗杓,提調臣鄭維城,右承旨臣李後山啓曰,雪寒比劇,伏未審夜來,聖候,何如?慈殿搔癢等症候,比昨少減之後,加減,何如?加味敗毒散進御後,亦已取汗乎?臣等不勝憂慮,敢來問安。答曰,面部爋熱搔癢等症,夜來幾盡減歇,浮氣亦已差減矣。大妃殿問安。答曰,知道。今則差愈,此後勿爲問安。中宮殿問安。答曰,知道。
再啓曰,伏承下敎,慈殿症候,漸向差歇,臣等不勝喜幸,更與柳後聖·鄭後啓·趙徵奎·李嗜善等商議,則皆以爲加味敗毒散,一二貼加用,以收快復之效宜當云。此藥二貼,依前加減劑入之意,敢啓。答曰,知道。藥房謄錄
府啓。答曰,勿煩。內下記草
上在昌德宮。停常參·經筵。
藥房都提調臣元斗杓,提調臣鄭維城,左承旨臣金素啓曰,日寒如此,伏未審聖候,何如?慈殿症候比昨尤爲減歇乎?昨日劑入加味敗毒散二貼,連爲進御,而收效亦何如?臣等不勝憂慮,敢來問安。答曰,知道。症候則與昨一樣差減矣,大妃殿問安。答曰,知道。此後勿爲問安。中宮殿問安。答曰,知道。
再啓曰,臣等伏承慈殿症候與昨一樣差減之敎,不勝喜幸,昨日劑入加味敗毒散,今日當盡,更議他藥乎?敢稟。答曰,今日畢進御之後,明日更議似當。藥房謄錄
傳曰,噫,國家多事,尙未行慶壽之禮,常懷菀悒,未伸至情,昨者謹行進宴之禮于慈殿,子孫咸萃,奉觴上壽,怡怡愉愉,和氣藹然,承欽侍宴之樂,曷承云喩?私幸無窮,而第念四境之內,吾民之父母,年至耆艾,而不能養者何限?是予爲君而不能善養老之責,著矣,不勝慨然于中矣。其令中外,上自士大夫,下至凡民,年八十以上者,各賜米饌酒食,以體予推己及人之意,而趁玆歲時,以寓古人禮高年之遺意。內下記草
上在昌德宮。停常參·經筵。
藥房都提調臣元斗杓,提調臣鄭維城,副提調臣金南重啓曰,慈殿症候,夜來差減,視昨,何如?昨日伏承明日更議似當之敎,詳知卽今症候,然後方可議藥,敢稟。答曰,諸症日漸差減矣。大妃殿問安。答曰,知道。今後勿爲問安,中宮殿問安。答曰,知道。
再啓曰,臣等伏承慈殿諸症,日漸差減之敎,不勝喜幸之至,卽與柳後聖·趙徵奎·李耆善及諸御醫等商議,則元症雖似差減,尙未快歇,加味敗毒散,元方所去白朮仍存,加入乾葛·蘇葉,金銀花亦爲減去,加用二貼,而煩熱時則以金銀花茶,和牛黃一分進御宜當云。依此劑入之意,敢啓。答曰,知道。藥房謄錄
全南道靈岩居前參奉崔瀷上疏,入啓。答曰,省疏具悉。自前所陳之言,無非至論,而或拘於事勢,雖不得一一採用,嘉尙之志,則不曾少弛,今又投疏進戒,而言甚切實,予用嘉歎,可不佩服焉?所陳施設之事,當令廟堂議處。
府啓,臺諫處置事。答曰,依啓。內下記草
上在昌德宮。停常參·經筵。
藥房都提調臣元斗杓,提調臣鄭維城,副提調臣金南重啓曰,夜來慈殿症候,何如?昨日劑入加味敗毒散,進御之後,顯有所減之效乎?臣等不勝憂慮,敢來問安。答曰,減歇後一樣矣。今則旣已減歇矣,勿爲逐日問安。大妃殿問安。答曰,今盡差愈,勿爲問安。中宮殿問安。答曰,知道。中宮殿誕日問安。答曰,知道。藥房謄錄
備邊司啓曰,柳榮厚上疏,當初覆啓粘目中,昧字,以味字書入,臣等亦未及致察,極爲惶恐,當該郞廳色吏,自本司施罰,而原啓目付標以入之意,敢啓。答曰,知道。
又啓曰,兵曹啓辭,迎接都監啓辭,勅行留館時,所用燒木,逐日進排,其數極其浩多,司宰監恒貢,決難支用於科外之役,故每番勅行,例以兵曹到防軍,限一日刈取柴木,則一名所納,不過一負,其役不動,而所捧之數稍多,以此足以支用矣。癸巳年間,兵曹,不許調用到防軍,以餘丁木十三同,移給該監,使之貿取進排,而上年勅行,用之已盡,今年春夏三度勅行時,所用燒木,則自該監全數進排,艱難拮据,僅得支過,今此勅行,則力已竭矣。更無辦出之路,當此雪寒,燒木需用倍多,若不前期料理措置,則必有臨時難辦之患,今朔到防軍,依前限一日刈柴取用事,令兵曹分付擧行,何如?傳曰,依允事傳敎矣。自前極寒之時,則到防軍,不爲調用,其意有在,當此沍寒之節,積雪漫山,薄衣軍士,決不可驅而拾柴,依癸巳年例,若干木同,移給該監,使之貿用似當,而餘丁木用下,非本曹所可擅便,令廟堂稟處,何如?傳曰,允事命下矣。餘丁木所捧之數漸減,用下之處甚多,迎接都監燒木之價,亦以此計給,實非可繼之道,而今姑依癸巳年例,題給,後勿爲例,何如?答曰,允。已上備局謄錄
以義禁府洪喜男定配單子。傳曰,楊州太近,殊無嚴治之意。禁府謄錄已書于十五日日記
有政。吏批,執義趙復陽,南部主簿張歸漢,大司諫趙珩,舒川郡守金玉鉉,歙谷縣監尹濟,慶興府使金壽海,鳳山郡守趙仁亨,全義縣監李悅,明川府使尹聖擧,禁府都事權俒。
上在昌德宮。停常參·經筵。
領敦寧金堉箚子,入啓。答曰,省箚具悉卿懇。卿其安心勿辭。
持平金益廉上疏,入啓。答曰,省疏具悉。縷縷進言,爲國愛君之誠,不但嘉尙,所言多中寡昩之病,可謂切實,尤庸嘉歎。所陳等事,當令該曹處之,爾其勿辭,調理察職。
院前啓。答曰,不允。
傳曰,近來城中患,又爲熾盛云乎?內下記草
上在昌德宮。停常參·經筵。
大駕,慕華館迎勅擧動,入幕次後,三提調問安。答曰,知道。還宮接見後,都提調·副提調問安。答曰,知道。藥房謄錄
院啓,臺諫出仕事。答曰,依啓。內下記草
司饔院啓曰,近來假提調謀避,日復日甚,尋常痛惋,今日仁政殿茶禮時,假提調行司直金彦璜,司勇崔峻,假托疾病,偃臥依幕,本院禮數,終不入參,謀避之習,不可不懲,從重推考,以警後人,何如?傳曰,允。已上司饔院謄錄
上在昌德宮。停常參·經筵。
元宗大王忌辰齋戒。
藥房都提調臣元斗杓,副提調金南重,慈殿問安。答曰,知道。今則永差,勿爲問安。
中殿問安。答曰,知道。
藥房啓曰,昨朝冒寒出臨郊外,伏未審勞動之餘,聖候,何如?慈殿症候,追劑入加味敗毒散進御之後,顯有快復之效耶?臣等不勝憂慮,敢來問安。答曰,知道。慈殿症候,幾盡平復矣。苦口之藥,姑爲停進,更觀症候爲之,似當。
李後山啓曰,訓鍊都正鄭傅賢,館所問安進去下直。傳曰,知道。
又啓曰,宰臣鄭傅賢,館所問安,則答以特遣宗臣下問,不勝感激云矣。傳曰,知道。
傳于金南重曰,年終放砲,今明日例當爲之,而聲必聞於館所,此意言于都監,使之預先言之。
以備忘記傳于李後山曰,史官二員待命,騎馬六匹立之。
傳于金南重曰,頒赦百官,加爲之。
元萬石啓曰,百官加爲之事,命下矣。某罪以下宥之乎?敢稟。傳曰,雜犯,死以下竝宥。
金南重,以吏曹言啓曰,自前頒赦後,例有別歲抄之擧,今番則何以爲之?敢稟。傳曰,依例爲之。
慶平君啓曰,卽刻臣,勅使見官禮事,本府下吏,請徠分發,臣昨日進參迎勅,且前有躬進之規,故詣館所就班,東·西班齊坐,左·右相行禮于臣後,禮曹判書鄭致和,朝廷大會,禮將入擧,獨自搪突指揮,却令辭厲還出,臣弗能進參,卽退出徠。臣雖庸陋,爵是至親,有傷事體,愚臣靡諳世道,敢遵古法,脫有不可,入啓搪塞,致和擧動,移山岳,呼吸,變霜露,世態甚可駭,時風亦太淆,事極怪訝,瞻殊隕破,無任惶赧,敢徠陳啓。答曰,卿其安心焉。
李後山,以吏曹言啓曰,別歲抄,依例爲之事,命下矣。永不敍用,準期不敍,災傷罷黜,居中·居下人員,依前例竝爲書入乎?敢啓。傳曰,知道。
行大司憲蔡裕後啓曰,臣伏見掌令鄭榏·韓鎭及持平金益廉引避之辭,無非臣忝居首席,種種做錯之致,請命亟罷臣職。答曰,勿辭,退待物論。
持平金益廉啓曰,臣以所見所聞,率爾陳達,自不覺其跡涉營救,臣誠惶愧,無以爲心。召牌之下,不得不趨詣,而旣承嚴旨,決難一刻仍冒,請命遞斥臣職。答曰,勿辭,退待物論。
以刑曹時推蒙宥單子,傳于韓震琦曰,徐必遠,勿爲蒙宥,中樞府書吏,不當蒙宥,使之改入。
以刑曹時囚放未放單子,傳于韓震琦曰,擊錚之人,不願蒙宥矣,勿爲抄啓事,分付。
李後山,以迎接都監言啓曰,卽刻百官,行見官禮時,慶平君亦欲參行,來待館外,而王子參行見官禮,曾無規例,非但慮有後弊,與彼相接,亦涉難便,故臣等議于大臣,不必入參之意,面稟,則還爲出去矣。百官行禮之際,參下官員中二人,拜跪失禮之故,勅使送言于臣等,使之査出處置,失禮官員,令攸司推考,何如?傳曰,允。
李後山,以迎接都監言啓曰,昨日勅使呈才人二十名,抄擇留待事,分付矣。卽刻令差備譯官傳言,使之入送館中云,故依其言入送之意,敢啓。傳曰,知道。
又以迎接都監言啓曰,大通官李夢善,明間,要見其父其弟,送言於臣等,願爲啓知,許令入見云,敢啓。傳曰,依其言爲之。
又以迎接都監言啓曰,今日空日,依例別茶啖排入之意,敢啓。傳曰,知道。
又以迎接都監言啓曰,今日別入雌牛一首入納云,故依其言入給之意,敢啓。傳曰,知道。
又以迎接都監言啓曰,正朝望闕禮,自上率百官行禮於闕庭,故勅使則只率都監官員,行禮於館所,乃是前例之意,令差備譯官,措辭言及,使之定奪於勅使,則大通官言,當依前例爲之云。以此行之意,敢以下缺
