上在昌德宮。停常參·經筵。
大妃殿·大殿·中宮殿·世弟宮·嬪宮,政院·玉堂,歲謁單子問安。答曰,知道。大妃殿·大殿·中宮殿,朝廷二品以上·六曹,歲謁單子問安。答曰,知道。
朴熙晉啓曰,今日陳賀時,兩司當爲進參,而諫院無行公之員,雖無諫院,日勢向晏,仍爲行禮之意,敢啓。傳曰,知道。
鄭楷啓曰,大司憲金一鏡未肅拜,執義洪廷弼,持平尹東洙在外,掌令徐宗廈避嫌退待,一員未差,持平金始燁,實錄廳入直,今日以監察茶時之意,敢啓。傳曰,知道。
李世最啓曰,今日持公事入侍日次,而正朝相値,頉稟。傳曰,知道。
鄭楷啓曰,卽者禁府都事來言,今日當爲鞫坐,而大臣病患,一樣無減,不得開坐云矣,敢啓。傳曰,知道。
又啓曰,正言金重熙,掌令徐宗廈,引避退待,而兩司多官,或在外,或未肅拜,或未署經,或呈辭,或實錄廳入直,尙未處置,事甚未安。除在外·未肅拜·未署經·實錄廳入直外,呈告人員,竝卽牌招,以爲處置之地,何如?傳曰,允。
朴熙晉,以禮曹言啓曰,太廟歲首展謁吉日,以何間推擇乎?敢稟。傳曰,今月旬間推擇。
備忘記,邦運不幸,諸路狀聞,罔非傷心,而近年以來,飢饉荐仍,穡事告凶,錦玉靡安,夙宵不遑暇矣。京外之蓄積已竭,念及于此,尙寐無吪,予方與廟堂,議究荒政,以爲蘇活吾民之計,顚連流離,十居八九,若干儲置之米,將何以賙濟,若干齟齬之卒,將何以備禦乎?爲今之計,察納雅言,諮諏善道,保邦於未危,制治於未亂,則豈非導迎和氣之道乎?昔漢之文帝,繼世中主,而春和議賑,衣帛食肉,若已恫瘝之心,藹然於絲綸之中矣。歲首,每下勸農之敎,而徒事文具,全沒實效,哀我赤子,飢餒頷顑,仰事俯育,無終身飽之樂,則當寢忘寐,當食忘味,興言至此,有蹙頞疾首,寧欲無言也。使我無辜之氓,俾免顚壑之慘,抑有一說,北咨猝至,訛言朋興,禍福利害,有難遙度,而陰雨繆牖之策,不可少忽。古人所謂無敵國外患者,國恒亡語,正指今日事也。發前日所未發者,畢攄所蘊自强之策,是予區區所期望者,更加商量,八道監司,兩道留守處,亦爲下諭。
鄭楷,以禮曹言啓曰,太廟展謁,取稟草記,傳曰,今月旬間推擇事,命下矣。展謁吉日,令日官推擇,則初十日爲吉云,以此日擧行,何如?傳曰,允。
又以禮曹言啓曰,今此太廟展謁時,王世弟隨駕,依例磨鍊乎?敢稟。傳曰,依爲之。
又以禮曹言啓曰,王世弟永徽殿歲首展謁,依例擇日擧行,何如?傳曰,允。
有政。吏批,行判書李光佐奉命在外,參判鄭齊斗在外,參議李明彦,右副承旨鄭楷進。兵批,判書李肇病,參判金致龍進,參議未差,參知吳命恒在外未肅拜,左副承旨兪命凝進。吏批啓曰,判書李光佐奉命在外,參判鄭齊斗在外,小臣獨政未安,何以爲之?敢稟。傳曰,只出緊任。以柳諫爲掌令,柳聖基爲鐵原府使,朴弼夢爲兵曹參議,林原君杓年七十,崇憲今加嘉德,樂原君敬成年八十,明義今加中義,錄勳都監堂上二,李肇·李師尙。
吏批啓曰,今日政,鐵原府使首望柳聖基之柳字,誤以閔字書入,原單子中,以柳字改付標以入,而難免不察之失,不勝惶恐之意,敢啓。傳曰,知道。
又啓曰,侍從臣父年七十者,每於歲首,該曹抄啓事,曾已定奪矣。侍從臣父年七十人,依定奪別單書入之意,敢啓。傳曰,知道。
獻納權益寬啓,請門黜罪人兪崇,極邊遠竄。請金春澤諸弟子姪,一倂絶島定配,以除禍根。請宇寬之子再興,器之之子鳳馨,懸千金之賞,購兩人之蹤,快正王法,以除後患。請平安兵使尹五商罷職。措辭竝見上臣伏見擧條,有前判書洪致中收用之命,臣竊以爲不可也,致中,依違苟且,隨波於凶黨之間,而不能自拔其一步,此士流之所以代羞,而臺啓之所以峻發也。且前冬備忘之下,擧國臣民,苟有秉彝之不泯者,莫不號嘑奔走,必蘄反汗,而獨致中,位在宰列,無一言有所匡救,卒被群凶之奬詡,超陞八座之崇班,分義之重,不免壞了,趨附之迹,其可掩乎?甄用太遽,公議難遏,請還收前判書洪致中收用之命。禁軍別將,素稱龍虎大將,地望自別,不宜輕換,新除授禁軍別將南泰徵,雖出名門,未曾儲望。頃在湖閫,全昧體統之重,多有顚妄之擧,政宜稍抑,晉塗少挫麤氣,使知朝廷之尊,俾戢驕蹇之習,而當初朝家責罰,旣失之太寬,旋又無端陞秩,寵以貳卿之班,任以禁旅之帥,不惟有乖於勸懲之道,亦非所以玉成泰徵也。陞擢無名,輿論未允,請禁軍別將南泰徵改正。正言金重熙,以臣於日昨,以麻田縣監朴守義削去仕版事,發啓蒙允,而麻田郡之今降爲縣,偶未覺察,乃於啓辭中,依前號書以郡守,莫重奏御文字,有此錯誤之失,其在臺體,宜卽自列,而賤疾適苦,今始來避,所失尤大。掌令徐宗廈,以臣於日昨,以蠲稅事,有所論啓,臣亦非不念國儲之罄竭,而臣新從下土,目擊民事之孔慘,冀紓一分倒懸之急,敢陳淺見,幸蒙兪音,伏聞昨日筵中大臣及度支之長,爲恤經費,合辭防啓云。前席語秘,雖未得其詳,而殿下旣因臣啓,卽許蠲稅,旋以筵奏,又寢成命,處分顚倒,已不能無憾於天地之大,而臣之言議,上不能有槪於聖心,下不能見信於廟堂,臣身之不足有無於臺職,卽此可見,其敢靦然仍冒乎?竝引嫌而退。降縣屬耳,俾未點檢,不可以此,輕遞言官。請減田租,意在恤民,筵奏見寢,在我何損?請正言金重熙,掌令徐宗廈,竝命出仕。答曰,不允。處置事依啓。
鄭楷啓曰,臺諫出仕事,命下矣,今已夜深,待明朝出牌之意,敢啓。傳曰,知道。
上在昌德宮。停常參·經筵。
酉時,日有兩珥。
下直,豐山萬戶金禹。
鄭楷啓曰,大司憲金一鏡,掌令柳諫未肅拜,執義洪廷弼,持平尹東洙在外,掌令徐宗廈服制,持平金始燁,實錄廳入直,今日以監察茶時之意,敢啓。傳曰,知道。
又啓曰,禁府都事來言,今日當爲鞫坐,而大臣病患,一樣無減,不得開坐云矣,敢啓。傳曰,知道。
兪命凝,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,副摠管李順坤,以御營中軍軍兵等中日試放事,南小門洞晝仕進去之意,敢啓。傳曰,知道。
刑曹參判李森三度呈辭,傳于李眞儒曰,只遞本職。
鄭楷,以兵曹言啓曰,今此討逆庭試,武科初試,今二月二十八日設行事,已爲啓下矣。規矩所當臨時啓下,而外方擧子輩,不知某技之應試,不計其才藝長短,皆懷僥倖之心,坌集京中,致有主客俱困之弊。在前如此之時,科規預爲啓下,頒布中外,使遠方擧子量才上來。今番科規,亦爲前期啓下,知委八路,俾除窮春擧子往來之費,何如?傳曰,允。
又以訓鍊都監言啓曰,因陳慰使臣啓辭,都監元銀七千兩許貸事,榻前定奪矣。使行之每貸軍需,輒致逋欠者,已成近來痼弊,而旣以使事爲重,有此請貸,則其在共濟之道,不當恝視。元銀,又非我國行用之物,則換作丁銀,亦甚便好,故今番節使及皇曆齎咨之行,連因備局,分付都監,元銀一萬三千餘兩,已爲換貸,則卽今所餘之不多,推此可知。今此分定七千兩之數,從何充給乎?大抵都監保布·餉米之兩年災減,至於木六百七十餘同,米二千八百餘石之多,軍兵廩布,太半不足,春夏等奉足及料米,實無拮据之路,餘在元銀,雖不夥然,將欲充給保布不足之代矣。令若許貸於使行,則前頭奉足,無以充給,到此地頭,其所以貽國家之憂,將如何哉?上年夏等奉足布,無他出處,貸得經理廳銀貨,蓳蓳充給矣。今夏則亦無轉貸他司之路,不得不出此以銀代給之計,營中事勢之萬分窘急,庶可俯燭,而若論其輕重,軍兵衣資難充之慮,比使行尤有重焉。至若禁御兩營,則銀貨錢布之留儲,視臣營不啻倍蓰,捨其有裕之軍門,反貸蕩殘之都監,恐非蘇殘救弊之道。使行分定之銀,使之分貸於他衙門裕足處都監,若干元銀,充給於春夏等奉足,何如?傳曰,允。
李眞儒,以侍講院言啓曰,王世弟,今月初八日永徽殿春享大祭親行事,下令矣。以此分付該曹擧行,何如?傳曰,允。
假注書尹彙貞書啓,臣承命馳往于楊州彌沙里村領中樞府事金宇杭所住處,傳宣聖旨,則以爲,臣於前冬,猥荷敦召之恩,而臣罪名未勘,疾病危綴,竟未趨承,追惟至今,惶恐無地。迺於千萬夢寐之外,大臣又以賤臣去就,至煩天聰,至仁至慈之聖,有所惻然於淵衷,特遣史官傳宣聖旨,十行綸音,丁寧懇惻,至以日夕思想,還第調病爲敎,有若慈父之護愛子而詔迷子者,老病如臣,負釁如臣,何以得此曠絶之異恩,至此之隆也?臣以首頓地,不覺感涕之注然也。至於艱虞溢目,國勢岌嶪袖手恝視之敎,以臣備數大臣之列,故責之以大臣之事也。臣於是,尤不勝兢惶悶塞之至。使臣縱無疾病之難强,向之論臣者,驅臣於忘君黨惡之科,臣以先朝舊物,旣未效報陞下之誠,又遭此罔極之誣,人臣聞此,五情崩裂,浩浩窮壤,若無所容,竄伏郊外,惟日竢威命之加而已。夫豈有與聞朝政之理,而況臣癃痼之疾,日就澌綴,種種醜穢之狀,不敢盡陳,而入冬以後,諸證一倍添劇,全身不遂,神識消盡,貼身床簀,作一僵屍,澟澟若難保頃刻。人之見臣者,皆謂朝夕必死之人,而大臣不諒臣之病情,專以優待耆老之意,陳達筵席,乃有此非常之誤恩。臣雖欲感激鴻私,放倒廉義,冒沒趨承,目今病勢奄奄之狀,卽傳諭史官之所目覩,寧有一分運動之勢乎?臣之當初出城,旣由臺疏,則此疏未處分之前,固無進退之可論,而今臣所被恩眷,重若丘山,開釋備至。今何可每以情勢爲言,而疾病之難强,如上所陳,黽勉趨承,亦無其路,荐承恩旨,又未祗赴,臣罪萬死,臣罪萬死云矣,敢啓。傳曰,知道。
正言金重熙啓曰,請門黜罪人兪崇,極邊遠竄。請金春澤諸弟子姪,一倂絶島定配,以除禍根。宇寬之子再興,器之之子鳳馨,請懸千金之賞,購兩人之蹤,快正王法,以除後患。請平安兵使尹五商罷職。措辭竝見上臣伏見擧條,有前判書洪致中收用之命,臣竊爲之慨然也。夫致中,本以巧黠之性,善爲依違之態,始也左右顧瞻,唯以取容於當世,而卒與凶黨,爛熳同歸,不能自拔其一步,此臺啓之所以峻發,士類之所以深惡者也。況前冬備忘之猝下也,擧國臣民,苟有秉彝之不泯者,孰不號泣奔走,以蘄反汗,而獨致中,位在宰列,忍能袖手旁觀,終無一言匡救,仍受凶賊之奬詡,猥擢八座之崇秩,君臣之分義,掃地無餘,趨附之伎倆,綻露難掩。如此忘君負國回邪不正之人,決不可復廁於淸朝搢紳之列,而薄罰未久,甄用太遽,物情俱駭,公議難遏。請還收洪致中收用之命。請禁軍別將南泰徵改正。措辭見上答曰,勿煩。
上在昌德宮。停常參·經筵。
鄭楷啓曰,大司憲金一鏡,掌令柳諫未肅拜,執義洪廷弼,持平尹東洙在外,掌令徐宗廈服制,持平金始燁實錄廳入直,今日以監察茶時之意,敢啓。傳曰,知道。
朴熙晉啓曰,卽者禁府都事來言,今日當爲鞫坐,而大臣病患,一樣無減,不得開坐云矣,敢啓。傳曰,知道。
李眞儒,以弘文館言啓曰,本館上番副應敎李世德,以錄勳都監都廳,今日晝仕出去,而每每草記,事涉煩瀆,今後則除草記往來之意,敢啓。傳曰,知道。
又以禮曹言啓曰,王世弟永徽殿歲首展謁吉日推擇擧行事,纔已允下,而因侍講院啓辭,今初八日永徽殿春享大祭親行事,又爲命下矣。春享大祭,旣已親行,則展謁一節,似不當疊行,勿爲磨鍊,何如?傳曰,允。
朴熙晉,以禮曹言啓曰,今此王世弟永徽殿春享大祭親行時,所當以散齋四日,致齋三日磨鍊,而今則日子已迫,且已行受誓戒,自今初三日至初四日散齋,初五日以後三日致齋磨鍊之意,敢啓。傳曰,知道。
李眞儒,以備邊司言啓曰,本司堂上行公之人絶少,啓請加出矣。今日本司之坐,只禮曹參判李師尙一人外,皆不進參,事甚未安。沈檀·吳命峻·金始煥·金重器,竝推考警責,卽爲牌招察任,何如?傳曰,允。
朴熙晉,以錄勳都監言啓曰,本都監三房郞廳李敏好外任,代忠勳府都事沈維賢,依例差下,使之察任,而沈維賢,今方兼差迎接都監郞廳云,迎接都監郞廳,卽爲改差,俾專錄勳之役,何如?傳曰,允。
又以迎接都監言啓曰,都監宴享色郞廳安相朝在喪,代刑曹正郞韓配休差下,使之察任,何如?傳曰,允。
李眞儒,以備邊司言啓曰,新除授江原監司李翊漢,今已上來,而前日辭疏,未及承批之故,不敢出肅云。除拜已久,交龜無期,卽爲牌招,以爲斯速赴任之地,何如?傳曰,允。
又以備邊司言啓曰,工曹判書趙泰億,以大提學,例兼本司堂上矣。今則已遞文衡,刑曹判書金演,雖以本職例兼,初無啓下之事,趙泰億·金演,竝本司堂上差下,使之察任,何如?傳曰,允。
朴熙晉以錄勳都監言啓曰,今此錄勳會盟祭,旣因筵臣陳達,差退設行矣。會盟祭吉日,令日官趁今月晦前更爲推擇,何如?傳曰,允。
又以弘文館言啓曰,本館上番副應敎李世德,纔有拿推之命,待罪金吾,上番將未免闕直,副校理趙翼命,連呈辭單,不爲行公,卽爲牌招,以爲入直之地,何如?傳曰,允。
李眞儒,以錄勳都監言啓曰,今此錄勳時,御覽會盟軸,例自都監,作軸進上,而作軸規制及長短廣狹,工匠輩不能詳知,必見其規制然後,方可造成。曾在甲戌年保社功臣復勳時,庚申年進上會盟軸燒火,故內入寧國功臣會盟軸,請出,依樣作軸以進,今番則保社會盟軸,依例出給見樣後,卽爲還入之意,敢啓。傳曰,知道。
朴熙晉,以司饔院官員,以檢擧提調意啓曰,今此勅使時,南別宮親臨宴享習儀,定以今月初四日·初五日矣。不但勅使聲息杳然,親臨朝參日子相値,勅使渡灣後,改啓下排日習儀之意,敢啓。傳曰,知道。
朴熙晉啓曰,因弘文館草記,副校理趙翼命牌招事,允下矣。闕門已閉,待明朝出牌之意,敢啓。傳曰,知道。
修撰李顯章疏曰,伏以,臣於前席咫尺之地,行步欠敬,致勤嚴敎,至有推考之命,驚惶震悚,不知置身之所。方此縮伏俟罪,而第於副應敎李世德拿推之命,有不容泯默者,不得不仰陳焉。蓋賓廳日次,三司各一員,例爲入侍,而去二十八日,則大臣以稟定事請對,而此非日次,故三司果不爲入侍,而至於李世德見差本職,在於請對之日,翌日始爲出肅,而臣以下番入直,拘於格例不得入侍,若論其罪,則臣實當之,故敢此首實。伏乞聖慈,俯察其時實狀,還收李世德拿推之命,以罪世德者罪臣,下臣司敗,以爲勘罪之地,千萬幸甚。臣無任屛營祈懇之地。答曰,省疏具悉。爾無所嫌,勿辭察職。
知中樞府事金錫衍疏曰,伏以,愚陋賤臣,百無肖似,而特以忝居肺腑之故,受恩三朝,致位隆顯,自顧愧恧,尋常懍懍。到今年迫八十,疾病沈淹,視聽俱塗,轉側依人,貼身床席,作一未冷之屍,朝賀起居,一任廢闕,西樞散秩,無路祗肅。瞻天拭淚,日夕惶懼之中,伏聞數日前,因大臣陳達,有廩料藥物賜給之命,臣聞命驚惕感涕被面。臣雖貧窮,臣之二子,亦荷天恩,方忝蔭職,逐朔受料,則臣豈有菽水之難繼?況且頒賜廩藥,何等恩數,而霑及臣身,猥屑莫甚,其在公體私義,決不敢冒受。伏乞聖明,收還成命,以重恩典,使濱死賤分,得以粗安,千萬幸甚。臣無任兢蹙祈懇之至,謹昧死以聞。答曰,省疏具悉。卿其勿辭領受焉。
初三日午時,上御熙政堂。承旨持公事玉堂召對入侍,同副承旨李眞儒,侍講官李世德,檢討官李顯章,假注書南泰慶,記事官申致雲·尹容。上謂李眞儒曰,內官,不過黃衣廩食,守門灑掃而已。內官崔泓,排軋君父,極爲無狀,政院知悉,卽爲拿問,各別嚴斷。眞儒曰,退出後,當奉行矣。上又曰,史官申致雲,行步緩緩,頗有倨傲之狀,拿推。竝出榻前下敎致雲,先爲退出。眞儒進讀咸鏡監司狀啓,各陵祭官差送事。又狀啓,謀逆罪人李宇恒·金克復·弘述·器之等家産田畓,道內訪問無有事,薪智島安置罪人鄭澔押去假都事狀啓,罪人安置緣由事,竝踏啓字。禮曹草記,永徽殿春享大祭王世弟親行事,定奪,展謁勿爲磨鍊事,上曰,允。弘文館草記,副應敎李世德,以錄勳都監都廳,除晝仕草記往來事,上曰,知道。李世德,進讀綱目宋紀,自九月魏更定律令,止攸之不能克。李顯章,讀自宋以楊運長爲宣城太守,止入朝不趨贊拜不名。世德,因文義奏曰,如蕭道成,亦禁公私奢侈矣。目今穡事凶歉,近歲所無,京外蓄積蕩竭無餘,移粟賑民之道,亦不得一依諸道狀請而施行,此固已可悶,而此際北客疊到,使行相繼,凡百需用,一倍難支。且自聞北咨,民情恇擾,昇平日久,戎政廢弛,言念國事,節節寒心。日昨伏見備忘記,聖慮深長,辭旨懇惻,有足以感豚魚而泣鬼神,非徒大小臣僚,欽仰聳聽,思所以恪勤奉承,雖遐鄕下土深山窮谷之民,孰不傳誦感泣,思盡其親上死長之義哉?然徒以言語,則終爲文具之歸,其本在於崇儉節用,務省公私浮費,以實心行實惠,以救生民一分之弊而已。此尤聖明之所當體念處也。近者三司諸臣之自外來者,隨所見聞,或疏或啓,請減民役,而有司之臣,爲恤經費,多不許施,此亦不獲已也。事勢所拘,雖不能全減其役,若使諸臣,孜孜講究於便民之政,凡所擾民貽弊之端,隨便除去,務行實惠,使民曉然知朝家軫恤之意,則亦足爲慰悅民心之道矣。李眞儒曰,日昨所下備忘記,丁寧懇惻之旨,固已逈出尋常,而宸章一出,群聽咸聳,豈臣等當初製進者所敢比擬哉?唐德宗奉天之詔,尙能致驕悍之流涕,況聖朝,異於德宗之時,其感服人心,尤如何哉?然言辭之感人,不如實惠之及民,儒臣所達崇儉節用之說,實爲當今之急務。昔宋臣李沆云,論語中節用而愛民一句,雖終身用之可也,今此儒臣之言,誠是矣。世德曰,向者凶黨之柄國也,時事無可言者,而及夫更化之後,亦無實惠之下究,民窮財竭,困弊已極,而至於天災時變,人心世道,無一可恃。自上,政宜奮發圖理,大有振作,而顧今上下恬嬉,徒事因循,大小疏章,多未下批,經筵法講,亦且停廢,以至百隷怠官,庶務留滯,此今日群下之所共抑鬱者也。殿下苟能頻御經筵,引接臣僚,孜孜以救時濟艱之策,討論講究,則其效必大矣。眞儒曰,君德成就,專在經筵,日昨筵中,趙泰億亦以久廢經筵爲憂,縷縷陳戒,此誠切急之言也。昔宋帝,於舟中講大學,雖在流離播遷之中,猶不廢講學如此,況於平常無事之日,其可不留心於典籍乎?儒臣所達,是矣。李顯章曰,人主,深居九重,自然罕接臣僚,治務講求之道,莫如臣僚之頻接,稍待和暖之節,頻頻開講,恐或得宜矣。上無發落。李眞儒所啓,前後以內官事,嚴敎拿治,不止一再,而末終勘罪,每歸無實,恐非懲勵之道。今此崔泓所犯,未知輕重之如何,而至以排軋君父爲罪,則似涉重大,更加商量,務歸的當,似或得宜,故敢達。又所啓,申致雲,臣未知行步緩緩之果如何,而致雲,昵侍君父,若驕兒之於慈父,設有所失,宜加寬恕,拿推太過,特爲還收,何如?上曰,史官之一番拿推,不可已也。出擧條李世德所啓,近來本館上下番,苟簡特甚,蓋以强引不當引之嫌,不爲行公者,居多故也。尹㝚,則被錄之後,以其時館錄,有當削之論,故前後除命,力辭不出。此乃泛論,而非指斥其身,則每每引嫌,殊涉太過。至於金尙奎,則以向者諫臣,欲論而中止,爲力辭之端。諫臣旣云本無是事,其欲疏論,有誰見之?設或有欲論中止之事,此不過屋下私談,俱無一分可辭之義。此兩臣,各別開諭戒飭,使之勿復撕捱,何如?出擧條上曰,依爲之。上曰,頃日賓廳引見時,玉堂不爲入侍,玉堂之官,只可入於晝講召對,備數而止耶?應敎李世德拿推。出榻前下敎李眞儒所啓,頃日賓廳引見,乃是請對,非日次也。請對則無臺諫玉堂入侍之規,以此拿推,實爲過重。申致雲·李世德之一時拿推,固不足恤,而或恐有累於聖德,不避重複,敢此仰陳,特爲收還拿推之命,何如?上曰,還收之請,不可從矣。出擧條眞儒又曰,李世德,旣承嚴敎退出矣,李顯章,錯認嚴敎之混及,一時竝退,李顯章,還爲招入,何如?上曰,唯。假注書南泰慶承命出,引顯章入。李眞儒所啓,近來國綱解弛,大小之官,不遵定式,堂下之不得乘轎,乃是法例,而自守令以至察訪,無不乘轎,固已可駭,而至於延慰使問禮官,亦皆乘轎,當此驛路凋殘之日,稱以獨轎馬,加把馹騎,實爲難支之弊。令各道監司各別申飭嚴禁,亦令察訪直爲狀聞,以爲從重論罪之地,何如?上曰,依爲之。上曰,李顯章行步緩緩,推考。諸臣,以次退出。
上在昌慶宮。停常參·經筵。
下直,上土僉使金濬。
備忘記,傳于鄭楷曰,今下弓矢,上土僉使金濬處給送。
兪命凝啓曰,兩司多官,或陳疏未承批,或在外,或未肅拜,或未署經,或呈辭,憲府連日監察茶時,諫院闕啓,亦且有日,俱涉未安。除陳疏未承批在外未署經外,未肅拜呈告人員,竝卽牌招察任,何如?傳曰,允。
鄭楷啓曰,以副校理趙翼命,牌不進,罷職傳旨。傳曰,推考傳旨捧入。
又以弘文館言啓曰,副校理趙翼命,旣有只推之命,更爲牌招察任,何如?傳曰,允。
兪命凝啓曰,以副校理趙翼命,再招不進,罷職傳旨。傳曰,推考傳旨捧入。
又啓曰,卽者禁府都事來言,今日當爲鞫坐,而大臣病患,一向無減,不得開坐云矣,敢啓。傳曰,知道。
副修撰吳命新疏曰,伏以,塊苫餘喘,跧伏松楸,百感塡臆,萬事灰心,不意甫闋麻制,旋被鴻私,玉署新命,遠辱鄕廬,恩光所及,蓬蓽生輝,而榮不逮親,慰悅無地,恩綸入手,感淚盈眶,倘來華貫,匪榮伊慼,觸境生悲,何以爲心?仍念君親義重,本無輕重,隨其所在,各致其力。今臣不幸,風樹不停,高堂共職,永負此生,移孝爲忠,政在今日,況臣曾忝宮僚,三朔持被,而適値侍湯之日,离筵久停,竟未得一望淸光,旣出春明,便隔弱水,星霜累換,倐爾七載,耿耿葵忱,蘊結于中。幸今運屬大來,善類茅征,臣於此時,猥廁金閨之彦,仰瞻日月之光,則是臣平生之至榮,亦臣宿昔之至願,豈敢遲回有所控免,而第臣才分庸愚,學識鹵莾,經傳之旨,一未窺斑,加以喪變以來,神精昏耗,剽竊之得,十喪八九,尙何以備顧問而演絲綸,以副我聖明掄簡之意哉?百爾揣量,實無承當之望,玆不得不冒死哀籲於天地父母之前。伏乞聖慈,俯垂矜察,特許鐫遞臣館職新除,以重榮選,以安私分,千萬幸甚。臣無任屛營祈懇之至,謹昧死以聞。答曰,省疏具悉。爾勿控辭,從速察職。
兪命凝,以兵曹言啓曰,朝參擧動時,本曹堂上,當全數侍衛,而參知臣朴弼夢,方有身病,不得行公,明日侍衛,無以備員,令政院稟旨變通,何如?傳曰,允。
又啓曰,因兵曹草記,朝參擧動時,本曹堂上,當全數侍衛,而參知朴弼夢,方有身病,不得行公,令本院稟旨變通事,允下矣。參知朴弼夢,身病旣重,明日擧動時,勢難進參,合有變通之道,何以爲之?敢稟。傳曰,參知朴弼夢改差。
又啓曰,因本院啓辭,參知朴弼夢改差事,命下矣。其代,令該曹口傳差出,仍卽牌招察任,何如?傳曰,允。
吏曹口傳政事,以沈珙爲兵曹參知。
兪命凝,以迎接都監言啓曰,都監郞廳忠勳府都事沈維賢,旣已移差於錄勳都監,其代以軍資監主簿李震佐差下,使之察任,何如?傳曰,允。
司諫李眞淳啓曰,臣於本院,論前判書洪致中之啓,意見有不同者。蓋致中平日言議,太無稜角,向來處事,亦有做錯,臣亦病之。然其居官任職,不無長處,遭彈沈廢,日月已久,稍欲甄收,亦出於聖代寬厚之意,而今者臺啓又發,持之不已,至於忘君負國巧黠回邪等題目,下語太深,殊欠論人平恕之道,有不可苟同隨參者。旣未隨參,則勢難仍冒於臺次,請命遞斥臣職。答曰,勿辭。
兪命凝啓曰,司諫李眞淳,再啓煩瀆,退待物論矣。傳曰,知道。
又啓曰,新除授兵曹參知沈珙,當爲牌招,而闕門已閉,明日待開門出牌之意,敢啓。傳曰,知道。
正言金重熙疏曰,伏以,臣之老母,去年秋間,隨臣家姪濰,往在金城縣任所,而今年八十有一,自少善病,向衰益甚,常有澟澟之憂矣。今見來書,臣母自去月晦間,宿患腹痛,觸寒復發,症情危篤,食飮全却,氣息綿綴,轉側須人,已過五六日,小無差減之勢云。臣聞來方寸煎灼,精神亂越,急於歸護,未暇請由,投疏下去,臣罪萬死。伏乞聖慈,亟削臣職,俾令往救母病,仍治臣擅離之罪,以肅朝綱,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭,救護老母之病。
上在昌德宮。停常參·經筵。
自辰時至午時,日暈。
大妃殿·中宮殿,藥房問安。答曰,知道。
藥房提調李台佐,副提調李世最啓曰,歲律維新,寒氣未解,伏未審此時聖體,若何?大妃殿氣候,亦復何如?今日是入診日次,而朝參相値,不得啓請矣。臣等不任憂慮,敢來問安。答曰,知道。無事,慈殿氣候一樣矣。
兪命凝啓曰,備邊司郞廳來言,今日賓〈廳〉坐起日次,而朝參擧動相値,不得來會云矣,敢啓。傳曰,知道。
任舜元啓曰,今日持公事入侍日次,而朝參擧動相値,頉稟。傳曰,知道。
朝參罷後,大殿,藥房問安。答曰,知道。
兪命凝,以都摠言啓曰,今日入直內三廳武兼禁軍及軍兵等,當爲中日習射,而朝參擧動相値,不得爲之之意,敢啓。傳曰,知道。
鄭楷啓曰,卽者禁府都事來言,今日當爲鞫坐,而大臣病患,一樣無減,不得開坐云矣,敢啓。傳曰,知道。
朴熙晉,以弘文館言啓曰,副校理趙翼命,旣有只推之命,更爲牌招察任,何如?傳曰,允。
初五日辰時,上御仁政門。朝參入侍時,都承旨李世最,左承旨任舜元,右承旨朴熙晉,左副承旨兪命凝,右副承旨鄭楷,同副承旨李眞儒,假注書權扶·南泰慶,記事官尹晉·尹容。百官禮畢後,右議政崔錫恒進伏曰,歲後日氣猶寒,聖候,若何?上曰,無事矣。大妃殿氣候,何如?上曰,安寧矣。又曰,中宮殿氣候,何如?上曰,一樣矣。世弟氣候,亦何如?上曰,平穩矣。錫恒曰,臣伏見歲首備忘記,至誠惻怛之旨,藹然於絲綸之表,凡爲臣子,孰不感激泣下乎?如臣不才,忝居輔相之任,當此飢饉荐臻艱虞溢目之日,旣不能裨補絲毫,獨使至尊,憂勞於上,此皆臣等之罪也。竊詳聖敎中要旨,以賙賑備禦,惓惓不已,求助於臣隣者,至矣。爲今日急先務,豈有過於二者哉?賙賑之策,與廟堂諸臣,反覆商確,略已區處,而第遠近流丐之民,如或坌集都下,則此最難處,而然當與主管之臣,別爲講究,思所以濟活之方,而至於備禦之策,初無軍制如騎正兵之類,皆以收布,以補經費,外方軍兵,只有束伍,而皆是公私賤疲殘莫甚之卒,決非得力於緩急。三軍門軍兵,稍爲精鍊,此則輦下親兵,不可爲臨急禦敵之用,當與將臣,更可講究,而百爾思量,實無善策,莫知其所以爲計也。備忘中,有無敵國外患者國恒亡之敎,此固先聖之訓,而誠後世人主之龜鑑也。古語曰,宴安鴆毒,殷憂啓聖,君臣上下,果能以此爲心,如在干戈搶攘之中,則可以協和朝論,可以收拾人心,聖敎及此,此實興邦起衰之長策也。更願以此一念,存着於淵衷,無少間斷,施之於日用事爲之間,勿歸於空言文具之末,區區之望也。上曰,當留意焉。錫恒又曰,伏聞日昨筵中,以應敎李世德,不參於賓廳次對事,有拿推之命。蓋去月二十八日,適有時急稟定之事,臣與備局諸宰,敢請入對,此與賓廳次對有異。政院初無知委之擧,故三司俱不入侍,本非儒臣之罪也。況世德之除拜玉堂,在於當日,雖欲入侍,有不可得,而終被拿命,豈非至冤乎?合有分諫之道,故敢此仰達。上曰,依爲之。出擧條。錫恒又曰,奉敎申致雲,以御前行步緩緩,亦有拿推之命。致雲以年少微官,豈敢有一毫慢蹇之意哉?設或有不善周旋之失,似非深罪之事,且昵侍前席,旋就牢狴,終有欠於聖朝寬大之體,似當有疏釋之典,故敢此仰達。上曰,疏釋,可也。出擧條。錫恒又曰,殿下曾以此等事,屢下嚴旨,或遞罷或拿推,非止一二,雖因匡救之言,旋卽反汗,爲人臣子,聞此嚴敎,何以自安於心乎?大抵年少名官,天威咫尺之前,或有不善周旋之事,此不過惶恐失措之致,夫豈有慢忽驕蹇之理乎?聖明徒見其趨蹌之際,行步稍遲,奏事之間,不嫺辭令,輒疑其傲慢,斷非其本情。伏望聖明,原其心恕其迹,則上無過中之擧,下無悚懼之念,區區所懷,惶恐敢達。上曰,然矣。錫恒又曰,殿最居中居下守令,例於都目政差出,而畿內守令,勅行當前,多有策應之事,勢難等待大政,後日政差出事,分付該曹,何如?上曰,依爲之。出擧條。錫恒又曰,今此朝參,乃是盛事,在庭臣僚,孰不拭目聳觀乎?然此則一年一度而已,元非頻數設行之事,終不如頻開講筵,引接儒臣之爲便當。蓋經筵則旣有知事與玉堂上下番,領事亦可入侍,又有特進官與武臣,不但將就啓沃之益而已。民間疾苦吏治得失,亦可以討論講求,其有益於治道,亦不淺尠。伏望徐待日晷和暖,日御便殿,進講經訓,則端本淸源,修齊治平之道,不外於此,故敢此仰達。上曰,亦當留意焉。判義禁沈檀所啓,臣待罪金吾之長,因大臣有故,鞫事遷就,權盡性上變,而一番開坐之後,仍又停罷,當問之人,旣已請拿,而亦未及拿來。此雖出於事勢使然,而其爲惶恐,有不可勝言。昨日有內官崔泓拿問之命,而泓年過七十,故拘於法例,不得請刑,敢請上裁矣。及承判付有照律之命,而傳旨中,排軋君父,是何等罪名,所當依聖敎各別嚴斷,而排軋二字,旣非常用文字,罪名輕重,有難酌定,必有自上下敎然後,可以議讞,惶恐敢達。李眞儒曰,沈檀以崔泓擬律事,有所仰達矣。上曰,當用何律乎?眞儒曰,臣不讀律,未知其罪當用何律,問于獄官而處之,似爲得宜矣。檀曰,以罪名論之,重可以竄配,輕可以奪告身,當照以何律乎?上曰,奪告身,可也。出擧條。檀,又曰,大臣旣有所達,臣亦有區區所懷,敢達。自古帝王所恃者,民心而已。向日凶黨,殘虐窮民,八路如在塗炭,及至更化之初,咸仰子惠之政,而殆過一年,了無及民之實効,民生倒懸,怨讟滋甚。賈誼所謂痛哭流涕,政爲今日道也。歲首備忘,辭旨懇惻,莫不聳動,山東父老之扶杖聽詔,河北將士之相顧感泣,庶復見於今日,而第念徒言無實,感人者淺。若非大段作爲,則臣恐至誠憂民之旨,終歸文具,而親民之官,不能仰體德意,盡心撫摩,則民心何以收拾,民怨何以止息乎?守令擇差之敎,前後非一,而不見實效,嚴務政官,各別擇差,使斯民得脫倒懸之急,實爲今日急先務也。且念雖在平時,恒若臨亂之日者,實帝王保邦制治之道,則日昨聖旨中所謂無敵國外患國恒亡者,非此之謂乎?然卽今邊境,姑無警急之憂,而京外騷屑,猝然朋興,以至有識士夫,亦多避亂者云。人心如此,若至於離散波湯之境,則臣恐其憂反有甚於遽憂也。臣意則鎭定民心之道,誠不可緩也。至於自强之策,陰雨之備,惟當從容講究,勿致騷擾民間,恐或得宜矣。上曰,依爲之。檀又曰,臣曾以逆家籍沒家産充補民役事,仰請蒙允矣。聞其財産,太半閪失,賑廳所收,僅爲三千兩之錢,以此充補畿民春大同折半,而本數不多,折半之外,未得全減云。卽今民事,誠爲渴悶,逆家田畓,殆遍一國,此皆出於凶逆輩斂民之物,不可他用,宜補民役,而伏聞盡屬於糧餉廳,或爲各司折受云。京各司雖或殘薄,旣皆年久支保,則雖非逆産,亦豈難支,而況軍門則素稱豐裕,尤不當圖取。臣於此,不勝慨然。軍門各司劃給田畓,盡數移付賑廳,以其稅穀,充補民役,恐合事宜矣。戶曹判書李台佐曰,沈檀之言雖好,而有不可行者。東國之俗,少有事端,則輒致騷擾,況康熙死,則我國受亂之說,已爲恒言,故北咨一來,騷屑轉加。此不可家道戶說而止者,惟當靜以俟之,以待前頭勅使之復至,詳聞彼中之聲息,則騷屑庶可稍息,而卽今切恐之憂,在於生民之困瘁,則以逆産補民役云者,意非不好,而其間亦有曲折矣。籍産雜物發賣之數,僅爲三千餘兩錢,而籍沒家舍,試爲折價,則其數亦是四五千金,及其斥賣之時,其果辦得數三千金,又何可必,而朝家旣以此蠲減畿民之役,其在有司奉行之道,不敢遲緩,而家舍買賣,本不容易,不得已先以賑廳米畿甸今春大同,折半防納,今春大同折半之數,將至於五千餘石,設有不足,自本廳推移充給之意,草記分付於畿營矣。家舍之斥賣,本自不易,且値騷屑,尤無願買之人。假使斥賣,自當入於大同折半減給之數,則今無可論,而沈檀則不知委折,乃以家舍之至今不賣,以補民役爲言矣。況今勅行絡繹,策應多端,非但畿民之受困,兩西之民,亦皆塗炭,豈可以若干錢穀,一一遍及耶?爲今之道,莫如愼擇守令,畀以蘇殘之責,申飭道臣,痛禁科外之斂,聖上亦宜克務儉德,凡係禁中用度,一切減省,如在兵戈搶攘之中,一年二年,捱過歲月,則雖無目前之所益,自有及民之遠效矣。檀曰,家舍買賣,誠爲不易,而若毁撤村瓦,發賣於廛人,則數日之內,可以盡賣,且破家瀦澤,乃是應行之法,而今番則一不擧行,此尤寒心。諸賊家舍,毁破發賣,屬之賑廳,則民蒙其惠,而國法亦可行矣。台佐曰,臣亦欲撤毁材瓦而賣之,業已招問廛人,則廛人,亦以騷屑方甚,而無願賣者爲言,至今未得區處者,蓋以此也。且逆家田畓之屬於餉廳,舊例則然,設令移屬賑廳,使之斥賣,其買賣之難,與家舍無異矣。檀曰,何必斥賣乎?以其千餘石種地,一年所收,其數不少,自賑廳收稅,以補民役,則不無所益,而今聞士夫家,或有圖得手決,以爲收稅之資,而官稅不實云,臣則竊爲慨然也。台佐曰,今年籍沒田畓收稅,已屬於餉廳,誠難變通,且其各處所收稅穀,不能一一推尋,數甚不多,亦何能裨補民役耶?姑待明年更議,宜矣。檀曰,餉廳雖無此,亦曾支過,而卽今民生之困瘁至此,惟當速移賑廳,以救其急,何必待明年乎?李眞儒曰,此則沈檀之言,是矣。此等田土,皆是權凶輩浚民之膏血,以自營産者實宜,還補民役事,苟可爲,何待明年乎?台佐曰,籍沒田畓數爻成冊,自諸道時未齊到,而稅穀,各邑旣不能一一推尋,都數似爲些少,雖甚些少,第自今年爲始,以其所收,移屬賑廳,以補民役,宜矣。上曰,依爲之。出擧條檀又曰,德興大院君奉祀孫,以犯逆之故,朝家之改定奉祀,其意甚重,而祭器及田畓財産,一不移給,其縱恣無嚴,誠極痛駭。新定奉祀孫李弘模,每當祀享,出債以行云,事之未安,莫此爲甚。曾前奉祀家人,令攸司囚禁科罪後,祭器及田民文書與財産等物,一倂推給,何如?上曰,依爲之。出擧條兵曹判書李肇所啓,臣方兼管錄勳事,故欲有所仰達矣。會盟祭吉日,趁今晦前推擇事,旣已草記允下,錄勳一款,似當先期停當,而當錄之人,有睦虎龍一人矣。虎龍初則定爲一等,而今旣爻周,更無定等之事,虎龍當以何等勘勳乎?問于大臣定奪,何如?崔錫恒曰,此事,臣欲仰達而未暇矣。睦虎龍,旣是上變人,則當爲三等矣。禮曹參判李師尙曰,今此逆獄,實前古所無之變,而只以上變人,草草勘勳,其在國體,極涉未安,不但臣意之如此,外議亦皆爲然。虎龍之外,似應有當錄之人,下詢于大臣,何如?錫恒曰,勘勳一事,時未停當,外議旣如此,則似當有商確之道,而事係重大,非承問臆對之事,退而相議,後日登對時,當爲定奪矣。上無發落。礪山君枋所啓,臣猥膺專對之任,匪久當出疆,而使事有變通之事,頃詣實廳,以官銀四萬餘兩,一依戊戌年進香使例,出給行中員譯,以爲聚斂需用事,草記蒙允矣。其後因大臣陳達,只以訓局元銀七千兩,他衙門銀三千兩,通計限萬兩許貸,而所謂元銀,旣非可用之銀,卽今節使,纔已入去,萊貨頓絶,以此無私貨入去之事,收斂取用,已無其路。且雖在平常時,使行之彼中需用,小不下五六千兩,況今胡皇新立,事情難測,以彼人溪壑之慾,恐嚇徵索,必多其端,空手以往,易致生事。臣等之狼狽,固無足恤,而若因此僨事辱國,則其爲朝廷之憂,亦不細矣。廟堂諸臣之意在恤費,臣非不知,而此亦關係國事,故復此陳達,更爲下詢大臣,或劃給數千兩銀,以爲全數需用之地,或加貸數萬兩,以爲收斂取用之資,何如?李眞儒曰,使行拜表,只隔數日,大臣·戶判,今方入侍,卽爲下詢決定,何如?李台佐曰,使行時許貸公貨,未知始於何時,而公貨,因此耗縮,已成痼弊,以戶曹言之,許貸而不捧者,其數不啻夥然。江華所在五萬兩內,卽今所餘者,只是五千兩,其他平安監兵營銀貨,亦皆類此。此皆由於逐年使行時所貸者,小不下三四萬兩,而一入商譯之手,百般謀避,無意還納故也。銀貨,非我國土産,而有貸無償,轉至耗失,國儲將何以支堪乎?今番使行,有異於他,彼中事情,有未可測,則使臣之請貸銀貨,以備不虞者,亦出於周思之意,而凡事窮則變而通之,何可因循謬規,復爲出給,以致閪失乎?故相臣崔錫鼎,曾在乙亥年間,奉使燕京,所幹者封典重事,而齎去公貨,未滿萬兩,及到彼中,或勸以行貨,錫鼎曰,封典國之大事也,成與不成,豈在銀貨乎?旣無所費,卒能竣事,錫鼎以經術大臣,識慮過人,於此可見。其後錫鼎常曰,使价之多帶銀貨,適足見侮,若徒手執鞭之去,則彼亦知行橐之無儲,而無所求索矣,此言可謂知奉使之體矣。今番則只是陳慰進香之事,似無大段行貨之慮,只以千餘兩劃給,使之齎去,有用處則用之,無用處則還爲持來,似無所妨,詢問大臣,何如?崔錫恒曰,此事,臣於前日筵中,已爲陳達矣。大抵銀貨,非我國士産,年前使行,則萊館倭銀,多數出來,故使行時員譯輩持去者,頗有餘裕矣。近年以來,倭館之銀,乏絶已久,戶曹及各衙門銀貨,前後使行許貸者甚多,而或納其半,或三分之一,甚者若干兩外,全不還納。以此諸處銀貨,皆已罄竭,雖欲優貸,其勢末由。頃日筵中,以訓局元銀七千兩,及地部與他軍門銀三千兩,合一萬兩分定之意,陳達蒙允矣。又因訓局草記,將欲以元銀折價,充給於砲保裁減之數,入啓允下,一萬兩內,除出七千兩,則所餘無多,他無推移分定之處。天下之事,窮則變,今若以戶曹銀一千兩,白給使行,以爲緊急周旋之費,則戶曹雖有所失,似不至大段,以此定式施行,何如?上曰,依爲之。出擧條枋曰,在前雖無官貨,無弊往來者,以其有私貨也。今則私貨無入去之事,而至於方物中,如白綿紙·實果等物,亦有點退之弊。如此之時,不行人情,則何以能䌤縫乎?臣雖無狀,非敢爲譯舌輩,有所煩請,此實關係使事,故不得不仰達。金始煥曰,常時使行,雖無大段周旋之事,循例需用,不下五六千兩云,臣初聞之時,亦且驚惑矣。況今番則需用多少,不可預知,以空手入去,何能措手乎?旣無私貨,請得公貨,實出於不獲已,而今若以一千兩定數劃給,則其加用與不用,何以知之乎?錫恒曰,今番使行,乃是新皇帝卽位後陳慰之使,與年例節使有異,或有意外生梗之端,則周旋預備之道,不可不念及,奉使之人,身當重任,欲爲貸去銀貨,勢固然矣。廟堂非不欲曲副,而銀貨罄竭,如上所陳,今此白給千金,亦出於曲爲使行地也。況所謂行貨之事,使臣全不管攝,一付於象胥輩,其間費用多寡,何由得知乎?一千兩雖曰不多,緊用處,則亦可以周旋,且聞彼人,亦知使行所齎銀貨多少,若多數齎去,則恐喝徵索,無所不至。如或空手入去,則雖欲徵索,有不可得,年前領相,以冬至使赴燕時,初不請得公貨而去,終不生梗,無事復命,雖無銀貨,恐不至於生事之境,此則不必過慮矣。上無發落。獻納權益寬所啓,頃日同僚,以前判書洪致中收用之命,還收之意,有所論啓,臣於日昨詣臺之時,略加刪潤其辭而傳啓矣。昨伏見右僚避辭,則斥之以持之不已,結之以不可苟同,夫兩僚之論,雖有淺深之殊,而大意則固無不同,致中之本末長短,兩僚各自知之矣。原初遭彈,沈廢右僚,亦不以爲非,則何乃反尙寬厚,不欲同參於峻發之論也?臣旣一遭傳啓,今於右僚之避,有不可晏然者,請命遞斥臣職。上曰,勿辭。
李眞儒所啓,獻納權益寬,再啓煩瀆,退待勿論矣。上曰,知道。
掌令柳諫,持平金始燁所啓,請門黜罪人李喜朝,亟命極邊遠竄。措辭見上上曰,勿煩。金始燁曰,李喜朝終不可置之矣。渠本無學識,欺世盜名,此固已不厭於物情,而況申球,旣被誣賢之罪,則喜朝以同罪之人,何可獨漏乎?李眞儒曰,近來從諫之德,漸不如初矣。今當歲首,如此之啓,實宜快賜允從,以示更新之意。上曰,依啓。柳諫·金始燁所啓,請亟寢遠竄罪人閔鎭遠放釋之命,仍令極邊遠竄。措辭見上上曰,勿煩。又所啓,請故承旨金普澤,亟命追奪官爵。措辭見上上曰,勿煩。又所啓,請徑斃罪人舜澤,令王府亟擧收孥籍産之典。措辭見上上曰,勿煩。又所啓,請庭請議罷時卿宰以下及三司諸人之合辭唯諾者,竝遠竄。措辭見上上曰,勿煩。又所啓,請前正言金礪,極邊遠竄。措辭見上。上曰,勿煩。又所啓,請前典籍李星彩父子,竝遠地定配。措辭見上上曰,依啓。又所啓,請全羅道麗水廢縣,令廟堂從長變通,以舒一方倒懸之急。措辭見上上曰,依啓。又所啓,請前部將李壽岳,令攸司囚禁,各別明覈,依律勘斷。措辭見上上曰,依啓。又所啓,請南兵使申命仁,罷職不敍。措辭見上上曰,依啓。李眞儒曰,臺啓中,如金普澤,雖使至今生存,亦當連坐,今此追奪之請,不可不允從。上曰,依爲之。眞儒又曰,金春澤諸弟子姪,絶島定配事,雖因諫院,無入侍之員,不得連啓,而此等惡逆之類,其在不與同中國之義,決不可容貸,似此臺啓,亟宜允從矣。上曰,依爲之。諸臣奏事畢,上還入,大內諸臣,遂以次退出。
上在昌德宮。停當參·經筵。
朴熙晉啓曰,吏曹郞廳來言,承旨有闕,政事,何以爲之?取稟。傳曰,過齋戒後爲之。
都承旨李世最,右承旨朴熙晉,左副承旨兪命凝,右副承旨鄭楷,同副承旨李眞儒啓曰,臣等,卽伏見禁府判下公事,有罪人金時發·洪彦度·文德獜等除刑推議處之命,臣等,竊以爲不然也。夫時發,以頤賊之女壻,擅拆王府之秘牒,拘繫急傳之郵卒,彦度,隱匿哲人,稱以方往義人謫所,肆然欺罔,拒逆君命,文德獜,喜賊處搜探文書,面乞於都事,私請還給。三人罪狀,干係鞫獄,該府之更請加刑,獄體當然,而今者除刑之命,出於意外,嚴訊輸情,斷不可已。請還收金時發·洪彦度·文德獜等除刑議處之命,仍令王府更加嚴刑,期於得情。臣等,忝在近密,區區所懹,惶恐敢啓。傳曰,依啓。
鄭楷啓曰,司諫李眞淳,獻納權益寬,引避退待,諫院無行公之員,處置歸於憲府,而憲府多官,或未肅拜,或在外或呈告,尙未處置,除未肅拜在外,外呈告人員,竝卽牌招,以爲處置之地,何如?傳曰,允。
又啓曰,卽者禁府都事來言,今日當爲鞫坐,而大臣病患,一樣無減,不得開坐云矣,敢啓。傳曰,知道。
朴熙晉,以弘文館言啓曰,本館上番,連日闕直,事體未安,副應敎李世德,旣已帶職蒙宥,卽爲牌招察任,何如?傳曰,允。
又以成均館官員,以知館事意啓曰,今正月初七日儒生上旬輪次,當爲設行,而大提學·大司成,俱未差,且與春享大祭齋戒相値,限內不得爲之,今月內無故日退行之意,敢啓。傳曰,知道。
以慶尙監司李廷濟去秋冬等褒貶啓本中,禿用山城別將姓名誤書,待罪事狀啓,傳于兪命凝曰,勿待罪事,回諭。
以掌令徐宗廈,牌不進,罷職傳旨,傳于李眞儒曰,推考傳旨捧入。
朴熙晉,以實錄廳郞廳,以摠裁官意啓曰,二房郞廳柳綏,身病甚重,今姑改差,其代以副司果李太元差下,仍卽牌招察任,何如?傳曰,允。
又以實錄廳郞廳,以摠裁官意啓曰,三房分授時政記刪節書役,旣已告畢,堂上行副司直吳命峻,行大司諫南就明,兵曹參議吳命恒,吏曹參議李明彦,郞廳副司果李巨源,持平金始燁,司書沈埈,修撰李顯章,正言柳壽垣等所帶兼春秋,依例減下,員役等,爲先減去,且上直郞廳,初以二員,通三房入直,而今則三房旣罷,以一員上直之意,敢啓。傳曰,知道。
又以承文院官員,以都提調意啓曰,月食咨文,旣自禮部移咨,回答咨文,依例撰出,順付於今番陳慰使行之意,敢啓。傳曰,知道。
又以承文院官員,以都提調意啓曰,頃因陳慰進香使所啓,以爲今番進香方物中,白綿紙及白紙,各以五千卷磨鍊啓下,而取考謄錄,則癸未年,以五千卷書塡於咨文啓單中,辛丑年則初書以五千卷,而付紙於五字之上,改以一字,其間必有委折,而博考槐院及禮曹所在謄錄,而終難明白覈出。事在可疑,則五千卷之持去,似爲完備,依啓下當爲持去,而辛丑年例,果是一千卷,則咨文中數爻,將不免相左,而啓下文書,使臣有難擅自擦改。臣意則齎去咨文,作爲二件,一件則以五字書塡,一件則以一字書塡,入燕京後,使譯官先探禮部前例,呈納咨文,似爲完備,令槐院稟處事,允下矣。癸未·辛丑兩年謄錄,果如是相左,而他無可考文書,則五千卷之持去,誠爲得宜,而齎去咨文,作爲兩件,似爲煩稪,咨文中五千卷之五字,姑勿書塡,行到燕京,問于禮部,知其數爻後,從實書塡,恐爲得宜,以此分付使行,何如?傳曰,允。
李眞儒啓曰,獻納權益寬,當爲牌招,而家在稍遠,門限已至,待明朝出牌之意,敢啓。傳曰,知道。
掌令柳諫啓曰,請亟寢遠竄罪人閔鎭遠放釋之命,仍令亟邊遠竄。請徑斃罪人舜澤,令王府亟擧收孥籍産之典。請庭請議罷時卿宰以下及三司諸人之合辭唯諾者,竝遠竄。請前正言金礪,極邊遠竄。措辭竝見上司諫李眞淳,以臣於本院論前判書洪致中之啓,意見有不同者。蓋致中平日言議,太無稜角,向來處事,亦有做錯,臣亦病之,然其居官任職,不無長處,遭彈沈廢,日月已久,稍欲甄收,亦出於聖代寬厚之意,而今者臺啓又發,持之不已。至於忘君負國巧黠回邪等題目,下語太深,殊欠論人平恕之道,有不可苟同隨參者。旣未隨參,則勢難仍冒於臺次。獻納權益寬,以頃日同僚,以前判書洪致中收用之命還收之意,有所論啓,臣於日昨詣臺之時,略加刪潤其辭而傳啓矣。昨伏見右僚避辭,則斥之以持之不已,結之以不可苟同。夫兩僚之論,雖有淺深之殊,而大意則固無不同,致中之本末長短,兩僚各自知之矣。原初遭彈沈廢,右僚亦不以爲非,則何乃反尙寬厚,不欲同參於峻之論也?臣旣一遭傳啓,今於右僚之避,有不可晏然者。竝引嫌而退。强自立異,不欲同參,揆以臺體,勢難仍在。刪潤論啓,旣有意見,崖異之論,在我何損?請獻納權益寬出仕,司諫李眞淳遞差。答曰,不允。處置事,依啓。
左承旨任舜元疏曰,伏以,臣年踰七旬,衰敗已甚,夙夜之任,本非所堪,而感恩怵義,不敢爲自便之圖,黽勉行公,已涉三朔,出入之際,行步蹣跚,奔走之餘,筋力憊竭,加以觸冒風寒,積傷生病,種種疾痛,殆難名狀,而只緣歲賀朝參,大禮稠疊,職在近密,義難言病,不得不忍死趨參矣。昨日公退,病果大作,渾身寒戰,肢體如束,壯熱陞降,頭䐉若碎,目不得交睫,身不得貼席,咽喉浮痛,水醬不入,吐瀉兼發,元氣薾然,昏迷不省,作一僵屍,旬月之內,萬無復起爲人之望。出納重地,不宜緣臣而暫曠,玆敢疾聲哀籲於天地父母之前。伏乞聖慈,曲垂矜愍,亟許鐫遞臣職名,俾得安意調治,以尋生路,不勝幸甚。臣無任屛營祈懇之至,謹昧死以聞。踏啓字
上在昌德宮。停常參·經筵。
自辰時至申時,日暈。夜一更,月暈。
朴熙晉啓曰,來十一日文臣殿講日次,而進香使拜表日相値,頉稟。傳曰,知道。
又啓曰,今日持公事入侍日次,而大祭齋戒相値,頉稟。傳曰,知道。
鄭楷啓曰,卽者禁府都事來言,今日當爲鞫坐,而大臣病患,一樣無減,不得開坐云矣,敢啓。傳曰,知道。
朴熙晉啓曰,陳慰兼進香正使礪山君枋,副使戶曹參判金始煥,來詣請對矣。傳曰,引見。
備忘記,傳于朴熙晉曰,史官一員待命,騎馬三匹立之。
假注書權扶服制,代以李日躋爲之。
兵曹口傳政事,副司直任舜元。
吏曹口傳政事,實錄兼春秋李太元。
朴熙晉以實錄廳郞廳,以摠裁官意啓曰,一房堂上沈檀病,代行司直吳命峻差下,戶曹參判金始煥出疆期迫,改差,其代,以吏曹參議李明彦差下,郞廳趙翼命違牌坐罷,代以修撰李顯章差下,二房堂上朴泰恒病,代以兵曹參議吳命恒差下,刑曹判書金演奉命在外,代兵曹參知沈珙差下,竝卽牌招察任,使之速了刪節之役,何如?傳曰,允。
吏曹口傳政事,實錄兼同春秋吳命峻,兼春秋吳命恒·李明彦·沈珙·李顯章。
朴熙晉,以錄勳都監言啓曰,保社功臣御覽會盟軸,以見樣造成之意,敢達請下矣。長廣規制,今已見樣,而內藏之軸,久未還入,事體未安,故謹以封進之意,敢啓。傳曰,知道。
宗廟·永寧殿親傳香後,大殿,政院·玉堂·藥房問安。答曰,知道。
領議政趙泰耉箚曰,伏以,三陽回泰,萬品維新,元朝賀班,動植均歡,今日朝參,百僚咸造。臣於此時,慶祝自倍,區區犬馬之誠,豈不欲一登文陛,仰瞻耿光,而一疾沈綿,與死爲隣,迄玆三載,轉難爲自力造朝,其勢末由,心欲强起,輒復頹頓,瞻望雲天,但有涕淚。經年曠務,國事可悶,而今此廢禮,臣罪尤重,病裡惶悚,無地自容。況且鞫獄久滯,收殺漸遲,前後申飭之旨,不啻丁寧,而緣臣病重,久未擧行,揆以事體,曷敢自安?乞遞臣職,以幸公私焉。抑臣憂愛之忱,有不能自已,竝此仰陳焉。今之國事,可謂岌岌殆哉。傾否濟艱,寔在我殿下一心做去,當此履端之初,益致日新之工,師天地發育之仁,普推惠澤,法風雷奮厲之象,痛戒委靡,以之導迎和氣,懋昭陽德,豈非殿下所當勉者也?春煦漸長,講筵頻開,日接賢士,討論經史,是群下所共顒望者,而臨御數載,法講長廢,輿情憂鬱,已不可勝言,而日昨召對纔罷,天威遽震,玉署橫經之官,蘭臺秉筆之臣,一時下獄,光景錯惡。筵席步趨之緩忽,固在可警,而近侍拿囚,終有損於優容之道。至於李世德事,尤是非辜。備局請對,本與日次入侍有間,玉堂之不入參,固是前例,況世德之出肅新除,又在請對之後,則伊日不參,其勢固然。以此爲罪,殊非原情定罪之道,宜加徐究,竝卽宥釋焉。臣非爲二臣地,實恐殿下,喜怒或未得中,處分或失太遽,敢此仰請,惟聖明澄省焉。取進止。答曰,省箚具悉卿懇。有疾未參,別無所傷。歲首勉戒,言甚切至,可不加意焉?兩臣被拿,已有疏釋之命,安心勿辭,從速論道,以副予望。仍傳曰,遣史官傳諭。
初七日辰時,上御宣政殿。宗廟永寧殿春享大祭親傳香入侍時,都承旨李世最·右承旨朴熙晉·左副承旨兪命凝·右副承旨鄭稭·同副承旨李眞儒·假注書權扶·南泰慶·記事官申致雲·尹容。
朴熙晉啓請引入獻官,假注書權扶,承命出宣政門,導獻官,入永寧殿獻官密昌君樴,宗廟獻官右議政崔錫恒,趨詣東階上。通禮啓請出就褥位,上出就褥位,獻官進詣于香卓之左。熙晉奉香祝,進于上,上跪受,親傳于獻官,獻官跪受而出。通禮啓請鞫躬,上鞫躬,紙送禮訖。熙晉啓請入來。諸臣以次退出。
初七日未時,上御熙政堂。陳慰兼進香正副使請對入侍時,正使礪山君枋,副使金始煥,右承旨朴熙晉,假注書南泰慶,記事官申致雲·尹容。
礪山君枋所啓,臣等於再昨朝參,以官貨請得事仰達,而廟堂只以一千兩,許以白給。今此使行,適當彼中有事之初,其執頉生事之端,雖不可預料,而若或有意外之事,則以此一千兩,將何以措手乎?伊日臣等,復以加得之意,縷縷煩請,而大臣·重臣,深慮國計之蕩竭,大加防塞。臣等亦豈不知廟堂恤費之意,而常時使行之彼中需用,小不下五六千兩。況今番使行,與他有異,而且無私貨入去之事,推移需用,實無其路,誠爲渴悶。當初所許貸一萬兩內,一千兩則以白給帶去,九千兩則依前定奪許貸,以爲回還後卽賞之地,則在公家,亦無所失矣。此非爲使行地也,實係國事,故已與大臣相議,而復此仰達矣。上曰,依爲之。金始煥曰,然則斯速稟處之意,分付廟堂,何如?上曰,依爲之。出擧條朴熙晉曰,江原監司李翊漢,以定州牧使,除拜本職,故除拜已久,自任所今始上來矣。本道賑政,方待新使之下來,而以辭疏未承批之故,尙未辭朝,本道民事,誠爲可慮。其辭疏,速爲下批,仍爲催促下送,何如?上曰,依爲之。諸臣,以次退出。
上在昌德宮。停常參·經筵。
下直,麻田郡守黃處信。
永徽殿王世弟春享大祭親臨後,政院·玉堂問安。答曰,知道。
朴熙晉啓曰,小臣今日議政府方物封裹事進去,下直。傳曰,知道。
鄭楷,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,都摠管朴泰恒,以右參贊方物封裹時,議政府晝仕進去之意,敢啓。傳曰,知道。
又以弘文館言啓曰,本館番次,近甚苟簡,校理柳弼垣,以親病陳疏,雖未承批,引入已久,副校理尹游,連呈辭單,尙未行公,竝卽牌招察任,何如?傳曰,允。
李世最啓曰,假注書李日躋,時無職名,依例付軍職冠帶常仕,何如?傳曰,允。
有政。吏批,行判書李光佐奉命在外,參判鄭齊斗在外,參議李明彦進,同副承旨李眞儒進。吏批啓曰,判書李光佐奉命在外,參判鄭齊斗在外,小臣獨政未安,何以爲之?敢稟。傳曰,只出緊任。
又啓曰,京畿貶遞守令,今當差出,而擬望之人乏少,未準朔禁軍將竝擬,何如?傳曰,允。
又啓曰,大司諫,今當差出,而擬望之人乏少,外任竝擬,何如?傳曰,允。
又啓曰,新除授長興府使崔必蕃戶奴呈狀內矣,上典,迫於催促,强疾出肅,而前患添劇,萬無復起之望,斯速入啓處置云。身病果爲添劇,則不可强令赴任,長興府使崔必蕃,依例罷黜,何如?傳曰,允。
以權以鎭爲承旨,李世德爲司諫,吳命峻爲刑曹參判,尹行敎爲參議,李承源爲掌樂正,申義集爲朔寧郡守,朴溟羽爲豐德府使,趙儐爲竹山府使,黃應洙爲刑曹佐郞,金漢齡爲廣興主簿,李夏源爲大司諫,柳以成爲長興府使,李承源兼掌令單付,前監役宋夏明,生員李廷圭,年七十,今超通政,侍從臣父加資事,承傳。
兵批,判書李肇進,參判金致龍病,參議吳命恒進參知沈珙病,左副承旨兪命凝進。兵批啓曰,南兵使今當差出,而擬望之人乏少,水使·守令竝擬,何如?傳曰,允。
又啓曰,新除授宣傳官李得舟,本廳可否時,旣已不順,依例汰去,薦主寧邊縣監李基福,亦爲罷職,何如?傳曰,允。
又啓曰,卽接都摠府移文,則經歷姜頊,除授累月,終不投剌於堂上,偃然入直,體統所關,不可置之,照例改差云,堂郞之間,旣失事面,不可仍置,今姑汰去,何如?傳曰,允。
以金尙鉉爲知事,李禮一·鄭朔周·金重鉉爲同知,沈益泰·李廷圭·柳昌燧爲僉知,鄭習爲五衛將,李謐爲忠翊衛將,崔炯爲兼司僕將,夏溪君椐爲都摠管,李遂良爲南兵使,黃欽爲知事,副護軍韓圭·李眞淳·朴弼夢,副司直李森,副護軍邊緝·鄭哲先·金弘機·金時相·尹鳴最,副司正李日躋單付。
江華留守,以軍餉改色米及豆太,不得已停捧,待罪事狀啓,傳于兪命凝曰,勿待罪事,回諭。
以校理柳弼垣,副校理尹游牌不進罷職傳旨,傳于李眞儒曰,推考傳旨捧入。
鄭楷啓曰,卽者禁府都事來言,今日當爲鞫坐,而大臣病患,一樣無減,不得開坐云矣,敢啓。傳曰,知道。
又以義禁府言啓曰,前典籍李星彩,其子囿春等,遠地定配事,承傳啓下,卽當定配所以入,而星彩父子,前以科事,行査本道,方在囚禁中,待其査覈上來結末後擧行之意,敢啓。傳曰,知道。
兵曹口傳政事,副司直南就明單付。
鄭楷,以兵曹言啓曰,今此宗廟展謁擧動王世弟隨駕時,本曹兩驛駿馬四十匹內,除病傷馬,各差備應把之數,無以推移。依前例京畿驛馬,限十七匹補把,以充不足之代事,本道監司處,分付,何如?傳曰,允。
兪命凝,以兵曹言啓曰,去壬寅冬三朔能麽兒講試時,氷庫別提林鳳瑞,二次不進,武臣兼宣傳官蔡泰雄,講一次不通,陣一次不通,竝依例推考警責,何如?傳曰,允。
李眞儒啓曰,畿邑守令,以勅行迫頭,變通差出矣。今日政新除授竹山府使趙儐,雖未署經,在前如此之時,亦有除署經之規,豐德府使朴溟羽,朔寧郡守申義集,竝一體給馬,催促發送何如?傳曰,允。
掌令柳諫啓曰,請亟寢遠竄罪人閔鎭遠放釋之命,仍令極邊遠竄。請令王府亟擧收孥籍産之典。請庭請議罷時卿宰以下及三司諸人之合辭唯諾者,竝遠竄。請前正言金礪,極邊遠竄。措辭竝見上北關,連値凶荒,民命倒懸,救濟之責,專在守令,而利城縣監宋時徵,本以西陲卑微之人,濫授守牧之任,性且闒茸,全無知識,大小政令,訟獄聽斷,慢不省察,一任奸吏,低仰操縱,惟在賄賂,山氓海夫,不得存保,人皆重足,怨聲載路。如此庸雜不職之人,不可仍置牧民之官,以貽邊氓之害,請利城縣監宋時徵罷職。答曰,不允。末端事,依啓。
江原監司李翊漢疏曰,伏以,庸碌如臣,萬無肖似,而歷事兩朝,濫荷洪造,前後踐歷,罔非踰分,尋常愧懼,若隕淵谷。不自意關東按瀋之命,忽下於待罪下邑之日,臣聞命惝怳,繼以慙恧,不知攸處也。夫藩臬之任,職責甚重,地望自別,毋論地方之大小,人民之衆寡,苟非才諝,足以裁判事務,風力足以彈壓守令,則莫宜居之,此豈人人之所可濫竽也?方今新化淸明,政懋愼簡,雖微官庶職,亦必擇任,則矧此外臺風憲之職,何等重任,而乃使如臣譾劣者,遽然冒據,上而累則哲之明,下而招匪據之譏哉?臣若徒恃聖眷,不量才分,貪榮冒寵,唐突承命,則一身顚沛,固不足恤,而其如僨誤職事何?此臣之所以惶隕恧縮,不敢承當者也。況今本道災荒,輓近所無,民皆仰哺,賑政方急,而臣以儱侗之識,何能區劃設施,濟活民命,無負我聖上委寄之重乎?且臣遲暮之年,連遭慘慼,疾病沈淹,精神昏耗,一邑機務,亦未摠察,則其何可專制一路,能無僨敗之理乎?旣解州緩之後,則不可淹留,今方就路,而揆分量才,決無承堪之理,不得不疾聲呼籲於黈纊之下。伏乞聖明亟許遞改,回授可堪之人,以重官方,以安私分,不勝幸甚。壬寅十一月,入啓。答曰,省疏具悉。卿其勿辭,速往欽哉。
上在昌德宮。停常參·經筵。
下直,豐德府使朴溟羽,竹山府使趙倓,安山郡守李廣道載寧郡守李敏好,朔寧郡守申義集。
鄭楷啓曰,大司憲金一鏡未肅拜,執義洪廷弼,持平尹東洙在外,掌令徐宗廈·柳諫,持平金始燁呈辭,今日以監察茶時之意,敢啓。傳曰,知道。
又啓曰,卽者禁府都事來言,今日當爲鞫坐,而大臣病患,一樣無減,不得開坐云矣,敢啓。傳曰,知道。
假注書尹彙貞服制,代以權贄爲之。
朴熙晉,以弘文館言啓曰,本館上番闕直,事體未安,而校理柳弼垣,副校理尹游,旣有只推之命,更爲牌招入直,副修撰吳命新,自鄕入來,亦不出肅,竝爲牌招察任,何如?傳曰,允。
以校理柳弼垣,副校理尹游牌不進罷職傳旨,傳于朴熙晉曰,推考傳旨捧入。
兪命凝,以兵曹言啓曰,各殿祭享時祭器取色軍,自前給價使用矣。乙未年間,減其雇價,以元定軍推移使役,而今因永禧殿參奉所報,自禮曹,依前復舊事,入啓蒙允。當此裁省之時,給價之規,不可復舊,依前以元定軍使用事,分付該曹,何如?傳曰,允。
鄭楷,以義禁府言啓曰,今此宗廟擧動時,本府都事十員內,一員,本府入直,九員,大駕各差備隨駕,王世弟考喧左右,無以推移,假都事二員,令該曹差出,以爲分差之地,何如?傳曰,允。
李眞儒,以承文院官員,以都提調意啓曰,今此陳慰兼進香使所齎去文書,以康熙六十二年書塡矣。今則新皇帝政元年號,已爲謄來,且勅行已迫,頒詔似當在於使行未渡江之前。旣知改元之後,仍用康熙年號,或不無執頉之慮,使行文書中所塡年號,以雍正元年書塡,似爲得宜,以新年號,別具一文書,竝付使行,以爲到彼後觀勢進呈之地,何如?傳曰,允。
鄭楷,以刑曹言啓曰,因同副承旨李眞儒所達,臺諫論啓中,金春澤諸弟子姪等,竝絶島定配事,命下矣。其爲移文京兆,春澤諸弟子姪等帳籍相考,竝爲査出,而其中福澤子海得,年十三,海孫年十一,延澤子驥孫年十五,雲澤子養材年十四,用材年六矣。受敎中逆獄緣坐二三歲兒,勿爲定配而爲奴,則不在此限云,而今此海得等,俱是年未滿,若以逆獄緣坐論之,則二三歲兒外,雖或年未滿,例爲定配,況臺啓中,旣以以絶禍根爲啓,則此與尋常定配有異,依臺啓一體定配乎?律文,旣無所據,何以爲之?敢稟。傳曰,定配。
兵曹口傳政事,左邊捕盜從事官,以具侙爲之。
兪命凝,以備邊司言啓曰,雖値客行,畿邑守令,元無給馬發送之規,而昨因政院啓辭,有給馬之擧。當此畿驛凋弊之日,決不可創開無前之規,以貽日後之弊,給馬一款,勿爲擧行之意,分付該曹,何如?傳曰,允。
又以弘文館言啓曰,校理柳弼垣,副校理尹游,旣有只推之命,更爲牌招察任,何如?傳曰允。
又啓曰,因弘文館草記,校理柳弼垣,副校理尹游牌招事,命下矣。今已夜深,待明朝出牌之意,敢啓。傳曰,知道。
又以備邊司言啓曰,會寧開市,旣已完畢,回咨,令槐院卽速撰出,付送於今番使行,何如?傳曰,允。
癸卯正月初九日巳時,上御熙政堂。承旨持公事召對入侍時,同副承旨李眞儒,檢討官鄭壽期·吳命新,假注書李日躋,記事官申致雲·尹容。
李眞儒進伏,讀江原監司呂必容狀啓,道內罪人赦令時,放未放秩事。踏啓字
又讀忠淸監司李宜晩狀啓,道內各邑翻庫差員,分定各衙門各穀,與本官眼同翻庫,列錄穀物馳報事。踏啓字
又讀全羅監司黃爾章狀啓,靈巖郡守鄭來周所報,三軍門保米,敗船於莞島前洋,色吏沙格等推覈事,三軍門回啓,船人嚴刑憑問事。上曰,唯。踏啓字
又讀京畿監司李正臣啓本,連山稅米,敗船事。踏啓字
李眞儒進伏曰,召對,雖與法講有異,則先王朝,小臣嘗入侍,而講官每於其座進講,史官亦於其後記事矣。小臣向者入侍,則講官進伏講讀之規,與先朝有異,此等事例,遵舊爲之,未知如何?上曰,依爲之。鄭壽期讀起冬十月,宋以蕭映爲南兗州剌史,蕭晃爲豫州剌史,至齊以垣崇祖爲豫州剌史。眞儒等伏,欲有所奏,而未及發言,上曰,下番讀之。吳命新,讀起魏葭蘆鎭主楊廣香降齊,止夏五月齊立建康都墻。壽期曰,劉瓛之言曰,政在孝經,夫齊主之問,在於爲政,而瓛之答以孝經者,此蓋論語書云,孝乎施於有政中出來者也。夫孝者,百行之源,苟其孝也。其於爲政何有?且劉氏之所以亡,由其有天倫骨肉之變,此其覆轍之昭昭可鑑者,而其君,大抵皆猜苛,故瓛之言,旣以孝字爲言,而又繼之以寬字,深有得於執柯伐柯之義。其時齊主亦曰,儒者之言,可寶萬世,此言,實非但齊主之所可監,當爲萬世人辟之所服膺者也。吳命新曰,自二十六板至七板,此是蕭道成纂奪時事。易曰,亂臣賊子,非一朝一夕之故,所由來漸矣。道成不厭之志,包藏已久,當初不能防微杜漸,及至熾張之後,忠臣義士,若袁粲之類,謀欲剪除,反被枉害於石頭,此由辨之不早辨也。大抵小人,不能早辨,則其禍終至滔天,周易履霜堅氷之義,古昔聖王所以存戒者也。眞儒曰,此皆六朝爭奪時事,文義別無可以敷演陳達者矣。上曰,唯。眞儒曰,向者臺臣論啓,請按前監司尹憲柱贓汚之罪,其爰辭,聖上旣已下燭矣。臺啓中十五六條,渠乃逐條發明,眞是俚語所謂觀其原情,無人可死者也。第細察之,則若泥中之鬪獸,有不可自掩者。大凡此等事,若令本道査覈,則如水之解,類皆白脫而後已,渠若眞能白脫,則亦何必阻其自明之路,而咸鏡監司韓世良,則與憲柱有交承之義,似難一一明覈。守令則皆經其管下,雖以風俗言之,上下官體例,亦不可主其査事。曾在先朝,濟州牧使尹昌亨按贓時,亦嘗別遣御史矣。今若用此例,則似宜,而凶歲使星,廚傳有弊。北評事李明彦,素稱公明,而方在道內,若以明誼,仍差按覈之任,俾立査事,恐爲得宜,敢此仰達矣。上曰,依爲之。諸臣遂退出。
上在昌德宮。停常參·經筵。
夜一更二更,月暈。四更,雷動。
兪命凝啓曰,備邊司郞廳來言,今日賓廳日次,而宗廟展謁擧動相値,不得來會云矣,敢啓。傳曰,知道。
又啓曰,內乘來言捲簾,取稟。傳曰,捲三面。
藥房提調臣李台佐,副提調臣李世最啓曰,伏未審日間,聖體若何,而前劑入防風通聖丸,連爲進御乎?大妃殿氣候,亦復何如?今日是入診日次,而太廟展謁相値,不得啓請矣。臣等不任憂慮,敢來問安。傳曰,知道。無事,慈殿氣候一樣,丸藥進御矣。
大妃殿·中宮殿,藥房口傳問安。答曰,知道。
大駕入太廟齋室後,政院·玉堂·藥房問安。答曰,知道。
王世弟板位問安。答曰,知道。
王世弟入齋室後,政院·玉堂問安。答曰,知道。
大妃殿·中宮殿,王世弟,遣宮官問安。答曰,知道。
太廟奠謁後,大殿·世弟宮,政院·玉堂·藥房問安。答曰,知道。
大駕還宮後,政院·玉堂·藥房問安。答曰,知道。
王世弟還宮後,政院·玉堂問安。答曰,知道。
兪命凝,以備邊司言啓曰,昨因陳慰兼進香使礪山君枋等請對,陳達各衙門銀貨,限一萬兩貸去,而一萬兩內一千兩,則依定奪白給事,蒙允矣。前後使行時,貸去公貨,有出無償,積成逋欠,以此各衙門若干遺儲銀貨,盡爲耗縮,事極寒心,故今此使行貸去之請,連爲防塞,只以割給一千兩,以備到彼後意外需用之意,陳稟矣。今又請對,至以辱國爲慮,今番使行與他有異,果無私貨入去之事,則出疆之臣,必欲貸去公貨,蓋出於不得已,有難一切防塞,姑依所請,限一萬兩許貸,而旣給萬兩,則白給千兩,尤無義意。白給一款,安徐,公貨貸去,分定數爻,別單以入之意,敢啓。傳曰,知道。
朴熙晉啓曰,以校理柳弼垣牌不進罷職傳旨。傳曰,推考傳旨捧入。
鄭楷啓曰,卽者禁府都事來言,今日當爲鞫坐,而大臣病患,一樣無減,不得開坐云矣,敢啓。傳曰,知道。
朴熙晉,以延接都監言啓曰,勅使渡江後,宴禮停減,則例有別遣問安使之擧,而不必別爲差送,以貽廚傳之弊,依丁酉年例,平壤迎慰使,使之仍留,等待勅行,措辭致謝之意,令政院急速稟旨擧行,何如?傳曰,允。
又啓曰,卽接義州府尹所報,則迎勅時軒架雜戱及各處宴享,一倂停減事,停當云,儺禮色郞廳,爲先減下之意,敢啓。傳曰,知道。
朴熙晉,以內醫院官員,以都提調提調意啓曰,內醫十二廳官中,陞御醫者,至於九人之多,旣陞御醫之後,則例爲入番於御醫廳,故內醫番次,極爲苟簡,不可無變通之道,內醫乃實職,御醫是兼職,則亦不可以兼職而廢實職之仕,御醫中金文衍·金壽峴·崔德齡三人,使之姑降入直於內醫本廳,何如?傳曰,允。
又以迎接都監言啓曰,都監郞廳軍資監主簿李震佐,身有實病,有難强令察任,改差,其代以平市令盧世煥差下,使之察任,何如?傳曰,允。
又啓曰,因迎接都監草記,自前沿路宴享除減之時,例有中路別遣問安使之擧,依前例以平壤迎慰使,仍留等待,措辭致謝之意,令本院擧行事,允下矣。以此意,平壤迎慰使處,急速下諭,何如?傳曰,允。
鄭楷,以兵曹言啓曰,今正月十一日,武臣武經七書講書日次,而拜表相値,不得爲之之意,敢啓。傳曰,知道。
又啓曰,國姓後裔,限代定役事,前後定奪非一,而己巳年則勿論賤庶,不限代數,皆以族親衛口傳事定奪,丙子年則宗簿寺規例,九代以上,入於璿源錄,十代以下,謂之十代錄,限璿源所錄,勿定賤役爲敎,丁酉年則以爲代數旣遠之後,不無冒濫之弊,故有丙子受敎,則嫡庶之分,非所可論,依受敎十代以下,勿論嫡庶,賤役外勿減軍役,大君,王子君嫡長孫,依功臣例,勿限代數,忠義衛口傳事,廟堂,覆奏定奪矣。今年春,因宗簿寺回啓,四王嫡派姓孫及大王嫡派姓孫,不限代勿侵軍役,世世口傳事,依舊例施行。所謂舊例,似指己巳年不限代族親衛而定,而己巳定奪,其時卽改定不行,此外久遠之事,到今不可援以爲例。功臣限代,則丙寅受敎,正勳奉祀孫外,衆子忠義,以五代限定,原從子孫爲忠翊贊者,竝限三代,而今又仍忠勳府回啓,正勳子孫派,限九代口傳,原從長派,限五代口傳事,定式。此等事,係是令甲,事體甚重,前後事目,莫非筵中定奪及廟堂覆奏,而今此該寺該府,直爲回啓,擅便改式,有非愼重之道,亦關後弊,其回啓辭緣,似當一倂勿施,依受敎施行,更令廟堂稟處,永爲定式,何如?傳曰,允。
上在昌德宮。停常參·經筵。
夜自一更至五更,有霧氣。
下直,南原縣監金始炯。
朴熙晉啓曰,今日持公事入侍日次,而拜表相値,頉稟。傳曰,知道。
鄭楷啓曰,大司憲金一鏡未肅拜,執義洪廷弼,持平尹東洙在外,掌令徐宗廈·柳諫,持平金始燁呈辭,今日以監察茶時之意,敢啓。傳曰,知道。
又以都摠言啓曰,今日入直內三廳武兼禁軍及軍兵等,當爲中日習射,而拜表相値,不得爲之之意,敢啓。傳曰,知道。
李世最啓曰,同副承旨不得病狀,自是古規,而同副承旨李眞儒,今日不爲仕進,卽爲牌招察任,何如?傳曰,允。
以洪聖輔爲假注書。
傳于朴熙晉曰,三使臣引見。
鄭楷啓曰,卽者禁府都事來言,今日當爲鞫坐,而大臣病患,一樣無減,不得開坐云矣,敢啓。傳曰,知道。
朴熙晉,以禮曹言啓曰,今此社稷祭親行時,王世弟隨駕及亞獻之禮,依例磨鍊乎?敢稟。傳曰,依爲之。
又以禮曹言啓曰,社稷祭親行事,已爲啓下矣。五禮儀有大祀後·陳賀後,行飮福宴之文,而本曹謄錄則每以近年以來,竝爲停止爲辭,而有權停之命矣。今此親祭時,陳賀飮福宴等節目,何以爲之?敢稟。傳曰,權停。
鄭楷,以御營廳言啓曰,去十二月二十八日大臣·備局堂上請對時,因戶曹勅需之不足,以本廳留儲錢二萬兩貸用事,定奪矣。卽今地部經用不敷,陳稟請貸,固出於不獲已,而過定數爻,至於此多,在本廳,極爲萬萬悶慮矣。蓋軍門錢貨,無他出處,保布收捧之時,朝家許令錢木參半,故雖有木代錢略干鳩聚者,而軍兵衣資中日賞格各項用下之際,以錢代木,隨入隨出,凡干需用,每患苟簡,今若許貸數萬兩,則當此災年,減捧之時,前頭支用,實爲難繼,而其在備不虞之道,亦甚可慮,以一萬二千兩貸送,而此外如或不足,則去辛丑年本廳錢五千兩,自賑恤廳貸去,而三千兩,姑未還報矣。自賑廳,移送戶曹,先用於勅需,自戶曹,從後措備,還報於本廳,亦爲便當,使該廳該曹商量擧行,何如?傳曰,允。
癸卯正月十一日午時,上御熙政堂。三使臣引見入侍時,正使礪山君枋,副使金始煥,書狀官李承源,左承旨朴熙晉,假注書李日躋,記事官申致雲·尹容。
金始煥曰,近來譯舌,絶少善爲辭令之人,今者臣等之行所帶去者,或有初行,率多生疎之人,故向者以金弘祉·李樞·金慶門三人,別爲帶去之意,啓請蒙允矣。今見遠接使李光佐狀啓,則不知因使臣之啓請,已有成命,差備譯官康興度之代,以李樞移差爲請,而其狀啓,尙未回啓,臣等之行,今方發程,依前成命李樞帶去之意,敢達。上曰,依爲之。
李承源曰,書狀之任,只是紏檢一行而已,如有犯禁者,自有常律,固不必申請,而近來國綱懈弛,百事恬憘,況今番使行,異於他時,各別申飭,嚴加禁斷意,敢達矣。上曰,依爲之。
上,命宣醞,入侍諸臣,各賜一床,初爵則諸臣,以次就上前受之,跪伏飮,其後三爵,各就座受飮,飮訖,遂輟床,諸臣乃退出。
上在昌德宮。停常參·經筵。
自昧爽至辰時,有霧氣。夜自一更至五更,有霧氣。
鄭楷啓曰,近日金吾,久未開坐,獄囚多滯,委屬可慮,判義禁沈檀,知義禁李肇,同義禁金致龍,竝卽牌招,以爲開坐之地,何如?傳曰,允。
又啓曰,卽者禁府都事來言,今日當爲鞫坐,而大臣病患,一樣無減,不得開坐云矣,敢啓。傳曰,知道。
兪命凝,以備邊司言啓曰,昨日慕華館査對之坐,六曹堂上進參之人甚少,其在事體,極爲未安,除在外未肅拜應頉人及老病人所共知外,竝從重推考,何如?傳曰,允。
又以摠戎廳言啓曰,今此退來勅使護行軍威軍,南陽當次,而依前二百名調用之意,狀聞知委矣,卽接迎接都監移文,則遠接使狀啓中,護行軍,只以五十名排立事,停當於勅使云,依此出用之意,南陽府使鄭壽松處,分付緣由,敢啓。傳曰,知道。
李眞儒,以迎接都監言啓曰,卽接遠接使移文,則勅書謄本及路程記,直送于都監,故勅書謄本·封進路程記,正書以入之意,敢啓。傳曰,知道。
又以迎接都監言啓曰,卽見遠接使上送路程記,則勅行,今月初八日,自義州離發,二十日入京云,此是曾前禮曹所擇吉日,以此日入京之意,遠接使處回移,各該司及京畿·開城府·黃海道,亦爲知委,何如?傳曰,允。
又以迎接都監言啓曰,卽見遠接使狀啓曰,京外宴享,一倂停減云,宴享色郞廳二員,今姑減下之意,敢啓。傳曰,知道。
兪命凝啓曰,判義禁沈檀,知義禁李肇牌不進推考傳旨,纔已捧入,而獄囚多滯,事甚可慮,待明朝竝卽牌招,以爲趁速開坐之地,何如?傳曰,允。
李眞儒,以賑恤廳言啓曰,頃因忠淸·黃海監司狀請,本道所在諸宮家各衙門屯庄穀,觀勢換給,以補賑資事,自廟堂,覆啓行會,而又因儒臣所啓,湖南所在各衙門諸宮家屯穀,捧留本官,補用賑救後,待秋還報事,定奪矣。本廳,連値凶歉,儲蓄已竭之餘,上年又復失稔,京外接濟之策,罔知所措,且當勅使之狎到,本廳支勅雜物,酬應尤極浩大,今此屯穀相換,雖有前例,目今廳儲匱乏,實無推移給代之路,而使各邑捧留,過賑後待秋還報於本所,則各衙門諸宮家用度,必有難支之勢,外方民事,非不軫念,而揣量事勢,終難換給,各衙門諸宮家屯穀,勿爲捧留,趁卽還爲出給於該宮該衙門之意,分付各道,何如?傳曰,允。
掌令柳諫啓曰,請亟寢遠竄罪人閔鎭遠放釋之命,仍令極邊遠竄。措語同前請令王府亟擧洪舜澤收孥籍産之典。措語同前請庭請議罷時卿宰以下及三司諸人之合辭唯諾者,竝遠竄。措語同前請前正言金礪,極邊遠竄。措語同前門黜罪人趙榮福,本以無恥之鄙夫,居在賊集之比隣,服事諂諛,自忘卑屈,身爲侍從,手進溺器,聽聞所及,莫不唾鄙,當賊集釀成士禍之日,作一傳令之卒,敢進一疏,構誣善類,至請斥祛兩賢臣先正之號。夫先正二字,本非自下創用之語,卽我先大王首先稱道之聖敎,而士林遵承而用之,非如官爵之可以予奪者也。榮福,乃敢乘時請削,恣意欺誣,其罪可勝誅哉?及今賊集正法,先正雪冤之後,終不可使諂兇害正之輩,一日偃息於輦轂之下。請門黜罪人趙榮福,亟命遠竄,新除授大司諫李夏源,時在平安道義州府任所,請斯速乘馹上來事,下諭。答曰,不允。下諭事,依啓。
答判敦寧洪萬朝疏曰,省疏具悉。休致之請,決難聽施,卿其安心勿辭,從容善攝。原疏見下
答判義禁沈檀疏曰,省疏具悉。旣有奪告身之律,則加律則過矣,卿其勿辭,安心行公。原疏見下
判義禁沈檀疏曰,伏以昨日筵席,有內官崔泓拿推嚴斷之命,按問之日,以其年過七十,不得依例請刑,乃於覆讞,敢請上裁矣。及承照律之命,亦當照律勘罪,而傳旨中排軋君父,旣非尋常罪名,則未諳事實,不敢臆斷,適値朝參入對,敢有申稟,而遽降下詢,倉卒之際,未得當律,乃以重則竄配,輕則奪告身之意,仰俟睿斷矣。聖旨特以奪告身爲敎,故依此奉行,而第伏念國朝家法至嚴,閹寺之類,曾不敢有狎恩褻威之漸,今此崔泓負犯,雖未詳其委折,而排軋二字,何等罪目,其在懲治隄防之道,宜不容少緩,殿下特命嚴斷,不少寬貸,其在聖德,至矣無間,而臣職在有司,旣不能按法重究,造次前席,又不能據律奏當,終未免輕比之歸,臣之昏謬溺職之失,無以自解,玆敢露章自列。伏乞聖明,亟賜譴斥,仍命改勘泓罪,以嚴邦憲,不勝幸甚。臣之此疏,非但引咎而已,係是律名改勘之請,則喉司宜卽捧入,而日呈喉司,今過四箇日,至有一日再呈,而一向退却,不許上徹,臣竊訝惑,實未曉其意也。此莫非臣見輕同朝之致,卽此一節,已不可冒據,而又伏聞憲臣疏論泓之罪重律輕,而以金吾獻讞,謂之糢糊,執法之論,當如是也。今以金吾滯囚,召牌降臨,而情勢危蹙,不得趨承,臣罪尤萬萬矣。更願殿下,亟命改勘當律,仍治臣罪焉,臣無任云云。疏批見上
判敦寧洪萬朝疏曰,伏以臣宿病沈淹之中,又添寒感痰嗽,達夜不得交睫,虛汗浹身,不得窺戶,宛轉三朔,日就澌綴,前後朝班,一切廢禮,罪負山積,愧悚日深,至於正元賀儀,太廟陪從,尤是職分之所當伸者,而偃伏床席,無計運動,瞻望雲霄,只增飛越。仍念臣連以休致之懇,敢控短疏,此非尋常例讓之比,喉司之臣,亦豈不知臣老病實狀,而半年相持,一例退却,使老臣瀝血之章,不得一徹於黈纊之下,此豈同朝相諒之道哉?臣誠抑菀,繼之以慨然也。伏乞聖明,先治臣積逋之罪,以彰其慢,亟允臣致仕之請,以遂其願,使臣優游丘壑,歌詠聖德,不勝幸甚云云。疏批見上
上在昌德宮。停常參·經筵。
自昧爽至辰時,有霧氣。午時未時,日暈,申時,日暈左珥。夜自一更至四更,月暈。
下直,公山縣監具命奎。
兪命凝啓曰,大司憲金一鏡未肅拜,執義洪廷弼,持平尹東洙在外,掌令徐宗廈上疏,未下批,掌令柳諫,持平金始燁呈辭,今日以監察茶時之意,敢啓。傳曰,知道。
朴熙晉啓曰,吏曹郞廳來言,守令有闕,政事,何以爲之?敢稟。傳曰,明日爲之。
李世最啓曰,今此勅使出來時,開城府別迎慰使,何承旨進去乎?敢稟。傳曰,右承旨進去。
又啓曰,右承旨權以鎭,除授之後,所當下諭,而聞數日內當爲入來云,故恐有交違之弊,姑爲遲待矣,昨日自鄕入來,卽爲牌招察任,何如?傳曰,允。
備邊司薦望,以權益淳爲義州府尹。
傳于朴熙晉曰,今日持公事日次,而退行於明日事,分付。
兪命凝啓曰,卽者義禁府都事來言,今日當爲鞫坐,而大臣病患,一樣無減,不得開坐云矣。傳曰,知道。
朴熙晉,以司饔院官員,以都提調意啓曰,提調姜鋧,以勅使宴享時,檢擧提調受點矣。姜鋧,於向來,以情地難安,徑出直盧,陳疏辭職,而尙未承批,且聞自歲前,重患寒感,症情非細,勢難仕進,欲爲辭免檢擧之任,而以前疏未承批,不敢更疏云。當此勅行壓境之時,檢擧提調,多有緊急擧行之事,事甚狼狽,姜鋧檢擧提調之任,今姑改差,以無故他提調改受點,何如?傳曰,允。
兪命凝啓曰,判義禁沈檀,知義禁李肇牌不進推考傳旨,纔已捧入矣。以臺臣疏批未下,有所難安,連日違牌云,而本府久未開坐,以致獄囚多滯,事甚可慮,判義禁沈檀,知義禁李肇,更爲牌招,何如?傳曰,允。
又以備邊司言啓曰,寧邊縣監李基福,以宣傳官誤薦事坐罷矣。寧邊以西關難治之邑,賑政當前,不可付之生手,矧今客行絡續,責應多端,尤不當遞易,寧邊縣監李基福,從重推考,姑爲仍任,何如?傳曰,允。
朴熙晉,以迎接都監言啓曰,今此勅使,京外各宴,一倂除減云,入京後別無設宴之擧,而仁政殿接見時及館所接見時茶禮,則不可不豫備待令,預爲分付司饔院及各該司,何如?傳曰,允。
又以迎接都監言啓曰,勅使若減各宴,則入京第三日,大臣有請行茶禮之例,今亦依前例備待之意,敢啓。傳曰,知道。
又以實錄廳郎廳,以摠戎官意啓曰,二房書役,頗爲積滯,郞廳權益淳,奉命在外,代前副司果金尙奎差下,而方在罷職中,令該曹依例付軍職冠帶常仕,仍卽牌招察任,何如?傳曰,允。
又以迎接都監言啓曰,卽接遠接使移文,則差備譯官來言,副勅以爲,吾雖不文,欲觀東國文體詩賦論策各一張,稟于遠接使覓納,則見後卽爲出給云云,故入京後覓給之意答之,而求見文體,似難防塞,可合覓示者,預爲停當擇置云矣。取考癸未前例,則勅使求見東方善製詩,故東方文集中可觀詩,令弘文館抄出,書送都監入給矣。今此所求詩賦論策可合出示者,令弘文館就議館閣堂上,抄出各一二篇,書送于都監,待勅使到京後入給,何如?傳曰,允。
兪命凝啓曰,卽伏見全羅監司黃爾章啓本,則圍籬安置罪人鄭澔罪目中,或落書或誤書處,字數甚多,莫重奏御文字,全不致察,極爲未安,從重推考警責,何如?傳曰,允。
上在昌德宮。停常參·經筵。
夜自一更至四更,月暈。自巳時至未時,日暈。
兪命凝啓曰,大司憲金一鏡未肅拜,執義洪廷弼,持平尹東洙在外,掌令徐宗廈上疏未承批,掌令柳諫,持平金始燁呈辭,今日以監察茶時之意,敢啓。傳曰,知道。
又啓曰,今日,入直內三廳武兼禁軍及軍兵等中日習射,請出褾信。傳曰,知道。
李世最啓曰,先正臣尹宣擧·尹拯,遣近侍致祭,今月二十五日推擇啓下矣,何承旨進去乎?敢稟。傳曰,左承旨進去。
吏曹口傳政事,實錄兼春秋單金尙奎。
兵曹口傳政事,副司果金尙奎單付。
有政。吏批,行判書李光佐奉命在外,參判鄭齊斗在外,參議李明彦進,左承旨朴熙晉進。
吏批啓曰,判書李光佐奉命在外,參判鄭齊斗在外,小臣獨政未安,何以爲之?敢稟。傳曰,只出緊任。
又啓曰,玉堂闕員,今當差出,而曾前出入之人,多在違牌坐罷中,無以推移備擬,合有變通之道,何以爲之?敢稟。傳曰,別單書入。
又啓曰,玉堂闕員,今當差出,而擬望之人乏少,相避外任竝擬,何如?傳曰,允。
又啓曰,三和防禦使,今當差出,而擬望之人乏少,未準朔禁軍將及同道守令中可合人,竝擬,何如?傳曰,允。
以元白揆爲三和府使,朴徵賓爲利城縣監,李宜華爲掌樂僉正,密昌君樴爲登極進賀使,徐命均爲副使,柳萬重爲書狀官,鄭壽期爲兼輔德,鄭壽期爲副應敎,趙翼命爲副校理,李明誼爲副修撰,權益淳爲義州府尹,柳涏爲黃州牧使,李錫祿爲安岳郡守,閔思淵爲肅川府使,咸鏡道按覈御使單李明誼。
兵批,判書李肇病,參判金致龍病,參議吳命恒病,參知沈珙進,左副承旨兪命凝進。
兵批啓曰,兼司僕將申慶汝,以陳其兼進香副使軍官,旣已出去宿衛之地,不可等待其回還,今姑改差,何如?傳曰,允。
又啓曰,世弟翊衛司翊衛梁得中呈狀內,病未供職,今已四箇月,冒昧控訴,亦至三次矣,至今苟其身病,或有一分自力之望,何敢無端違命,自陷於逋慢之誅哉?特加憐察,斯速啓罷云,身病甚重,旣無察任之勢,則輪番之地,不可等待其差復,今姑改差,何如?傳曰,允。
又啓曰,新除授黃龍山城別將朴萬徵呈狀內,老母年今八十,情理所在,不忍離側,入啓處置云。邊將之親年七十五歲以上者,許遞其任,已有定式,今姑改差,何如?傳曰,允。
兵批,承旨啓曰,判書病不來,時無送西,無政事之意,敢啓。傳曰,知道。
兪命凝啓曰,禁府都事來言,今日當爲鞫坐,而大臣病患,一樣無減,不得開坐云矣,敢啓。傳曰,知道。
李眞儒,以兵曹言啓曰,昨夜人定後,敦化門守門將,來告以爲,外各處軍號,皆已分授,而扈衛三廳軍官,獨不受去,故還爲來納云。莫重軍號,終不受去之狀,極爲可駭,不可無各別懲礪之道,當該軍官,自本曹,從重決棍,另加申飭,何如?傳曰,允。
又啓曰,臣於入侍時,以東平尉鄭載崙處,遣御醫看病藥物賜給事,陳達蒙允矣。退出後,分付於內局,則內醫院官員來言,俄自差備,遣御醫看病藥物,纔已書啓云,自內下敎之事,臣未及聞知,率爾煩達,殊甚惶恐,遣御醫等事,不必疊行,故敢啓。傳曰,知道。
朴熙晉啓曰,當此勅行織路之時,兩西守令,不可不急速下送,今日政,新除授安岳郡守李錫祿,雖未署經,在前如此之時,有除署經發送之規,黃州牧使柳綎,肅川府使閔思淵,安岳郡守李錫祿,竝一體給馬,明日內催促發送,何如?傳曰,允。
又以禮曹言啓曰,登極進賀使,旣已差出,進賀方物,當爲磨鍊,而其中豹皮一種,旣是前皇帝永減之物,則今此登極進賀,雖與循例方物有異,似不當擧論,而臣曹有難擅便,令廟堂稟處,何如?傳曰,允。
戶曹參判金始煥疏曰,伏以,臣今方奉使出疆,還朝遲逨,有難預度,所叨本職及兼帶諸任,俱係緊重,不可一任虛曠,玆敢縣道封章,仰籲宸嚴,乞令該曹照例,稟處,不勝幸甚云云。答曰,省疏具悉。疏辭,令該曹稟處。
東平尉鄭載崙疏曰,伏以,臣多生男子,夭而不育,一子孝先,長成旣娶,無子而死,其妻又沒,尙未立後,言念後事,悲感倍切,修撰鄭錫五,卽臣生父太和之曾孫,而臣之四寸孫也。法當承序,臣所患,猝然危篤,若不以此時請繼,則將爲無後之鬼,先臣祀事,亦無可托之處,不得不泣血哀籲於纊息未絶之前,伏乞聖明,俯垂哀憐,特許立後,以示聖朝繼絶之恩,千萬幸甚。臣病劇氣盡,語不成說,瞻望宸極,但有涕淚而已。臣不勝嗚咽祈懇之至,謹昧死以聞。答曰,省疏具悉。疏辭,令該曹稟處,康熙六十二年正月初四日,啓下該曹。
癸卯正月十四日未時,承旨持公事玉堂召對入侍時,同副承旨李眞儒,侍讀官尹游,檢討官吳命恒,假注書洪聖輔,記事官申致雲·尹容。上御熙政堂。李眞儒持公事進,伏讀兵曹草記,扈衛三廳軍官去夜軍號,終不受去,當該軍官,決棍申飭事。上曰,允。
又讀吏曹草記,進士成德修呈狀,據與正刑罪人徐德修同名,改以德普云,令藝文館給帖事。踏啓字
又讀吏曹草記,新除授三和府使元百揆,時在肅川府任所,除朝辭赴任事,下諭事。踏啓字
又讀遠接使李光佐,平安監司李眞儉狀啓,勅行嘉山止宿時,一大通官文奉先,本以嘉山人,欲見其族屬,故依前例許其招見,則出給行中所持三升帽子等物事。踏啓字
尹游,持綱目進,伏讀齊高帝魏孝帝紀,自秋齊角城汝南降魏,至王嶷爲太尉。
眞儒曰,此下,令下番進讀之意,敢達。
吳命新,讀自魏罷虎圈,至普慶慙懼而退,訖。
游,講文義曰,魏薛虎子,爲徐州剌使,興置屯田,夫屯田,自漢昭宣時,始趙充國屯田奏,最詳言其利害矣。屯田之法,蓋所以備積儲省饋饟也。不但行之於兵興之時,無事之時,亦可行之,故判書李世華,爲守禦使時,設屯田於東郊,其時人或咲之,而亦豈專無利益哉?且其爲國實心,於此亦可見矣。卽今廟堂,非不講究兵民之政,而尙未聞有一事着實做去者,臣誠慨然,吏曹參議李明彦,在灣府時,以其立待之軍,試行屯田之法於閑曠之地,頗有所收,若屢年行之,則足可積儲云,未知後人,能遵行無弊,而不特義州一邑而已。邊邑之或有閑曠之地,而兼有立待之軍,則往往行此法,以聚邊上之穀,亦一陰雨之策,令廟堂,商量便否而試之,似合事宜矣。且臣因此屯田一事,敢陳各軍門屯田之弊矣。各軍門設屯處,皆是收稅於民田者,而或差送別將,或定送哨官,使之執卜收稅,則此輩,專以苛歛虐徵爲主,民受其弊,利歸私橐,其所營納,極其零星,瘠公肥私,莫此爲甚,此雖非今斯今,而亦不可無一番矯革之道矣。至於摠戎守禦兩廳,則哨軍歲抄之事,亦專委於屯哨官,故軍丁之有闕者,私自充定,而或受賂或受囑,旋又任意頉下,不但軍政之虛疏,各邑束伍簽丁之際,每患相礙,自今勿爲差送別將哨官之類,使其屯田所在官,隨其年事之豐歉,從實徵稅,直納該營,若其歲抄事,亦各委本邑,使之隨闕塡充,磨勘該營,則在各軍門,實無所損而其所以紓民弊則大矣,竝令廟堂商確,稟處,何如?上曰,依爲之。出擧條
眞儒曰,尹游所達各軍門屯田,使各其所在邑,主管收稅之說,誠是矣。臣曾以御史,往湖南,詳知屯田之弊,此不但軍門爲然,各衙門各宮家差人之弊,亦不可勝言,故臣於其時,以革罷差人之意,備陳於書啓中,廟堂覆啓,果爲許施,厥後各宮家各衙門收稅之數,比於較勝,而屯民受弊之端,則不啻稍祛云,各軍門屯監差遣之規,亦令一體革罷,似好矣。
游曰,齊主蕭導成事,豈有可法者,而至於玉導擊碎事,雖係微細,亦足爲戒奢之一端也。夫奢侈之心,自小成大,故紂始爲象箸,已知其必爲玉杯,凡事苟係奢靡,則不可以微小而忽之,試以今日事言之,閭巷之間,奢侈成風,作一痼弊久矣,古語云,長安好高䯻,四方高一尺,城中好廣袖,四方全匹帛,此蓋欲下之奢儉,唯上之從也。儻殿下,務昭儉德,以身率先,如晉武帝殿前焚裘之事,則朴約之風,自宮闈始,而下之觀感,必將如水之趨下矣。上曰,唯。
直儒曰,以實心行實德,則可矣。何必表出而示人,如焚裘之事乎?
命新曰,臣因文義,敢達區區所懷。遠斥堠謹烽燧,最是兵家要務,而我國,素不能善於烽燧等事,丙子之亂,龍馬兩將,習知我國事情,故先送輕騎,除去烽軍,使不得擧火,以絶報警之路,賊兵迫近,而我國,全然不知,未能守一要害處,以致大駕蒼黃,僅入南漢,西路生靈,都城士民,多死鋒鏑之下,此由於烽燧之政甚疏故也。至今思之,不覺嗚咽,小臣,待罪兵曹郞官時,見北路烽燧,多不入來,別爲嚴關,申飭,而終不傳來,蓋北路傳來烟臺,多在海曲,爲烟霧所蔽,中間斷絶不能入來云,令備局從長變通,俾無如前之弊,他各道烽燧,亦爲十分嚴飭,而國朝有發遣宣傳官不時摘奸之規,今亦時時遣宣傳官摘奸,至於義州·東萊·六鎭等邊地烽燧,則加設一處,無事時則藏伏不爲例擧,使敵人不知,脫有警急,而本設烟臺,有故不得擧火,則使加設處,別爲擧火,次次傳來,似合應變之道,亦令備局申稟擧行焉。卽今彼中皇四子,以遺命承統,兩勅之行,如期出來,其無事可知,我國,姑無可虞之端,而安不忘危,自是繫于苞桑之道,實爲國家萬全之策,使諸道監司·守令,常加惕念,摘奸事,亦爲申飭,何如?上曰,依爲之。出擧條
眞儒曰,下番所達,固好,而第當此中外騷屑之時,若以烽燧等事,有所惜置,則必致人心之愈益波蕩,令廟堂從容啇確,申飭邊郡,則似好矣。
游曰,事苟可行,則何可以騷屑爲慮,而不爲變通乎?
眞儒曰,臣爲湖南御史時,得聞南中烽燧之規,每其擧烽時,此邊放砲,則彼邊亦放砲相應,而烽軍,類多不實,應砲之法,亦不能行,若令本邑將校,句管檢飭,而或加激勸,則似爲著實,故敢有所陳於伊時,書啓中,而烽軍之不實如此,平時亦不免斷續之弊,脫有緩急,其爲着憂誠不細矣。儒臣,因文義,備陳烽燧事,故區區所懷,亦爲仰達矣。
命新曰,魏主,雖是夷狄之君,以傷人爲念,使之勿捕貢生狼等物,命罷虎圈,此善政也。我國則本無此等事,而小臣,待罪禮山縣時,見生獐進上,必爲盡發一境民戶,數三日合圍然後生捉,若値農時,民弊甚多,雖能生捉,獐本不馴於人,頻頻致死,道臣封進之時,僅以生獐見形,遠道運致,箇箇必死,司饔院上納時,多用情債,必以生獐捧之,則一獐之價,或至四五十兩,此皆收歛民間,此等民弊,極爲不貲,此後則,分付諸道,勿以生者封進,以淨潔死獐代封,定式施行,何如?上曰,依爲之。出擧條進講訖,掩卷退伏。
眞儒拜曰,郊外動駕時,遣承旨問安於王大妃殿事,頃已陳稟擧行矣。城內擧勤時問安,考見前規,亦無可據,而臣曾前待罪春坊時見之,則雖於永昭殿·敬寧殿擧動時,亦必遣宮官問安,則此亦宜無所異同,而春坊則有故,實而政院則無槪見者,雖未知其由,而其在事體,城內擧動,亦宜有問安之禮,前頭社壇親祭時及館所擧動時,以此擧行,永爲定式,似合事宜,此雖疏節,禮所當然,故敢此仰達。上曰,依爲之。出擧條
又拜曰,孝廟朝儀賓,零落殆盡,東平尉鄭載崙,巋然獨存,時能舁到闕下,以伸奉朝請之禮矣。今其病勢危重,以立後事,陳疏申請,旣承稟處之批,可以繼絶立後於纊息未絶之前,而其在優待先朝儀寬賨之道,特遣御醫,使之看病,連續書啓,藥物,亦爲賜給,似合事宜,故敢達。上曰,依爲之。出榻前下敎
又拜曰,命召通符,通計其數,殆近二百,而皆書康熙年號矣,勅行入京後,則當以雍正改書,而以山柚子木磨造,其役似未易,預爲分付該曹,使之捉來匠手,造成以待,何如?上曰,依爲之。出擧條
又拜曰,大臣病勢,一向無減,鞫坐連爲停止,而本府獄囚之淹滯者亦多,判義禁,旣承開釋之批,宜卽出仕,而以掌令徐宗廈之疏,未及批下,引以爲嫌,禁堂亦皆違牌,至於累次,徐宗廈疏,亦速賜批,使判義禁及諸堂,卽爲行公之地,何如?上曰,依爲之。
又拜曰,大司憲金一鏡事,小臣前已仰達,而金東弼之疏,尙未下批,故一鏡,一味縮伏,不得行公,大憲之職,固不宜久曠,且其兼帶將任,備堂衆務叢身,而引入許久,當此艱虞溢目之時,一介之臣,不亦有關乎?一鏡爲人,固有病痛,而第其素所蓄積者,實有爲國一死之心矣。東弼之疏,只論其書札之不能遠嫌,則此誠一鏡做錯之事,固無不可,而至於擧其生平,加之以貪濁之目,又從而摘抉文字而詆之,可謂無狀,東弼以此旣已罪罷,其疏今不必賜批,自上還爲出給,而一鏡疏,亦卽賜批使一鏡,安意行公,則似宜,故敢達。上曰,依爲之。
又拜曰,前佐郞尹淳事,諸臣曾有所陳白,今又如是煩達,極知惶悚,而前冬陳疏時,淳與臣等,首先相議,而渠纔免喪,爲作省墓之行,求言備忘纔下之後,臣貽書邀之,而不來,故其時士友間,或有懷不平之心者,而聞渠之言,則其間曲折甚多,此則煩不敢盡達,而此與與士友相約無端背之者有異,其後言議之間,亦不無招謗之端,而多是情外,前掌令朴徵賓,乃擧其一生而駁劾,至加以宵小之目,殊涉不韙,故銓曹於今日政,旣已補外,而顧今改紀之初,朝著之上,唯當以和協爲心,共做國事,而浮薄喜事之徒,輒爲此等論議,轉成鬧端,誠可寒心。淳雖不知其爲大器,而文翰才望,超出流輩,自是不易得之人,公議旣以臺啓爲非,則當此侍從乏人之日,不可一向廢置,特爲敍用,似宜,故敢達。上曰,依爲之。出擧條及榻前下敎諸臣以次退出。
上在昌德宮。停常參·徑筵。
夜自二更至四更,月暈。
下直,肅川府使閔思淵,黃州牧使柳綎,安岳郡守李錫祿,羅暖萬戶朴鳳彩,楸坡萬戶金泓,魚面萬戶愼無擇。
大妃殿·中宮殿,藥房問安。答曰,知道。
藥房都提調臣趙泰耉·提調臣李台佐,副提調臣李世最啓曰,春寒未解,伏不審此時,聖體若何?而防風通聖丸,連爲進御乎?大妃殿氣候,亦何如?今日是入診日次,臣等率諸醫入侍,詳察聖候,宜當,不任憂慮,敢來問安。答曰,知道。慈殿氣候安寧,予則無事丸藥進於矣,勿爲入診。
傳于兪命凝曰,今下弓矢,羅暖萬戶朴鳳彩,魚面萬戶愼無擇,楸坡萬戶金泓等處,給送。
兪命凝啓曰,備邊司郞廳來言今日賓廳坐起日次,而別無稟定之事,本司來會云矣,敢啓。傳曰,知道。
又啓曰,小臣推鞫坐起進去,下直,請出推案。傳曰,知道。
朴熙晉啓曰,吏曹郞廳來言,承旨有闕,政事,何以爲之?敢稟。傳曰,明日爲之。
又以弘文館言啓曰,本館下番副修撰臣吳命新,以推鞫問事郞廳,今日晝仕出去,而每每草記,殊涉煩瀆,今後則除草記往來之意,敢啓。傳曰,知道。
又啓曰,勅使接見時說話,依前例書入,而此外問答間未盡說話,令廟堂預爲增刪,以備睿覽,何如?傳曰,允。
又以迎接都監言啓曰,卽接遠接使關文,則以爲昨日因雨雪遲發,路程記中嘉山中火站,仍爲留宿,而驛馬大段困弊,卽今泥路如海,疾驅䟎程,則驛馬必有連續致斃之患,而站數,今旣遲退,二十日,似難入京,令差備譯官入京日子,更以二十一日退定事,停當云矣。二十一日,亦是禮曹所擇吉日,以此日入京之意,回移於遠接使京畿·黃海監司處,知委,何如?傳曰,允。
又以迎接都監言啓曰,卽接遠接使關文,則上勅所求綃屛三坐,勿用屛機,持去時只以畵本捲去,而胡笠四部,副勅所求,綃屛三坐·胡笠三部·木大圓盤二坐·中圓盤二坐,一大通官所求,綃屛三坐·胡笠三部,二大通官所求,綃屛二坐·紙屛一坐·胡笠三部云,以此分付各該司使之備待之意,敢啓。傳曰,知道。
李世最啓曰,右副承旨鄭楷,連日病不仕進,卽爲牌招察任,何如?傳曰,允。
傳于兪命凝曰,今日內乘宣傳官,親臨試射時,宣傳官田日祥,片箭一巡邊三中,加資,黃晪,柳葉箭十巡居首,直赴殿試。
又以問事郞廳,以鞫廳大臣意啓曰,今日當爲鞫坐,而禁府堂上,竝皆引入,卽爲牌招,使之參鞫,何如?傳曰,允。
李眞儒,以問事郞廳,以鞫廳大臣意啓曰,同義禁金始煥,旣已奉命出疆,改差,其代令該曹口傳差出,仍卽牌招,以爲參鞫之地,問事郞廳趙遠命,身病方重,改差,其代以文學宋寅明差下,使之察任,何如?傳曰,允。
吏曹口傳政事,以南就明爲知義禁。
兪命凝啓曰,今日鞫坐,兩司當爲進參,而諫院無行公之員,除在外未署經外,呈告未肅拜人員,竝卽牌招,以爲推移進參之地,何如?傳曰,允。
李眞儒啓曰,新除授同義禁南就明牌招事,命下矣。家在城外,待明朝出牌之意,敢啓。傳曰,知道。
又以弘文館言啓曰,癸未年,勅使求見詩律,迎接都監,請令弘文館抄出書送事,允下之後,本館,以本館規模,提學以上則專管詞翰,副學以下則職掌論思,侍講經筵之外,元無干涉詞翰之事,搜內府之秘藏,應彼人之求索,揆以事體,終涉未安之意,累次草記,至有令政院稟處之敎,而其時適無行公,館閣堂上,且以勅使回程日期已迫,他無推移處,使之擧行矣,卽今館閣堂上,無故行公,而本館則元非職掌之事,不可以一時臨迫奉行之謬例,每每替當,成命之下,不敢奉行,惶恐敢啓。傳曰,知道。
朴熙晉,以實錄廳,以摠裁官意啓曰,一房刪節之役,今幾垂畢,而書役浩大,未易完了,本房郞廳柳綎外任,代副司果李眞淳差下,仍卽牌招,使之察任,何如?傳曰,允。
李眞儒,以義禁府言啓曰,當此鞫獄多事之時,本府都事,不可不備員,都事宋元瑞出使之代,令該曹卽爲口傳,閑官換差,何如?傳曰,允。
又以義禁府言啓曰,卽伏見下本府全羅監司黃爾章啓本,則圍籬安置罪人鄭澔罪目中,或落書或誤書處甚多,自政院,付標以入矣。取考當初本府捧承傳啓目,則亦爲落書誤書,因以此發關於全羅監司處,本道啓本之差誤,實由於本府關文之不能詳審,其時下吏,自本府推付,而徒流案中,不可以此,仍錄其落書誤書處,更爲釐正,發關於全羅監司處之意,敢啓。傳曰,知道。
兪命凝,以備邊司言啓曰,頃因大臣陳達,人才別薦事,命下矣。薦主別單書入,使之薦進,以學行才局與智略瞻勇可堪將任者,懸註薦進,毋過三人,而京則三十日外則中道,四十日,遠道五十日定限,薦聞待其畢到,自廟堂,都定啓下後,付之該曹,以爲調用之地,何如?傳曰,允。
掌令柳諫,持平金始燁啓曰,請亟寢遠竄罪人閔鎭遠放釋之命,仍令極邊遠竄。措語同前請令王府亟擧洪舜澤收孥籍産之典。措語同前請庭請議罷時卿宰以下及三司諸人合辭唯諾者,竝遠竄。措語同前請前正言金礪,極邊遠竄。措語同前請門黜罪人趙榮福,亟命遠竄。措語同前全羅左水使朴世挺,爲人闒茸,全不曉事,年且衰耗,憒憒益甚,雖畀一障之任,猶難堪當,況此水閫節制,爲任至重,苟然冒充,物議譁然,而及其到營以後,專事掊克,駄載絡續,抛棄戎務,軍卒咸怨,當此愼簡邊師之日,如此昏憒庸鄙之人,不可付諸制閫之權,一任其軍政之疎虞,請全羅水使朴世挺罷職。
日昨西小門下鑰後,有常漢孟萬者,乘夜打叩,拔出鎖金,幾至開門,適會見覺,自捕廳,今方査治,而莫重城門,下鎖不固,致令以手而打開,事之驚駭,莫此爲甚。其常時不能看檢堅鎖之罪,在所難免,請伊日守直部將,令攸司囚禁科罪。答曰,不允。末端事,依啓。
李眞儒啓曰,都摠府郞廳來言,闕內各處入直軍兵夜巡檢云矣,敢啓。傳曰,知道。
上在昌德宮。停常參·經筵。
午時未時,日暈。申時,日暈兩珥,暈上有背。
下直,鐵原府使柳聖基,雲峯縣監鄭箕齊。
朴熙晉,以弘文館言啓曰,新除授副校理趙翼命,時在江原道鐵原地,副修撰李明誼,時在咸鏡道北評事任所,經筵入番事緊,請竝斯速乘馹上來事,下諭,本館僚員,近甚不齊,召對時綱目,未及懸吐,不可不齊會相議懸進,副應敎鄭壽期,除拜有日,尙不出肅,卽爲牌招察任,何如?傳曰,允。
又以迎接都監言啓曰,卽接遠接使移文,則副勅以爲,山水圖不緊,所求屛風中一坐,以我國養蠶織造圖,一坐以我國耕種收穫圖,歷歷起劃,俾無失次未盡之弊,精造爲言,且曰,歸奏之日,或問本國農蠶,則當爲入見云云矣,各別善劃,不爲失次精造以待之意,分付各該司,何如?傳曰,允。
吏曹口傳政事,實錄兼春秋單李眞淳。
有政。吏批,行判書李光佐奉命在外,參判鄭齊斗在外,參議李明彦進,左承旨朴熙晉進。
吏批啓曰,判書李光佐奉命在外,參判鄭齊斗在外,小臣獨政未安,何以爲之?敢稟。傳曰,只出緊任。
又啓曰,玉堂闕員,今當差出,而擬望之人乏少,相避竝擬,何如?傳曰,允。
又啓曰,卽接漢城府移文,則庶尹沈尙燦,受由過限未上來,依例改差,何如?傳曰,允。
又啓曰,殷山縣監愼汝儉,繕修公廨,別備軍器,勸課儒生,自備支勅,連歲設賑,民不捐瘠之功,加資事,命下矣,雖已資窮,未經準職,何以爲之?敢稟。傳曰,特爲加資。
以吳命恒爲承旨,趙駿命爲戶曹正郞,尹淳爲校理,金尙奎爲修撰,徐命均爲戶曹參判,趙正禮爲漢城庶尹,禁府都事宋元瑞,瓦署別提尹尙衡相換,殷山縣監愼汝儉,今加通政,繕修公廨別備軍器加資事,承傳左承旨吳命恒,右承旨朴熙晉,左副承旨權以鎭,右副承旨兪命凝,同副承旨李眞儒。
吏批啓曰,新除授戶曹參判徐命均,前任安岳郡守,解由未及成出,而係是大臣薦,故旣已入啓受點,何以爲之?敢稟。傳曰,改差。
兵批,判書李肇病,參判金致龍病,參議吳命恒病,參知沈珙進,左副承旨兪命凝進。
兵批,承旨啓曰,本曹無緊窠,判書不爲參政,吏批無送西之事,無政事之意,敢啓。傳曰,知道。
李世最啓曰,近日廳中,位甚不齊,郊外動駕,亦且不遠,承旨不可不備員,右副承旨有闕之代,以在京無故人差出,仍卽牌招察任,何如?傳曰,允。
李眞儒,以兵曹言啓曰,今此迎勅擧動王世弟隨駕時,本曹兩驛騎馬四十匹內,除病傷,各差備無以推移,京畿驛馬,限二十七匹,補把,以充不足之代事,本道監司處,分付,何如?傳曰,允。
持平金始燁啓曰,請亟寢遠竄罪人閔鎭遠放釋之命,仍令極邊遠竄。措語同前請令王府亟擧洪舜澤收孥籍産之典。措語同前請庭請議罷時卿宰以下及三司諸人之合辭唯諾者,竝遠竄。措語同前請前正言金礪極邊遠竄。措語同前請門黜罪人趙榮福亟命遠竄。措語同前請全羅左水使朴世挺罷職。措語同前臣伏聞,因鞫廳議啓,有罪人趙聖復·尹愨·柳星樞酌處之命,竊不勝駭嘆之至,夫賊復之疏,作四凶之前茅,爲聯箚之根柢,逆節昭著,負犯至重,無一毫可恕之端,至若愨之摠廳銀三百兩之說,賊招之所累發,而如出一口,星樞之新入多出之狀,盛節之所納招,而明白無疑,其在獄體,所當嚴訊窮覈,期於輸情,不可以頑忍不服,而有所徑釋也,決矣,此前後臺啓之屢請還鞫,而殿下輒賜允許者也。近因鞫坐停廢,經年偃息,此固輿情之所共憤,而今於一訊之後,徑請酌處,大拂群情,若使三賊不得正法,則王章無所施,亂賊無所懲。請還收鞫廳罪人趙聖復·尹愨·柳星樞酌處之命,更加嚴鞫得情,今此鞫廳罪人趙聖復·尹愨·柳星樞酌處之啓,大是輿情之外,兩司所當齊聲覆難,據法爭執,而完議之際,苟然循同,致使三賊,無端輕釋,溺職之失,有不可不警。請司諫李世德,掌令柳諫,竝命遞差。答曰,不允。末端事,依啓。
癸卯正月十六日巳時,承旨持公事玉堂召對入侍時,都承旨李世最,侍講官鄭壽期,檢討官吳命新,假注書洪聖輔,記事官申致雲·尹容。上御熙政堂。李世最持公事進伏,讀咸鏡監司韓世良狀啓,咸興所在軍習操後犒餽賞格無出處,依三南大同例劃給,或以耗穀上下事,令廟堂稟處事。踏啓字
又讀黃海監司李眞望狀啓,瑞興縣監宋性源牒報據,本縣鄕校大成殿鋪陳改排香祝,趁春享下送事。踏啓字
又讀咸鏡監司韓世良狀啓,本營中軍全翊聖,衰朽特甚,全廢軍務,罷黜,其代令該曹擇差下送事。踏啓字
又讀慶尙監司李廷濟狀啓,殿最居下守令,不待大政擇差,給馬下送事,據吏曹回啓,殿最守令,佐貳之官,不得差出,自是常規,待判書還朝差出事。踏啓字
世最拜曰,小臣因吏曹回啓,敢達所懷,咸鏡監司韓世良,忠淸監司李宜晩,慶尙監司李廷濟,皆以殿最居下守令,不待大政,卽速差送事,有所狀聞,該曹回啓中,以佐貳之官,不得差出,自是常規,待判書還朝差出之意,覆奏,銓曹格例雖或然矣。卽今各道賑事,一日爲急,區劃濟活之策,有非兼官所可替行者,必有本邑守令然後,可以及時措置,居下守令有闕之代,不可不趁卽差出,催促下送,在前如此之時,佐貳之官,亦有變通差出之例,今亦依此例令次官差出,未知何如。上曰,依爲之。出擧條
又拜曰會盟祭,以今二十六日涓吉,而勅行入京,當在二十一日其間日子,將有相値之慮,分付錄勳都監,更爲擇日而退行,似宜,大臣之意亦如此,故敢達。上曰,依爲之。出擧條
又拜曰,近來朝臣牌不進之弊,極爲紛紜,若其情勢病勢之衆所共知者,固當容恕,而情病之不至大段者,亦多違召,此實由於國綱解弛,而其在分義,豈容如是?曾在先王朝,則違牌臣僚,或罷職·或禁推,故不至如近日之特甚矣。今則自上,每於牌不進,罷職傳旨,輒下只推之命,故無所懲畏,莫可矯弊,此後則或命罷職,或命禁推,俾不得復踵前習,何如?上曰,依爲之。
副應敎李世德肅拜後,來詣閤門外,小宦傳言于入侍內官,內官傳言于史官,史官趨出引入,將開卷進講。上曰,近前讀之。講官及承旨,捧冊進伏,史官亦捧冊,分左右進伏。
鄭壽期遂展卷,讀綱目齊高帝魏孝文帝紀,自齊永明二年,至高麗次之。
世最曰,此下,令下番讀之,何如?
吳命新,讀自十一月齊以始興主,至被驅逐者悉無所問,訖。
壽期講文義曰,范雲曰,願殿下,知稼穡之艱難,此言,好矣。詩七月篇,亦有此語,大凡人主,不失三農之節,能知稼穡之艱,則爲國之道,無過於此,伏望留心焉。
命新曰,齊主,欲增戶口,限日校籍,此乃末節也。人君,節用而愛民,則何患民戶之不加增乎?以我國事言之,壬辰以前,盛時民戶,殆過八萬,而亂後減縮幾半,今近百年,而戶數尙未復舊,此無他,民窮具貧,不能蕃而然矣。故人主節用愛民,則國富民安,人口戶數,不期增而自增,何事乎限日校籍乎?伏願留神焉。
世最曰,戶口事,因文義發端,故敢達,近來人心不古,漏籍之弊,在在皆然,今年,適當帳籍式年,另加申飭,俾無如前漏落之弊,則似好矣。上無發落。
又拜曰,列聖御筆頒賜單子,書入已久,頃日承旨,以落點以下之意陳達,而第單子中人,其間或已作故,或有移職者,前入單子還下,則當改修政以入,而御筆之久留本院,事體亦甚未安,卽賜落點,以爲頒賜之地,何如?上曰,依爲之。諸臣,以次退出。
上在昌德宮。停常參·經筵。
夜自二更至五更,月暈。
吳命恒啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
李眞儒啓曰,大司憲金一鏡未肅拜,執義洪廷弼,持平尹東洙在外,掌令徐宗廈上疏未承批,掌令一員未差,持平金始燁呈辭,今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,副摠管李順坤,以御營中軍軍兵等中日試放事,南小門洞晝仕進去之意,敢啓。傳曰,知道。
朴熙晉,以吏曹言啓曰,新除授鐵原府使柳聖基戶奴呈狀內,奴矣上典,辭朝發程之際,有情勢之大不安者,敢此仰訴,卽速入啓處置云,旣有難安情勢,則不可强令赴任,鐵原府使柳聖基,依例罷黜,何如?傳曰,允。
又以弘文館言啓曰,新除授校理尹淳,時在京畿高陽地,經筵入番事緊,請斯速乘馹上來事,下諭,本館僚員,近甚不齊,召對時綱目,未及懸吐,不可不齊會,相議懸進,修撰金尙奎,卽爲牌招察任,何如?傳曰,允。
以修撰金尙奎牌不進,罷職傳旨,傳于朴熙晉曰,推考傳旨捧入。
李眞儒,以兵曹言啓曰,本曹褒貶時,新除授副護軍李眞儒,副司果趙遠命·柳述·柳綏,副司正李日躋,四山監役官申命蓍等,參謁不進,依例推考警責,何如?傳曰,允。
又以兵曹言啓曰,褒貶啓本中,刀擦三處之意,敢啓。傳曰,知道。
又以兵曹言啓曰,本曹去壬寅年秋冬等褒貶,今始磨勘,而所屬司僕寺軍器寺典設司·訓鍊院官員等,因各其提調及堂上有故,不得一體勘入之意,敢啓。傳曰,如道。
又以迎接都監言啓曰,卽接遠接使移文,則以爲上勅言,到京後應給山獺皮衾,勿爲縫製,以全皮出給云,依其言以全皮出給事,分付該邑,京中七宴竝減與否,遠接使,使差備譯官等,乘隙探問,則上副勅以爲,大國二十七日喪盡後,則用樂如常,設宴少無所妨,而特念爾國弊端,京外宴享,旣已許減,而新皇帝或問爾國宴享禮節,則全然不見而歸,難以應對,京中七宴中,只館所親臨宴設行爲可云,彼旣托以歸對,欲一受宴,則理難防塞,館所親臨宴設行之意,分付司饔院及各該司,何如?傳曰,允。
又以義禁府言啓曰,鞫廳罪人趙洽,極邊減死定配,勿揀赦前事,承傳啓下矣。以前罪目添入法例,發遣府羅將,押送咸鏡道慶興府配所之意,敢啓。傳曰,知道。
朴熙晉,以錄勳都監言啓曰,都廳郞廳李世德,本職旣已遞改時,無實職,令該曹口傳付軍職,冠帶常仕,何如?傳曰,允。
又以錄勳都監言啓曰,今正月十六日,承旨持公事召對入侍時,都承旨李世最所啓,會盟祭,以今二十六日涓吉,而勅行入京,當在二十一日,其間日子,將有相値之慮,分付錄勳都監,更爲擇日退行似宜,大臣之意,亦如此,故敢達。上曰,依爲之事,命下矣。會盟祭吉日,令日官更爲推擇事,分付該曹,何如?傳曰,允。
李眞儒,以兵曹言啓曰,今月初六日,西小門部將來告,三更量有開門鐵聲,驚駭出見,則有私奴孟萬稱名人,頭無所着,且脫網巾,足無所履,只着衣袴,自門前出走,門金二部內,上部依舊,下一部裏鐵拔置門前,故執捉而來云,卽使入直郞廳推問,則其所納招,極爲虛浪怪妄,而門鐵之拔出,已極驚駭,其所爲言,亦甚殊常,故移送捕盜廳,窮問推覈矣。捕廳所報內,孟萬病勢方重,使活人署庫直看審,則病涉可疑,招問其班婢,則所謂孟萬,自去月晦日,猝得身病,痛勢非輕,症似染患,方欲出幕之際,今初五日夕,忽然發狂,不知去處,班下等,今方四散跟尋云,且密招其隣居人推問,則發狂跳出之說,亦如其班婢之言云,捕廳所報如此,故因使姑爲拘留,以觀其病狀虛實,詳加推覈以報,其後,捕廳連以病未回蘇,人事迷昧,姑不得推問云矣。昨日又報,孟萬病勢,昨今日始得少差,故門鐵開拔,兵曹納招時,郞告說話,發爲問目,嚴加窮問,則以門鐵拔出之事,兵曹納招之言,全然不知爲對,周牢三四次,亂杖十餘度,更加嚴問,一向以全未記得前事爲言,當初得病之說,似爲實狀而罪犯旣重,不可諉之以病狂而置之,略施杖問,卽今形容言語,亦甚荒唐,輕斃可慮,姑爲仍囚,以待指揮云,孟萬之當初自門前執捉時,其形狀擧止,決非平人狂言妄說,或可諉之於染病發熱,而下鑰門鎖,至於拔出,則無論病狂與否,當爲勘處,移送刑曹,考律稟旨處置,而門鎖拔出,終非一人之力所可爲,而捕廳所報內,部將高岳柱所供以爲,聞尹殷弼之言,則此門鎖鑰,自前打叩自開云,事甚驚駭,當該部將,旣因臺啓,今方推治,而尹殷弼處,亦爲推問,明覈處之,何如?傳曰,允。
獻納權益寬啓曰,請門黜罪人兪崇極邊遠竄。措語同前請懸千金之賞,購兩人器之子鳳馨,宇寬子再興之蹤,快正王法,以除後患。措語同前請平安兵使尹五商罷職。措語同前請還收前判書洪致中收用之命。措語同前請禁軍別將南泰徵改正。措語同前頤·集諸賊,久竊國柄,專以籠絡醜類,排張黨與爲事,及其伏法之後,其腹心血黨,失其仰望,潛懷怨懟,樂禍思亂,爲計日益深矣。乃者門黜罪人金在魯,前都承旨申思喆,前大將張鵬翼,前府使金取魯,前司諫金橰,前縣監金令行,前經歷金希魯,前經歷姜頊,氷庫別提具鼎勳等,或全家下鄕,身伏京第,或乘驕匿跡,往來調繆,或富室而不吝於用財,或縗服而潛與於密席,昏夜聚會,情跡陰秘,輿情之疑,固已久矣,憑藉北咨之來,做出無根之言,轉相傳播,煽動中外,近來洛下騷屑,皆從此出,蓋以怨國幸亂之心,先言動擔民情,此誠有不可測者。古語曰,不見其形,願察其影,此輩論其處地,自是諸賊之血黨,語其行跡,則實爲十年之所指,豈待察其影而知之也哉?情狀之叵測,正與向來十六人,無甚異同,而當覆敗之餘,懷怨毒之心,其爲國家之憂,尤萬萬矣。逆折奸萌,不容少緩,投諸有北,在今正急,請門黜罪人金在魯,前都承旨申思喆,前大將張鵬翼,前府使金取魯,前司諫金橰,前縣監金令行,前經歷金希魯,前經歷姜頊,氷庫別提具鼎勳等,竝命極邊遠竄,卽日押送,以絶禍根。答曰,勿煩。
敎守江原道觀察使李翊漢書,王若曰,自古重方岳之任,務求全才,在今嚴簡選之規,必資僉擧,回百里之按棘,畀一路之褰帷,惟卿,系出銀潢,名魁璇榜,謙謙飭己,外弱而內蘊至剛,衮衮登臺,心公而議不太激,湖右持節,人畏暴公子之威名,海外分符,民歌廉叔度之惠政,試諸字牧者五六邑,颺于臺府者十餘年,弗吐弗茹,當時謂之識體,能簡能易,所居無不蘇殘,廉白自持,宛是寒士樣子,安靜爲治,居然循吏規模,旣內外之俱宜,庶才猷之快展,眷言江原一城,實惟濊貊舊邦,捍蔽畿都,截斷北路之要害,接隣湖嶺,控扼南維之吭喉,嶺東西跨有二陲,俗混夷羯,賦上中雖別三等,地實瘠疎,重以穡事之洊凶,遂致民食之俱罄,海竭魚産,浦店鮮蓄網之家,山童火耕,藥戶無貢蔘之路,民罕土着,流離殿屎之載進,官乏倉儲,賙賑濟活之無策,逮玆藩任之告缺,正宜簡畀之尤精,顧瞻朝著,孰應仗銊之新命,熟諳民俗,莫如佩銅之前賢,玆授卿以守江原道觀察使云云,卿其益懋食穀,無負重寄,聽斷惟敏,必先惠而後威,考課克嚴,宜黜貪而褒善,罪大辟方始稟決,階通訓悉從剸截,喣濡翳桑之飢氓,亟圖全活,區劃撤土之戎備,俾免疎虞,於戱,玉節光臨,卽韋臯佐幕之地,竹馬迎拜,是淮陽臥轍之民,專而莫咸,昔也一州之遺惠,職無不摠,今焉千里之觀風,矧當省耕之辰,宜軫勸農之政,仙山當馬,日未遑於載壺,時雨隨車,節罔愆於播種,東來西怨,幾多定人之追思,德洽化行,將見峽民之永賴,故玆敎示,想宜知悉。知製敎趙遠命製進
上在昌德宮。停常參·經筵。
李眞儒啓曰,大司憲金一鏡未肅拜,執義洪廷弼,持平尹東洙在外,掌令徐宗廈上疏未承批,掌令一員未差,持平金始燁呈辭,今日以監察茶時之意,敢啓。傳曰,知道。
又啓曰,今日持公事入侍時,獻納權益寬,同爲入侍之意,敢啓。傳曰,知道。
有政。吏批,行判書李光佐奉命在外,參判鄭齊斗在外,參議李明彦進,左承旨吳命恒進。
吏批啓曰,判書李光佐奉命在外,參判鄭齊斗在外,小臣獨政未安,何以爲之?敢稟。傳曰,只出緊任。
又啓曰,鐵原府使,今當差出,而擬望之人乏少,未準朔禁軍將,竝擬,何如?傳曰,允。
又啓曰,卽接儀賓府移文,則都事尹鳳儀,身病甚重,不得察任云,改差,何如?傳曰,允。
以金始㷜爲司諫,鄭啓章爲掌令,朴彙登爲兵曹參議,朴弼禹爲戶曹佐郞,金道錫爲宗簿主簿,黃再徵爲鐵原府使。
兵批,判書李肇進,參判金致龍進,參議未差,參知沈珙病,左承旨吳命恒進。
兵批啓曰,新除授蒜山僉使金鼎相呈狀內,老母年今七十,無他兄弟,不忍遠離赴任,依法入啓變通云,邊將之親年七十無兄弟獨子,許遞其任,已有定式,今姑改差,何如?傳曰,允。
又啓曰,僉知中樞府事柳昌燧呈狀內,年過七十,癃病已甚,恩除之下,無路肅謝,卽爲入啓許遞云,西樞雖是閑局,身病危重,不能肅謝,則不可一向虛帶,今姑改差,何如?傳曰,允。
又啓曰,從事官黃鐸·南泰年,軍官李英弼·張後昌·金壽長·劉遇亮·朴二松·崔百齡,閑良李最良·玄德昌·崔漢相,良人安順等,或賊人指示捕捉,或料理補賑之功,俱有加資之命,而黃鐸·南泰年·李英弼·張後昌·金壽長·劉遇亮·朴二松·崔百齡,雖已資窮,未經准職,李最良·玄德昌·崔漢相·安順,係是閑良,何以爲之?敢稟。傳曰,竝特爲加資。
以李行儉爲兼司僕將,李檉爲訓鍊副正,申鳴漢爲都摠經歷,具侙·李玹·鄭壽耆爲宣傳官,李漢根爲守門將,姜翰周爲尙州營將,金鼎三爲黃龍山城別將,閔思誠爲翊衛,南就明爲同知,金致泰爲僉知,南五錫爲蒜山僉使,宣傳官田日祥,今加折衝,內試射時片箭邊三中加資事,承傳,上護軍金始煥,副護軍宋夏明·金鼎相·柳昌燧·李時胄,副司果柳萬重·李世德·柳諫,副司猛具侙,竝單付。
朴熙晉,以迎接都監言啓曰,因遠接使關文,館所親臨宴設行事,旣已啓稟矣,取考己亥謄錄,則都監以爲,下馬宴·翌日宴,饌品多少懸殊,下馬宴則九十三器,翌日宴則四十二器,卽今日期迫急,雖不得盡如下馬宴之例,親臨設宴,饌品太略,則亦甚未安,比之常時,翌日宴,不可不加設三四十器,以此磨鍊擧行事,定奪,分付矣。今此館所親臨宴饌品,一依己亥年親臨宴之例擧行之意,爲先知委各該司,而親臨館所日子,臨時更稟,何如?傳曰,允。
李眞儒,以義禁府言啓曰,卽伏見江原監司呂必容放未放啓本,則本府所管逆賊昌集緣坐罪人彦謙·養謙,前以混置放未放中,故監司呂必容推考矣,今此放未放啓本三度,又爲擧論,殊涉不察,監司呂必容,更爲推考,啓本三度,移送該曹,何如?傳曰,允。
又以義禁府言啓曰,卽接月令醫員朴興錫手本,則保放罪人成任·洪元益,病勢今已向差云,還囚之意,敢啓。傳曰,知道。
又以備邊司言啓曰,因政院啓辭,勅使接見時說話,有更令廟堂增刪之命矣。政院所書出說話詳備,別無更爲增刪之語,使之以此書入,何如?傳曰,允。
又以宣惠廳郞廳,以都提調意啓曰,本廳及常平廳郞廳等,去壬寅秋冬等褒貶等第,磨勘以入,而辛丑秋冬等及壬寅春夏等褒貶,今已過時,依前例不爲磨勘之意,敢啓。傳曰,知道。
吳命恒,以司饔院官員,以檢擧提調意啓曰,因迎接都監草記,今此勅使時館所親臨宴一度爲之事,命下矣。日子急迫,三度習儀,雖未及擧行,一度習儀則不可不爲之,以今二十日,南別宮私習儀爲之之意,敢啓。傳曰,知道。
又以實錄廳郞廳,以摠裁官意啓曰,二房郞廳金始㷜病,代以副司果李巨源差下,牌招察任,何如?傳曰,允。
又以議政府郞廳,以領右相意啓曰,本府壬寅秋冬等褒貶啓本中,一字塗擦以入,去辛丑秋冬壬寅春夏等褒貶,今已過時,依近例不爲之意,敢啓。傳曰,允。
癸卯正月十八日未時,承旨持公事,玉堂召對,獻納權益寬請對,同爲入侍時,同副承旨李眞儒,侍講官鄭壽期,檢討官李顯章,獻納權益寬,假注書洪聖輔,記事官申致雲·尹容。上御熙政堂。李眞儒持公事進伏,讀江原監司呂必容討逆頒討後道內定配罪人放未放狀啓訖,拜曰,放未放開坐後錄,盡爲讀奏乎?上曰,止之。踏啓字
又讀江原監司呂必容刑曹啓下,據壬寅十二月內罪囚用刑數爻,開坐狀啓。踏啓字
又讀御營廳草記,客使近京,本營軍兵習操中日試才,回程間停止事。踏啓字
又讀禁衛營草記,客使近京,軍兵習操中日試才,回程間停止事。踏啓字奏公事,訖。
眞儒拜曰,頃日以召對進講,依舊規退坐以讀之意,定奪矣。再昨召對時,有近前讀奏之敎云,似因講討之際,有所不便而然矣。今番亦進前而讀之乎?上曰,其間相距太遠矣。眞儒曰,然則進前乎?上曰,依爲之。
鄭壽期,持綱目進伏,讀宋武帝紀,自武都王楊後起卒,至齊始讀時令於太極殿,訖。
眞儒曰,此下,令下番讀之矣。
李顯章,讀自齊詔糴買穀帛,至胐之弟也,訖。
壽期講文義曰,魏時,京師大旱,農夫闕糟糠,蠶婦之短褐,其時財穀之不足,可知矣,三代以上,損上益下,故財阜民安,三代以後,損下益上,故民生困窮,漢耿壽昌·劉晏,以善治財見稱,而皆出於管商餘智,無可取者矣。人主若能愛民節用,損上益下,則可以藏富於民,而自致富裕之休矣。且農桑,天下之大本也。務加勸課,使無不田游食之民,則不過數年,可致盈贍,其於爲國乎何有?韓麒麟上表中言,誠爲切實,故敢此推衍,仰達矣。
顯章曰,魏主問高祐以止盜之策,祐對曰,宋均立德,猛虎渡河,卓茂行化,蝗不入境,況盜賊人也,苟守宰得人,止之易矣,此言是矣。凡守宰字牧之任,苟得循良之吏,則治化有方,仁澤入人,哺聚抄劫之徒,亦可使化爲良民,故昔劉昆,爲河東守,能行德政,則遂致反風止火之異,一良吏猶然,況人主發政施仁,拊愛生民,則奚特止盜而已。擧一國可措於治安之域,伏願留念焉。
眞儒曰,行仁政,實爲出治之本,而天子治天下,諸候治一國,人主豈可事事而自治乎?必也任得其人,而分憂責效,使之承流宣化,布仁行惠然後,民得以樂其生安其業,故雖微瑣之僉萬戶,亦皆擇人而任用,則可致撫育之化,此則唯在上焉者之爲耳。伏願聖明,懋哉懋哉。講文義畢,掩卷退伏。
權益寬,進伏,讀奏啓辭曰,請門黜罪人兪崇,亟命極邊遠竄。上曰,勿煩。啓辭同前
又所啓,請懸千金之賞購兩人之蹤。器之子鳳馨,宇寬子再興快正王法,以除後患。措語同前上曰,勿煩。
又所啓,請平安兵使尹五商罷職。措語同前上曰,依啓。
又所啓,請還收前判書洪致中收用之命。措語同前上曰,勿煩。
又所啓,請前參判金在魯,前都承旨申思喆,前大將張鵬翼,前府使金取魯,前司諫金橰,前縣監金令行,前經歷金希魯,前經歷姜頊,氷庫別提具鼎勳等,竝命極邊遠竄,卽日押送,以絶禍根。措辭同前上曰,依啓。遂以次退出。
上在昌德宮。停常參·經筵。
李眞儒,以都摠府言啓曰,今此迎勅擧動時侍衛,不可不備員,而本府堂上十員內,都摠管姜鋧,疏批未下,久不行公,李光佐奉命在外,一員未差,寶劍四員及守宮一員,大殿侍衛,世弟宮陪衛,無以推移,未差之代,令兵曹口傳差出,何如?傳曰,允。
兵曹口傳政事,以南就明爲都摠管。
吳命恒啓曰,右副承旨兪命凝,同姓五寸姪幼學翊基身死,服制已行四日出仕,何如?傳曰,允。
李眞儒啓曰,大司憲金一鏡,前職疏批未下,尙未出肅,掌令徐宗廈疏批未下,方告呈告中,執義洪廷弼,持平尹東洙在外,掌令鄭啓壽未肅拜,持平金始燁呈辭,連以監察茶時,事甚未安,除疏批未下在外,外呈告未肅拜人員,竝卽牌招察任,何如?傳曰,允。
吏曹口傳政事,實錄兼春秋單李巨源。
兵曹口傳政事,以楊就達爲左邊捕盜從事官,金慶豪爲右邊捕盜從事官。
李眞儒啓曰,勅使入京後,當爲頒敎矣。明朝,藝文提學李肇命招,使之製進敎文,何如?傳曰,允。
吳命恒,以侍講院言啓曰,再明日王世弟迎勅擧動時宮員,不可不備員,輔德有闕之代,令政院稟旨,以在京無故人差出,仍卽牌招,以爲備員陪從之地,何如?傳曰,允。
又啓曰,因侍講院草記,再明日王世弟迎勅擧動時宮官,不可不備員,輔德有闕之代,令本院稟旨差出,仍卽牌招事,允下矣。政官卽爲牌招開政,何如?傳曰,允。
又啓曰,政官牌招事,命下,而日勢已暮,牌招之際,至於犯夜,待明朝出牌之意,敢啓。傳曰,知道。
又以迎接都監言啓曰,都監郞廳掌樂院主簿洪鼎輔,身有實病,勢難强令察任,改差,其代以掌樂院僉正李宜華差下,使之察任,何如?傳曰,允。
又以迎接都監言啓曰,司畜署別提李梡,方以分差監造官,待令於都監矣。又爲見差親臨宴禮時提檢云,若以提檢進參,則本署宴需,勢難兼察,委屬可慮,李梡提檢之任,改差事,分付該曹,何如?傳曰,允。
李眞儒,以備邊司言啓曰,頃日臺官,因全羅道麗水廢縣民人等呈狀,所啓內古有麗水縣,而中間設水營於其地,廢其縣隷於順天府矣。水營移設之後,謂其舊鎭之地,一應雜役,依前侵督,順天則其所屬之民,諸般賦歛,刻期徵捧,兩處責應,不勝支當,且其地距本府,幾至二百里,又有涉海之險,故官家徭役,無以趁期責應,閭里冤怨,未能登時赴愬,而至於窮春分糶,水營與本府,互相推諉,莫肯擔當,民人呼冤,積有年所,依順與英陽·慈仁等例,還復舊縣,如其不然,則令左水營兼察,如喬桐·甕津等例,歸屬一處,以紓一方倒懸之急事,請令廟堂從長變通而蒙允矣。麗水廢縣,旣與府治相遠,又是水營舊鎭,左右疊役,冤苦多端,果如臺啓中所論,則宜卽變通,以紓民怨,而邑治沿革,固難輕議,遠地事形,無以懸度,令本道審察便否,具由啓聞,以爲從長變通之地,何如?傳曰,允。
持平金始燁啓曰,請亟寢遠竄罪人閔鎭遠放釋之命,仍令極邊遠竄。措語同前請令王府亟擧徑斃罪人舜澤收孥産籍之典。措語同前請庭請議罷時卿宰以下及三司諸人之合辭唯諾者,竝遠竄。措語同前請前正言金礪,極邊遠竄。措語同前請門黜罪人趙榮福亟命遠竄措語同前請還收鞫廳罪人趙聖復·尹愨·柳星樞酌處之命,更加嚴鞫得情。措語同前答曰。勿煩。
上在昌德宮。停常參·經筵。
下直,鍾城府使李基聖。
大妃殿·中宮殿,藥房問安。答曰,知道。
藥房都提調臣趙泰耉,提調臣李台佐,副提調臣李世最啓曰,春寒尙猶未解,伏不審此時,聖體若何?丸藥連日進御乎?大妃殿氣候,亦復何如?今日是入診日次,率諸醫入侍,詳察聖候,宜當,不任憂慮,敢來問安。答曰,知道。無事,慈殿氣候安寧,丸藥進御矣,勿爲入診。
傳于兪命凝曰,今下弓矢,鍾城府使李基聖處給送。
兪命凝啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
又以都摠府言啓曰,今日入直內三廳武兼禁軍及軍兵等當爲中日習射,而勅使入京已迫,限回還間姑停之意,敢啓。傳曰,知道。
又啓曰,今日鞫坐,兩司當爲進參,而諫員無行公之員,除在外未署經外,呈告未肅拜人員,竝卽牌招察任,何如?傳曰,允。
以吳德曾爲守宮假注書。
有政。吏批,行判書李光佐未命在外,參判鄭齊斗在外,參議李明彦進,左承旨吳命恒進。
吏批啓曰,判書李光佐奉命在外,參判鄭齊斗在外,小臣獨政未安,何以爲之?敢稟。傳曰,只出緊任。
以尹㝚爲輔德,洪應夢爲監察,沈遇良爲理山郡守,司饔院提檢宋元瑞,單付折衝,朴海壽,今加嘉善,館伴李光佐。
兵批,判書李肇病,參判金致龍病,參議朴彙登進,參知沈珙病,左副承旨兪命凝進。
兵批承旨啓曰,時無送西,無政事之意,敢啓。傳曰,知道。
李眞儒啓曰,通符旣已造成,烙印次請出烙印,而前通符燒火次,全數退出之意,敢啓。傳曰,知道。
吳命恒,以戶曹言啓曰,兵曹判書李肇,庚子年奏請使時,恩賜田結,尙未準受矣。黃海道平山府數外官屯田畓竝四結三負六束,望呈願受,依例折給,何如?傳曰,允。
又以戶曹言啓曰,二去丙申年,設置收稅所於纛島,凡諸木商之自上游作筏流下者,什一收稅,以補國用,而材木則本曹句管,收稅則令繕工監官員,出往捧稅之後,元無在衙看檢之事,亦非藏置庫中之物,故大小木物,專委於庫子,一任其私用,及其收稅之際,且以矮短屈曲者,苟充收捧,不能用於國役,每每給價別貿,事極寒心,當此經費匱竭材板稀貴之日,不可無別樣變通之道,自今以後,收稅所,專屬於本曹版籍司,令該色郞廳次知收稅,仍爲出給於外監貢人處,使之進排,則非但收稅之着實,亦可除別貿之弊,以此節目,磨鍊定式施行,何如?傳曰,允。
李眞儒,以義禁府言啓曰,今此迎勅擧動時,本府都事十員內,一員本府入直,九員大駕各差備隨駕,王世弟考喧左右,無以推移,假都事二員,令該曹差出,以爲分差之地,何如?傳曰,允。
兪命凝,以備邊司言啓曰,館伴趙泰億,身病猝重,勢難察任云,今姑改差,其代令該曹卽爲差出,何如?傳曰,允。
又啓曰,明日迎勅擧動,再明日陳賀相値,推鞫姑停之意,敢啓。傳曰,知道。
李眞儒,以迎接都監言啓曰,取考辛丑年登極勅謄錄,則都監啓辭,以取考前謄錄,勅使有求見赦文之時,今亦或不無此慮,別謄一本於黃紙,且安淸國所送之寶,留待都監,觀勅使所爲而處之之意,至於啓稟,允下矣。赦文之別謄一本以置者,雖是過慮,其在預備之道,依此例擧行,恐無所妨,惶恐敢啓。傳曰,知道。
又以迎接都監言啓曰,明日勅使入京,軍令,趁早馳通之意,知委于遠接使處矣。卽見回移,則初吹二吹,不爲擧論,以卯時出軍令云矣,敢啓。傳曰,知道。
又以侍講院言啓曰,曾前勅使到弘濟院,則例有傳語來告,入達東宮之事,而今番則勅使已到弘濟院,而尙無傳語入達之事,差使之員,不能擧職,莫重傳語,慢不擧行,極爲駭然,本院請推之外,他無可施之罰,當該差使員,從重推考,何如?傳曰,允。
又以兵曹言啓曰,今正月二十一日,武臣賓廳講書日次,而客使入京相値,不爲之之意,敢啓。傳曰,知道。
又以左右捕盜廳言啓曰,因臺啓,慶源府定配私鑄錢罪人安龜瑞,定送左右廳軍官各一人,今月十九日,始爲捉來,而軍官等所告內,罪人安龜瑞,自在配所,身病甚重,食飮全廢,恐有經斃之患,不鎖手足,救護上來矣。昨日行到東郊水踰村,忽於馬上,以刀剌項,驚遑奪刀,雖不得添剌,病勢添重,僅僅載來,拘留左捕廳。臣等今朝眼同開坐,欲爲窮問,則病勢極重,合眼不開,含口不言,卽今所見,萬無憑問之路,姑待稍省人事,當爲究覈,而軍官等押來之際,不能審愼,致有此自剄之弊,極爲驚駭。軍官朴昌輝·朴二松等罪狀,以俟罪人死生,自本廳,從輕重科罪之意,敢啓。傳曰,知道。
又以承文院官員,以都提調意啓曰,卽接陳慰兼進香使礪山君枋,副使金始煥聯名狀啓,則以喪文頭句,凶音二字,出處皆在懷愍·徽·欽之際,欽惟以上,全無陳慰之意,第四句宅宗思道,俱非對偶,至於雍正年號書塡日子與頒朔日子,未免相左,慰喪正副本祭文一張,禮物照單一張竝令槐院精加刪改,亦以頒朔後,日子書塡,下送爲請,而所謂凶音,卽訃音也。非必出於晉宋之時徽·欽時,有二事凶問之語,而後世無避忌凶問二字之事,以此爲慮,殊涉太過,而使臣之意,必欲改之,則以諱音改之,使行中寫字官,依前例改塡,似或無妨,欽惟以上無陳慰云者,亦有不然者,館閣之文,非若科程之文,入題·回題之規,取考宋朝兩制,慰喪之見於簡編者,則欽惟以上,別無陳慰語,末端輒以願加至勉寬抑之意結之者,每篇皆然,今此慰喪中,旣有勉抑號擗之情,冞增奉慰之悃兩句,則其所慰勉之語,不爲不足,揆以古式,未見欠觖。至於宅宗思道句釋,雖似欠精,古灑亦多有如此者,不必以此,至改已送之正副本,而新年號書塡之時,自廟堂,十分商議,雖未及頒勅,旣有鳳凰城馳通公文,故以此書送,彼中或有詰問之事,以此爲答,似無執頉之慮,狀啓內辭緣,雖如此,不得許施,以此分付于使臣處,何如?傳曰,允。
工曹判書趙泰億上疏。無批答還下。原疏見下
工曹判書趙泰億疏曰,伏以臣自前冬,感冒非輕,咳嗽失音,閱月未瘳,適値兩勅續至,身忝館伴之任,不敢言病,逐日供劇,僚審見之者,莫不憐悶,今日曉,赴備局坐,仍爲入參書筵,乍脫煖帽,風寒外襲,仍以添感,四肢如束,頭䐉如碎,頃刻之間,痛不可堪,擔舁歸家,落席昏頓,肌膚烘熱,精神眩瞀,胸腹痰塊,乘時肆蘖,衝突如疝,壅滯類痞,屈伸轉動,皆不得如意,急灌藥物,又輒嘔逆,似此諸症,實是積傷所發,數日之內,斷無自力行公之望。本兼諸職曂廢,孰非可悶,而最是勅行入京,迫在再明,若不及今變通,都監之事,將不免狼狽,玆敢疾聲號籲於宸嚴之下。伏乞聖慈俯察臣病重實狀,先遞臣館伴之任,以便公私,不勝幸甚云云。疏批見上
癸卯正月二十日午時,承旨持公事,玉堂召對入侍時,左承旨吳命恒,侍講官鄭壽期,檢討官李顯章,假注書洪聖輔,記事官申致雲·尹容。上御熙政堂。吳命恒,持公事進伏,讀戶曹草記,纛島材木收稅,令該色郞廳次知收稅,仍爲出給於外監貢人,使之進排事,節目磨鍊定式施行,何如?上曰,允。
又讀戶曹草記,兵曹判書李肇,庚子奏請使時,恩賜田結未準受者,平山府數外官屯,依願折給,何如?上曰,允。
又讀慶尙監司李廷濟狀啓,去十二月二十日戌時量,金山·開寧地,二十日戌時·二十九日未時量,善山·知禮雷動地震,冬月天動地震,事係變異事。踏啓字
命恒拜曰,政當隆冬之月,地震雷動,極其非常,觀此狀啓,尤宜加意於恐懼修省之道,故敢達。
又讀慶尙監司李廷濟狀啓,因備局關文,軍兵逃老充定,不必歲抄時,一倂爲之,可合閑丁,隨得隨代,連次報營,一邊收布,旣無搜括騷擾之弊,亦免隣族徵布之患,此爲良法,以此知委各邑事。踏啓字
又讀慶尙監司李廷濟狀啓,各司奴婢推刷,一依戶籍例,待秋退行,俾紓窮民一分之驚事,令該曹稟處事。踏啓字
又讀慶尙監司李廷濟狀啓,今月念後,發巡,監賑勸農,點閱軍器,而右道,昨年未及秋巡,勢當先發緣由馳啓事。踏啓字
命恒拜曰,昨年穡事,凶歉特甚,嶺南亦然,道臣狀啓中,以爲頃日備忘,軫念民飢,辭意勤摯,有錦玉靡安夙宵不遑之意,民皆感動,莫不思見德化云,十行文字之感悅民心,猶且如此,自上,儻能恒若在己之恫,以盡恤民之政,則其爲德政之入人者,奚啻文字之布告而已哉?京外財穀之蕩竭,未有甚於今日,民生困窮,已至十分地頭,實無着手接濟之策,易云,何以聚人?曰財,凡收拾人心,安集民生,固無過於財穀,且聖人論政,必以節用而愛民,爲第一義。殿下於凡事,必以節省儉約爲心,恒若曰,無財,何以活吾民乎?凡此財穀,皆從蔀屋中出,一切節損,克祛浮費,思所以生財聚穀之道,上自宮禁而始,務加裁省,則厥效所及,可以推而至於四方,而致財阜民安之休矣。伏願殿下,勿以臣言,尋常聽過,克加惕念焉。上曰,依爲之。
鄭壽期持綱目進伏,讀魏孝文帝紀,自齊永明八年,至亦不復追聞。
命恒拜曰,下番李顯章,適有病,不能讀書,仍令上番讀奏之意,敢達。上曰,唯。
壽期仍讀自冬十月至賦詩以寵之,訖。
壽期講文義曰,齊蕭餉,不過一剌使,而盡心獄訟,赦遣劫掠之徒,以開自新之路,故民皆畏而愛之,傳曰,哀矜勿喜,又云原情定罪,餉能體古訓,眚災則肆殺,再犯則加誅,故民之畏愛如此,夫畏之者,善用法之致也,愛之者,行仁政之故也。人君用法之平,仁民之化,亦能若是,則民之畏戢愛戴,當如何哉?此事正好爲法,故敢達。
又拜曰,魏主,自是夷狄之君,而居喪一節,能盡其祀,故謚曰,孝文,殷高宗以後歷代喪制,無足可觀,漢文,雖稱漢之令主,而亦行執喪之制,魏主出於五胡之時,獨能斷然行三年之喪,可謂善矣。
顯章曰,居喪一節,固善矣,然其太廟加薦褻味事,非禮,故司馬公之論,亦非之,此可戒也。
命恒曰,加薦褻味,非魏主,乃齊主事,而下番所達,錯了矣。
壽期曰,齊主,祀宋氏於淸溪故宅,祀于私室,近於俗祀,故先儒之論,亦非之矣。
命恒曰,齊主以其夢中,宋氏諸帝求食之事,乃令行祀於淸溪故宅,因夢續祀,已涉不經,而傳曰,存亡繼紀,齊主若欲祀宋氏,則立其後裔,使主其祀,如三代三恪之義,則可矣。以我朝事言之,別置崇義殿,祭王氏諸王,而使其後主之,此實合於尊祀前代之禮,而齊主,乃因夢事,反行非禮之祀,先儒非斥之論,不亦宜乎?講訖,捲卷退伏,遂以次退出。
上在昌德宮。停常參·經筵。
權以鎭啓曰,司僕內乘來言,捲簾,取稟。傳曰,捲三面。
又啓曰,司僕內乘來言,雨具,取稟。傳曰,依爲之。
吳命恒,以迎接都監言啓曰,勅使到南別宮紅箭門前路上,勅家丁五名,副勅家丁三名,使之落後,先送館所矣,敢啓。傳曰,知道。
又以迎接都監言啓曰,卽者勅使來入館所矣,敢啓。傳曰,知道。
兪命凝,以迎接都監言啓曰,卽者令差備譯官,請行見官禮,則勅使以爲,諸宰連日爲我勞苦,俺等亦氣疲,見官禮勿行云矣,敢啓。傳曰,知道。
又以迎接都監言啓曰,勅使旣入館所,各邑郞廳,輪回直宿之意,敢啓。傳曰,知道。
又以迎接都監言啓曰,勅使詣闕時茶啖,依例備待矣,副使及二大通官,則無弊受食,而上勅及一大通官,兩次通官,則使之待候於館所,故到館所後,卽爲入給,而館所茶啖,亦爲排入之意,敢啓。傳曰,知道。
李眞儒啓曰,臣承命馳往館所問安,則勅使以爲,旣蒙從容款接,今又遣近侍勞問,不勝感謝,茶禮,因俺等勞憊,未能奉承盛敎,缺歎未能自安云矣,敢啓。傳曰,知道。
兪命凝,以迎接都監言啓曰,卽者差備譯官來言,副勅來時,連日呻吟矣,入來後,慮其添加,願見太醫中術業最勝者,論病服藥云,在前如此之時,有太醫入送之例,議藥同參,金漢齡,明日早朝,使之入見,何如?傳曰,允。
又以司饔院官員,以檢擧提調意啓曰,今日仁政殿受勅後茶禮,未進膳果盤一床,何以區處乎?敢啓。傳曰,政院賜給。
又以迎接都監言啓曰,卽者差備譯官,不緊差備軍放送之意,言于勅使,則放送云矣,敢啓。傳曰,知道。
又以迎接都監言啓曰,上·副勅房守,例以中禁各一人定給矣,卽者差備譯官來言,上勅以爲,中禁定送,雖是國王優待之意,而不便於使喚,中禁外兒房守二人,別爲定給,則欲爲使喚云,依其言定給之意,敢啓。傳曰,知道。
又以迎接都監言啓曰,館所親臨宴享日子,臨時更稟事,前已草記定奪矣,明日則陳賀相値,再明日設行,何如?傳曰,允。
權以鎭,以備邊司言啓曰,卽接開城府留守柳重茂狀啓,則備陳勅需難辦之狀,又爲請貸大興山城銀子一千兩之意,有此馳啓矣,松都物力近甚殘敗,支勅需用,亦雖浩大,數月之內,許貸銀貨,已至三千兩,則此已多矣,猶且不足,又爲陳請,今若許貸,則山城積年留置之軍需,更無餘存者,自本府,不思所以料理支勅之道,唯以請貸銀貨爲事,此不但爲難繼之道,其在事體,殊甚未妥,加資一千兩,決難許施,以此分付,何如?傳曰,允。
兪命凝,以迎接都監言啓曰,卽者差備譯官來言,上勅以爲,紡絲紬雨衣長袍一件,紡絲紬雨衣短掛一件,紡絲紬雨衣裙一件,紡絲紬雨帽罩一件,紡絲紬雨弓罩上下二件,紡絲紬雨箭罩一套,古絨箭罩一箇共八件,連毛皮荷包盛,付諸家丁,掛於馬鞍矣,行到開城府站,連見有之,而自開城府至京城,忽然遺失,未知何時,漏落於何處矣,自都監,知委沿路各邑,使之覓納,則當給重賞云,故以此辭緣,京畿·開城府,措辭發關,分付,而京中五部,亦爲由飭,期於必得之意,爲先敢啓。傳曰,知道。
又以迎接都監言啓曰,卽者差備譯官來言,副勅以爲,進止官着紗帽進止,甚爲不安,自本國,旣有定送別監四人,且有帶來家丁六人,足以使喚,進止官則宴享時當用,而常時則不必用之,使之退出云,故使譯官,更以定送,進止官,乃是自前優待勅使之事,不當罷送之意言及,則一向固辭,姑爲退送之意,敢啓。傳曰,知道。
又以迎接都監言啓曰,卽者差備譯官來言,副勅以爲,上勅,旣以使喚中禁爲不便,別入兒房守二人,俺意與上使之意一樣,兒房守二人,依上勅例,言于都監定送云,故依其言兒房守二名,自明日定入之意,敢啓。傳曰,知道。
癸卯正月二十一日,大駕幸慕華館,迎勅時卯正三刻,上以玉轎出宮,至仁政門外,替御輦輿。
右副承旨兪命凝,趨進駕前啓曰,侍臣上馬,未及啓請之前,駕前諸臣,徑先上馬,其在事體,極爲未安,竝推考警責,何如?上曰,依爲之。出擧條
大駕進發,至崇禮門外,宣傳官進伏駕前,吹打,取稟。上曰,知道。
大駕入慕華館幕次後,藥房·政院·玉堂問安。答曰,知道。
王世弟板位問安。答曰,知道。
遣承旨,問安于大妃殿,同副承旨李眞儒啓曰,小臣,以大妃殿問安,進去下直。上曰,知道。
王世弟入幕次後,政院·玉堂問安。答曰,知道。
勅書到延恩門後,上出次祗迎,還入小次,小選,通禮啓請出次。
大駕自幕次還發,宣傳官進伏駕前,吹打,取稟。上曰,知道。
大駕至奕橋,左承旨吳命恒,趨進駕前奏曰,小臣有奏達之事矣,上遂駐輦。命恒曰,勅書在前,駕前吹打,自前停止,今亦依前例停止乎?吹打喧聒,上聽瑩,下敎曰,所達者何事?命恒更爲奏達。上曰,依爲之。
大駕至把子前橋,問安承旨復命。大妃殿答曰,知道。
大駕入仁政門內幕次後,藥房·政院·玉堂問安。答曰,知道。
王世弟板位問安。答曰,知道。
王世弟入仁政門外幕次後,政院·玉堂問安。答曰,知道。
上受勅訖,自仁政殿西正門入就殿內位,勅使亦入就座。
御前通事李明彦,以上敎,傳于勅使曰,請行拜禮。明彦還奏曰,勅使以爲,請除拜禮云矣。
又以上敎,傳于勅使,請行相揖。還奏曰,勅使以爲,相揖好云矣。上遂擧手小揖,勅使亦答揖。
又以上敎,傳于勅使,致慰大行皇帝之喪。還奏曰,勅使不答所問,只曰,沿路善待,無疲弊之事,而身甚疲困,請歸舍館而休憇云矣。
又以上敎,傳于勅使,問上候。還奏曰,勅使以爲,新皇帝平安,爾國,將來以誠心事之云。仍曰,難於久坐,亟欲還歸舍館云矣。
又以上敎,傳于勅使,請與就座。還奏曰,勅使以爲請共就座云矣。
勅使先就交椅坐,上遂就御交椅。
御前差備譯官來言,勅使以爲,久坐甚難,欲就舍館云矣,明彦,以譯官所傳奏達後,以上敎,傳于勅使曰,待客之道,不當如此,少留,何如?仍問諸王安否。還奏曰,勅使以爲,諸王皆好在矣,國王神觀亦好,多幸,貴國大臣,亦平安乎云矣。
又以上敎,傳于勅使曰,弊國諸臣,俱無事矣,沿路接待連値荒凶,未免薄劣,在主人之道,愧甚。還奏曰,勅使以爲,俺等獲荷念慮之德分,無事來到,茶禮,請歸舍館而噉之云矣。
又以上敎,傳于勅使曰,茶禮,卽主客相接之常禮,自前無廢閣之時,請少行之。還奏曰,勅使以爲,一路與到此後所噉,莫非國王之賜,在此而噉之,與就館而噉無異,請歸舍館而噉之云矣。
又以上敎,傳于勅使曰,固辭至此,不得强迫,而殊可缺然,還奏曰,勅使以爲,國家德分,連得飽喫而來,身甚憊困,請罷云矣。
勅使先下交椅,上下交椅,擧手小揖,勅使亦作答揖,由東閤門出,上,從西正門出,至上階,明彦奏曰,勅使以爲,上躬必勞,請自此還入云矣。
又以上敎,傳于勅使曰,自此還歸,甚缺然,請送至門內,勅使遂行至下階。明彦奏曰,勅使以爲,自上請,自此還入云矣,上遂擧手揖送,勅使亦作揖而去。
左承旨吳命恒,進伏上前曰,勅使未及出門,遣史官問安,乃是前例,今亦遣史官之意,敢達。事變注書,遂跟至仁政門內,以上敎問安後復命,命恒,以史官所傳,奏于上前曰,勅使以爲,自上旣已親接勞苦,而今又遣史官問慰,不勝感激云矣。
上還宮後,藥房·政院·玉堂·朝廷二品以上口傳問安。答曰,知道。
王世弟還宮後,政院·王堂問安。答曰,知道。
上在昌德宮。停常參·經筵。
大殿,政院·玉堂問安。答曰,知道。世弟宮,政院·玉堂問安。答曰,知道。大妃殿·中宮殿,藥房問安。答曰,知道。
藥房都提調臣趙泰耉,提調臣李台佐,副提調臣李世最啓曰,伏未審夜來,聖體,若何?昨日冒雪動駕郊外,還宮後迎勅節次稍久,且移時接見客使,不瑕有勞損之節乎?大妃殿氣候,亦復何如,王世弟勞動之餘,氣候亦何如?臣等不任憂慮,敢來問安。答曰,知道。無事,慈殿氣候安寧,而世弟氣候平穩矣。
傳于兪命凝曰,頒赦百官加爲之。
兪命凝啓曰,頒赦百官加爲之事,命下矣,某罪以下宥之乎?敢稟。傳曰,雜犯死罪以下,竝宥。
又啓曰,頒赦百官加爲之事,命下矣。藝文提學李肇,卽爲牌招,赦句添入之意,敢啓。傳曰,知道。
吳命恒啓曰,同知中樞府事南就明,館所問安進去,下直。傳曰,知道。
又啓曰,吏曹郞廳來言,百官加下批,政事,何以爲之?敢稟。傳曰,當日爲之。
又啓曰,今日持公事入侍日次,而陳賀相値,頉稟。傳曰,知道。
權以鎭啓曰,通符一百四十三部,以雍正改書造成矣,內上五十九部外,各司頒布通符八十四部,自本院分授後,舊通符收聚燒火之意,敢啓。傳曰,知道。
吳命恒啓曰,明日館所擧動時,守宮假承旨,以昨日假承旨李堂仍察之意,敢啓。傳曰,知道。
又啓曰,宰臣同知南就明,馳往館所,勅使處問安,則以爲早遣宰臣下問,不勝感激云矣,敢啓。傳曰,知道。
又以迎接都監言啓曰,今日,乃是空日,別茶啖依例排入之意,敢啓。傳曰,知道。
又以吏曹言啓曰,在前頒赦時,例有別歲抄之事,今則何以爲之?敢稟。傳曰,書入。
又以迎接都監言啓曰,卽者差備譯官來言,上勅,率次通官兩人,出來譯官所住處,以爲館中,或不無盜賊之慮,且未知守直之幾許,此意,言于都監館中守直人書納云,故卽使譯官,以我國敬待上國之人,各門旣有把守,上·副使房,亦有守直之人,十分警飭,賊患非所可慮,而館中守直人書示,無前例,決不可爲之意答之,則上勅,入其房,使次通官,又以爲館中守直人書示,不是難事,而如是防塞,何也?此等事,非如贈給之物,雖無前例,必爲書示云,故深用怪訝,取考今此上勅出來時庚子謄錄,則上勅卜物中,木綿三端,無端見失於軍牢中,大索不得,以此盡疑館中之人,房守及別監,盡令出去矣。以此見之,則今此館中守直人,欲知某某人者,蓋出於庚子年失物之故,又生疑怯之心,有此擧矣,觀其形狀,終不書示,則轉生大疑,必有駭擧,且書示守直人,以解其疑心,亦爲無妨,故更使譯官,只以書示守直人,旣無前例,不敢更告都監,而勅使之過慮如此,俺等私自書納守直之人之意,言之,仍使之書示,則勅使大以爲幸,卽爲饋任,以爲欲知守直之人者,蓋欲申飭巡警之意云矣。且差備譯官,又爲出來言,上勅別監二人及中禁一人,亦令出去,使之明曉入來,只留年幼中禁一人云矣,敢啓。傳曰,知道。
又啓曰,館所接見時說話,依例書入,而或不無未盡之語,令廟堂增刪,以備睿覽,何如?傳曰,允。
兪命凝,以備邊司言啓曰,吏曹判書李光佐,以遠接使出去,旣已入來復命,移差館伴之任矣,勅使回還時,例以伴送使,還爲下去,而卽今大政之遷就,又復過時,每每退行,實涉重難,李光佐伴送之任,今姑改差,使之速行都政,其代依頃日定奪,以從二品陞差以送,何如?傳曰,允。
吳命恒,以吏曹言啓曰,別歲抄書入事,命下矣。準期不敍褒貶居中居下之類,竝書入乎?敢稟。傳曰,書入。
又以迎接都監言啓曰,卽者差備譯官來言,上勅,上山亭眺望云矣,敢啓。傳曰,知道。
又以迎接都監言啓曰,卽者差備譯官來言,副勅房前退抹樓,因爐火,有若干延燒處,副勅以爲,禁火部將,不能申飭,致有此患,其部將二人捉入,使通官決棍各一度云,部將旣爲次知禁火,而有此生事,極爲痛駭,當該部將,令攸司囚禁科罪,何如?傳曰,允。
李眞儒,以迎接都監言啓曰,卽者差備譯官來言,上·副勅,同出西宴廳周覽云矣,敢啓。傳曰,知道。
又以迎接都監言啓曰,勅使入京第三日,大臣茶禮,依例請行事,前已定奪矣,館所親臨宴相値,大臣茶禮,觀勢退行於數三日間之意,敢啓。傳曰,知道。
又以禮曹言啓曰,明日館所擧動時,王世弟闕門外祗迎·祗送之禮,依例磨鍊乎?敢稟。傳曰,依爲之。
又以禮曹言啓曰,今正月二十三日館所擧動時出宮吉時,令日官推擇,則同日巳時爲吉云,以此時擧行,何如?傳曰,允。
有政。吏批,行判書李光佐,館伴進去,參判鄭齊斗在外,參議李明彦進,同副承旨李眞儒進。
吏批啓曰,判書李光佐館伴進去,參判在外,小臣獨政未安,何以爲之?敢稟。傳曰,只出緊任。
以沈珙爲禮曹參議,呂必容爲工曹參議,李世胄爲儀賓都事,鄭以規爲參禮察訪,百官加,下批。
兵批,判書李肇病,參判金致龍病,參議朴彙登進,參知沈珙病,同副承旨李眞儒進。
兵批啓曰,新除授兼司僕將李行儉,與禁軍別將南泰徵,妾同壻相避云,相避之法,在下當遞,兼司僕將李行儉,今姑改差,何如?傳曰,允。
又啓曰,新除授尙州營將姜翰周呈狀內,老母年今七十九歲,其在法例,不可離親遠赴,入啓處置云,邊將之親年七十五歲者,許遞其任,已有定式,今姑改差,何如?傳曰,允。以楊就達,單付副司猛,申弼夏·曺命宗,單付副司勇,百官加,下批。
兪命凝啓曰,命召十部,以雍正,改書造成矣,領議政趙泰耉,右議政崔錫恒,御營大將魚有龜,兵曹判書禁衛大將李肇,訓鍊大將尹就商,左邊捕盜大將金重器,右邊捕盜大將李森,竝卽命招傳授,舊命召收殺,自本院燒火之意,敢啓。傳曰,知道。
又以兵曹言啓曰,再昨,接見本曹郞廳所報,則以爲去夜巡檢,先到彰義門,審視門鑰,仍使打叩,則自然拔開,意是部將,初不堅鎖,更爲下鑰打叩,則其自開如前,此明是鑰匙之年久不能堅礙之致,雖未知始自何時,如此而開閉之際,不善審察,趁未報知修改,當日入直部將,亦難免其責云。使入直郞廳,推捉當該部將張斗彰·趙碩藺等,嚴加推問,則諉之於本來如此,多般巧飾,不爲直招,城門鎖鑰,不能堅固,打叩自開,而入直部將等,仍循掩置,不爲發告修改,事之驚駭,莫此爲甚,巡檢時執頉當該部將,爲先移送刑曹,依法處置,鎖鑰之削弱自開,果始於何年何時,亦不可不明覈處之,此意亦爲分付刑曹,何如?傳曰,允。
又以義禁府言啓曰,頒赦事,命下矣。今日判義禁沈檀,猝有身病,陳賀不得進參,故趁未擧行之意,敢啓。傳曰,知道。
又啓曰,在前頒赦後,時推有蕩滌之例矣,卽今未承受推考傳旨二百八張,自本院,依例爻周之意,敢啓。傳曰,知道。
又以都摠府言啓曰,明日館所親臨擧動時,摠管,不可不備員,而都摠管朴弼成,身病猝重,姜鋧未承批,李光佐館伴進去,副摠管南就明,落馬重傷,寶劍四員守宮一員之外,大殿侍衛,無一員進參者。揆以事體,極爲未安,宜有變通之道,令兵曹卽速稟處,何如?傳曰。
又以備邊司言啓曰,明日館所親臨宴享時接見說話,自政院撰出之辭,別無大段未盡之事,而其間一二處,數字添刪以入之意,敢啓。傳曰,知道。
吳命恒,以迎接都監言啓曰,卽者差備譯官來言,議藥同參金漢齡,今日朝前,入見副勅之病,命以增味二陳湯,則副勅以爲,此藥三貼,生材精擇,劑藥官入來館所俺所見處精劑,而必以銀器煎服云,藥材則分付兩醫司,卽速進排銀器,則令地部覓得入送之意,敢啓。傳曰,知道。
又以禮曹言啓曰,來二月初八日社稷親祭時,日氣將未和暖,有難經夜,帳殿御齋室及王世弟齋室,以本署安香廳修理之意,分付該曹,何如?傳曰,允。
李眞儒,以迎接都監言啓曰,副勅上來時,於高陽站,見一觀光人,招來站上,問其年齒,與其子相同,頗愛憐云矣。卽者累次要見,而不許,令副勅,又言其兒與吾兒同甲,故入京後欲更見,且給小囊子,而稱托不許更見,此豈如是持難事乎?必欲一見,故不得已入送館所,其兒姓名,乃申漢樞,居在貞陵洞近處云矣,敢啓。傳曰,知道。
又以迎接都監言啓曰,卽者差備譯官來言,副勅以爲,客中無以消遣,欲見本國四書三經云,在前經書則有入示之例,分付校書館,四書三經各一帙入送,何如?傳曰,允。
又以迎接都監言啓曰,卽者差備譯官來言,副勅,上山亭,仍登北樓云矣,敢啓。傳曰,知道。
又以迎接都監言啓曰,卽者差備譯官來言,上勅,以明日宴禮難行爲言云,故臣等以決難退行之意言送,使之反復開諭矣,上勅,終始堅執,至以副使有病,俺亦氣疲爲言,累次强勸,則頗爲作色云,明日設宴之意,昨已言及于通官,果有退行之意,則所當卽爲通及,而到今嚴時刻旣出,凡事辦備之後,有此請退之擧,事體極爲未安,更加十分開諭,期於回頭之意,嚴辭分付於差備譯官等處矣,敢啓。傳曰,知道。
兪命凝,以兵曹言啓曰,都摠府啓曰,明日館所親臨擧動時摠管,不可不備員,而都摠管朴弼成,身病猝劇,姜鋧未承批,李光佐館伴進去,副摠管南就明落馬重傷,寶劍四員,守宮一員之外,大殿侍衛,無一人進參者,揆以事體,極爲未安,宜有變通之道,令兵曹卽速稟處何如事,允下矣。擧動時摠府堂上寶劍差備及守宮侍衛陪衛,當有七員然後,可以推移,而卽今無故,只是六員,不可不變通,副摠管南就明落馬重傷云,今姑改差,其代卽爲口傳差出,何如?傳曰,允。
李眞儒啓曰,明日館所擧動時,守宮假注書吳德曾,仍察,何如?傳曰,允。
持平金始燁啓曰,請亟寢遠竄罪人閔鎭遠放釋之命,仍令極邊遠竄。措語同前請徑斃罪人洪舜澤,令王府亟擧收孥籍産之典。措語同前請庭請議罷時卿宰以下及三司諸人之合辭唯諾者,竝遠竄。措語同前請前正言金礪,極邊遠竄。措語同前請門黜罪人趙榮福,亟命遠竄。措語同前請還收鞫廳罪人趙聖復·尹愨·柳星樞酌處之命,更加嚴鞫得情。措語同前答曰,勿煩。
雍正登極勅出來後,敎中外大小臣僚耆老軍民閑良人等書,王若曰,鴻圖丕闡,溢新化於中區,鳳綍遙頒,儼星華於外服。爰遵彝典,庸布嘉休,顧玆左海之偏陬,久荷先皇之洪造。視均遐邇,懷柔數千里生靈,恩及始終,沐浴六十年惠澤。微忱恒切於祝聖,遺詔遽傳於陟方。惟幸燕翼之貽謨,獲覩龍飛之御極。歷數早歸於丕子,仁聲已彰,徵祥終驗於橫庚,天命攸屬。而渙渥普沾於寰宇,故德音遄降於弊邦。一札敷心,忻擎封泥之誥,雙星動色,遠涉柝木之津。斯誠古今之盛儀,宜與民庶而同慶,自本月二十二昧爽以前云云,咸宥除之云云。於戲,泰運方啓,躋壽域而皞熙,陽春載回,帶恩波而浩蕩。故玆敎示,想宜知悉。藝文提學李肇製進
上在昌德宮。停常參·經筵。
兪命凝啓曰,小臣館所問安進去,下直。傳曰,知道。
吳命恒,以迎接都監言啓曰,明日親臨宴禮,上勅必欲退行,故嚴勅差備譯官,使之更加十分勸諭矣,譯官等卽者來等,渠輩極力懇告,且懇于勅使,得其强參,出參之諾,又送其所帶家丁及次通官,四次力勸於上勅,而終始堅執,略無變動之意云。此不但譯官輩,不善開諭之致,上勅凡事,有難以常理論之,動駕時刻旣定,宴享凡具辦備之後,有此托病退行之擧,弱國之事,類多如此,不勝痛惋之至。臣等,忝在都監,不能周旋,其間,致有此事,惶恐待罪之意,敢啓。傳曰,知道。勿待罪。
又以迎接都監言啓曰,因上勅堅執,今日宴禮退行之意,昨夜旣已啓達矣,宴禮旣已退行,今日乃是空日,別茶啖依例排入之意,敢啓。傳曰,知道。
又以迎接都監言啓曰,卽者差備譯官來言,上勅,事事生梗,至於差備待令譯官,今朝盡爲驅逐,使不得接足於上勅房近處云,申飭譯輩,使之居間善處,而如此之由,爲先敢啓。傳曰,知道。
又以迎接都監言啓曰,卽差備譯官來言,副勅以爲,肉桂·乾薑各一兩,川烏·草烏各五錢,水飛黃丹四兩·香油十兩,欲爲作丸以服,右材作末入送云。分付兩醫司,內贍寺卽速進排之意,敢啓。傳曰,知道。
兪命凝啓曰,臣承命馳往館所問安,則勅使以爲,俺等幸蒙國王之恩,夜來好留,而連遣中使及近侍下問,不勝感謝,無以爲喩云矣,敢啓。傳曰,知道。
又啓曰,小臣鞫廳坐起進去,下直,請出罪人權盡性·朴必明推案。傳曰,知道。
又以備邊司言啓曰,去夜迎接都監,以宴禮不可退行之意,累次爭執,而終不回聽,宴禮旣不設行,則今日館所擧動,當爲退行,而似當有別遣中使,以宴禮退行,在主人之道,不勝缺然之意,一番致問,在所不已,區區所懷,惶恐敢啓。傳曰,知道。
又以兵曹言啓曰,今日大駕南別宮親臨時侍衛軍兵,已爲聚集矣,卽因備邊司草記,今日擧動退行事,命下矣,卽爲分付三軍之意,敢啓。傳曰,知道。
兵曹口傳政事,以金演爲副摠管。
兪命凝啓曰,今日鞫坐,兩司當爲進參,而憲府無一行公之員,除在外未承批都監進去外,呈告人員,卽爲牌招,以爲進參之地,何如?傳曰,允。
又啓曰,卽者禁府都事,以大臣意來言,今日鞫坐,知義禁李肇,同義禁南就明,俱不進參云,竝卽牌招,以爲參鞫之地,何如?傳曰,允。
又以備邊司言啓曰,因禮曹啓辭,登極進賀方物中,豹皮一種磨鍊當否,令廟堂稟處事,允下矣。豹皮一種,旣是前皇帝永減之物,則雖當登極進賀之日,方物中不當更爲磨鍊,以此分付,何如?傳曰,允。
政院啓曰,館所親臨擧動,事體重大,旣已卜日嚴時啓下之後,無端停退,實是前所未有之事,儐臣,若能嚴飭譯舌,據理善諭,則豈無回聽之道?而昨夜草記,乃以凡具辦備,托病退行等語,泛然爲辭,宴禮退行之意,則元無明白結語,致令嚴裝旋轍,事體顚倒,其不善周旋之失,不可不警責,館伴及都監堂上,竝推考,當該譯官,令攸司囚禁,從重科罪,何如?傳曰,依啓。
吏曹口傳政事,伴送使吳命峻。
吳命恒,以迎接都監言啓曰,卽因政院啓辭,當該差備譯官,令攸司科罪事,允下矣。勅使在館時,以此等事,論罪譯舌,有所不便,每待勅行還去後科罪,今番傳訃勅行時,亦有此例云,今亦依此爲之,似合事宜,惶恐敢啓。傳曰,知道。
又以迎接都監言啓曰,卽者差備譯官來言,上勅,以其家丁,不在所住處,發怒捉入決棍云矣,敢啓。傳曰,知道。傳于兪命凝曰,推鞫姑罷。
上在昌德宮。停常參·經筵。
吳命恒啓曰,宰臣行副護軍趙以健,館所問安進去,下直。傳曰,知道。
兪命凝,以都摠府言啓曰,副摠管李森,以捕盜大將,本廳坐起晝仕進去之意,敢啓。傳曰,知道。
又啓曰,小臣鞫廳坐起進去,請出罪人權盡性·朴必明推案。傳曰,知道。
李眞儒啓曰,伴送使吳命峻,時無職名,令該曹付軍職,何如?傳曰,允。
兵曹口傳政事,副司直,吳命峻單付。
李眞儒,以問事郞廳,以鞫廳大臣意啓曰,臣等今方開坐,而同義禁南就明,昨旣違牌,今日又不進,殊甚未安,更爲牌招,何如?傳曰,允。
吳命恒啓曰,宰臣趙以健,馳往館所,勅使處問安,則以爲,俺等無事,而遣宰臣連日問安,不勝感激之至云矣,敢啓。傳曰,知道。
又以迎接都監言啓曰,卽者差備譯官來言,上·副勅言內,例給禮單及都求請數爻書示云,故以禮單,係是國王相見後,臨行贈給之物,宴禮未行前,先爲書示,有違禮節,不可書示之意言及,都求請數爻,則謄書以給之意,分付譯官等矣,敢啓。傳曰,知道。
又以迎接都監言啓曰,今日,乃是空日,別茶啖依例排入之意,敢啓。傳曰,知道。
又以迎接都監言啓曰,副使所求見詩賦論策,藝文館抄送,故臣等略爲加減,策一道·論二篇·賦二首·詩三首,謄書入送,四書·三經,亦爲鱗次入示之意,敢啓。傳曰,知道。
又以迎接都監言啓曰,卽者差備譯官來言,上勅,意在多索,脅之渠輩,無所不至,今方多般拒塞,事非出場,不敢詳陳,而上勅,又以新造雙轎起畵事,畵員五員,使之淸早入來云,則付圖畵署,明日趁早入送之意,敢啓。傳曰,知道。
又以迎接都監言啓曰,卽者差備譯官來言,上勅言內,四書及詩傳·周易,願爲得見云,分付校書館,卽速進排之意,敢啓。傳曰,知道。
又以迎接都監言啓曰,卽者差備譯官來言,上勅,昨日驅出差備譯官矣,今日使小通事,出送餠一器曰,爾輩合杖治,而念同行之情饋此云,午後始爲招入峻責曰,爾等名爲差備,無一事可觀,欲以水桶冒爾等之頭,而姑不爲之云,而卽令出去,副勅亦令差備等,勿爲出入廳內,上勅,又出別求請五十九種,其中多有前例所無,穀種數爻,又爲過多,故量宜減削書示,使之停當,則姑爲留置,無所可否,且別求一款,上副勅,互相牢諱云,譯官等以爲,勅行歸期,亦有程限,漸有忙色,其所大段把持者,在於宴禮行否,今若頻數力請,則反增其操縱,姑因通官輩微探,而更觀今明,則可知其下落云,事勢似然,姑令依此爲之,且以善爲周旋,必使速爲行宴,且往三田渡,無使淹遲之意,嚴飭分付於譯官等處矣,敢啓。傳曰,知道。
李眞儒,以義禁府言啓曰,逆獄誣告罪人權盡性,旣已承服正刑,依律文籍沒家産,令該曹捧承傳擧行,何如?傳曰,允。
吳命恒,以實錄廳郞廳,以摠戎官意啓曰,一房分授時政記刪節書役,旣已告畢,堂上行司直吳命峻,行都承旨李世最,副司直任舜元,吏曹參議李明彦,郞廳修撰李顯章,副司果趙尙慶,副司果李眞淳,副司果兪彦通,兵曹佐郞黃晸等所帶兼春秋,依例減下,員役等,亦爲減去之意,敢啓。傳曰,知道。
李眞儒,以宣惠廳言啓,衛率鄭錫疇,本廳郞廳差下矣。本廳,旣是錢穀出入之地,殘務鞅掌,文簿甚繁,揆以事勢,有難兼察兩職,在外翊衛司官員,若差本廳郞廳,則本職,例爲改差矣,鄭錫疇所帶衛率,依近例許遞,仍察本廳郞廳之任,何如?傳曰,允。
癸卯正月二十四日午時,承旨持公事,玉堂召對入侍時,左承旨吳命恒,侍讀官尹游,檢討官吳命新,假注書洪聖輔,記事官申致雲·尹容。上御熙政堂。吳命恒持公事進伏,讀禮曹啓目,因江原監司呂必容狀啓,橫城縣鄕校鋪陳改排時,移還安祭香祝,下送事。踏啓字
又讀江原監司呂必容狀啓,通川郡守金錫文牒報,據本郡鄕校柱壁朽破處修改時,移還安祭香祝,令該曹照例稟處下送事。踏啓字
又讀京畿監司李正臣狀啓,龍仁縣監李虎徵査報內,韓原山樞豐山守檉私賑的實,衿川縣監鄭建柱査報內,密山令㯓私賑的實緣由,枚擧馳啓,令該曹稟處事。踏啓字
尹游持綱目進伏,讀魏孝帝紀,自魏作明堂太廟,至姚氏貧弊特赦之。
吳命新,讀自魏封李安祖,至可諡文靈,訖。
游講文義曰,國之大事,在祀,禮莫重於祀典,故魏孝文正祀典,罷非禮之祭,朱子於綱目書之以正,蓋與之也。孝文立國學開明,掌定雅樂,更律令,古人比之於唐太宗·漢文帝,雖是夷狄之君,此等事,宜加省察矣。
又拜曰,宦者苻承祖犯死罪,而魏主特原之,當初太后,賜以不死之詔,以啓其怙恩蔑義之心已失矣,況其罪在應死,而曲加原恕。人君守法之道,不宜若是,此等處尤宜猛省矣。
命新曰,禮記,周文王,設三老五更席,蓋取老人,知三德五事故也。自古聖帝明王,以養老乞言爲重,我朝世宗大王,親臨設宴養老,王妃親臨養命婦老人,成宗大王,親臨太學養老乞言,此盛德事也。蓋乞言於老人者,以老人,年高德邵,必有嘉猷善言故也。卽今左議政崔奎瑞,以年德俱高之人,休退在野,至誠敦召,則庶回遐心,兼以乞言之義,國家大事,頻頻賜問,惠養之道,亦宜留意,故敢達。上曰,依爲之。
游曰,下番吳命新,以左議政崔奎瑞事,有所陳達,臣請以魏主待高允事,推衍仰白矣,高允年八十,告歸鄕里之後,以安車駟馬,召致出入,賜几杖,朝晡給饌,朔望致牛酒,恩禮甚隆,魏主初政,淸明之治實多,允之功矣。崔奎瑞休致數十年,殿下之敦勉,亦非不至,而造朝無期,若不加之以非常之禮,難以召致,先朝於禮遇之臣,有遣重臣之例,或有親逆之敎,今若假以恩禮,至誠敦召,則崔奎瑞,位在股肱之列,豈敢恝然於同休共戚之義乎?伏願聖上,務積誠意,期回遐心焉。上曰,依爲之。
命新曰,齊主使沈約,以袁粲立忠臣傳,前朝忠臣先正臣鄭夢周,我朝列聖,褒獎贈爵,先朝錄用子孫,崇獎節義,是扶植世敎之一大政也。
命恒拜曰,年凶特甚,農節漸近,民事有時急者,故敢此仰達,長興府使柳以咸,除拜已久,尙未赴任,此時守令,在官然後,種糧還上,可以及時分給,而至今未赴,邑事可慮,以夫馬言之,糧資窘乏,至有盡賣行具之弊,此亦矜悶矣。諫院,已爲署經,而憲府則似未易行,自前如此之時,亦有除署經發送之例,今亦依此爲之,何如?上曰,依爲之。出擧條以次退出。
上在昌德宮。停常參·經筵。
大妃殿·中宮殿,藥房口傳問安。答曰,知道。
藥房都提調臣趙泰耉,副提調臣李世最啓曰,日氣陰寒。伏未審此時,聖體,若何?大妃殿氣候,亦復何如?今日是入診日次,臣等率諸醫入侍,詳察聖候,宜當,不任憂慮,敢來問安,竝此仰稟。答曰,知道。無事,慈殿氣候安寧矣,勿爲入診。
權以鎭啓曰,小臣館所問安進去,下直。傳曰,知道。
李眞儒,以都摠府言啓曰,副摠管李順坤,以御營中軍新番馬兵點考坐起事,本營晝仕進去之意,敢啓。傳曰,知道。
吳命恒啓曰,右副承旨兪命凝,今日不爲仕進,廳中近甚不齊,卽爲牌招察任,何如?傳曰,允。
李眞儒啓曰,今日賓廳日次,兩司當爲入侍,而諫院無行公之員,除在外未署經外呈告人員,竝卽牌招,以爲推移進參之地,何如?傳曰,允。
權以鎭啓曰,臣馳往館所問安,則勅使以爲,遣近侍連日下問,不勝感激,俺等特荷下念,無事度日云,仍問聖候若何矣,敢啓。傳曰,知道。
吳命恒,以迎接都監言啓曰,今日,乃是空日,別茶啖依例排入之意,敢啓。傳曰,知道。
權以鎭,以備邊司言啓曰,今日次對,有稟定之事,臣等,來詣賓廳矣,本司堂上,多不進參,事甚未安,刑曹判書金演,漢城判尹尹就商,禮曹參判李師尙,竝卽牌招,以爲入侍之地,何如?傳曰,允。
傳于權以鎭曰,大臣·備局堂上引見。
兪命凝,以迎接都監言啓曰,卽者差備譯官來言,上勅以爲,手足有麻木之漸,願見太醫中鍼術最勝者云,在前如此之時,內醫有入送之例,鍼醫蔡光夏,卽令入見,何如?傳曰,允。
又以迎接都監言啓曰,卽者上勅,鳥銃擇執次,上山亭試放云矣,敢啓。傳曰,知道。
又以迎接都監言啓曰,上勅,求見四書及周易·詩傳,故草記後,依其言入給矣,卽者差備譯官來言,上勅,送家丁於副勅房,比較冊子長短及卷數,以書傳不來,訶責譯官曰,兩房所入經書,多少不等,何敢如是厚薄耶?譯輩,以當初所求,只是四書·二經,故依此入納,而書傳,方爲待令,當卽入送爲答云,故書傳一帙,分付校書館入給之意,敢啓。傳曰,知道。
吳命恒,以迎接都監言啓曰,兩勅意望無節,故差備譯官等以爲,宴禮等事,姑勿更言,以觀下落云矣。今又終日無動靜,故譯官等,試招通官,探問行宴之期及往三田渡日字,則兩勅,先索禮單及別贈銀器,譯官等,以宴禮前禮單別贈,無此理之意爲答,則兩勅以爲,宴禮,不可行於此處,須請往吾輩於闕中,或他公廳而爲之云,譯官等又以爲,親臨館所,待客之道當然,請往闕中,事理不當,又無前例云,峻截言之,則更無所答,三田渡則初有欲往之意,旋復托疾還停,上勅,使其家丁,伺察譯輩言語,其身亦行走,忽忽不能安靜云,待明朝更爲善辭開諭之意,申飭,分付矣,敢啓。傳曰,知道。
兪命凝,以實錄廳郞廳,以摠裁官意啓曰,二房刪節,幾盡垂畢,而書役,極其浩穰,郞廳弼善李重述,修撰金尙奎,俱有身病,久未仕進,今姑改差,以副司果李眞淳·柳綏差下,卽爲牌招察任,何如?傳曰,允。
以忠淸監司狀啓,鎭川縣居御營保金辰就夫妻,與其子女及朴萬喜等五名被殺,屍身亦爲燒燼事,傳于李世最曰,燒死人等,令本道恤典擧行。
權以鎭,以備邊司言啓曰,暗行御史,待畢賑後發送事,頃日筵中,更爲定奪矣,御史可合人,今方抄啓,而若待畢賑後,則似爲太緩,趁三月旬間發送,以爲潛行時,兼爲詳探賑事得失之地,而兩西則連値勅使,使命絡續,民力必已重困,姑待秋生後發送,似爲得宜,且人之疾病事故,有不可預料,三南則有左右道分送之例,故稍存餘數書入之意,敢啓。傳曰,知道。
答領議政趙泰耉箚曰,省箚具悉卿懇。卿之按獄,終始如一,則年少臺言,不足掛齒,下款所陳,一時錯認,元非大段,徐命均戶參仍任焉。仍傳曰,遣史官傳諭。原箚見下
領議政趙泰耉箚曰,伏以鞫事淹延,經歲未了,右相因臺言,辭避不參,殿下委之於臣身,臣之病狀,許久沈頓,前後申勉之下,迄未收殺,此實臣之罪也。日昨病勢稍定,强起開坐,仍請酌處,臣非不知此事之易致物議,而區區意見,一如議啓中所陳,敢附惟輕之義,以贊好生之德矣。判付纔下,臺章果發,至以徑請酌處,大咈群情爲言,仍斥完議之兩臺,至遞其職,夫不善議讞,咎實在臣,而譴責之言,獨及於參鞫之臺官,臣之愧蹙不安,於斯益深。且於戶曹參判徐命均改差事,亦有所難安者,昨日該曹因成命,問議於臣,臣初欲以通政陞擬矣,應陞之人,方在銓地,本曹適無他堂之行公者,故以徐命均首擬,蓋命均,新當使任,自前出疆之人,例付戶曹,以爲資送之地故也。曾前廟堂議薦,不拘罷散與解由,通融備擬,況命均,莅郡未滿十朔,不過文書傳掌而已。與年久解由差間,故依舊例擬望受點,而文書未傳掌之由,該曹未及竝稟,致令毋拘之前例,竟至廢閣,此雖小事,其在事例,恐或不然,玆敢不避煩猥,附陳淺見。伏願聖明,申命勿遞,以存舊例焉。臣伏聞昨日筵臣,有以褒貶居中居下守令,令次官差出之意,陳達蒙允者,貶遞之官,以次官差出,本非應行之事,況今吏判李光佐之還朝,不過四五日間事,而不曾與廟堂相議,徑請使參議獨政差出,殊非重事體之道。伏乞姑寢成命,待李光佐入來後,使之差出,恐合事宜,區區所懷,竝此附陳,以俟裁處焉。取進止。箚批見上
癸卯正月二十五日巳時,大臣·備局堂上引見入侍時,領議政趙泰耉,右議政崔錫恒,行司直沈檀,刑曹判書金演,工曹判書趙泰億,兵曹判書李肇,漢城判尹尹就商,左尹金重器,禮曹參判李師尙,左副承旨權以鎭,司諫金始㷜,掌令鄭啓章,校理尹游,假注書洪聖輔,事變假注書權䞇,記事官申致雲·尹容。上御熙政堂。趙泰耉進伏曰,日氣陰冷,聖體,若何?上曰,無事。泰耉又拜曰,大妃殿氣候,何如?上曰,無事矣。泰耉又拜曰,湯劑進御已多日,故姑以丸藥議定劑入,而此非一二劑所可奏效,閭家亦以防風通聖散作丸,連服屢劑,而收效者多云,苦口湯劑,似難連進,此丸藥,進御屢劑則似好,而但未知湯丸中進御之道,何者爲勝耶?上曰,丸藥爲勝矣。泰耉曰,頃日劑入丸藥,連爲進御爲敎,未知卽今所餘幾許詳知然後,可以更劑繼進之藥矣,餘數當進幾許日乎?上曰,餘數頗多矣。
趙泰耉所啓,勅行入京後,例行翌日宴,而今番勅使茶禮與宴禮,初則一倂減除,中間以欲觀宴禮爲辭,而自求受宴,及至將設,又復推托不受,故乃有別遣中使問安之擧,在主人之道,固當如此,而其後別求請之數甚多,至有驅逐差備譯官之事云,其意蓋在於求索無厭,事事必欲生梗,如此則前頭勅行,又當絡繹,而地部責應,實爲難繼,豈不悶甚乎?方自都監,善爲周旋防塞,而至於宴禮,自我更請,則彼之所答,未知又當如何?姑待彼發言而爲之,似合事宜矣。上曰,然矣。崔錫恒曰,曾前勅行時,若有館所親臨宴享之擧,則彼亦榮感矣,今番則托辭不受,如是久留,欲爲徵索無饜之計,其言何可盡副乎?
泰耉又所啓,謝恩副使金始煥,在道陳疏,乞遞本職及兼帶籌司堂上,本職則自該曹回啓許遞,而籌司之任,則在前奉使之臣,多有仍帶往返之例,今亦依此,使之仍帶往返,何如?上曰,唯。出擧條
又所啓,統制使李鳳祥,以今春三南舟師合操當行與否,令廟堂稟處事,有所狀聞矣。上年秋操,旣因凶歉而停止,則當此春窮設賑之日,遠道軍卒之聚會操練,誠爲重難,待秋退行之意,分付,何如?上曰,依爲之。出擧條
又所啓,南兵使申命仁,巡點列邑,試射放後,以論賞事,有所狀聞,當自該曹,逐條回啓,而其中軍兵技藝之鹵莽,實由於久廢習操而然,今春習操當行與否,請令廟堂稟處矣。北道凶荒,比三南雖間,而旣因凶歉停秋操,則春操,不可設行,亦宜待秋退行,以此分付,何如?上曰,依爲之。出擧條
崔錫恒所啓,頃日朝參時,因錄勳都監堂上李師尙所啓,有斯速勘勳之命,而臣以事係重大,不可倉卒勘定,退而與首相相議,後日登對時定奪之意,陳達矣。今番逆獄,雖是無前大獄,初無詗察摘發之事,告變之人,又無夤緣上達之事,實無主張指使之人,臣於前日筵中,略陳淺見矣,至於兩邊捕將,誠有可紀之勞,蓋劍·貨,是大段贜物,而李森多般設機,終至搜出,申翊夏亦同參其事,此則已著之實跡。且三手兇謀,幾盡覈出,而行藥一款,未及摘發矣,翊夏譏捕舜澤之奴業奉爲名者,不待刑訊,箇箇直招,彼中賣藥人姓名及藥之形色模樣,目覩而現告,舜澤,亦不敢全諱,只以一死之外,更無所達爲辭,便是半承服也。藥之根柢畢露無餘,其功亦不少,此二人,似當錄勳,伏望下詢于領相而處之,何如?泰耉曰,在前勘勳之例,自上定下,元勳則元勳,次第勘定當錄之人,而今番則事異前規,且無詗發凶謀可錄元勳者,只因睦虎龍告變,根覈逆節,則虎龍不可不錄,而諸議皆以爲單錄則不可,又以爲自上,何如?只與虎龍一人對盟云,其言亦然,而自前無差出錄勳堂上之事,亦無大臣定勳之規,臣等旣無所知,何可以某人當錄爲達乎?然錄勳,終不可已,依右相所達,以兩人勘勳,亦似無妨矣。錫恒曰,捕廳兩大將,實有功矣。泰耉曰,鞫廳時文書搜探等事,分付捕廳,例也。若於收捕之際,搜得文書,則固不足爲功,而此則劍·貨,隱置他處,而捕將設機推得,使白望無辭自明,逆節皆露,望雖頑忍徑斃,而渠旣以爲劍,是龍澤之所贈,銀亦渠手之封標云爾,則此與承款無異,此豈非捕將之功乎?小臣病甚,中間久不參鞫,而右相詳知獄情始末,依其所達勘定,宜矣。上曰,依爲之。錫恒曰,若論其次第,則李森,當爲一等,申翊夏當爲二等,睦虎龍當爲三等矣。上曰,唯。出擧條
錫恒又所啓,侍從臣父年七十,則例有推恩之典矣。全羅監司黃爾章,今年七十一歲,而其子黃晸,已經說書,推恩陞資,法例當然,而歲前,因承旨陳達蒙允矣。其後重臣陳疏,有令廟堂稟處之命,故該曹不敢循例啓下云,似當一體推恩陞資,故敢此仰達。上曰,依爲之。泰耉曰,此事自有先朝定式,例於歲首,自銓曹擧行矣。此則承旨陳達之後,又有重臣陳疏之擧,故尙未啓下,今後則依先朝定奪,申明擧行,何如?上曰,唯。出擧條趙泰億曰,通政則自該曹依例擧行,而嘉善以上,則命德之器,故例必有大臣陳達然後,爲之矣。重臣,以承旨徑先陳達,事體太輕陳疏矣。今後則依大臣所達定式,似好矣。
錫恒又所啓,歲前筵中,因重臣所達,李獻英·獻章·李眞伋,有復科之命矣。吏曹判書李光佐,以事係重大,而不詢廊堂,直爲稟達爲未安,陳疏蒙允,此三人復科事,臣每欲一陳,而連在鞫廳,未遑他事,遷就至今矣。旣知其冤狀,則不可仍置削科之中,依重臣所達,竝爲復科,何如?上曰,唯。泰耉曰,吳遂元,亦當一體復科矣。李墪歷抵事,李賓興·禎興輩,相與推諉,其爲虛罔,據此可知,何必遲待獄事之了當乎?沈檀曰,李賓興事,臣曾以刑官按治,故詳知矣。賓興則以爲聞於禎興,禎興則以爲聞於彭叟,彭叟則以爲只見呼新來之事,元無歷抵之事,互相推諉,根本歸虛,此是已了之獄,豈有更問之事乎?金演曰,臣姑未見文案,不得詳達,而旣以加刑判下,加刑後,稟處,似或未晩矣。錫恒曰,刑判,以伴送使在外,還朝屬耳,未及見推案,故其言如此,姑待後日詳察文案後,從容稟處,亦似未晩矣。泰耉曰,賓興諉禎興,禎興諉彭叟,互相發明,虛罔如此,無可言者,復科,亦不宜續續爲之,吳遂元,一體復科,而賓興,設令就服,罪不至死,何可每每加刑乎?自該曹,參酌定罪,爲宜矣。檀曰,賓興,非可死之罪,不可每每加刑之說,大臣所達,誠然矣。泰耉曰,壬辰科獄,其時之人,必欲罷榜,作爲歌詞,流入宮中之狀,現出於今番鞫招,則賓興,雖不必更問,而論其罪狀,加刑固無所惜矣。錫恒曰,吳遂元,旣已復科,則李墪被誣之事,不可不伸雪矣。蓋李墪,人品淸苦剛方,萬無循情行私之理,墪於其時,兼帶提學,入於庭試試所,不待擬望而知之,假使墪,欲爲此不正之事,則前期預圖,有何所難,而乃於入試官後,承牌詣闕,還家之路,歷入擧子之家乎?此則雖至愚之人,所不爲,人情事理,萬萬不近,而百般構捏,鍛鍊成獄,終至定配,死於謫所,雖閭巷婦孺,至今稱冤。且臣於今番鞫獄趙洽招辭,蓋知其讒構巧密之狀矣。今若伸雪其冤,則泉壤之下,亦必感泣矣。區區所懷,敢此仰達。檀曰,李墪歷抵之曖昧,婦孺亦皆知之,臣於今番按獄時,益知其孟浪無根矣。泰億曰,登第後呼新來之事,飜作科前歷抵,李墪之至冤,世豈有如此者乎?以上出擧條李肇曰,三人復科事,更爲明白定奪,可矣。錫恒曰,旣已明白陳達矣。
檀所啓,勘勳事,大臣以捕廳兩大將錄勳仰達,而臣亦按鞫,詳知其事,胸中所蘊,敢此陳達,兩大將,若於鞫獄未出之前,詗譏發奸,則固有其功,而劍·貨搜出,毒藥出處,旣在設鞫之後,則此是職分內事也。搢紳間有議論以爲,衛社炳幾之功,所當先錄,當四兇聯箚之日,宗社危如一髮,人孰不憤惋乎?老病如臣,五內如焚,亦詣闕下,未及入對,而幸因大臣,率諸宰請對,感回宸聽,再安天位,其時慶幸,至今在心,何可勝言?向無大臣請對之擧,則國必亡矣,寧保有今日,而虎龍,亦豈有告變之地乎?凡錄勳,不必只錄告者,必以炳幾衛社爲勳號,竝入錄功之中,今若只以兩大將草草勘定,則殊非重其事之道,兩大臣之謙讓,固其所也,而臣意則大臣不可不錄矣。臣何敢干與於勘勳事,而旣有所懷,惶恐敢達。泰耉曰,沈檀之言,極爲非矣。條件各異,而如是煩達,殊甚猥屑,其在朝廷體面,亦涉不尊,請判義禁沈檀推考。出擧條上曰,唯。
錫恒又所啓,凡大臣疏箚,例於當日內批答入啓,差晩則亦於翌日賜答,而領相陳箚,已過六七日,尙未承批,似有乖於敬大臣之道,此外諸臣之疏,或至數月,久未承批,竝皆引入,事甚可慮,亦宜次第下答,使之行公,似爲得宜,敢此仰達。上曰,依爲之。
泰耉又所啓,吏曹參議李明彦,呈辭無謂矣。聞明彦之不安,蓋由於臣箚云,此不成說矣。頃日大臣,以堂上中陞品事,定奪,而明彦,以應陞之人,方在銓曹,其時吏判,未及入來,無他堂上,不可遷動,姑以徐命均首擬,蓋以新當使役,例多爲其資送,差以地部,故以此首擬,辭朝赴燕之後,當出其代,其時欲以明彦陞擬矣。明彦今若辭遞本職,則豈不反有嫌乎?政院之遽捧呈辭,亦非矣。請當該承旨推考。上曰,依爲之。出擧條錫恒曰,李明彦呈辭,未知其由於領相箚子,而政院之捧單,則非矣。
泰耉又所啓,吏曹判書李光佐,雖察館伴之任,而本職則必欲辭遞,仍欲出往江上云,內局與金吾之任,旣已遞解,則本職,元無可辭之義,牌招察任,使之速行都政,何如?上曰,依爲之。出擧條錫恒曰,前日臺疏中以爲,李光佐圖避鞫獄云,而其時光佐之意,欲先收殺鞫獄後,退行大政,而兵判李肇以爲,鞫獄雖重,餘存罪囚,不過枝葉,大政今又遷就,則將與冬等都目合而爲一,事甚未安云,故臣依李肇之言,陳箚先行,以此構罪,則豈非至冤乎?且臣與光佐,同時被斥於臺諫之中,而臣則行公已久,光佐之以此爲嫌,必欲遞解本職,誠爲太過,況前冬大政,今又過時,二月初旬間,不可不設行矣。
泰耉又所啓,今番北咨出來,謄送表式五件,而其一,卽仁壽皇太后賀表式也。皇帝聖節表,自是應行之事,而太后則前例,只有方物,而無聖節表,而禮部咨文,有謄送表式之事,且皇太后上號之後,則似當送勅,而今以只送表式者觀之,尊號事,似已了當,尊號勅,似不必出來,亦似無等待之事,只當依式擧行,而第我國,旣無進表太后之例,今此表式之謄送,有違前規,蓋外國,與直隷各省有異,故我國本無進表之事矣。前頭賀使入去時,以此等事例往復,停當於彼國爲宜,而若待使行則太遲,太后聖節,乃是三月,爲先別出齎咨官,入送彼中,移咨禮部,俾從前例,似各得當,令承文院,考例撰出咨文,汲汲發送於使行之前,且北咨以爲,皇帝與太后,以未過百日,不欲受元朝賀禮,至於聖節,則待過二十七月,故諸王大臣,更爲陳請,雖不受賀,朝鮮及各省所進表文,令內閣收貯,故依議施行云,而太后生日,在於三月,使行之前,則往復停當,似不可及,前頭雖依此式書送,而姑先入送齎咨官停當,似不可已矣。泰億曰,考見前例,則康熙生日,在於三月十八日,故聖節賀表,預爲付送冬至使,而新皇帝生日,則在於十月三十日云,此甚難處矣。錫恒曰,此亦付送於冬至使行,宜矣。泰億曰,不然矣。三月聖節表,則預付於冬至使,故每爲兼送,而今則冬至使行,在於聖節之後,似不可兼送矣。泰耉曰,聖節,乃十月三十日,聖節冬至元朝賀表節使,不可入送於十月,以九月發送,則可以及期得達,而正月內,亦可回程,此亦別遣齎咨官,停當宜矣。上曰,依爲之。出擧條
泰億所啓,辛丑順治之喪,出於正月,二月,傳訃勅出來,三月,登極勅出來,六月頒諡勅出來,以前例推之,則今番頒諡勅,似當於四月間出來,雖未知前頭事勢之如何,而謝恩使,順付冬至使行,似合事宜矣。泰耉曰,此一款,亦當退出商議,後日登對時,更爲稟定矣。
泰億又所啓,本曹以掌船衙門,各津津船,隨其限滿,或改槊或新造者,每年應行之事,而其數頗多,故所入財力,少不下千餘兩,以貧殘本曹,萬無依數給價之勢,每於春秋,發遣該色郞廳,沿江所泊船隻中,無屬處空閑者,摘發置付,一一收稅,以補改船之役,自是三百年流來古規矣。去辛丑春,逆臣昌集,發怒於其家私船之不爲減稅,春秋摘奸之規,公然革罷,以此本曹需用,尤爲苟簡,況且革罷之後,各津管領及船色掌等,不無其間用事之弊云,革罷一款,節節不當,卽今本曹事勢,津船新造與改槊之價,實無推移備給之路,莫重津船,未卽趁時改備,將未免大段生事之患,事之悶慮,莫此爲甚。前判書韓配夏,以此欲爲草記變通,而意外卒逝,不果爲之,而當初革罷之事,亦甚可駭,依前發遣郞廳,從公摘奸,依例收稅,補用改船之價,俾令各津船隻,濟濟責立,獲免津路阻閡之弊,似爲得宜。係是曾前定奪停止之事,下詢大臣而處之,何如?錫恒曰,此事,當初革罷時,挾雜私意,固爲無據,而旣罷還復,則江村船人等,必有怨苦之嘆,復舊之請,未知其得當也。泰耉曰,右相所達,亦然矣,而小臣,亦曾待罪工曹,工曹本來淸寒,只以船隻收稅需用,而見奪於各處之後,所餘無多,不成貌樣矣。船隻之屬於工曹,收用稅錢,旣是前例,則還爲復舊,而三兩之稅過多,則量宜減捧,似好矣。上曰,唯。出擧條
李肇所啓,兵曹,無他物力,只捧騎步兵布,以爲經用之資,而近來連値凶荒,未收居多,卽今用度,殆至竭乏,誠爲渴悶,曾前未收居末之邑,歲末抄出,或罷職或決杖,或拿問事,定奪,申飭,而各邑,猶不懲畏,延拖不納之弊,愈往愈甚。曾前未收,固不暇言,上年九月·十一月,當價布全數未納,故凡干應下亦多,不得趁時上下者,方自本曹,抄出未收,行關督納,姑觀數三朔,當依前定式施行,其居末者,拿問定罪,之次,觀其未收多少分數,論以營門決杖之意,申飭知委,何如?上曰,唯。出擧條
肇又所啓,近來連値凶歉,民力窮竭,軍布之難捧,勢或然矣,而第外方官吏,每當捧納之時,督納民間,急於星火,軍保之類,亦知其終不可免,雖至斥賣家産田土,盡數備納,未收之在民間者無多,而至於上納之數,則每多逋欠,此不過各邑色吏等隷輩,中間隱偸,不卽來納,或上京後,本曹色吏,從中弄奸,歸於花消。自前多有如此之弊,卽今舊未收,雖皆停捧,而其連年未收之堆積委折,則不可不一番査問,久遠年條,固難擧論,而庚子以後未收,雖非當年條,爲先嚴飭各邑,詳加覈出,其應捧未收,別爲督納,何如?上曰,依爲之。出擧條
上,小遺。
肇又所啓,忠順衛,卽出身子枝之所入屬,向年査出戶籍,凡爲出身子孫者,一倂抄入忠順衛,外方稱冤之類甚多,因御史書啓及道臣狀聞覆啓,其中稱兩班及一家疊役者,使之頉下。卽今各邑,成冊報兵曹,列錄姓名,其下縣註,或只書兩班二字,或曰,父子同入,或曰,兄弟二人同入,皆直置之頉下之秩,若依此許頉,其可案錄者無幾矣。當有一定之例,四祖有顯官,或近代祖先,有表表兩班,則許頉下,父子同入,則許頉下其子,兄弟三人以上同入,則許頉下其兄一人,若非同居一家之兄弟,則亦不可許頉,問于大臣定奪,何如?泰耉曰,功臣之後,爲忠翊·忠贊,有蔭之後,爲忠順,戰亡之後,爲忠壯,皆屬於一軍色,而納布一疋,騎步兵則專屬於二軍色,納布二疋者,例也。國初以來,有蔭子孫,皆是忠順衛,而其中稍解文字者,則入於四學,不解文字者,則入於忠順,而常漢出身,亦蔭及子孫,故此屬,擧求入於忠順衛矣。近來外方人心巧詐,圖入於校生武學,鄕作廳,募入等歇役,而不願入屬於忠順衛,故一軍色所納身布絶少,此兵曹所以令各邑査報,而各邑,不解該曹本意,勿論兩班常漢,一倂成冊以報,致有呼冤呈詐之弊,而御史與道臣,狀聞覆啓,稱以兩班,而頉下之類甚多,故兵判之意,欲定一定之例,有此稟達矣。依兵判所達,兩班中表表可稱者,則許其頉下,其餘常出身子枝可充之類,竝爲査出充定,似好,而此非榻前猝定之事,退出後商確,更爲稟定,何如?肇曰,當出外,更問廟堂,定式草記稟達矣。上曰,依爲之。出擧條
泰億又所啓,朝家纔有別薦人才之令,而尤宜崇奬風節,辛丑冬有事變之時,諸臣之奮忠抗言者,固爲可尙,而其時故參判權珪,舁疾抗疏,至遭嚴刑鞫問之啓,此固人臣之大節,及至改紀之後,以久枳之人,連有除命,又拜畿伯,而皆以病不赴,廟堂將有陞擢之議,而不幸老病,遽爾身沒,同時陳疏之人,俱被顯擢,而珪獨先逝,誠可嗟惜,樹立如此之人,固宜追加褒贈,以示表獎之方,下詢大臣而處之,何如?錫恒曰,權珪當辛丑冬,國有非常之變,忠憤所激,呈進一疏,重觸時諱,至於請鞫,改紀之後,宜卽奬用,而未及陞擢,遽爾卒逝,至今公議莫不稱屈,宜加褒贈,以礪風節矣。泰耉曰,超一資贈職,宜矣。上曰,依爲之。出擧條
泰耉所啓,生民休戚,係於守令,而守令之不擇,未有甚於近來,其中無狀之人,私用災結者,比比有之,況今連値凶荒,民生困悴,實無保存之勢,此時字牧之任,尤不可不各別愼擇,以備濟活之策,令廟堂依別薦例,抄選薦主,守令可合人,別爲薦進,而各薦三人,以爲隨闕塡差之地,而所薦者若不稱職,則薦主論罪事,定式施行,何如?上曰,依爲之。出擧條肇曰,此則自有令甲矣。錫恒曰,然矣。泰億曰,以歲首守令薦言之,誠有無據之事矣。無薦則不得見擬於守令之望,故奔競成風,或有親自來囑於當薦人者,旣曰,薦擧,而安有如許道理,臣則姑不及薦,而此弊不可不申飭矣。檀曰,守令之職,係民休戚,固宜愼擇擧薦,而至於薦主論罪事,恐似不便矣。夫人之知人,固未易,如臣老敗者,何能灼知其賢否,而有所薦進乎?允若玆人,皆自懼,其或坐於誤薦,薦剡之路絶矣。錫恒曰,此則沈檀之言,是矣。曾旣有令甲,今又申飭則好矣。泰耉曰,臣亦非謂此法之一切可行,蓋出於申明令甲之意也。
泰耉又所啓,近來國儲,可謂哀痛,而又値洊凶,經用匱竭,聞地部今年八道收租,多不過六七萬石云,常年雖十分節用,亦不下十一萬石,則以此六七萬石,將何以支用許多經費乎?臣於癸巳年,待罪戶曹,其時稅入,亦不過六萬石,而他無調度之道,關西舊稅米五萬石,移送賑廳,而賑廳米五萬石取來以繼事,定奪於榻前,而僅僅支用矣。其後十許年間,臣許久在外,今始復入,則京外儲蓄,無不蕩然,古所謂三空之歎,不幸近之,今則關西穀,自戶曹,逐年作銀以來,殆無餘儲,自前國儲不足之時,或爲取用江都米,而卽今江都米,亦只有三萬石,無以推移相資,昨年金演,判戶曹時,多般拮据,而猶患不足,至買貢物價米,以補經用云,此雖出於不得已之計,地部買貢物,以繼經用,豈不寒心乎?地部稅收,昨年則八九萬石,而猶且如此,今年則只是六七萬石,其何以支繼?不但經用之苟艱如此,卽今各道狀聞沓至,請得賑資,而廟堂,亦無區畫接濟之路,如臣不才老病,忝居三事,民困如彼而不能出一計救活,惟願亟許遞解,改卜賢德,以畀輔相之責,以濟烝民之主也。仍伏念前頭勅行,將不知幾次出來,而凶歉如此,接待無策,海伯私留,皆請朝家之指畫,而事事罔措,誠爲渴悶。爲今之道,無他善策,自上亦務加節省,不緊工作,不緊酬應,一倂裁減,且宮人數多,戶曹給料,亦難支繼云,臣於卽祚之初,以唐太宗揀出宮女事建白,卽蒙頷可,而厥後未聞有揀出之事,想因累朝宮女,有難一朝放出而然,此亦揀汰其不緊之類,以恤一分之費,則實爲聖德之光矣。上曰,留意。
泰億又所啓,前持平柳復明,當庭請議罷之時,衆皆靡然從之,而獨能抗辭立異,至遭削版之啓,其所樹立,卓然可觀,且臣在嶺營時,復明,以義城縣令,善治善賑,爲一道最,故臣以褒賞之意,有所狀聞,宜蒙加資之典,而特以年少名官之故,時議曲循其意,終使賞典,寢而不行。臣又戶布口錢便否,詢問列邑,則七十餘州之中,復明所論,最有見識,其才可用,而向來一疏,大段謬錯,蓋緣其身在鄕曲,未諳委折之致,今旣經年之後,不宜一向廢棄,且其才具樹立,亦有可取,似當有甄復奬用之道,區區所懷,敢此仰達。上曰,依爲之。出擧條
檀又所啓,故幼學李潛,卽故參判夏鎭之子也。平生忼慨有氣節,曾於先朝疏陳,殿下在東宮時,謀害諸凶,自初至終,極言竭論,而至有左右前後,莫不向刃於春宮等語矣。及至白望之劍出,而潛言,如合符契,其先見之明,固非凡人之所可及,而至於不顧死生,挺身抗言之節,雖古之陳東·歐陽澈,亦無以過之,至今讀其疏,莫不扼腕而激烈,令政院謄進疏本,一經睿覽,則可以想見其忠節,而褒贈之典,在所不已,詢問入侍大臣,而特加褒贈,何如?上曰,依爲之。出擧條泰耉曰,李潛事,臣在關西,未得詳知,而其疏,專斥其時大臣,故先朝爲安大臣之心,致有設鞫之事,人至今冤之,宜加伸雪矣。錫恒曰,李潛,以韋布寒士,不顧禍福,挺身抗疏,終至殞斃,雖輿儓下賤,無不稱冤,今豈無伸雪之道乎?泰億曰,臣於其時,在玉堂,以問郞,詳知潛事矣。大抵向來儒疏,間多以鄕曲人受嗾,嫁禍朝紳之流,而潛疏,專指其時柄用之大臣,故先王,或疑受嗾,至於親鞫,故相臣崔錫鼎·徐宗泰,亦嘗明其非受嗾之人,而因庭鞫之不卽擧行,兩大臣,竝被嚴責,不得開懷畢陳,而潛不以受嗾自服,遂至終死於累刑之下矣。當是時,先王,亦何以預料頤命等之忘君負國,一至如此乎?到今向刃春宮之說,果然符驗,則稱冤之說,固宜有之。錫恒曰,當親鞫時,先王,問向刃春宮之人爲誰,則潛乃以李頤命·金鎭圭爲對,到今觀之,其言豈不相符也耶?檀曰,其疏中語,事事符驗,豈獨向刃之說,有所符驗乎?忠憤激昻之氣,尙令人抆涕,如此忠節之人,特加褒贈,以樹風聲,其疏亦宜謄入下覽矣。錫恒曰,爲儲君忘身衛護之人,不可不伸冤,而至於贈職,則未知其得宜矣。泰耉曰,其疏則謄入下覽,好矣。
肇又所啓,近來武臣儲望之人無多,擬望之際,每患苟簡,如禁將之窠,亦無以塡差,將領可合,不次擢用,例爲抄擇,而丁酉以後,至今不得擧行,自廟堂,卽爲依前例抄擇啓下,何如?上曰,依爲之。出擧條
肇又所啓,臣以禁府事,有所仰達矣。罪人李壽民,自鞫廳,移送本府,而統營木三百同上送訓局一款,令本道行査矣。今觀其査狀,則上送訓局者,只是若干,數未滿三百同,査官所報,以爲渠之原辭,以重記所付,不過三百同爲言,而統營所用財穀之類,其數甚多,通同査覈然後可知,故推覈其時各任掌等,則當初印成貼文書壽民皆持去,只以下輩私置簿文書現納,故一一謄出,成冊上送云。外議以爲統帥,兼管三道,所用財穀之數夥然,雖或有過用處,不是異事,只憑白文文書而論罪,非事體所宜,或以爲雖是白文私記,査官旣謄報,監司又狀聞,至於移來本府,則亦不可置而不論云,設如議者之言,其私用之數旣多,則按以貪贜,亦無不可,以白文文書勘處當否,下詢大臣而處之,何如?檀曰,李壽民事,臣與李肇,在外論難者也。渠之原辭,有三百同木,使錢仁佐領送訓局之說,而訓局所納,不足於三百同之數,故前判義禁時,令本道行査則,有白文私記謄報之事,故李肇,以白文施行與否,有此仰稟矣。壽民之送木於弘述,雖非參涉於逆謀,其貪贜之罪,烏得免乎?金重器曰,小臣,曾經統帥,故詳知之矣,統營之規,凡用下之數,該色隨卽記錄,以爲日後相準之資,而稱以草下記,此雖無印成貼,不可謂全然虛矣。錫恒曰,只從白文文書論罪,似有後弊矣。泰耉曰,右相所達有弊之說,是矣。此雖白文,而若是謄準印成貼者,則不可謂不實,而此路一開,則日後,或不無造成白文構罪之弊,白文不可施行云者,誠有見矣。白文之外,無他文書,自本府,適輕適重,議讞稟處,似宜矣。肇曰,然則査官所上送成冊文書,不爲施行乎?檀曰,壽民之遞歸統閫屬耳,其時踏印文書,想必見存,使之現納,而考見,亦無不可矣。泰耉曰,令本道更加査覈,推納踏印文書,似好矣。上曰,依爲之。出擧條
重器所啓,臣之待罪北閫,不過五六朔,而且因年凶,上年秋巡,亦未行之,凡於軍政,雖未能詳知,大抵戎政之疎虞,比他道尤甚矣。其中有不可不變通,故敢此仰達矣。本道地甚偏狹,生齒絶少,而所謂內奴婢,幾乎居半,若除內奴,則軍額塡充,萬無其路,故各邑,擇其壯實者,混同充定,其數甚多,雖未知始於何時,而蓋出於地接彼境,人物尠少,軍伍闕額,非此則無以充補故也,而曾於四五年前,因朝令,內奴之入於束伍者,三則減二,其代則雖使各邑簽補,而一閑丁之難得,殆同龜背之括毛,各邑,何處得人,以充其許多空伍也?設令迫於朝令,隨所得塡補,多年鍊習之卒,一朝盡除,乃以老弱丐乞之徒,苟充其代,則豈非可惜之甚者乎?前後帥臣,以此狀聞,非止一二,而朝家終不許施,臣未知其間,有何難便之端,而如此矣。今聞兵判之言,則北關內奴,無論編伍與否,其貢米之代,皆自戶·兵曹,推移移送於內需司,而貢米則留作本道軍餉云,本道軍餉,不爲不多,而所不足者軍丁耳,朝夕戒嚴之地,軍政之疎虞如此,豈可以若干貢米之減縮,不爲變通乎?內奴之屬,雖不可全數許之,曾已入屬者,則不可不還爲劃給矣。肇曰,戶·兵曹移送內司之米布,非專爲免貢之代也。會寧開市時所費,取用內奴之貢,自戶·兵曹,亦移送其代於內司矣。近來移送之數,比前漸多,戶·兵曹實爲難支,而在內司,則奴婢免貢,不至甚妨,其編入束伍,似不必固靳,自京司,防塞帥臣狀請云者,未詳其曲折,退出,更加相考稟定,似好矣。錫恒曰,金重器自北邊來非久,而詳知軍政矣。內奴劃給,雖或有難便之端,邊面事重,許施,可矣。金演曰,內奴貢米,留作軍餉,意非偶然,而六鎭則不爲着實捧留,故臣在北關時,每加申飭准捧,又以未收邑解由拘礙,定式施行事,有所狀聞,未知其後,果能準數捧留,而至於內奴編伍,係是軍額重事,不可猝然頉減,依重器所達,仍存,宜矣。上曰,依爲之。出擧條
重器又所啓,北路生靈鮮少之狀,已爲仰達矣。許多民役,苦歇各異,其中稍實之民,皆入於營門軍官及旗牌官,以免編伍之役,其數皆近千,今若汰定軍役,則不無騷擾之弊,而就其中出身及前銜者,依前仍存,其餘閑良之類,則不改其廳號,使備軍裝戰馬,依親騎衛例,作爲馬軍,則實有緩急得力之效,而第作隊後,朝家若無別樣激勸之道,只使本道,循例成案而已,則日後漸至解弛,將必爲等棄之歸,若於每年春秋,聚集於營門,點檢其軍裝馬匹,且試技藝,取其超等者或七人或十人,以居首者一人直赴,其次一人,邊將除授,又其次,自兵營,分等施賞,以爲激勸,則渠輩必不厭苦,技藝亦將精熟矣。泰耉曰,北地之人,率皆貧疲,尤食不贍,故所見,雖甚疲殘,而其實則耐飢耐寒,無非强兵,且北路,無論兩班常漢,盡隷於城丁軍,旣已作隊編伍,稍加修潤,俾有所節制,脫有事變,使不得鳥駭魚散,則可以得力於他日矣。向者筵中,臣以西路事,亦旣發端矣。彼中萬一有事,則西北,均爲賊路初程,關西列邑,亦各以邑民作隊,常使試藝鍊習,以備不虞之患,亦可以得力,何必名之以軍兵然後,乃能騎射乎?惟此作隊者,亦足爲緩急之用,金重器所達之言,誠不無意見,今若均行於西北兩路則似好,而第其規模有同親騎衛,誠有所猝難變通者,更加商確而處之,且俟國力之稍寬,以議論賞激勸之道,宜矣。演曰,北路軍丁事,金重器有所陳達,而人齒繁殖然後,方可議其作隊矣。刷還之法,蓋出實邊之意,故臣於待罪北關時,每加嚴飭於輸城·高山·居山等驛,使之別樣申禁矣。近來此法漸弛,多有犯禁之弊云,更加分付道臣,申嚴禁令,似宜矣。重器曰,領相所達,臣意則有不然者,北方之人,生長絶域,雖欲赴擧,莫能致身於數千里之遠,故人心以此抑鬱矣。一年數三人許科,在朝家殊無所妨,而其慰悅邊地將士之道,則誠大矣。至於邊將除授,則西銓,添一調用之窠而已,若其施賞之資,自本營,從便爲之,則有何大段難處之端乎?此非臣之獨見也。本道之人稍解事理者,亦以此爲言,故敢達。泰耉曰,然則依親騎衛例,爲先作隊,而至於試藝賞格,則沒技與三發三中之類,自營門狀聞後,臨時觀勢,或賜第或邊將除授,似合事宜,而此非倉卒間定奪之事,退出後從容相議而稟處,何如?上曰,依爲之。出擧條
重器又所啓,凡邊憂之有無,雖不可預知,而若以賊路言之,則西北同矣。臣之待罪西閫,已多年所,則雖未知其間變改之如何,而平安監營雜色收布軍,其數甚夥,曾於庚午·辛卯年間,擇其中身手壯健者八千人,別爲編伍,而輪回入番,每五日試射放施賞之,故八千健卒,技藝方熟,可當一隅之用矣。其後廢其立番,而全無習藝之事云,誠爲可惜,當此留意軍政之日,若加抄二千名,作爲萬數,而依前輪番試藝施賞,以備緩急之用爲好,敢此仰達。上曰,依爲之。出擧條
權以鎭所啓,筵奏,固當簡約,而金重器所達之言,太涉支煩,又稱小人,殊欠敬謹,請推考警責。上無發落。
司諫金始㷜所啓,大臣諸臣,入侍奏事,而不使少退,命進溺器,恐非禮待臣隣之道,此後,或當小遺之時,姑令少退,何如?上曰,依爲之。
又所啓,臣之情病,不宜復當言責,而日昨承牌出肅者,只爲陪扈於動駕之地,實無因仍久冒之意,且臣於本院前判書洪致中之啓,尤有私心之所難安者,臣之未入臺前,適逢首發僚臺,酬酢此事之際,臣旣斥其竝擧平生文字下語之憯刻,譴廢經年,收還甄敍之爲已甚,而今乃遽變初見,隨參其啓,則未免爲前後逕庭之歸,不但爲媿於臣心,亦必見譏於僚臺,其不可靦然苟同也,決矣。旣不連啓,則勢難仍冒於臺次,請命遞斥臣職。上曰,勿辭。權以鎭曰,司諫金始㷜,再啓煩瀆,退待物論矣。上曰,知道。
掌令鄭啓章所啓,請亟寢遠竄罪人閔鎭遠放釋之命,仍令極邊遠竄。措語同前上曰,勿煩。
又所啓,請徑斃罪人舜澤,令王府亟擧收孥籍産之典。措語同前上曰,勿煩。
又所啓,請庭請議罷時卿宰以下及三司諸人之合辭唯諾者,竝遠竄。措語同前上曰,勿煩。
又所啓,請前正言金礪極邊遠竄。措語同前上曰,勿煩。
又所啓,請門黜罪人趙榮福亟命遠竄。措語同前上曰,勿煩。
又所啓,請還收鞫廳罪人趙聖復·尹慤·柳星樞酌處之命,更加嚴鞫得情。措語同前上曰,勿煩。
又所啓,昌樂察訪崔益秀,卽凶洽之妻娚,賊復之內弟也,以其凶逆至親,其所陰秘之事,無不參涉,而頃年聖復之誣辱儒賢也,前後疏啓,益秀皆代述之,士林之切齒,固已久矣。及授郵官,專沒士夫貌樣,惟以貪漁爲事,嶺郵馬價,比他道最優,大馬之價,小不下三四百兩,益秀生慾於錢貨,驛馬改立之時,每以渠家不才之馬,買立馬戶,若以才品不合,不肯買之,則輒施重杖,勒捧馬價,多聚錢財,輦輸其家,驛卒唾鄙,行路傳說。以此向者史官之行稔,聞貪鄙之狀,至入於書啓之中,而益秀數次呈辭,旋卽還官,恬不爲恥,如此忘恥不法之類,不可一日置之於搢紳之間。請昌樂察訪崔益秀,罷職不敍。上曰,依啓。諸臣,以次退出。
上在昌德宮。停常參·經筵。
吳命恒啓曰,宰臣行副護軍李順坤,館所問安進去,下直。傳曰,知道。
兪命凝啓曰,大司憲金一鏡未肅拜,執義洪廷弼,持平尹東洙在外,掌令徐宗廈疏批未下,呈辭,掌令鄭啓章迎接都監都廳進,持平金始燁呈辭。今日以監察茶時之意,敢啓。傳曰,知道。
權以鎭,以都摠府言啓曰,副摠管李順坤,以問安宰臣,南別宮晝仕進去之意,敢啓。傳曰,知道。
吳命恒啓曰,宰臣行副護軍李順坤,馳往館所問安,則勅使以爲,早遣宰臣,連日下問,不勝感激云矣,敢啓。傳曰,知道。
兪命凝,以迎接都監言啓曰,鍼醫蔡光夏,今朝,入見上勅之病,則不至大段,命以保命丹限十五丸,使之和酒飮服,而副勅又爲要見診脈,則其病,頗有源委,仍勸服加味二陳湯云,此兩藥,分付兩醫司,使之卽速入給之意,敢啓。傳曰,知道。
吳命恒,以迎接都監言啓曰,今日,乃是空日,別茶啖依例排入之意,敢啓。傳曰,知道。
吏曹口傳政事,實錄兼春秋,李眞淳·柳綏,竝單付。
權以鎭,以御營廳言啓曰,本廳屬海西四番別馬隊五十六名,標下軍一名,昨已依例逢點整齊矣。來二月初一日,與東營入直三番別馬隊替代後,舊軍放送之意,敢啓。傳曰,知道。
又以御營廳言啓曰,二番前部右司屬黃海道五哨軍兵逢點實數,六百五十二名,四番別驍衛五十五名,步軍標下一名,已爲點閱整齊,來二月初一日,與內外各處入直馬步軍兵替代後,舊軍放送之舊,敢啓。傳曰,知道。
又以禁衛營言啓曰,來四月當黃海·忠淸兩道軍兵,當爲次第上番,而係是農月,故依事目三番黃海道前部後司屬五哨,則四月一朔立番,三番忠淸道左部前司屬五哨,則五月一朔立番,而當其番次,每於前月二十五日,京中逢點,六七番海西別驍衛,一體調送,逐朔立番之意,兩道監·兵使處,預爲知委,何如?傳曰,允。
備邊司,平安兵使薦望,南泰徵·申光夏·李順坤。
兪命凝,以迎接都監言啓曰,差備譯官等,因大通官,微探宴享之期及三田渡出往日字,則通官,入往上副勅同坐處,試問之則兩勅以爲,禮單銀及雜物之當爲銀者幾許,禮單外別贈之銀,亦幾許耶?都數,使之書納,故譯官等,據理爭之曰,禮單銀,則自有定數,雜物則本非折銀之物,至於別贈,我國封典及別弔勅時,則本國,或有別贈之規,而登極勅,則如順治·康熙登極勅出來時,曾無別贈之事,揆以前例,今無別贈云爾,則上勅,使家丁叱責曰,爾等,名雖差備,每事防塞,不爲吾有病患,亦不問候,將安用之?仍卽驅逐,詬辱備至,故宴享事及三田渡出往日字,姑未停當云,兩勅旣曰有病,則輕重間似當問疾,明日中使承旨出來館所時,問病一款,添入於措語中,似爲無妨,敢稟。傳曰,依爲之。
權以鎭,以兵曹言啓曰,本曹以宿衛之地,凡各司巡檢都城門鑰,巡廳監軍等事,皆管於本曹,捕廳亦本曹所屬,故從前巡報於本曹堂郞,俾知更漏之早晩者,意非偶然,三百年來已成流來古規,而數年前,捕將弘述,因一微事,至於陳達筵中,停罷本曹郞官巡報之例,其爲縱恣,莫此爲甚,流來古規,終至壞損,至今因循不卽復舊,亦甚無謂。事雖微細,不可無一番變通,況巡更之法,欲令周行坊曲,以嚴夜禁,而今則減其巡報之處,一任邏卒之優閑,夜巡之懈弛,亦由於此,自今爲始,巡報之法,一依舊例施行事,分付左右捕廳,何如?傳曰,允。
獻納權益寬啓曰,臣伏見右僚避辭,以前判書洪致中收用還收之啓,謂之已甚,不欲苟同。夫臺閣之議,寧激毋渝,欲伸臺議,首先爭執者,謂之已甚,一循公議,不曾崖異者,歸諸苟同,則臣恐今日臺議,不免爲寧渝毋激之歸也耶?致中之啓,固已峻發,臣之傳啓居多,自以爲不背公議,稍存臺體,而近者時論,過於平恕,以立異於此啓,看作大關捩,吁亦異矣。臣白首殘齡,久玷言地,旣不能少效職事,被人挑剔,徒事引避,瀆撓之誅,疲惱之譏,有不可免者,雖因處置,儼辱召命,而臣方自處,他不遑暇,以此情地,決難仍冒,請命遞斥臣職。答曰,勿辭。
兪命凝啓曰,獻納權益寬,再啓煩瀆,退待物論矣。傳曰,知道。
今日承旨持公事玉堂召對入侍時,兼說書曺命敎辭職上疏,還爲下送事。榻前下敎
兪命凝啓曰,都摠府郞廳來言,闕內各處入直軍兵夜巡檢云矣,敢啓。傳曰,知道。
癸卯正月二十六日午時,承旨持公事玉堂召對入侍時,左副承旨權以鎭,侍講官鄭壽期,檢討官李顯章,假注書洪聖輔,記事官申致雲·尹容。上御熙政堂。權以鎭,持公事進伏,讀黃海監司李眞望狀啓,兼說書曺命敎辭職上疏上送事。踏啓字
又持曺命敎疏拜曰,兼說書曺命敎,以覲親,受由下往信川地,上送辭疏,而參下官受由陳疏,有違格例,還下送之意,敢稟。上曰,依爲之。
又讀禁衛營草記,黃海道五哨軍兵別驍衛,來初一日,與入直軍兵替代後,舊軍放送事。上曰,知道。
又讀禁衛營草記,來四月當黃海·忠淸兩道軍兵,當爲上番,而係是農月,依事目黃海道軍四月立番,忠淸道軍五月立番之意,兩道監·兵使處,預爲知委,何如?上曰,允。
又讀御營廳草記,海西四番別馬隊,來初一日,與入直軍替代後,舊軍放送事。上曰,知道。
又拜曰,昨日引見時,大臣諸臣,以吳遂元復科事爲請,其後語次,亦有吳遂元旣已復科等語,大臣,似或已承發路而然矣。臣則聽瑩,不能記有聖敎發落,史官草冊,亦無所記,以此之故,擧行條件,不得書出,吳遂元,亦一體復科乎?敢稟。上曰,依爲之。出擧條
又拜曰,李墪冤狀,昨日引見時,大臣旣已陳達矣。李墪之冤與不冤,姑舍勿論,凡獄事爲證之規,必可以面質者然後,可以爲證,今以十餘歲尹彭壽之石上觀光,小奴甲戌之墻上窺見爲證,以罪重臣,古今似未有如此政刑,其關後弊,亦甚不少,此一段,不可不明白剖柝,以防後弊。李墪冤狀,先朝旣洞燭,命復其官,今無可論之事,亦宜賜祭,以示矜悶以慰冤鬱,敢達。上曰,依爲之。出擧條
又拜曰,人主一心,萬化之本,必須操持凝定然後,方可酬酢萬變,亦可以治病,古語曰,萬般補養,皆虛僞只有操心,是要規一日之間,要有收斂,要有和暢,收斂者禮也,和暢者樂也。故禮曰,禮樂,不可斯須去身。朱子曰,程公濟言,一日之中,須着一兩辰收斂凝定應事,方有力試之有效。大學曰,靜而後能定,定而後能慮,慮而後能得,安靜收斂然後,能凝定,凝定然後,能思慮,思慮然後,能得義理,此等說話,固當常常念存,而維持此心,莫如經傳,今以上候或有未寧,晝講未能設行,如大學大文程子定性書,使玉堂書入,常常念誦不忘,接待臣僚時,亦收斂心神,內親默誦,則必有操持凝定之功矣。雖是腐儒常談,如蒙採施,則必有一分之益,惶恐敢達。上曰,好矣,依爲之。出擧條
又曰,醫書云,有火則小便頻數,言語懶遲,殿下常加留意於心學上工夫,以爲制伏心火之本,則雖有此等症候,自當治之,此固迂儒之言,而區區所懷,敢此更達。
鄭壽期持綱目進伏,讀齊武帝紀,自永明十一年,至省御府池田邸治,讀冶以治,以鎭曰,此非治字,乃冶也。古者,收稅於鑄冶之所,此是鑄冶之冶字也。壽期遂更讀,至衆皆悅之。以鎭曰,上番年老矣。此下,令下番讀之,何如?上曰,依爲之。
顯章,讀自魏山陽公,至禁錮終身,訖。
壽期講文義曰,魏主,夷狄之君,而可謂賢矣。勤於政事,不敢怠忽,日中以前,使群臣論議,日中以後,進決於上前,此實善處之事也。宋時,設東西廳,使樞密掌之,其規模,彷彿於此矣。目今災荒連年,艱虞溢目,大小施措,不可稽滯,申飭廟堂,凡百政令,必先商確議論,而入稟裁決,如魏時事,則似好,故敢達。上曰,唯。
以鎭曰,古語曰,君逸而臣勞,臣下自外爛熟商議而入稟,自上亦須明賜發落,隨事裁斷然後,群下之心,可得快豁,而上下情志,庶無阻隔之歎,講官所達之言,宜加省察矣。
又曰,小臣,因文義,敢有所達,文惠太子,無他過惡,而只有華侈奢靡之失,子孫因致不振,蓋奢侈,非但耗財而已,亦天道之所惡,故福力亦薄,人主所當惕念,昨日筵中,領相以放出宮女事,陳達蒙允,此事卽賜施行,則可爲生民之福矣。
壽期曰,魏主見軍士爲盜者,而赦之,人君治國,守法爲重,民苟犯法,不可容貸,而特赦攘盜之卒,欲施非常之澤,其失大矣。故司馬公曰,孝文,魏之賢君,而猶有是乎?此宜存戒也。
顯章曰,魏主見道路,有跛眇之民,慰勞給衣食,此似仁政,而臣則以爲未也。人主以四海爲家,以億兆爲民,匹夫匹婦,各得其所,使之咸囿於春臺壽域之中然後,方可謂惠政,而適見一二眇跛之人,給以衣食,見小遺大,此實孟子所謂人人而濟之,日亦不足之類也。故司馬公亦斷之曰,獨施於所遇,則所遺者多矣。此等處,宜加存戒,故敢達。
以鎭曰,惠而不知爲政,雖有些少恤民之政,不足爲貴也。諸臣,以次退出。
上在昌德宮。停常參·經筵。
吳命恒啓曰,小臣館所問安進去,下直。傳曰,知道。
又啓曰,臣承命馳往館所,兩勅使處,問其疾病之加減,則以爲連日下問,不勝感激,俺等病勢,取汗服藥,今朝則差減云,副勅以醫官,今日又爲來見,別爲致謝云矣,敢啓。傳曰,知道。
兪命凝啓曰,司諫金始㷜,獻納權益寬,引避退待,處置歸於憲府,而無一行公之員,尙未處置,事甚未安,除在外未肅拜未承批外,都監進去呈告人員,竝卽牌招,以爲處置之地,何如?傳曰,允。
吳命恒,以迎接都監言啓曰,卽者差備譯官來言,副勅腹痛大段,願見前日論病醫人,更問當服之藥云,議藥同參金漢齡,趁明早更令入見之意,敢啓。傳曰,知道。
李眞儒,以迎接都監言啓曰,卽者議藥同參金漢齡,入見副勅之病,命以開鬱導氣湯三貼,則副勅以爲今此所命之藥,當爲試服,而俺之平日所服之藥有之,仍出示方文,此藥則前頭當沈酒以服,亦限二貼材料入送云,金漢齡所命開鬱導氣湯三貼及副勅所出示藥材,熟地黃·人蔘等九種,分付兩醫司,卽速入給之意,敢啓。傳曰,知道。
又以迎接都監言啓曰,今日,乃是空日,別茶啖,依例排入之意,敢啓。傳曰,知道。
吳命恒,以禮曹言啓曰,卽接明陵參奉所報,則丁字閣左右檜柏封植處,東山別監來到看審後,傍枝之鬱密者,爲先剪斫,而別監言內,檜柏之間,不種雜木,方可茁長,其中眞木,素是性毒,葉露所滴,檜柏被傷,無論眞木·雜松·老柯子,盡爲斫去,實合專養檜柏之道云,所當依其言斫去雜木,而陵寢近處伐木時,例有告由之擧,告由祭,來三月初二日寒食祭,爲兼行,祝文中,以此措辭添入撰出,依前例發遣本曹郞廳,與本陵參奉,眼同斫伐後,株數書啓之意,分付,何如?傳曰,允。
又以迎接都監言啓曰,卽者差備譯官來言,上勅,以飮食之不善熟設廚子·家丁,決棍五度,仍打左右腮各五十番云矣,敢啓。傳曰,知道。
兪命凝,以義禁府言啓曰,以忠淸監司狀啓,刑曹粘目,恩津縣監鄭墀,移本府處置事,允下矣。鄭墀,今方待命於本府,卽爲拿囚之意,敢啓。傳曰,知道。
李眞儒,以迎接都監言啓曰,副勅,求見三田渡碑謄本,故淸漢書,竝爲謄出入給之意,敢啓。傳曰,知道。
又以錄勳都監言啓曰,今此會盟祭吉日,旣已擇定,而勳號,尙未撰定,事甚未安,令政院斯速稟旨擧行,何如?傳曰,允。
又啓曰,因錄勳都監草記,會盟祭吉日,旣已擇定,而勳號,尙未撰定,令政院稟旨擧行事,允下矣。藝文提學李肇,待明朝牌招,使之撰定勳號,何如?傳曰,允。
持平金始燁啓曰,臣頃以鞫廳罪人趙聖復·尹慤·柳星樞酌處還收事,有所論啓矣。伏見大臣箚批,以年少童言,不足掛齒爲敎,臣於是,不勝瞿然之至。夫三賊負犯,何等關係,固當鎭日嚴訊,鉤得情節,而只以忍杖不服之故,遽有酌處之命,豈不致駭於物情,而有乖於王章乎?此臣所以忝居執法之列,卽發還收之啓者,而殿下不惟不賜允從,絲綸之間,不少假借,殿下待臺閣之道,何如是太薄耶?噫,前後鞫囚之每因臺啓,輒許還鞫者,非止一二,而秪緣臣人微言淺,不能見孚於君父,而反有此意外之敎,臣誠惶蹙慙懼,無復餘地,實無顔面復廁臺端,而且於諫院處置,亦有所不敢參涉者,臣與司諫金始㷜,爲堂從兄弟,獻納權益寬,亦有婚家應避之嫌,其何敢可否於立落之際乎?以此以彼,決不可仍冒,請命遞斥臣職。答曰,勿辭。
兪命凝啓曰,持平金始燁,再啓煩瀆,退待物論矣。傳曰,知道。
掌令鄭啓章啓曰,司諫院司諫金始㷜,以臣之情病云云,避辭見上獻納權益寬,以臣伏見右僚避辭云云,避辭見上竝引嫌而退。初旣崖異,今難苟同,論以臺體,不可仍在,前後連啓,誠得臺體,右僚避辭,在我何嫌?請司諫金始㷜遞差,獻納權益寬出仕。答曰,依啓。
上在昌德宮。停常參·經筵。
吳命恒啓曰,宰臣昌山君相,館所問安進去,下直。傳曰,知道。
又啓曰,宰臣昌山君相,馳往館所問安,則勅使以爲,早遣宰臣,連日下問,不勝感激云矣,敢啓。傳曰,知道。
又啓曰,吏曹郞廳來言,臺諫有闕,政事,何以爲之?取稟。傳曰,明日爲之。
吏曹參議李明彦三度呈辭。傳于吳命恒曰,還出給。
李眞儒啓曰,伴送使吳命峻加資,未及下批,尙不出肅,客使回還,似在不遠,不可等待其下批,卽爲牌招察任,何如?傳曰,允。
吳命恒,以迎接都監言啓曰,今日,乃是空日,別茶啖依例排入之意,敢啓。傳曰,知道。
又以迎接都監言啓曰,上勅,自初,意望無厭,前日草記亦不敢詳陳矣。今日上勅,招差備譯官等,使之書示應給銀子之數,而禮單及都求請雜物,亦令一倂折銀云,故試使之依其言書示雜物,亦令試爲折銀,則厥數亦甚不些,且示當有別贈之意,意以爲庶可停當矣。卽者差備譯官等來言,上勅以爲,庚子出來時,所獲近萬,今何不然?必是儞輩,居中偸食,吾當馳啓國王,斬儞等之頭云,而出坐山亭,以所杖之木,手撞首譯之胸,無數咆哮,出送之時,又令牢諱於副勅云,其爲擧措,古今所未聞,譯官等以爲,充其所欲,無復限量,決非支當之道,渠輩姑爲限死支吾,則彼之歸期漸遲,似不得不變動云,事勢則誠然,而延引日字,不勝痛惋,敢啓。傳曰,知道。
兪命凝,以義禁府言啓曰,因時囚罪人文德麟招辭,府議啓靈巖邸人朴厚應拿問事,允下矣。朴厚應,下去靈巖郡云,依例發遣府羅將,拿來,何如?傳曰,允。
吳命恒啓曰,吏曹判書李光佐,昨日牌招不進,推考傳旨,旣已捧入,而大政遷就,極涉未安,更爲牌招察任,何如?傳曰,允。
又以迎接都監言啓曰,卽者差備譯官來言,上勅連有起畵之事,前日定入畵員五人不足,二人使之加定入送,菱花推造法,欲使家丁學習而去,菱花匠一名,亦爲入送云,故依其言畵員二人,菱花匠一名入送之意,敢啓。傳曰,知道。
李眞儒,以戶曹言啓曰,京各司回倉,例於每朔念後,發遣本曹郞廳,與監察,眼同摘奸後,月終入啓矣。卽本客在館,本曹郞廳及各司官吏,待令都監,策應無暇,勢難周旋,今朔回倉,不得爲之之意,敢啓。傳曰,知道。
又以戶曹言啓曰,永昭殿·敬寧殿·翼陵·明陵祭物,當初加定封進矣。兩殿祔廟後,則兩殿加定祭物,當爲還減,而兩陵祭物,仍前封進,還減與仍存各種,別單書入之意,敢啓。傳曰,知道。
又以戶曹言啓曰,頃因海運判官狀啓,群山·法聖兩鎭僉使,以曾經守令人,極擇差送,仍爲永定三倉稅穀捧上差員事,自備局,覆啓定式矣。卽今本曹匱竭,春夏料祿,將不得支放,兩湖稅米,急急上來然後,可以繼用,群山僉使瓜滿之代,若待大政差出,則捧上押領,必將後時,委屬可慮,令該曹卽爲口傳差出,催促發送,何如?傳曰,允。
勳號三望,輸忠奮義竭誠効力扶社功臣,推忠奮義輸誠效節衛國功臣,秉義推誠竭力效忠翼聖功臣,首望落點。
傳于李世最曰,慈殿各道進上,依中宮殿時例姑減事,曾已判下,而朔膳價米,未及擧論,此亦一體減磨鍊輸送事,慈敎如此,以此分付惠廳。
李眞儒,以義禁府言啓曰,罪人洪彦度,減死定配之命,臺諫方以還收論啓,姑不得發配之意,敢啓。傳曰,知道。
又以義禁府言啓曰,以咸鏡監司狀啓,刑曹粘目,前監司尹憲柱,移本府處置事,允下矣。尹憲柱,旣以他罪,方在囚禁中,後日開坐時,依例擧行之意,敢啓。傳曰,知道。
吳命恒,以錄勳都監言啓曰,功臣,已定第次,依定奪分等書入之意,敢啓。傳曰,知道。
又以迎接都監言啓曰,卽者差備譯官來言,上勅,以凡事不能善爲看檢,譯官卞重和,捉入山亭,欲爲決棍之際,次通官入去,脫去頭帽,下庭伸救。至曰老爺,驅逐譯官,故凡事不得專意看檢,事勢固然,譯官顧何罪焉云爾,則不爲決棍出送。使家丁言于譯官曰,吾家窓戶,多爲風雨所傷,如名帖一樣,紙二十張,卽速入送,以起畵持去塗窓之地云,故咨文紙二十張入送之意,敢啓。傳曰,知道。
掌令鄭啓章啓曰,請亟寢遠竄罪人閔鎭遠放釋之命,仍令極邊遠竄。措語同前請徑斃罪人洪舜澤,令王府亟擧收〈孥〉籍産之典。措語同前請庭請議罷時卿宰以下及三司諸人之合辭唯諾者,竝遠竄。措語同前請前正言金礪極邊遠竄。措語同前請門黜罪人趙榮福亟命遠竄。措語同前請還收鞫廳罪人趙聖復·尹慤·柳星樞酌處之命,更加嚴鞫得情。措語同前臣於金時發除刑推議處,洪彦度減死定配之命,竊不勝駭惑之至。夫時發,以逆魁頤命之女壻,擅拆王府之密牒,拘縶急傳之郵卒,移送迂路之狀,集之原辭,亦不敢隱諱,而猶且頑忍,未盡輸情,加刑之請,纔上,議處之敎,遽下,王章莫伸,輿憤益激。此而終不依法重繩,則將至於命令不通,國不爲國,其窮凶縱肆之罪,不可不嚴覈處斷,彦度以逆賊義人·哲人之父,當哲人拿來之日,金吾郞及捕廳軍,馳到其家,則彦度不有國法,敢生隱匿之計,稱以纔往義人謫所,肆然欺瞞,拒逆王法,其爲情狀,萬萬絶痛,故當初嚴覈之擧,蓋出於此,而三次例訊之後,遽爾減死,實出意外,此豈非失刑之大者乎?究覈情節,各別嚴斷,斷不可已。請還收金時發除刑推議處,洪彦度減死定配之命,竝令王府更加嚴訊,期於得情,夬正王法。各邑支勅之際,自前例有略徵於戶役之事,而輪次分定,十年一回,故戶結應役,不至難堪矣。自近年以來,憑藉徵斂,漸成痼弊,每當勅來,遍徵境內戶結,取剩私用,作一利窟,至於乳牛,一邑所用,不過二三頭,廣侵徵賂,爲弊益酷,一經勅行,民産蕩然,畿內之弊,殆甚兩西,以近日尤甚彰著者言之,衿川縣監鄭健柱,政委下吏,徵斂無節,頃當勅行,放肆益甚,稱以雜物價,分遣里任,每結徵錢三十文,一境所收,其數夥然,其若干補用於勅需,其餘許多之錢,皆無去處,遍錄境內牛畜,色吏·差使,自外操縱,每牛受錢百文,次次頉免,畢竟取用,皆是無錢殘民之牛,闔境嗷嗷,逃散相繼,噫,一勅纔過,民生之慘被毒害,猶尙如此,前頭又支三四勅,則孑遺殘氓,其何以保存乎?宜先祛尤甚殘虐之類,以勵其餘,請衿川縣監鄭健柱,爲先罷職,因爲行關,申飭於畿內及關西各邑,使皆量入輪徵,定式施行,俾無如前廣侵厚斂,以除生民倒懸之急。持平金始燁,以臣頃以鞫廳罪人云云。避辭見上引嫌而退。啓請還收,旣得臺體,大臣箚批,何必爲嫌?嫌難處置,其勢固然,不可以此,輕遞言官,請持平金始燁出仕。答曰,不允。處置事,依啓。
李眞儒啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
癸卯正月二十八日午時,上御熙政堂。承旨持公事玉堂召對入侍時,同副承旨李眞儒,侍講官鄭壽期,檢討官吳命新,假注書李日躋,記事官申致雲·尹容。
李眞儒進伏,讀京畿監司狀啓,道內虎皮·豹皮,各二令封進事。踏啓字
又讀東萊府使朴乃貞狀啓,釜山僉使馳報倭船形止事。踏啓字
又讀戶曹草記,請群山僉使瓜滿之代,請口傳差出,催促發送事。上曰,允。
又曰,永昭殿·敬寧殿·翼陵·明陵祭物加減別單,書入之意,敢啓。上曰,知道。
又讀戶曹草記,今朔回倉,不得爲之事。上曰,知道。
又曰,講官之進讀,雖便於近前,而終違講筵規例,自今以後,儒臣之賜席,稍退鋪之,似好,敢達。上曰,依爲之。
鄭壽期讀自魏主,南巡祭比干墓,至五月朔日食。李眞儒起伏曰,此下,令下番讀之,何如?上曰,唯。吳命新,讀自魏遣使如齊,止冬十月齊宣公鸞自爲太傅。
壽期曰,魏之貢察,與古之薦剡同也,而其所以取之者,不取實才,只取門望,此是晉氏餘風,晉之所謂華族,莫如王謝,其間固多有名流,而及其末裔遙仍,只是驕汰成習,覆敗相踵,此輩於國家,亦何益之有哉?大凡人才,固是有國之禎幹,而才之生也,固不間於高華之門,寒素之家,苟使時君世主,盡其緇衣之誠,則彼徒,藉門閥挾勢自矜者,必不敢冒假於秀才孝廉之名,而草茅之下,眞人才方可輩出之矣。眞儒曰,此亦不可以一偏而論之也。唐虞之際,可謂至治,而君臣都兪之說,則曰明明揚仄陋,明明者,卽登用世祿之謂也,揚仄陋者,卽簡拔寒畯之謂也,此可以竝行而不悖矣。草莽之士,固多有忠實愿慤之輩,而喬木之臣,亦自有同休共戚之義,魏氏之貢察,專取門望,固爲失矣,而若或專以爲草莽之下,只有人才而取之太偏,則不亦幾於矯枉而過直乎?命新曰,魏氏之但檢門望,實乖公任用之道,古者聖主,立賢無方,泰卦,亦以不遐棄,爲致泰之道,我國用人,專尙門閥,遐方之人,則抱才空老者多矣。鄭壽期之言,蓋亦有慨於此而發也。眞儒曰,臣亦非以魏之但檢門望爲可也。但人君用人之道,不論喬木草茅,惟才是取,則方可合於無方之義矣。以我國言之,嶺南,古稱人才府庫,先正臣李滉之遺風餘韻,猶有存者,故間多有文學可觀之人,而近年以來,朝家之甄用不廣,維以向年趙泰億之爲其道方伯時狀啓觀之,塡紅角牌,多懸於糴狀云,惟其如是也。故嶺之南人士,多不務科業,專事農業,豈不可惜乎?國家用人之道,亦甚太狹,自今以後,掌銓之人,若隨才甄用,則可以廣聖主至公之治矣。命新曰,嶺南人才府庫之說,誠是矣。第李眞儒之所達,亦有所不廣者,夫王者一視之道,固不問東西南北,惟賢才是用,近來自南而來者,則曰南方人可用,自北而來者,則曰北方人可用,小臣則以爲,此亦不公矣。今若申飭兩銓,各道文武中翹楚者,特爲奬拔進用,則嶺南,自在於收用之中矣。惟彼遠道之人,朝家例少顯用者,故遠人擧懷落莫,脫有緩急,何望其得其力乎?另擇其中翹楚,各別調用,則非但甄拔人才而已,亦可以收拾遠道人心矣。上曰,唯。
鄭壽期曰,忠貞公吳斗寅,忠肅公李世華,竝以本職贈諡,獨贈判書朴泰輔,先王朝旣已褒贈㫌閭,獨未有易名之典,公議以爲三臣不宜異同,合有贈諡之命,敢此仰達。上曰,依爲之。
又曰,故參判臣李世弼,卽文忠公恒福之曾孫,自少志學,至老益勤,專心講禮,透徹深造,所著禮說,積成卷軸,士大夫家,有禮節之可疑者,莫不就質焉。自在先朝,累加徵召,禮遇殊異,而引分退讓,終不膺命,屛處江湖,殆將二十年,及至丁酉一疏,獨言人所難言,終至感回天心,此可見素養之一端,學士大夫,尙今誦慕之不衰,其在聖朝,崇德尙賢之道,合有別樣褒尙之擧矣。國朝令式,必經正二品實職,遂許賜諡,至於儒賢節義之人,勿拘此格,而或有賜諡之規,特爲賜諡,仍命銓曹贈爵,實合於激勸之道,敢此仰達矣。上曰,依爲之。李眞儒曰,臣於李世弼,其知之也最深,不特禮學而已。資性近道,亦嘗與先正臣朴世采相往來,而於大學一部,支分縷柝,用工最精,而平生謙挹自持,不以遺逸自處,處之以常調蔭官,故至於致祭,自是二品官應行之典,而其諸子,體其雅志,三年之內,不請致祭,尙今不行云,誠爲欠典,亦令該曹擧行,何如?上曰,依爲之。
李眞儒曰,臣因儒臣所達李世弼事,有所懷矣。殿下在東宮時,故副率金載海,亦嘗出入書筵矣,尙能記憶乎?上曰,唯。眞儒曰,載海自少,師事先正臣朴世采,中年亦嘗私淑於先正臣尹拯,專心於窮理格物,見解精深,至老篤學,曾侍离筵,殿下俯燭其經學之高明,每勤討論,載海袖進中庸圖說,以備睿覽,殿下錫以文房之具,宣以法醞,且賜以手札,奬諭備至,賊臣雲澤,忌殿下有輔翼之臣,構誣萬端,劾去乃已,殿下嘗語講官,有久不見金載海之敎,筵臣,陳達於先大王,復授衛司之職,載海不復就徵,而感激殿下知遇之恩,嘗有爲殿下一死之誠,當丁酉頤賊獨對之日,小臣目見載海,自江居蒼黃入來,對儕友激昻流涕,悲憂欲死,奮筆草疏,危言讜論,至今使人髮豎,其官是衛司,雖有異於甘盤舊學,而顧問資益之功,實不淺尠,末後一疏,亦可見扶護之誠,而抱經窮山,齎志而沒,士林莫不咨嗟,載海曾已通擬咨議,贈以臺憲之職,似合褒崇之典,故敢此仰達。上曰,依爲之。諸臣以此退出。
上在昌德宮。停常參·經筵。
下直,淸河縣監金聖游。
李眞儒啓曰,小臣館所問安進去,下直。傳曰,知道。
權以鎭啓曰,大司憲金一鏡未肅拜,執義洪廷弼未肅拜呈辭,掌令徐宗廈疏批未下呈辭,鄭啓章迎接都監都廳進,持平金始燁呈辭,尹東洙在外。今日以監察茶時之意,敢啓。傳曰,知道。
李眞儒啓曰,臣承命馳往館所問安,則勅使以爲,連日每遣秩高近侍下問,不勝感激之至云矣,敢啓。傳曰,知道。
吳命恒啓曰,吏曹郞廳來言,今日爲政事,命下,而判書李光佐館伴進去,參判鄭齊斗在外,參議李明彦情勢難安,不得開政云。參議李明彦,卽爲牌招開政,何如?傳曰,允。
又啓曰,以吏曹參議李明彦牌不進,罷職傳旨。傳曰,推考傳旨捧入。
又啓曰,吏曹參議李明彦牌不進,罷職傳旨,今方捧入,他無推移開政之勢。吏曹判書李光佐,雖在館所,卽爲牌招,使之開政,何如?傳曰,允。
又啓曰,吏曹參議李明彦,旣有只推之命,更爲牌招開政,何如?傳曰,允。
又以迎接都監言啓曰,今日乃是空日,別茶啖依例排入之意,敢啓。傳曰,知道。
權以鎭,以兵曹言啓曰,因戶曹啓辭,漕倉捧上押領,事甚緊急,群山僉使箇滿之代,口傳差出事,命下,而群山僉使李後裕,箇滿在五月,旣未準朔,不得擧行之意,敢啓。傳曰,知道。
又以備邊司言啓曰,今年年事之凶歉,八路同然,凡係擾民之事,所宜一切停止,詰戎之政,雖與他事有間,而昨年秋水陸操,竝不得設行,則當此窮春,尤不可爲之。故日昨以統營及南兵營春操竝停之意,覆奏蒙允矣。他餘諸道,不宜異同。今春水陸操及營將·虞候·城將等巡點等事,竝姑停止,待秋擧行之意,諸道監·兵·水使處,一體分付,何如?傳曰,允。
又以訓鍊都監言啓曰,都監砲手崔萬起,上年春等中旬時,鳥銃邊六中沒技,而入於循例賞格中,只受馬帖矣。頃因渠之上言,都監覆啓內,曾前沒技之類,皆蒙直赴之典,似當依他例施行,而係是恩典,自下不敢擅便之意,仰請上裁,則以依回啓施行,判下矣。今此崔萬起,旣蒙直赴之恩,則前受馬帖,便是疊賞,依例還收,何如?傳曰,允。
李眞儒以禮曹言啓曰,今正月二十五日大臣·備局堂上引見入侍時,因大臣所啓,李獻英·李獻章·李眞伋·吳遂元等復科事,命下矣。原榜目還入去籤,而試券收聚付改紅籤牌成給等事,令政院·吏曹,稟旨擧行,何如?傳曰,允。
又以禮曹言啓曰,大報壇祭,每年三月上旬,擇日擧行事,曾已定奪矣。吉日,令日官推擇,則來三月初七日爲吉云。今此大報壇祭,當初則以親臨磨鍊,而其後亦有遣大臣攝行之時,今則何以爲之?敢稟。傳曰,攝行。
又以禮曹言啓曰,觀察使·節度使薦,本曹堂上有故,限內不得爲之之意,敢啓。傳曰,知道。
上在昌德宮。停常參·經筵。
宣祖大王忌辰齋戒。
大妃殿·中宮殿,藥房問安。答曰,知道。
藥房都提調臣趙泰耉,副提調臣李世最啓曰,風寒稍緊,伏未審此時,聖體,若何?大妃殿氣候,亦復何如?今日是入診日次,臣等率諸醫入侍,詳察聖候宜當,不任憂慮,敢來問安,竝此仰稟。答曰,知道。無事。慈殿氣候安寧矣,勿爲入診。
吳命恒啓曰,今日持公事入侍日次,而國忌齋戒相値,頉稟。傳曰,知道。
又啓曰,宰臣益寧君梯,館所問安下直。傳曰,知道。
權以鎭啓曰,大司憲金一鏡未肅拜,執義洪廷弼未肅拜呈辭,掌令徐宗廈疏批未下,鄭啓章迎接都監都廳進,持平金始燁呈辭,尹東洙在外。今日以監察茶時之意,敢啓。傳曰,知道。
又啓曰,備邊司郞廳來言,今日賓廳坐起日次,而國忌齋戒相値,不得來會云矣,敢啓。傳曰,知道。
傳于權以鎭曰,長番內官金九準,當爲莫重公事,誤踏啓字,極爲非矣,推考。
吳命恒啓曰,宰臣益寧君梯,馳往館所問安,則勅使以爲,早遣宰臣下問,不勝感激云矣,敢啓。傳曰,知道。
又啓曰,吏曹判書李光佐,時在館所未承批,參判鄭齊斗在外,參議未差,開政命下之後,尙不擧行,事甚未安,何以爲之?敢稟。傳曰,參判改差。
又啓曰,吏曹判書李光佐疏批未下,不得循例請牌,參判·參議俱未差,政事無擧行之勢,何以爲之?敢稟。傳曰,參議前望單子入之。
又以迎接都監言啓曰,今日,乃是空日,別茶啖依例排入之意,敢啓。傳曰,知道。
又以侍講院言啓曰,來二月初二日,王世弟行會講禮之意,敢啓。傳曰,知道。
又以成均館官員,以同知館事意啓曰,今正月初七日,儒生上旬輪次今月內無故日退行事,曾已啓達,蒙允矣。大提學·大司成,俱未差,限內不得爲之之意,敢啓。傳曰,知道。
朴熙晉,以吏曹言啓曰,今此社稷祭親行敎是時,進幣瓚爵官及薦俎官,當以正二品塡差,而除老病外,實無推移之道,不得已刑官,通融塡差以入之意,敢啓。傳曰,知道。
吳命恒啓曰,以開政遷就,吏曹參議前望單子入之矣。新除授參議尹行敎,方在外,參判未差,判書李光佐疏批已下,卽爲牌招察任,何如?傳曰,允。
正言金重熙啓曰,臣以前判書洪致中收用還收事,有所論啓矣。伏見前司諫李眞淳·金始㷜之相繼引避,一則曰,持之不已,下語太深,一則曰,竝擧平生文字,憯刻互相詆斥,作一鬧端,臣竊訝惑,莫曉其故也。夫致中之平生,人孰不知,外則托交遊於名流,內則結腹心於凶黨,巧於依違之態,售其趨附之術,臣啓所謂巧黠回邪者,此也。迫脅君父之論,挺身入參,而同歸啓迪之陰凶,動擔天位之變,袖手傍觀,而卒被逆魁之超擢,臣啓所謂忘負國者此也。噫,如致中,卽聖人之所惡,王者之可遠,而薄罰未久,遽議甄用,臺閣爭執,在所不已,向所謂下語太深,持之不已云者,未知何所據而發耶?今若憐其見棄,欲爲營救,則何不曰,致中之處心行己如此,非巧黠回邪也,立朝事君如此,非忘君負國也,而不此之爲,乃反拈出臣啓中實際語,謂之太深,而向來致中所坐之重,則必欲曲恕以做錯,其果成說耶?至於始㷜之避,尤有所未解者,臣於發啓之後,果逢右僚於未入臺前,則右僚謂臣曰,頃者所論洪致中之啓,無乃太過耶?臣答以若致中復用,必將貽害世道,啓辭不得不如是爲言矣。其時酬酢,止斯而已,至若憯毒之說,初不聞知矣。今乃忽地插入於避辭中,直驅臣啓於已甚之科,其亦異矣。臣之當初所論,不過採取輿誦,欲伸公議,豈有私好惡於其間,而前後右僚,不少相諒,惟以救解致中,排斥臣啓,爲大關捩,臣恐其過於平恕,而不成言議也。臣以首發之人,連被右僚之斥,其在臺體,宜卽自列,而適當下鄕,今始來避,所失尤大,請命遞斥臣職。答曰,勿辭。
權以鎭啓曰,正言金重熙,再啓煩瀆,退待勿論矣。答曰,知道。
答吏曹判書李光佐疏曰,省疏具悉。卿勿過辭,速出行公。原疏見下
卯時,先農祭親傳香時,入侍,行都承旨李世最,左承旨吳命恒,左副承旨權以鎭,右副承旨兪命凝,同副承旨李眞儒,假注書李日躋·洪聖輔,記事官申致雲·尹容。上御宣政殿平坐,承史以次先爲入侍,侍衛諸臣,亦入殿內,分左右列立,左通禮趨進上前,跪告出就位,上起立,李世最·吳命恒,導上出就殿外褥位,吳命恒進伏奏曰,令史官引入獻官之意,敢達。李日躋趨出仁政門外,引獻官入,香室官,捧香祝跪,授吳命恒,命恒跪進于上前,獻官跪坐於御座之左,上遂受香祝,傳授,獻官受而起立,通禮跪請起立,上起立,通禮跪請鞠躬,上鞠躬,獻官捧香祝過前,由仁政殿右邊正門出,上遂還御殿內位,承史侍衛復入侍如初,旋以次退出。
大殿親傳香後,政院·玉堂問安。答曰,知道。大妃殿·大殿·中宮殿,藥房問安。答曰,知道。
行吏曹判書李光佐疏曰,伏以臣,猥奉使命,幹事而回,區區情跡,有不敢仍冒朝行,擬於復命之日,更上請譴之疏,卽返江居,少伸私義矣。不意其間,又差館伴之任,義均召役,辭免無路,謹已承命察任,而顧臣之危衷苦懇,悉載於前日之兩疏,今雖不敢瀆陳,聖聰應垂記存,夤緣倖會,遂爾冒沒,臣雖無狀,義不出此,今伏聞向日筵中大臣,相繼陳白,元輔則以爲藥院·金吾,今旣遞解,銓衡之職,固無可辭,右輔則以爲臣旣行公,光佐何敢獨辭,是何不相諒至此也?臣竊訝焉。夫被彈者辭官,古今之恒規,廉恥之大防,豈適事關本職而後,始當辭避,況臣所遭,何等駴怖,乃可諉以遞免兩兼,便自盤礴於天曹之長席哉?至於同去就一款,尤有所不然者,臺疏中許多條列,臣獨當之,其所引嫌,輕重不可同年而語,同其退,初實太過,同其進,寧有此義,臣今幸免議罪,誠荷罔極之天慈,而所有職名,必遞後已,事理當然,參前倚衡,較然明甚,乃强之以所必不可行,至責以速行都政,其勢必至於洊違明命,終陷大戾,臣身,顧不足恤,是亦何利於國事哉?臣便一旣遞之人,特空銜寄在了,一向虛縻,使重務久曠,實無此理,而辭章久格,鐫免無期,惶懍悶迫,若無所容,此際天牌若臨,竟不敢祗赴,席藁□館,恭俟大何。伏乞聖慈,天地父母,少賜憐察,亟命先遞臣銓衡之職,仍命竝解臣兼帶諸任,且治臣違命之罪,俾得少安私分,不勝幸甚云云。疏批見上
上在昌德宮。停常參·經筵。
宣祖大王忌辰。
權以鎭啓曰,小臣館所問安進去,下直。傳曰,知道。
又啓曰,大司憲金一鏡未肅拜,執義洪廷弼未肅拜呈辭,掌令徐宗廈疏批未下呈辭,掌令鄭啓章迎接都監都廳進,持平金始燁呈辭,尹東洙在外。今日以監察茶時之意,敢啓。傳曰,知道。
李世最啓曰,同副承旨李眞儒,今日不爲仕進,事甚未安,卽爲牌招察任,何如?傳曰,允。
權以鎭啓曰,臣承命馳往館所問安,則勅使以爲,連日下問,不勝感激,俺等無事度日云矣,敢啓。傳曰,知道。
朴熙晉,以迎接都監言啓曰,今日乃是空日,別茶啖依例排入之意,敢啓。傳曰,知道。
權以鎭啓曰,正言金重熙引避退待,今已經宿,尙未處置,事甚未安。大司諫李夏源在外,司諫未差,正言柳壽垣未署經,獻納權益寬呈辭。除在外未署經外,呈告人員,卽爲牌招,以爲處置之地,何如?傳曰,允。
吳命恒,以禮曹言啓曰,今此大增廣監試·覆試,設場於本曹,郞廳依例朝房直宿之意,敢啓。傳曰,知道。
又以禮曹言啓曰,今此大增廣別試監試·覆試官,方爲磨鍊,而二品以上及堂下無故可擬之人乏少,不得已依近例,以堂上官及前銜通融備望各二員,而擬望中前輔德朴涏,時無職名,令該曹卽爲口傳付軍職,何如?傳曰,允。
朴熙晉,以禮曹言啓曰,今此大增廣監試·覆試試官,當爲備擬,而堂上官可擬之人乏少,無推移擬望之勢,罷散人員,令政院稟旨變通,何如?傳曰,允。
吳命恒啓曰,因禮曹草記,試官望堂上可擬之人絶乏,罷散人員,令本院稟旨變通事,允下矣。合有變通之道,何以爲之?敢稟。傳曰,別單書入。
又啓曰,吏曹無行公堂上,堂上罷散人員別單,終不書入。日勢已晩,試官望,自禮曹,不得已以二望,推移擬入矣,敢啓。傳曰,知道。
又啓曰,吏曹判書李光佐,牌不進,推考傳旨,今方捧入,而陳疏承批之後,一向撕捱,無意行公,開政命下,已至累日,尙不擧行,旣涉未安。大政之至今遷就,委屬可慮,更爲牌招察任,何如?傳曰,允。
又啓曰,吏曹判書李光佐,再招不進,推考傳旨,今又捧入,而都目大政,無擧行之期,開政命下之後,遷就至此,所當更請牌招,而一日三牌,有傷事體,何以爲之?敢稟。傳曰,明日開政。
又啓曰,迎接都監堂上李台佐,來詣請對矣。傳曰,引見。
李眞儒,以迎接都監言啓曰,卽者首譯來言,上副勅,明日出往三田渡云。碑閣道路修治之意,前已分付,而更加申飭之意,敢啓。傳曰,知道。
又以迎接都監言啓曰,勅使明日出往三田渡時軍令,除初二吹,三吹以巳時書出矣,敢啓。傳曰,知道。
又以迎接都監言啓曰,明日上副勅出往三田渡時,臣光佐,都廳李景說,軍色郞廳朴㻐,雜物色郞廳金東鼎,米麵色郞廳徐命杰,依前例以戎服隨往之意,敢啓。傳曰,知道。
又以迎接都監言啓曰,自前勅使三田渡往來後,都監郞廳,例以上命,問安於勅使後,馳告政院矣。今亦依此擧行之意,敢啓。傳曰,知道。
又以迎接都監言啓曰,副勅見上勅處所給海浪屛畵本,以爲吾亦欲起畵,畵員五人,卽爲招入云,故依其言,分付入送矣。卽者差備譯官來言,畵員等,畵出海浪屛二本入給,則副勅頗有喜色,三升十疋,小帽子十立分給云矣,敢啓。傳曰,知道。
又以禮曹言啓曰,永禧殿酌獻禮,曾前則有特敎然後擧行。而癸未年,有三年一省拜之敎,故每三年一次,取稟矣。今則依前待特敎擧行乎?依癸未下敎三年一次取稟乎?必有一番定奪,然後可以擧行,故敢此仰稟。傳曰,三年一稟。
獻納權益寬啓曰,臣之忝叨臺職,今已四箇月矣。未曾有絲毫之稱塞者,而祗緣前後右僚,崖異於洪致中之啓,隨卽引避,已至於再。自知疲惱,不任其職,人之嗤點,當復如何?今因僚臺處置,承牌來詣,而僚臺所以引避者,卽臣前日已引之嫌,其何敢可否於立落之間乎?旣不敢可否,則宜不敢仍冒臺次。請命遞斥臣職。答曰,勿辭。
吳命恒啓曰,獻納權益寬,再啓煩瀆,退待物論矣。傳曰,知道。
今日迎接都監堂上李台佐請對入侍時,吏曹參判鄭齊斗改差傳旨還收,吏曹判書李光佐推考,監試·覆試差備官,卽速差定事,榻前下敎。
癸卯二月初一日未時,迎接都監堂上請對入侍時,迎接都監堂上李台佐,左承旨吳命恒,假注書洪聖輔,事變假注書權贄,記事官申致雲·尹容。上御熙政堂。李台佐進伏曰,日氣寒暖不適,聖體,若何?上曰,無事矣。又拜曰,大妃殿氣候,若何?上曰,安寧矣。又拜曰,中宮殿氣候,若何?上曰,無事矣。又拜曰,王世弟氣候,何如?上曰,平安矣。
台佐曰,今番出來上勅,卽庚子年出來者也。壑慾無厭,徵求百端,最是庚子年出來時,以進往山陵事,操縱要索,其時京中別贈上副使各千金,五處別求折銀甚多,渠之勒奪通官之銀,亦且不些。今乃都合算出,意欲準此數徵出。使譯輩累次責諭,且以往前別贈,皆因我國有事,至於彼中登極頒詔等中,雖係重大,未嘗有別贈,前例所無,決難開路之意,反覆開曉,而無他辭只曰,吾以登極大慶,奉詔出來,爾國不可草草接待,吾則但知庚子前例而已。他前例則非吾所知,庚子所得之物,斷不可減云。如是相持者,今至十一日。自昨始以五處別求請,當爲減除。庚子年京中別贈之數,斷不可減云。故更令十分開諭,兩日往復,終不變動,誠爲萬萬痛惋,而但念此不可以人理責之,如是爭執,還歸之後,或不無意外可慮之端。合有商量交通之道,令廟堂稟處,何如?上曰,依爲之。出擧條
又所啓,且聞勅使以爲,今若依願出給,則數日內,往三田渡,當卽爲還歸云,故宴禮一款,問于譯官則以爲,通官等言宴禮旣停之後,客人不可自請設宴,或自朝家,更有所敎,則勅使必有所答,或當設行,或依前例勿設除弊云。更爲請行似宜,敢達。上曰,依爲之。出擧條
又所啓,求請雜物,皆請折銀之由,前已草記陳達,此則許之無妨,從近例折給,何如?上曰,依爲之。出擧條
又所啓,今此上勅,貪慾無厭。雖不可以常理責之,變通之請,亦出於萬不獲已,弱國之事,每每如此,而若使譯舌輩,善爲周旋,則豈無某樣善處之道乎?在朝家懲後之道,不可置之。差備堂譯四人,待其送譯回還後,一倂拿問定罪,何如?上曰,依爲之。出擧條
吳命恒所啓,增廣監試·覆試開場,在於明日,試官望中堂上可擬之人不備,因禮曹草記,稟旨變通,有別單書入之命,而吏曹終不爲擧行,不得已以二望備擬入啓,此已未安,而試所例有差備官,而吏曹亦不差出。判書李光佐,雖有難安情勢,辭疏旣有開釋之批,本職元無可辭之義,而屢牌之下,一向撕捱,無意行公,差備官若不趁時差出,則試事必有狼狽之慮矣。近來祭官,則李光佐俱爲差出,而今此差備官,則不爲差出,殊涉斑駁。李光佐推考,使之卽速差出,何如?上曰,依爲之。出擧條榻前下敎
又所啓,因政官之不備,有吏曹參判鄭齊斗改差之命。雖由於事勢之不得不爾,有此變通之敎,而第伏念朝家禮待遺逸之道自別。在前若有遺逸之人,陳疏不卽赴召者,則雖或許遞,必以幡然登途等語,賜以優批,以示敦勉之意,未嘗有如今番,因政官不備徑遞之例。且其辭疏,入啓已久,尙未下批,其在優待之道,亦有所歉,改差傳旨,卽爲還收,而若於辭疏之批,許其遞解,則似好,故敢達。上曰,依爲之。出榻前下敎
台佐所啓,鄭齊斗事,承旨有所陳白,臣亦敢達所懷矣。鄭齊斗朝家待之以遺逸。古語云,緇衣好賢,遺逸之士,雖或固守東岡,不肯赴召,而必須屢加敦召,必致乃已,此爲聖德之光輝,曾在先王朝,遺逸之臣除職後,或不赴召,雖至經年,亦不許遞,蓋以待遇儒賢之道,本自有別故也。今因政官之苟簡,遽遞其職,殊乖禮待之意,承旨所達,誠是矣。此後務盡誠禮,克加優待,則非爲一齊斗而已。禮遇賢士之效,必將有益於國脈。漢嚴光,卽光武潛邸故人,而光武盡禮優待,故先儒以爲東京之末,節義輩出,乃是光武禮遇嚴光之效云。鄭齊斗雖與光有異,而竊恐今日處分,或歉於待遇遺逸之道,敢此仰達。
命恒所啓,鄭齊斗之疏,卽爲賜批事,纔已仰達,而此外諸臣疏章,亦多未及承批者,因此引入,不得行公,以致事務之積滯。其中不緊疏章,似不必措辭爲批,竝宜卽賜批旨,而至於左議政崔奎瑞,退處田野,連上辭本,而批旨之不下亦久,禮待大臣之道,恐不當若是。亦伏望趁卽下批,何如?上曰,依爲之。
台佐所啓,左相敦召事,臣於頃日,屢次陳達,而辭疏尙不賜批,亦未有敦召之命,群情抑鬱,當復如何?中庸九經,以敬大臣爲重,朝家旣已寵擢,置之輔相之位,則另加敦召,必致乃已,與共天職,實合優待之道。向來雖因聖候未寧,未卽賜批,今則速下批旨,仍爲敦召似宜,故敢達。上曰,然矣。以次退出。
上在昌德宮。停常參·經筵。
下直,長興府使柳以咸。
吳命恒啓曰,宰臣咸陵君極,館所問安進去,下直。傳曰,知道。
權以鎭,以都摠府言啓曰,副摠管咸陵君極,以問安宰臣,南別宮晝仕進去之意,敢啓。傳曰,知道。
李世最啓曰,今日右承旨朴熙晉,不爲仕進,右副承旨兪命凝,服制已盡。當此多事之時,廳中不齊,竝卽牌招察任,何如?傳曰,允。
又啓曰,右副承旨兪命凝,同姓孽五寸姪幼學成基身死,服制已行四日,出仕,何如?傳曰,允。
吳命恒啓曰,今癸卯年年例守令薦擧單子,一百四十三丈,吏任薦擧單子,七十八張,邊將薦擧單子,一百二十七張,捧入,而其中應薦不薦人員,令該曹察處,何如?傳曰,允。
傳于吳命恒曰,史官二員待命,騎馬六匹立之。
吳命恒啓曰,史官二員待命事,命下矣。史官不備,宣傳官一員代送之意,敢啓。傳曰,知道。
李眞儒啓曰,勅使歸期,似在不遠,伴送使吳命峻,尙不出肅,卽爲牌招察任,何如?傳曰,允。
吳命恒啓曰,宰臣咸陵君極,承命馳往館所問安,則勅使以爲早遣宰臣,連日下問,不勝感激云矣,敢啓。傳曰,知道。
又以錄勳都監言啓曰,會盟祭吉日不遠,元勳出仕後,多有擧行之事,令政院稟旨擧行,何如?傳曰,允。
又啓曰,因錄勳都監草記,會盟祭吉日不遠,元勳出仕後,多有擧行事,令本院稟旨擧行事,允下矣。元勳行副司直李森,卽爲牌招察任,何如?傳曰,允。又啓曰,元勳行副司直李森,牌招不進,更卽牌招察任,何如?傳曰,允。
又以迎接都監言啓曰,勅使今日出往三田渡,行期要不出一兩日內云,宴禮更問設行與否,昨已稟定矣,在前宴禮請行之時,承旨或中使,來詣館所請行矣。令政院稟旨擧行,何如?傳曰,允。
又以迎接都監言啓曰,勅使出往三田渡時,城內則乘轎,城外則乘馬云矣,敢啓。傳曰,知道。
又以迎接都監言啓曰,今日乃是空日,別茶啖依例排入之意,敢啓。傳曰,知道。
又以迎接都監言啓曰,卽者差備譯官來言,上勅言內,四書及周易,切有應求處願得之云,故依其言,分付校書館,使之入給。二大通官,以病不爲出往三田渡云矣,敢啓。傳曰,知道。
李眞儒,以迎接都監言啓曰,明日勅使出往三田渡時,除飯俸只以酒肴往待。率人數,則大通官二員,家丁五名,茶通事二名,堂上譯官二員,堂下譯官一員,捲帳譯官二員,淸學譯官一員,前排羅將四雙,軍牢四雙,吹打手十二雙,旗幟二雙率去云。鋪陳則依前例,自都監搬運,堂上以下員役,則自持飯往來事,竝爲分付于京畿監司及各該司之意,敢啓。傳曰,知道。
吳命恒啓曰,今日王世弟會講時,賓客不可不進參,而左賓客李光佐,以館伴,方往三田渡,左副賓客趙泰億,方入試所,右賓客李台佐,方在館所,右副賓客金一鏡,疏批未下,無以備員開講。右賓客李台佐,右副賓客金一鏡,竝卽牌招,使之進參,何如?傳曰,允。
又啓曰,因迎接都監草記,宴禮請行之時,承旨或中使,來詣館所請行事,令本院稟旨擧行事,允下矣。今番則承旨進去乎,中使進去乎?敢稟。傳曰,承旨進去。
朴熙晉啓曰,小臣宴禮事,館所進去下直。傳曰,知道。
吳命恒啓曰,卽者吏曹郞廳來言,今日開政事,命下,而判書李光佐方往三田渡,參判鄭齊斗,參議尹行敎俱在外,不得開政云。且監試覆試,旣已開場,差備官尙不差定,日勢向晩,收券迫頭,試事將未免狼狽,不可無變通之道,何以爲之?敢稟。傳曰,參議改差。又啓曰,吏曹參議改差事,命下矣。時無行公堂上,試所差備官差定,一時爲急,何以爲之?敢稟。傳曰,問于大臣差出。
又以吏曹郞廳,以大臣意啓曰,吏曹參議,依傳敎今當差出,而擬望之人乏少,前望中罷散人,亦爲擬入之意,敢啓。傳曰,知道。大臣薦望,吏曹參議李眞儒·李明彦·吳命恒,李明彦落點。吳命恒啓曰,新除授吏曹參議李明彦,方在罷散中,何以爲之?敢稟。傳曰,敍用。又啓曰,試所差備官差出,一時爲急,吏曹參議李明彦,卽爲牌招察任,何如?傳曰,允。
李眞儒,以兵曹言啓曰,今正月朔各廳堂下武臣等試射,當爲設行,而連因有故,不得爲之之意,敢啓。傳曰,知道。
又以左右捕盜廳言啓曰,私鑄錢罪人安龜瑞病勢甚重,待其差歇,究覈之意,頃已啓禀允下矣。罪人龜瑞,自知其必死,被捕以來,月餘行役,粒米不入口,而又添剌傷之病,今正月三十日,致斃於獄中。此與他罪人之徑斃者有異,令漢城府爲先檢屍。當初捉來軍官等押來之際,不能謹愼,致令罪人至有自刎致傷之弊,則不可無懲治之道,軍官朴二松·朴昌輝,令攸司囚禁,從重科罪,何如?傳曰,允。
李眞儒,以備邊司言啓曰,今二月初一日,迎接都監堂上李台佐,請對入侍時,延接都監堂上李台佐所啓,今番出來上勅,卽庚子年出來者也。壑慾無厭,徵求百端,最是庚子出來時,以進往山陵事,操縱要索,其時京中別贈上副使各千金,五處別求折銀甚多,渠之勒奪通官之銀,亦且不些,今乃都合算出,意欲准此數徵出,使譯輩累次責諭,且以往前別贈,皆因我國有事,至於彼中登極頒詔等中,雖係重大,未嘗有別贈,前例所無,決難開路之意,反復開曉,而無他辭只曰,吾以登極大慶,奉詔出來,爾國不可草草接待,吾則但知庚子所得之物,斷不可減云。如是相持者,今至十一日,自昨始以五處別求請,當爲減除。庚子年京中別贈之數,斷不可減云。更令十分開諭,兩日往復,終不變動,誠爲萬萬痛惋,而但念此不可以人理責之,如是爭執,還歸之來,或不無意外可慮之端,合有商量變通之道,令廟堂稟處,何如?上曰,依爲之事,命下矣。前例所無之事,決難創開,而第今此擧措,不可以常理論之。且庚子年沿路五處別求請,旣已減除,則視當初徵索之意,所減不啻過半,京中別贈,終至堅拒不給,則亦不無意外生梗之擧。雖或有所贈之事,斷無因此成例之理,參酌變通,依都監啓稟施行無妨。五處別求請減除事,令差備譯官,更爲丁寧相約,俾除兩西一分之弊,宜當。以此分付,何如?傳曰,允。
吳命恒,以成均〈館〉官員,以同知館事意啓曰,式年東堂館試時,例以准三百點者,限五十人定額出榜矣。自昨年以後,曾參凶疏凶論者,一倂施罰黜齋,而居齋儒生,太半新入,未及准點,若依常例抄出,上年九月以前圓點,則准點者不過七八人,莫重館試,將不成貌樣,揆以事體,甚爲未安。且式年科退行之時,例有加點之規,而准點者,如是些少,不能成樣,則加點之規,亦難如例,勢將有別樣變通之道。圓點八九十點以上,加點,七八十點以上,合啓抄出,許赴館試,似不可已。事係科試變通,令該曹稟處,何如?傳曰,允。
又以監試·會試二所應辦官,以試官意啓曰,今日日勢已暮,收券·封彌·謄錄等差備官,尙不來待。士子呈券,無人收捧,若至紛然投呈,趁不收拾,則呈券先後,無以辨別,已製之擧子,亦不可仍留。莫重場屋,事體極爲未安,先呈之券,不得已使監試官,隨納受置,以待差備官入來後,作軸塡字之意,敢啓。傳曰,允。
又以迎接都監言啓曰,臣等,進詣館所,使差備官,措辭請留,則勅使以爲,連日爲俺勞苦,今又請留,勤至可感,而歸意着忙,決難淹留,明若治辦行具,午後當發云。都監請留後,例有承旨·大臣·中使次第請留之擧,令政院稟旨,趁明日淸早擧行,何如?傳曰,允。又啓曰,右承旨朴熙晉,承命馳往于館所,以遣近侍,請設宴禮之意,通于勅使,則勅使答以,俺等以病,留滯日久,貽弊旣多,今何可更受宴享,以益其弊端乎?決不可承敎云矣,敢啓。傳曰,知道。
又以迎接都監言啓曰,卽者副勅,離發館所,出往三田渡云矣,敢啓。傳曰,知道。
又以迎接都監言啓曰,卽者差備譯官來言。上勅以爲,俺則曾見三田碑,且朝來腹痛,今姑停行云,副勅今將獨行矣。譯官等又言,兩勅以明日發還爲言云。行期旣定,則都監例爲請留。待副勅回還後,依例擧行之意,敢啓。傳曰,知道。又以迎接都監言啓曰,副勅自三田渡歸路,歷入關王廟,朝神像前,三叩頭後,旋卽回程,來入館所矣,敢啓。傳曰,知道。
又啓曰,迎接都監郞廳來言,副勅三田渡往還後,以上命問安,則答以,俺無事還來,而有此下問,不勝感激云矣,敢啓。傳曰,知道。
掌令鄭啓章啓曰,請亟寢遠竄罪人閔鎭遠放釋之命,仍令極邊遠竄。措語同前請徑斃罪人洪舜澤,令王府亟擧收孥籍産之典。措語同前請庭請議罷時,卿宰以下及三司諸人之合辭唯諾者,竝遠竄。措語同前請前正言金礪,極邊遠竄。措語同前請門黜罪人趙榮福,亟命遠竄。措語同前請還收鞫廳罪人趙聖復·尹慤·柳星樞酌處之命,更加嚴鞫得情。措語同前請還收金時發除刑推議處,洪彦度減死定配之命,竝令王府,更加嚴訊,期於得情,快正王法。措語同前請衿川縣監鄭健柱,爲先罷職,因爲行關,申飭於畿內及兩西,使皆量入輪徵,定式施行,俾無如前廣侵厚斂,以除生民倒懸之急。措語同前正言金重熙,以前判書洪致中云云。避辭見上獻納權益寬,以臣之忝叨臺職云云。避辭見上竝引嫌而退。當初發論,旣採公議,前後僚避,何必爲嫌?嫌難處置,其勢固然,不可以此,輕遞言官。請正言金重熙,獻納權益寬,竝命出仕。答曰,不允。處置事依啓。
癸卯二月初二日未時,諸承旨持公事玉堂召對入侍時,參贊官吳命恒,同副承旨李眞儒,侍讀官尹游,檢討官李顯章,假注書洪聖輔,記事官申致雲·尹容。上御熙政堂。吳命恒持公事進,伏讀禮曹啓目,今十五日會盟祭後,新功臣頒軸後,以祭餘酒肉分饋時,依戊辰前例,執事承旨及侍講院執事,以黑團領入參之意,知委擧行事。踏啓字
李眞儒,讀兵曹草記,正月朔各廳武臣堂下等試射,連因有故,不得爲之之意,敢啓。上曰,知道。
命恒,讀禮曹啓目,今十五日盟祭肄儀前期四日,同月十四日早朝,中使·承旨·宮官·諸享官應參人,俱以黑團領進詣壇所,行禮事,知委何如?踏啓字
眞儒讀左右捕盜廳草記,私鑄錢罪人安龜瑞,今正月三十日,致斃於獄中,令漢城府檢屍,當初捉來軍官朴二松·朴昌輝,押來之際,不能致謹,至有自刎致傷之弊,令攸司從重囚禁科罪,何如?上曰,允。
命恒讀漢城府啓目,五部牒報據,今朔,無士大夫閭家奪入借入事。踏啓字
眞儒讀備局草記,因今月初一日延接都監堂上李台佐請對時所達,有令廟堂稟處之命矣。前例所無,決難創開,五處別求,旣已減除,京中別贈,終至堅拒,則不無生梗之慮。雖或別贈,斷無成例之理,五處別求減除事,令差備譯官,更爲相約,以除兩西一分之弊事。上曰,允。
命恒讀漢城府啓目,今正月三十日,決折日次,而因國忌齋戒,議啓不得事。踏啓字
眞儒讀京畿監司李正臣狀啓,坡州·水原·南陽·豐德·通津·富平·安山·交河等官所報據,辛丑條大同折米者,仍留各邑,以爲賑民之資事,令廟堂稟處。踏啓字
命恒讀禮曹啓目,今十五〈日〉盟祭出宮時,十四日午時爲吉云,以此擧行何如?踏啓字
眞儒讀訓鍊都監回啓,砲手金世重上言據,丁酉溫幸時別設試才,鳥銃三發三中,未蒙直赴之典。依都監中旬沒技者直赴之例,均蒙天恩爲辭,而世重,以邊三中未滿五分,參以格例,宜無稱冤,而敢請格外之恩,殊涉猥越,上言內辭緣,勿施何如?踏啓字
命恒讀禮曹啓目,頒軸習儀吉日,今月十三日爲吉云,以此知委擧行,何如?踏啓字
眞儒讀禁府啓目,昆陽郡定配罪人朴泰俊,依例府羅將押送事。踏啓字
命恒讀平安監司李眞儉狀啓,道內守令實仕開坐以聞事。命恒仍拜曰,開坐後錄讀奏乎?勿爲讀奏而啓下乎?上曰,勿奏而啓下。踏啓字
眞儒讀掌隷院草記,今月三十日公事,以國忌齋戒未行事。踏啓字
命恒讀成均館草記,居齋儒生准點,不過七八人,莫重館試,將不成樣。圓點八九十點以上加點,七八點以上合計抄出,許赴館試,令該曹稟處事。上曰,允。
眞儒讀慶尙監司李廷濟狀啓,去月時囚罪人開坐,以聞,殺獄同推不爲擧行,邑刑吏推論事。眞儒仍拜曰,罪人列錄讀奏乎?上曰,勿奏。踏啓字
又讀京畿監司李正臣狀啓,禮曹關據,七八十以上堂上官妻及曾經實職人妻歲饌,依該曹定式題給後,從各邑所報,開錄以聞事。踏啓字
又讀平安監司李眞儉狀啓,因全羅監司移關,雲峰陷害官長罪人洪慶龍,定配碧潼郡,今月初六日到配,故保受安接于碧潼郡事。踏啓字
又讀慶尙監司李廷濟狀啓,泗川縣牒報據,龍澤子最曾緣坐到配物故檢屍事。眞儒仍拜曰,檢屍狀,卽循例文書,不爲讀奏矣。踏啓字
又讀慶尙監司李廷濟狀啓,臣以監賑巡點事,發巡右道,而道內軍兵春操,當此凶年,民弊甚多,姑停事,令廟堂稟處事。眞儒仍拜曰,此則廟堂,旣已定奪,而營將巡點,未及定奪,啓下,何如?踏啓字
又讀平安監司李眞儉狀啓,道內各邑,上年因凶荒,無獄訟決末度數,故只以已未決,開錄以聞事。踏啓字
又讀平安監司李眞儉狀啓,刑曹關據,定配罪人放未放,依本道啓聞施行,而其中某某人罪名稍輕竝放送,某某人罪名稍重,仍配。備局關據吳萬昌,當初定配,乃是減死,仍爲定配。价川·郭山·肅川·理山·孟山·陽德·三登等各邑,發關放送後,牒報據,啓聞事。踏啓字
尹游持綱目齊武帝紀,讀自宣城王鸞殺衡陽王,至勿遣典籤入都。拜曰,此句下,懸吐有誤,故改讀他吐矣。仍讀至曹虎果不降。命恒曰,此下令下番讀之,何如?上曰,唯。李顯章,讀自齊建武二年,至削官爵徙瀛洲。游講文義曰,齊禁牧守薦獻,非任土之貢,我國大同,以前有任土之貢,大同創行之後,無任土之例,而大同未行處,非其土産,而亦有薦獻者,其爲民弊大矣,此等事惕念,何如?眞儒曰,此是雖犬馬,非其土産,則不獻之意也。游曰,魏置牧場,夫牧場亦係國之大政,而近來放牧之政廢而不行,牧場盡歸耕墾,自濟州有若干馬貢,而他無放牧畜馬之所,此雖小事,亦係弊政,故敢達。命恒曰,元末高麗時,三別抄反據,濟州諸島,以致馬畜之不蕃,後來擊逐,以大宛種放牧,多有好種矣。且皇明時,則貢馬,故常加申飭於牧場矣。近來牧官不擇,馬政太疎。古語云,去其害馬者。牧官雖微,不可不擇送,故敢達。眞儒曰,臣於御史時見之,牧官多非士夫,故侵虐牧卒,率多開墾之弊,太僕亦以收稅爲重,故牧場馬之不蕃,良由於此矣。游曰,牧場之政,何可自朝家知之?令太僕申飭則好矣。
顯章曰,魏主如魯,祠孔子,封其後爲崇聖侯。以夷狄之君,能解尊慕先聖,至有躬親祀事,子孫封爵,修墓建碑之擧,其意甚盛,此朱子所以特書者也。人主所當體念處,故敢達。
命恒所啓,臣於儒臣陳達祀先聖事,文義亦有所懷矣。高麗侍中文忠公鄭夢周,倡明絶學,爲吾東理學之宗。故列聖朝,屢加褒崇,先朝亦嘗建祠致祭。而聖上嗣服之後,尙闕祀章,誠爲欠缺,令該曹特爲致祭,以樹風聲,實合於崇儒重道之政,敢此仰達。上曰,依爲之。出擧條
游曰,魏君禁胡服,此固出於用夷變夏之政,而夷狄變其水草之性,棄其弓馬之習,專尙文治,元非本色。魏孝文徒尙儀章度數之末,不以實心做事,故魏之寢衰,良由於此。彼中自康熙時,崇尙文治,此已衰弱之象,而卽今新遭大喪,憂虞多端,故上自搢紳,下至閭巷,有若警急之非久當出矣。勅行出來後,稍得鎭定,而安不忘危?古人所戒,今豈可以勅使之出來,遽止綢繆之策,而廟堂未有一事一政之施措,臣竊憂之也。眞儒曰,儒臣所達誠然,而修城池·繕兵甲,固非倉卒間事。爲今之道,上下交勵,內修外攘,可矣。至於綢繆之策,當此人心憂危之日,決不可爲矣。游曰,承旨之言誠是,而若無施爲之擧,脫有外侮,將何以禦之乎?
眞儒所啓,吏曹判書李光佐,銓地若有不安之端,必欲力辭,則從容辭遞,亦未晩矣。未遞之前,有時急事,則不可不擧行。昨日筵中,承旨以試所差備官,不爲差出事,旣已請推,試士之擧,自是國之重事,差備官必須趁卽差出,然後可以收券,而日勢今已向晩,終不差出,乃反使政院差出,本院豈替行無前之規乎?祭官及實錄兼春秋,俱爲差出,而獨於差備官,不欲差出,事體道理,豈容如是?誠極未安。吏曹判書李光佐,從重推考,何如?上曰,依爲之。出擧條諸臣以次退出。
上在昌德宮。停常參·經筵。
下直,滿浦僉使李翼海,蒜山僉使南五錫。
兪命凝啓曰,小臣館所問安進去下直。傳曰,知道。
朴熙晉啓曰,明日郊送擧動時,假承旨李堂,假注書吳德曾,守宮仍察之意,敢啓。傳曰,知道。
傳于兪命凝曰,今下弓矢,滿浦僉使李翼海處,給送。
兪命凝啓曰,臣承命馳往館所問安,仍爲請留,則勅使以爲,早遣近侍下問,且勸留行,不勝感激,而俺等俱以身病,淹留至今,今日雨雪雖如此,差晩後欲爲回程云矣,敢啓。傳曰,知道。
有政。吏批,行判書李光佐館伴進,參判鄭齊斗在外,參議李明彦進,右承旨朴熙晉進。
吏批啓曰,判書李光佐館伴進去,參判鄭齊斗在外,小臣獨政未安,何以爲之?敢稟。傳曰,只出緊任。
又啓曰,仁同府使李思牧,以明火賊指捕之功,加資事,命下矣。雖已資窮,未經准職,何以爲之?敢稟。傳曰,加資。
以尹㝚爲司諫,鄭楷爲兵曹參議,南就明爲刑曹參判,朴弼夢爲刑曹參議,朴泰錫爲氷庫別提,朴光秀爲泰仁縣監。戶曹參判徐命均仍任,伴送使吳命峻今加資憲,全羅監司黃爾章今加嘉義,侍從臣父年七十加資,仁同府使李思牧今加通政,明火賊五名指捕加資,嘉善崔萬廈今加嘉義,興販料理加資事,竝承傳。
兵批,判書李肇,一所監試試官進,參判金致龍進,參議朴彙登病,參知未差,同副承旨李眞儒進,副護軍尹行敎·金東弼·鄭楷·沈廷輔·金鼎夏·柳濬·崔必蕃·柳聖基·金始㷜·尹五商·申命仁·成德望·金翊聖·朴纘新·李潚·鄭智·蔡蓍龜·李遇聖·趙澄·李夢相·蔡德潤·黃壽聃,竝單付。副司果李重煥,副司勇鄭錫疇,僉知朴明梓·崔世華,竝單付。以南泰徵爲平安兵使。
朴熙晉,以迎接都監言啓曰,今日乃是空日,別茶啖依例排入之意,敢啓。傳曰,知道。
李眞儒,以兵曹言啓曰,禁軍別將南泰徵,今日政,移拜平安兵使矣。其代卽爲差出,前頭擧動,可以領軍扈駕,而判書臣李肇,方入試院,次官不得循例擧行,何以爲之乎?敢稟。傳曰,口傳差出。
兵曹口傳政事,以申光夏爲禁軍別將。
朴熙晉啓曰,以迎接都監草記,都監請留之後,例有承旨·大臣·中使次第請留之擧,令本院稟旨擧行事,允下矣。承旨·大臣·中使,依例次第請留之意,敢啓。傳曰,知道。
又以迎接都監郞廳,以領議政意啓曰,臣承命來詣館所,以勉留之意,傳言于勅使,則勅使以爲,因病淹留,爲日旣久,故行意甚忙,而國王朝遣近侍,又遣大臣,懇留至此,當留今日,明日發行云,臣則仍爲退去之意,敢啓。傳曰,知道。又以迎接都監言啓曰,卽者大臣,來詣館所,招首譯傳言勉留之意,則勅使答以因病淹留,爲日旣久,故行意甚忙,而國王朝遣近侍,又遣大臣,懇留至此,當留今日,明日發行云,大臣仍爲退去之意,敢啓。傳曰,知道。又以迎接都監言啓曰,大臣茶禮,觀勢退行事,前已定奪矣。今此勅使,旣已停減宴禮,則大臣茶禮,似不可已。今旣許留一日,今日請行之意,敢啓。傳曰,知道。又以迎接都監言啓曰,差備譯官來言,勅使以爲,大臣茶禮,勿爲設行云矣,敢啓。傳曰,知道。
吳命恒啓曰,吏曹判書李光佐,以館伴昨往三田渡,不得請牌矣。大政遷就至此,殊甚可慮,卽爲牌招察任,何如?傳曰,允。
兪命凝啓曰,元勳行副司直李森,旣有勿待命之命,卽爲牌招察任,何如?傳曰,允。
朴熙晉啓曰,吏曹判書李光佐,元勳副司直李森牌不進,推考傳旨,今方捧入,而李光佐則辭疏承批之後,一向撕捱,無意行公,李森則雖未承批,會盟日期漸迫,凡百擧行,一時爲急,連日違牌,事極未安,更爲牌招,何如?傳曰,允。
吳命恒啓曰,元勳行副司直李森,所當更請牌招,而昨日再招不進之後,待命金吾門外云,不得循例請牌,何以爲之?敢稟。傳曰,勿待命事,分付。
李眞儒,以備邊司言啓曰,前皇帝留念本國除弊之事,非止一二。勅使發還時,令都民父老,聚會郊外,咸跪馬前,備陳不忘帝德之意,且陳新皇帝登極慶幸之意,仍謝勅行之除弊等事,似當依辛丑前例擧行,以此意分付漢城府,使之知委擧行,何如?傳曰,允。
朴熙晉,以禮曹言啓曰,永禧〈殿〉酌獻禮,三年一稟事,命下矣。當以今年爲始,稟行酌獻禮吉日,以何間推擇乎,敢稟。傳曰,以開月旬前,推擇,可也。
李眞儒,以備邊司言啓曰,今番勅使留館時,未得行宴禮。雖緣彼而不受,郊外設茶,旣有前例,其在待客之道,似當有依例餞行之擧,敢此仰稟。傳曰,依爲之。
又以兵曹言啓曰,明日社稷大祭肄儀時,大殿侍衛,世弟宮陪衛,本曹堂上二員當爲進參,而判書臣李肇方在試所,參判臣金致龍以禮儀使陞實進參,一員守宮,侍衛及陪衛,無推移之路,依近例假參知差出,暫時進參之地,何如?傳曰,允。
朴熙晉,以禮曹言啓曰,因備邊司啓辭,今番勅使回還時,依例餞行事,命下矣。擧動時,王世弟闕門外祗迎祗送之禮,依例磨鍊乎,敢稟。傳曰,依爲之。
李眞儒,以都摠府言啓曰,明日送勅擧動時侍衛,不可不備員,而本府堂上十員內,都摠管朴弼成身病甚重,姜鋧疏批未下,李光佐館伴進去,副摠管驪興君垓親病猝重,勢難進參,李森情勢難安,不爲行公,咸陵君極,今方入直,前患胸痛,觸寒猝劇,寶劍四員,守宮一員,大駕侍衛及王世弟陪衛,無以推移,合有變通之道,而兵曹判書李肇方在試所。在前如此之時,以次官亦有擧行之例,令兵曹卽速稟處,何如?傳曰,允。
李眞儒,以兵曹言啓曰,明日擧動時,禁軍等聚集傳令,本曹判書當爲擧行,而判書臣李肇以監試覆試官,方入試院,此非佐貳之官所可替行者,令政院分付禁軍別將,使之依例聚軍,何如?傳曰,允。
又以兵曹言啓曰,都摠府啓曰,明日送勅擧動時,侍衛不可不備員,而本府堂上,無以推移,合有變通之道,而兵曹判書臣李肇方在試所。在前如此之時,次官亦有擧行之規,令兵曹卽速稟處何如事,允下矣。都摠管朴弼成身病甚重,副摠管李森情勢難安,俱未行公云,今姑改差,其代卽爲口傳差出,以爲推移侍衛之地,何如?傳曰,允。
兵曹口傳政事,以益寧君梯爲都摠管,昌山君相爲副摠管。
李眞儒,以義禁府言啓曰,明日送勅擧動時,大駕各差備都事,當以九員隨駕,而本府都事十員內,一員本府入直,二員監試·覆試禁亂官進去,無以推移備數。假都事二員,令該曹卽爲差出,以爲分差之地,何如?傳曰,允。
朴熙晉,以實錄廳郞廳,以摠裁官意啓曰,二房刪節之役,幾盡垂畢,而書役積滯,委屬可慮,郞廳副司果李眞淳·李太元俱入試所,有難等待其出榜,今姑改差,其代以副司果兪彦通,戶曹佐郞柳時模差下,仍卽牌招察任,以爲一兩日內完畢之地,何如?傳曰,允。
又以禮曹言啓曰,成均館官員,以同知館事意啓曰,式年東堂館試時,例以准三百點者,限五十人定額出榜矣。自昨年以後,曾參凶疏凶論者,一倂施罰,黜齋儒生,太半新入,未及准點者,依常例抄出上年九月以前圓點,則准點者,不過七八人。莫重館試,將不成貌樣,揆以事體,誠甚未安,且式年科退行之時,例有加點之規,亦難如例,勢將有別樣變通之道。圓點八九十點以上加點七八點以上,合計抄出,許赴館試,似不可已,事係科試變通,令該曹稟處,何如?傳曰,允事,命下矣。儒生圓點准限者,不過七八人,莫重館試,不成貌樣,則似當依本館草記,圓點八九十點以上加點七八點以上,合計抄出,許赴館試,而准三百點者,許赴館試者,自是法典外變通之事,有非臣曹所可擅便,議大臣稟處,何如?傳曰,允。
又以禮曹言啓曰,去正月二十五日大臣·備局堂上引見入侍時,領議政趙泰耉所啓,皇太后上號之後,則似當送勅,而今以只送表式者觀之,尊號事,似已了當,尊號勅,似不必出來,亦似無等待之事,只當依式擧行事定奪矣。今此登極進賀方物,則依辛丑年例,皇太后前,似當封進,而皇太后上號後進賀一款,則不待頒詔頒赦,而只據禮部表式咨文,徑行稱賀之禮,方物封進,事涉未安。必須預爲定奪,然後可以擧行,令廟堂稟處,何如?傳曰,允。
又啓曰,明日勅使郊送時問答說話,依例書入,而此外似有未盡說話,令廟堂增刪,以備睿覽,何如?傳曰,允。
李眞儒啓曰,今二月初二日增廣監試·覆試二所內摘奸單子有頉處察推事,命下矣。惠民署救療官李德喜無緣不進,令攸司推治,何如?傳曰,允。
朴熙晉,以迎接都監言啓曰,卽者差備譯官來言,館所各門把守及吹打手·放砲·別破陣等各色差備名數,上勅使之書入矣,旋聞各人等三十九名處,帽子一立式,分給云矣,敢啓。傳曰,知道。
又以迎接都監言啓曰,勅使回程牌文,以初四日巳時書出,故依例發送之意,敢啓。傳曰,知道。
又以迎接都監言啓曰,勅使明日回還時,軍令初吹卯時,二吹辰時,三吹巳時,書出矣,敢啓。傳曰,知道。
又以迎接都監言啓曰,卽者一大通官文奉先所得白綿紙八塊,天銀一千兩,二大通官金三哥所得白綿紙八塊,天銀八百兩,雜彩花席二十張,不爲持去,留置戶曹,待謝恩使行付送事,使譯官手本,蓋聞通官等所得之物,恐爲見奪於上勅,有此留置之擧云矣,敢啓。傳曰,知道。
掌令鄭啓章啓曰,請亟寢遠竄罪人閔鎭遠放釋之命,仍令極邊遠竄。措語同前請徑斃罪人洪舜澤,令王府亟擧收孥籍産之典。措語同前請庭請議罷時,卿宰以下及三司諸人之合辭唯諾者,竝逺竄。措語同前請前正言金礪極邊遠竄。措語同前請門黜罪人趙榮福亟命遠竄。措語同前請還收鞫廳罪人趙聖復·尹慤·柳星樞酌處之命,更加嚴鞫得情。措語同前請還收金時發除刑推議處,洪彦度減死定配之命,竝令王府更加嚴訊,期於得情,快正王法。措語同前答曰,勿煩。
答行副司直李森疏曰,省疏具悉。盟府元勳,實循輿論,卿其勿辭,從速行公。原疏見下
行副司直李森疏曰,伏以臣,得聞今月二十五日,賓廳引對時,因大臣陳達,以臣爲一等之勳,臣不勝驚惶駭惑,心膽俱墜,毛骨盡竦,直欲遁逃而不可得也。臣雖無識武夫,至於古今治逆之節,亦嘗有耳剽而目涉者。國朝以來,治逆勘勳,前後何限,而凡於治獄之後,勘定勳勞,自有其人,元勳之定,每出於睿斷,等差之分,又由於元勳,其所勘定,一歸實功之可紀,輿論之所屬,非若廟堂之所薦剡,銓衡之所注擬,而其當之者,亦不敢自辭,此實不易之常典,而事體之重大,人心之厭服,固當如是矣。今也不然,大獄幾至究竟,而廷議了不歸一,謂之事異常規,而擺脫舊章,可紀者多,而爭懷圖避,當錄者衆,而轉相推諉,某可爲元勳,而元勳終無所歸,某可爲一等,而一等亦無所屬,猝然歸之於千千萬萬意外之臣身,臣未知此何擧措,此何處分。盟府之成憲,至此而大壞,酬報之王章,由是而益紊,臣竊慨惜焉。臣之不敢當此命,而冒是名者,雖三尺童子,亦皆知之,何暇臣一二談也?劍貨搜得,雖謂之臣之微勞,而實非臣意起而空中捉得者也。槪於其時,鞫廳以罪人所招,出送封書,使之搜納劍貨,而指揮跟尋之路,極其昭然,故臣果依其書,使軍官輩搜而納之,則指揮者鞫廳,搜得者軍官,其書尙在,烏可誣也?漢家論功,先分人狗,此實千載定勳之柯則,臣旣無發縱之功,又無逐獸之勞,今乃脅勒之驅迫之,置臣於人人規避之地,此以臣爲不敢言不敢辭也,有若苟充而塞責者然,臣重爲國事慨然也。仍竊伏念,治逆勘勳,與戰勝論功無異,凡論戰功者,必以運籌決策爲首,斬將搴旗爲次,則臣於此獄,果有如許功勞耶?不論功之有無,而妄錄於丹書鐵券之上,古今天下,未之有聞也。且臣於昨年十月常參日,大司憲臣金一鏡,以當錄不錄等語,有所陳白,而大臣及盟府之臣,皆陳其無可錄者。臣以摠管,亦備於侍衛之列,得聞其論奏之言,如使臣果有可當一等之功,則伊時何曾無片言之及於臣身也?銀劍搜得,乃是常參以前之事,厥後更無一分可紀之勞,則前日罔功之身,今猝爲上功之人,寧有是理耶?迺者判義禁沈檀,以終始按獄之臣,稔知功之有無,錄之當否,其所陳達,無非據實,而且其所謂劍貨搜出,不過職分內事者,尤爲明白的當,一世公論,於此可見。設令臣搜得劍貨,有微功少勞,此固爛額焦頭之類,安敢爲上客,而況無焦爛可言者乎?自有此獄以來,勳名所歸,指的久矣。愚臣惶恐不敢索言,而街巷共誦之論,姑舍勿論,至於廟堂之上,亦有發論之事,則公議之不無其人,此可知矣。到今停當之際,遽以萬不近似之臣身,置之首功,聽聞所及,莫不駭歎。今次勘勳,何等大事,而國體苟且,一至於此,如是而可以重事體而服人心乎?臣雖萬死,不敢冒膺是命。非但私心所自矢,輿論之所不許,抑亦聖明之所鑑臨而俯諒者也。臣寧伏違慢之誅,不忍使朝家有冒錄之典,微臣有虛受之譏,臣性本躁妄,自聞此命,中情迫隘,不能自抑,且事實難諱,言不知裁,冒瀆宸嚴。伏乞天地父母,特垂俯察,下臣此章於廟堂,亟命收還成命,以存國體,以重勳籍,不勝萬幸,臣無任云云。疏批見上
上在昌德宮。停常參·經筵。
朴熙晉啓曰,宰臣光原君樍,館所問安進去下直。傳曰,知道。
吳命恒啓曰,今日持公事入侍日次,而擧動相値,頉稟。傳曰,知道。
權以鎭啓曰,內乘來言,捲簾,取稟。傳曰,捲三面。
朴熙晉啓曰,今日擧勳時,侍臣不備,事體未安。執義洪廷弼,司諫尹㝚,卽爲牌招進參,何如?傳曰,允。
吳命恒啓曰,元勳行副司直李森,連日違召,無意承命,事體極爲未安。今又待命金吾門外,不得循例請牌,何以爲之?敢稟。傳曰,勿待命事,分付。
又啓曰,元勳行副司直李森,旣有勿待命之敎,卽爲牌招察任,何如?傳曰,允。
又啓曰,吏曹判書李光佐,連日違召,無意行公,事體未安,都政遷就,極爲可慮,更爲牌招察任,何如?傳曰,允。
吏曹口傳政事,以兪彦通·柳時模爲實錄兼春秋。
朴熙晉,以禮曹言啓曰,永禧殿酌獻禮擇日,取稟草記,傳曰,以開月旬前推擇,可也事,命下矣。吉日令日官推擇,則來三月初七日,初九日,俱爲平吉云,以何日定行乎?敢稟。傳曰,初九日定行。
又以禮曹言啓曰,各陵展謁,乙亥以前則春二三月,秋八九月,恒式取稟,而丙子以後,則因下敎,只稟秋幸矣,今則依前竝稟春秋乎?依丙子以後例只稟秋幸乎?必有一番定奪,然後可以奉行,故敢此仰稟。傳曰,依丙子以後例擧行。
權以鎭,以兵曹言啓曰,今日擧動時,別雲劍實差益寧君梯,預差昌山君相,摠管受點,所當改付標,而前望中,多有病故,不得已改擬以入之意,敢啓。傳曰,知道。
朴熙晉啓曰,宰臣光原君樍,馳往館所問安,則勅使以爲,早遣宰臣,連日下問,不勝感激云矣,敢啓。傳曰,知道。
權以鎭,以備邊司言啓曰,郊送時問答說話,就政院所撰出,略加添刪以入之意,敢啓。傳曰,知道。
朴熙晉啓曰,勅使今方離發,各處餞慰事,姑未停當,而餞慰使不可不預爲差定以待,而卽今西路凋殘,廚傳有弊,方以爲悶。取考甲申日記,則各處餞慰,依前例令本道差定,以除一分之弊事,特敎矣。今亦依此擧行之意,分付兩西,何如?傳曰,允。
又以迎接都監言啓曰,卽者差備譯官來言,勅使回還時,一路宴享茶啖等事,依上來時例減除,軍威軍全減事,停當云。三道監司及開城留守處,以此知委,而在前如此之時,則有遣中使申謝,三處別遣問安使之例,令政院考例擧行,何如?傳曰,允。
又啓曰,因迎接都監草記,勅使回還時,一路宴享茶啖等事停減,則例有遣中使申謝之擧,且有開城府·平壤·義州三處別遣問安使之規,令本院擧行事,允下矣。平壤問安假承旨,自本院依例差出,開城府·義州別問安使,令該曹差出,竝卽出送,何如?傳曰,允。
又以迎接都監言啓曰,今日乃是空日,別茶啖依例排入之意,敢啓。傳曰,知道。
又以迎接都監言啓曰,副勅服藥時所用銀湯罐,使地部覓給事,前已草記矣。副勅臨發時以爲,俺於行中,連有服藥之事,此湯罐決難還給,仍爲攫去,上勅則廚房所用鍮甁,亦爲持去,此外雜物,亦多持去者,禮單馬四匹,不爲擇執,人情銀,以天銀二十五兩,加數要索,而此是無前之例,姑爲不許,則使之隨往中路開諭,擇執事分付伴送使之意,敢啓。傳曰,知道。
又以迎接都監言啓曰,勅使以下各種求請之物,次第入給,而上勅加時木十三條,鳥銃三柄,副勅加時木十四條,鳥銃三柄,一大通官,加時木四條,鳥銃二柄,二大通官,加時木六條,鳥銃二柄,一次通官,加時木六條,鳥銃一柄,二次通官,加時木五條,鳥統一柄入給之意,敢啓。傳曰,知道。
又以迎接都監言啓曰,勅使回還時,弘濟院以過站磨鍊,則大臣·承旨不爲出往之意,言于通官,則答以爲別無出往之事云矣,敢啓。傳曰,知道。
又以迎接都監意啓曰,勅使回還路程記書出,而初四日過弘濟院站,碧蹄止宿,發京第十四日,當到義州,以此分付伴送使京畿·開城府,兩西監司處,何如?傳曰,允。
又以迎接都監言啓曰,卽者勅使,館所離發出去矣,敢啓。傳曰,知道。
辰時,上以翼善袞龍袍,乘輦幸慕華館送勅,入幕次後,政院·玉堂·藥房問安。答曰,知道。
王世弟遣宮官問安。答曰,知道。
大妃殿,遣承旨問安。答曰,知道。
勅使接見後,入幕次,政院·玉堂·藥房問安。答曰,知道。
大駕還宮後,王世弟仁政門內板位問安。答曰,知道。
政院·玉堂·藥房問安。答曰,知道。朝廷二品以上·六曹口傳問安。答曰,知道。
傳于吳命恒曰,自出馬橋,至才人巖,捧上言事,分付。
吳命恒,以司饔院官員,以檢擧提調意啓曰,今日郊外,茶禮不爲設行,未進膳果盤一床,何以區處乎,敢啓。傳曰,政院給之。
傳于權以鎭曰,諸司預備。
朴熙晉,以迎接都監言啓曰,勅使出北作門,見都民擁路稱謝,駐馬而言曰,下及都民,稱謝如此,心甚歡悅,當爲歸奏皇帝云,到沙峴底臣等所住處,使大通官,送言背立,而大通官·次通官等,皆下馬致謝而去矣,敢啓。傳曰,知道。
吳命恒啓曰,元勳行副司直李森,牌招不進,推考傳旨,今方捧入,而一向違召,無意承命,事體殊甚未安,更爲牌招察任,何如?傳曰,允。
又啓曰,吏曹判書李光佐,牌招不進,推考傳旨,今方捧入,所當更請牌招,而今方待命金吾門外,不得循例請牌,何以爲之?敢啓。傳曰,勿待命事,分付。
兪命凝啓曰,吏曹判書李光佐,旣有勿待命之敎,卽爲牌招察任,何如?傳曰,允。
權以鎭,以兵曹言啓曰,今此社稷祭親臨擧動,王世弟隨駕時,本曹兩驛騎馬四十匹內,除病傷,各差備無以推移。京畿驛馬限二十三匹補把,以充不足之代事,本道監司處,分付,何如?傳曰,允。
吳命恒啓曰,小臣與右承旨朴熙晉,社稷大祭肄儀,議政府進去下直。傳曰,知道。
兪命凝,以宣惠廳言啓曰,仁壽宮薛里內官李萬亨手本內,諸嬪朔膳價米,自宣惠廳,依例磨鍊,而自本廳不爲輸送,令該宮受去事,知委矣。雖以山蔘·䓀梗·乾秀魚價言之,各該宮,元無受米之事,朔膳價米,一依蔘·䓀·乾秀魚例擧行事,啓下矣。取考前例,則自大同設立初,仁壽宮朔膳價,自該宮受去,而本廳曾無輸送之規,蔘·䓀價,則諸嬪房,元無當初磨鍊之事,乾秀魚價,則諸嬪出宮後,亦自該宮受去矣。乾秀魚價,昨年雖有一番自本廳輸送該宮之事,此不過該吏一時誤爲擧行之致,元非應行之舊例。今此朔膳價及乾秀魚價,一從前例,使各該宮受去之意,分付,何如?傳曰,允。
又啓曰,吏曹判書李光佐牌招事,允下,而闕門已閉,待明朝出牌之意,敢啓。傳曰,知道。
獻納權益寬啓曰,請門黜罪人兪崇極邊遠竄。措辭見上請懸千金之賞,購再興·鳳馨兩人之蹤,快正王法,以除後患。措辭見上請還收前判書洪致中收用之命。措辭見上請姓金宮人疑似者,悉付鞫廳,明覈正犯,快正王法。措辭見上請趙興弼·石之堅及鐵山府使李悟,竝拿鞫嚴斷。措辭見上答曰,勿煩。
癸卯二月初四日,大駕幸慕華館幕次,送勅時辰時二刻,上以玉轎出宮,至仁政門外,替御步輦,進發到崇禮門外,內乘詣伏駕前,吹打,取稟。上曰,知道。
上詣慕華館,入幕次後,政院·玉堂·藥房問安。答曰,知道。
王世弟遣宮官問安。答曰,知道。
少頃,勅使來到幕次外階上,出幕次迎入,勅使曰,國王遠臨勞遣,感謝多矣。請國王先行就座,御前通事沈珙,以上敎,傳于勅使曰,豈可先行,分左右竝行宜矣。勅使遂竝行至幕次,勅使又曰,國王親送至此,感幸。
珙以上敎,傳于勅使曰,相拜,何如?勅使曰,勿拜,相揖好矣。上擧手小揖,勅使亦揖,上就交椅殿坐,勅使亦就交椅坐。
勅使曰,貽弊已多,自上又爲郊送,感謝萬萬。珙以上敎,傳于勅使曰,弊邦,連値凶荒,接待凡事,薄略太甚,在主人之道,殊用慙歎。
勅使曰,沿路接待緊要,已極不安,而今又親送,尤多感謝,行色甚忙,願卽發行。珙以上敎,傳于勅使,要與設茶。勅使曰,行色忙遽,請勿設茶而發行。
珙以上敎,傳于勅使曰,日勢尙早,前站不遠,一杯之餞,何可闕然?請暫設茶。勅使曰,如是遠臨送別,不安甚矣。設茶之敎,又此勤摯,勿不設行,何異飽喫?請卽發行。
珙以上敎,傳于勅使曰,屢勸亦甚未安,故不得强請,而殊甚缺然,長途返旆,惟願平安。勅使曰,如是爲敎感謝無已,聖躬必勞,俺等先爲發行矣。珙以上敎,傳于勅使曰,今當奉別,何不送至階上乎?
勅使遂行,上送至階上,勅使曰,俺等當自此奉別,貽弊甚多,心極不安,願國王還宮也。上遂揖以送之,勅使亦作揖而去。上御玉轎,將還幕次,通官四人,進伏轎前曰,獲蒙恩德,無事經過而歸矣,遂羅拜而去,上微笑。還御幕次後,藥房·政院·玉堂問安。答曰,知道。
上以玉轎,出幕次,替御步輦,還宮後,藥房·政院·玉堂·朝廷二品以上問安。答曰,知道。
王世弟板位問安。答曰,知道。
上在昌德宮。停常參·經筵。
吳命恒啓曰,吏曹郞廳來言,本曹判書及承旨有闕,政事何以爲之?取稟。傳曰,過國忌後爲之。
藥房都提調趙泰耉,提調李台佐,副提調李世最啓曰,春寒尙峭,伏未審夜來,聖體若何,而所進丸藥,幾盡進御乎?昨日動駕郊外,移時還宮,不瑕有勞損之節乎?大妃殿氣候,亦復何如?今日是入診日次,臣等率諸醫入侍,詳察聖候宜當。王世弟進服古菴心腎丸,前所劑入,今幾垂盡,當更爲劑入,而材料中,或不無加減之議,臣等亦宜率諸醫入診矣,不任憂慮,敢來問安,竝此仰稟。答曰,知道。無事。慈殿氣候安寧,而世弟氣候平穩矣,勿爲入診。
大殿,政院·玉堂問安。答曰,知道。
大妃殿·中宮殿,藥房問安。答曰,知道。
藥房口傳啓曰,旣承勿爲入診之批矣。今日則與賓廳次對相値,不敢更請,而王世弟所進丸劑,方有加減之議,提調雖不入侍,令醫官診察,恐不可已,敢此更稟。答曰,知道。
藥房再啓曰,自上所進防風通聖丸,更劑以入事,旣已定奪於榻前矣。當依前方,一劑劑入,而醫官入診,亦爲陳稟,今日已晩,明日入診宜當。王世弟所進古菴心腎丸,入診諸醫退出後,反復商議,則皆以爲,前加入知母,鹽酒炒兩半加五錢,爲二兩加,麥門冬二兩加進宜當云。依此方一劑更爲劑入之意,敢啓。傳曰,知道。
朴熙晉,以侍講院言啓曰,今初八日社稷親祭,王世弟亞獻時,宮官不可不備員,輔德有闕之代,令政院稟旨差出,仍卽牌招察任,何如?
又啓曰,因侍講院草記,輔德有闕代,令本院稟旨差出事,允下矣。今則社稷親祭,旣命寢止,待後日政差出事,分付,何如?傳曰,允。
吳命恒啓曰,全羅監司黃爾章,旣已陞資,敎諭書,改書下送,何如?傳曰,允。
傳于權以鎭曰,大臣·備局堂上引見。
吳命恒,以迎接都監言啓曰,本都監公事,郞廳宣傳官金汝豪,有偏母宿病苦劇,今方下去龍仁地,改差,其代以宣傳官李玹差下,使之察任,何如?傳曰,允。
又以吏曹言啓曰,文廟釋奠大祭,數多祭官,俱以文官塡差,而適當科擧多差,差備員數不足,決難塡差。在前如此之時,有前銜文官口傳付軍職,推移差祭之規,今亦依此例,以前府使朴泰三,前正郞金克之,前縣監朴性毅·安晟,前察訪黃啓垕,前典籍金象三,令該曹口傳付軍職,以爲通融塡差之意,敢啓。傳曰,知道。
權以鎭,以刑曹言啓曰,罪人李賓興,因臺啓,囚禁刑推窮問矣。卽接典獄署牒報,則罪人李賓興,累月滯囚,受刑四次之後,杖處破爛,杖毒上衝,不能運身,食飮全廢,症情十分危重云。獄門外可信人處,保放救療之意,敢啓。傳曰,知道。
吳命恒,以內醫院官員,以都提調·提調言啓曰,鍼醫鄭逢奎,精解子午流注之法,術業甚高云,故曾已陳達啓下矣。以其母病,久不上來,今聞遭喪云,其代方外醫人洪萬遇,鍼術亦爲精明云。卽爲啓下,仍令該曹,付軍職冠帶常仕,何如?傳曰,允。
又啓曰,行副司直李森,今日筵中,旣已從重問備,又爲牌招,則宜不敢更爲撕捱,而今復違召,無意承命,其在事體,極涉未安,更爲牌招察任,何如?傳曰,允。
又啓曰,行副司直李森牌招事,允下,而日勢已暮,闕門又閉,待明朝出牌之意,敢啓。傳曰,知道。
權以鎭,以兵曹言啓曰,今二月初五日牧子韓順興稱名人,自曜金門入來,差備門外擊錚,極爲駭愕,令攸司囚禁治罪。同門守門將崔弘瑞,常時不能禁斷雜人,以致闌入,亦難免其責,推考,何如?傳曰,允。
右副承旨兪命凝疏曰,伏以臣,年衰病痼,朽鈍轉甚,夙夜之任,決非所堪,而感激洪造,黽勉供劇,挨過四朔,筋力已盡,昨於送勅擧動陪從往還之後,流汗不止,渾身如束,僵臥直廬,症勢漸劇膈痞,而勺飮不下,頭疼而四肢不運,達曉叫苦,寢睡全失,精神昏憒,氣息危惙,此非一時偶感之比,實有汚穢淸禁之慮,萬不獲已,扶舁徑出。伏乞聖慈,俯賜矜憐,亟命鐫遞臣職,俾得及時調治,以尋生路,不勝幸甚云云。踏啓字。
統制使申翊夏疏曰,伏以日昨筵中,因大臣陳白,有以臣錄勳二等之命,臣聞命驚惶,莫曉其致此之由也。討逆錄勳,何等重事,何不以實有其功者當之,而强拂公議,以無功不干之人,猝然勒充之耶?勳名富貴,人所艶慕,則如臣無識武夫,何獨不然?今日錄勳,明日富貴,將熏爀矣。臣若有一分可紀之功,固將紛爭占據之不暇,何待人之推遷而勒充之乎?但對至尊揷血盟天之擧,何等重事,其可以無功可紀之人,苟然冒當而爲之乎?此則臣之罪,不但陷於欺君之科,將不免爲誣神明之歸,臣雖無狀,決不忍爲此也。今大臣之引以爲臣功者,不過捉納業奉事也。買藥出來之人,卽舜澤,而業奉特見知其事者也。設令舜澤,因此而承款伏法,捉納一證人之功,尙不可以錄勳,況舜澤終不就決而斃,則捉納證人之人,有何一分可紀之功乎?事實正如此,而其敢與主上,祭天對盟乎?臣之無功,不但一世之人,皆曰無功可紀,雖以頃日前席所對之說觀之,領相之對曰,旣無所知,何可以某人當錄爲達乎?然錄勳,終不可已,依右相所達,兩人勘勳,亦似無妨矣,亦似無妨之錄勳,豈不苟哉?右相嫌其不快許,又以兩捕將實有功爲達,則領相又以劍貨推得有功爲對,而業奉事,又不擧論,大臣之微意,槪可知矣。判義禁沈檀之對曰,毒藥出處,在於設鞫之後,此是職分內事也,玆豈非的確之論,而不許之辭也耶?臣之無功實狀,如右所陳,一世公議之不與又如此,謂臣武夫,不敢自明,今乃勒充於功臣之列,束縳之驅迫之,欲使了過勳盟之重事,古今天下,安有如許功臣哉?在臣一身而言笑罵,從他笑罵好爵我自縻之,固亦幸矣,而其於國體之壞損何,其於公議之不與何,其於後世之譏議何,其於皇天之不可欺何?噫,今日錄勳,公議所歸,不無其人,而無一人爲殿下陳白者,何哉?儻殿下,廣集朝臣而詢問之,公議所歸之人,必不敢隱諱於天日之下矣。伏願殿下,亟命刊臣名於勳籍,使國家之處分得宜,微臣之私分得安,不勝萬幸云云。傳曰,還出給。
癸卯二月初五日巳時,上御熙政堂,大臣·備局堂上引見入侍時,領議政趙泰耉,右議政崔錫恒,刑曹判書金演,戶曹判書李台佐,左尹金重器,左副承旨權以鎭,副應敎鄭壽期,司諫金㝚,執義洪廷弼,假注書李日躋·權贄,記事官申致雲·尹容。
趙泰耉進伏曰,昨日風寒,郊外動駕,聖體調攝之中,不瑕有勞憊之候,而又不敢知近來寢睡水剌之節,亦復何如?上曰,寢睡水剌如常矣。泰耉曰,向來連進藥物,似不無降火之功,而醫官之中,亦或主湯劑,或主丸劑,而丸劑則進御亦已久矣,欲知其餘數,而更議繼進之方,今日是入診日次也。令醫官入侍,或丸或湯,議定何如?上曰,丸藥劑進宜矣。李台佐曰,同是一藥,而若論其責效之速,則湯勝於丸矣。上曰,然矣。泰耉曰,丸功遲而湯功速,以丸作湯與否,令醫官商量稟定似宜。若招入醫官,詳言症候,從容商確,如何?上曰,其事則後日爲之,宜矣。泰耉曰,茶飮連爲劑進矣。薺苨·黑豆兩藥,其果連進乎?上曰,唯。台佐曰,大凡服藥,最以作輟爲忌,雖以閭閻匹庶,愼疾之道,尙不可忽,況臣子區區憂愛君父之誠,庸有旣乎?毋論或湯或丸,連次進御,無或有作輟之患,方可以責效矣。
趙泰耉曰,禮曹啓辭,因臣日昨皇太后聖壽進表,無前例,別遣齎咨官,移咨禮部之意陳達時,皇帝登極後,陳賀方物等事,當依式擧行之文,有所稟啓,以爲今此登極陳賀方物,依辛丑年例,皇太后·皇后前,似當封進,而只據禮部表式咨文,徑行稱賀之禮,方物封進,事涉未安,議大臣稟處矣。登極後方物,則自是應行之事,與太后聖節進賀有異,雖無頒詔頒赦之事,皇太后前進賀表式,旣已出來,則其尊崇太后,事已了當。今進賀使去時,皇太后·皇后前方物,亦爲封進事,分付,何如?上曰,依爲之。出擧條
趙泰耉曰,卽今天氣夜晝異候,寒暖不適,昨以餞勅,動駕郊次,前頭社稷祭,在於初八日,會盟祭在於十五日,社壇·盟壇,俱是帳殿,連次露處,經夜將事,不瑕有傷?社稷之祭,自當年年行之,今年則雖不必躬自行祀,使之攝行,恐無所妨,亦有合於愼重之道。臣等忝在保護之地,實切憫迫之懷,敢此仰達矣。上曰,會盟祭當親行,此則依爲之。以榻前下敎出之
崔錫恒曰,勘勳事體至重且大,錄與不錄,一從公論,不以人之趨避,有所從違。今番錄勳時,旣取已著之實跡,廣詢於廟堂諸宰,以左右捕將當錄之意,陳達於筵中,處分已定之後,摠戎使李森,有辭勳之擧,雖有功勞之人,讓而不居,自是美事。疏中遣辭,多不擇發,至以脅勒驅迫爲言,其在體統,豈容如是?矧今陳疏承批之後,出而行公,分義當然,而荐違召牌,今又陳疏,必欲規避,尤涉猥越矣。蓋其疏中所執,不過以劍貨搜納,出於鞫廳之指揮,爲辭勳之關棙,此甚不然,當國家吉凶之禮,有都監設廳之擧,則制造儀仗與器皿,自是職分內事,有何可紀之勞,而竢事之後,例有分等論賞之典,而未聞有辭避不受者,豈不以朝家處分之事,義不當直遂己意而然哉?且其疏又以前日筵中論及勘勳時劍貨一款,初不提起,爲不當錄之明證,此尤可笑。蓋於伊時,筵臣有以某某當錄爲辭,臣以爲,外議以陳疏七臣,與十六人,論啓之臺官,皆可錄云。七臣固有忘身徇國之忠,自上納用其言,乾斷赫然。今乃歸功於臣子,事甚未安,十六人屛裔之啓,出於斥遠奸細之意,此非論功之事,有所陳達,此不過非斥筵臣之言而已。初非干涉於勘勳,則以此爲言,實涉苟且矣。大抵李森爲凶黨所忌憚久矣。其爲訓局中軍也,必欲出外而後,方售其陳兵之計,使兇徒不敢肆其胸臆,隱然爲國之長城,只此一事,亦可爲首功。至於申翊夏,搜納劍貨,與李森同議,而又能鉤得買藥根柢,其功亦不可不錄,而又爲陳疏,至於入啓,此等疏章,喉司所當退却,而相繼捧入,不少持難,殊涉不當矣。自上若不嚴辭責諭,則朝綱解弛,賞罰不行,將何以爲國乎?會盟日期不遠,其前多有擧行之事,而司直李森屢違嚴命,無意行公,揆以分義道理,極爲未安,從重推考,更爲牌招,使之擧行,何如?上曰,依爲之。
領議政趙泰耉曰,申翊夏以臣向日筵說引嫌,而臣意蓋以爲,臣則因病故,中間久不參鞫,故買藥人譏捕事,右相終始按獄,明知其功,依右相言,勘勳爲可之意陳達,則本非謂其功之不當錄也,翊夏以此爲執而辭勳,則誠過矣。其疏雖還爲出給,亦似無妨,將臣事體,與他自別,而李森一向撕捱,無意承命,分義道理,豈容如是?速出之意,別爲嚴飭似宜矣。左副承旨權以鎭曰,李森方待命金吾,故不得循例牌招矣。大臣旣有所達,更當牌招乎?上曰,李森使之勿待命牌招,可也。錫恒曰,李森雖以一等勘勳,謂之元勳則過矣。凡錄勳之規,元勳自上定下,非在下之人所敢議,此後則凡於請牌之際,改以勳臣稱號宜矣。出擧條
趙泰耉曰,在前冬至·正朝·聖節使,竝一時兼送,初冬發行,而今皇帝聖節在十月,故使行差進九月內發送之意,日昨登對,泛然定奪矣。更考承文院謄錄,則三使兼送之事,始因崇德皇帝詔旨,聖節·冬至,以元朝賀使兼送,以除外國之弊,遂爲八十年應行之例。聖節雖在十月,依前規竝趁正朝入送之意,枚擧崇德皇帝詔旨,別具咨文一度,付送於齎咨之行,通於彼國,而如前行之宜當,以此移咨,何如?上曰,如是則好矣。出擧條
趙泰耉曰,臣忝居東宮師傅之列,而連以疾病,未嘗一參於胄筵矣,昨日始入會講,竊瞷王世弟留意經典,睿學日就時敏,此實宗社無疆之福。今日急務,莫若收召經學之士,以畀輔導之責。贊善鄭齊斗,進善尹東洙固當加禮盡誠,期於招致,而至於春坊講官,則卽今見帶者,固已妙選,而益加擇差,其中文學優長者,尤宜久任而責效。昨見文學宋寅明之陳說文義,極其詳備,分付銓曹,使之勿移他職,專責以勸講之任,而見方入於繡衣抄啓之中,還爲拔去,亦似無妨矣。上曰,依爲之。泰耉曰,然則鄭齊斗·尹東洙處,令政院別爲下諭,何如?上曰,唯。出擧條
李台佐曰,領相所達儘好矣。鄭齊斗,卽以山林遺逸之士,素有難進之義,而殿下之所以待齊斗者,頗有歉於緇衣好善之誠,向因政官之變通,遽遞其所帶之職,瞻聆所及,莫不缺悵。其學術之淺深,臣固不敢知也,而頃因承旨之所達,臣亦以各別招延之意,有所繼陳,若是則齊斗之起來,縱或不易,其爲山林之聳動則大矣。且大臣方以輔導東宮爲今日第一義,臣亦嘗屢登离筵,獲參講計,則東宮勤學之誠,逈出尋常,不但爲詞章記誦而已。留意於向裏工夫,此實宗社無疆之福,而顧今侍講之地,無一人以經術著名,淹貫經史,以盡其輔導之責者,故大臣必欲招致齊斗者,亦以此也。夫職名之遞與不遞,固無關於待賢者之道,而若其招延之方,惟在君上誠不誠如何耳。齊斗亦非草野偃蹇之士,自是喬木故家之臣,吾東方素重世祿之義,殿下果能益篤誠禮,則齊斗亦何敢終始牢臥,不思所以膺命之道乎?泰耉曰,令政院別諭之意,纔已仰達蒙允,而戶判所達,誠亦好矣。第其辭疏之入,今已有日,今若因其疏批,以示必致乃已之意,則尤似好矣。上曰,唯。
趙泰耉曰,左議政崔奎瑞辭疏屢上,終不肯來,是人固非如臣等之比。若使之造朝,則其所補益,豈淺尠也哉?故臣於昨年首初入對之時,輒以招致是人仰達者此也。奎瑞初非山林隱遁之士,自是世祿之臣,旣受厚恩,方負重任,當此國勢岌嶪之際,豈忍退坐獨善,而況方兼東宮之傅,若使之出入离筵,則比之臣等之鹵莽滅裂,豈可同日而語哉?儻以勉出求助之意,各別下諭,則似爲得宜,敢此仰達。上曰,下諭宜矣。此以上,出擧條崔錫恒曰,臣亦以奎瑞事,屢度陳達,而下諭則無益矣。奎瑞二十年休退,便若山野之人,若非別加殊禮,則必不肯來矣。顧今日何等時耶?艱虞溢目,弘濟無托,若使此人來者,雖端委廟堂而已,其爲倚重輔益之功,亦豈少哉?泰耉曰,故相臣尹趾完,曾在先朝,遭事去國,先王下敎,至以終若不來,必當親逆爲辭,爲人臣子,而承此等聖敎,孰敢不來乎?小臣今於奎瑞,雖不敢以加之以此等殊禮之意,明言顯奏,而若於常格之外,示之以必致乃已之意,則奎瑞亦豈不感激而思所以出來圖報者乎?李台佐曰,崔奎瑞初非忘世之人,而聖上卽位之始,特畀此位者,蓋欲與之共天職也。豈可以其不肯拜命之故,一向抛置,任其自在哉?卽今國勢,以臣愚淺之見,實有燕雀處堂之憂,北方聲息,終屬可憂,而假令邊虞晏然,而從今以後,勅价之來,則計必冠蓋相望,而目今飢荒荐臻,財穀殫亡,彼胡价之壑慾無厭,怪擧無數,而應副之際,一不滿其意,則嘖喝之來,亦難保其必無矣。欲以垂罄之財力,副其無窮之需索,則不待有兵革之患,而戶曹及兩西之財力俱竭,其勢必將不可以復支矣。卽今無他道理,其要務,最莫急於得人,故纔有人才別薦之請,姑未如其所薦之人果如何,而搜訪雖廣,如崔奎瑞·鄭齊斗二人者,更於何處,容易得來耶?臣意則不須別薦爲也。今若自上,施之以別樣殊禮,必以致此二人於朝廷之上爲期,則比之臣等之觸事憒憒,豈不大有益哉?傳曰,無敵國外患,則國恒亡,今者燕京之報,亦爲我國憂畏惕慮之一大機會也。若君臣上下,一心警懼,常若危亡之禍,迫在眉睫者然,則豈不可以救得一半,而如臣無似,忝八座之位,掌一國之財,而四顧茫然,無他下手之策,前後必以致此二人之意,縷縷陳奏者,亦屢矣。不知小臣之心者,必以爲煩瀆,而小臣之苦心,斷斷如是。只緣小臣之人微言淺,不能感動天聽,左相則辭疏之入許久,而尙不賜批。鄭齊斗則有若庶官下僚之容易遞職,中外之缺望,爲如何哉?領相之所達,別加恩禮之說,儘好矣。自政院下諭,亦固爲恩典,終不若聖上特示恩意耳。上曰,當留意矣。
趙泰耉曰,方有人才別薦之命矣。今所薦進者,姑未知其如何,而先朝亦嘗有此命,其名登薦剡者,尙未盡用,或多有虛老而等棄之者,至若前主簿李泰壽,早遊先正臣朴世采之門,濡染旣多,學力且深,不但學力而已,其平生自任以經濟之才,誠非等閑之人,而一試馬官,便不更用,豈不慨惜?且已曾經咨議,則乃是已通淸之人,擬之臺職,無所不可,向在先朝,特擧鄭齊斗,畀之以方伯之任。此等人,不可以循例調用,爲先試之於州郡之任爲宜,以此,分付銓曹,何如?上曰,依爲之。出擧條
趙泰耉曰,吏曹判書李光佐,金吾·藥院兩任,已許遞改,其所被斥之職,旣皆解免,則至於銓任,更無可引之嫌,而都政國之大事,一向遷就,實是可悶,故初欲待其儐使之歸,使之卽行都政矣。今聞其屢次違召之後,至於胥命金吾,仍又出往江郊云,其人所執,本來太過,而其言曰,旣遭慘駁之後,必解其見帶之本職,一伸廉隅,方盡其自靖之義云。前後違牌,無意承命,若然則上下撕捱,徒傷事體,速行都政之意,乃反剌謬,毋寧姑遞光佐吏判之任。且卽今廟堂,多有可以商確之事,使之趁卽入來,何如?上曰,依爲之。以榻前下敎出之崔錫恒曰,李光佐之引以爲難安者,亦豈無所執乎?前後十九違牌,不肯膺命,蓋以此也。然若其規避鞫廳之說,誠爲無據矣。光佐則必欲先了鞫事,而兵判李肇以爲,若過此月,則都政將與冬等相合,不如姑輟鞫事,先行都政云,故臣從兵判之言而陳箚矣。今臺臣乃反以此爲光佐之罪,可謂至冤矣。光佐旣無出而承命之意,一向强迫,徒傷事體,其在禮使,不可無變通之道,依領相所達,姑爲許遞誠宜矣。
趙泰耉曰,吏曹參議李明彦,旣罷更除之後,又復陳疏辭免,而其疏中,至以情實未暴爲言云,是誠過矣。此蓋因戶曹參判徐命均仍任事而發,當初臣箚本意,特以銓望獨在,難以陞擬爲言,而明彦過自引嫌,故臣之頃日筵中,以辭遞銓任,反似有嫌陳達者,非有他也。蓋出於必其勉出之意而已,豈意其以此至於違牌坐罷耶?臣本非有譏斥之心,而明彦則不諒臣意,反以情實之未暴,重爲難安之一端,曲嫌至此,寧不可慨?儻殿下,以無可嫌之意,賜批,仍勉之速出行公,則似好矣。上曰,依爲之。
崔錫恒曰,光城府院君,卽先朝國舅,而在殿下有外家之義,事體與他自別,而頃因臺啓,有春澤諸弟子姪極邊定配之命。春澤之子,今方定配於絶島,光城神主,無主祀之人云。春澤陰兇之狀,國人之所共知,且於臺啓中,以禍根爲言,則其子旣不可輕請放還,國舅奉祀又不可直請移宗。第念光城次子,亦有兩人,雖已身死,必有其妻子,今姑權安於次子之家,以官給祭需,以時行祀,恐爲得宜,故敢此仰達。上曰,依爲之。錫恒曰,仍竊伏念雖承服結案之罪人,年未滿之兒,出繼之人,元無緣坐之律,而春澤諸姪中稚弱之兒,出繼之人,混被定配,論以法意,恐不當如是。且臺臣本意,蓋出於防患慮後之意,則似不指稚少者而言,惟彼迷弱之兒,雖不屛裔,似不至於爲慮,而今已一倂定配,其年壯者,固無可論,而其中年未滿之兒,出繼之人,則特命放還,恐合於聖上寬大之仁,故區區所懷,敢此仰達。領議政趙泰耉曰,法文,雖是正刑罪人子姪之年未滿者,不入於緣坐之中,右相所達誠是,放還爲宜。上曰,依爲之。出擧條
崔錫恒曰,驪陽府院君夫人,年前則兩子官秩崇顯,祿俸且厚,雖無朝家賜與之物,自可奉養矣。長子鎭厚今已身死,次子鎭遠,方在謫中,聞府夫人契活艱辛,朝夕難贍云,自上宜有軫念之道,命給月廩,恐爲得宜。且慶恩府院君夫人,一自喪禍以後,調道艱乏,無以資賴云。臣於前冬,只以食物周急之意,陳達蒙允,此則不過一時恩賜,亦宜繼給月廩,俾無窮乏之患,恐合於聖上顧恤之道,故敢此,仰達矣。上曰,依爲之。出擧條
金演曰,本曹罪人李賓興事,有所稟定者,敢此仰達。賓興前後三次嚴刑,不得取服,加刑判下,故意以爲三次,則雖或頑忍不服,更加訊問,則或可取服,日昨開坐,箇箇嚴刑究覈,而終不承款,故又請加刑,允下矣。大抵,此事肯綮,惟在於李墪之歷抵,而賓興前後供辭以爲,李墪歷抵,渠不目覩,聞於禎興而知之,禎興以爲,出榜日,呼新來之事,彭壽傳言,故吾以所聞,傳於賓興云。彭壽·彭叟等以爲,出榜後呼新來之時,與甲戌同爲觀光云,而納供如一,則所謂歷抵一款,自至落空,元無更問之端矣。呼新來之時,彭叟·甲戌輩,以觀光之兒,傳說禎興,禎興以所聞之言,傳說賓興,不是異事,而賓興樂聞而傅會之,以歷抵事,聞於禎興樣,變幻事實,陰懷樂禍之心,其爲設計,誠萬萬切痛矣。設令取服,其罪不過造言陷人,元非死罪,而持以奸慝之故,累次嚴刑,忍杖不服,今不宜一向栲訊,以至徑斃,問于大臣,參酌處分,何如?趙泰耉曰,李禎興·尹彭叟之招,旣出之後,則賓興之說,自歸孟浪,乃以科後呼新來之事,幻作科前歷抵之言,其爲巧慝極矣。吳遂元旣已復科,則賓興今無更問之端,賓興之於李墪,初無嫌怨,非故欲陷墪也。其必有憎墪者,爲之唆囑慫惥者而然也。賓興之罪,元不至死,而忍杖不服,至於如此,若一向嚴刑,終至殞命則過矣,依刑判所達,參酌定罪爲宜矣。崔錫恒曰,賓興與李墪,亦豈無嫌乎?墪爲大司成時,賓興被罰,故以此常以爲怨矣。賓興敎誘媒蘗,百般構誣之狀,節節痛惋,而今雖承款,亦非可死之罪,依刑判所達,參酌定罪,亦無所妨,施之以邊遠定配之律宜矣。上曰,依爲之。演曰,賓興旣已處分,禎興·彭叟今無可問之端,亦竝爲放送之意,敢達矣。出擧條
洪廷弼啓曰,請亟寢遠竄罪人閔鎭遠放釋之命,仍令極邊遠竄。上曰,勿煩。
請令王府亟擧洪舜澤收孥籍産之典。上曰,勿煩。
請庭請議罷時,卿宰以下及三司諸人之合辭唯諾者,竝遠竄。上曰,勿煩。
請前正言金礪極邊遠竄。上曰,勿煩。
請門黜罪人趙榮福亟命遠竄。上曰,勿煩。
請還收鞫廳罪人趙聖復·尹慤·柳星樞酌處之命,更加嚴鞫得情。上曰,勿煩。
請還收金時發除刑推議處,洪彦度減死定配之命,竝令王府更加嚴訊,期於得情,快正王法。以上措辭,竝見上上曰,勿煩。
逆律緣坐,三尺至嚴,應在正法之類,若或漏綱,則國綱之不嚴,人心之駭憤,可勝言哉?凶逆器之子鳳馨,孥籍命下後四日,謂之自斃,殊極可疑。若於處分之前,稱以邂逅病斃,則猶有可諉,而及其王法快擧孥律應施之日,始乃哀毁自盡云者,其間情迹,實甚陰昧。身爲檢屍之官者,所當一遵法律,對衆檢驗,明白無疑,俾絶人言,而其時檢驗官,以凶逆之親屬,替隣邑,而擧行人之疑惑,久猶未已者,實由於此。當此鳳馨購捕論啓之日,尤不可不先覈其情狀,當該檢屍官,拿問嚴覈。上曰,依啓。
逆家財産之沒入公家者,其數不些,宜自地部,一倂句管,摠計元數,從長區處,以補經費,少紓民力。此在攸司之臣加意措置,而至於田園之布在諸道各邑者,竝皆屬之本邑,一依民結,收其春秋賦稅,各從土品,定其田疇所出,輸入地部,以備糧餉,實是事體之當然,而竊聞或差送在京之人,或付之土着兩班,徵斂之際,民受巨弊,稅入之數,不免零星,許多土地之所收,殊無補用之實效。請逆家籍沒田畓,令各其所在邑,依前量付,收其三稅,其土地所出,則從其饒瘠,定其斛數,別爲成冊,上送該曹事,定式施行。上曰,依啓。
方岳之任,寔爲重寄,其所以按察一道,彈壓守宰者,固非人人之所可責,而自在曩時,多不擇人,有識之竊歎久矣。江原監司李翊漢,名論素輕,踐歷且尠,牧民小才,雖或見稱,按道重任,不宜苟授。請江原監司李翊漢遞差。上曰,依啓。
尹㝚啓曰,本院方有前判書洪致中收用還收之啓,而臣於此啓,竟見有差異者,蓋致中平日持論,太祛畦畛,處事之間,不無差誤,此固見非於諸議,而第其被彈廢置,三載于今。其在聖朝仁厚之政,不宜終棄,則稍議收敍,亦無不可,以臣所見,未知其必爭。況臺啓中遣辭下語,亦欠稱停,恐有失於論人平恕之道,臣何可强屈己見,苟然隨參乎?旣未隨參,則勢難仍冒於臺次。請命遞斥臣職。上曰,勿辭。
左副承旨權以鎭曰,司諫尹㝚,再啓煩瀆,退待物論矣。上曰,知道。諸臣遂退出。
上在昌德宮。停常參·經筵。
端懿王后忌辰齋戒。
權以鎭啓曰,大司憲金一鏡未肅拜,執義洪廷弼,掌令鄭啓章,持平金始燁呈辭,掌令徐宗廈疏批未下,持平尹東洙在外,今日以監察茶時之意,敢啓。傳曰,知道。
吳命恒啓曰,今日持公事入侍日次,而以國忌齋戒頉稟。傳曰,知道。
朴熙晉啓曰,都摠府郞廳來言,闕內各處入直軍士,夜巡檢云矣,敢啓。傳曰,知道。
備忘記,傳于朴熙晉曰,史官一員待命,騎馬三匹立之。
兵曹口傳政事,副司直李光佐,副司果朴泰三·金克之·朴性毅·安晟·黃啓垕·金象三,單付。
朴熙晉啓曰,元勳行副司直李森,今又違召,事極未安,更爲牌招察任,何如?傳曰,允
權以鎭啓曰,司諫尹㝚引避退待,今已經宿,尙未處置,而大司諫李夏源在外,獻納權益寬呈辭入啓,正言金重熙呈辭,正言柳壽垣未署經,除在外呈辭入啓未署經外,呈告人員牌招,使之處置,何如?傳曰,允。
朴熙晉啓曰,今初二日王世弟會講文義說話,修正以入之意,敢啓。傳曰,知道。
又以禮曹言啓曰,成均館官員,以同知館事意啓曰,式年東堂館試時,例以準三百點者,限五十人定額出榜矣。自昨年以後,曾參凶疏·凶論者,一倂施罰黜齋,儒生太半新入,未及準點,若依常例抄出,上年九月以前圓點,則準點者不過七八人。莫重館試,將不成貌樣,揆以事體,誠甚未安。且式年科退行之時,例有加點之規,而準點者如是些少,不能成樣,則加點之規,亦難如例,勢將有別樣變通之道,圓點八九十點以上加點,七八點以上,合啓抄出,許赴館試,似不可已,事係科試變通,令該曹稟處,何如?傳曰,允事,命下矣。儒生圓點準限者,不過七八人,莫重館試,將不成貌樣,則似當依本館草記,圓點八九十點以上加點,七八點以上,合計抄出,許赴館試,而準三百點者,許赴館試者,自是法典外變通之事,有非臣曹所敢擅便,議大臣稟處,何如?傳曰,允事,命下矣。議于大臣,則領議政趙泰耉以爲,凡事窮則變,變則通,儒生圓點准限者絶少,莫重館試,將不成貌樣,則依本館及該曹啓辭施行之外,恐無他道,伏惟上裁。右議〈政〉崔錫恒與領議政議同,領中樞府事金宇杭,左議政崔奎瑞在外不得收議,大臣之議如此,上裁,何如?傳曰,依領相議施行。
正言金重熙啓曰,臣久玷言地,莫效涓埃,因一洪致中之論啓,前旣遭兩臺之侵詆,今又被右僚之議斥,連事引避,只增瀆擾,自知疲劣,人謂斯何?蓋右僚避辭,與前兩臺之避,卽一串貫來,而其救致中,則曰太祛畦畛,處事差失,斥臣啓,則曰亦欠稱停,有失和平。夫以依違趨附之態,謂之太無畦畛者,已是私好者掩惡之言,而至以忘君負國之罪,反謂處事差失者,臣恐右僚之急於營救,未免大失言也。臣之當初所論,悉採輿人之共誦,欲伸臺閣之公議,則夫所謂亦欠稱停,有失和平者,亦未知何所據而發耶?噫,如致中回邪之類,雖終身不齒,固無損於聖朝,而今乃計其被彈之年月,惟恐甄用之或遲者,抑何意耶?臣一啓纔發,詆斥迭加,以此情勢,決難苟蹲。雖因處置,儼辱召命,而旣被其斥,何可冒當乎?請命遞斥臣職。答曰,勿辭。
朴熙晉啓曰,正言金重熙,再啓煩瀆,退待物論矣。傳曰,知道。
上在昌德宮。停常參·經筵。
端懿王后忌辰。
大殿,社稷祭親傳香後,藥房·政院·玉堂問安。答曰,知道。
朴熙晉,以弘文館言啓曰,本館下番闕直,事體極爲未安。副修撰吳命新,卽爲牌招察任,何如?傳曰,允。
又啓曰,行副司直李森牌不進,推考傳旨,今方捧入,而一向違拒,無意承命,揆以分義,極涉未安,更爲牌招,何如?傳曰,允。
以濟州牧使,莫重方物與箋文,過限待罪事狀啓,傳于李眞儒曰,勿待罪事,下諭。
掌令鄭啓章啓曰,司諫院司諫尹㝚,以本院云云。避辭見上正言金重熙,以臣久玷言地云云。避辭見上竝引嫌而退。崖異公議,不欲苟同,論以臺體,勢難仍在。還收之啓臺體卽然,前後僚避,何必爲嫌?請司諫尹㝚遞差,正言金重熙出仕。
答左議政崔奎瑞疏曰,省疏具悉卿懇。卿之恬退,倏已歲累易矣,缺然思想,恒切于中矣。巽讓之章,老而彌篤,誠意未孚,胡至此極?須念國事,安心就道,用副如渴之望。仍傳曰,遣史官傳諭。原疏見下
答吏曹參議李明彦疏曰,省疏具悉。爾其勿辭,須速察職。原疏見下
答府啓,處置事依啓。
今日親傳香時,元勳行副司直李森勿待命事,分付,從重推考,仍卽牌招事,榻前下敎。
吏曹參議李明彦疏曰,伏以臣,前忝是職,情勢迫隘,洊違召命,竟至例罷,私分雖安,惶隕則深,曾未數日,旋授本職,恩敍繼下,天牌踵至,臣聞命驚惶,不敢坐違,隨詣闕外,擬暴情由,而禁鑰已下,叫閽無路,分義是懼,他不假顧,待朝肅命,仍爲開政,而顧臣情實未暴之前,踪地之難安,與前無異,不得不略陳委折,仰聽處分,惟聖明察焉。向者戶參薦望之來到也,下吏以爲,此與備局薦望之直爲入啓者,事例差別,旣自該曹,書入望單,則解由拘礙,於例當然,而事有難便,雖不得遵守舊格,受點之後,則不可不稟云,故臣只料其例下勿拘,而循例啓稟,至於措辭中,竝及文書傳掌之由,固臣意思之所不到,而大臣箚中,以應陞指臣,而致令二字,似不免有意於啓稟之際者然,臣於此固已難安。箚出後宜卽疏列,而事關大僚,有所不敢,只欲引分自處,速解職名,而適會僚席,無行公之員,客行有將命之役,不得已黽勉蹲仍,以爲捱過擧動遲待長席之計,私心愧恧,亦已多矣。旋聞物議以爲,無論本事之如何,就觀箚辭,便有蹊田奪牛之嫌,而旣不能疏辨,又不卽辭遞,殊失自處之道云。臣之呈辭,在所不已,喉司捧入,蓋亦諒此,不意大臣反以爲罪,無謂之斥,不啻嚴峻,問備之罰,至及承宣。臣之不安,又加一節,至於辭遞本職,反有所嫌云者。是臣自靖之計,終爲媒進之歸,臣之處身,吁亦難矣。噫,臣以無似,通籍十年之間,濫躋緋玉之班,名塗華貫,歷揚殆遍。臣雖樹立無素,未能孚人,而若其自揣涯分,思欲斂避者,卽耿耿於方寸者耳。一時例罷,本不足以爲臣礪廉之端,而今於新除之下,仍因盤礴,實非臣之本意,玆敢疾聲仰籲於仁覆之下。伏乞聖明,亟削臣職名,以安微分,不勝幸甚云云。疏批見上
行副司直崔奎瑞疏曰,伏以歲籥載變,三陽回泰,仰惟我聖上履玆新正,丕膺天休,德業日新,福祿川至,凡在含生,孰不抃躍?況又伏覩歲初備忘,十行絲綸,無非奮發振厲之旨,雖田野間老癃跛躄,皆願少須臾無死,以見德化之盛。若能擴充此心,加之以不息之功,庶幾做成可久可大之業,太平萬歲之會,實在於此,賤臣區區之誠,伏不勝瞻望攢祝之至。仍伏念臣冒塵非分,歲已三易,自逢新年,益覺心驚而骨悸,不知措身之所。前冬一疏,未得承批,連章瀆擾,雖涉惶恐,重任久曠,爲罪日深,玆不得不復此哀籲。臣不仕之義,前後累疏,肝血已罄,仰惟聖明,亦已下燭,今不敢更爲疊床之說,而猶有一端未暴之情,玆敢忘其猥越,乃復畢其說焉。念昔臣庚辰下鄕之初,仰陳一疏,只是循例辭職,而伏奉先大王批旨,以因一浴溫之行,便作恬退之士爲敎,當時此敎,雖非出於嘉奬二字,命名,實非偶然,似已俯燭臣所操之本末,從後十數年之間,則亦不復以要官劇地處臣,只以散局兼銜,俾得優遊於田里,天地生成之澤,非臣糜粉所能仰酬,只得奉此恩批,終身誦之,以無負當日則哲之明而已。用是枯槁,窮山數十餘年而無悔,至于今日,適値世運之一大變,目見滔天之禍,起於患失之輩,而忍復歆動於勢利之榮進,其於匪據之地,盡棄平昔之所遭,判作前後之二人,則未知聖朝,將焉用此等人物,而臣亦何所執守,可以自立於世,有辭於後哉?飛潛動植,各一其性,而咸囿於化育之中,不相夭閼,此天道之所以爲大,伏惟聖上,以天爲則,無物不遂。目今朝著之上,群彦彙進,皆思自礪,以補治化,有欲猷爲,固將唯殿下之所使,豈惜捨此無用之一物,使得自保其終始,而必令强策垂死之喘,歸之於喪性失所之地哉?艱虞溢目,事變多端,而廟堂紆謨之地,久作虛窠,春宮會講之禮,軍門殿最之坐,亦皆緣臣,而經年未擧,國體苟簡,寧有是耶?殿下則方且以禮優容,威命不加,大臣則亦復拘於小嫌,莫有陳白,遂令宰輔重任,三年曠職,若使每事如此,則臣恐殿下國事,日趨於委靡叢挫,無以仰副向日求治之盛意,臣竊悶焉。臣老病奄奄,雖不敢自期於朝暮,若一息未泯,更延一兩年,得見聖化旁達,朝野平寧,則臣當長爲華封祝聖之人,萬一邊隅不靖,國有緩急,則臣亦不當作全軀保妻子之臣,而至於官職,自分虞人之死,斷無冒受之理。伏乞聖明,深加諒察,治臣違忤君命之罪,將臣本兼三任,竝賜改正,而仍復改卜賢德,使盡䌤綸輔相之責,則非但私分得安,國事實爲萬幸。封疏將上之際,伏聞朝家有薦人之令,臣以無似,亦與薦主之選,而顧其名在三公之列,有不敢偃然承當者。且臣藻鑑,本不足以知人,而數十年蟄伏窮谷,不與人接,聞見之所及,不出於庭戶之間,其何能博訪周知,可以裨聖朝之所需哉?臣身承兩朝恩造,而旣不得陳力就列,以效絲毫之補,今當急才之辰,又不能擧爾所知,得備菅蒯之用,環顧前後,死有餘責,臣無任惶蹙祈懇之至云云。疏批見上
癸卯二月初七日辰初一刻,社稷大祭親傳香時,行都承旨李世最,左承旨吳命恒,右承旨朴熙晉,左副承旨權以鎭,同副承旨李眞儒,假注書李日躋·洪聖輔,記事官申致雲·尹容。上御宣政殿,承史侍衛,以次入侍。吳命恒進伏曰,親傳香,何等至敬至謹之地,而昨日禮房承旨朴熙晉,釋菜香祝,不爲近前奉進,以致殿下,未及親受,徑先傳授於獻官,其時宜卽請推時,倉卒之間未及仰請,臣等亦甚惶恐,而終不可無警責之道,推考,何如?上曰,依爲之。出擧條左通禮趨入跪,請出就褥位,上出御褥位。朴熙晉請令史官,召入獻官,史官趨出閤門外,引入獻官,獻官跪御座之左,香寶官以香祝,捧傳于朴熙晉,熙晉捧香祝,跪進于御座之右,上受香祝,授之獻官,獻官受而起立,通禮跪請興,上興,通禮跪請鞠躬,上鞠躬,獻官捧香祝,由御座前過去,由正門出,通禮跪請還次,上還御殿內位,承史侍衛,復入侍如初。命恒進伏曰,會盟祭日期漸迫,而元勳行副司直李森,連日牌招,一向撕捱,尙不承命,方又待命於金吾,將臣事體自別,而洊違召命,乃至於此,每以待命煩稟,雖涉未安,而不得循例請牌,敢此仰達。上曰,使之勿待命,可也。命恒曰,將臣之連爲違牌胥命,極爲未安。且以胥命之意,連次煩稟,每下勿待命之敎,大有傷於事體。李森從重推考,仍爲牌招,使之卽出膺命,何如?上曰,依爲之。出擧條
李世最進伏曰,左承旨吳命恒,纔以右承旨朴熙晉請推事,陳達,同僚請推,所當相議於一院之長,而不曾言及,遽爾仰請,此莫非如臣無形見輕之致,此雖非請推之事,而敢此仰達。上曰,唯。諸臣以次退出。
上在昌德宮。停常參·經筵。
朴熙晉啓曰,今日持公事入侍日次,而停朝市相値,頉稟。傳曰,知道。
權以鎭,以都摠府言啓曰,入直內三廳武兼禁軍及軍兵等中日習射事,限勅使回還間,啓請姑停矣。旣已回還,今日爲始,中日習射,請出標信。傳曰,知道。
又以都摠府言啓曰,今日入直內三廳武兼禁軍及軍兵等中日習射事,標信,命下矣。停朝市相値,不得爲之之意,敢啓。傳曰,知道。
兵曹口傳政事,副司果尹㝚單付。
朴熙晉啓曰,今日開政事,命下,而停朝市相値,何以爲之?敢稟。傳曰,過停朝市後爲之。
傳于朴熙晉曰,東平尉之喪,出於意外,慘悼之懷,可勝言喩?禮葬等事,依靑平尉例,令該曹卽速擧行。傳于朴熙晉曰,歸厚署棺板一部,送于內需司事,言于該曹。
以李獻章爲事變假注書,
朴熙晉啓曰,勳臣行副司直李森,昨日又爲違牌不進,揆以事體,極爲未安,更爲牌招,何如?傳曰,允。
又以實錄廳郞廳,以摠裁官意啓曰,二房刪節書役,今將告畢,取考謄錄,則印役雖遠,各房刪節書役盡畢之後,例出謄錄郞廳,以爲輪回入直之地,而粉板書役,姑未易,則謄錄郞廳,不必多出,爲先差出五員,別單書入,而此時員役料布,不可不念,比前尤爲減數,書吏三人,以有料布衙門定送,使喚使令二名,則朔布令該曹磨鍊題給,何如?傳曰,允。
吏曹口傳政事,實錄兼春秋五,南壽彦·吳光運·鄭熙揆·權贄·尹彙貞,竝單付。
朴熙晉,以實錄廳郞廳,以摠裁官意啓曰,二房所授時,政記刪節書役,旣已告畢。堂上戶曹判書李台佐,左承旨吳命恒,同副承旨李眞儒,禮曹參議沈珙,郞廳,副司果柳綏,副司果李巨源,文學宋寅明,副司果兪彦通,戶曹佐郞柳時模等所帶兼春秋,依例減下,員役等,亦爲減去之意,敢啓。傳曰,知道。
掌令鄭啓章,正言金重熙啓曰,請逆魁昌集·頤命,竝令攸司,亟行斬屍,明正典刑。措語同前答曰,勿煩。
掌令鄭啓章啓曰,請亟寢遠竄罪人閔鎭遠放釋之命,仍令極邊遠竄。措語同前請徑斃罪人洪舜澤,令王府亟擧收孥籍産之典。措語同前請庭請議罷時,卿宰以下三司諸人之合辭唯諾者,竝遠竄。措語同前請前正言金礪,極邊遠竄。措語同前請門黜罪人趙榮福,亟命遠竄。措語同前請還收鞫廳罪人趙聖復·尹慤·柳星樞酌處之命,更加嚴鞫得情。措語同前請還收金時發除刑推議處,洪彦度減死定配之命,竝令王府更加嚴訊,期於得情,快正王法。措語同前噫嘻,凶賊任敞之罪,可勝誅哉?昔年一疏,雖曰未徹,疏中不忍聞不忍言之說,世皆傳播,在人耳目,凶肚逆腸,昭不可掩,而且以其改呈疏語見之,犯分悖義之說,無所不至,其叔弘望,雖以至親私情,猶不敢掩惡,恐其禍延,陳疏自明,則其言之不敬不道,此亦可見。若論其罪,則實有浮於賊述,而今乃罪止竄配,尙今偃息於覆載之間,獨不爲賊述之冤耶?噫,向來兇黨之謀危殿下,厥維久矣。春澤陰主之,敞·奎瑞顯言之,百計經營,必欲甘心,爲今日臣子者,孰不欲食肉寢皮?不幸春澤·奎瑞,伏死牖下,不得致法,而卽今可以少洩輿憤者,惟在於賊敞之正刑,當此懲討方嚴之日,如敞惡逆之輩,決不可容貸,以致失刑之譏,請凶賊任敞,亟正邦刑。答曰,勿煩。
正言金重熙啓曰,請門黜罪人兪崇,極邊遠竄。措語同前請宇寬之子再興,器之之子鳳馨,懸千金之賞,購兩人之蹤,快正王法,以除後患。措語同前請還收洪致中收用之命。措語同前金姓宮人之和應凶賊,錯毒御膳,盛節之所直招也,雖緣皇天祖宗,默佑陰隲,終至於吐出黃水,聖躬獲安,而爲今日臣子者,誓不與此賊同天耳。噫,凶逆之謀,莫㦧於三手,而幽暗隱微之中,最緊而且急者,尤莫㦧於行藥,則査出正法,斷不可少淹晷刻矣。曾因筵奏堂啓,輒下査出之批,大小臣僚之顒俟處分,今幾日月,而尙無出付之擧,致令禁闥肘腋之間,凶賊假息,杯觴飮啜之頃,禍根莫除,宗社之憂,神人之憤,可勝言哉?宮禁事秘,固非外臣之所敢知,而盛節招所謂進藥後吐出之說,與黃水吐出,下藥院事相符,則行藥日月可考也。姓金宮人,雖非一二,而庖廚之任,與他有別,女宮之號,亦當各殊,職任宮號可考也。互相推諉,猝難摘發,則亦宜悉付攸司,明加査覈,何可一任延拖,爲長寇養虎之歸耶?禍根旣未除去,舊熖必當復煽,此賊終未査得,臣恐宗社之安危,有不可定,臣隣之憂憤,無時可解。請姓金宮人疑似者,悉付鞫廳,明覈正犯,快正王法。向來凶黨之潛謀不軌也,圖聚銀錢,百方經紀,其跡往往彰露矣。賊述身帶訓將,通議地部,買得關西田稅,使其將校趙興弼·石之堅,分掌其事,爲牟利取剩之計,剩錢之納於新營者,已爲賊述之所私,今無可論,而一千五十五兩之錢,傳令於興弼,傳給於鐵山府使李悟,悟猶歉錢,少發不備之語,之堅詳識委折,證當給之由云。噫,田稅正供也,千貫重貨也。貿遷正供,圖占重貨,捐給於心腹之武夫,暗地消融,終無去處,不可不明覈處置。請趙興弼·石之堅及鐵山府使李悟,竝拿鞫嚴斷。夫勘勳之法,自上下敎,親定元勳,然後使其元勳,序次勘定,自是國朝舊例,而今則不然,殿下雖無親定之事,只因大臣之陳達,乃以李森爲一等,申翊夏爲二等,此已違於國朝舊例,而況李森之搜得劍貨,申翊夏之譏捕業奉,雖不爲全無功勞,而亦不過漢〈高〉祖所謂逐殺獸兔之功也。討逆勘勳,是何等莫重莫大之擧,乃反以一時微勞,苟且勘錄,致使國家盛典,終至草草䌤縫之歸耶?自有此事,萬口一談,皆曰如此勘勳,曾所未有,雖婦孺之無識,亦莫不相傳爲駭笑,其勳名之不稱,公議之不厭,莫此爲甚。請亟寢李森·申翊夏錄勳之命,斷自宸衷,更定元勳。臣取考罪人洪錫輔前後原情,其所假飾,欲掩反露,初招則曰,果以小紙書問,德麟曰,諺書區別,有前例否,再招則曰,諺札事,書問於德麟,酬酢於邸人,若使錫輔,初不與知於喜賊之凶謀,則諺書被搜,渠何必深慮,而有此書問酬酢之事耶?況貽書德麟,使邸人請給諺札詩篇之言,旣發於崔興祚之供辭,與邸人陰相謀議,敎誘都事之說,卒露於德麟之更招。噫,諺札卽已煩之言也,詩篇卽續永貞行也。此皆爲喜賊之斷案,而錫輔之百般設計,必欲奪取者,抑何意耶?其和應凶賊,綢繆情跡,昭不可掩,而當初鞫廳之移送本府,大拂公議,到今罪犯彰露無餘之後,其在獄體,決不可仍令本府按覈。請罪人洪錫輔,更命移送鞫廳,嚴訊得情,快正王法。臣伏聞昨日筵中,因大臣陳達,有春澤諸弟子姪區別放釋之命,臣竊不勝訝惑之至。噫,亂臣賊子,何代無之,而其闔家族屬,未有如春澤等所爲也。粵自己巳,至于三十餘年之間,兄傳弟受,日夜經營,莫非謀危殿下貽禍宗社之計,而凶謀逆節,咸萃一門,耳濡目染,婦女亦然。如春澤闔族,卽群凶之尤鉢,三手之淵藪,爲今日臣子者,孰不欲啖臠蕩窟,以少洩神人之憤也哉?向日臺啓之皆請島配,承賓之繼奏蒙允,攸司之條列稟啓,實出於爲國家抽拔禍根之地,聖旨之竝命投畀,亦可見大聖人懲亂逆嚴隄防之意,而曾未幾何,遽有此區別放釋之擧,何也?有非常之變,必處之以非常之法。今春澤家闔門同逆,實是前牒之所未嘗有,苟留梟獍之種,必售鴆蝮之毒,豈可用循常之規,施寬大之典,以貽國家無窮之憂乎?禍變不可不慮,懲討不可不嚴。請還收春澤諸弟子姪區別放釋之命。答曰,勿煩。
上在昌德宮。停常參·經筵。
權以鎭啓曰,大司憲金一鏡未肅拜,執義洪廷弼,掌令鄭啓章,持平金始燁呈辭,掌令徐宗廈呈辭受由,持平尹東洙在外。今日以監察茶時之意,敢啓。傳曰,知道。
李世最啓曰,左承旨吳命恒,緣臣所達,引爲不安,連日不爲仕進,已涉過當。且廳中位不齊,事多苟簡,卽爲牌招察任,何如?傳曰,允。
以權顈爲假注書,金浩爲事變假注書。
吳命恒啓曰,啓下遠道上言十五張,中道上言八張內,十九張分下各該司,猥濫四張,啓字爻周次,還入之意,敢啓。傳曰,知道。
忠淸監司李宜晩疏曰,伏以臣,性拙才疏,百無一能,年且衰邁,神識昏耗,方面重任,決難承當,而辭不獲免,黽勉莅任,仍因蹲冒,已至經年,每自循省,祗增愧忸。念臣盛壯之時,痼疾纏身,趨走服勞之役,猶不逮人,況今犬馬之齒,已迫八旬,雖欲殫竭精力,少報萬一之效,其如僬僥之强重擔何哉?顧玆湖西一路之凶歉,視諸路尤酷,前秋巡審之際,到處災荒,實有慘目而驚心者。臣非不仰慮朝家之經用之匱竭,欲使實結,不至於大縮,而旣知列邑農形之實狀,則其在損上益下之道,誠不忍强爲之點退,而若使有司之臣,勘臣不職之罪,則雖被大何,安所逃乎?道內豪右之恣橫,小民之失業,已成痼弊,而臣旣不能威制而奠安,至如方春議賑,此時爲急,而臣智慮淺短,營儲素罄,無粟可捄,無策可濟,將未免立視溝壑,孤負委寄之聖意。此臣所以日夜憂懼,食息靡安,決不敢一日爲仍冒之計者也。且臣素患痰癖之症,到老轉痼,少失將攝,輒至增劇,自前冬以來,勞悴爲祟,眞元漸鑠,乘虛作蘗如束,晝則飮啖全廢,夜而眼睫莫交,衰疲筋力,何以支吾?職務之曠廢,牒訴之淹滯,亦甚悶慮,尤何敢一任尸居,益增其罪戾乎?玆不得不瀝血陳章,冒死疾籲於天地父母之前。伏乞聖慈,俯察臣才分難堪,疾病難强之狀,亟賜遞罷臣職名,以重旬宣之責,以卒生成之澤,千萬幸甚云云。答曰,省疏具悉。卿其勿辭,從速察職。
上在昌德宮。停常參·經筵。
權以鎭啓曰,備邊司郞廳,以大臣意來言,今日賓廳坐起日次,而別無大段稟定之事,來會本司云矣,敢啓。傳曰,知道。
藥房都提調臣趙泰耉,提調臣李台佐,副提調臣李世最啓曰,伏未審日間,聖體,若何?丸藥連爲進御乎?新劑一劑,今日又當封入矣。大妃殿氣候,亦復何如?今日是入診日次,臣等率諸醫入侍,詳察聖候宜當,不任憂慮,敢來問安,竝此仰稟。答曰,知道。無事。慈殿氣候安寧矣。勿爲入診。大妃殿·中宮殿,藥房問安。答曰,知道。
朴熙晉,以侍講院言啓曰,本院僚員之苟簡,未有甚於近日,當此日再開講之時,講官不可不備員。弼善李重述,引以情勢,久不行公,卽爲牌招察任,而輔德有闕之代,今日政差出,待下批仍卽爲牌招察任,何如?傳曰,允。
以弼善李重述牌不進,罷職傳旨,傳于朴熙晉曰,推考傳旨捧入。
朴熙晉啓曰,檢閱尹容,以親病陳疏徑出,旣承救護之命。奉敎申致雲以不能檢下,陳疏徑出,原疏退却,而所當卽捧禁推,此與無端徑出有異,竝推考。奉敎申致雲,卽爲牌招察任,何如?傳曰,允。
以奉敎申致雲罷職傳旨,傳于權以鎭曰,推考傳旨捧入
朴熙晉啓曰,奉敎申致雲,旣有只推之命,更爲牌招,何如?傳曰,允。
權以鎭,以刑曹言啓曰,因大臣所達,金春澤諸弟子姪中年未滿及出係之人,放送事,命下矣。卽當奉行,而臺諫方以還收論啓,待臺啓收殺後擧行之意,敢啓。傳曰,知道。
又啓曰,事變假注書金浩,時無職名,依例付軍職冠帶常仕,何如?傳曰,允。
有政。吏批,判書李肇牌不進,參判鄭齊斗在外,參議李明彦進,左承旨吳命恒進。兵批,判書李光佐牌招不進,參判金致龍病,參議朴彙登病,參知鄭楷進,右副承旨權以鎭進。
以李肇爲吏曹判書。
吏批啓曰,新判書李肇,命招,同參政事,何如?傳曰,允。
又啓曰,判書李肇牌不進,參判鄭齊斗在外,小臣獨政未安,何以爲之?敢稟。傳曰,只出緊任。
又啓曰,江原監司,今當差出,而擬望之人乏少,承旨竝擬,何如?傳曰,允。
又啓曰,新除授鐵原府使黃在徵戶奴呈狀內,奴矣上典,身病猝重,且有難安情勢,玆敢仰訴,斯速入啓處置云。旣有身病,且有難安情勢,則不可强令赴任,鐵原府使黃再徵,依例罷黜,何如?傳曰,允。
以李光佐爲兵曹判書,呂必容爲承旨,柳述爲司諫,趙遠命爲獻納,李眞淳爲輔德,李台佐爲同義禁,鄭思孝爲江原監司,李世柱爲忠淸都事,金宗衍爲司宰僉正,南益華爲鐵原府使,呂必容爲左副承旨,權以鎭爲右副承旨,兼春秋單睦趾敬。
權以鎭,以兵批言啓曰,前萬戶金尙彬,司果朴有文·兪命熙·許淰·朴儀煥·尹星弼,及第趙尙郁,判官兪命夏·金南興·孫世億,副司猛辛斗翊,閑良鄭後僑·尹之殷·張漢弼·李星稷·鄭世文·成乭屎·金大鳳·鄭武善·崔善發·田稶·李彦徽·柳重茂·朴天挺·趙尙璧·鄭處徵·裵瑞發·沈若津·裵震龜·朴廷煥·金秔·禹善大·許釴·尹致道·柳星華·柳重碧·金壽海·金光弼·張拱辰·金萬胄,將校金德三,監官金人瑞等,或賊人指示捕捉,或捉虎,或料理生殖之功,俱有加資之命,而金尙彬,雖已資窮,未經準職,朴有文·兪命熙·許淰·朴儀煥·尹星弼·趙尙郁·兪命夏·金南興·孫世億,未資窮未準職,辛斗益·鄭後僑·尹之殷·張漢弼·李星稷·鄭世文·成乭屎·金大鳳·鄭武善·崔善發·田稶·李彦徽·柳重茂·朴天挺·趙尙璧·鄭處徵·裵瑞發·沈若津·裵震龜·朴廷煥·金秔·禹善大·許釴·尹致道·柳星華·柳重碧·金壽海·金光弼·張拱辰·金萬胄·金德三·金人瑞,係是閑良,何以爲之?敢稟。傳曰,竝特爲加資。
兵批啓曰,新判書李光佐命招,同參政事,何如?傳曰,允。
以黃欽·李翊漢·兪命凝·權益寬爲副護軍,金浩爲副司正,都振元爲黑山島別將。
權以鎭啓曰,兵曹判書李肇,旣已移職,所授命召,使軍官替納,故今當修正,密匣冊以入,而判書例兼禁衛大將,將兵之任,不可一刻無摠察之人,何以爲之?敢稟。傳曰,御營大將兼察。
朴熙晉啓曰,禁衛大將,使御營大將兼察事,命下矣。御營大將魚有龜,卽爲牌招,分付,何如?傳曰,允。
又以禮曹言啓曰,來三月初九日永禧殿酌獻時,王世弟闕門外祗送祗迎之禮,依例磨鍊,而隨駕一節,何以爲之?敢稟。傳曰,勿爲磨鍊。
又以禮曹言啓曰,今此大增廣別試·監試·覆試榜,啓下本曹後,更加考閱,則生員試三等第二十一人幼學李守淵之守字,以壽字書塡,第四十九人幼學金履輅居羅州之羅字,以維字書塡,進士試三等第一人幼學李義徹父職銜龍驤衛之衛字,落書,故改付標以入,而當該試官,難免不察之失,竝推考,何如?傳曰,允。
掌令鄭啓章,正言金重熙啓曰,請逆魁昌集·頤命,竝令攸司亟行斬屍,明正典刑事。答曰,勿煩。
掌令鄭啓章啓曰,請亟寢遠竄罪人閔鎭遠放釋之命,仍令極邊遠竄事。請徑斃罪人舜澤,亟擧收籍之典事。請庭請議罷時,卿宰以下及三司諸人之合辭唯諾者,竝遠竄事。請前正言金礪,極邊遠竄事。請門黜罪人趙榮福,亟命遠竄事。請還收鞫廳罪人趙聖復·尹慤·柳星樞酌處之命,更加嚴鞫得情事。請金時發除刑推議處,洪彦度減死定配之命,竝令王府更加嚴訊,期於得情,快正王法事。請凶賊任敞亟正邦刑事。答曰,勿煩。正言金重熙啓曰,請門黜罪人兪崇,極邊遠竄事。請懸千金之賞,購兩人之蹤,快正王法,以除後患事。請還收洪致中收用之命事。請姓金宮人疑似者,悉付鞫廳,明覈正犯,快正王法事。請趙興弼·石之堅及鐵山府使李悟,竝拿鞫嚴斷事。請亟寢李森·申翊夏錄勳之命,斷自宸衷,更定元勳事。請罪人洪錫輔,更命移送鞫廳,嚴訊得情,快正王法事。請還收春澤諸弟子姪中區別放釋之命事。答曰,勿煩。措辭竝見上
吏曹參判鄭齊斗疏曰,伏以臣,濫被恩數,以貳銓之命,胄筵之重,冒假日久,罪積滋深。自前秋以來,昧死申籲,凡幾上矣。冬月再瀆之後,未蒙處分,日夜悚蹙俟罪,以至歲改亦久矣。其間公家多事,動致苟艱,朝位之曠闕,銓地之缺乏,非一二數,則臣罪至此,又不容誅矣。今乃蒙天鑑下燭,遞臣參佐之職,明旨旣降,擧措以正,微分得所,實是事宜之當先者也。豈不欽仰?復因卿宰之臣,有所陳白,旋有還仍之命,出於意外,臣於是驚惶震惕,益無所以自容。雖然今則聖鑑,旣已俯諒矣,朝政旣有釐處矣,職名旣得許遞,而更無還任之理矣,顧乃反加因仍,有若以是爲假借之地,何也?夫以朝廷命德之具,天官寵異之秩,豈可因一微末賤臣,而爲之容貸之所也?堂堂聖朝,安有此哉?本職之以臣之辜而坐貽曠廢也,固已多矣,今豈容重誤也?伏乞聖明,亟賜回燭,因申前旨,刊改臣職名,無復少滯春坊盛數,尤不宜苟縻以妨重任,竝命鐫遞,俾朝政得宜,微分獲全,千萬幸甚云云。答曰,省疏具悉卿懇。滿紙臚列,無非愛君之誠,予用嘉尙,可不體心?白駒縶維,不我遐棄,須念至意,安心造朝,以補無德。
檢閱尹容疏曰,伏以臣於直中,得見家人所報,臣母宿患胸膈關塞之證,挾感重發,痛苦如刺,而轉側牽礙,呼吸不通,而氣息乏促,廢却食飮,委頓床席,殆不省人事云。此蓋十數年根痼之疾,而近緣衰耗,氣益微而病易乘,輒致頻發,發又作劇,老人筋力,幾何至於難醫之境耶?臣自聞此奇,方寸煎的,精爽飛越,情理所迫,急於歸視,玆不得不投章陳籲,徑出禁門,任情擅離,罪合萬殞。伏乞聖明,亟加刑章,以警具僚,仍命罷削臣職名,俾得專意救護,少伸私情,不勝大願云云。答曰,省疏具悉。爾其勿辭,救護母病。
午時,上御熙政堂。承旨持公事,玉堂召對入侍時,入侍,右承旨朴熙晉,侍講官鄭壽期,檢討官吳命新,假注書權顈,記注官李世柱,記事官柳時模,諸臣進伏訖。熙晉讀平安監司李眞儉狀啓,价川郡守申德夏,以功臣嫡長,當進參於會盟祭,而官事民事,俱係緊急,不得起送事。踏啓字又讀咸鏡監司韓世良狀啓,姜以徵仍配,盧洽放送事。踏啓字又讀備邊司回啓,以全羅監司黃爾章狀啓,順天金鰲島黃腸標外,許民入居,耕作一款,特爲還寢事。踏啓字又讀備邊司回啓,以京畿監司李正臣狀啓,坡州等十邑辛丑條稅大同全數仍留,以補賑資,待秋畢捧事。踏啓字讀公事已,壽期進讀綱目二十八編,自五月魏廣陵王諧,至誠鮮矣。熙晉曰,上番所讀已多,請使下番讀之,命新繼讀,自二月魏詔群臣,止魏主從之。讀至侍郞鍾嶸曰,嶸字,俗音爲榮,而註以爲宏,當從宏讀,遂讀爲宏,讀旣訖。壽期拈出魏主戒高陽王雍語,敷奏其義曰,作牧亦易亦難云者,此言好矣。牧卽牧民之牧,蓋以爲牧之道言之,則廉吏律己有法,故其下畏服易以爲治,貪吏汚吏,不能檢其身,故雖勤於政令之末,而無以服其下矣。此豈非其身正,不令而行,其身不正,雖令不從者乎?不特此也,君人之道亦然,居億兆蚩蚩之上,粹然一出於正,則下之從上,如草從風,致治之速,易於反手,苟或反是,則上不率下,下不從上矣,難易二字,最宜詳玩,唯願於此,深加惕慮焉。又至齊主於元日上壽,欲壞銀酒鎗處,壽期曰,齊主欲去金銀之飾,實出崇儉德之意,凡爲其臣者,惟當將順之不暇,故如王晏等,咸稱其盛德,而獨蕭穎胄乃謂此器,舊物不足爲侈,不思導迎其主之休德,及至其後曲宴,銀器滿席,則穎胄以爲,宜移酒鎗之心於此器,有如訐直之爲,穎胄於是,果爲不韙,而齊主崇儉之志,蓋亦怠矣。大抵人君之德,貴於有終,詩曰,靡不有初,鮮克有終,蓋人君始雖有崇儉之心,能有其終者尠矣。苟能惕慮於此,愼終如始,則其於爲國乎,何有?命新,至魏主以旱不食事,敷演其義曰,昔成湯六事責躬,大雨方千里,宋景三言感天,熒惑徙一度,天人相與,感應至速,魏孝文雖夷狄之主,以身塞咎之言,出於至誠,故是夕果大雨,人主應天以實,則感應如此矣。又拈光州刺史崔挺之語曰,崔挺所謂善人少惡人多者,此如無好人三字,誣一世甚矣。昔荀子云,人性惡,楊子云,性善惡混,先儒皆以異端而抵斥之矣。蓋人性本善,故孟子道性善,言必稱堯·舜。若論稟賦之初,則人與堯·舜,元無小異,渾然至善,未嘗有惡人,皆可以爲堯·舜,而但爲氣稟所拘,人慾所蔽,遂至失其本性,未免或爲惡人。人主能明敎化,則治隆於上,俗美於下,比屋可封,豈有善人少惡人多之患哉?此專在於明敎化,唯願體念。熙晉曰,上下番所達,誠是矣。且人性本善,未免爲物慾之所牿喪,遂失其本然之善。在上之人,明敎化以導之,則自然不失其本性矣。熙晉又達曰,臣於頃日,奉命往于尼山地,致祭于文敬公臣尹宣擧,先正臣尹拯,隣近士子,來參盛禮者,多至數百餘人。禮成後諸生等,以臣侍從臣,齊聲謂臣曰,兩儒賢受誣,今已快伸,聖上之恩禮,更無餘蘊,士林之慶幸,其何可量?此地有魯崗書院,卽文正公臣尹煌,文敬公臣尹宣擧合設爼豆之所,今又欲以先正臣尹拯合享,蓋以祖子孫三世氣節道德學問,蔚爲百代之師表故也。前年十月,儒生沈益來等,以此陳疏,尙未蒙下批,士林極以爲抑鬱云。今若特下其疏於該曹,使之稟處,則事當卽爲擧行,尊賢待士之道,可謂兩得宜矣。臣旣有所懷,惶恐敢達。上曰,依爲之。又達曰,然則將賜批下該曹乎?上曰,唯。又曰,頃日筵中大臣,以左相崔奎瑞,吏曹參判鄭齊斗,持平尹東洙處別諭事,陳達,而戶曹判書李台佐,則又以不如速賜疏批之意,仰達矣。左相疏旣已賜批,此兩臣處,亦爲賜批,則似不必別諭矣。上曰,依爲之。又達曰,然則自政院,勿爲別諭乎?上曰,唯。又達曰,會盟祭肄儀,定於今十一日矣。臺臣方以一二等改正之意,論啓,肄儀今姑差退之意,分付,何如?以榻前定奪出擧條上曰,唯。又曰,莫重盛擧,如是遷就,事體至爲未安,自上別樣下敎,然後庶可成矣。上無發落。諸臣以次退出。
上在昌德宮。停常參·經筵。
下直,理山郡守沈遇良,參禮察訪鄭以規。
夜二更三更,月暈。
朴熙晉啓曰,來十五日儒生殿講日次,而生進放榜相値,頉稟。傳曰,知道。
權以鎭,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
掌令徐宗廈三度呈辭。傳曰,還出給。
朴熙晉啓曰,咸鏡道按覈御史李明誼,以北評事,移拜館職,奉使印信下送後,可以成帖査狀,令該曹急速輸送,何如?傳曰,允。
又啓曰,進賀副使徐命均,本職尙未肅謝,拜表日期,不得推擇云。卽爲牌招察任,何如?傳曰,允。
吳命恒啓曰,吏曹判書李肇,兵曹判書李光佐,昨日新除之後,牌招不進,都目大政,遷就可慮,竝卽牌招察任,何如?傳曰,允。
李世最,以賑恤廳言啓曰,卽今都下米價,日漸踊貴,民間事勢,亦且窮乏,本廳所儲太米,依近例減價發賣,何如?傳曰,允。
慶尙左水使,以迎日縣林谷·江口兩津,累十隻漁船致敗,梁山郡居騎兵金檢同等渰死,至於六十名之多,事極驚慘事,狀啓。傳于李眞儒曰,渰死人等,令本道恤典擧行。
同副承旨李眞儒書啓,臣敬奉聖批,傳諭于龍仁魚肥谷左議政崔奎瑞所住處則以爲,臣於向者,仰陳一疏,情蹙辭竭,言不知裁,猥越之誅,席藁以竢。不意聖恩罔極,不惟不加之罪,至遣承宣之臣,俯傳批旨,臣誠驚惶震越,不知措身之所。況此恩諭,乃有缺然思想,恒切于中之敎,臣讀之至此,感涕自下,不覺前襟之盡濕也。噫,犬馬微物,猶知戀主,臣雖無狀,亦豈無一瞻淸光之願?而區區所守,終有不容於弁髦者,曾在先朝,亦嘗以予亦有欲見之心,卿獨無是心乎爲敎,而終以職名之難冒,不得承命,至今追思,心肝俱裂。及夫耆臣錫宴之日,竊有一近威顔之望,以願遞職名,入參後塵之意,仰陳於聖上聽政之日,伏想聖明亦必記有之矣。卽不得恩許,則仍於退伏,終先王之世,不敢復近象魏,至於今日,豈敢萌一毫冒進之計哉?若蒙聖明體下之仁,特賜還收職名,以舊階前銜,俾得出入於朝賀之列,則臣雖老癃垂死,亦當量其氣力,時造京洛,恭伸情禮。而若職名未削,則臣之一進,唯有待戮金吾,而臣違傲旣久,而誅責不加,至於承宣傳批,又是夐絶之恩例,臣若不於此時,披露心曲,則未知前頭撕捱,又當幾時,威命之損辱,國體之壞傷,誠有不可勝言者,玆敢更爲煩猥之辭,仰復於恩諭之下,臣尤死罪云矣,敢啓。傳曰,知道。
吳命恒,以錄勳都監言啓曰,會盟祭吉日,定於今十五日,而臺諫以勘勳事,論啓方張,故肄儀旣已差退矣。會盟祭勢難定行於前定日,今姑差退,待臺啓收殺,勳臣出仕,更爲擇日之意,分付該曹,何如?傳曰,允。
李眞儒,以實錄廳郞廳,以摠裁官意啓曰,各房刪節之役,今旣告畢,都廳纂修,一日爲急,而堂上中李光佐·李肇,新除本職,未及出肅,柳鳳輝病不仕進,金一鏡辭疏未承批,數月之內,一未赴坐,如是遷就。汗靑無日,事極悶慮,竝卽牌招察任,今後則依前定奪,本兼職中,雖有難安情勢,毋得拘礙,使之鎭日赴坐於史局,着實纂修之意,申明定式,另飭施行,何如?傳曰,允。
又啓曰,實錄廳堂上吏曹判書李肇,兵曹判書李光佐,禮曹判書柳鳳輝,大司憲金一鏡牌招事,允下,而今已夜深,待明朝出牌之意,敢啓。傳曰,知道。
掌令鄭啓章,正言金重熙啓曰,請逆魁昌集·頤命,竝令有司亟行斬屍,明正典刑。答曰,勿煩。掌令鄭啓章啓曰,請亟寢遠竄罪人閔鎭遠放釋之命,仍令極邊遠竄。請徑斃罪人舜澤,亟擧收籍之典。請庭請議罷時,卿宰以下三司諸人之合辭唯諾者,竝遠竄。請前正言金礪極邊遠竄。請門黜罪人趙榮福亟命遠竄。請還收鞫廳罪人趙聖復·尹慤·柳星樞酌處之命,更加嚴鞫得情。請還收金時發除刑推議處,洪彦度減死定配之命,竝令王府,更加嚴訊,期於得情,快正王法。請凶賊任敞,亟正邦刑。措辭竝見上罪人安龜瑞之私鑄情節,已盡綻露於渠之同黨招辭。故因臺啓,令捕廳登時拿來者,意有所在,而左右捕廳軍官朴昌輝·朴二松等捕捉龜瑞,行到都門之外,致令罪人,以刀刺項,纔入捕廳,卽爲自斃,夫重囚拿來之際,罪人所佩刀劍,盡爲搜去,罟鎻手足,使不得運用者,蓋慮其有此等患故,豈可使莫重罪人,無所防閑,任其自刺而莫之禁乎?且龜瑞之當初私自鑄錢,非渠之所自獨辦,都出於凶黨之鳩聚錢貨,締結交通,圖爲不軌之謀,則今此軍官輩之初不防守,致令自裁者,其間情節,顯有可疑之端,論其罪犯,亦非尋常之比。雖因捕廳草記,已爲囚禁,而決不可例勘而止。請朴昌輝·朴二松等,令攸司各別嚴刑,究問正罪。答曰,勿煩。
正言金重熙啓曰,請門黜罪人兪崇極邊遠竄。請懸千金之賞,購兩人之蹤,快正王法,以除後患。請還收洪致中收用之命。請姓金宮人疑似者,出付鞫廳,明覈正犯,快正王法。請趙興弼·石之堅及鐵山府使李悟,竝拿鞫嚴斷。請亟寢李森·申翊夏錄勳之命,斷自宸衷,更定元勳。請罪人洪錫輔,更命移送鞫廳,嚴訊得情,快正王法。請還收春澤諸弟子姪中區別放釋之命。答曰,勿煩。措辭竝見上
上在昌德宮。停常參·經筵。
夜一更二更,月暈。
李眞儒啓曰,大司憲金一鏡未肅拜,執義洪廷弼,掌令鄭啓章,持平金始燁呈辭,掌令徐宗廈未肅拜疏批未下,持平尹東洙在外。今日以監察茶時之意,敢啓。傳曰,知道。
吳命恒啓曰,吏曹判書李肇,行兵曹判書李光佐,連日違召,無意承命,大政遷就可慮,事體亦甚未安,竝更牌招,何如?傳曰,允。
又啓曰,左副承旨呂必容,同姓四寸妹通德郞李泰壽妻孺人呂氏身死,服制已行四日,出仕,何如?傳曰,允。
又以備邊司言啓曰,大政遷就,實爲可慮,而吏曹判書李肇,兵曹判書李光佐,新除之後,連事違牌,尙未出肅。戶曹判書李台佐,當此多事之時,以兼帶辭免,亦不仕進。大司憲金一鏡,兼管諸任,無非緊重,而以疏批未下,引入已過數月,許久曠務,委屬可慮,竝卽牌招察任,何如?傳曰,允。
又啓曰,吏曹判書李肇,兵曹判書李光佐,因備局草記,牌招事,允下,而李肇再牌不進後,陳疏入啓,不得出牌。李光佐一日三牌,有傷事體,何以爲之?敢稟。傳曰,知道。明日牌招。
以吳遂元爲假注書。吳遂元在外,代以李挺龍爲假注書。
吳命恒,以工曹言啓曰,本曹所管各津津船中,今年限滿漢江改槊五隻,露梁改槊九隻,孔巖改槊四隻,松坡改槊三隻,三田渡改槊三隻,新川改槊一隻,楊花渡新造二隻,廣津新造一隻,合改槊船二十五隻,新造船三隻等所入材木,量其容入,依事目已給價本於船材都庫人等處,使之入峽貿得,待其流下,卽爲新造改槊之意,敢啓。傳曰,知道。
又以備邊司言啓曰,本司武郞廳田雲祥,奔走勤仕,已滿十五朔,依例陞敍,或守令除授事,捧承傳施行,何如?傳曰,允。
又以備邊司言啓曰,會寧府使張漢相,自守禦廳,中軍啓下矣。此時邊地守令,遞易有弊,張漢相赴任未滿十朔,尤不可輕易遞代,仍任,何如?傳曰,允。
吏曹判書李肇疏曰,伏以臣於日昨,伏奉東銓移拜之命,臣誠震惶之極,不知其何謂也。此卽臣已試僨敗之地,向緣朝著草創,承乏苟充,黽勉行公者八九朔,其憒憒不勝其任,人器之不相稱,彰露無餘,前後釁尤疊出,終至狼狽,斥免臣之不堪是任,已判斷成一案矣。今者意想之外,擧而復授,此何擧措也?六卿之長,何莫非重任,而東西兩銓,又其尤重者,夫人之才具地望,能稱其一者,固未易得之,況能兼長於兩任者乎?如或苟循其資級之相當,有若照例應遷者然,則此豈但其人之不幸,其必辱名器,而敗國事,有不可言,臣之自知甚明,誠有所萬萬不近似者。纔遞東銓,旋移西銓,又自西銓,更移東銓,兩年之間,不離二銓,臣身之終必壓減,固不可言。淸朝用人之苟簡,豈不重貽四方之譏笑耶?臣於此又有蹙恧,終不自安者。向者在是任時,臺劾所以斥臣者,實是搢紳之大羞辱,思之至今,不覺寢寐猶悸。本兵承命,已不免披猖,又於東銓,揚揚復踐宿趼,其將爲何如人,區區自畫,已決矣。除命荐疊,慙懍益深,恩數濫溢,罪釁滋加,至於史局本職未解之前,亦無察任之勢,荐牌之下,不得趨承,情地危蹙,轉動無路,玆敢悉暴衷悃,仰首呼籲。伏乞聖明,俯賜諒察,將臣新授職名,卽許鐫改,仍重勘臣違慢之罪,公私不勝萬幸,臣無任隕越祈懇之至云云。答曰,省疏具悉。天官移拜之命,意非偶然,卿其勿辭,從速行公。
戶曹判書李台佐疏曰,伏以臣,昨伏奉除旨,以臣爲知義禁府事者,臣固宜承命之不暇,而第臣忝帶藥院提擧保任之任,不敢兼刑獄之職,成一令甲,雖以臣所睹記者言之,故判書臣李彦綱·韓配夏,俱以內局兼帶之故,或遞刑判,或遞金吾,誠以御藥重地,事體至嚴而然耳。玆敢引例控免,伏乞聖慈,亟收臣知義禁之命,以存事例,不勝幸甚云云。答曰,省疏具悉。疏辭如此,知義禁之任,勉副焉。
午時,上御熙政堂。承旨持公事,玉堂召對入侍時,承旨吳命恒,侍講官鄭壽期,檢討官吳命新,假注書權顈,記注官睦趾敬,記事官柳時模,掌令鄭啓章,正言金重熙,同爲入侍。諸臣進伏訖,吳命恒進讀備邊司啓辭,會寧府使張漢相仍任事。上曰,允。又讀備邊司啓辭,本司武郞廳田雲祥,依例陞敍事。上曰,允。又讀平安監司李眞儉狀啓,江界聖廟香祝照例磨鍊下送事。踏啓字。又讀黃海監司李眞望狀啓,勅行向中和落後還營事。踏啓字。又讀李眞望狀啓,安岳郡守李錫祿仍差中營將事。踏啓字。又讀海美討捕使鄭齊奎啓本,起拜曰,今此啓本中,多有誤字,紙尾甚少,無踏啓字書判付之處,極爲非矣。推考警責,何如?出擧條上曰,依爲之。又拜曰,此皆治盜之辭,煩不敢盡達。抄讀强賊李益先等承款處斷,閑良李及等,依例論賞事。踏啓字又讀平安監司李眞儉狀啓,民瘼六條附陳事。踏啓字又讀宣惠廳草記,機張縣三軍門保米次知色吏及船人詳査後,一體究問事。踏啓字又讀工曹啓辭,津船改造事。上曰,知道。又讀備邊司啓辭,吏曹判書李肇,兵曹判書李光佐,戶曹判書李台佐,大司憲金一鏡牌招事。上曰,允。又拜曰,大政至今遷就,吏·兵判,連自政院請牌,而每事違召,此備局所以啓請牌招者,而至於戶曹判書李台佐,所帶戶曹及惠廳,俱是緊務,藥房亦有間日問安之事,而陳疏未承批,久爲引入,誠爲可慮。夫內局提調,兼察金吾,無明白定式,故以致如此,誠宜速下疏批,而使該曹稟處,或勿爲擬望,或仍爲兼帶,兩款中定式施行,似好,故敢達,而金一鏡則當國家危急之時,抗疏極言,忠勞多矣。頃以臺疏,有所難安,私書一着,雖或有失,何可以此一向引入乎?其所帶守禦使,軍務多滯,實錄都廳堂上,纂修甚重,備局有司之任,亦係緊要,許多曠廢,委屬可慮,雖連日請牌,每以前職疏批未下之故,撕捱至此,身帶緊任之疏,尤宜下念,先賜批答,故區區所懷,亦爲陳達矣。上曰,依爲之。戶判·大司憲事,出擧條又拜曰,吏曹參判鄭齊斗之疏,纔已下批,而有諦審之敎,臣取見其疏,則不過辭職而已。臣聞前此又有疏,而臣未及見,臣不敢知,今此批旨,竝答前日之疏耶?但原疏不下,夫諫戒之疏,或有留中之規,臣未知今亦留中耶?上無發落。鄭壽期讀綱目二十九編,上自春正月魏立太子,至射殺之,乃得免。命恒曰,請使下番讀之。吳命新遂讀自魏伐氐,至去如懸瓠。讀旣訖,壽期進講文義曰,魏孝文,於勳貴之臣,往往預許之以不死,使彼驕而抵罪,又從而殺之,然則其所以寵之者,乃所以禍之也。彼旣恃恩,輕於觸法,若從而殺之,是不信也。宥而免之,是法不行也,故刑賞者,非人君之所得私也,何可預許以不死耶?古者臯陶爲士,堯·舜無枉法,人君所當愼法,恩威竝行,恩或勝於威,失之私,威或勝於恩,失之剛,此誠人主監戒者處也。宋臣司馬光之言,實是的確之論,伏願殿下體念焉。命新曰,魏主得李崇守西邊曰,朕無西顧之憂,邊帥得人,則人心恃而爲安,盜賊不敢生侵侮之心。古語云,軍中有一韓,西賊聞之驚破膽,此誠得人守邊之效也。卽今百年昇平,文恬武嬉,至於將材,尤無所儲養,西北兵使·統制使之望,艱難備擬,乏人尤甚,古昔賢王,或簡拔於行伍亡卒之中,卽拜大將,如今士大夫子枝中,或有以勇略聞名者,固當搜訪勸武,雖在卑賤,亦宜奬拔以用,敢此仰達。命恒曰,我朝用人之道,專取門戶,卑賤之人,雖有才而終莫之用,豈有如許道理乎?昔鄭忠信以光州微賤之人,終能立功於國家危亂之際,人君用人之道,唯當毋論貴賤,培養而奬用矣。且豫讓國士遇則國士報,衆人遇則衆人報,夫爲人臣者,惟在人主所用之如何。顧今時雖昇平,不虞之備,不可不慮,唯在察識人才,奬拔而用之矣。命新拈出魏孝文上馬能擊賊,下馬作露板,唯傅脩期之語曰,脩期,卽傅永之字也。魏王稱之以字,蓋嘉其人而不名也。昔漢高祖,不名張良而曰子房,我朝文宗大王,不名成三問而曰謹甫,此皆出於人主愛惜人才,顚倒鼓舞之意,事雖微細,激勸人才之意,亦寓於此矣。命恒曰,文武俱備,實難其人,而傅永上馬能擊賊,下馬作露板,則可謂倉卒之間,能應製矣。近年以來,儲養之道,甚爲疏闊,至如文臣月課之類,亦皆廢閣,人才之索然,蓋由於此矣。臣因此文義,偶有所懷,亦係激勸之道,故敢有所達,故相臣文忠公南九萬,立朝五十年,文章事業,儘多可觀,先朝以手筆,下戚臣家,俯索其文集,而其時未及浄寫,故不得登覽矣。今聞其家,以私力方爲印出云,御覽件及國用若干件,令該曹印進,而不必用卷紙·貼紙,以厚紙印出似好,故敢達。出擧條上曰,依爲之。命新曰,程子爲講官,言於上曰,人主一日之間,接賢士大夫之時多,親宦官宮妾之時少,則可以涵養氣質,而薰陶德性,此誠格言也。卽今間日召對,進講綱目,而小臣學識鹵莽,未能探討旨意,仰補治道之萬一,極涉惶恐。臣嘗聞祖宗朝,有朝晝夕講,日三賜對之時,而至於夜對,尤是人主勤學之美意,先朝累次行之。卽今日氣和暖,儻於夜氣淸明之時,或賜夜對,命讀經史,臥而聽之,使政院·玉堂討論歷代治亂興亡,至於時政得失,生民疾苦,從容講究,則必有補益治道之效,惟冀體念。上曰,留意焉。講畢,掌令鄭啓章,正言金重熙進伏啓曰,請逆魁昌集·頤命,竝令攸司亟行斬屍,明正典刑。措辭竝見上上曰,勿煩。啓章啓曰,請亟寢遠竄罪人閔鎭遠放釋之命,仍令極邊遠竄。上曰,勿煩。又啓曰,請徑斃罪人舜澤,亟擧收籍之典。上曰,勿煩。啓章起拜曰,小臣,惶恐更達,舜澤之啓,非臣一人之見也。輿情莫不抑鬱,渠雖冥頑,不卽承款,不可以其徑斃而置之,故小臣,今日敢此煩啓。上曰,勿煩。又啓曰,請庭請議罷時,卿宰以下及三司諸人之合辭唯諾者,竝遠竄。上曰,勿煩。又啓曰,請前正言金礪極邊遠竄。上曰,勿煩。又啓曰,請門黜罪人趙榮福亟命遠竄。上曰,勿煩。又啓曰,請還收鞫廳罪人趙聖復·尹慤·柳星樞酌處之命,更加嚴鞫得情。上曰,勿煩。又啓曰,請還收金時發除刑推議處,洪彦度減死定配之命,竝令王府,更加嚴訊,期於得情,快正王法。上曰,勿煩。又啓曰,請凶賊任敞,亟正邦刑。上曰,勿煩。又啓曰,請朴昌輝·朴二松等,令攸司各別嚴刑究問正罪。措辭竝見上上曰,依啓。重熙啓曰,請門黜罪人兪崇,極邊違竄。上曰,勿煩。又啓曰,請懸千金之賞,購兩人之蹤,快正王法,以除後患。上曰,勿煩。命恒曰,如此臺啓,似宜允從矣。命新曰,明漣之子沇,雖甚微細,猶能貽害於國家,聞宇寬之子,極爲驍健,器之之子,雖曰自斃,亦涉可疑,果爲亡命,則事極絶痛。此等啓辭,不宜持難,而尙此靳喩,輿情誠甚悶鬱矣。壽期曰,今此臺啓,允從似宜,故惶恐敢達。上曰,依啓。又啓曰,請還收洪致中收用之命。上曰,勿煩。又啓曰,請姓金宮人疑似者,出付鞫廳,明覈正犯,快正王法。上曰,勿煩。又啓曰,請趙興弼·石之堅及鐵山府使李悟,竝拿鞫嚴斷。上曰,勿煩。命恒曰,如此之事,臺臣雖得於風聞,而有此論啓,虛實間唯當拿問處之矣。重熙曰,此事,唯當詳査明覈,誠有是事,則治其罪,無則赦之,一番拿問,斷不可已。上曰,勿煩。命恒曰,其錢不知用於何處,而以贜法論之,一千兩錢貨,此是大贜也,以臣區區,似不可不問矣。啓章曰,不査則無以辨其虛實,不可不拿問矣。上曰,依啓。又啓曰,請亟寢李森·申翊夏錄勳之命。上曰,勿煩。命恒曰,勘勳之事,甚爲重大,會盟之時,必告祭于天,尤不可不愼矣。彼森·翊夏若有應錄之功,則渠以武將,何敢屢違召命,終至於胥命耶?且以其疏觀之,當初自鞫廳,謄出罪人之招,指示跟捕之方,而渠則不過傳給軍官而已,非渠之所自設計,而卒錄元勳,渠之不安,蓋以此也。況今臺啓峻發,其收殺遲速,姑未可知,而渠之不敢應當,又倍於前矣。夫告天會盟,何等重事,而職此之故,漸至遷就,至爲未安。毋寧允從此啓,更爲勘錄,擇日擧行,則庶可成矣。上曰,依啓。又啓曰,請罪人洪錫輔,更命移送鞫廳,嚴訊得情,快正王法。上曰,勿煩。又啓曰,請還收春澤諸弟子姪中區別放釋之命。措辭竝見上上曰,勿煩。諸臣將退,命恒進伏曰,掌令鄭啓章,陳達之際,誤稱小人,推考,何如?重熙曰,承旨誤矣,臺臣,不得請推矣。遂以次退出。
上在昌德宮。停常參·經筵。
吳命恒啓曰,吏曹判書李肇,因備邊司草記,牌招事,允下,而陳疏入啓,不得出牌矣。疏批已下,同爲出牌之意,敢啓。傳曰,知道。
權以鎭啓曰,大司憲金一鏡未肅拜,執義洪廷弼,掌令鄭啓章,持平金始燁呈辭,掌令徐宗廈,疏批未下未出仕,持平尹東洙在外。今日以監察茶時之意,敢啓。傳曰,知道。
朴熙晉啓曰,檢閱尹容,以親病,陳疏受由,已過數日,卽爲牌招察任,何如?傳曰,允。
吳命恒啓曰,吏曹判書李肇,兵曹判書李光佐,今日又爲違牌,推考傳旨,今方捧入,而大政之至今遷就,事體極其未安。吏曹判書李肇,更卽牌招察任,兵曹判書李光佐,辭疏入啓,待下批,一體牌招,何如?傳曰,允。
以檢閱尹容牌不進,罷職傳旨,傳于朴熙晉曰,推考傳旨捧入。
權以鎭,以義禁府言啓曰,以京畿監司狀啓,刑曹粘目,草芝萬戶崔壽億,移本府處置事,允下矣。崔壽億,時在任所云,依例發遣府羅將,交代後拿來,何如?傳曰,允。
又以刑曹言啓曰,各道各樣狀聞啓下本曹文書,色掌書吏,例爲逢授,分給該掌矣。上年十二月黃海道全家罪人等,稟處狀啓,啓下本曹云,而色掌書吏李東植,文書浩繁之中,忘置不傳,終至見失,事甚可駭。掌吏則自本曹,從重科罪後,啓本更爲修啓之意,分付本道,何如?傳曰,允。
又啓曰,卽伏見刑曹草記,以黃海道啓下文書見失事,請書吏科罪矣。莫重啓下文書見失,不得擧行,其在事體,不可只罪下吏而止,請當該堂上推考,郞廳從重推考,何如?傳曰,允。
朴熙晉啓曰,檢閱尹容,旣有只推之命,所當更請牌招,而日勢已暮,明日待開門牌招,何如?傳曰,允。
權以鎭,以備邊司言啓曰,皇帝登極後,皇太后及皇后前方物,依辛丑年例封進事,定奪於榻前矣。太后尊崇後,例有皇帝前稱賀表文矣。令禮曹及藝文館,考例擧行,而皇后冊封文書,時未出來,方物預備,入送表文亦爲撰出,赴燕後冊封與否,問於禮部,以爲進呈之地,何如?傳曰,允。
又啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
上在昌德宮。停常參·經筵。
下直,永興府使韓範錫。
親傳香後,政院·玉堂·藥房問安。答曰,知道。
權以鎭,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
以檢閱尹容牌不進,罷職傳旨,傳于朴熙晉曰,推考傳旨捧入。
權以鎭啓曰,近以兩司之不備,臺諫及守令·都事,久未署經,遠地夫馬久滯,委屬可慮,漕運亦甚緊急,除在外未承批服制人員外,呈告未肅拜人員,竝卽牌招,以爲署經之地,何如?傳曰,允。
李世最啓曰,左副承旨呂必容,服制已盡之後,尙不肅謝,卽爲牌招察任,何如?傳曰,允。
朴熙晉啓曰,檢閱尹容,旣有只推之命,更爲牌招察任,何如?傳曰,允。
權以鎭,以司諫院言啓曰,正言柳壽垣,除拜有日,尙未署經。臺諫署經,備三員爲之者,自是古例,而大司諫臣李夏源在外,司諫臣柳述未肅拜,服制,只有獻納臣趙遠命,正言臣金重熙,在前如此之時,亦有二員開坐啓請署經之規,今亦依此例開坐署經之意,敢啓。傳曰,知道。
朴熙晉啓曰,上番兼春秋睦趾敬,入侍退出後,身病猝重,勢難察任,今姑減下,其代令該曹卽爲口傳差出,何如?傳曰,允。
吳命恒啓曰,吏曹判書李肇,連日違牌,事體未安,更卽牌招察任,兵曹判書李光佐,疏批未下,不得出牌,大政遷就,極爲可慮,何以爲之?敢稟。傳曰,牌招。
傳于李眞儒曰,外棺板一部,石灰二百石,送于內需司所捧處事,言于該曹。
傳于李眞儒曰,今此東平尉之喪,出於意外,慘悼之懷,愈久未已也。其令該曹,祭需一依淸平尉例,磨鍊題給。
李眞儒啓曰,吏曹判書李肇,兵曹判書李光佐,牌招不進,推考傳旨,今方捧入,而陳疏承批之後,元無情勢之可言,而一向撕捱,無意承命,非但大政之遷就可慮,其在分義,亦甚未安,竝更牌招察任,何如?傳曰,允。
又啓曰,吏曹判書李肇,兵曹判書李光佐牌招事,命下,而日勢已暮,待明朝出牌之意,敢啓。傳曰,知道。
呂必容,以義禁府言啓曰,以刑曹啓目,出身朴昌輝,移本府處置事,允下矣。朴昌輝今方待命於本府,卽爲拿囚之意,敢啓。傳曰,知道。
又啓曰,因御營大將魚有龜上疏,禁衛大將,令都提調兼察事,命下矣。曾前或有命招都提調之時,或有發牌郞廳,分付之規,今則何以爲之?敢稟。傳曰,發牌,分付。
領敦寧府事魚有龜疏曰,伏以臣於昨夕,伏承禁衛大將兼察之命,軍門體重,日勢且暮,未及疏籲,不得不隨牌趨命,而第伏念軍門大將有故,則都提調摠察,自是前例。顧今首揆兼帶禁衛都提擧,而無故行公,臣之不可仍因冒兼也,明矣。伏乞聖明,俯加諒察,亟收臣兼察之命,仍命都提調,依例摠察,以重事體,毋令臣昧然苟冒,以安私分,不勝幸甚,臣無任屛營祈懇之至。答曰,省疏具悉卿懇。疏辭如此,令禁衛都提調兼察焉。
行兵曹判書李光佐疏曰,伏以臣,伏荷天造,解脫銓銜,私心少安,感頌無極,不意恩旨遽降,以臣爲兵曹判書,今日此命,又奚而及於臣哉?驚惶震慄,方寸靡定,抑塞徊徨,罔知所以自處矣。臣之萬萬不合於此任,臣固自知之審矣,豈惟臣自知,抑亦一世之所共知,豈惟一世之共知,亦旣竊忝而試,可至於九朔之久,而絲毫無裨,窘拙百露,憒憒泯泯,不成頭緖,又奚特是也。凡所歷試,一無稱塞,移太宰則大拂物情,在廷尉則厚招非議,卒之聲罪狼藉,國人代恥辱名器,而累簡寄,無甚於此。辜恩負國,死有餘責,每一念至,寢驚夢愕,縱荷天地大度,寬臣重誅,亦宜顯加斥黜,爲他人戒。豈合於釋負之日,旋畀蔑效之地,席有餘暖,復使之盤礡哉?堂堂國家,擧措之不足以服人,乃如此,其何以視八方之觀瞻,臣亦何所藉而抗顔於位著,少效一日之責哉?且臣尤有怵然驚懼,而不敢一刻自安者。臣本薄祚,官秩過崇,一心惴惴,如不自保,乃於周年之間,自西銓而東銓,又自東銓而西銓,推遷改易,不出於兩者,若循環然。玆實挽近所未聞覩,有德而堪之,尙或致菑,況以鹵莾之實,當顚沛之餘,幾何其不僨事菑身,終陷大戾,十倍於前日所遭者乎?臣身螻蟻,固不足恤,恐亦非國家之利也。矧今需次之群彦,望實俱茂者,非一擧而授之,伊誰不可,而恩命獨偏於臣,有若捨臣而莫可者哉?噫,人臣事君,身非己有,苟使用適其當,惟宜鞠躬盡節,成敗利鈍,顧安足計,而至於己試罔效,明知其不可再誤,而猶且貪進不止,履盛不休,妨賢路而病國政,終致身與國,均受其敗者,參之公私,揆以義理,其亦何所當哉?惟有蒙被大何,誠不敢以身冒此,於是而臣之計決矣。數日之間,五違召命,席藁私次,瀝血哀籲,伏乞聖上,父母恩慈,亟垂顧復之仁,將臣新授西銓職名,先賜遞改,仍命竝遞臣兼帶諸任,重勘臣違命之律,俾臣得以斂跡守分,收息黥補劓之效,頒恩祝聖,圖隕首結草之報,不勝至願。答曰,省疏具悉。卿其勿辭,從速行公。
癸卯二月十四日午時,上御熙政堂。承旨持公事,召對入侍時,同副承旨李眞儒,侍讀官尹游,檢討官吳命新,假注書李挺龍,記注官睦趾敬,記事官柳時模入侍,進伏訖。李眞儒讀平安監司李眞儉,罷黜中和府使徐命淵狀啓。次讀黃海監司李眞望,三月朔新生靑魚未得封進待罪事,狀啓。上曰,勿待罪事,分付。又讀平安監司李眞儉,以勅行離營事,狀啓,眞儒讀公事訖。尹游持冊而進伏,讀綱目魏孝文帝紀,自魏攻義陽,止脁不敢相見。吳命新繼讀綱目,自秋七月魏省宮掖費,止至順陽走還。講訖,游起伏奏曰,魏李彪雖曰,不避貴戚,事多專恣,未免訐直,亦終以訐直敗,凡人主用人聽言之道,不可不審也。又曰,魏主省宮掖之費,以給軍賞,誠爲美事也。飢饉與師旅無異,而目今諸路荐荒,經費蕩然,急先之務,唯在節損而已。近日筵臣,以節損之言,頻頻仰白,殿下想必加意,而殿下如欲節損,必自宮掖始,宮中盡節省之道,則其所觀感而從化之,捷如影響,生民亦庶幾受其惠矣。命新奏曰,齊·魏自是相敵之國,齊加兵於魏,則朱子書以侵字,魏加兵於齊,則書以伐字。蓋以北朝,簒逆相仍,故必以伐字書之,以彰其罪,雖一字之間,春秋衮鉞之義嚴矣。又曰,魏若守隘,首尾俱急云者是矣。守隘自是兵家要政,易曰,重門擊柝,以禦暴客,坎卦又言,王公設險,以守其國,此言關防之不可不守也。我國關隘,則南有鳥嶺·竹嶺,西有曉星嶺·洞仙嶺·靑石洞,北路則重關複峽,尤爲險阻,朝鮮以善守,名於天下者,蓋以我國多險阻故也。以唐太宗神武,敗於安市,隋煬帝百萬之師,爲魚於薩水,而至于本朝,壬辰則不守鳥嶺,使佞賊如入無人之地,丙子則不知守洞仙嶺等險阻,使北虜數日之內,直到京城,天步蒼黃去邠,生民多死鋒鏑,至今思之,誠甚嗚咽。臣嘗見高麗史,以岊嶺爲西路第一關防,以重兵留鎭,雖尋常行人,不得任意踰越,必有符文然後過去。小臣以輿地勝覽考之,岊嶺卽今之洞仙嶺也。我朝則不設鎭守,未知何故?大凡守隘之道,不但爲緊於臨陣對敵之時,雖時平無事之日,亦當預講,故敢達。上曰,唯。
李眞儒啓曰,臣傳諭於左議政崔奎瑞,其所懷,已悉於書啓中,纔經睿覽,而臣至其家,則以野服,祗迎門外,臣奉安批答於堂中案上,則四拜於庭下,就堂中展覽後,迎臣於室中,敬而待之,而白髮韶顔,神氣康寧,雖使之當百責,無所不逮,至於臥閤論道,則自有餘裕,而遜于荒野,當此艱虞之日,不能展其抱負,甚可惜也。其言曰,離違京闕,殆將三十年,君臣大義,漠然阻絶,有時念及,不覺愴悼國恤奔哭之外,前後國家大禮,皆未進參,相職未解之前,雖承恩召,萬無轉動之勢,儻荷聖明,俯察許遞,則卽上休致之疏,容竢准請,以奉朝賀,往來輦下,時奉朝請,是吾區區所自期,誰能有爲我仰達者乎?臣答曰,大僚進退之節,非承宣之臣所敢仰陳,僚相去就,雖時任大臣,亦難陳白,上徹天聽,似無其路云云。臣與大臣,私相酬酢說話如此,故敢此悉陳矣。上曰,唯。又啓曰,臣之今番奉命往來之地,不過百餘里,而歷路驛馬無來待者,故因把兵曹驛馬矣。因把越站,固知有罪,而王命不可稽滯,不得已越把,卽今驛馬,雖曰盡往勅行,若有餘數,則苟簡豈至於此乎?脫有緩急,將無以傳命矣。臣曾以御史,竣事還朝,行至恩津,以栗木敬差官之行過去之,故無馬可遞,致令半日,濡滯外方,驛路之凋弊,據此可知矣。細聞凋弊之由,則驛馬位田畓,有形勢士夫家,圖占耕食,不肯準給其穀稅,驛馬稍好者,則太僕奪取,而不給準價,士夫之有勢力者,圖囑納馬,馬則不好,而厥價則太重,或至數百金,驛路凋弊,職由於此。爲郵官者,或中庶或年老蔭官,多不擇人,侵虐驛卒者,比比有之,監司亦不嚴飭,馬政馹路,將不免絶站,事之寒心,莫此爲甚。自今諸道監司處,各別申飭,驛馬位田畓,絶勿許給於士夫家,察訪拘於形勢,士夫家馬匹之不合於郵乘者,勒授馬主,徵給陪價者,隨現嚴治,察訪及士夫,竝繩以重律,太僕之奪取驛馬,雖難猝防,令兵曹定其準價,入啓定式,太僕若不遵朝令,依前給廉價勒奪,則當該郞官論罪,分付政曹,察訪各別擇差,則庶或爲矯弊之道,故敢達。上曰,竝依此爲之。出擧條又啓曰,黃海監司全家罪人稟處狀啓,前年十二月下該曹,而尙不覆啓,昨者刑曹,以文書見失,只請罪下吏,事甚未安,本院纔已請推堂郞矣。凡干文書,三日內回啓,自是定規,道臣狀聞,逾年不爲回啓,今始以見失爲言者,尤極駭然。近來百隷怠司,庶務叢脞,當此新化之初,若不別樣申飭,則將無以振作頹綱。自今以後,各該曹回啓文書,過三日定限,則本院隨卽論責,申明舊典似宜,文書見失之當該郞官,推考薄罰,未足以懲其罪,而本院問備之外,無他責罰之道,故不得已只請推考矣。其罪則雖汰去,未爲不可,惟在自上處分,故敢達。上曰,依爲之。出擧條游啓曰,眞儒之請汰刑曹郞官,事涉未安,推考,何如?命新曰,眞儒雖措辭仰陳,而承宣居問備之地,請推則可,請汰則有關後弊矣。眞儒曰,旣已措辭仰達,則有何請推之事乎?上無發落。眞儒又啓曰,堂下別星乘轎及延餞慰使乘轎禁斷事,小臣曾已陳達蒙允矣。延慰使年老之人居多,而下去時,奉御帖乘轎作行,事體未安,故有所仰達申禁矣。似聞今番勅行時,亦有乘轎往來者云,朝綱解弛,國禁不行,事極駭然,分付三道監司,今番冒禁乘轎者,摘發科罪,何如?上曰,依爲之。擧條又啓曰,臣以疏章批答之事,前後屢次仰達,極知惶恐,而疏章未下批者,至於一百六七十度,其中身帶要任,而未承批之故,不敢行公者,亦多有之,以致庶務淹滯,極爲悶鬱。小臣曾已分類抄啓,而久無處分,若使諸承宣,時時入侍,展讀於榻前,辭職及所懷疏,區別下批,或下備局·該曹,則似無積滯之患矣。上曰,當留意焉。奏事畢,諸臣以次退出。
上在昌德宮。停常參·經筵。
夜二更,月入太微垣內。
藥房都提調臣趙泰耉·提調臣李台佐·副提調臣李世最啓曰,伏未審日間,聖體,若何?大妃殿氣候,亦復何如?今日是入診日次,臣等率諸醫入侍,詳察聖候宜當,不任區區之慮,敢來問安,竝此仰稟。答曰,知道。無事。慈殿氣候安寧矣。勿爲入診。大妃殿·中宮殿,藥房問安。答曰,知道。
賓廳次對,進不進單子。傳于權以鎭曰,後日來待。
朴熙晉啓曰,翰林上下番,俱爲違牌坐罷。史官重地,連以兼春秋入直,事體未安。兼說書曺命敎,旣已新薦應講,令該曹口傳付職,何如?傳曰,允。
吏曹口傳政事,以曺命敎爲檢閱。
權以鎭啓曰,新除授藝文館檢閱曺命敎,時在黃海道信川郡其父任所,斯速乘馹上來事,下諭,何如?傳曰,允。
又啓曰,吏曹判書李肇,兵曹判書李光佐,今又違牌,推考傳旨,方爲捧入,而屢招不進,已極未安,大政遷就,亦甚可慮。竝更爲牌招察任,何如?傳曰,允。
又以禮曹言啓曰,己亥年,因禮官陳達,凡陳試之類,小增廣則付於小增廣,大增廣則付於大增廣,而至於監試初試,則毋論大小增廣,而混付事定奪矣。其時禮官之意,蓋以小增廣初試額數,則二百四十人,而大增廣則三百八十四人,數之多寡懸殊,而至於監試,則初試額數之相同,故有此稟定,而第伏念增廣之科,異於式年,乃是不常有者,而至於大增廣,則尤所罕有,若使陳試之人,各付其科,則不但無可付之期,而實有乖於同慶之意,似當毋論大小增廣,一切許赴,而事係變通,議大臣稟處,何如?傳曰,允。
又以備邊司言啓曰,吏曹判書李肇,兵曹判書李光佐,陳疏承批之後,累度違牌,尙不應命,都政之一向遷就,誠爲可慮,而今則兩銓,少無可引之嫌,不念國體,專事撕捱,揆以分義,豈容如是?竝推考,更爲牌招,以爲速行大政之地。守禦使金一鏡,引入已久,重務多曠,累度違牌,無意行公,亦卽牌招察任,何如?傳曰,允。
呂必容啓曰,吏曹判書李肇,兵曹判書李光佐,守禦使金一鏡,因備局草記,牌招事,命下,而今已日暮,待明朝出牌之意,敢啓。傳曰,知道。
權以鎭,以備邊司言啓曰,生民休戚,係於守令,而近來多不擇人,民受其害者,間或有之,可合守令之才,別爲薦進事,定奪於榻前矣。薦主人員,依前例別單書入,勿論文武蔭官堂下參下,曾經守令與否,使之薦進,誤薦者依法典論罪,而各薦三人。京則三十日,外方中道四十日,遠方五十日定限薦聞,自廟堂,更爲抄擇啓下後,付之吏曹,以爲調用之地,何如?傳曰,允。
李世最,以賑恤廳言啓曰,因黃海監司李眞望狀啓,丙申本廳移轉詳定米七千石,還給本道事,自廟堂覆啓,分付矣。丙申年間,本道詳定有裕,本廳經用匱乏,故七千石之米,請得作錢上來,已用於賑資,而本道形勢,雖曰切急,此與貸用移轉有異,則到今八年之後,有此請給之請,殊甚不當,而且本廳遺在蕩殘,以卽今事勢,決不可還爲出給,以此意,分付本道,何如?傳曰,允。
獻納趙遠命,持平金始燁啓曰,請逆魁昌集·頤命,竝令攸司,亟行斬屍,明正典刑事。答曰,勿煩。獻納趙遠命啓曰,請門黜罪人兪崇,極邊遠竄事。請還收洪致中收用之命事。請姓金宮人疑似者,出付鞫廳,明覈正犯,快正王法事。請罪人洪錫輔,更命移送鞫廳,嚴訊得情,快正王法事。請還收春澤諸弟子姪中區別放釋之命事。答曰,勿煩。持平金始燁啓曰,請亟寢遠竄罪人閔鎭遠放釋之命,仍令極邊遠竄事。請徑斃罪人舜澤,亟擧收籍之典事。請庭請議罷時,卿宰以下及三司諸人之合辭唯諾者,竝遠竄事。請前正言金礪,極邊遠竄事。請門黜罪人趙榮福,亟命遠竄事。請還收鞫廳罪人趙聖復·尹慤·柳星樞酌處之命,更加嚴鞫得情事。請還收金時發除刑推議處,洪彦度減死定配之命,竝令王府,更加嚴訊,期於得情,快正王法事。請凶賊任敞,亟正邦刑事。答曰,勿煩。措辭竝見上
上在昌德宮。停當參·經筵。
世宗大王忌辰齋戒。
權以鎭啓曰,大司憲金一鏡未肅拜,執義洪廷弼,掌令鄭啓章,持平金始燁呈辭,掌令徐宗廈疏批未下,未出仕,持平尹東洙在外。今日以監察茶時之意,敢啓。傳曰,知道。
朴熙晉啓曰,今日持公事入侍日次,而國忌齋戒相値,頉稟。傳曰,知道。
李眞儒啓曰,吏曹郞廳來言,守令有闕,政事,何以爲之?取稟。傳曰,過國忌後爲之。
呂必容啓曰,兵曹判書李光佐,今日又爲違牌,推考傳旨,纔已捧入矣。陳疏批下之後,更無情勢之可言,而不念分義,一向撕捱,其在事體,誠極未安,大政之遷就,亦不可不慮,更爲牌招,何如?傳曰,允。
李眞儒,以禮曹言啓曰,曹啓辭,己亥年因禮官陳達,凡陳試之類,小增廣則付於小增廣,大增廣則付於大增廣,而至於監試·初試,則毋論大小增廣,而混付事,定奪矣。其時禮官之意,蓋以小增廣初試額數,則二百四十人,而大增廣則三百八十四人。數之多寡懸殊,而至於監試,則初試額數之相同,故有此稟定,而第伏念增廣之科,異於式年,乃是不常有者,而至於大增廣,則尤所罕有。若使陳試之人,各付其科,則不但無可付之期,而實有乖於同慶之意。似當毋論大小增廣,一體許赴,而事係變通,議大臣稟處,何如?傳曰,允事,命下矣。議于大臣,則領議政趙泰耉以爲,陳試許赴之規,式年與增廣,則固不可混同許付,而至於大小增廣之區別,則太涉苛細。小科,旣令勿論大小許付,則大科,宜無異同。且增廣,是不常有之慶,而年久陳試,分揀大小,或許或否,實有乖於同慶之意。似當依該曹啓辭施行,而事係變通,不敢以臣臆見擅斷,伏惟上裁。右議政崔錫恒與領議政議同。領中樞府事金宇杭,左議政崔奎瑞在外,不得收議。大臣之議如此,上裁,何如?傳曰,依領相議施行。
吏曹參判鄭齊斗疏曰,伏以臣,所授職名,久而未遞,無所逃罪,不得不仰而自暴,以祈天鑑。伏承批旨旋降,而不有勘處,復加寵異,矧而謙抑滋至,奬諭太重,不知聖明,何取於愚賤,而眷私?若是卽臣之懇辭愈迫,而聖旨愈篤,臣於是益復窮蹙,進而不敢復有陳乞,退而又無所自容,泯伏俟罪,以聽改命,亦有日月矣。凡臣前後所懇,無非以其名數之實,竊效循分之義,區區短垣,有不敢踰者。今而申籲至此,不避架疊,亦無復外此而敢言也。惟其積累之及,至使位著曠缺,天職有廢,閱月經時,以爲大妨於朝政,其於國事,何如也?身居草莽,虛竊寵命,偃伏自如,以干邦憲,臣身罪戾,又何可言?玆又不敢不以仰露自劾,以請威命。伏乞聖明,亟許回燭,刊罷臣先後濫授之職,仍付有司,論其輕重,以彰其罪,俾臣得以涵泳聖澤,以盡垂死之殘喘,臣不勝大願,臣無任瞻天望聖激切祈懇之至。壬寅十一月入啓答曰,省疏具悉。前牘之批,已悉至意,更何多誥?卿其勿辭,幡然造朝,以補否德。
掌令徐宗廈疏曰,伏以臣,日前違牌,實出於病勢之萬分難强,縮伏惶悚,恭俟重譴矣。聖度天大,罰止問備,臣銜恩感激,固宜陳力造朝,以效一日之責,而第臣宿痾,一向添劇,腰疼而不能轉側,脚痺而不能運步,床褥之間,臥起須人,戶庭之內,蹣跚恃杖。重以膈痞之症,乘時發作,全廢飮啖,元氣薾然,以此病狀,萬無奔走供職之望。太廟展謁,是何等盛禮?而職在侍從,未克隨駕,臣罪至此,益無所逃,自顧懍惕,靡所容措。噫,至微如臣,至愚如臣,何敢爲一毫便身之圖?而賤疾沈篤,辜負職責,分義都虧,合被萬戮。伏乞聖慈,憐臣危喘,諒臣至懇,所帶憲職,亟許鐫遞,仍治臣瘝曠之罪,以警具僚,以安私分焉。抑臣於內官崔泓奪告身之命,竊有所慨然者,泓之罪名,旣以排軋君父爲敎,夫排者觝排之謂也,軋者傾軋之意也。渠以刑餘之賤,雖在凡人,宜不敢若是其無憚,況於君父之尊乎?果如聖敎,則宜置重辟,而金吾稟奏,殊涉糢糊,末乃勘之以惟輕之律。律與罪名,不相襯着,聽聞所及,莫不駭訝。臣意以爲,自上明示排軋事狀,亟令王府,更加嚴覈,以解中外之惑,斷不可已也。閹宦所坐,事係內間,有非外朝之所可知者,而第以聖敎觀之,所關固非細矣。臣方病伏涔涔,而旣忝言責,不容含默,略此附陳於丐免之章,伏願聖上採納焉。正月入啓答曰,省疏具悉。奪告身之律,自擬其排軋之律,不必加律矣。爾其勿辭察職。
持平尹東洙疏曰,伏以螻蟻微臣,跧伏草莽,千萬意外,除命遽下,祗奉隆旨,驚惶罔措。伏念臣質魯才下,百無可取,而猥玷薦章,濫通仕籍。蓋自丙戌以後,前後所叨,罔非踰涯。臣恧縮恐懼,不敢冒當,恩不得謝,命不得趨,徒積違慢之罪,難逭法義之誅。逮至丙申,臣家爲人所陷,臣之曾祖臣宣擧,從祖臣拯,俱被汚衊之名,竝蒙追奪之律,臣含冤抱痛,崩心刺骨,一如窮人之無歸者,今已七年于玆矣。幸賴我聖上,明竝日月,燭及幽隱,深追先王之遺意,洞察讒口之巧誣,旣命昭雪臣兩代冤枉,因以追復舊秩,恩浹泉壤,榮動瞻聆,幽明感激,闔族聚泣,只思古人隕結之義,以祝天恩之罔極而已。乃於此際,叨此寵命,固當趨詣轂下,一肅天陛,以謝感祝之微忱,以伸分義之萬一,而顧臣盜竊之實,終有所不敢冒進者,玆敢不避僭越,猥陳情狀,以蘄聖慈之垂察焉。臣以世祿之裔,本非尙志之流,只緣氣質尫孱,未免早抛擧業,區區初心,亦不欲浪過一生,而因循成習,憒憒無稱,人以其不事公車,而或意有實地之功。又臣家世業儒,而臣自幼,常供灑掃於臣從祖之門,敎誘之意,非不勤篤,而庸下之姿,無所肖似。人之不知者,又意其或有得於家學,因此二者,致有游聲,名旣浮實,官又浮名,節次輾轉,以至於此,臣心慙懼,若隕淵谷。臣之庸虛,如上所陳,而格外殊恩,萬不近似,不稱之服,臣猶自愧,彼其之刺,人謂斯何?此臣所以聞命以來,俯仰跼蹐,揆分揣義,日夜憂恐,寧伏違命之誅,不敢爲赴召之計者也。不然,受恩如天,固非糜粉之所可仰報,幼學壯行,又是爲士之素所自期,豈敢頑如木石,不思趨走之義,守其窮陋,甘以溝壑爲分也?伏乞聖慈,察臣分外虛名,不堪苟充於徵召,諒臣眞情自鳴,不敢飾辭於君父,還收召旨,亟賜鐫削,以重公器,以安賤分,千萬幸甚。壬寅十一月入啓
持平兼進善尹東洙疏曰,伏以糞土賤臣,頃蒙誤恩,纔上猥疏,冒陳情私,而跡涉偃蹇,罪積違逋,日夜踧踖,誅殛是俟。又於千萬意外,復有春坊除命,一月之內,召旨再降,而不拘資級,因又兼授,尤是格外之格外,臣駭惶震悼,鑽地不得,顧臣庸陋之實,盜竊之狀,前疏所陳,旣已畢露,伏想日月之明,亦必照燭無遺矣。噫,風憲本職,已萬不稱,而講院兼任,尤異前例,臣是何人,濫叨殊榮異渥,愈往罔極?臣誠徊徨憂恐,罔知所以措躬也。如使臣,果有才學,可堪任使,則士生斯世,所願何事?幼而學之,壯而欲行之,幸逢聖明之朝,得荷收召之恩,策名明廷,當官盡心,仰答鴻恩,俯遂微願,豈臣之所不欲者?且臣初非藏修自重之倫,又非物外長往之流,本以世祿之裔,粗識分義之嚴,恩加而不知謝,命召而不得趨,自蹈亂倫之罪,以速犯義之誅,亦豈臣之所自願也?誠以盜虛無用,明甚自知,君臣之義,雖莫逃於天地之間,大夫之招,終不敢於虞人之分,此所以終始守株,甘心溝壑,不敢爲進身轂下,肅恩天陛之計者也。伏乞聖慈,察臣庸虛,終不可責以實用,諒臣呼籲,初不敢出於假飾,亟命將臣本兼職名,一倂鐫削,仍治臣逋慢之罪,以肅朝綱,以安微分,千萬幸甚。臣於新命之下,卽當更籲,而頃陳哀懇,未承聖批,一般辭說,不敢屢瀆,姑且縮伏,以俟譴免矣。今已逾月,迄無處分,而分外恩命,久在身上,一日虛帶,實添一日之罪,萬不獲已,敢復申暴,猥越煩瀆,罪尤萬殞。臣不敢冒當匪分之職,而以名係朝籍之故,曆書頒降,照以職例,春宮賜送,連沾恩澤,辭謝無路,若固有之,臣心慙恧,尤增惶蹙,臣無任瞻天隕越席藁戰慄之至。壬寅十二月入啓答曰,省疏具悉。進善之職,地望自別,當今之世,捨爾其誰?須勿控辭,幡然就朝,補翼東宮。
上在昌德宮。停常參·經筵。
世宗大王忌辰。
未時申時日暈。啓。
呂必容啓曰,大司憲金一鏡未肅拜,執義洪廷弼,掌令鄭啓章,持平金始燁呈辭,掌令徐宗廈呈辭未出仕,持平尹東洙在外。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
江原監司鄭思孝疏曰,伏以臣,衰鈍譾劣,無所比數,雖閑官冗職,猶懼不稱,千萬夢寐之外,猥叨方岳寵除,驚惶感激,不知置身之所也。夫藩臬之職,任大責重,苟非其人,無以彈壓列邑,撫綏一道。況關東地瘠民貧,加以荐歲飢荒,顚連相繼,方在倒懸之中,爲今按道之責,較他時尤重,其不可人人而輕授也決矣。顧臣人微望輕,才短慮拙,若不自揣量,苟然冒據,則必有僨事之患,難免負乘之譏。其孤負委寄之恩,貽累則哲之明,爲如何哉?反復思惟,斷無承當之望,不得不疾聲呼籲於天地父母之前。伏乞亟遞新除職名,回授可堪之人,以重名器,以安私分,千萬幸甚。答曰,省疏具悉。卿其勿辭,速往欽哉。
上在昌德宮。停常參·經筵。
吳命恒啓曰,今日持公事入侍日次,而賓廳引見相値,頉稟。傳曰,知道。
呂必容啓曰,今月十五日賓廳進不進單子,傳曰,後日來待事,命下矣。今日大臣以下,齊會賓廳云。兩司當爲入侍,而大司憲金一鏡未肅拜,執義洪廷弼,掌令徐宗廈·鄭啓章,持平金始燁呈辭,持平尹東洙,大司諫李夏源在外,司諫柳述未肅拜,獻納趙遠命,正言金重熙呈辭,正言柳壽垣陳疏,無一行公之員。除在外外,呈辭未肅拜·陳疏人員,竝牌招,以爲推移入侍之地,何如?傳曰,允。
以司諫柳述,獻納趙遠命牌不進,罷職傳旨,傳于李眞儒曰,推考傳旨捧入。
兵曹口傳政事,副司直柳鳳輝。
呂必容,以備邊司言啓曰,都目大政,至今遷就,貶罷守令之代,尙未差出。各邑夫馬上來,留滯京邸,貽弊甚多。頃者令次官差出之命,旣未擧行,吏曹判書李肇,已爲出仕。今日政,使之差出,不多日內,催促發送之意,,分付該曹,何如?傳曰,允。
禮曹判書柳鳳輝三度呈辭。傳于吳命恒曰,只遞本職。
傳于呂必容曰,大臣·備局堂上引見。
有政。吏批,判書李肇進,參判鄭齊斗在外,參議李明彦進,左承旨吳命恒進。
吏批啓曰,褒貶居中居下守令之代,今當差出,而參議李明彦,以服制不進,卽爲牌招,以爲同參政事之地,何如?傳曰,允。
吏批承旨啓曰,今日開政後,參議李明彦,以政注間意見不合,先爲起居,判書李肇,以此難安,亦爲出去。政事不得爲之之意,敢啓,傳曰,知道。
兵批,行判書李光佐未肅拜,參判金致龍受由在外,參議朴彙登進,參知鄭楷式暇,左副承旨呂必容進。
兵批承旨啓曰,本曹有窠闕,而判書在外,無送西之事,無政事之意,敢啓。傳曰,知道。
吳命恒啓曰,吏曹判書李肇,參議李明彦,開政之後,因一政注之不合,竝爲出去,事體顚倒,不可無警責之道。判書李肇,參議李明彦推考,竝爲牌招開政,何如?傳曰,允。
又啓曰,副應敎鄭壽期,因臺疏徑出,所當直捧禁推傳旨,此與無端徑出有異,推考警責,何如?傳曰,允。
呂必容,以兵曹言啓曰,今十七日武臣堂上朔試射日次,而因國忌相値,不得爲之。二十日文臣朔試射,當爲設行,而訓鍊院·慕華館,俱以增廣會試,一二所設場,他無可合處所。使之依近例,移設於御營南小營之意,敢啓。傳曰,知道。
李眞儒,以備邊司意啓曰,宣惠廳堂上韓配夏卒逝,代行兵曹判書李光佐,差下察任,何如?傳曰,允。
戶曹判書李台佐疏曰,伏以臣之老母,方在臣弟臣衡佐忠州牧任所,而年踰八耋,衰病已甚。臣係官于朝,離側日久,居常憂懍,寢食靡安矣。卽接臣弟所報,臣母自數日前,流痰凝結於左頤下,觸寒浮高,刺痛甚苦,且有紅暈,將有風丹之漸云。臣自聞此報,方寸慌亂,不能自定,急於歸護,不暇請由,玆敢投章徑發。伏乞聖慈天地父母,俯賜矜察,亟遞臣本兼諸任,俾重務毋曠,仍治臣任情徑行之罪,以警具僚,不勝幸甚。答曰,省疏具悉。卿其勿辭,救護母病。
癸卯二月十八日午時,上御熙政堂。大臣·備局堂上引見入侍時,領議政趙泰耉,右議政崔錫恒,行司直沈檀,判尹尹就商,左尹金重器,禮曹參判李師尙,江華留守沈壽賢,同副承旨李眞儒,副應敎鄭壽期,掌令徐宗廈,假注書李挺龍·金浩,記注官尹晉,記事官柳時模,同爲入侍進伏訖。趙泰耉起伏問曰,近日聖體,若何?上曰,無事。大妃殿氣候,若何?上曰,安寧矣。近來水刺寢睡之節,亦復加勝乎?上曰,有加矣。丸藥新劑以入,連爲進服乎?上曰,進服矣。凡治攝病患之道,藥物調養,得力多矣。其所劑入之藥,多進久服,可以責效,雖或小小服之,連日進御事敢達矣。日氣漸向溫暖,喉乾引飮之症,何如?上曰,差減矣。薺苨茶·甘豆湯各五貼,連以五日日次進御,此二茶亦爲進御乎?上曰,進御矣。泰耉因啓曰,黃海監司李眞望,狀請豆田災及賑廳錢,以爲賑活之資云,而豆田災,今已後時,固無可論,賑廳錢則當初廟堂,以從優劃給之意,覆啓矣。該廳以經費之匱竭,稟塞不許,此實由於事勢之不得不然,置之,何如?上曰,依爲之。出擧條又啓曰,全羅監司黃爾章,以濟州牧使崔烷病重廢務之意馳啓,至請令廟堂稟旨處置云。未知崔烷病勢輕重之果如何,而濟州自是絶島,海程險遠,不得任意往來。今雖許遞,交符還歸之際,當費了半年,其間病勢,亦必差愈,崔烷勿遞仍任,何如?上曰,依爲之。擧條又啓曰,今見咸鏡監司韓世良狀啓,則會寧前府使柳貞章築城時,請得本府所在各衙門會付米一千石,以爲役糧之地,而覆啓行會之際,城役已完。故欲爲分給於前後役夫之勤勞者,以示朝家酬勞之德意云,而此實無名之饋,且邊上穀物,不可輕散,姑爲留置,以爲賞格之資,似爲得宜,以此分付,何如?上曰,依爲之。擧條又啓曰,今見慶尙監司李廷濟狀啓,則左右兵營,以諸色軍逃老有闕之代,一倂充定之意,嚴督各邑。當此窮春,賑事方急,而搜括閑丁,民多繹騷。當初朝家隨便充補之令,本非一時盡數代定之意,而該營催督,各邑難於奉行。凡干逃老充定之規,不必歲抄時一倂爲之。各邑可合閑丁,隨得隨代,連次報營,一邊收布,則此爲良法。請以此意,申明知委於各邑云。廷濟狀辭,極爲便好,依此施行,何如?上曰,依爲之。擧條又啓曰,槐院參下積滯,未有甚於近年。故上年槐院啓辭,丁酉榜以上,竝變通陞六,而其中方帶職名者,自可計仕陞六,故姑令待其仕滿之期矣。其時司錄南壽彦,以丁酉以前榜,不得出六矣。其後遞職,今無歸屬處,似當一體陞六。且五十無一資者,登第出六,乃是法典,而其後五十登第者,毋論有資無資,竝許陞六事定奪。近年以來,又以文參下積滯,年五十者,竝依此例,陞六事定式矣。卽今槐院參下中,朴履文·黃浚,自如察訪李重觀,旣已年滿,亦竝依定式陞六,何如?上曰,依爲之。出擧條崔錫恒啓曰,今此壬辰榜吳遂元·李眞伋·李獻章等三人,所當付職例遷,而第此人等,俱以名家子弟,有聲稱之人,無端削科,十年廢棄,到今公議,莫不稱屈。依槐院積滯人變通陞六之例,特爲陞岀,恐合於疏通滯鬱之道,故敢此仰達。上曰,依爲之。出擧條又啓曰,壬辰榜中李獻英,不幸身死。生存者旣已陞六,則死者亦宜有追贈之典。聞有已行之例,故敢此仰稟。上曰,依爲之。出擧條又啓曰,臣有惶恐不安之端,敢此仰達。臣於頃日筵中勘勳定奪時,與領相相議,以李森·申翊夏當錄之意,陳達蒙允矣。日昨因臺啓,又有還寢之命。討逆之後,果有元勳,則聖明卽當下敎,臣等亦當仰達,何苦而遷就至今乎?蓋今番鞫獄,與前懸殊,上變人外,旣無前期詗察之事,又無預間指告之人。以此外議紛紜,莫適所從。如大疏七臣與十六人論啓臺官,條貫自別,俱不當擧論之意。臣於前後筵中,已盡陳白,而至於左右捕將,誠有顯著可紀之功,故廣詢於廟堂諸宰,至於榻前勘定矣。臺啓中以爲,雖不爲全無功勞,亦不過漢祖所謂逐殺獸兎之功,末乃以一時微勞,苟且勘錄,使國家盛典,草草彌縫云云。臣於此竊不勝瞿然漸悚之至。如臣無似,忝叨鼎席,素乏地望,爲世所輕,凡所猷爲,動拂時議,被人誣斥,前後非一。況此勘勳,何等重事?而完定旣久,會盟又近,近日臺論猝發,終至反汗。到此地頭,實無善後之策,此皆臣尸居其職,觸事憒憒之致,將何顔面冒居百僚之上,晏然行公乎?伏乞聖慈,俯諒危懇,亟削臣職,以勵他人,改卜賢德,以幸國事,不勝大願。上曰,勿辭。泰耉曰,右相以難安情勢,有所仰達,則小臣旣已同參。臣亦於此,不勝惶悚。顧臣情跡難安,疾病且痼,斷無供仕之望。而天眷曲至,不許改正,不得已强病出仕,黽勉冒承,而以情以病,尤不堪重任,前後屢請鐫削,而殿下不體下情,終靳兪音,抑鬱之懷,敢此仰達。上曰,安心行公。
李師尙啓曰,臣方句管錄勳,故敢此仰達。錄勳事自上旣允臺啓,似當有更勘之擧,必有聖明處分,然後可以奉行矣。會盟日字,屢次差退,有傷國體,今日自上明白下敎,何如?錫恒曰,臣於勘勳事,固不當參涉,而旣已發端,亦何敢不盡所見乎,若有元勳當錄之人,則何不趁卽仰達乎?初無元勳之故,以李·申兩人,有顯著之功,故仰稟勘定矣。今因臺啓,至於削勳,依盧永孫例,以單勳勘定外,無他道理,且參會盟祭功臣子孫·忠義之類,多數上來,等待之際,其弊不貲,斯速定奪,改卜日會盟,亦似無妨矣。上曰,何如?泰耉曰,功若有顯著之人,則一則一,二則二,三則三,四則四,可矣。自上親定元勳,則元勳分等勘勳,自是應行之,例也。今則不然,睦虎龍告變之外,無人所共知之功勞顯著者,單勳勘定,雖曰違例,豈必無中强索而錄之乎?旣因臺啓,削李森·申翊夏之勳,則他無可議之道。夫窮則通,通則變,只錄單勳,何爲不可?會盟之再次退定,揆以國體,亦甚未安矣。沈檀曰,臣曾以錄勳事仰達,而旣被大臣請推,誠爲惶悚。第虎龍單勳,萬口一談,皆曰不可。凡告變者,初與逆賊同謀,而反爲告變,豈可以同參逆謀之人,定爲元勳哉?若以虎龍,勘定單勳,則非但有損於重事體之道,人情亦皆駭鬱矣。錫恒曰,每聞如此之言,心甚沓沓矣。素無之元勳,何處得來乎?若以爲山河帶礪之盟,不可與上變一人,同盟云爾,則不如初不錄勳之爲愈,雖不錄勳,此獄豈有虛疎之理乎?如必欲錄勳,則單勳之外,臣未知也。泰耉曰,自前告變之人,皆錄勳,何可强索無功之人,而爲之乎?上曰,然。泰耉曰,然則以單勳勘定乎?上曰,依爲之。出擧條泰耉又啓曰,今見全羅監司黃爾章狀啓,則慶基殿御容右眉上右頰邊浮高處,已盡平舒,左眼下一處,亦爲平舒。蓋御容奉安之所,自是石室,隆冬則陰冷之氣,自然上襲,有此浮紗之痕,今則浮紗處,旣盡平舒者,必是春陽漸暖,冷氣自退之致,而眞殿事體重大,遣禮官奉審,何如?上曰,依爲之。擧條檀啓曰,小臣頃以故幼學李潛疏本書進後,褒贈事有所仰達矣。其疏已經睿覽,必有惻隱於淵衷者矣。潛生於仕宦家,能廢科自修,絶意名塗,文學行誼,爲世所推重久矣。及至聖上危疑之日,封章抗直,死而不悔,此實古人所謂爲太子死者。先朝朴泰輔,爲先后死節,先大王旋卽覺悟,至命贈爵旌閭,誠是聖德事也。潛特一寒士,身居不必言之地,樹立如此,其忠節之卓然,古今罕覿,則追贈旌表之典,與泰輔宜無冝同,特爲贈職,仍命旌閭,少慰泉壤冤魂,似有光於聖德矣。下詢大臣而處之,何如?上曰,各爲陳達。師尙曰,李潛事,雖與朴泰輔事差異,而宜有褒贈之典矣。泰耉曰,潛自是士子中有名稱者,其疏亦可謂古所云爲太子死者,而第與朴泰輔事有異。泰輔則先王御世時,特命贈旌,潛則事係當宁。凡人臣事君,當引君以至當底道理,自上深思處之,何如?檀曰,先朝抱冤之類,幾盡昭雪,獨於李潛,豈無表章之道乎?錫恒曰,其上疏入覽乎?上曰,唯。錫恒曰,李潛之疏,旣已入覽,則其事實,自上已爲俯燭矣。此與朴泰輔事,似有間隔,泰輔則當坤位已傾之後,不避禍福,上疏立慬,李潛則先事陳疏,志節可尙,褒贈則,可也,至於旌閭,則未知其穩當矣。泰耉曰,如李潛者,可謂有先見也。上曰,褒贈。擧條尹就商啓曰,臣待罪訓局,有所達事矣。本營將校,有旗牌官·知彀官之名號,而與他軍門敎鍊官同,他軍門敎鍊官,則仕滿二十朔,例爲出六,而本營旗牌·知彀官之類,則滿二十五朔,然後始乃出六。輦下親兵,事體自別,而反不如他軍門,豈無不均之歎乎?依他軍門例,限二十朔出六,何如?上曰,依爲之。出擧條又啓曰,臣方待罪武庫提擧,有稟定事敢達矣。本寺別破陣,自是御駕陪扈之卒,常時則分直於闕內及火藥庫,擧動時則侍衛於駕前,其爲緊重,非等閑軍卒之比。故在前則保布,自其各邑,定色吏準捧上納矣。近年以來,此規寢廢,元無自官徵送之事,一任保人輩,各自來納,以致未收居半,無以分給,中間消融,爲弊轉深,至於保人逃故之代,本官亦不卽充定,雖自本寺,行移催督,而外方視之尋常,略不動念。至使別破陣輩,未受保布,而徒勞應役,冤呼日甚,此豈重宿衛·恤軍政之道哉?軍門別破陣保人未代定,及保布未收守令,竝拘解由,而至於本寺工匠布未收之邑,亦拘解由,則今此御前侍衛別破陣,視軍門別破陣及本寺匠布,不啻較重。自今以往,別破陣保人逃故有頉之代,令該邑依他軍門例,隨闕代定,報本寺保布,亦令待秋準捧,依前定色吏領納,而或有未充代及未收之弊,則當該守令,解由拘礙,以示警飭,恐合事宜,而事係變通,下詢大臣而處之,何如?泰耉曰,近來外方,軍門公事,多不擧行,解由拘礙無妨,依所達行之,何如?錫恒曰,姑觀前頭,以定解由拘礙之式,何如?上無發落。就商又啓曰,臣於四十年前待罪昌城府使時,遍覽江邊七邑嶺隘形便,則沿江一帶,種樹長養,茂密參天,使彼人越望,而不得窺我虛實,古人所以用心養木者,夫豈偶然?而近年以來,流民之無田土者,恣意斫伐,廣起火田,而爲守令·邊將者,利其捧稅,不曾禁斷,以致諸嶺樹木,童濯無餘,事之寒心,莫此爲甚。自今爲始,關西之江邊七邑,海西之中山七鎭,嶺南之鳥嶺·竹嶺,雲峯之八良驛,端川之摩雲嶺等處,分付道臣·帥臣,嚴飭地方官及邊將,別定監官山直,樹木之餘存者,別爲禁伐,諸嶺之童濯處,多植雜木,監·兵使巡歷時,親自看審,或別遣褊裨,不時摘發,以其勤慢,嚴示責罰,此外諸道嶺隘之要害處,令各其監·兵使,更加量察,一體養木,恐不可已,敢達。錫恒曰,臣雖未見北道,曾見西路嶺隘之形勢,則雖狄踰·緩項等險嶺,樹木稀罕,所見驚心,表表關防嶺隘處,使各其州郡,另加嚴飭禁斷,以爲憑依防守之地,宜矣。泰耉曰,嶺隘之長養樹木,欲使賊人,不知我之虛實也,其所關亦重矣。臣於頃年,以監賑御史,遍歷北路,而西關則待罪道伯之時,亦所巡視,兩路關隘,粗嘗備諳者也。其時則嶺隘之處,樹木頗盛矣,聞近來,則漸至濯濯云,此蓋由於流民入作火田之致。關隘之虛疎,誠如就商之言,北路之茂山以下,西關之江邊七邑,俱是兩國之要害,長樹木·禁火耕之說,誠是矣。不但西北兩路而已,至於海西·三南等嶺隘要害處,亦令一體禁斷爲宜矣。金重器曰,就商所達誠好,而諸道嶺隘,其數甚多,若不區別緊歇,泛然分付,則外方難於取舍,渾歸擧行,不無其弊,今若令備局,商確取舍,定其緊要處,而分付則似好。且臣因嶺隘防守事,有所敢達。曾於數十年前,朝家有擇嶺隘定信地之議,而有始無終,誠爲可惜。以我國單弱兵力,抵當鐵騎於原野,有同螳蜋拒轍,而西北兩路,俱有關隘之險阻處,擇其最緊,預定信地,以爲當亂防守之所,毋使外寇如壬·丙之蹂躪,則此爲備邊最勝之策,令廟堂相議抄出,分付,何如?李眞儒曰,重器之言誠是矣。必有區別分付,各有分地,然後可以施行矣。上曰,依爲之。擧條沈壽賢啓曰,近來帳籍之淆雜,各邑同然,而江華爲尤甚。蓋隣近通津·喬桐等邑奸民,謀避苦役,冒濫投屬,身居他官,而名付本府帳籍,每當分糶,憑藉受食,及至捧糴,輒稱逃亡,軍餉未收,實由於此,而不特此也。許多虛戶,作一奸囮,簽丁出役之際,其所弄奸,不一其端。今當新籍,固宜痛加釐正,一從土斷,俾不得容奸,而第査實付籍,不無戶數減前之患,不敢擅便,敢此仰達。錫恒曰,尹鐸在晉陽,損其戶數,況冒屬虛戶,圖受官糶,種種弊端,不可殫記,則今雖査正,實戶無減。且本府民戶,前則三千,而今至七千餘戶,今雖減戶,猶倍於前,依守臣所達,各別査減,宜矣。泰耉曰,僞增虛戶,終非事宜,從實帳籍之言,誠是,依所達施行宜矣。上曰,依爲之。擧條壽賢又啓曰,鎭撫使設立之初,本部軍兵,只有三部六司,而近年以來,加設義旅·壯旅等名色,蓋以保障重地,校生官·軍官等,免軍役閑遊人頗多之故,團束此輩,以充行伍,此與賤役有異,且有都試激勸之事,渠輩亦不厭避,漸次增加,今至三千餘人,此皆良家子,頗習武藝,可以得力於緩急矣。第本府地不加闢,民不加聚,而元軍三部六司之外,又添三部六司,軍額無路充定,其中武學二十哨,乃是良役,而年老者不得頉案,逃故者不得代定,艱得無根着閑丁,僅僅苟充,旋卽逃去,而行伍排立,半是十歲前兒弱,則大有乖於務精不務多之意。今若減去武學十哨,而與束伍十哨,爲二十哨,則雖似比前減額,而其實則義旅·壯旅三十哨及武學束伍二十哨,合爲五十哨,比諸當初三部六司之制,猶增二十哨,不可謂減數,而此係變通,下詢大臣,而指揮分付,何如?錫恒曰,臣待罪江留,幾至周年,略知其兵制,故敢達。束伍之數,不能滿千,而兒弱居多,至於武學,則皆疲殘無用之卒,額數雖多,何益於防守乎?且近來人情,若入於軍兵,則如就死地,至於江都,與他有異,校生及左右列軍官輩,皆是良族,家計稍優。頃年李台佐爲留守時,狀請此輩作隊試射,有優等者直赴,之次賞格之事,而未及施行矣。臣於丁酉秋,始爲試才,則無非好身手,赳赳武夫,今若團束此輩,以充行伍,則必將樂赴,而亦可爲緩急之用,雖過三部之數,不厭其多,依守臣所達,變通增減,宜矣。泰耉曰,束伍·武學,俱是疲殘者,臨急得力未易,義旅·壯旅之屬,名號異於束伍·武學,而習陣時,其坐作進退,則與他軍兵無異云。除其束伍·武學之疲殘者,而只抄其壯實可用者,與義旅·壯旅合爲五十哨,以其所減下之老殘,分編於各墩臺,似爲便好。江都之兵,非如赴戰之卒,只當守堞備禦而已,雖老殘之卒,亦皆有用處。古人有妻妾編於行伍者,脫有緩急,則無非守城之卒,守臣參量事勢,而有所陳達,依其言爲之,似好矣。上曰,依爲之。擧條壽賢又啓曰,本府田政,紊亂特甚,賦役不均,民多稱冤。蓋一邑三稅,專屬本府,而元無年例檢田之事,癸卯量田,今已六十年,而只遵舊案,一不査實之故,數十年陳荒之處,不免徵稅,放賣經年之後,猶且出役,其他書員輩,從中作奸,虛實相蒙之弊,亦多有之,不可不一番釐正。待秋踏驗時,略倣江原道改所耕之例,勿拘田結加減,一從時起實數及時執主名査正,行審冊子,以爲均役便民之地,何如?錫恒曰,江都則異於他道,田畓所出,不係於戶曹經費,而田政之紊亂若是,一番釐正,有不可已,委諸守臣,善爲整頓,則似爲得宜矣。泰耉曰,壽賢欲爲釐正田經,而或慮有盈縮之患,有所仰達。江都田結,不管於戶曹經費,則專屬本府,守臣從便善處,無所不可,尹鐸之損其戶數,非損戶也,乃損其戶所捧之數也。江都乃是保障重地,田政紊亂,民以爲冤,則一番釐改,有不可已,守臣所達,是矣。今若善爲釐正,以爲均役便民之地,則不亦好哉?上曰,依爲之。擧條上小避便旋,諸臣引退立陛下,中官更引入。壽賢又啓曰,本府軍餉,用舊蓄新,自是舊例,而近來謬例,庫儲垂盡,則輒留百許石,不爲傾庫,而仍捧新穀,故減縮之數,未能的知矣。近因連歲荐飢,逐年劃給移轉,軍餉餘存,三分居一,昨今年傾庫處,至於三四梗,腐朽及耗縮之數,已過數百石,實爲難處矣。雖然,年久庫舍,多有修補處,移轉未捧之前,不可不及時葺綴,而垂盡未傾庫處,亦有數三梗。今年還分,必先此庫,以爲一倂補葺之地,而耗減之數,必爲狀聞,未知如何?且耗縮之弊,不可無嚴防之道,故昨年捧糴時,一梗盈庫,則監色·庫子姓名,列書木牌,貼于庫內柱上,以爲日後憑考之地矣。今後則考其年條,用舊蓄新,一梗傾庫之後,始開他梗,而庫中穀物,如有欠縮,則當該監官庫子·色吏,隨其所縮多寡,分輕重治罪,而分徵其數之意,嚴立科條,然後可以永久遵行,以此定奪施行,未知,何如?錫恒曰,此言誠是矣。江都內外,倉庫甚多,而大倉或置萬餘石,每當分糶移轉之際,只以上面所在米穀出給,而在下米,全不照檢,已成塵土者多矣,已乖於用舊蓄新之意。今若因庫間之空虛,一一反庫,知其實數,雖一庫之內,逐間隔板,盡出一間所藏,而後始開他間,則可以次次改色,而無陳腐之患,依所達施行,誠爲得宜矣。壽賢曰,今年可以傾庫者,先爲傾庫,則可知其縮數,監色庫直之姓名,書付庫中,以爲惕念之地,而此事雖自本府創始,而後人未必其永爲遵行,別爲定式擧行,何如?上曰,定式。擧條師尙又啓曰,臣有所懷,敢達矣。頃年工曹判書趙泰億爲慶尙監司時,陳疏以爲,羅王始祖,實創開國千年之業,其民重厚多質,識君臣父子之懿,其功曷可少哉?自我世宗朝,建廟致享,春秋仲月,降香祝幣,至今虔祀,聖祖致隆之典,意有所在,而獨恨其典守無人,每當享祀,使鄕人將事,事體殊涉未安。如平壤之箕子崇仁殿,麻田之麗祖崇義殿,皆以其後子孫,充差參奉,以奉其祀。今亦依崇仁·崇義殿例,命揭殿號,差出參奉二員,或以羅王子孫,或以道內有識士夫差出,使以官員服色,薦獻殿廟,可使之時時奉審羅代諸陵,禁其芻牧,亦令兼護敬順王遺廟,則國家崇奉之道,庶幾無讓於古三恪之儀云,聖批竝令依施,啓下臣曹,而訖未得回啓矣。臣於昨年,待罪慶州府尹,目見新羅始祖廟及敬順王廟,或悶旱禱雨,輒有靈應,而無殿號之揭,無典守之人,誠如趙泰億所陳。朝家特爲差出參奉二人,守護兩廟,因賜殿額,似不可已,詢于大臣而處之,何如?泰耉曰,旣下依施之批,則該曹所當卽爲擧行,而未及矣。令本道監司,以羅祖及敬順王後孫,差出參奉二員,報禮曹受帖,而參奉及守護人等料食,竝令本道繼給,何如?上曰,依爲之。擧條眞儒啓曰,判尹尹就商,左尹金重器,退坐次後私語,筵席不嚴,推考,何如?上曰,依爲之。擧條眞儒又啓曰,兵曹判書李光佐祖父墳山,在於湖中,奸民作變,情理實爲痛迫,無他昆弟子姓,躬往省視修改,在所不已,而第本兵之任,實是國家緩急所仗,宜不敢任情徑行,適當國忌,陳疏未徹,則留待翌日,恭俟朝家處分,而後方可作行,而今乃不然,一邊投疏,一邊發程,有若冗官散班之行止,光佐平日自重,何如?而擧措之疎率如此,實有關於朝廷體統。兵曹判書李光佐從重推考,催促上來,何如?上曰,依爲之。擧條又啓曰,日昨筵中,左承旨吳命恒陳達,文忠公南九萬文集,自戶曹印出御覽及國用件事,蒙允矣。九萬自是國朝名臣,先大王嘗欲一覽其文集,而其時未及印行,故不得進覽,命恒之請以印進,意亦有在,而第自古臣僚文集,自朝家出物力印覽者,絶無。我朝先正臣李珥·成渾文集,關係斯文世道,爲如何,而未嘗有此擧,事體卽然,而頃者凶黨,欲印行故相臣宋時烈文集,開局於芸閣,自戶曹出其物力而爲之,識者至今駭之矣。大凡名家文集印出,必先印御覽件及玉堂·春坊所進之件,雖不自朝家印出,自有御覽之道。宋臣王淮有進家集表,胡寅有進先文定公文集表,我朝先輩,亦多有進先集之疏,而未聞朝家出物印出者,此路一開,則近世搢紳家文集之役甚多,孰不欲援引此例,得此異數乎?國家凡事,必先慮後弊而爲之,恩數之屑越,甚非細故。且念卽今地部經用匱竭,如許不急之事,恐不必耗費物力,收還成命,似爲得當,故敢達。上曰依爲之。擧條徐宗廈啓曰,請亟寢遠竄罪人閔鎭遠放釋之命,仍令極邊遠竄。措辭見上上曰,勿煩。又啓曰,請令王府徑斃罪人洪舜澤,亟擧收籍之典。措辭見上上曰,依啓。又啓曰,請庭請議罷時,卿宰以下及三司諸人之合辭唯諾者,竝命遠竄。措辭見上上曰,勿煩。又啓曰,請前正言金礪,極邊遠竄。措辭見上上曰,勿煩。又啓曰,請門黜罪人趙榮福,亟命遠竄。措辭見上上曰,依啓。又啓曰,請還收鞫廳罪人趙聖復·尹慤·柳星樞酌處之命,更加嚴鞫得情。措辭見上上曰,依啓。又啓曰,請還收金時發,除刑推議處,洪彦度減死定配之命,更加嚴訊,期於得情,快正王法。檀曰,時發罪狀,萬萬絶痛,彦度則諸大臣以爲,自現雖有可恕,而原其罪犯,斷不饒貸。眞儒曰,臺啓及獄官之言如此,所當允從矣。臺啓措辭見上上曰,依啓。又啓曰,任敞罪狀,百倍志述,此啓尙不允從,中外臣民,不勝憤鬱,請凶賊任敞,亟正邦刑。措辭見上檀曰,任敞之罪,所當卽時處斬,豈可使至今日,保其首領哉?臺言誠是。上曰,勿煩。又啓曰,平安兵營卽關防重地,而其財帛之出入,兵馬之節制,非才望素著之人,莫宜居之。新除授兵使南泰徵,以癡騃之性,挾麤悖之氣,素多疵謗,且乏廉聲,頃授南閫,僨敗無餘,及陞軍門,彈章峻發,在渠之道,固當反顧省愆,而暴戾之色,叱罵之言,及於臺臣,有口皆言,有耳皆聞。彼泰徵何人也,而一辱道伯,驟陞資級,再詬臺臣,旋授雄閫,除拜之下,物情駭憤。如此無識狂悖之人,不可畀之以西關重寄,請平安兵使南泰徵,罷職不敍。上曰,勿煩。又啓曰,內贍奉事李重泰,穆陵參奉李徵龜,俱以庸瑣之徒,或爲權兇之私人,或爲奸賊之密客,濫通仕籍,人皆唾罵,同僚羞與爲伍,公議久而愈憤,請內贍奉事李重泰,穆陵參奉李徵龜,竝命汰去。上曰,依啓。鄭壽期啓曰,召對大臣·備局·三司,同爲入侍,事體至重矣。正言金重熙,承牌詣闕,無端退去,事體所關,豈容如是?請正言金重熙遞差。上曰,依啓。司諫院正言金重熙遞差事,榻前下敎。奏事訖,諸臣以次退出。
上在昌德宮。停常參·經筵。
李眞儒啓曰,大司憲金一鏡未肅拜,執義洪廷弼,掌令鄭啓章,持平金始燁呈辭,掌令徐宗廈呈辭式暇,持平尹東洙在外,今日以監察茶時之意,敢啓。傳曰,知道。
朴熙晉啓曰,左副承旨呂必容,今日病不仕進,卽爲牌招察任,何如?傳曰,允。
又啓曰,吏曹判書李肇,參議李明彦,昨日陳疏入啓,未承批之前,不得循例請牌,開政命下之後,未卽擧行,設賑各邑守令差出,一時爲急,事甚可慮,何以爲之?敢稟。傳曰,牌招。
又啓曰,副校理尹游,因臺疏陳疏徑出,原疏纔已捧入,所當直捧禁推傳旨,而此與無端徑出,有異,推考警責,何如?傳曰,允。
以吏曹參議李明彦牌不進,罷職傳旨,傳于朴熙晉曰,推考傳旨捧入。
朴熙晉,以禮曹言啓曰,今此大增廣別試文科會試,試官當爲磨鍊,而堂下中無故可擬之人乏少,不得已依近例,以堂上官,通融擬望,而每望各二員備擬以入之意,敢啓。傳曰,知道。
呂必容,以兵曹言啓曰,今此增廣覆試試官,當品中可擬之人乏少,不得已各備二望,而猶且不足,依近例堂上中,曾經閫帥人,竝擬以入之意,敢啓。傳曰,知道。
李眞儒,以戶曹言啓曰,今此增廣別試武科覆試時,各樣雜物進排主掌官司畜署別提李梡有頉代,內贍寺主簿吳重健,改付標以入之意,敢啓。傳曰,知道。
朴熙晉,以弘文館言啓曰,本館上番副應敎鄭壽期,昨日因臺疏徑出,副校理尹游,今又陳疏出去,上番將未免闕直,校理尹淳有實病,不得請牌,校理柳弼垣,副校理趙翼命,俱未肅拜,竝卽牌招,以爲推移入直之地,何如?傳曰,允。
又啓曰,明日文武試所三處,兩司各二員,當爲進參,而諫院則大司諫李夏源在外,司諫柳述,獻納趙遠命俱有實病,症勢極重,牌招不進,罷職傳旨,纔已捧入。正言柳壽垣,陳疏未承批,一員未差,無一進去之員,及時變通,然後可無窘急之患,何以爲之?敢稟。傳曰,柳述·趙遠命改差。
又啓曰,吏曹判書李肇牌不進,推考傳旨,纔已捧入,參議李明彦,旣有只推之命,開政差出臺官,一時爲急,判書李肇,參議李明彦,竝卽牌招,何如?傳曰,允。
又啓曰,文科會試試官,行司直柳鳳輝,吏曹判書李肇,右參贊朴泰恒,戶曹參判徐命均,刑曹參判南就明,俱爲違牌,推考傳旨,今方捧入,而莫重試所,將無以備員,事體極爲未安,竝更牌招,何如?傳曰,允。
呂必容啓曰,卽者禁府都事來言,今日當爲鞫坐,而領議政趙泰耉,今方陳箚,出往城外,右議政崔錫恒,亦爲陳箚,不得開坐云矣,敢啓。傳曰,知道。
以校理柳弼垣,副校理趙翼命牌不進,罷職傳旨,傳于朴熙晉曰,推考傳旨捧入。
傳于朴熙晉曰,吏曹參議李明彦,試官牌不進,罷職傳旨還入,推考傳旨捧入。
朴熙晉啓曰,吏曹判書李肇,以政官再牌不進,以試官再牌不進,一日之內,違召至於四次,仍爲待命於金吾門外云。更不當循例請牌,試事隔宵,諸臺差出,萬分緊急。參議李明彦,旣有只推之命,一日三牌,雖甚未安,今日內不可不差出臺官,更爲牌招,何如?傳曰,勿待命事,分付,竝卽更爲牌招。
呂必容啓曰,卽者禁衛營將校來言,禁衛大將之任,都提調兼察矣。今因諫臣之疏斥,逬出城外云。莫重軍務,不可暫曠,而大將旣在外,都提調又出城外,何以爲之?敢稟。傳曰,御營大將兼察。
又啓曰,御營大將魚有龜,禁衛大將兼察事,命下矣。卽爲牌招聽傳敎,何如?傳曰,允。
又啓曰,領議政趙泰耉,因諫臣之疏斥,逬出城外,使錄事來納命召,何以爲之?敢稟。傳曰,遣史官傳授。
朴熙晉啓曰,領議政處,命召傳授事,命下,而城門已閉,待明朝遣史官傳授之意,敢啓。傳曰,知道。
又啓曰,吏曹判書李肇,參議李明彦,今又違牌,推考及罷職傳旨,今方捧入矣。開場隔宵,監試官差出,萬分緊急,而屢召之下,終不應命,李肇則仍爲待命於金吾門外云。今已夜深,開政無期,揆以分義,誠極未安,一向請牌,徒傷事體,合有變通之道,何以爲之?敢稟。傳曰,吏判勿待命事,分付,竝更爲牌招,可也。
以吏曹參議李明彦四牌不進,罷職傳旨,傳于朴熙晉曰,推考傳旨捧入。
呂必容,以義禁府言啓曰,今二月十八日,大臣·備局堂上引見入侍時,因臺啓,鞫廳徑斃罪人舜澤,亟擧收籍之典事,命下矣。舜澤父母祖孫妻妾子女,子之妻妾,兄弟姊妹,伯叔父兄弟之子,年歲姓名,存沒居住,令漢城府,考出帳籍,亦爲分付五部,一一査出,急速牒報後,依律文施行,而籍沒家産,破家瀦澤,罷守令·降邑號等事,令各該司捧承傳擧行,何如?傳曰,允。
司僕寺官員,以一提調意啓曰,本寺牧場,與他衙門屯田有異,設場放馬,建官監牧,募入牧子,特蠲雜役,專管牧馬。蓋馬政有國所重,而設置本意,誠非偶然矣。近年以來,創設三百年所無之鎭堡於牧場內者,其數甚多,罷其牧官,設置僉使,而至於水軍,則朝家元無劃給之事。故如水軍·能櫓軍·射砲手等役,皆以牧場內牧子及屯民充定,牧子乃是七般賤役中最苦之役,而又重之以水軍苦役,此已不勝其支堪,而又以入籍本官之故,雖有牧子勿侵雜役之事目,以其土官之威,科外侵徵之端,罔有紀極。貧殘牧子,不能保存,將至渙散之境,其在重馬政之道,誠爲可慮矣。牧場土地,旣非本官所管之地,牧民又無應役本官之事,場內又有監牧官,若依白翎·永宗土兵分籍之例,各牧場牧子,別爲編籍,直送該府,勿令本官句管,以除侵虐之患,似爲便當。牧場內新設鎭堡中,平薪在於瑞山地,春秋赴操於水營,本鎭之距水營,歷抗金所斤·安興·安眠,而水路絶險,故前期一月,發船赴會,習操還鎭,動費數月,牧子以其水軍兼役之故,正當春耕秋穫之節,全廢農業,奔走操鍊,不但牧子之難保,莫重馬政,極其虛疎,將至於莫可收拾之境,言念及此,誠爲寒心,臺啓所以請罷不緊鎭堡者,此也。牧子之水軍兼役,縱不能猝然革罷。宣沙·老江·廣梁等鎭,皆以水路險遠,難於赴操,使之留防待變云。今亦依三鎭例,留防本鎭,而如以全然廢操爲慮,則或三年一赴操,俾除逐年春秋赴操之弊,則庶可爲一分除弊之道,令廟堂及該府,稟處,何如?傳曰,允。
吳命恒疏曰,伏以臣欒棘餘喘,百疾纏身,夙夜供劇之任,實無堪承之望,而分義是懼,黽勉就列,諸症日添,轉益難强,眩氣頻發,而殿陛之間,幾或昏倒,膈痰常滿,而筵席之上,難制咳咯,至嚴至敬之際,已極惶恐罔措,而最是脚痺足痿,筋卷骨疼,起立則如無依倚,行步則每患蹣跚,頃日晨詣之際,果致蹉跌,踵拍門閾,被傷甚重,數日呈病,雜試針熨,僅得少愈,不敢式偃,强起赴分,仍爲持被矣。勞動之餘,傷處浮大,時時刺痛,顯有成濃之漸。且臣吐瀉之症,近又復發,食飮近口,則嘔氣先作,登牏無筭,而眞元暴虛,委臥禁廬,昏昏莫省,玆敢不避煩猥,疾聲呼籲於宸嚴之下,伏乞聖慈天地父母,俯垂矜諒,亟許鐫遞臣職名,以便調治,千萬幸甚。答曰,省疏具悉。爾其勿辭,調理察職。
正言柳壽垣疏曰,伏以臣至庸極陋,百不猶人,幸竊科第,得通仕籍,雖閑漫官守,實無一分稱塞之望。迺於千萬夢寐之外,忽叨薇垣新命,臣誠驚惶感激,繼以憫蹙,實不知所以自措也。夫諫官之職,卽古所稱立殿陛爭是非,與宰相等耳,其爲任不輕而重,其不可人人而濫授也,決矣。今乃銓衡之地,不諒人器之如何,至以如臣之萬萬無似者,苟然充數有若循序例遷者然,臣雖貪榮戀寵,冒沒承當,其於物議之嗤點,何哉?其於名器之玷辱,何哉?且臣數年以來,猝得重聽之症,藥餌無效,漸至沈痼,凡於酬酢之際,或時以文字相通,如是而其何能入承兪音,出採輿誦,以無負耳目之寄也哉?才分不稱,姑置勿論,只此病狀,決無從宦之望,辭疏未徹,惶蹙方切,今以賓廳次對,召牌儼降,不敢坐違,謹此來詣於九閽之外,而自畫已審,萬無冒出之理。玆敢陳章徑歸,臣罪至此,尤無所逃,伏乞聖慈天地父母,俯賜矜察,亟命鐫削臣新授職名,仍治臣逋慢之罪,以肅朝綱,以安私分,不勝幸甚。臣於乞免之章,不宜贅陳他說,而旣有憂慨之忱,不敢自隱,略附於辭本之末,唯聖明試垂察焉。嗚呼,自夫改紀以來,今已三歲于玆,而天災之沓臻,民生之困窮,紀綱之頹弊,政令之紊亂,愈往愈甚,無一可觀。殿下抑嘗思其所以致此之由乎?殿下旣已獨運神機,屛黜凶黨,委任宰輔,端拱責成,則從古人臣之受恩深而任事專,未有如今日廷臣者矣。然則時事至此,咎必有歸。噫,彼大臣,其何說之敢辭?辛丑之臘,卽殿下一初,而初筵對揚,已咈輿情,只見其牽動於浮議,未嘗致嚴乎國是,其好惡之不近常情,有如是者,及其受命按獄,首尾引疾,末稍收殺,尤近塞責,實與朱子所謂李綱入來,方成朝廷者,大相剌繆,人情之怫鬱,物議之沸騰,固其所也,而旣不能受人勤攻,又不能休休其量,乃於台鉉之位,遲暮之境,反不嫌其偏私,指目之歸,乖離之勢,無意調娛,汲引之際,顯示左右,事涉私意,都忘苟且,艱辛辭說,莫掩心迹,地部首擬,太費屈曲,銓官問差,初靳商量,何其於越爼之嫌,推車之義,全不顧念也哉?惟其朝廷本源之地,頭䐉之不正如此,遂致淸議不張,正氣消沮,不問萬事之是非曲直,唯以籠罩鶻突爲主,欲以之虛相假借,姑息富貴,至於曲意承奉,極口贊詡,以爲之護法者有之,使一世敢怒而不敢言,則今日世道,識者以爲,何如?噫,人君之職,唯在得相,旣得旣任,君逸臣勞,玆乃古今之通義,而亦聖明之所深體者。然而觀今日之精神力量,擧措規模,其不負殿下委毗之意否?先儒之言曰,天下萬事,唯在人君,自會得臣,願聖明加意于此,淬勵奮發,摠攬憂勤,俾爲祈天永命之圖焉。至若官方之混淆,闒茸之尊顯,尤出於阿好之習,吹噓之力,唯取指使之易與,罔念人器之不稱,長此不已,幾何無異於向日之濁亂哉?近日備堂啓下之中秩亞卿以上,殆無遺者,不無猥雜之方,實乖揀選之道。大官如此,小官可知,廟議如此,銓衡何責?至若鄭壽期之初玷瀛選,已極不似,東壁中書,尤出人望之外,近來榮進,有若酬勞者,何哉?李廷濟之憸邪足恭,絶無士夫樣子,半生巧宦之術,不出於唯利是趨,畢竟羽化,都出權門,濫竽史局,繼叨雄藩,固已見駭於物情,而及夫泰采之伏法也,乃敢千里專人,滿駄送賻,渠若有一分人心,安忍爲此?以此汚卑巧佞,不識分義之徒,決不可廁之於朝籍,臣謂亟施削版之典,斷不可已也。噫,風習骫骳,士氣不競,未有如近日之甚者,雖以本院洪致中之啓言之,一生行止,綻露於松都承召之日,國家安危,越視恬然,高官崇秩,任自爲之,忘君負國之目,有何毫分不襯,而强欲崖異,苟然引避,姻友奔馳,經營伸脫,前後三避,如印一紙,殆不成是非,殆不成言議,其苟循顔面,墜落臺體,無甚於此,亦宜竝施譴罰,少伸公議焉。臣固知一言發口,衆鏑叢身,而區區所懷,有不能終默,略此尾陳,惟殿下勿以人廢言,試加澄省焉。答曰,省疏具悉。鄭壽期瀛館不合之斥,已極過當矣。爾其勿辭,從速察職。
副校理尹游疏曰,伏以臣,昨夕聞副應敎臣鄭壽期,被論出去,迫門限蒼黃入直矣。卽伏聞正言柳壽垣所投之章,其中贊詡一款語,雖不指斥臣名,而暗地閃售,醜辱殊深,臣嘗以此,屢困於人矣。今又受其蹈藉,誠不欲與之呶呶,而其不可一刻晏然於禁直則決矣。玆敢拜章徑出,伏乞聖慈,重勘臣擅離之罪,以警具僚,千萬幸甚。答曰,省疏具悉。爾其勿辭,從速察職。
領議政趙泰耉箚曰,伏以臣,伏見正言柳壽垣之疏,專攻臣身,滿紙臚列,無非人臣之極罪,看來震悚,不知所以致此也。臣以不才無能,受命於艱虞之會,效蔑塵露,而徒感恩遇,未忍便訣,以至於此耳,臣何可與年少之人,較絜長短,以爭其是非乎?所可慙恨者,行身無狀,不能見信於同朝,前後人言,輒疑心跡,將何顔面,復立於百僚之首哉?玆不得不走出城外,以竢處分。伏乞聖慈,俯諒臣情勢不可一刻仍冒之狀,亟命遞臣本兼諸職,以謝公議。臣旣出都門,命召不敢仍帶,謹此呈納,不勝惶恐焉。取進止。答曰,省箚具悉卿懇。臺言之過中,何足掛齒?須勿抵辭,扶病論道,用副魚喁之望。仍傳曰,遣史官傳諭。
吏曹判書李肇疏曰,伏以臣,僨敗之蹤,決難復據於銓地,而十牌之下,不敢一向偃伏,黽勉出肅,早晩顚沛,自量已審,今日僚堂,以前大司諫金東弼出補事,發言於政席,臣以爲論罷旣敍之後,又復斥罰,終涉已甚。故有所持難,反復開說,務歸和平,而僚堂强執己見,遽然徑起,同席之間,旣以意見不同,有此起鬧,則臣不可獨爲晏然開政,不得已踵後罷出,臣忝在長官,言不見重,致有三百年所無之駭擧,惶悚慙恧,更無可言。今此斥補一事,有何大段緊急,而旣開之政,終至中撤,擧措之間,未免顚倒,臣實慨然也。臣以此情地,萬無仍據之勢,召牌儼臨,而不得祗承,玆敢露章自列,伏乞聖慈,俯諒臣情懇,亟遞臣職名,回授無故可堪之人,以幸國事,以安私分,不勝幸甚。臣無任惶怖隕越之至。答曰,省疏具悉。卿其勿辭,安心行公。
吏曹參議李明彦疏曰,伏以臣於今日政,欲以前大司諫金東弼,擬補外郡,則長席持難,終不回聽,臣不欲苟合,未免徑起,臣於此,竊不勝惶惑之至。蓋自更化以來,朝著草創,百度泮渙,當此之時,必須大小臣僚,精白一心,同寅協恭,然後方可以做國事,而致和平之福矣。向者一二臺閣之臣,或疏或啓,語多乖激,搢紳之間,是非互爭,固已不勝其憂歎,而至如金東弼之疏,其爲惹起不靖之端,又加一層矣。臣果以不可不略加責罰,以鎭浮囂之議,有所酬酢於儕友間矣。其後兩臺,次第斥補,而獨後於東弼者,以其敍命纔下故耳。今者長僚,亦以臣調停之擧,謂出於爲國之苦心,而不能無動於私護之浮議,諉以徐待後日,更加消詳,終始退托,竟不肯許,臣誠爲之慨然也。臣旣不能自量其人微言輕,而妄欲調劑辛甘,以自效其平生素志,今於同席之間,有此歧貳之擧,此是臣立心持論,不能素孚於同朝之致,尙誰尤哉?環顧初心,孤負實多,揆以廉義,決不可因仍冒據於銓衡之地。方欲冒死仰籲於宸嚴之下,治疏將上之際,承宣稟啓,罰止問備,繼降召牌,嚴畏分義,不敢坐違,不得不來詣禁扄之外,拜章徑退,伏乞聖慈,俯賜諒察,亟削臣職,仍治臣罪,以肅邦憲,以安私分,不勝萬幸。答曰,省疏具悉。爾其勿辭,從速察職。
上在昌德宮。停常參·經筵。
大妃殿·中宮殿,藥房問安。答曰,知道。
下直,泰仁縣監朴光秀。
呂必容啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
又啓曰,今日持公事日次,而右承旨臣朴熙晉,吏兵批政廳兼進,臣必容獨爲守廳,持公事,頉稟。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
藥房副提調臣李世最啓曰,伏未審日間,聖體若何?大妃殿氣候,亦復何如?今日是入診日次,臣率諸醫入侍,詳察聖候宜當,不任區區之慮,敢來問安,竝此仰稟。傳曰,知道。無事。慈殿氣候安寧矣。勿爲入診。
刑曹判書金演三度呈辭。傳于朴熙晉曰,只遞本職。
朴熙晉啓曰,右副承旨權以鎭,同姓孽六寸兄業武以鉛身死,服制已行四日,出仕,何如?傳曰,允。
假注書金浩書啓,臣承命馳往于敦義門外領議政趙泰耉所住處,傳宣聖批,仍傳命召,則以爲臣遭非常之斥,不敢一刻淹留於城裏,走出都門之外,略陳短箚,以竢處分,而命召不敢仍帶,不得不還納矣。卽承聖批,不賜兪允,至以臺言過中,不足掛齒,扶病論道,用副魚喁之望爲敎。臣於是,感激惶隕,不覺涕泗之沾襟。人臣之居職任事者,一遭評彈,則毋論其言之輕重,是非之當否,引義自處,必免乃已者,卽所以重廉隅而嚴公議也。雖承優異之批,臣之情地,決無復入脩門之理,末由趨命,罪戾罙增,至於命召,尤非在外俟譴之臣,所可冒受者,謹當使錄事,更爲呈納云矣,敢啓。傳曰,知道。
呂必容啓曰,卽者領議政趙泰耉,使錄事,還納命召,而仍向果川云。何以爲之?敢稟。傳曰,令史官傳授。
朴熙晉啓曰,吏曹判書李肇六牌不進,參議李明彦五牌不進,蓋以政注間意見不合,引以爲嫌,一向撕捱,終不膺命,達夜煩稟,開政無期,試事狼狽,國體壞損,分義道理,豈容如是?事勢至此,不可無變通之道,何以爲之?敢稟。傳曰,竝改差,前望入之。
吏曹判書前望,李肇·李台佐·柳鳳輝·趙泰億·鄭齊斗。吏曹參議前望,李眞儒·李明彦·吳命恒。
以柳鳳輝爲吏曹判書,以李眞儒爲吏曹參議。
朴熙晉啓曰,新除授吏曹參議李眞儒,方在本院直中,卽當肅謝,而判書柳鳳輝,卽爲牌招,同參政事,何如?傳曰,允。
呂必容啓曰,近日廳中,位甚不齊,出納之際,殊甚苟簡,今日政,承旨有闕之代,以在京無故人差出,仍卽牌招察任,何如?傳曰,允。
呂必容啓曰,今日政新差臺諫,待下批竝卽牌招,以爲文武試所進參之地,何如?傳曰,允。
又啓曰,預備兼春秋尹晉,身病猝重,勢難察任,今姑減下,其代今日政差出,何如?傳曰,允。
朴熙晉啓曰,前判書李肇,以試官牌招,而時無職名,令該曹口傳付軍職,何如?傳曰,允。
兵曹口傳政事,以李肇單付副司直。
朴熙晉啓曰,試官承牌者,只是七員,而亞卿以上,則工曹判書趙泰億一員之外,無承牌之人。吏曹判書柳鳳輝,前判書李肇,右參贊朴泰恒,戶曹參判徐命均,刑曹參判南就明,竝卽更爲牌招,何如?傳曰,允。
有政。吏批,判書柳鳳輝牌不進,參判鄭齊斗在外,參議李眞儒進,右承旨朴熙晉進。
吏批啓曰,判書柳鳳輝牌不進,參判鄭齊斗在外,小臣獨政未安,敢稟。傳曰,只出緊任。
以洪重禹爲承旨,李重述爲司諫,尹聖時爲獻納,柳時模爲正言,沈埈爲正言,李世德爲執義,李肇爲禮曹判書,吳命峻爲刑曹判書,宋成明爲判決事,李師尙爲知義禁,尹志益爲刑曹正郞,呂渭良爲中和府使,南泰績爲鐵山府使,李景說爲海州判官,盧世煥爲衿川縣監,朴㻐單付兼春秋。
兵批,行判書李光佐,在外未肅拜,參判金致龍,受由在外,參議朴彙登病,參知鄭楷進,右承旨朴熙晉進。以金演單付副司直,金重熙單付副司果。
呂必容啓曰,試官柳鳳輝·朴泰恒·南就明·徐命均,俱爲屢招不進,嘉善以上試官,無以備員,其在事體,旣甚苟簡,而不念分義,鎭日違牌,無意膺命,尤極未安,竝從重推考,更卽牌招,何如?傳曰,允。
朴熙晉,以弘文館言啓曰,上番連日闕直,事體極爲未安。校理柳弼垣,副校理趙翼命,雖有難安情勢,旣有只推之命,副應敎鄭壽期,疏批旣已開釋,副校理尹游,辭疏亦已批下,竝卽牌招,以爲推移入直之地,何如?傳曰,允。
以副應敎鄭壽期,校理柳弼垣,副校理尹游·趙翼命牌不進,罷職傳旨,傳于洪重禹曰,竝推考傳旨捧入。
呂必容啓曰,卽者禁府都事來言,今日當爲鞫坐,而領議政趙泰耉,出往江外,右議政崔錫恒,身病猝重,不得開坐云矣,敢啓。傳曰,知道。
又啓曰,今此增廣覆試文武試官,纔已點下,而更鼓向深,勢難開場。在前如此之時,曾有翌日開場之例,今亦使之待明曉開場,終場則次次退行,而武所亦爲一體待明朝開場,似爲得宜,何以爲之?敢稟。傳曰,依爲之。
又以兵曹言啓曰,今二月二十日私奴京男稱名人,自曜金門入來,差備門外擊錚,極爲駭愕,令攸司囚禁治罪,同門守門將金尙采,常時不能禁斷雜人,以致闌入,亦難免其責推考,何如?傳曰,允。
行兵曹判書李光佐疏曰,伏以臣,昨奉恩批,未蒙準許,方自惶蹙罔措矣。臣祖父母墓山,在忠淸道沃川地,卽者山下人急來報知云。今月十三日夜,有人撤去墓上莎草三四片,留掛匿名書,臚列一邑宰事,以臣不斥去其人爲辭,此必奸民,惡其邑宰,欲迫逐而爲此,如頃年湖西方伯所遭也。臣聞來驚心痛骨,直欲無生,來人甚迷,亦未知事實果如何,而人子情理,聞此報,有不忍時刻淹住。況臣獨身無兄弟子姪,急往親審,加土掩莎,亦不容時刻延緩,而適値國忌,呼籲路阻。伏念臣見帶之任,雖重,與已受命者,懸異,公私遞相緩急,不得不疾趨城裏,留呈此疏,仍取前路,臣罪萬死,臣之職名,不可一日虛帶。伏乞聖上,亟命遞臣本職及兼帶諸任,仍勘臣罪,不勝幸甚。答曰,省疏具悉。疏辭如斯,卿其勿辭,安心往來焉。
右議政崔錫恒箚曰,伏以臣,於昨日前席,敢陳難安之勢,冀蒙矜許之恩矣。微誠未格,終靳兪音,私心悶鬱,已不可盡達,而罪人趙聖復等,旣允臺啓,方當設鞫,而第臣於前冬,重被緩獄之臺斥,逬出郊外,閱月俟罪,適値客行垂到,朝家多事,不得不冒昧入城,陳情上箚,則聖明俯燭微懇,使臣得以勿參鞫坐,專意待勅。臣誠感激恩造,至今銘佩,何可變其前見,復當鞫獄乎?玆敢冒陳血懇,仰瀆宸嚴。伏乞聖慈,俯賜諒察,特允所請,上盡禮使之道,下免忘廉之誚,則公私不勝幸甚。取進止。答曰,省箚具悉卿懇。鞫坐遷就,收殺無期,以卿之體國之誠,胡不念及於斯耶?勿復控辭,安意參鞫,用副虛渴之望。仍傳曰,遣史官傳諭。
上在昌德宮。停常參·經筵。
呂必容啓曰,大司憲金一鏡未肅拜,執義未差,掌令鄭啓章,館所監試官進,徐宗廈,武一所監試官進,持平金始燁,武二所監試官進,尹東洙在外,今日以監察茶時之意,敢啓。傳曰,知道。
又啓曰,卽者禁府都事來言,今日當爲鞫坐,而領議政趙泰耉,出往江外,右議政崔錫恒,身病尙重,不得開坐云矣,敢啓。傳曰,知道。
傳于洪重禹曰,史官一員待命,騎馬三匹,卜馬二匹立之。
李挺龍出使,代以鄭熙揆爲假注書。
以永禧殿酌獻禮節目磨鍊單子,傳于洪重禹曰,眞殿奉審時,世弟亦爲隨往事,分付。
洪重禹啓曰,啓下京畿上言一張,京中上言二十四張內,十二張分下各該司,猥濫十三張,啓字爻周次還入之意,敢啓。傳曰,知道。
又以禮曹言啓曰,慶基殿御眞,遣禮官奉審事定奪矣。本曹堂上,當爲進去,而奉審時褙貼匠,不可不擇送,屛風匠別監金壽鼎,帶去之意,敢啓。傳曰,知道。
又以禮曹言啓曰,慶基殿御眞奉審事,本曹堂上一員,當爲進去,而奉使印信一顆,依例齎去之意,敢啓。傳曰,知道。
又以戶曹言啓曰,今此增廣別試武科覆試時,各樣雜物主掌官軍器寺僉正南泰績外任,代軍器寺判官李贇改付標以入之意,敢啓。傳曰,知道。
又啓曰,玉堂上下番俱空,無推移入直之員。副應敎鄭壽期,校理柳弼垣,副校理尹游·趙翼命,旣有只推之命,修撰金尙奎,尙未肅謝,竝卽牌招察任,而上下番有闕之代,政官卽爲牌招,開政差出,仍爲牌招,何如?傳曰,允。
以副應敎鄭壽期,校理柳弼垣,副應敎尹游·趙翼命,修撰金尙奎,牌不進罷職傳旨,傳于洪重禹曰,推考傳旨捧入。
洪重禹啓曰,玉堂上下番俱空,事甚未安。副應敎鄭壽期,校理柳弼垣,副校理尹游·趙翼命,修撰金尙奎,旣有只推之命,竝更牌招,以爲推移入直之地,何如?傳曰,允。
又啓曰,今日爲政事,命下,而吏曹判書柳鳳輝,牌招不進,吏曹參議李眞儒,陳疏入啓,不得開政,判書柳鳳輝,更爲牌招開政,何如?傳曰,允。
又以侍講院言啓曰,本院文學宋寅明,連日入直矣。昨夕以增廣參試官進去,非但上番連日闕直,事體未安,當此鎭日開講之時,宮官不可不備員,而輔德李眞淳,因臺疏引嫌,連呈辭疏,弼善·兼弼善俱未差,兼輔德鄭壽期,兼文學柳弼垣,以本職今方請牌,不敢疊請牌招,他無推移入直之員。輔德李眞淳,卽爲牌招,弼善·兼弼善·司書有闕之代,今日政,以在京無故人差出,仍卽牌招,以爲推移入直之地,何如?傳曰,允。
以輔德李眞淳牌不進罷職傳旨,傳曰,推考傳旨捧入。
假注書金浩書啓,臣承命馳往于果川紫霞洞議政府領議政趙泰耉所住處,更爲傳授命召,則以爲臣之情地,決不可遲徊京裏,昨自城外,轉尋鄕路,爲省愆丘壑,以謝臺議之計,命召不敢仍帶以行,復使錄事呈納矣。不意史官踵臨,申命還授,此無非上下情志不相孚格之致,惶悶抑塞,不知所以容措。今臣所遭,極其非常,臚數罪狀,首尾羅列,毋論所言之當不當,其受凌躐而羞鼎席,固已大矣。揆以廉義,夫豈有一毫趨命之望?旣不得居職任事,則命召固不敢留在身上,況今在外竢譴之中,尤何敢一刻仍留?祗伏冀聖明,俯賜鑑諒,亟命收納,以安賤分云矣,敢啓。傳曰,知道。
呂必容啓曰,卽者領議政趙泰耉,使錄事還納命召。何以爲之?敢稟。傳曰,遣史官傳授。
洪重禹啓曰,吏曹判書柳鳳輝,再招不進,推考傳旨,今方捧入,參議李眞儒,疏批未下,判書柳鳳輝,所當更爲牌招開政,而一日三牌,有傷事體,何以爲之?敢稟。傳曰,明日牌招。
又以禮曹言啓曰,今此錄勳,以單勳勘定事定奪矣。會盟祭吉日,令日官推擇,則來三月十二日爲吉云。以此日擧行之意,分付,何如?傳曰,允。
又以禮曹言啓曰,卽接長寧殿參奉所報,則本殿守護軍復戶,一依各陵例劃給,而上年春秋田稅,則自戶曹督納,草價米,則亦自宣惠廳徵捧矣。當此陵軍赤立之日,有此徵稅之擧,則必至難保之境,亦依各陵守護軍例,各色稅米,一倂除減,以爲保存立役之地云。各陵守護軍復戶·田稅·草價米旣已蠲減,則今此本殿守護軍,亦依此例,一體除減事,分付該廳·該曹,何如?傳曰,允。
呂必容,以兵曹言啓曰,今二月二十一日幼學姜與載稱名人,自宣仁門入來,差備門外擊錚,極爲駭愕。令攸司囚禁治罪,同門守門將韓萬慶,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,今此登極進賀使一行赴京時,所把驛馬,必須前期分定,可無未及之患,應把驛馬四十匹內,忠淸道七匹,全羅道九匹,慶尙道十五匹,來三月十五日,京中逢點,江原道五匹,咸鏡道四匹,來三月二十日,直送安州逢點之意,各道監司處,知委,何如?傳曰,允。
又以兵曹言啓曰,卽接工曹移文,則三田渡別將延壽益,橫斂日甚,津夫日日所捧,與前倍蓰,津夫等不能支當,太半逃走,如此不法之人,不可置之於待變重津,卽爲汰去,以勤幹可合者,急速差出云云,而此等職任遞改,例自首堂上爲之,而卽今首堂上在外,待變重津,如此不法貪虐之人,不可一日仍置,以貽津夫渙散之弊,亦不可許久曠闕。延壽益爲先汰去,其代姑以守禦廳屯別將,方在其處者,差以假將兼察,待首堂上還朝後差出,何如?傳曰,允。
判敦寧洪萬朝疏,前右參贊洪萬朝疏,前大司諫南就明疏,咸鏡監司韓世良疏,答曰,省疏具悉。疏辭,令廟堂稟處。
前吏曹參議李明彦疏,前副應敎尹㝚疏,答曰,省疏具悉。疏辭,令廟堂稟處。
楊根幼學李世益等疏,陝川幼學鄭商霖等疏,忠淸·全羅兩道儒生沈益來等疏,保寧幼學李世炫等疏,全羅道儒生柳縡等疏,全羅道生員邊健等疏,白川幼學李畯等疏,忠淸道儒生金鳳景等疏,全羅道儒生吳尙復等疏,京畿儒學金禹重等疏,答曰,省疏具悉。疏辭,令該曹稟處。
前承旨鄭楷疏,答曰,省疏具悉。疏辭,令該曹稟處。
副應敎尹㝚上疏,伏以,臣目擊時憂,誠切愛君,職雖當免,言不容不進,言雖無奇,誠不可不達,玆敢略貢芻蕘之說,仰替贄御之箴,唯聖明澄省焉。嗚呼,今日國事,可謂太息而流涕者也。朝論不協,而局面潰裂,赤子倒懸,而人心渙散,儲蓄罄竭,而國無可賴,武略不競,而邊無可恃,此固前後諸臣之所已竭論者也。況今北報纔至,邊憂兆朕,前頭難處之變,目前層生之憂,有不可勝言者?爲今之道,唯當君臣上下,一心警飭,聚精會神,專以活國保民爲第一義,而朝廷之上,未聞有出一謨發一策,行某政脩某事者,分離乖隔,翫愒因循,而殿下又復深居九重,罕接臣僚,邈然無自脩之實,警動之意,孟子所謂泄泄猶沓沓者,不幸近之,臣竊憫之。夫所謂自脩之實者,何也?本乎殿下之身,而推於事爲之間,始於朝廷之內,而遠乎方域之間而已。臣雖愚昧,請論其槪,而殿下裁之,可乎?臣聞天高地下,其勢懸絶,而品物流形,百昌咸遂者,何也?以天道下濟,地道上升,陰陽和合,生施相資也。君尊臣卑,等級截然,而百務無壅,庶績咸成者,何也?以君道下臨,臣道上接,氣脈流通,情志孚應也。故天在於上,地在於下,各居其位,兩不相交,則其卦爲否,而聖人推其禍曰,天下無邦,可不懼哉?夫以堯·舜之大聖,身履熙皞之運,下有夔龍之佐,宜若穆淸垂拱,無所猷爲,而今以典謨考之,其君臣之間,一吁一咈,相難相復,講磨論確,動輒百餘言,誠以不如是,則情志無以交,理道無以究矣。況當艱虞溢目,事務叢積之時,其所相須而相成者,尤當如何哉?今殿下,聰明寬仁,厚重堅凝,可謂不世出之主,大有爲之資,今日廷臣,固無足當聖意,而贊弘謨者。然而君臣猶父子,國事如家事,言不往復,則意不得流通,事不商確,則理不得精當,此理皎然,非可忽也。臣竊瞷殿下,沈凝太過,酬酢甚簡,君臣論事之際,奏說雖勤,而天聽愈邈,玉音雖垂,而違覆未聞,可者雖曰可,一可之外,無他發落,所以可之之意,群下莫能仰揣也,否者雖曰否,一否之外,無他指敎,所以否之之意,群下亦莫能仰測也。至於大小章奏之入也,亦不曾剖析是非,洞辨曲直,取舍從違,卽賜處分,而一登香案,動經日月,是而直者,無從而取正,曲而非者,因得而免罪,君臣兩間,邈然如天地之不相接,人神之不相交。是以,君子以國事爲念,而未免憂鬱,小人以天地爲憾,而妄相忖度,上下悠悠,偸過目前,此豈社稷生靈之福也?殿下試於淸朝無事之時,平心細量,反躬自省,則必知臣言之非誣矣。殿下誠有意於轉移之功,則臣願殿下,發揮精神,運用乾剛。凡於臣隣接引之際,論時政,則必曰某事如此,其理,是乎非乎?某事如彼,其理,直乎曲乎?於邊憂,則必曰何事當先,何事當後,何處當防守,何處當遮蔽?逐件剖判,逐件商確,無苟諾無苟咈,惟求其至當,而覽章奏,則明示可否,卽下批旨,要使聖心所存,昭若日星,王言所出,煥如綸綍,則志意孚而事情得,是非明而曲直分,群情悅服,而國事可做矣。臣聞人才者,世道之楨幹,國家之棟樑也。國無人才,則平時無以共國事而出治道,緩急無以敵王愾而禦外侮。故國無賢臣,則號曰朝廷空,朝廷空,則人主無所倚靠,而國不能爲國矣。雖然天生一代之才,自足了一代之事,兩漢之人才,不借於三代,而能贊兩漢之業,唐宋之人才,不借於兩漢,而能成唐宋之治,顧在乎招延收用之如何耳。顧今四方之廣,人物之盛,重以祖宗數百年培養之厚,豈可曰都無人才乎?然,士不能自進,惟待在上之汲引,才不能自用,只係在上之陶甄。爲人上者,苟欲人人而識之,士士而拔之,雖一饋十起,一沐三捉,亦將惟日不足,而所得者寡矣。故簡拔群才,輔相之職,擇置輔相,人主之責,故三公得人,而衆賢彙進,豈非所操者約,而所及者廣乎?今殿下所置之相,固皆喬木之世臣,士流之冠冕,殿下誠能一意委任,誠心招致,則何患國政之難做,人才之未登,而乃爲此泄泄耶?領相之爲國捐身,輿疾視事,誠有古大臣風度,而不幸病勢沈篤,論道未易,今計獨有在外兩大臣耳。左揆之淸名耆德,邃識精鑑,求之當代,罕有其匹,其蓍龜之見,柱石之器,眞可以坐鎭廊廟,進退百僚者也。雖其中年納仕,退處丘壑,若無意於當世之事,而身非隱淪,義無獨善,世之尙論者,固皆謂其退之無所據矣。及今時事扤捏,國憂無涯之日,亦豈可膠守遂初,終始不起哉?特患殿下之所以招致者,不得其道耳。旣未嘗示至篤之誠,紆非常之禮,而徒欲其人之來者,非臣之所聞也。右揆之竭忠殫慮,循國忘私,非但隷儓之所共誦也,日月之明,想亦俯燭矣。按治鞫獄,首尾一年,誅除鋤治,網漏無幾,於其做事之際,脫或有疎忽之失,此不過節目間事耳。向非右揆,忘身任謗,始終擔當,則鞫事之能得如許收殺,臣未可必也。論大功者,不顧小失,語至忠者,不計小節,及今群凶已夷,大獄垂完,而乃使橫被捃摭,逬退郊坰,馴致獄留餘孽,而勘斷無日,朝失碩輔,而國事潰裂,年少臺言之意外侵攻,固非美事,而殿下之所以待大臣者,果何如也?不過循例賜批,循例遣官,命召旣納而還授,祿廩旣辭而還輸,徒使擧措煩覆,王人往返,而曾不以洞賜開釋,盡誠招致,臣竊惜之。臣願殿下誕敷心腹之辭,益篤眷注之念,別加恩禮,敦召兩輔,使之同心同德,共圖國事,識拔才彦,布列庶位,此可爲持危定傾之一大策,而彼兩輔者,雖有久遯之志,難安之情,豈不念追先王報殿下之義,而幡然造朝哉?臣聞君之所以恃賴依立者,民也,國之所以凝定鞏固者,民心也,民心之向背,而興喪係焉。故曰,聚則爲君臣,散則爲仇讎,聚散之間,不容毫釐,豈不信哉?故平常無事之時,必須發施仁政,宣布惠澤,懷安顧念,如保赤子,使民仰之如天地,愛之如父母,然後方可望其親上死長,赴湯蹈火,不然則其不爲分崩乖離,潰決四出者,幾希矣。殿下試看今日之民心,聚耶,散耶?向乎,背乎?近而都城之內,遠而州縣之間,或困於侵漁之多端,或疲於徵斂之無節,疾痛之極,無所告訴,怨憾之至,仍思患亂,人無常心,厥口呪咀,而特以名分二字,維持撑柱,保過時月耳。不幸一有風塵之警,則其勢必將土崩瓦解,悍然不顧矣。言念及此,誠爲寒心,究厥所由,多在於字牧之寄,不得其人。聖上如傷之念,子惠之仁,壅閼而不行,浸漬漸染,馴致於莫可收拾之境,若不深究病根,大加警動,撥轉危機,感回人心,則將來之憂,不知所屆,臣願殿下,另加留心。卽令宰執三司,各薦良吏,仍令銓部,就議廟堂,勿拘資格,隨才揀用,亦於辭陛之日,特賜引接,誕垂溫音,諄諄以撫摩安集之意,俾各感勵,盡心爲治,選擇御史,不時發送,凡係貪汚不法之類,嚴立科條,痛繩重律,申飭兩銓,勿齒仕籍,殿下亦宜頻降絲綸,洞示憫憐之意,博訪民隱,務盡拯救之策,災荒尤甚之處,別遣繡衣,使監賑政,則其於固結民心之方,亦可謂思過半矣。臣聞爲國之道,厥有二計,或有萬世之計,或有一時之計。古者三年耕,必有一年之蓄,以三十年通計,則九年可以無飢也。歲之所入,足用而有餘,故九年之蓄,常閑而無用,卒有水旱之憂,盜賊之變,官可自辦,而民得晏然,如是者,天不能使之災,地不能使之貧,水旱盜賊,不能使之困,此所謂萬世之計,而其效本乎節用而已。其或不能者,一歲之入,纔足爲一歲之出,一國之財,纔足供一國之需,平居無事,常患不足,一過警急,橫斂便起,故其國可靜而不可動,其民可逸而不可勞,此所謂一時之計也,又況以浮淫耗費濟之哉?今者府庫之積,蕩若懸罄,倉廩之蓄,徒擁虛簿,百僚常祿,養兵資用,澟然有乏絶不繼之憂,雖欲爲一時之計,亦不可得也,尙何望遇緩急,而支百用耶?賈誼所謂公私之積,可謂痛哭者,此也。臣常熟究其弊而知之,饑饉荐臻,稅入歲縮,用度不節,浮費月增,以歲縮之財,應月增之用,其勢必至於枵然,而不能支也。重以駔儈之假名料辦,吏胥之潛伏偸竊,實爲今日之傷財一端,左取右探,或潤私家之囊橐,東泄西耗,盡歸奸猾之幻弄,而使國儲日縮,民天日窮,堂堂千乘之國,無異匹士屢空之家,臣竊痛恨也。伏願殿下,遵衛文大布之德,惜漢文露臺之費,上自聖躬之服御,下至諸司之冗費,痛加節省,毋或因循,另飭掌財之臣,永塞蠧竊之弊,錢穀衙門郞屬之兩等殿最,別爲精察,嚴加品題,若無中下,則一依外方道臣例,推考警責,京外牟利之徒,作奸現發者,梟示都門,以懲日後,則月計不足,而歲計有餘,裕國足用之效,其將本於此矣。臣聞器械不利,以其兵與敵,士卒不鍊,以其將與敵,此其必然之理,已驗之跡也。以今日武備言之,京城武庫,各道軍器,實爲他日禦敵之具,昇平百年,人不知兵,脩鍊之事,視若弁髦,弓弩矢鏃,但有名目,假色逢點,圖過目前,此固爲無用備數之物,而至於外方束伍之軍,率是疲殘老羸之類,自不解坐作之法,耳不慣金鼓之節,聞令而無趨赴之心,臨陣而無衝突之氣,逐隊隨伍,殆若兒戱,以此軍卒,執此器械,其可以備戎馬,而禦患難耶?臣願殿下,明飭廟堂,另薦將領之才,畀以營將之任,巡視列邑,點檢軍務,而西北邑守,各別擇差,間差以秩高武臣,侍從近列,以爲彈壓鎭服之地,而又擇宰相之有識慮習邊情者數人,則委以二邊之事,軍制之當變通者,器械之當脩鍊者,城池之可廢可增者,防戌之或緊或歇者,使之通議於道臣·帥臣,稟諮於廟堂諸宰,看作己任,一意邊務,則庶可有專委責成,臨危得力之效矣。臣之此說,固爲已陳之芻狗,無用之空言,而竊觀朝著之間,風習日乖,傾軋相尙,搏擊爲事,而國計民憂,置諸相忘之域,臣雖無似,亦不忍更惹矯激之論,以助蕩潏之波,唯將狂瞽之愚,仰贊宵肝之憂,卽臣區區願忠之志也。儻蒙聖明,留神採納,則非臣之幸也,乃國家之幸也云云。
大司諫南就明上疏,伏以,臣於乞免之章,不宜贅陳他說,而顧今國勢之危急,殆如大腫,方潰於內,若有風邪,猝襲於外,溘然就盡,必無幸矣。雖閭巷媍孺之至愚,擧懷漆室之憂,況臣受國厚恩,致位至此,區區憂國之忱,不能自已,中夜無寐,仰屋長吁,玆敢略貢蕘說,以冀聖明之裁擇焉。臣頃蒙恩暇,往省丘墓,畿湖歷路,殆三四日程,而所經目擊,實有驚心而隕涕者。亢旱荐仍,田野荒蕪,民戶流散,村落空虛,㒬羸顚連之類,繈續於途,而催科誅求之政,不改其轍,哀我赤子,若在塗炭,或傳畿湖穡事,差勝於他道,而以臣所覩,不覺哀恫,八路同然,推此可想。朝家屢經大事,儲蓄已至枵然,藉令常稅無所逋欠,經用決難支繼,況彼赤立倒懸之民,雖剝膚椎髓,豈有準徵之理乎?顧今救急之策,唯在節用一事,誠宜上自宮禁,先率儉約,凡干需用,務從節省,至於宮女宦寺之應有職掌者,留其良善,以備使令,其餘冗雜之類,一倂放出。下至諸宮百司,凡係用度之不可廢者,則酌其所入,而減損之,若在可存可廢之間者,則亦宜權停。凡諸冗費,一切簡省,常若處於危難之中,則庶有一分裨補之望,而此非泛然論定之事,特設裁減一廳,擇重臣之負才望識時務者,使之主管,熟加講定,明立條件,則事無窒礙難行之弊。伏願亟令廟堂,稟旨擧行焉。武略之不競,實我國莫大之患,外自關防,內至都城,凡所禦侮之具,全無設施之實,脫有緩急,無一可恃,識者寒心,固已久矣。矧今訃勅方來,北報尤可慮也。卽今事情,姑未可料,而前頭憂虞之端,亦已形見。我國人心,雖在平常無事之時,一聞訛言,轉成騷屑,況當此際,恐不無波蕩之患。惟今鎭定之策,無以驚憂自沮,貴在持重做事,以安兆庶之心,而先自朝廷,務爲鎭定,縉紳去傾軋之習,臺閣無喜事之論,則庶幾全心區劃,措置事務,不咈民情,而可無渙散之憂矣。此在聖上,先以剛大爲心,振作立志,飭勵群工,密勿訏謨,則中外人心,可恃而無恐。目今綢繆之策,最爲緊急,客使責應之需,西路難支之弊,有未暇論,而軍額之塡補,餱糧之儲聚,器械之修整,決不可一時少緩,而自龍灣至海西,積習恬憘,未曾留意於此,軍政之抛棄,尤甚於諸路,誠宜亟令備局,密諭兩西道臣·帥臣,申飭列邑,凡係軍務,着意脩擧,常若對敵壘者然,以爲臨急得力之地,而仍令諭勅沁都·南漢守臣,諸道道臣·帥臣,一體擧行焉。武士之調用,實今日第一急務,而升擢之類,率取門閥,材勇之士,多沈草野,殊非收拾激勸之道,宜令各軍門,廣加召募,自士大夫子支,以至公私賤,無論已出身未出身,或試其藝,或角其力,抄其材勇之類,又試以籌劃計慮,若有智勇兼備之人,則勿拘常格,不次擢用,而仍飭軍門,別爲試射,將校之老衰無用者,庸孱無藝者,一一陶汰,以其所選材勇,隨科塡差,則非但慰悅武士之心,可以責效於警急之際,唯願速令施行,而殿下亦於聽朝之暇,親試將校軍兵,若得材藝出群之士,面加奬擢,無用一紙承傳,則足以聳動一世,感悅武臣,雖不費一布之賞,可以勝千金之募矣。武夫之出入權門,以爲媒進之階者,自是常習,恬靜無求,何可盡責於此輩,而近來臺章,每以諂附權凶,作一題目,彈駁相續,甚非鎭定之道,臣竊以爲過也。京外治盜之政,非不申明,而年比凶荒,民不聊生,竊發之患,在處縱橫,湖·嶺之間,尤甚熾蔓,若或有邊上之警,則蠭起之徒,不但嘯聚而止,豈不大可憂哉?近來士夫之爲守令者,以治盜視爲汙衊,專事抛置者,比比有之,宜令各道道臣,另加申飭,廣設譏捕,懸賞購募,必務獲其渠魁,則餘黨散落,庶可少戢,以此治盜一款,亦爲褒貶等第,以爲各別申嚴之地,而京輦之下,亦多無賴,潛結徒黨,干連外盜者,必不無其患,亦令捕廳,多般譏捕,俾絶方來之憂焉。噫,顧今朝廷,殆同草創,位著不備,頭緖未就,雖大小臣僚,聚精會神,同寅協恭,猶難望其救此岌嶪之勢,而不幸朝著之間,便作風波之場,因一纖芥,轉尋戈戟,議論層激,搏擊交發,而究厥所由,則不過彼此私却之相脩,元非國家安危之所關,臣於此,誠不勝慨惋也。目今客使壓境,酬應甚繁,而首相之病,許久沈綿,左揆在野,未有造朝之期,右揆逬出,屢違敦召之旨,鼎席殆空,百務廢閣,當此艱虞溢目之時,俱以喬木之臣,方在鼎軸之位,則遐遯之心,豈可固守?微少之嫌,不足深引,誠宜竝下敦勉之命,期於必致乃已,而至若館伴之任,萬分緊急。李光佐,以世祿之臣,義同休戚,而因一臺言,鎭日違牌,誠爲過中,殊非臨事不避之義也。守禦將任,何等緊務,而金一鏡忘身衛上,忠赤旣著,疎戇之性,不顧細節則有之,而摘抉於言語書牘之間,累被蹈藉,傍觀危懍,進退窮蹙,職事久曠,一二倚仗之臣,自相疑貳,心腹先潰,何事可做?臣恐剝床之憂,不在外而在內也。左參贊姜鋧,實自先朝,最受知遇,屢蒙嘉奬,立朝本末,於此可見,而亦同朝之所共知也。今於耆耋之年,豈有演人私書,自侵黯黮之理哉?疏章之間,至擧其平生行己,而恣加僇辱,臣竊爲世道慨然也。臣愚以爲,卽今用人之道,務在包容,微眚細過,專覆蓋,寸長小善,率以錄用,誠藎之已著者,倚毗而任之,才諝之可取者,洗拂而用之,明飭銓部,勿論色目,毋拘微賤,隨材任使,若良工之棄短取長,則聖朝無遺材之歎,而他日爲緩急之恃矣。嶺南,古稱人材府庫,久襲儒敎,多尙節義,當龍蛇島夷之難,爲國徇義,表表可稱者,亦多有焉。雖未知今人能如古人,而嶺外七十州,豈無懷忠抱義之士乎?第自標榜之後,朝家收用之典,獨未遍及,有同禁錮,殆至三十年,頃日道臣,以此疏陳,實出於公平惜才之義,而其後銓曹檢擧,不過若而人止,非所以激勸一方,奬用人才之道也。臣意以爲,如柳成龍·郭再祐·金誠一等諸臣子孫,廣加搜訪,先爲錄庸,其他文武官在閑散者,各別收拾,以示朝家一視之意,則草莽沈淪之中,亦必有出衆可用之材矣。唯聖明,申飭銓曹,另加施行焉。且臣竊有所悶鬱於平昔者,敢此附陳。諸臣之章,儒生之疏,前後委積,日月頗久,從違之間,多靳賜答,庶事因此而淹滯,群情由是而解弛,以此疏陳筵奏者,非止一二,而終未有省納之效,何也?近來章疏,率多論議之務勝,固知不槪於聖心,若或因此一倂靳批,則雖有忠志之士,有懷思陳,而不無解體之歎矣。頃年聖上之在邸也,或有延頸願死,危言抗疏,殺身而不悔者,若此之類,儻無表章於聖朝,則何以激勸於方來?其在彰善之道,竊恐有欠闕也。臣聞人主一心,萬化之源,凡天下國家,無一事一物,不本於人主之一心,人君常存此心於高明振勵之地,則裁斷萬務,無不曲當,而綽有餘裕矣,若或少弛於昏惰委靡之中,則酬酢庶事,無一底泊處矣,可不懼哉,可不念哉?前後筵臣,多以頻御經筵,有所仰勉者,誠以開廣聖心,唯在學問,而講論之際,仍及軍國緊務,隨其區劃,可以採施故也。伏願聖明,留意於緝熙之學,存心於高明之域,而洪範中六三德沈潛剛克之訓,爲四字符焉。臣受恩兩朝,糜粉思報,略貢愚忠云云。
判敦寧洪萬朝上疏,伏以,臣伏見端懿王后題主節目,則造成後卽爲奉安於景賢堂,翌日移安於永徽殿,其中奉常寺提調一員,當爲陪進,此則古例然也。臣以痼疾篤老之人,凡於公會,擔舁而行。卽今腫核潰爛,實無忍痛跨馬之勢,玆敢不避猥越,冒死仰籲,伏乞聖明,特遞臣所帶太常提擧,俾無公私狼狽之患。且臣方帶典設提調之任,本司凋弊難支之狀,已悉於臣之春初疏本,今不敢又事煩聒,而日昨承宣,稟達筵中,有令戶曹變通之命,而又因本曹之防啓,未免成命之不行,目今諸員之離散者,已過十餘人。前頭謁聖入學之時,將必有生事之患,賑廳兩年災減之代,亟令準給,以救目前,不容但已,伏願聖明,將臣此疏及前日所上之疏,竝下廟堂,以爲從長稟處之地焉。臣無任云云。
吏曹參議李明彦疏,伏以,臣伏聞昨日筵中承宣,有以殿最守令,令次官差出事,陳達蒙允云。成命之下,固當奉行之不暇,而第伏念殿最守令之必待大政差出者,自是常規,而間有長席有故,大政愆期,勢難支待,則不得已令次官差出,而事關變通,有異常格,故必因大臣箚請筵奏,稟旨擧行,蓋所以存格例重事體也。今者筵臣,爲慮饑歲賑政之未卽設行,有此陳白之事,其事則誠急矣,其意則固好矣。此聖上所以允許者也,而筵臣陳請該曹差出,有若循例擧行,則恐非事體之所宜。玆敢陳章,仰瀆於宸嚴之下,伏乞聖明,亟收成命,更令廟堂稟處,以重體例,不勝幸甚。批答竝見上
幼學金鳳景等疏,臣等伏見故文孝公趙翼,一生以斯道自期,蔚爲仁·孝兩朝之醇儒,入而事親,出而事君,凡其德行志節之焯焯在人耳目者,類皆可求於古人。事業本末,昭載於國乘,則今不必覼縷,而臣等以平日區區慕德之心,竊附崇賢之義,敢請錫號之典,則亦不敢不更陳梗槪,以備聖明之財察也。伏願殿下,澄省焉。蓋翼之資質純而慤,德性深而厚,肫肫仁愛之氣像,人望見之,知其爲吉人君子,其得之於天者,固已粹矣。早棄俗學,發軔正路,居敬窮理之方,立心行己之要,一以聖賢爲準則,篤好力行,死而後已,其成之於學者,又如此其勤矣。是以孝悌忠信之行,誠於身而孚於物,光明正大之心,由乎中而發乎外,嘗以爲聖門爲學,讀書爲主,故持聰明絶異之資,用勤敏十百之功,語·孟·庸·學得力最深,而至於篤信嗜好,沒身鑽硏者,尤在於晦翁之書,其見於著述者,可考矣。其所孜孜早夜,矻矻平昔者,專在發揮先聖之旨,開牖來學之方,其闡明斯道之功,爲如何哉?以其居家事親之節言之,則愉色婉容,致極其敬,位至卿相,年及耆艾,而左右扶持,朝夕按摩,飮食起居,躬致節適,及其居喪,啜粥三年,不脫衰絰,父母所嗜,終身不食,喪制凡百,無不一依文公家禮,雖古所稱善居喪者,何以加此?以其立朝事君之節言之,則當彝倫斁塞之際,超然長往,屛迹城市,雖有利祿之誘於前,刀鋸之怵於後,而首尾十有六年之間,終始不移不屈,則此莫非從理義中流出,而誠狂流中砥柱也。及其遭遇昌辰,一心事君,前後勤懇,無非出於愛君之誠,而一言半辭,未嘗以三代以下之言陳之,一自論議之橫潰,絶不以偏黨爲心,所言至公無私,嘗自謂神明可質,而先正臣文成公李珥,文簡公成渾枉被誣謗,則辨釋微奧,備陳肝膈,而天怒有激,遽下嚴旨,自此退歸田里,以循古大臣不得其言則去之義,而一心愛君,不以進退有間,其尊淵源而謹去就也,亦如此。且其平生志操,不在溫飽,恬於利勢,安於貧窶,簞瓢屢空,不改其樂,官至三公,而無環堵之室,布素之服,蔬糲之食,終始如寒士,淸風灑然,可廉貪夫,則此又淸節之所希有也。凡此所陳,非獨我士林後學之所歎仰,自昔名儒碩輔之所素公誦者,其所謂庸·學困得,語·孟淺說,實推演朱子之微意,而闡明經旨,故仁廟嘗賜書褒嘉,後之欲留心學問者,亦莫不取而讀之,如持敬圖·爲學宗方圖等說,無非學問中要訣。故其子文簡公復陽,嘗於顯廟朝,手寫敬進曰,臣之先臣,嘗拈出中庸兩端,論語四勿,作爲此圖云爾,則特賜褒納。以此觀之,則列聖之尊尙,槪可知矣。若總以論之,則夫孝者,百行之源,而自生事以至葬祭,旣盡其禮,又盡其誠,後之論孝者,莫不以孝之一字,歸之,至於忠愛一念,賦與固異,前後陳白,皆出至誠,而其所陶甄薦拔,無非一世之名德,擧多後來之儒宗,則非如世之事君者,以趨走服勞爲忠,而必欲以人事君,期務至治。若夫學問,則血誠做去,眞知力踐,微辭奧義,毫分縷釋,至使後學,得有循序漸進之效,道學之名,幾絶而復振者,莫非翼之功,夫以所存乎中者如此,故其所出處大義,與夫潔廉高標,卓卓難及,豈不誠休美哉?噫,此人此德,豈但爲吾黨後學之所宗仰?以國家崇德象賢之義言之,則亦不可以近世濫躋比也。一世誦法之徒,咸懷高山之仰,景行之思,而顧玆新昌之道村,實杖屨逍遙之所,函丈討論之地,故蒙被誘掖,薰陶最偏,自五十年前,士流相議,營建一祠,以寓羹墻之誠,臣等魯莽,未遑請額,廟貌未成,無以風勵,不有朝家之恩宣,何以作新士氣,傳之永久哉?臣等旣陳先正之道學,請其祠額,則其緖餘之表著者,亦不敢不陳焉。翼之門人,有趙克善者,幼有遠志,始讀小學,見嘉言善行,慨然有感發於心者,盡焚其平日所做程文,及見翼,益肆力於問辨之工,以毋自欺爲先,以眞知實踐爲要,嘗作自警箴,其卷首,書事親孝事君忠事師敬九字,以述其志。又擇經傳中脩身存心之法數百條,爲一冊,名曰,砭己要訣,不去懷袖。又箚記其所得於耳目心思者,謂之三官記,以驗窮格,每覽古人言行之善者,必心慕而手記之,名曰,常目編。日三自省,或有過,則輒閉戶自撻,或有意會,爲之感涕,其資稟之美,篤學之誠,旣異於人,而漸之以師友。故孝悌睦婣之行,待人接物之誠,安貧固窮之節,事上治人之忠,表裏如一,幽顯不貳,一言一行,無非可爲後學矜式者,殆古人所謂脚踏實地人,而於孟子所謂有諸己之謂信者,其庶幾焉。癸亥中興之後,首膺旌招,累除師儒之職,歷仕仁·孝兩朝,而其在臺閣,章奏剴切,輒當上心,其侍經幄,開陳蘊奧,裨益弘多。孝廟戊戌,以掌令,病於直次,上大驚,醫問藥遺,前後相屬。及沒,震悼特甚,衣衾棺槨,皆令官庇,當時禮遇哀榮之典,可謂侈矣。苟非學行淸忠,感于聖心者,恩眷之隆,何以至此?顯廟乙巳,道臣以孝行道德聞于朝,旌表門閭。又因湖中章甫之疏請,命賜吏曹參議,先大王丙子,因文忠公南九萬陳啓,特命存恤後裔,錄用子孫,歷朝崇報之典,吁亦至矣。蓋其道學之卓越,由其資稟,而在後尊仰之道,亦不可昧然無稱,故已於年前,從享趙克善於趙翼之祠。伏願殿下,快允所請,特令該曹,竝命俎豆,議賜嘉號云云。
楊根幼學李世益疏,伏以,臣等所居郡,雖曰僻小,山水素稱淸佳,而郡北有迷源洞,尤爲一郡之最,古人至比之桃源。先正臣趙光祖,嘗愛其幽絶,遂結廬以居,與故大司成臣金湜,讀書講道於其間,湜贈光祖詩曰,幽彼楊根郡,深藏桃李源,誰能從我者,相與鍊乾坤,其盤旋留連於此者,可以見矣。光祖又手自植檜,至今猶存,蒼翠蔚然,故老往往指點,以爲趙公檜云,其所以愛惜之者,不啻若召伯之甘棠,諸葛之廟栢而已,其遺風餘韻,猶有可以想像者。於是,一鄕章甫之士,仍其舊址,建立書院,以光祖·湜主享,又配以故府尹臣南彦經,故領議政臣金堉,蓋彦經之所居,去洞不遠,堉則以湜之後孫,又嘗卜築于此地,故配之以兩臣。夫光祖,旣已配享文廟,湜之遺言緖行,昭著國乘及諸名賢所錄,至於堉,則當昏朝時,樹立卓然,及登經論謀猷,大有可觀,大同一法,實爲百世之良制。此三臣者,其道德事業,照人耳目,固不容臣等之贅陳,而惟彦經,事行未甚章章,雖聖明,亦有所未盡燭者,今臣等單提彦經之平生本末,以上塵睿覽。彦經,自少出入李滉·徐敬德之門,專心性理之學,聰悟絶倫,探賾微奧,與滉,往復講劘,滉極口奬與,明廟亦聞其名,與成運·李恒,俱以布衣,召見便殿,問以治道,所論明白切至,明廟深加嘉歎,特除陵官,是歷踐內外,俱有聲績,後爲全州府尹,棄官歸隱於本郡靈川洞,以訓誨後學爲己任,及門之士,多所成就,如成浩·尹光遠,皆爲聞人。及壬辰亂作,大駕西行,彦經自痛未從行,召募諸縣,倡率義兵,要諸賊之侵掠畿東者,多所斬獲,間送人奉疏行在,請軍器糧餉,爲進取計,朝廷拜爲召募使,方責後圖,而彦經遽已沒矣,宣廟聞而嗟惜。夫彦經之志業,大略如此,固無媿於配享矣。然而祠宇之創設,已六十餘年,尙不被朝家宣額之恩,門楣無光,祠儀多闕。伏願聖明,特加鑑燭,卽命該曹,亟頒華扁,以望多士之望云云。
儒生吳尙復等疏,伏以,臣等所居羅州之地滄浪一曲,卽故名臣林泳所嘗築室盤旋處也。泳之文章才德,足以冠冕乎搢紳,學識儀範,足以模楷乎士林,播盛譽於詞壇,而實多明理之功,闡亨塗於科第,而早事爲己之方,不資師承,默悟聖賢之奧旨,潛心鑽仰,一遵考亭之遺則,實非近世以儒術進者所可企及也。臣等獎率同志,遂於辛卯歲,卽其杖屨之地,設其俎豆之所,而特其扁額未頒,而廟貌蕭條,牲豆艱楚,此臣等所以裹足千里,仰籲九閽者也。臣請陳爲學程工,次及立朝本末。泳,德宇渾成,天分甚高,聰明稟絶倫之資,而見識超詣,課程,嚴自治之規,而踐履篤實,文藝特其緖餘耳。粵在髫齡,不煩提誨,而已自默悟於窮格之意。年十歲,見大學或問中,一塵之或起或息,一息之或呼或吸,皆有此理之語,心甚欣然獨覺,遂有窮盡萬理之意。十二,讀書至朞三百註,自以意,推究天行日月之遲速,氣朔盈虛,置閏成歲之理,如可目見,顧其平生,從事窮格之工者,蓋亦天資然也。及見朱子大全,遂決從事之計,默誦潛究,晝夜不舍者累月,自心性情意之名目,仁義禮智之意味,以至學問蹊逕,事業本末,凡載於書者,悉心推驗,早夜以求,必期心中,分明曉會,如見目尋常物事,其所謂高遠微妙底義理,不待注意想像,而皆是日接於前,昭具於中,則其所謂力於聖賢門路,而優入閫域者,皆從此書中用工,則泳之平生精力,言動準則,盡在是矣。又取四子書,循序而讀之,兼考語類,以發其趣,以致其詳,仍看二程全書,性理大全,以及東賢論性理之書,莫不融洽貫通,以會其極,此其弱冠前事也,顧其見識之超詣者然也。至於操守克治之際,深用刻苦工夫,嘗以初學用工,易致放過,推曾參日三省之義,作七省例,初起誦敬齋·四勿等箴,及手所抄古聖賢格言十數條,自蚤至暮,頻頻撫察,一日之內,如是者七焉。又爲日錄,凡日用動靜,話言事爲,皆記之,以驗夫學業之進退,言行之誠僞,心之微妙,書不能文,則別爲日傍圈點劃例,每日點檢,其發於事爲者,慊則圈,欺則劃,欺慊難則點,其視宋臣趙槪數黃豆法,尤爲嚴密矣。嘗曰,存心勿間於動靜,窮理不舍乎晝夜,持身一於禮,而毋苟處事,必以義而罔惰,嚴於接物,訒於發言,確於守業,勇於自新,此其日用大槪,所願欲而未能者,自今皆當益勉,時時日日,提撕踐歷,雖歷萬變,不可忘也。又曰,凡是道理,無不極盡者,人之存心處事,必須仁至義,方是循理,如造詣階級,雖非一蹴所到,而若其志向準則,便當求造其極。又曰,致知在居敬,而居敬之有間斷者,皆以欲心故也。惟理明,則欲心消,欲心消,則其居敬,自然安固矣。惟此數條,皆日錄中逐手工夫之所自驗察者也,又其踐履之篤實者然也。蓋其素志,寧學聖人而不至,不欲安於小成,故以至敏之才,用至鈍之功,外不規規於矜持,而內自慥慥於誠敬,闇然而日章,渾然而天成,靜處涵養之中,能存虛明之本體,紛擾急遽之際,不失凝定之氣像,私慾淨盡,天理昭融,其灑落胸次,一團和氣,庶可追企乎濂溪之霽月,伯子之泥塑,到得八九分地位,而猶且欿然若無所有,退然若無所能。每曰心存時,視聽食息,覺無纖微私吝意,而纔有間斷,便是昏濁之人,此雖出於自謙之語,而亦可見深造之功矣,此臣所以慕悅其用力於窮格之功,而願學焉者也。至於立朝本末,則始因親命,試就二擧而得之,蓋其志以爲,古之大賢,初由科目發身,向後進退,皆以禮義,粹然爲吾儒正法,亦非一二,今欲親師友講道德,脩身補過,察納觀理,以求初志之所欲爲者,故罷官家居者,殆八九年矣。曁庚申,與二三時賢,出入先朝經幄,唯以補導君德,爲己任,必欲行其所學,故極論爲學規模,而其要蓋以立志爲本,力行爲要,致知爲急,反覆勸勉,縷縷至千言。先大王,嘉納其說,以爲勸戒之辭甚切當,各別惕念。壬戌上萬言疏,罔非格王正事之至論,治國安民之要務,世之推泳之學者,咸曰,庚申筵奏,壬戌封章,可見學術之醇正,經濟之宏遠,而臣等之尤所深服者也。旣而朝論,有分黨之漸,知其終不可有爲,故以難進易退,爲終身之第一義也。蓋釋褐,殆三十年,仕於朝,不滿四朞,則不爲苟合者,可知已,戊辰黽勉暫出,而時象漸益不佳,於是色斯而歸,自此尤絶意於世事,遂定居于羅之滄浪亭故址,江山之勝,實愜素願,左圖右書,靜處其中,玩心高明,有終焉之計,此實臣等爲泳立祠之地也。及夫進擢亞卿,而前此數歲,已得奇疾,朝廷閔之,且勖以共濟之意,白于上,姑令居留西京,以便將息,而疾已不可爲矣,豈非天哉?是以我先大王,亦嘗深知泳之賢,而所以眷待之者,迥絶群臣,始則嘗奬諭於筵席曰,副修撰聞名,久矣,今觀經席,反復討論,其文學才行,果卓爾矣。其授方伯也,賜批曰,卿之文學,合置經幄,而今玆海臬之命,欲施利器於盤錯。其寢疾京邸也,優給藥物曰,林泳,實國家可惜之臣,聞病甚重,惻然,俾遞職留京,取資醫藥。又授御札曰,卿之疾,轉輾沈篤,豈但卿之不幸而已?其惓惓之意,不替終始,此實國家禮待之,而有非臣等之私相阿好者,此亦可見矣。若其所著讀書箚錄,多有精確獨至之見,而發前人所未發者,尤長於書牘,操筆立成,詞理俱到,輒令人有感發底意,誨人而盡誘掖成就之功,居家篤孝友敦睦之行,甔石屢空,而嚴辭受之節,榮祿匪心,而礪貞特之操者,有不可一二盡述,而此固泳之細行疏節也。臣不敢竭殫論,而顧臣等之所陳於前者,唯是泳之爲學,能自得師於古聖賢方策之上,其立志之篤實,成德之謙光,足以輝映於百代,而況其立朝以來,經筵陳奏之語,前後箚疏之文,實是經綸上說,去而庶可以黼黻王猷,陶鑄民俗,而惜乎,朝論潰裂,世道飜覆,難進之義,見幾之行,已不可挽矣。深有見乎孔夫子滄浪歌曲之義,而固已蟬蛻於濁俗汚泥之中,其淸風雅致,亦足以廉頑而立懦矣。此臣等所以心悅誠服,而誦慕之不衰者也。旣謀尸祝之所于其所居之地,而又此相率齊籲者,誠欲得扁額之號,祀典之恩。伏願聖上,特宣院額,千萬幸甚云云。
進士沈益來疏,伏以,臣等伏念先正臣尹拯,卽故文敬公臣尹宣擧之子,文正公臣尹煌之孫,文簡公臣成渾之外曾孫也。生稟絶異之資,早襲家庭之訓,淵源有自,門路極正,其學一以誠敬爲主,直尋程·朱正脈,而根仁達義,率性會道,循序上達,眞積力久,觀於宅心而處己,措事而應物,則純誠貫徹,表裏無間,淸明和粹之氣,睟盎面背,高邁定靜之風,融貫儀貌,恰是三代上人物,類非輓近諸賢之所可及也。不幸少遭國家之變,矢心天地,斂跡丘園,旌招屢加,素履愈堅,其潔身之操,有如是也。又不幸而中經師生之變,事關彝倫,勢已窮極,而參酌義理,折中權衡,卒守無辨之戒,用爲自靖之道,則其處變之義,有如此也。粵自顯廟朝以來,屢勤旌招之禮,逮我先大王,冞切側席之誠,前後敦召,禮遇曠絶,欽尙之意,至形於吟咏之間,於乎盛矣。獨惜夫介石之志,終堅東岡之守,明良一時,未見致澤之功,已足爲千古之至恨,而時事嬗變,奸凶竝起,讒陷百端,泉壤抱冤,斯文因而墜壞,多士爲之傷痛,幸賴聖上,明燭誣枉,特賜昭雪,積年之幽冤,斯伸,旣晦之吾道,復明,大聖人崇儒重道之意,夐出千古,凡我士林之所以感歎忭聳,當復如何?夫以拯之眞儒正學,値聖上明道之日,雖在遠地,杖屨之所經過,尙宜有尸祝之禮,以致尊賢之道,矧玆尼山,寔拯之所居,而文正公煌,文敬公宣擧妥侑之所也。拯以宣擧胤子,實紹其學,則竝施祔享之典,俾作觀感之方,允爲儒林之盛事,而第念斯院之設,旣係先朝祀典,則不宜私自擅便。玆敢相率籲天,伏乞聖明,亟命有司之臣,俾議配享之典,以示崇報之意云云。
幼學李畯等疏,伏以,臣等所居白川治西雉岳之有一書院,創自隆慶戊辰年間,翊衛太廟,互肄其業,而宣廟允多士乞額之章,特賜宸章,命名文會,而俾扁之璧月雲章,將永照於千億,而仍頒書籍,且賜土田·臧獲及魚鹽之所,不幸龍蛇之燹,回祿熛芒,銀鉤玉索,晦彩鞱光者,越至今周一甲,而餘四十齡矣。幸我先大王,繼聖祖之意,述聖祖之事,旣令官給牲幣,又降御筆題額,兼賜序文二十六字,其序曰,追續聖祖之美意,重頒四字之恩額,庶盛事之不泯,永有傳于千億,時戊寅春四月也。仍遣近侍,頒宣恩旨,宸翰昭回,金字煥新,曠世恩榮,古今罕儔,藏之金櫃,刊之石碑,華構翼然,寵額重新,則士林之承守,豈但千億而止哉?繼因章甫之所請,該曹之覆啓,特下劃給田民之敎,凡所以崇儒優恤之道,一遵宣廟朝故事,前聖後聖,其揆若一,非惟一邑士子,沐浴汪渥,鼓舞榮寵而已,所以聳四方之觀聽,增斯文之光輝,爲如何哉?其時該曹覆啓中,本道屬公田民,勿論早晩,特爲劃給事判下,故隷院則定給二口奴,而先大王聖敎之降,今至卄載,而一畝之土,尙無劃給者,此章甫所以咨嗟興歎者也。本郡治南,有屬公田畓數結零,初屬於鄕廳,今又屬於營門云。若使依前判下之敎,劃屬於本院,則無損於公家,有益於學宮,傳所謂惠而不費者,其在斯矣。本院曾有略干卜定之物矣,自從詳定之後,自惠廳折價給米者,又成近規,而頃年因本道道臣之所啓,援引本院之規,欲爲創設於他書院,則其時該廳防啓中,不爲區別,竝與本院數十年舊規而革罷,本院以兩朝御額重地,比他學宮,事體自別,則今宜一遵先朝判下之敎,依前復古,豈非崇儒重學之典,而且本院院生,一依癸巳定式,只存二十人,而蓋自戊寅年頒額之後,本院章甫,有別樣守護之道,擇其凡民俊秀者,許入御筆守直生三十餘人,名曰執事,逐日作番,看護御筆事,請于禮曹,成給靑衿錄者,將至卄載矣。數年前諉以他書院所無者,而仍爲革罷,先朝御筆,固非他書院之所藏者,則他院之例,豈可援引於守護宸墨之此院也?今宜許入儒生,作番守直,庶不墜先大王繼述之徽典,則其有光於士林,大矣。伏乞聖明,垂仁採納焉云云。
幼學鄭商霖等疏,伏以,臣等邑,卽中廟朝名臣司諫贈領議政文康公臣朴紹棲息之所,丘墓之鄕也。紹之正學直道,卓有樹立,蔚爲士林之景仰,亦被先朝之褒崇,而俎豆之典,迄今不擧,實爲斯文之缺典,鄕邦之至恨,臣等玆敢相率叫閽,悉陳學問之本末,出處之梗槪,惟聖明澄省焉。蓋紹,生質挺特,德器渾成,未及羈丱,已有求道之志,探賾性理之學,課程刻厲,講劘師友之間,造詣益深,所以潛心存省,體道成德者,要皆主敬謹獨切要底工夫,精深的確,置水不漏,一時輩行,無不推重,實與先儒臣趙光祖,同世齊名,先儒臣金安國,嘗稱孝直發越,彦胄精密,孝直,光祖之字,彦胄,紹之字也。先儒臣李彦迪,始在芸閣,人不知名,而紹爲銓郞,力加薦揚,遂與同登胄筵,秩相勸講,孝陵聖學,雖出天縱,若其允德之成就,則論者咸謂其啓迪輔導之功爲多,若其立朝大節,必以辨別賢邪,扶抑陰陽爲務。當己卯斬伐之後,凶焰久而稍息,善類間得登進,而壬人安老,適方退斥在外,希圖復入,紹乃逆燭姦狀,力主正論,以遏其進用之路,反爲其黨所摘,退歸故里,自是絶意世事,專精講讀,益肆力於進修之地,而不幸病沒,未究厥施,當時朝野,咸皆稱惜,後來尙論之士,亦莫不服其邃學,欽其風節,逾久而靡替。至于先朝,因相臣建白,特許越例贈諡,崇德象賢之典,於是乎無復餘憾,而獨其廟享一節,闕而莫擧,無以稱聖朝崇奬之意,望士林嚮仰之情,況於始終藏修之處,塜墓所寄之地,風烈不沬,聲澤未斬,古所謂沒而祭社者,其在乎斯,一鄕人情,咸欲建院妥靈,永爲崇報矜式之地。曾在癸巳年間,臣等具疏仰籲,特蒙先大王令該曹稟處之敎,而其時禮臣覆啓,乃以今此所陳,實據先賢正論,士林公議,其在崇奬之道,宜擧俎豆之典,而但今年大歉,有難許施,今姑置之爲辭,遂致沮格不行。伏惟殿下,以聖繼聖,光啓至治,斯文陽復,儒化隆洽,追先朝表奬之美,體士林揭虔之誠,許創新祠,寵賁華·扁焉,則在聖朝爲繼述之道,在士林爲瞻依之資。伏願殿下,特令該曹,隨擧頒額之典云云。
生員柳縡等疏,臣等竊伏念文正公臣尹煌,生質旣異,學問夙成,早處先正臣文簡公成渾之甥館,備蒙提誨,有如黃幹之於朱晦庵,門路旣正,淵源有自,顧其操存之堅貞,踐履之篤實,殆難以毛擧,若言其最關於大節者,則當昏朝斁倫之日,嫉奸凶側媚之態,而痛加論斥,際甲子播越之辰,聲元戎僨師之罪,而疏請勘律。蓋其剛方正直之氣,無非學問中出來,而逮至南漢隨駕之時,獨秉尊周之義,力排和戎之論,而不幸天塹失險,國事大謬,虜喝方急,責送斥和之臣,則煌乃奮身自首,抗疏請行,又詣體府,引咎獨當,雖因伊時朝議之不一,未獲與三臣同往虜中,而猶爲當國諸臣之所忤,編管湖中,數年乃還。自是厥後,無意於世事,斂跡松楸,灰心軒冕,惟以篤志講道爲第一義,嘗戒諸子曰,豈以老我之故,苟趨榮途?汝等惟當退事耕耘。是以煌之諸子若孫,惟務篤學修業,蔚爲儒宗,一門之內,牲享有五,此豈非煌之深根厚本,流及後品,而有以致之也?其山瞻斗仰之誠,固是擧國之所同然,而臣等愛慕尊仰,有倍於他人,何者?煌曾於崇禎壬申,出尹于全州,蓋其爲政慈愷悌,愛民如子,廉白謹潔,捐私捧而助公賦,改館宇而罷歲苫,尤留意於學校,享祀之典,備盡禮敬,儒化大闡,邑人竪碑而頌之,士林指棠而愛之,迄今百載而未衰。噫,如煌之峻節邃學,旣是擧國之所尊尙,而若其深仁厚澤,卽我一州之所偏蒙,則其享祀之終不可厥然於玆土也,明矣。蓋臣等所居全州之地,有華山賜扁之院,卽故先正臣李彦迪·宋麟壽妥靈之所也。兩臣皆以國朝名臣,一爲道伯,一爲府尹,駿惠庬恩,洽人肌膚,此地之建此祠,不徒爲道學之尊仰而已。今玆煌,學問氣節,匹美於兩賢,共躋祠廟,於德不孤,配享腏于前有光,故玆敢裹足千里,相率籲於天閽之下。伏願聖明,亟許配享之請,以幸士林云云。
生員邊健等疏,伏以,臣等俱以遐方冷迹,知識蒙陋,前輩長德,固不敢推測妄論,而若其身所親炙,耳所親聞,溫良愷悌,純粹敦篤,萬口同聲,推爲一代之宗儒,與爲百世之尸祝者,固莫如儒賢贈判書臣李世弼者,臣等請先陳其德,而後謁群情,可乎?蓋世〈弼〉,卽故名臣領議政文忠公臣恒福之曾孫也。生乎喬木之家,世傳文獻之業,以通明卓異之姿,有高妙透徹之識,自少,於義理公私地頭,看得極精,平居事爲,絶無流循苟且之意。中年以來,謝絶公擧,一意從事於性理之學,自小學·心經及四子,從頭理次第玩索,而工夫最篤處,在於大學一書,專心致知,窮日夜而讀之,融會貫通,如誦己言。故其發於辨問論述者,無不明白的確,直契聖賢微旨,推其餘力,仍及禮學,凡於經曲節文,吉凶儀度,皆洞究其當然之則。上自儀禮·戴記,下逮歷代諸儒禮說,潛心理會,參互考證,或至通宵不寐,對案忘餐,毫分縷析,如指諸掌,其用心之勤苦,至於鬚髮盡白。京外人士,苟有疑禮之可質者,莫不就問,而又必沿泝源流,究極意義,雖微文末節,仔細分析,皆中肯綮,使人受用而無疑,其所論說,積成卷帙,誠爲迷途之指南,禮家之關石。非如近世儒者之依樣含糊,甲乙相爭而已也,此其平生精力之見於經禮者然也。若其爲學本領,則惟以積精思索爲要,躬行實踐爲務,沈潛涵泳於幽獨之中,體驗省察於言行之間。檢束身心,繩墨至嚴,酬酢事物,毫釐必謹,至於名實眞僞之分,尤加猛省,常病近世儒者,標置太高,聲聞太暴,平居恂恂,自視欿然,不爲矯激之行,不設矜持之容。雖文字辭令之間,稍涉浮夸者,一切擺去,惟內自克治,闇然日章,精粹之氣,達於面目,溫仁之意,溢於言動。居家事親,孝敬備極,友愛同氣,至誠無間,收族振窮,不問疎遠,閨門之內,法度井然,推而至於鄕黨隣里,無不悅其德而被其化,卽其平生內脩之實也。若考出處進退之節,則性本謙挹,不以儒者自居,先朝數十年間,旌招頻繁,眷嚮殊異,待之以胄筵臺閣,試之以州府方岳,位遇愈隆,而退讓愈勤。每有除命,卽必辭尊而居卑,謝內而就外,故其體用之學,獨自卷懷於身,經綸之蘊,不克大見於世,而斯文不幸,梁木遽摧,此士林之所以齎咨痛恨,冞久而冞深。臣聞世弼平居,常以世祿之家,義同休戚,愛君憂國之誠,不以退處而有間,至論當世之務,惟以打破朋黨,爲急務,以推波助瀾,爲至戒。其處心行事,固與徒爲大言之流,果於忘世之輩,有異,而至於末年一疏,凜然如秋霜烈日,直言人之所不敢言,觀者動色,聞者吐舌,扶國脈於欲墜之際,鼓人心於將渙之會,卒使天心感回,宗社再安,此眞夫子所謂大勇,而忠謨大節,雖與日月爭光,山斗竝高,可也。今其流風餘韻,被於四方,正學昌言,載於輿誦,後學之尊尙,夫豈待乎別爲崇奉,而竊念靈光一郡,卽其向來受玦之地也。方其被譴守約,若將終身,固窮處患,已自使人悅服,而其挾冊來問者,不問賢愚,隨其姿性,施以鉗鎚,其生不識丁,扞格難入,又以諺字,飜說經義,手自指敎,前後五年之間,蒙者開,陋者化,薰陶觀感,成就德性者甚多。其成己成物之功,至今在人耳目,聲光之所被,杖屨之所履,莫不藹然有江漢之思。南土五十州之人,咸以爲宜就鵩舍舊基,建祠妥靈,以爲一方寓慕之地,以爲多士藏修之所,以至朝中薦紳章甫之言,擧無異辭,不謀而同,中外大同之論,卽此可見。臣等非不知近世祠院之設,頗有濫觴之弊,而此特謂其猥雜不當享者耳,若道學醇正,如世弼,行事表著,如世弼,功德氣節,卓絶磊落,如世弼者,固宜一循公議,遄加尊奉,如白鹿故事。況臣等所處,窮海濱耳,聖化逖遠,儒敎不被,人物之生於其間者,淪於荒貿,易於流墮,此固處地事勢之所然。然其慕善悅賢,人情之所同,求道講學,士子之至願。今若創置一祠於曾所居息柏山之下,享以若人,使夫一方縫掖之徒,其祠而想見其人,想其人而慕其德行,游居往來,瞻望景仰,儼然若明師碩德,在乎其傍,則其所以潛驅士趨於不言之中,默化汚俗於觀感之餘者,其效的然可知。此於聖朝風勵作新之方,亦豈少補哉?昔蘇洵,記張益州畵像,亦不爲無助,臣等亦曰,祠院不爲無助。玆敢千里裹足,相率來籲於九閽之下,伏乞聖明,深察世弼學行名德,特允臣等建祠之請,仍令有司,賜以恩額,千萬伏願云云。
幼學李世炫等疏,伏以,故生員臣李夢奎,卽中·明兩朝間名儒,而隱德不仕者也。殿下如以臣等之言,爲卑賤孤陋,不足取信,則臣等請以先賢定論之可傳於百世者,陳之,臣等竊稽夢奎之行狀,乃先正臣李珥之所撰也。今其行狀,載在珥之集中,百代之下,觀此狀者,亦足以彷彿夢奎之爲人,而狀中珥之尊尙敬重之意,溢於文字之外,吁其可敬也已。狀曰,先生學語,卽知讀書,甫十歲,已通大義,搢紳先進來見者,莫不奇之,所謂先進,蓋指己卯諸賢矣。其曰,他日國器者,名臣朴祥之嘉奬也,其曰,一見而妻女者,賢相金克成之鑑賞也,其曰,器宇之宏,天分之高,非當世學者所及者,先正臣金正國之語,而夢奎小養於從母之家,父母之喪,與從母內外之喪,凡廬墓者,通前後十有二年,喪祭之制,一遵朱禮,哀慕如初,柴毁幾滅,此又金正國之稔聞而深悅者也。若其友于之篤,讓財之美,異端之深排,頑狠之化德,風骨之秀爽,威儀之嚴重,薦剡之力避,觀化之從容,又死之日,一鄕之尊卑少長,如服朞功,皆曰賢者逝矣。牛童走卒,不忍食肉,舂不相杵,野無農歌者逾月,此皆夢奎之細行與粗迹。蓋自仁宗之在東宮也,大小尹分黨,事有難言,而小尹黨,仇視士類,至中廟薨年甲辰,則士類有必敗之形矣。是歲九月,先正臣成守琛,以前參奉,隱於坡山,金麟厚,以玉堂官,出監南邑,已避駭機,先是夢奎,在泮宮,聲譽正盛,館中之議,必待夢奎乃定,仁廟初館中年少,爭相高論,夢奎憂之,遂不居館,高論之士,未幾皆敗。其冬夢奎,遭侍養父喪,丁未歲服闋,遂隱於保寧,終身不出,蓋夢奎之隱,卽守琛甲辰歸山之意。仁廟之昇遐也,夢奎杜門謝客,仰天搥胸,作詩傷之,有士生欲何爲,盛事無由覩之句。蓋上卒賓天,臣庶不敢問故,故金麟厚,驚號隕絶,如不欲生,作弔申生詞,遂以自廢,君子謂麟厚出處之正,爲海東一人,麟厚固近臣也,而夢奎則本布衣也。始則先幾色斯,終也茹痛含冤,沒齒不悔,樹立之卓,有如此者。狀曰,有好善嫉惡之心,而未嘗露其圭角,有輕世傷俗之意,而未嘗言及時事。蓋乙巳間事,李珥時,年代尙近,不敢明言於狀中,勢固如此,然,微意可見也。夢奎之規模氣像,與成守琛之泯然無跡,蓋相似也。狀曰,其生也,一鄕尊之,其死也,一鄕哀之,夢奎之事行,此其大略,而故文貞公臣金堉,爲載夢奎於名臣錄,錄凡九卷,以布衣載者僅數人,而以夢奎,又置道學之列,則先輩推重,有如是矣。本道保寧,乃夢奎歸隱之地,又丘墓之所寄,而其遺風餘韻,猶有未泯,則臣等慕仰之心,尤倍他萬萬矣。縣中花巖書院,卽文康公臣李之菡,忠簡公臣李山甫竝享之所,而先朝之賜額者也。伏乞殿下,亟命有司,竝享夢奎于花巖書院,以示朝家崇報之道,不勝幸甚云云。
幼學金禹重等疏,臣等竊惟故右議政臣尹趾完,資挺傑魁,性稟忠貞,童年,嘗與禁臠揀選之列,仁廟見而奇之曰,留與子孫作宰相,仍賜書籍而歸之。大闡之後,華聞日鬯,蔚然有公輔之望。其於局面換易之際,秉心至公,持論無偏,雖臭味不同之人,莫不厭服,罔或少疵,至今論者,許以完名,比諸元祐之司馬光。其爲日本奉使之行,廉白自礪,威信竝行,如商譯駔驓之類,亦皆相戒,不敢爲非,其後倭人,輒問安否,有如四夷之於裴度。及至甲戌改紀之初,果膺金甌覆名之命,蒼生係望於東山,召旨屢下於北闕,至有予欲枉駕,而不可得之敎,其時領議政臣南九萬陳箚,以爲右相,欲於坤聖受冊之日,舁進城外,而自量疾病,無辦得之望云,聞其積年難瘳者,惟脚疾爲重。伏望明降指揮,且賜便輿擔人,赴朝之後,亦令賜舁於闕中,賜扶於引對,則以趾完體國憂時之誠,亦何忍終始不起,孤負虛佇之至意哉?上以正合予意爲批,其見重於上下,有如此者。由是感激,遂一登天陛,而特命左右,扶掖出入,論其遭逢,庶幾乎有所猷爲,而廊廟日淺,不克展布所蘊,有識之士,咸齎咨而惜之。蓋自中歲以後,退處鄕里,未曾一就召命,及至聖眷冞隆,則幡然趨朝,以爲一瞻天顔之計,坤聖光復,則仍留輦下,以伸與國同慶之意,卒乃長往不返者,蓋有所執守而然也,非但疾病之難强而已。然其愛君憂國之誠,根於天性,雖在畎畝廢蟄之中,實有一飯不忘之心,凡於國家大事,或以書札,往復於秉軸諸人,而尤所惓惓者,專在於保護國本,便有爲國一死之意矣。逮夫丁酉,獨聞有獨對之擧,蹶然驚起曰,此吾死所也。乃以大耋癃廢之身,擔舁疾馳於百里之程,進伏輦下,連上兩箚,其所上勉聖明,以慰安導迪之方,下責臣僚之不能據理爭執,勤勤懇懇,亶出於一片赤心,有足以泣鬼神開金石,而使社稷,至今得受靈長之福者,此莫非老臣一言之力。由是觀之,其旋乾轉坤之功,實無媿於漢之張良,唐之李泌矣。古人所謂招不來靡不去,可以托六尺之孤,臨大節而不可奪者,趾完,可謂兼之矣。伊時聖批,雖以不稱停爲敎,終不加之以郵罰者,亦出於下諒其憂愛之忱也。嗚呼,天不憖遺,靈光又頹,龍亡虎逝之歎,到此而益切矣。幸今新化淸明,舊人圖任,而茫茫九原,藍輿莫擧,則士林之慕義無窮,固不須言。伏想廈氊訏謨之際,亦多不同時之歎焉。至令配食於先王廟庭,則亦可見趾完之平生行誼,不但淑善一鄕之人士而已。至其晩節樹立,尤爲炳炳,雖使後人聞之,亦可以立懦廉頑,則朝家之所以建祠致隆,永樹風聲者,其不在於斯人也耶?安山元堂里,卽其所嘗結廬而居焉者,仍其杖屨盤旋之地,謀所以棟宇而俎豆之,玆與本郡及隣邑多士,略具行蹟,相率叫閽。伏乞聖明,爰命有司,亟建祠宇,頒宣恩額,以爲表章風勵之圖,不勝萬幸。
承旨鄭楷疏,伏以,臣懇迫私情,欲一陳暴於君父之前,而顧無其路,今幸過蒙恩遇,獲處近密,竊觀近例,或有以私懇仰陳,而不但不猥越斥之,皆得以曲副其願,臣亦何敢以干冒爲嫌,而自阻於慈覆之下哉?臣賦命險釁,早失嚴父,只與偏母,相依爲命,臣母今年八十有二,夙嬰奇疾,長時綿綴。又於春間,慘遭逆理之慽,篤老之境,悲疚度日,氣息如縷,朝暮懍懍,扶持筋力,唯是藥物,而顧臣家業素薄,擔石屢空,朝夕菽水之供,常患不給,藥餌滋補之節,不能以時,臣之情理,實爲痛迫。噫,病母之枯瘁衰削,隨日益甚,顧瞻崦嵫,西景易頹,一則以懼之心,曷有其極?念臣孤露餘生,窮居平日,旣不能力業瞻生,以盡口體之養,今蒙洪造,身致榮顯,而滫瀡之闕,猶夫前日,聽烏哺之聲,能不愧心?咏南陔之詩,自然增傷,不孝之罪,無所自逃。若於此時,得專一城,甘旨之供,藥餌之需,賴以無缺,獲盡便養之方,則平生至願,庶無餘憾,而聖恩所被,感祝如何?臣聞事君事親,日有長短,爲孝爲忠,理無輕重,則惟臣今日之計,最急於專養,在聖朝錫類之仁,亦宜有所矜憫,且人臣陳力,內外無間,百里分憂,萬一圖報,亦臣之願。伏惟聖明,上奉東朝,方敷孝理之化,務推及老之惠,如臣悲苦之情,宜蒙矜諒。玆敢不避煩猥,冒死仰籲,伏乞聖慈,特授臣便近一邑,許令將母以往,俾伸榮養之願云云。批答竝見上
上在昌德宮。停常參·經筵。
下直,統制使申翊夏。
呂必容啓曰,大司憲金一鏡未肅拜,執義未差,掌令鄭啓章,館所監試官進,徐宗廈,武一所監試官進,持平金始燁,武二所監試官進,尹東洙在外,今日以監察茶時之意,敢啓。傳曰,知道。
以右副承旨權以鎭三度呈辭,傳于呂必容曰,還出給。
呂必容啓曰,卽者禁府都事來言,今日當爲鞫坐,而領議政趙泰耉,出往江外,右議政崔錫恒,方在陳箚辭免中,不得開坐云矣,敢啓。傳曰,知道。
朴熙晉啓曰,玉堂上下番,連日俱空,校理尹淳,雖有實病,調理日久,卽爲牌招入直,何如?傳曰,允。
以校理尹淳牌不進罷職傳旨,傳于朴熙晉曰,推考傳旨捧入。
朴熙晉啓曰,校理尹淳,旣有只推之命,更爲牌招,何如?傳曰,允。
吳命恒啓曰,昨日開政命下之後,尙未擧行,貶罷守令出代事,亦自備局草記蒙允,各邑賑政之虛疎,夫馬之留滯,委屬可慮,而吏曹判書柳鳳輝,參議李眞儒,陳疏入啓,俱未承批,不得循例請牌,何以爲之?敢稟。傳曰,牌招。
以吏曹參議李眞儒牌不進罷職傳旨,傳于吳命恒曰,推考傳旨捧入。
吳命恒啓曰,吏曹判書柳鳳輝,今日再招不進,一日三牌,有傷事體,不得循例請牌,參議李眞儒,旣有只推之命,更卽牌招開政,何如?傳曰,允。
呂必容,以兵曹言啓曰,本曹來朔立番騎兵,例於今月二十五日,京中點考,而行判書臣李光佐,參判臣金致龍,俱爲受由在外,參知臣鄭楷,文所試官進去,臣彙登今方獨爲入直,內司騎兵點考坐起,他無推移進參之員,依前例內司點考之意,敢啓。傳曰,知道。
吳命恒啓曰,吏曹參議李眞儒牌招事,允下,而今已夜深,待明朝出牌之意,敢啓。傳曰,知道。
洪重禹啓曰,卽者領議政趙泰耉,使其錄事,來納命召,何以爲之?敢稟。傳曰,遣史官傳授。
假注書金浩書啓,臣承命馳往于果川紫霞洞議政府領議政趙泰耉所住處,傳授命召,則以爲,臣之情勢,如有一分因仍冒據之勢,則此時何時,乃敢爲出城,轉尋鄕路之計哉?誠有所不得已也。旣已出城,則命召之不敢仍帶,固其例也。況今在外俟譴之人,尤豈敢一刻仍留?日月之明,何所不燭,而累煩史官,傳授於荒野席藁之中?臣心之惶悚罔措,固不可言,而其爲損傷國體,尤非細故。謹當使錄事齎納,伏乞亟命收回,以幸公私,千萬至祝云矣,敢啓。傳曰,知道。
敎三道統制使兼慶尙右道水軍節度使申翊夏書,王若曰,予惟爲將之道養乎內,然後有以應乎外。赤旗如火,白羽如月。塡然之鼓相接,而白刃揮霍,死生存亡,決於呼吸,於斯時也,恇撓焉內,失其所守,雖有勇,安得以施其勇,雖有智,安得以施其智?惟其養之有素,然後應之常有餘暇,此古昔豪傑之士,所以論將,而必貴其有所養也。却穀之詩·書,杜預之春秋,皆所以養於內者,而孫武·吳起·諸葛亮·李靖之書,卽其備論應外之術者,則其本末,固可見矣。予觀我國武士,非無趫捷便於弓馬者,而其於行師合變之法,益昧昧焉,則況所謂養乎內者,又烏能知之?斯所以將材之每患乏人,而一遇變故,則魚駭獸悸,直糜潰而已,可不爲之深憂乎?惟卿沈毅有斷,志操堅確,其得之天賦者,固已過人,而乃能不自暇逸,手不釋書,自聖經以至兵流,無不伏讀仰思,身爲介胄,而勤苦過於書生,是其於內養外應之道,蓋兼有之矣。是以出按外閫,則草木識其威名,入摠禁旅,則朝廷倚爲長城。使國家一朝有枹鼓之警,卿固不得以辭其難矣。我國兵制,陸軍則內而設五營,外而有節度·防禦等使,固多門矣,而水軍則一皆管轄於統營,摠三道之舟楫,作一面之元帥,其爲任之重如是。故恒以得人爲難,以壬辰倭變言之,由嶺臬關數千里之間,無復堅城完壁,而唯水路,以備禦得宜,故敵死咋,不敢踰閑山一步,此其爲得人之明效,而近年以來,分閫之寄,尤多匪人,隼翼鷃披,前後相望,以致樓櫓漏,額籍凋耗,予常中夜拊髀,達朝不寐,惟以邊圉疏虞,不得其人爲憂,念卿所以養於內者有素,其應乎外者,必能臨難而有裕。故玆以卿,爲三道統制使兼慶尙右道水軍節度使,南邊之事,一以卿爲重。目今國綱解紐,師律不嚴,守令貪殘,蛇苛而虎猛,邊將誅求,頭會而箕斂,軍卒逋亡,器械朽鈍,言念百爲,無一可恃。況變詐之狡倭,出沒之海寇,風颿踔海,倐忽來去,疆場之憂,朝夕孔殷。卿其往哉。深體予至意,內而繕完舟楫,外而審敵形勢。遠斥候而謹堤防,明號令而信賞罰。拊循軍卒,必使恩威竝行,積峙糇糧,必使緩急有賴。卿亦律身淸嚴,無近脂膏,無事鞭鞾,一以蘇殘祛弊爲心,其尙勖之哉。於戱,兵難遙度,制不從中。凡予所言,雖止於此,其所不言,卿可類推,尙勿視以文具。故常其思悉心,以寬予南顧之憂。故玆敎示,想宜知悉。知製敎李德壽製進
癸卯二月二十二日巳時,上御熙政堂。諸承旨持公事入侍時,左承旨吳命恒,左副承旨呂必容,假注書鄭熙揆,記注官張斗周·朴㻐入侍。吳命恒進讀禮曹草記,永禧殿酌獻禮磨鍊事。踏啓字。呂必容讀忠淸監司李宜晩狀啓,公山等邑稅船添載事。踏啓字。命恒讀兵曹草記,來朔立番騎兵事。上曰,知道。必容讀慶尙監司李廷濟狀啓,南海罪人吳重漢事。踏啓字。命恒讀忠淸監司李宜晩狀啓,御寶僞造罪人盡性,辭連金二海·吳斗樞等請放事。踏啓字。必容讀慶尙監司狀啓,巨濟府罪人金福澤等到配事。踏啓字。命恒讀忠淸監司狀啓,平川驛吏卒馳家田畓願得事。踏啓字。必容讀刑曹啓目,咸鏡道中軍姜碩望·許樑等,移送禁府處置事。踏啓字。命恒讀慶尙狀啓,道內尤甚邑·之次邑設賑時,飢民口數成冊事。踏啓字。命恒讀飢民狀啓畢,起拜曰,此是慶尙監司李廷濟之狀啓也。無土飢民之數,若是浩多,飢荒可謂慘矣。小臣亦曾待罪嶺藩,備悉其實狀,蔀屋之下,民生之倒懸,極矣,近來年歲大無,民無聊生之道,自朝家優給賑資,一域之民,莫不感戴矣。卽今則賑穀已罄,無可賴活,其在國家恤民之道,豈有是耶?道臣及廷臣,或陳瘼呈疏,而不卽下批,故職此而凡事多有廢閣之歎,歲凶之時,則殆同燃眉之急,固宜君臣上下,協心講磨,俾無顚連之患,而昨者諸疏之批雖下,卽今未賜批者,其數尙夥然。至若陳弊之疏,趁卽下批,然後可以自下擧行矣。臣屢次仰達,極知惶恐,而或冀其一分有助於國事,敢此仰達。上曰,然矣。又讀忠淸監司李宜晩狀啓,道內行誼表著人事。踏啓字。又啓曰,近來廉隅太勝,分義掃地,牌不進之弊,莫近來若也。臣之外王父臣呂聖齊,曾在先朝,以吏判五牌不進,其時先大王下備忘,特施罷職之罰,吏判豈非重臣,而尙施譴罷矣。近日朝臣,或十牌不進,或二十牌不進,其莫念分義,甚矣。日者小臣,因病出往,數日後入來,考見草記,則因監試官差出,吏曹堂上屢牌不進,終至變通,而當初四牌不進後,本院以四牌不進,何以爲之事,仰稟,自上特命勿待命事,分付,更爲牌招,此蓋爲試事急迫,或冀其承命,有此屢召之擧,而五召六召,終至違命,徒使恩數屑越,事體壞損,其在分義,豈容若是?自前一日三牌,亦傷事體,故政院啓稟之後,始命牌招者,例也,此後如許之時,勿下牌招之命,特施罪責,宜矣。玆事係關國綱,自上留念嚴飭,是臣之望矣。上曰,然矣。諸臣以次退出。
右議政崔錫恒箚曰,伏以,臣疎鹵鈍拙,百不猶人,前後踐歷,無非濫叨,至於輔相之職,夫豈臣夢寐之所及哉?非不知力辭牢讓,期於準請,而適當朝著草創,安危未分,鞫獄相繼,轉身無路,黽勉供務,已及三年,天怒民怨,衆瘼叢萃,而尸居官次,一無猷爲,使綱紀頹廢,政令紊亂,此皆臣之罪也,自知已審,何待人言?日昨臺疏中一篇精神,若有所指斥,若其首尾大致,則泛論相職之不得其人,以負委毗之聖意。況其所謂惟取指使,罔念人器云者,未知果指誰某,而前後陞擬,臣亦與聞,間或因元輔之引入,有時代行,至於籌司堂上,元數旣少,又無行公之人,賓廳次對,外司開坐,亦不得備員,而領相時未出仕,故臣只以五人啓下,皆是人望所屬,而今乃加以猥雜之目者,抑獨何哉?嶺伯差出時,銓官在政廳,以書來問,臣以李廷濟明敏有才具,可合此任答之。今又以羽化權門等語,至請削版之律,此皆臣之所擧,凡有咎責,臣實當之,恭俟累日,訖無處分,今始首實。伏乞聖慈,俯諒危懇,亟削臣職,仍治臣謬擧誤薦之罪,以幸國事,以安私分。仍竊伏念,領相,立朝四十年,自有本末,自在先朝,眷注隆摯,致位崇顯,終始不替,逮至聖明臨御之初,擢置輔弼之任,當國家危急之會,實有忘身殉國之忠,而向無伊日請對之擧,則危亡之禍,間不容髮,而到今國家粗安,朝著回泰之後,正宜大小寅協,同做國事,而迭相攻擊,猶恐不及,今又臚列罪狀,極意構捏,必欲迫逐而後已。嘻噫,此何心腸,此何景象?及其下批,無一言皀白,領相留疏出去,而只以臺言過中爲批,有若遭微小難安者然,還納命召,而又無勉留之擧,殿下所以待元老之道者,何若是太薄也?世道至此,將不知稅駕之所,仰屋長吁,中夜無寐,竊歎聖明處分之無當,而年少乖激之論,有不足深責者矣。更願殿下,深察元輔忠赤之斷斷無他,俯念國勢朝象之澟澟垂亡,特降明旨,備盡開釋,益篤誠禮,期於卽速還朝,以副朝野之望焉。臣以同被其斥之人,宜不敢輒有論列,而愚忠所激,不能自已,不勝惶隕之至。且臣之不可復當鞫獄之狀,不但臣心之自劃,抑亦聖明之所洞燭,通朝之所共知也。特以他無按獄之人,故以安心參鞫之意,及於批旨之中,臣於此愕然失圖,罔知攸措。大抵臣之意見,與領相無異,筵奏箚論,畢陳無餘,矧又前冬,重被臺斥,待罪郊外,畢竟入城,只爲酬應勅行而已。至於已完之獄,因臺啓復爲設鞫,臣以曾被重駁之人,今若怵於臺議,變其前見,晏然參鞫,則前有執守無定之失,後有冒沒廉隅之譏,私心愧恥,姑置勿論,郞僚吏卒,必將駭笑,殿下亦安所用之哉?以此以彼,俱不可鼎席,重貽妨賢曠務之罪,莫如亟去當退之人,登庸負望之賢,使之鎭靖朝論,振肅頹綱,此臣區區之至願也。取進止。答曰,省箚具悉卿懇。領相立朝多年,有忘身殉國之忱,則意外人言,何足掛齒?卿之箚辭,儘有意見,盍爲留心焉?卿之所擧,可合是任,則尤無難安之端,須勿過讓,安心論政,用副魚喁之望。仍傳曰,遣史官傳諭。
吏曹判書柳鳳輝疏曰,伏以,臣千萬夢寐之外,忽叨選部除命,臣誠驚惕,繼以騂汗,寧欲循墻,而不可得也。夫天官之長,卽古所稱冢宰,而銓衡人物,進退百僚,其位望之隆,責任之重,實非他司比,此豈人人所可濫受而竊據者哉?顧臣揣分最賤,量才極鹵,而自在先朝,揚歷已濫,逮奉聖化,寵渥偏優,冥升不已,僥冒此極,眞所謂善負小蟲,墜地至死者也。一身過福之災,固不足恤,而其爲聖朝恩命之屑越,名器之混淆,非細故也。且臣內傷外感之症,源委旣痼,發作無常,氣力漸衰,痛勢隨加,委貼床席,殆涉四朔,四日之內,八逋嚴召,而亦無由轉動,胥命於金吾門外,頑然冥然,殆若不知君臣分義者然,有臣如此,生不如死,職名不似,姑置勿論,只此病狀,終難自力,玆敢冒死仰籲於天地父母之前。伏乞聖慈,俯賜矜察,將臣新授職名,亟行改正,仍治臣違慢之罪,以重官方,以肅朝綱,不勝萬幸。答曰,省疏具悉。天官長席,暫時難曠,卿其安心勿辭,從速行公。
吏曹參議李眞儒疏曰,伏以,臣當朝著草創之際,忝銓部佐貳之任,首尾殆將一年,且値僚堂不備,獨政居多,前後注措之未厭於物情者何限,而獲免顚沛,得以順解,私心欣幸,若有所得。昨於銀臺直中,新命遽下,舊銜自如,臣聞命驚惶,罔知攸措。適當國試愆期,監臺差出,一刻爲急,逃遁不得,黽勉祗肅,仍卽開政,而目今世道日壞,朝論轉激之日,以臣褊性寡識,不思斂避,因仍盤礡於用舍之地,其敗也,可立而待也。且臣伏見前正言柳壽垣疏本,論及鄭壽期,不合於東壁,而至以酬勞爲言,臣於此,亦有所訝惑不自安者。壽期之與錄瀛館也,臣實參圈,其通擬東壁,在臣參政之日,主通者臣,而長席從之,苟論濫選之罪,則臣當爲首,第念壽期之詞翰宿望,久爲士友之所推許,則謂之不似者,已不可知,而酬勞之云,亦未知何所據而發耶?噫,風流篤厚,恥言人過,固難望於衰世,而當此化理更新,士類彙進之日,不思同寅協恭之道,務爲吹洗刻覈之論,起風波於平地,生事於無事之中,使擧朝無一人安其位者,臣恐若此不已,則殿下之朝廷,無復有寧靖之日,終至於世無完人也,臣實慨惋。雖然,臣亦被斥中人,何敢以其疏之不擧臣名爲幸,而晏然於榮次乎?昨緣事勢急迫,未及陳章自劾,今因開政有命,隨牌來詣禁門之外,而顧臣踪地,終有所不可仍冒者。玆敢投疏徑退,伏乞聖明,先勘臣政注乖當之罪,仍遞臣職名,以安微分,以謝人言,千萬幸甚。答曰,省疏具悉。爾無所嫌,勿辭察職。
輔德李眞淳疏曰,伏以,臣頃忝薇垣,適當院中論前判書洪致中敍用事,而臣之意見,有不可苟同者,果不隨參矣。前後臺避,侵斥備至,而臣不欲呶呶强辨,泯默度日矣。乃者正言柳壽垣之疏,又提此事,其所譏斥,不比尋常,臣於此益不勝瞿然之至。槪再昨年致中之事,雖有不愜於物議者,而遭彈廢棄,已至經年之久,向來收敍,亦出寬大之典,而臺啓又發,下語太深。至於巧黠回邪等題目,終有乖於論人平恕之道,臣之不爲苟同,槪以此也。顧今臺言峻發,斥之以骩骳,請之以譴罰,而今已五日,尙無處分,其在私心,益增惶悚,臣固當縮伏含默,恭俟罪名,而第所帶春坊之職,有不可暫時苟據者。玆敢冒死仰籲於宸嚴之下,伏願聖明,亟罷臣職,仍勘臣罪,以謝臺議,以安賤分,不勝幸甚。答曰,省疏具悉。爾無所嫌,勿辭察職。
上在昌德宮。停常參·經筵。
仁宣王后忌辰齋戒。
洪重禹啓曰,大司憲金一鏡未肅拜,執義未差,掌令鄭啓章,館所監試官進,徐宗廈,武一所監試官進,持平金始燁,武二所監試官進,尹東洙在外。今日以監察茶時之意,敢啓。傳曰,知道。
又啓曰,玉堂新除一員牌招事,命下,而副校理吳命新,方在試所,不得出牌之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李世最啓曰,右副承旨權以鎭,三告還給之後,今日又不仕進。卽爲牌招察任,何如?傳曰,允。
洪重禹啓曰,卽者禁府都事來言,今日當爲鞫坐,而右議政崔錫恒,重被臺疏緩獄之斥,其在廉義,斷無參鞫之理,不得開坐云矣。敢啓。傳曰,知道。
吳命恒啓曰,玉堂上下番,春坊上番闕直,已至累日,事體極其未安。今日雖値國忌齋戒,在前如此之時,亦有變通差出之例。吏曹參議李眞儒,纔已出牌,而吏曹判書柳鳳輝,疏批已下,亦爲一體牌招開政乎?敢稟。傳曰,依爲之。
又啓曰,吏曹參議李眞儒,有時急稟定事,來詣請對矣。傳曰,引見。
又以錄勳都監言啓曰,都廳郞廳李世德,日昨以本職違牌坐罷矣。會盟祭吉日,旣已擇定,都監事務,一時爲急,若非詳知首末之人,難以爲之,郞廳李世德,付軍職冠帶常仕,何如?傳曰,允。
朴熙晉,以侍講院言啓曰,本院上番,連日闕直,事甚未安。輔德李眞淳,疏批已下,卽爲牌招入直,兼實官有闕之代,今日政,以在京無故人,盡數差出,仍卽牌招察任,何如?傳曰,允。
又啓曰,玉堂上下番俱空,已至屢日,事甚未安。今日政新除授人員,待下批,竝卽牌招,以爲推移入直,何如?傳曰,允。
開政。吏批,判書柳鳳輝牌不進,參判鄭齊斗在外,參議李眞儒進,左承旨吳命恒進。
吏批啓曰,判書柳鳳輝牌招不進,參判鄭齊斗在外,小臣獨政未安。何以爲之?敢稟。傳曰,只出緊任。
又啓曰,臺諫及玉堂闕員,今當差出,而擬望之人乏少,相避·外任竝擬,何如?傳曰,允。
又啓曰,獻陵參奉洪晉猷呈狀內,矣身大病之後,種種餘症,俱係危惡,實無供仕之路,卽速入啓變通云。身病旣如是危重,則不可强令察任,改差,何如?傳曰,允。
以鄭壽期爲司諫,李眞淳爲執義,朴弼夢爲副提學,李顯章爲副校理,李世德爲修撰,宋眞明爲修撰,吳命新爲副校理,柳弼垣爲校理,朴涏爲校理,柳萬重爲弼善,兪彦通爲司書,李世德爲兼輔德,柳弼垣爲兼文學,鄭東游爲戶曹佐郞,金重熙爲宗簿正,李世瑾爲工曹參議。工曹佐郞單朴聖輯,遞付京職事承傳。光州牧使單金東弼,補外事承傳。沃溝縣監單朴徵賓,稍近邑移補事承傳。禮安縣監單柳壽垣,補外事承傳。金道洪爲利城縣監,睦虎龍單付東城君。
兵批,行判書李光佐受由在外,參判金致龍受由在外,參議朴彙登進,參知鄭楷文所試官,右副承旨權以鎭進。
李明彦·李世德,單付副司果。
以校理柳弼垣·朴涏,副校理李顯章,牌不進罷職傳旨,傳于洪重禹曰,推考傳旨捧入。
朴熙晉,以禮曹言啓曰,伏見咸鏡監司韓世良狀啓,則純陵陵上失火云,不勝驚駭。自前陵上失火,則自上有變服,避正殿,減膳,撤樂三日而止之。節目,自今日爲始,依此擧行,何如?傳曰,允。
又以禮曹言啓曰,卽伏見咸鏡監司韓世良狀啓,則純陵參奉李煦牒呈內,本陵外白虎火起,延及陵內,至於陵上東邊一處,未免被災云。陵上失火之變,出於千萬意外,實是近來所罕有之事,聞極驚駭。慰安祭不卜日設行,香祝令該司急速磨鍊下送,依例本曹堂上·郞廳,進去奉審,稟處,而其日入番守護軍,姑令本官嚴囚,作變人,期於必捉,本陵參奉,亦難免不謹守直之罪,姑先從重推考,何如?傳曰,允。
純陵失火,上自內變服後,大妃殿·大殿·中宮殿·世弟宮·嬪宮,藥房·政院·玉堂問安。答曰,知道。朝廷二品以上,六曹單子問安。答曰,知道。
洪重禹,以侍講院言啓曰,本院輔德兼弼善未差,兼輔德李世德,弼善柳萬重,俱在外,文學宋寅明,方入試所,兼文學柳弼垣,纔已違牌。上番他無推移入直之員,不得已以下番,姑陞入直之意,敢啓。傳曰,知道。
又以增廣會試文科應辦官,以試官意啓曰,今日開場入門擧子三百七十一人,收券依例以人定爲限,限前收券,只是二百十九張,此外未及呈券,至於一百五十餘人。莫重廣取之慶科,京外儒生赴試未及呈券,如是之多,自前如此之時,亦有啓稟之例,今則何以爲之?敢啓。傳曰,限後勿捧。
假注書權顈書啓,臣承命馳往于果川紫霞洞議政府領議政趙泰耉所住處,傳授命召,則以爲臣本來危臲之蹤,又遭此非常罔極之罪名,斷無重入脩門之望,只自泯伏鄕廬,以竢嚴譴之日。顧此命召,乃所以命相職者,則臣何敢於此時,冒昧仍受,而還授之命,至三至四,屢辱王人於鄕村席藁之中,此無非臣之罪也。雖屢承恩旨,而又不得祗受,惶隕悶迫,置身無地。惟願速就刑章,以嚴公體,以安私分云矣。敢啓。傳曰,知道。
權以鎭啓曰,卽者領議政趙泰耉,使其錄事,來納命召,何以爲之?敢稟。傳曰,遣史官傳授。
癸卯二月二十三日辰時,上御熙政堂。吏曹參議李眞儒請對引見時,同副承旨洪重禹,假注書鄭熙揆,記注官張斗周·朴㻐入侍。李眞儒進伏曰,今日乃齋戒日也,而臨政有稟定事,故敢此請對矣。臣竊觀近日,朝論潰裂,爻象不佳,疑阻轉甚,喜事之輩,輒起平地風波。聖明在上,化理更新,而未見同寅協恭之美,區區爲國家慮,無所不至。向者臺臣具命奎·朴徵賓等,惹起一場不靖之端,大司諫金東弼之疏,繼起於後,其言議之是非得失,姑舍勿論,互相排擯,生事於無事之中,則其罪,均矣。前吏曹參議李明彦,深存世道之憂,倡爲三臺官一倂斥補之議,先以具命奎·朴徵賓出補外邑。日昨開政之日,與長僚相議,欲以金東弼,一體補外,而僚議參差,終不歸一,至於罷政,良可慨然。日昨正言柳壽垣之疏,又復橫生,在廷之臣,鮮不被其斥。噫,大逆纔討,朝著草創,而必欲各存形迹,甘心分裂者,抑何意也?當此之時,爲人上者,若不痛加裁抑,則燎原之火,實難救得。在昔宣廟朝,先正臣李珥,嘗主調停之論,有彼此兩補之擧,此實先輩已行之事,金東弼·柳壽垣一倂補外,以懲其喜事之習,恐不可已。卽今長席不出,臣以佐貳之官,獨自擅便,有所不安,敢此請對仰稟。上曰,儘好,依爲之。又啓曰,兩臣補外,姑無相當見窠,今日政州縣可合處,依例單付補外,時任守令,亦依例遞付京職。柳壽垣方在罷散中,亦有敍命,然後方可補外矣。上曰,依爲之。又啓曰,大凡補外之規,若非大罪,則不必黜補遠惡地,而朴徵賓除利城,利城卽北路十三日程也,公議皆以爲用罰太過。且聞徵賓家有七十老母,病不得將往云,孝理之下,在所矜念,亦一體移補稍近邑,恐合於體下之仁,故敢達。上曰,依爲之。洪重禹袖前都承旨李師尙疏而入達曰,前後疏章入啓者,其數夥然,而再昨下十七丈,今日又下十三丈,誠多幸矣。今日諸疏批旨中,以已經處分爲敎,皆好矣,而其中前都承旨李師尙,則以科事陳疏,未經處分,而同辭下批,此必偶未照檢而然矣。宜令該曹,稟處,故敢達。上曰,令該曹稟處。諸臣退出。
都承旨李師尙疏曰,伏以,臣以不才矒識,猥膺考試之命,唯以克祛偏私,務盡公正,自誓於心,同席之間,亦以是,交相勉勵,庶幾毋負朝家差遣之意。故考校之際,未嘗偏用一人之私見,必待僉意之循同,然後有所取舍矣。不自意臣之四寸孫及五寸姪,竝皆得參,此雖法典相避之外,而俱是一家至親,臣不勝驚怪,初欲拔去,而考官諸議,皆以爲旣無應避之法,則偶然參榜,不是異事,何至拔去云。臣亦不能堅守初見,而出榜之後,反復思惟,終有所嫌逼難安者。蓋年少兒輩,本無科程喫緊之工夫,其所去就於某所,臣未嘗照管,而渠輩則只知國典之無避,而妄率入場,至於參榜,尤非臣意慮之所到者。若於坼名之際,依臣所言而拔去,則可以無愧於心,有辭於人,而緣臣緩弱,欲拔而未拔,臣雖懺悔無窮,而不可及矣。自有此事以來,臣心甚不安,累日靡定,如魚中鉤,夫人心之所不安,固公體之所當去。伏乞聖明,下臣此疏於該曹,亟命拔去兩人,仍治臣不能避遠嫌疑之罪,以重科事,以安私分,不勝萬幸。臣於昨日,冒陳此疏,而喉司不卽捧入,方此悶蹙矣。忽承銀臺新命,召牌繼降,分義所在,卽當趨詣,而顧此情勢,如右所陳,不免坐違嚴命。臣於是一倍惶悚,竝乞鐫罷臣職名,以爲慢命者之戒,尤所願祝。答曰,省疏具悉。疏辭,令該曹稟處。
副提學李明彦疏曰,伏以,臣猥以駑劣,幸蒙鴻私,前後忝竊,罔非踰分,而今玆所叨之任,尤是萬萬不近似者,臣自聞此命以來,慙懼震駭,無地自容。略陳短疏,仰暴危懇,庶幾聖鑑,俯燭實狀,許改臣匪分之職,而微誠未格,聖批還靳,至以從速察職爲敎,臣誠愈惶愈悸,繼以悶菀。卽當更瀝肝血,冀蒙矜許,而千里封章,累瀆是懼,欲使近城之日,復申乞解之請矣。須代之際,歸期漸遲,虛帶許久,罪戾日增,玆不得不冒死更陳之。夫玉堂長官,素稱極選,職親侍講,責專論思,上以成就君德,下以維持公議,所任者重,所該者廣,有非閑漫官守之比,苟非文學兼備,望實俱隆者,莫敢膺是選焉。況今聖上新服,講學日急,朝著草創,言議橫激,啓沃之責,調劑之方,專在於玉堂,而首席尤有別焉。此豈如臣魯莽粗淺者,所可一日冒處者乎?臣伏見頃日政院啓辭,以議定尊號,抄啓配享事,請招大臣·政府·館閣·六曹·三司長官,至蒙允下,而臣方在外,必當稟改,意謂本職,自可遞解,而事過之後,職名依舊,臣實駭訝,莫省所由矣。俄聞筵臣陳達,至令次官,參坐會議云。噫,議諡抄配,有國大典,事體至重,固宜備員,而今乃不然,只圖方便,終有苟且之歸,臣竊惑焉。禮遇儒臣,方帶憲長,若在常時,不宜遽遞,而所關莫大,有不暇顧。至於副學,則可以無故行公者,見在絶少,只有一前任人,纔除外藩,方擬赴任,趁其辭陛之前,宜有變通之道,而曲爲彌縫,竟至替行,所以爲人謀,則可謂忠矣,其於國體何哉?方當新化之淸明,尤宜奉公之不暇,而此而尙然,他又可推,若此不已,則幾何而不至於私意橫流乎?臣竊爲朝廷惜之也。緣臣一向虛叨,不卽辭避,致令國家大事,不免苟簡,臣罪至此,尤萬萬矣。伏乞聖明,憐臣血懇之由中,察臣情勢之難安,亟遞臣職,仍治臣罪,以便公私,不勝幸甚。壬寅五月入啓
忠淸監司李世瑾疏曰,伏以,臣半生奇疾,纏髓入肓,源委旣痼,劇歇無常,少有所感,輒至殊域,藥餌罔效,醫扶亦窮,惟以闔戶靜養,隨意調將,爲保延殘齡之計,十數年來,不得任情從宦,間或閑司僻邑,乍出趨命,而旋卽卸解,中外居官,耐過半年者,絶少焉。夫策名登朝,回翔榮聯,是臣子至願,積逋恩命,自納慢蹇之科,豈常情之所樂爲?只緣一病爲祟,孤負初心,不但臣撫躬自悼,亦同朝之所共愍憐也。迺於昨年,謬膺藩寄,責任旣重,事務且劇,以臣駑才孱軀,豈有堪承之望,迫於嚴命,黽勉强赴。重以災荒溢目,民事燃眉,不計一身勞悴,惟思殫竭心力,觸冒風雪,出沒原隰,殆閱數朔,積傷之餘,舊症復劇,方擬丐免之際,遽遭狼狽,屢控血懇,終蒙恩遞,聖德鴻私,天地莫量,交龜之日,屈指以竢。意外聖批,因殿最擧行,姑令仍察,怵畏分義,雖不得不冒沒奉承,旣已封啓之後,宜卽祈免,而適値朝廷多事,不敢煩籲,荏苒之間,歲籥倐改,春序又駸駸然將半,尙今蹲據,有若應仍者然,臣心愧恧,已不可言,抑將人謂斯何?其不可因仍苟冒,若是較然,而廉義一節,姑舍勿論,臣之病勢,日漸危厲,右邊半身,全然不遂,貼席叫楚,須人轉側,飮啖專却,神識都喪,賤陋形症,雖不敢一一煩浼,實有生行死歸之慮。當此賑政方張之日,經理凡百,斷無酬應之望,巡審列邑,點檢飢民,一日爲急,而亦無自振之力,此時旬宣之責,誠不容一任其瘝曠。伏乞聖慈,俯垂諒察,將臣見帶之任,亟行鐫遞,回授剛幹勤能之彦,俾以蘇醒其萎暍,袵席其溝壑,則國計民命,俱萬萬大幸,而微臣亦得以退守初分,畢命丘園,雖死之日,猶生之年也。臣方陳情乞遞,固不暇論及民事,而耿耿一念,猶係於斯,玆敢略陳於疏末,以冀睿裁焉。向臣以本道民事,條請數十餘件,率皆見格於廟議,莫非臣不能導達民情,孚格朝廷之致,自訟之外,更爲何言?然,其中大同量減,身布減分兩件事,因大臣·儒臣之言,聖斷赫然,快賜開允,臣亦與有榮焉。陽春布澤,德音渙發,窮山深谷,老羸疲躄,擧皆拭目新化,扶杖而相賀,其欣欣之色,足以導迎和氣,期臻來豐。俄又聞三局換米,江都移轉,一倂輸納之令,昨之欣欣,今變爲嗷嗷,昨之相賀,今變爲相弔,斯須之頃,景色頓變,號哭徹野,荷擔盈路,里落空虛,人煙斷絶,水火之慘,兵戈之酷,殆不足以喩其急,列邑之報請,齊民之籲呼,鎭日紛鬧,臣於昏顫之中,雖不能種種接應,自聞此報,添一心病,寧欲溘然而無知也。賑廳經用之艱,江都軍餉之重,臣豈不念,而此則與新請有異。庚子條三局保米,已自賑廳換作本廳賑民之資,前年旣許留賑本道,況今年災慘,十倍庚子,尤無不許之理。故守令之剝膚椎髓,期以必捧者,亶爲今日賑活之資,民人之浚血竭膏,僅僅充納者,亦自以爲還作渠口吻中物,方春仰給,正如赤子之待乳,今忽奪此哀痛之穀,絶其望哺之路,此豈可忍乎?至於江都移轉,係是十年間積舊未捧,稍豐之歲,任其抛置,何乃如今大殺之年,一面設賑,一面督捧,索津於枯木,刮毛於龜背,鞭扑狼藉,流移繈屬,萬無收捧之勢,徒致渙散之弊,此曷故哉?臣固輕微,其言固不足數,獨不念聖主赤子乎?臣竊爲廟堂慨然也。以臣淺慮,當今急務,無踰於固邦本,邦本一蹶,更將何恃?臣雖萬被專輒之誅,此令決不可奉行,亟令廟堂,另更商確。臣言則爲民而快施之,以解倒懸,臣罪則照法而重勘之,以存事面,此臣區區至望也。壬寅二月入啓
副修撰李顯章疏曰,伏以,臣堂箚一上,而詆斥再至,情勢臲卼,理難蹲冒,陳疏祈免,蓋非獲已,而及承聖批,諭以別無所嫌,從速察職,臣不勝惶隕,繼以悶蹙。噫,位著草創,憂虞方殷,而朝論橫潰,國事泮渙,臣之所慮,正在於此,而欲爲調停之計,反作層激之端,言不見信,撫心自悼,惟有速解職名,少謝人言,庶可以粗安私分耳。伏乞聖明,俯諒血懇,亟許鐫免,不勝萬幸。臣職忝論思,未效一日之責,當今可言者,非止一二,而連遭臺斥,徒事控籲,私懷耿耿,終難自已,玆敢附陳於辭疏之末,惟聖明澄省焉。嗚呼,今日鞫獄,凶謀逆節,實是振古之所未聞,載籍之所未記也。或刃或藥,耳不忍聞,而口不忍言,陳兵矯旨,體爲之慄,而心爲之寒,密排三手,慘計萬端,誣毁聖躬,流言溢國,內則締結宦妾,貨賂公行,外則揚訏吾君,誣訴他國,無深不入,無計不爲,聚天下窮凶極惡之徒,圖萬古慘毒悖逆之事,而惟彼四凶,實爲之魁,情狀慘凶,則汝立·自點,殆不足比也,氣勢危怕,則賊适·器遠,猶不啻過也。逆氣上干,而乾變層生,凶謀狼藉,而人心汹駭者,幾年于玆矣。向非皇天眷祐,祖宗陰隲,凶計垂成而遽敗,逆節陰蓄而未發,則宗社之得有今日,吁亦難矣。噫,身爲推戴頤命也,潛圖密旨昌集也,異邦毁君健命也,首唱聯箚泰采也。至於陳兵圍宮,圖行廢黜,則四凶固一心矣。若夫宇寬·世相等慘凶之計,則昌道旣與集賊酬酢矣,器之亦言於其父矣。此兩事旣在文案,昭不可掩。嗚呼,罪惡貫盈,人理滅絶,罄南山之竹,書罪無窮,決東海之波,流惡難盡,此實天地之所不容,神人之所共誅,而孥戮凌遲,獨行於零碎枝葉,而反漏其凶魁巨首,人臣之義,決不可與此賊,共戴一天,而遷延日月,王法不行,臣恐彝倫斁敗,名義壞盡,而亂臣賊子,益無所懲畏,國勢委靡,殆不可復振矣。昔者輔國之失刑,元載之賜死,史臣謂唐室之衰微,職由於此。今日國家,無乃近是,臣竊寒心焉。且臣於聖復之還發配所,尤爲朝家,惜其失刑焉。噫,四凶廢黜之計,陰定於前,而聖復嘗試之疏,繼發於後,表裏和應,前後排布之狀,不但天地鬼神皆所鑑悉,兒童婦孺,莫不明知,渠雖以春宮,參決爲言,陽若效忠於春宮,而顧其凶計,寧有一分顧藉春宮之意哉?以爲參決乎,則兩殿參決,天下元無是理,以爲代理乎,則前古代理,皆出於年高倦勤,疾病難强之後,寧有卽位元年,無端代理之事乎?此其爲言,萬萬無理,決是人間不可成之事,人臣不敢說之言,而乃敢顯言,略無顧忌。蓋凶黨之計,旣已爛熟,而聖復爲其倀鬼,先發其機,以之動搖我天位,窘迫我春宮,使我殿下·邸下,俱不得自安,然後推戴簒奪,特爲次第事,可以見矣,何以明其然?殿下試看前古凶逆之臣,專擅威權,無罪廢君,而有能復爲人臣者乎?此其理勢昭昭,設無養字推戴之跡,其終爲簒奪之漸,不待識者而知之。況其逆招中,世有劉備之說,意不在吾王子孫之言,狼藉畢露。嗚呼,吾王子孫,只是我殿下及邸下而已,則其意之非出於爲我東宮者,灼然明甚,則如此而於聖復假托之言,尙謂之只論參決,元不係於鞫獄乎,認賊爲子,此豈理也?嗚呼,聖復之計,不成者天,如果成焉,則聖上危矣,春宮亦危矣,三百年宗祊,置在何地乎?噫,彼聖復,實欲帝奕我聖上,孺嬰我春宮,以成莽·溫簒奪之計,斯實郗超·賈充之流也。言念及此,心膽俱墜,凡爲殿下·邸下之臣子者,寧不沫血飮泣,沐浴請討,爲兩宮而除凶,竝四賊而肆市,以快神人之憤乎?夫聖復之事,雖以已然之跡觀之,一疏遽上,而使我聖上不安,而至於欲辭天位,我春宮不安,而至於流涕罔措,設使無他逆計,只此一事,已不勝其誅。況其凶腸逆肚,一與四凶,彼此貫接,明若觀火,而緣其假托之言,遂貸誅殛之典,揆以三尺,斷無是理。伏願亟命有司,拿致聖復,快正王法,無少持疑焉。且臣於鞫獄中行藥一段,實爲深憂極慮,而不能自已者。噫,禮齒君之路馬者,有罪,豈非以近君者,雖狗馬之微,不敢褻慢乎,褻慢狗馬,且不敢,況藥殺儲君之妾御乎?況行藥之計,不但在於妾御,而實在於不敢言之地乎?噫,千金行藥之說,始出於虎龍之招,再發於趙洽之告,至於德修之事,而其狀益著,雖天地神明,保佑在上,決非凶逆妖惡之臣,所可售其奸計,而若其無所不用極之誠,則事當別加鉤覈,必得去處,俾無餘恨,然後始可安於臣子之心,而買藥之商譯,行藥之宮人,尙未覈得。噫,此何等深密之事,而德修·宇寬輩,乃可猝然買得於名不知之商譯,泛然傳給於名不知之宮人乎?此蓋凶徒,雖不免吐實,而尙置餘地,不欲盡露,潛藏禍胎,以爲他日之患,其在獄體,所當姑勿施法於宇寬,等待其反覆鉤覈,盡得其情,然後乃行王法,而曾不念及於此,徑先了當,臣實慨然也。臣聞當初利刃之搜得也,上自委官,下至吏隷,莫不心寒骨悚,繼以涕泣曰,逆賊以此凶器,將行何事?苟有人心者,臠食此賊,詎有厭乎?於此可見君臣之義,至重且大,而秉彝之天,終不可誣矣。推此心而究此獄,則於此毒藥一款,豈敢有少忽,而日月寢久,文案堆積,獄官眩於盤問,吏卒疲於應接,遂至如此至重可慮之事,亦不能窮覈到底。卽今鞫事稍緩,凶黨弛懼,密徑貨賂,安知已絶,煽動流言,安知已無,而當此之時,毒藥去處,尙在朦朧,臣之深憂極慮,而不能自已者,良以此也。噫,今有匹庶,被人殺害,則官府之吏,一推再推,百段盤詰,賊人贓物,出處去處,一一鉤出,毫分無漏,然後死者之冤,庶可償矣。夫儲君之妾御,旣非匹庶之比,而同謀行兇者,尙未盡得,使昭訓冤魂,飮泣於九泉之下。設使此事,只係於昭訓一人,其在王章,決不可草草苟完,況其設計,何等至凶極慘,而如是疏略乎?世相·德修旣已死矣。此則固無奈何,而其他干連之人,尙亦有之,臣願明勅攸司,別加盤詰,期於盡覈,俾無後悔焉。噫,凶黨簒逆之計,豈是一朝一夕之故也?昌集則全棄其父臨死之言,貪攬權位,勢成威立,頤命則怨其兄之誅死,至以日暮途遠之句,刻石而見志,此兩兇之積計深謀,俱是倒行逆施之意,日夜經營,必欲覂覆我宗祊而後已,其潛懷將心,陰圖不軌,識者固已料之久矣。特以人心陷溺,義理晦塞,士夫勢族,或怵於威勢,受其籠絡,或蔽於黨論,不能自覺,擧世靡然,幾乎倫綱熄滅,而天地飜覆,彼附麗迷惑之徒,實亦可哀,若能嚴正凶魁之罪,大明君臣之義,則脅從之類,雖或有漏網者,亦不至大害於世道,若其爲其黨流,稍能自拔而不染者,其在勵世之道,似不當一倂終棄矣。臣謂四兇聖復之外,如弘述·器之未正法者,亟施逆律,其餘緊犯凶謀,不可容逭者,亦命次第正法,無所饒假,若其詿誤之流,少示天網之恢疏,以安反側之心,而其能自拔不染者,徐加收用,以爲勸懲之道焉。嗚呼,我聖上淵凝之度,天地莫量,默運之機,神鬼莫測,而孝友之行已孚,仁厚之心已彰,實德上格,天神同祐,今日宗社之保存,莫非聖德之攸致,而目今國勢,有若大腫新潰,元氣虛耗,正宜急求名醫,多施良劑,然後庶可蘇完。若或因循前套,玩愒度日,一如兇黨布列之時,則憲章日紊,是非不明,決無以收此敗局,望其治效。臣願殿下,勿復含默,廓揮乾斷,群下之有罪無罪,明示好惡,國家之政刑賞罰,揭如日月,以之丕闡治化,永鞏邦基,比如太陽中天,群邪消伏,則聖上繼述之孝,無過於此,而周王訪落之道,其在玆矣。若不如是,而一向泄泄,刑政混淆,凶逆滔天,而王章不行,淫朋日甚,而皇極不建,則臣恐殿下之國,危亡無日矣。壬寅六月入啓
副提學李明彦疏曰,伏以流光迅邁,終祥倐過,伏惟聖孝一倍罔極,而臣久滯邊郡,逖阻外庭,陪哭之班,起居之列,竟未得趁參,情禮俱缺,崩隕罙深。玆於交龜之後,䟎程作行,而素患伏暑之症,中途輒作,寸寸前進,僅達輦下,而月前縣道之章,尙未承批,處分未下之前,不敢更瀆,泯伏多日,倍切惶悚。昨因政院啓辭,召牌降臨,而顧臣私義,不當冒進,未免坐違,恭俟罪罰。只推之命,又出格外,臣於是益不知置身之所也。念此所叨職名,非臣所可僥冒,前後辭本,固已盡之,今不敢輒復覼縷,而只就政格上論之,又有所不安者。大凡銓注之法,自有格例,將置極選,必先儲養,蓋所以隆地望而厭人心也。假使臣才識文學,果可承當,資望太涉,進塗無漸,況邊守之不得內遷,亦是法例,而無端擧擬,卒然加之於當朝群彦之先,臣之愧悚,固不暇論,而官方之混淆,政例之乖舛,其將自臣始矣。臣雖欲貪榮戀寵,冒沒承命,其於辱淸朝羞當世,何哉?且知春秋臣柳鳳輝,卽臣婦黨三寸親也,於法應避,在下當遞,先輩之如臣所處,而引嫌解免者,歷歷可數。伏乞聖明,亟令該曹,照例許改,使舊章無替,私分粗安,不勝幸甚。臣於本職,自劃已定,又在應遞之科,不宜以論思自居,而區區憂慨之忱,不敢自隱於四聰之下,略有所贅陳,伏願聖明,澄省焉。噫嘻,向日之事,尙忍言哉?兇黨擅國,太阿倒柄,使我殿下,拱手受制,迫逐操切,無所不至,莽·卓之禍,匪朝伊夕,宗社之危,間不容髮。幸賴我殿下,炳燭幾先,幹運機度,折姦萌造次之際,消禍亂於轉移之間,宗祊再安,得有今日,環東土數千里,莫不鼓舞相賀曰,吾王之英斷如此,吾國其庶幾乎。曾未幾何,漸不如初,邇英賜對,未聞酬酢之如響,公車投匭,不見朝奏而夕報,情志職此而未孚,國事如是而叢脞,泯泯棼棼,將至於莫可收拾之境,此實由於群下不能承奉開導之致,而擧國之憂歎悶菀,爲如何哉?日者三司之拿遞也,玉音高厲,天威震疊,伊日處分,實是無前之過擧,而入侍臣僚逬出,悚惕之餘,不但有以罪爲榮之心,雖閭巷賤隷,擧皆忻忻相告,反以過擧爲幸。蓋以殿下簡默太過,只賜惟允,故初見雷厲之威,咸有振作之喜,以此推之,郡情之抑菀,大可見矣。伏願殿下,隨事夬斷,卽賜可否,使上下有交孚之美,政事無廢隳之患焉。臣於在下邑時,伏聞筵臣,以追報事,有所陳請,仍下議大臣之命,而相箚之批,久而不下,迄今半載,尙未擧行,臣竊惑焉。夫義之所在,恩有所厭,而恩義竝行,不可偏廢。故子無絶母之義,先儒論之,追報私親,此固天理人情之所不容已者也。雖閭閻匹夫之賤,尙欲追報其所生之恩,而況於帝王之尊乎?孟子曰,兄爲天子,弟爲匹夫,可乎?兄弟之間,尙猶如此,子爲至尊,而使私親爲匹庶,天下寧有是理耶?雖以前代已事言之,宋英宗時,有濮王之議,程叔子主守正之論,而猶曰,所生之義,至尊至大。又曰,豈得盡絶於私恩哉?又曰,不忘本生,盡其恩義,至情也,當尊稱爲濮國大王,如此則夐然殊號,絶異等倫,天理人心,誠爲允合。昔我宣廟之追崇德興大院君也,廷議不一,而先正臣李滉,引程子·濮議爲說,具在其文集。其議有曰,追號宜爲德興大君,夫人爲大府夫人,其下云,濮國大王,所以爲殊號,專在於大之一字。今則只稱大君,與常稱大君相混,未見其爲殊異之號。臣謂宜稱爲德興府上大君,則與程子所謂夐然殊號,絶異等倫者合,尤爲得體。又曰,作廟宜在本第,而其下云,本第立廟,其規模事體,皆懸絶於太廟,何所嫌乎?至於墓所,量宜置守直人,俗節隨宜供祭云。此雖擬上之議,自是先儒已講之禮,而其後追崇之節,卒如其議,此雖與今日事,有些不同,而若其尊崇所生之義,則亦可以旁照矣,豈非今日所可倣而行之者耶?今之議者,或有以三年無改爲言者,而今玆追報一節,自是別件事,元不干涉於先朝處分,則有何改與無改之可論乎?或有以仁嬪故事爲援者,而仁嬪之於仁廟,親爲王母,則與今之追報所生,情禮有間,只稱嬪爵,似欠殊號之義。臣意則以爲,略倣濮議及大院君之例,嬪字上,特加一大字,仍取本貫,稱以某府大嬪,又用大院君立廟本第之例,別立祠宇於皇華坊本第,享祀一款,依仁嬪例擧行,守護墓所等事,亦令參酌磨鍊,則其在追報之道,情禮得宜,自無過隆逼尊之嫌。伏願殿下,下臣此疏,速令禮官,議于大臣,博采古禮,講定節目,克完大禮焉。且程氏疏末之論曰,奸邪之人,希恩固寵,自爲身謀,害義傷孝,以陷我陛下,幸陛下察而辨之。先正臣李滉又用此說,附陳于奏議之末,仍以諷諭于宣廟,亦惟殿下留心焉。嗚呼,亂臣賊子,何代無之,而未有如今日者也。三手憯毒之謀,聯箚迫脅之計,表裏和應,密地排布,以至宮城陳兵之事而極矣。至今追思,不覺心寒而骨靑,爲今日殿下臣子者,固當明目張膽,一以討復爲事,而按治之方,鉤問之道,不免失之太寬,此固輿情之所同憤,而三司所啓,前後迭發,皆已枚擧,則臣不必更爲架疊,而至如頤·集之收司,健·采之按法,一國曰可,三尺至嚴,而孥籍之命,旣下而旋寢,合辭之爭,愈久而愈靳,王章不行,天討未究,將至於國不爲國,此豈但爲殿下之失哉?最初處分,至爲嚴正,果使臣下,劃卽擧行,則收孥籍産,自是節目間事,正刑按律,亦爲次第常法,而惜乎,爲筵席之請,一變爲拿鞫,再變爲加劍,三變四變,至於五六變,而終至於賜死。所謂賜死者,卽大臣有罪當刑之法也,其可施之於恣爲不軌,如器遠·自點等乎?只緣在下者之不善奉行,殿下之心,亦隨以解緩,顯戮已擧,而尙靳應行之典,厥罪惟均,而亦有假息之孽,可勝惜哉,可勝痛哉?往者已矣,來猶可追,伏願殿下,亟從三司之請焉。嗚呼,今之逆節,非一朝一夕之故,自甲戌至于辛巳,百計動搖,謀危殿下者,所由來久矣,而寔賴我先大王止慈之仁,仁顯王后保護之功,幸而無事,得至今日,則仁顯之於殿下,非特恩勤顧復之義而已,此一國臣民之所以沒世追慕,嗚呼不忘者也。彼來善者,亦一先后之臣子,而敢以不恭不敬等語,誣衊先后,噫嘻痛矣,其罪可勝誅哉?罰止栫棘,得保首領,於渠亦幸,而因其子孫之訴冤,該府不少持難,遽爾復官,敢藉三大臣前日之議,援以爲證,吁亦無嚴矣。當初收議,不過爲傅之生議而已,則何嘗以其罪爲可恕,其官爲可復耶?臺章一發,聖批卽允,其有光於聖孝,大矣,今日臣民,孰不仰殿下處分之嚴正也哉?仍竊伏念,昔秦康公,思母不見,見晉文公,而有渭陽悠悠之感焉。罪人閔鎭遠於先后,爲同氣之親,而卽殿下之渭陽也。殿下之所以待鎭遠者,何如,而鎭遠則乃反訏揚爲事,曾不顧藉,論其罪犯,不輕而重,而第念府夫人,暮境相離,思子爲勞,在殿下孝理之政,宜有軫恤之道矣。今若特賜放還,使母子團聚,省愆田廬,優游聖澤,則玆豈非盛德事乎?噫,深宮固門,閽寺守之,內言不出,外言不入,此古士大夫之家法,而況乎君門九重,肅穆如天,布之以象魏,守之以虎旅,其嚴若此,是豈外人之所可緣通者乎?不幸數十年來,風習漸渝,邪竇大開,行貨要利,恬不知恥,其源始於己巳姦黨。先正臣朴世采箚中所謂銀貨之說,源於己巳者,此也。逮至甲戌,春澤·重爀輩又襲此套,攀援幽逕,爛用銀貨,故故相臣南九萬,必欲窮治乃已,蓋所以嚴宮禁而杜邪逕也。流波不絶,餘瀾漸闊,至今日而爛漫懷襄,陰兇奰慝之徒,締通幽陰之徑,圖爲廁匕椒酒之變,古人所謂涓涓不塞,終至淊天者,果不虛矣。至若吳瑞鍾之潛聚銀貨,圖換局面者,又是別派,而此輩耳目所慣,視爲尋常,不以此事爲可恥,此路不防,此弊不止,必至於亡人家國而後已,豈不大可懼哉?今因臺啓,旣已究問,黨惡之輩,庶幾懲畏,而欲絶其流,莫如先塞其源。伏願殿下,嚴飭宮禁,痛絶私徑,峻其內外之防,謹其出入之禁,使狐鼠之輩,無所覬覦,宮闈之化,自臻淸明,國家幸甚。壬寅七月入啓
司諫金始㷜疏曰,伏以,臣竊伏念今日國事,自兇黨輩濁亂以後,百度俱廢,無處不病。以言乎內,則私議橫流,名器太濫,紀綱不立,體統虧壞,征利是事,賄賂公行,國用無節,府藏罄竭。以言乎外,則飢饉荐臻,餓莩相望,徵斂煩重,杼軸皆空,獄訟多滯,冤呼日起,軍政紊亂,逃故相雜。環視內外,百無可恃,彌綸經濟之策,唯在於改絃易轍,一變前套,而竊觀近來擧措,則頭緖猶未定,搖搖蕩蕩,湊泊無所,都無淬厲底意思,反有泮渙之氣象,向所謂名器之太濫,體統之虧壞,賄賂之公行,府藏之罄竭,餓莩之相望,徵斂之煩重,獄訟之多滯,軍政之紊亂,猶復前也。噫,朝著改紀,士流彙進,今幾日月,而其所擔當者何人,其所做得者,何事耶?說者曰,朝廷方專意討逆,鞫獄未了之前,姑未暇及於他事云。此則事勢似然,而如使今日廷臣,誠有憂國如家,愛君如身者,亦豈至於一向退托,曾不着手,全無一事爲一政令之可慰想望者耶?臣愚死罪,竊以爲此固群下之罪,而殿下亦不肯奮發振作,廟堂訏謨之際,未嘗覆難可否,臺閣章奏之間,輒靳開示是非,承宣之間日入侍,儒臣之挾冊登筵,誠是勤政好學之美意,而入奏公事,罕見咨訪之擧,進讀經席,不聞討論之旨,則徒有虛名,未見實效,此不但有歉於我殿下惕慮振發之意,君臣吁咈之美,上下孚感之休,職此而亦閼而不通,此豈平日所期望於殿下者哉?日昨玉堂箚批,有卽行大政,速了獄事之敎,有以見我聖上軫滯務念國事之盛意也。見今朝象,稍成貌樣,鞫事亦幾完了,君臣上下,聚精會神,交修相勉,汲汲孜孜於民憂國計,此正其時。伏願殿下,先以諸葛亮所謂陛下亦宜自謀之意,開發聖衷,堅定大志,勅勵臣隣,各盡其職,而至若廟堂宰輔,則使之逐日開坐於本司,五日次對於前席,凡係軍國機務及諸道狀聞,反復商確,登時裁決,今日行一事,明日除一弊,日以爲常,實心做去,其所謀劃講究者,不出於民憂國計之外,則向所謂內外諸弊,次第修擧,安民固邦之策,只在於殿下一轉移間耳,聖明加意焉。且伏念外戚之臣,處地自別,設有與人爭辨之端,只宜陳暴其事實,而至若請罪朝臣,曾所未見。錄勳事體,至重且大,向來宰臣之獨自陳請於筵席者,雖未知果爲得當,而國舅前後之疏,不但在於自明而已,辭氣忿忿,全不斟量,釀成氣勢,擅行威福等語,直驅人於罔測之科,而末乃以如許會盟,破格而闕之爲言,何其言之不擇發,一至於此耶?噫,今日逆節之窮凶極惡,實我朝三百年所未有者,宗社再安,天討已訖,則勘勳一款,自是次第應行之典,毋論勳封多寡,此豈可闕之事,而今國舅急於辭避,至於請罪兩臣,請罪兩臣之不足,又發此破格之說,其傷損國體,固不足言,未知於自已道理,果何如也?噫,當錄與不當錄,自有一世公議,若使伊日筵奏事,有差實,則國舅之平說事理,以俟處分,夫誰曰不可,而今其下語處事,若是駭怕,大違於平日謹愼之本意,臣竊爲慨然也。且臣於憲臣之駁論前持平成德潤事,亦有所嗟歎者。德潤以大賢宗孫,妙年魁甲,渠之進塗方亨,人之期待自別,纔離韋布,猝入臺地,設令言議之間,差失語默之節,此不過新進生疏之致,愛惜成就,豈非美事,而急急劾遞,使之狼狽而歸,其與方長不折之義,一何剌謬,臣恐今日臺論之過於峻激,而失於篤厚也。臣之無似,累忝言地,隨行逐隊,專事容默,此雖出於不欲推助之意,而其辜負職責大矣。玆將草草數語,略效愚忱,惟聖明不以人廢言,特加澄省焉。壬寅十一月入啓
司諫李眞儒疏曰,伏以,臣卽伏見昨日下政院備忘,有趙重遇贈職賜祭之命,繼伏見堂箚之批,至以急投一箚,窺予淺深爲敎,臣愚死罪,竊以爲聖上前後擧措,皆未免失當,而今日君臣情志,猶有所未孚者,臣竊惜之。重遇乃於公除甫過,仙寢在殯之日,急投一疏,敢議不敢議之事,其所用意,已極不美,而且其爲言,囫圇閃倐,全無別白參酌之意,其有違於先旨,得罪於公議,大矣,宜聖上之特施投畀之典,以爲隄防之道,而至於臺臣鞫問之請,無難而允從,刑官撲殺之擧,一任而不禁,揆諸天理,太不近似,而亦有傷於新服仁厚之政,臣每念及此,未嘗不訝惑於中矣。以今日備忘辭意觀之,則當日之處重遇者,非出於聖上本意,可推而知也。噫,殿下以堂堂千乘之尊,不得已於强臣之脅持,處置反出於人情之外,誠非意慮之所及,到今哀其枉死,亟擧愍典,固是聖情之所不可已者,而特降絲綸,慰其冤鬱,厚加錫賚,恤其妻孥,斯亦足矣。至於贈職致祭,事體甚重,非所當施於幺麽一鄕生者也。殿下初旣任其濫刑,今又過加重典,此臣所謂前後擧措,皆未免失當者也。修撰沈珙,身居經幄,箚論固其職也,第於倉卒急遽之際,辭不達意,語涉妄發,固難免疏率之責矣。第念昨年喉院覆啓,出於啓迪之手,乃有先大王當初處分等說,而殿下未暇照管,又於備忘中,循用此二字,殿下於是乎失言,而今珙之意,亦不過以事關先朝爲重,而下語之際,不覺處分二字之有所未安,夫豈有他意,而今殿下乃以阻搪窺覘等敎,徑加嚴責,此豈君臣貴相知心之道乎?當此改紀更化之初,伸雪冤枉,固是美意,而群下所以驚惑於重遇事者,亦有以焉。蓋重遇,雖有枉死之冤,而初無可褒之忠,今殿下之所以處之者,不但出於哀其死而已,乃反加之以格外之典,此所以致群下之紛紜也。臣竊伏念殿下之於私親,固是至情所在,而必須私恩公義,兩全而無傷,然後方不悖於禮意,仰惟殿下,天資卓絶,聖學高明,其於遵先旨報私恩之道,必有折衷而酌量者,寧有一毫半分過禮踰制之慮哉?然而自古帝王,牽於私意,過自致隆,見非當世,貽譏後代者,間多有之。今日群下區區過慮,靡不用極,及今過重之典,加於重遇,有若褒賞忠言者然,年少氣銳之臣,妄相忖度,過爲驚憂,急於匡救,語或不擇,而以殿下恢弘之量,猶不能恕察焉。在下者旣不能知上心之必不然,而妄有云云,聖明亦未及察群下之無他意,而過加摧折,上下之間,隔一膜子,而不能相照,此臣所謂君臣情志,有所未孚者也。臣竊以爲殿下,若於重遇之死,有所隱惻,則雖非贈官致祭,自有當施之典,其於群臣之言,雖或過激,而亦須兼聽包容,以恢虛受之量。伏願殿下,少垂察焉。臣治疏將上之際,得見小報,則因喉司之啓,有原批還入之命,臣旣欽仰我聖上轉圜之美,而竊有嘅喉司之失體也。當初備忘之下,旣不能措辭請寢,及至箚批未安之後,始乃陳戒,致有還入之命,夫請改批旨,此是向日一番人之弊習,王言一播,雖改何補?臣意以爲,辭令之間,如有失當,卽示悔悟之意,其更如日,使人仰之,無徒以一時改下,爲姑息之擧,使君臣之間,誠信相孚,則豈非國家之幸也?且臣於掌令鄭雲柱,正言權頀之疏,有不得自安者。臣於連啓之時,固已刪削諸臣姓名,則多少侵逼臺臣之言,臣不必替當論辯,而旣參其啓,則亦安可獨爲晏然乎?所當詣臺自列,而適患寒疾,方尋長單,玆敢附陳疏末,伏乞聖明,特罷臣職,以快人心,千萬幸甚。辛丑十二月入啓
昌平幼學高應曅疏曰,伏以,禍及斯文,則士林乃辯,事關宗社,則章甫亦論,苟非此兩件事,則其不可以出位而言之也,決矣。臣以草莽賤蹤,竊伏遐鄕,徒抱漆室之憂,粗聞衛上之義,自丁酉獨對之後,已知有向日事,久矣。每欲抱斧鑕,以哭於闕門之外,以效願爲死之忱,前月中兩湖多士數千餘人,以故儒臣尹宣擧·尹拯,酷被賊集·凶球等構誣事,發文通諭,裹足西上,聚會輦轂之下,將欲封章訟冤之際,目見四賊之罪,尙未快正,宗社之危,凜如一髮,則是臣子刳肝瀝血,誓不與此賊俱生之日也,爲儒宗伸辯,猶是第二件事耳。臣以平日慷慨之誠,安敢緘口於義理晦盲之日,不效春秋討賊之義乎?嗚呼,四賊之辜犯,不但殿下之罪人,實爲宗社之罪人,則殿下何可以容貸乎,群臣何可以緩討乎?竊伏聞三司諸臣,一向延拖,廟堂諸議,置之悠泛,伏閤而爭之者,未見其人,沐浴而請之者,未見其語,豈以奸檜雖黜,勢焰尙畏而然耶?賊操擅弄,氣節全喪而然耶,謂之以勢焰尙畏,則如向來七臣者之疏,忘身報國,扶得萬古之綱常,謂之氣節全喪,則如向日一二臣之排闥直入,收還成命,再安綴旒之宗社,儘可謂義烈之卓卓,忠憤之斷斷也,獨惜乎更紀之後,歲已經矣,月累閱矣,元凶大憝,偃息於天壤之間,妖腰亂領,尙逭於金木之誅,豈殿下以先朝之舊物,不忍一朝之殄滅耶?抑諸臣以勢熖之尙怵,不敢直斷以大義耶?嗚呼,四賊之罪,旣關宗社,則此乃先王之罪人,在殿下,尙不可以容貸。況爲殿下之臣子者,亦安敢計較一身之禍福,而不卽共誅耶?噫,四賊之肆行威福,潛圖不軌者,非一朝一夕之故,而所由來漸矣。其所以操切上躬,恣行胸臆之狀,渴海罄竹,難以臚列,指嗾賊復,先進嘗試之疏,遽撤庭請,繼上聯名之箚,表裏相應,情迹難掩,迫脅愚弄,惟意所欲,無將不道,實爲群凶之歇後題目,則殿下之至今寬貸,抑何故歟,群下之一向緩討,亦何意歟?嗚呼,賊集力沮於告廟之議,稱病於參決之日,罪惡旣著,逆節斯萌,而至於指嗾凶球,嫁禍斯文者,蓋以一番善類,盡爲網打,而後無復顧忌,得售已計故耳。於是焉,遂與師命之弟頤命·健命及泰采之輩,賊膽逆肝,相照共貫,偵伺動靜,排布凶圖,倘非天啓聖衷,先幾屛黜,則無所不至之變,尙忍言哉,尙忍言哉?神人共憤,婦孺皆知,而惟彼在廷諸臣,伈伈俔俔,若視秦瘠,忍戴一天,無意共誅,臣誠扼腕,繼之以痛哭也。臣愚死罪,竊瞷殿下,恭默思道,未有命戒,翼室苫塊,哀毁踰節,其於酬酢萬機之際,未免怠忽,大小章奏,輒靳批旨,近來臺閣之論,一不允可,罪關宗社之巨猾,尙今寬假,使中外臣民,莫測聖意之攸在,臣恐殿下之國事,將日非矣。在昔宋臣張浚,肅淸苗·劉之亂,勉其君以剛斷,此愚臣所以爲殿下,眷眷於今日者也。嗚呼,殿下向於掃除群凶之日,神武無比,英斷出世,八域生靈,拭目新化,佇見萬目畢擧,百度皆貞矣。夫何近日處分,大違國人之喁望,臣恐若此不已,宗社之危亡,可立而待也。臣以疏逖之賤,妄論時事,固知有越俎之嫌,而抑有區區之懷,自別於他人者。臣五代祖忠烈公臣敬命,高祖毅烈公臣因厚,從高祖贈判書臣從厚,當壬丁創殘之際,父死於君,子死於父,父子三人,同死於國,忠孝家聲,昭在國乘,列聖之褒揚備至,先朝之恤典荐施,臣雖不肖無狀,尙有天賦之衷,恐墜傳家之業,只知有君父,不知其他,今當國有非常之變,安敢終無一言,以負我列聖培養之澤,而亦何以歸報先祖臣於地下乎?臣初以爲儒賢伸辯,入城有日,而目見亂賊之徒,尙稽嚴誅,輕重緩急,義理逈別,故姑徐原事,先陳大義。伏乞殿下,夬揮乾斷,亟正王法,永絶禍源,使亂臣賊子,有所懲戢,宗社幸甚,臣民幸甚。壬寅三月入啓
吏曹參議李眞儒疏曰,伏以,臣於向日獨政時,會寧有缺,本府以北邊重任,不可不各別擇差,而武臣無故可合之人絶乏,張漢相雖已向衰,屢經閫任,地望允合,故首擬受點。近間漢相,歷抵諸宰,有圖免之意,心甚慨然矣。日昨柳貞章自刎之報入來,漢相稱以省墓,卽日發向嶺南故土云。臣聞來,益不勝駭然之至,近來武弁之厭避邊地,已成痼弊,此莫非國綱解弛之致,而漢相旣聞貞章之自刎,則莫重邊障,主管無人,在漢相之道,所當卽日就道,而乃敢佯若不聞,汲汲下鄕,以爲乘時圖遞之計,苟有嚴畏朝廷之心,一邊倅安敢任意行止,乃至於此耶?臣已移文刑曹,捉囚其家僮,行關所在本縣,促令上來,而邊地曠官,一日可悶,上京遲速,有未可預料,臣意以爲,宜有別樣懲治之擧,而但念事勢迫急,亦難其代,速令廟堂,別爲嚴督赴任,俾無邊防疎虞之患,似爲得宜。壬寅六月入啓
正言李眞淳疏曰,伏以,國家之禍祟,莫大於宮禁不嚴,人臣之大罪,莫重於交通宮禁,雖以今番逆節觀之,重爀·春澤輩,當初作俑,只是行貨宮禁,圖換局面之事,而遺計餘謀,一轉而爲三急手,宗社之變,聖躬之禍,幾至罔極,追思至此,骨驚心寒,已然之事,昭若觀火,方來之戒,益可懲羹,其不可少忽也,決矣。吳瑞鍾,亦一重爀·春澤耳。其聚銀行賂,圖換局面之罪,旣已承款,則置之死律,在法當然,而至於照律結案,不宜徑先,旣曰其罪非係逆節,而移送禁府,則畢竟勘處,乃欲援用不待時卽斬之例,揆以獄體,固已徑庭。況傳授銀貨,雖是一瑞鍾,而一國局面,非一夫所可圖換,許多銀貨,非一家所可辦出,則同謀竝力,必多其人。且授銀貨,雖是一白望,而夤緣內通,必有階梯,密計排布,必有節拍,所當一一盤問,窮覈嚴問,而乃以泛然承款之語,便謂更無可問之端,不爲窮竟,而急急正刑,其在獄體事理,斷不可若是。伏願以同黨幾人及交通情節,詳細直招之意,發爲問目,加刑嚴覈,得情正法,一以絶宵小交通宮禁之路,一以杜國家日後難言之禍焉。臣聞自金吾,今將行刑瑞鍾云,故如是汲汲陳疏。伏乞速賜處分,使攸司今姑停刑,依臣疏陳擧行,千萬幸甚。壬寅五月入啓
忠淸監司李宜晩疏曰,伏以,臣昨於得伏見今二十二日備局成貼啓下公事,則本道守令今春夏等殿最,令臣封進,臣於此竊有所不敢奉行者。蓋全羅前監司權重經,旣以纔有敍命,仍令磨勘該道殿最,則況本道前監司李世瑾,方帶軍銜,且在京裏,舍此無故應行之人,而臣何敢替當乎?臣之到任日限,雖滿五旬,揆以事例,委屬未安。玆敢不避煩瀆,冒死仰陳。伏乞聖明,下臣此章於攸司,亟令舊監司,依法擧行,使莫重殿最,毋至遷就,不勝幸甚。壬寅八月入啓
校理柳弼垣疏曰,伏以,臣曾以父病,仰瀆嚴聽,伏承聖批,有勿辭救護之命,臣誠感激惶隕,欲報罔極。旋因大政,未免乍出,及夫館職移除之後,嚴召荐降,又不得不黽勉祗謝,而因仍從宦,斷無其路,一味虛帶,方切悶蹙。乃於此際,新命又降,揆以分義,固當趨謝之不暇,而第臣父病,非一時偶感之比,蓋自四五年,屢經奇疾,源委旣深,發作無常。又於前月初,重得外感內傷,諸症一時復發,頑痰中痞,水漿亦不順下,虛火上升,或至終夜失寐,種種危惡之症,難以悉擧,首尾三十餘日,日就沈綿,臣晝夜扶護,實無暫時離舍之勢,此則同朝之所共憐愍者也。臣之無似,偏荷聖朝拂拭之恩,一歲之中,歷敭華顯,顧乏寸長,無以裨補聖化,唯以奔走率職,爲一分報效之圖,而卽今情理,萬分切迫。臣欲進而供仕,則無他兄弟可以替護父病,臣欲退循私情,則本兼職務,亦將許久曠廢,臣之進退,實爲狼狽。今因實錄廳草記,有牌招之命,不敢坐違,謹詣闕外,冒死仰籲於天地父母之前。伏乞聖慈,俯賜矜諒,將臣本兼職名,一倂鐫免,俾臣得以專意救護,以伸至情,不勝幸甚。壬寅十二月入啓
兼說書曺命敎疏曰,伏以,臣父年踰六旬,素多疾病,臣侍湯藥,未嘗離側,及自出守信川,臣又繫官于朝,道里隔遠,定省久曠,千思萬慮,無時不切。頃因奉箋之行,臣父入城,雖得乍展暌違之情,而旋又當寒復路,觸冒風雪,撼頓驅馳,舊患脚痺·頭痛之症,挾感苦劇,暮境添損,憂慮旣倍,海曲僻左,醫治甚難,遠外聞此,方寸如灼,頃刻之間,百端叢中。顧今春宮勤學,日再開筵,臣雖無似,旣玷侍講之列,則何敢以螻蟻私悰,輒干宸嚴爲乞免之計哉?情理煎迫,誠有不能自抑者。玆不得不冒萬死,伸籲於孝理之下,而急於往護,未暇承批,徑先登程,臣罪至此,無所逃矣。伏乞聖慈,察臣至悃,亟許鐫遞,俾得專意救護,仍治臣慢蹇之罪,以嚴邦憲,不勝萬幸。壬寅十一月入啓答曰,省疏具悉。疏辭已經處分矣。
上在昌德宮。停常參·經筵。
仁宣王后忌辰。
大妃殿·大殿·中宮殿·世弟宮·嬪宮,政院·玉堂問安。答曰,知道。
藥房副提調臣李世最啓曰,純陵陵上失火之變,出於千萬意外,至有避殿減膳之擧,伏未審夜來,聖體,若何?大妃殿氣候,亦復何如?臣無任區區憂慮,敢來問安。答曰,知道。無事。慈殿氣候安寧矣。
權以鎭啓曰,大司憲金一鏡,執義李眞淳未肅拜,掌令鄭啓章,館所監試官進,徐宗廈武一所監試官進,持平金始燁,武二所監試官進,尹東洙在外,今日以監察茶時之意,敢啓。傳曰,知道。
朴熙晉啓曰,今日持公事入侍日次,而國忌正日相値,頉稟。傳曰,知道。
呂必容啓曰,卽者禁府都事來言,今日當爲鞫坐,而領議政趙泰耉,出往江外,右議政崔錫恒,難安情勢,與前無異,勢難參鞫,不得開坐云矣,敢啓。傳曰,知道。
洪重禹,以弘文館言啓曰,校理朴涏·柳弼垣,副校理李顯章,旣有只推之命,所當一體請牌,而副校理李顯章,今聞實病甚苦,難以行公,不得請牌。校理朴涏·柳弼垣,竝更牌招察任,何如?傳曰,允。
朴熙晉,以弘文館言啓曰,新除授修撰李世德,時在京畿衿川地,修撰宋眞明,時在京畿楊州地,經筵入番事緊,請斯速乘馹上來事,下諭。本館下番闕直,事體極爲未安,校理朴涏·柳弼垣,副校理李顯章,昨日違牌,旣有只推之命,更爲牌招察任,何如?傳曰,允。
以校理朴涏,柳弼垣,副校理李顯章牌不進,罷職傳旨,傳于洪重禹曰,推考傳旨捧入。
朴熙晉,以禮曹言啓曰,純陵陵上失火處奉審事,本曹堂上當爲進去,奉使印信一顆,依例齎去之意,敢啓。傳曰,知道。
又以禮曹言啓曰,永寧殿·宗廟·永禧殿·永徽殿春奉審有頉改備吉日,以今二月二十七日,推擇啓下矣。各殿修改時,本曹堂上當爲進參,而判書李肇,兼帶宗廟署提調,以文科試官,方在試所,出榜遲速,有難預期。參議沈珙,以慶基殿御眞奉審事,旣已出去,參判臣師尙,以純陵陵上失火處奉審,明當進去。前頭修改時,無推移進參之員,不得不更涓吉日,令日官推擇,則今二月二十九日卯時,爲吉云。以此日時擧行事,分付各該司,何如?傳曰,允。
洪重禹啓曰,卽者領議政趙泰耉,又使錄事,還納命召,何以爲之?敢稟。傳曰,遣史官傳授。
記注官朴㻐書啓,臣承命馳往于果川紫霞洞議政府領議政趙泰耉所住處,傳授命召,則以爲,臣之踪地,決無重入脩門之望,則顧此命召,終非在外俟譴之臣,所可冒受,而傳授之命,今已至五,王人鎭日往來,其貽弊縣郵,固不敢言,而恩命之屑越,未有甚於今日,其爲國體之重損,當復如何也?臣於是惶惕悶急,不知死所。今又不得不還納,上下撕捱,分義都虧,乞被違命之誅,冀蒙收納之音,以幸公私云矣,敢啓。傳曰,知道。
副校理權益寬疏曰,伏以,館職有必辭之義,無可出之勢,向者七違召命,萬戮是俟,而畢竟勘律,止於例罷,非臣微分,所可仰報。不意敍命纔降,除旨復臨,臣又驚惑怵惕,莫省攸處。噫,今之士大夫,幼而學習文字,交相勉勖者,莫不以金馬玉堂,爲鄿嚮之所,此實宦途之至榮,布衣之大願也,苟非勢有所至難,義有所必辭,則何苦而上違君父之召,下苦平生之志,甘自陷於辜恩慢命之誅哉?臣之前疏,略暴可辭之端,難進之義,伏想聖明,亦必記憶。人之所欲,天必從之,匹夫之志,聖人不枉。伏乞聖明,特垂諒察,遂臣褫鞶之願,刊臣苟仍之錄,以靖私義,以重榮選,不勝幸甚。臣方力辭館職,何敢自任以論思之責,仰首伸眉,有所論列也哉?雖然,臣旣受恩兩朝,屢塵法從,豈敢諉以初未供職,有所自外於君父之前乎?噫嘻,試看今日,此何等時?當嗣服之初,危疑之際,先朝大臣,世家舊族,締結宦妾,圖爲不軌,情節之凶慘,氣勢之張甚,求諸簡策,實所未聞,苟求其源,蓋非一朝一夕之故也。向在己巳,朝家有事,而兩賊之父與兄,俱不得良死,此輩陰蓄懟上之心,敢懷讐天之計,憑藉權柄,積稔凶圖,位著之上,黨與充滿,藩臬之間,羽翼羅布,幽而爲三手,顯而爲四箚,至於宮城陳兵之計而極矣。臺城之禍,迫在呼吸,姑孰移兵,猶是歇後事耳。惟天惟祖宗,眷佑我國家,陰隲我聖躬,凶圖未逞,急變載上,妖腰亂領,取次伏法,而按治之體,究問之節,失之太寬,以致呑舟之漏網者有之,可勝痛哉?凡治獄之規,雖狗鼠竊偸之輩,必先鉤問徒黨,蓋慮正犯,或歸脫漏,附從亦不當容貸故也。況此究治大逆,何等嚴重,先治黨與之義,將則必誅之訓,昭揭春秋,童孺亦知,究問黨類,悉繩當律,毋俾易種于覆載之間,豈非今日之急先務,而臣聞睦虎龍上變之後,不惟同黨之不曾究問,名出虎龍之口,當問而尙不拿問者,亦多有之云。鞫廳事秘,雖不得其詳,而試以得於傳聞者言之,則謀議廢黜之事,搢紳間隱微之情,洪義人傳說於虎龍云。廢黜之事,隱微之情,何等凶謀,何等逆節,而不曾究問於義人未死之前,此何故也?臣以爲,義人雖死,同逆之哲人尙在,互相盤問於哲人·虎龍,究得隱情,悉正王法,斷不可已也。外影諸人之說,已登於臺章,而臣於此亦有所未曉者。所謂外影者,雖不裏面參謀,蓋言自外與聞,有若逐影而知形者也。虎龍之招,旣曰外影諸人,則其徒蓋不止於龍祚·鎭商二人,而旣現出之二人擬律,止於編管,未現出之諸人,不曾究問而抵法,此何故也?臣以爲,更以此發問於虎龍,悉數究出,快正知情之律,斷不可已也。凶徒之鳩聚銀貨者,用之於三手經營之際,則與者受者,同一惡逆,元無輕重之別,而若趙松之居中偸竊,便是惡逆中奸窩,松之招辭有曰,偸銀之說傳播,朝廷皆聞,而洪義人,傳其事於洪啓迪,則啓迪以爲,絶痛,此人當殺云,以朝廷皆聞之說觀之,則蓋想渠輩之無人不聞矣。噫嘻,逆魁逞兇,諸兇不能前却,四兇合謀,百邪莫不影從,伊日朝廷,孰能拔出其圈套也哉?啓迪則深惜銀貨之耗失,惟懼逆節之緯繣,至發當殺松之言,此是松抵賴之言,而猶且脫口而發,則其言之本非虛謊可知。啓迪原初罪狀,聖明旣已俯燭,首施栫棘之律,而此言旣發之後,不可使容息於栫棘之內,臣以爲,嚴鞫處斷,斷不可已也。洪錫輔之情節淺深,臣固未知,而移書文德麟,使之出給文書,亦不能自隱,則仍自鞫廳,畢究其情,果不干涉逆謀,然後徐議處置未晩也,不待究覈,徑先移送於本府,臣未知其得當也。金一觀之招,頤賊與逆述通謀,稱兵犯闕,期日已定,適値改紀,事終不諧,其所發告,不翅明白,而所告日月,略有差錯,推案正書時,不爲謄入云,此是一觀決案前數日也。噫,渠之情形已露,他不暇顧,頤·述凶謀,無遺悉告,則日月少差,何必爲虛謊之端乎?大臣·禁堂,雖以此陳達於筵前,而終不可棄而不錄,以沒其凶逆之節。伏願分付鞫廳,添錄於一觀決案之下,更爲啓下,書出擧條,俾之謄諸朝紙,頒示四方焉。夫按獄之道,宜先平恕,切戒深刻,平恕者,君子之心,深刻者,小人之情,過於平恕者,雖不可與深刻比論,而均之爲不得其中,則輿情之咈鬱,烏可已乎?伏願聖上,明飭攸司,嚴加按治,使凶徒不至漏網,王法得以快伸焉。聖復之疏,實是四箚之本,當群兇之竊弄神器,視若奕棋也。復疏爲之前驅,四箚從而後距,幾使天位顚傾,聖躬危逼,如使國家,無法則已,苟有之,聖復之首,宜先膏斧,此所苦辭力請,必鞫乃已,而未及輸情,徑先還配,臣未知此何法意也。況當初四箚之罪,旣論以逆律,而聖復依舊,戴其頭而去,國家失刑,無過於此,而臺閣之臣,無一人言之者,臣實訝惑,亦願亟揮乾斷,明正典刑,以洩神人之憤焉。逆獄緣坐,係是金石之典,不可以歲月之稍久,事勢之牽礙,有所撓屈也,明矣。頃日頒赦,有杭之子炤放送之命,日昨兩司,停德修父緣坐之啓,臣竊以爲不可矣。杭之子得免戮死,實是先朝寬恩,而又復全釋,便作無故之人,有乖於懲惡之道,德修父有應死之律,無減死之義,兩司齊發,可見公議,而曾未幾何,遽爾停論,有若應文備數而止者然,執法之論,不當如是,有識之議,吁亦可畏。臣願還收炤放送之命,仍命攸司,亟擧逆修緣坐之典焉。任敞·朴奎瑞之昔年凶疏,其賊心逆腸,畢露無餘,凶辭悖說,明有所指,論其負犯,有浮志述,而久逭東市之戮,尙無懲討之請,豈非失刑之大者乎?伏願明飭攸司,暴揚其罪,亟正典刑,以快輿人之心焉。臣於天地之大,日月之明,不能無所憾焉。何者?四凶之罪,不無淺深之別,而均是逆也。名膺推戴之謀,主張陳兵之計者,實是凶逆之魁,當初聖旨,旣許其處斬正刑,雖因在下者之不善奉承,終爲賜死之歸,而若其孥籍之典,斷不可還寢也。賜死旣是失刑,而孥籍又不得施,則王府則有之典,徒爲虛設,而亂賊僭竊之徒,將無懲畏,可不懼哉?健命逆節,狼藉於諸賊之招,而換差中軍之令,同出於四凶之意,則泰采情犯,殊無異同,人臣負此罪名,寧有可生之理乎?況奏文旣是健賊之所構,而專襲桓溫誣廢之語,及至燕京之致詰也,三价齊進,一辭以對,誣上添誣,不少顧忌。噫,吳始壽誣引異國之言,尙不免誅死,況自創自做,厚誣君父,揚言於異國之人,泚筆於歸奏之文,其無君不道之罪,方諸始壽,何翅十倍過也?此而不誅,彼人必將曰,檀箕舊邦,無復君臣之倫,言念及此,曷勝痛心?噫,四凶逆節,彰露無餘,閭巷婦孺,亦皆欲臠肉剝皮,以快其憤,而獨殿下有何顧惜於此,尙不快降處分,孥籍之典,旣允而還寢,正法之啓,屢爭而不許,致令王法不伸,凶逆假息,臣未知聖意之所在也。藉曰先朝舊物,有難一朝盡誅,此則有不然者。許積受顧命於崇陵,而其子謀逆,先王尙且誅之,誠以三尺至嚴,不當撓屈故也。況此輩,躬犯大逆,自速天誅,此實宗社之賊,人得而誅者,殿下雖欲私庇而曲全,有不可得矣。伏願殿下,按祖宗之法,奮神武之威,亟從沐浴之請,以循群下之望焉。臣於近日臺議,亦有所未解者。左參贊姜鋧,年雖耋艾,氣尙健旺,日赴史局,不言疾病,編摩史籍,祗謹取舍,其職事恪恭,有足可尙,老年精力,亦所罕見,而忽地抨擊,不少顧藉。至如戶曹判書金演,屢典藩閫,旣著績庸,特除之下,尤自飭勵,請托不行,撙節是先,半年之間,已有充牣之勢,臣未知古之眞鹽鐵,其果何如,而當今度支之任,舍此恐無其右,疵短之極,直請遞改,臣竊慨然也。伏願聖明,勿爲人言所撓,特加勉出,使史役無滯,民部無曠焉。臣於治疏將上之際,因本館啓稟,天牌遽降,嚴畏分義,不敢坐違,謹詣九閽之外,而臣之情勢,如右所陳,咫尺天陛,末由入肅,不得不拜章徑退。伏乞聖明,先治臣逋慢之罪,仍命選部,勿復檢擧,以警具僚,以安愚分,不勝幸甚。壬寅六月入啓
右副承旨金始慶疏曰,伏以,臣職忝邇列,目擊近事,敢於乞免之章,略附憂慨之忱,恭俟處分,縮伏屢日矣。昨伏見諫臣避辭,則滿紙詬辱,無非抑勒,臣竊不勝駭惋之至。夫論人之道,先辯其本事之是非,則其言之曲直自分,今諫臣爲命均救解,則只以謬妄之目,苟且彌縫,爲史局·銓曹分疏,則强爲昨年經年之說,游辭眩幻,其言都無着落,而噴出醜悖之口業,公肆凌藉,此實淸朝臺閣之羞也。且諫臣獨不見合啓措語乎?昌集罪目中,伸救志述事,卽其一也。頃年昌集之陳達於筵中者,只托泮儒之名,違拒成命,此猶爲國人之所共憤,臺啓中,亦臚擧此事,亦可見公議之嚴,而至於私罪士氣等語,雖以昌集之放恣,所未嘗發口者也。及至今日,在昌集則斷爲極罪,在命均則不惟不罪,又從而崇奬之,是則昌集獨不冤乎?若臣前疏中所云,不待批下,被斥迎擊等語,雖使諫臣,喙長三尺,實無可辯之路,故乃以輕重緩急四字,爲其自解之端,此則臣之前疏,已以黃一夏事,證之矣,未知憲臣所論,比諸一夏之疏,孰爲重孰爲輕,孰爲緩孰爲急,而臺章之或徐或疾,若是其懸殊耶?此等窘遁之言,臣不欲與之呶呶也。至於同歸和應之科云者,尤不滿一哂。憲臣請開言路之說,何關於儒疏之有無,而彼濰乃敢以首尾和應等語,勒加之於言事之臣,臣疏所謂揑合言外之剩意者此也,而反以臣謂之同歸於和應,其果成說乎?以臣觀之,命均以誣辱君父之賊述,謂士而嗟悼其誅死,濰以左袒賊述之命均,謂妄而救解之不已,其所謂同歸和應之目,正濰之自道也。彼又曰,游辭眩亂,巧事傾軋,恣意詈辱,至於此極,此則臣不可無一言辯破也。噫,見無禮於君,當如鷹鸇之逐鳥雀,志述負犯之重,奚特無禮而已?爲殿下之臣者,苟有尊君之心,固當同聲合辭,沐浴請討之不暇,而彼命均倡爲妖言,慢侮聖躬,憲臣疏中,與妖述直一間云者,眞着題語也。今日大臣之所自任者,實在於尊君父,而獨於扶述之命均,顯示容護之意,纔罷旋敍,纔黜旋留,有若不可一日無於朝廷者然,公議之咈鬱,國人之憂歎,久猶未已。且其秉銓之人,不顧親嫌,汲汲通擬於華膴之秩,似此擧措,未厭物情,而臣疏所論,不過略略說去,務存和平,則臣之所深戒者,實在於傾軋,而反以此等題目,橫加誣衊,臣實痛之。噫,辱及君上,則恬不爲異,事關大臣,則輒加疑怒,此誠近日之痼習,今此諫臣之榮護命均,狙擊憲臣者,有不足多責也。雖然,臣旣被其無限醜詆,揆以廉義,理難晏然,恩批旣下,庚牌荐臨,而踪地臲卼,情勢窮蹙,數日之內,四違召命,罪積逋慢,萬戮是俟。聖度天大,輒靳例罷,臣誠感激惶隕,益無所措。顧臣所被詆辱,實非尋當,反覆思惟,終有所不可抗顔冒出者。玆敢更暴危悃,仰干宸嚴。伏乞聖明,俯加諒察,亟許鐫削臣職名,仍治臣違傲之罪,以安私分,以快人心,千萬幸甚。臣治此疏,連呈本院,則院僚不許捧入,此乃臺避對辯之章,則與等閑辭疏自別,到卽捧入,格例當然,而終始阻搪者,是何擧措也?臣尙記本院長席,曾於昨年,陳疏言事,繼因時相所詈,再上對辯之疏,而其時李挺周,操出納之柄,不許捧入,長席疏末,有曰,臣之此疏,出於對辯相箚,論以事理,自可推入,而右僚曲護相臣,攘臂擔當,專事壅蔽,出納之責,恐不當如是操縱云云。喉司之臣,不敢退却,卽爲捧入,臣疏之對辯臺避,正與長席之對辯相箚一般,而長席曾所痛惋於挺周者,乃反躬自蹈之,長席若以前日之責於挺周者,自反於身,則必有所惕然而悟,撫然而愧者矣,臣實重爲長席惜之也。卽因本院啓辭,召牌又降,一向坐違,分義是懼,黽勉趨詣於九閽之外,而以此情勢,決無冒沒供職之望,不得不拜章徑退,臣罪尤萬萬矣。亦冀聖明之垂察,而速賜處分焉。壬寅二月入啓
左副承旨權以鎭疏曰,伏以,臣於數昨直中,重中暑癨,上嘔下泄,氣息如綫,精神澌盡,死直在須臾耳,扶曳直出,症情尙苦,委頓床席,勺水不入,數步之地,無以自致,庚牌之下,竟未祗承,分義安在,臣罪萬死,只推之命,恩出格外,因罪爲榮,惶感徊徨,尤不知所以置身之地也。且於近日儒疏臺啓之行語,在臣情理,寔有所痛迫,有不可冒據於近密之榮次者,臣隣之自言情病者,固多矣,未有如臣之情最苦病最困者。伏乞天地父母,特垂矜憐,亟許遞改,以便公私焉。臣新從下土來,固不知朝廷事,委折如何,事理如何,而至於遐鄕下邑,田廬之卒荒,民生之困悴,日相接於耳目,則固詳之矣。夫携厥婦子,狼狽道路,號天而訴窮者,踵相屬而不已,而廟堂隔於草野,九重遠於千里,大僚膴仕之詳知此間事者,亦寡矣。況殿下深居九重,固何由知民生之一至於此,而上天仁覆,明無不照,此非所以奉天心迓景命也。且當群臣上下,遑遑汲汲,一日萬務,以恤下民,以答天心,而其源則先從殿下之一心始,治心之法,有涵養喚醒二者,互爲體用而已,一日之間,須着一兩辰,寧靜凝聚,不使飛越,不使昏墊,使酬應有本,喚醒有力,此所謂非但酬應得力,亦可治心疾者,而朱子以爲,試之有效者,心不能不飛越,亦不能無昏墊,試於飛越昏墊之際,其得反顧,惕然覺其有飛越昏墊,而整頓喚醒,則此所謂苦海無邊,回頭是岸,頃刻之間,便可得惺惺,而趁此惺惺之時節,事理當否,可以瞭然辨識,而前所未暇之事務,可以次第施行。臣伏覩聖學淵深,固非愚臣之所可測其萬一,而生平所得於師友方策之間者,不過如此,獻芹雖愚,所獻者誠。伏乞殿下,試垂察焉。在昔皇明世宗皇帝之在宥,臣隣有所罕接,章疏有所未答,而每於淸燕之暇,纚纚天語,批判赫然,日有程度,或五六事,或七八事,則萬里風動,區宇淸肅。神宗皇帝於章疏晉接,亦有所簡進,而有內閣標題請旨之例,則亦無闕事云。臣於皇家典故,固所昧昧,而得於傳聞依俙之間者,大略如此。今日疏批之不卽下,雖似無甚利害,而外臣之須批乃行者,凡事之待判可擧者,皆可得以時,而政有所滯,民亦受其害矣。臣愚以爲,宜倣皇朝故事,一日之間,漸次下批,或五六度,或六七度,無一日不然,而其急者,亦許政院之啓稟請旨,則可以日漸收殺,而不太至於勞聖躬矣。至於刑政不肅,君臣之分義不嚴,紀綱不立,世道之壞敗日甚,民隱國計之所當討論,而亟施行之,以爲保小民祈永命之本者,此在聖學之剛克,大臣之盡瘁,而非愚臣淺慮之所可及其萬一,亦喟然自愧而已。無狀賤臣,仕宦只在簿書米鹽之間,而今幸得近禁密之地,可以奉淸燕之閑,而非分之福,造物所惡,疾病深痼,無以自力,再牌之下,擔詣闕下,而咫尺天陛,不能致身,情勢之難安,又不須言,有臣如此,不如死之久矣,只自涕泣而已。壬寅六月入啓
副修撰南一明疏曰,伏以,臣苫塊餘喘,痼疾纏身,居常委頓,無一分陳力之望,而昨於召牌之下,黽勉應命者,只欲一謝恩除,仍參望奠,以少伸分義情禮,而所患諸症,越添於冒夜陪祭之餘,頑痰凝結,胸腹急痛,上下關格,水飮不下,嘔氣兼作,喘息短促,肢體厥冷,精神昏瞀,僵臥直廬,若將垂絶,臣雖無狀,非不知昨纔出肅,今日言病之萬萬惶悚,而顧此危劇之疾狀,實有汚穢淸禁之慮,玆不得不疾聲哀籲於宸嚴之下,急於歸死,徑出闕門,臣罪至此,萬殞難贖。伏乞聖慈,俯垂矜憐,亟命鐫遞臣職名,俾尋生路,仍治臣擅離禁直之罪,以肅朝綱,不勝幸甚。臣方竢譴之不暇,不宜贅陳他說於乞免之章,而抑有一段憂愛之忱,耿耿在中,擬欲一登文陛,仰請明命,而今不可得矣。玆敢略論於疏末,惟聖明之澄省焉。恭惟我先大王,遺大投艱于我殿下,殿下之繼體服命,三年于玆矣。維新之治,軼於隆古,改紀之化,協于民心,然而天災疊臻,世變層生,朝象泮渙,政令弛墜,實有岌岌危亡之徵,則雖使殿下,察納雅言,諮諏善道,以求乎治理,尙懼其未克,而伏聞廈氊訏謨之地,未嘗開可,或至不屑問難,臣實惑焉。臣於昔年,亦嘗出入胄筵,每於勸講之際,竊聽玉音琅然,賜答如響,常所欽服於心者,豈於十年之間,語默之異其節,若是哉?或者方處亮陰,一意恭默,法古后不言之義而然耶?抑鞱斂淵凝,習慣已成,未能猝變而然耶?臣以小人之腹,固不敢妄度聖人,而若其隱憂而過慮則有之。噫,元氣所運,四時以成,則何傷乎天之不言,而惟其不言,而殃慶禍福,又未必隨事輒應,故愚夫細民,或慢而詈之。今殿下於群臣之善惡得失,非不明燭洞察,而曾不顯示好惡,卽行陟罰,故嚴畏之心漸解,輕侮之習滋長,甚至愚弄迫脅者有之,窺測嘗試者有之,此等情狀,誠亦萬萬痛惋,而究厥所由,抑殿下有以啓之也。噫,殿下亦豈不諒乎此,而一循前套,終不改圖,臣恐從今以往,馴致凌犯,陷於罪戾者,又不知其幾人,臣愚死罪,誠莫曉聖意之所存,而不勝私心之悶鬱焉。至於奏疏之留中,前代哲辟,亦有行之者,而特千百之一耳。今則不然,公車之章,鎭日交積,而一例靳批,延歷時月,若其事係爭鬧,惹起不靖者,按而留之,固不無鎭定浮囂之功,而至如悖義犯分,宜加辨斥者,陳病引嫌,循例下答者,一投於匭,漠然不報,職此而是非不明,位著殆空,其弊至於百隷怠惰,庶務叢脞,國計民憂,自歸於忘忽之域,言念及此,不覺寒心。近因相臣筵白,有承旨入對之命,自此章疏之入,庶無停滯之患,而若夫前日之奏御未可者,其數尙多,亦宜次第賜批,俾不至於一向寢留也。且念常講之廢,今至經年,儒臣之獲近耿光,只在次對之日,瀛閣之應行故事,不過輪直之常,則是經幄爲虛設,而館職爲宂員也。前後大小臣僚,累陳開講之請,而只下留意之敎,迄無晉接之命,群下之憂歎,已不可言,而聖念及此,亦豈不惕然而警省乎?如臣矇學,自知不合於論思之任,而卽今處詞掖者,無非才彦之臣。況聞新錄有命,若使勿拘門閥,另加掄選,只取詞學優贍,經行惇實者,以備顧問之列,日臨講筵,討論經史,務存實效,罔或少懈,則其所開發聰明,資益治道者,亦豈淺尠也哉?凡此數款,最關君德,臣敢槪及,以效執藝之諫,而又於近事,有所慨然者,復此附陳焉。近來黨論之弊,日滋月深,必爲亡國之患,有識之竊歎久矣。頃當改紀之初,首下寅協之敎,其恢王道去朋黨之意,溢於辭表,苟使當國之臣,思所以奉承明旨,消融保合,惟以鎭安國家,收拾人才,爲第一務,則聖朝和平之福,先王建極之治,庶可安坐而致之,此實難得,而不可失之機會。而今日廷臣,計不出此,私意漸勝,公道不行,拔振無聞,隄防又立,遂使積枳之類,復懷永錮之歎,已非聖世之所宜有,而前後陞擢,不離乎同好,聨翩斥補,多在於異趣,及其需用乏人,擬望苟簡,則至請變通陞品,而望實俱隆之人,又不可遽得,則乃如徐命遇·朴乃貞之名論素輕,資歷尙淺者,亦得濫芋於其間,尙何免公議之嗤點也哉?噫,一自更化以後,中外群情,莫不相賀,其所期望於當路者,惟在於恢公祛私,一反前轍,以仰體聖意之萬一,而擧措之間,觀聽未厭,用舍之際,偏係如此,則其可以服人心乎?臣竊爲之咄咄,慨惜也。伏願聖明,更加勅勵,務盡蕩平,俾不至於復循舊習,則國家幸甚。壬寅三月入啓
持平金弘錫疏曰,伏以,國家不幸,凶逆之變,起於三事之地,主上孤危於上,群情汹駭于下,當是時,所依恃者,只一二大臣耳,所當憤痛疾首,勵不共戴天之心,明沐浴請討之義,而頃於臺臣,請靳頤·集蒙允之後,大臣卽爲入對,請拿鞫得情而處之,臺臣所請,明白直截,眞得討逆之正,而大臣之爲此委曲,殊不快於輿情,然亦不害爲鞫獄之常體,則以此而深咎大臣,臣以爲太過矣。獨怪夫領相臣趙泰耉,敢爲救解逆臣之言,至以頤命之連在藥院,爲不知其子逆謀之證,吁,其可駭也已。掌上書字之說,出於逆麟之招,則諸賊之欲推戴頤命,固已狼藉,而主張凶謀者,乃其子姪,則安有子姪,謀爲推戴,而其父不知之理乎?雖使頤賊自解,決不敢爲此言矣。大臣之言,一發於筵席,而閭巷婦孺,亦莫不怫然而怒,形於色辭,此其故何哉?君臣之義,根於秉彝,簒逆之賊,人所共誅,今此頤命,果爲何等凶逆,雖至愚且賤,莫不欲食肉寢皮,以快君父之讐,而大臣之言,乃如此其平恕,人情安得不憤且怒乎?吁,閭巷婦孺之所怒,而大臣恬焉,豈其愛君之誠,不若閭巷婦孺哉?良以私意蔽痼,有以奪之耳。所謂私意者,何也?賊臣泰采,卽大臣之從弟也。聨箚之罪,實與三賊同歸,臺臣之始初分等,卒乃竝勘,蓋出於一時公議,及夫變書之上,而泰采之名,初不出於賊招,則一種之議。或疑其罪犯,差輕於頤·集,大臣亦覬其或免於死矣。及至頤·集兩賊,勘斷以處斬正刑之後,則次次分等,泰采正應在賜死之科矣。欲減泰采之律,宜先減頤·集之律,欲減其律,宜先緩其罪,故大臣求其說而不得,遽以在藥院不知之說,率爾陳達,吁,其可駭也已。噫,愛欲其生,人之常情,同堂兄弟,實爲至親,則大臣之顧護泰采,欲傅生議者,雖或情理之所不免,而第泰采之罪,干係何地,以同堂而較諸君父,輕重何如?大臣縱不能以義滅親,如古人之爲,亦宜一付公議,無或容私,而今乃慌忙顚倒,做此大錯,豈不可惜之甚乎?噫,向日之事,尙忍言哉?庭籲遽撤,聨箚遂上,宗社安危,決於呼吸,大臣之泣血腐心,焦唇乾舌,冒死請對,果如何事,而伊時視聨箚諸賊,爲當死耶,爲不當死耶?追想大臣當日之心,徒知有君父,未暇有顧藉同堂之意矣。時移事往,此念漸弛,公議私情,交戰於胸中,卒至公不勝私,輾轉至此,自不覺其獲罪於君父,取怒於衆庶,可勝恨哉?噫,旣往之悔,已矣難追,而惟此私之一字,實爲他日許多病敗之源,其可責之以整頓壞綱,修完敗局,以無負聖上倚毗之盛意乎?雖然,大臣之功,何可忘也?向非至誠大忠,一言回天,則國家之得有今日,未可保也。雖謂之功存社稷,亦不爲過,臣謂宜將功贖罪,退之以禮,使得省愆於私第,少以謝中外之人言,勅勵右揆,使之盡心鞫事,無使討逆大義少有不嚴,俾朝廷尊而紀綱立焉。且臣於殿下所以待左揆者,竊有所慨惜焉。夫以左揆之恬靜貞固,眞不忝於爰立之命,而殿下之簡拔登庸,非苟假寵章,以侈休退之老臣,蓋將使之訏謨廟堂,以贊維新之化,則所宜至誠招致,毋曠百揆,而自夫枚卜以後,今已經年,不過因其辭疏,遣史官傳諭而已,終無別遣偕來之命。夫人君之欲致大臣,誠禮宜如何,而今於循例應行之舊章,亦不克擧,則如是,而欲其幡然就途,不已難乎?抑臣於大臣之處義,亦有所未釋然者。夫大臣初非山林高蹈之士,受恩先朝,致位冢宰,特以戒存知足,未老先退,向來難進,志亦可尙,而顧今殿下,煢然在疚之中,又遭此肘腋非常之變,事機之駭怖,時勢之危疑,殆無異於干戈警急之時,大臣其可膠守難進之義,不效奔問之誠乎?夫出處無常,義之與比,今日大臣之義,正當趣裝趨朝,一覲嗣王,俟逆黨盡殱,時事稍定,然後徐議去就,亦未晩也。臣謂宜特降明旨,責以大義,一諭再諭,至遣宗伯而不已,則大臣亦豈不感激殊遇,黽勉赴召,思所以報先朝而忠殿下乎?臣猥忝言地,目見國勢渙散,莫可收拾,竊不勝區區憂慨之忱,不敢以前疏未承批爲諉,輒復陳狂瞽之見,瀆擾至此,臣罪萬死。伏願殿下,恕其愚,而察其誠焉。壬寅六月入啓
修撰李世德疏曰,伏以,居諸易邁,孝寧殿終祥倐過,伏惟我聖上孝思號慕,轉益罔極,如臣無似,濫荷先大王剪拂之恩,出入從班,積有年所,而碌碌隨行,絲毫無補,妄言速戾,久阻軒陛,如喪之痛,自倍恒人,而初因罪纍,只得詣官府受縗,洎蒙恩宥,僅始奔哭於闕外,伸哀於陵下,號隕莫逮,五情糜潰,歸蟄鄕廬,世念全灰,病隨年深,死亡無日矣。乃於萬萬夢寐之外,始承玉署恩除,而旋移中書,自檢而舍,曾未多日,又還初職,除命召旨,陸續臨辱,蓬蓽生輝,觀聽動色,臣雙擎四拜,以首頓地,不覺感涕之被面,自惟滓穢之賤,何以得此於君父也?臣曾叨宮僚,久陪殿下於胄筵,及此多年違離之餘,豈不欲一瞻天顔,以少伸區區犬馬之戀,而第臣私悃,危苦崩迫,有不容苟然輕進者,臣請冒死略陳焉。頃年以來,大憝執命,群奸同惡,其所以罪狀臣之亡師臣尹拯父子者,窮凶極巧,絶悖無倫,白地假托,抑勒成說,專爲宋時烈修隙地,而始請毁板,終至追削,竝禁章疏,永塞中外之訟辨,百端幻弄,惟恐其計之不售,噫,亦慘矣,尙忍言哉?臣自少請業,情深義篤之人,心懷隱痛,理難泯默,瀝盡肝血,封章叫閤,而終未上徹,計不獲已,擊鼓就囚,據實納供,冀以一暴臣師父子平日之心事,身後之冤誣,而人微誠淺,亦未感格聰聽,至有島配之命,而伊時徽旨辭意,極其嚴峻,有非臣子所忍聞者。臣於是,惶怖驚隕,欲死無地,三年瘴海,縷命苟然,善地近移,私分已足,而惟願未塡溝壑之前,庶或得伸其至枉於先大王之朝矣。日月未回於覆盆,弓劔遽遺於鼎湖,臣誠廓然如失,靡所告訴,只增抑鬱于中矣。不意嗣服之初,首蒙疏釋之典,而繼有敍命,幸踰始望,惟將涵泳聖德,永期沒齒田廬,向者騎省之除,亦不敢冒昧趨赴矣。至於匪分華銜,尤豈有一毫堪承之望哉?蓋臣原初罪名甚重,衷情未暴,踪地臲卼,今雖日月稍久,聖朝收錄,已不可自同平人淟涊榮次,況臣師父子,尙在罪籍,丹書未洗,則師生存沒之間,榮辱懸殊,忍獨何心,彯纓結綬,揚揚就列乎?師誣未伸之前,無非臣難進之日也。嗚呼,臣師本末,先大王之所洞悉也,平日禮遇之重,果何如也?特以見忤於時烈,故右時烈者,交口讒誣,無所不至,而戊寅筵席,父師輕重之敎,炳若丹靑,定爲三十年不易之義理,故雖其徒若昌集者,亦不敢曰,無輕重也。彼尙健者,始倡無輕重之論,而至被無父之嚴敎,聖意堅定,難以撓撼,故渠輩乃敢極力揣摩,積久經營,必欲打壞父師輕重之論,於事實則變幻其先後,於文字則截斷其首尾,以濟其憯毒之術,是可忍也,孰不可忍也?時烈之所以誣辱臣師之父故儒臣尹宣擧者,曰俘奴也,曰忍人也,曰問諸水濱也,曰先鑴伏法也。其所醜詆,殆無人理,則臣師之絶時烈,在所當然,而此於時烈惡行也,悖口也,故諱而不論,乃曰,相絶在於墓文,而墓文無辱說也。所謂擬書,專出於論學術之粹駁,盡師生之忠規,此則臣師之苦心也,血誠也。何嘗有一分過誤差爽之語,而惟恐時烈本源之彰露,乃曰,此逞憾也,此告絶也,顚倒是非,惟意所欲,凶言悖說,愈出愈奇,而中外多士,爲臣師伸辨之章,則輒皆遏絶不捧,無怪乎慈母之杼,竟投於三至之讒也。向使兩造之辭,竝徹而無阻,則以我先大王之聖神明睿,末稍處分,想必不至於此,此一國士林所以至于今慨然痛泣,銜恨無窮者也。至於宣擧之江都一事,聖祖批旨中,陳東·尹穀之喩,眞可謂萬世不刊之定論,則時烈所撰一星砥柱之語,三學士竝傳之跋,猶爲贅衍,豈可追實?其己酉擬書後,慍憾捏造,自相矛盾之言,妄加疵毁哉?所謂誣聖祖云者,賊球疏出之後,先大王亦嘗以未見近似,何可直驅於罔測之科爲敎?鬼蜮情狀,昭燭無餘,故雖以昌集之凶狡,亦不敢徑加詆毁,始則曰,本心非出於誣聖祖也,有若斥球者然,而末乃屢變其說,由淺入深,卒與賊球,爛漫同歸,而殆又甚焉。噫,臣於前供,略論時烈私書中,專罪群臣,廢閣展陵,溫泉歲幸之說,則其時聖敎,以抉摘文字,爲臣之罪矣。時烈之書,誠可謂譏逼顯廟矣。臣之援擧玆事,亦無請罪之意,而殿下旣已罪臣矣。今此宣擧書中所謂杜擧·康王同患難等諸說,有何一毫捱逼於聖祖,而較諸時烈書所云云,何如耶?然酷被身後之構誣,致使三朝禮遇之恩眷,不克有終,臣竊痛之。所賴聖明嗣位,治化方新,浮雲無久翳之理,斯文無終喪之道,而幸今天佑宗祊,群凶逆誅,善類彙征,朝著淸明,臣師父子之辨理,允爲第一急務,而側聽半載,聖上尙未有處分,群下亦未卽陳請,臣尤鬱悒痛悶,莫知其何故也。古來賢人君子之獲罪於先后,而得伸於嗣君者,非止一二,斑斑可考,而雖以我朝事言之,先正臣趙光祖等之被禍,在於中廟朝己卯,而仁宗初服,卽令伸雪,故相臣柳灌等之冤死,在於明廟朝乙巳,而宣廟初元,卽許昭洗,先正臣成渾之追奪,在於宣廟壬寅,而仁祖初年,卽命復官。誠以一時處分,雖極嚴重,皆由於群小輩誣罔讒構,而斷非三聖祖之本心,故輒蒙嗣王之伸理,不曾疑難,玆豈非今日之所當取法者耶?嗚呼,臣師父子之禍,始由於時烈之齮齕,終成於昌集輩之擠陷,而今則時烈文稿,已登睿覽矣。想其姸醜眞僞,莫逃於淵鑑之下,而昌集輩,又俱以時烈之護法善神,今其罪逆至此,不但爲安石之一再傳,而得呂·蔡也。元祐諸賢之受誣於呂·蔡者,逮呂·蔡獲罪之後,皆卽牽復無礙,往事可鑑。矧今此輩之罪惡,萬浮於呂·蔡,則臣師父子之被其厚誣者,宜卽疏滌,不容一刻少緩也。且夫亂臣賊子之將謀凶逆者,必先作士禍,盡除善良而後,箝除一世,恣行胸臆,卽古今之一轍也。昌集輩醞釀羅織,嫁禍士林,而自是厥後,勢成威立,倒持太阿,終至於無所忌憚,噫嘻痛矣,可勝誅哉?渠魁已伏法矣,徒黨多作逆矣,猶且仍守其說,不早變改,而長使臣師父子,抱冤泉壤,決知其萬萬無此理也。彼此相爭之是非,如別白黑,本非難辨,而無煩新語之瀆陳,自多文字之可以考信者,臣之供辭,曁丙申以後,故縣監趙泰徵等之辨章以下京外諸疏,勿論其已徹未徹,殆將十數,今若竝命取入而省覽,則其枉直冤否,自可瞭然於聖鑑之權度矣。今玆云云,實非臣阿好之私,卽擧國公共之論也。倘於淸讌之暇,深留睿思,反覆商量,則卽必惕然愍恤,快賜反汗,不待臣言之覼縷矣。惟殿下垂仁採納焉。臣本謏聞寡學,少不猶人,況今年已周甲,眼昏精消,專抛書籍,矇無省識,經幄論思之任,元非可堪,重以旣削還復,事異常規,尤不容忘廉喪義,冒沒承命也,較然矣。臣於鄕里屛蟄中,伏聞群孽之逆節狼藉,鞫獄積月而未完,聖心宸驚,憂危溢目,律以古人奔問之義,有不可諉以情勢之危蹙,而一向退坐。且當國祥臨迫之日,尤宜進身京輦,少伸哀慕於闕下散班,故衝冒炎燎,强疾作行,纔得來詣於城外,而顧臣難安之端,非止一二,咫尺天陛,終不敢晏然入肅。又於數昨嚴召之下,未免坐違,罪合萬死,而猶靳例罷,罙增惶蹙。伏乞聖明,諒臣血懇,非出飾讓,遞臣見任,勘臣罪名,仍命選部,勿復檢擧於館職,以警具僚,以靖私義,千萬幸甚。壬寅六月入啓
應敎李廷濟疏曰,伏以,臣獲蒙恩暇,歸省先墓,幽明感激,隕結難報。追伏聞,因備局草記,以新錄事,有仍留之命云,嚴畏分義,固當促駕還朝,而臣四年湖外,違離松楸,歸掃丘壠,適逼冷節,怵惕彷徨,不忍遽離,奄過節祀,今始來伏私次,因私慢命之罪,實所難逃。且臣於承旨金始慶之疏,有所不安者,固不無一二可辯,而亦不欲呶呶與之提說也。第臣過蒙誤恩,遽有東壁陞拜之命,顧臣前後忝竊,罔非踰涯,居常愧恧,若隕淵谷,況此新除之職,地望自別,決非蔑學薄材,所可僥冒者,玆敢控瀝血懇,冀蒙恩遞,伏乞聖明,俯賜諒察,將臣新授職名,亟賜鐫免,仍治臣欲伸私情,不畏朝命之罪,以安私分,以肅朝綱,不勝幸甚。抑臣有惶悚恧縮於中者,前日所進冊疏堂箚,或貢獻芹之忱,或附弭災之方,尙未承批,莫非臣誠意淺薄之致,而生逢聖明,不盡所懷,則是臣負殿下也。噫,臣前月赴召之後,以開講事,不避煩猥,前後屢陳,實出於苦心血誠,臣雖無似,決知聖上有不世出之姿,學問之工,勤孜不輟,則堯·舜之治,拭目可覩,何殿下不自勉强,安於悠泛,乃至於此耶?臣於在直時,歷考館中謄錄,列朝諒闇之中,法筵,雖不頻數,而召對,無或間輟,或想深墨之容,衰絰之飾,孝思篤至,哀慕冞極,御法服,坐法殿,時有所不能勉抑者,而講磨聖賢之書,討論皇王之道,不可一日或廢,故頻賜召對,以資啓沃也耶?噫,召致儒臣,無時引接於齋廬之下,簡其儀節,去其繁文,使之講讀經史,間以咨訪政務,則可得開廣聰明,裨補治道,上則有緝熙光明之效,下則無一曝十寒之歎,其所有益於聖學者,夫豈淺尠哉?此臣所以干冒嚴威,惓惓申請,而不自知止,倘蒙聖上,惕然開納,不以人廢言,臣雖萬被瀆擾之罪,亦所甘心也。且臣伏聞春宮書筵,鎭日頻開,而因師傅賓客之有故,胃筵勸講,每以上下番入侍,事體誠爲未安,至於會講盛儀,亦未之行云。輔導之節,疏略若是,亦宜勉出諸臣,使之頻頻出入於明离之筵,俾資將就之效也。近日違牌之弊,不勝其紛紜,而雖以本館事言之,諸人之許久逋命,實未知其由,尹淳·尹㝚之引以爲嫌者,初非大叚,大臣旣已縷縷陳達於筵中,聖上之前後勉出,亦非一二,則一向違慢,決知其太過也。至於李眞望,則受先朝特達之知,文學雅望,最出流輩,雖以向來媢疾之人,猶不敢沮遏於公選之際,則不思膺命,逡巡退避,終使新錄之成命,一向遷就,館中之輪番,長時曠闕,決非分義道理之所宜,伏乞別爲申飭,竝使之從速供職,無至如前撕捱焉。壬寅二月入啓
戶曹判書金演疏曰,伏以,臣之踪地,豈有一分束帶造朝之望,而向日辭單還給之命,出於千萬意外,召牌荐降,轉身無路。且祔廟大禮奄迫,寧考喪制將闋,其在臣子追報之義,亦不敢自阻於駿奔之列,不得不冒沒膺命,以少伸區區犬馬之誠,今則兩殿縟儀,亦將次第克完矣。臣之本職,有不可泯然仍帶也,臣之危蹤,有不可靦然復進也。玆敢披瀝肝血,仰瀆聰聽,以冀聖明之垂察焉。臣聞禮義廉恥,是爲四維,四維不張,國乃滅亡。噫,君之使臣,徒以任遇爲恩,而進退之間,不以禮體之,則有乖於礪廉之方,臣之事君,徒以趨承爲恭,而去就之際,不以義裁之,則未免爲忘廉之歸,此而放倒,則國不爲國,可不懼哉?凡朝臣之遭臺言者,雖微官庶僚,一被論斥,則輒必連辭屢控,獲遞乃已者,此臣子立朝處身之節也。念臣所遭,非如等閑糾警之比,則安有官居上卿,而不恤人言,淟涊盤礴,以自傷其廉隅也哉?臣之應遞之狀,不但臣心之所自畫,知舊相愛之人,莫不曰何可冒處,至於擧朝僉議,亦皆謂不可不遞,公論所在,此可見矣。前大提學李光佐,旣不入於諫臣之疏,而引以爲嫌,終至辭遞,臣則名登白簡,參論非常,至以宜速遞改爲請,則臣之情勢之臲卼,比光佐如何,而伊時大臣,旣許光佐之解免,獨於臣,累煩天聽,至發久任之請,臣不敢知大臣,以臣謂有一分仍冒之勢,而乃爲此斑駁之擧耶?臣竊爲大臣惜之也。今臣情跡,決不可諉以旣往而復按曹務,在朝家體下之道,亦豈宜一向驅策而不賜變通,以致公私之俱病也哉?若其材具不逮,難望責效,疾病廢痼,無由陳力之狀,有未暇煩陳。伏乞聖慈天地父母,俯諒情懇之由衷,深惟廉義之所在,亟允所辭,速行鐫改,俾不至於許久撕捱,重損國體,以謝臺議,以靖私義,則豈但爲微臣區區之幸也?臣治疏未入,悶蹙方切,金吾新命,又下此際,鞫事方急,嚴召繼降,其在分義,固當不計情勢,黽勉祗承之不暇,而臣於力疾供劇之餘,宿患諸症越添,居常呻痛,殆無寧日,而又於數昨賀班,脫着失宜,感傷非細,渾身灑淅,心腹絞痛,若將頃刻難保者然,擔舁還次,疾勢尤劇,泄痢極重,登溷無算,惝怳昏瞀,氣息垂絶,雖無情勢,卽今病狀,斷無自力之望,欲起還仆,竟未祗肅,臣罪至此,益無所逃。臣之賤疾,非如一時偶發之比,旣祟於積瘁奔走之餘,而前患尙苦,新恙猝劇,最是粥飮全廢,眞元大奪,宛轉床褥,作一僵屍,若待臣病間而參坐,則不可以時月爲期,而莫重鞫獄,緣臣遷就,一日虛縻,添臣一日之罪,到此地頭,公私之狼狽,可謂極矣。今因政院啓辭,罰止問備,天牌荐降,而臣之病情,如右所陳,末由運動,終未免三違召命,病裏惶霣,益不知所措。懇乞聖明,俯燭臣病勢之難强,亟許遞改臣地部本職及金吾兼帶,以延殘喘,以安私分,不勝萬幸。壬寅九月入啓
正言趙尙慶疏曰,臣伏奉聖旨,有以臣爲司諫院正言者,臣誠驚惶感激,繼之以震隕也。當此凶黨伏法,鞫獄未完之日,逆孥有未盡就戮者,凶魁有未盡伏罪者,爲人臣子而足躡臺地者,固當挺身叫閤,奮舌聲罪,期回黈纊之聽,以效沐浴之義者,是臣子職分之所當然,況此除命纔頒,天牌踵臨,所當竭蹶趨承之不暇,則區區小歉,有不敢顧者,而第臣於決科之初,慘被凶黨之所構捏,臺臣金橰,論臣以怒妻妬忌,驅迫逐送,構成罪案,而逆臣昌集,因歲抄筵達,以臣妻爲不得於夫家,常欲一死,恣意誣辱,不少顧藉,臣含羞抱恥,默默以過者,迄今四載,尙未得一暴之路,幸逢更化之初,日月增光,幽冤畢照,臣何敢自外於仁覆之天,而不自暴其情實也哉?伏惟聖明,少垂察焉。往在甲午秋,臣前妻因歸寧其老母,往于本家,過了二十餘日,猝得風邪之疾,而或笑或哭,擧措顚妄,其一動一靜,罔非反常之度,則此非狂逆而何哉?沈淹五朔,病情益篤,終至有變喪之出焉。其始末不過如此,則臣妻之喪,其出於風邪狂顚之疾也,審矣。此實臣命途崎厄,遭此不幸之變故,誠可謂窮且慼矣,而臣適於其前,有卜姓之擧,故憎臣者,因其迹而煽動之,聽者不察,靡然和應,至登天聽,而歸寧之行,諉之以迫逐,風邪之疾,目之以不得夫家。噫嘻,人之爲言,胡至此極?因人不幸,不究其實,而隨意詬辱,罔有紀極,寧不痛傷哉?臣賦性拙疏,稟質懶緩,點檢平生,百無一能,而惟其所自期者,只謂無怨惡於人矣。不幸而跡奇命舛,見忤凶黨,臣妻奇疾,反作招謗之囮,晩年科第,未免來射之的,臺章之發,辱極於臣身,筵奏之說,誣及於臣妻,架空構捏,機穽莫脫,殆是妾婦之間,易誣以妬恚之行,閨閫之內,難明其晻昧之跡,故人之誣臣,必欲以此藉口者也。夫身罹橫逆,跡困讒謗,昔人之所悲也,況臣庸愚,處今之世,疑誣之謗,烏得免焉?且念臺達辭意,有若一日之內,此迫逐而驅送,彼拒門而不納,使臣妻彷徨無所容,終不得其死者然。噫,臣妻之行,初因省覲,則謂之迫逐,夫豈近似,在臣旣無迫逐之擧,則其家亦安有拒門之事乎?況臣妻歸寧後,累日而得病,得病後五朔而殞生,則臺言所云,亦有所不攻而自綻者矣。設如臺臣之言,果有妬恚之擧,則此禮經所謂出婦之行也,出之可也,送之可也,有何爲累於臣身,而必欲歸之於風邪之疾也。且使臣苟有出送之擧,則臣雖疲劣,生前所薄,豈有反厚於死後之理哉?臣實知其癲狂之症,疊發於五朔之內,不幸之喪,專出於喪性之致,故當其送終之際,喪盡情文,葬附先壠,以盡夫無憾之道,推此言之,臣妻之病,果祟於風邪,而臣之初無迫送之狀,亦可以想見之矣。臣何必縷縷强聒,以犯古人無辨之戒哉?雖然,臣旣被凶黨之無限醜詆,則又安可以事在旣往,而揚揚冒進於淸顯之地哉?此臣所以坐違嚴召,不敢卽出者也。伏願聖明,諒臣情勢之危蹙,察臣所遭之誣枉,亟賜鐫免,仍治臣違命之罪,以靖私義,以安微分,不勝幸甚。壬寅八月入啓
正言朴弼夔疏曰,伏以,臣晩竊科第,備數文臣,而姿性戇騃,文學淺短,平日言議,百不猶人,自分爲淸朝之散冗。乃於千萬意外,忽叨言責之官,量審才分,無以堪承,而況於本院收孥籍産之啓,臣有親嫌,在法宜避,以此以彼,勢難冒居。伏願殿下,亟賜鐫改,無使言地久曠,不勝公私萬幸。臣於控辭之章,不宜有所論列,而憂愛之心,根於秉彝,目擊時事,不忍泯默,略附一二狂瞽之說,惟聖明,少垂察焉。嗚呼,朋黨之禍,自古有之,如唐之朱·李,宋之洛·蜀,未有若今日之甚,而終至於國受其敗,可不懼哉?今之黨論,初激於甲寅,自甲寅至辛丑,四五十年之間,局面屢換,禍胎潛藏,勳戚大家,世執國命,顓擅權勢,籠絡一世,直截之士,惟意擯斥,依阿之徒,輒加顯擢,士大夫風習,於是乎大壞。畏首畏尾,容默成風,致使死黨之徒,恣行凶臆,輾轉沈痼,莫可救藥,終至凶國而後已,究厥病敗,泝源而論,不過曰,黨同伐異,懷私滅公而已。今幸朝著肅穆,始初淸明,大小臣僚,精白一心,固當懲前毖後,恢張公道,以贊改紀之政,而弊習積痼,威約已甚,依違顧瞻,無所不至,不公不正,分離乖隔,馴致是非倒錯,擧措乖當,無一厭服於人心者,竊恐朝廷之再壞也。雖然,此豈徒臣下之罪哉?惟我殿下,淵默太過,臧否之分,好惡之別,心雖知之,而口未嘗言,或示涇渭於批旨之間,而旣欠痛快,又多撓奪。引對臣僚之際,事理可否,固當違復,而了無一言,只賜惟允,天地之大,未易窺測,而小人之腹,妄或忖度,遂無敬畏君父之心,惟壞苟且容身之計,忠臣事君之義,固不當如是,而揆之恒人之情,容有是理,此豈徒臣下之罪哉?臣恐殿下,有以使之也。殿下若赫然改度,凡於接應臣隣之際,事有可否,快賜剖析,時降絲綸,嚴加切勵,則尙安有背公嚮私,依違顧瞻之患哉?度支之長,專管財賦,國家經費,專賴於此,委畀此任者,必取才幹,而屢經匪人,錢穀枵然,儲蓄告罄,言念國計,可謂哀痛。及今改紀之初,宜先得人,以責經理,而戶曹判書金演,雖稱精詳,實無才局,及授本職,事多做錯,難望責效,宜速遞改。銓郞之職,主張堂下之通塞,比諸玉署,淸而又要,苟非其人,莫宜居之。李德壽本來優長於文字,循序漸擢,畀以文任,則夫誰曰不可,而素有聽瑩之病,論思之地,顧問是責,則苟置館選,已是不可之大者,而言議風裁,曾無可觀,其何能激揚淸濁,以振骫骳之習也耶?玉署之官,號爲儒臣,顧問論思,榮極責大,其所遴選,必極一時之名流,而金啓煥言論無取,鄭錫三議外苟參,物情未允,殊無重斯選之意,臣竊惑焉。臣於儒臣聨名之箚,竊有所慨然者。持平金弘錫,以孤根弱植,初入臺地,敢論柄用之大臣,風采澟然,無愧遺直,雖有過激之言,固宜奬詡之不暇,而職在論思之地者,曲爲大臣,反攻言者,不少持難,不料淸朝玉署,有此論議也。及夫弘錫之避出,而聨箚諸臣,自知公議之嚴,不敢抗辨,厭然服弱,而獨尹游,有何別樣意思,而力排臺閣之讜言,費盡心機,捃拾爲說,有若按覈罪人者然,許多辭語,都無倫脊,一篇精神,專在阿附,臣竊羞之。且喉司之臣,承風於玉署,例呈辭單,汲汲捧入,必欲沮退言者,以爲彌縫之計,事之寒心,莫此爲甚。宜推該房,以存規警,臣非不知一言脫口,衆鏑叢身,而愚忠所激,不避忌諱,以效一日之責,倘聖明特賜省察,則國家幸甚。臣治疏將上之際,天牌狎臨,其在分義,不敢坐違,謹此隨詣於禁扃之外,而顧臣難進之勢,如右所陳,咫尺天陛,末由入肅,不得不陳章徑退,臣又死罪。乞賜鐫削,以警具僚,不勝幸甚。壬寅六月入啓
戶曹參議尹行敎疏曰,伏以,臣罪累餘裔,明時棄物,含冤茹痛,屛伏田廬,不齒人數,七年于玆,卽天地間一窮人耳。危苦情迹,不敢自同於平人,昨年天崩之日,莫遂奔赴之禮,廞衛出堩之辰,只伸都門之哭,臣節都虧,情禮俱缺,自悼不幸,陷此罪戾,地部佐貳之命,忽及於千萬夢寐之外,臣驚惶震越,若隕淵谷。噫,臣哀苦之情,自廢之實,卽通朝之所共知,聖上亦豈不俯鑑,而自下擧擬,自上收錄,視若無故之人,臣誠惶惑,莫省所由。噫,覆盆之下,日月猶有遺照,微臣情實,若不自陳,天日何由下燭?臣祖臣宣擧,受孝廟特達之知,荷兩朝禮遇之隆,雖永矢丘樊,隱約以沒身,而其愛君憂國之誠,發見於文字言語之間者,炳炳可質,而爲賊臣昌集,抉摘粧撰,遂成誣毁之案,臣父臣拯,始與宋時烈遊從,而時烈醜衊臣祖之後,情義不終,竟至相絶,臣父遭變處義之節,自有至誠惻怛,天理人情之不容已者。昌集之徒,巧飾工誣,卒加以背師之目,先大王明竝日月,洞鑑鬼肺,於臣祖事,有本集取覽,與儒疏所云,全不近似之批,於臣父事,有父師輕重之敎,大哉王言,可以百世不惑,而昌集輩,唆嗾交亂,終售蜮舌,三至之讒,竟致慈母之投杼,背師誣聖之罪,成於造次,而追奪之典,竝及於泉壤,此實覆載之至冤,人子之至痛,此臣所以崩心刺骨,求溘死而不得者也。噫,臣父平日,以私事瀆擾爲懼,以守靜無辨爲義,當先誣罔極之日,一不較辨,不唯自守如此,常以切戒於臣等,故臣不忍墜失亡父之遺矩,內抱痛冤,不敢爲仰首求伸之計。至若臣祖所被之罪,旣曰誣毁聖祖,則其所關係,至重且大,其與臣父背師之目,輕重懸殊,若使臣父在世,其所處義,未知其終果如何,則今臣所處,亦宜有變改之節,而一向膠守,只俟公議。人子體父之道,爲親訟冤之義,豈容如是?此尤臣之罪也。臣銜痛負罪,人理都盡,痛刻此心,久視爲苦,冤屈未伸於九原,恩命先及於臣身,榮枯旣殊,寵辱相懸,到此地頭,臣心如切,跼天蹐地,罔知涯畔。昔者文淸公臣鄭澈,嘗以非罪書名天府,其子弘溟,拜司諫也,亦以父子之間,榮枯懸殊,爲辭職之第一義。今臣情事,實與弘溟略同,而弘溟仍暴其父之冤,遂蒙仁廟之特恩,而臣則爲臣不忠,爲子不孝,初不能積誠籲天,感回聖心,又不能披肚抉腸,以明臣祖·臣父之心事,臣之此罪,百死難贖,職事進退,分義當否,有不暇論者,臣之情勢,諒亦窮蹙之甚矣。況且日月隙駟,國祥奄迫,而顧臣危踪,無由趨哭闕外之班,凶逆又發於擧國危疑之際,上下震驚,神人共憤,而亦不敢爲奔問之計,臣子常節,一任廢閣,不唯臣之哀痛兢惶,若無所容,朝家法義之誅,實所難逭,文字冒瀆,極知微分之萬萬不敢出,而恩命之下,又不敢委之草莽,以重不恭之罪,玆敢冒死自列。伏惟天地父母,仁覆萬物,凡於體下之政,無不曲軫,如臣哀迫之私,在宜矜憐。伏乞諒臣衷懇,實有難强之狀,察臣情理,萬無冒玷之理,特許收還誤恩,仍治臣罪,以肅朝綱,以安賤分,不勝幸甚。壬寅五月入啓
正言金始炯疏曰,伏以,臣得見吏曹參判金一鏡疏本,則盛論與沈檀,均被罪罰之意,而末乃以李巨源嚴敎後復出事,至請譴責,臣看之未半,不勝駭歎也。夫睦來善事,誣及先后,罪關倫義,爲今日臣子者,何敢輕議伸理,而沈檀,以護黨之心,乘按事之會,略不顧忌,直請牽復,道理分義,誠極無嚴。此臺議之所以峻發,則當初聨署之人,與主張者有異,一番引嫌,容或可也,而宰臣之終始撕捱,必欲與同去就者,豈不太過耶?持平李巨源,新入臺地,獨持風裁,以扶名義討亂逆,自爲己任,辭嚴白簡者,欲峻其舊防,身伏靑蒲者,欲行其新討,斯義也,雖窮天地亙萬古,固可謂不悖,而若使蔡襄輩在朝,詩賀諫官之擧,不獨專美於宋矣。職在銓衡之地,身任激揚之責者,固宜奬詡其年少敢言之風,而今乃求過於無過之中,以至於替行駁擊,臣竊嘅然。伊日處分,實是我聖上匪怒之敎,而咫尺前席,天威震疊,入侍諸臣,孰不蒼皇悚蹙,而巨源獨先直前,力請繳還,辭氣從容,語意切直,見者心欽,聞者口呿,而嚴旨繼下,未及畢辭而退。至其雷威旣霽,舊銜自如,則不存形跡之嫌,復申懲討之請者,此非人人所可能,上而不外於慈覆,下而務盡其誠意,君臣之間,藹然有交孚之美,而翌朝呈單,又先自處,律之以士君子去就,此豈近於喪廉義,虧紀綱之歸耶?抑臣於宰臣之處義,尤有所未解,今日之執以爲嫌者,旣由於金吾之聨讞,而金吾劾罷之啓,出於巨源,則一邊引咎其言,一邊請罪其人者,寧有如許事理?況今鞫獄未了,天討未訖,宰臣前後,亦豈無難安情勢,而不拘小節,黽勉輒出者,誠以討逆事急,他不暇顧,則巨源之朝遞暮仍,復入請對,亦一其義,我則行之,今反尤人,自不覺其所執之矛盾,臣未知討逆之義,亦有彼此緩急而然耶?噫,宰臣之前冬一疏,誠有再安宗社之功,其奮不顧身,以死徇國之義,豈遽讓於排闥請對之諸臣哉?此聖上之所眷倚,朝廷之所許與,則唯當念寵利之戒,勉休戚之義,一念謹飭,乃心王室,而處措言議之間,其不厭於人意者如此,若不少加反省,一任己意,則將何以張公議而平物情乎?臣之無似,猥忝言地,當此國事草創,朝象泮渙之日,雖不能陳進忠言,裨補治理,亦不欲惹起鬧端,推助波瀾,而此則事在目前,係關臺議,草草數語,不容含默。伏願聖明,特加裁量,明賜是非,使臺閣增氣,處分得當焉。壬寅七月入啓
戶曹參議尹行敎疏曰,伏以至明中天,無幽不燭,臣之父祖兩世,至冤厚誣,竝蒙照察,曲賜昭雪,爵諡旣復,院額仍揭,毁稿重刊,亦有成命,丹書之罪名永洗,泉臺之幽鬱復伸,先朝三十年禮遇之隆,又復如初,德海恩山,與天無極,臣之抱冤含痛,杜門斂跡,七年于玆矣。常恨不能溘然而無知,豈料此生今日,復見天日之回照也哉?臣仰戴鴻恩,俯念私淸,悲歡交極,闔門感涕,雖糜身粉骨,隕首結草,誠不足以仰酬聖恩之萬一,則筋力奔走,少效微誠,豈非臣之至願也?第臣前疏私情一款,雖今無可以自引者,而未承批之前,不敢出而肅命,格例然也。臣非不知此義,而顧念臣之今日所蒙,誠萬萬出常,則又不敢以格例爲言。且伏惟念,臣以先朝帷幄之舊物,受恩深重,而只緣向來情事,便一天地間罪人,不敢自處以從班舊僚,國哀三年之內,終不得持縗赴哭於象闕之下,以洩攀號之痛,祗得與村氓野老,號天一慟於畎畝之間,區區情禮,無地可伸,泯伏窮山,涕淚爲日,今焉終祥奄過,祔禮又告成矣,悠悠此恨,窮壤靡極。此際伏聞有明陵展謁之命,思得以趁趨陪扈之列,追伸哀慕之情者,耿耿忱誠,又不能自已,輒敢擔舁病軀,重入脩門,擺棄常格,冒昧出肅,獲陪淸蹕,祗詣喬陵,瞻望劔舄之藏,益增愴怳,仰覩羽旄之美,倍切欣戴,臣之至悃微願,庶可以少伸於斯矣,從今以後,臣雖退塡丘壑,死無所恨。噫,臣之此來,只欲粗伸義分而已,非敢爲貪榮冒寵,因仍盤礴之計也。顧臣年衰病痼,死亡且無日矣。神精氣力,凋謝無餘,朝夕懔懔,尙有難保之憂,況臣才疏識淺,不堪爲供世之用,不惟臣之自量已審,抑亦通朝之所共知,惟願退守先人之丘墓,隨分飮啄,以終餘年而已。臣之才分,苟可以少竭駑鈍,臣之筋力,亦可以少效驅策,則亦豈敢於初服淸明之日,遽懷自便其身之圖哉?伏乞天地父母,曲垂哀憐,俯察臣癃病之難强,情私之危苦,特賜鐫削臣職,俾許歸身故里,畢命松楸,得以未死餘生,涵泳聖澤,則不惟微臣之獲遂其願,是亦聖朝物各付物,不枉其性之一政也云云。壬寅八月入啓
說書宋寅明疏曰,伏以蒙學小臣,忝侍銅龍,輔導之責,雖不敢當,夙夜之勞,卽所自期,今於直中,忽聞臣母素患胸痛,挾感猝發,痞塞昏倒,不省人事,臣旣鮮兄弟,將護無人,方寸煎灼,不能自定。小臣之上章言私,雖極猥越,人子之抑情在公,亦所不忍。況當以孝而爲治,不宜畏義而自阻,僚員替入,未暇留待,急呈短疏,徑出禁門。伏乞聖慈,俯賜省察,遞臣冒叨之職,俾便救護,治臣擅離之罪,以礪臣工,公私大幸。壬寅正月入啓
副司果尹惠敎疏曰,伏以日月流邁,歲籥又改,伏惟聖孝罔極,追慕益新。無狀如臣,屛伏窮廬,昨年春夏,荐蒙恩除,而館職之命,以私義爲辭,北幕之任,以賤疾未赴,分義虧缺,逋慢罪積,日夜踧踖,惟俟鈇鉞之加。不意今者,又以史局薦事,召旨遠降,臣誠驚惶,不知所達。臣於是職,前旣冒當,今無可辭之義,第臣所患風痰之症,逐年增加,靜居密室,猶常懍懍,時或少觸外風,應時有害,言語短澁,手足痺掣,甚則痰塞喉間,精神昏亂,呻喟吐咯,傍坐駭聽。古人云,有勞症者,不宜近至尊,今臣症樣之危惡,不特勞疾之比,則其何敢秉筆出入於咫尺嚴密之地乎?其不敢片時承當也,決矣。然而在臣道理,固當進詣京輦,陳情乞遞,庶免偃蹇之誅,聞命之後,擬卽登途,俶裝數次,輒以病添停退,以致日子之淹滯,不得不控實仰籲於天地父母之前。伏乞聖慈,特賜矜察,亟命遞改臣所帶別兼之任,回授無故之人,俾令薦事,無至稽延,千萬幸甚。壬寅正月入啓
刑曹判書李台佐疏曰,伏以臣於向日,伏蒙恩暇,往省松楸,榮光所被,感結幽明,念臣先臣葬兆,堪輿家皆言地中不寧,臣夙夜憂懼,寢食靡安,改卜之計,時日爲急。近者纔占數丘於先壠不遠之地,而係官于朝,尙未能一審,趁此受暇之辰,擬遂看山之願,而宿患風痺之症,重發於行役之餘,淹伏旅寓,運動殊艱,審岡擇阡之事,轉益差池,臣之狼狽,可謂極矣。爲便醫治,擔舁上來,日昨僅到江外,而又於中途,重感風寒,痛勢越添,食飮專廢,神氣澌惙,頑痰塞胸,喘急尤甚,奄奄有朝夕難保之形,似此症狀,決無時月還朝之望。所帶諸任,俱係緊重,固宜卽煩陳籲,仰請遞免,而昏瞀之中,不能自力於文字,一味遷就,惶懍罙增。迺於此際,秋官擢授之命,忽下於千萬意象之外,臣誠驚惶震駴,罔知攸措。古人所謂循墻而走者,猶覺是歇後語耳。夫六卿之長,位尊而任重,苟非才識通敏,望實俱愜者,莫或居之,臣之庸愚短拙,最在人下,自在先朝,過蒙剪拂,遍歷華要,致身宰列,曾未有寸善之可紀,一能之可賞,而猝然嵬擢,責之以詰姦禁暴之政,臣實莫省其何故也。噫,上之使下,必察能而授官,下之事上,必量才而任職,苟或施之濫,而受之僭,則顚敗立至,公私俱病,臣雖不肖,豈可昧分而忝叨,貪榮而冒進,上累則哲之明,下速尸素之譏哉?況今朝著草創,百度泮渙,政宜簡拔賢俊,共理天工,而今乃以八座之崇秩,司寇之重任,委之於不才之一微臣,其辱聖恩而駭物情,當如何也?公論之地,宜有駁正之擧,鞶帶之裭,固不待乎陳辭,而由限已過,迄未能自陳,召諭遽降,又不容泯默,玆敢力疾封章,仰首哀籲。伏乞聖慈天地父母,俯賜諒察,亟收臣新授重秩,仍遞臣本兼諸任,俾名器毋玷,私分獲安,不勝萬幸。壬寅正月入啓
判決事朴澄疏曰,伏以,臣衰暮之年,八旬已迫,彫朽之質,百病所萃,自知非陳力就列之日,而頃自春初,猥蒙收用,黽勉從仕,幾滿一歲。及至待罪騎省,强疾供劇,受命試院,忍死勞役,耗敗之氣益竭,觸傷之症轉劇,坐違天牌,日尋長單,實出於萬不得已。曲荷聖慈,幸獲鐫免,退伏江居,感頌天恩,而耄年積瘁之祟,內傷旣深,隆寒觱發之節,外感又添,目今病勢,萬分危惡,寒熱迭作,而虛實未分,痰喘上塞,則暈倒莫省,食不能近口,臥不能交睫,眞元日銷,神識都喪,奄奄殘喘,與鬼爲隣,無復人世之念矣。不意隷院新命,遽下於此際,臣聞命感泣,繼之以惶悶,莫知所以自措也。今臣之病,旣是衰敗危死之兆,無望時月差可,所叨之職,又是詞訟劇地,不容曠日虛帶,豈敢以床簀之喘,徒積瘝曠之罪哉?玆不得不冒萬死,陳暴實狀,從縣道封章,仰瀆於宸嚴之下。伏乞天地父母,深推體下之仁,俯憐垂死之狀,亟命鐫改新授職名,俾得安意調息,以終餘日,不勝萬幸。壬寅十一月入啓
副應敎李世德疏曰,伏以,臣頃蒙恩暇,展省先壠,粗伸私情,感結幽明,而第於其時,適有祖父母遷窆經營事,雖不敢越法請由,亦不忍抑情退坐,破墓隨柩,轉往松都新山,而因有意外作梗,誣罔擊鼓者,改卜他岡,退日過行,還歸於由限已過之後,當寒往來,疾病且苦,未卽祗謝栢府除命,自知臣罪,罙切惶悚,而陳章見阻,承牌冒出矣。不意乃者,又有瀛館新命。夫三司亞長,係是淸選,固非人人所可濫授,臣是何者,數月之內,閱歷無遺,或至再三忝叨耶?況此東壁爲任,地望自別,旣削還復,事體亦甚苟簡,同錄諸人,文華學識,蔚有才具者,亦皆逡巡退讓,無一行公之員,則如臣年紀衰邁,眼昏神耗,專抛文字,矇無省識者,尤豈有一分堪承之望哉?前者之隨牌一出,數日持被,不過師誣快辯,聖恩罔極,不計廉隅,少伸分義之計而已,其不容從他笑罵,每每苟冒也,決矣。若夫賤疾之漸益添劇,百體刺痛,日事呻楚,未易陳力之狀,雖甚切憫,有未可悉陳,伏乞聖明,俯諒臣血懇,亟遞臣見任,仍命選部,勿復檢擧於館職,公私幸甚。且臣之所論李星彩事,有疏漏未盡者,聞有靑陽士人金夢相,憤惋於星彩之借述登第,一從道內公論,呈文監營,則伊時監司尹憲柱,曲護星彩,無辭退却,而尹時澤所居保寧一鄕人,亦有毁家黜鄕之論,文書俱在云。若令攸司,一竝嚴問,則可易覈實也。金姓宮人事,臺啓允下之後,鞫廳又啓稟,而尙不査得出付,訖無明白處分,如許凶人,事發之後,長使自在於宮掖之間,而終不除去禍根,此豈臣子一刻安於心者耶?宜卽詳細窮覈嚴査,付之鞫廳,期於輸情正法也。六月大政之尙今遷就,曾所未有,而此月垂盡,又當行之於至月矣。許多遠近武士之以此遲待,其弊不少,亦宜各別申飭,俾卽擧行也。壬寅十月入啓
司書具命奎疏曰,伏以,臣於前月中,墜馬顚撲,左股違節,筋脈反戾,全不運用,瘀毒衝心,有時昏窒,無一分轉動之勢,有平生廢疾之憂。日昨之兼帶違牌,實出於萬不獲已,達宵惶懍,嚴譴是俟。何幸聖恩天大,不惟不罪,乃反寵之以新除,如臣不肖,何以獲此?驚惶感激,不知所以措躬也。仍念臣以至庸極陋,百無可取,濫蒙鴻私,屢玷榮顯,才具薄劣,雖不能補效職責,性本樸遫,不願學時俗樣子,惟以筋力奔走,不敢偃蹇,爲圖報萬一之計矣。不幸今者,遘此重傷,虛帶緊任,無計肅命,分義掃地,罪戾層積,撫躬悼歎,寧欲無生。顧今症情,十分危劇,百般醫治,少無所減,雖或賴天之靈,幸至不死,旬月之內,供職無望,若其職任之不敢當,才分之不可逮,元非暇論而仰陳者矣。伏乞聖明,諒臣情懇,特加矜憐,亟命遞改臣職,俾得隨便調治,仍勘臣罪,以安私分焉。臣於辭疏,不宜贅陳他說,而竊有區區所懷,敢此附陳焉。臣伏聞春宮邸下,勤學好問,睿學日進,發問疑難,逈出尋常,此時侍講之任,尤宜妙簡。況今讀書林下,經明學修者,不無其人,贊善·進善·諮議等職,間或差除,而例皆退讓,有虛位而無實用,事之慨惜,莫甚於此。臣以爲,宜令銓曹,搜訪遺逸,勿拘資格,隨闕甄差,其已差者,招之以誠,必致乃已,使之朝夕侍講,討論經術,則其於輔導薰陶之方,豈但少補而已哉?敢望殿下,幸勿以人微而廢言也。壬寅十月入啓
說書宋寅明疏曰,伏以,臣過蒙恩私,忝侍春邸,責重人微,萬萬不稱,豈不知量分度才,不能則止之義,而妄竊以一登离筵,仰承英音,誠爲臣子之至榮,故强顔出肅,淟涊至今。伏蒙東宮邸下,勤御講席,若賜延訪,討論經史,發明義理,睿學徽識,日造高明,太平萬歲,實基於此,私心慶忭,不能自勝。仍伏念我邸下勤學之念,如是其至,求助之誠,若此其切,正宜廣求賢俊,俾列左右,以責其輔導成就之效,而自顧矇學蔑識,未能有一分補益,則其不可苟然充數,以妨賢路也,明矣。伏乞聖明,將臣職名,回授博問有道之士,以重書筵勸講之任,不勝大幸。抑臣於近日收議事,竊有區區淺見,玆敢附陳於辭疏之末。伏以子無爵母,聖人明訓,則稱號不當追加也。侯不貳廟,禮經大防,則廟宇不當別立也。我朝禮法之嚴,一洗百王之陋,宣廟之於昌嬪,仁廟之於仁嬪,恩義之重,何間所生,而亦皆因其舊爵,未有追加,祭之私祠,亦無別建,聖祖徽規,豈非殿下之所當法者,而況今無改之日,尤有別焉。前賢之論,亦有可監,以私則極其報可也,而以公則不可爲崇報之擧,以內則極其奉可也,而以外則不可爲崇奉之事。仰惟我殿下,盛德至孝,深識禮意,故其於生我之恩,豈忽追報之念,而抑情制私,尙無處分,哀慕惻怛之懷,常寓於淵靜窅默之中,不欲煩諸外庭,而務盡誠禮於自內報祀之典者,庶幾乎先儒所謂出於情,止於禮義者也,豈不有光於遵先之德,無歉於不匱之思乎?惜乎,人見不同,義理無窮,乃以追報私親,爲合於天理人情,而不及思觀行觀志,不得不悅,方爲眞天理正人情也。伏願殿下,深察聖訓,謹守家法,內蘊私情,外裁公義,毋招後世之譏議,此臣區區之望也。臣職是宮僚,言事雖非其任,而名列侍從,有懷不敢自隱,況此關係大體,尤難默無一言,玆冒越爼之嫌,略效獻芹之忱。伏願殿下,毋謂僭妄,而留神裁擇焉。壬寅正月入啓
掌令李濟疏曰,伏以,臣病伏尋單之中,伏見備忘記,有趙重遇贈職致祭之命,臣竊不勝驚憂訝惑之至。夫重遇固無必死之罪,抑有何可褒之忠也?曾於公除甫過,嚴廬哀遑之時,徑進一疏,意在嘗試,原其心跡,殊可痛惡,雖然,編配之罰,亦足有懲,而臺臣旣請嚴鞫,秋曹又加酷刑,終致隕命於拷掠之下,其爲冤枉,可謂甚矣,追施愍恤之章,固無不可,而若乃贈職致祭,事例較重,自古非貞節死事之臣,未或輕施,考之前史,歷歷可知也。今重遇不過一疏生耳,倘殿下惻其枉死,欲加恤典,則只令攸司優給米布,猶或可也,而贈以官爵,遣官致祭,決知其不可,不惟貽疵聖德,必將致駭群聽,何殿下罔念于此,而有此顚倒之擧耶?臣旣在言職,不容泯默,敢以草草數語,冒死仰瀆,伏願聖明,俯賜鑑諒,亟收成命,以尊公朝事體,不勝幸甚。辛丑十二月入啓
工曹判書韓配夏疏曰,伏以,臣因一筵奏事,旣被鄭亨益之詆斥,略構短疏,仰暴危怕之悃,更引晉明帝故事,有所證明矣。今者李箕重輩,又復陳疏,其所詬辱,十倍亨益,雖未見其原本,槪聞疏中,以綱目不載此事等語,構罪狼藉,或謂之誣罔,或謂之藉重先賢,臣於此,誠不滿一哂也。朱子於荀氏之封也,旣書諸目中,及咸康元年荀氏之卒也,又書爵書卒於綱,而詳載其事於目中,則此非特書而何?至於被譴元帝第宅隆奉等說,昭著於思政殿註,先儒書法,亦曰晉,於是乎能以禮矣。惜彼多人之目,一未到此,如許昭若日星之辭,猶未細考,而欲驅臣於誣罔之科,彼輩自謂綱目一部,無人不覽,而其疏略於史學如此,良可笑,而亦不足辯也。然而詆辱之非常,臣之踪地,一倍危蹙。伏乞聖慈,亟命遞罷臣職,以快人心,以安私分,千萬幸甚。壬寅正月入啓
副司直權疏曰,伏以,臣疾病沈篤,死期將迫,委頓床簀,飾巾俟盡,今年已滿七十,奄奄危喘,豈有人世之念哉?昨歲夏秋,國家哀慶,俱未進參,至於向日備忘之下,實是非常之擧,而所居僻遠,事過之後,始乃承聞,又無一言陳忠,前後負罪,擢髮難贖,有臣如此,生不如死。惟有引年懸車,以畢餘命,而籌司兼任內資提擧,尙今虛帶,揆以分義,極涉惶悚。伏乞聖慈,特賜鑑諒,將臣兼帶兩任,一倂鐫遞,俾以軍銜就盡,臣不勝幸甚。臣於休致之請,不宜贅陳他語,而人之將死,其言也善,惟聖明垂察焉。臣於近日事,可言者非一二,而至於宦妾輩謀危東宮而極矣。幸賴聖明在上,乾斷赫然,妖腰亂領,次第誅夷,宗社之幸,有不可勝,而國本之謀害,禍心之叵測,夫豈宦妾一兩人所可獨辦哉?遺孽必漏,餘憂尙存,必欲隨事猛省,嚴加堤防,使陰邪之氣,莫敢干其間,然後可以慰東宮憂懼之心,杜讒人惎間之路矣。昔先正臣李滉,當宣廟初,上疏六條,其二則杜讒間。其言曰,兩宮之間,昵侍左右,便嬖給事,無非宦寺與婦人也。此輩之性,例多陰邪狡獪,狹奸而懷私,喜亂而樂禍,不知孝慈之爲何物,禮義之爲何事,分明角立,爭小較多,恩怨生於指顧,利害卜於向背,以無爲有,以是爲非,情狀萬端,如鬼如蜮,或激而致怒,或誑而令懼,一或傾耳而聽,則陷親於不慈必矣。其所條陳,明白剴切,實合省覽。臣於殿下代理之初,雖無可憂之事,敢將此語,具疏仰陳於先大王,而見阻喉司,未得上徹,獻忠一念,耿結于中。今則宦妾之締交已成,禍機綻露,不可以一二人伏法,恃而無虞,苟非至明以察之,至剛以制之,則前頭之憂,容有極乎?伏願聖明,繼自今深體李滉之言,克盡孝友之道,以光聖德,以安宗祊,豈非無疆之休歟?嗚呼,堯·舜之道,孝悌而已。殿下倘於夜氣淸明之時,穆然深思,則必有省念而默悟者,因其藹然之端,擴以充之,自有不忍人之心,仁聲仁聞,洽于人心,賤臣區區之望,惟此而已。緣係宮闈間事,使家僮,直呈短疏,臣尤死罪。壬寅正月入啓
持平趙最壽疏曰,伏以,臣屛伏田廬,分甘自廢,不意栢府新除之命,遽下於千萬夢寐之外,臣驚惶感激,有隕如瀉。卽今聖化維新,人方求舊,抑屛廢之久於臣,望實之先於臣者,甄復未半,而格外之敍,恩除之命,先及於臣身,實不知何以得此於聖世也。臣之巽軟無似,本不敢以風稜自許,而唯是事君一節,常勉直陳無隱之義。頃年偶叨諫省,目見君上之見凌,國事之日非,妄陳一疏,言不知裁,大觸時諱,論思臺閣,一時群起,詬罵蹴踏,殆無餘地,悖言憯鋒,如矢集的,網打之斥,怨懟之目,今不足一一論辨,而至以習儀停罷,添臣罪狀,一則曰,急於逞凶,不顧國事,一則曰,當上下哀隕之日,恣意壞亂。噫嘻,人之爲言,胡至此哉?其時,臣於都監大臣,旣無指的侵攻之事,則莫重習儀,引入不參,實非臣之所料也。然究厥所由,莫非微臣之故,至今思之,毛骨俱竦,負此罪名,何可揚揚復入於言議之地乎?噫,爲世齮齕,受人拳踢,如臣之比,挽〈近〉所無,今若徒恃聖恩,出入榮次,則是特一忘廉冒恥底人也。當此改紀之日,豈宜以貪榮昧義之輩,置諸臺閣之上,以貽朝廷之羞哉?此已爲臣不可冒出之一端,況臣尤有所私義之難冒者,持平臣趙遠命,卽臣同姓五寸姪也。雖無應避之嫌,叔姪之一時竝據一府,揆以私分,萬萬不安。凡於公會拜揖之節,處置可否之際,其所嫌礙苟且,不一其端,勢難俱冒,以臣叔姪當遞之義言之,如臣情地之決不可冒沒者,宜速遞免。且臣自春初以來,久患寒疾,閉戶涔涔,飮啖全廢,雜投藥餌,日就沈綿,旬月之內,決無起動之望,恩召之下,情病若此,終不得趨承,臣罪益無所逃。伏乞聖明,察臣情勢之難進,憐臣病勢之難强,亟賜遞改,以延殘喘,幸甚。壬寅二月入啓
奉敎呂善長疏曰,伏以,臣至愚極陋,最居人下,過蒙拂拭之恩,猥玷秉筆之任,畢竟溺職,自取顚躓,仍幸削名史局,得以退守本分,感祝聖恩,沒齒自甘矣。乃於病伏鄕廬之日,忽承史館新除之命,氷銜依舊,馹召遠降,臣於此,驚惶感激,靡所容措。噫,臣於向者,猥當薦事,僚議難平,事又多掣,從容熟講,期得完事,區區赤心,斷斷無他,而不意僚席之間,橫蓄疑貳,忽地起鬧,終至沮敗,其所詬詆之言,皆出萬萬情外,至以自發之說,勒歸臣身,到今追思,駭惑未已。雖然,向使臣,誠信素孚,言行見重,則亦何以被其疑怒,受其誣衊,至此之極哉?臣嘗撫躬自省,輒覺騂顔,唯當永謝宿趼,斂跡避遠,毋犯冒進之戒,以虧自靖之義而已,其何可復蹈顚敗之地,重貽貪戀之誚乎?矧今新薦之人,行且付職,記注有託,史局無曠,如臣庸愚已試蔑效者,雖微難安之端,自爲當退之身,今不可仍因蹲冒,重誤史職也,決矣。恩除之下,不敢久稽,僅纔擔舁病軀,來伏私次,而撼頓之餘,賤疾尤劇,方欲陳暴情實,冀蒙恩遞。此際天牌,又復狎臨,分義是懼,謹此趨詣,而顧臣情病,如右所陳,咫尺天陞,末由入謝,敢陳肝膈之懇,仰瀆嚴廬之下,仍從闕外,徑自退歸。伏乞聖慈,亟許鐫罷臣職,仍令永刊臣名於史局,勿復檢擧,以嚴朝綱,以肅私義,不勝大幸。壬寅二月入啓
副修撰鄭錫五疏曰,伏以臣於館職,自畫已堅,而伏聞國有變故,大臣以下,將有請對之擧,不敢偃臥私次,冒沒出肅,欲一登筵席,略效犬馬之忱矣。大臣先已登對,畢陳無餘,臣不必更事煩瀆,而第臣區區之忠,終有所不能自已者,敢此略陳,惟聖明垂察焉。鞫獄事體,至爲嚴秘,未知曲折之如何,而東宮至以此爲不安之端。噫,人妖物怪,何代無之,而驚心痛骨,孰有若今日之事者乎?伏惟東宮邸下,一自入宮以後,不幸屢經變故,餘悸未定之中,又遭此萬萬非常之變故,雖以宏大之睿量,動忍有素,而驚惶震惕,抑亦恒情之所不能無者,則昨夜宮僚之引接,今朝肅單之不捧,蓋亦出於不自安之意也。今則大臣,以慰安春邸之意,陳白於筵席,而聖明旣已採納,自此以往,春邸之心,庶可以自安,宗社臣民之慶,曷有其極?然此後調護之責,不可不益加愼密,照管之道,不可不益加勉㫋,此在殿下,益篤因心之愛,務盡湛樂之情而已。伏願聖明,懋哉懋哉。臣之一出,蓋由於事勢之萬不獲已,而因仍蹲冒,非其本意,玆敢略陳微懇,逬出禁門。伏乞聖明,俯察臣難冒之狀,特許鐫遞臣職,仍治臣徑出之罪,以嚴邦憲,以安私分,不勝幸甚。壬寅三月入啓
正言申弼誨疏曰,伏以,臣朝者傳啓待批之際,持平趙最壽,以未承批未肅拜之人,突然入臺,以一小紙,送于臣所,而旣非簡通,故初不拆見而還送矣。雖未知其中有何措語,而第彼若同參合啓,則趁曉入肅,先送簡通,臺例則然,而今乃欲非時入肅於規例之外,手脚忙亂,擧措顚倒,有何時刻難淹之事,而創此無前之駭擧耶?臣實莫曉其意,而其無端入來,無端出去之狀,大駭聽聞,臺閣體貌,掃地無餘,宜有駁正之擧,而旣是今日傳啓之後,故未果論列而退。且臣眩暈之症,越添於半日寒廳,扶舁還家,委頓涔涔,明日將不得詣臺,敢將一疏,替陳所懷。伏乞聖明,特遞最壽之職,以示警責焉。壬寅二月入啓
持平趙最壽疏曰,伏以,臣病伏鄕曲,久未承疏批,適因女病之重,數昨入城,而竊聞正言申弼誨,以己巳餘黨,乘時跳踉,網打朝紳,其所誣譛,極爲凶悖。臣目見時事之潰裂,不敢坐視,欲出例詣臺,論列其罪,政院請以無時晏肅之無例爲據,終不捧單。噫,臣居耳目之官,爲國事而將發彈章,則喉司之臣,何敢恣意阻搪,閉塞言路,若是之無嚴乎?其交相和應,壅蔽聰明,無異於司馬門三日留之事,此而聖上若不嚴加斥黜,將至於國不爲國。伏願殿下,先治臺臣喉司之罪,兼治臣疲軟之罪,不勝幸甚。壬寅二月入啓
右承旨金致龍,同副承旨李廷濟等疏曰,伏以臣等卽伏見國舅之疏,以頃日太學儒疏及兩湖儒疏,令廟堂·該曹稟處之批,至請還收,臣等不勝驚惑之至。噫,先大王盛德大業,度越百王,今日群臣,孰不以繼志述事之義,仰勉於殿下,而至於故儒臣尹宣擧·尹拯父子,酷被賊臣昌集輩所構陷,其所以慫惥而欺誣之者,罔不用極,雖以先大王日月之明,緇衣之誠,終不免頃年下敎,而凶黨勢熾,正言莫聞,幽冤莫暴於戴盆,至痛遽抱於遺弓,此中外士林之齎恨,愈久而愈鬱者也。噫,先正臣趙光祖,冤死於中廟之世,而仁廟許其復官,先正臣成渾,被罪於宣廟之世,而長陵伸其冤狀,以我二聖祖大德至孝,夫豈忽於毋改之義,而猶且夬從公議,竝賜伸復,誠以兩賢臣之受誣,實由於衮·貞·仁弘輩誣陷,非中廟·宣廟之本心,故改之而無疑,此正合於先儒所謂當變通而變通,亦善繼也。況我聖上處分,深得惻怛愼重之義,非不俯察兩臣之至冤,多士之正論,而猶且不自裁處,一付於廟堂之公議,猗歟聖德,固當贊誦之不暇,而不意還收之請,遽出於不當言之人,豈其未得專擺於黨習,而不及思柳稷輩,以宣廟末年之批,齮齕成渾之可惡也耶?臣等竊惜之。臣等待罪近密,或恐聖聰之萬一有撓於人言,略效一言,冀聖上之留神而省納焉。壬寅七月入啓
文學李巨源疏曰,伏以胄筵勸講,責任甚重,有非人人所可僥冒。臣於前夏,亦與宮僚之末,黽勉周旋於顧問之列,而蔑學淺識,無少仰補於典學之盛,至今思之,尙有餘愧。迺於千萬意外,復有此文學之除,臣承命兢惶,益不知所以爲喩,而且於日昨吏曹參判金一鏡之疏,尤有所悚恧不安者。噫,君臣,猶父子也,不可以一時匪怒之敎,終自阻祗悔之天,故復入前席,仰伸前說,翌日仍卽呈單矣。今宰臣疏語,譙責備至,始知人各有見,而天下義理,亦自無窮也已。至於末後噴薄,則殆幾乎惡言相加,如使臣伊日處義,無容一毫可議,則何遽受人困侮,若是之酷耶?雖不欲隨復呶呶,以傷相敬之義,而其不可自恕以移職,冒沒復出則決矣。伏乞亟命鐫削臣所叨之職,以安微分,千萬幸甚。壬寅七月入啓
應敎沈珙疏曰,伏以臣於本職,旣有可引之嫌,冒陳辭疏,而久未承批,揆以分義,惶蹙不安,繼尋長單,幸蒙恩遞矣。曾未數日,復授宿趼,召牌儼臨,而又伏聞配享諸臣議諡期日已迫,不容暫稽,論以道理,參之事勢,有難一向撕捱,不獲已冒沒出肅,使易名之典,得免於臨時狼狽,私心亦自粗安,而第臣前日所辭者,卽今日所叨之職也。處分迄今不下,則在臣分義,其不可以旣遞復授,因事暫出爲諉,而晏然蹲據也,決矣。玆敢冒萬死,仰籲於仁覆之下,伏乞聖明,俯賜諒鑑,亟遞臣本職,以安微分,千萬幸甚。且臣伏聞昨夕,諸臣疏章無批答還下者,多至數十餘張,臣不勝驚憂慨歎焉。粵自前冬改紀以後,凡係政令擧措,動輒得宜,使中外臣民,莫不歡欣慶賀,謂太平庶幾復見,而獨於疏批一款,多有久靳不下者,以致觸事妨礙,隨處窘窒之歎,大小朝紳,莫不以此爲憂惑悶抑之端,承宣之稟達抄入者,蓋出於不得已通變之意,元非循常應行之事也。大抵有疏無批,古無其例,今於聖明之朝,創見此事,臣不敢知其故也。我殿下卽阼以來,酬應萬機,無少欠闕,則何獨於此最緊切決難忽之處,乃有此泄泄之患,以爲聖德之累耶?旣往莫追,方來可戒,從今以後,無論大小章奏,隨入隨答,俾無如今日之爲,是臣區區所大望也。伏願聖明,特加察納焉。臣朝以都監事,晝仕出來,欲以此疏,仰呈於還直之後矣。飮啖失宜,癨氣猝發,習儀纔罷,胸膈關格,頃刻之間,出入人鬼,似此症狀,決非半日內所可差歇者,禁鑰未下之前,實無束帶起動之勢,終不免身留而疏奏,臣尤死罪。亦伏乞嚴加威罰,以驚具僚焉。壬寅七月入啓
副護軍李世瑾疏曰,伏以臣於還符之日,敢將替納之由,猥陳短疏,而見阻喉司,終未上徹,臣抑塞悶菀,惟自縮伏以度矣。卽者該曹因道臣狀聞,本道殿最,令臣擧行,臣於是,一倍悶蹙,靡所容措。臣若無故遞任,則自當奉行不暇,何敢有一辭,而向來臺啓,構罪狼藉,雖因霈令,幸蒙恩滌,在臣之道,何可自同平人,冒沒承當乎?仍念臣臨事疏率,致速臺評,反顧慙悚,無以爲言,雖不欲切切追辯於事過之後,今若一向泯默,終不辯暴,則聖明亦何以俯燭其間事實,玆不得不略陳梗槪,以冀垂察焉。臣於二月初,因賤疾危篤,不能任事,瀝血祈免,恩批終靳,臣惶懼悚蹙,非惟不敢更煩祈叩,未承批之前,義當泯伏以俟,故凡干狀聞之事,循例修啓外,一切廢閣,至如守令論報,雖可以狀聞者,輒令直報該衙門,不但惶蹙所出,蓋緣事例亦然也。此際成歡察訪,以金時發事,有所論報,而泛稱何許兩班,不擧名姓,往復査問之際,似費日子。且成歡察訪,自是直狀啓之官,自本驛,直報該府,在事體無妨,故卽題其狀曰,事極驚駭,所謂兩班者及奴子,一倂着枷嚴囚于稷山縣獄,一一推問捧招,罔夜直報于義禁府,臣則自以爲得體。迺者臺官,反以不欲自當推治爲目,其言之不相諒,還未滿一哂也。凡係逆獄,勿論其緊歇大小,孰無神人共嫉之心,而至於此事,雖欲自當推治,係是前朝官,臣營,何以推治?此則臺臣,未詳事例而然也。然臣若一番馳啓,則人雖百喙,豈有可言之地,而臣旣不能疏率之失,臣固有之,自訟之外,何敢咎人?第臣所痛心者,凶逆之變,起於擧國危疑之際,聖心震驚,上下駭惶,而臣跡滯外藩,未效奔問之誠,畢竟人言,乃反隱然歸之推諉緩忽之科,浮議囂囂,持之太深,事之輕重,言之是非,惟當一付公議,不必呶呶較挈,而至於殿最擧行之命,以臣情地,決不容晏然冒當。伏乞聖明,俯垂矜諒,還收成命,使公私不至兩妨,千萬幸甚。壬寅七月入啓
副校理金始㷜疏曰,伏以臣於本職,不敢冒居者,固非一段。論其才分,則謏聞蔑識,百無一可,虛縻華銜,辜負職責,言其私義,則一家至親,竝列三司,榮逾涯分,戒在滿盈,每欲陳情力辭,引分斂避,而感聖上剪拂之恩,無古人勇決之志,黽勉遲回,厭然自居,向來一肅恩命,數日就直,雖出於欲伸分義,而亦可謂不自量矣。迺者得伏見吏曹參判金一鏡疏本,則有曰,臣猥仄館閣,略有可否於堂錄,叢怨又集,忌嫉轉甚,緣臣一言之妄,果速臺評之峻,所謂臺評,卽指臣弟始炯之日昨疏語也。諦觀其文勢語脈,則有若臣得聞可否之言,陰懷怨嫉之心,故令臣弟,伺便逞憾者然,噫嘻,宰臣待人,其亦太薄矣。臣與世聾瞽,全無所聞,不早自處,使人見疑至此,臣心之羞愧欲死,固不足言,亦恨宰臣,不曾顯斥,作此隱語,欲使人狼狽於去就之間也。臣之從前一出,追悔莫及,而卽今情地,極甚臲卼,召牌之下,累犯違傲,律以邦憲,萬戮猶輕。臣雖無狀,粗知事君之義,若非情勢之萬分難安,則當此館職不齊,鎭日請牌之日,何敢罔念分義,一向逋慢至此哉?百爾思量,萬無復出之勢,謹隨天牌,來詣闕外,略暴情實,仰瀆宸嚴。伏乞聖慈天地父母,俯賜諒察,遞臣之職,治臣之罪,以快人心,以安私分,不勝萬幸。壬寅六月入啓
禮曹判書李台佐疏曰,伏以臣於卽者,伏蒙金吾除旨,繼而召牌狎臨,當此鞫事方張之日,固當竭蹶趨造之不暇,而第臣老母,年過八耋,氣息委惙,居恒懍懍,實有時日難保之憂,而且臣纔遭妻喪,昨過成服,老人情弱,疚傷過節,百般譬曉,未見寬抑,朝夕悲啼,粥飮全却,數日之內,澌脫無餘,委頓床席,一味昏瞀,臣左右扶護,方寸慌亂,情理到此,實無暫時離側之勢。況此新除,蓋爲備員開坐,變通差出,則事體之緊急,有非等閑職務之比,臣雖欲遲待母病之少間,出而應命,其勢亦末由矣。反復思惟,終無趨承之望,終不免坐違嚴命,臣罪至此,益無所逃。玆不得不疾聲哀籲於天地父母之前,伏乞聖慈,特諒臣危迫之懇,遞臣新除金吾兼任,俾令臣專意救護,仍治臣慢命之罪,以伸至情,以嚴公法,不勝幸甚。壬寅七月入啓
右副承旨黃爾章疏曰,伏以先王禮陟,普痛如昨,而日月流邁,祥制已終,仰惟聖懷廓然,靡所逮及,見羹之慕,曷有其極?仍念昔者成王,除喪朝廟,乃作訪落之詩,以道夫延訪群臣,率循昭考之意,今日臣僚,以成王之事,望於殿下者,其亦深且切矣。噫,以積衰未易理之朝廷,當橫潰不可爲之時勢,必須君臣上下,聚會精神,與宰相曰可曰否,與諫官曰是曰非,然後庶事可做,百度可貞矣。惟我殿下,三載臨御,一向淵默,夫淵凝沈默,固是人君之至德,而居簡行簡,君子以爲太簡,則殿下之專尙淵默,無已太過乎?其害,至使大小官隷,自然解體,朝廷之上,忨愒成風。姑以近日事言之,凶逆之徒,何等罪惡,收孥籍家,王法所不可已,旣允還寢,已駭物情。向者三司請對時,臣亦隨入,臺臣陳請,不啻縷縷,而天聽邈然,略無夬斷嚴懲之意,但以勿煩二字,循例酬答而已,觀聽所及,莫不逡巡,而却顧今日,討逆之不嚴,抑亦殿下淵默,有以致之,小人莫測聖意,未免於憂,君子則以爲,三祀不言,將有所待,今諒闇旣畢,正是圖成治化之日,四方蘄向,於是乎在。伏願殿下,凡於設施猷爲之際,大警動大振作,無若前日之泄泄然也。章疏之留中者,竝賜批旨,臣僚之奏事者,明示處分,引接輔相,咨訪治道,親近儒雅,討論經旨,赫然起一時之精采,灑然改一國之耳目,以解小人之惑,而副君子之望焉。自古無爲以治,必稱堯·舜,而猶且都兪吁咈,殆至屢百言,則其不一乎淵默,可推而知,時乎可言則言,不可言則不言,此之謂淵默,此時何時,顧非殿下可以言之時歟?惟殿下加意焉。顧念臣素無才識,年且衰邁,待罪近密,首尾四箇月矣,而未嘗劃一策出一言,以裨朝廷之闕漏,方當聖上大有爲之會,不宜因仍蹲冒,以負訪落之盛意也,決矣。且臣肥而多濕,最憚夏暑,自前潦雨之時,無非呻楚之日,況積月供劇,受傷不少,冒夜陪祭,添病亦深,飮啖全闕,委頓床席,筋力綿惙,神識迷瞀,昏昏然如在烟霧,惴惴焉難保朝夕,以此病情,尤無陳力就列之望。伏乞聖慈,察臣無用之狀,諒臣難强之疾,亟許遞改,以便公私,千萬幸甚。壬寅六月入啓
應敎沈珙疏曰,伏以臣於近日本兼除授之下,或屢次違召,或尋單乞遞者,蓋出於情病之萬萬難强也。臣之所患伏暑之症,卽數十年痼疾,近益添劇,廢食與寢,委頓床席者,今已浹旬,種種諸症,俱係危惡,束帶趨朝,斷無其望。且臣於日昨諫臣疏中所論李德壽·金啓煥事,有不敢自安者。臣猥以無似,屢玷匪據,其在玉堂也,適當圈錄之擧,其在銓部也,又當薦引之任。此皆朝廷上莫重莫大之事,以臣寡陋之見,謏淺之識,實無一分自效之望,而竊嘗以一從時望,必循公議,爲自勉之地。德壽之銓剡,啓煥之瀛錄,蓋皆是已。噫,一自凶黨之擅竊國柄,錮塞士流者,今幾年所,群彦之淹屈蹇滯,職由於此,以兩臣之文學才猷,今始揀拔,亦云晩矣。若使兩臣平日言議,有些參差,則就事規砭,夫誰曰不可,而至於一筆句斷,追加疵短於已通之後者,抑獨何意?雖然,臺端之議,旣如是深緊,則以主通主錄之人,揆以廉隅,理難晏然。況今所叨,又是館職,則其不可厭然再冒也,決矣。嚴召之下,不敢坐違,謹此力疾趨詣於禁扄之外,拜章徑退,臣尤死罪。伏乞聖明,諒臣病狀之危劇,情地之難安,亟命鐫遞臣職名,以安微分,千萬幸甚。壬寅六月入啓
兼司書尹惠敎疏曰,伏以,臣樸遬無能,濫蒙鴻造,所叨諸職,罔非匪據,顧蔑絲毫,仰裨淸化,唯以奔走效力,爲少塞職分之萬一,而素稟虛薄,篤疾嬰纏,一日供仕,輒添一症,暗損層加,漸至危惙,僵臥旅次,不省外事,已有日矣。伏聞日昨,前正言臣朴弼夔,投進一疏,而其中金啓煥·李德壽事,卽關涉於臣者,不得不略此仰暴焉。臣於春間,猥叨瀛職,在鄕承召,晩始趨朝,適値新錄之日,未免隨參,而聞見寡陋,誠不知誰某之合否,而至於啓煥,則自少飽聞其詞華才識之逈出人右,故僚議停當之際,臣亦以爲恰好矣,今日臺言之至此,誠所未料。德壽,則以名家之子,蔚有文學,邇班淸選,無處不宜,惜其有聽瑩之疾,每有除拜,輒自辭遜,而若論銓剡,則尤異於記言侍講之地,循公擧擬,固無不可。況未曾暫試,則稱職與否,非可逆覩,諫臣直加句斷,不少顧惜,臣實未曉也。當初薦引,雖在臣未入銓之前,末梢受點,實在臣參政之日,則在臣難安之端,實與主薦之人,無異矣。噫,諫臣初入言地,無一名言善議,可以少補新理,而强索風稜,疵短大小廷僚,致使才望可惜之人,將不得自安,臣爲諫臣,深加慨恨也。其時館僚及銓郞,相繼引嫌,則臣不敢獨爲晏然,玆敢控實仰籲。伏乞聖慈,亟命遞斥臣本兼諸任,以謝人言,以安私分,不勝幸甚。壬寅六月入啓
副司直兪命弘疏曰,伏以臣於今月二十六日,得接全羅監營營吏謄送吏曹關文,蓋因本道新監司臣權重經狀啓,今壬寅年春夏等褒貶,令前監司封進事,回啓,允下矣。臣當奉行之不暇,第臣於交龜之後,所患伏暑之症,越添於撼頓之餘,莫重密符,亦令褊裨替納,舁還鄕寓,疾勢頓劇,卽今症情,有加無減,宛轉枕褥,不省人事,雖欲抖擻精神,題品等題,其勢末由。且伏念,自新監司到界,距考績封啓之日,恰有三十日,未滿五十日之限,不過二十日耳。守令殿最,何等大事,而只以若干日限之未及准滿,乃使許久遞歸之人,冒沒當之,則事體之苟簡,已不可勝言,況臣病狀,斷無一分自力之望乎?成命之下,不得奉行,玆敢冒死控籲于宸嚴之下,而今此縣道封章,易致遲延,如是之際,新監司褒貶修啓之日限,將倐然而至矣。伏乞聖明,俯察如許事勢,更令該曹速賜變通,不勝幸甚。壬寅六月入啓
大司諫權詹疏曰,伏以,日月流逝,先大王終祥倐過,仰惟聖孝哀慕,曷有其極,而臣以一介微賤,蒙被先朝剪拂之恩,二十七年出入於侍從論思之列,涵泳於德海恩波之中,天高地厚,未足喩其生成,銘心鏤骨,曷能酬其萬一,始焉,奉諱荒村,莫伸奔號之禮,終乃延息人世,未遂褥蟻之忱,叨守畿府,跡阻班行,瞻望京闕,但有涕淚。不意諫省新除,遽下是際,想向來伏蒲之地,摧隕倍新,捧今日馳馹之旨,惶悚冞切,曾叨後列,尙多愧懼,新忝首席,將何稱塞?此臣所以揣分憂懍,顧名恧縮,惝怳駭惑,不知所措者也。況臣待罪館職,未有一言之陳列,至勤惠文之彈,分憂雄州,又無一事之可紀,虛負掄簡之意,則此在所汰斥,而不宜擢拜者也。見今朝著肅穆,才彦林立,地望聲聞,豈無先於臣者,而以臣庸愚鈍劣,輒先冒占,則不亦駭四方之聽聞,而致一時之嘲訕乎哉?且臣自數日以來,重患毒痁,寒氷焦火,交作互攻,搜脂探腸,倐來乍往,叫呻痛苦,負席涔涔,此由於站路行役之所傷,山頂煙嵐之所祟,時月之間,難望起動,雖於交印之日,斷無趨承之望,玆敢披瀝肝血,仰煩籲呼。伏乞聖明,俯垂鑑諒,將臣新授職名,亟行鐫免,以重淸選,以安愚分,不勝至幸。壬寅六月入啓
注書金相奭疏曰,伏以冥迷如臣,苟延頑喘,私喪甫闋,餘哀未盡,居諸易邁,國祥又過,餘生此日,痛隕倍切,而跡在散地,參哭外班,瞻望仙寢,心肝如割,追念昔日,號泣何及?臣於前月,忝叨本職,情病俱苦,猥陳至懇,辭本未徹,衷悃莫暴,罪犯違傲,罰止例罷,私心惶感,只頌聖恩之如天,退伏田廬,自分爲淸朝之棄物。迺者千萬夢想之外,恩敍纔下,除旨旋降,繼以馹召之命,遠辱於窮鄕寂寞之中,寵極一身,榮動四隣,臣於是,惶隕感激,不知所以自措也。在臣分義,固當竭蹶趨承,奔走效力,圖報恩眷之萬一,而第臣情理之哀苦,猶夫前日,病勢之危惡,近添一倍,不得不更申前懇於仁覆之下矣。臣賦命險釁,幼失所怙,只賴偏母之辛勤敎育,以至成立。又復登第,恩榮所曁,少悅親心,而家甚貧寠,供奉寒薄,區區片心,只在於得沾寸祿,以終餘年之養矣。昊天不弔,風樹不止,未效一日之奉,遽抱終天之慟,至願莫伸,私恨無窮,茫茫天地,更無所逮,如臣情理,實是人世間一人耳,只欲終身自廢,少贖不孝之罪,夫豈有一分從宦之念哉?且臣稟賦虛弱,素多疾病,種種諸症,難以毛擧,而其中臂部之痛,已成十數年痼疾,每當陰寒暑濕,輒益苦劇,三年苫塊之餘,所添傷者,尤不細矣。根委旣深,漸就難醫之域,牽引作痛,不能任意屈伸,當飯把匙,已極艱澁,書札酬應,亦多倩手,卽此一疾,旣難堪承於簪筆之任,而加以近患暑病,症情危劇,僵在床席,委頓不省,渾身如碎,無處不痛,泄痢兼發,登溷無算,脾胃大損,飮啖全却,神氣昏乏,而或有時顚仆,胸膈煩悶,而或有時隔塞,敗症日添,藥餌無效,眞元頓鑠,莫可收拾,旬月之間,實無起動之望。以此病狀,決難冒熱作行,而記注緊任,亦不可引日虛帶。伏乞聖慈,特垂矜憐,亟許遞削臣職名,俾得專意調治,以安私分,以延殘喘,不勝萬幸。壬寅六月入啓
校理呂善長疏曰,伏以,臣猥以不才謏學,忝居館職,目見元輔去國,朝議橫潰,言念國事,不勝憂慨,遂與二三諸僚,聨名陳箚,不過平說事理,務欲調停而已。言不見信,重被反詈,情地危蹙,已不可言,而又伏聞前正言朴弼夔疏語,以臣聨箚,深加非斥,至謂之曲爲大臣,反攻言者,不料淸朝玉署,有此言議,臣不勝訝惑焉。噫,大臣之樹立,何如也,今日之時勢,何如也,而因一筵奏之妄發,不復舒究其本情,言外揣意,臆斷成罪,此不但臺論過激之失而已,實爲朝著潰裂之憂,職在論思者,其可無一言乎?若如諫臣之言,事關大臣,則知其非罪,而以大臣爲嫌,不能辨論,言出臺閣,則雖極過激,而以臺閣爲憚,不敢容議,則是大臣抱枉,而無可伸之道,臺言失中,而無矯非之人,此豈爲朝廷之福哉?蓋大臣若有過失,則臺閣論之,固無不可,而憲臣則不然。不惟攻其言,甚至疑其心,竟使大臣,不安其位,國事莫可收拾。臣之箚論本意,只是慨臺言之爽實,而略附規警之義,惜大臣之去國,而仰陳敦召之請而已,務勝之言,全不相諒,避辭譏詆,不遺餘力。臣非不知逐段索論,而說來說去,漸生葛藤,輾轉層激,愈益不靖,故十分斟量,一意鎭定。諫臣反以此,謂之不敢抗辨,厭然服弱,臣竊哂之。噫,鞫事未畢,人心危疑,朝著草創,憂虞多端,雖使大小臣僚,聚會精神,同寅協恭,尙懼其不克其濟,乃於此時,朝象先潰,論議日激,無所裁制,譬如萬斛之船,泛于風濤,無一人操柁,而人竸擊楫,罔有所屆,顧不知厥終之如何,臣誠仰屋竊歎,中夜無寐,終莫曉此何擧措也。臣不量瑣力,妄欲調劑,草草一箚,反取無限狼狽,瀝血控免,冀得自靖,而及奉聖批,敎誘勤摯,勉之以別無所嫌,申之以從速察職,臣誠惶感靡措,宜不敢復有煩瀆,而左詆右譏,踪地愈蹙,雖欲徒恃寵靈,不恤人言,揚揚仍據於榮次,其如物議之嗤點,何哉?玆不得不冒死更籲於宸嚴之聽。伏乞天地父母,俯賜諒察,亟令鐫削臣職名,以謝臺議,以安私分,不勝大幸。壬寅六月入啓
輔德李濟疏曰,伏以,臣日者待罪諫省也,酷被僚臺之劾,而其所臚列,一反情實,言雖規警,意實深緊,有若臣規避臺職,而貪戀都監之任者然。噫,僚臺之待人,若是其太薄耶?臣本孑然一弱植耳,唯勉思古人拭面之戒,避遠榮塗,退守本分,或可爲贖愆補過之地,以此自畫,口語心盟。不料彈墨未乾,除書又降,而春坊長席,地望尤別,胄筵侍講,責任較重,則是豈如臣空疏蔑學,頑鈍嗜利者,所可僥冒哉?然此則臣固不容暇論,而唯是所被人言,實關士夫廉義,不得不略暴委折焉。蓋臣頃忝諫職,連値朝家多故,或入請對,或赴鞫坐,或參疏決,或差親禱執事,絶無餘暇可及於敦匠之任,故今月仕進,只有一日,而及夫陳疏之後,元無一番赴坐之事,則臺啓所謂,托以未承批,都監之坐,鎭日進去,而請對召命,輒皆違避云者,其果成說乎?且伊日辭疏,兼陳所懷,一則以向來處分,未免顚倒,略附規戒之義,一則以頤·集罪犯,旣係凶逆,收孥籍産等事,不可不依法擧行也。臣之愚意竊以爲,事君大義,莫急於沐浴之討,故忘其僭越,冒陳瞽說,不料僚臺,亦以此爲罪,斥之以猥陳不緊之疏。噫,臺臣之疏,猶以爲猥,沐浴之討,亦曰不緊,則未知何等人做何等事,然後方可謂不猥,方可謂緊着耶?臣誠莫曉也。念臣至愚極陋,百無肖似,而若其一端廉恥,根於秉彝,不至全泯,而今於白首之齡,受人蹈藉,至於如此,誠無顔面可以對人。況可彈冠彯纓,復廁周行,上而辱朝廷,下而羞當世哉?踪地旣隘,疾病且篤,嚴召之下,竟未祗赴,分義都廢,譴罰是俟,而只推之命,又出格外,臣於此,益不勝悶蹙惶隕之至。春宮迎勅,只隔數日,而顧此情勢,萬無冒出之理,若不及今變通,必致臨時狼狽,玆敢不避瀆擾,冒死控籲。伏乞聖明,俯賜鑑諒,先遞臣職,且治臣罪,以爲人臣慢命者之戒,仍令選部,勿復檢擧,俾臣得以杜門自靖,以畢餘生,千萬幸甚。壬寅五月入啓
掌令愼惟益疏曰,伏以,臣本以凡陋,忝叨匪據,感激恩私,宜卽趨承,而顧臣有私義之萬萬難安者。臣自少出入於尹拯之門,師生之義,旣重且大,而厚誣未雪,私心隱痛,何敢貪榮戀寵,自同平人,出入於侍從之列哉?伏乞聖明,俯諒微懇,亟賜遞改,以安私分焉。抑臣有區區所懷,敢此附陳於乞免之章,惟聖明垂察焉。臣伏見申銋疏本,竊不勝駭惋之至。噫,亂臣賊子,何代無之,而其陰凶妖惡,未有若白望輩者也。鞫獄事秘,雖不得其詳,而第以禁堂之疏觀之,其凶逆情節,狼藉難掩,苟有一分臣子之心者,孰不欲其汲汲按治,以洩輿憤,而銋乃反右袒凶賊,力沮大獄,襲其驅逐之餘謀,至有査辨之請,以爲天聰可欺,鞫事可撓,此眞恭顯,召致廷尉之舊套,其心所在,路人皆知,聖上雖因諫臣之啓,已施栫棘之典,而若不嚴加懲厲,以塞奸竇,則從今以往,接迹而起者,恐不止於一申銋而已。第今討逆,一刻爲急,大臣獄官,若以逆囚之誣供,凶黨之陰沮,每每引嫌,則鞫獄完案,了無其期。伏願殿下,分付政院,卽爲命招,急時按治,毋使輒引情外之嫌,凶徒之投疏沮獄者,繩以護逆之律事,竝爲申飭,以嚴獄體,以戢凶黨,千萬幸甚。且臣於前冬領府事金宇杭伸救四凶之箚,尤有所痛惋者。噫,四凶之罪,可勝誅哉?伊時非常之敎,遽下於意外,在廷臣僚,所當沫血飮泣,以準請爲期,而惟彼數十年醞釀之禍心,乘時發露,庭籲徑罷,聨箚遽上,宗社之憂,迫在呼吸,幸賴乾斷赫然,群凶逬黜,天位始安,含生胥悅,而宇杭身在三事之列,不思沐浴之義,乃以聖上之處分,歸之於黨論之進退,已極無謂,而至以勤勞王室等語,游辭幻說,曲爲營救。夫勤勞王室,卽成王贊周公之語,而乃反擬之於四凶,欲以力沮臺議,救解凶逆,其忘君護黨之罪,固巳難逃,而今日申銋之沮敗逆獄,未必非此箚啓之也。況今急變纔上,逆節尤著,被告凶徒,俱是凶魁家子姪門客,則從前營護之人,尤不宜偃然自在。唯願聖明,特賜處分,以正黨惡之罪焉。壬寅四月入啓
知事尹憲柱疏曰,伏以,臣濫蒙洪造,待罪北藩,絲毫無補,愧懼恒深,瓜限未滿,猥叨京兆內遷之命,銜恩感激,罔知攸措,因交代之屢易,幸蒙恩遞,粗安私分矣。迺於千萬夢寐之外,又有知樞新除,恩旨遠降,臣一倍驚惶,益不知置身之所也。顧臣逖違楓陛,倐爾三載,交龜上道,京闕漸邇,終南入望,寸丹倍激,叩謝恩命,獲伸戀闕之微誠,一參殷奠,少洩抱弓之餘慟者,是臣區區血忱,而素患風痺之病,月加歲增,脚部蹇澁,不能運動,已作癃廢之人,擔舁殘骸,僅到城外,而咫尺天門,無計致身,至使褊裨,替納密符,罪戾增深,萬死惶霣,以此負犯,有不敢自同平人,入城門一步之地,偃息於京輦之下。故直自城外,舁還安山鄕廬,以爲畢命之計,而千里撼頓之餘,病情一倍添劇,氣息淹淹,作一未冷之屍,此生此世,已斷瞻天之望,撫躬自悼,但有悲涕。西樞雖是散秩,亦非病伏在鄕之臣所可虛帶。伏乞聖慈,亟遞臣職,仍治臣辜恩慢命之罪,以礪群工,不勝萬幸。壬寅四月入啓
修撰李廷濟疏曰,伏以,臣猥以無似,忝塵近從,周旋荐雷之肆,出入明离之筵,歲月稍久,積年侍講,偏承恩遇。竊仰殿下,有不世出之姿,稟質純粹,德度淵深,不待勉强,自然近道。臣嘗於己丑秋間,入侍召對,討論宋鑑,有方人尙友之語,臣與僚臣,敢問聖心所安,則下敎若曰,成覸曰,舜何人歟,予何人歟?予雖魯莾,嘗味斯語。臣於是,知殿下立志甚高,必以堯·舜爲期。臣又於戊子冬間,入侍書筵,元舅故判書臣閔鎭厚,以賓客亦爲入侍,蓋其出疆前二日也。講畢,殿下命之坐,因出親書秦詩渭陽章小紙以賜之,若曰,仁顯王后喪制奄過,而舅氏有萬里之行,予實愴念。古人之詩,實獲我心,書以贈之。臣於是,知殿下聖孝出天,此乃至誠所發者。噫,志者萬事之根柢,孝者百行之源,推此而勉勵而擴充之,則東方堯·舜之治,可見於今,臣中心激仰,區區願忠之忱,實倍恒人,常竊以爲涓塵之微,不足有助於海岳,而螢燭之光,或可仰裨於日月,每取先正臣李珥所撰聖學輯要,以爲帝王爲學之本,爲治之要,皆在於斯,沈潛旨意,似得要領,常欲以是書一部,仰贊聖學,雖在江海流滯之時,此心常耿耿矣。今幸獲際明辰,特蒙收召之恩,置之館閣之中,思欲一效愚忠,輒敢作爲條目,曰敦聖孝,曰篤友愛,附以訓儲,曰嚴宮闈,附以待宦,曰勤聖學,附以從諫。必於條目之下,拈出輯要中所載經訓註解及先正附陳之語,作爲小冊,名之曰聖學要語,謹具疏以進,此非臣之言,乃先正之言,若蒙聖上,特賜睿覽,留置几案,以替瞽御之戒,則先正之望於聖祖者,可行於今日,微臣亦與有榮焉。仍念臣之昵侍胄筵,殆過十年,踪跡崎危,離違京闕,亦近十年,精力消亡,髮已種種,而愛君之心,炳然如丹。伏覩殿下,近來勤學之工,非復如向年,臣竊憂歎于中。噫,日月流邁,如川之流,若失此時,歲不我與,臨疏惓惓,懷不自已。伏願殿下,深加驚惕而勉勉焉。壬寅正月入啓
持平李匡輔疏曰,伏以臣之老母,在於忠淸道扶餘地,而年迫遲暮,素多疾病,臣旣無兄弟可以扶將,母子二人,相依爲命,實無離違供職之望,而一自改紀之後,恩命屢降,纔除春坊,又遷臺地,顧臣才分,實難堪承,而適當國有大變,元凶漏網,沐浴之討,一時爲急,竊自以共戴爲恥,不敢以私情爲言,而望雲之思,陟屺之懷,未嘗頃刻而少弛矣。卽者得見鄕信,則臣母宿病之外,近添泄痢,度數無算,症形非細,臣自聞此報,方寸煎灼,未暇請由,留疏徑往,臣之任情作行之罪,萬殞難贖。伏乞聖明,亟遞臣職,俾臣得以救護病母,千萬幸甚。臣於臨發之際,尙有憂慮之忱,敢此附陳焉。日昨請對之時,聖斷斯赫,天討夬行,孥籍正法之請,次第允從,王法得伸,輿憤可洩,此誠宗社莫大之慶,而第念四凶之惡,固無彼此,三手之逆,無甚輕重,泰采卽四兇之一,聨箚卽三手中平地手也。惟此一事,死有餘罪,只請賜死,實出參酌,而聖上之獨不允從,臣竊慨然也。噫,泰采當前冬備忘之再下,天位將圮,凶圖垂成,則無復顧忌,專意擔當,以爲自效於凶黨之計,游辭閃弄,面瞞諸宰,密地和應,首唱凶箚,其與三凶,同惡相濟之狀,實無首從之別,爲人臣子,負此罪名,而渠安敢獨爲容息於覆載之間哉?惟願速賜處分,以存國典焉。壬寅八月入啓
全羅監司權重經疏曰,伏以,臣伏見備局關文,以臣敍命旣下,本道今春夏等褒貶,令臣封進者,臣聞命驚惶感激,不知所以爲計也。臣積年罪廢,猝叨重寄,觸事生疏,瘡疣百出,早晩顚沛,臣固自料。日者許璧之置稟秩也,只知天理人情之當如此,不知其重觸時諱,自納於嘗試無嚴之科,是臣自取,尙誰咎哉?至於柳慶裕事,赦文,在五月二十八日,而慶裕之禁府發配,在六月初四日,赦後罪人之竝置放未放啓聞,臣實愚迷,未嘗學得,是亦臣之罪也。蓋臣律名,止於罷職不敍,而遣辭命意,全不顧藉,抑勒詬詆,無異僕隷,同朝相敬之義,雖不可責之於今日之臺閣,而共立一朝,共事一主,接與之際,自有體貌,何必矢口咜叱,而後快於心哉?臣竊哂之。臣以三十年自潔之身,妄恃恩私,率爾出脚,前後受人之侮辱,殆難指數,中夜撫躬,怛然自悼,誠不欲復擧顔面於此世。今雖荷天之寵,牽復舊秩,其何敢冒沒廉隅,按勘道內之殿最哉?且兵使南泰徵駭悖之擧,愈往愈甚,隳壞朝綱,汚玷營面,罔有紀極,其前後委折,已悉於再次狀聞,今不必更溷筆舌,而只此一節,亦不可與聞道內事。臣又病昏益甚,全無耳目之所及,守令邊將之治績優劣,漠然不知,莫重殿最,何敢以已遞之臣,强其所不知,而冒當之乎?況前監司兪命弘之疏批,至今未下,處分猶爲未定,而臣率然出而爲之,事體廉隅,當復如何?伏乞聖明,亟令廟堂,收回臣按勘本道等第之命,付諸新監司,待日滿封進,公私幸甚。壬寅八月入啓
校理李顯章疏曰,伏以,臣前忝館職,情勢難安,猥陳辭疏,兼附所懷,未及承批之前,適値三司請對,事係討逆,他不暇顧,黽勉暫出,以隨諸臣之後,本非仍欲行公之意。且臣素患痰病,挾感添劇,旬月之內,萬無起動之勢,經幄重任,決不可一向虛帶,故連尋長單,祈解職名,而喉司不諒情病之難强,專事阻遏,無意捧入,方切悶塞之際,本館以下番闕直,草記請牌,而臣之情病,終有所不可復出者,未免坐違嚴召,自速譴罷,悚蹙之餘,繼以感祝。不意今者,敍命遽下,恩除旋降,驚惶震惕,罔知攸措,而此際庚牌辱臨,其在分義,臣當竭蹶趨承之不暇,而顧臣難冒之義,非止一端。當初請牌,以間或行公爲言,有若臣出參請對之後,又爲行公而無端還入者然,此固出於措辭不審之致,而時同僚,雖以此引咎自列,而在臣,豈不爲萬萬難安之端乎?抑臣於前疏之末,有自拔不染者,徐加收用之說,此非泛論收用之比,亦非卽今施行之謂,臣之本意,專出於勸善懲惡,以裨聖化之萬一,而且其自拔不染者,自有世所共知之人,則臣疏論旨意可見,而千萬不虞,橫被宰臣之醜詆,至以畏首畏尾,外爲大言爲言。噫,是何言也?夫外爲大言云者,乃指屋下高談,臨事規避之謂也。臣之所言,有何一毫彷彿於此,而今者宰臣,不究本意之如何,遽加不韙之目,略無顧藉之意,是豈常情之所及耶?其所爲言,全無倫脊,可笑而不足怒,臣不欲與之呶呶較辨,以傷事面,而竊爲宰臣,惜其言語之不擇也。臣妄效討逆之論,竊附懲勸之義,而言不見信,反被其無限汚衊,在臣廉義,何可抗顔就列,以益其嗤點乎?嚴畏分義,謹此來詣於禁扃之外,而所遭非細,終難冒進末由天陛,末由入肅,不得不拜章徑退,臣罪至此,萬殞猶輕。伏乞天地父母,俯諒血懇,亟許鐫遞,仍治臣違命之罪,以肅朝綱,以安私分,不勝幸甚。壬寅七月入啓
校理沈珙疏曰,伏以,臣宿患胸腹之痛,卽三十年痼疾,每當換節之時,輒復發作如期矣。臣前冬以後,奔走於本兼之任,無一日閑坐之隙,筋力殆盡,舊症新恙,顯有添劇之漸,而本館諸僚,皆不欲行公,唯以違牌爲事,獨臣一人入直,無他推移之路。且以都監敦匠之役,亦不敢言病,逐日晝仕往來矣。忽自昨夕,有胸痞頭疼之患,廢食委痛,朝來强參候班,旋赴都監之坐,頭疼益劇,胸痞尤甚,頃刻之間,精神昏瞀,頑痰塞膈,呼吸不通,刺痛難堪,喘喘有垂盡之狀,雖咫尺之地,亦難運動,束帶跨馬,還入直所,尤無其勢,不得已急治短章,敢此哀籲。伏乞聖明,俯垂諒察,將臣本兼諸任,竝賜鐫遞,以便公私,千萬幸甚。壬寅四月入啓
慶尙監司兪命凝疏曰,伏以,臣姿性鈍劣,衰病侵尋,猥叨藩任,觸事迷矒,早晩顚擠,固已自料矣。卽伏聞以京畿移轉穀不卽上送,有推考之命,臣不勝瞿然悚恧之至。蓋本道還牟移轉之事,初因畿內之麥凶,則臣雖無狀,亦知其畿民不可不優恤,朝令不敢不奉行,而最是本道事勢,誠有所萬萬難行者,不得已論報於備局,非惟不爲之許施,又有地土船載送之令,而沿邊船隻,制樣甚少,浮海遇風,必難免臭載之患。況又六七月之間,旱魃肆虐,赤地千里,一路生靈,喁喁若涸轍之魚,有不忍奪其口吻中物,以傷我殿下一視之仁,故輒敢馳啓,以蘄還寢,此雖出於顧恤民窮之計,終不免爲違拂朝命之歸,揆以邦憲,罪合萬殞。幸賴聖朝之寬恕,只被問備之薄罰,惶感之極,罔知攸措。臣於今日,豈不思殫竭心力,報效萬一哉?第臣庸愚謭薄,最出人下,才不足以宣聖化,識不足以周事務,匪據之職,已難久冒,而不幸極無備之災,振古所無,荐歲飢荒之餘,儲蓄已竭,列邑賑資之請,旣無以應副,飢民近止之命,將何以濟活,今若不自揣量,因仍蹲踞,終至於立視民死,僨敗國事,則臣之罪,又將有不可勝誅者矣。此臣所以大懼,而必欲辭遞之後已也。玆敢瀝血封章,仰瀆於宸嚴之下,伏乞聖慈,特垂諒察,亟許鐫遞臣職名,回授可勘之人,以重荒政,以安私分,不勝幸甚。壬寅八月入啓
修撰鄭壽期疏曰,伏以,臣頃蒙恩暇,往省先阡,從君之惠,得以補塞莎土之破敗,封植松檟之傾隕,聖恩廣大,遍及泉壤之下,幽明感激,徒懷隕結之忱。不意臺章峻發,論責頗緊,問備之罰,竝及於承宣,臣惶悚愧恧,若無所容。噫,胄筵方開,睿學日將,計論忘倦,反復諮詢,臣以衰朽之質,而廁勸講之末,滅裂之學,而任薰陶之責,臣豈不知榮耀惶感,而思所以驅策筋力,小效精誠哉?惟其遇雨防壞,鄕報動心,而自不得不走看耳。臺啓,乃以有何急故爲辭,似若臣之無端受告,低徊厭避者然,而緣臣之故,責及於依例捧單之喉司,臣恐憲臣下語之不擇,而用罰之太延也。且臣伏聞副校理權益寬,以臣前所停德修父啓及姜鋧事,大加譏斥云,臣不勝瞿然訝惑之至。夫德修父事,臣與發論臺官,相議停論,雖其意固有所在,而謂之輕停,則率爾之失,臣固自知,而第當初鞫廳諸臣,相議請對,斟量定配,而今者儒臣,不言參酌定配之如何,獨斥連啓始停之臺官,自處以有識,而歸人以畏㤼之科,臣竊訝之。至於姜鋧事,臣之前疏,亦不索言矣。夫先王實錄,何等重事,都廳堂上,與他自別,宜得望峻才優,兼有三長者,以付纂修,而此人之不合是任,人皆言之,臣之所聞,則箚節之間,依樣日記,而徒爾繁重,儒臣所推,則編摩之際,祗謹取舍,而恪恭職事,其亦異於臣所聞矣。然臣之前所論列者,不過重事體,而欲其別樣簡選而已,本無深意,而儒臣乃以忽地抨擊等說,譏切太過,臣實未曉也。臣性本疎迂,觸事生疣,一入臺地,嗔責沓至,其不可復玷於淸朝法從之列也,明矣,而纔授亞諫之名,復叨館職之除,恩數稠疊,剪拂驟加,前後所叨,孰非踰分,而至於斯職,尤不近似。況五十年以後,志與時往,氣從年衰,空疏之學,益以荒廢,謏寡之識,益以茫昧,唯有愚鹵之姿,依舊不改耳。雖欲貪戀榮華,冒沒承當,而內愧吾心,外速官謗,自知甚明,趨命無路,馹召之下,不敢久坐鄕廬,昨夜來伏私次,天牌儼臨,分義是懼,謹此隨詣闕外,而臣之情勢,如右所陳,咫尺天陛,不得入謝,拜章徑退,臣罪尤大。伏乞聖慈,亟賜鐫改,以安微分,以重官方,不勝萬幸。壬寅七月入啓
副校理權益寬疏曰,伏以,臣於館職,有必辭之義,無可進之理,此不惟臣心之自畫,抑亦通朝之所共知也。向陳一疏,未及承批,適當事會,忙遽出肅,而因緣冒沒,淟涊行公,非臣私義之所敢出也。臣之出處,旣涉顚倒,情跡益復狼狽,泯伏私次,恭俟重勘,尋單見阻,陳疏還給,五違嚴召,尙帶舊銜,臣之惶蹙悶塞,求死無地,已不須言,而聖朝置而不問,一任其慢蹇,不幾於失刑之歸乎?況臣頃疏,悉陳肝膈,冀遞鞶帶,而乙覽數旬,未蒙處分,雖陳循常辭疏,固不當供職於未下批之前,今臣必辭之地,重之以疏未承批,則不得承命,事例尤較然,此臣所以寧被違逋之誅,不敢唐突冒承者也。今於六牌之下,隨詣於九閽之外,伏見修撰鄭壽期之疏,以臣前疏所論逆修延坐之停啓,參贊姜鋧之抨擊,嫌臣議已,譏切備至,臣誠訝惑,繼之以一笑也。減死還收之啓,兩司俱發,則定配之非出法意公議,已自可見,臣何事乎更爲提論也?收司之律,何等嚴重,而爭執無多,遽爾停論,此臣所以云云也。同僚亦自知其徑停之爲率爾,則固宜反省自悔之不暇,而自處有識,歸人畏㤼等語,專事譏誚,不少開諒,臣竊爲老成同僚而惜之也。大抵人或議己,我自無失,則爭論之可也,辨晣之亦可也,今同僚於同朝規切之言,不惟不能虛受,迺反攙引大臣·禁堂,欲爲自解之計,其亦勞矣。至如姜鋧事,臣待罪史局郞僚,目見鋧年老恪謹,祗勤職事,而猝遭其彈擊,私心慨惜,略有所言,毋傷乎人各有見,而今同僚,激惱於臣言,其所臚列,殆過於前,此何故也?古所謂才學識三長,夷攷今世,固未易多得,若曰,不借異代,足了一世,則斯人之於此任,亦何必多讓也?臣於鋧,本無義故,且乏情私,所言者,只是一段公心耳,今不欲說來說去,轉生葛藤也。臣於本職,旣斷冒出之勢,見今所遭,添一難進之端。況且見差祔廟時大祝,明將進參於肄儀,而本職未遞之前,尤無公服進赴之路,咫尺天陛,旣未進身,短疏血懇,更此鳴號。伏望聖慈,諒臣情地之萬分難安,將臣所帶館職,亟行鐫免,仍治臣前後違逋之罪,以彰其慢。且命選部,勿復擧擬,以全微諒,以重公法,不勝萬幸。壬寅七月入啓
掌令韓在垣疏曰,伏以,臣以關塞賤品,蓬茅冷跡,荷先朝罔極之恩,至竊臺憲之名,而涓埃未報,螻蟻未褥,窮廬齎痛,歲月如許。迺於改紀之初,首蒙收錄,今又舊趼重踏,除命隆重,夫栢府掌憲之職,何等淸選,以臣無狀,玷辱名器,一之已誤,其可再乎?臣祇奉除書,旣切感泣,又深悚蹙,殆不知所以自處也。顧今日,何等時也?誅討亂賊,振肅綱紀,其責專在臺臣,揀擇之方,不比常時,臣何敢一日仍冒,以羞當世之士?伏乞聖慈天地父母,亟命鐫遞臣臺職,以幸公私焉。臣雖魯莽,尙有秉彝,有懷陳忠,何敢自隱於君父?嗚呼,叛臣賊子,何代無之,而陰凶慘毒,寧有如向日逆徒者乎?凡治逆之法,誅其渠帥,使天常人紀,卓然大立,然後方可議咸與維新之政,而目今大憝逭免,天討抑閼,含生之類,憤鬱莫伸,如此而尙可以立人紀而議維新乎?伏乞洞燭此理,亟允合啓。至於李喜朝之奸邪,國人側目,宜被仁人之逬流,不與同中國,李翔之遺臭,言之醜也,官秩之一日仍存,亦是聖世之羞,殿下何惜於此,而竝爲靳固也?臣竊惑焉。一倂快從公議,宜不可少緩也。至於洪啓迪,戾氣所鍾,擔當悖逆之擧,以爲己責,方當危急之秋,備忘之違拒,請對之阻塞,固是人理之所不忍,院例之說,尤極無狀,而聨箚上後,重臣血疏,公然不捧,此則諉之於何樣院例也?如此而尙欲掩諱其情節,豈不痛哉?臣以爲,此皆彰明之惡,無事乎訊問,直爲勘斷,恐合於王法矣。此皆臣居常痛惋于心者,故略此附陳,惟聖明之裁處焉。壬寅九月入啓
持平成德潤疏曰,伏以,臣以空疎無所取之人,登科數月,三遷爲臺官,今之所蒙,古亦罕聞,人微恩大,萬不近似,臣誠驚隕惶蹙,靡所容措,而陳情辭疏,見阻喉司,促召庚牌,累降私次,嚴畏分義,黽勉出肅,而庸陋無識,兼以生疏,職之不稱,人之駭笑,已不可言,而私情所迫,尤有所萬萬難留之勢,不得不疾聲呼籲於天地父母,惟聖上哀而憐之。臣祖父至行,今年八十有三,方住坡州地,臣父臣義錫,亦係職事,時在漣川縣,今臣旣無叔伯,且鮮兄弟,在孫在子,一身而已。於坡於漣,侍側無人,而老人筋力,每當寒節,輒加疾病,長事呻吟,情勢牽掣,決不可久離從仕。伏願孝理之下,俯察誠懇,特許春和前,解職下鄕,俾得往來兩間,專意於保護親病之地,無任千萬懇祝之至。臣於乞免之章,不宜贅陳他說,而憂愛微忱,略效獻曝,其所言者,如有可取,勿以人廢焉。伏以天日普燭,乾斷夬揮,奸邪欺負之徒,幾盡屛跡,亂賊凶逆之輩,幾盡伏法,是宜弊政革舊,化理鼎新,而奈之何民不蒙至治之澤,愁歎之聲,不絶於蔀屋之下,流丐之徒,相連於道路之間,熙皞歡娛之象,邈然未之見耶?至於久安之策,宏遠之謨,實非如臣膚淺之見,所可率爾容議,而雖以目前之急言之,當此連年大殺,民間赤立之時,災結例頒,而漢田之租稅無減,賑政雖講,而唐民之逋負日催,則曷以慰中外拭目之望,而紓老弱塡壑之憂哉?經費是恤,則有司以之難而然耶?懲討方急,則廟堂未之暇而然耶?伏願聖上,軫如傷之念,而行不忍之政,以今年田租·軍布之除減事,及年久還穀·軍布未收者,竝蕩滌事,議于廟堂,數之多少,事之緩急,使之斟酌商量,誕降德音,俾蒙實惠,則其於救焚拯溺之策,損上益下之道,豈不庶幾?至於畿甸根本之地,尤宜軫恤。伏望聖上,益加三思。壬寅十一月入啓
左副承旨金東弼疏曰,伏以,臣妄陳蕘說,略效愚衷,而一言出口,衆怒如火,兩司諸臣,或疏或避,譏嘲轢辱,四面而至,此固臣不識時勢之罪也。噫,國家自更化〈以〉來,凶穢廓淸,群彦彙進,而不幸朝紳之間,論議乖張,摶擊肆行,寅協無期,究厥所以,職由於金一鏡一人耳。區區憂慨,實在於此,臣疏所論,雖甚粗率,其意則蓋欲譴斥一鏡,許其自新,調劑士流,整頓敗局,以遏其橫潰之勢,而不惟無益,反磯其波,自取其無限狼狽,豈咎人哉?今臣於諸臺之斥,非不知逐條明辨,而衆怒方甚,必不相諒,非但臣之眇然一身,不能抵敵於左右拳踢之下,亦恐朝著之上,駭機層激,終無帖息之日,在臣私計,不如退伏田廬,杜門咋舌,守古人無辨之戒,而其是非得失,則付之後世之公論而已。臣之迷滯之見,自矢皦然,故於新除之下,不敢爲承命之計,坐違天牌,而聖度寬大,又靳例罷,臣誠惶恐,無所逃罪。玆不得不略暴情實於黈纊之下,伏乞天地父母,俯諒情勢,亟命鐫削臣職,以謝臺議,不勝幸甚。壬寅十一月入啓
大司憲李世最疏曰,伏以,臣猥以無似,濫蒙洪造,致位宰列,忝長風憲,揣量才分,決難堪承,孤負職責,愧懼冞深。且於諫院請推史局堂上之啓,尤有所踧踖不自安者,而又自數日來,感觸風寒,宿恙添劇,委席叫苦,差復未易,以此以彼,斷無供職之望。伏乞聖明,亟賜鐫遞,以安微分,以便調息,千萬幸甚。臣於乞免之章,不宜贅陳他說,而竊觀近事,不勝憂慨,略貢愚忱,以冀聖明之裁察焉。噫,今番逆獄,實前古簡冊之所未有者,其所以主張謀逆者,不越乎時任原任之大臣,而羽翼殆半於卿士大夫,爪牙亦布於閭巷賤隷,情節之陰凶,事端之難覈,自有鞫獄以來,亦所罕覯。是以按治之際,或不免讞奏之煩複,施措之間,誠亦有輕重之失序,臺臣之疏論其失,蓋亦自附於事關廊廟,宰相待罪之意,而第其遣辭之間,大欠稱停,蓋大臣之自初按獄,勤勞已著,畢竟句當,匪藉他手,則緩急二字,固無可論,判金吾之按事,亦旣累月矣。一二餘囚,見方施刑,收殺匪遠,實無難斷之事,可避之端,而過疑於本情之外,直欲驅之於治逆緩忽之科,可謂太不相恕矣。目今領相在告,右揆獨賢,廟堂機務,專靠於一二鞅掌之臣,而臺疏一出,相繼逬出,朝象泮渙,殆若遇風而失柁,言念國事,寧不寒心?伏願聖上,更加優禮於大臣,竝爲敦勉於重臣,勗以鞠躬盡瘁之義,則以大臣平日體國之誠,豈不幡然改圖,以副我聖上虛佇之意,而重臣亦何敢不仰體聖眷,俯念分義,不爲之趨承也哉?金一鏡之粗疏好勝,自是短處,儕友間,固以此病之,其貽書宰臣,妄意唆嗾一款,蓋亦從粗疏中出來。夫名擬文衡之望,全昧遠嫌之道,瓜田納履之跡,亦何得辭其責乎?第此是私書,而至謄於章牘,亦非忠厚之道,諫長之就事論列,固無不可,而至於歷擧平生,演出別般說話,一筆句斷,有若巨奸大慝,構亂國家者然,臣竊慨然。一鏡少負文望,連登魁科,見任提學,則文衡薦望,固非異事,而竝與其文翰而毁之,居備局,則剖決如流,案牘無滯,在師垣,則軍情胥悅,府庫充牣,皆以爲近古所罕有,而竝與其幹局而詆之,至加以貪黷鴟張,不饜可慮等題目,事甚抑勒,語多危怖,何其言之不擇如是也?噫,前冬之事,尙忍言哉?方其群凶醞逆,主勢孤危,更無一分餘地,凡有血氣者,孰不扼腕憤痛,而人皆畏縮,不敢出頭角,獨一鏡糾率同志,奮然抗疏,極言竭論,以樹其扶天擎日之功,當時一鏡之意,蓋欲灑一腔丹血,與國家同亡而已,豈能逆料其得有今日哉?況四凶通天之罪,其所謂國人皆曰可殺,雖以聖上之威斷,亦不忍遽加之法,而一鏡出而唱義於朝紳,入而抗論於前席,卒使王法得行,此亦可謂春秋沐浴之義者也。幸而宗社再奠,朝著淸明,凡我廷僚,政宜協心共貞,以應和泰,而情志乖阻,遂成疑隙,轉至於擊去而後已,此何事也?若其士流二字,尤是大段失言,夫以同舟遇風波之人,或奬詡其樹立,或上下其論議,庶幾爲共做國事之圖矣。一朝擯斥,殆若路人,反欲以士流自居,同異之分,自我作俑,而莫之恤焉。辛甘調劑,固未嘗相望,而推助波瀾,亦豈曾所料也?設使一鏡,些少病痛,不可以毛髮之疵爲一身之累,而今乃辭語之間,一有不當,隨而媒孼其短,欲以薄過微眚,盡掩其卓然之所樹立,竊爲諫長不取也。昔法正頗修恩怨,或謂諸葛亮,宜稍抑之,亮曰,孝直輔翼主公,令翻然翺翔,今奈何禁止,使不得少行其意耶?今一鏡未有法正之矯橫,論其輔翼之功,則視法正尤大,而譴罷之論,甚於稍抑,殊非諸葛亮和平之意也。臣恐此論遂行,必爲四凶遺黨所笑也。前佐郞尹淳,以名父之子,文翰才華,見推儕流,要亦一代名流也。至若前冬以後事,則臣固在外,未能詳知,而亦不過情志阻隔,過加疑怒之致,湊合千古之惡行,構成罔赦之罪名,至加以削版之律,不料淸朝臺閣之上,有此傾陷之風也。噫,今日國事,可謂罔涯,廊廟悉空,事務多滯,論議乖張,疑阻轉甚,天討未訖於凶逆,戈戟先尋於同室,民憂國計,置之相忘之域,若此不已,不思所以消融保合,同寅共濟之義,則未知國事將稅駕於何地也。臣見識不足以明事理,言議不足以鎭浮囂,而一端憂愛之忱,有不能自已者,敢此臚陳,伏願聖上,勿以人廢言,而留神省納焉。壬寅十一月入啓傳曰,此疏已經處分矣。還出給。
上在昌德宮。停常參·經筵。
呂必容啓曰,大司憲金一鏡,執義李眞淳未肅拜,牌不進,掌令鄭啓章,館所監試官進,徐宗廈,武一所監試官進,持平金始燁,武二所監試官進,尹東洙在外,今日以監察茶時之意,敢啓。傳曰,知道。
藥房副提調臣李世最啓曰,伏未審夜來,聖體,若何,大妃殿氣候,亦復何如?今日是入診日次,臣率諸醫入侍,詳察聖候,宜當,不任區區之慮,敢來問安,竝此仰稟。答曰,知道。無事,慈殿氣候安寧矣,勿爲入診。
呂必容啓曰,卽者禁府都事來言,今日當爲鞫坐,而領議政趙泰耉,出往江外,右議政崔錫恒,難安情勢,與前無異,勢難參鞫,不得開坐云矣。敢啓。傳曰,知道。
朴熙晉,以弘文館言啓曰,本館上下番見存八員內,校理朴涏·柳弼垣,昨日違牌坐罷,副校理吳命新方入試所,修撰李世德·宋眞明,副修撰李明誼俱在外,副校理李顯章,旣有實病,不得請牌,臣弼夢獨爲入直,而下番之累日闕直,事體未安。令政院稟旨變通,差出闕員,仍卽牌招察任,何如?傳曰,允。
又以侍講院言啓曰,本院上番六員內,輔德·兼弼善·兼文學,俱未差,兼輔德李世德在外,文學宋寅明,方入試所,他無推移之員,不得已以下番,連日姑陞,事甚未安。弼善柳萬重,纔已入來云,卽爲牌招入直,何如?傳曰,允。
又啓曰,因弘文館草記,下番連日闕直,事體未安,令本院稟旨,變通差出,仍卽牌招事,允下矣。今日停朝市相値,而在前如此之時,亦有開政之例,吏曹判書柳鳳輝,因備局草記,才已出牌,參議李眞儒,卽爲牌招開政乎?敢稟。傳曰,依爲之。
呂必容,以備邊司言啓曰,今日賓廳次對,有稟定之事,來詣矣。本司堂上中判尹尹就商外,無一人來會者,事之未安,莫此爲甚。除身有實病在外公故人員外,行司直沈檀·金演,工曹判書趙泰億,吏曹判書柳鳳輝,竝卽牌招,以爲備員入侍之地,何如?傳曰,允。
又啓曰,今日賓廳次對時,兩司當爲入侍,而或在外,或入文武試所,大司憲金一鏡,執義李眞淳,司諫鄭壽期俱未肅拜,無一行公之員。除公故在外外,未肅拜人員,竝卽牌招,以爲推移入侍之地,何如?傳曰,允。
傳于呂必容曰,大臣·備局堂上引見。
呂必容,以武二所差備官,以試官意啓曰,試官行副司直李森,猝得癨亂,症情非常,不可强令參試,令政院斯速變通,以爲及時進參之地,何如?傳曰,允。
又啓曰,因武二所草記,試官李森,猝得癨亂,症情非常,不可强令參試,令本院斯速變通事,允下矣。元單子中改付標以入之意,敢啓。傳曰,知道。
朴熙晉啓曰,今日開政事,命下,而吏曹判書柳鳳輝,纔已違牌,參議李眞儒,以大臣筵奏遞職,不得開政,判書柳鳳輝,更爲牌招,何如?傳曰,允。
又以禮曹言啓曰,純陵陵上失火,自上變服,避正殿,減膳,撤樂三日而止事,已爲磨鍊啓下矣。來二十六日還御正殿,進吉服,復常膳,復樂等事,知委擧行,何如?傳曰,允。
以執義李眞淳,司諫鄭壽期牌不進罷職傳旨,傳于朴熙晉曰,推考傳旨捧入。
假注書權顈書啓,臣承命馳往于果川紫霞洞議政府領議政趙泰耉所住處,傳授命召,則以爲臣昨陳危悚之血懇,冀蒙憐察,庶幾得允所請,而未及承批,命召傳授之史官,又此辱臨,此豈屛伏俟譴之臣,所可得者?惶蹙罔措,欲死欲地,今臣情地,決無冒受之理,前後書啓,畢暴無餘,今又不敢祗受,違命之罪,拱手而俟,此外更無所達云矣。敢啓。傳曰,知道。
朴熙晉啓曰,卽者領議政趙泰耉所授命召,又使錄事還納,何以爲之?敢稟。傳曰,遣史官傳授,別遣承旨敦諭。
又啓,吏曹判書柳鳳輝牌招事,命下,而日勢已暮,待明朝出牌之意,敢啓。傳曰,知道。
癸卯二月二十五日巳時,上御熙政堂。大臣·備局堂上引見時,右議政崔錫恒,判尹尹就商,副提學朴弼夢,左承旨吳命恒,假注書鄭熙揆·金浩,記注官張斗周·朴㻐入侍,判義禁沈檀,追後入侍。崔錫恒進伏曰,春序過半,餘寒尙惻,聖體,若何?上曰,無事。大妃殿氣候,若何?上曰,安寧矣。中宮殿氣候,亦若何?上曰,一樣矣。世弟宮嬪宮,亦一樣安寧乎?上曰,無事。又啓曰,臣得見咸鏡監司韓世良狀啓,純陵失火,今日禮曹堂上,以奉審事出去,此或守護軍等,疾惡參奉,有此作變之事,而今番失火,自外延及云,未知緣何而然,而此實近古所無之事,不勝驚愕矣。吳命恒進伏曰,備局堂上沈檀,承牌來到閤門外,追後入侍之意,敢啓。上曰,知道。假注書金浩,趨出閤門外,引沈檀入來。錫恒曰,朝廷之上,體統爲重,體統一壞,則庶事叢脞,而國不爲國,其所關係,爲如何哉?日昨吏曹參議請對定奪,金東弼則不待長官之出仕,單付外邑,柳壽垣則方在罷職中,而請敍單付,其本倅則遞付京職,朴徵賓則曾已補外,而以其程途之太遠,單付近邑,此實前所未有之事也。大凡補外之規,隨其外窠,擬望受點,若非自上特命補外,則曾無作窠單付之例。況金東弼則前判書李肇,與參議李明彦,意見參差,終至罷政,此事時未出場,姑待新判書行公後,相議處之,尙未爲晩。朴徵賓則待其赴任後,徐圖內遷,何所不可,而創出新規,移付近邑。至於柳壽垣,所坐尤重,其欲出補,固出於裁抑之意,其言誠是,其意亦好,而請敍單付,果於自用,有欠謹愼之道矣。曾在癸亥年間,故相臣金錫胄,請黜三學士,而指窠遠補,至今公議,莫不駭歎,此雖與今番事,條款各異,豈意今日,眞儒以佐貳之官,反效此習耶?今若仍存,而無糾警之擧,則便成謬例,必將啓日後無窮之弊,且朝廷體統,因此大壞。朴徵賓仍任利城,金東弼吏判出仕後,必有區處之道,前光州牧使李世瑾,亦爲仍任。至於柳壽垣,不思寅協之道,惹起不靖之端,平地之上,風波猝起,一室之內,戈戟相尋,使朝無完人,位著殆空,如賓廳次對,本司坐起,將無進參之員,如此而其何以爲國乎?此等浮薄喜事之人,若不痛加裁抑,則其流之弊,將至於朝著潰決,莫可收拾之境,姑先罷職,前禮安縣監朴聖輯仍任。吏曹參議李眞儒,欲爲裁抑,大意雖好,不顧專輒之嫌,作此無前之擧,不可無規警之道,遞其本職,以懲其輕銳之失,何如?上曰,依爲之。又所啓,仍竊伏念,天佑宗祊,聖斷爀然,黜退凶邪,登進善類,正宜大小臣僚,同心戮力,仰體聖意,共做國事,而年少之輩,自相携貳,已成分岐之漸,若不拔本塞源,嚴加隄防,則將至於滔天燎原,危亡之禍,可立而待。自今以後,如有乖激喜事之輩,壞亂朝廷之擧,則毋論彼此,竝施重罰,斷不饒貸而後,朝論可以叶和,世道可以維持,區區所懷敢達。上曰,唯。又啓曰,領相出仕,未及一月,遽遭人言之罔極,逬出郊外,今日國事,無復可爲,臣以卽速召還之意,有所箚論。伏承聖批,有箚辭儘有意見,盍爲留心之敎,而已過累日,尙無敦召之擧,此莫非臣誠意淺薄,不能孚格之致,而獨不念領相爲國盡節,竭心圖報之誠,而任其去就,恬不爲意耶?臣伏見先朝倚重大臣,遭人言去國,則或遣承旨,或遣重臣,盡其誠禮,必致乃已。其時大臣所遭雖重,未嘗不感激恩數,承命上來,出而行公,此豈非殿下之所當取則者乎?矧今艱虞溢目,餓殍載路,朝象泮渙,止泊無期,國勢之危急,已過百尺竿頭。又於此時,元輔遜荒,萬事瓦解,若不明降敎旨,至誠召還,則目今國事,無復着手處矣。如臣無似,久叨匪據,循例酬應,亦不能當理,心常愧懼,第增惶悚。幸賴領相,身患稍蘇,出而供務,臣雖不肖,未免伴食之譏,猶可同心協力,夾輔共貞,而一自出城之後,臣獨當重任,已潰之朝論,誰與調娛,難處之事端,誰與相確,觸事憒憒,茫無所措。惟願聖明,益篤誠禮,或降御札,或遣重臣,待以殊禮,期於召還,千萬幸甚。上曰,當留意矣。又啓曰,吏曹判書柳鳳輝,識見明透,持論公平,若久任銓衡,則必能調劑辛甘,鎭靖朝論,雖有脚病,猶可肅謝。且大政遷就,尤涉可慮,期於勉出,使之行公,而兵判旣已省墓,別爲下諭,催促還朝,以爲速完大政之地,何如?上曰,依爲之。竝出擧條又啓曰,今日乃是賓廳日次,而無一人入來,此皆緣柳壽垣疏論備局一事也。雖諸堂,逐日開坐,固無大段措爲,而回啓等事,多有緊重,採取物情,亦不可廢,而人皆引嫌不出,小臣獨當機務,罔知所措矣。沈檀曰,小臣猥忝備堂,實無一分堪當之勢。柳壽恒疏中,又有所言,固不敢承牌,而此疏,非人人所可引嫌,故臣强疾入來矣。今者大臣所達,專斥臺言,臣實未曉也,自古言官,雖或侵斥大臣,必也優容者,蓋慮言路之或沮也。壽垣之疏,雖曰過當,今若專事摧抑,則大臣之心,亦安得便安乎?臣意則特爲優容,一以安大臣之心,一以開來言之路,宜矣。錫恒曰,今聞此言,心竊瞿然矣。第事有是非,雖臺閣之言,其言是則當嘉納,其言非則亦當不從。若以臺閣之言,不問是非,竝加優容,則亦非人主聽納之道。且臺臣所言,雖未當理,不至大段,則勿用而已,不必論責,而如或事係重大,貽害國家,則安得不嚴辭痛斥,以懲其乖激喜事之習乎?上無發落。朴弼夢進伏曰,小臣有所懷,敢達。大臣陳白,實出於調劑鎭靖之意也。李眞儒之作窠單付,前例所無,則大臣之請加責罰,誠爲得宜,而大抵今番補外,無論彼此,竝施斥補,出於兩解之意,則此雖與自上特補有異,而蓋採一時之公議矣。大臣雖以不待長席,擅自出補爲言,而當初具命奎·朴徵賓補外之時,亦無長席同議之事,則今於金東弼之補外,何必待長席之出耶?向有當窠,而因起鬧罷政,終未出補,故眞儒之作窠單付,蓋不得已也。徵賓之啓,雖曰惹起不靖之端,與東弼之疏,無甚輕重,然其間是非得失,亦自有可論者,若欲顯言之,則易歸於推助之科,臣不欲煩達。至於利城,則臣嘗往來北路時,備諳者也,地甚荒遠,匪人所居。且徵賓家有七十老母,不得將往,其情勢豈不愍然乎?眞儒之移補他邑,雖非善爲之事,而東弼則留之不遣,徵賓則仍爲遠斥,臣姑未知前頭處置之如何,而卽今所見,則恐有落偏之歎矣。錫恒曰,臣意,亦非以金東弼之疏全無所失,只論作窠單付之爲不當而已。朴徵賓之差除利城,雖曰太遠,移付近邑,此何規例?且東弼,則旣施罷職不敍之罰,與徵賓事,不無差別,而此則姑置勿論,臣之所達,專出於尊體統,愼格例之意也。眞儒少有時望,方當柄用,而臨事之際,輕率如此,今若不加規警,任其所爲,則不但有損於體統,亦將無益於其身,今日論責之言,未必不爲玉成之資也。弼夢曰,近來臺閣之或疏或啓,固不可謂鑿鑿中款,而至於金東弼之疏,非等閑相規,旨意非常,伊時臺官啓罷後,銓曹又欲黜補,公議所在,於此亦可見矣。未知前頭,將補何處,以服物情,而徵賓則仍斥於絶塞荒遠之地,東弼則姑爲留置,今日處置,豈不有嫌於聖世平均之政耶?大臣雖以格例所無陳達,而當初兩臺斥補之時,佐貳亦旣獨主,則眞儒之斥補東弼,似無不可矣。上無發落。尹就商進曰,端川府創設獨鎭之後,新增軍兵,所持鳥銃,至於六百餘柄,而本府難於自備,故向時報備局,分定於三軍門及咸鏡南北道,三百柄則已得於本道有裕邑,而三營分定三百柄,則皆不許送,獨訓局只送卄柄云。三營鳥銃,儲餘無多,不得派及,其勢固然,而軍器寺,以國家武庫,方物鳥銃,年年造置,以備新設鎭堡分送之資,而今此端川之作爲獨鎭,蓋爲嶺隘防守之計,軍額徒增,器械未備,事極疏虞,本寺鳥銃三百柄下送,何如?上曰,依爲之。又啓曰,臣於兼帶武庫之事,有所懷敢達矣。近來文武科設場時,大小進排之物,操縱索賂者,已成痼弊,前後朝家之申飭,非不嚴明,而日昨庭試武科初試一所入門官等,藉其試所,敢生私用之計,推捉本寺下吏,勒令進排礪石,故下吏不敢抗拒,依其言進排,則稱以礪品之不好,累次點退,本寺書員及庫子,至有移刑曹推治之擧。本寺旣是武庫牙門,入門官,不過訓鍊院參軍奉事輩,則本寺下吏,雖有過失,固宜報兵曹處置,有非渠輩所可擅治者,而況武臣,異於文臣,不過收捧擧子單子而已,元無礪石需入之事,則今此科外勒徵,擅治下吏,前所未有之事,紀綱所關,誠極駭然。此而置之,將無以懲奸濫而杜後弊,武一所當該入門官及該吏,令攸司囚禁科罪,何如?上曰,依爲之。出擧條又啓曰,向者以別破陣事,有所陳達矣。御前別破陣,與騎步兵,無甚輕重,而各邑守令,全不動念,所謂身布,不爲一一捧送,事極未安。頃日請詢大臣,以解由拘礙事,仰達,小臣以依允聞之矣。史官以無發落書出,故不入於擧行條中,臣敢此更達。命恒曰,各邑守令之解由拘礙,不一其端,今若又拘於別破陣,則外方守令,實無措手之路矣。就商曰,御前別破陣,不入於解由拘礙中,則身布將不得食,豈不難處乎?此不可以小臣獨見斷定,下詢于大臣而處之,何如?上無發落。沈檀曰,別破陣,又拘於解由,而凶歲守令,唯以畢捧爲事,則孑遺民生,將難支堪,承旨所達是矣。俄者訓將所達礪石事,臣竊爲之慨然也。入門官等,皆是訓鍊院所屬,雖有作弊之事,大將一分付,足以懲畏,如許微瑣之事,豈足煩達於榻前乎?命恒曰,沈檀所達,雖出於細事,不足煩上聽之意,而事有不然者矣。臣待罪嶺藩時,詳知其爲弊矣。礪石出於延日·居昌地,而當初則易於採取,年年掘出,近作深坑,每當掘取之時,調發屢千民丁,先爲汲水後,始得採石,礪石近處所居民人,殆不能支堪,臣以此曾爲狀聞矣。如此事,雖涉微碎,其爲弊也實大,陶侃之竹頭木屑,古人有稱,則軍寺之節用礪石,固合事理矣。臣取考前例,本寺之發關定數,初不過三十塊,而其後次次增加,至于六十塊之多,臣以依前例採納事,往復本寺,定以三十塊,雖曰微事,所關不細,其在爲民之道,節用宜矣。就商曰,此是用後還下之物,而若至點退,則下吏輩,不得已厚用人情,故如是矣。檀曰,人情之弊,不但此等事爲然,臣屢經京兆佐貳之官,亦忝首堂,備悉民怨矣。不但外方之民,不能支堪,都下亦然,坊部民戶,若是三百戶,則應役之民,未滿百戶,蓋小小坊民,賦役繁多,殆不自保,圖入扈衛等廳,以爲頉役之地,其餘應役之流,皆是至殘之民,以是怨聲載路,殿下若以微服,聽謠康衢,則民間疾苦,或可俯燭矣。戶籍單子,點退無算,一張所捧,輒有情債,其弊極矣。本府戶房書吏,將近三十,此足以捧單謄書,而別出四十餘名,十朔給料,以責書役,如此之流,徒費國料,厚索民賂,此若除去,則可爲蠲弊之一端也。就商曰,沈檀之言至矣。臣立朝三十餘年,出入京兆,亦非止一二,則民間疾苦,豈不知之耶?扈衛廳軍官額數頗廣,禁吏不敢下手,以是圖入者甚多,守禦廳·摠戎廳砲手,不過四五十,鄕軍三日立番,輒給價京軍而替立,京軍以此爲得食之資,卽今則皆是京軍,而不過坐更而已。如此而爲弊尤甚,分付廟堂,別樣申飭,似好矣。戶單書役,不過一二月間可畢,而其中士大夫,不從蕫官之分付,或稱下鄕,或稱有故,不卽書給單子,故戶吏之一年食料,蓋以此也。曾前則本府書吏,其數夥然,近年以來,連値凶荒,徵債路塞,自退者相繼,卽今額數,不過六十,其中四十餘人,則以各房訟案推閱及摘奸等事,奔走不暇,其餘則以三堂四郞之陪吏及使喚,每患不足,詞訟衙門,將不成樣,戶籍吏之別出者,實不得已也。此非近來所創,自古然矣。檀曰,戶房書吏,其數多矣。足以捧單,足以書役,而別出四十餘名,一年給料,豈非不緊之甚者乎?臣意則變通除減,似爲蠲弊之道矣。上無發落。弼夢又啓曰,小臣俄者,略陳金東弼疏語之乖謬,而金一鏡因此陳疏,已至許久,而尙未有處分,一味蹙伏,不得行公,職是而軍務多滯,臺職亦曠。向日筵中,亦有所達云,而批旨至今不下,臣未知聖意攸在,而趁速賜批,開釋勉出,然後軍國大小事務,可免積滯矣。一鏡之立朝始終,聖上亦嘗洞燭之矣。一鏡於注措間事,固不可謂盡善,而捐軀報國之誠,乃其所蓄也。金東弼之疏,非就事論事之比,旨意極爲非常,不但當之者惶蹙靡容,公議亦皆非之,速賜批旨,期於勉出,則非獨爲一鏡之地也,其於軍國之事,實爲多幸矣。崔錫恒曰,金一鏡不但將任,本職之外,方帶備局有司堂上·弘文提學·實錄堂上,無非緊重。頃日筵中,領相以斯速下批,使之行公之意,陳達,臣亦繼陳此意,尙無處分,雖累次請牌,未及開釋之前,何可出仕乎?今若下批開釋,俾卽行公,則似無重務積滯之弊矣。命恒曰,實錄廳汗靑無期,而金一鏡許久引入,不爲行公,臣亦前旣屢達,而身帶重務之人,不可一向曠職,下批開釋,速爲勉出,似宜矣。上無發落。檀曰,金一鏡事,玉堂及大臣,縷縷仰陳,其言誠是矣。左參贊姜鋧,卽先朝禮遇之臣也。臣疏措語,無甚緊關,而因批旨之不下,一向蹙伏,所帶廚司提擧及都摠管,不得行公,臣意則一體降批,以安老臣之心,恐合於眷遇之道矣。上無發落。命恒曰,小臣頃日持公事入侍時,因嶺伯狀啓,附陳疏批卽下之請矣。其後疏章屢十丈,連次下批,下情多幸,國事多幸。昨日疏批,皆以已經處分爲敎,而一倂還給,臣與同僚相議,姑未出朝報,臣朝者仕進,披閱諸疏,則其中或有身故者,或有移職者。如此之流,固宜還給,而至若重臣三司論事之疏,事體有異,外方聽聞,殊爲不好。且事多已經,擧有未及之歎,此則聖上之所宜留念處也。此後疏章,這這留念,趁卽下批,諸疏中未及一番禀處者,勢將區別,仰達矣。上曰,依爲之。又啓曰,平安監司李眞儉,以中和府凋弊,難辦夫馬之故,狀請道內守令陞授,啓下該曹,此乃無前之事也。銓官有親嫌,雖不請推,而不爲回啓,以在京人差出矣。李眞儉則推考警責爲宜,邑弊則不可不念,中和府使呂渭良,給馬催促發送,何如?上曰,依爲之。出擧條又啓曰,鐵山曠官旣久,非但民事可慮,邊地守令,不可一向虛曠,新府使南泰績,雖未及署經,旣入於別薦,除署經,數日內給馬發送,似合事宜,故敢達。上曰,依爲之。出定奪
上在昌德宮。停常參·經筵。
下直。鐵原府使南益華。
呂必容啓曰,大司憲金一鏡未肅拜,執義李眞淳未肅拜呈辭,掌令鄭啓章館所監試官進,徐宗廈武一所監試官進,持平金始燁武二所監試官進,尹東洙在外,今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又啓曰,卽者禁府都事來言,今日當爲鞫坐,而領議政趙泰耉,出往江外,右議政崔錫恒,難安情勢,與前無異,勢難參鞫,不得開坐云矣。敢啓。傳曰,知道。
李世最,以戶曹言啓曰,各道年終錢穀會計,翌年二月二十五日受出,晦日內修正以入,乃是規例,故二月二十日前磨勘上送事,行移各道矣。他道會案,旣已上來,而平安·黃海道會案,限內不爲上送,事甚可駭。兩道監司及都會官守令,竝爲推考,御覽會計會案齊到後,修正以入之意,敢啓。傳曰,知道。
又以戶曹言啓曰,在外大臣處,月廩題給事,曾有定奪矣。領議政趙泰耉,時在果川地,月廩依前例擧行之意,分付本道,何如?傳曰,依爲之。
朴熙晉啓曰,吏曹判書柳鳳輝,疏批已下,更爲牌招開政,何如?傳曰,允。
以黃海監司狀啓,豐川府居砲保安萬胄等五名渰死事。傳于洪重禹曰,渰死人等,令本道恤典擧行。
呂必容,以義禁府言啓曰,鞫廳徑斃罪人舜澤緣坐族屬,令漢城府,使之査出矣。卽見該府査報,則應坐之類,只有四人,故依律文緣坐定配所以入之意,敢啓。傳曰,知道。
又以義禁府言啓曰,以咸鏡監司狀啓刑曹貼目,前中軍姜碩望·許樑等,移本府處置事,允下矣。許樑今方待命,卽爲拿囚,而姜碩望旣已身故云,勿論之意,敢啓。傳曰,知道。
又以御營廳言啓曰,今此下番馬步軍兵別破陣及去正月朔退試別破陣試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以御營廳言啓曰,本廳來五月六月當海西七番八番,別馬隊,逐朔立番次,趁期調送事,本道監兵使處,依前知會之意,敢啓。傳曰,知道。
又以御營廳言啓曰,本廳屬海西五番別馬隊五十七名,標下軍一名,已爲逢點整齊矣。來三月初一日,與東營入直四番別馬隊替代後,舊軍放送之意,敢啓。傳曰,知道。
又以御營廳言啓曰,本廳屬中部左司全羅右道五哨軍兵六百七十名內,金溝軍一名,未及點考之前,得病物故。莫重上番,不可空伍,其代以壯健保人,陞戶上送,以爲追立事,行關本縣,而六百六十九名,已爲逢點矣。來三月初一日,與前司軍兵替代後,舊軍放送之意,敢啓。傳曰,知道。
又以御營廳言啓曰,本廳來五六月兩朔應立中部中司屬全羅右道二哨,忠淸右道三哨,合五哨軍兵,四月二十五日,京中逢點。五月初一日,與左司軍兵,當爲替代立番,趁期調送事,兩道監·兵使處,依前知會之意,敢啓。傳曰,知道。
又以禁衛營言啓曰,五番別驍衛五十五名,步兵標下一名,已爲點閱整齊,來三月初一日,與本營入直別驍衛,依例替代後,舊軍放送之意,敢啓。傳曰,知道。
假注書金浩書啓,臣承命馳往于果川紫霞洞領議政趙泰耉所住處,傳授命召,則以爲昨於命召還納,稟啓。又下遣史官傳授,別遣承旨敦諭之命,此非在外俟罪之臣,所敢得者,承此優異之渥恩,尤不勝惶惕罔措,不知死所。臣之不敢復進,已悉於前後書啓及日昨血籲之疏,愚迷之性,終無轉動之勢,只自席藁鄕閭,以俟嚴誅之加云矣。敢啓。傳曰,知道。
朴熙晉啓曰,吏曹判書柳鳳輝,又爲違牌,不但日已迫暮,一日三牌,有傷事體。何以爲之?敢稟。傳曰,明日牌招。
洪重禹啓曰,卽者領議政趙泰耉所授命召,又使錄事還納。何以爲之?敢稟。傳曰,更令史官傳授。
又以兵曹言啓曰,今二月二十六日,校生李廷芳稱名人,自曜金門入來,差備門外擊錚,極爲駭愕。令攸司囚禁治罪,同門守門將金弘甲,常時不能禁斷雜人,以致闌入,亦難免其責,推考,何如?傳曰,允。
又以戶曹言啓曰,卽接內需司啓下牒呈,則玉山府大嬪房墓所石物排置時及卒東平尉小方床造給時,各樣價本與工匠等料布分給次,木二十同,錢文二百貫輸送事,判下矣。所當依數輸送,而本曹纔經兩勅,經用蕩竭,新捧未到,凡百需用,不成貌樣之中,數多木錢,實無拮据之路,元數中折半上下輪送,何如?傳曰,依允。錢文則依前判下,施行。
又以刑曹言啓曰,卽因咸鏡監司韓世良狀啓及禮曹粘目,純陵失火參奉與守護軍等論罪一款,令攸司稟處事,允下矣。所當卽爲覆啓,而判書吳命峻,奉命在外,參議未差,莫重議讞之事,次官不可獨爲稟啓,姑不得擧行之意,敢啓。傳曰,知道。
吏曹判書柳鳳輝疏曰,伏以臣,猥將血懇,仰瀆嚴聽,批旨溫諄,不賜開許,臣誠感激,繼以悶蹙,不知所以自措也。顧念臣至庸極陋,百無一能,受恩兩朝,致位八座,從前踐履,夫孰非越分踰涯,而有命輒承,有召必趨,未嘗敢爲虛辭飾讓之計者,亦豈專出於貪榮戀寵之意哉?只欲以是,爲一分報效之圖。不幸年來,痼疾纏身,胸脅牽痛,無常作歇,脚部拘攣,不得轉動,特一床簀間未冷之屍耳。臣於昨年,蓋嘗數次入謝恩除,而其匍匐顚頓之狀,實有駭人瞻視者,卽今癃廢,視前有加,人扶拜跪,亦難自遂,此實同朝之所共見聞,而廟堂不以實病相恕,喉司唯以請牌爲務,下以虧臣分,上以損國體,而莫之顧恤,抑何事也?若其所帶職名之萬不近似,固臣自量之已審,而受任克讓,古今人所通行者,故如臣肝膈之辭,同歸此例,臣尤不任其抑塞之至。臣之自頂至踵,無非造化中物,而生前酬答,已矣無階,死後結草,是所自期,中夜撫躬,唯有悲悼。區區志願,只在於瞻依京輦,長爲祝聖之人,而軍銜受廩,以卒餘生而已。臣於前後召命之下,病不進者雖多,亦非一事荐違,而今則開政有命,僚席又虛,坐犯違慢,將未知其至於幾次。臣於此,求死不得,復此哀籲。伏乞聖慈天地父母,俯賜諒察,亟命鐫遞臣職名,仍治臣罪犯,俾重任毋曠,私分粗安,不勝萬幸云云。答曰,省疏具悉。八座之列,非卿莫可,都政遷就,亦甚可慮,卿其勿辭,從速行公。
午時,上御熙政堂。諸承旨持公事入侍時,入侍都承旨李世最,右承旨朴熙晉,假注書權顈,記注官張斗周·朴㻐。諸臣進伏訖。李世最拜曰,都提調有故,久未入診,此時聖體,若何?上曰,無事矣。又拜曰,前劑入防風通聖丸,連爲進御乎?上曰,進御矣。世最仍伏讀開城留守柳重茂狀啓,呈狀通官人高緯長,令攸司照法稟處事。踏啓字。又讀全羅監司黃爾章狀啓,本道都事,不待大政,急速差出,催促下送事。踏啓字。又讀漢城府單子,中部金貴石家失火事。踏啓字。又讀捕廳單子,中部金貴石家失火事。踏啓字。又讀旌義縣人肖一幅等上言,備邊司回啓,敗船之物蕩減事。踏啓字。又讀以黃海監司李眞望狀啓,備邊司回啓,馬乙屎仍配事。踏啓字。又讀備邊司回啓,以平安監司李眞儉狀啓,吳再達等仍配事。踏啓字。又以前掌令李景悅疏進曰,左承旨吳命恒,頃以諸臣疏章批下之中,或有更當稟處之意,陳達,而未及稟處矣。此是前掌令李景悅之疏,而有陳戒之言,且有請令廟堂商確,稟處之事,而只以已經處分爲批,故敢此持入或及今下批,或從後賜答,何如?上曰,入之。熙晉進讀京畿監司李正臣狀啓,砥平鄕校移建事。踏啓字。又讀咸鏡監司韓世良狀啓,各邑還上收捧後抽栍反庫,姑爲安敍事。踏啓字。又讀以平安監司李眞儉狀啓,備邊司回啓,前日劃得尤甚之次邑耗穀,或賑飢民,或補勅需事,量其緩急,取用龜城·雲山兩邑收稅米太事,係是惟正之供,有難輕議,成川·江界銀蔘稅,捧留泉流庫事,決難許施,而慈山金穴設店事,當初防塞,意有所在,不可更令採取。道內銀鉛脈處,隨聞採取事,似無所妨,各司奴婢身貢,特爲減捧。且自本營上納事,不待許施,京各司求請停罷事,今姑置之。兵營將官給科事,決難開路,旗牌官仕滿者,依他道例施行,別薦人及別武士調用事,分付各該司事。踏啓字。又讀以全羅監司黃爾章狀啓,備邊司回啓,趙仁善等仍配,鄭奉祥等放送事。踏啓字。又讀以咸鏡監司狀啓,備邊司回啓,吳再賢等仍配事。踏啓字。又讀義禁府啓辭,徑斃罪人舜澤族屬,依律文緣坐事。上曰,知道。又讀戶曹啓辭,平安·黃海兩道年終錢穀會案,限內不爲上送,兩道監司推考事。上曰,知道。又讀戶曹啓辭,領議政趙泰耉處,月廩依前例擧行事。上曰,依爲之。又讀義禁府啓目,舜澤緣坐罪人,依例令府羅將押送事。踏啓字。讀公事訖。世最曰,臣有仰達事矣。右副承旨權以鎭,情勢難安,纔已陳疏入啓。左承旨吳命恒,今日又以掃墳事出去,院中位甚不齊,出納之際,事多苟簡。權以鎭情病,旣難行公,則其疏速賜處分似宜,故敢達。上曰,依爲之。熙晉啓曰,列聖御筆頒賜之件,輸置政院,單子啓下後,將爲分給矣。其後單子中人或有身死者,亦有移職者,故都承旨李世最及前同副承旨李眞儒,皆有所仰達,而至於改書單子以入矣。且政院狹隘,無精潔處,積置旣久,慮或傷汚,今若頒赦,則雖於私室,莫不寶玩而珍藏矣。旣有所懷,故敢達。上無發落。諸臣以次退出。
上在昌德宮。停常參·經筵。
下直。義州府尹權益淳。
洪重禹啓曰,大司憲金一鏡未肅拜,執義李眞淳未肅拜呈辞,掌令鄭啓章,館所監試官進,徐宗廈呈辭,持平金始燁武二所監試官進,尹東洙在外,今日以監察茶時之意,敢啓。傳曰,知道。
又啓曰,卽者禁府都事來言,今日當爲鞫坐,而領議政趙泰耉,出往江外,右議政崔錫恒,情勢難安,與前無異,不得開坐云矣。敢啓。傳曰,知道。
朴熙晉,以弘文館言啓曰,本館下番,累日闕直,事體極爲未安。修撰李世德,自鄕纔已入來,卽爲牌招入直,何如?傳曰,允。
又啓曰,吏曹判書柳鳳輝牌不進,推考傳旨,纔已捧入矣。開政命下之後,尙未擧行,事甚未安。更爲牌招,何如?傳曰,允。
洪重禹,以兵曹言啓曰,討逆庭試武科初試開場,定於今月二十八日,試官今朝當爲擬望以入,而增廣武科覆試一所,昨始出榜,二所則尙未罷場,不但試官擬望之際,無所推移,慕華館外,無他開場處所,姑待二所出榜詣闕後,隨時擬入之意,敢啓。傳曰,知道。
呂必容,以兵曹言啓曰,今此討逆庭試武科初試時,試官當品中,可擬之人乏少,下得已各備二望,而猶且不足,依近例堂上中,曾經閫帥人,竝擬以入之意,敢啓。傳曰,知道。
又啓曰,明日庭試武科初試一二所兩司各二員,當爲進參,而司憲府掌令徐宗廈,旣已承牌,大司憲金一鏡,執義李眞淳,持平金始燁,俱爲牌不進,罷職推考傳旨,今方捧入,而他無推移之員,大司憲金一鏡,更爲牌招,何如?傳曰,允。
洪重禹啓曰,吏曹判書柳鳳輝,再招不進,所當更請牌招開政,而不但日勢已暮,一日三牌,有傷事體。何以爲之?敢稟。傳曰,明日牌招。
呂必容書啓,臣敬奉聖旨,敦諭于果川紫霞洞領議政趙泰耉所住處,則以爲臣方席藁俟譴之中,乃蒙優異之渥恩,旣令史官,傳授命召,已至八次。又別遣承宣,使之敦諭,十行絲綸,委曲勤懇,責諭之意,敦勉之旨,逈出常倫,臣是何人,以罪承寵,乃至於此哉?感激惶蹙,以首頓地,不覺聲淚之俱發。臣世受國恩,自在先朝,蒙被知眷,遭遇聖明,謬膺大任,雖糜身粉骨,亦不足以少酬萬一,不計死生,一心奉公者,是臣素所蓄積,則當此國勢艱虞,邦本杌捏之日,豈敢爲無端去國,只圖便身之計哉?誠以群志未孚,睽阻日甚,轉喉動身,咎謗輒生,而及至今日,遭此罔極之人言,則在朝而無濟事之望,斂跡而冀釋疑之圖,惟思自反,以靖私義,臣之計,亦可謂危且慼矣。此豈臣所可得而不已哉?況伏聞言官,初旣斥補,又因大臣筵白,至罷其職,亦豈臣心之所敢安,小官論大臣,輒被譴責,而人或以言爲戒,則恐非朝廷之福,以此而勉出,臣無亦近於欲其入,而閉其門乎?伏乞收還成命,俾令年少之人,無乖激之患焉。臣承此特恩,末由趨命,瞻望雲天,但有悲隕而已。前疏時未承批,不宜更有所陳懇,輒敢略暴於書啓之中,天地父母,哀之憐之,亟命盡解臣本兼諸職,仍勘臣累違嚴命之罪,以幸公私。臣衷情抑鬱,言不知裁,尤不勝惶懼云矣。敢啓。傳曰,知道。
記注官張斗周書啓,臣承命馳往于果川紫霞洞領議政趙泰耉所住處,傳授命召,則以爲今此命召,八還而九授,臣每於王人之往來,實不勝其惶隕悚蹙之私,而從古以來,被斥如臣,而晏然復進者,未之有也。旣末由承命,則何敢爲冒受之計,今又不得不還納,臣尤死罪。乞伏刑章,以嚴國體云矣。敢啓。傳曰,知道。
呂必容啓曰,卽者領議政趙泰耉,又使錄事,還納命召。何以爲之?敢稟。傳曰,遣史官傳授。
江原監司鄭思孝疏曰,伏以臣父母墳山,在於廣州地,今臣猥叨藩任,辭陛不遠,伏乞特賜恩暇,許令往省,以伸人子情理,不勝幸甚云云。答曰,省疏具悉。卿其依疏辭,往省焉。
上在昌德宮。停常參·經筵。
下直。衿川縣監盧世煥。
自辰時至未時,日暈。
呂必容啓曰,吏曹判書柳鳳輝,牌招開政事,命下,而昨因本院啓辭,旣已牌招,不得出牌之意,敢啓。傳曰,知道。
又啓曰,武一所試官行司直李森,昨日承牌入來矣。聞母病猝然危重,蒼皇出去云。其情理雖切,承牌還出,極爲未安。推考,更爲牌招,何如?傳曰,允。
朴熙晉啓曰,卽者禁府都事來言,今日當爲鞫坐,而領議政趙泰耉,出往江外,右議政崔錫恒,難安情勢,與前無異,勢難參鞫,不得開坐云矣。敢啓。傳曰,知道。
呂必容啓曰,大司憲金一鏡,再招不進,推考傳旨,今方捧入,所當更請牌招,而一日三牌,有傷事體,諸臺罷職之代,政官家在城外,今已夜深,亦難請牌開政,明日庭試武科初試監試官,無以備員,斷無設行之勢。何以爲之?敢稟。傳曰,牌招開政。
朴熙晉啓曰,今日持公事入侍日次,而日已午正,時無公事,在前如此之時,有無公事頉稟之例,不得入侍之意,敢啓。傳曰,知道。
又啓曰,武科開場,在於今日,監試官不可不差出,而吏曹判書柳鳳輝,以實病,今又違牌,參判在外,參議未差,不得開政,合有變通之道。何以爲之?敢稟。傳曰,前望單子入之。
吏曹參議前望,吳命恒受點。
朴熙晉啓曰,新除授吏曹參議吳命恒,受由下鄕,今已三日,開政時急。何以爲之?敢稟。傳曰,改差,問于大臣,差出。
大臣薦望,吏曹參議朴弼夢受點。
朴熙晉,以弘文館言啓曰,本館下番修撰臣李世德,以錄勳都監都廳,今日晝仕出去,而每每草記,事涉煩瀆,今後則除草記往來之意,敢啓。傳曰,知道。
又啓曰,新除授吏曹參議朴弼夢,卽爲牌招開政,何如?傳曰,允。
呂必容啓曰,近日廳中,位甚不齊,出納之際,事多苟簡,今日政承旨有闕之代,以在京無故人差出,待下批,卽爲牌招察任,何如?傳曰,允。
又以吏曹言啓曰,今此宗廟以下各陵殿典祀官,俱以文官差送,而除應頉外,他無推移之路,在前如此之時,以生·進·蔭官,有通融塡差之例,今亦依此塡差之意,敢啓。傳曰,知道。
又以禮曹言啓曰,辛丑增廣別試文科殿試入格人睦天顯,皮封只書父名,不書三祖職姓名,拔去榜中,使之追付於後科殿試事,啓下。壬寅十月親臨儒生殿講居首幼學丁來復,同年十二月賜柑製述居首進士任珽等,直赴殿試事,命下矣。睦天顯等三人,依前例竝許赴於今此大增廣別試文科殿試,何如?傳曰,允。
又啓曰,庭試武科初試試官,纔已點下,而日已向昏,勢難開場,在前如此之時,亦有差退之例,待明朝開場之意,分付試所,何如?傳曰,允。
開政。吏批,判書柳鳳輝未肅拜,參判鄭齊斗在外,參議朴弼夢進,右承旨朴熙晉進。
吏批啓曰,判書柳鳳輝未肅拜,參判鄭齊斗在外,小臣獨政未安。何以爲之?敢稟。傳曰,只出緊任。
又啓曰,臺諫闕員,今當差出,而擬望之人乏少,外任竝擬,何如?傳曰,允。
以宋成明爲承旨,李世德爲執義,李重述爲司諫,李普昱爲持平,李眞儒爲刑曹參議,趙遠命爲校理,洪廷弼爲校理,朴崇古爲沃溝縣監,吳聖兪爲禮曹正郞。光州牧使李世瑾,利城縣監朴徵賓,禮安縣監朴聖輯仍任事承傳。
兵批,行判書李光佐未肅拜,參判金致龍受由在外,參議朴彙登進,參知鄭楷病,右承旨朴熙晉進。
護軍李眞儒·吳命恒單付,司果金東弼單付。
呂必容啓曰,卽者領議政趙泰耉,又使錄事,還納命召。何以爲之?敢稟。傳曰,遣史官傳授。
假注書金浩書啓,臣承命馳往于果川紫霞洞議政府領議政趙泰耉所住處,傳授命召,則以爲臣負罪當譴,而尙未蒙勘處之音,日昨血籲之疏,又未承批,臣方在縮伏竢命之中,而命召傳授之史官,鎭日往來,殆將十數,此豈賤分之所敢安?雖甚惶悚,而又不敢冒受,臣罪益萬死云矣。敢啓。傳曰,知道。
呂必容啓曰,新除授承旨宋成明牌招事,允下,而今已夜深,待明朝出牌之意,敢啓。傳曰,知道。
判敦寧洪萬朝疏曰,伏以臣頃上引年之章,猥承優異之批,旣諭之以決難聽施,又勉之以從容善攝,德意春溫,藹然辭表,自顧無狀老物,在聖朝,特一江湖鳧雁耳。其所去就,豈足以仰勤聖念,而乃有此敦勉之出常也?臣莊誦以來,以首頓地,不覺感涕之交頤也。仍念年至而退,雖曰廉恥之大防,苟其精神氣力,有可以服勞王家,裨益國事,則黽勉趨命,不敢告老者,從古何限,而若臣者,少也尙不如人,況今年迫八耋,病繞一身,衰疲朽鈍,日加一日,歷數在廷耆舊,未有如臣之甚者。古語曰,陳力就列,不能者止。夫不能二字,在臣眞歇後語耳。雖其職事閑漫,容臣養病,而前後郊幸,旣未能陪扈,大小朝班,又未得造參,伏枕呻喟,世念都灰,而籌司·槐院之銜,虛擔身上,每當文書之來示,未嘗不愧騂之發面,太常·典設提擧之任,亦緣臣而一任瘝曠,如是而坐費廩祿,甘心素餐,則不但臣心之惶蹙,其於國人之譏笑,何哉?臣之苦心血懇,實非一時飾讓之比,而誠意淺薄,天聽邈然,臣誠徊徨踧踖,不知置身之所也。仰惟聖慈天覆,無物不育,特垂幈幪之庇,不忍簪履之棄,而在臣區區犬馬之誠,亦何敢遠離京輦,永違軒墀也哉。臣之夙計,只欲退處近郊,時奉朝請,得免爲淸朝苟祿之臣,足矣。伏乞聖明,察臣由中之懇,憐臣及耋之身,將臣所帶官銜,一倂收回,特準所請,許其任便自在,歌詠聖德,以卒生成之澤,千萬幸甚。答曰,省疏具悉。卿勿過辭,安心行公。
上在昌德宮。停常參·經筵。
下直。中和府使呂渭良,海州判官李景說。
午時未時,日暈。
洪重禹啓曰,備邊司郞廳來言,今日賓廳坐起日次,而宗廟修改相値,不得來會云矣。敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李世最啓曰,新除授右副承旨宋成明,時在京畿永平地,請斯速乘馹上來事,下諭。傳曰,依啓。
呂必容,以弘文館言啓曰,本館下番闕直,事體未安。新除授校理趙遠命,卽爲牌招,以爲姑降入直之地。新除授校理洪廷弼,時在忠淸道鎭川地,經筵入番事緊,請斯速乘馹上來事,下諭。傳曰,依啓。
以校理趙遠命牌不進,罷職傳旨,傳于呂必容曰,推考傳旨捧入。
朴熙晉啓曰,廳中僚員,近甚不齊,右副承旨宋成明在外,纔已下諭,左副承旨權以鎭陳疏後,雖未承批,不爲仕進,今已多日,出納之際,事甚苟簡。卽爲牌招察任,何如?傳曰,允。
以左副承旨權以鎭牌不進,罷職傳旨,傳于呂必容曰,推考傳旨捧入。
洪重禹啓曰,卽者禁府都事來言,今日當爲鞫坐,而領議政趙泰耉,出往江外,右議政崔錫恒,情勢難安,與前無異,不得開坐云矣。敢啓。傳曰,知道。
呂必容,以禮曹言啓曰,永禧殿酌獻禮時,行禮吉時及齋戒等事,曾因本曹啓稟,不爲擧行矣。今亦依近例,不爲磨鍊之意,敢啓。傳曰,知道。
李世最啓曰,戶曹判書李台佐,昨已入來,而以臺疏,引嫌陳疏,不爲行公。本曹事務之許久曠廢,委屬可慮,卽爲牌招察任,何如?傳曰,允。
以黃海監司李眞望,以瑞興等官居良女金召史等十名燒死事狀啓。傳于洪重禹曰,燒死人等,令本道恤典擧行。
呂必容,以錄勳都監言啓曰,進上會盟軸白綃五十尺,磻水與褙·大爭機坐排處所,他無可設,故庚申年錄勳及甲戌年復勳時,慶德宮內兵曹大廳排設,而使喚守直,則自其處軍士中三名定送,以爲推移看護之地矣。今番錄勳時會盟軸,亦依前例,慶德宮內兵曹排設之意,敢啓。傳曰,知道。
又以錄勳都監言啓曰,今此錄勳,以單勳勘定事,旣已定奪矣。取考曾前謄錄,則勳號及賞格等事,一二三等各異,卽今單勳勘定之人,前者大臣以三等稟定矣。凡干節目今亦以三等磨鍊乎?敢稟。傳曰,依爲之。
記注官朴㻐書啓。臣承命馳往于果川紫霞洞議政府領議政趙泰耉所住處,傳授命召,則以爲臣之罪狀,若如言者之言,則固在罔赦之科,惟當席藁竢譴之不暇,何敢爲承受命召之計,而每於呈納之後,輒下遣史官傳授之命,上下撕捱,一至於此,恩命屢屑,義分都虧,臣之罪戾,日增一日,兢隕懍悚,罔知所以爲計,到此地頭,不得不姑爲奉留,以竢遞職勘罪之日,卽爲還納云矣。敢啓。傳曰,知道。
上在昌德宮。停常參·經筵。
章敬王后忌辰齋戒。
下直。鐵山府使南□績。
呂必容啓曰,今日持公事入侍日次,而國忌齋戒相値,頉稟。傳曰,知道。
洪重禹啓曰,大司憲金一鏡未肅拜,執義李世德呈辭,掌令鄭啓章武二所監試官進,徐宗廈武一所監試官進,持平李普昱未肅拜上疏,尹東洙在外,今日以監察茶時之意,敢啓。傳曰,知道。
又啓曰,左議政崔奎瑞上疏到院,而以國忌齋戒,留院之意,敢啓。傳曰,入之。
藥房提調臣李台佐,副提調臣李世最啓曰,伏未審日間聖體,若何,大妃殿氣候,亦復何如?前劑入防風通聖丸,連爲進御乎?臣等久未入侍,今日,是入診日次,率諸醫入侍,詳察聖候宜當。不任區區之慮,敢來問安,竝此仰稟。答曰,知道。無事,慈殿氣候安寧矣。丸藥進御,勿爲入診。
大妃殿·中宮殿,藥房問安。答曰,知道。
藥房再啓曰,卽伏聞醫女所傳之言,中宮殿脚部,近有酸疼之候云。臣等卽與諸針醫,反復商議,則皆以爲此是痰濕不能流利之致,三里穴受灸宜當,而今初三日,乃是吉日云。以此日受灸之意,敢啓。答曰,知道。
朴熙晉啓曰,左副承旨權以鎭,昨日牌招不進,有只推之命,而今日亦不仕進,誠爲未安。更卽牌招,何如?傳曰,允。
以左副承旨權以鎭牌不進,罷職傳旨,傳于朴熙晉曰,推考傳旨捧入。
洪重禹啓曰,卽者禁府都事來言,今日當爲鞫坐,而領議政趙泰耉,出往江外,右議政崔錫恒,情勢難安,與前無異,勢難參鞫,不得開坐云矣。敢啓。傳曰,知道。
傳于呂必容曰,長生殿外棺板二部,送于內需司事,言于該曹。
呂必容,以禮曹言啓曰,今此大增廣別試文武科放榜吉日,以今三月十二日,推擇啓下矣。其日與親臨會盟祭相値,放榜吉日,不可不改擇,故更令日官推擇,則今三月初七日辰時爲吉云。以此日時,進定擧行,而原粘目中,改付標以入之意,敢啓。傳曰,知道。
洪重禹,以備邊司言啓曰,上年冬等都政,至今遷就,設行無期,已極可慮,殿最守令,頃因吏判之遞易,尙未差出,當此賑政方張之日,守令差送,一時爲急,夫馬留住之弊,亦不可不念。吏曹判書柳鳳輝,日昨筵中陳達之後,連呈辭疏,尙未出肅,事甚未安。推考,卽爲牌招察任,何如?傳曰,允。
呂必容,以弘文館言啓曰,本館下番,連日闕直,事體未安。校理趙遠命,昨日旣有只推之命,更爲牌招察任,何如?傳曰,允。
以校理趙遠命牌不進,罷職傳旨,傳于朴熙晉曰,推考傳旨捧入。
洪重禹,以武二所差備官,以試官意啓曰,本所參試官李太元,自昨猝得傷寒,頭疼身熱,今日扶舁來詣試所,而昏倒不省,決無察任之勢。令政院,稟旨變通,何如?傳曰,允。
又啓曰,因武二所草記,參試〈官〉李太元,猝得傷寒,決無察任之勢,令政院稟旨變通事,允下矣。原單子中,改付標以入之意,敢啓。傳曰,知道。
又以兵曹言啓曰,凡武科殿試,如庭·謁聖,則規矩以中數啓下。入格者,仍定坐次,不入格者,不得參榜,而至於增·式年,則皆有定數,元無立落,只定坐次,故規矩中,曾無中數啓下之事矣。今此增廣·殿試規矩,以騎蒭一次二中判下,二中二字,似當改付標刪去,而事異常規。何以爲之,敢稟。傳曰,二中刪去。
朴熙晉啓曰,近日廳中,位甚不齊,右副承旨宋成明,上來遲速,姑未知知,左副承旨權以鎭,今日又爲違牌,再明日文·武科殿試時,承旨各一員,當爲分進,權以鎭旣有只推之命,待開門牌招察任,何如?傳曰,允
洪重禹,以都摠府言啓曰,副摠管益寧君梯,夏溪君椐,上下番,方以入直矣。上番益寧君梯,以永徽殿寒食祭獻官,受香出去,都摠管礪城君楫,副摠管驪興君垓,俱以親病猝重,不得行公,都摠管姜鋧,陳疏未承批,金演身病方劇,副摠管咸陵君極式假,昌山君相服制,李順坤武一所試官進去,一員未差,他無推移之員,宿衛重地,不可闕直,差祭·試官外,竝卽牌招,以爲推移入直之地,何如?傳曰,允。
又以兵曹言啓曰,今三月初三日,增廣武科殿試,當爲設行於慕華館,而庭試武科初試,今方設場。在前如此之時,亦有停試之例矣。今此殿試出榜間,姑爲停止事,分付試所之意,敢啓。傳曰,知道。
左議政崔奎瑞疏曰,伏聞北路·先陵有災,擧國震驚,而自上有素服避殿之擧,其在臣子分義,宜卽趨走,以伸問慰之誠,而臣以職秩之尙在,不敢爲離身一步計,虧闕情禮,惶恐俟罪。仍伏念臣之違傲明命,實緣屛退於先朝,不忍冒進於今日,則求諸事理,無以易此,其不爲虛辭飾讓之狀,仰惟聖明必爲下燭,而臣於日昨疏啓,又以虞人之死,待戮金吾等語仰達,匹夫難奪之志,亦且得徹於紸纊之下矣。仄聽逾旬,尙未蒙處分,臣自先朝至今日,負罪違慢,至於二十五年,則緩死亦已久矣。豈敢望復蒙寬典,如前日之爲哉?臣一番違命,罪戾輒加一層,而朝家威命,亦隨而損却一層,豈臣一死所可能贖?臣旣累疏煩瀆,意已窮矣,辭已竭矣。卽今道理,唯有囚服就道,進伏嚴誅,或循墻而走,自竄荒裔兩件事,而臣於四五年間,連失兩子四孫,叫號求死,作一喪性之人,廢寢與食,惟俟溘然之期。仍以眞元耗盡,四肢委綴,更無作氣運動之勢。只得席藁私室,以俟嚴命。伏乞聖明,俯加矜憐,付之攸司,速賜勘處,則死日生年,豈勝幸甚。臣無任云云。答曰,省疏具悉卿懇。卿以世祿之臣,連聯丐免,若是其太過乎?須體如渴之意,安心勿待罪,幡然造朝,臥閤論道,用副日夕思想之心。仍傳曰,遣史官傳諭。
領議政趙泰耉疏曰,伏以臣,日昨所被人言罔極,不敢一刻仍住京輦,逬出城外,瀝血哀籲,冀解相職,庶謝臺議,聖批不許,乃反以臺言過中,何足掛齒爲敎,責臣以勿辭論道,聖上慰藉臣至矣,而臣之窮蹙罔措,於是乎益甚矣。臣之所處,何如?所遭,何如?若徒恃上眷之如此,不思所以自靖之義,則人將以臣爲何如哉?不得不退伏鄕廬,恭俟誅譴,而五煩王人還授命召,惶悶抑塞,不知所出也。噫,臣之短淺空疏,百不猶人,而新化之初,謬膺大任,論其才識力量,精神筋骸,實無可以堪承者。況又病纏膏肓,出入死生者,殆將二年于玆,暫出酬務,輒復增劇,尤無奔走供職之勢,而只緣國事艱虞,辭遜不得,乍退旋進,黽勉在朝,去就無據,惶愧日積,天怒民怨,綱頹政紊,無非輔相之責,人雖不言,臣豈敢逭罪?唯其耿耿血忱,只在於爲國奉公,而信心之言,易咈於傍聽,無情之事,至疑其心跡,皆由臣樹立無素,情志未孚之致,尙何言哉?乖離之漸,豈非可憂,意在鎭靜,不欲推上於廟堂,薦引之際,一聽公議,心無適莫,未嘗計較於其間,而或謂之無意調娛,或謂之顯示左右,此莫非本志之不見白,年少之不相諒,謂之何哉。地部首擬,旣陳其委折於前箚,銓官問差,蓋取其資歷之久次,則其所謂費屈曲而靳商量,又未知其何說也。鄭壽期旣通玉堂東壁,則中書未擬,不過循例塡去,斥以酬勞,誠莫曉其意。李廷濟之差遣嶺臬,臣亦與聞,而才合藩任,僉議皆許,則見駭物情,誠非所慮。當此人才眇然之日,各執所見,隨意䚹謫,一筆句斷,無所顧藉,言之者雖快,獨不念告君之辭,不可不愼耶?臣何不幸,當難平之時,處匪據之地,凡所猷爲,不能見信於同朝,白首垂死之年,受人詆訶,無所不至,偏私苟且,權門濁亂之說,首尾羅列,聲罪非常,而至若使一世,敢怒而不敢言云者,卽從古奸凶勢成威立者之目,信如其言,臣之罪固不容誅矣,尙以何心,乃復包羞忍辱,躄躃於班行之間,擧顔於百僚之首哉?臣自昨年以來,三被臺言,一節深於一節,而今所云云,全不相貸,空中架說,陷人於罔測,亦豈淸朝之美事?爲臣之計,只有退屛邱壑,謝絶世務,以守本分,然後群疑可釋,衆怒可平,而臣之情實,不期暴而自暴矣,此在事理所不得不已。臣生逢堯·舜,不忍便訣,且値朝廷草創,不成貌樣,擬俟庶事粗定,卽反初服,遲徊眷戀,卒取狼狽,皆臣自取,更誰怨尤。伏惟聖慈天地父母,亟加憐察,卽允所請,俾臣得以盡解本兼諸職,專意調養,以卒生成之澤,改卜賢德,以濟時艱,以幸國事焉。臣書此疏,將封之際,伏聞因咸鏡監司狀聞純陵失火,自上有變服·避殿·減膳之擧,遠外聽聞,不勝驚心。伏想聖懷怵然驚惕,一倍靡寧,在外俟譴之蹤,末由趨參於起居之列,臣尤死罪,亦乞竝賜勘處焉。臣無任瞻天望聖涕泣祈懇之至。答曰,省疏具悉卿懇。卿之遭人言以來,倏已去國,缺然思想,愈往愈甚。噫,卿以喬木世臣,義同休戚,每退江舍,恝親國事,則予將疇與爲國。須體至意,安心勿辭,用副如渴之望。仍傳曰,遣史官傳諭。
上在昌德宮。停常參·經筵。
洪重禹啓曰,大司憲金一鏡未肅拜,執義李世德呈辭,掌令鄭啓章武二所進,徐宗廈武一所進,持平李普昱未肅拜陳疏,尹東洙在外,今日以監察茶時之意,敢啓。傳曰,知道。
朴熙晉啓曰,吏曹郞廳來言,承旨有闕,政事,何以爲之?取稟。傳曰,明日爲之。
呂必容啓曰,明日仁政殿文科殿試時,香室,移接于尙瑞院·春秋館,減省記之意,敢啓。傳曰,知道。
又啓曰,明日慕華館大增廣別試武科殿試時,兩司當爲進參,城上所牌招言送之意,敢啓。傳曰,知道。
以左副承旨權以鎭牌不進,罷職傳旨,傳于朴熙晉曰,推考傳旨捧入。
朴熙晉啓曰,近日廳中,位甚不齊,左副承旨權以鎭,前後違牌,至於三度,非但事體極爲未安,明日文武試所,承旨各一員,當爲進去,出納之際,苟簡莫甚,何以爲之?敢稟。傳曰,牌招。
洪重禹啓曰,卽者禁府都事來言,今日當爲鞫坐,而領議政趙泰耉,出往江外,右議政崔錫恒,情勢難安,與前無異,不得開坐云矣。敢啓。傳曰,知道。
呂必容啓曰,兼春秋張斗周,以左議政崔奎瑞處,疏批傳諭事出去,預備,無推移之員,今姑減下,其代,令該曹卽爲口傳差出,何如?傳曰,允。
又啓曰,卽者中樞府錄事來言,領府事金宇杭,以浮脹,症勢極重,自郊外,今日入來城中云。係是大臣病患,敢啓。傳曰,遣御醫看病,。
又啓曰,明日慕華館大增廣武科別試·殿試時命官,大臣一員,當爲進去,而右議政崔錫恒,旣以文科讀券官受點,他無推移進去之員,在前如此之時,崇品重臣,亦有替行之例,今則何以爲之?敢稟。傳曰,姜鋧,進去。
又以弘文館言啓曰,下番闕直,今已三日,事體未安。校理趙遠命,昨日旣有只推之命,更爲牌招入直,何如?傳曰,允。
以校理趙遠命牌不進,罷職傳旨,傳于呂必容曰,推考傳旨捧入。
呂必容,以兵曹言啓曰,今此大增廣殿試時參試官,當品中,可擬之人乏少,不得已每望各備二員以入之意,敢啓。傳曰,知道。
又以兵曹言啓曰,前後直赴殿試事捧承傳金俊鳴等八十九人,明日殿試時,隨其錄名,依例許赴之意,敢啓。傳曰,知道。
假注書金浩書啓,臣承命馳往于果川紫霞洞領議政趙泰耉所住處,傳宣聖批,則以爲臣遭値不幸,橫罹罔極之言,屛跡丘壑,爲謝事釋疑之計者,誠出於不得不爾。臣之情實,已陳於再度血籲之疏,日夕所顒企,庶幾天日之照燭,許解匪分之職,以幸公私。及承聖批,大失所圖,至以義同休戚,恝視國事爲敎,臣於是,抑塞悶泣,不知置身之所。日前敦諭,別是特恩,今日傳批,復辱王人,臣每承恩禮之重,豈無感激欲死之心,而當遞而不遞,當譴而不譴,誠未孚格,惶蹙轉甚。使臣如有一分可以承命之勢,則當此國勢艱虞之日,何敢不體勤懇之旨,只爲便身之謀,重自陷於孤恩慢命之罪哉?臣所不安,昨者聖諭,已及之矣。從古以來,未有如臣所遭,而晏然復進者也。謹當以一疏申籲,以俟處分云矣。敢啓。傳曰,知道。
呂必容,以禮曹言啓曰,今此永禧殿酌獻禮時,王世弟具冕服後,陪衛宮官,一依丙子謄錄,服祭服事,磨鍊啓下矣。王世弟旣無酌獻之禮,只爲陪祭,則宮官祭服,實無意義,仍以朝服陪衛,而祭服一節,原節目中,付標,何如?傳曰,允。
左副承旨權以鎭疏曰,伏以臣伏見泮儒金范甲等疏,請黜臣外祖文正公臣宋時烈道峯之享,詬辱凌誣,靡所不至,私心痛迫,殆欲無生。臣外祖臣時烈,受知孝廟,有魚水之契,逮至聖考,恩禮逈出千古,至遣近臣,賜額於特祠,宸翰炳烺,照映宇宙,大聖人尙賢之德,孰不欽仰,而今此泮儒,蹴踏無忌,古人所謂有辱聖眷者,臣竊悲之。臣外祖之平生所守,獨抱春秋,遡悲下泉,而事不如心,義與勢殊。蓋我朝之丙子後事,類宋之丁未後,而酷告至冤,宋於我朝有加焉。然紹興年間,賢士大夫,莫不扼腕談兵,而乾·淳以後,雖以朱子之聖,猶急於內修,及乎開禧,則開邊爲挑禍,而爲宋室之罪人,此義之在天地間,雖無前後,而不得不與時勢相爲低仰,我國家之因循至今,因以天醉之未醒,時運之不至,而臣外祖則耿耿此心,至死未已,積之於中者,自不能發之於外,古人之不得於事,而見於言者何限,此非所以獲罪於世人也。至於馴致辛丑之禍云者,人之爲言,忍至於此耶?楊龜山,爲蔡京之所敬信,胡文定,爲秦檜之所尊慕,則龜山可分蔡京之罪,而康侯亦爲賊檜之嚆矢乎?臣固不能與儒疏,較爭是非,其言之架空摭瑣,亦不足辨明,而適在近密之地,疾痛窮苦,不得不號呼於天地父母之前,情勢之窮蹙,亦安忍一刻忝冒於榮次乎?伏乞聖慈,察臣情勢之至苦,疾痛之難强,特許遞改,以安微分,不勝幸甚。答曰,省疏具悉。爾無所嫌,勿辭察職。
上在昌德宮。停常參·經筵。
洪重禹啓曰,小臣慕華館殿試進去,下直。傳曰,知道。
藥房副提調李世最啓曰,伏未審此時,聖體,若何,大妃殿氣候,亦復何如?中宮殿,三里穴今日受灸事,前已稟定矣。受灸時刻,定以何時乎?不任憂慮,敢來問安,竝此仰稟。答曰,知道。無事,慈殿氣候安寧。受灸時刻,定以未時,宜矣。
呂必容,以都摠府言啓曰,今曰入直內三廳武兼禁軍及軍兵等,當爲中日習射,而殿試相値,不得爲之之意,敢啓。傳曰,知道。
洪重禹啓曰,卽者禁府都事來言,今日當爲鞫坐,而領議政趙泰耉,出往江外,右議政崔錫恒,情勢難安,與前無異,不得開坐云矣。敢啓。傳曰,知道。
以副校理李顯章三度呈辭,傳于洪重禹曰,還出給。
呂必容,以禮曹言啓曰,卽接四館所牒報,則今此增廣·別試·會試入格儒生安聖時·崔逵泰,以鄕儒,過科場後下鄕,尙未入京,今日殿試時,不得赴試云。依前例,竝許赴於後科殿試之意,敢啓。傳曰,知道。
開政。吏批,判書柳鳳輝未肅拜,參判鄭齊斗在外,參議朴弼夢進,右承旨呂必容進。
吏批啓曰,判書柳鳳輝未肅拜,參判鄭齊斗在外,小臣獨政未安,何以爲之?敢稟。傳曰,只出緊任。
又啓曰,慶州府尹,今當差出,而本州物衆地大,素稱難治,守令中可合人,竝擬,何如?傳曰,允。
以李眞儒爲承旨,金始㷜爲輔德,朴彙登爲戶曹參議,吳命恒爲工曹參議,鄭楷爲慶州府尹,權益寬爲修撰,朴澄爲兵曹參議。左副承旨宋成明,右副承旨洪重禹,同副承旨李眞儒。
兵批,行判書李光佐未肅拜,參判金致龍受由在外,參議朴彙登進,參知鄭楷肄儀進,右承旨呂必容進。
兵批,承旨呂必容啓曰,時無送西,無政事之意,敢啓。傳曰,知道。
呂必容又啓曰,今日持公事入侍日次,而承旨四員內,文武所各一員進去,承旨一員,藥房進去,臣必容,吏批政廳進去,廳中無一員,持公事入侍,頉稟。傳曰,知道。
李世最啓曰,眞殿擧動不遠,承旨不可不備員,今日政,以在京無故人差出,仍卽牌招察任,何如?傳曰,允。
中宮殿受灸後,政院·玉堂,中宮殿·世弟宮·嬪宮問安。答曰,知道。藥房,中宮殿·世弟宮·嬪宮問安。答曰,知道。朝廷二品以上·六曹,單子問安。答曰,知道。
以同副承旨李眞儒牌不進,罷職傳旨,傳于李世最曰,推考傳旨捧入。
呂必容啓曰,兵曹判書李光佐,上疏入啓,參判金致龍,受由在外,參議朴彙登·參知鄭楷,皆移他職。新除參議朴澄,在江外,參知未差,替直無人,參知有闕之代,令該曹卽爲口傳差出,仍卽牌招入直,何如?傳曰,允。
洪重禹啓曰,今此慕華館武科殿試時,擧子金明昌·李震龍·柳軫興,俱以騎蒭四中,同劃,似當比較定次,以何技比較,而又有同劃,則次次比較之意,敢稟。傳曰,以柳葉箭,比較。
又以兵曹言啓曰,去二月朔,各廳堂下武臣試射,當爲設行,而連因本曹有故,未及擧行,今已踰月,不得爲之之意,敢啓。傳曰,知道。
李世最,以戶曹言啓曰,本曹連値凶歉,稅入大縮,經費虛竭之中,米穀尤爲絶乏。來四月朔百官頒料,軍兵放糧,無路繼給,必待新捧,可以支用,故忠淸道牙山倉及沿海各邑壬寅條稅穀,趁今月上納京倉之意,前已草記定奪矣。全羅道法聖·群山·聖堂等三倉漕運稅穀,鱗次上來,然後亦可繼用,而全羅道都事金始嬪,非但瓜期已過,身病甚重,不得下去檢擧分載云。不可無及時變通之道,都事金始嬪瓜滿之代,令該曹卽爲口傳差出,給馬發送,俾無漕運過時之弊,何如?傳曰,允。
呂必容,以弘文館言啓曰,本館下番闕直,已至四日,事體未安。新除授修撰權益寬,方入文科殿試試所,出榜卽時牌招,以爲入直之地,何如?傳曰,允。
吏曹口傳政事,沈仲良爲兵曹參知,李善行爲全羅都事。
呂必容,以成均館官員,以同知館事意啓曰,今三月初三日,儒生課試,當爲設行,而大提學·大司成俱未差,限內不得爲之。今月內,無故日退行之意,敢啓。傳曰,知道。
又啓曰,兵曹參判金致龍,參議朴澄在外,參知沈仲良,方入殿試試官。宿衛重地,不可暫曠,而判書李光佐,陳疏未承批,不得循例請牌,何以爲之?敢稟。傳曰,牌招。
又啓曰,兵曹判書牌招事,命下矣。家在城外,今已夜深,待明朝出牌之意,敢啓。傳曰,知道。
吏批,兵曹參議沈仲良,參知朴澄。
洪重禹啓曰,今此增廣武科殿試時,武學金俊鳴,閑良金萬鍾,忠順衛許德麟,親騎衛朴萬仲,閑良全元昌·金就景等,錄名單子,無緣不呈。前權管金尙健,武藝別監李弘斗·崔起俊等在喪,竝不得付之之意,敢啓。傳曰,知道。
呂必容,以兵曹言啓曰,今三月初三日,唱准姜世周稱名人,自曜金門入來,差備門外擊錚,極爲駭愕。令攸司囚禁治罪,同門守門將金尙采,常時不能禁斷雜人,以致闌入,亦難免其責,推考,何如?傳曰,允。
上在昌德宮。停常參·經筵。
洪重禹啓曰,大司憲金一鏡未肅拜,執義李世德呈辭,掌令鄭啓章武二所監試官進,徐宗廈武一所監試官進,持平李普昱未肅拜上疏,尹東洙在外,今日以監察茶時之意,敢啓。傳曰,知道。
呂必容啓曰,吏曹郞廳來言,新恩政事,何以爲之?取稟。傳曰,過停朝市後,爲之。
又啓曰,卽伏見平安監司李眞儉去壬寅年秋冬等褒貶啓本,則都事鄭匡濟名下,只書題目,而不書等第,殊涉不察,推考警責,何如?傳曰,允。
藥房副提調李世最啓曰,伏未審夜來,聖體,若何,大妃殿氣候,亦復何如,昨日中宮殿受灸後氣候,如何?今日受灸時刻,依前定以未時乎?不任區區憂慮,敢來問安,竝此仰稟。答曰,知道。無事,慈殿氣候安寧,內殿氣候無事。時刻,進定午時矣。
洪重禹啓曰,卽者禁府都事來言,今日當爲鞫坐,而領議政趙泰耉,在外,右議政崔錫恒情勢難安,與前無異,不得開坐云矣。敢啓。傳曰,知道。
又啓曰,兵曹判書李光佐,今又違牌,推考傳旨,纔已捧入,而莫重禁直,尙未替代,其在事體,極爲未安,更卽牌招,何如?傳曰,允。
以修撰權益寬牌不進,罷職傳旨,傳于呂必容曰,推考傳旨捧入。
洪重禹,以武二所差備官,以試官意啓曰,本所參試官朴淳貞,自昨猝得傷寒,頭疼身熱,今日扶舁來詣試所,而昏倒不省,決無察任之勢,令政院稟旨變通,何如?傳曰,允。
又啓曰,因武二所草記,參試官朴淳貞,猝得傷寒,決無察任之勢,令本院稟旨變通事,允下矣。元單子中,改付標以入之意,敢啓。傳曰,知道。
呂必容,以禮曹言啓曰,五禮儀,大臣之喪,自上有擧哀之節,而先王朝甲子年淸城府院君金錫胄喪,因特敎一次擧行之外,連以勿爲磨鍊,傳敎矣。乙未年判中樞府事崔錫鼎喪時,自本曹,以大臣喪擧哀之禮,非但廢閣已久,自上方在靜攝之中,擧哀一款,不爲磨鍊之意,仰稟則傳曰,知道。大臣之喪,異於他喪,自今以後,如無事故,則擧哀之節,依禮文擧行,可也事傳敎,而其後,行判中樞府事徐宗泰喪,亦以靜攝之中,不爲磨鍊矣。今番則何以爲之?敢稟。傳曰,今番則磨鍊,擧行。
中宮殿受灸後,中宮殿·世弟宮·嬪宮,政院·玉堂問安。答曰,知道。藥房,中宮殿·世弟宮·嬪宮問安。答曰,知道。朝廷二品以上·六曹,中宮殿單子問安。答曰,知道。
呂必容,以禮曹言啓曰,今此領中樞府事金宇杭喪擧哀,取稟草記,傳曰,今番則磨鍊擧行事,命下矣。擧哀儀註,今方磨鍊,而近年無可考之例,甲子年先王朝,淸城府院君金錫胄喪擧哀時,處所,以熙政堂爲之矣。今日擧哀時,以何處定行乎?敢稟。傳曰,以熙政堂爲之。
洪重禹啓曰,今此領府事金宇杭卒逝,因禮曹草記,自上擧哀磨鍊擧行事,命下矣。承旨不可不備員入侍,同副承旨李眞儒,卽爲牌招,而都承旨李世最·左承旨朴熙晉,拘於廳規,不得請牌,何以爲之?敢稟。傳曰,牌招。
又啓曰,擧哀敎是時,牌招承旨及藥房提調,入來金虎門,仍留門,而以入直砲手,把守之意,敢啓。傳曰,知道。
又啓曰,武二所參試官申鳴漢牌招事,允下矣。今已夜深,待明朝出牌之意,敢啓。傳曰,知道。
呂必容,以禮曹言啓曰,領中樞府事金宇杭喪擧哀處所,取稟草記,傳曰,以熙政堂爲之事,命下矣。自上出臨熙政堂擧哀,則與別殿有異,百官無助哀之禮矣。今此擧哀時,百官助哀一款,依前例不爲磨鍊之意,敢稟。傳曰,知道。
又以奉常寺官員,以提調意啓曰,卽者濟州三月令靑橘薦新,宗廟二百十六箇·永徽殿十八箇封進,而其中腐傷者十八箇,故在前如此之時,〈有〉推移封進之例,宗廟各室及永徽殿,各以十八箇推移薦進,而莫重薦新,如是苟艱,事體未安。當該封進官濟州牧使崔烷,推考,何如?傳曰,允。
備忘記,傳于呂必容曰,金領府事,以元老大臣,久住城外,方欲敦勉,期回遐心矣。何意一疾,奄忽長逝耶?震悼之極,涕淚沾襟也。其令該曹禮葬等事,卽速擧行,棺板亦卽擇送,而祿俸,限三年仍給,用表予意。
記注官張斗周書啓。臣承命馳往于龍仁魚肥谷議政府左議政崔奎瑞所住處,傳宣聖批,則以爲臣於席藁俟罪之中,不意史官,來傳恩批,令臣勿待罪。且復首以世祿之臣,責勉於臣,聖敎至此,愈益懇摯,而臣忘君負國之罪,實無所逃於天地之間,臣伏地涕泣,不知所達。第惟臣不可冒進之義,事理皎然,參前倚衡,若非然者,臣於前日疏啓,何敢以以死自誓之意,猥達於君父之前哉?臣於前後,累承思想之敎,臣非木石,寧不知感,而區區犬馬之誠,亦豈能無象魏之戀哉?日昨承宣之行,冒陳惶猥之辭,而未蒙開納,百爾思惟,萬無措身之地。今踓有勿待罪之命,仍前席藁俟死之外,更無他道理,而章疏之上,每煩近侍臨諭,臣尤惶恐,不敢更以文字陳暴,只俟聖明俯加哀憐,而速賜勘處,瞻望雲天,不勝攢手祈祝之至云矣。敢啓。傳曰,知道。
兵曹判書李光佐疏曰,伏以臣,丘墓遭變,蒼黃罔極,適値國忌,疏不得徹,人子情理,不能忍住須臾,徑情妄行,直就前路,一心惶悚,祗竣斧鉞。伏奉留院疏批,辭旨特優,至有安心往來之敎,以臣無狀,何以得此於君父?以首頓地,不覺血淚交頤,銘心縷骨,不知上報之所。職名旣未遞,不敢爲淹留引日計,修墓之後,旋卽復路。路中祗承別諭,催臣速還,臣益復惶隕,措身無所。賤疾道劇,厪厪趲進,昨始入來,而區區惶恐之情,不容遲徊郊次,趨伏城底,席藁請命。顧念臣不肖冥升,絲毫無補於國家,徒以有名位之故,貽辱阡塋,乃至於此,摧心痛骨,直欲無生,誠無顔面可以復廁於周行,且臣於承宣請推之辭,尤有甚不安者。蓋臣十六日向暮聞變,急索紙寫疏,而嚴城已閉,待朝始呈,寸心如狂,迷不知事理之所在,妄意省父母之病,奔丘墓之變,不在於孝理之所禁,亦以肅謝之前,與己受命者顯異,遂至於徑發,然猶萬分惶蹙,往復喉司,請其啓達變通,竟不許,然後始乃登程,至於更留一日,非所可忍,恐亦非恕察情事之論也。雖然,不待人非,臣固日夜竢罪,咎責之言,矧復如此,惟有重被刑章,可以少安此心,肝血之懇,豈敢飾辭?且臣得見前正言柳壽垣疏本,有曰,廟議如此,銓衡何責。臣遞東銓屬耳,其所指斥,捨臣而誰?於東銓不足責者,敢復冒於西銓乎?難進之勢,於此而一倍矣。且其疏,謂鄭壽期瀛錄不似,東壁尤出人望之外,瀛錄臣故參圈,東壁又出臣手,淸塗峻望,乃以不似人,苟充於人望之外,則其罪又當如何哉?但壽期介潔而文者也。初參於丙申館錄,適以居憂,見漏堂圈,衆咸稱屈,去年甄收,實循公議,東壁之擬,僚議亦不謀同辭,其非人望之外居可知也,不知諫臣何爲而有此論也。嗚呼,今日國勢,澟乎殆哉。此時朝著復橫潰,則危亡可立而待也。苟有忠慮於國者,其何忍爲此,而各懷壞阻,漸益不平,互相排擯四字,旣徹於淵聰,臣不知國家一不支,不平與排擯,將安所施乎?誠可謂逐鹿而不見泰山,其亦痛哭之不足也。臣無所交涉其間,而徒以身不見重,屢被蹈藉乃若此,尙可復靦面朝班,效一日之責乎?陳力就列,不能者止,所謂不能者,才具不能有施爲,事勢不能措手足者,皆宜居一,以臣無狀,當此時勢,其不能措手足而有施爲,亦審矣。猶且淟涊不退,終至有無限狼狽,則臣身頓踣,固不足恤,而獨不爲羞朝廷之歸乎?至於新兼宣局提擧,臣尤有蹙恧不敢當者。臣於事務,至爲疏闊,兼且半生居鄕,金穀源委,閭巷物情,尤所昧昧,商其得失,察其奸弊,而裁處之有方,使國用不乏,而都民有賴者,定非臣所能,矧臣精已消忘,前忘後失,衆務埤遺,蚊力山任,其何以支當?目今才賢非一,而濫授先及於臣,此重任也,揀擇安可若是其謬誤?伏乞聖慈,將臣首尾所辭,悉加矜察,先遞臣中兵之任及宣局提擧,仍命竝遞臣諸兼帶,重勘臣不待疏批,徑先發行之罪,以嚴朝綱,以謝人言,以重器使,以安微分,不勝幸甚。向者純陵火變,不勝驚心,伏惟聖情震驚,當作何懷?臣適在外,未參起居之列,及今還歸,又方俟罪,未敢卽趨軒陛,少伸微分,顧於此際,又違召牌,尤增死罪,不知所達。答曰,省疏具悉。本兵之任,卿實主之,卿其勿辭,從速行公。
癸卯三月初四日戌正二刻,上御熙政堂。因領府事金宇杭喪擧哀時,行都承旨李世最,左承旨朴熙晉,右承旨呂必容,右副承旨洪重禹,假注書權顈·鄭熙揆,事變假注書金浩,記注官吳聖兪·朴㻐入侍。呂必容進伏曰,禮曹儀註,以殿下出臨外辦擧哀事,磨鍊矣。殿下方御坐殿內,將於何所擧哀乎?上曰,出于外辦,擧哀矣。上出臨外辦,通禮成瑍進伏請哭。上哭,諸臣亦哭。成瑍請止哭。上還御殿內,諸臣以次退出後,政院·玉堂·藥房,口傳問安。答曰,知道。
上在昌德宮。停常參·經筵。
洪重禹啓曰,大司憲金一鏡未肅拜,執義李世德呈辭,掌令鄭啓章武二所監試官進,徐宗廈武一所監試官進,持平李普昱未肅拜上疏,尹東洙在外,今日以監察茶時之意,敢啓。傳曰,知道。
大殿擧哀後,朝廷二品以上·六曹單子問安。答曰,知道。
藥房提調臣李台佐,副提調臣李世最啓曰,伏未審此時,聖體若何,昨以大臣之喪,至於侵夜擧哀,不瑖有傷損之節乎?大妃殿氣候,亦復何如,中宮殿,連次受灸,氣候,如何?今日受灸時刻,依前定以午時乎?臣等區區憂慮,敢來問安,竝此仰稟。答曰,知道。無事。慈殿氣候安寧,內殿氣候無事矣。中宮殿受灸後,藥房·政院·玉堂問安。答曰,知道。朝廷二品以上·六曹單子問安。答曰,知道。世弟宮·嬪宮,政院·玉堂問安。答曰,知道。
呂必容啓曰,今日持公事入侍日次,而停朝市相値,頉稟。傳曰,知道。
洪重禹啓曰,備邊司郞廳來言,今日賓廳坐起日次,而停朝市相値,不得來會云矣。敢啓。傳曰,知道。
呂必容啓曰,新恩政事,過停朝市後爲之事,命下矣。文武甲科諸人,皆有付職之事,若待停朝市之過,則卽放榜之日也。放榜日付職,則必有窘迫之弊,在前如此之時,雖有故之日,亦有政官牌招開政之例。何以爲之?敢稟。傳曰,當日開政。
吏批啓曰,錄勳都監草記,卽今單勳勘定之人,前者大臣,以三等稟定,凡干節目,今亦以三等磨鍊事,允下矣。東城〈君〉睦虎龍,今以三等磨鍊,則前日政下批勳號,事當減其字數,原單子中,付標以入之意,敢啓。傳曰,知道。
有政。吏批,判書柳鳳輝未肅拜,參判鄭齊斗在外,參議朴弼夢進。兵批,判書李光佐未肅拜,參判金致龍受由在外,參議沈仲良進,參知朴澄在外未肅拜,右承旨呂必容兼進。
吏批啓曰,判書柳鳳輝未肅拜,參判鄭齊斗在外,小臣獨政未安。何以爲之?敢稟。傳曰,只出緊任。
以吳命恒爲承旨,朴泰錫爲平市令,李明彦爲刑曹參議,趙遠命爲副修撰,金夏明爲司僕主簿。典籍單朴師洙,文科甲科一人,宗廟直長單沈游義,文科甲科第二人,司饔直長單李萬瞻,文科甲科第三人,氷庫別提單李震龍,武甲科第一人,左承旨吳命恒,右承旨朴熙晉,左副承旨呂必容,右副承旨宋成明,同副承旨洪重禹,副司直趙遠命。
洪重禹啓曰,卽者禁府都事來言,今日當爲鞫坐,而領議政趙泰耉在外右議政崔錫恒,情勢難安,與前無異,不得開坐云矣。敢啓。傳曰,知道。
濟州牧使,以二月令薦新靑橘,未免苟充,惶恐待罪事啓本,傳于朴熙晉曰,勿待罪事,回諭。
洪重禹啓曰,兵曹判書李光佐,昨日再違召牌之後,疏批已下,而猶不出肅,本兵重任,不可一向久曠,軍務積滯,大政遷就,委屬可慮,牌招察任,何如?傳曰,允。
又以武二所差備官,以試官意啓曰,本所試官申光夏連日來詣試所,而自今朝,素患痰火之症,挾感復發,昏倒不省人,決無察任之勢,令政院稟旨變通,何如?傳曰,允。
又啓曰,因武二所草記,試官申光夏,身病猝重,決無察任之勢,令政院稟旨變通事,允下矣。原單子中,改付標以入之意,敢啓。傳曰,知道。
呂必容,以錄勳都監言啓曰,會盟軸初衣,與內外所裹袱及樻子內塗,前例則俱以多紅雲紋大段用之,而卽今市上,雲紋絶種,故軸初衣外,皆以多紅六花紋大段,造成以入之意,敢啓。傳曰,知道。
又以錄勳都監言啓曰,功臣賞格,當爲書塡於敎書中,而取考舊遠謄錄及寧社·寧國·保社諸功臣謄錄,則賞格分等,皆是一樣,故依前後謄錄所載,三等賞格,別單書入,今亦依此書塡乎?敢稟。傳曰,依爲之。
又以弘文館言啓曰,下番闕直,今已六日,事體未安。修撰權益寬,昨日旣有只推之命,更爲牌招,以爲入直之地,何如?傳曰,允。
以修撰權益寬牌不進,罷職傳旨,傳于呂必容曰,推考傳旨捧入。
李世最啓曰,新除授左承旨吳命恒,時在京畿龍仁地,斯速乘馹上來事,下諭,何如?傳曰,允。
呂必容啓曰,會盟祭時,功臣頒軸敎書,有前期製進之例矣。藝文提學李肇,明朝牌招,製進,何如?傳曰,允。
同副承旨李眞儒疏曰,伏以臣之空疏謭劣,本不合於銓選之任,而際兩堂起鬧之餘,忝已試蔑效之地,不日顚敗,臣固料之矣。日昨大臣,以臣請對陳白斥補,兩臺臣嚴辭峻斥,以自用專,輒爲臣之案,至比於故相臣斥補三學士事,而請加譴遞,臣聞來不覺毛骨俱竦,置身無地。臣之伊日筵奏單付,實出調劑之意,非所樂爲也。知臣者,謂出於苦心血忱,不知臣者,或病其差異常格,臣亦追訟其疏率,今大臣以啓後弊,壞體統爲慮。噫,目今體統之壞損,無復餘地,今吾相之告君者,乃及於此,自此朝綱庶幾復振,臣竊悲之。臣雖被譴,又何恨乎?雖然,專輒自用,卽人臣放肆無忌者之事,而臣忽得此題目,惶怖之極,寧欲無生,在臣自靖之道,不宜費辭辨白,而區區素心,若不一陳於黈纊之下,則聖明亦何以俯燭其委折乎?當初李明彦之欲以三臺臣補外者,固出兩平之意,臣亦預議,臣之繼明彦入銓也,宜卽出補金東弼,以了其事,而意以爲兩堂爭其可否,旣未歸一,追入之佐貳,獨自補外,有所未安,如可行之,宜有節拍。且念柳壽垣之疏,難免新進喜事之歸,又有外補調停之計,而相當州縣,時無見窠,苟不能一政竝補,則易致論議之歧貳,〈臣〉曾見以上命補外,則單付政目,而時任守令,遞付京職者,亦多有之,請對裁稟,仰承聖旨,則此乃上敎,以上敎而奉行,庶幾免專輒之嫌,而一時兩補,或可以少息方生之風浪,炳然一心,惟在於爲國家爲世道,臣之陳達裁稟,實出不敢自專之意,而曾不覺其反自陷於專輒之科。至於朴徵賓,則斥補於北路十數日程,家有七十老母,而病不得將往,臣之請移稍近之邑,不過用劉禹錫改刺連州之故事,蓋欲仰勉我聖上孝理之政,而咎責之言,不啻尋常,此亦臣妄率之罪,慙悚何及。但念臣策名立朝,殆將二十年,素乏才能,無所補裨,平日所自期者,只在於謹愼,庶幾無大過矣。以臣之質疏性拙,而得自用專輒之目,以臣之位卑望輕,而譬勳戚貴近之事,此無非平日言行,不能見信於大臣之致,尙誰尤哉?李官之除,亦已多日,宜卽陳章自劾,而有所不敢,尙此泯伏。不意銀臺新命,又下於千萬夢寐之外,以罪爲榮,揆分增恧,昨日違召,萬不獲已,而只推之命,又出格外,到此地頭,情窮勢蹙,玆敢披瀝肝血,疾聲仰籲於宸嚴之下。伏乞聖明,特垂俯諒,亟命削臣職,治臣之罪,仍命選部,勿復檢擧,以謝公議,以安微分,千萬幸甚。傳曰,還出給。
上在昌德宮。停常參·經筵。
卯時辰時,日暈兩珥。未時,日暈。
藥房提調李台佐·副提調李世最啓曰,伏未審夜來,聖體若何,而前劑入防風通聖丸,連爲進御乎?大妃殿氣候,亦復何如?今日,是入診日次,臣等率諸醫入侍,詳察聖候,宜當。中宮殿氣候,連日受灸之後,亦何如?三里穴受灸,已滿三七壯,諸醫以爲停止爲當矣。區區憂慮,敢來問安,竝此仰稟。傳曰,知道。無事,慈殿氣候安寧,內殿氣候無事矣。
藥房再啓曰,臣等入診退出後,與諸御醫,反復商議,則皆以爲聖候脈度洪數,比前似加。當此肝木旺盛之時,治火淸熱之劑,不容少緩,加味調中湯連爲進御,前劑入防風通聖丸兼進,宜當云。加味調中湯五貼,爲先劑入之意,敢啓。傳曰,知道。
呂必容,以都摠府言啓曰,今日入直內三廳武兼禁軍及軍兵等,當爲中日習射,而停朝市相値,不得爲之之意,敢啓。傳曰,知道。
又啓曰,卽者禁府都事來言,今日當爲鞫坐,而領議政趙泰耉在外,右議政崔錫恒,情勢難安,與前無異,不得開坐云矣,敢啓。傳曰,知道。
洪重禹啓曰,日暖間,視事,頉稟矣。今當更爲取稟,而玉堂上下番,尙今不備,姑待備員後取稟之意,敢啓。傳曰,知道。
呂必容啓曰,領府事金宇杭之喪,第四日成服後,遣近侍致弔事,命下矣。何承旨進去乎?敢稟。傳曰,右承旨進去。
洪重禹啓曰,領府事金宇杭喪,明日成服後致弔,右承旨進去事,命下矣。會盟祭節目中,諸執事·近侍,散齋四日不弔喪,而諸承旨,自昨日皆在散齋中,罷齋後似當進去,而自下不敢擅便,何以爲之?敢稟。傳曰,依爲之。
朴熙晉啓曰,前奉敎申致雲,前檢閱尹容敍用事,命下矣。令該曹口傳付職,仍卽牌招察任,何如?傳曰,允。
洪重禹啓曰,新除授藝文館奉敎申致雲,時在京畿廣州地,檢閱尹容,時在陽城地,竝斯速乘馹上來事,下諭,何如?傳曰,允。
吏曹口傳政事,奉敎申致雲,檢閱尹容。
洪重禹,以弘文館言啓曰,下番闕直,今已七日,事體極爲未安。而修撰宋眞明,昨日自鄕入來,以辭疏未承批,不得循例請牌。修撰權益寬,旣有只推之命,新除授副修撰趙遠命,今日亦不出肅,竝卽牌招,以爲推移入直之地,何如?傳曰,允。
以修撰權益寬,副修撰趙遠命牌不進罷職傳旨,傳于洪重禹曰,推考傳旨捧入。
洪重禹啓曰,永禧殿酌獻禮親祭文,藝文提學李肇,當爲製進,待明朝牌招,何如?傳曰,允。
呂必容,以武二所差備官,以試官意啓曰,本所試官南就命,自昨夕,猝患癨氣,痛勢漸苦,而因試官不備,忍疾參坐矣。轉輾添傷,決無察任之勢,令政院稟旨變通,何如?傳曰,允。
呂必容又啓曰,因武二所草記,試官南就明,猝患癨氣,痛勢漸苦,決無察任之勢,令本院稟旨變通事,允下矣。元單子中,改付標以入之意,敢啓。傳曰,知道。
洪重禹,以弘文館言啓曰,本館下番闕直,事體未安。修撰宋眞明疏批已下,卽爲牌招入直,何如?傳曰,允。
以修撰宋眞明牌不進罷職傳旨,傳于洪重禹曰,推考傳旨捧入。
洪重禹,以禮曹言啓曰,今此大增廣別試文科殿試榜,啓下本曹後,更加考閱,則丙科第三十人幼學趙鏛之鏛字,以瑺字書塡,故改付標以入之意,敢啓。傳曰,知道。
呂必容啓曰,兵曹判書李光佐,旣承疏批,元無情勢之可言,而累招之下,尙未膺命。聞其身病,不至大段,前頭擧動之時,本兵之長,多有擧行之事,都政之一向遷就,亦甚可慮。吏曹判書柳鳳輝,雖有實病,調治已久,竝卽牌招察任,何如?傳曰,允。
又以兵曹言啓曰,今此永禧殿酌獻禮擧動王世弟隨駕時,本曹兩驛騎馬四十匹內,除病傷,各差備,無以推移。依前例京畿驛馬限十八匹補把,以充不足之代事,本道監司處,分付,何如?傳曰,允。
修撰宋眞明疏曰,伏以臣命途奇釁,神理殛罰,攀髯之淚未乾,失怙之哀遽纏,俯仰隕慟,天地崩裂,頑然冥迷,不自溘滅,荏苒之頃,穀燧屢易,奄闋憂服,復覩天日,惶惶蹙蹙,靡所因極。乃於前月,歸伏松楸,得以依近先壠,少展追慕,百感嬰懷,萬事灰念,不意館職除命,遽降此際,繼又馹召遠辱窮閻。顧以苫塊餘喘,復齒恒人之數,聖朝新簡,特畀舊踐之地,臣於惝怳驚感之餘,益不勝撫念愴痛之至。竊惟眇末如臣,受恩先朝,立身之初,首玷蘭臺,昵侍周旋,殆亙三載,曾未幾何,弓劍莫攀。今當嗣服之日,又廁侍從之列,前後榮寵,固極踰分,而往事如昨,傷感自倍。且臣父子兄弟,同時顯榮,名塗華班,踵武相接,及今人事嬗變,餘生煢孑,始以盛滿而爲憂,今反孤露之有悲。顧臣情界,寧復有束帶趨朝,依舊榮進之念,而至於玉署之職,從前辭遜,固非一端。念臣庸虛鈍遲,百無一長,志趣又下,自期甚淺,半生用力,不過尋摘彫篆之工而止耳。若夫經傳之精義,政事之大體,昏昧迷矇,全無識解,而畢竟科第之僥竊,又犯不幸之昔戒,遂以荒抛,轉成倥侗。其於入經幄而任討論,本不近似,而抑臣之斷然自劃者,則實由於改錄一事,三百年所無之駭擧,不先不後。而適在臣參錄之日,臣於向年初拜是職也,旣以此陳辭而違罷,厥後北幕之除,亦引斯義,而屢狀獲遞,則今不可以前錄之旣復,事端之稍異,有所自恕而晏然突出,此臣所以徊徨悶蹙,不敢爲承受之計者也。況今新進才彦,森森濟濟,布列充滿於館閣之上,如臣之陳陋無用,合宜退捐,而銓路之隨例甄敍,已乖綜核之政,聖明不復考察,輒施恩點,甚非所以新理簡掄之嚴也。臣之離違禁闥,今已七易寒暑矣。區區犬馬之戀,豈能自已?況此新除,卽殿下一初之命,今臣之趨赴召旨,一謝天陛,固情禮分義之所當然,而第玆匪分之職,終有難冒之嫌。且臣頑息雖全,病源有祟,痰濕用事,種種作苦,冒風撼頓,症狀越添,見方委席呻痛,無計起動,恩招之下,未卽登途,顧念臣分,隕越無地,玆敢悉瀝肝血,縣道封章。伏乞聖慈,俯賜諒察,特許鐫改臣新授職名,俾安微分,不勝萬幸。答曰,省疏具悉。爾其勿辭,從速察職。
辰時,上御熙政堂。藥房入診入侍時,入侍,提調李台佐,副提調李世最,假注書權顈,記注官吳聖兪,記注官朴㻐,諸臣進伏訖。台佐拜曰,近間風日不佳,伏未審此時,聖體若何?上曰,無事矣。又拜曰,大妃殿氣候,亦一樣安寧乎?上曰,安寧矣。又拜曰,中宮殿連次受灸,氣候何如?受灸後,脚部酸疼之候,其有所減,而灸瘡,亦何如?上曰,不爲大段矣。又拜曰,世弟宮氣候,連爲安寧乎?上曰,好矣。又拜曰,嬪宮氣候,亦何如?上曰,平穩矣。又曰,久未入診,臣等居保護之地,甚爲抑鬱。今日使之入診,下情幸甚,請使醫官入診,仍使瞻望玉色,何如?上曰,唯。李時聖入診退伏曰,上候脈度,左三部,沈數不至洪大。右三部寸關,極爲洪數。玉色則頗有紅潤之氣,似有氣上之候而然矣。許玷入診退伏曰,上候脈度,左三部寸脈洪數,而右三部,尤爲洪數。玉色火上而頗紅,比前似瘦矣。方震夔入診退伏曰,脈候,左邊沈數,而右邊寸關,尤爲洪數。玉色亦爲紅潤矣。台佐顧問曰,右邊尤爲洪數乎?震夔曰,然。吳重卨·玄悌綱·許信·金必佑·玄起鵬等,所達略同。而最後鄭爾柱曰,脈候,左三部調和,而右三部,頗爲沈數,玉色微帶紅氣。春陽上升之時,故似然矣。台佐曰,聞醫官之言,則脈度沈數云。大抵上氣之症,例發於春時,卽今春陽正旺,肝木方盛之時,故自爾氣上,而脈度以致如此矣。防風通聖丸,連爲進御,而未知丸數多寡何如?上曰,優服矣。又拜曰,防風通聖丸進服後,症候加減何如?必須詳爲下敎,然後更有議藥之道矣。上曰,無矣。又曰,雖無大段利害然,全然無效乎,猶少有效乎?上曰,似微有矣。又拜曰,湯藥與丸藥進御,孰爲難易?上曰,湯藥易矣。又拜曰,防風通聖丸,雖爲進御,而春氣發揚之後,則湯藥兼進,似好矣。上曰,唯。世最曰,丸藥,責效爲遲,故湯藥必爲兼進,然後庶有效矣。台佐曰,湯藥苦口,雖難進御,然欲爲責效,則不可不兼進。將來若以苦口,有難連進,則更爲下敎,商議停止,未爲不可,而卽今則必爲兼進,似好矣。上曰,唯。又曰,然則退出後,當議藥以入矣。上曰,唯。又曰,上氣之症,冬春孰甚,而春後別無所加乎?上曰,無加矣。又曰,大妃殿氣候,雖爲安寧,春後則自前每進加味生脈散矣。醫官輩皆以爲,今亦進御,宜當云。自上稟于大妃殿後下敎,何如?上曰,唯。台佐又曰,地部一年經用,必有十萬石米,僅僅成樣,而今年稅入,因三南田結之大縮,將不滿七萬石矣。在前如此之年,則或貸用江都賑廳米,以補不足,而卽今江都遺在,亦甚些少,有難如前取用。而百爾思量,茫然無策,三南收租,纔已上來,通計一年用下之數,其不足之代,則當爲貸用於賑廳,或他處某樣穀,而賑廳留庫之穀,亦不滿五萬石矣。爲先限二萬石貸用,貸用之後,則其代,亦不可不給。嶺南儲置米中,隨其有裕,當爲劃給,而財穀之耗竭,至於如此,憂悶罔涯。取考賑廳文書,則三南月課火藥,例有本年間年條,而本年條,則作爲萬斤,分送各軍門外,其餘三千九百餘斤,則自賑廳句管,出給契人,製送各邑,取用價米,乃至七百餘石。且間年條,則賑廳專爲句管,造送本火藥於三南,以餘米二千餘石,造作別銃,留置北漢矣。戊戌年間,因其時大臣陳箚,移屬軍門。今此火藥,旣是當初賑廳句管之物,則勿論本年·間年,賑廳依前句管,取其剩餘,以補賑穀,何如?出擧條上曰,依爲之。台佐曰,臣於辛丑年待罪江都時,因年凶,軍餉四千石,狀聞請得,以爲料理補賑之計矣。臣遞任之後,卽今留守臣沈壽賢,以其米四千石中,除出一千石,濟活一島飢民。三千石,料理立本,每石折錢四兩式,四千石價錢,買得貢物,移送賑廳,使之除留本廳,其代,以三南所在賑廳米,當爲劃給,而三南飢荒孔慘,凡係穀物,皆爲捧留補賑,勢將待年豐還報矣。前頭地部,經用乏絶,則此米四千石,爲先推移取用,何如?出擧條上曰,依爲之。台佐又曰,頃者登極勅使留京時,隨事生梗,多有難處之事。此乃譯官不善周旋之致,小臣以送勅後,拿問首譯事,陳達蒙允矣。得見伴送使吳命峻狀啓,則勅行回還時,譯官善爲開誘,兩西無弊過去。且上使有失銀之事,首譯以下四人,至於拘囚一房,縱其家丁,歐打叱辱,無所不至。此輩如徑亂離,情狀可矜,朝家用罰,亦有功過相準之法,似當有寬恕之道云。臣之當初請拿,非謂有顯著之罪,不過警飭,欲使善爲周旋,以爲除弊兩西之地矣。今此命峻狀辭如此,亦有所見矣。首譯以下,勿爲拿問,恐或無妨,敢此仰達。出擧條上曰,依爲之。世最曰,李台佐所達首譯功過相準之請,誠爲得宜,而第伴送使吳命峻,若有所見,則復命之後,陳達榻前,尙未爲晩。而朝家未及處置之前,徑先狀請,事甚未安,伴送使吳命峻,推考,何如?上曰,依爲之。台佐曰,小臣,頃以母病,受由下鄕,則沿路所見,極其愁慘,公私赤立,賑濟無策,自上各別申飭,然後庶有一分救活之望矣。然譬如無麪不托,飢餓載路,賑資枵然,諸邑守令之意,皆以爲雖傾官廳之儲,麥前則猶可及救,而不幸麥農又將大歉。此後則勢將立視,莫知所爲云。蓋自前冬,寒暖不適,來牟多死。況今三月點雨不下,今若五日不雨則無麥,無麥則民將盡劉,民憂國儲,誠爲哀痛。來頭之慮,有不可言,必須自上頻接廟堂,大臣以下,講究荒政,悉心擧行,可免塡壑之患矣。上無發落。台佐曰,臣極爲惶恐,而竊有所懷,敢達。臣本無才識,致位至此,揣量本分,已極惶愧,而至於錢穀出入之事,尤非所長。而昨年以來,地部·惠廳,專爲句管,觸事憒憒,不成貌樣,了無一分補效之道,而精神筋力,則已殫竭無餘矣。戶曹例兼惠廳,在前以惠廳提調,移拜戶判,則多有辭免之例,故臣之欲辭惠廳提調,蓋已久矣,而榻前辭免,有所不敢,仍循至今矣。地部近益多事,臣之精力,比昨年,尤有所不逮,所帶惠廳提擧之任,若蒙許遞,則庶免公私狼狽之患,惶恐敢達。上曰,依爲之。世最曰,一品之外,不得辭職於榻前,例也。而戶曹判書李台佐,乃於榻前辭職,事體未安,推考,何如?上無發落。世最曰,近來大小疏章,連爲下批,無留滯之患,甚是多幸,而第館學疏之入啓,已至十餘日,尙未賜批。夫館疏,事體與他自異,其在朝家待遇之道,固宜趁卽賜答。雖以些少之事言之,數百多士,待批闕下,移設食堂,爲弊不貲。且莫重聖廟,累日空虛,只有守齋數三儒生而已,亦爲未安,從速下批,似爲得宜,故惶恐敢達。上曰,留意焉。世最曰,上下史官坐罷之故,以兼春秋入直,已至多日,事體未安。在前如此之時,亦有請敍之規,今亦特爲敍用,何如?前奉敎申致雲,前檢閱尹容敍用事,以榻前下敎,出擧條上曰,依爲之。世最曰,朝臣受由下鄕者,趁由限卽還爲宜,而卽今節祀之過行,已至累日,無一還朝之人,前頭擧動時,必多苟艱之患。且以今番殿試時言之,試官望,無以備入,殊極未安。受由下鄕人員,催促上來,何如?出擧條上曰,知道。世最曰,今番殿試試官之望,有以在外懸頉,所當依定式直捧禁推,而臣等矇未覺察,未卽擧行。到今禁推,已爲後時,而不可全無警責之道。在外人員,竝從重推考,何如?出擧條上曰,依爲之。台佐退伏後進拜曰,俄聞宿醫之論,皆以爲脈候過於沈數云。病之有無,診之以脈,方今春氣發揚,脈候固宜沈數,而其爲憂慮,當復如何?退出後,當與諸醫,議藥以入,湯藥雖爲苦口,必須兼進,庶可責效矣。世最曰,日氣漸熱之後,則湯藥似難進御矣。台佐曰,五月以後,則湯藥商議停止,似好矣。且五日日次入診,所以詳察聖候,而或多不許入診之時,旣不能頻頻入診,則其何以審察症候乎?今日入診之命,出於久未入侍之餘,而諸醫診察,則脈度洪數,比前似加云。下情甚是悶迫矣。日次則輒許臣等入診,而諸醫,則勿論日次,數日一次式,召入臥內,使之朝夕診察,則其於執症議藥之道,當有所益矣。世最曰,知脈之人,亦豈易哉?但脈度,雖一日之內,亦多異候,須使諸醫,時時入診,庶有效矣。台佐曰,頃者醫官入診,則聖候脈度,和緩平穩,臣等之心,萬分慶幸矣。今日入診,則脈度比前洪數云。雖以閭閻匹庶言之,氣昇之時,則脈度例多如此。臣未知卽今聖候,適爾氣上,而脈度不如前日之和緩耶?自今定式,使諸醫間二日入診。且蔡光夏,雖在鍼醫之列,號爲知脈,鍼醫雖無入診之例,而先朝亦或使之入診矣。後日入診時,使之同入,何如?世最曰,非但蔡光夏,渠輩中,號爲知脈者,竝使入診,似好矣。上曰,依爲之。出擧條諸臣,以次退出。
上在昌德宮。停常參·經筵。
下直,利城縣監朴徵賓。
朴熙晉啓曰,今日,持公事入侍日次,而文武科放榜相値,頉稟。傳曰,知道。
李世最啓曰,右副承旨宋成明,昨已入來,今日不爲出肅,卽爲牌招察任,何如?傳曰,允。
朴熙晉啓曰,卽者禁府都事來言,今日當爲鞫坐,而領議政趙泰耉在外,右議政崔錫恒,情勢難安,與前無異,不得開坐云矣,敢啓。傳曰,知道。
又啓曰,吏曹判書柳鳳輝,昨又違牌不進,都政尙此遷就,極爲未安,更卽牌招,何如?傳曰,允。
又以弘文館言啓曰,本館上審副校理臣吳命新,會盟祭肄儀時,以執尊,明日晝仕出去之意,敢啓。傳曰,知道。
又以弘文館言啓曰,下番闕直,今已八日,事體未安。修撰宋眞明·權益寬,副修撰趙遠命,昨日旣有只推之命,竝卽更爲牌招,以爲推移入直之地,何如?傳曰,允。
呂必容,以訓鍊都監言啓曰,永禧殿擧動,只隔一日,而中軍李鳳祥,自統營任所,未及上來。左別將尹遇進,右別將李漢珪,左部千摠李台望,右部千摠具鳳昌,皆以武科試官進詣,無一人陣上領軍之員。其代勢將以局別將堂上軍官,假差領軍,而中軍未現之代,別將尹遇進權察,而方入試所,考官雖重,當此動駕之日,兼中軍之任,他無替行之人,令政院稟旨變通,何如?傳曰,允。
朴熙晉啓曰,因訓鍊都監草記,再明日永禧殿擧動時,中軍當爲領軍隨駕,而中軍李鳳祥,自統營未及上來,他無陣上領軍之人。別將尹遇進所當權察,而方入武試所,令本院稟旨變通事,允下矣。不得已望單子中,改付標以入之意,敢啓。傳曰,知道。
宋成明,以戶曹言啓曰,今此討逆庭試初試時,各樣雜物進排主掌官一所軍器寺判官李弘禎有頉,代軍器寺僉正趙尙耘,二所掌苑署別提柳尙萬有頉,代瓦署別提卞燁,改付標以入之意,敢啓。傳曰,知道。
呂必容,以武一所差備官,以試官意啓曰,參試官通禮院右通禮金獻之,身病危重,不能參坐,今已兩日。參試之任,專掌試冊,非呻痛之人所可堪,而亦不可彌日曠闕。令政院稟旨變通,何如?傳曰,允。
又啓曰,因武一所草記,參試官金獻之,身病危重,不能參坐,令本院稟旨變通事,允下矣。元單子中,改付標以入之意,敢啓。傳曰,知道。
朴熙晉,以錄勳都監言啓曰,國朝封勳,自開國,至新策扶社功臣,合爲二十二功臣,而中宗朝定難功臣,當時錄功者,竝皆還削,只餘盧永孫一人矣。永孫亦爲絶嗣,無嫡長繼襲者。會盟祭時,旣無來參之人,則誓文中,敍列前後功臣處,定難二字,似不當但循勳號而書之。故曾前庚申年會盟時,已有勿書之例。今亦依此勿書,何如?傳曰,允。
宋成明,以義禁府言啓曰,今此永禧殿酌獻禮擧動時,大駕各差備,王世弟考喧左右及本府入直武一二所禁亂官,當以十四員分差。而本府都事只是十員,無以備數,假都事四員,令該曹差出,以爲推移分把之地,何如?傳曰,允。
上在昌德宮。停常參·經筵。
下直,江原監司鄭思孝。
自昧爽至卯時,有霧氣。未時,日暈。
宋成明啓曰,大司憲金一鏡未肅拜,執義李世德呈辭,掌令鄭啓章武二所監試官進,徐宗廈武一所監試官進,持平李普昱未肅拜上疏未下批,尹東洙在外,今日以監察茶時之意,敢啓。傳曰,知道。
呂必容,以都摠府言啓曰,今初九日永禧殿擧動時,侍衛不可不備員,而本府堂上十員內,都摠管礪城君楫·金演,俱以身病甚重。副摠管李順坤武一所試官進去,一員未差。寶劍四員及守宮一員,大殿侍衛,王世弟陪衛,無以推移,未差之代,令該曹,在京無故人,卽爲口傳差出,以爲備員之地,何如?傳曰,允。
以修撰權益寬,副修撰趙遠命牌不進罷職傳旨,傳于朴熙晉曰,推考傳旨捧入。
宋成明啓曰,卽者禁府都事來言,今日當爲鞫坐,而領議政趙泰耉在外,右議政崔錫恒,情勢難安,與前無異,不得開坐云矣,敢啓。傳曰,知道。
兵曹口傳政事,徐命均爲都摠管,金重呂爲草芝萬戶。
呂必容,以兵曹言啓曰,明日永禧殿酌獻禮擧動時,禁軍別將申光夏,當爲領軍侍衛,而今聞還差武科試官,承牌進去云。擧動時領軍,事體至重,不可無變通之道。令政院卽爲稟旨,分付,何如?傳曰,允。
呂必容啓曰,因兵曹草記,武二所試官申光夏,以禁軍別將,明日擧動時,當爲領軍侍衛,不可無變通之道,令本院稟旨分付事,允下矣。元單子中,所當改付標以入,而他無落點處。在前如此之時,有試官望改擬以入之事。今亦依例,令該曹改擬試官望以入,何如?傳曰,允。
朴熙晉,以侍講院言啓曰,卽接翊衛司所報,則明日永禧殿酌獻禮王世弟隨駕時,翊衛司官員,不可不備員陪衛,而未差之官,至於五員之多云。令政院稟旨口傳差出,以爲備員陪衛之地,何如?傳曰,允。
又啓曰,因侍講院草記,明日永禧殿酌獻禮王世弟隨駕時,翊衛司官員,不可不備員。令本院稟旨口傳差出事,允下矣。有闕之代,令該曹卽爲口傳差出,何如?傳曰,允。
又啓曰,今日會盟祭肄儀時,承旨二員當爲進去,而臺諫,昨以二品以上會議之意,陳疏入啓。未處分之前,不得循例下直,何以爲之?敢稟。傳曰,批下後,卽下直。
兵曹口傳政事,李獻一·李宜揆爲衛率,李泰壽·尹扶爲司禦,李載亨爲副率。
敎守江原道觀察使兼兵馬水軍節度使巡察使鄭思孝書,王若曰,宵旰軫東顧之慮,正勤疇咨。衣冠話外臺之臣,允協予簡,肆宣綸綍之誥,庸侈旌鉞之榮?惟卿世篤忠勤,家傳義烈,見識精透,得力於簡策之中,言行端莊,律身於繩墨之內。立朝則九皐仙鶴之獨唳,居窮則百鍊精金之益堅。魁重試二十七年,孰如卿之尙屈下位,涉層溟一千餘里。雖擢資而殆同左遷,政聲還合浦之珠,歸裝載鬱林之石,迨玆改絃之後,正軫遺簪之嘆,抽希珍於蘊藏之餘,益著華美之實,別利器於盤錯之地,欲試通敏之才。眷玆江原一邦,實是濊貊舊域。北來群山之蟠陸,作京國之輔車,東望巨浸之拍天,控咸關之襟帶。蕭條邑里,嶺之東西,磽确山田,土則中下,在平時尙憂於凋瘵。況今日荐仍於飢荒,蔘芽頓希,常患御供之難繼,鱗族已竭,漸看浦戶之多空。賙賑連年,守宰鮮芻牧之效,樓臺匝海,吏民厭冠蓋之行,思得二千石共理之良,用畀卄六邑宣化之責。玆授卿以守江原道觀察使兼兵馬水軍節度使巡察使,卿其往服寵命,勉修良規,霈甘雨於三春。詎緩撫綏之政,臨福星於一路,宜盡旬宣之方。處決小官,何待奏聞?係關大辟,宜稟指揮。於戲,臥長孺於淮陽,固惜禁闥之遠跡,出蘇章於冀北,欲試淸河之按貪,革弊蘇殘,一如莅島之日,觀風察俗,毋損治郡之聲。矧當省耕之辰,宜勅勸農之令。仙山入眼,肯作孟陽之逝。民事關心,勉布甘棠之惠,人自得於湖山之外,爭看露冕之輝,政起成於朞月之間,佇期璽書之召,故玆敎示,想宜知悉。知製敎洪重徵製進
上在昌德宮。停常參·經筵。
呂必容啓曰,內乘來言捲簾,取稟。傳曰,捲三面。
朴熙晉啓曰,今日,持公事入侍日次,而永禧殿擧動相値,頉稟。傳曰,知道。
宋成明啓曰,卽者禁府都事來言,今日當爲鞫坐,而領議政趙泰耉在外,右議政崔錫恒,情勢難安,與前無異,不得開坐云矣,敢啓。傳曰,知道。
李世最啓曰,左承旨吳命恒,昨已入來,今日不爲出肅,卽爲牌招察任,何如?傳曰,允。
以左承旨吳命恒牌不進罷職傳旨,傳于李世最曰,推考傳旨捧入。
李世最啓曰,左承旨吳命恒,旣有只推之命,更卽牌招,何如?傳曰,允。
呂必容啓曰,仁和門外侍衛別班列,永禧殿大門內外庭,極其狹窄,勢難容接,侍衛中不緊人員,依近例落後於作門外事,分付兵曹,何如?傳曰,允。
又以兵曹言啓曰,今日動駕時,侍衛及東宮陪衛,本曹堂上應入三員,而參判臣金致龍,受由在外,未及上來。參議臣仲良,守宮受點,只有行判書臣李光佐及參知臣朴澄,無以推移備員。在前如此之時,或有假參知差出之例。依近例假參知一員差出,以爲陪衛之地,何如?傳曰,允。
又以兵曹言啓曰,今日擧動,別雲劍密昌君樴,刑曹判書吳命峻,皆以病不進。一員則以預差綾昌君橚陞實,而一員則預差東昌君炡,身病甚重,不得陞實。不得已一員勢將加差,望單子有故人員名下付標以入之意,敢啓。傳曰,知道。
又以兵曹言啓曰,擧動別雲劍密昌君樴,刑曹判書吳命峻,稱病不進。至於變通,雖未知病勢之如何,而莫重侍衛,終不進參,事甚未安。竝推考,何如?傳曰,允。
大駕詣永禧殿,入幕次後,大妃殿,遣承旨問安。答曰,知道。
王世弟詣永禧殿,入幕次後,大妃殿·中宮殿,遣宮官問安。答曰,知道。
大駕詣永禧殿,入齋室後,政院·玉堂·藥房問安。答曰,知道。王世弟板外問安。答曰,知道。
大駕酌獻禮後,政院·玉堂·藥房問安。答曰,知道。
朝廷二品以上·六曹問安。答曰,知道。
大駕還宮後,政院·玉堂·藥房問安。答曰,知道。
王世弟還宮後,政院·玉堂問安。答曰,知道。
朴熙晉啓曰,昨因本院稟啓,會盟祭肄儀,待批下,卽下直事,命下矣。肄儀則姑待下敎擧行,而會盟祭,若行於十二日,則自今日,諸承旨當爲齋宿本院之意,敢啓。傳曰,知道。
權顈有頉,代以李眞洙爲假注書,鄭熙揆有頉,代以洪景輔爲假注書。
呂必容,以兵曹言啓曰,今此會盟祭擧動王世弟隨駕時,本曹兩驛騎馬四十匹內,除病傷,各差備無以推移,依前例京畿驛馬限二十五匹補把,以充不足之代事,本道監司處,分付,何如?傳曰,允。
上在昌德宮。停常參·經筵。
夜一更,流星出角星上,入艮方天際,狀如拳,尾長三四尺許,色赤,光照地。
宋成明啓曰,大司憲金一鏡未肅拜,執義李世德呈辭,掌令鄭啓章武二所監試官進,徐宗廈武一所監試官進,持平李普昱未肅拜·未承批,尹東洙在外,今日以監察茶時之意,敢啓。傳曰,知道。
呂必容啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
又啓曰,右議政箚子到院,而會盟祭齋戒,留院之意,敢啓。傳曰,入之。
又以都摠府言啓曰,副摠管益寧君梯,以會盟壇親臨習儀時侍衛事,壇所晝仕出去之意,敢啓。傳曰,知道。
以左承旨吳命恒,牌不進罷職傳旨,傳于李世最曰,推考傳旨捧入。
李世最啓曰,左承旨吳命恒,旣有只推之命,而會盟祭擧動,只隔一宵,承旨不可不備員,更爲牌招,何如?傳曰,允。
以左承旨吳命恒,再招不進,罷職傳旨,傳于李世最曰,推考傳旨捧入。
宋成明啓曰,卽者禁府都事來言,今日當爲鞫坐,而領議政趙泰耉在外,右議政崔錫恒,情勢難安,與前無異,不得開坐云矣,敢啓。傳曰,知道。
李世最啓曰,假注書李眞洙·洪景輔,時無職名,依例付軍職,冠帶常仕,何如?傳曰,允。
朴熙晉啓曰,會盟祭擧動,只隔一宵,都監擧行之事,甚爲緊急,而禮曹判書李肇,因臺疏引入,昨日擧動時,亦不陪從。今日若行隷儀,事將窘迫,卽爲牌招察任,何如?傳曰,允。
又以錄勳都監言啓曰,會盟祭時,應參功臣嫡長,雖在罪籍中,啓稟進參,卽是前例。開國功臣宜寧府院君南在嫡長孫宜昌君南泰徵,方被論臺啓,時未收殺,而旣是應參之人,依前例使之進參,何如?傳曰,允。
呂必容,以武二所差備官,以試官意啓曰,本所監試官司諫院正言沈埈,自昨猝得感寒之症,寒粟遍體,頭疼特甚,昏倒不省,萬無參試之望,令政院稟旨變通,何如?傳曰,允。
又啓曰,因武二所草記,監試官正言沈埈,猝得感寒,昏倒不省,萬無參試之望,令本院稟旨變通事,允下矣。原單子中,改付標以入之意,敢啓。傳曰,知道。
朴熙晉啓曰,會盟祭齋戒,諸承旨自昨日,已稟旨直宿本院矣。當初肄儀,則定於初八日,頒軸習儀,則定於初十日矣。臺疏未及批下,肄儀尙不擧行,而今日,乃頒軸習儀定日也。盟祭日期已迫,勢難今日隷習,何以爲之?敢稟。傳曰,今日爲之。
李世最啓曰,小臣與右承旨朴熙晉,頒軸習儀,議政府進去,下直。傳曰,知道。
朴熙晉啓曰,禮曹判書李肇,牌招不進,推考傳旨,纔已捧入矣。都監凡事,擧行時急,判書李肇,更爲牌招察任,何如?傳曰,允。
李世最啓曰,左承旨吳命恒,三違召命,事極未安。所當更請牌招,而聞其吐血之症甚重,勢難應命,盟壇擧動隔宵,承旨不可不備員,合有變通之道,何以爲之?敢稟。傳曰,改差。
洪重禹啓曰,奉敎申致雲,檢閱尹容,自鄕上來云。竝卽牌招察任,何如?傳曰,允。
朴熙晉,以弘文館言啓曰,上番副校理臣吳命新,會盟祭肄儀時,以執尊,今日晝仕出去,而頒敎軸習儀時,上下番,以侍臣俱爲進參,下番修撰臣宋眞明,亦爲晝仕出去之意,敢啓。傳曰,知道。
呂必容,以備邊司言啓曰,江原監司鄭思孝辭朝之後,有一臺官,以其不爲歷辭之故,捉致下吏,有訶責之擧。思孝至於陳疏,不欲赴任云。監司元無下直於臺諫之規,則此必由於新進臺官未諳事例之致,而今若以此引嫌,終不赴任,則其虧損體統大矣。況留置敎諭書於路傍村舍,曠日遲留,揆以事體,尤涉未安。江原監司鄭思孝,催促發送,俾無留滯之弊,何如?傳曰,允。
答持平李普昱疏曰,省疏具悉。盟祭日期已迫,勿爲差退焉。原疏見下
答同副承旨洪重禹疏曰,省疏具悉。盟祭日期已迫,勿爲差退焉。原疏見下
洪重禹啓曰,左承旨吳命恒改差事,命下矣。會盟祭擧動時,承旨不可不備員。今日雖是齋戒,而在前如此之時,亦有開政之規。政官卽爲牌招開政,以在京無故人差出,仍爲牌招,何如?傳曰,允。
呂必容啓曰,獻納尹聖時,武二所監試官受點,詣闕上疏,備陳所懷,且以被斥儒疏,引嫌乞遞。原疏以齋戒留院,而監試官單子中,大司諫李夏源,司諫李重述,皆在外,正言柳時模,以一所監試官進去,更無落點處,在外諫臣,合有變通之道,何以爲之?敢稟。傳曰,二員改差。
有政。吏批,判書柳鳳輝牌不進,參判鄭齊斗在外,參議朴弼夢進,右副承旨宋成明進。
吏批啓曰,判書柳鳳輝牌不進,參判鄭齊斗在外,小臣獨政未安,何以爲之?敢稟。傳曰,只出緊任。
又啓曰,臺諫及玉堂闕員,今當差出,而擬望之人乏少,相避·外任竝擬,何如?傳曰,允。
又啓曰,卽接軍器寺牒報,則主簿李弘禎,武一所主掌官啓下之後,稱有身病,終不進去之狀,殊甚可駭云,改差,何如?傳曰,允。
以任舜元爲承旨,柳述爲司諫,南就明爲大司諫,宋眞明爲校理,鄭欽先爲司僕判官,李碩復爲軍器僉正,典籍朴師洙,今加通政,文科甲科,登科前資窮。
兵批。行判書李光佐,會盟祭習儀侍衛進,參判金致龍,在外未肅拜,參議沈仲良,會盟祭習儀侍衛進,參知朴澄進,右副承旨宋成明進。
兵批啓曰,卽接宣傳官廳所報,則宣傳官李玹不仕云。渠旣不仕,則不可仍置,依例汰去,何如?傳曰,允。
副護軍李夏源·李重述,副司果尹夏敎,副司正李眞洙·洪景輔,同知金始聲,僉知許鼎·朴鏜·李弘,竝單付。
呂必容啓曰,明日擧動時,守宮假承旨,以昨日守宮假承旨金克謙,仍察,何如?傳曰,允。
以李漢相爲守宮假注書。
宋成明,以義禁府言啓曰,今此會盟祭擧動時,大駕各差備,王世弟考喧左右,及本府入直武一二所禁亂官,當以十四員分差,而本府都事,只是十員,無以備數。假都事四員,令該曹差出,以爲推移分把之地,何如?傳曰,允。
持平李普昱疏曰,伏以臣曩際討逆之日,猥忝持憲之任,偶因闕啓,遂至譴遞,因下南土。今始上來,不意此際,柏府新命,復及於已試僨敗之蹤。臣誠感激恩遇,固當竭蹶趨承,少效一日之責,而宿病之外,重觸風寒,兩耳膿痛,牙頰外浮,咽喉內腫,勺飮不能入口,叫苦難忍,昏昏若絶,顧此病狀,實無旬月之內束帶趨造之望。臣何敢虛帶職名,徒積瘝曠之罪哉?玆敢冒死,仰籲於天地父母之前,伏乞聖明,亟賜鐫改,俾得安意調息焉。臣於乞免之章,不宜復陳他說,而區區憂慨之忱,有不能自已者。玆將草草數語,以備澄省,伏願殿下留神焉。臣竊觀比來朝論之橫潰,一倍層激,國事之渙散,殆無貌樣,將至於莫可收拾之境。臣常長吁太息,繼之以流涕也。誰謂聖明在上,善類彙進,而爻象之不佳,乃至於此耶?議者或歸咎於百責所萃之廟堂,或委罪於浮薄喜事之年少,而臣愚死罪,竊以爲此誠殿下之過也。何者?是非之混淆,莫逃於在上之竝觀,綱紀之振肅,惟在於人主之摠攬。而今我殿下,紛紜者,任其紛紜,一無是非之別。凌夷者,任其凌夷,少無整肅之意。從違之際,只循所達,好惡之公,不能明示,銷印刻印,雖似漢帝聽言之弘度,而或歸處分之顚倒,恭默不言,卽是殷宗思道之至德,而亦欠吁咈之美事,則人心之乖離,其誰能鎭定?國綱之頹廢,其誰能振刷?臣於此,不勝悶鬱抑塞之至也。臣於近日事,姑不暇一一指陳,特取其大有關於國體者而論之。今此逆獄之變,非但國朝之所未有,實千古所未聞。則策勳一事,何等重大,而始推國舅,而旣循其固讓,又歸兩將,而復允其臺啓,乍定旋罷,徒傷事體,指東推西,終靡止泊,末乃以單勳勘定,盟祭將迫。噫噫,其可使我殿下,獨與虎龍對盟而歃血哉?國朝三百年來,逆獄非止一二,而曾未有告者元勳之例,則單錄之不可,此已可見。況此鞫獄,至重且大,則固宜重其事尊其體,以嚴討復之義,而今乃不然。勳之一字,避之若浼,不顧事體之苟且,必欲草草彌縫,臣實爲之慨然也。大臣,頃以盧永孫事,引以爲例,而此則大不襯着。獄事大小,彼此旣殊,且其所錄,初非單勳,至於四十餘人之多,而年久之後,始因臺啓而削勳,只存永孫一人。則此豈可爲單勳之可據者耶?大抵此獄,虎龍上變之外,更無他先幾詗探之功,則按訊諸賊,畢究凶節,使國家有泰磐之安者,豈非今日可錄之勳乎?雖以宣廟朝故事觀之,己丑逆獄時,委官以下故相臣鄭澈等諸人,無非一代名臣,而身參勳籍,不敢辭避者,蓋以錄勳爲國家重事,而不可以上變人,苟然單錄,與君父同盟故耳。如此光明正大之獄,胡不援之於今日,而只引不相類之盧獄耶?今之議者,雖以己丑後防塞獄官之錄勳爲言,而此則有不然者。旣有應錄之勳,則固不必以獄官勘定故也。何嘗有不問元勳之有無,只以告者單錄,永爲定式者哉?殿下,如以臣言爲無稽,亟令二品以下三司諸人,會于朝堂,因以按獄諸臣錄勳一款,詢問可否,卽速勘定,俾盟祭日期無至遽退,不勝幸甚。夫小官之論大官,自是淸朝之美事,言雖狂妄,其在恢張言路之道,固不宜遽加摧折。而昨年以來,一二言事之臣,相繼斥補,已非佳象,而至於右揆之請罷前正言柳壽垣,雖出於慰安鎭定之意,終有欠於優容言者之道。領相書啓中,請寢臺臣之斥罷,大有得於古大臣休休之量,豈不美哉?況今改絃之初,進言獲罪者,前後相續。今日居臺閣者,必將以言爲戒,終不敢出一言論是非。此非朝廷之福,而實爲世道之憂者。臣謂柳壽垣罷職之命,宜卽還收也。且李眞儒之憂時一念,着在腔中,故急於調停,不覺破格單付之爲妄率。則大臣之前席請遞,蓋在慮後弊存體統。而至擧故相臣斥補三學士事,直歸之於專輒自用之科。臣恐大臣所奏,未悉眞儒本情而然也。夫眞儒之坐地處心,與金錫胄,有何一毫髣髴,而猝得此不韙題目。大臣之言,雖出無心,而當之者,豈能自安乎?此固殿下所當諒察處也。噫,政席之間,意見不合,終至徑起,旣欠和平。至因此事,兩堂俱不應命,臺窠經日未差,致令莫重國試,不得開場於初卜之日,大缺士望,頗損國體。臣謂其時判書·參議,竝施問備之罰,以示規警之意也。臣愚忠所激,略有所陳列,惟聖明勿以人而廢言,臣無任激切屛營之至。
同副承旨洪重禹疏曰,伏以今此盟祭,期日已迫,而因臺疏之未下批,肄儀尙不得擧行。本院,以何以爲之之意,連續啓稟,而亦靳明白下敎,其退與行,未免兩難,事勢窘迫,誠甚悶慮。而第念臺疏未處分之前,莫重盟祭之草草完了,終有乖於重其事之道。臣之愚意,竊以爲不可也。夫勳名單錄,旣無前例,告者對盟,亦損體貌。臺疏所論,實採輿誦,朝堂會議之請,儘有意見。在聖上博採廣詢之道,誠宜亟允其言,徐觀公議所歸而處之,亦似未晩。伏願聖明,卽令禮官改涓吉日,稍退會盟之期,仍下臺批,速行會議之擧,使聖朝討逆策勳之典,務歸光明,允叶人心,不勝幸甚,臣無任戰灼祈懇之至。
上在昌德宮。停常參·經筵。
夜自三更至五更,月暈。
藥房提調臣李台佐,副提調臣李世最啓曰,春氣和暢,伏未審此時,聖體若何,而湯丸連爲兼進乎?大妃殿氣候,亦復何如?今日,是入診日次,而會盟祭擧動相値,不得啓請。前劑入加味調中湯,已盡於昨日,此藥五貼,又爲劑入矣。臣等不任區區之慮,敢此問安。答曰,知道。無事。慈殿氣候安寧,而湯藥加劑,宜矣。
任舜元啓曰,今日持公事入侍日次,而會盟祭擧動相値,頉稟。傳曰,知道。
又啓曰,內乘來言捲簾,取稟。傳曰,捲三面。
宋成明啓曰,卽者禁府都事來言,今日當爲鞫坐,而領議政趙泰耉在外,右議政崔錫恒,情勢難安,與前無異,不得開坐云矣,敢啓。傳曰,知道。
又啓曰,當此動駕之日,兩司當爲進參,而或在外,或赴試所,或陳疏留院,或未肅拜,無一行公之員,殊涉未安。除公故在外·陳疏留院外,陳疏未肅拜人員,竝卽牌招,何如?傳曰,允。
朴熙晉,以弘文館言啓曰,本館下番修撰宋眞明,昨日政,陞拜校理,下番將未免闕直。副修撰趙遠命,卽爲牌招入直,何如?傳曰,允。
以副修撰趙遠命牌不進罷職傳旨,傳于朴熙晉曰,推考傳旨捧入。
朴熙晉,以侍講院言啓曰,今日擧動,王世弟隨駕時,宮官不可不備員陪從,而新除授輔德金始㷜,陳疏未承批,不敢循例請牌,何以爲之?敢稟。傳曰,牌招。
以輔德金始㷜牌不進罷職傳旨,傳于朴熙晉曰,推考傳旨捧入。
宋成明啓曰,大司諫南就明,來詣請對矣。傳曰,引見。
又以義禁府言啓曰,今此會盟祭擧動時,本府都事,當爲各差備隨駕,而無以備數,都事鄭欽先遷轉之代,令該曹口傳差出,以爲分排之地,何如?傳曰,允。
吏曹口傳政事,以金天與爲禁府都事。
呂必容,以兵曹言啓曰,今日二所監軍,宣傳官李玹受點矣。卽者本廳書員來言,李玹,昨日以其不仕入啓,汰去,而草省記中,忘未覺悟,循例書呈,以致受點云。莫重省記中,不爲拔去,受點之後,始爲來告,事極可駭。當該書員,自本曹從重決棍,而本曹亦有不能致察之失。不勝惶恐,原單子中,改付標以入之意,敢啓。傳曰,知道。
呂必容,以兵曹言啓曰,曾前城內擧動,雖經宿無守宮大將磨鍊之事,今番差早動駕,翌朝還宮,其間稍遲。大內巡檢等事,不可不別爲申飭分付入直兵曹·都摠府堂上·各色宿衛將士,使之各別屢次巡檢,嚴加申飭,何如?傳曰,允。
未時,上以玉轎出宮,至仁政門外,替乘輦,詣景福宮勤政殿舊基。入幕次後,政院·玉堂·藥房問安。答曰,知道。王世弟入幕次後,政院·玉堂問安。答曰,知道。小頃,上以玉轎,出神武門,詣壇所。入幕次後,政院·玉堂·藥房問安。答曰,知道。王世弟板位問安。答曰,知道。王世弟入幕次後,政院·玉堂問安。答曰,知道。大妃殿,遣承旨問安。答曰,知道。
呂必容啓曰,訓鍊都監知彀官·禁軍陣禁軍·禁衛營敎鍊官·御營廳敎鍊官來言,日暮後懸燈,人定後刁斗,天明後落燈云矣,敢啓。傳曰,知道。
傳于朴熙晉曰,史官一員待命。
癸卯三月十一日四更一點,上詣壇下板位,行四拜禮。
宋成明進跪曰,贊儀安翼齡,儀注呼唱之際,有差誤之失,殊涉未安,推考,何如?上曰,依爲之。
贊禮,導上詣壇上神位前,奠酌,還詣板位,行四拜禮。
歃血,上親擧三匙。
祭畢,還入幕次後,政院·玉堂·藥房問安。答曰,知道。王世弟板位問安。答曰,知道。王世弟還入幕次後,政院·玉堂問安。答曰,知道。大妃殿,遣承旨問安。答曰,知道。
卯時,上將還宮,御玉轎,呂必容進伏曰,卽者副摠管益寧君梯,以寶劍差備,來詣帳殿矣。稱有身病,猝然出去,雖未知病勢輕重之如何,而其在事體,殊涉未安,推考,何如?上曰,依爲之。
上以玉轎,還至勤政殿舊基,替乘輦還宮,大駕還宮後,政院·玉堂·藥房問安。答曰,知道。王世弟還宮後,政院·玉堂問安。答曰,知道。
癸卯三月十一日巳時,上御熙政堂。大司諫南就明請對入侍時,都承旨李世最,假注書李眞洙,記事官申致雲·尹容。大司諫南就明所啓,擧動嚴時旣迫,有此請對,固知未安,而竊有區區憂慨之忱,敢此仰達矣。今此討逆會盟,是何等重大之擧,朝議不一,甲乙未定,而卒至於單錄勘勳,未免草草之歸,臣誠訝惑焉。夫虎龍,本一賤隷,投入逆黨,陰凶之謀,無不與知。及殿下改紀之初,凶謀敗露之後,始爲上變,此不過死中求生之計也。待以不死,俾仄勳末,亦云幸矣。今自國舅,大臣·將臣,徒持讓功之心,罔顧辱國之恥,至以衛社討賊之功,推歸於一賤豎,忍令我殿下對歃盟血於祭天之壇,此豈臣子所敢爲?擧國之人,沫血憤惋者,以此也。當初宰臣之筵奏疏列,蓋出血懇,而終見沮抑,日昨臺臣收議之請,亦出愼重之意,而自大臣以下,惟以汲汲成禮爲事,罔念其有損國體,貽譏後世,其意所在,實未可曉也。盟壇旣築,乘輿將駕,若使今日臣子,少有一片忠憤之心,則必思斷鞅汙軫之義,而喉司之臣,義不出此。敢於臺疏未下批之前,直請肄儀,又請齋宿,有若角勝公議者然,誠爲駭然。請當該承旨推考,亟命差退會盟日期,仍令二品以上收議,改勘勳籍。世最曰,臺臣,請推該房,臣忝在一院之長,亦爲惶恐矣。今此單勳勘定,固似草草,朝議亦非不知此,而數次稟定,旋卽還寢,蓋其勳勞,終無顯著者。故當之者,輒力辭,而朝家亦不能强迫。若有明白應錄之人,則初何以屢定屢改,終至單勘乎?單勳,雖似苟簡,而若强錄不當錄之人,則其爲苟簡,豈不反甚乎?盟壇祭天,事體至重,期日屢退,旣甚未安,肄儀已成,法駕將發,又何可中止乎?就明曰,此人讓勳則從之,彼人讓勳則又從之,終至聖上與虎龍對盟。臣竊憤惋,直欲碎首而力爭矣。臣本疲劣,而受恩兩朝,且忝諫職,豈敢不言乎?昔陽城,以任用一小人之故,至欲裂麻痛哭,今日之事,比此豈不尤大乎?冒煩入對,實出不得已,請退日期,收議廟堂。世最曰,諫臣之言,亦似然矣,而但無功勞顯著之人,當初若有其人,豈以單勳勘定耶?雖退日子,豈復有可錄之人耶?就明曰,當初若無其人,何以設錄勳都監,亦何以招問李三碩耶?到今差退,雖似顚倒,而以堂堂千乘之尊,與虎龍對盟,實不近似,請差退日子,收議廟堂。世最曰,諫臣所達,亦不可謂非矣,而旣已卜日,時方動駕而若又差退,則非所以盡誠信於神明也,差退之請,未知其得宜矣。就明曰,虎龍,豈可以人類數之?人君與虎龍對盟,是所以爲神明之羞,此事寧已則已矣,豈合如是苟簡耶?嚴裝已畢,請退日子,極爲惶恐,而事理如此,故敢達,請差退日子,收議廟堂。世最曰,今雖收議廟堂,豈有可合加錄之人乎?若使退日收議,而有益於事,則諫臣之言,豈不是乎?但事無可成之日,而徒退日子,則豈不大損於國體耶?就明曰,臺臣收議之請,誠爲得宜,而今則疏批已下,更無可言矣。以前事言之,則自點之獄,不爲錄勳,以此爲例,初不錄勳,則猶可也。豈可使莫重莫大之擧,草草若是乎?世最曰,自點之獄,初不勘勳,何嘗旣定日而還寢耶?就明曰,喉司目見此擧,未有匡救之意。臣竊怪之。此事,是前年四月間可勘之事,而經年遷就,互相推諉。終至於只錄一告者,人心之憤鬱,良以此也。世最曰,昔在仁廟朝,沈器遠事,甲申三月錄勳,旣定日而屢退,故至乙酉九月,始爲勘定。今番事,亦豈欲遷就也?別無應錄之人,而每有加錄之議,日期之旣定而還退者,凡幾次也,此所以遷就至今也。就明曰,今此擧勳,實是萬姓之所觀瞻,決不可與非人類之虎龍對盟,宜賜允從,惶恐更達。世最曰,其在國家道理,嚴裝旣畢,若又還退,則事之顚倒,莫此爲甚,區區之見,竊以爲不可差退也。就明曰,暫退日字,有何所妨,而政院所達如此,臣竊爲政院羞之。常參時金一鏡所達,今此逆變,是千古所無,豈可以堂堂千乘之尊,與一虎龍對盟云者是矣?一鏡此言,實出赤心,今喉司之臣,獨無忠憤之心乎?世最曰,此事,何關於忠憤之有無耶?就明曰,自有此事以來,大小人情,孰無慷慨之心耶?此事已則已矣,豈可與一虎龍對盟,以爲神明羞耶?請暫退日子,收議廟堂。上曰,吾意,無可加錄者。世最曰,上敎至當。就明曰,臣意終當退行,若令二品以上收議,豈無的確之論乎?臣僚侍法駕而往,終致聖上,與下賤一虎龍對盟,則豈不有愧於都城之民耶?世最曰,當初若有應錄之人,豈敢辭勳乎?且虎龍,雖是下賤,旣有可錄之勳,而至於勘勳,則何必以同盟爲可羞耶?就明曰,虎龍,非但下賤,卽一逆賊也。忍令聖上與之對盟乎?此所謂不可使聞於隣國也。世最曰,此事,何至爲不可使聞隣國之事,而如是紛紜上達,臣實未曉也。就明曰,春秋,猶恥城下之盟,今與虎龍對盟,豈非可羞之甚耶?宜退日期,收議廟堂,而在外大臣,有如左相者,雖不造朝,如此大事,不可不一問也。人君一動一靜,實係萬民觀瞻,所宜愼重,請退日子,收議廟堂。世最曰,作事,當思其終。今若差退,而有應錄之人,則退定何害,而無可加錄,誠如上敎,諫臣差退之請,未知其可也。就明曰,臣自先朝,屢侍榻前,見臺諫請對矣。臣以臺諫入侍,有所陳達,而承旨如是爭論榻前之如此,曾所未見,事甚未安,請都承旨李世最推考。上無發落。世最退出。就明曰,小臣惶恐更達,此事實係國家存亡,此非但小臣一人之見,雖輿臺之賤,皆曰不當,莫不怫鬱,公議可見,請亟賜允從。上曰,勿爲差退。就明曰,上敎雖如此,而臣亦忝在臺職,如是覆逆,何靳允從耶?此事,若少涉苟簡而已,則豈敢若是煩達乎?都下輿情,爭瞻羽旄之美,而乃與一虎龍對盟,則此是亡國之擧。臣本懦弱,且無所見,而不勝憤惋,復此仰達。上曰,勿爲差退。就明曰,臣誠意淺薄,未能感回天聽,更無可達之辭,不得已退出,而國事至此,實爲寒心矣。諸臣,以次退出。
上在昌德宮。停常參·經筵。
宋成明啓曰,小臣,大妃殿問安進去,下直。答曰,知道。又啓曰,小臣,馳詣于大妃殿,問安入啓,則答以知道之意,敢啓。傳曰,知道。
呂必容啓曰,內乘來言捲簾,取稟。傳曰,捲三面。
會盟祭罷後,大殿,王世弟板位問安。答曰,知道。政院·玉堂問安。答曰,知道。藥房問安。答曰,知道。朝廷二品以上·六曹問安。答曰,知道。大妃殿,遣承旨問安。答曰,知道。
大駕還宮後,王世弟板位問安。答曰,知道。政院·玉堂·藥房問安。答曰,知道。世弟宮,藥房·政院·玉堂問安。答曰,知道。
朴熙晉啓曰,卽者司書兪彦通,在直中,猝聞在鄕老母病重之奇,投疏徑出,原疏,因親祭齋戒留院矣。所當直捧禁推傳旨,而此與無端徑出有異,推考警責,何如?傳曰,允。
假承旨金克謙啓曰,兵曹都摠府郞廳來言,今日闕內各處,入直軍兵,眼同夜巡檢云矣,敢啓。傳曰,知道。又啓曰,兵曹郞廳來言,闕內各處,入直軍士夜巡檢云矣,敢啓。傳曰,知道。
傳于任舜元曰,自光化門,至鐵物石橋,捧上言事,分付。
洪景輔有頉,代朴文秀爲假注書,金浩有頉,代李宗白爲事變假注書。
宋成明啓曰,卽者義禁府都事來言,今日當爲鞫坐,而領議政趙泰耉在外,右議政崔錫恒,情勢難安,與前無異,不得開坐云矣,敢啓。傳曰,知道。
呂必容,以武一二所言啓曰,今此庭試·初試,兩所擧子,至於八千餘人之多,六兩畢射後,今方騎芻試射。而又有講書,以日子計之,則萬無殿試前出榜之路。在前如此之時,自兵曹有稟啓之規,今亦令該曹稟旨變通,何如?傳曰,允。
朴文秀在外,代李聖臣爲假注書,李宗白在外,代趙鏛爲事變假注書。
朴熙晉,以弘文館言啓曰,本館下番闕直,事體未安。副修撰趙遠命,昨日旣有只推之命,更爲牌招入直,何如?傳曰,允。
又以錄勳都監言啓曰,扶社功臣一員敎軸,旣已正書,今日安寶之意,敢啓。傳曰,知道。
又以錄勳都監言啓曰,頃者勘勳,具一二三等,故勳號撰出時,依例以十字啓下矣。其後,一二等見削,只以三等錄勳,當初撰進十字中,四字今無所用。竭誠效力四字,啓下原單子中,付標減去之意,敢啓。傳曰,知道。
正言沈埈啓曰,臣於諫職,自知萬萬不似,而迫於嚴命,往赴試役,而若其言責重任,不宜一向虛帶。方欲陳疏控免之際,得伏見四道儒生崔鐸等疏本,則以不論李喬岳·權以鎭事,大加非斥,比之於聾瞽。臣於是,竊不勝瞿然之至,以鎭之以孫訟祖,固是人之常情,而其祖平生本末,畢露於館儒之疏,則雖欲費辭辨明,終歸窘遁,況其無可辨者耶?至若强引宋朝諸賢,以爲證援之資者,尤不襯着,誠可哀而不足責也。至於喬岳,尤極駭悖。道峯配享之當黜與不當黜,何與於先正父子而插入贅語?恣意醜辱,一襲球集之餘套,甘作斯文之蟊賊,斯誠世道之大變,而眞可謂傳法沙門矣。其肆然投疏,熒惑天聽之狀,萬萬駭痛,而其疏投進,或在於臣未入臺之前,或在於臣在試院之時,未果嚴辭論劾矣。儒生譏切之言,至於如此,此尤臣難冒之一端也。臣伏見備局草記,以江原監司鄭思孝之緣臣詰吏之事,不欲赴任。至於措辭論啓,以未諳規例爲言,又以虧損體統爲慮。臣果於思孝辭朝之日,以不見臺官,輕先發行,有違於體例。問其前例有無於院吏,則其答以爲,道臣雖重,係是外任,自前亦有歷辭臺官之規云。故臣之招詰營吏者,不是異事,而思孝之因此停行,旣非始料,備局之執以爲咎,誠是意外。臣新入臺地,觸處生疏,致有非議之來,其不可冒居於言職也,決矣。宜卽詣臺自列,而賤疾適苦,無望起動,略以難安之勢,仰陳一疏矣。喉司諉以盟祭齋戒,不爲捧留,此莫非疲劣見輕之致也。臣之踪地,一倍惶蹙,昨日,以盟壇陪從,天牌儼辱,嚴畏分義,不得不趨參於陪從之列,而儒生疏斥,備局論啓,終有所不敢自安者。今始來避,所失尤大,請命遞斥知臣職。答曰,勿辭。
宋成明啓曰,正言沈埈,再啓煩瀆,退待物論矣。傳曰,知道。
上在昌德宮。停常參·經筵。
藥房提調李台佐,副提調李世最啓曰,伏未審夜來,聖體若何?昨日經宿壇所,冒曉行事,趁早還宮,不瑕有勞損之節乎?大妃殿氣候,亦復何如?王世弟勞動之餘,氣候,亦何如?臣等不任區區仰慮,敢來問安。答曰,知道。無事,慈殿氣候安寧,世弟氣候平穩矣。
大妃殿·中宮殿,藥房問安。答曰,知道。
呂必容啓曰,今日頒軸擧動時,侍臣當爲進參,而憲府無行公之員,除公故試所進去在外外,呈辭人員,卽爲牌招,何如?傳曰,允。
又啓曰,正言沈埈,引避退待經宿,而大司諫南就明,正言柳時模,武所監試官進去。司諫柳述呈辭,獻納尹聖時陳疏入啓,尙未處置。司諫柳述,卽爲牌招,使之處置,何如?傳曰,允。
假注書李眞洙有頉,代以柳儼爲假注書。
呂必容啓曰,卽者禁府都事來言,今日當爲鞫坐,而領議政趙泰耉在外。右議政崔錫恒,情勢難安,與前無異,不得開坐云矣,敢啓。傳曰,知道。
傳于呂必容曰,卒東平尉造墓軍二百名內,五十名一朔赴役事,分付本道。
朴熙晉啓曰,今此庭試試官望,明當備擬以入,而文臣堂上及堂下官坐罷者,其數甚多,許多試官望,決無備擬之勢。合有變通之道,何以爲之?敢稟。傳曰,書入。
又啓曰,假注書李聖臣·柳儼·趙鏛,時無職名。令該曹依例付軍職,冠帶常仕,何如?傳曰,允。
呂必容,以備邊司言啓曰,本司武郞廳李春源,奔走勤仕,已滿十五朔。依例陞敍,或守令除授事,捧承傳施行,何如?傳曰,允。
朴熙晉,以成均館官員,以同知館事意啓曰,館學儒生金范甲等一百四十餘人,四道儒生崔鐸等一百餘人,陳疏今已累日,批旨不下。儒生等,移設食堂,待候闕下,不敢退去。非但規例如此,道理亦然。今此庭試設場,只隔兩日,其前疏批若不下,則亦將不得徑罷疏廳。同慶之科,許多儒生之不得赴試,已不無缺望之慮。況太學儒生,朝家之所以待之者,自前有別,不得赴試,尤涉未安。合有處分之道,惶恐敢啓。答曰,知道。
呂必容,以兵曹言啓曰,武藝別監金鼎九,內中日試才時,鳥銃無間,連三次沒技,所當依定奪直赴殿試。而係干恩典,自下不敢擅便,伏惟上裁。三次所受賜馬帖,亦當依定式一併還收,竝此仰稟。答曰,直赴殿試。
又以兵曹言啓曰,武一二所差備官,以試官意啓曰,今此庭試初試,兩所擧子,至於八千餘人之多,六兩畢射後,今方騎芻試射,而又有講書,以日子計之,則萬無殿試前出榜之路。在前如此之時,自兵曹有稟啓之規,今亦令該曹稟旨變通,何如?傳曰,允事,命下矣。取考前例,則二去甲申·己丑·壬寅及今壬辰年庭試時,武科初試,皆以擧子數多,未及畢試於殿試之前。故儒生庭試,則以前定日,爲先設行,武科則初試出榜後,別設殿試,放榜則明日行之矣。今番武科初試,擧子數多,勢難畢試於定日之前,則變通之擧,在所不已。依前例文科則依前定日設行,武科則待初試畢射後,別設殿試,放榜日子,量宜差退文武科同日擧行,似爲便當。以此意,分付試所及該曹,何如?傳曰,允。
又以訓鍊都監言啓曰,日昨擧動時,春坊問安官員,到外作門,而其傔從及他餘雜人,盡欲隨入,故作門軍士,拒塞不納。則渠輩必欲衝突軍士,一向牢拒,互相詰難,則自春坊,捉去作門軍士,旋卽放送矣。凡擧動時,作門之嚴禁攔入,蓋所以重警衛而備非常也。作門軍士,比他衛卒,事體較重,雖一步地,不敢移動,故此輩,設有罪過,諸上司不得任意推捉,而必通於本營,使之治罪者,法意所在,豈偶然哉?今此春坊之直爲捉去,有違常規。而爲其把摠·哨官者,旣不能據例防塞,又不能報知於臣,一任院隷之捉去,事之可駭,孰甚於此?此而置之,諸上司之援據此例,而推捉作門軍卒之弊,將不勝其紛紜,當該作門把摠黃澤·哨官南宮潝,竝決棍汰去,而仍伏念擧動時作門,便是禁庭之內,而各司下人輩,恣意攔入。甚至於拳歐軍卒,事之無嚴,莫此爲甚。自今以後,百官跟隨定數外,加入之類及其他不當入而冒入者,依闕內禁人例,政院吏隷外,毋論諸上司·三司下人,自本營直爲決棍,以嚴防限事,奉承傳施行,何如?傳曰,允。
持平李普昱啓曰,如臣無似,忝叨言責,絲毫無補,常切愧懼。至於莫重莫大之勘勳,草草苟完,公議拂鬱,而盟祭奄迫,大損國體。臣於是,不勝區區憂慨,敢陳短疏,略有論列矣。及承批旨,不惟不準所請,他餘所論,未蒙一一賜答。莫非臣人微言輕,不能見信於君父之致,循省慙惶,已難仍冒。而又伏見四道儒生崔鐸等疏本,則盛論前承旨李喬岳·權以鎭事,而至以臺閣之不爲擧劾,斥之以聾瞽,尤切瞿然慙悚之至。第以鎭之以孫訟祖,固不足深責,而喬岳,卽臣族祖也。法典雖無應避之嫌,其言之是非,惟當一付之公議而已。在臣私義,終有所不敢可否於是論者而旣被多士之峻斥,則其何敢自以爲是,而一刻晏然於臺次乎?請命遞斥臣職。答曰,勿辭。
呂必容啓曰,持平李普昱,再啓煩瀆,退待物論矣。傳曰,知道。
朴熙晉啓曰,今日,持公事入侍日次,而擧動相値,頉稟。傳曰,知道。
又啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
又以弘文館言啓曰,本館下番,無他推移之員,不得已以上番,姑降入直之意,敢啓。傳曰,知道。
又以錄勳都監言啓曰,頒敎書軸翌日,功臣進謝箋,乃是前例,明日東城君睦虎龍,當進謝箋。箋文中,宜有印文,而忠勳府古規,非有司堂上,則不得使印。卽今旣無有司堂上,箋文不可不踏印,似當有變通之道。勳府印信,雖非有司堂上,使之開印踏呈,何如?傳曰,允。
呂必容,以兵曹言啓曰,一所巡將李瑊受點之後,本廳書員來言,巡將李瑊,面腫極重,方在危急之中,決無起動受牌之勢云。不得已原單子中,改付標以入之意,敢啓。傳曰,知道。
又以義禁府言啓曰,今此庭試時,本府都事十員,竝皆赴擧,而本府當直入直交代闕內三處武科一二所禁亂官,無以備數。假都事八員,令該曹差出,以爲分排之地,何如?傳曰,允。
館學儒生金范甲等上疏。答曰,省疏具悉。疏辭,令該曹稟處。原疏見下
忠淸道進士洪南斗等上疏。答曰,省疏具悉。疏辭,令該曹稟處。原疏見下
京畿·忠淸·全羅·黃海四道儒生·生員崔鐸等上疏。答曰,省疏具悉。疏辭,令廟堂稟處。原疏見下
呂必容,以武二所差備官,以試官意啓曰,本所試官金重器,素有關格之病,而前後連掌試役,多日觸風,症情越劇。今雖强疾赴試,而卽今病勢,決無參試之望。明當開講,不可不備員,令政院稟旨變通,何如?傳曰,允。
又啓曰,因武二所草記,試官金重器,素有關格之病,觸風添劇,決無參試之望,令本院稟旨變通事,允下矣。原單子中,改付標以入之意,敢啓。傳曰,知道。
又以戶曹言啓曰,頃因全羅都事兼海運判官狀啓,法聖·群山兩鎭僉使,以曾經守令人,極擇差出。永定稅穀捧上差員事,自備局覆啓定式,故春初群山僉使瓜滿之代,卽爲口傳差出事,草記允下之後,其時兵曹,乃以群山瓜滿,在於五月,旣未準朔,不得擧行之意,有所防啓矣。卽今都政遷就,五月瓜滿,旣在三朔之內,當此漕運迫頭之日,不必更待。令該曹依定奪曾經守令可合任使之人,卽爲口傳擇差,催促發送,俾無漕運過時之弊,何如?傳曰,允。
扶社功臣頒軸敎書,王若曰,誅討亂逆,王法莫嚴,酬報功勞,邦典所重,玆申帶礪之誓,式敷綸綍之音。永念眇躬,叨承丕緖,闇廬思道,寔遵無改之聖謨,廊廟責成,亦體求舊之經訓。豈意亂臣賊子,乃出巨族大家?粵予在儲之時,已逞搖撼之計。逮夫嗣服之後,愈懷反側之心,始畏寧考之至明,禍心莫售,終欺寡昧之孤立,陰謀益深。凡所密地之經營,莫非淊天之惡逆。掌上之字,推戴潛屬於凶魁,闕內陳兵,指授專出於老賊,聲勢相依,而濟惡戾氣,鍾於同堂,驕淫旣溢,而啓邪密計,合於聯席。終然四箚之遽上,實祟三手之暗排,爪牙附麗之寔繁,首尾布置之已就。金帛夜走,宦官·宮妾之交通,鬼蜮晝行,妖人·死士之締結,黃丸遠市,是可忍於萌心,白刃潛藏,將欲試於何地?殆哉,計毒而意憯,念之骨驚而心寒,久擅作福作威之權,恣行不道。此豈一朝一夕之故?馴致難圖,剝床切膚,事機已迫於肘腋,積薪厝火,禍亂垂及於宗祊。幸賴急書之上聞,乃見罪人之斯得,爰辭齊款,望風而吐露無餘,元惡駢殲,不日而危疑底定。妖腰亂領,膏齊斧而無辭,殘孽餘支,觸天網而俱碎。惟玆廊淸之慶,悉由發告之功,摘隱鉤深,諸賊之情形罔漏,輸忠向義,一介之誠悃可嘉。噫,其醞釀者卅年,夬得掃蕩於一日,除凶弭禍,國勢占盤石之安,賞功敍勳,名數稽茅土之典,頒鐵券而紀績等第,蓋用舊規。卽雲臺而模形丹靑,擬垂永世,涓日而潔心將事,告天而歃血申盟,備擧縟儀,悉遵常憲。於戲,予所貴終始之永保,爾毋忘洗沸之殊私,寵命維新,率忠順而祗服,崇報無替,指苗裔而爲期,故玆敎示,想宜知悉。藝文提學李肇製進
進士金范甲等疏曰,伏以俎豆之享,所以尊賢而重道也。惟我國朝以來,凡有道尊德備,爲一世之矜式,名高望蔚,作百代之標準者,則必配食文廟,或別建院宇,士林因此而寓慕尊之義,朝家於是而盡表章之方。苟或虛名欺世,僞學亂眞,而不免爲斯文之蟊賊者,濫廁名賢之別,冒享精禋之典,則其貽辱於朝家,遺恥於士林,爲如何哉?臣等竊伏念道峯書院,卽先正臣文正公趙光祖妥靈之所,而曾於丙子歲,以宋時烈竝享焉。噫,薰蕕不可以同器,氷炭不可以同圈,君子小人不可以同室,則以文正公之邃學大節,乃反與時烈,同卓而竝祀者,豈不爲有識之所駭歎,士林之所咈鬱者哉?其在距詖邪嚴祀典之道,固將黜院之不暇,而只緣凶黨秉國,公議未伸,使國家莫重之典,不免爲濫僭之歸者,三十年于玆矣。今當改紀之初,國是大定,吾道重明,凡所以斥邪扶正之道,靡不畢擧,而獨於道峯濫享,尙無釐正之擧,此豈非今日士類之所共憤恨者乎?臣等,請畢陳時烈處心之險詖,行己之詭譎,以爲拒闢之一大證,惟聖明澄省焉。噫,春秋大義,卽時烈欺世之欛柄也。惟我孝宗大王,銳意復讐,至誠求賢,則時烈乃計較利害而謀諸心曰,主上旣以復雪爲心,我必以復雪爲名而後,必將待我以非常之人,處我以非常之位,遂乃攘臂稱首,抵掌高談,萬言囊封萬言之疏,足以驚人,密勿筵席之啓,若將有爲,當是時也。人孰不以時烈爲節義卓犖之士,而君父之羞,庶幾有可灑之日也。噫,時烈之言則壯矣,時烈之名則大矣,而獨其本源未端,用意不正也。故外假尊周之名,內售拔身之計,禮官顯秩,惟意壟斷,嘗終卽事,置之相忘。孝廟則求之以實效,而時烈則應之以虛聲。孝廟則待之以誠意,而時烈則濟之以詐僞。平生伎倆,只在於欺誣一世,而至於實地上事業,則了無尺寸之可稱,以負我聖祖血誠圖灑之意。斯故先正臣尹宣擧貽書責之曰,只作好言語,以快一時之觀聽,以賭後人之稱褒。又曰,何不於設施上着實措劃?若朱子之定爲幾年之規。又曰,强明已明之義,瀆陳已陳之言,而無一毫見諸行事之實。又引孟子不言易之義,深斥空言之無實,則其心地之回譎,大義之虛假,莫逃於識者之公眼者,槪可見矣。且當顯廟嗣位之初,以不受永安之詔,托爲難進之端,不思追先王報當宁之道。及至庚申再起之日,更無一言半辭之及於大義者,何其前後之相戾,一至於此?況其撰故相金瑬之墓銘也,以其主和一節,許之以宗社計,至此而平生所執之大義,竝與其虛聲而弁髦焉。假眞售僞之態,可謂隨處綻露矣。噫,摸擬朱子,卽時烈一生技癢也。臣等,取其所謂文集而觀之,則凡於文字之間,以朱子假托而爲言者,固不可鞭算而笏計也。一言之出,而必以朱子自處,一事之作,而必以朱子自比,至於事之不相近,言之不相涉者,亦必牽合而傅會之。噫,朱子之於時烈,賢邪義利之分,不啻若天壤之懸絶。而必乃憑藉而假托之,此與王莽動法周公,一何相似也?惟其附麗之徒,有若夜蟲之就火。故人或有貳於己者,則必曰某也毁朱子,某也背朱子,以爲鉗制之資。試以其行事證之,其外孫尹周敎之年壯當婚也,時烈使之結婚於兪相基家,兪之於尹,卽至親也。尹家以族近難婚爲辭,時烈嘗恚恨於此,以朱子內外孫之爲夫婦者,引爲當婚之證,而自許以法朱子,斥彼以侮朱子,其所以假托而爲說者,皆此類也。噫,時烈始假儒名,讀書山林,終荷際遇,出爲世用,致澤君民。雖不足責之於此人,而在時烈之道,惟當恬靜自持,謹飭自守,不失爲鄕黨自好之人。而彼時烈者,盜名索價,乍來乍去,台扉島棘,俄榮俄辱,而末乃挺身於局面翻覆之際,平生大義,閣在何處?而徒然盤礴於三朝賓師之位,乃未免爲黨論之一嚆矢。異己者則擠之陷之,附己者則引之進之。加膝墜淵,一任愛憎,貪權樂勢,惟意所欲,固結勳戚,同惡相濟,扶護誣告之奸賊,觝排士類之淸議,使世道漸至於壞喪,人心日就於陷溺,馴致辛丑之禍變,凶逆鴟張,宗社幾危者,亦莫非時烈之所使然也。噫,時烈之肚裏所橫着者,惟一段忮心而已。忌剋勝己,便成伎倆。雖自許以平生道義之交者,無一人保其終始,而毒正手段,尤著於瑣錄之篇。抉摘文字,勒成罪案,而傳法於集·球諸賊。釀成丙申之禍,曾謂以儒爲名,而亦有此宵小輩陷人之習耶?噫,時烈以醜辱人,爲能事業。就其一二最著者而論之,則以故相臣李景奭,比之孫覿者,果可成說乎?其撰賜几杖宴之序文也,抑揚稱道之辭,至擬於周公,而插入壽而康三字,以爲日後詬辱之資者,何其用意之叵測也?至於先正臣尹宣擧,卽時烈畏友也。頹波砥柱之褒,兩儀,日星之稱,其所敬服者,可謂至矣。而自夫先正臣尹拯疑其本源之後,始生恚心,公肆醜辱,至謂之俘虜,又謂之宣卜,又謂之忍人,又謂之虜花赤。所謂虜花赤,卽野人之別名,而尹宣擧,以魯西爲號,故取魯與虜音相似,而以此辱之。何其言語之駭悖無識,乃若是耶?而況怒人非己,反詈人之父母。雖閭巷童孺,亦不爲之,況自處以朱子者耶?至若故相臣金壽恒,卽時烈同朝相好之間,而或有一二事違咈於心者,則輒以醜辱相加,謂其受制於其妻羅氏,而稱以羅相,謂其自號爲文谷,而譏以腐魚。其他檜相伌胄之斥,率多無倫而絶悖,士君子之言,固不當如是也。至如尹䥴,固一奸臣,則斥之以壬佞,可也,排之以凶孽,可也。而時烈則取其所居洞,名之爲介谷,謂䥴曰狗,或謂之犬,䥴之妻曰,雌狗,䥴之子孫曰,狗裔,䥴之客曰犬客,䥴之門曰狗門。似此醜悖之說,雖使屠市間惡少年爲之,亦將汗顔而知所羞矣。其他可駭可笑之悖說,固不可一二數。而臣等不能盡擧,殿下試取其文集而觀之,則可知臣言之非誣矣。嗚呼,向使時烈,早死於大義始倡之日,固可以釣得君子之名,厚欺來世之人。而惟其多年秉國,操弄威福,末後破綻,更無餘地。其所以虛假大義也,憑藉朱子也,誤世道而禍斯文也,言辭之悖於理而傷於道也。夫孰非小人之斷案,而只以貶薄孝廟之斥,有咈公議,故其徒之左袒於時烈者,以其冤死一節,爲藉口之資。惜乎,向使己巳之人,直斷以誤國之罪,則雖時烈之徒,必無以自解。然則時烈之死,其亦幸而死於己巳也。嗚呼,凶譎如時烈,險詖如時烈,而躋之於俎豆之享者,求之古今,臣未有聞。而況竝享於道峯者乎?噫,文正公趙光祖,以東方道學之宗,蔚然有特立之節。而遭時不幸,慘被己卯之禍,士林尊慕其道德,朝家崇奬其節義,爲建院宇於道峯山下,以爲千秋血食之所,則其事體之重,固可以亞於太學,而非他院之比也。玆故,己卯以後,諸賢之道尊德盛立祠妥靈者,不爲不多,而終不得竝享於斯者,意有所在而然也。時烈何人,乃敢唐突濫躋於大賢之列,而一體同祀耶?臣等,恐趙光祖不昧之靈,亦將若浼於冥冥之中也。大抵書院之規,以卿宰爲院長,以章甫爲院任,以爲主張院事,修擧祀典之地。而至於道峯,則以時烈未黜之故,卿宰羞爲之院長,章甫羞爲之院任,無一人擔當院事者。而春秋享祀之禮,朔望修掃之節,一委於鄕曲院生輩,事之寒心,孰過於是?噫,只緣凶譎之一時烈,使文正公血祀之典,反有苟艱之歎,其貽辱於先賢,莫此之甚。則黜享之擧,豈非一日爲急者乎?況其時烈之入享也?故相臣尹趾善,陳疏爭之,還寢成命,則其時秉國之凶黨,以已爲合享之意,欺誣天聰,故繼而有勿爲,分付之敎。以此觀之,則當初合享,實非先大王之本意也。臣等,跡忝賢關,時際陽復,其於拒詖闢邪之道,若不操戈而鳴鼓,則不免爲縫掖之羞。故玆敢倡率多士,封章叫閽。伏乞聖明,俯燭時烈心術之凶譎,特念道峯事體之尊重,亟命該曹撤去時烈院享,以重祀典,以光士林,幸甚。
進士金范甲·李德鳳,生員李應元·李獻民·林泓,進士朴瓚,生員盧斗望·李煜,進士朴弼幹·李喜燁,生員柳,進士李獻春,生員崔是,進士趙德禧,生員盧述·尹志遠·李之鼎,進士沈星鎭·沈尙廉·金振·鄭夏彦,生員金震剛·閔正泳·柳縡,進士趙東泰,生員成德普·洪南紀·柳星文,進士洪南斗,生員洪晩祉·崔·柳龍齡,進士李舜龍·吳明弼,生員金天相·李聖運,進士洪夏錫,生員盧迪·尹周幹,進士曺一淸,生員崔震興·李舜鳳·李正白·沈東美,進士任選·鄭壽萬·金存厚,生員李正華·朴世興,進士李徵復,幼學李壽躋·朴師健·金養厚·朴尙浩·朴尙濟·尹天成·尹相殷·金載厚·朴師寬·李挺材·金景淵·朴師敏·朴師沈·李萬春·洪啓業·李德星·李德一·朴弼光·朴弼胤·李夏集·朴師夏·任瑞璜·任瑞璋·金宖·李顯慶·鄭道震·洪南極·金檀·李弘佐·鄭若曾·崔弘柱·李天佑·禹拜言·兪夏一·金慶祖·任道瞻·權衡·鄭建柱·金運采·金達海·朴成龍·柳益春·金相岳·金命龜·金麟瑞·黃爾極·柳益昶·李震三·李斗星·蔡膺祥·康時澄·趙台祥·曺潤澤·趙鎭鼎·姜柱協·曺光運·尹珪·安謙濟·金硡·鄭東僑·崔象德·宋一明·蔡呈·禹慶著·宋翼休·蘇東軾·沈墩·盧泰運·李文世·金德三·朴文秀·高德徵·金坦·金有聲·邊致行·鄭升賓·朴台衡·朴東始·崔命燕·吉聖老·趙萬善·曺廷泰·金宗台·鄭東明·尹宣·具致南·成德濂·安克亨·李聖龍·金相龜·李眞楫·李普憲·洪啓一·李聖述·李聖迪。
崔鐸等疏曰,臣等伏以,宋時烈,特一斯文之賊也,士禍之俑而心迹之陰譎彰焉。文集之出而言行之醜悖著焉。及其枝黨,肆然爲三手之謀,而末後破綻,無復餘地,則朝家宜斥以奸凶,士林當闢以詖邪。而當殿下改紀更化之日,時烈俎豆之享,猶不免因循而至今,則其辱朝家而羞士林也,將如何耶?臣等竊以爲,爲今日士類者,苟能鳴鼓操戈,深斥其惡,則庶幾乎功不在禹下,故倡率多士,裹足千里,以爲封章叫閽之計矣。幸而太學之公議未泯,斥邪之章牘已上。臣等,雖恨上來後時,不得列名於正論之末,而不宜以架疊之說,瀆擾於宸嚴之下,故玆不得不泯黜度日,只俟處分之下矣。不意怪鬼之輩,相繼投疏,以爲眩惑天聰之計。臣於此,若不明辨而痛斥,則殿下何由以洞燭其誣瞞欺蔽之實乎?臣等,請先陳李喬岳黨邪毒正之罪,次論權以鎭以私蔑公之失,以爲邪說詖言者戒。伏願殿下澄省焉。臣等竊觀館儒之疏曰,春秋大義,卽時烈欺世之欛柄也。喬岳之所以發明者,果可以成說乎?其曰一則大義,二則大義,風雲之感,魚水之契,天札之密諭,貂裘之別恩云者,都不過强爲張大之言,以爲誑耀之資而已。若其實地上事業,則了無一二事拈出而言之者。至於顯廟卽位之後,庚申再起之日,曾無一言半辭之及於大義一款。與夫儕友之嗔,諛墓之辭,則雖以喬岳之巧言佞說,亦無以自解。若是而謂之扶樹大義,不亦難乎?至於假托朱子之技癢,詬辱世人之口氣,則儒疏所進,皆有考據,而刊行之文字,難逃於十目之視。故喬岳於此,不覺其言之自屈,乃曰,几杖之文,屢謄於疏辨。又曰,兪·尹成婚,自是瑣瑣,其事之是非,則初不敢一毫辨明。噫,此雖細事,時烈之心迹回譎處,卽此敗露,而雖有徒黨之善爲辭說者,亦不敢巧飾而全諱焉,亦可哀也已。其疏曰,俘虜·虜花赤之謗,言根自有所歸。彼喬岳者,亦羞其師之爲此無倫無識之言,而將欲歸之於別人耶?如時烈醜悖之人,求之古今,不可再見,則世豈有爲此言者?彼時烈者,自爲是言,以逞恚憤之心,諉之他人,以解淸議之謗者,乃其伎倆耳。而況出之於時烈之口,筆之於時烈之書,刊出而爲傳後之文,則時烈,烏得辭其責也?至於檜相·羅相之說,故掌令羅良佐,以金壽恒之婦弟,金昌翕之內舅,抵書於昌翕,提起此等辱說之乖悖,則昌翕之答書曰,此言誠有苗脈。噫,昌翕之所以尊慕時烈者,殆過於事其父,而於此悖說,猶不能自撓,則喬岳雖欲歸之於不近理,其可得乎?其於狗犬之說,時烈之遺醜,至此極矣。而喬岳,無一言自辨者。噫,喬岳,亦人耳。無乃其見識,稍勝於其師,而以其言爲可駭可羞,不欲抗顔而强辨耶?或以其昭載於文集,而難於爲辭耶?何其不思自明之道也?噫,句踐詐延廣狂,卽時烈鎖錄中所抉摘,而釀成士禍者也。今喬岳,不惟不能辨,又從而掇拾句踐·延廣之說,以實士禍之根本,又以爲䥴訟辨等說,祖述時烈,以驪爲穽之習,宵小輩陷人手段,眞可謂一串貫來也。嗚呼,先正臣尹宣擧父子,以大節邃學,慘被時烈·集·球之誣衊。向來斯文之變怪,可勝言哉?幸而傳法之群凶,腰領不保,作俑之時烈,手脚盡露,天鑑孔昭,國是大定。則喬岳之所以復襲時烈陰慘之言,隱然含毒正之謀者,可謂巧慝,甚矣。況結之以阿其所好,請復官爵者,何其無忌憚之至於此耶?噫,館疏中誤世道一節,卽時烈之大案,而喬岳之疏,只曰人之爲言,胡至此極?若其貪樂權勢,締結勳戚,扶護奸賊,觝排淸議等數件題目,則無一辨破者。此所謂自知理屈者耶?至於使世道,漸至於壞喪,人心日就於陷溺,馴致辛丑之變云。館疏所論,旣極嚴正,則如喬岳之爲時烈地,豈無切迫於其心,而猶且默默而無辨者,此何意也?臣未知喬岳之心,誠以時烈,爲不得辭其責,而不欲伸救也耶?或者喬岳,亦以凶黨餘孽,失志懷憤,向來之謀弒君父者,不欲斥之以惡逆而然耶?其心所在,誠不可知也。臣等,竊欲問之於路人耳。噫,此輩之藉重於先朝者,亦可謂無嚴矣。昔我先大王積年沈痼之中,浸潤之愬,無所不至,日月之明,有所未燭,手書院額,適在其時,則以此一時之恩典,竝與時烈平生之心跡而原貸之可乎?臣等,竊伏見列聖御製,則先大王,亦嘗親撰昌集畫像贊。然則今之爲時烈藉口者,亦將有辭於昌集之逆死耶?伏況先大王之於時烈,斥惡之,竄逐之,誅戮之者,不一而足。則此輩何不提起此等事,而只爲援引尋常恩典,以爲鉗制人口之計耶?臣等於喬岳之疏,實有萬萬駭憤者。其曰含憾蓄怨,有所待日者,何其遺辭之不擇,乃至是耶?況其仙馭已遠之後,群起躍然云者,轉益陰慘,有若殿下私有愛憎於今日大是非者然。若使喬岳,少有嚴畏君父之心,則何敢爲此等凶悖之說乎?若自朝家,不有痛斥嚴懲之典,則臣恐一種怪鬼之輩,接迹而起矣。抑臣有所痛恨於今日朝臣者,銀臺,是殿下喉舌之司也。出納之際,宜加詳審,而館疏未下批之前,喬岳回邪之疏,徑先捧入,適中其眩亂天聰之計者,是何擧措?臺閣,是殿下耳目之官也。隨事論彈,不容淹緩,而喬疏旣徹之後,遠地投畀之啓,至今不發。俾令假息於輦轂之下者,亦何道理也?臣恐殿下之喉舌病,而耳目聾且瞽矣。至於權以鎭,旣是時烈之外孫,則引嫌辭職,固無不可,而其所以張皇辭說,强辨泮疏者,獨不畏一世之公議乎?其所爲說,無非窘遁,且與喬岳之疏,語多相近,則臣不必更爲條辨。而其曰,龜山可分蔡京之罪,而康侯亦爲賊檜之嚆矢云者,果可成說乎?噫,蔡京之所以引進龜山者,只出於釣得人心,冀紓家禍之計。秦檜之所以交結文定者,亦出於要取時譽,圖執國柄之謀,而末後賢邪,判若天壤,則固不可謂之敬信尊慕。而至於向時凶黨之終始所尊信者,只惟曰時烈,時烈之身後所傳法者,亦惟曰,向時凶黨。則以鎭之所引以爲證者,何其不襯之甚也?嗚呼,昔在戊辰之歲,我殿下,以先大王元子,將行冊禮,則一國臣民,孰不延頸,而彼時烈者,乃敢陳箚而爭之者,抑何意也?其時先大王,特下備忘記,以顯有不足之意,嚴辭峻斥,則爲殿下臣子者,亦宜懲戢,而特以時烈,以儒爲名,故一種不逞之徒,率多尊信而慕效者焉。敞·奎之輩,倡之於前,頤·集之黨,繼之於後,凶黨鴟張,宗社旣危,而究厥情節,只是萌孽於不滿不足之心,則時烈雖非惡逆,惡逆之出,未必不由於時烈矣。時烈之栫棘長鬐也,有詩曰,一千里外名蠻土,四五年來號太平,歌管啁轟明月夜,舊臣還詠永貞行。此雖與喜賊永貞行之張皇辭說者,有異,而其所以譏訕朝政,輕蔑君父之意,無不含蓄於數句之中矣,夫如是也。故彼喜賊,乃敢祖述而爲永貞行之篇,以寓其譏訕輕蔑之意,則時烈於此,亦安得不爲亂賊之嚆矢乎?況有宋靖康之禍,實在王安石歿後三十年餘,而先儒以安石之學,一傳而爲呂惠卿,再傳而爲章惇·蔡京,釀成靖康之禍,豈不以安石之所以執拗亂法,病國政而誤世道者,有以馴致之耶?然則辛丑之禍,殆甚於靖康,而時烈之罪,有浮於安石矣。噫,時烈多年秉國,恣行威福,壞亂世道,陷溺人心者,固不可一二數。則雖其子孫,豈不知以鎭之兄以鋌?亦嘗以此,慨恨憂歎於其祖之事,而有所酬酢於先正臣尹拯,以冀其針砭之功矣。今以鎭則反欲撓匿而覆蓋之,有若其祖眞無疵累,而枉被誣辱者然。不亦可笑之甚者乎?孟子之言曰,名之曰幽·厲,雖孝子慈孫,百世不能改也。以鎭何不取孟子書讀之也?噫,以鎭,固不足責。夫以喬岳之爲凶黨,而乃敢肆然投疏,作梗於斥邪之正義者,一何其駭惡也?臣等愚見,尤有所慨然於聖明者。館疏事體,無異大臣之疏,其所陳暴,無非嚴正之論,而呈疏十日,尙靳聖批,迄無處分,此輩之紛紜起鬧者,亦未必不由於此矣。伏願殿下,特降明旨,痛斥邪說,先正喬岳縱恣無嚴之罪,次輟時烈院宇濫享之典,以重斯文,以光士林,幸甚。
生員崔鐸·崔泰然,幼學金琂·林柱廷,生員李夏濟,幼學李仁培,生員金道成,幼學李漢章,生員朴鎭益,幼學朴鎭夏,進士李喜泰,幼學楊世衡·楊世泰·楊世榮·趙鼎夏·趙翊夏·韓斗一·韓斗文·朴始鳴·朴致文·申達和·申景益·李漢緯·閔百昌·楊世復·金宗得·洪南彦·洪南興,進士洪夏埰,幼學李夔良·李海運·金聲大·韓東相·李棟朝·李冕朝·崔尙邠·崔尙鄯·金致煥·金相·金益慶·金致萬·金致大·張顯徵·張斗采,生員安相台,幼學李再沆·趙泰禧·崔燁,進士李德成,生員崔鎬,幼學金以大,幼學白始振·白始鳴·李之茂·李緘·李諗,進士李萬序,幼學李元根·南圖翼·吳錫華·韓景垕·金宇·朴萬郁·金泓·金渭·金萬琛·朴世根·李斗樞·崔道齊,生員李相尹·林溶,幼學李華年·李白年·曺夏成·柳希龍·李御龍·安岑·崔昌甲·安相虎·曺瓊·高在廈·高友三·高友說·高友淵·吳溫·高友龍·金洽·權相尹·金麒瑞·金一五·權相大·金百興·邊致和·徐道寅·金詡夏·高漢胤·邊致漸·高漢聘·邊致成,生員邊致一,幼學張脩·宋象福,生員宋象聖,幼學崔鳳三·景宗柱·李橃·崔鳳佐,進士蘇汝由,幼學崔有大。
洪南斗等疏曰,伏以恭惟我國家,聖繼神承,重熙累洽,其所以敦尙風化,培植文敎者,至矣盡矣。迨今三百餘年,蔚有化成之效,以致通經篤行之儒,殉忠立慬之士,前後輩出,彬彬可觀,而然其耆德學,高風峻節,竝生於父子兄弟之間,未有若尹氏一門之盛者。雖宋之呂·胡兩家,殆無以過之,猗歟休哉。臣等,請爲殿下冒死悉陳焉。竊伏惟念忠憲公臣尹烇,爰自早歲,無其兄文正公臣烇,師事先正臣文簡公臣成渾,得聞爲己之學,俛焉孜孜,力行不倦。渾以篤學,人所難及稱之,而又生稟和厚莊重之質,立身制行,一以悃愊,待人接物,誠意藹然,宗族信之,鄕黨化之,而若言其立朝居官之大致,則其在槐院參下也。李偉卿等十九人,投疏請廢母后,烇冒犯駴機,一竝停擧。雖以此積困於兇黨之中傷而不撓,正論有賴,輿情咸快。至於居臺閣,則未嘗苟合,亦未嘗苟異。惟以隨事盡言,無負職責爲心。莅郡邑,則專務忠恕,不尙威刑,尤不喜曲意取譽,其民信服,賦役罔後,獄訟自簡,有古循良之績。而及至江都之亂也,以宮官,護嬪殿以行,上書朝堂,極論兩檢察忨愒失職,誤了國事之狀,而言不見施,甲津失守,賊已渡江入城。中官,以元孫出,而問朝士,誰欲從願者?殉節臣李時稷,謂烇曰,可行。烇曰,吾受命護嬪宮,今有難不死,雖從元孫行,亦苟免也,遂不行。是日,賊以嬪宮將趨南漢,院卒報請行。烇曰,與其見俘而受辱,寧死於此,遂不行。居數日,敵兵盡驅城中人出,烇引佩刀自刺,猶不死。乃憤罵曰,恨我刀短,不能絶吭,豈汝從也?速殺我,遂遇害。噫,好生惡死,人之常情也。烇於其時,再逢可脫之機,而猶且終始不去,視死如歸。苟非平日養之有素,則曷能忘身殉節若是耶?此所以聖祖·聖考贈官賜諡,竝許廟享,隱崇表奬之典,無少闕漏者也。若其姪贈參判臣尹舜擧,卽煌之胤子也,成渾之外孫也。自幼便有高識遠志,少學於其舅贈判書臣成文濬,而稍長,又出入於先正臣文元公金長生之門,德學文識,蔚然有成,同遊之士,莫有及者。蓋其家學,旣有淵源,而又資師友之講磨,行誼甚篤,居憂盡禮,柴毁骨立,幾至減性。而平居脫略塵冗,不以一事經心於榮辱毁譽,得失屈伸,處之泊如也。其爲政於家也,正倫理,篤恩愛,友于兄弟,慈于子姪,睦于親族,隨處曲當,各得其宜。待人接物也,其和如春,其淡如水,不以煦煦爲仁,不以孑孑爲義,善者嘉而進之,不能者預而敎之。而又必愛好名敎,修明禮法,倣范氏義莊·呂氏宗法,設爲宗約,以爲一家之制。依藍田鄕約,石潭社倉,立爲洞規,以爲一鄕之式。其涖郡邑也,淸淨簡潔,慈詳愷悌,約己奉公,愛民如子,民無不感戴而悅服,嘗有韜光自晦之意,而以其親老家貧,遂爲祿仕之計。故其言曰,君命不可不恭趨,不可傲而爲高也,己分不可不量處,不可矯而爲名也。吾義可行,小官有所不卑也,過情可恥,指目不容無避也。齒德俱尊之後,猶浮沈散冗,晩膺臺憲之命,卽赴謝以公格引遞,蓋欲泯其去就之迹,不以自異於衆也。舜擧弟贈判書臣文擧,文正臣文敬公宣擧,常與相謂曰,吾輩之粗有成立,皆仲氏提撕之力,仲氏,卽指舜擧也。其言的確,初非文擧阿好之私讜,則舜擧之造詣精深,可推而知。槪以論之,其德行之超卓,操守之耿介,風顔之高邁,學識之淹博,毋忝家庭之遺訓,允爲間世之名儒也。贈參判元擧,烇之子也。自少聰悟絶人,文思驟達,稍長,慷慨奮發,有千萬人吾往之意,年十四庭對之策,有曰,烹爾瞻天乃雨,聞者莫不失色。時昏朝政亂,烇廢處鄕莊,元擧亦不肯爲擧業,詩酒自誤。丁卯虜亂,大駕幸江都,世子分朝南下,元擧時在尼山,與從兄舜擧,率同縣儒生,迎於路左。分朝大臣李元翼,以世子命,引諸生,訪以時務。元擧於是備陳招集軍兵,進援江都之策,鑿鑿皆有根據。元翼顧左右問知其姓名而奬之曰,奇士也。逮夫乙亥,成渾·李珥兩賢臣,從祀文廟之議始發。太學執綱者,惑於異議,遲疑不決,元擧乃據理峻斥,大論遂定,士林咸服之。丙子冬,虜兵猝至,上將去邠,與諸大臣,坐南門樓,議所向,城中鼎沸。元擧憤然曰,虜之先鋒,不過百餘騎,而凍餒疲乏,可迎擊而擒也。此兵法所謂以逸待勞,先人有奪人之心者也,奈何見此而走避乎?遂步赴南門,將欲叩馬而諫,以大駕已向南漢而未果。及烇之殉節也,扶柩返葬于尼山先塋,朝暮哀哭,以終三年。元擧憤家國非常之變,棄置擧業,謝絶人事,仍卜居於雞龍之西麓,爲終焉計。與從兄舜擧,從弟文擧·宣擧,志同意合,以講論經傳,訓迪後生爲事。而學問淵博,見識超邁,聞風者誠服,覿德者心醉,平日不以一節俗冗嬰情。至於簞食瓢飮,有時不繼,而端坐終日,泊然無爲,惟深讐未復,一天共戴之恥,未曾頃刻忘于懷也。孝·顯兩朝之間,雖聲聞彰徹,除書絡繹,屢拜臺省講院之官,而首尾力辭,一不應命,年過七袠,沒身丘園。噫,迹其平生,誠無愧於古人所云高蹈之目,逸民之稱也。玆三臣者,道義相傳,風節相礪,樹立成就,俱爲傑然,可謂是父是子,難兄難弟也。嗚呼,一家賢德之咸萃如此,不但爲尹氏之門闌之美而已,亦豈不爲邦國之輝光耶?遠近多士,景仰尊尙,彌久彌切。曾於連山地三臣平日杖屨之所,營立數間祠宇,以妥三臣之靈,用寓山仰之誠者,今已卄年有餘,而連値朝家事故之多端,未能封章叩閽。請宣額號,此固儒林之欠典,而臣等之深羞也。乃者伏聞,新化淸明,斯文闕事,次第修擧,玆用倡率同志,裹足千里,敢冒僭猥之誅,仰干廳卑之聰。伏乞聖明,俯察尊賢之微悃,特恢右文之盛典,亟降兪音,快頒恩額,以爲矜式觀感之地,國體幸甚,士林幸甚。
進士洪南斗,幼學閔衡魯·李命錫,進士洪夏錫,幼學金志成,進士金柅,生員金震剛,進士林泓,幼學韓斗一·趙鼎夏·柳星文·金老成·柳長遠,進士任以大,幼學呂必韺·金垠·洪南挺·韓斗文,生員崔爈,幼學李漢章·朴始鳴·任大厦·金挻·韓震明·閔珽·韓弘慶·柳德輿·李春茂·趙榮迪·安相經·柳增·楊世泰·朴祖慶,進士洪夏埰,幼學南鶴徵·洪世陽·申達和·楊世榮·南鶴應·洪南弼·柳坰·閔璜·南鶴興·李再沆·洪南輔·楊世衡·閔百昌·李漢達·趙詡夏·洪南慶·安邦說·都星徵·柳憬·金宗澤·安相綱·金球·安相績·金重·洪挻陽·成爾晩·楊世復·朴壽星·愼師聖·李漢緯·都世基·韓穎錫·金宗鎰·金瑜·都星台·韓弘履·金量·朴就文·都重基·洪有陽·朴虎文·李希文·李時彩·朴昌文·安明瑞·南鶴恒·閔琮·都永基·金克成·趙榮益·金宗曄·洪以元·趙一夏·金宗得·李喜裯·尹相殷。
辰時,上御仁政殿。頒軸陳賀時,行都承旨李世最,左承旨任舜元,右承旨朴熙晉,左副承旨呂必容,右副承旨宋成明,同副承旨洪重禹,假注書李聖臣·柳儼,記事官申致雲·尹容入侍。頒軸宣敎訖。右承旨朴熙晉所啓,臣有所懷,敢達。舊功臣嫡長,在京者絶少,在外方者,幾至三百餘人,除年老·有實病及應頉者外,擧皆來參。當此荐饑之餘,又値春窮,雖不得不預而上來,留糧回糧,不能自辦,阻饑者甚多云。情甚可矜,自朝家宜有軫恤之道矣。考見政院日記,則曾在庚申秋,討逆會盟祭後,特下備忘記,舊功臣嫡長,自外方上來,久留京邸,遐方貧寒之人,必有糧盡狼狽之患,事甚可矜。其令該曹計其遠近,回糧從優題給,以示軫恤之意事,命下於該曹。故外方嫡長之類,一依勳府成冊,磨鍊題給,遐方之人,至今稱頌盛德。今亦依先朝已行之例,各別從優題給糧資,誠爲得宜。惶恐敢達。上曰,依爲之。出擧條
右副承旨宋成明所啓,小臣亦有所懷,敢達。殿下近日連爲行幸,敦化門外具巾服羅立者,必臨矚矣。此乃館學及四道陳疏儒生也。未下批之前,例不敢退去,留待闕外,已多日,外方多士,糧橐皆罄,未免有阻饑之患。至於館學儒生,則移設食堂,殆過二十日,典僕輩朝夕供饋之際,如器皿蔬菜之類,率皆取辦於閭家,其弊甚多,此亦不可不念,而聖廟空虛,尤爲未安。祖宗朝盛時,培養多士,待遇自別,凡有疏擧,賜批優異。臣願殿下速降批旨。且聞疏儒未承批之前,不敢赴擧云。朝家設科試士,蓋出於嘉與四方同其慶之意,而二百餘多士,不得赴科,則缺望,甚矣。必於今日下批,然後儒生輩,得以措辦科具,及時觀光矣。成均館,亦以此事有草記,故纔已入啓,伏望從速處分,何如?都承旨李世最曰,臣持公事入侍時,亦以儒生事,有所仰達矣。年月則雖未記知,而曾在先朝,陳疏儒生,以批旨未下,不得赴擧。故其時相臣呂聖齊,有所仰達,卽爲賜批,遂得赴科,今亦速爲下批,何如?上曰,當依爲之。世最曰,右相疏批,尙今不下,昨日擧動,遂致經宿,故不顧私義,黽勉出仕。而卽今又爲還入,事務多滯,已極可慮,而今此庭試時,亦將無命官。伏願卽爲下批,仍爲勉出,何如?且雖以敬大臣之道言之,疏批之累日不下,亦有慊於禮遇之方矣。上曰,當依爲之。左副承旨呂必容曰,右相事,李世最旣已仰達,而領相情勢難安,下鄕已久,自上雖別遣承旨敦諭,且還授命召,以盡待遇之道,而疏入累日,尙不下批,亦爲速降批旨,備加敦勉,何如?上無發落。仍還宮,諸臣,遂退出。
上在昌德宮。停常參·經筵。
呂必容啓曰,今此庭試時,承旨一員,例爲受點進去望單子今當入啓,而都承旨李世最,今日不爲仕進。左承旨任舜元,右副承旨宋成明,俱以式暇,亦不仕進。右承旨朴熙晉,以卒領府事金宇杭喪致弔事出去,望單子無以備員修正。右副承旨宋成明,卽爲牌招,而都承旨李世最,左承旨任舜元,右承旨朴熙晉,拘於廳規,不得請牌。何以爲之?敢稟。傳曰,竝牌招。
以右承旨朴熙晉牌不進罷職傳旨,傳于宋成明曰,推考傳旨捧入。
呂必容啓曰,卽者禁府都事來言,今日當爲鞫坐,而領議政趙泰耉在外,右議政崔錫恒,情勢難安,與前無異,不得開坐云矣,敢啓。傳曰,知道。
朴熙晉啓曰,小臣,卒領府事金宇杭處致弔事進去,下直。傳曰,知道。
朴熙晉啓曰,吏曹郞廳來言,今日爲政事,命下。而判書柳鳳輝未肅拜,參判鄭齊斗在外,參議朴弼夢病不來,不得開政云。判書·參議,竝牌招開政,何如?傳曰,允。
有政。吏批,判書柳鳳輝牌不進,參判鄭齊斗,參議朴弼夢進,同副承旨洪重禹進。兵批,判書李光佐病,參判金致龍進,參議沈仲良病,參知朴澄服制,左承旨任舜元進,以鄭壽期爲司諫,李眞儒爲判決事,金重器爲刑曹參判,金尙奎爲修撰,趙爲軍器主簿,待敎單尹容,副護軍朴師洙·李眞儒·尹惠敎·權世恒·李鳳年·柳鳳徵,副司直權以鎭·徐命淵·吳命恒·兪命凝,副司果權益寬,副司正李聖臣·柳儼·趙鏛。
兵曹口傳政事,副護軍李眞淳,副司直尹游·柳弼垣,副司果洪尙容。
假注書李聖臣病,代以鄭羽良爲假注書。
傳于呂必容曰,今番會盟祭,讀誓文官以下諸執事,竝書啓。
備忘記,傳于呂必容〈曰〉,今此啓下諸道上言,竝勿遲滯事,申飭各該曹,而其中遠方上言,尤爲趁卽回啓,俾無遐外貪民留滯京中之弊事,分付。
又以武一所差備官,以試官意啓曰,參試官成均館典籍李喜濟,自開場之初,已有身病矣。數日以來,症勢添劇,不能起動參坐。參試之任,異於他試官。闕一則不成試體,而病勢如此,差歇遲速,有不可知。令政院稟旨變通,何如?傳曰,允。
又啓曰,因武一所草記,參試官李喜濟,身病猝重,不能起動。令本院稟旨變通事,允下矣。元單子中,改付標以入之意,敢啓。傳曰,知道。
呂必容,以兵曹言啓曰,今日一所監軍,都摠府都事金養浩受點矣。卽者本府下吏來言,養浩,以武二所試官進去,而草省記中,不爲懸頉,以致受點云。莫重監軍,初不懸頉於草省記中,受點之後,始爲來告之狀,極爲可駭。當該下吏,自本曹從重決棍。元單子中,改付標以入之意,敢啓。傳曰,知道。
呂必容啓曰,今此試官望中,李眞儒·尹惠敎·徐命淵·兪命凝·尹游·柳弼垣·李眞淳·洪尙容,時無職名。令該曹口傳付軍職,何如?傳曰,允。
兵曹口傳政事,以魏赫萬爲郡山僉使。
宋成明,以弘文館言啓曰,本館僚員,近甚不齊,下番闕直,事甚未安,不得已姑降入直,今已累日。新除授修撰金尙奎,卽爲牌招,副校理李顯章連呈辭疏,尙不出肅,亦爲一體牌招,以爲推移入直之地,何如?傳曰,允。
宋成明啓曰,修撰金尙奎,副校理李顯章牌招事,命下矣。今已夜深,待明朝出牌之意,敢啓。傳曰,知道。
呂必容,以兵曹言啓曰,卒東平尉鄭載崙造墓軍二百名價,已爲磨鍊啓下。而今承傳敎,二百名內,五十名,限一朔赴役事,分付本道事,命下矣。五十名,以墓所附近處烟軍,限一朔赴役之意,分付京畿監司處,其餘一百五十名價,本曹與宣惠廳,分半題給,而一半水軍七十五名價,依前例減半上下,何如?傳曰,允。
執義李世德啓曰,臣本庸陋,百無一能,而濫蒙洪造,歷遍淸要,屢叨言責,絲毫蔑效,間遭抨彈,咎在不言。臣誠揆分追愆,一味慙惶,乃者本職之除,亦難抗顔就列,而迫於嚴命,黽勉祗肅矣。重以年衰病痼,望斷陳力,而尋單見阻,乍出乍入,進退無據。方切悶蹙之際,得伏見四道儒生崔鐸等疏本,則極論前承旨李喬岳·權以鎭事,而仍斥臺閣之不請投畀,目之以聾瞽,臣尤不勝瞿然愧悚也。以鎭之以孫訟祖,言雖不中,不足深咎,而喬岳,卽臣之同姓九寸親也。蓋其疏語,急於阿好,橫詆臣師兩代,儘多可辨,而第言出族叔,事關師門,則臣之不容參涉於其間,道理較然。而草野狂戇之論,旣如是嚴峻,則臣安得晏然而已乎?宜卽詣臺自列,而適値朝家多事,連次動駕之日,未暇瀆擾,泯默至今。而且臣曾以尹時澤之持纕入場,李星彩父子之借述登弟事,論啓蒙允矣。及見本道査案,則只以時澤家所納弔客錄,爲第一肯綮,而應問各人,一切擔閣不問。噫,玆事,重關風化,大是世變,期於窮覈,決不容但已者也。非特道內傳說藉藉,有口皆言,臣之前疏,亦已指名論列,則雖在未承批之前,豈得全然無聞?而爲査官者,偏護土民,時澤終至瞞報營門,其亦無嚴,甚矣。所謂弔客錄,非如踏印官文書,則其所奸僞,不言可知,何足爲明證公案耶?臣之人微見輕如此,而以其事涉瑣細,疲於對辨,入臺許久,姑且隱忍,將擬早晩更發其啓矣。今於引避之辭,不得不據實附陳,以此以彼,其不可淟涊,仍昌於臺次也,決矣。請命遞斥臣職。答曰,勿辭。
呂必容啓曰,執義李世德,再啓煩瀆,退待物論矣。傳曰,知道。
右議政崔錫恒箚曰,伏以臣伏聞憲臣陳疏,極言勘勳事,末及柳壽垣請罷之未安。疏批未下之前,惟當泯伏恭竢處分,而疏本旣已入啓,措語又爲傳播,在臣自處之道,亦安得晏然而已乎?蓋今番逆獄,固是千古所無之大變,而旣無主張詗察之人,又無前期摘發之事。外議紛紜,辭說多端,某某人當錄之說,皆是推演之太廣,元非擬議之眞的。曾以此事,已悉於前後筵奏,今不必架疊。而至於參鞫諸臣當錄之言,累發於筵中,臣亦隨卽辨破,而今之議者,論之不已,不得不更申前說也。昔在宣祖朝平難錄勳時,參鞫諸臣,果入於勳籍者,以其曾無定式之事故也。及夫仁祖改玉之後,按獄諸臣勿許勘錄事,由於中興碩輔之所建白,而仍爲成憲。仁廟朝五功臣,皆無擧論之事。孝宗朝自點之獄,自是大獄,其時,亦有按獄諸臣,而初不勘勳,光朝庚申之獄,亦無參錄之事。今若不遵四朝已行之定規,遠取二百年前平難故事,則其於國體,果何如也?若以大獄後錄勳之無人,苟然充數,則豈不壞損於事體,而貽譏於後世乎?伏願聖上,明示可否,以解一世之惑焉。至若優容言者之請,誠得臺體,大意固好。而若使言者,出於就事論事,勤攻闕失之義,則臣固嘉奬之不暇,而其或事係重大,啓朝廷不靖之端,則罷職薄罰,元非大段,而臣之所憂者,爲世道也。臣恐世道之憂,在彼而不在此也。若夫李眞儒之請補諸臺,亶出於調停之美意,與臣所料,本無差殊。而第注措之間,未免輕率之病,一番相規,在所不已。至於以癸亥事爲言者。大抵援引之事,只取一端,非謂其人與其事,恰相同也。眞儒自是名流中自好之士,而所論之事,又欲稍抑年少過激之弊,則豈可與肺腑勳戚斥退士類者,同日而言哉?眞儒則謂臣不諒其本情,而臣則又歎其不究,臣言之本旨也。然臣泛引不襯之古事,使當之者,心懷不安,駟不及舌,雖悔何及?仍竊伏念,如臣無似,忝叨匪據,絲毫無補,罪悔徒積,勘勳而有草草彌縫之誚,奏事則有以言爲戒之責。雖其意在違覆,辭不迫切,其何敢冒居具瞻之地,以益其罪戾乎?伏乞聖慈,俯諒微懇,遞臣相職,以安私分,以幸國事,不勝大願。取進止。答曰,省箚具悉卿懇。錄勳之事,誠得事體,則卿無難安之端,安心勿辭,速出論道,勉副至望。仍傳曰,遣史官傳諭。
領議政趙泰耉疏曰,伏以日昨敦諭之下,辭旨優渥,奬詡過隆,慨然於人言之乖激,責之以國勢之扶持,有非負罪無能之臣所敢得者。況於再疏之批,又以缺然思想,余將疇與爲國爲敎。人臣,承此綸音,何以爲心?噫,三至之言,慈母亦且投杼,今殿下眷戀不捨臣,乃至於此。臣非木石,寧不知感,欲報之德,天地罔極。第臣今日所遭,非如就事論事之比,旣疑其心迹,復加以極罪,使臣無一片安身之所。臣雖欲不退,烏可得也?臣不幸當艱棘之會,處崇高之地,旣乏才具之可以濟時者,且緣疾病之難於堪劇,非無願忠之誠,而不能事事,畢竟群疑互集,衆言交亂,調和鎭定,已矣難望。而身罹鋒鏑,卒陷大僇,其傷則哲之明,辱具瞻之位,無復餘地。此無他,臣之樹立素汚,不能見信同朝,而遲徊隱忍,當退不退,以至於此耳。塊處窮山,默數愆尤,使斯世,至於斯,莫非臣罪,慙恨于中,誠不省其所諭。管子四維之說,臣曾誦達於筵中。今臣去就,實關廉義之重,亦何忍弁髦責人之前言,躬自蹈之而不知恥也?今臣情地事理,萬無冒沒復進之勢,虛辱寵命,報答無階,撫念身世,益增悲隕,不得不復申哀籲於天地父母之前。伏乞聖明,俯賜鑑諒,亟遞臣本兼諸任。仍勘臣罪,改卜賢德,以幸公私。日昨縣人,因該曹移文,輸致月廩,在外而不廢廩養,乃所以優禮大臣之恩,則臣方在乞遞竢譴之中,何敢冒受?竝乞收還成命,以安賤分焉。臣無任兢隕悚蹙涕泣祈懇之至,謹昧死以聞。答曰,省疏具悉卿懇。如渴之旨已宣,而巽牘之音繼上,愕然具慙,無以爲答。噫,卿以世祿之臣,與寡人同休戚,則年少過激之言,何足芥滯?以卿休休之量,豈忍恝視乎?須念一體相須之義,安心勿辭,月廩領受,速出論道,用副孤望。仍傳曰,承旨傳諭,與之偕來。
上在昌德宮。停常參·經筵。
宋成明啓曰,大司憲金一鏡未肅拜,執義李世德,持平李普昱避嫌退待,掌令鄭啓章武二所監試官進,徐宗廈武一所監試官進,持平尹東洙在外,今日以監察茶時之意,敢啓。傳曰,知道。
呂必容啓曰,備邊司郞廳來言,今日賓廳坐起日次,而庭試相値,頉稟。傳曰,知道。
呂必容,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
任舜元啓曰,右承旨朴熙晉,昨日違牌,旣有只推之命,卽爲牌招察任,何如?傳曰,允。
宋成明啓曰,卽者禁府都事來言,今日當爲鞫坐,而領議政趙泰耉在外,右議政崔錫恒,情勢難安,且以庭試讀券官,方入試所,不得開坐云矣,敢啓。傳曰,知道。
任舜元啓曰,今此庭試試券仁政殿科次時,香室移接於尙瑞院·春秋館,減省記之意,敢啓。傳曰,知道。
柳儼有頉,代朴師悌爲假注書,趙鏛有頉,代洪晟爲事變假注書。
以副校理李顯章,修撰金尙奎牌不進罷職傳旨,傳于朴熙晉曰,推考傳旨捧入。
呂必容啓曰,假注書鄭羽良,時無職名,依例付軍職,冠帶常仕,何如?傳曰,允。
宋成明,以兵曹言啓曰,今三月十五日午時量,結項一猪,從敦化門西狹,猝然突入,直到金虎門之際,近仗軍士等,卽爲執捉云。聞來極爲驚駭,當該敦化門守門軍卒等,自本曹從重決棍,而守門將常時不能檢飭之責,推考,何如?傳曰,允。
同副承旨洪重禹,本月十五日成貼狀啓,臣承命,馳進果川縣鄕校洞領議政趙泰耉所住處,傳宣聖批。則以爲臣三疏血籲,乞蒙勘處者,蓋出於情地之窮阨,罪名之非常,曰兪之音,席藁以俟者,且旬餘日矣。今承批敎,辭旨益懇,責勉愈切,不惟不加之罪,乃反復辱承宣,因令與之偕來,此豈屛伏待譴之臣所敢得者?瞻望雲天,伏地感泣,誠惶誠恐,無地自容。第臣今日所遭,決無淟涊復進之理,虛紆恩禮之重,末由趨命。臣之罪戾,至此而復加一層矣。如是而不被譴何?亦豈國體之所宜有,私分之所敢安?當以一疏,更暴情悃,以俟處分云矣。而臣旣承與之偕來之命,姑爲仍留之意馳啓爲白臥乎事。
黃海監司,以薦新及進上生石首魚,限內不得封進,待罪事狀啓,傳于朴熙晉曰,勿待罪事,回諭。
癸卯三月十五日午時,上御熙政堂。承旨持公事入侍時,右副承旨宋成明,假注書鄭羽良,記事官申致雲·尹容。宋成明進伏曰,此卽義州府尹權益淳到任狀啓也。踏啓字又讀江原監司李翊漢狀啓,嶺東九邑松·鰱魚進上,依前勿爲換易事。踏啓字又讀兵曹回啓,南兵營親騎衛李浹,柳葉箭沒技,依北兵營韓致大例,直赴殿試事。踏啓字又所啓,沃溝縣監朴崇古,已經憲府署經,而諫院則以無官員之故,尙未署經,不得下直,凶年災邑,民事可慮。自前旣經一司署經,則雖未經一司,催促發送,非一非再。今亦依此例,不多日內赴任事,分付,何如?上曰,依爲之。
上在昌德宮。停常參·經筵。
夜一更,月有兩珥。自一更至五更,月暈。
藥房提調臣李台佐,副提調臣李世最啓曰,伏未審日間,聖體,若何,大妃殿氣候,亦復何如?今日入診日次,而臣等俱入試所,今始出榜,來詣本院,日勢雖已晩暮,昨伏聞入診醫官所傳之言,自上近有脚部麻痺之候云。伏不勝驚慮之至,臣等率諸醫入診,鍼灸當否,趁卽議定,有不可已。前劑入加味調中湯,已盡於昨日,此藥五貼,更爲劑入矣。且伏見侍講院達辭,王世弟近有感候,臣等亦不勝憂慮之至,率諸醫入診,詳察證候,議定當進之藥,宜當。不任區區仰慮,敢來問安,竝此仰稟。答曰,知道。無事。慈殿氣候安寧,而世弟氣候,微有感冒之候,而少減矣。明日受灸,宜矣。
藥房再啓曰,臣等入診退出後,率諸醫,仍詣世弟宮,診察王世弟症候,則諸醫皆以爲,卽今感冒之候,不至大段,餘熱尙未盡淨,和解散元方半夏代天花粉一錢,加乾葛·麥門冬各一錢,連服三貼,宜當云。此藥,卽爲劑入之意,敢啓。答曰,知道。
宋成明啓曰,卽者禁府都事來言,今日當爲鞫坐,而領議政趙泰耉在外,右議政崔錫恒,情勢難安,與前無異,不得開坐云矣,敢啓。傳曰,知道。
又啓曰,大司憲金一鏡未肅拜,執義李世德,持平李普昱避嫌追待,掌令鄭啓章武二所監試官進,徐宗廈式一所監試官進,持平尹東洙在外。今日以監察茶時之意,敢啓。傳曰,知道。
又啓曰,兩司多官引避,已經兩日,處置歸於玉堂,而校理宋眞明,副校理吳命新,方入試所。修撰金尙奎,卽爲牌招,使之處置,何如?傳曰,允。
以修撰金尙奎牌不進罷職傳旨,傳于宋成明曰,推考傳旨捧入。
李世最啓曰,今番庭試,乃是討逆別試之代,額數似不當太少,而纔經大增廣,亦不宜太廣。試券中,取者十一丈,今方抄出,預備亦有數丈,取幾人乎?敢稟。傳曰,取十三人。
朴熙晉啓曰,假注書朴師悌·洪晟,時無職名,依例付軍職,冠帶常仕,何如?傳曰,允。
鄭羽良有頉,代以林光弼爲假注書。
忠淸監司李宜晩,以稷山等官民家延燒事狀啓,傳于宋成明曰,延燒人家,令本道各別顧恤。
宋成明,以兵曹言啓曰,今十七日,武臣堂上以上朔試射,當爲設行,而慕華館·訓鍊院,俱以庭試武科初試設場,他無可合處所。依前例使之移設於御營廳南小營之意,敢啓。傳曰,知道。
大妃殿·中宮殿,藥房問安。答曰,知道。
酉時,上御熙政堂。藥房入診入侍時,提調李台佐,副提調李世最,假注書朴師悌,記事官申致雲·尹容,醫官李時聖·許坫·方震夔·吳重卨·李得英·玄孝綱·吳志哲,交河縣監權聖徵,同爲入侍。台佐曰,雨後,風日不好,聖體氣候如何?答曰,無事矣。大妃殿氣候,如何?上曰,安寧矣。王世弟感冒之候,不至大段乎?上曰,不至大段矣。嬪宮氣候,亦平安乎?上曰,安穩矣。台佐進伏曰,昨聞入侍醫官之言,自上有脚痺之候云。而昨日臣等,入試所,今日出榜,欲爲入診,議定針灸當否,謹此來詣,宜令醫官入診,仍令瞻望玉色爲宜。上曰,依爲之。李時聖入診後退伏曰,脈候,左脈沈數,右脈浮數,不如再昨之頗調均矣。台佐曰,凡脈度,夕後則例,如此矣。許坫入診退伏曰,左邊脈候沈數,右邊脈候,比左邊尤似沈數矣。方震夔入診退伏曰,脈候,日暮而不至大段沈數,右邊寸脈少數,而大抵脈候,好矣。吳重卨入進退伏曰,左三部脈候頗數,而右三部,似調均矣。台佐曰,脚部,詳細診察然後,可以議定針灸,宜令針醫診察。台佐又曰,宜出脚部,使之診察,詳知麻痺處,然後可以議定針藥矣。吳重卨曰,膝下皆麻痺乎?上指膝下一處曰,此近處麻痺矣。台佐曰,麻痺與酸疼有異。麻痺者,不仁之謂也。酸疼者,作痛之謂也。自上脚患,麻痺乎,酸疼乎?上曰,似是麻痺矣。台佐曰,只於行步時麻痺,而殿坐時,不至麻痺乎?上曰,不至妨礙矣。台佐曰,在藥房時,預擇受灸吉日,則明日極吉云。明日爲之乎?上曰,依爲之。台佐曰,明日三里穴受灸,開穴,何如?上曰,唯。
上在昌德宮。停常參·經筵。
大妃殿·中宮殿,藥房問安。答曰,知道。
藥房提調臣李台佐,副提調臣李世最啓曰,伏未審夜來,聖體,若何,大妃殿氣候,亦復何如?脚部麻痺之候,加減,更何如?三里穴,今日受灸事,昨已定奪矣。受灸時刻,定以何時乎?王世弟感候,亦何如?臣等不任憂慮,敢來問安,竝此仰稟。答曰,知道。無事。慈殿氣候安寧,世弟氣候一樣。時刻,定以巳時,宜矣。
大殿受灸後,政院·玉堂·藥房問安。答曰,知道。朝廷二品以上·六曹,單子問安。答曰,知道。大妃殿·中宮殿·世弟宮·嬪宮,政院·玉堂問安。答曰,知道。大妃殿·中宮殿,朝廷問安。答曰,知道。大妃殿·中宮殿,藥房問安。答曰,知道。
宋成明啓曰,大司憲金一鏡未肅拜,執義李世德,持平李普昱避嫌退待,掌令鄭啓章武二所監試官進,徐宗廈武一所監試官進,持平尹東洙在外。今日,以監察茶時之意,敢啓。傳曰,知道。
呂必容啓曰,今日,持公事入侍日次,而受灸相値,頉稟。傳曰,知道。
宋成明啓曰,卽者禁府都事來言,今日當爲鞫坐,而領議政趙泰耉在外,右議政崔錫恒,情勢難安,與前無異,不得開坐云矣,敢啓。傳曰,知道。
朴熙晉,以弘文館言啓曰,本館上番姑降,事體未安。修撰金尙奎,昨日旣有只推之命,更爲牌招察任,何如?傳曰,允。
以修撰金尙奎牌不進罷職傳旨,傳于任舜元曰,推考傳旨捧入。
假注書林光弼病,代以任珽爲假注書。
假注書朴師悌病,代以李壽益爲假注書。
李壽益在外,代以趙尙命爲假注書。
任舜元啓曰,都目大政,尙今遷就,委屬可慮。吏曹判書柳鳳輝,雖有身病,調治已久,而屢牌之下,不爲應命,揆以事體,誠甚未安,卽爲牌招,何如?傳曰,允。
黃海監司李眞望狀啓,平山等官居者斤禮等十四名燒死事,傳于呂必容曰,燒死人等,令本道恤典擧行。
呂必容,以兵曹書啓曰,禁軍祿試射時,沒技人崔尙恒·權重器·劉萬碩·表世建·金益華·李熺遠等,因其上言,直赴殿試事,判下矣。各人等前授馬帖,使之還收之意,分付該寺,何如?傳曰,允。
校理宋眞明,副校理吳命新箚曰,正言沈埈,持平李普昱,執義李世德避嫌,竝引嫌而退。鄕儒泛斥,不宜强避,詰吏一着,有違格例,疏批靳兪,不必深嫌,法外引避,有乖臺體,湖査失實,在我無損,法外之嫌,終乖臺體。請正言沈埈,持平李普昱,執義李世德,竝命遞差。避嫌措辭竝見上答曰,依啓。
任舜元啓曰,校理宋眞明,以親病,陳疏徑出,所當直捧禁推,而此與無端徑出有異,推考,何如?傳曰,允。
校理宋眞明疏曰,伏以臣於直中,得聞家信,臣之病母,床褥沈淹之中,又添感冒,終夜失睡,抵夕昏痛,飮啖全廢,一倍澌綴云。臣聞此報,方寸自亂,念臣孤露之餘,偏母之所依而爲命者,只有臣兄弟二人。起居飮食,未嘗少離,而同時禁直,曠闕子職,私情悶切,固自難抑。況今臣母,病裏心弱,思見甚切,情理所迫,玆敢投疏徑出。伏乞聖明,俯諒微懇,特許鐫遞,仍治臣擅離直次之罪,以嚴公法,以伸至情,不勝幸甚。臣無任屛營祈懇之至,謹昧死以聞。答曰,省疏具悉。爾勿過辭,救護母病。
癸卯三月十七日,上御熙政堂受灸。藥房入診入侍時,提調李台佐,副提調李世最,假注書朴師悌,記事官申致雲·尹容,醫官李時聖·權聖徽·許坫·方震夔·吳重卨·李時弼·吳志哲·蔡光夏·崔擎玄·鄭爾桂,重林察訪權聖經,同爲入侍。李台佐進伏曰,夜來聖體,若何?上曰,無事矣。大妃殿氣候,如何?上曰,安寧矣。台佐曰,昨夜入診時,以今日受灸事,定奪矣。昨夜醫官,雖已入診,夜則脈度例難爲準。請先令醫官入診,仍令瞻望玉色,何如?上曰,唯。李時聖入診退伏曰,左右脈候之帶數,與昨一樣矣。權聖徵入診退伏曰,脈候,左邊則度數調均,而右邊脈候,微帶數矣。許坫入診退伏曰,脈候,左邊寸口脈,比前稍數,右手脈則一樣矣。許坫入診退伏曰,左右脈候沈數之候,比昨夜少減矣。上曰,蔡光夏進前。光夏進伏。台佐曰,蔡光夏,雖是針醫,而入診同參之意,前已稟定,使之診察,何如?光夏入診退伏曰,脈度,左尺脈頗高,氣口脈,微帶數矣。鄭爾柱入診退伏曰,左右二部脈,微帶數矣。台佐曰,使針醫,點穴脚部,宜矣。醫官告曰,請入點三里穴。台佐手招權聖徵曰,點穴,必須分明。權聖經·吳志哲,左右進點穴。李世最呼權聖徵曰,脚部要須平正,然後穴處當不差誤矣。台佐曰,脚部平正下垂然後,方無穴處差誤之患矣。台佐手招蔡光夏曰,近前看審穴處。又招謂權聖徵曰,必仔細看審,毋使艾灸,少違穴處。醫官告灸一壯,醫官告灸二壯。台佐招醫官,使告三壯,醫官告灸三壯,醫官告灸四壯,醫官告灸五壯,醫官告灸六壯,醫官告灸七壯,醫官告盡灸七壯。台佐進伏曰,明日更爲受灸之意,敢此定奪。台佐仍曰,初受灸者,雖以閭巷匹庶言之,例甚痛楚。今日自上初受灸,氣候當不平矣。上曰,一樣矣。台佐曰,以閭閻匹庶言之,雖無形顯之症,若有濕痰,則或有心火,或心氣不淸,似此之病,非數貼藥力所可收效。卽今醫官等,皆以爲上候濕痰甚多,或上氣或心氣不淸云。大抵濕痰盛則生出許多症情,前日劑進加味調中湯,甚合於治濕痰,未知連日進服乎?上曰,連爲進服矣。台佐曰,凡藥,一二貼內,似無效應,味亦苦口難進。故閭巷之人,或因醫言,或因一家之力勸,强爲進服,而帝王家無此,未知防風通聖散,連爲進御乎?上曰,通聖散,所未服者,頗有之矣。台佐曰,臣亦嘗以病服藥矣。凡藥,雖無近效,而月計有餘矣。台佐又曰,此時春氣旺盛,調護之節,不可不各別留意,湯·丸,有難一時兼服,則湯藥爲先進御,如何?
上在昌德宮。停常參·經筵。
藥房提調李台佐,副提調李世最啓曰,伏未審夜來,聖體,若何,大妃殿氣候,亦復何如?王世弟微感之候,湯藥進服之後,其有差勝之效乎?今日受灸時刻,依前定以巳時乎?臣等不任區區仰慮,敢來問安,竝此仰稟。答曰,知道。無事。慈殿氣候安寧,世弟症候,少減矣。
大妃殿·中宮殿,藥房問安。答曰,知道。
藥房口傳啓曰,今日當受灸,而風雨之日受灸,醫家所忌,今日雨勢如此,受灸姑停之意,敢啓。傳曰,知道。
呂必容啓曰,大司憲金一鏡未肅拜,執義·持平未差,掌令鄭啓章武二所監試官進,徐宗廈武一所監試官進,持平尹東洙在外。今日以監察茶時之意,敢啓。傳曰,知道。
呂必容,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
朴熙晉,以弘文館言啓曰,本館下番,連日闕直,事體未安,修撰金尙奎,旣有只推之命,更爲牌招察任,何如?傳曰,允。
李世最啓曰,假注書任珽·趙尙命,時無職名。依例付軍職,冠帶常仕,何如?傳曰,允。
洪晟有頉,代蔡膺萬爲事變假注書。
蔡膺萬有頉,代李挺膺爲事變假注書。
呂必容啓曰,刑曹·掌隷院,俱是詞訟劇地,近無行公堂上,大小詞訟,無不積滯,委屬可慮。刑曹判書吳命峻,參判金重器,參議李明彦,判決事李眞儒,竝卽牌招察任,何如?傳曰,允。
以判決事李眞儒,修撰金尙奎牌不進罷職傳旨,傳于呂必容曰,推考傳旨捧入。
呂必容啓曰,義禁府都事來言,今日當爲鞫坐,而領議政趙泰耉在外,右議政崔錫恒,情勢難安,與前無異,不得開坐云矣,敢啓。傳曰,知道。
呂必容啓曰,卽伏見淮陽討捕使洪禹鼎,取服賊人啓本二度,則年月下,不書官銜姓字,亦不着署,極涉疎漏,且違格例,合有警責之道,從重推考,何如?傳曰,允。
任舜元啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
呂必容,以備邊司言啓曰,近來本司堂上,引入之人甚多,行公之員,亦不赴坐,事甚未安。至於吏曹判書柳鳳輝,除拜已久,尙未出肅。不但大政之一向遷就,當此賑政方張之日,貶罷守令,尙未差出,尤極可慮。聞其所患,近頗向蘇云。行司直沈檀·金演,工曹判書趙泰億,吏曹判書柳鳳輝,漢城判尹尹就商,刑曹判書吳命峻,刑曹參判金重器,竝卽牌招察任,何如?傳曰,允。
朴熙晉,以錄勳都監言啓曰,會盟祭錄券,今當印出內入,而錄券規式,當一依前例矣。甲戌內入會盟錄券,出付都監,以爲見樣後還入之地,何如?傳曰,允。
又以錄勳都監言啓曰,考見庚申謄錄,則功臣家舍賜給,載在法典,籍沒逆家,分給功臣事,自上特下傳敎,仍爲擧行。而頃者大臣筵中陳達,告者處,亦以逆家籍沒田宅財産,優加賞格之意,定奪矣。東城君睦虎龍處賜給田宅及奴婢,已爲依前例,別軍啓下,家舍則今番籍沒逆家中,擇給之意,分付該曹,何如?傳曰,允。
又以錄勳都監言啓曰,扶社原從錄券頭辭敎書,依例令藝文館,卽爲分排撰出,何如?傳曰,允。
上在昌德宮。停常參·經筵。
自昧爽至辰時,有霧氣。
藥房提調臣李台佐,副提調臣李世最啓曰,雨後,日氣陰曀,伏未審夜來,聖體,若何,大妃殿氣候,亦復何如?今日受灸時刻,依前定以巳時乎?王世弟微感之候,日益差勝乎?劑入和解散三貼,已盡於昨日。臣等率醫官入診,詳察症候,湯藥繼進當否議定,宜當,不任區區仰慮,敢來問安,竝此仰稟。答曰,知道。無事,慈殿氣候安寧,世弟氣候,差勝矣。
大妃殿·中宮殿,藥房問安。答曰,知道。
藥房再啓曰,臣等,入診退出後,率諸醫,仍詣世弟宮,診察王世弟證候,則感氣幾盡和解,而近來神氣,頗似困倦,眩氣時或有之。諸醫皆以爲,當此春夏之交,淸火滋補之劑,不可不用,蔘歸益元湯,最宜於卽今症候。元方中,黃柏減二分,加天麻一錢,黃芩酒炒七分,先用五貼,忍冬茶,牛黃兼進,宜當云。此藥卽爲劑入,牛黃一部及忍冬茶五貼,竝入之意,敢啓。答曰,知道。
宋成明啓曰,大司憲金一鏡未肅拜,執義·持平未差,掌令鄭啓章武二所監試官進,徐宗廈武一所監試官進,持平尹東洙在外,今日以監察茶時之意,敢啓。傳曰,知道。
朴熙晉啓曰,今日,持公事入侍日次,而受灸相値,頉稟。傳曰,知道。
呂必容啓曰,事變假注書李挺膺,時無職名,依例付軍職,冠帶常仕,何如?答曰,允。
宋成明啓曰,卽者禁府都事來言,今日當爲鞫坐,而領議政趙泰耉在外,右議政崔錫恒,情勢難安,與前無異,不得開坐云矣,敢啓。答曰,知道。
朴熙晉啓曰,啓下遠道上言十六張內,十三張,分下各該司,猥濫三張,啓字爻周次,還入之意,敢啓。答曰,知道。
大殿受灸後,大妃殿·大殿·中殿·中宮殿·世弟宮·嬪宮,政院·玉堂問安。答曰,知道。
大殿受灸後,朝廷二品以上·六曹,單子問安。答曰,知道。
大妃殿·中宮殿,朝廷二品以上·六曹,口傳問安。答曰,知道。
大殿受灸後,大妃殿·中宮殿,藥房口傳問安。答曰,知道。
有政。吏批,判書柳鳳輝未肅拜,參判鄭齊斗在外,參議朴弼夢進,左承旨任舜元進。吏批啓曰,判書柳鳳輝未肅拜,參判鄭齊斗在外,小臣獨政未安,何以爲之?敢稟。傳曰,只出緊任。李眞淳爲執義,柳綏爲持平,成德潤爲正言,李喜相爲刑曹正郞,李世德爲修撰,李森爲左尹。有政。兵批,判書李光佐進,參判金致龍病,參議沈仲良進,參知朴澄病,左副承旨呂必容進。兵批啓曰,司果車之軌軍器新備之功,有加資之命,而未資窮,未准職,何以爲之?敢稟。傳曰,特爲加資。金鼎相爲五衛將,洪敍一爲五衛將,朴泰迪爲五衛將,金泓爲宣傳官,鄭暘賓爲宣傳官,柳純章爲宣傳官,閔弘洙爲羽林將,李遇新爲兼司僕將,金始煥爲同知,朴廷賓爲永宗僉使,吳始泰爲在德萬戶,申行梓爲慶德衛將,金宗爲慶德衛將,李必榮爲忠翊將,朴師洙爲僉知,李培爲同知,金一輔爲同知,李世德爲護軍,李普昱爲副司直,沈埈爲副司果,趙尙愈爲副司正,李挺膺爲副司正,任珽爲副司正。
吏批啓曰,判書柳鳳輝未肅拜,參判鄭齊斗在外,小臣獨政未安,何以爲之?敢稟。傳曰,只出緊任
李眞淳爲執義,柳綏爲持平,成德潤爲正言,李喜相爲刑曹正郞,李世德爲修撰,李森爲左尹。有政。兵批,判書李光佐進,參判金致龍病,參議沈仲良進,參知朴澄病,左副承旨呂必容進。兵批啓曰,司果車之軌軍器新備之功,有加資之命,而未資窮,未准職,何以爲之?敢稟。傳曰,特爲加資。金鼎相爲五衛將,洪敍一爲五衛將,朴泰迪爲五衛將,金泓爲宣傳官,鄭暘賓爲宣傳官,柳純章爲宣傳官,閔弘洙爲羽林將,李遇新爲兼司僕將,金始煥爲同知,朴廷賓爲永宗僉使,吳始泰爲在德萬戶,申行梓爲慶德衛將,金宗爲慶德衛將,李必榮爲忠翊將,朴師洙爲僉知,李培爲同知,金一輔爲同知,李世德爲護軍,李普昱爲副司直,沈埈爲副司果,趙尙愈爲副司正,李挺膺爲副司正,任珽爲副司正。
朴熙晉,以弘文館言啓曰,本館下番闕直,今已三日,事體未安。修撰金尙奎,昨日旣有只推之命,更爲牌招,修撰闕員。今日政亦爲差出,仍卽牌招,以爲推移入直之地,何如?傳曰,允。
又啓曰,以修撰李世德牌不進罷職傳旨,傳曰,推考傳旨捧入。
呂必容,以武一所試官意啓曰,臣等,今方來會試官試所,而監試官司諫院正言柳時模,自夜來,身病猝劇,殆至於不省人事。雖欲擔舁來赴,其勢末由,急使院隷來告。監試之官,事體自別,旣不備員,則不可開場。令政院稟啓,急速變通,何如?傳曰,允。
又啓曰,因武一所草記,監試官司諫院正言柳時模,身病猝劇,令本院稟啓變通事,允下矣。大司諫南就明,武二所監試官進去,司諫鄭壽期,呈辭受由,獻納尹聖時,陳疏未承批,正言成德潤在外,原單子雖爲入啓,無推移落點處,何以爲之?敢稟。傳曰,司諫改差。
呂必容,以兵曹言啓曰,同知中樞府事李禮一·金重鉉,俱在遠鄕。僉知中樞府事沈益泰,亦在鄕家,久未肅謝。不可一向虛帶,竝今姑改差,何如?傳曰,允。
南渭老爲假注書。
呂必容啓曰,假注書南渭老,時無職名,依例付軍職,冠帶常仕,何如?傳曰,允。
又啓曰,因本院啓辭,司諫改差事,命下矣。吏曹判書柳鳳輝,纔已出牌,參議朴弼夢,卽爲牌招開政,以在京無故人差出,何如?傳曰,允。
有政。吏批,判書柳鳳輝未肅拜,參判鄭齊斗在外,參議朴弼夢進,右副承旨宋成明進,李世德爲司諫,尹游爲修撰。有政。兵批,判書李光佐進,參判金致龍病,參議沈仲良進,參知朴澄病,右副承旨宋成明進,鄭壽期爲副護軍。
朴熙晉啓曰,吏曹判書柳鳳輝,連日牌招,終不應命,今日開政,亦不進參。貶窠守令之差出,都目大政之遷就,委屬可慮。判書柳鳳輝,卽爲牌招察任,何如?傳曰,允。
呂必容,以兵曹言啓曰,今二十日,文臣朔試射,所當設行,而訓鍊院·慕華館,俱以庭試武科初試設場,御營廳南小營,本營標下軍賞中日設場,他無可合處所,不得爲之之意,敢啓。傳曰,知道。
又啓曰,春秋館郞廳,以監事意啓曰,史館曝曬,間一年擧行,乃是定式。赤裳曝曬,今年當次,而節序已晩。發送史官,以爲趁卽曝曬之地,何如?傳曰,允。
登極進賀正使密昌君樴,副使戶曹參判徐命均兒房啓曰,臣等,猥膺使命,行期在邇,素昧事務,況是初行,觸處生疎,實深惶悚。凡於使行,帶去銀貨者,蓋爲彼中需用,且備不虞也。如節使時,則萊貨數多,故例爲聚斂於商譯輩,而今番適値累次使行之餘,元無私貨持去之事。儻非劃許官銀,則決無推移充給之路,其生梗而僨事也,必矣。竊聞彼中需索,逐歲增加,臣等,以應給之外,一切不許開路爲意,而至於自前例給,終難防塞。且以向日勅使所爲觀之,其貪徵之習,比前加倍,此可知矣。況今番齎去方物,其數亦多,當夏作行,必有露濕之患。今若空手而往,則受納之際,恐嚇徵索,必倍於前。因此生事,則臣等之狼狽,固不足恤,其於辱使命而貽國羞,何哉?頃日進香使行,廟堂雖以經費爲慮,初爲防塞,終至劃給,而今行形勢,比其時,尤有異焉。且節使先來別單中,事情亦多有難測者,決不可無不虞之備。臣等,亦知國儲之匱竭,雖不敢優數請得,而比進香使行,倍增其數,卽令廟堂斯速變通許貸,以爲收斂聚用之地,何如?傳曰,允。
癸卯三月十九日巳時,上御熙政堂。藥房受灸入診入侍時,提調李台佐,副提調李世最,假注書任珽,記事官申致雲·尹容入侍,醫官李時聖·權聖徵·方震夔·吳重卨·李得英·權聖經·吳志哲·洪萬遇。台佐進伏曰,雨後,日氣陰曀,伏未審聖體,若何?上曰,無事。台佐又曰,受灸後,脚部何如?上曰,一樣矣。大妃殿氣候,亦復何如?上曰,安寧矣。台佐曰,與諸醫入診,仍爲瞻望玉色,何如?上曰,唯。醫官卽爲入診。時聖退伏曰,脈度,左邊不數,而右邊則沈數矣。台佐又進曰,玉色仍爲瞻望。聖徵曰,脈候,左三部,度數調均平和,右三部,微帶數矣。震夔曰,左右脈候沈數,而右三部,尤帶數矣。瞻望玉色,則不至有紅暈而好矣。台佐曰,使鍼醫診察脚部,仍爲受灸。又曰,殿坐,稍後近屛,則受灸,似便矣。聖徵曰,艾炷稍大,故灸痕,如已灸數七壯矣。台佐謂重卨曰,立脚必須平正,然後便於受灸矣。仍灸三里,七壯時曰,受灸畢矣。台佐又進曰,明日爲吉。又爲受灸之意,敢達。上曰,唯。又曰,再昨入診時,小臣旣已陳白,而卽今春氣熾長,以人言之,則肝木旺盛之時也。醫言,此時凡病,尤易添加云。玉體調保之道,必須小心,前劑入湯丸,連爲進服乎?丸藥猶可間斷,而至於湯劑,若或作輟,則難可責效矣。湯藥,雖曰味苦,而古語云,毒藥苦口,利於病,若藥不瞑眩,厥疾不瘳。湯劑進御然後,可以收效矣。此等藥物,閭閻家或有服數百餘貼者,而帝王家用藥,則有異於是。難於多數進御,而若此藥,則必爲進御,然後方可責效矣。上曰,然矣。台佐又曰,此藥卽須進御,而必也頓服,方可責效矣。惶恐敢達。上曰,唯。
上在昌德宮。停常參·經筵。
自昧爽至辰時,有霧氣。
藥房提調李台佐,副提調李世最啓曰,伏未審夜來,聖體若何,大妃殿氣候,亦復何如?今日受灸時刻,仍前定以巳時乎?王世弟調攝之候,亦何如?臣等不任區區仰慮,敢來問安,竝此仰稟。答曰,知道。無事。慈殿氣候安寧,世弟氣候,一樣矣。
大妃殿·中宮殿,藥房口傳問安。答曰,知道。大殿受灸後,大妃殿·中宮殿·世弟宮·嬪宮,政院·玉堂問安。答曰,知道。大殿·大妃殿·中宮殿,藥房口傳問安。答曰,知道。大殿·大妃殿·中宮殿,朝廷二品以上·六曹,單子問安。答曰,知道。
呂必容啓曰,備邊司郞廳來言,今日賓廳坐起日次,而受灸相値,來會本司云矣。敢啓。傳曰,知道。
宋成明啓曰,卽者禁府都事來言,今日當爲鞫坐,而領議政趙泰耉在外,右議政崔錫恒情勢難安,與前無異,不得開坐云矣。敢啓。傳曰,知道。
任舜元啓曰,吏曹判書柳鳳輝,昨日又爲違牌不進,事甚未安,卽爲牌招察任,何如?傳曰,允。
輔德金始㷜三度呈辭。傳曰,還出給。
假注書趙尙命有頉,代李大源爲之。
事變假注書李挺膺有頉,代金權爲之。
朴熙晉,以弘文館言啓曰,本館下番闕直,今已四日,事體未安。新除授修撰尹游,卽爲牌招入直,何如?傳曰,允。
以修撰尹游牌不進罷職傳旨,傳于宋成明曰,推考傳旨捧入。
呂必容,以兵曹言啓曰,今三月二十日,幼學林柱極稱名人,自曜金門入來,差備門外擊錚,極爲駭愕。令攸司囚禁治罪,同門守門將金弘甲,常時不能禁斷雜人,以致闌入,亦難免其責,推考,何如?傳曰。允。
又以兵曹言啓曰,今三月二十一日,武臣賓廳講書日次,而中日相値,不得爲之之意,敢啓。傳曰,知道。
任舜元啓曰,啓下中道上言二十一張內,十一張,分下各該司,猥濫九張,違格一張,啓字爻周次,還入之意,敢啓。傳曰,知道。
又以弘文館言啓曰,本館下番闕直,極爲未安。修撰尹游,旣有只推之命,更爲牌招察任,何如?傳曰,允。
宋成明啓曰,因弘文館草記,修撰尹游牌招事,允下矣。今已夜深,待明朝出牌之意,敢啓。傳曰,知道。
任舜元,以禮曹言啓曰,本曹郞廳及所屬各司官員等,去壬寅年秋冬等褒貶,因堂上有故,限內不得爲之矣。今始等第以入,而所屬中,宗廟署·社稷署·弘文館·藝文館·春秋館·觀象監·成均館·校書館·奉常寺·東南關王廟·內醫院·典醫監·惠民署·東西氷庫·司譯院·掌樂院官員等,去壬寅年秋冬等褒貶,各其司領事·提調·堂上有故,不得一時磨勘之意,敢啓。傳曰,知道。
又以禮曹言啓曰,卽接承文院牒報,則辛丑秋冬等及壬寅春夏等本院褒貶,因都提調有故,不得爲之,而今此褒貶時,其時應講官,或陞堂上,或除外任,不得等第,自本曹入啓蕩滌云。依前例勿論,何如?傳曰,允。
朴熙晉,以義禁府言啓曰,以忠淸·黃海兩道監司狀啓刑曹粘目,及漢城判尹所啓據刑曹啓目內,牙山前縣監李泰鎭,恩津前縣熙監鄭墀,勅使問安中使內官李景禧,訓鍊院參奉鄭弼漢等,移本府處置事,允下矣。李泰鎭·鄭墀·李景禧·鄭弼漢,方待命於本府,卽爲拿囚之意,敢啓。傳曰,知道。
持平柳綏啓曰,譾劣如臣,言論無稱,而薇垣·柏府,除旨相續,惶隕愧懼,若無所容,分義所在,不得不出謝恩命,而冬至書狀官兼執義臣梁廷虎,卽臣之同生妹夫也。論以法例,自在應避之科,則決不可一日仍冒於臺次,請命遞斥臣職。答曰,勿辭。
宋成明啓曰,持平柳綏,再啓煩瀆,退待物論矣。傳曰,知道。
密昌君樴疏曰,伏以臣,忝在宗戚之末,猥荷兩朝之恩,涓埃莫報,愧懼恒深,不料前冬,旣蒙超資之典,繼以今春,又有使价之命。奉使專對,何等使任,如臣無似,謬膺斯選,驚惶感激,罔知攸爲。其在往役之義,不敢辭避,黽勉治任,而王程有限,出疆期迫,乞蒙恩暇,往省父母墳,以伸至情。且臣高祖母靜嬪閔氏,曾祖父王子仁城君臣珙,祖父海原君臣健墳山,同在楊州地,特許一體省掃,千萬幸甚。臣無任屛營祈懇之至,謹昧死以聞。答曰,省疏具悉。卿其依疏辭往省焉。傳曰,靜嬪墓省掃時,澆奠床備給。
癸卯三月二十日巳時,上御熙政堂。藥房受灸入診入侍時,提調李台佐,副提調李世最,假注書趙尙命,記事官申致雲·尹容入侍。醫官李時聖·權聖徵·方震夔·吳重卨·玄孝綱·權聖經·吳志哲·鄭爾柱。台佐進伏曰,連日受灸,聖體若何?脚部受灸後,麻痺之症,加減,何如?上曰,無加勝之事矣。台佐曰,請令醫官入診,仍令瞻望玉色。入診退後,時聖曰,脈候雖數,比昨一二至差勝,玉色,比昨頗和潤矣。聖徵曰,左邊脈候,本來和緩,而今日尤爲和緩,玉色亦和潤,而右邊脈候,亦和緩矣。震夔曰,脈候,左右三部沈緩,而今日比昨,則沈數之候差勝,而玉色亦和潤矣。爾柱曰,脈候左右三部調均,雖有若干帶數,比數日前,則頗和平矣。台佐曰,使鍼醫診察脚部,仍爲受灸。上曰,唯。仍灸三里七壯。受灸畢後,台佐曰,受灸已滿三七。醫官以爲,三七後,姑爲停止,待秋更稟受灸爲宜云。今已灸三七,姑爲停止之意,稟定。上曰,唯。台佐又曰,脚部酸痺之候,以閭巷人言之,肥濕之人,例多此症,必服湯藥,然後可以責效。古語云,毒藥苦口,利於病,湯劑進御,病乃可瘳。必於進御之時,毋或間斷,每以頓服爲期則好矣。且古人製藥之意,甚精微,一分二分,極爲精微,必待盡服,然後可以收效矣。昨日入診時,臣等旣已陳白,而卽今春木當旺,肝氣亦盛,此時凡病,尤易添加。小臣,雖不知藥理,而卽今諸醫,盡心命藥,必爲一時頓服,勿爲間斷,可責其效。臣等忝居保護之地,區區憂慮,敢此陳達。世最曰,藥若間斷,藥力不及,必不間斷伏望。上曰,唯。台佐又曰,雖以古史及國朝故事見之,愼疾之意,槪可想矣。臣等當日日入診,以請湯·丸藥間進御,而煩瀆有弊,不敢請矣。必令醫官數數入侍,或於氣上之時,數令醫官,入診以察,好矣。且此時肝木旺盛,應多氣上之時,若於氣不平之時,醫官以爲進御竹瀝爲好云。竹瀝,五日一次入進,果爲進御乎?牛黃則當令醫官封進,而竹瀝則經宿,味必變矣。若於臨時分付,則當令醫官封進矣。上曰,唯。台佐曰,大妃殿氣候,一向安寧,此實臣民之幸,而前伏聞每以氣分不足之候,春末夏初,有生脈散劑入之事矣,頃有勿爲劑入之敎,故不爲劑進矣。當自來月初生,劑入加味生脈散,自上必爲勸進伏望。上曰,唯。台佐又曰,伏見下本曹忠淸監司狀啓,則稷山等四邑失火,延燒人家,令本道各別顧恤事,傳敎矣。人物燒死,至於八名,丹陽郡邑村一百四十餘家及衙舍等燒燼,天安之廣德寺五百餘間燒燼,永同之四十八家延燒。此係莫大之災,事極驚慘。如稷山·永同村民之小小失火處,固當依例擧行軫恤之典,而至於丹陽郡邑村衙舍之盡爲燒燼者,不可無別樣顧恤之道。被燒民戶,失其産業之類,依辛丑年安東被燒人家蠲役例,限一年蠲減身役,別爲救活,俾不至流散,以示朝家德意事,分付本道道臣,何如?上曰,依爲之。台佐又曰,春初,以頒祿放糧之不足,湖西沿海邑及海西各邑稅穀,必趁三月二十日內來納京倉事,草記分付矣。卽今可興倉所屬湖西各邑稅米太二千餘石來到。此則當取用於來月朔頒祿,而至於軍兵放糧,實無着手處。勢將以頃日請得賑廳米二萬石中,爲先五六千石,輸來上下矣。第念惟正之供,事體甚重,其所上納,自有定限,而近來國綱解弛,怠慢成習,啓下定限之後,尙無來納之邑,事極寒心。若無別樣警飭之道,則非但朝令之不行,四月朔當給之祿糧,必未免狼狽之患,委屬可慮。來月旬望間,如或有終不來納之邑,則守令以下,依春初定奪,入啓論罪,斷不饒貸之意,更加嚴飭,何如?上曰,依爲之。
上在昌德宮。停常參·經筵。
自昧爽至辰時,有霧氣。午時未時,日暈。
大妃殿·中宮殿,藥房口傳問安。答曰,知道。
藥房提調李台佐,副提調李世最啓曰,伏未審夜來,聖候若何,脚部麻痺之候,受灸之後,其有差勝之效乎?加味調中湯,已盡於昨日,五貼當更劑入矣。大妃殿氣候,亦復何如?今日是入診日次,臣等率諸醫入侍,詳察聖候宜當。王世弟調攝之候,亦何如?不任區區仰慮,敢來問安,竝此仰稟。答曰,知道。無事。脚部麻痺之候差減,而慈殿氣候安寧,世弟調攝之候,一向矣。勿爲入診。
呂必容,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
宋成明啓曰,卽者禁府都事來言,今日當爲鞫坐,而領議政趙泰耉在外,右議政崔錫恒,情勢難安,與前無異,不得開坐云矣。敢啓。傳曰,知道。
呂必容啓曰,假注書李大源·金權,時無職名,依例付軍職,冠帶常仕,何如?傳曰,允。
又啓曰,卽者備局郞廳來言,大臣有稟定事,與諸堂上,來會賓廳,兩司當爲入侍,而無無故之人,憲府則只有大司憲金一鏡,執義李眞淳,而俱未肅拜,諫院則只有正言柳時模,而昨遭女喪,方在犯染中,自上受灸纔畢,不敢請牌。大司憲金一鏡,執義李眞淳,卽爲牌招,以爲推移入侍之地,何如?傳曰,允。
傳于呂必容曰,大臣·備局堂上引見。
宋成明啓曰,吏曹判書柳鳳輝,鎭日違牌,無意出肅。都目大政之一向遷就,貶窠守令之尙未差出,誠爲可慮。刑曹判書吳命峻,引入多日,不爲行公,非但詞訟之積滯,上言回啓,趁不擧行,遠道人等待之弊,不可不念。特敎申飭之下,尤不當一任其稽遲,吏曹判書柳鳳輝,刑曹判書吳命峻,竝卽牌招,使之察任,何如?傳曰,允。
呂必容,以御營廳言啓曰,今十九日爲始,本廳別抄別武士·別破陣·京標下軍兵等,賞中日試才事,草記定奪,連日試藝矣。其中標下軍兵等,鳥銃畢放後,計其貫革得中之數,較準於試記冊劃數,則虛數加錄之數,殆至累百,事極驚駭。近來人心巧詐,科試不嚴,凡干軍兵試藝之際,奸濫之習,日以益滋,誠可寒心,而今此試記虛畫之數,至於此多,各差備將校及該掌教師以下各人等,當自本廳,分輕重査出決罪,而以此試記,仍爲施賞,則濫冒之習,無以懲戢,日後之弊,亦難防塞。本試記一併勿施,更爲試取之意,敢啓。傳曰,知道。
宋成明,以戶曹言啓曰,故西川府院君鄭崑壽,恩賜田結,尙未準受矣。忠淸道庇仁縣數外官屯畓十九負八束,靑陽縣數外官屯二十六負一束,自本家望呈願受,依例折給,何如?傳曰,允。
又以戶曹言啓曰,故永嘉府院君權慄恩賜田結,尙未準受矣。忠淸道淸安縣數外官屯田畓竝一結,自本家望呈願受,依例折給,何如?傳曰,允。
慶尙左水使狀啓,東萊居海夫崔玉奉等九名渰死事,傳于宋成明曰,渰死人等,令本道恤典擧行。
呂必容,以兵曹言啓曰,明日將官朔試射時,闕內入直訓鍊都監把摠哨官及禁衛營哨官等,依前日榻前定奪,以他員代直,出射之意,敢啓。傳曰,知道。
呂必容,以司僕寺提調意啓曰,本寺分養馬,如有故失瘦瘠,則每於畢上納後抄出,分授營邑,從輕重施罰矣。赦令旣下,時推歲抄,竝有蕩滌之命,去壬寅年抄啓,似不當循例擧行,何以爲之?敢稟。傳曰,依爲之。
宋成明,以戶曹言啓曰,錄勳都監啓曰,考見庚申謄錄,則功臣家舍賜給,載在法典,籍沒逆家,分給功臣事,自上特下傳敎,仍爲擧行,而頃者大臣筵中陳達,告者處,亦以逆家籍沒田宅財産,優加賞格之意,定奪矣。東城君睦虎龍處賜給田畓及奴婢,已爲依前例別單啓下,家舍則今番籍沒逆家中,擇給之意,分付該曹,何如?傳曰允事,命下矣。今番逆家籍沒家舍財産,旣已移送賑恤廳矣。其中家舍一區劃給事,分付該廳,何如?傳曰,允。
朴熙晉啓曰,今日,持公事入侍日次,而請對相値,頉稟。傳曰,知道。
宋成明啓曰,吏曹郞廳來言,臺諫有闕,政事何以爲之?取稟。傳曰,明日爲之。
呂必容,以兵曹言啓曰,昨夜軍號頒布之後,敦化門守門將來告,外各處軍號分授之際,扈衛一廳軍官,不爲來待,而今已人定,不受軍號,還爲來納云。莫重軍號,不爲受去之狀,極爲可駭。自本曹不可無懲礪之道,當該軍官,決棍治罪,此後各軍門軍號應受之處,另加申飭,俾無稽緩之弊,何如?傳曰,允。
呂必容啓曰,兵曹郞廳來言,闕內各處,入直軍士,夜巡檢云矣。敢啓。傳曰,知道。
判義禁沈檀疏曰,伏以臣,待罪金吾,已閱五箇月矣,絲毫蔑效,情地益蹙,無一分久冒之勢,而祗緣鞫獄未了,籲呼路阻,尙此因仍。此際復以區區私悃,仰瀆宸嚴,極知惶猥,而臣之父母墳山,在於京畿長湍地,不得展省,三載于今,霜露之感,已難自抑,而頃年改葬之後,連値旱災,莎草幾盡枯損。今當雨水,益增悶迫,將以開月初,涓吉改莎。臣雖八耋耗昏,一縷猶在,躬親董役,少伸怵惕之懷,固是情理之所當然,而第今鞫事未收殺之日,臣職在按獄之列,有不可一日瘝曠。玆敢疾聲呼籲於仁覆之下,伏乞聖慈,亟遞臣金吾之任,俾臣得以往省相役,以伸人子至情,千萬幸甚。臣無任屛營祈懇之至,謹昧死以聞。答曰,省疏具悉。金吾之任,今姑勉副,卿其依疏辭往省焉。
判尹尹就商疏曰,伏以臣,於前秋,濫承本職,仍推恩禮,贈及先臣,哀榮備極,幽明感戴。朝臣焚黃,旣是公格,而連値國家多事,尙未敢乞暇矣。臣之父母墳山,在於東郊數十里之地,而年來老病垂死,重以覊係將任,久廢省掃,況今告榮泉壤,私願日急。從前將臣之有事先隴,至蒙數日許暇者,多有其例,臣於先朝,亦以御將,告由往省,而顧今所叨,視他營有間,在臣之道,不敢爲經宿之計,祗欲朝往夕還,第惟將臣陛辭,例請納符,稟啓辭退之際,輒致日晩,恐未及往還。倘蒙聖上曲軫下情,俯察前例,許臣一日恩暇,而仍令前一日辭朝,留宿京家,待翌曉早發,則可得以馳省,卽返於當日之內矣。伏乞聖慈,特允微懇,以伸人子之至情。臣無任屛營祈懇之至,謹昧死以聞。答曰,省疏具悉。卿其依疏辭往省焉。
癸卯三月二十一日巳時,上御熙政堂,大臣·備局堂上引見。入侍,右議政崔錫恒,行兵曹判書李光佐,戶曹判書李台佐,工曹判書趙泰億,禮曹判書李肇,左副承旨呂必容,執義李眞淳,校理宋眞明,假注書李大源·金權,記事官申致雲·尹容。
右議政崔錫恒曰,風日不佳,聖候若何?受灸連日爲之,極爲多幸矣。王大妃氣體,若何?上曰,安寧矣。中宮氣候,亦如何?上曰,平安矣。戶曹判書李台佐曰,受灸瘡口,何如?上曰,不至大段矣。錫恒啓曰,皇后冊封,雖無送勅之事,此乃早晩間事,故方物及賀表,今番使行時,預爲付送之意,前已定奪矣,更思之,封勅旣未出來,又無表式,徑先付送,似涉太早,姑觀前頭冊封咨文出來後,付送於使行,何如?上曰,依爲之。
又啓曰,漂漢人入送鳳城後,禮部咨文中以爲,漂海人來泊本國者,有表文者,則入送鳳城,無表文者,則自本國,直爲處斷云云。此事似當回咨,分付承文院,擧行何如?上曰,依爲之。
又啓曰,慶尙監司李廷濟,重被臺疏之彈刺,至以削版爲請,而觀其措語,則乃以憸邪足恭,絶無士夫樣子,半生巧宦,惟利是視爲辭。蓋人臣立朝,自有本末,廷濟早年登科,精詳明敏,曾在先朝,已蒙寵褒,歷敡三司,聞望已著,此等題目,萬不近似。至若史局啓下嶺伯議薦,實循公議,有何私議於其間,而至以羽化權門爲言,竝與廟堂而侵詆,言之慘刻,何至於此?況賻問罪人一款,全是孟浪。槪聞丙申年間,朴弼夢爲持平時,疏論泰采事,特補鏡城判官,其時廷濟,在玉堂,箚救弼夢,以泰采行身無檢,疵謗甚多。臺臣所論,一無差爽之意,伸救弼夢,其子姪,以此嫌怒,曾不對面云。今雖慰問,豈有順受之理乎?揆以事理,終不相近矣。然身爲道臣,遭此重駁,不欲行公,理勢之所必至,强令察任,亦有乖於禮使之道。且當賑政方張之日,杜門廢衙,行公無期,不可無變通之擧。慶尙監司李廷濟,今姑改差,何如?上曰,依爲之
又啓曰,嶺南,物衆地大,素號難治。當品中,無可擬之人,堂下曾經三司有才望之人,極擇陞擬,何如?上曰,依爲之。
又啓曰,暗行御史抄啓時,以三月初旬間發送之意,陳達矣,其後,朝家連有事故,尙未發送。若過此月,則誠爲太遲,似當從近發送,而抄啓人中,李顯章重得疔腫,今雖完合,尙有餘毒,差復未易,趙遠命痰喘之症,近又添劇,食飮全廢,症情非細云。使經幄近侍,遠送南中,不習水土,病勢有加,終致僵仆道路之患,則其在聖上體下之道,豈無悶惻之念?前入別單還下,以爲改付標以入之地,何如?上曰,依爲之。
又啓曰,文學宋寅明,學識淹博,善於進講,頗有導迪之益,故頃日筵中,領相以久任責效,不當遷動,前頭御史發送時,亦勿擧論之意,陳達蒙允。一體改付標之意,敢此仰達。上曰,唯。
又啓曰,三醫司及雜科出身,雖有率丁,坊役勿侵事,載錄於受敎輯錄,而漢城府抄啓時,只以無率丁者,勿侵坊役之意啓達。此外,如寫字官·算員·畫員·錄事等,皆是衣冠之人,與三醫司無異,曾前以坊役勿侵之意,或榻前陳達,或啓稟定奪。自古以來,曾無應役之事,今若渾同出役,則事甚不均,亦多呼冤,其在朝家一視之道,似不當區別,一體勿侵事,定式施行,何如?上曰,依爲之。
又啓曰,朝臣中,曾經二品之人身死後,例有賜祭之規,而待本家自請而後,該曹始爲擧行,乃是近例也。故參判李濟卒逝之後,以其方在罷職未及敍用之故,本家以此惶恐,不敢煩請,該曹更無擧論之事,使朝家隱卒之典,闕而不行,實爲欠典。致祭一款,分付該曹,斯速擧行,何如?上曰,依爲之。
又啓曰,仍念李濟,廉直守法,見稱於世,出入內外,聲績俱著,方當嚮用矣。嘗陳一大疏,備陳獻替之義,而疏末,論及壬辰科獄,極言鍜鍊之狀,爲時輩所忌惡,至於罷削,而抉摘疏中句語,語極危險。幸賴先大王終不下答,不得售其擠陷之計,幽冤未暴,遽爾卒逝,泉壤之下,死目不瞑,至今公議無不嗟惜。立朝本末,敢此附陳,以備睿察矣。上曰,唯。
又啓曰,上年冬等大政,至今遷就,其在國體,已極寒心。況貶罷守令,尙未差出,當此賑政方張,民事日急之時,數多守令,差出無期,各邑賑政,全無歸宿之地。開政差送,一日爲急,而吏曹判書柳鳳輝,屢違嚴召,終不承命。蓋其所執,不過身病,而聞其所患,近已向蘇,雖有脚病,猶可肅謝,而一向牢辭,無意行公,揆以分義,寧有是理?從重推考,更卽牌招,俾無如前撕捱之弊,何如?上曰,依爲之。
又啓曰,判決事李眞儒,頃日所坐,出於一時輕率之病,故臣之所達,不過相規而已,初無深意,而眞儒心懷不安,前後除拜,荐違召牌,終不承命,臣於此,亦安得自安乎?蓋臣不嫺辭令,率口而發,語欠宛轉,如專輒自用之云,自是行語間偶發之言,眞儒以此惶恐,不敢行公。若知臣之所達,本無深意,則必無不安之端,而至今引入,終不承命,殊涉太過。本職雖已辭遞,此後如有付職,則決不當每每祈免,以此意,分付申飭,何如?上曰,依爲之。
又啓曰,宣惠廳堂上有闕之代,以柳鳳輝差下,使之察任,何如?上曰,依爲之。
戶曹判書李台佐曰,李廷濟,自在先朝,出入三司,至以明敏見奬,素著才望,故嶺藩之除,蓋出擇差之意,到任之後,軍政·田政,銳意理會,且盡心於救荒之政,故嶺民將賴而全活矣。意外臺疏猝發,至請削版,措語論斷,更無餘地,誠可慨也。削版之罰,雖庶官末職,尙不可輕施,近來臺啓,小無如意,則三司出入之人,輒加削版之罰,雖以向來尹淳事言之,淳之文藝才識,逈出儕流,罕有其比,而乃於白地,極口詬辱,終又以削版勘律,此何擧措耶?當此人才眇然之日,此等人,雖愛惜奬拔,尙有才難之歎,而今則全不顧惜,恣意駁擊,事體之未安,風習之渝薄,莫此爲甚。此等削版之啓,宜在嚴斥矣。尹淳,自遭臺言,絶意仕宦,李廷濟,按藩未久,狼狽而歸,此豈非可惜之甚者乎?錫恒曰,凡削版之律,本不載於法文。除非得罪名敎,爲世所棄者外,絶無以此請罪,而近來臺啓,雖名官宰臣,輒請削版,此實前所未有之事也。如尹淳事,臺啓中,滿紙臚列,無非架虛鑿空,而至若依附相門,交遊追逐等語,尤爲虛妄矣。蓋尹淳與臣,年輩雖懸殊,臣與其父世喜,交分不泛,故有時往來,而自臣忝叨此任之後,絶不來見。儕友尋訪,自是例事,而淳則素抱痼疾,居常杜門養病,雖欲追逐,亦不可得,豈非虛妄之甚乎?況稼禍貽害等語,尤極危怕,旣無摸捉之事,而勒加於人,亦甚無據矣。行兵曹判書李光佐曰,李廷濟,盡心所職,經畫垂成,而意外遭此彈駁,故大臣不得已陳達請遞矣。承旨呂必容曰,廷濟,自少累被寵褒,且素有體國之誠,而今番臺疏,極是意外。至於尹淳,文學筆翰,俱爲優洽,其人誠爲可惜,而一筆句斷,永作廢人。若此不已,朝無完人,而少不顧惜,至請削版,自朝家,合有隄防之道矣。
李台佐啓曰,昨年八分災加給之令,乃下於年分已畢之後,外方之民,未蒙實惠者,十居八九云。列邑情形,雖不能的知,而道路傳說,則蓋如此矣。救民之道,莫先於損上益下。給災而民果蒙實惠,則國計雖哀痛,有司之臣,亦何敢徒爲恤費之言,計較於損益之際哉?今則不然,所謂給災,多歸於書員潤橐之資,而經費則因此而大縮,一年之入,不能供一年之用。此臣前日所達,以虛名而受實害者也。若不明覈給災虛實,繩以重律,則謬習因循,未易猝革,而在小民,無毫分之惠,而使國儲,有虛竭之患。今番繡衣廉問時,其欺瞞朝家,濫報災結者,給災不均,去處不明者,別爲廉察事,令廟堂節目啓下,添入於廉問條目中,何如?上曰,依爲之。崔錫恒曰,若遣御史,則當先三南,而分左右以送,則事似着實,兩西則待秋,京畿則不必送,而最急者,三南也。
李光佐啓曰,小臣,今番以丘墓變故,往來湖西,目見民事罔涯,敢此仰達。蓋良役,族隣侵徵,自前爲痼弊,而卽今則有與前懸異者。蓋列邑守令,苟爲目前自便之計,每秋冬,必以災荒,恐動監司,請停歲抄,監司見欺而爲狀啓,廟堂亦不免聽許,以致逃故闕額,全不充定,累年之後,闕額堆積如山,大邑近數千,小邑亦過屢百,或至七八百者有之。每當軍布徵捧時,隣族推捉,闔境騷然,諸邑皆然,終歲循環,一年內一邑生民,常在水火中,如此而其能支堪乎?設令歲抄充定,有弊端,其弊豈至於此乎?此弊不少寬,則國家決無支撑之望,此無他道,守令,若以至誠,欲盡爲充定,則自當漸次充定。下諭道臣,別爲董飭各邑,使之某條搜得閑丁,勿拘於歲抄之限,磨以歲月,鱗次充定,期於必爲盡充,何如?工曹判書趙泰億曰,李光佐之言,是矣。良役之弊,終無可救之善策,不能變通,爲弊日甚。每以年凶之故,輒停歲抄,雖以凶歲擾民爲慮,逃故者,不充定其代,則害及隣族,騷擾益甚。守令,不必待冬末歲抄磨勘時,始爲充定,常時求得閑丁,從容隨闕充補,則閑丁元無不可得之理,事甚便當。以此別諭於諸道監司處,使之申飭列邑,各別擧行,宜矣。禮曹判書李肇曰,各邑軍保闕額之浩多,皆由於歲抄之停止,凡歲抄,只於歲末充定闕額,元非本意。自春初,凡係軍保有闕,則輒卽充定,有難續續報上司,故待歲抄,一年所充定,始使一時報上司,近來連値凶荒,所在軍民,率多流亡,爲守令者,不能隨闕充定,及至歲末,軍保闕額漸積,一時充定,其勢誠難。朝家,又慮擾民,每當凶年,則輒令停止歲抄,守令,亦取便於目前姑息,仍置不復檢察,今年如是,明年又如是,軍案便成虛籍,軍布之許多逋欠,又由於此。自今以後,闕額之隨闕充定,不可不各別申飭,李光佐所達之言,好矣。上曰,依爲之。光佐曰,以臣所達,令政院別爲下諭於道臣乎?上曰,依爲之。錫恒曰,今後則雖値凶年,而歲抄,勿令停廢,宜當矣。台佐曰,語云,人存政擧。爲今之務,莫如擇守令之爲宜,以此分付該曹,似宜矣。肇曰,初入仕陞六,則無他遷轉之路,而應差外任,朝家雖累申飭,許多守令,亦未易皆得其人。且任用之道,只在上官勸勵引奬,監司黜陟,若能公明,則實是要道,以此言之,則監司較重,尤爲難愼矣。
李光佐啓曰,臣頃以遠接使,往來西路,曾於乙未冬赴燕時,歷過關西矣。今番再過,八九年間,列邑頓然疲弊,雄邑皆然,路傍觀光民人,亦皆弊衣菜色,遠不及海西之民,蓋因十年荐荒,守宰又不擇人故也。其中,龜城·雲山兩邑,則民人盡爲流散,龜城則舊是八千戶,今未滿三千戶,雲山則舊是五千餘戶,今僅二千餘戶,而勅行凡百分排,則一如全盛時,事勢窮極,將至於罷邑之境,必須大寬民力,招集流民,然後可以救得。此不可以常道處之,兩邑田稅,限三年直爲半減,何如?在彼時,與道臣及邑宰商確,則此外,更無他道。若聞大段薄賦,則流民必不無還集之道矣,故敢此仰稟。上曰,依爲之。李肇曰,關西,田稅本小,而身役甚重,頃年旣減一疋,而宜有更加減除之道矣。趙泰億曰,龜城·雲山兩邑,西關中,尤甚殘弊,若不別樣寬恤,則將至廢邑,宜示各別顧恤之意,然後可以慰解民心矣。李台佐曰,限五年給耗事,已爲擧行,而重臣所達如此,若給三年田稅,則似可安保矣。呂必容曰,身役減給事,李肇之言,最爲得當,宜更下問于大臣重臣矣。崔錫恒曰,除身役,非不爲便,而但身布與田稅有異,自是需用於百各司之物,不可許減矣。泰億曰,減布事自辛亥爲之,而亦不可猝然蕩減矣。李肇曰,龜·雲則凋殘特甚,一二年蠲減,何可持難乎?崔錫恒曰,李光佐目見西路形勢而來,猶不請減身役,而只請減稅,當有所見矣。且邑民休戚,只係守令,卽今先務,莫如愼擇守令。各邑守宰,極擇差送事,分付該曹,何如?上曰,依爲之。
李光佐啓曰,平安道鐵山,邑入最小,安陵則元無錢布捧用之事,連經客使,無以支堪。還上耗穀,限三年劃給,何如?上曰,依爲之。
又啓曰,丹陽邑治大火,公廨民居,蕩然燒盡,恤典擧行事,筵臣纔爲陳達矣。此是生民大患難,不可泛然處之。聞烈風頃刻燒盡,故民人家藏,一無得脫,若非別爲賑濟,則目前生活爲難云。本郡,以稍實,故不入於還上耗穀劃給之中云,常賑廳耗穀,依尤甚邑例,全數劃給,使之別爲賑救,何如?上曰,依爲之。
又啓曰,三水·甲山武士沒技之類,意謂覆啓已下,赴增廣殿試次,數千里上來,而本曹未及回啓,故臣頃纔爲之,已爲判下,而增廣殿試,已過矣,庭試則曾無直赴人許赴之規,而孝廟朝以後,開此路,辛亥年間,文科直赴,亦赴庭試,武科則比比有之,先朝壬辰年,亦許赴云。絶塞之人,往來至艱,使之空還,實爲重難。三·甲人許赴,則東萊人有上來者,亦不可不許,內地人,亦不可異同。卽今直赴殿試之類,許赴庭試,何如?上曰,依爲之。
李台佐啓曰,璿源譜略,已爲修正,而跋文未成之故,至今未得印出。取考前規,則跋文,例令大提學撰出,而卽今無大提學,故遷就至今,事甚未安。問于大臣,差出文衡,何如?崔錫恒曰,以事體言之,則大提學,似當差出,而新除之人,例多撕捱,不卽應命,使前大提學製進,似爲得宜矣。上曰,依爲之。李台佐曰,然則何大提學,當爲撰出乎?崔錫恒曰,趙泰億,當爲製進矣。泰億曰,臣於前冬,以情勢難安之故,陳疏力辭文衡,跋文亦不得撰進之由,略及於疏中,而其後文衡,則因大臣陳達,雖卽見解,其疏則尙未下批矣。方帶文衡之時,尙不敢製進,況於已遞之後,何可製進乎?且前大提學,有姜鋧·李光佐,又有提學,豈獨小臣可以製進乎?崔錫恒曰,泰億所達,非矣。當初臣之請遞文衡者,非爲情勢之必可遞,只以許久撕捱,行公無期,故不得已請遞,而至以旣遞還任,亦無不可之意爲辭,到今,以前任撰進跋文,少無難安之端,而如是爲言,必欲圖遞,已涉未便,乃以某某可撰之請陳達,尤涉失體。使泰億撰進,宜矣。台佐曰,泰億引嫌,初以可笑之事,强爲引嫌,元不大段,到今辭免,尤涉太過。且考前例,則曾無非文衡而撰出跋文者,泰億所達,殊甚未安。前疏批旨速下後,令製進,宜矣。錫恒曰,其疏,似當還給矣。台佐曰,然則前大提學趙泰億,以製述官啓下,何如?上曰,依爲之。
李光佐啓曰,武科出身,例爲分防西北,而今年饑荒,必有主客俱困之勢。今年,亦依上年,除防納米,何如?上曰,依爲之。又啓曰,除防米,飢歲難準捧,依上年以四石定式,捧之,何如?上曰,依爲之。又啓曰,近日各司物力,皆蕩竭,以兵曹言之,一軍色·餘丁色·馬色,俱全無餘儲,如禁旅軍需之至爲緊重者,皆未上下,馬價亦無備納之路矣。除防米,亦依上年,自兵曹捧之,補用,何如?上曰,依爲之。
李肇啓曰,館學儒生金范甲等,以道峯書院故相臣宋時烈黜享事,陳疏,批旨,令該曹稟處。臣方待罪禮官,當卽回啓,而欲於登對之時覆奏,姑遲之矣。其疏中,盛陳宋時烈心地學術,此則已經睿覽,不必疊陳,而道峯書院,卽先正臣趙光祖所享書院。趙光祖,乃從享文廟之大賢,爲東方儒宗,專祀獨享,事體固重,而頃年一番人,乃以宋時烈竝享。當初已有物議,故相臣尹趾善,陳疏請寢其同享,先朝旣爲允從,則科獄罪人李聖輝,時爲齋任,汲汲入享於一夜之間,喉司以已爲竝享之意陳達,則以然則置之爲答,先大王本旨所存,亦可仰認,而因循至今,殆三十年矣。今者多士之公議已發,不可仍置,當爲黜享,而事係學宮,黜享,亦是重事,下詢大臣,何如?崔錫恒曰,此事,該曹所當直爲回啓,而旣承下詢,敢此仰達。道峯書院,只以先正臣趙光祖獨享,事體之重,與文廟無異。前後儒賢之往來留住者何限,而皆不得配享者,道峯事體,與他懸殊故也。宋時烈道學人品之如何,姑置勿論,當初竝享時,故判府事尹趾善,以道峯事體至重,不當竝享之意陳疏,先大王,卽下依允之命。其時儒生輩,急急陞祔,因政院費辭稟啓,有置之之敎,其時公議之不滿,據此可知。到今士論旣發之後,似不當仍存矣。上曰,依爲之。
崔錫恒啓曰,四道儒生崔鐸等上疏,有令廟堂稟處之命矣。其疏請黜宋時烈道峯院享事,纔因該曹榻前回啓,已有處分,今無可論之事,而至於李喬岳請罪事,爲其師伸辨,本非異事,聞其疏語,亦不至大段云,似不必論罪,置之,何如?上曰,依爲之。李肇曰,書院黜享事,相臣旣已陳達蒙允,自該曹,更不別爲陳啓,而直爲擧行之意,敢稟。上曰,唯。
李肇又啓曰,臣頃以泰陵石物塗灰事,奉審陵上,申酉方屛風石·幔石承接處罅隙,以營造尺計之,則長過七八寸,廣至一寸許。自外視之,其中似空虛,不能測度其深淺,似是封陵之土,自內漸次流陷,以致中間空虛,旣是至敬之地,不敢詳細量驗,其中果未知如何,而臣旣奉審,知其如此,不敢不仰達,而但本陵,旣是久遠之陵,石物亦皆弊剝,若一動撤,必至殘缺不可用。今如欲詳知穴中之如何,勢當毁動陵上,至於改封築之境,事體至重且大。下詢大臣,處之,何如?崔錫恒曰,泰陵陵上屛風石,旣有罅隙,而其中空虛處頗深云,極爲驚駭。屛風石,今若盡爲撤去,則似當有改封築之擧,二百年陵寢之動搖,極爲重難。遣大臣奉審後,方可定奪矣。上曰,依爲之。
趙泰億啓曰,臣於昨年,待罪畿伯時,以迎勅,往松都,則本府有高麗始祖之陵。我國臣子有肅拜之例,臣亦肅拜看審,則陵上石物,極爲簡朴,只有石人一雙,八百年來,幾盡剝落,殆至折仆之境,欄干石,亦多缺折。王者丘陵,荒弊至此,不無感古之懷,況麗祖統合三韓,其有功於東方,甚大矣。今畿伯李正臣,曾經開城經歷,入玉堂,嘗以改修石物事,陳達於先朝蒙允,而因年凶,未卽擧行,其後正臣,更爲陳達,庚寅年,臣從兄故監司泰老,爲松都留守時,因朝令,治石於山下,厥數殆至四十餘箇,而未及鍊磨,其後金萬埰繼爲留守時,有意修改立石,請得隣近邑耗穀及役丁,則其時昌集,以年凶防啓,事甚非矣。吳越王錢俶,乃是偏伯閏統之君,而趙抃,猶請修墓。麗祖功德,非比錢俶,而旣有成命之後,尙今遷就,事甚可恨矣。待今秋,分付開城留守,擧行,何如?上曰,依爲之。
崔錫恒啓曰,辛丑秋冬等槐院褒貶,追行於今年正月矣。槐院殿最啓本,例於禮曹褒貶封啓時入啓,故肄習官及槐院官居中·居下之類,雖以經赦,不得擧論,若以殿最日施行,則自在蕩滌勿論之中,敢此仰達。上曰,依爲之。
李肇啓曰,會盟祭,已爲行過,原從功臣勘定然後,原從錄券可以印出。外議或以爲,鞫獄尙未收殺,原從不可徑先磨勘,然諸賊旣已伏法,卽今鞫廳所餘罪人只是枝葉,且大臣引嫌,不得開鞫,結末無期,等待亦難。下詢大臣,處之,何如?崔錫恒曰,臣於鞫廳事,固不當參涉,而旣承下詢,不得不陳達矣。獄中罪人之餘存者,只是數人,而此皆枝葉也。領相今已在外,臣於前冬,重被臺劾,迸出郊外,重入修門,只爲勅行垂到,酬應無人,雖不得已承命,本無復當鞫事之意,箚批,又以鞫獄,領相自可了當,卿則專意待勅爲敎。蓋臺疏所謂獄囚自出之語,是何等重罪,而今若以按治之無人,弁髦廉義,冒沒參鞫,則自顧慙恧,人謂斯何?爲今之道,敦勉領相,期於還朝,遞臣本職,改卜賢德,使之按獄之外,無他善策。完獄遲速,不可預料,而會盟祭已過,頒軸已久之後,錄券印出等事,何可許久等待乎?且都監,如不得趁卽完局,則經費耗縮,弊端不貲,斯速擧行,似爲得宜矣。上曰,依爲之。
李肇啓曰,會盟祭時,功臣嫡長孫,來參。其中,多有納粟加資者,納粟之類不通仕路,乃是令甲,似不當混同於正職當品之列,而旣是應參會盟之人,朝家旣許授資級,亦難別設位次,使之序立於當品之末矣。卽今會盟錄券,當爲印出,其序次,不可不更爲稟定,下詢大臣,定奪,何如?崔錫恒曰,納粟加資之類,與空名帖買得人無異,本不比數於老職·捕賊之例。今此會盟錄券中,恐不當以堂嘉善施行,似當在學生之上矣。上曰,唯。
李肇又啓曰,成均館,今無主管堂上,臣方兼管矣。養士之需,飯米及若干饌價,自戶曹例爲劃送,而此外紙地筆墨及名日別供,每五日別味,科場試紙,凡百需用,其種甚多,此則皆自西壁進排。所謂西壁,卽本館儲蓄所在,歲入,只是奴婢貢而已。近來連値凶荒,朝家每許尤甚邑身役減分,本館奴婢,連年減縮,雖全數收貢,猶不能新舊相繼,又從以減捧,一年之內,絶乏之時居半,凡事不能成樣,書吏·庫直,東貸西乞,以充用度,應爲上下者,每致後時,亦或闕之,齋生不無歉然之意。朝家事體,亦甚苟簡,救急之道,無他出處。每年災減之代,自戶兵曹及賑恤廳劃給,乃是本來定規,向時,稱以賑廳遺儲無多,各司災減之代,不爲劃送定奪矣。以此之故,非但成均館,他各司,亦皆蕩敗,無一完全者,終不可無變通之道。賑廳雖曰乏儲,若干移送,可以推移,各司雖不能遍及,至於太學養士之需,事當別爲資給。庚子以後奴婢身貢災減之代,盡數移送之意,分付賑恤廳,何如?上曰,依爲之。李光佐曰,李肇之言,非矣。明知賑廳無可爲之道,而猶且煩達前席,辭語煩多,臣當出外,以草記陳達矣。肇曰,隨事防啓,此亦弊風矣。賑廳雖云蕩竭,豈無推移之道乎?
呂必容曰,列聖御筆,上年九月捧置,而久未有處分,其後屢次陳達,而亦未承批。院中無捧置處,積在廳中多人往來之地,事甚未安矣。崔錫恒曰,似伏聞列聖御筆頒賜件進上,在於上年九月云。事當卽爲頒布,使群下得以欽玩,而至今留置於政院,或不無傷汚之慮,斯速處分,何如?上曰,唯。
執義李眞淳啓曰,臣伏見向日傳敎,有遠竄罪人閔鎭遠放送之命,臣竊以爲不可也。夫鎭遠之負犯,當初臺啓,論之詳矣。外托箴規,欲揚君父所無之過,陰贊凶計,密助賊復治行之資。若夫昌集凶逆,擧國齊憤,凡爲我殿下臣子者,孰不欲食肉寢皮,而及其賜死於中路也,鎭遠不思同仇之義,反懷黨逆之心,躬往面訣,如悲親戚。且其子婦,卽逆集之女,而不顧大義,無意離絶。噫嘻痛矣,鎭遠處地,果何如也?以先朝肺腑之臣,爲殿下元舅之親,奮忠討復,宜居人先,而乃反黨逆蔑義,一至於此,論其負犯,則只請仍配,亦未免擬律之失當。請亟寢遠竄罪人閔鎭遠放釋之命,仍令極邊遠竄。上曰,不允。
又啓曰,辛丑之事,尙忍言哉?聖上不安於天位,再下臣子所不忍聞之敎,中外大小人民,苟有一分北面於我殿下之心者,莫不奔走涕泣,齊聲力爭,思所以救正,則三司之伏閤,百僚之庭籲,不得請不退然後,方可以盡臣子之職分,而噫彼四凶,外爲公議,佯爲塞責之計,內懷兇圖,旋倡輟班之議,若而人外,率皆影從響應,少無崕異之意。此輩平日,只知有頤·集·健·采,而不知有君父之心,於此著矣。主謀四凶,今旣伏法,則同聲和應黨逆負國之類,不可以門黜薄罰而止,請庭請議罷時卿宰以下及三司諸人之合辭唯諾者,竝遠竄。上曰,不允。
又啓曰,頃年故修撰洪萬遇疏中,略論獨對後,在外大臣之不爲陳戒,聽政時當國柄相之力沮告廟兩事而已,則義理較然,無他一毫指斥之端,而其時正言金礪,乃敢右袒凶論,構罪儒臣,終至竄逐而後已,其心所在,誠有不可測者。噫,山人之不爲調護,難免負國之罪,權凶之欲搖國本,終爲不軌之謀,則如礪之排擊忠言,以自媚於凶黨之罪,決不可不懲,請前正言金礪極邊遠竄。上曰,依啓。
又啓曰,噫嘻,凶賊任敞之罪,可勝誅哉?昔年一疏,雖曰未徹,疏中不忍聞不忍言之說,世皆傳播,在人耳目,凶肚逆腸,昭不可掩,而且以其改呈疏語見之,犯分悖義之說,無所不至。其叔弘望,雖以至親私情,猶不敢掩惡,恐其禍延,陳疏自明,則其言之不敬不道,此亦可見。若論其罪,則實有浮於賊述,而今乃罪止竄配,尙今偃息於覆載之間,獨不爲賊述之冤耶?噫,向來凶黨之謀危殿下,厥惟久矣。春澤陰主之,敞·奎瑞顯言之,百計經營,必欲甘心,爲今日臣子者,孰不欲食肉寢皮,而不幸春澤·奎瑞,皆死牖下,不得致法,而卽今可以少洩輿憤者,惟在於賊敞之正刑。當此懲討方嚴之日,如敞惡逆之輩,決不可一日容貸,以致失刑之譏,請凶賊任敞,亟正邦刑。上曰,依啓。
又啓曰,平安兵營,卽關防重地,而其財帛之出入,兵馬之節制,非才望素著之人,莫宜居之。新除授兵使南泰徵,以癡騃之性,挾麤悖之氣,素多疵謗,且乏廉聲,頃授南閫,僨敗無餘,及陞軍門,彈章峻發。在渠之道,固當反顧省愆,而暴厲之色,叱罵之言,及於臺臣,有口皆言,有耳皆聞。彼泰徵,何人也,而一辱道伯,驟陞資級,再詬臺臣,旋授雄閫,除拜之下,物情駭憤。如此無識狂悖之人,不可畀之以西關重寄,請平安兵使南泰徵罷職不敍。上曰,依啓。
又啓曰,今番逆節,實爲前古所無之變,凡爲殿下臣子者,孰不欲食肉寢皮哉?顧今妖腰亂領,已伏天誅,玉趾親臨,帶礪申盟,至令舊功臣後裔,一齊來參者,實是與同休戚之意,則此政莫大之盛擧,而一種陰邪之輩,罔念討復之義,猶懷容護之心,甘心黨逆,有同立幟,身爲嫡長,無端不參,其斁傷倫彝,敗蔑綱紀,莫此爲甚。不可無別樣懲治之道,除跡在遐遠,貧不致身者,及身爲守宰,道臣狀留者外,名在朝籍,應參不參之人,令勳府指名現告,拿問勘罪。上曰,依啓。
又啓曰,持平柳綏,以譾劣如臣,言論無稱,而薇垣·柏府,除旨相續,惶隕愧懼,若無所容。分義所在,不得不出謝恩命,而冬至書狀官兼執義臣梁廷虎,卽臣之同生妹夫也。論以法例,自在應避之科,則決不可一刻仍冒於臺次,引嫌而退。兼臺相避,旣有舊例,在下當遞,勢難仍置,請持平柳綏遞差。上曰,依啓。
上在昌德宮。停常參·經筵。
宋成明啓曰,大司憲金一鏡未肅拜,執義李眞淳呈辭,掌令鄭啓章武二所監試官進,掌令徐宗廈武一所監試官進,持平尹東洙在外,持平一員未差。今日以監察茶時之意,敢啓。傳曰,知道。
又啓曰,卽者禁府都事來言,今日當爲鞫坐,而領議政趙泰耉在外,右議政崔錫恒情勢難安,與前無異,不得開坐云矣。敢啓。傳曰,知道。
又啓曰,刑曹判書吳命峻,昨日牌招不進矣。詞訟積滯,委屬可慮,更爲牌招,何如?傳曰,允。
朴熙晉啓曰,吏曹判書柳鳳輝,昨日請推,再招之下,終不應命,今日開政,而又不出肅,其在事體,極爲未安。卽者本曹郞廳來言,參議朴弼夢,亦病不來,不得開政云。判書柳鳳輝,參議朴弼夢,竝卽牌招,何如?傳曰,允。
有政。吏批,判書柳鳳輝牌不進,參判鄭齊斗在外,參議朴弼夢進,右承旨朴熙晉進。
吏批啓曰,判書柳鳳輝牌不進,參判鄭齊斗在外,小臣獨政未安,何以爲之?敢稟傳曰,只出緊任。又啓曰,玉堂闕員,今當差出,而擬望之人乏少,相避竝擬,何如?傳曰,允。
黃晸爲持平,尹游爲獻納,金重熙爲弼善,姜鋧爲兼判義禁,李翊漢爲判決事,柳弼垣爲修撰,趙翼命爲副修撰,李坰爲刑曹佐郞。兵批,判書李光佐將官朔試射進,參判金致龍病,參議沈仲良病,參知朴澄進,右承旨朴熙晉進。副護軍李廷濟·李眞儒·柳萬重·李禮一·金重鉉·沈益泰·柳胤興·李後裕,副司直尹聖時,副司果柳綏,副司正李大源·南渭老·金權。
朴熙晉,以弘文館言啓曰,本館下番修撰尹游,今日政,移拜獻納,下番將未免闕直。新除授修撰柳弼垣,副修撰趙翼命,竝卽牌招察任,何如?傳曰,允。
又以義禁府言啓曰,濟州牧大靜縣絶島定配罪人任敞,亟正邦刑事,傳旨啓下矣。依例發遣府都事,拿來,何如?傳曰,允。
又啓曰,忠勳府郞廳來言,因臺啓,功臣嫡長孫等會盟祭時,應參不參人,令本府査出現告事,允下矣,本府,近無有司堂上,不得擧行。當初功臣子孫等應參人,自錄勳都監捧擧案云,分付錄勳都監,趁速査出現告,何如?傳曰,允。
宋成明,以義禁府言啓曰,亟正邦刑罪人任敞押來都事,以李藎畫出矣,稱有身病,仍投不仕狀。李藎連日行公之餘,當此時急罪人拿來之時,猝然稱病不行,誠極駭然。拿問處之,何如?傳曰,允。
呂必容,以御營廳言啓曰,本廳軍器所上黃角弓三百四十張,黑角弓六十張,交子弓七百張,及牛皮筒箇三百部,弓弩箭三百五十部,令本廳敎鍊官司果柳儆監董,今已畢造。係是軍器,見樣,黑角帿弓五張,交子長弓五張,別單封進之意,敢啓。傳曰,知道。監造官,令該曹稟處。
吏曹判書柳鳳輝疏曰,伏以臣之從前違召,固已不可數計,而雖以近事言之,每日一牌,或再牌,積至七八牌,而臣則冥然頑然,殆若不知有君臣分義者然。臣於此,震惶抑塞,寧欲溘然無知,而不可得也。人臣事君,其道不一,或素有才具,當官盡職,以無負埤遺之意者有之,或感激恩遇,筋力奔走,以少效萬一之報者有之。臣自立朝以來,内外歷試,本末畢露,則塵露之益,固無可論,而惟是有命輒承,有召必趨,自盡臣子之恭者,卽臣區區期勉於寸心者,而不幸痼疾纏身,反自陷於辜恩慢命之誅,中夜撫躬,只自悲悼而已。臣之脚病,已成廢痼,坐席遷動,亦難隨意,人扶拜跪,尤無自力之望,而又自數日前,患胸腹之痛,猝然重發,委貼床席,晝夜叫苦,此實同朝之所共見聞,而廟堂至請問備,而督臣出仕,喉司鎭日請牌,而催臣入肅。人之所難强者疾病,而如此易知之實狀,猶未見諒,則若其職名之萬萬不似,臣雖瀝盡肝血而言之,亦何望其不爲例讓之歸耶?且伏聞以臣差下惠廳提調,惠局之任,實管財穀,與地部相埒,歷數前後,曾未有空疎如臣,而膺是任者。玆不得不竝此仰籲於宸嚴之下,伏乞聖慈,天地父母,俯賜諒察,將臣所帶銓衡·惠局之任,亟先遞改,以幸國事,仍治臣違慢之罪,以肅朝綱,不勝萬幸。臣無任屛營祈懇之至,謹昧死以聞。答曰,省疏具悉。天官長席,地望自別,須勿過辭,速出行公,無使都政遷延。
上在昌德宮。停常參·經筵。
朴熙晉啓曰,今日,持公事入侍日次,而國忌齋戒相値,頉稟。傳曰,知道。
昭憲王后忌辰,齋戒。
以修撰趙翼命牌不進罷職傳旨,傳于朴熙晉曰,推考傳旨捧入。
朴熙晉啓曰,今朝,進士郭鎭緯等,來呈疏槪,蓋請亟寢故相臣宋時烈道峯黜享事也。朝家處分已定之後,不宜有此煩聒之擧,故還爲出給矣,卽者又爲來呈,取見其疏,則橫肆惡言於先正父子,首尾胡亂,絶悖無倫。不料此輩之恣意醜正,猖狂無忌,一至於此也。末端,又以壅蔽無嚴等說,詬辱本院,罔有紀極,至謂之忘先王護私黨。噫嘻,是何言也?昔年竝享,乃一時公議之所不許,故先大王,始則愼重之,旣享之後,又有然則置之之敎,此可見聖意之攸在也。今日處分,誠有得於繼志之道,而此輩,徒以死黨之習,輒欲籍重於不敢言之地,不自覺其無嚴不敬之歸,誠可痛也。如此疏章,所當直爲退却,而臣等旣被其無限侵辱,故不得已捧入之意,敢啓。傳曰,知道。
又啓曰,吏曹判書柳鳳輝,連日違牌之餘,昨又陳疏承批矣。雖有身病,不至大段,則宜其應命,而今日亦不出肅,其在事體,殊涉未安。刑曹判書吳命峻,强引泛論臺疏,陳疏辭免兼帶備堂,屢違召牌,特敎申飭之下,遠道上言,不卽回啓,致有久滯之弊,委屬可慮。更竝牌招,何如?傳曰,允。
宋成明啓曰,今三月二十五日,祿都目政事爲之之意,敢啓。傳曰,知道。
又以禮曹言啓曰,今此泰陵陵上屛風石有頉處奉審時,觀象監·繕工監提調各一員,當爲進去,而臣肇方帶兩監提調之任,依例兼進,以除廚傳之弊,何如?傳曰,允。
又以禮曹言啓曰,泰陵陵上屛風石有頉處,遣大臣奉審事,定奪矣。屛風石罅隙處,已以油灰塡塞。今此奉審時,當爲抉去塡灰,然後可以審視。奉審後,卽當更以油灰,依前塡塞,不可無告由之擧。告由祭吉日,令日官推擇,則今三月二十七日爲吉云。先告事由祭,同日曉頭設行,而油灰所入雜物,令各該司急速磨鍊進排,亦令繕工監別定監役官擧行事,分付,何如?傳曰,允。
南渭老有頉,代沈游義爲假注書。
金權有頉,代李壽益爲假注書。
宋成明啓曰,卽者禁府都事來言,今日當爲鞫坐,而領議政趙泰耉在外,右議政崔錫恒情勢難安,與前無異,不得開坐云矣,敢啓。傳曰,知道。
上在昌德宮。停常參·經筵。
大妃殿·中宮殿,藥房問安。答曰,知道。
藥房提調臣李台佐,副提調臣李世最啓曰,伏未審日間,聖體若何?加味調中湯,連爲進御乎?大妃殿氣候,亦復何如,而王世弟調候,連進湯劑後,其有差勝之效乎?蔘歸益元湯五貼,已盡於昨日,臣等率諸醫入診,詳察症候,議定加進當否宜當。不任區區仰慮,敢來問安,竝此仰稟。答曰,知道。無事。湯藥連進。慈殿氣候安寧,世弟調攝之候,一樣矣。
宋成明啓曰,明日常參·經筵,取稟。傳曰,停。
又啓曰,大司憲金一鏡未肅拜,執義李眞淳,掌令徐宗廈呈辭,掌令鄭啓章武二所監試官進,持平黃晸·尹東洙在外,今日以監察茶時之意,敢啓。傳曰,知道。
又以錄勳都監意啓曰,御覽會盟錄券,曾以見樣印出之意,啓達請下矣,規制今已見樣,還爲封進。今番會盟,王世弟陪祭規例,差異仁祖朝戊辰會盟祭時王世子陪祭,其時內入會盟錄券,又下都監,以爲考例之地,何如?傳曰,自內無之矣。
呂必容,以兵曹意啓曰,今此討逆庭試武科殿試,初試畢榜後,別爲設行事,前已入啓,允下矣。初試今已出榜,故殿試吉日,令日官推擇,則今三月二十七日爲吉云,以此擧行,何如?傳曰,允。
宋成明啓曰,卽者禁府都事來言,今日當爲鞫坐,而領議政趙泰耉在外,右議政崔錫恒情勢難安,如前無異,不得開坐云矣,敢啓。傳曰,知道。
呂必容,以都摠府意啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
昭憲王后忌辰。
藥房再啓曰,臣等,率諸醫,進詣世弟宮,詳察王世弟症候後,與諸醫反覆相議,則皆以爲,王世弟困倦眩氣等症,姑無顯減,前劑入蔘歸益元湯,最宜於卽今症候,而亦難以四五貼責效,繼進十餘貼,宜當云。此藥五貼,更爲劑入之意,敢啓。傳曰,知道。
李大源有頉,代李眞洙爲假注書。
領議政趙泰耉上疏曰,伏以臣之自屛田間,席藁俟命者,夫豈得已而不已哉?三籲血懇,冀蒙勘處,而聖批輒靳兪允,責諭之旨,敦勉之意,愈往愈隆,旣施敦諭之恩,復下偕來之命,代言之臣,迭來相守,臣是何人,以罪承寵,一至於此哉?感深而涕零,惶極而心戰,跼天蹙地,靡所容措。念臣平昔,抱窮阨之情,有自畫之言,已曾上聞於先朝,以期守死於邱壑,一再趨朝,輒復屛退者,蓋亦有由。會値不幸,蒼黃赴召,不遑顧他,艱虞之際,國事草創。臣於此時,未忍決退,擬俟庶事粗定,卽尋初服之意,亦且仰達於宸聽矣。非無願忠之誠,而實乏捄時之才,强其所不能,何能事事中理?況且踪地臲卼,疾病沈篤,廢事而曠務者,亦已多矣。臣心未嘗不愧惕而悚悶,時議之不平,固其所也,人言之來,臣豈敢怨尤?臣之罪戾,臣固自知。無才無德,謬膺大任,而不能力辭,以致僨誤,其罪一也。歲飢民困,道有顚連,而財力空竭,無以拯捄,其罪二也。論議乖張,是非互爭,而事與心違,未能調和鎭定,其罪三也。逆節驚心,獄事淹延,而病在床褥,亦未終始按治,其罪四也。其他種種辜過,積累於不知不覺之中者,亦必夥然,而當退不退,卒取狼狽,此無非臣之罪也。中宵默念,尤悔多端,如是而不蒙譴斥,臣何敢一刻自安?況今聲罪之言,非止於此,果如其言,罪尤不容誅矣。臣不勝怵焉驚心,鑠焉銷骨,其可忍重蹈已敗之塗,而不思所以自靖之義哉?噫,君臣之間,禮義爲重。知其危迫之勢,不容淟涊在朝,而覊縻不捨,必欲强出,則恐非使臣以禮之道也,遭此罔極之言,不知引分自處,而徒懷恩榮,苟然更進,則重失守身處義之方也。廉恥關頭,衆目盱盱,臣雖欲放倒,何可得也,殿下雖欲召致,亦焉用哉?天地之大,無物不遂,日月之明,無微不照。臣之情實,宜蒙鑑燭,而不賜體諒,反施異渥,遠勞王人,累日淹滯於鄕邑荒陋之中,豈不有損於國體,重駭於群聽乎?虛紆寵私,末由趨命,臣罪到此,又加一層矣。且臣病狀,劇歇無常,痰癖纏胸,塊氣往來,腰腹之間,有物撑柱,膈噎而喘,脚浮而痿,此實古人所謂膏肓之疾,必死乃已者,人之見之者,莫不危慮。方春瀜解,雖似少間,有時發作,人鬼未分,近又添得感傷,症樣非細,一步轉動,其勢亦難。不得不復申哀籲,伏乞聖明,諒臣情地之決難復進,憐臣病形之不可復起,亟命遞解臣本兼諸任,俾得安意將息,仍治臣屢違嚴命之罪,以肅朝綱,召還承宜,以除列邑廚傳之弊,公私不勝萬幸。臣受恩感激,圖報無地,不任惶灼戰慓涕泣俟罪之至,謹昧死以聞。疏成後,伏聞玉體受焫,東宮進藥,臣不勝煎灼憂慮之至。身帶保護之任,退伏鄕廬,旣不得進參於議灸議藥之際,而亦闕起居之禮,臣之罪益萬死。竝乞勘臣罪律,卽命遞代,俾令嘗藥重地,備員入侍,實合事宜,敢此附陳,冀幸聖明之照察焉。入啓。答曰,省疏具悉卿懇。卿之倏已去國,累易月矣。缺然思想,久而彌篤。因一臺言,蒼黃退在,以卿休休之量,何足介滯?胡忍棄予,若是其邁邁耶?須體前後勤懇之旨,念古人盡瘁之義,安心勿辭,速出視事,用副朝夕魚喁之意。仍傳曰,偕來承旨傳諭。
上在昌德宮。停常參·經筵。
下直,草芝萬戶金重呂,在德萬戶吳始泰。
朴熙晉啓曰,明日常參·經筵,取稟。傳曰,停。
宋成明啓曰,大司憲金一鏡,持平黃晸未肅拜,執義李眞淳,掌令鄭啓章·徐宗廈呈辭,持平尹東洙在外,今日以監察茶時之意,敢啓。傳曰,知道。
呂必容啓曰,備邊司郞廳來言,今日,賓廳坐起日次,而別無時急稟定之事,來會本司云矣。敢啓。傳曰,知道。
備忘記,今下弓矢,在德萬戶吳始泰處,給送。
宋成明啓曰,卽者禁府都事來言,今日當爲鞫坐,而領議政趙泰耉在外,右議政崔錫恒情勢難安,與前無異,不得開坐云矣。敢啓。傳曰,知道。
呂必容啓曰,假注書李眞洙·李壽益,時無職名,依例付軍職,冠帶常仕,何如?傳曰,允。
宋成明啓曰,掌隷院,久無堂上,詞訟積滯,委屬可慮,而判決事李翊漢,除拜三日,尙不出肅,卽爲牌招察任,何如?傳曰,允。
有政。吏批,判書柳鳳輝進,參判鄭齊斗在外,參議朴弼夢進,左副承旨呂必容進。吏批啓曰,褒貶居中·居下守令之代,今當差出,而此是都目政應遷之窠,未準朔監察·禁府都事·刑曹·掌隷院郞官,各司久任時推人員,竝擬,何如?傳曰,允。
又啓曰,守令多窠,今當差出,未準朔禁軍將及守令可合人,竝擬,何如?傳曰,允。又啓曰,副提學·大司成及臺諫闕員,今當差出,而擬望之人乏少,承旨·外任,竝擬,何如?傳曰,允。又啓曰,長寧殿別檢鄭惟一呈狀內,老母素多疾病,氣息奄奄,若不保朝夕,勢難離側云,改差,何如?傳曰,允。以李眞儒爲副提學,宋成明爲大司成,柳鳳徵爲工曹參議,李明誼爲吏曹正郞,柳萬重爲宗簿正,李格爲兵曹佐郞,趙趾彬爲正言,洪鼎輔爲工曹佐郞,李光佐爲軍器提調,李夏源爲慶尙監司,洪夏錫爲昌城府使,李守身爲甲山府使,南泰年爲三水府使,辛璞爲珍島郡守,張后相爲梁山郡守,李震佐爲禁府都事,李自興爲熙川郡守,李道顯爲高山縣監,徐宗一爲懷德縣監,鄭東游爲新寧縣監,李夏英爲安峽縣監,南鶴齡·閔震煋爲氷庫別檢,朴思一爲結城縣監,李苾爲柒原縣監,李日新爲熊川縣監,金漢齡爲長水察訪,崔齊白爲輸城察訪,李基命爲連原察訪,朴世杓爲景陽察訪,李夏演爲昌樂察訪,崔熙道爲保安察訪,宋翼輔爲內侍敎官,朴弼老·閔龍見爲繕工假監役,申以衡爲直講,兪學基爲內贍奉事,柳晉禎爲廣興奉事,李廷濟爲承旨,趙尙慶爲龍安縣監,兪彦通爲橫城縣監,金鼎相爲通津府使,趙遠命爲吏曹佐郞。兼漢學敎授單趙遠命,成均博士單朴璘·崔熙道,學正單宋重弘,學錄單李景白,學諭單李鎭周,校書博士單方萬規,著作單金聖澤。
兵批,行判書李光佐進,參判金致龍病,參議沈仲良進,參知朴澄病,左副承旨呂必容進。以金始慶爲僉知,朴泰迪爲曹司衛將,崔必蕃爲尙州營將,李行儉爲全州營將,丁萬興爲三田渡別將。副司正李眞洙·李壽益,副司果成德潤。
吏批啓曰,新除擬慶尙監司李夏源,以大臣薦備擬受點,而前任義州時解由,時未成出,何以爲之?敢稟。傳曰,勿拘解由。
以忠淸監司忠州等官私奴必先妻私婢貴梅等十一名燒死事狀啓,傳于呂必容曰,燒死人等,令本道恤典擧行。
朴熙晉,以錄勳都監言啓曰,設壇刑牲,誓告神祇,乃討逆勘勳後應行之典,而有國莫大之事也。凡我諸功臣嫡長子孫及爲功臣親子之類,若或身旣不參於歃血之列,名又見漏於會盟之錄,則非但爲盛事之欠缺,將無以徵信於後世。今此會盟時,各功臣嫡長進參人員列錄之下,因廢病事故,應參而未參者,竝依舊例列名載錄於會盟錄末端,使後之觀者,尋知厥由,前例如此,故依此別單書入之意,敢啓。傳曰,知道。
呂必容,以兵曹言啓曰,今番增廣武科出身,除赴防納米事定奪矣。元數一百三十六人內,甲科三人,禁軍二十一人,依例除防。江華一人,本城納米,咸鏡道二十四人,平安道五人,赴防與納米間,從自願施行,其餘各道及京中合八十二人,自本曹收捧之意,敢啓。傳曰,知道。
又以兵曹言啓曰,今三月二十二日各廳堂下武臣等朔試射時,御營廳把摠李夏相,未滿四矢,摠戎廳把摠李萬協,稱病不進,竝依例汰去。訓鍊都監哨官李喜華,部將姜命載,各柳葉箭二中,騎芻一中。以矢數計之,則俱未滿四中,而騎芻則有倍畫之規,依前例倍畫計數,不爲汰去。至於稱病之類,試所看審,旣知其實病,故退試次,姑爲懸頉以入之意,敢啓。傳曰,知道。
又以兵曹言啓曰,今三月二十六日禁軍等戎器點考,都摠府眼同設行於盤松矣。入直禁軍等,依例除標信,出來逢點後,還爲入直之意,敢啓。傳曰,知道。
又以備邊司言啓曰,頃日入侍時,因戶曹判書李台佐所啓,昨年八分災加給之後,外方之民,未蒙實惠者,十居八九云。今番繡衣廉問之時,其欺瞞朝家,濫報災結者,給災不均,去處不明者,別爲廉察事,令廟堂節目啓下,添入於御史廉問時條目中事,允下矣。自廟堂別無更爲條目啓下之事,以其擧行條件,移送政院,御史發送時,添書於自前廉問條目中,出給宜當。以此分付政院,何如?傳曰,允。
又以備邊司言啓曰,頃日筵臣所達擧行條件之下本司者,條列可否,別單書入之意,敢啓。傳曰,知道。
又以御營廳言啓曰,本廳別抄武士·別武士·別破陣·京標下軍兵,春等試才射砲及用劍各技藝賞格,從分數多寡,以本廳所儲木棉,面給後,別單書入之意,敢啓。傳曰,知道。
傳于朴熙晉曰,前承旨李喬岳,進士郭鎭緯等上疏,還出給。
掌令徐宗廈啓曰,請亟寢遠竄罪人閔鎭遠放釋之命,仍令極邊遠竄。請庭請議罷時卿宰以下及三司諸人之合辭唯諾者,竝遠竄事。臣伏見進士郭鎭緯疏本,則其言醜悖無倫,全不顧忌,上以詬聖上,下以辱先正,罔有紀極,臣不勝痛惋。夫故相臣宋時烈之配享道峰書院,當黜當仍,自有一世公議,則有何一毫干涉於先正父子,而今此鎭緯輩,乃敢掇拾時烈詬辱先正之餘套,插入剩語,公肆侵辱?先正江都一事,可謂卓然無愧,而乃曰狼狽之後,惡聞大義之說,又曰爲奴偸生,得罪名義,而先朝黜院之宣擧,晏然復享,己酉書於勉戒,而以時烈之惡聞也,故曰與鑴賊庚子論禮書同意,辛酉書,意在規箴,而以時烈之深怒也,故曰與己巳凶徒戕賢之啓同語,其他醜正之說,有難種種毛擧。言議之慘毒,殆有甚於球·集·普澤,而又敢以父母所愛所敬,亦愛亦敬,其忍忘諸等說,用爲脅持殿下之計,又爲裂聖製毁御筆莫之禁之說,欲以恐動殿下之聽,其愚弄閃幻之跡,昭不可掩。其斥相臣,則曰凶徒餘熖,吁亦怕矣,攻喉院,則曰莫大之變,生於禁闥,豈不懼哉?此則幾於上變矣。噫,渠輩乃以辛丑餘黨,反爲此等言語,豈其習熟聞見,而乃敢以此加之於人耶?其亦可笑。至於辨永貞之詩,則曰時烈吟詠,實是傷時憫俗之意,若以此律之以譏訕,則韓文公當首被其律。噫,以時烈,比韓愈,雖出於渠輩尊慕時烈之意,而以先朝,比順宗,果是何如耶?渠雖急於救解,何敢以此等語,發諸口,若是其無嚴乎?若使此說肆行,則喜賊續永貞之詩,亦可謂模倣韓愈,而爲救解之張本耶?此而置之,其疏之害,不但詖說橫流,賢邪倒置而止,終至於人紀滅絶,國家亂亡而後已。請進士郭鎭緯絶島定配。前承旨李喬岳,托以爲師伸辨,投進一疏,强引題外之語,誣辱先正父子,罔有紀極,乃引文集中延廣狂矣句踐詐矣之語,顯加詆斥,專襲賊球之餘論,又別創阿其所好,請復官爵等說,恣意捃摭,欲售普澤之遺計,噫嘻痛矣。今此時烈之當黜不當黜,何與於先正父子,而只以先正爲時烈之所忤,多士之所仰,故渠乃敢怒多士之請黜院享,襲時烈瑣錄之餘語,極口詬辱,無復顧忌,誠可痛也。且所謂含憾懟怨,忍而待日,仙馭已遠,乘時跳踉等說,尤極絶悖。臣未知所待者何日,所乘者何時,而以今日爲何日何時耶?喬岳亦是殿下臣子,則何敢以此等語,萌於心而發諸口耶?其無倫無嚴之罪,不可不懲,請前承旨李喬岳遠竄。昨年先正父子之追復官秩,實是聖德之光,斯文之幸,而生員安允中等,投進一疏,誣辱先正,罔有紀極。其所臚列,莫非瑣錄中遺意,球·集輩餘說,則固不足逐條辨破,而其所謂利害規模,禍福心機,千百億化身等說,及辛酉擬書,飜成己巳罪案之言,尤極絶悖。此則球·集之所不言,乃敢創而言之。又做出文正公宋浚吉,文純公朴世采所不言之書,藉口譏斥,惟意所欲,人之無狀,胡至此極?其構捏虛無,戕賢毒正之習,宜卽懲討,而尙在漏網之中,故鬼蜮之徒,無所嚴畏,如喬岳·鎭緯輩,接足而起,此而不治,將無以熄邪說而扶正道,定國是而立人紀。請生員安允中邊遠定配。答曰,不允。末端三件事,依啓。
同副承旨洪重禹成帖狀啓。臣敬奉聖批,傳諭于領議政趙泰耉所住處則以爲,臣之情勢,決無復入脩門之理,連章血籲,罄竭衷悃,庶幾日月之明,俯垂鑑燭,卽賜褫免而勘處矣,及承聖批,又失所圖,惶蹙罔措,置身無所。今臣罪名伊何,而寵諭之勤,愈往愈隆,是何負罪當譴之臣,反承恩言,至此之至?以首頓地,涕淚被面,不知所以仰復也。從古以來,所遭如臣,而晏然復進者,未之有也,而偕來之命,久未收還,前後恩旨,輒靳兪允,臣每一祗奉,抑塞悶鬱,直欲求死而不得也。況自數昨來,病勢增劇,塊氣復肆,昏昏綴綴,去死無幾,雖欲自力,其勢末由。當俟神氣少醒,更以文字,復伸哀懇,以聽處分之命云矣。臣之承命下來,相守經過,已踰一旬,僅以前後聖旨之勤懇,反復開陳,要與偕還,非不備至,而大臣輒引情地爲言,且以其身患之難强,末由就途,一向等待,出場未易,殊乖以君命敦勉之意,誠不勝惶悶之至。臣姑仍留緣由,竝以馳啓爲白臥乎事是良爾,銓次善啓向敎是事。踏啓字。
進士郭鎭緯等疏曰,伏以臣等,伏聞范甲·鐸等,以先正臣文正公宋時烈道峰書院黜享事,相繼投疏,凶言悖說,無所不至,臣等不勝驚駭痛惋,繼之以流涕也。嗚呼,今日聖明在上,而世道之變,斯文之厄,胡至於此耶?如范·鐸輩,固無足說,而臣等於殿下之處分,竊不能無憾焉。殿下於昱·壽龜等之疏,若稍示堤防之意,則彼雖聲勢方張,意氣方豪,必不敢放肆之若是,而殿下一聽其所爲,不少留難,遂使彼輩,張其奰贔之氣,肆其跳踉之習,不測之誣,上累於先朝,罔極之禍,下及於先賢,噫嘻,尙忍言哉?臣等竊自附於聲討之義,欲陳辨暴之章,而仄聞范甲輩疏入累日,不下處分,或意我殿下,怵然而思先王衛道之誠,慨然而追先王勿撓之訓,必將痛斥其辭,嚴斷其罪,不待臣等之言矣,不料乃者,遽降廟堂·該曹稟處之命。是不惟不罪其人,亦將用其言而行其說也。臣等於此,不覺憮然失圖,怛然痛心,直欲滅死而不可得也。嗚呼,我先王之尊尙先正,果何如也?丙申處分,自是金石之案,丁酉批旨,實爲日星之訓,則殿下其忍忘諸?殿下其忍忘諸?禮曰,父母之所愛,愛之,父母之所敬,敬之。殿下於其所當愛敬之地,何不少加顧念,一任此輩之醜辱,其將撤其三十年俎豆之奉耶?噫,范·鐸輩矯辭誣言,罔非粧撰,而然非渠自創之說,皆從良佐所錄悖說中出來。良佐平生,專以詬辱先正爲能事,其所私記之語,率皆白地構捏,不近事情,稍有人心者,孰不知其醜悖孟浪,不成說話,而此輩執爲奇貨,傳作公案,以爲醜衊之一欛柄,誠不足以眩惑天聽,而今殿下所以處分者,若是其顚倒,則臣等安得不明目張瞻,以辨其一二乎?范甲之疏曰,道峰竝享,薰蕕不可同器,氷炭不可同圈。噫嘻,此何言也?臣等竊伏念,先正臣趙光祖,先正臣宋時烈,俱以繼往開來之學,夙抱堯·舜君民之志,遭逢聖代,期贊至治,而不幸爲群壬所誣,竝罹讒鋒,飮恨泉下,道學之醇正,時命之窮厄,前後一揆,故上下數百載間,非無碩德名賢之可以躋附,而士林之必以時烈,同堂而齊腏者,其意有在,先大王之特允所請者,亦以此也。當時在廷之臣,雖或有不悅於先正,如趙大壽者,筵席引對,合辭陳稟,至有成命,惟尹趾善一人,獨爲崖異之論,而然而趾善之疏,亦曰,先正道學行誼,人人所共尊慕,不至如今日范·鐸之無倫,則當時公議之嚴,亦可見矣。況其所謂凶黨秉國,公議未伸云者,尤不成說。一自丙子合享之後,至于今凡幾年所,其間渠輩之得志當國,亦非一二,而終不敢以院享一事,擧似於唇吻之間者,無他,畏公議也,畏先王也。今乃乘時闖發,肆然無忌,敢爲前日之所不敢爲,則其亦痛心矣。其疏曰,春秋大義,爲欺世之欛柄。又曰,摸擬朱子,爲一生之技癢。噫,昔朱子,當南渡板蕩之日,眷眷於內修外攘,復讐雪恥之策,而要其大本,則必歸之於人主之一心。時烈之所勸勉於孝廟者,亦不外於誠正之學,故孝廟常曰,明天理,予責也,與我共此者,捨卿其誰?所謂實地上事業,無以加此,而況其囊封幄對,治法征謨,鑿鑿有可據之實,則君臣上下,血誠圖灑,耿耿一心,可質神明,而只緣天心不佑,大業未就,故一種不悅之徒,潛懷瑕摘之心,乃曰假冒也,曰虛聲也。噫嘻,此非渠之言也,非尹拯之言也,非拯之言也,乃宣擧之言也。宣擧一自江都狼狽之後,謀欲自占便宜道理,便以不死,爲十分是當,而於是乎惡聞大義之說,遂與先正,輒相厮抄,而亦自知其斥之無辭,則乃敢自附於實地之工,而責先正以虛僞,欲使一世之人,說不得大義二字,如延廣狂句踐詐之說,無非出於欲文已過之意,故先正答書,極其嚴截,有借孔·朱禍仁義之說,至以范寗譏王何爲責,則義理明白,無復疑晦。宣擧心術,適足破綻,則何足爲先正之病,而彼輩猶且掇拾餘論,必以虛假之說,爲之疵毁,果何意也?噫,甲乙之間,群兇之構罪先正者,殆無餘地,而大義之說,則終不敢斥毁矣。今彼輩,乃敢唱爲鑴黨之所不言,亦可謂巧慝之甚矣。嗚呼,朱子,孔·孟後一人耳。時烈一生尊信,如七十子之服孔子,講習其書,如誦己言,動靜語默,一以準則,出處進退,動必師法,見有少拂於朱子之義理,必苦口爭辨,極力觝排,橫挑衆怒,至死不晦,可謂朱門之忠臣。況其所秉大義,一出朱子之緖論,則迹先正平生心事,有可以一言而蔽之,不過曰法朱子而已。今范甲輩,反謂之憑藉朱子。然則尊信孔·孟,無如程·朱之諸賢,程·朱亦將不免於憑藉孔·孟之題目耶?噫,彼輩之所尊崇者,非他人也。其本領之地,頭䐉已錯,機括煞費,當其畏禍於斯文,附翼於賊䥴也,非不欲直以貶薄之目,斥之以投合於時好,而此則猶有所不忍爲,乃以虛假憑藉等,不可摸捉之說,筆之於辛酉書,而暗地潛藏,發之於錫文之疏,末流滔天,世道嬗變,邪說肆行,甚於洪水猛獸,其罪可勝誅哉?至於顯廟嗣服之初,不思追報之義云者,當時之事,誠有可言者。噫,當己亥大喪之初,汝河首進排軋之疏,而向來陰懷不平之徒,所以爲計者,靡不用極,而俄而,議禮之訟,作矣。先正之迹,轉益崎危,纔畢山陵,蒼黃去朝,又何可展布四體,以竭鞠躬之義哉?故先正回啓之辭,亦有被不忍聞之說之語,其對承宣之問,則又有無將不道,爲人詆斥之言,則其轉身無路之狀,亦可槪想,而然而庚子以後,陳戒之箚,不啻累矣。剴切勤懇,披瀝肝血,辭氣藹然,有足見當日君臣之際,則其欲竭智盡忠,畢義於嗣服之初者,實先正之本心也。其顚頓護黨,遠遜荒野,夫豈先正之所樂爲哉?惜乎,世道險巇,人言危怕,使其大有爲之志,終莫能少施,而讒人賊子,至今不滅,從而尤之,直驅之於不忠之科,其所謂不受永安之詔云云,無非杜撰之語,則顧何足多辯哉?至今庚申再起,無一言及大義云者,尤不滿一哂。先正之歸自長鬐也,只依程子西監之義,黽勉造朝,而情迹之臲卼,時象之泮渙,視昔日,殆有甚焉。然其平日之所扛夯,則未嘗須臾而忘,知舊書牘之間,筵席出入之際,勤勤懇懇,皆是大義,如辛酉進修之箚,癸亥世室之疏,丁卯論事之章,無非此義,其書,昭然載在刊行之文集,則范·鐸輩,獨無眼孔,可以見此乎?若故相臣金瑬之碑,則果是先正之所撰,而所謂以主和一節,爲宗社大計者,與本文之意,大相不同。蓋所謂宗社之計云者,實非先正之言,乃金瑬筵對之語,而其事,亦非專指主和之事,則今欲以此,捏合於主和之語,而又翻以爲先正之言者,不幾於詩禮之發蒙乎?況其文之所以狀德者備矣,而至於主和一事,微而不顯,有曰,雖知大義之有截,而惟保全君父是急,他不暇顧,其心,誠可謂慽矣,末引先正臣金尙憲圖存達權之語以結之,其抑揚與奪之間,微意可見,稍解文理者,亦可曉然,而惟彼范·鐸輩,專襲良佐之口氣,自不覺其語之破綻,不亦可笑之甚乎?至於兪·尹結親之語,亦有委折。當尹周敎之議婚於兪相基也,拯以相基出入先正之門,百計阻戲,中間書尺之僞造,言語之做出,蓋有許多機巧,而猶恐其不售,乃以族誼爲托,故先正言其疎戚結親,無害義理之意,而擧朱子內外孫爲夫婦之事以證之,拯乃執此爲朱子不足法之說,有若先正,眞以內外孫結婚爲當行之事者然,其計已極崎嶇,而今范·鐸輩,襲而用之,至以謂族近難婚。噫,異姓九寸之有害於結親者,其在於禮典乎?其在於國制乎?其所誣罔,率皆此類,誠可痛也。其曰固結勳戚,同惡相濟者,尤極巧憯。噫,自古小人之陷害忠賢者,未有不以勳戚二字,爲脅持之資。夫勳戚之與士類,題目固不同,而亦在乎其人之如何。昔趙如愚,宋之崇勳也,宗戚也。朱夫子,以難進易退之身,樂與之同寅協恭,期成大猷,未嘗以勳戚而有所自貳。先正當日之所與交者,皆是戚里中善類,功存乎社稷,望重乎士類,則又豈可以身居勳戚,而輒欲拒絶之也?惟其所謂淸議者,亦是怵禍,圖占便地,首鼠於言議之間,褌虱於亂賊之黨,情態可鄙,趨舍自判。若是者,雖謂之觝排,又何害焉?況其所謂馴致辛丑之變,釀成丙申之禍者,尤極慘毒。噫,先正之沒,今幾四十矣。哲人亡而小人無所畏憚,斯文晦而世道無所維持。龍亡鱔舞,變怪百出,翻覆之數,略與世運,相爲升降,而初非先正之所可知,則末後之事,何干於先正,而彼輩之說,每出於此,與向來慶濟之疏,同一心腸,吁亦怕矣。矣於壽而康之說,癸未疏辨,殫盡無餘,自是已了之案,今雖更費葛藤,不過爲架疊之說,而彼輩,猶以不爲對辨爲辭,則胡不取觀於其時館學諸疏章乎?若兩儀日星之云,亦已屢經辨破,言之亦覺支離。蓋宣擧一人之身,前後判作兩截,則兩褒而褒,當貶而貶,無怪乎言辭之低昻,若天壤之相懸也。至如宣卜之稱,乃渠江都時自名,而非先正之所創出也。當時爲奴苟免之狀,渠初不自諱,而范·鐸輩,乃欲遮掩之,反歸之於先正之所抑勒者,何也?俘虜之說,木川儒之言也,花赤之云,柳壽芳之言也,忍人之說,已詳於年前金鎭望之疏。凡此皆是腐陳之談,前此辨說,不啻明白,彼輩亦豈不曾聞知,而其所爲言,都不出此者,亦見其求說不得之一端也。所謂羅相·檜相·腐魚·侂胄等說,皆是良佐手分世界中化現來者也。蓋故相臣金壽恒,一生尊信先正,進退禍福,無不與同。良佐,卽壽恒之婦弟,以奰慝之性,懷惎間之心,每欲交構兩好,而終不得售於壽恒之生前,後乃貽書諸甥,公然做作無根之語,欲使背絶先正之門,世間安有如此迷蠢悖戾之人乎?至於鐸疏所謂誠有苖脈之語,非故進善昌翕之書,乃其兄故判書臣昌協之書也。其書凡數千餘言,無非辨破良佐虛罔之言,而有曰好事者,從而附益而嘵嘵焉,來示數語,雖誠有苖脈,要皆此類,又烏足爲先人不誠服之證哉?此與鐸輩所引之意,不啻燕越,而元書載之本集,昭在世人之耳目,而鐸輩,截去首尾,贋勦字句,翻其本旨,換却主人,而欲爲之證,告君之辭,何若是誣罔也?至於狗犬之說,尤有可辨者。鑴之家,在狗洞,故因其所居而謂之狗尹,不是異事,假令鑴居龍洞,則亦將稱之曰龍尹。然則此輩,又將以稱詡病之耶?雖然,鑴之行迹,本狗彘之不若,則狗犬之稱,在鑴眞箇著題語耳。自鑴而言之,猶或厭聞,而彼范·鐸輩,顧何挨逼痛迫於此,而有此分疏之語,誠可異也。噫,此輩,右鑴不已,終至有申令之擧,可謂露出本面,而猶且指鑴以奸臣,斥鑴以壬佞,强欲示之以分貳之色,可謂有得於陰陽其心之法門也。況且雌狗等說,先正文集,元無是語,渠何敢公肆欺誣,若是之甚乎?噫,先正之禍,實出於鑴黨之手,而今范·鐸輩,踵而和之,其所操切而勘斷者,比鑴黨,反甚過之,前之內外同異者,於是焉泯然而一色矣。然而猶欲自存間界,乃曰貶薄孝廟之斥,有咈公議,至謂冤死一節,爲藉口之資,獨不念渠輩之所臚列者,還有甚於己巳之凶論乎?噫,彼輩血脈,本與鑴流通,故言議之節節符合,自其祖宗而已然。己酉之書,與鑴賊庚子論禮之說同意,辛酉之書,與凶徒己巳戕賢之啓同語,鐸等之疏,又專用慶濟套語。先正戊辰一疏,卽老臣慮國之意,炳炳血忱,斷無他腸,而凶徒媒孽,冤罹慘禍,士林之痛,至今未已,而慶濟發之於前,鐸輩繼之於後,其所謂竄逐誅戮等說,是皆凶黨構殺先正之案,而渠輩傳鉢受法,一印心迹,甘爲賊鑴之眞種子,言鑴之言,行鑴之行,一意紹述,無異師承,而猶且目之以一奸臣者,依俙有似倒戈手段,亦可謂善學其師表矣。況其行語之間,插入竄戮數句,欲以先朝當日之事,隱然歸之於斷案,而後來日月之更,則掩而不言,方且諉之於浸潤之行,嗚呼,可勝痛哉?先大王丙申處分,極其嚴截,至有詳覽事實,深究義理之敎,尙懼夫百歲之後,邢說復作,乃於殿下聽政之初,特降予志汝遵,莫之或撓之敎,復成一段文字,編入於御製中,有曰一自墓文,擬書詳覽之後,是非大定,可以有辭於後世。猗歟大哉,聖人之言,可以建天地而不悖,質鬼神而無疑,與精一授受之訓,可以昭揭宇宙,則此豈尋常處分之比哉?鐸等乃曰,此是一時之敎,至曰積年沈痼之中,浸潤之愬,無所不至云云,噫嘻,此何言也?我先王扶賢抑邪之心,高出百王,其所以劈破是非,辨別黑白,重言複言,至再至三者,實非一時偶然之敎。鐸等,非不知此,而心懷不滿,乃敢歸之於沈痼中之謬命,有若當日處分,爲出於讒說之所慫慂者然。噫嘻,渠亦先朝之臣子耳,何敢以此等悖慢之說,肆然發之於殿下之前乎?此非特斯文之亂賊也,實誣先朝之罪人也。此而不治,臣恐誣先王之言,紛然繼起,必至於裂聖製毁御筆而莫之禁也,豈不痛哉?至於永貞之詩,卽唐臣韓愈譏切當時小人之作,當甲乙鑴黨盤屈之時,先正之吟詠其詩者,實仁人君子傷時憫俗之意,則何可以此構罪於先正哉?若以此,律之以譏訕之科,則韓文公,當首被其誅矣。此輩捃摭詖遁,類多如此,而至於尹聖時之疏,則尤有所不然者。蓋太學請享之疏,出於甲戌,而回啓於乙亥,擧行於丙子,升享在於正月十二日,而尹趾善之疏,十五日乃入,而有姑寢之批,故十六日,政院以旣已擧行之意稟啓,則又以勿爲分付爲批。其間事實,不過如斯,而聖時,乃謂一夜潛享,此何所據而發也?嗚呼,鐸輩之必欲甘心於先正者,固已久矣。自夫先王處分大定之後,此輩之懷憤蓄憾,有倍於前,磨牙鼓吻,躑躅俟時,至於今日,乃敢雀躍而起,背負先王,愚弄殿下,惟意所欲,以爲先王之明敎可改也,先正之院享可撤也,其爲宣擧報復之地則得矣,惟彼赫赫在天之靈,其可誣乎?所可痛者,爲奴偸生,得罪名義,而先朝黜院之宣擧,則晏然復享,扶正斥邪,身任大義,而先朝崇報之先正,則遽欲撤享,今日擧措,一何倒置,而百世之後,其將以今日,爲何如時耶?嗚呼,以殿下之明聖,親受先王之訓戒,則今日廷臣,固宜以夙夜祗奉,無敢昏逾之意,仰贊聖德,而此輩之所以爲計者,乃一切反是,朝進一說,以變已定之國是,暮投一疏,以衊尊奉之大老,忍謂先王之無所知,而君父之或可欺,手脚狼藉,肝膽盡露,殿下優而容之,許而納之,直以稟處爲批,噫,此豈稟處之事?夫稟處云者,事在可否,而有欲詢決之謂也。至於此事,則大有不然。先朝之處分,其意已炳,院宇之腏食,於禮亦宜,殿下何忍遽改,而廷臣何敢議到乎?向者昱疏之稟處也,爲大臣者,乃敢曰非先王本意,彼獨非臣事先王之人乎?戴天履地,立於人世,而言之無狀,乃至於此,言言而背馳於先朝,事事而求異於先王,自以爲得之,而莫之知懼焉,獨不畏天禍鬼責,隨後而踵至也歟?夫居三司之列者,乃敢厚誣先王,面謾殿下,若是放恣,則如范·鐸等愚騃無識之徒,承望風旨,趨附時勢者,亦何足誅哉?嗚呼痛哉,先王之棄弓劍,曾未數歲,而遂使當日丹靑之訓語,爲紙上之空言,言念及此,寧不惕心?臣等不勝憂歎憤慨之忱,玆敢冒鈇鉞而陳之,伏願殿下,惕然開悟,亟回乾斷,收還廟堂·該曹稟處之命,仍治范·鐸誣先王醜先正之罪,上以繼先志,下以熄邪說,則斯文幸甚,士林幸甚。臣等治疏將上之際,得聞昨日筵中,因李肇陳請,自上有詢問大臣之事,而大臣敢請黜享,殿下卽從其言,不啻如流。臣等聞此,不覺驚顧錯愕,直欲碎首軒陛,滅死無聞也。噫嘻,此何事也?此何事也?惟彼相臣者,得罪大義,讐視正論,本有來歷,而已自背馳於先正,則其於此事,攘臂擡眼,樂聞而助成之者,固無足怪,殿下豈以其言,有所輕信,遽從其請也?噫,前有一相臣,獻議於昱疏而是非貿,後有一相臣,建言於此事而院享撤,居殿下鼎軸之位者,手段頭勢,一何相類?凶徒餘焰,吁亦怕矣。伏乞殿下,亟降反汗之命,仍治相臣之罪焉。臣等陳疏,來詣闕下,喉下諸臣,百般阻搪,終不捧入,臣等誠不勝痛惋駭憤之至。臣等此疏,非特爲先正辨誣而已,實亦爲殿下討無禮,則此誠擧國共公之論,渠何敢以私意,專事壅蔽,若此之無嚴哉?噫,向時喉院之臣,因朝令,不捧醜正之疏,而此輩猶以壅蔽,爲一大罪案,則在渠之道,正宜捧入之不暇,而今乃擅自沮遏於朝令之外,惟恐正論之或徹於黈纊之下,其爲私黨計則密矣,獨不念先王之不可終負,聖聰之不可終蔽也哉?嗚呼,昨日之日,相臣面謾於前席,而直請黜享,今日之日,承宣操弄於咫尺,而恣意遮掩,彼以眞胡種子,脩郤於扶義之先正,固其世業,而喉司之臣,又何爲而作此駭擧也?噫,今日左右前後,皆相國之人,殿下孤居九重之內,忠言讜論,無自而入,不料聖明之世,乃有司馬門三日之事也。循此不已,則雖使莫大之變,生於禁闥之間,殿下亦無由知之,豈不懼哉?伏願亟降嚴旨,先治喉司之罪,明賜處分,不勝幸甚。臣等無任激切祈懇之至,謹昧死以聞。進士郭鎭緯,生員金,幼學洪啓祥,進士兪彦鎰·李蓍徹,幼學李箕華·李海老·李顯恒,生員閔宅洙,幼學金㸁·李秉直·魚錫範,進士洪啓重,幼學張宗紹·鄭文祥·李匡彦·韓翼謩·沈鐓,進士洪允輔,幼學閔集洙·金·李秉福·李禧重,生員韓師逸,幼學洪采輔·韓翼昌·沈廷觀·李奎明·李民濟,生員洪昌漢,幼學金致福·洪啓夏·金焜·李必濟·張亨紹·李黃中·徐尙修·安允謙·李蓍大·安栻·尹得寧·尹潝·李受天·尹鳳錫·李翼鵬·李性鎭·尹德新·尹得升·李師培·沈錞·鄭震旭·具聖希·權徽·李時泰·金賢佐·李垿·李希泰·金載大·申鏶·趙聖彦·崔致殷·朴厚根·李信濟·權亨萬·權鼎萬·金觀瑞·南肅寬·金烒·朴致新·沈益燁·鄭世亨·李熙疇·沈重周·朴春新·韓宅朝·郭鎭綱·李埰·鄭昌東·金龜老·洪啓祐·李·李命直·金應南·李萬熺·李萬祚·李仁濟·李元培·李有濟·朴尙澤·鄭萬栽·洪章漢·朴尙演·金熙佐·金元佐·金魯·金澳·李重榮·鄭崈·南宮浩·李思禮·鄭世恒·鄭世復·趙慶雲·閔思義·洪珹·金權·金楈·黃萬鍾·黃萬錠·柳聖徽·朴弼民·朴履儉·沈廷儀·韓後夔·李鎭世·李敏培·李榗·辛錫三·南濟彦·李普謙·辛義立·辛義方·鄭弘祚·林熀·金熿·朴敎新·兪彦準·徐命臣·元道翼·李俊·南得寬·李奎徵·李顯白·鄭德祚·李彦翊·尹宗任·李顯升·鄭漢明·鄭履祚,進士趙錫重,幼學洪啓重·鄭羲祥·李希齡·沈鍈·李翊周,生員李重郁,幼學高得聖·柳尙益·韓鏶·李運夏·洪萬鎔·尹東垕·尹東一·尹得鼎·洪夢彦·兪彦泰·元聖佑·任允周·鄭鎭華·金垕·金柱恒·許泓·崔有大·權鈆·任命世·徐命厚·徐命老·柳泰緖·李敬興·李性觀·柳應祿·張震煒·李頤·李謙普·尹得敬·黃重·尹光周·郭鎭一·韓重榮·閔翼鳳·尹塤·金翊周·金世周·尹廷濟·尹基聖·韓師正·尹景履·尹相履·柳應瑞·黃稷·高道說·黃檖·高夢聖·鄭楺·李敬天·洪啓禕·金時翰·崔興柱·白尙周·辛鼎三·辛晉三·李震協·張震燧·李顯裕。
前承旨李喬岳疏曰,伏以臣,屛蟄跧伏之中,得伏聞館學儒生金範甲等,疏論臣論文正公臣宋時烈道峯合享事,至有撤院之請。原疏未下批之前,雖不敢知辭說之如何,而臣不勝煎泣慟迫之忱。就其中一二可辨者,玆敢略構短疏,仰暴於天日之下,伏惟聖明之特垂鑑察焉。先正平日一言一動,動法朱子,以明春秋大義,爲第一件事,淵源門路,得之於文正公趙光祖,生平慕悅,至死尊敬,末稍受禍,前後一致,則一祠竝享,亦禮亦宜。曾在先朝丙子年,太學陳章,春官獻議,先大王特允其請,竝享於道峯書院。斯文增光,士林風動,邇來三十年間,朝無異論,士無異議,我先王尊尙先正,欽悅先正,凡於崇報之典,靡不用極。丙申年玉候沈淹之中,手書華陽書院四字,遣承旨別爲賜祭。其時聖敎有曰,病裏筆畫尤拙,而親書鏤板以下者,所以寓予尊敬之心。噫,人主尊賢,出於至誠,則庶幾正士趨而息邪說,予意夫豈偶然哉云云。嗚呼大哉,此眞聖人衰世之意也。煌煌四字,焜耀軒簷,聖訓昭昭,揭如日星,我先王追念覬慕之意,逈出尋常,終始益篤。雖其一種不悅之徒,傳襲羅良佐輩圈法,己巳黨人之餘套,必欲汚辱先正,構害先正,而不敢生意者,特以其心有所畏忌而然耳。含憾蓄怨,忍而待日,及夫仙馭已遠,歲月稍久之後,遂乃群起躍然,乘時跳踉,構捏之不足,又從而醜衊之,又從而粧撰之,嗚呼,尙忍言哉?尙忍言哉?其所滿紙臚列,無非吹覓,不足與之呶呶相辨,俘虜魯花之謗,言根自有所歸,砥柱日星之說,傍聽亦覺支離,几杖之文,旣已累謄於疏辨,羅相·檜相之說,其果近於理乎?先正之得罪此輩者,只在斥鑴一款,鐫,卽朱子之叛賊也。攻朱子叛賊,而自初至終,極力觝排者,卽先正也。此輩之爲䥴訟辨,迄可休矣,而今其疏曰,人或有異於己者,必曰,某也毁朱子,某也背朱子,以爲拑制之資云者,無非左袒於䥴,黨惡於䥴,其亦可駭也已。兪·尹成婚,自是瑣瑣之事,今以假朱子爲說,欲成〈害〉正之案者,不亦可笑之甚者乎?至於計較利害,虛聲詐僞之說,何忍萌於心而發諸口也?惟我聖朝十年氷天,薪膽厲志,首延先正,置之賓師之位,風雲之感,魚水之契,雖昭烈之於孔明,無以加矣。囊封萬言之疏,筵席密勿之啓,一則大義,二則大義,其竭心對颺,忘身圖報之誠,足以動天地而感鬼神,亦將有辭於天下後世,而今反謂之虛聲而應之,詐僞而濟之者,無乃沿襲句踐·延廣之說而然耶?果如其言,則聖祖之於先正,言言而見欺,事事而見欺,所欲共成大計者,必將歸於虛套。以聖祖·聖考之遺意,禮遇有加,眷注冞隆者,蓋知先正一生道學事業,實在於法朱子明大義故也。苟或不然,前後非常之典,何以屢及於祠宇腏享之所耶?嗚呼,先正之沒,四十年于玆矣。其間局面之翻覆,世道之汚隆,有何干涉,而到今追毁之言,無所不至,至以釀致丙申之禍,肆然筆之於書,末梢斷案,又以誤世道禍斯文爲目,噫嘻痛矣,人之爲言,胡至此極?自夫數十年來,論議乖張,士林暌貳,一番人之必欲甘心於先正者,厥惟久矣。積年傍伺,未得其便,及今斯文陽九,世事變嬗,其徒寔繁,勢益鴟張,徒知報復於今日,不思顧憚於先朝,阿其所好,請復官爵,則曰此非先王之本意也,急於構捏,欲毁院享,則又曰,此非先王之本意也,先王本意,渠輩何以妄度,而敢爲此放肆無嚴之說耶?殿下試於淸燕之暇,取其文集,而細加考察,則先正之所以密贊聖祖者,眞耶僞耶?果是假大義而藉朱子者耶?誤世道而禍斯文者耶?一經睿覽,可以洞燭之無遺矣。臣自穉少時,受先正敎育之恩,今若默無一言,是負先正於地下矣。其可辨者辨之,不足辨者不爲辨之,而言雖疎略,寔出肝膈。伏願殿下,體先王予志勿撓之敎,亟加痛斥,俾無恣肆,則斯文幸甚,世道幸甚。臣不勝戰灼祈祝之至,謹昧死以聞。
右副承旨宋成明疏曰,伏以臣,最魯下,無寸長可取,誤辱聖簡於踐阼之始,班緋玉,職喉舌,至榮也,及臣甫闋喪制,卽命之以宿趼舊銜,復出入近密,厚寵也。雖糜臣身粉臣骨,曷可以酬答萬一哉?顧念臣本非需世之器,而筋力奔湊,不過備員乎位著而已,祿仕遲回,苟欲爲養於父母而已,不孝無狀,獲罰神明,臣父遽見背,臣母今年,七十有三歲矣。中歲多喪子女,固已蚤衰善病,家事素旁落,饘粥不給,勞心尸饔,自少至老,如一日也。積憊成羸,眞氣消脫,往年暴虛之症,殆不語不寤,灌藥峻補,幸而回甦,床席懍惙之中,重以崩城之哭,㷀然如晝燭,依臣兄弟以爲命,臣兄弟,持被禁中,累日不出,則輒思戀不置,寢食爲減,爲子者,其安於從宦乎?方寸旣亂矣,雖欲筋力事君,恐莫之能也。且念世人滋補之方,必須甘毳之味,蔘附之劑,而貧無以辦,臣兄弟,雖獲霑稍廩,而菽水之供,常患難供,反貽臣母朝夕之憂,臣每見臣母,臨餐而不適口,遂倦匙箸,當疾而藥未具,彌留時日,則中心如灼,未嘗不歎咜自傷曰,五鼎之奉,三牲之養,雖不可望,使我日得一饍,以調養母之脾胃,日辦一藥,以扶接母之元氣,則庶有以少延母齡,而獨誠孝不足,故致此窮匱,直欲鬻身爲資而不可得也。人有父母而不能養,豈謂之子乎?臣新經巨創,重嬰慘慼,縷喘苟活,百念都灰,所恃惟偏母,而逝水益駛,頹景難挽,誠恐一朝爲養不逮,永齎天地間無窮之恨也。伏惟聖治廣孝,王政恤窮,倘殿下俯賜矜憐於老寡之危命,人子之至情,輟臣法從之班,借以便近一薄邑,俾得將母以往,則官中月俸,足以奉滫瀡資刀圭也。詩曰,孝思不匱,永錫爾類。臣願爲殿下誦之。噫,暮林烏鳥,物性則然,江湖鳬雁,何關去來?臣雖不能出入禁闥,補闕拾遺,百里民社之寄,亦豈非一分報效之地哉?臣竊觀,聖明於臣僚乞養之請,前後曲循,非止一二,而臣不敢自阻天日,畢暴私悃,仰溷宸聽,伏惟殿下,垂仁察納焉。臣無任瞻天祈懇之至。答曰,省疏具悉。疏辭,令該曹稟處。
癸卯三月二十五日午時,承旨持公事召對入待。參贊官宋成明,侍讀官吳命新,檢討官趙翼命,假注書沈游義,記事官申致雲·尹容。上御熙政堂。宋成明持公事進伏,讀開城留守農事形止狀。踏啓字禮曹,泰陵有頉處奉審時,堂郞所騎馬,令兵曹題給啓。踏啓字兵曹,禁軍等捧占後,還爲入直啓。答曰,知道。備邊司,黃海道三勅連到,本營所付耗穀,特爲會減啓。踏啓字慶尙假都事,新羅太祖陵祭官分定狀。踏啓字
吳命新讀綱目齊後主紀,自夏四月,魏主宏,殂于穀塘原,至李坦之爲僕射。宋成明奏曰,此下,宜令下番讀之矣。趙翼命遂讀自魏南徐州剌史沈陵,犇齊,至叔業尋卒。讀畢,命新奏曰,文義中,有嬉戲無度,度之一字,時義甚大,人君一言一動,不中於節,則便是無度。古者聖王,聲爲律身爲度,穆穆皇皇之容,儼然人望而畏之者,此人君之威儀也。端拱法坐,垂衣裳而出治,乃大舜之正南面也。左史記動,右史記言,威儀之則,不可一時放過,或有一擧足一擧手之間,不中法度,則臣下有以窺其淺深,人主一身,萬人之所瞻望也,一言一動,不可不愼,故敢此仰達。翼命曰,魏主患不能處心公平,推誠於物,人君之事,非不多矣,而惟公與誠,最爲緊要,而天下萬事,莫不涵包於斯二者,人君誠能推誠行公,其於天下萬事,皆可推而盡之矣。又曰,魏主美事,記之多矣,而有曰,衣冠浣濯,鞍勒鐵木。夫人君之衣冠浣濯,鞍勒鐵木,固是末節,不足爲貴,而苟能浣濯其衣冠,鐵木其鞍勒,則卽是人君之儉德,而此雖小事,亦可推之於大事矣。又曰,魏主,多力善射,及年十五,遂不復畋獵。蓋魏之國俗尙武,而魏主,年纔十五,便知弋獵之爲害國,能戒而止之。且魏主,則人君威福在己,無能制之者,若史策,復不書其惡,將何所畏忌耶?人君威福,實在於己,苟非史官直而記之,則益無所畏忌矣,而魏主欲令史官直書不諱,豈不賢哉?命新曰,齊主,不與朝士相接,專親信宦官及左右,此齊主所以喪邦之根柢也。蓋賢士大夫,常常接見,則繩愆糾謬,啓沃君心,惟恐其君之陷於非義,左右嬖倖,則徼寵希恩,慫惥其君,惟恐其親近正士,竟使其主,陷於不義,而國隨而亡,此齊主寶卷所以終至於荒墜厥緖者也。覽史至此等處,尤宜知所戒矣。又曰,魏以郭祚,兼吏部尙書,而郭祚淸謹,重惜官位。彼爲人臣而主選部者,猶且如此,況人君,尤宜十分重惜官位,故敢白之耳。宋成明曰,講官,盡奏文義矣。遂以次而退。
上在昌德宮。停常參·經筵。
大妃殿·中宮殿,藥房口傳問安。答曰,知道。
朴熙晉啓曰,明日常參·經筵,取稟。傳曰,停。
呂必容啓曰,大司憲金一鏡,持平黃晸未肅拜,執義李眞淳,掌令鄭啓章·徐宗廈呈辭,持平尹東洙在外,今日以監察茶時之意,敢啓。傳曰,知道。
藥房提調李台佐,副提調李世最啓曰,伏未審日間,聖體若何,大妃殿氣候,亦復何如?加味調中湯,已盡於昨日,五貼當更劑入,而今日是入診日次,臣等率諸醫入侍,詳察聖候宜當。王世弟調候,亦何如?不任區區仰慮,敢來問安,竝此仰稟。答曰,知道。無事。慈殿氣候安寧,世弟調候平穩矣。勿爲入診。
呂必容啓曰,卽者禁府都事來言,今日當爲鞫坐,而領議政趙泰耉在外,右議政崔錫恒,情勢難安,與前無異,且以泰陵奉審出去,不得開坐云矣,敢啓。傳曰,知道。
朴熙晉啓曰,右副承旨李廷濟,時在慶尙監營,斯速乘馹上來事,下諭,何如?傳曰,交代後,自然上來,姑勿下諭。
又啓曰,啓下京畿·京中上言三十七張內,十三張,分下各該司,猥濫二十四張,啓字爻周次,還入之意,敢啓。傳曰,知道。
沈游義改,代以閔圻爲假注書。
宋成明啓曰,明日慕華館庭試武科殿試時,命官一員,當爲進去,而領議政趙泰耉在外,右議政崔錫恒,方以泰陵奉審事出去,他無推移之路。在前如此之時,崇品宰臣,有替行之例,今番則何以爲之?敢稟。傳曰,姜鋧進去。
又啓曰,明日慕華館庭試武科殿試時,兩司當爲進參,城上所牌招,言送之意,敢啓。傳曰,知道。
又以御營廳言啓曰,今此下番別馬隊·別破陣試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以御營廳言啓曰,本廳屬海西六番別馬隊五十六名,標下軍一名,已爲逢點整齊矣。來四月初一日,與東營入直五番別馬隊替代後,舊軍放送之意,敢啓。傳曰,知道。
又以御營廳言啓曰,本廳無軍將官朔試射時,哨官李世綱,未滿四矢,依例汰去,何如?傳曰,允。
又以禁衛營言啓曰,來六月當忠淸道軍兵,當爲連續上番,而係是農月,故依事目,四番左部左司屬五哨,則六月一朔立番,中司屬五哨,則七月一朔立番,而當其番次,每於前月二十五日,京中逢點,八番九番海西別驍衛,一體調送,逐朔立番之意,兩道監·兵使處,預爲知委,何如?傳曰,允。
又以禁衛營言啓曰,三番前部後司屬黃海道五哨軍兵逢點實數六百五十二名,六番別驍衛五十五名,步軍標下一名,已爲點閱整齊,來四月初一日,與內外各處入直馬步軍兵,依例替代後,舊軍放送之意,敢啓。傳曰,知道。
朴熙晉,以禮曹言啓曰,純陵陵上改莎草事,本曹堂上一員,今將下去,奉使印信一顆,依例齎去之意,敢啓。傳曰,知道。
又以禮曹言啓曰,因兵曹啓辭,今此討逆庭試武科殿試,定行於今月二十七日矣。文武科放榜吉日,令日官推擇,則來四月初五日辰時爲吉云。以此日時擧行,而原粘目中,改付標以入之意,敢啓。傳曰,知道。
呂必容,以兵曹言啓曰,卽接濟州人徐文俊·宋廷弼·梁重郁·金南俊·金成大等呈狀,則徐文俊,丁酉式年初試入格,宋廷弼,己亥增廣初試入格,俱以在喪陳試,今始上京。梁重郁·金南俊·金成大等,今番大增廣初試入格,今纔上來,而本科會試已過,願赴於庭試別試矣。本州,卽候風越海之絶島,不得任意上來,旣有他科許付之例,今此徐文俊等五人,依前例許付於庭試,何如?傳曰,允。
又以兵曹言啓曰,壬寅年庭試初試時,閑良許珒,與其父許鏵,同時參榜,以父子相避,依法陳試。己亥年觀武才時,內禁衛趙廷藺,六兩入格,直赴會試事奉承傳,所當依受敎許赴於無講經之科,而遭母喪陳試矣。今已闋服,許珒·趙廷藺等,依例許赴於明日殿試之意,敢啓。傳曰,知道。
又以兵曹言啓曰,今此庭試殿試時,前後直赴殿試之人許赴事,已有定奪矣。金俊鳴等二十五人,隨其錄名,許赴之意,敢啓。傳曰,知道。
又以兵曹言啓曰,今三月二十六日,忠翊衛金賢厚稱名人,自曜金門入來,差備門外擊錚,極爲駭愕。令攸司囚禁治罪,同門守門將柳鳳章,常時不能禁斷雜人,以致闌入,亦難免其責,推考,何如?傳曰,允。
待敎尹容疏曰,伏以新除弘文館副提學李眞儒,卽臣之內兄也。其所帶春秋例兼,與臣記事之職,法當相避,而玉堂長官,無兼任減下之規,金石常典,著在下當遞之文,臣固宜引例自處,以存公法。況今史官,已有付職,而拘於親嫌,未及行公者,自可替臣就直,而無史局曠缺之慮矣。伏乞聖明,亟令該曹照例稟處,使法意毋壞,賤分得安,不勝幸甚。臣無任屛營祈懇之至。答曰,省疏具悉。疏辭,令該曹稟處。
咸平君泓疏曰,伏以,臣祖父王子寧城君臣㻑,墓在楊州地,而今春解凍之際,莎草枯損,墳土崩頹。宜卽修改,而臣父檜原君臣倫,情理所在,事當親往,而年迫九十,疾病轉劇,戶庭之間,亦不能任意運動。臣宜替行看役,而役處浩多,勢將多費日子。顧臣職名在身,不敢私出,玆將微懇,仰瀆宸嚴,伏乞聖明,特許寬暇,俾申至情,千萬幸甚。答曰,省疏具悉。卿其依疏辭往省焉。仍傳曰,王子墓,澆奠床備給。
司諫李世德啓曰,本院,以門黜罪人兪崇極邊遠竄事,閱月爭執,而尙靳一兪,臣竊不勝慨然也。噫,辛丑之事,尙忍言哉?凶箚一出,擧國齊憤,備忘收還,中外咸慶,則雖以四兇之血黨心腹,不敢萌意於庇護,而崇,乃以殿下之喉舌,甘爲諸賊之間牒,聯箚初上,則視若尋常,而晏然捧入,聯箚留中,則大生恐㤼,而必欲拔出,乃於引對罷出後,汲汲稟啓,强請還下,而有曰大臣之意如此,顯有和應之迹,略無嚴畏之心,曲護凶逆,敢爲探試之計,旋擢北臬,難掩受報之跡。論其情狀,萬萬痛惋,因他譴黜,不足懲罪,輿情轉激,公議難遏。請門黜罪人兪崇極邊遠竄。金姓宮人之和應諸逆,錯毒御膳,盛節之所直招也。雖因皇天祖宗,黜佑陰隲,終至於吐出黃水,聖躬獲安,而爲今日臣子者,其忍與此賊,共戴一天耶?噫,兇逆之謀,莫憯於三手,而幽暗隱微之中,最緊且急者,尤莫憯於行藥,則査出正法,斷不容咎刻少緩。曾因筵奏臺啓,雖屢下査出之命,而今至經年閱時,尙無摘發出付之擧,致令禁闥肘腋之間,凶賊假息,杯觴膳飮之中,禍根莫除,宗社之憂,神人之憤,曷有其極?況盛節招所謂進藥後吐出之說,與黃水吐出下藥院事相符,則行藥日月,可易考出也。如或數多宮人,互相推諉,猝難自內究得,則宜卽出付攸司,使之一一窮査,期於現出而後已,何可一任延拖,致有長寇養虎之患也?國家之安危在此,所關非細,臣民之憂憤轉切,無時可已。請姓金宮人疑似者,竝命出付鞫廳,明覈元犯,快正王法。罪人洪錫輔,前後原情,雖張皇辭說,巧於假飾,而然其罪犯,欲蓋彌彰,終有所不可自諱者。初招則曰,果以小紙,書問德麟曰,諺書區別,有前例否?再招則曰,諺札事,書問於德麟,酬酢於邸人。若使錫輔,初不與知於喜賊之凶謀,則諺書被搜,何關於渠,而有此書問酬酢之事耶?況貽書德麟,又送邸人,請給諺札詩篇之言,旣發於崔興祚之供辭,與邸人陰相謀議,敎誘都事之說,畢露於德麟之更招。噫,諺札,卽已炊之言也,詩篇,卽續永貞行也,而皆爲喜賊之斷案,則錫輔之百般設計,必欲奪取者,抑何心腸耶?其曲爲凶逆,綢繆愛護之狀,昭不可掩,而當初鞫廳之移送禁府,大拂公議,則到今罪狀綻露無餘之後,決不可仍令禁府按治。請罪人洪錫輔,更命移付鞫廳,嚴訊得情,以正王法。臣伏聞頃日筵中,因大臣陳達,有春澤諸弟子姪中,區別放釋之命,臣竊不勝訝惑之至。噫,亂臣賊子,何代無之,而其闔家鍾厲,窮凶極惡,未有如春澤等所爲也。蓋自己巳,至于今三十餘年之間,兄傳弟受,日夜經營,莫非謀危殿下,貽禍宗社之計,而凶謀逆節,咸萃一門,耳濡目染,婦人亦然,噫嘻痛矣。春澤兄弟,卽群凶之衣鉢,三手之淵藪,則爲今日殿下之臣子者,孰不欲啖臠蕩窟,以少洩神人之憤也哉?向者臺啓之亟請竝竄,承宣之繼奏蒙允,攸司之條列稟啓,皆出於爲國家除禍根之意,批旨之竝許投畀,亦可見嚴懲討重隄防之聖慮,而曾未幾何,遽有此區別放釋之擧,何也?大臣,雖以逆獄緣坐事,有所比擬,而此亦有不然者。今此闔族流竄,蓋用毋易種之古義,則緣坐常法,不必爲拘。年弱出繼,非所可論,豈可輕議寬大之典,以貽宗社無窮之憂耶?禍變不可不慮,懲討不可不嚴,請還收春澤諸子姪中區別放釋之命,仍前發配。新啓,逆獄收司,王法至嚴,父子則坐死,兄弟則坐配,卽國朝三百年來不易之常憲也。不可以其人之旣骨,而無所追罪也明矣。臣曾見璿源譜略中,麟坪大君下,只曰娶福川吳氏端之女,而不書端之官爵,蓋其子挺昌逆誅,故追削其官如此,此足爲可據之前例也。今番伏法諸賊之父與兄弟有官爵者,攸司視之恬然,臺閣亦不擧論,竝與其俎豆之享而尙今仍存,殊無嚴懲討之意,其在國體,豈容如是?輿情齊憤,公議難遏,決不可但已。請伏法諸賊之父與兄弟有官爵者,竝命追奪。有書院而專享者,毁之,附享者,黜之,以嚴邦憲,以正祀典。臣曾以尹時澤之縗服入場,李星彩父子之借述登第事,論啓蒙允矣。及見本道査案,則只以時澤家所納弔客錄,爲第一左契,而應問各人,一切不問,終至於苟且了當。噫,玆事,重關風化,大是世變,遠近輿情,莫不痛惋。靑陽校生崔震綱,目見時澤於場中,星彩子之其日不入場而在家,洞內人皆見之,時澤所居一邑,士論重發,至有毁家黜鄕之議。又有洪州·定山·全州等邑士林,聲罪時澤之通文,故靑陽士人金夢相,備陳此等委折,呈書於巡營,文跡俱在,爲査官者,豈皆全然無聞,而乃敢偏護時澤,曲循其言如此耶?況其所謂弔客錄,旣非踏印官文書,則其間奸僞,不言可知,曷足爲明證公案耶?時澤,雖自以其成服,在於溫科日,而隣里諸人,多來弔爲言,此有大不然者。勿論文武鄕生,必皆赴科,孰肯廢科不赴,而留見其成服耶?如許易知之事,猶且一任其奸欺,莫之窮覈,査官所爲,豈不萬萬痛駭耶?今若鉤得時澤奸狀,則星彩父子罪犯,可以不攻自破,而時澤所坐,關係至重,雖至十百行査,惟當期以覈實,決不容但已也。請當該査官拿問定罪,尹時澤,更令拿致嚴覈,上所云應問各人,竝令本道別定有風力剛明官,一一窮覈得情,依律勘斷。前縣監李義宗,賦性妖邪,行己反覆,平生所爲,無一可觀,而試言其關係倫綱者,則其本生父母俱沒後,利其寸外族叔之稍有財産,牢拒兄弟諸父之力挽,而自求爲後,此豈人理之所忍爲耶?見棄鄕黨,莫不唾鄙,而況且家近喜賊,積年附托,自同奴隷,不辭吮䑛,綢繆往來,情迹詭秘。及至喜賊之伏法也,悼惜不已,如悲私親,顯有護逆之意,公肆怨國之言,罪狀彰著,萬目難掩。至於居官不法,專事貪汚,符同奸吏,盡偸災結,納賂繡衣,僅免大何之狀,特其薄物細故耳。此而置之,將無以嚴王法而立人紀。請前縣監李義宗邊遠定配。昌城前府使閔昌基,前冬赴任之初,卽以病圖罷,意在自便,誠甚駭然。臺啓請仍,蓋以此也,而今又未幾,殿最居中,必遞乃已。雖未知病廢公務之如何,而其在事體,極爲未安。道臣不察之失,合有糾警之道。請平安監司李眞儉從重推考。新除授正言趙趾彬,時在江原道橫城任所,請斯速乘馹上來事,下諭。答曰,勿煩。兪崇·洪錫輔與末端四件事及處置事,依啓。
上在昌德宮。停常參·經筵。
呂必容啓曰,明日常參·經筵,取稟。傳曰,停。
又啓曰,來初一日輪對,取稟。傳曰,停。
呂必容啓曰,小臣慕華館武科殿試〈進去〉,下直。傳曰,知道。
呂必容,以都摠府言啓曰,今日入直內三廳武兼禁軍及軍兵等,當爲中日習射,而武科殿試相値,不得爲之之意,敢啓。傳曰,知道。
李世最啓曰,近日廳中,位甚不齊。左承旨任舜元,受由下鄕,昨纔還家,猝得吐瀉,症甚危重,右副承旨李廷濟,時在嶺營,上來遲速,未可以時月爲期,同副承旨洪重禹,以偕來奉命在外,左副承旨呂必容,又以武科殿試,方詣試所,只有臣世最及右承旨朴熙晉。不但替直無人,出納之地,不成貌樣,左承旨及右副承旨,合有變通之道,惶恐敢稟。傳曰,竝改差。
又啓曰,左承旨任舜元,右副承旨李廷濟,竝改差事,命下矣。政官卽爲牌招開政,以在京無故人差出,仍卽牌招察任,何如?傳曰,允。
呂必容啓曰,今日慕華館武科殿試,騎芻·柳〈葉〉箭中,先試何技乎?敢稟。傳曰,先試柳葉箭。
備邊司薦,以金洙爲平安兵使。
呂必容啓曰,卽者禁府都事來言,今日當爲鞫坐,而領議政趙泰耉在外,右議政崔錫恒,以泰陵奉審事出去,不得開坐云。敢啓。傳曰,知道。
有政。吏曹判書柳鳳輝進,參判鄭齊斗在外,參議朴弼夢,右承旨朴熙晉進。行兵曹判書李光佐,參判金致龍試官進去,參議沈仲良,右承旨朴熙晉進。以宋成明·李眞儒爲承旨,朴來羽爲禮曹佐郞,黃命錫爲工曹佐郞,李箕恒爲戶曹佐郞,吳遂元·李眞伋·李獻章爲典籍,金始燁爲司書,李道載爲繕工監役,李時亨爲典獄奉事,洪致厚爲繕工奉事,成儁爲司成,洪禹龜爲監察。兼掌令單柳萬重,成均博士單李馨玉,正字單李檥,校書正字單李漢東,副正字單金夢佐。左承旨朴熙晉,右承旨呂必容,左副承旨宋成明,右副承旨洪重禹,同副承旨李眞儒。贈李潛不顧死生,陳疏抗言,褒贈事承傳。
李廷濟單付副護軍,任舜元單付副司直,閔圻單付副司正。
朴熙晉啓曰,假注書閔圻,時無職名,令該曹依例付軍職,冠帶常仕,何如?傳曰,允。
又以備邊司言啓曰,日昨登極陳賀使密昌君樴等,以今番使行,適値累次使行之餘,元無私貨貸去之事,而齎去方物,其數亦多,當夏作行,必有沾濕之患,若空手以往,則受物之際,恐嚇徵索,必倍於前,不可無不虞之備。當此國儲之蕩竭,公貨雖不敢優數請得,而比進香使,倍加其數,令廟堂斯速許貸事,啓稟,允下矣。近來使行頻仍,輒貸公貨而去,京外宿儲,因此耗竭,卽今地部·京軍門遺在之數,極其零星,所當防塞,而彼中需索,旣曰逐歲增加,商賈私貨,果不入去,則出疆之臣,爲慮生事,至煩啓稟,必欲貸去公貨者,蓋出於不得已,而國儲之匱乏,更無餘地,決難如前優貸,十分參酌,限五千兩許貸,而公貨貸去分定數爻,別單以入之意,敢啓。傳曰,知道。
宋成明,以禮曹言啓曰,因諫院啓辭,今番伏法諸賊之父與兄,有書院而專享者毁之,附享者黜之,以嚴邦憲,以正祀典事,命下矣。知委各道,使之査問列邑,卽速擧行後,啓聞之意,分付,何如?傳曰,允。
朴熙晉啓曰,右議政崔錫恒,禮曹判書李肇,有稟定事,來詣請對矣。傳曰,引見。
右議政崔錫恒,禮曹判書李肇啓曰,臣等祗詣泰陵,陵坤申間屛風石罅隙處,以細木量驗,則其深,以營造尺,幾至三尺許,而石厚將至三尺。又從罅隙處,左右諦視,則所謂罅隙,不過兩石間,而別無空缺之處,到今更無以土塡充之事。該曹以油灰備待,故陵石罅隙處,限其穴深,從厚塡補之意,敢啓。傳曰,知道。
宋成明,以庭試武科殿試試官言啓曰,擧子閑良李命耉,柳葉箭入格之後,招問四祖及初試字號·講書,則外祖姓名不能答,初試單子字號,六兩字表都不知,講書則曰,中庸四字大文太公問公章云,虛罔莫甚。招問其首保前府使吳達海則以爲,明非李命耉,代射的實云。代射之跡,旣已昭著,鄭熙夏,爲先移送該曹,本擧子李命耉,亦爲捉來,一處窮覈,依律科罪,何如?傳曰,允。
癸卯三月二十七日,上御熙政堂。右議政崔錫恒,禮曹判書李肇請對入侍時,右議政崔錫恒,禮曹判書李肇,左承旨朴熙晉,假注書閔圻,記事官申致雲,記事官曺命敎。崔錫恒進伏曰,近來風日不佳,伏未審受灸處,其已完合乎?上曰,唯。錫恒曰,臣等以泰陵陵上屛風石有頉處奉審事,進去矣。奉審形止,已陳於書啓中,而有面達之事,敢此請對矣。始聞屛風石有頉處,頗爲重大,極爲驚慮矣,祗詣陵上,剔去塗灰,以細木試爲量驗,則其深,以營造尺,幾至三尺許,而石厚亦將至三尺。臣等年老眼昏,不能詳視,使年少石手,從隙中左右諦察,則本無空缺之處,所謂罅隙之深者,不過石厚,而不與土相接,似非上土流下之致。到今別無以土更爲塡充之事,而該曹以油灰備待,故依禮曹啓辭,仍以塡補,敢陳其委折矣。上曰,唯。禮曹判書李肇曰,政府奉審時,當抉去塗灰,更以油灰塡塞罅隙,故請行告由祭,更爲塗灰事,草記定奪,奉審畢後,已以油灰塡補矣。小臣當初奉審時,則係是至敬至謹之地,罅隙之間,不敢任便量驗,然旣知之後,亦不敢不達矣。今往見之,以細木量驗其淺深,則其深,以營造尺,幾入三尺,上下皆然,而但左右邊,則以木驗之,而皆礙掣,令眼明石手,從其罅隙處諦視,則所謂罅隙,只是兩石之間離退處,幾至三尺,故空缺處,亦至三尺許,此非封土流陷之致。但空隙稍廣,雖爲未安,不可以土塡之,故兩石之間,以油灰之備待者,限其穴深,塡補而堅築之,日後似無崩圮之患矣。上曰,唯。崔錫恒起伏曰,臣以復命事詣闕,得見禮曹啓辭,則慶基殿御容改褙當否,在外大臣收議後,又有問議之命。小臣淺見,已盡於頃日收議中,而有此下詢者,蓋出於事係御眞,必欲詳審,俾無未盡之意也。凡御容摹寫時,必以綃爲質,褙之以毛面紙,其綃其紙,本甚輕脆易裂。況所謂浮高處,不過大小豆之間,而如欲改褙,則年久綃本,易於傷缺,肉色或不無稍變之慮。先儒曰,一毛髮不似,便是失眞。其在愼重之道,似不當輕易改褙,敢此仰達。上曰,然矣。依爲之。李肇曰,慶基殿御容改褙,更爲問議于大臣事,命下矣。小臣雖未奉審,以書啓觀之,綃紙間離浮處,大如大豆,小如小豆云。爲此些少修改,欲爲改褙,則勢當全本改褙。今此綃本,已經累百年,改褙之際,若有傷損之事,豈不大段未安乎?卽者下敎如是,在外大臣處,不必更爲收議矣。上曰,唯。朴熙晉曰,本院注書新薦之規,時任注書,受薦于應薦之先生,回示各員,完薦之後,許出六品,例也,而注書尹光益,頃因堂上有相避,準朔後,送西陞六,久無實官,事體未安。今當新薦,無回薦之人,曾前如此之時,有以假注書回薦之規,今亦依此擧行事,分付,何如?上曰,依爲之。崔錫恒曰,新除授慶尙監司李夏源,前任義州時,解由未及成出云。凡廟堂之薦,本無解由拘礙之事,依例解由勿拘,何如?上曰,唯。以上竝出擧條奏事畢,諸臣以次退出。
午時,上御熙政堂。承旨持公事,玉堂召對入侍時,都承旨李世最,侍讀官宋眞明,檢討官趙翼命,假注書李眞洙,記事官申致雲·尹容。李世最進前,讀江原監司李翊漢狀啓,本道設賑形止,飢民口數事。踏啓字。又讀李翊漢狀啓,本道農事,雨澤形止事。踏啓字。又讀平安監司李眞儉狀啓,羽林將閔弘洙,本道中軍仍任事。踏啓字。又讀李眞儉狀啓,刑曹罪人金益重,价川郡到配事。踏啓字。又讀李眞儉狀啓,陰竹罪人車千載,成川府到配事。踏啓字。又讀黃海監司李眞望狀啓,各邑鎭堡,軍器修補年限當次事。踏啓字。又讀禮曹回啓,觀此忠淸監司李宜晩狀啓,則恩津幼學羅萬致,孝行之名,不敢自當,賜米之典,屢度固辭云,更令道臣開諭出給之意,分付事。踏啓字。又讀吏曹回啓,待敎尹容,與副提學李眞儒相避,在下當遞事。踏啓字。世最曰,待敎尹容,以相避遞職,檢閱曺命敎,旣已付職,辭疏雖未下批,卽速牌招,以爲推移入直之地,何如?上曰,依爲之。宋眞明,持綱目進前,讀自三月齊巴西亂,至蕭衍發襄陽。世最曰,此以下,宜令下番讀之。上曰,唯。趙翼命讀自魏彭城王勰歸第,止房僧寄守魯山。眞明曰,何點之赴建康也,日談佛義,不及軍事。慧景敗後,齊主欲殺之,蕭暢以爲,點若不誘賊,共講未易可量,以此言之,乃應得封。蓋處士只守一節,雖異於儒者法門,而以其常時不汨沒於名利,故臨難乃能如此。以我朝規模言之,禮招遺逸,雖若虛文,而必以是爲重者,誠以山林靜養之士,較勝於凡俗之流故也,此是聖上所可加意處也。上曰,唯。眞明又曰,齊曲赦建康徐·兗,朱子特書之於綱,而着一曲字,以見不當赦而赦之意。夫赦者,小人之幸,治國之道,不欲多赦,故諸葛亮,雖當軍旅屢興之時,其治尙嚴,未嘗妄赦有罪。晉臣張允,亦作駁赦論,蓋以多赦,非有國之美事也。世最曰,漢吳漢告其君,亦曰陛下愼無赦。翼命曰,齊主不親正士,昵狎群小,致令嬖倖,詆訶天子,凌轢公卿。比之漢文帝時,申屠嘉召責鄧通之事,豈不有愧乎?惟其如是,故嬖倖用事,恣行暴虐,卒使國家,至於亂亡,可不戒哉?常時人主,若能親正士遠佞人,則豈令閹豎詆訶天子,凌轢公卿,至於如此乎?且漢文時事,猶非第一義,若使漢文,初無弄友,則豈有申屠嘉檄召之事乎?人主燕私之中,宜以啓寵納侮,爲深戒也。眞明曰,此皆昏君亡國之事,固無足道,而土木興作,最是人主之大戒。語曰,宮中好高䯻,四方高一尺。人主一有偏心,則上之所好,下有甚焉。至於奉使者,因緣爲姦,利課一輸十,致令百姓困窮,號泣道路,可不懼哉?試以近來事言之,小臣聞愍懷墓及慶恩府院君家墓幕之役,民弊之外,太僕馬四五十匹,或五六十匹調發出送,動費五六日,供億之費,旣甚不貲,而馬或至於傷斃,任事者之因緣侵虐,亦不可勝言。夫鄕中土石不貴,取用非難,自京送人搬運,則其費倍多。宜令任事者方便措置,以爲省費除弊之道,或自朝家,量入給價,則亦勝於浮費之太濫矣。上曰,唯。
上在昌德宮。停常參·經筵。
漢城府左尹兼訓鍊院都正李森疏曰,伏以,臣之疾病癃痼,卽通朝所共知也。自經前夏毒腫之後,百病交侵,口喎耳聾,手足麻痺等症,最爲苦劇。本以水土所祟,漸入膏肓,將作廢疾之人,雜試刀圭,略無其效。前後擧動,强疾趨參於陪從之列,而少或勞動,則面部浮紅,氣息昏綴,其時蒼黃鍼救之狀,衆目之所覩也。又當試院之役,不敢言病,黽勉趨承,晨昏往來,諸症越添,顧此病情,有非藥餌之所可責效,醫言試浴溫泉,則庶可見效云。見效與否,雖未知一如其言,而前後療治之道,不一其方,獨其未試者,一番湯浴耳。不但常有一試之願,且念賤疾未愈,職務徒縻,則臣雖欲感激恩寵,奔走盡力,其勢末由。將任在身,不敢隨例呈告,而曾前將臣之以此請暇者,非止一二,故玆敢不避煩猥,疾聲仰籲於天地父母之前。伏乞聖明,俯諒微懇,亟遞臣本兼諸任,特許往浴,俾得安意往來,以卒生成之澤,不勝幸甚。答曰,省疏具悉。卿其勿辭,仍佩往浴焉。
司憲府持平兼世弟侍講院進善尹東洙疏曰,伏以,臣於前冬,洊被恩命,再上猥疏,冒陳微懇,而久無處分,虛帶職名,跼蹐天地,日夜兢惶矣。伏承聖批,不惟不賜譴遞,諭以優嘉眷顧之意,申以勿辭就朝之命,寵旨隆異,逈出尋常。臣伏讀感泣,繼以恧縮,益不知措躬之所也。噫,糞土賤品,百無一取,而濫蒙殊遇,愈往罔極。螻蟻微物,亦有天性,葵藿無知,猶能向日。臣雖愚昧,亦非木石,豈不欲一瞻天陛,仰謝恩眷,以伸平生畎畝之誠,而前後所陳,罔非實狀,不敢飾辭,重爲欺天,則犯分之律,雖云不輕,盜虛之罪,尤知難逭。貪榮畏義,厭然匪據,上辱名器,下招譏罵,實臣之萬萬所不敢也。風憲重地,職非閑慢,而久委草萊,一任曠廢,不但在微臣爲罪積逋慢,雖以朝廷事體言之,恐無是理。至於講官,尤是何等職任,何等榮選,進善之職,地望自別,誠如聖敎,固不可人人而輕授,亦不可人人而冒當也。況伏聞世弟邸下,英明孝悌,典學惟誠,尤宜妙揀吉士正人,以爲輔翼之具,而乃以空疎如臣,苟充其選,豈不爲朝廷之失宜,而亦豈臣之所敢承當者哉?玆敢不避僭瀆,復此陳籲,伏乞聖慈,特賜諒察,削臣匪分之職,勘臣違命之罪,以肅公法,以安私分,千萬幸甚。答曰,省疏具悉。進善之職,地望自別,當今之時,捨爾其誰?爾其勿辭,從速上來察職。
掌隷院判決事李翊漢疏曰,伏以臣,不量才分,冒當藩任,臺評隨發,卽蒙恩遞,納節歸來,杜門跧伏。不料彈墨未乾,隷院除旨,遽下於千萬夢想之外,臣誠惶隕凜蹙,罔知攸處也。在臣分義,唯當卽謝恩命,而第臣向來所遭臺言,不比尋常,臣始則愧恧,繼而莫曉其意也。夫方岳之任,不輕而重者,誠如臺臣所論。若曰人器不稱,則臣亦無以自解,而今其爲言,專事凌踏,目以小才,顯加譏嘲,夫如是而後,方可快於其心歟?何其言之侮弄蹈藉,至此極耶?臣雖疲劣,不欲呶呶爭辨,以傷事面也。噫,弱植孤立,牆壁無依,幸蒙兩朝洪造,前後踐歷,實踰涯分,而猶不知止,冒叨匪據,遭此無限顚沛,臣實自取,更何尤人?在臣自靖之道,惟當斂跡朝端,以卒餘年,而今若耐彈冒恥,戀寵貪榮,抆拭復出,則實昧人間有羞恥事也,人謂斯何?況玆詞訟重地,決非如臣倥儱衰病者,所可堪任,而此則非臣今日之所暇論及。以此情地,決難復仄周行,天牌下臨,嚴畏分義,趨詣禁扃之外,而顧臣情勢,決無晏然冒出之勢,不得不陳疏徑退。伏乞聖明,先治臣違慢之罪,亟收新授職名,俾安私分,以謝人言,千萬大幸。答曰,省疏具悉。臺言不必深嫌,爾其勿辭,從速察職。
呂必容,以庭試武科殿試命官言啓曰,差備官所告內,騎芻擧子全聖喆,形止殊常,似是代射云,故招問其三保僉知張格,前虞候柳振榮,副司果李培等,則皆以爲,素不知擧子全聖喆面目,懸保着名,皆出僞造云。故推問於擧子,則以爲,借保於出身羅以桓,則以桓借着以送云,其弄巧之狀,旣已現露。且考單子,聖喆年二十六,而此人則頗老蒼,奸僞亦著。擧子全聖喆,爲先移送該曹,嚴覈得情,而僞造懸保曲折,羅以桓處,亦爲窮査,依律科罪,何如?傳曰,允。
又啓曰,擧子全萬標,柳葉箭入格之後,使之着名於四祖單子中,則柳葉箭之柳字,不得成樣,亦不得着名。考見初試入格講書成冊,則筆畫與着名,明是解文字人所爲,決非渠之手筆,初試代講,昭不可掩。擧子全萬標,令該曹嚴加究覈,依律科罪,何如?傳曰,允。
又啓曰,擧子閑良裵聖彩,柳葉箭入格後,試問其初試試所及單子字號,則語多違錯,故更爲嚴問,則答以其四寸裵聖彬,先爲入京,以渠名代射·代講,初試入格之後,渠則追後入來,只赴殿試云。其初試時,使人代射之狀,旣已自服,聖彩爲先移送該曹,代射人裵聖彬,亦令攸司囚禁嚴覈,依律科罪,何如?傳曰,允。
又啓曰,擧子閑良朴信雄,柳葉箭入格後,單子書柳字,着名不能成樣,試令書出其初試講書及字表,則論語之語字,書以魚字,其他字樣,亦不成形。考見本試冊,則筆畫着名,逈然不同,明是二人之筆,字表亦不同,似是初試時,以他人代講,不可不明査處之,朴信雄爲先移送該曹,使之各別嚴覈,依律科斷,何如?傳曰,允。
呂必容,以兵曹言啓曰,今三月二十八日,仰役奴成建,禁衛軍金世澄稱名人,自宣仁門入來,差備門外擊錚,極爲駭愕。令攸司囚禁治罪,同門守門將楊萬靑,常時不能禁斷雜人,以致闌入,亦難免其責,推考,何如?傳曰,允。
又啓曰,今三月二十七日,驛吏趙長汗稱名人,自金虎門入來,差備門外擊錚,極爲駭愕。令攸司囚禁治罪,同門守門將崔重灝,常時不能禁斷雜人,以致闌入,亦難免其責,推考,何如?傳曰,允。
朴熙晉,以戶曹言啓曰,各道年終錢穀會計,例於翌年二月二十五日,啓請受出,晦日內,修正入啓,而其中黃海·平安兩道會案,限內未及上送,故該道監司及都會官,竝爲推考,御覽會計,待其會案上來後,修正以入之意,入啓退限矣。兩道會案,今纔來到,御覽會計受出,依例修正之意,敢啓。傳曰,知道。
呂必容,以侍講院言啓曰,本院新除授司書金始燁,除拜有日,不卽出肅,待明朝牌招察任,何如?傳曰,允。
李世最啓曰,卽者禁府都事來言,今日當爲鞫坐,而領議政趙泰耉在外,右議政崔錫恒情勢難安,與前無異,不得開坐云矣。敢啓。傳曰,知道。
朴熙晉啓曰,同副承旨李眞儒,旣有只推之命,卽爲牌招察任,何如?傳曰,允。
癸卯三月十八日,江原監司,以淮陽居禁衛保黃萬守等四名囕死,杆城居驛吏黃暹伊等六名燒死事狀啓,傳于宋成明曰,囕死燒死人等,令本道恤典擧行。
朴熙晉啓曰,登極進賀正使密昌君樴,副使戶曹參判徐命均,有稟定事,來詣請對矣。傳曰,引見。
朴熙晉啓曰,明日國忌齋戒,明明日國忌正日,此兩日視事,頉稟。傳曰,知道。
李世最啓曰,小臣慕華館庭試武科殿試進去,下直。傳曰,知道。
巳時,上御熙政堂。登極正使密昌君樴,副使戶曹參判徐命均請對入侍時,左承旨朴熙晉,假注書李壽益,記事官申致雲·曺命敎。正使密昌君樴進伏曰,臣等猥膺使命,行期迫頭,而素昧事務,況是初行,觸處生疎,實深惶悚矣。今以使事之最關緊者,敢來請對。凡於使行,帶去銀貨者,蓋爲彼中需用,而例爲收聚於商譯輩矣。今行,適値累次使行之餘,元無私貨,倘非劃給官貨,則無以推移充給,其爲生梗,必矣。臣等之狼狽,固不足恤,而其於辱使命,而貽國羞,何哉?頃日兒房啓達,廟堂覆奏,只許五千兩,以五千兩所斂,豈足以當其需用?況且卽今彼中形勢,比前懸殊,如無官貨,實無推移充給之路。所貸銀五千兩內,一千兩特爲白給,俾爲彼中需用之資,其餘四千兩,依前貸下之例,持去,宜當。以此分付廟堂,何如?頃日進香使時,關西監兵營分定銀三千兩,監司終不出給云。今若如前不給,則尤無以成樣。今番則以必給之意,自廟堂別爲分付,而但廟堂,如以一千兩白給爲難,則以各軍門所儲銀貨三萬兩,依定式貸給,以爲收聚需用之地,何如?上曰,依爲之。命均曰,小臣與戶曹判書李台佐相議則以爲,官貨之貸給,非古也,乃十數年來創行之規,而年年增數,譯官不卽備償,以此各司逋欠漸多。今番別使之行,則限千兩特爲白給爲當云云,故敢達。上曰,唯。密昌君樴又所啓,使行時,例有啓請譯官之規矣。今番則比前有異,尤宜擇去,而無幹事之人。譯官吳泰說,以別啓請帶去,而進香使行中譯官李樞爲人,足以幹事,所到處,仍爲帶去之意,敢達。上曰,唯。左承旨朴熙晉所啓,上番翰林申致雲,晝仕出去于實錄廳矣,使臣請對之時,未免追後入侍,推考,何如?上曰,唯。又所啓,判決事李翊漢,除拜累日,不爲出肅,故請牌矣。辭疏來到,宜卽退却,而道臣被論之後,其在廉隅,宜有一番陳疏之擧,故不得已入啓矣。隷院事務之曠廢,幾至一年,且無累日行公之人,卽今事勢,不成貌樣。宜有別樣收拾之道,速下疏批之意,敢達。無發落。諸臣以次退出。
上在昌德宮。停常參·經筵。
貞熹王后忌辰齋戒。
世弟侍講院輔德知製敎金始㷜疏曰,伏以臣之卽今情跡,決難復廁於朝行,而昨以殿試對讀之任,天牌下臨,分義所在,不敢坐違,黽勉進參於考試之列,已難免冒沒之誚。不意春坊新命,遽下此際,身在闕庭,親奉除書,罷試之後,宜卽祗肅恩命,而第臣之被斥於向來諫疏者,不比尋常,因一避辭,公肆蹈藉,或謂之不成是非,或謂之墜落臺體,末乃以竝施譴罰爲請。噫,臣之當初引避,不過以私,旣酬酢於發論之人,則有難變改初見,追後連啓故耳。顧何有言議臺體之可論,而乃反混入於籠罩之中,臣誠愚迷,莫曉其意之所在也。然臺臣旣已請譴,則勿論其言之當否,唯當縮伏俟勘之不暇,何敢自同無故,晏然盤礴於邇列乎?玆果迸出闕外,略暴情實。伏乞聖慈,俯賜諒察,亟許鐫削,以謝臺議,以靖私義,不勝萬幸。答曰,省疏具悉。臺言不必過嫌,爾其勿辭察職。
行世弟侍講院司書兪彦通疏曰,伏以臣之偏母,在於忠淸道牙山地,而年迫七十,素多疾病,且有九十歲祖母,西日奄奄,常有朝夕難保之慮。臣自係官以來,遠外憂念,未嘗跬步蹔忘,今於盟祭·陪祭後,持被之際,鄕書急到,聞臣祖母泄痢之病,浹月危篤,臣母晝夜扶護之餘,素患痰症添劇,方在委席叫苦之中。臣得此報,方寸煎灼,不能自定,有不可一刻遲留者,玆敢陳章仰籲,徑出禁門,卽尋鄕路。伏乞聖慈,俯賜憐察,亟命遞改臣職名,仍治臣擅離禁直之罪,不勝幸甚。答曰,省疏具悉。爾其勿辭,救護母病。
行弘文館副校理知製敎兼經筵侍讀官春秋館記注官李顯章疏曰,伏以臣,於前月旬後,猝得疔腫,頃刻之間,毒氣火熾,指大如肘,急邀醫人,割破腫處,仍施艾焫,近百壯後,僅制其毒,而方當鍼灸之時,不省痛楚之難堪,蓋以手指已成惡肉,便同他膚之故也,而症形危劇之狀,推此可知也。惟其急劇之際,疔根未及刮出,而知痛之後,更不忍下鍼,粘附毒藥,以爲去惡生新之計,而此不可以時月爲期。經幄重任,決不當一向虛帶,尋單祈免,見阻喉院,朔射不進,以至坐罷,意謂自此,庶得任便將理矣。曾未數日,恩敍遽下,新命隨至,而以本館闕直,庚牌荐辱,驚惶震惕,罔知攸措。其在分義,宜不敢坐違,而病勢難强,竟未趨承,罰止問備,恩出格外,臣是何人,叨此殊私?兢惶悶蹙,置身無地,略具短疏,敢暴病重實狀,兼申請譴之忱。緣臣見輕,終至阻搪,不得已更尋長單,蘄賜鐫遞,再蒙恩由,方切頌祝矣。三度還給之命,出於意外,臣誠惶隕感激,莫省攸爲也。狗馬之疾,若有一分可强之勢,則豈不念前後恩數之曲被,而頑然偃伏,甘自陷於慢蹇之罪乎?顧臣腫核,尙未腐爛,刺痛至今未已,而頓無生肌合瘡之勢,起居飮食,未免須人。且素患嘔逆之症,近益添劇,一日之內,發作無常,此非但源委之不輕,人之所恃爲生者,唯食而已,而有食輒吐,不能消化,元氣安得不日漸澌鑠乎?貼身床褥,沈頓不起,當此館寮不備,下番久空之時,虛縻鞶帶,未便解卸,病裏抑塞,當復如何?玆又瀝血陳懇,冀蒙鐫改,而喉司之退却,與前無異,臣之病未肅命之狀,尙不得上徹於天聰,而乃者又復不諒,混同請牌,催臣出謝,而顧臣病狀,實無束帶趨朝之望。嚴召之下,未克祗赴,臣罪至此,萬隕猶輕,而聖度天大,特命只推,惶感之極,不知所出。伏乞聖慈,天地父母,俯賜諒察,亟許遞罷,俾得專意調攝,以尋生路,仍治臣前後違命之罪,以嚴邦憲,不勝大願。臣於引疾丐免之章,不宜更贅他說,而事係本館,不得不附陳焉。昨年新錄之數,不爲不多,而或以被詆爲嫌,或以復錄爲嫌,引入不出者,殆過其半,無故供仕者,只是若而人,而頃者鄭壽期之見斥,又出於意慮之外,臣實慨惜,莫知其由也。如是而館職,詎能免日就於苟簡乎?近日以來,益不成樣,間有上下番俱空之時,或上番有之,而下番見闕,此不但事體之未安,莫重召對,亦不免曠日久廢,豈不大可寒心哉?除非情勢難安者外,無故之人,盡數供職,則豈至於若是之苟簡,而或奉使出外,或有疾病事故,行公者常患乏少,此實由於見存之數無多,一或有頉,則輒致苟簡,亦其事勢然也。以此館僚諸議,已有新錄之意,蓋館錄前例,三年一次,而僚員苟簡,則不拘此限故也。見今材彦林立,積年淹屈,欲得其人,指不勝僂。伏願殿下,亟令本館趁速擧行,使職事毋曠,人才毋滯,千萬幸甚。答曰,省疏具悉。爾其勿辭,調理察職。
吏曹參判兼世弟侍講院贊善鄭齊斗疏曰,伏以臣,頃上一疏,敢申前懇,而特事控乞,固未敢有所論列,可以當聖慮者。伏承數日之間,批旨連下,罪斥不加,恩諭荐疊,至於其所以奬諭者,出於尋常之外,則是豈賤臣所敢一分承當者?臣駭惶震惕,靡所容措,莫知所以得此於聖明也。臣以無似,濫被恩數,前後陳乞,輒蒙寵異,有若以招賢之禮優臣者,臣誠悶蹙,逃遁不得,常以綜核之請仰暴,固非一二,而至於今此所被褒嘉之重,又不啻前日之比而止,臣徊惶恧縮,益復無地,而亦不能無惑於大哉之王言也。臣之愚賤,雖實微陋,亦豈無忠愛之性,圖報於天地之大也?徒以區區私分,惟在於祈免是懇,他不敢爲言,猥及聖朝之事,則今於聖敎之下,臣何敢晏然冒受?雖以聖上處分,其於嚬笑之節,亦不宜有此過實之褒也。中外聞之,必以臣謂有所獻納,而得此華衮之奬也。其虛徼寵旨,實惟臣罪,而亦恐有傷於聖明循物必信,臨事以實之道也。日昨恩遞,蓋出體下之盛意,而遽因陳白而旋收,臣未知其何說也,而近因銓地多故,及有變改,則當去者不去,冢宰之臣反遞,其進退無當,大虧事體,厥故罔不由臣,則此不直爲臣一身當罷之階,其於朝廷事理,固不當若是而已也。伏乞聖明,亟申前日變通之旨,鐫改臣所帶職,而收還其批旨之過當,以尊朝命,以安微分,千萬幸甚。答曰,省疏具悉卿懇。贊善之職,地望自別,累度撝讓,終涉太過。卿其勿辭,從速上來察職。
呂必容,以庭試武科殿試命官言啓曰,擧子金泰屹,騎芻二中入格之後,問其四祖,則單子中,祖通政愛唐,以曾祖現告,而單子所無折衝義明,以祖現告。取考其戶口,則其祖果是折衝義明,考見其初試單子,則祖名亦是義明,殿試單子中,落漏一代,以曾祖爲祖,以高祖爲曾祖,係是大段違格,所中騎芻,試冊中爻周之意,敢啓。傳曰,知道。
又啓曰,擧子李東燦,騎芻入格着名之際,形止殊常,故問其初試入格講書,則答以論語,而不能指的某章,使之書其姓名,則以李東贊書之,而考見初試講冊,則卽李東燦也。非但名字之贊與燦不同,筆畫之生熟亦懸殊,其初試代講之狀,有不可掩。令該曹嚴加究覈,依律定罪,何如?傳曰,允。
又啓曰,差備官所告內,騎芻擧子金甲昌,明是代射云,故招問保人宣傳官姜晦,則以爲,素不知其面目,單子中着名,亦僞着云。試問其初試講書,則論語云,而使之改講,則慮其奸狀敗露,累次督促,終始拒逆,至曰雖被重律,不可開口云,肆然抵賴,全無嚴畏之意,情狀又爲絶痛,令該曹別加嚴訊得情,從重科罪,何如?傳曰,允。
又啓曰,擧子延哲命,騎芻得中入格矣。今聞哲命本名五命,以正言趙趾彬之奴,上年冒占初試,其上典治罪,禁其赴會試,今又乘其上典之出宰,改名冒赴初殿試,至於入格云。身在賤籍,暗赴國試,情狀痛駭。爲先拔去,令該曹囚禁,依律科罪,何如?傳曰,允。
宋成明啓曰,今此慕華館武科殿試時,擧子李興祚,柳葉箭二中,騎芻三中,柳德徵,柳葉箭一中,騎芻四中,金麗贊,柳葉箭二中,騎芻三中,金得文,柳葉箭三中,騎芻二中,金世元,柳葉箭一中,騎芻四中,張世祐,柳葉箭二中,騎芻三中。此六人,劃數相同,事將比較定次,以何技比較,而比較時,若又同劃,則次次比較乎?竝此仰稟。傳曰,騎芻比較。
朴熙晉啓曰,判決事李翊漢,疏批已下,而今日不爲出肅,卽爲牌招察任,何如?傳曰,允。
呂必容啓曰,卽者禁府都事來言,今日當爲鞫坐,而領議政趙泰耉在外,右議政崔錫恒情勢難安,與前無異,不得開坐云矣,敢啓。傳曰,知道。
兵曹口傳政事,以金尙奎爲副司果。
呂必容啓曰,前修撰金尙奎牌招事,命下矣。尙奎方在罷散,時無職名,令該曹卽爲口傳付軍職,何如?傳曰,允。
呂必容,以侍講院言啓曰,本院文學宋寅明,連呈辭疏,不爲行公,卽爲牌招察任,何如?傳曰,允。
宋成明啓曰,小臣慕華館庭試武科殿試進去,下直。傳曰,知道。
呂必容啓曰,今日持公事入侍日次,而國忌齋戒相値,頉稟。傳曰,知道。
宋成明啓曰,今日武科殿試旣畢,而文書修整之際,外城門垂閉,姑爲入來,明日出往之意,敢啓。傳曰,知道。
上在昌德宮。停常參·經筵。
貞熹王后忌辰。
議政府領議政兼領經筵弘文館藝文館春秋館觀象監事世弟師趙泰耉疏曰,伏以臣之情地,決不可不退,而旣退之後,其不敢晏然復進者,則廉義之所大關,疾病之所難强,亦事勢然也。前後血籲,亶出至悃,實非假飾之辭,而殿下視同例讓,不少體諒,隆旨異渥,敦召不已,至下偕來之命,王人與之相守,今已旬有餘日矣。臣心之惶蹙罔措,固不可言,而其傷損國體,貽弊列邑,又當如何?臣之罪戾,日增一日,抱悶藁薦,夙夜竢命。日昨批旨,又以缺然思想,久而彌篤,胡忍棄予,若是邁邁爲敎,仍勉以古人盡瘁之義,責令速出,德意恩言,深厚勤摯,臣非木石,寧不知感?第以臺言不足介滯爲諭,必欲勉出而後已,則是臣今日危惕之情,從前自守之義,終未得見察於容光之明,荷憐於燾物之仁也。臣將抑鬰而添病,窮隘而至死矣。噫,臣之於君,分義如何?今臣所叨,又何等職責,苟非有大難安之情,必不堪之勢,則其何敢於一朝,不盡其報效之誠,而蒼黃奔屛,竢譴於丘壑之下哉?誠以聲罪之言,極其非常,言出臺官,事體尤重,雖聖明不以臺斥爲是,常加庇覆,在臣自處之義,顧安得不如是也?今若不恤人言,徒感恩私,淟涊於已敗之塗,揚揚復入,則人之視臣,其將謂何?且毋論其言之是非,罪名之當否,旣被以權臣之目,又云有濁亂之憂,而恬然而不知懼,頑然而不知避,終至於病國而後已,則是誠放恣無忌憚之人,臣雖不肖,豈忍爲此而不之恤?人或以此復加之罪,則臣雖欲自解,其何辭之敢措?殿下雖欲每加容護,亦安可得也?臣之素守旣自膠固,新罪又復狼藉,而病又纏髓,無力可起,雖累承恩旨,決不敢趨命,知其必不敢進,而虛積恩禮,重損威命,恐非務實之政,亦有乖於禮使之道。伏乞殿下,亟回聖念,召還承宣,仍命盡解本兼諸任,勘臣罪律,改卜賢德,以幸國事,俾臣得以優遊田里,涵泳聖澤,畢其餘生,千萬至祝。答曰,省疏具悉。前後之批,罄悉至意,而引咎之牘連上,愕然且慙,無以爲答。噫,卿以年邵宿望,年少過激之言,何足芥滯?國事泮渙,胡不念及耶?須勿過辭,安心入來,用副如渴之望。仍傳于宋成明曰,此批答,使偕來承旨傳諭。
宋成明啓曰,今此慕華館庭試武科殿試時,直赴武學金俊鳴,閑良金萬鍾,忠順衛許德麟,親騎衛朴萬仲,前權管金尙健,別監李弘斗,閑良金元昌·金就京,別監崔起俊等,錄名單子,無緣不呈,竝陳試之意,敢啓。傳曰,知道。
宋成明,以迎接都監言啓曰,臣等,今日與郞廳,會同開坐於南別宮,而啓下郞廳八員外,不足郞廳六員,依例加出,別單書入之意,敢啓。傳曰,知道。
又以兵曹言啓曰,今此出來勅使時,館所立待馬,以三南驛馬,輪回立待矣。今番勅使時,則以全羅道初面驛馬,限六匹,來四月十三日京中逢點之意,本道監司處,知委,何如?傳曰,允。
又以兵曹言啓曰,今此出來勅使時,平安道補把咸鏡道驛馬四十匹,黃海道補把江原道驛馬二十匹,急急分定,罔夜入送之意,兩道監司處,發馬知委,何如?傳曰,允。
朴熙晉以禮曹言啓曰,問禮官,旣已出去,勅使前所給儀注,別定禁軍騎撥,罔夜馳傳于問禮官所到處之意,分付,何如?傳曰,允。
朴熙晉,以議政府司錄,以右議政言啓曰,臣等,以方物封裹事,來會政府,伏見御覽單子,則皇后方物中,紅細紵布及紅畫鳳狀筒,落點矣。皇后方物,當初以豫備入送之意,定奪矣。皇后冊封,旣無送勅之事,又無表式,似不當前期入送,姑待後日封典出來後備送之意,陳達於榻前,分付該曹矣。該曹入啓單子中,不復區別,混同書入,致有落點之擧,皇后方物中,落點二種,不得捧入,而該曹不察之失,宜有警責之道。禮曹當該堂上·郞廳,竝推考,何如?傳曰,允。
朴熙晉,以備邊司言啓曰,日昨登極正使密昌君樴等,以行中無私貨,而官貨只給五千兩,以五千兩所收斂,不足以當其需用,所貸公貨五千兩內,一千兩特爲白給,俾爲彼中酬應之資事,稟達,蒙允矣。今此使行,旣無私貨之入去,只就公貨五千兩中,收斂需用,則誠有不足之慮,有此一千兩白給之請,前日使行時,限千兩白給之議,蓋出於欲爲永絶貸給之意,今則旣許貸給,何可更議白給乎?所當加數許貸,以裕收斂需用之路,而卽今京司銀貨,一併枵然,決無更爲加給之勢,反復思量,實無善策。然彼中人,見駄載之數,明知行中銀貨多少,每見多持銀貨,故生心需索,一行若見行橐比前絶少,而使行,又以情告之,則寧至於白地責出乎。到燕之後,設若有萬不得已需用之事,則五千兩邊利中,量宜取用,用下數爻,一一報知,以爲會減之地,而所謂邊利不足以當需用,則關西例送不虞銀貨,參酌取用,平安監·兵營分定銀,則別爲嚴關申飭,俾無如前推托之弊,宜當。以此分付,何如?傳曰,允。
朴熙晉,以備邊司言啓曰,卽見平安監司·義州府尹狀啓,則頒詔勅使,又爲出來云。當此設賑之時,彼此使行,絡續相繼,各邑事力,決難支堪,三道站上接應之需,令各其道臣十分料度,從長擧行,而遠接以下,除茶啖,凡百所供,一依前日定式,務從簡約,宜當,以此知委,何如?傳曰,允。
朴熙晉啓曰,卽者禁府都事來言,今日當爲鞫坐,而領議政趙泰耉在外,右議政崔錫恒情勢難安,與前無異,不得開坐云矣,敢啓。傳曰,知道。
又啓曰,昌城府使洪夏錫,熙川郡守李自興,給馬發送事,纔已允下矣。卽爲分付,則洪夏錫,方在通津任所,以其守城將之故,交龜後,當爲上來辭朝云。通津新府使金鼎相,當日內,使之辭朝之意,分付,何如?傳曰,允。
又啓曰,今此勅使出來時,西路守令,不可曠官。昌城府使洪夏錫,時未辭朝,熙川郡守李自興,除拜不久,兩司俱未署經,除署經,竝給馬發送,大同察訪罷黜之代,令該曹卽爲口傳差出,一體給馬發送,何如?傳曰,允。
吏批,口傳政〈事〉,以張斗周爲大同察訪,趙泰億爲遠接使,吳命峻爲館伴,吳命新爲問禮官。
朴熙晉啓曰,同副承旨李眞儒異姓四寸弟幼學沈師淳身死,服制已行四日,出仕,何如?傳曰,允。
又啓曰,都承旨李世最,今日病不仕進,右承旨呂必容,方物封裹進去,左副承旨宋成明,武科殿試進去,右副承旨洪重禹,奉命在外,廳中,只有臣熙晉,出納之際,事甚苟簡。同副承旨李眞儒,雖遭服制,已經成服,卽爲牌招,何如?傳曰,允。
宋成明,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
又啓曰,小臣,武科殿試慕華館進去,下直。傳曰,知道。
呂必容啓曰,明日常參·經筵,取稟。傳曰,停。
宋成明啓曰,備邊司郞廳來言,今日賓廳坐起日次,而方物封裹,頉稟,勅使牌文乃來,故來會本司云矣,敢啓。傳曰,知道。
上在昌德宮。停常參·經筵。
正言柳時模啓曰,金姓宮人之和應諸賊,錯毒御膳,盛節之所直招也。雖因皇天祖宗,默佑陰隲,終至於吐出黃水,聖躬蘇安,而爲今日臣子者,其忍與此賊,共戴一天耶?噫,凶逆之謀,莫憯於三手,而幽暗隱微之中,最緊且急者,尤莫憯於行藥,則査出正法,斷不容晷刻少緩也。曾因筵奏臺啓,雖屢下査出之命,而今至經年閱時,尙無出付之擧,致令禁闥肘腋之間,凶賊假息,杯觴膳羞之中,禍根莫除,□吐之憂,神人之憤,曷有其極?況盛節招所謂□進藥後吐出之說,黃水吐出,下藥院事相符,則行藥日月,今可考出,而其時掌膳之女官,以金爲姓者,必非多人,其於覈此也何難,而豈可一任延拕,以爲長寇養虎之歸耶?禍根如未除祛,舊焰必當復起,臣恐國家之安危,有未可定,臣鄰之憂憤,無時可解。請金姓宮人行藥者,從速摘發,出付鞫廳,快正王法事。臣伏聞頃日筵中,因大臣陳達,春澤諸弟子姪中區別放釋之命,臣竊不勝訝惑之至。噫,亂臣賊子,何代無之,而其闔家鍾厲,窮兇極惡,未有如春澤等所爲也。蓋自己巳,至于今三十餘年之間,兄傳弟受,日夜經營,莫非謀危殿下貽禍宗社之計,而凶謀逆節,咸萃一門,耳濡目染,婦人亦然,噫嘻痛矣。春澤兄弟,卽群兇之衣鉢,三手之淵藪,則爲今日殿下之臣子者,孰不欲啖臠蕩窟,以少洩神人之憤也哉?向者臺啓之亟請竝竄,承宣之繼奏蒙允,攸司之條列稟啓,皆出於爲國家除禍根之意。批旨之竝許投畀,亦可見嚴懲討重隄防之聖慮,而曾未幾何,遽有此區別放釋之擧,何也?大臣雖以逆獄緣坐,事有所比擬,而此亦有不然者。今此闔族流竄,蓋用毋易種之古義,則緣坐常法,不必爲拘,手弱出繼,非所可論,豈可輕議寬大之典,以貽宗社無窮之憂耶?禍變不可不慮,懲討不可不嚴。請還收春澤諸弟子姪中區別放釋之命,仍前發配。答曰,不允。牙山縣監宋秀良,行己鄙悖,不齒人類,而濫通仕籍,人皆嗤點。及授本縣,惟以虐民肥己爲事,賄賂公行於訟場,駄載絡續於鄕家,以致邑閭日空,私屋漸閏,試以其傳說之最著者言之,貢泮糶米,憑朝家代捧之令,而以太倍徵,還爲作米於翌秋捧糴之時,中間幻弄,民受其害。上年年分,得地部給災之關,而瞞報磨勘,還實於作夫出賦之日,私用災結,殆過數百,此外托以賑資,聚斂錢穀,終無去處者,如元會耗之請得者,漕船糧之割入者,帖文價之勒捧者,氷丁債之厚斂者,及憑藉設場,收錢民間者,亦至數千餘兩,摠而言之,不可勝計,而入於飢民之口者,不過百分之一二,人之貪猾,胡至此耶?一邑之人,號之曰,桀·宋,目之以錢倅者,可見其嫉甚之意也。凡此椎剝手段,皆出於衙前高知英之所指導,邑人側目,甚於秀良云,如此貪官奸吏,宜爲懲治,以除民害。請牙山縣監宋秀良,拿問定罪,衙前高知英,令本道嚴覈重究。金川郡守李重國,除拜於上年春分之後,以簑蓋小轎,率往其妻,而佯言妾行,以妻爲妾,道路駭笑,到任以後,專事貪虐,邑中貧人之被殺於富豪者,親自檢屍,初欲成獄,多受賂物,反杖屍親,終不得賣命,莫重殺獄,隨意低仰,已極痛惋,而若其貪贜,不啻狼藉。去秋年分,比較於庚子,所謂庚子,輓近最豐之歲也。所得災結,至於二千百餘,而只以一千六百結報營,其餘則每結勒捧十二兩錢,盡歸私橐,憑藉勅行,收合民結之錢,厥數殆以累千計,而初勅則監營自當,再勅則取用於勅需廳,所收民結之錢,無一分用於支勅之資。去處不明,人多喧傳,至於富民之勒定使令,終以賂免者,三十餘名,賤流之濫差里任,厚受其價者,亦非一二。昨冬歲抄,朝令以凶年停止,而多括富戶,與監色分利,歉歲殘民,不能堪命。如此之人,決不可一日仍置於字牧之任,而且今當勅行,若復用所熟之猾手,則一邑之人,尤難支保。請金川郡守李重國,拿問定罪。答曰,依啓。
掌令金啓章啓,請亟寢遠竄罪人閔鎭遠放釋之命,仍令亟邊遠竄事。請行藥宮人金姓者,亟命出付攸司,直爲正法事。請庭請議罷時,卿宰以下三司諸人之合辭唯諾者,竝遠竄事。答曰,不允。兩司合啓,請逆魁昌集·頤命,竝令攸司亟行斬屍,明正典刑事。答曰,不允。
朴熙晉,以義禁府言啓曰,卽接月令醫員李德喜手本,則時囚罪人李壽岳,本以抱病之人,久處冷地,重得傷寒,頭痛如破,四支麻木,食飮專廢之中,添得痢疾,度數無算,十分危重云。自前罪人病勢如此,則有保放救療之規,敢此仰稟。傳曰,依爲之。
洪重禹啓曰,臣敬奉聖批,傳諭于領議政趙泰耉,則以爲,臣五煩籲號,實出悶迫之忱,而伏承偕來承旨,傳諭聖批,今又不許矜允,是臣誠意淺薄,不能上格穹蒼之致,伏地涕泣,惶愧欲死。臣之不敢進,非以恩禮之不勤摯,亦不敢一日而忘國事也。蔑人言損廉義,以犯四維不張之戒,誠非細害故也。況今疾勢增劇,宛轉床席,痛楚叫死,豈有一分氣力,可以起動,受恩如天,圖報無地,撫念身心,竊自悲愍,當更以一疏申暴,以冀天地父母之昭察,而垂憐速賜處分云矣。臣與大臣相守,經過已踰一望,其間批旨之承命傳宣,凡幾度矣,聖眷之勤摯,逈出尋常,其在分義,有難終孤,不可不勉强還朝之意,反復開陳,而大臣所引情勢之外,觀其病狀,近益添加,實無自力就途之勢,而臣旣承偕來之命,姑爲仍留之由,竝以馳啓爲白臥乎事是良爾,詮次善啓向敎是事。答啓字。
朴熙晉啓曰,因弘文館草記,副校理李顯章牌招事,允下矣。今已夜深,待明朝出牌之意,敢啓。傳曰,知道。
朴熙晉,以弘文館言啓曰,本館僚員甚不齊,輪直之際,事多苟簡。副校理李顯章,身病陳疏受由,調治今已累日,尙不出肅,卽爲牌招察任,何如?傳曰,允。
朴熙晉啓曰,金川郡守李重國,因臺啓拿問定罪事,允下矣。當此客使壓境之日,沿路守令責應甚急,不可等待其拿來,其代明日政差出,給馬發送,何如?傳曰,允。
宋成明,以兵曹言啓曰,本曹兩驛騎馬四十匹內,再昨聽傳敎出告之行騎馬十二匹,已爲入把出告矣。今若不時,或有諸處出使立馬之命,則餘存馬匹中,除病傷,實無推移之道,依前例京畿驛馬三匹,補把本曹之意,本道監司處分〈付〉,何如?傳曰,允。
又以吏曹言啓曰,今此宗廟·永徽殿夏享大祭亞獻官,當以正二品書啓,而當品中除老病公故外,實無推移之勢,不得已以從二品宗班塡差以入之意,敢啓。傳曰,知道。
又以禮曹言啓〈曰〉,雜科覆試,在於今初四日。自前本曹首堂上,例爲進參,而今者判書李肇,以純陵改莎草事,咸鏡道咸興地纔已下去矣。曾在己亥年,因判書有故,特令參判代行,而此是不常有之例,則自下不敢循例擅行,何以爲之?敢稟。傳曰,依爲之。
又以禮曹言啓〈曰〉,今此勅使出來時,迎勅吉日,令日官推擇,則今四月十六日卯巳時,十七日辰巳時,十八日卯午未時,二十一日卯午時,二十六日辰午未時,二十七日卯午時,二十八日卯巳時,二十九日辰巳未時爲吉云。以此等日停當馳啓之意,遠接使處急速下諭,何如?傳曰,允。
又以禮曹言啓曰,今此勅使,旣已頒詔出來,則迎勅翌日,當有仁政殿權停頒敎之擧,應行節目,依前例預爲磨鍊擧行,何如?傳曰,允。
又以成均館員,以同知館事言啓曰,去三月初三日儒生課試,去月內無故日退行事,曾已啓達,蒙允矣。大提學·大司成俱未差,限內不得爲之之意,敢啓。傳曰,知道。
以黃海兵使,以新溪縣居砲保金銀金妻良女金召史等五名囕死事,狀啓,傳于宋成明曰,囕死人等,令本道恤典擧行。
宋成明啓曰,卽者禁府都事來言,今日當爲鞫坐,而領議政趙泰耉在外,右議政崔錫恒情勢難安,與前無異,不得開坐云矣,敢啓。傳曰,知道。
藥房提調李台佐,副提調李世最啓曰,節屆初夏,伏未審此時,聖體,若何?加味調中湯,已盡於昨日,五貼當更劑入,而今日是入診日次,且有稟定之事,臣等率諸醫入侍,詳察聖候,有不可已。大妃殿氣候,亦復何如?加減生脈散劑入之意,前已定奪矣。五貼自今日先爲劑入宜當,不任區區仰慮,敢來問安,竝此仰稟。傳曰,知道。無事。慈殿氣候安寧,生脈散劑入矣。
宋成明啓曰,明日常參·經筵,取稟。傳曰,停。
又啓曰,吏曹郞廳來言,新恩政事,何以爲之?取稟。傳曰,明日爲之。
巳時,上御熙政堂。藥房入診入侍時,提調李台佐,副提調李世最,假注書李眞洙,記事官申致雲·曺命敎,入侍醫官李時聖·許坫·方震夔·李時弼·玄悌綱·許信·蔡光夏·鄭爾柱。李台佐曰,日氣不適,大妃殿氣候,何如?上曰,安寧矣。台佐曰,今日是入診日次,故率諸醫入侍矣。上曰,唯。台佐曰,請令醫官瞻望玉色。上曰,唯。台佐曰,臣等亦願瞻望玉色。上曰,唯。首醫以下,以次進診脈,各陳所見。李時聖曰,脈候左三部不甚數,而右三部之頗數,大抵如昨日,玉色紅潤之候,比昨似差勝矣。許坫曰,脈候洪大則似勝於昨,而左關則數如昨,玉色火升之候,似頗勝矣。方震夔曰,左三部沈數似有加,右三部亦沈數,而數則似加,沈則似減。玉色則無紅暈,卽今頗好矣。李時弼曰,脈度比昨無異,而兩寸沈數猶不止,是爲可悶矣。玄悌綱曰,左右三部皆沈,左右寸帶數,而右加於左矣。許信曰,脈候沈數,而右寸關,數而大矣。蔡光夏曰,大體平順,而兩寸數,脾胃脈安靜,是爲好矣。鄭爾柱曰,脈候比昨大體似勝,而寸關猶帶數,右三部數,而又洪大矣。台佐曰,伏聞入侍醫官之言,皆以爲,上候係是痰火,不爲輕歇,調治保護之道,不宜泛然。劑入之藥,連爲進服耶?上曰,連服之矣。台佐曰,加味調中湯,凡爲二十五貼,宜其諸節,勝於未服藥時,伏未知近日水刺,何如?上曰,如常矣。又問曰,寢睡何如?上曰,如常矣。又問曰,前日敎以水刺少進矣,一向少進乎,或加進乎?上曰,一樣矣。又問曰,小便頻數之候,何如?上曰,似漸勝矣。又問曰,大便乾燥乎?滑利乎?上曰,滑利矣。世最曰,氣之升降,有定時乎?上曰,時時有加矣。台佐曰,閭閻之人,以火升,譬之潮水之候,伏未知上候火升,有定時乎?上曰,無之。又問曰,比正二月間加減,何如?上曰,無加矣。又問曰,竹瀝調牛黃進服,則氣上之候,顯顯覺有降乎?上曰,顯顯似有降矣。台佐曰,然則竹瀝,宜多入牛黃調進矣。上曰,唯。台佐曰,臣等,職忝保護,朝夕入診爲宜,而拘於日次,只五日一番入侍,下情甚爲鬰鬰矣。首醫等諸人,自上在東宮時,出入親近,無異老奴,雖未能逐日入侍,限夏節間日入侍,以爲隨症審察,隨問仰對之地,似好矣。上曰,唯。台佐曰,上候諸症,雖無大段加減之節,而今月,係是純陽之月,相火方爲用事,藥餌調護之節,尤不可不致愼,而議藥之際,諸醫之見或不免岐異,事極可悶。此時都提調趙泰耉適在外,久未造朝,臣等連次獨爲入診,其在事體,極爲未安矣。故相臣南九萬,曾在先朝,爲內局都提調時,雖處所遭,十分臲卼難安,而上候少有不安之節,則不敢退在鄕廬,輒爲入來,分義道理,固如是矣。卽今都提調所遭,雖曰難安,批旨開釋,亦已勤摯,況當藥路變通之日,豈敢不爲上來乎?卽今進御之藥,已至二十五貼,今日又爲劑入五貼,五貼未盡之前,當議繼進當否及他藥變通之道,而補瀉緩峻之間,折衷決定,有非臣等淺見所敢爲。且都提調,自在先朝,積年出入於藥院保護之地,凡所斟酌議定,必勝於新入生疎之見。且議藥體重,待都提調入來,商確議定當進之劑,有不可已,長陵參奉李公胤,儒醫任瑞鳳,交河縣監權聖徵,亦爲招來,一體議藥,何如?上曰,依爲之。台佐曰,殿下一身,乃祖宗之所依歸。且上奉慈殿,下臨臣民,豈不至重乎?論語曰,子之所愼,齋戰疾,夫稟賦虛實,無聖凡貴賤之別,雖以孔子之聖,而所愼在疾,疾不可不愼也,有如是矣。近日連進湯劑,而使醫官入侍,誠爲多幸矣。考諸往牒,則君父有疾,臣子侍側,調藥以進,道理然矣。臣等則雖不敢請,而醫官則進藥時召入,凡於藥性之如何,服法之如何,輒爲詢問,俾卽仰對爲好。臣等憂慮抑鬰,如是仰達矣。上曰,唯。世最曰,凡藥用近三十貼,則當有其驗。今已進二十五貼,而別無變動,甚爲可悶矣。台佐曰,已進二十五貼,今又劑入五貼,通計三十貼矣。此藥,雖是多用,責效之劑,旣用二十五貼,則亦不爲少,而尙無變動,誠甚悶鬰矣。醫官,間日入侍之意,旣已上進,必須隨症加減,詳細傳敎于入侍醫官,以爲隨時審症對症議藥之地,此臣等所顒望也,惶恐更達矣。今番冬至使別單中所謂北京十四王宗人府原情,雖未知其眞僞,而要之,康熙以胡人,多不如此,安能保其無變耶?若使康熙,處置得宜,則庶可無事,而臨終,立第四王爲嗣,意者,以此人心不能寧靜矣。所謂十四王之爲人,雖未可知,而安知無鬩牆之變耶?古語曰,城門失火,殃及池魚,以我國言之,卽今財穀,方在十分地頭,臣待罪有司,所目見者,公私赤立,朝不謀夕,而勅行連仍,兩西尤難支堪。若使勅行,止於今番,而前頭雨水調順,年事稍豐,則民有蘇息之望,而此有未可預知者。惟在殿下,一心做去之如何,若使政令得宜,以合天心,節儉爲治,以裕財用,則此臣等日夜祈祝者也。上焉則願日進湯藥,連臻康復,次焉則政令施措必加愼重。上曰,唯。
雍正元年癸卯四月初一日,上御熙政堂。承旨持公事,玉堂入侍時,入侍承旨宋成明,侍讀官宋眞明,檢討官柳弼垣,假注書閔圻,記事官申致雲·曺命敎。宋成明進伏奏,統制使申益夏,論罷虞候趙鼎期事。全羅左水使朴世珽,羅老島萬戶李賢身死事。慶尙假都事吳遂顯,逆賊昌集田畓事。左捕盜廳論罪囚事啓目,禮曹論陵軍啓目,竝答啓字。侍讀官宋眞明進讀綱目齊和帝中興元年,讀至半,宋成明請令柳弼垣繼讀,讀畢。宋眞明起伏曰,咸陽王禧,求羽林·虎賁於領軍于烈,烈厲色曰,烈頭可得,羽林不可得,其言誠澟然矣。禧之權位勢焰如何,而烈乃能如此,可謂難矣。魏主亦知烈之可用,以爲領軍,軍國大事,一以委之,亦可謂知人而善任矣,及禧之謀叛,魏主出獵北邙,倉卒不知所爲,烈之子忠曰,臣父留守,必無所慮。魏主遣忠馳觀之,烈已分兵嚴備。當國家患難之際,有臣如烈者,能蕫整軍旅,使主上無憂,得人之效,有如是矣。思其所謂,願陛下,淸蹕徐還,以安物望云者,誠得體,臨危鎭定之策,當如是矣。柳弼垣曰,于烈素有招不來麾不去之操,魏主亦已信任。故當其變起倉卒之際,能分兵嚴備,使其君淸蹕徐還。國有藎臣,其効如此,由玆觀之,國家平昔,其可無倚重柱石之臣乎?伏願留意焉。宋眞明曰,咸陽王禧之死,以其家財,分賜高肇·趙脩及中外百官。高肇,卽外戚,而趙脩,卽倖臣也。凡以亂逆誅死者,其初無不驕奢貪淫,虐民肥己,常時之所以後剝而蓄積者,莫非生民膏血,及夫沒入公家之後,則所當歸諸實用,要以利及於民,而魏主所賜,不過嬖倖近習,此甚不當矣。今番諸逆家籍産之後,朝家爲慮畿民,今春田租,量減斗數,而此何足爲一分之惠耶?卽今必有所餘財産家舍,亦一併斥賣,以補民役,使實惠,遍及於舊日毒病之生靈,誠爲得當,句管堂上處申飭,好矣。宋眞明曰,臣於齊主好巫覡事,竊有所懷,敢達矣。先儒之言曰,當官者不宜與異色人相接。夫巫覡尼媪,皆爲異色,而朝士太夫,亦所切戒,則況宮禁肅嚴之地乎?臣愚未知殿下閫內之治,果爲嚴飭此等事,而巫覡之類,至爲妖賤,萬一出入於宮闈之間,則其爲害不但內外不嚴而已。從古以來,譸張變怪者,多由此類,伏願聖上,各別痛禁幸甚。又曰,臣於王肅事,有可達之言矣。南北天下,敎化陵夷,臣弑其君,子弑其父,古今大防,蕩然壞盡,無復可觀,肅於此時,獨持喪禮,以至終身不聽樂,玆豈非可取者乎?魏主,以夷狄之君,深知禮意,勉其太過,爲行其祥禫之制,亦可謂賢矣。宋成明起伏奏曰,雖爲召對,而法講之轍已久,此後頻頻開筵則好矣。奏事畢,諸臣,以次退出。
上在昌德宮。停常參·經筵。
宋成明啓曰,明日拜表相値,視事,頉稟。傳曰,知道。
李世最啓曰,大司憲金一鏡未肅拜,執義李眞淳奉命在外,掌令鄭啓章呈辭,徐宗廈呈辭受由,持平黃晸未肅拜疏批未下,尹東洙在外,今日監察茶食之意,敢啓。傳曰,知道。
以副校理李顯章牌不進,罷職傳旨,傳于宋成明曰,推考傳旨捧入。
掌令徐宗廈三度呈辭。傳于呂必容曰,還出給。
宋成明啓曰,卽者禁府都事來言,今日當爲鞫坐,而領議政趙泰耉在外,右議政崔錫恒情勢難安,與前無異,不得開坐云矣。傳曰,知道。
有政。吏批,判書柳鳳輝進,參判鄭齊斗在外,參議朴弼夢病,右承旨呂必容進。兵批,判書李光佐將鬼薦坐起進,參判進,參議受由在外,參知朴澄病,都承旨李世最進。以吳命恒爲大司成,李衡秀爲刑曹佐郞,宋泰基爲直講,尹就咸爲禮曹正郞,邊玉明爲校書校理,李重述爲司藝,韓日運爲金川郡守。典籍單朴師游,文科甲科第一人,軍資主簿單柳德徵,武科甲科第一人。
呂必容啓曰,今日政新除授金川郡守韓日運,除署經發送,何如?傳曰,允。
以李宗白爲假注書,以兪最基爲事變假注書,以李秉泰爲事變假注書。
呂必容,以吏曹言啓曰,本曹褒貶坐起,定於今日,以爲速行大政之地,佐郞趙遠命,稱以有病,累度催促,終不出肅,事甚未安。卽爲催促出仕,使之參坐,何如?傳曰,允。
李世最,以義禁府言啓曰,卽伏見全羅監司黃爾章狀啓,則井邑縣監李奎祥牒呈,據濟州大靜縣定配罪人任敝拿來都事尹尙衡,三月二十六日戌時量,馳到井邑縣,身病猝重,達夜叫痛,昏倒床席,卽今所見,難保晷刻,萬無一分前進之望。莫重奉命之行,一時爲急,而都事尹尙衡之病重,出於意外,合有變通之道,他都事卽爲改定,使之罔夜下去,以爲罪人拿來之地,何如?傳曰,允。
宋成明,以弘文館言啓曰,副校理李顯章,旣有只推之命,更爲牌招察任,何如?傳曰,允。
以副校理李顯章再招不進,罷職傳旨,傳于呂必容曰,推考傳旨捧入。
宋成明,以義禁府言啓曰,豐川郡守李重國,牙山縣監宋秀良拿問定罪事,傳旨啓下矣。李重國·宋秀良等,方在任所,俱未上來,依例發遣府羅將拿來,何如?傳曰,允。
呂必容,以吏曹言啓曰,曹所屬司饔院·宗簿寺官員等,去壬寅年秋冬等褒貶等題,當爲磨勘,而本司提調有故,不得磨勘之意,敢啓。傳曰,知道。
又以吏曹言啓曰,今日本曹褒貶坐起,考見咸鏡道殿最啓本,穩城府使申慶弼,以聽斷或滯,不無民謗爲目,則宜置下考,而置之中考,政院旣以此請推道臣,則守令不可仍置。穩城府使申慶弼,罷黜,何如?傳曰,允。
又以錄勳都監言啓曰,取考曾前錄勳儀軌,則會盟祭時,功臣嫡長有故未參人員,亦爲一體論賞,而至於無應頉不爲進參人員,一併論賞,無明白現出處,考見政院日記政目,則身病未參人中,安信民加嘉義,柳星三加通政,以此推之,則堂上堂下應爲升資者,似當一體施行,而今此會盟祭時未參之人,臺啓請摘發論罪,自都監,已爲指名現告,不得依例入錄於別單中,其中年七十以上老病,人所共知,不入於論罪現告中者,入錄於未參人員別單之意,敢啓。傳曰,知道。
又以錄勳都監言啓曰,取考庚申錄勳都監儀軌,則會盟祭後都監啓曰,新舊功臣嫡長,例有分等施賞之典,今當依舊例擧行,而功臣嫡長中,通政以上,皆加資堂上,資窮準職者及雖未準職,而年七十者,亦加資,俱有祖宗朝受敎。至於軍職之大護軍,實職之府使,亦是三品,故竝有陞資之例,實職四品以下至學生,或給馬帖或給表裏,勿論時散,竝許升品敍用,在喪仍公在外者,竝一體施行,故書啓單子中,竝爲區別懸錄,而應受賞格人員及年七十以上,分爲別單,兩度書入云。都監堂上,筵中定奪,年七十者,雖是參下,直陞通政,參下與都事監役,卽出六品之官則陞六品,方在憂服者,俟免喪一體爲之,曾經大護軍者,厥後爲奉事·參奉之類,不可與實職高品,比而同之,雖或有別爲陞遷之事,不可爲堂上云,自上下敎,此類分等書入矣。前例如此,故今此會盟祭時進參及未進參人員,一一區別書入,新功臣子,雖未進參歃血之列,旣有前例,竝爲入錄於單子中,施賞一款,所當照例磨鍊以入,而事係恩典,都監不敢擅便,敢稟。傳曰,照例磨鍊以入。
錦平尉朴弼成,加土呈辭,傳于呂必容曰,給由,馬·澆奠床備給。
正言柳時模啓曰,請金姓宮人行藥者,從速摘發,出付鞫廳,快正王法事。請還收春澤諸弟子姪中區別放釋之命,仍前發配事。措語見上藍浦縣監孫碩祖,本起卑微,濫通仕籍,字牧之任,僭猥益甚。吏屬視同儕友,政令全不成樣,連値凶年,瞞報屢百災結,幻賣私用,半歸贖弟之資,傳說狼藉,聽聞俱駭。且渠以無識賤流,乃敢詆辱先正於院儒發簡之日,此不過乘憤肆口,作此悖擧,其爲情狀,尤極痛惋。請藍浦縣監孫碩祖,削去仕版。答曰,不允。末端事,依啓。
戶曹參判徐命均疏曰,伏以臣,今將奉命出疆矣,念臣父母墳山,在於長湍地,去大路不過十許里,歷過省掃,情理則然,於公亦無所妨,玆敢冒死仰陳,乞蒙恕諒,許其歷省,俾伸至情,千萬幸甚。答曰,省疏具悉。卿其依疏辭往省焉。
上在昌德宮。停常參·經筵。
宋成明啓曰,明日常參·經筵,取稟。傳曰,停。
呂必容啓曰,今日持公事入侍日次,而拜表相値,頉稟。傳曰,知道。
掌令鄭啓章,正言柳時模啓曰,請逆魁昌集·頤命,竝令攸司亟行斬屍,明正典刑事。答曰,勿煩。
掌令鄭啓章啓曰,請亟寢遠竄罪人閔鎭遠放送之命,仍令極邊遠竄事。請庭請議罷時卿宰以下及三司諸人之合辭唯諾者,竝遠竄事。請行藥宮人金姓者,亟命出付攸司,直爲正法。答曰,勿煩。
獻納尹游啓曰,臣於諫職,自知不稱,一味縮伏,許久稽謝,方切惶懍之際,卽因守令署經,天牌遽降,不敢坐違,謹此來詣,而新除授正言趙趾彬,卽臣妻三寸姪女夫也。在法應避,則不可晏然行公。請命遞斥臣職。答曰,勿辭。
呂必容啓曰,獻納尹游,再啓煩瀆,退待物論矣。傳曰,知道。
正言柳時模啓曰,請金姓宮人行藥者,從速摘發,出付鞫廳,快正王法事。請還收春澤諸弟子姪中區別放釋之命,仍前發配。獻納尹游,以正言趙趾彬親嫌引避矣,一司親嫌,雖在法典,右僚引避,曾有前例,請獻納尹游出仕事。答曰,不允。處置事,依啓。兩司合啓及府院啓措辭竝見上
李世最,以都摠府言啓曰,今日入直內三廳武兼禁軍及軍兵等,當爲中日習射,而拜表相値,不得爲之之意,敢啓。傳曰,知道。
呂必容啓曰,新除守令未署經,至於五員之多,當此賑政方張,夫馬多滯,俱極可慮,而兩司無行公之員,不得開坐署經。今日拜表,臺諫亦當進參,除奉命在外·陳疏未承批·呈辭入啓外,呈告未肅拜人員,竝卽牌招,何如?傳曰,允。
以趙尙命爲事變假注書。
宋成明,以弘文館言啓曰,副校理李顯章,調理屢日,尙不出肅,事甚未安。昨日違牌,旣有只推之命,卽爲牌招,以爲推移入直之地,何如?傳曰,允。
以副校理李顯章牌不進,罷職傳旨,傳于呂必容曰,推考傳旨捧入。
李世最,以禁衛營言啓曰,本營無軍將官,去三月朔試射時哨官崔東範,未備四中,依例汰去之意,敢啓。傳曰,知道。
以平安監司李眞儉狀啓,雲山居良女分香等四名燒死事,傳于宋成明曰,燒死人等,令本道恤典擧行。
李世最,以禁府言啓曰,今日當爲鞫坐,而領議政趙泰耉在外,右議政崔錫恒情勢難安,與前無異,不得開坐云矣,敢啓。傳曰,知道。
呂必容,以弘文館言啓曰,副校理李顯章,旣有只推之命,更爲牌招察任,何如?傳曰,允。
傳于李世最曰,鳥銃打造監官,令該曹考例稟處。
傳于呂必容曰,大嬪墓所排置石物,輸運于山所事,及所入木物,亦令進排事,分付本道。
呂必容,以吏曹言啓曰,新除授通津府使金鼎相戶奴呈狀內,奴矣上典,方欲辭朝之際,聞有臺議,揆以廉義,不可冒沒赴任云。旣有臺言,勢難强令赴任,通津府使金鼎相罷黜,何如?傳曰,允。
呂必容啓曰,通津府使有闕之代,令該曹卽爲口傳差出,仍爲急速發送,何如?
領議政趙泰耉疏曰,伏以臣,情勢危蹙之外,病狀日漸沈痼,痰滯而膈痞,塊動而腹滿,少觸風冷,益肆牽痛,或失飮食,輒生嘔吐,浮氣未消,咳逆頻作,動止起居,不能如意,牀第之間,氣息綿綴,近復添以感傷,昏眩無常,似此症樣,實無復起爲人之望,常恐國恩未報,一朝溘然,抱恨於泉壤之下矣。念臣所叨之職,百責所萃,有不可一日瘝曠,而自臣退屛以來,竝與諸司分務,而一皆擔閣,國事之泮渙,罪戾之層積,日增一日,臣雖愚迷,豈不悶念,而情窮而隘,病劇而危,實無作氣自力之勢,臣雖欲强進,亦不能得爾。王人之銜命留滯,已過旬望,私心惶蹙,一倍靡容。伏乞天地父母,俯諒臣悶迫欲死之情,亟收偕來之命,召還承宣,仍許盡遞臣本兼諸職,俾無全務瘝曠之弊,勘臣累違恩命之罪,以警具僚,使臣得以安意就盡,千萬幸甚。此際伏聞聖候,復有議藥之事,藥院之臣,至以待臣入來議定爲請,下懷之憂慮煎迫,靡所涯極。臣於病中,蹶然驚起,不敢顧他,作氣欲進,還復昏仆,身帶保護之任,不能自盡其忱誠,今臣之罪,又死有餘責矣。北望楓宸,只自憂煎憧憧,如是而不蒙罪譴,豈敢一刻自安於臣心?仍伏念藥院議藥之體,至重且審,備員入侍,議定當進之劑,事例則然,而臣之賤疾,適又如此,進退不得,目今事勢,急先變通,改卜他相,俾重其事體,所不可已,亦願聖明之澄省焉。答曰,省疏具悉卿懇。罄悉至意,更何多誥?須勿控辭,卽速還朝,用副思想之望。仍傳曰,此批答,使偕來承旨傳諭,遣御醫看病。
奉敎申致雲疏曰,伏以臣,賦命險釁,夙遭愍凶,年纔踰紀,奄失慈恃,歸育王母,又見捐背,弱喪荐仍,孺慕恒切。逮玆釋褐之初,遽叨簪華之列,夙夜淸禁,已易寒暑,新第榮掃,經年未行,雨露怵惕,逢春益深。蓋以令伯陳情之養,莫及於生前,仁傑望雲之思,靡逮於泉下,則省中寒食之日,有不禁憶先墓之淚矣。迺者,仍本館草記,有實錄曝曬之命,臣之位次,適當是行。臣於是,竊自幸念臣祖母及臣母之墓,在於公山·洪陽二邑,若於竣事復命之路,得行榮墓展省之禮,則人子至情,至此而庶幾少伸矣。今當辭陛之日,不避猥越之誅,玆敢露章哀籲於天地父母之前。伏乞聖慈,俯察至忱,曲垂矜許,則松楸與榮,泉壤知感,結草隕首,昊天罔極。答曰,省疏具悉。爾其依疏辭往省焉。
呂必容啓曰,副校理李顯章牌招事,允下矣。今已日暮,待明朝出牌之意,敢啓。傳曰,知道。
上在昌德宮。停常參·經筵。
呂必容啓曰,明日文武科放榜,初六日國忌齋戒,初七日國忌正日,初八日夏享大祭齋戒相値,此四日視事,頉稟。傳曰,知道。
李眞儒啓曰,卽者禁府都事來言,今日當爲鞫坐,而領議政趙泰耉在外,右議政崔錫恒情勢難安,與前無異,不得開坐云矣。
呂必容啓曰,右議政崔錫恒,來詣請對矣。傳曰,引見。
又啓曰,假注書李宗白·趙尙命,時無職名,依例付軍職冠帶常仕,何如?傳曰,允。
藥房提調李台佐,副提調李世最啓曰,伏未審日間,聖體,若何?而湯丸藥,連爲進御乎?大妃殿氣候,亦復何如?而王世弟氣候,亦何如?參歸益元湯,已盡於昨日矣。臣等今日率諸醫入診,詳察聖候,議定繼進當否宜當,不任區區憂慮,敢來問安,竝此仰稟。答曰,知道。無事。慈殿氣候安寧,世弟宮氣候平穩矣。再啓曰,臣等率諸醫,進詣世弟宮,診察王世弟症候,退與諸醫,反復商議,則皆以爲前患眩氣等症,今已差勝矣。參歸益元湯,姑爲停止,而數日內,眼部有澁癢之候,雖不至大段,係是感風所致,金銀花茶,和進牛黃,兼以五行湯,熏洗眼部,宜當云。金銀花茶五貼,牛黃一部,卽爲封入,五行湯,自今日連爲煮入之意,敢啓。答曰,知道。
備忘記,長番內官林好榮,承傳差下,政院知悉。
呂必容,以吏曹言啓曰,通津府使,今當差出,而擬望之人乏少,未準朔禁軍將,竝擬以入之意,敢啓。傳曰,知道。
吏曹口傳政事,以韓聖欽爲通津府使。
洪重禹所啓,臣敬奉聖批,傳諭于領議政趙泰耉處,則以爲,臣於昏昏垂死之中,伏承偕來承旨,傳宣聖批,辭旨肅溫,不許矜允,俯念賤疾,至遣御醫診視,俟譴之餘,恩出望前,惶感之極,涕淚無從。今臣之病勢,不能自力如此,末由卽起趨命,積罪旣多,理難終逭,惟望趁速勘處,毋誤國事,以安將死之喘云矣。目今大臣宿患之外,添得感冒,實無起動之勢,而臣旣承偕來之命,姑爲仍留之,竝以馳啓事。入啓。踏啓字。
以全羅觀察使黃爾章狀啓,順天居京砲保金日中等渰死事,傳于呂必容曰,渰死人,令本道恤典擧行。
呂必容,以迎接都監意啓曰,本都監公事郞廳柳純章,備邊司郞廳,啓下改差,其代以宣傳官鄭睗賓差下,使之察任,何如?傳曰,允。
李眞儒,以禁府言啓曰,狀啓刑曹粘目,統虞侯趙鼎期,移本府處置事,允下矣,趙鼎期時在任所,依例發遣府書吏拿來,何如?傳曰,允。
李眞儒以兵曹言啓曰,今四月初四日,學生吳載運稱名人,自丹鳳門入來,差備門外擊錚,極爲駭愕。令攸司囚禁治罪,同守門將任世晃,常時不能禁斷雜人,以致闌入,亦難免其責,推考,何如?傳曰,允。
李眞儒以刑曹言啓曰,近來武所科場之代射代講,爲難矯之弊,愈往愈甚,情狀絶痛,至於殿試段,便是御前,甘自陷於欺君之罪,與初試絶異,不可與初試代射代講之類,循例充軍而止。李東燦·朴信雄·金萬標·裵聖彩·李新華·鄭熙夏·李命耉·全聖喆等八名,嚴刑一次後,依例充軍,何如?傳曰,允。
李眞儒以刑曹言啓曰,本曹去壬寅年秋冬等褒貶等題,今始磨勘以入,而掌隷院郞廳·典獄署官員,因判決事臣李翊漢有故,該房承旨臣洪重禹,奉命在外,不得磨勘,自庚子秋冬等,壬寅春夏等,至因其時判決事及承旨有故,俱不得磨勘矣。到今經年之後,不可一時磨勘,竝勿論之意,敢啓。傳曰,知道。
大司諫南就明,正言柳時模啓曰,請金姓宮人行藥者,從速摘發,出付鞫廳,快正王法事。請還收春澤諸弟子姪中區別放釋之命,仍前發配事。臣伏聞今日筵中,因大臣陳白,有鞫囚三人依前酌處之命,臣竊不勝驚駭訝惑之至。夫聯箚根本之聖復,三手出銀之兩賊,有三尺必誅之法,無一分可生之端,而屢次嚴訊之餘,頑不就服,前後成命之下,迄未加刑,王章久撓,輿情益憤,政宜開鞫嚴究,速正王法,而今此酌處之命,又出意慮之外,夫體天好生,非可與論於讐賊,除凶討罪,自有難屈之常憲,戴頭生出,斷無是理。抑臣最所深慨者,此賊之乍鞫旋配,凡幾遭矣。臺閣所爭,有法而已,國無臺閣則已,如有之,雖日日酌處,當日日爭執,大臣何不念及於此耶?筵敎一播,聽聞俱駭。請還收鞫廳罪人聖復·慤·星樞等酌處之命,更加嚴鞫,期於正法。
大司憲金一鏡疏曰,伏以臣,不才無文,最居人下,而忽於前冬,蒙被不世之天恩,擢授命德之寵秩,本職兼任,俱極淸要,顧何嘗毫分近似於臣身哉?物情由是不厭,至於衆目睢盱,十手揶揄,臣雖愚昧,豈不知坐妨賢路,觸冒駭機之爲大可懼哉?第念朝著草創,國勢危疑,袖手斂避,一任沮敗,則四凶淊天之酷焰,殆將朝夕復煽,臣死生以之耐迫三朔,頭緖稍定,力辭銓職,半年撕捱,獲遞乃已。且臣待罪金吾,按治凶逆,中間危怕之形,不一而足,儻微聖上之曲庇洞察,臣安得保有性命哉?率是以來,不惟臣心自危,人或爲臣憂之,臣之至愚,不恤身謀,一死報國,此心耿耿,妄謂君讐必討,國賊必誅,祗以扶安宗社爲期,不以得罪巨室爲慮。因仍盤礴,久居祿位,間有規刺之議,而不早乞身,冥行擿埴,迨周一年,此臣所以有今日之禍也。乃者重臣之疏一出,左右迭攻,聲罪狼藉,身名汚衊,雖或聖明曲恕,過加拂拭,臣更擧何顔,廁列於周行之間乎?噫,敎文撰進,非臣之任,而適會太學士告病,藝苑違召,臣承牌詣闕,時値昏暮,半夜賓廳,倉卒應製,本來彫篆之技,及衰凋耗,況當鞅掌之餘,茅塞益甚,荒蕪拙澁,自視多駭,訾毁之來,曷足怪乎?若夫句語出處,蒼茫不記,字劃傍邊,迷謬莫辯,儕友在座,間或指導,伊日實狀,不過如斯。諫臣所謂揷入剩語,引用乖謬云者,臣不省其何所指的,而夫作者無心寫出,看者用意抉摘,則融洩之引於母后,拒諫之用於君父者,皆將墜於罟穽,其爲計不亦太深乎?念臣昔世丙戌春,論禎翊無禮之罪之啓,乃有訐揚二字,其時凶黨嫉臣,投疏構臣曰,訐揚是耿育,疏語何敢用也云。其說誠極駭怕,臣於避辭,有曰,訐揚,卽訐告暴揚之謂也。操筆之士,斷章取義,自古而然,尙安得以此,傾陷人哉?惟我先大王日月之明,不以臣言爲不可,人言遂息,豈意堂堂聖朝,居諫議之官者,以此下手於人哉?噫,臣任眞坦率,頗少沈着之工,此私札之所以有疎謬者也。一日大司成李師尙,以書抵臣曰,鄭壽期再疏,謂姜鋧以文衡落薦之人,何可當文衡薦望也云,此何故?蓋其疏旣呈政院,旋復追改,而謄本,播傳於世,故師尙有此問也。此際適有風聞,臣果信筆答之,追復思之,輕信一時之傳聞,筆之簡札,實涉率爾,臣安得辭其責乎?臣與師尙,情同兄弟,赫蹄往復,偶爾翻傳,爲臣之大案,是豈意慮之所到也?雖然,臣初不能周愼,致此紛紜,朋友來問,臣輒遜謝,苟使重臣,與臣相逢,從容打話之際,答曰,吾無是事,君何爲而有此書云爾,則臣當推謝之不暇,曾無半辭之及,猝然登諸章牘,至煩天聽,臣未知事體道理,其果如何?而究厥所由,莫非臣罪。鄭壽期之只據初疏爲辭者,大違事實,文衡一款,若無提及,臣與師尙之問答,何爲而發哉?壽期於本事,平說道理,則臣當愧服,而告君之道,殊欠白直,演出別語,唯恐詆醜之不深,臣竊訝焉。噫,臣本一介孤蹤,影外無親,有何氣焰之可驅,勢焰之可畏,人莫敢誰何,而何等疲劣之朝紳,被臣慢罵,至若僕隷,尙且安而受之乎?權位隆爀,豈無其人,而侮臣孤弱,蹈籍躙蹴,反指臣爲縱恣鴟張,氣勢堂堂,公眼以觀,殆亦不成說矣。噫,金東弼,旣謂之東撞西突,又以論議乖張,搏擊肆行,職由於臣一人云。噫,臣在憲職,討逆之外,無一抨彈,未知搏擊何人,撞突何事,豈以年少新進臺閣上,言議疑臣,或有預聞而主張者然乎?臣職事奔忙,夙夜少暇,家且僻遠,罕與人接,抑復近日臺閣,率皆世家才識之士,孰肯俯就於臣哉?東弼,以此爲臣之罪,而臣之得此名,僭也,非敢當也。昔先正臣文正公趙光祖,遭遇中廟,大加奬用,卒乃以引誘後進,詭激成習爲案,臣之愚迷,得與先賢同科,縱死亦榮,無所敢恨。至於守禦將任,萬萬不稱,臣亦自知,人謂斯何?興作多端之云,儘有委折,臣居在南山下,四面無隣,褊裨以下將士吏卒之守直者,其數頗多,而莫有容足之地,斥賣前人之軍官廳,爰有新造,此是自相替傳之公廳,本非臣一已占有之私室,固不足多論,而第臣於家園之內,治基營祠,今年云吉,不無木石之預自鳩置,而臣所帶營門匠手,多閑倖祿,有補建立數間祠屋,以妥祖先神主,玆實國恩之攸暨也。以此罪臣,臣何敢辭?捃摭其實,止於斯已,若夫所居之屋,本當容滕,曾無一椽一棟之添造,焉可誣也?至謂之莫重軍需,枵然一空,則殊非實狀也。臣旣蒙殿下之簡擢,位在卿月,一毛一髮,罔非恩造絲毫之微,臣何敢欺隱於黈纊之下哉?臣竊有訝惑,而痛冤者在焉。臣祗荷知遇之隆,未有涓埃之答,常恐此生,朝露溘然,區區蓄積,無路自暴,初旣無尺寸可紀之微勞,則顧安有貪天自大之橫志乎?今之爲言,或曰,再奠宗社,或曰,功庸可以垂簡策,或曰,挾功自大,或曰,參勳籍而不厭,或曰,貪天爲功,或曰,裒然以大勳勞擔當,抑揚操縱,惟意所欲,不知臣自大者何事,不饜者何意,貪天者何說,擔當者何指?君父之前,質言若是,夫所以揣摩迫脅,必有其由,而臣百爾思之,終不覺得。第臣於討逆一事,不敢緩忽,未及勘定之罪人,乃於敎文一例,特書辭製奏本,斷手自矢,力請前席,必伸王法,是或爲臣之祟耶?噫,司直之論,豈嘗爲世充建德報仇之理也?此外底樣擧措可得,許多題目,臣實莫曉其何所據也。噫,臣跡甚涼踽,性且疎樸,素門平進,不喜追逐,點擅平生,都無寸長,只是進取之念,內絶于心,十年置散,閉戶不出,居常每以貧賤不能移,富貴不能淫,威武不能屈,三者自勵,中心庶幾無愧於古之大丈夫矣。豈於今遭逢聖朝,變作別人,撥棄一生之操持,係戀名場之得失也哉?一札云云,謂臣疏率,則可也。公肆醜言,極口汚辱,人之視臣,何遽薄也?如使臣言行樹立,小孚於同朝,忍以此等口氣加之哉?此亦臣罪,臣實自悼。臣本讜狂,曲謹少嫌,不曾顧恤,頃於榻前,亦有所仰達,伏想殿下,有以垂憐之也。曩者憲長,以不能遠嫌責之,日昨諫長,又以不顧細節規之,臣誠瞿然慙靦也。臣伏覩咸原再疏,詬臣甚急,此何故也?臣之口對疏陳,槪擧三錫之供對而已,惜乎,咸原何不於招問委折之後,卽爲辨陳,卒乃移乙於臣,怒慮色市,臣不亦厄哉?至於自己,勒定與釀成氣勢,擅行威福等說,胡乃驅人於罔測之科哉?審如是,則滅身湛宗,不足以贖其萬一,當之者不亦萬萬痛冤乎?嗚乎,惟我聖明,淵深沈凝,獲一頷於筵席之間者,不啻拱璧。伊日其言是矣之明敎,快眎聖衷之攸存,群下聳聽,動色相賀,咸原之謂臣勒定,抑復何哉?況稟白蒙允之事,書出傳旨,非今斯今,或稱定奪,或稱下敎,進奏香案,退移爛報,此三百年流例也。今日國舅,曾經政院堂郞之想亦旋知,豈遽忘之,而斥臣以爲罪,至謂之釀成而擅行也哉?臣自遭人言,五情惶駭,蒼黃出城,呈納密符,不自意聖度天大,不加之罪,旋降傳授之命,臣旣不敢在外仍帶,又不敢在外還納,進伏金吾門外,席藁泥首,百拜納符。天地父母,過賜曲庇,卽令授符,繼下勿待命之敎,是聖明憐臣危踪,思有以拔之坑坎之中,而置之袵席之上也。臣以首九頓,血涕交頤。臣忝在將任,所遭罔極,危怖震怵,百倍他人,有不可憑恃寵靈,便卽歸家,浹旬留住於胥命之所矣。又於筵中,德音荐頒,臣不敢一向違拒,撤還私次,而臣且悚且懼,寢驚夢愕,思之骨靑,念之體粟。臣所帶本兼諸任,竝不容頃刻留在,而顒俟累日,訖未有處分,臣敢冒鈇鉞之誅,瀝血哀籲於仁覆之天,乞命一併鐫削,以謝公議,俾臣杜門自靖,退守本分焉。目今天時人事,憂虞孔殷,臣雖屛居,不敢遠出,倘國家有難,臣當以身殉之,唯聖明察之也。答曰,省疏具悉。意外侵斥,何足爲嫌?卿其勿辭,從速察職。
癸卯四月初四日癸丑晴,上御熙政堂。右議政崔錫恒請對入侍時,同副承旨李眞儒,假注書李宗白,記注官吳聖兪,記事官曺命敎。右議政崔錫恒進伏奏曰,近來日候猶未和暖,此時聖體,若何?而大妃殿氣候及中宮殿·世弟宮氣候,亦復何如?上曰,一樣矣。又所啓,去月初三日,是賓廳日次,而與方物封裹之日相値,未克登對,明日次對,與大祭肄儀相値,小臣適差享官,勢難進參,故以今日來會之意,出令矣。備局諸宰,或有公故,或有身病,戶曹判書李台佐,將欲進參矣,以世弟宮入診事進去,勢難同參,故玆敢請對矣。又所啓,臣於頃日,得見冬至使別單,則塗聽之事,雖未盡信,憂虞之端,有不可勝言。古語云,安不忘危,又曰,儆戒無虞,雖在平常無事之時,武備尙不可忽,當此艱虞溢目之時,預爲修繕,不容小緩。目今軍政頹廢,無復有着手處,此際又有勅行,渡江不遠,策應旁午,廟堂殆空,如外司開坐賓廳日次,亦不備員,其爲渴悶,何可盡達?領相所遭,雖非常,自上前後賜批,開釋備至,又遣承宣與之偕來,似當有變動之節,而屢上辭本,造朝無期,似聞前症,有復發之漸,不得承命云,此非但情勢難安而然也。矧今以議定御藥事,待都提〈調〉上來後完定之意,定奪於榻前云。領相方帶保護之任,身患若稍歇,則其何可終不入來乎?伏望更以此意,別爲敦召俾卽還朝,則國事幸甚。上曰,依爲之。右議政曰,然則當自政院,使之別諭乎?當以上敎別諭乎?上曰,當以上敎爲之矣。又所啓,備局諸宰前日啓下之人,地望履歷,允叶公議,而頃因臺疏之提論,擧皆引入,無意行公,累違嚴召,恬不動念,人臣分義,豈容如是?臺疏之謬戾,曾已陳達,到今公議,皆以爲太過。備局堂上吳命峻·李師尙·金重器,竝卽牌招察任,俾勿如前撕捱,何如?上曰,依爲之。又所啓,鞫廳罪人,不過數人,而皆是枝葉。去冬領相數次按治之後,以上裁稟啓,卽賜依允之命,便是出場之獄,其後因臺啓,又爲允從,所當設鞫,而領相,意外出往郊外,臣則旣被臺疏之重彈,揆以情勢,別無復當之理。近聞臺臣陳疏,以臣之終始引嫌爲太過,又以備諳獄情之顚末,俾卽參鞫,作速勘斷爲請云,臣之所遭,如不至大段,初何以徑出郊外,還朝之後,又何必固辭乎?蓋獄囚自出,是何等罪名,而只爲按治之無人,弁髦廉義,晏然復當,則自顧慙恧,人謂斯何?曾以此意,屢煩於筵奏箚陳,伏想聖明,亦必記有之矣。仍竊伏念,臣曾以此罪人等酌處之意,或陳於箚中,或稟於榻前,皆已蒙允,雖因臺啓還收,終至參鞫,若臣本意,與前無異。且今此餘囚,皆是枝葉,大獄誅除之餘,設或有一二倖免,似不至大段失刑。矧今設鞫周年,盟祭已過,又當春夏發生之節,依前冬鞫廳議啓中上裁之批,更不設鞫,不害爲聖上體天好生之德,區區所懷,竝此仰達。上曰,依爲之。李眞儒所啓,殿下執德不固,初旣允從臺啓,今仍大臣陳白,又寢成命,前後如是者,凡幾遭矣。其所聽納,隨時變改,四方聽聞,必將訝惑,區區憂愛之忱,不勝憫鬰,敢此仰達。崔錫恒曰,從諫如流,固是盛德事,而執德不固,亦不能無弊。殿下若以廟堂之言爲不可,則初不允從,可也。旣允所請之後,旋因臺啓,輒復反汗,承宣所達亦是矣。若於進言之初,參量是非,而從違旣定之後,勿復構改,似無處分顚倒之事矣。李眞儒曰,大抵逆獄甚重,宜有所料量乎淵衷者矣。以聖復事言之,是爲罔赦之罪,則大臣雖縷縷陳白,不宜允從,若或情有可恕,則初不當允許臺啓矣。雖以卽今筵白言之,大臣之言,若不見摡於聖念,則亦不必允從矣。上無發諾。崔錫恒所啓,犯逆罪人父子兄弟,有職名者追奪,有書院者黜毁事,仍臺啓蒙允,而啓辭中,援据璿源譜略中,吳端之不書官爵爲言,此固出於嚴懲討之意,取考前例,則旣骨之人,元無追奪之事,譜略中吳端事,亦有所不然者。初本則雖不書職名,其後改本,則具書原任與贈職,蓋聞初則只以主管堂上之意,去其職號,而朝家元無追奪之事,故後則具書職名云,旣非舊例,據此可知。至於院享,尤不當追論,今若創開無前之規,則雖快於一時,將未免日後之弊。前月院啓所論追奪官爵毁黜之命,似當還收,故敢此抑達。上曰,依爲之。李眞儒所啓,大臣,方以逆賊父兄之勿爲追削,仍舊院享事,陳達,蒙允矣。追削則似無前例,而近來設院,誠爲巨弊,雖有道德節義者,朝家禁其疊設,若以其中四凶父兄言之,則其於國家,不無有罪無功者,又有不當院享者,追削不必爲之,而院享事,則前日臺啓,旣已允下,勿爲還收,仍爲輟去,似好矣。崔錫恒曰,近來書院之弊,誠如承宣之言,而此則有不然者。旣骨之人,苟無緣坐之法,則至於書院,乃是士子之所設,本非朝家之所知。雖以故事言之,故相臣朴淳,固是名臣,而其孼子犯逆之後,元無輟享之事,若自該曹,勿論犯逆人父子兄弟,凡疊設猥享之類,一併査出澄汰,可也,豈可以犯逆人,不爲追削,而只輟其享,半從而半不從乎?李眞儒曰,大臣所達,是矣。分付該曹,疊設猥享者,査出澄汰,何如?上曰,依爲之。崔錫恒所啓,金一鏡,因疏批未下,一向引入,行公無期。本兼諸任,無非緊重,風憲之長,爲任如何,而便作虛位,實錄都廳堂上,專管纂修,而仍堂上之有故,開坐無期,守禦使,乃是將首之任,當此艱虞溢目之日,杳無修擧之期,前後諸臣,屢次陳白,而尙不採施,未知聖意之何在,而一鏡,以眷待之臣,所被臺言,雖不無輕率之失,而半年廢棄,誠爲可惜。更望卽下批旨,使之行公,何如?上曰,依爲之。奏罷,諸臣以次退出。
上在昌德宮。停常參·經筵。
自辰時至未時,日暈。
李眞儒啓曰,罪人趙聖復·尹慤·柳星樞等,有酌處之命,而臺諫還收論啓,不得捧傳旨之意,敢啓。傳曰,知道。
又啓曰,備邊司郞廳,以大臣意來言,今日賓廳坐起日次,而夏享大祭肄儀相値,不得來會云矣,敢啓。傳曰,知道。又以都摠府言啓曰,副摠管昌山君相,以永徽殿夏享大祭亞獻官,肄儀時吏曹晝仕進去之意,敢啓。傳曰,知道。
僃忘記。傳于呂必客曰,史官二員待命,騎馬六疋立之。
備忘記。傳于呂必容曰,史官三員待命,騎馬九疋立之。
呂必容啓曰,史官三員待命事,命下矣。史官不備,以宣傳官二員代送之意,敢啓。傳曰,知道。
司諫李世德三度呈辭。傳于呂必容曰,還出給。
呂必容啓曰,卽者禁府都事,以大臣意來言,鞫廳諸罪人,旣已酌處,洪錫輔,仍臺啓,移送鞫廳,當爲開坐鞫問,而臣見差夏享大祭獻官,方爲肄儀,仍入淸齋,自今日至初八,不得開坐云矣,敢啓。傳曰,知道。
呂必容啓曰,近日僚員不齊,或爲陳疏蒙遞,或以偕來未還,出納之際,事多苟簡。前頭有齋戒,開政未易,政官卽爲牌招,以在京無故人,差出闕員,仍爲牌招察任,何如?傳曰,允。
有政。吏批,參議朴弼夢進啓曰,判書柳鳳輝牌不進,參判鄭齊斗在外,小臣獨政未安,何以爲之?敢稟。傳曰,只出緊任。左副承旨宋成明進參。兵批,行判書李光佐雜科進,參判金致龍病,參議沈仲良進,參知朴澄病,左副承旨宋成明進參。以李翊漢爲承旨,李世德爲副校理,尹㝚爲兼弼善,申以衡爲藍浦縣監,李安世·李庭綽·鄭希泰爲監察,張漢相爲北兵使。慶基殿參奉尹世觀,永徽殿參奉林象岳相換。僉知單林世老。副護軍徐命均,副司直朴熙晉,副司正趙尙命·李宗白。
宋成明啓曰,新除授承旨李翊漢牌招事,命下,而今已夜深,待明朝出牌之意,敢啓。傳曰,知道。
呂必容,以錄勳都監意啓曰,郞廳李衡秀,今初二日政,除授刑曹佐郞矣。都監役事,尙未完畢,辭訟劇地,難以兼任,他閑官換差,何如?傳曰,允。又以錄勳都監意啓曰,今此會盟祭時進參各功臣嫡長賞格單子,有照例磨鍊以入之敎矣。一依庚申前例磨鍊,而謄錄中,在喪及仍公在外者,一體施行,故單子兩度,區別懸錄以入,而其中加設納粟堂嘉善之類,旣不許仕路,則憑藉此階,混入陞資之例,有違法例,依學生例,年七十者,陞實折衝,未滿七十者,表裏賜給,至於五六品曾經大護軍者,謄錄,有陞資之例,而取考政院所在庚申日記政目,則當其會盟時,故相臣申琓,故郡守臣沈樞·崔後亮,故縣監臣李咸,皆以四五品,曾經大護軍之人進參,而沈樞·崔後亮,則陞資,申琓·李咸,不得陞資,事在久遠,未知何故,而有此或陞或否之事,今此具爀·申弼夏·洪應夢等,俱是五六品,曾經大護軍之人,而前例如此,不敢擅便,上裁,何如?傳曰,竝陞資。
大司諫南就明,獻納尹游,正言柳時模啓曰,金姓宮人行藥者,從速摘發,出付鞫廳,快正王法。請還收春澤諸弟子姪中,區別放釋之命,仍前發配。措語見上臣伏聞昨日筵中,因大臣陳達,有鞫囚三人依前酌處之命,臣竊不勝驚駭訝惑之至。夫聯箚根本之聖復,三手出銀之兩賊,有三尺必誅之法,無一分可生之端,而累次嚴訊之餘,頑不就服,前後成命之下,迄未加刑,王章久撓,輿情益奮,政宜開鞫嚴究,速正王法,而今此酌處之請,又出意慮之外。夫體天好生,非可與論於讐賊,除凶討罪,自有難屈之常憲,戴頭生出,斷無是理。抑臣最所深慨者,此賊之乍鞫旋配,凡幾遭矣。臺閣所爭,有法而已,國無臺閣則已,如有之,雖日日酌處,當日日爭執,大臣何不念及於斯耶?筵敎一播,聽聞俱駭。請還收鞫廳罪人聖復·慤·星樞等酌處之命,更加嚴鞫,期於正法。
全羅監司黃爾章疏曰,伏以臣,才識空疎,智慮淺短,雖尋常職務,尙難堪任,況一方按察之任,而凶歲賙賑之責乎?臣受命以來,夙夜憂懼,惟以筋力奔走,策勵魯鈍,爲一分報效之地,而第臣年踰七旬,衰病日甚,重以不習水土,百病交攻,憒憒昏昏,殆無寧日。早欲陳章丐免,以冀聖上生成之澤,而去秋災荒孔酷,當春賑政旁午,凡所區劃拯救之策,不宜少緩,黽勉供職,今已婁箇月矣。不料間者,伏蒙聖主推恩之典,至下增秩之命,臣尤感激恩榮,卽欲疏陳不敢當之義,而只以煩聒天聽爲懼,終不免晏然祗受,此豈臣本心哉?一倍愧蹙,益不知置身之所也。且臣爲見列邑賑事,仲春,扶病遍歷沿海,尤甚之次之邑,列邑守宰,仰體聖上惻怛之意,竭誠盡心,算穀計民,三次乾糧,逐朔分給,各邑賑政,幾垂了當,麥農又將有登熟之望,倘過四十許日子,則一道生靈,庶無捐瘠之患矣。此則誠幸誠幸,而第兩朔原濕驅馳之餘,疾病添劇,僅僅畢巡,擔曳還營,全廢飮啖,精神昏瞀,公牒民訴,無計酬應,賑政未畢之前,吟病廢務,誠有所萬萬悶慮者,乃敢疾聲哀籲。伏乞聖明,察臣之病,憐臣之悃,卽許遞改,以幸公私,不勝萬祝。且臣頃伏見備局關文,則有人才別薦之令,故臣搜問道內抱才而負望者,纔已登剡矣。其中前主簿崔是翁之是字,誤書以壽字,此由於臣與是翁,素無雅分,而只聞其才誼學術,允爲湖南第一人物而已,其名字之誤書,亦由於是與壽音韻不相懸絶故也。然而莫重薦聞之擧,不察至此,此亦臣之難安於職次者。伏乞聖明,治臣疎忽之罪,以警具僚,千萬幸甚。答曰,省疏具悉。卿其勿辭,安心勿待罪焉。
左承旨朴熙晉疏曰,伏以臣,年衰病痼,望斷陳力,而只是感激恩私,不敢言病,黽勉供職,迨周一年。忽自前月念後,重患外感,不卽和解,轉輾添重,頭痛如碎,渾身如束,食飮全却,虛泄兼作,委頓叫苦,實有汚穢淸禁之慮,扶曳還家,更無復起就列之望。玆不得不疾聲呼籲於天地父母之前。伏乞聖明,特察疾病實狀,卽賜遞改臣職名,俾得隨意調息,以安微分,不勝幸甚事。入啓後,踏啓字。
癸卯四月初五日甲寅晴。上御熙政堂。承旨持公事,玉堂召對入侍時,右副承旨宋成明,假注書李宗白,記注官朴㻐,記事官曺命敎,侍講官宋眞明,檢討官柳弼垣。右副承旨宋成明進伏,讀戶曹參判徐命均疏曰,伏以猥承專對之命,今旣辭陛,在道瞻望宸極,愈結增深。顧臣職名,不容虛帶,摠府緊任,尤非蹔曠之地。伏乞聖明,亟命該曹照例遞改,以便公私事。讀訖。傳曰,踏啓字。
慶尙假都事吳遂顯狀聞三度。踏啓字。
侍講官宋眞明,自齊和帝記,至蕭衍入建康,以太后令追慶寶卷爲東昏候,自爲司馬承制,進讀訖。
右副承旨宋成明啓曰,此以下,當令下番繼讀乎?上曰,唯。所所啓此後召對之時,上下番分半進讀之意,定式,何如?上曰,唯。
檢討官柳弼垣,自齊大司馬衍執豫州刺史馬仙理,吳興太守袁昻,旣而釋之,至梁,以沈約爲僕射,范雲爲侍中,進讀。
侍講官宋眞明,拈出第十二丈于忠事。演說文義而達曰,人生,自有定分,若應死於王手,避亦不免,若其不爾,王亦不能殺,此言誠得之矣。凡人若守定分,不爲威懾,不爲利捶,則終必安於義命。當事而無巧避之心,臨難而無苟全之心,不亦善乎?忠,卽于烈之子也。可謂有是父有是子矣。又於第十三丈,拈出魏以任城王澄,都督淮南諸軍事,反復陳說曰,此蓋以齊國有難之故,仍將軍源懷之言,而爲此備禦之策也。大抵古語云,無敵國外患者,國恒亡,金門擊拆,以待暴客,雖在常時,必須整勅戎旅然後,方可合於安不忘危之道,而況隣邦有難,則尤以詰戎固圉爲務者,卽春秋諸侯之事也。向者北使臣別單見之,彼中之不安,可知矣。雖未知事勢之盡如所聞,而設或有難,亦未必其害及吾國,而至於武備,則當此之時,豈可忘忽而不講乎?關西軍制,尤極疎虞,頃年前監司權,有意變通,旣罷水軍,專屬陸兵,其利害得失,臣姑未詳,而新監司李眞儉,又以掣肘窒礙之端,論列狀聞,制令數變,存罷不一。卽今關西一路,便是無兵之域,關防要衝之地,若是疎虞,寧不寒心?伏願申勅廟堂,其於區劃制置之方,從便指揮,斯速擧行幸甚。且備禦之策,得人爲上,卽今廟堂銓曹,雖方有別薦之擧,而古語云,知臣莫如君,亦願聖明,雖於朝臣之中,賢愚才否,常加察識,如有可以倚重者,則別爲擢用,俾有激勸,何如?上無發落。
檢討官柳弼垣曰,第十五丈,有王志嘆曰,冠雖弊,何可加足?取庭中樹葉,接服之,僞聞不書名,衍覽牋,無志名心嘉之等語矣。夫寶玄,雖極無道,固嘗君臨天下矣。爲人臣者,雖不能爲昏君致死,亦豈可遽然送款,以邀富貴哉?此王志之所以冠雖弊不可加足者也。昔漢馬祖,旣定天下,赦季布斬丁公,以愧爲人臣懷二心者,創業之君,必以勸懲爲先務,此蕭衍之所以覽牋心嘉者也。上無發落。
右副承旨宋成明啓曰,昨仍大臣筵白,備局堂上李師尙牌招察任事,允下矣。自本院,所當待雜科出榜,卽爲牌招,而聞師尙,行公已久,似無出牌之事矣。上曰,唯。奏罷,諸臣,以次退出。
上在昌德宮。停常參·經筵。
文定王后忌辰。
藥房提調李台佐,副提調李世最啓曰,伏未審日間,聖體,若何,而湯丸藥連爲進御乎?大妃殿氣候,亦復何如?今日是入診日次,臣等率諸醫,趁早入侍,詳察聖候。加味調中湯繼進當否,議定,宜當。不任區區仰慮,敢來問安,竝此仰稟。答曰,知道。慈殿氣候安寧,湯藥繼進,宜矣。
右承旨李翊漢牌不進,罷職傳旨,傳于李世最曰,推考傳旨捧入。
宋成明,以都摠府言啓曰,入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
呂必容啓曰,今初五日,津船內摘奸時,興仁門雇立軍乭公,無緣闕點,令攸司囚禁科罪,何如?傳曰,允。
李眞儒以雜科試官意啓曰,每當彼此使行譯舌,專用漢學,而近來學習譯舌者,全趨於淸倭兩學,漢學絶少,無以成樣,蒙學亦少,不可無別樣激勸成就之道矣。曾因筵臣陳達,前冬自禮曹覆啓,覆試額數,使之減半於初試,蓋以漢學赴試者少,覆試元額,或過於初試入格之數,故有此定奪,而今若準此施行,則三學每科額數試取,漢以赴試者少,故初試入格無多,覆試又就其中減半,每不備於元額,則其勢將至於淸倭學益盛,漢學益微,彼此使行時,必至於不得分排之境,極爲可慮。大抵科擧額數,不以擧子多少,而輒爲增損,東堂館試往往擧子之數,反不如試取之數,至於呈券者皆參之時矣。今此漢學,稍廣試取之數,以爲興勸之地,似不可已矣。大典,漢學初試元額,二十三人,覆試元額十三人,而大增廣則四學,皆加取二人,今番漢學初試入格二十二人,視元額所減只是一人,竝計大增廣加取之數,所減亦未滿四分之一,覆試,姑依元額試取,蒙學初試入格六人覆試,亦一體勿減,而今後改定式,則待司譯院都提調入來,更與春曹相議後,稟處,何如?傳曰,允。
持平黃晸疏曰,伏以臣,才拙性魯,百不肖似,而徒荷聖朝拂拭之恩,前後踐歷,罔非踰分,尋常愧惶,圖報無地。不自意柏府新銜,忽降此際,臣聞命驚悚,益不省措躬之所也。今臣所叨職掌風憲,上之繩糾君違,下之彈劾官邪,受人主耳目之寄,任朝著激揚之責,苟非言論風旨足以刷勵一世者,不宜濫竽於其間矣。況今朝論泮渙,調劑誠難,以臣才量,其何能陳說義理,以臣言議,亦何能辯別是非,以副我聖上樂聞之盛意也哉?且臣頃以騎省郞,爲覲老父,得受由暇,往于南土,中間病劇,過限未歸,一向淹滯,亦所不敢,日昨始駄疾登途,浹日撼頓,衆疾交攻,歸倒私次,昏不省事,所被新命,實無卽起祗肅之望,臣尤死罪。伏乞聖明,念臣之才不耐職,憐臣之病難供仕,速許鐫改,以重官方,以安私分,不勝萬幸。臣方乞遞是職,則不宜復貢他說,而竊有所憂嘆者,敢此附陳焉。今此逆獄,實千古所未有之大變,妖腰亂領,幾盡伏法,元惡巨魁,亦皆就刑,而輿情憤鬰,愈久而愈甚者何哉?蓋此獄,支黨寔繁,端緖轉多,一膜纔剝,一膜復遮,前罪旣勘,後罪益彰,輕重緩急之際,或不無失刑之嘆。爲今之道,惟當窮治餘黨,速了鞫案,少慰神人之憤,而卽今在繫而未覈者,特若箇人耳。不過一二次嚴鞫,卽可勘了,而領相逬出郊外,尙未還朝,右相以向來臺言,過自爲嫌,不欲復當,故政院,每以不得開坐之意,循例啓稟,殿下亦每以知道二字,循例允下,日日謄出於朝紙者見之,亦覽支離,如是不已,則雖經年閱歲,此獄豈有了當之期乎?噫,國有大獄,節註易差,臺官與鞫廳,曰可曰否,不害爲淸朝之美事,則大臣之以憲臣一時之言,終始引嫌者,不亦太過乎?況今盟祭已過,勳劵將刊,則此獄收殺,一日爲急。殿下今若慰勉大臣,使之卽出復按,則以大臣體國之誠,初旣擔當,備諳獄情之顚末,今豈可引嫌而不肯出當,以任其一向遷就也哉?伏願殿下,念獄體之至重,軫鞫坐之久停,喉院循例之啓,勿復以知道啓下,亟降明旨另以敦勉,俾卽逐日開鞫,作速勘斷焉。且臣於前承旨李喬岳遠竄事,竊有所慨然者。夫喬岳之於時烈,果有師生之義,亦有可辨之事,則陳疏伸救,夫誰曰不可?而第其滿紙張皇,狂噴亂嚷,必欲角勝公議,眩亂是非,而於時烈學術之駁雜,心志之陰鷙,則一味呑棗,不能明白說去者,已極可笑,而先正之父子,於時烈之黜享與否,有何一毫干涉,而渠敢復尋球集輩餘套,專事誣辱。噫,斯文是非,自有已定之公論,則今乃以不近理不成說之言,欲爲脅制士流之計,旣甚奸惡。而尤所痛心者,其疏中,忍而待日四字,此豈人臣所忍言者?喬岳,乃忍言之,方其以此四字,萌之心而筆之書也。獨不畏天日俯臨乎?若論其心之所自出,則實與一種凶逆之徒,同一肝腸也。此不可律之以得罪斯文之罪,而止於善地薄竄而已也。宜當投畀極邊,使亂賊知所懲戢焉。仍伏念耽羅一州,僻在海外,距京師數千餘里,惟我列朝之所以懷綏存撫,逈出尋常者,意非偶然。至若癸甲之凶,島中最被其災,故先大王特推邇遐一視之恩,亟命南邑移粟往哺,且遣御史越海監賑,環一島數萬生靈,得免溝壑之瘠,莫不涵濡於深仁厚澤之中。田婆樵兒,歌頌洋洋,至于今溢于海陬。及夫天崩之後,乃能艱關遠赴,願相因山之役,其於戲不忘之誠,益可見矣。臣又伏聞昔在甲寅國恤初,別遣宣慰使李選,以示維新之化,俾慰遠人之心,且賑貧乏,兼試文武,一島氓俗,傳以爲盛德事矣。卽今島中之飢饉,無異癸·甲之歲,且當殿下嗣服之日,其民之思見王使,來宣德意,不啻若旱霓之望,臣意則竊願聖上,克體先王綏遠之意,特遣近侍之臣,發倉而賑飢,試才而賜第,以慰島人顒企之心焉。且伏聞以繡衣事,廟堂旣已抄啓,大臣亦請速遣,而尙未有發送之命。伏未知殿下,何所待而遲遲至此也?朝家所遣暗行廉察者,不特問民間之疾苦,訪守宰之賢否而已。蓋欲監賑事慰飢氓也。方今春序幾盡,夏節將屆,諸道賑政,不久當畢,且列邑守宰,初聞御史先聲,無不惕意聳勅,稍久之後,易至解弛,臣意則宜趁此時,分遣諸路,使郡邑畏憚,民庶慰悅焉。今臣所論末段二事,語甚草草,而新從下土,略採諸路之聞,竝此仰陳。惟聖明,不以人廢言。入啓。答曰,省疏具悉。有懷必陳,意在匡君,予甚嘉尙,可不加念焉?爾其勿辭,從速察職。
癸卯四月初六日乙卯晴。上御熙政堂。藥房入診時,提調李台佐,副提調李世最,假注書李宗白,記注官吳聖兪,記事官曺命敎,醫官李時聖·鄭爾柱·許坫·方震夔·吳重卨·李時弼·玄悌綱·崔周慶,交河縣監權聖徵啓稟後,同爲入侍。提調李台佐所啓,日候乖和,此時聖體,若何?上曰,無事矣。大妃殿氣候,亦復若何?上曰,一樣矣。提調李台佐曰,今朔,係是純陽之月,藥餌調養之節,尤宜致愼,仍頃日筵白,有醫官間日入侍之擧,伏聞脈度,比前頗有平穩之候,下情喜幸,何可盡達?調中湯進御之數,已至三十貼矣。伏未知效害,何如?上曰,不分明矣。提調李台佐曰,水刺進御之節,多寡如何,而寢睡近得安穩乎?上曰,水刺進御則一樣,寢睡平安矣。提調李台佐曰,竊覸聖候有氣升之症,此必痰火用事而然,如此之時,精神不淸利乎?上曰,唯。提調李台佐曰,小便則淸利乎?上曰,唯。一日之內,度數幾何?上曰,頻數矣。提調李台佐曰,大便則乾滑,亦何如?上曰,乾燥矣。提調李台佐曰,前日入診時,有大便滑利之敎矣。今伏承下敎,以乾燥爲敎,是或近日之新症乎?上曰,本來如此矣。提調李台佐〈曰〉,臣誠惶恐,敢請仰瞻玉色,以爲診察之地。上曰,依爲之。
醫官,以次入診,李時聖進伏,診脈訖,退伏曰,脈候不帶浮數,大抵和緩,而右脈微數之候,今已平穩,玉色亦和潤矣。權聖徵曰,脈候浮數,視前亦頗平穩,玉色甚和潤矣。許坫·方震夔曰,脈度俱沈緩,而玉色亦無紅暈矣。吳重卨曰,脈度左右三部稍大之候頗減,而右三部沈數之候一樣矣。李時弼曰,左右三部,視前調和平穩矣。玄悌綱曰,左三部沈數之候,今幾調均,而右邊稍數之候,今猶微動矣。鄭爾柱曰,脈候左右三部,去來調均而右邊稍大,左則沈矣。
醫官以次退伏,提調李台佐曰,今聞醫官之言,皆以爲脈度沈數之候,視前頗減,玉色則以臣所仰瞻言之,亦甚和平矣,是誠萬幸。昨日以前調中湯進御之數,已至三十貼之多,宜有分效,而聖敎以不分明爲敎,所當變通藥路,更議繼進之劑,而臣伏聞在外諸醫所言,則皆以爲加進十餘貼爲宜,朝者問安之批,聖敎以繼進宜矣爲敎,今姑勿改,仍進調中湯,何如?上曰,唯。提調李台佐曰,竊伏聞防風通聖散,已久而尙有餘儲,此必以苦口之故,妨於進御而然矣。湯〈丸〉兩藥中何者便於進御乎?上曰,丸藥矣。提調李台佐曰,臣伏聞頃因右相筵白,以御藥議藥議定事,有領相敦召之敎矣。調中湯十餘貼加進之意,旣已定奪,繼進之劑,則待都提調入來,商確議定恐當。上曰,依爲之。李台佐曰,勅行,今當渡江,而地部財力,愈益蕩竭,頃日支勅,仍各軍門之許貸,得以支過,今則地部財力,殆同强弩之末勢,如貢價應下之類,不能計朔上下,只以遺在,責出貢人,卽今事勢,上下俱困,公私倒懸,百爾量度,實無裕財之道。惟鑄錢一事,或可以紓一分之急,此則當從容廣議廟堂,陳稟擧行,而目前支勅,實無其勢,取考地部文書,則宣惠廳·經釐廳諸各司之米木錢,貸去於本曹者,其數亦多,臣固知兩廳財力,亦甚未裕,而猶不若地部之切急,兩廳及諸各司各樣貸去者,切勿以本所需用之不足爲諉,卽速還報,以爲支勅事,申明分付,何如?上曰,依爲之。又所啓,凡宮家田畓免稅者,各有定數,大君·公主四百結,王子·翁主二百五十結,兩位不存,則大君·翁主一百結,限四世,以祭位劃給,自是定式矣。明安公主卒逝已久,而尙無減數之事,有違規例,依定式祭位免稅後,其餘田結出稅,何如?上曰,依爲之。又所啓,今番使行還後,聞彼中事勢,塗聽之言,雖未盡信,憂虞之端,有不勝言。胤禎咆哮之說,亦未知其實狀之果如何,而旣已革爵,則兄弟之乖張,蓋可知矣。且大宛·蒙古部落最盛,所謂一部,其數滿萬,若合十部爲十萬兵矣,聞方稱以康熙會葬,將入北京,雍正只許其一部之迭相入來,此說果如所聞,則雍正之患其難制,亦可知矣。古語云,城門失火,殃及池魚,試看今日國事,無一可恃,而今日臣庶之所仰望,惟聖明之在上耳。上無發落。又所啓,聖躬諸症猶未盡祛,卽今調治之方,惟在於藥餌一節矣。古語云,毒藥苦口,利於病,凡於求藥責效之際,必也頓服如其方然後,方可責藥力之奏其效耳。顧臣等,忝在保護之地,所當朝夕入侍,親監藥物,而有所不敢,若首醫以下,自殿下在東宮時出入,無異老奴矣。且今調中湯進御之際,有朱砂和進之擧,所謂朱砂,性堅且重,調和之際,每致下沈,若於湯劑煎入之際,招入醫官,使之調和,兼審寒暖,似爲調養之一助,雖寢處,顧何傷乎?上曰,然矣。奏罷,諸臣,以次退出。
上在昌德宮。停常參·經筵。
文定王后忌辰。
下直,昌城府使洪夏錫。
李眞儒啓曰,來十一日,輪對日次,取稟。傳曰,停。又啓曰,來十一日,專經文臣殿講日次,取稟。傳曰,爲之。又啓曰,今日持公事入侍日次,而國忌正日相値,頉稟。傳曰,知道。
李世最啓曰,右承旨李翊漢,昨日違牌,旣有只推之命,而今日又不出肅,卽爲牌招察任,何如?傳曰,允。
假注書李眞洙有頉,代以李喆輔爲假注書。
李眞儒啓曰,觀象監官員來言,陰陽科覆試,當於今日開場,而都提調趙泰耉在外,提調李肇奉命在外,只有提調金一鏡,旣已受點,而以本職呈辭,國忌齋戒留院,本職未遞之前,有難進參云。事勢急迫,合有變通之道,何以爲之?敢稟。傳曰,金一鏡牌招。
李翊漢啓曰,觀象監提調金一鏡,牌招不進,推考傳旨,今方捧入,而陰陽科開場,正在今日,提調卽刻進去然後,試事可免稽遲。一鏡於本職,情勢難安,呈辭旣已入啓,而本職未遞,則終難赴坐云,徒煩牌招,勢將狼狽,事已急迫,不得不更此仰稟。傳曰,牌招。
又啓曰,觀象監提調金一鏡,再招不進,推考傳旨,今方捧入,而陰陽科開場,在於今日,而日勢已晩,尙未擧行,事甚未安。提調金一鏡,所當更請牌招,而非但一日三牌,有傷事體,本職未遞之前,似難應命,何以爲之?敢稟。傳曰,本職遞改,牌招。
兵曹口傳政事,副護軍金一鏡。
掌令徐宗廈啓曰,臣於向者,以前承旨李喬岳遠竄事,論啓,蒙允矣。日昨僚臺,疏論擬律之太輕,臣於此,竊不勝瞿然之至。夫喬岳之疏,遣辭造意,雖極絶悖,而若比鎭緯之疏,則似或差間,故臣果爲從輕勘律矣。及夫僚臺疏出之後,所當趁卽引避,而第其疏批未下之前,有不敢徑先自列,乃爲尋單乞遞,以伸廉義之計,而三度還給之命,出於格外,繼以守令署經,召牌踵臨,嚴畏分義,不得不冒沒復出矣。追聞物議,以臣之不卽引嫌於僚疏,大以爲非,而且伏見其疏批,則奬以嘉尙,臣之當初擬律不審之失,於此益著矣。其何敢一刻仍冒於臺次乎?請命遞斥臣職。答曰,勿辭。宋成明啓曰,掌令徐宗廈再啓煩瀆,退待物論矣。傳曰,知道。
上在昌德宮。停常參·經筵。
李翊漢啓曰,明日常參·經筵,取稟。傳曰,停。
呂必容啓曰,政事過國忌後爲之事,命下,而今日乃是夏享大祭齋戒,何以爲之?敢稟。傳曰,過齋戒後爲之。
備忘記,日者敦召,出於禮待大臣之意,則巽牘連上,愧誠意之未孚,造朝無期,言念及此,尙寐無吪。噫,大臣職責,不在於筋力奔走,矧今中外蕩竭,束手以待,以卿體國之量,故不念及於斯耶?予不多誥,卿毋困我,卽出視事,用副虛渴之望。傳曰,偕來承旨傳諭。
呂必容啓曰,領議政趙泰耉偕來承旨洪重禹,身病猝重,縣道陳疏,而以齋戒留院矣。卽者別諭又下,而洪重禹病難傳宣,右承旨李翊漢,進去傳諭,仍爲偕來,重禹使之上來,上疏則還爲下送之意,敢稟。傳曰,知道。
備忘記。傳于李翊漢曰,史官一員待命。
事變假注書趙尙命有頉,代以李玄輔爲假注書。
宋成明啓曰,假注書李喆輔·李玄輔,時無職名,付軍職,冠帶常仕,何如?傳曰,允。
李眞儒以觀象監官員,以提調意啓曰,陰陽科覆試元額,增廣,天文學五人,地理·命課兩學各二人試取,而大增廣,則各學竝加二人,乃是前規,而本監廩料涼薄,庭試者絶少,今番大增廣天文學初試九人,命課·地理兩學初試各一人,不滿元額,兩學旣無初試入格,餘數只各一人單取,而天文學,則初試數雖少,旣有連畫之人,且不滿元額,則其在激勸之道,不可不准數試取。故依大增廣前例,取七人,出榜以入之意,敢啓。傳曰,知道。
掌令鄭啓章啓曰,引嫌而退,擬律乖當,見非公議,其在臺體,不可仍置。請掌令徐宗廈,遞差。答曰,依啓。避嫌措辭見上
上在昌德宮。停常參·經筵。
呂必容啓曰,明日常參·經筵,取稟。傳曰,停。
又啓曰,今日持公事入侍日次,而吏兵批政廳·鞫廳,承旨二員分進,廳中只有臣一人,玉堂亦不備員,頉稟。傳曰,知道。
又啓曰,今四月十二日,都目政爲之之意,敢啓。傳曰,知道。
宋成明,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,副摠管李順坤,以御營中軍軍兵等中日試放事,南小門洞晝仕之意,敢啓。傳曰,知道。
呂必容,以弘文館言啓曰,本館上番校理臣宋眞明,以推鞫問事郞廳,今日坐起時,晝仕出去之意,敢啓。傳曰,知道。
又以弘文館言啓曰,本館上番校理宋眞明,以推鞫問事郞廳,晝仕出去,今日召對時,無以備員。新除授副校理李世德,卽爲牌招,以爲推移入侍之地,何如?傳曰,允。
以副校理李世德牌不進,罷職傳旨,傳于呂必容曰,推考傳旨捧入。
假注書李宗白病,代以尹尙白爲假注書。
事變注書李玄輔有頉,代以權䌖爲事變注書。
宋成明啓曰,假注書尹尙白·權䌖,時無職名,付軍職冠帶常仕,何如?傳曰,允。
呂必容啓曰,近日廳中位甚不齊,出納之際,事極苟簡。承旨有闕之代,以在京無故人差出,仍卽牌招察任,何如?傳曰,允。
有政。判書柳鳳輝病,參判鄭齊斗在外,參議朴弼夢進,同副承旨李眞儒進。吏批啓曰,判書柳鳳輝病不來,參判鄭齊斗在外,小臣獨政未安,何以爲之?敢稟。傳曰,只出緊任。又啓曰,大司憲,今當差出,而擬望之人乏少,承旨竝擬,何如?傳曰,允。又啓曰,會寧府使,今當差出,而當品中擬望之人乏少,堂上閫帥中可合人,竝擬,何如?傳曰,允。吏批啓曰,玉堂闕員,今當差出,而曾前出入之人,方在罷散中,無以推移備擬,合有變通之道,何以爲之?敢稟。傳曰,別單書入。
李師尙爲大司憲,梁廷虎爲司諫,尹東洙爲掌令,李眞儒爲戶曹參判,李思晟爲會寧府使,尹行敎爲判決事,趙命興爲牙山縣監,李顯章爲修撰,金一鏡爲同義禁,金始燁爲持平,朴熙晉爲承旨,李梡爲禁府都事,盧三邦爲保寧縣監,金一鏡爲禮曹參判。吏批啓曰,新除授會寧府使李思晟,時無加資之命,何以爲之?敢稟。傳曰,加資。
兵批,判書李光佐,禁衛營久勤,招見坐起進,參判金致龍進,參議沈仲良病,參知朴澄病,同副承旨李眞儒進。徐宗夏爲副護軍,李喆輔·李玄輔爲副司正。
宋成明啓曰,今日政,新除授同義禁,待下批,卽爲牌招,以爲參鞫之地,何如?傳曰,允。
又啓曰,同義禁金一鏡,牌招不進,推考傳旨,今方捧入,而推鞫事重,更卽牌招,何如?傳曰,允。
又啓曰,卽者禁府都事,以大臣意來言,鞫廳之坐,今日出迎矣。新除授同義禁金一鏡,違牌不進,日勢已暮,有難推移,不得開坐云矣,敢啓。傳曰,知道。
呂必容,以雜科試所入門官,以試官意啓曰,曾因筵臣陳達,禮曹覆啓內,雜科覆試額數,一從法典,減半於初試,而初試未滿額者,亦從初試數,而減半取之,使之定式施行。今此泮科,固當依此取用,而泮學,本來淸寒,應擧者絶少,故增廣初試元額十八人,至於大增廣,則加取四人,而卽今初試被選者,只是五人,雖沒數入格,比大增廣覆試元額,不滿者過半,不但事甚埋沒,學亦無以成樣。且今番雜科諸學,擧皆不以初試額數半用之,則泮科,不宜異同,入格五人,盡數收取之意,敢啓。傳曰,知道。
右承旨李翊漢書啓,臣承命馳到于果川縣鄕校洞議政府領議政趙泰耉所住處,傳宣聖旨,則以爲,臣病困在床,未卽赴召,顧念分義,惶隕欲死。伏蒙聖上,俯念賤疾,至有遣醫頒藥之命,今又特下備忘,王人替來,傳宣十行絲綸,委曲懇至,責諭之勤,敦勉之摯,逈出常倫,捧讀未半,不覺涕血之交流。臣以積罪當譴之身,何以得此殊渥於聖明之下哉?到此地頭,他不暇顧,亟欲卽起趨命,悉暴情實,而後退塡丘壑,而卽今病勢,本症之外,重感風寒,眩氣兼劇,精神暈瞀,氣力澌惙,欲起旋仆,末由運身,此亦不可得矣。惶恐抑塞,不知所以容措,當俟神思少定,更入文字,以俟天地父母俯察而哀憐云矣。臣亦以別諭之下,不可不趁令趨承之意,屢屢勸諭,而大臣病勢,卽今實無起動之勢,不可一向强勉,姑觀病勢之差減,益加敦勉計料,而臣旣替承偕來之命,故仍爲留待之意,竝以詮次善啓向敎是事。
宋成明,以義禁府言啓曰,當此鞫獄多事之時,本府都事,不可不備員,而都事尹尙衡·李震佐遠地出使,回還未易,令該曹,口傳閑官換差,闕員未出之代,卽爲差出,何如?傳曰,允。
吏曹口傳政事,義禁府都事尹尙衡,掌隷院司評崔尙復相換,義禁府都事李震佐,瓦瑞別提宋元瑞相換。
呂必容,以錄勳都監言啓曰,一房所掌會盟軸,今方繕寫,而本房郞廳具爀,因他賞格,旣有陞賞之命矣。其代姑未差出,二房郞廳李衡秀,使之兼察,何如?傳曰,允。
宋成明,以義禁府言啓曰,時囚罪人鄭治等照律事,允下矣。鄭治·金昌發,則依律文照入,而其中李邦華,則臺諫,方以遠竄論啓,不得一體照律之意,敢啓。傳曰,知道。
又以賑恤廳言啓曰,東城君睦虎龍處,家舍劃給事,命下矣。逆賊弘述籍沒家舍一區,在於北部觀光坊,以此出給之意,敢啓。傳曰,知道。
以忠淸監司狀啓,公山居幼學韓厚大等十三名渰死事,傳于宋成明曰,渰死人等,令本道恤典擧行。
又以宣惠廳言啓曰,上年,自戶曹,嶺南別餉米一萬石取用事,定奪,分付矣。卽接本道假都事牒報,則別餉米,在各邑鎭,今方分賑,梁山甘同倉儲置米三千石上納之意,論報,戶曹已爲受題,新賦稅一時領納事,分付於領運差使員及梁山郡守處云。所謂甘同倉儲置米,乃以嶺南各邑餘米,每年劃給費船價運置,俾爲東萊·釜山射砲糧及倭館各樣需用之資,則其所關係,比列邑儲置,尤爲緊重,故本廳用度雖甚苟簡,亦不取用,則決難劃送他衙門。至於再費船價,數過三之一,尤涉無當,而此則姑置勿論,當初戶曹之請得者,乃是別餉米,則本道事勢,設難上送,只當以本邑之上送與否,往復地部,或啓聞變通而已。至於甘同倉米,則名目自別,不相干涉,而道臣,不稟本廳,亦不啓請,直報戶曹,任自劃送於他色米之代者,揆以事體,極涉未便。監司李廷濟,從重推考,上項甘同倉儲置米,毋得遷動,卽以別餉米上送,而甘同米,或已發船上送,則亦以別餉米,充數移送於甘同倉之意,分付本道,何如?傳曰,允。
呂必容,以延接都監言啓曰,都監郞廳睦趾敬,以純陵改莎草事,奉命出去,未及還來,改差,其代以禮曹正郞尹就咸差下,使之察任,何如?傳曰,允。
持平黃晸啓曰,請亟寢遠竄罪人閔鎭遠放釋之命,仍令極邊遠竄事。請庭請議罷時卿宰以下及三司諸人之合辭唯諾者,竝遠竄事。請行藥宮人金姓者,亟命出付攸司,直爲正法事。啓辭見上新啓,臣以遠竄罪人李喬岳加律事,有所疏陳,伏想聖明,已有以洞燭矣。夫喬岳之疏,創出題外之語,狂噴亂嚷,唯以詬辱先正爲快者,莫非凶球餘意,逆集遺計,則其毒正誣賢之罪,已不勝言,而尤所痛惋者,含憾蓄怨,忍而待日八字。卽一變書,渠亦有人性,亦爲人臣,則仍忍以此等語,萌之心而筆之書,究其心跡,則實與一種凶逆輩,同一肝腸也。其在嚴懲討之義,決不可薄竄善地而止,請遠竄罪人李喬岳,極邊遠竄,誅討亂逆,再安宗社,親臨齋壇,申盟帶礪,此何等大慶,何等盛擧?而諸功臣嫡長之偃然不參者,其數甚多,此國人所以共駭,而臺論所以峻發也。臣得見各人等原辭,則或有親病而難强者,或有實病而難强者,此則容有可恕,而如朴師益之或稱脚病,或諉犯染,如尹泓之托以看窆,故爲下鄕,如姜啓傅·李邦華·權炅·尹鳳儀之假托身病,偃臥其家者,粧撰爲辭,情跡難掩。此輩俱以功臣世嫡休戚與同之人,略不慶幸於懲討之典,晏然退坐於會盟之日者,此莫非徒懷右私黨之心,而全昧討君討之義,人心之陷溺,倫紀之斁絶,胡至此極?如此不識分義,甘心黨逆之類,若不嚴加懲治,則將至於國不國而人不人。請前監司朴師益,前牧使尹泓,前縣監姜啓傅·李邦華·權炅,前都事尹鳳儀,竝命遠竄。答曰,勿煩。合啓,持平黃晸,獻納尹游啓曰,請逆魁昌集·頤命,竝令攸司亟行斬屍,明正典刑。啓辭見上答曰,勿煩。院啓,獻納尹游啓曰,請金姓宮人行藥者,從速摘發,出付鞫廳,快正王法。請還收春澤諸弟子姪中區別放釋之命,仍前發配事。啓事見上新啓,臣伏聞日昨筵中,因大臣陳達,有鞫囚三人依前酌處之命,臣竊不勝驚駭訝惑之至。夫聯箚根本之聖復,三手出銀之兩賊,有三尺必誅之法,無一分可生之端,而累次嚴訊之餘,頑不就服,前後成命之下,迄未加刑,王章久撓,輿情益奮,政宜開鞫嚴究,速正王法,而今此酌處之請,又出意慮之外,夫體天好生,非所與論於讐賊,除凶討罪,自有難屈之常憲,戴頭生出,斷無是理。抑臣最所深慨者,此賊之乍鞫旋配,凡幾遭矣,臺閣所爭,有法而已。國無臺閣則已,如有之,雖日日酌處,當日日爭執,大臣何不念及於此耶?筵敎一播,聽聞俱駭。請還收鞫廳罪人聖復·慤·星樞等酌處之命,更加嚴鞫,期於正法。答曰,勿煩。
上在昌德宮。停常參·經筵。
夜一更二更,月暈。
下直,結城縣監朴思一。
呂必容啓曰,明日文臣殿講相値,視事,頉稟。傳曰,知道。又啓曰,今日賓廳坐起日次,而推鞫相値,頉稟。傳曰,知道。又啓曰,吏曹郞廳來言,承旨有闕,政事,何以爲之?敢稟。傳曰,明日爲之。
呂必容,以弘文館言啓曰,本館上番校理臣宋眞明,以推鞫問事郞廳,晝仕出去,而每每草記,殊涉煩瀆,今後則除草記往來之意,敢啓。傳曰,知道。
以左承旨朴熙晉牌不進,罷職傳旨,傳于呂必容曰,推考傳旨捧入。
呂必容啓曰,右副承旨宋成明,當進鞫廳,臣必容,獨爲守廳,而泮直無人,同副承旨洪重禹,雖有身病,數日調治,卽爲牌招,左承旨朴熙晉,旣有只推之命,而拘於廳規,不得請牌,何以爲之?敢稟。傳曰,牌招。
呂必容,以弘文館言啓曰,本館僚員,近甚不齊,召對時綱目,未及懸吐,不可不齊會相議懸進。副校理李世德,昨日旣有只推之命,修撰李顯章,新除之後,尙不出肅,一體牌招察任,何如?
以副校理李世德,修撰李顯章牌不進罷職傳旨,傳于呂必容曰,推考傳旨捧入。
宋成明啓曰,同義禁金一鏡牌不進,推考傳旨,今方捧入,而鞫坐出令,今已兩日,一向違召,無意承命,其在事體,極爲未安。罪人鞫問,一時爲急,更卽牌招,何如?傳曰,允。
又啓曰,同義禁金一鏡,再次違牌,今又陳疏到院,觀其疏語,則乃引前事爲嫌,日昨聖批,旣已開釋,而當此鞫獄方急之日,一向引嫌,極涉未安。原疏已爲還給,更爲牌招,以爲趁卽參鞫之地,何如?傳曰,允。
洪重禹啓曰,卽者禁府都事以大臣意來言,鞫廳之坐,今日出令矣。新除授同義禁金一鏡,違牌不進,日勢已暮,有難推移,不得開坐云矣,敢啓。傳曰,知道。
呂必容啓曰,明日仁政殿專經文臣殿講時,命官一員,例爲進去,而右議政崔錫恒,當進鞫廳,他無推移之路。在前如此之時,崇品重臣,有替行之例,今番則何以爲之?敢稟。傳曰,李光佐進去。
假注書李喆輔有頉,代以李潤身爲假注書,事變假注書權䌖病,代鄭道殷爲事變注書。
呂必容,以禮曹言啓曰,今此文臣殿講時,考見各司擧案,則權知承文副正字柳基緖·黃沈·鄭熙揆·申正模·李時沆,副司果李重煥,俱以在外懸頉,身有職名,任意下鄕,莫重殿講,不爲進參,似當別樣警責,而本曹,請推之外,他無責罰之道,竝推考,何如?傳曰,允。
宋成明,以備邊司言啓曰,纔因延安府使所報,江都米三百石,許貸於延安,以爲救活飢民之地矣。續接江華留守所報,則以爲海西饑荒,不獨延安一邑,延安與白川,俱是鎭撫營屬邑,而軍民,方在頷顑中,畿邑中金浦郡,亦是管下,而上年移轉,最先輸納,無一石留儲。當此春窮,分糶無路,延安·白川各五百石,金浦三百石,移轉劃給之意,啓稟發關,以爲擧行之地矣。當初題送於延安者,蓋以移轉許貸,而今以白川·金浦,竝許移轉云者,亦合事宜,竝依所報移轉劃給,待秋準捧之意,分付江都及海西·京畿,何如?傳曰,允。
洪重禹以兵曹言啓曰,今月十一日,武臣武經七書講書日次,而文臣殿講相値,不得爲之之意,敢啓。傳曰,知道。
又以兵曹言啓曰,今四月初十日,童蒙李鳳昌稱名人,自曜金門入來,差備門外擊錚,極爲駭愕。令攸司囚禁治罪,同門守將趙長璧,常時不能禁斷雜人,以致闌入,亦難免其責,推考,何如?傳曰,允。
又以刑曹意啓曰,本曹禁制條,有會飮騎義,而中間因臺啓停廢矣。會飮則辛丑年論報備局定奪後,時時出禁,騎馬則本曹自有禁牌,而不得出禁,故民不畏法者,城內常漢輩,肆然騎馬,少不忌憚,事之無嚴,莫此爲甚。自今爲始,一依舊例,時時出禁,何如?傳曰,允。
上在昌德宮。停常參·經筵。
大妃殿·中宮殿,藥房問安。答曰,知道。
藥房提調臣李台佐,右承旨臣呂必容啓曰,伏未審日間,聖體,若何?大妃殿氣候,亦復何如?前劑入加味調中湯,已盡於昨日,五貼當更劑入,而今日是入診日次,臣等率諸醫入侍,詳察聖候,宜當。不任區區仰慮,敢來問安,竝此仰稟。答曰,知道。無事。慈殿氣候安寧,勿爲入診。
呂必容啓曰,來十五日儒生殿講日次,而國忌相値,頉稟。傳曰,知道。又啓曰,明日視事,都目間,頉稟。傳曰,知道。又啓曰,今日持公事入侍日次,而文臣殿講相値,頉稟。傳曰,知道。洪重禹啓曰,吏曹郞廳來言,臺諫有闕,政事,何以爲之?取稟。傳曰,明日爲之。宋成明啓曰,知義禁金演,同義禁金一鏡,竝牌招事,命下,而今已夜深,待明朝出牌之意,敢啓。傳曰,知道。
都摠管金演三度呈辭。傳曰,還出給。
呂必容啓曰,假注書李潤身·鄭道殷,時無職名,付軍職冠帶常仕,何如?傳曰,允。洪重禹啓曰,卽者禁府都事,以大臣意來言,知義禁李肇,以純陵改莎草事,出往咸興,還朝尙遠,同義禁金一鏡,陳疏入啓,時未下批,今日鞫坐,亦未得設行,事甚未安。不可無變通之道,知義禁李肇,今姑改差,今日政差出其代,仍卽牌招,使之備員開坐云矣,敢啓。傳曰,知道。
洪重禹啓曰,近日廳中,位甚不齊,出納之際,事多苟簡。承旨有闕之代,以在京無故人差出,仍卽牌招,何如?傳曰,允。
有政。吏批,判書柳鳳輝進,參判鄭齊斗在外,參議朴弼夢殿講試官進,右副承旨宋成明進。兵批,判書李光佐命官進,參判金致龍病,參議沈仲良病,參知朴澄進,右副承旨宋成明進。以尹㝚爲司僕正,吳遂元爲禮曹佐郞,李喜濟爲直講,韓瑞甲爲繕工假監役,李德淳爲童蒙敎官,尹翼駿爲司僕主簿,南就明·徐命淵爲承旨,尹會爲掌令,金演爲知義禁。承文副正字單吳光運,校書副正字單李東元。副司正尹尙白。
以右副承旨徐命淵牌不進,罷職傳旨,傳于宋成明曰,推考傳旨捧入。
李翊漢啓曰,右副承旨徐命淵,旣有只推之命,更爲牌招,而明日都目大政,該房承旨當爲進參,而都承旨南就明,拘於廳規,不得請牌,何以爲之?敢稟。傳曰,牌招。
宋成明啓曰,知義禁金演,牌招不進,推考傳旨,今方捧入,而莫重鞫獄,一向遷就,其在事體,極爲未安,更卽牌招,以爲參鞫之地。同義禁金一鏡,疏批未下,不得一體牌招,何以爲之?敢稟。傳曰,牌招。
又啓曰,知義禁金演,再招不進,同義禁金一鏡牌不進推考傳旨,今方捧入,而莫重鞫獄,開坐出令之後,三日不得擧行,事之未安,莫甚於此。殊無變通差出之意,金一鏡,更卽牌招,而金演,一日三牌,有傷事體,何以爲之?敢稟。傳曰,竝牌招。
洪重禹啓曰,卽者禁府都事,以大臣意來言,鞫廳之坐,今日出令矣。知義禁金演,同義禁金一鏡,違牌不進,日勢已暮,有難推移,不得開坐云矣,敢啓。傳曰,知道。
李翊漢,以吏曹言啓曰,來十二日,都目政爲之之意,已爲啓稟矣。佐郞趙遠命,今日亦不出肅,事甚未安,從重推考,更爲催促出肅,何如?傳曰,允。
備忘記,傳于呂必容曰,大嬪房祠宇造成時,次知中使以下,竝書啓。
備忘記,傳于洪重禹曰,居首學錄李漢相,佐郞李光湜,學正吳德曾,竝半熟馬一匹賜給。
洪重禹,以戶曹言啓曰,本曹以今年稅入減縮,頒祿放料,實無繼用之勢。嶺南別餉米一萬石取用事,定奪蒙允,發關分付矣。春間嶺營移文中,別餉米一萬石內五千石,旣依朝令,今方裝送,而其餘五千石之散在左海者,決難收納。縷縷爲言,適會其時,臣台佐見帶惠廳主管之任,別餉米五千石,旣不能上來,則事勢實爲切迫,故以毋論儲置米,准萬石上送之意,發關分付矣。本道道臣,亦念經費,萬分渴急,以甘同倉儲置米,射砲糧分給之外,尙餘三千餘石,此倉,旣在海邊,目一處運穀,比諸各處鳩聚之穀,弊端差勝。此穀,如欲取用,則依貴曹移文,發送船隻,新賦稅上納時,同領上納事,回移矣。企待之餘,得此準萬石上送之奇,甚以爲幸。且甘同倉米之輸來,事勢旣甚便順,前頭以別餉米充補,亦無所妨,故旣令輸納,亦送船隻矣。今觀惠廳草記,則至以甘同倉米,名目自別,不相干涉,而不稟本廳,亦不啓請,直報戶曹,任自劃送,請推道臣,甘同倉儲置米,毋得遷動之意,入啓蒙允矣。甘同米名目雖異,均是儲置,而本曹之當初行關,旣令以儲置米,先爲推移,其後筵中,又以某樣穀取用之意,有所定奪,則本道之一遵本曹關文,有欲以甘同米載送,卽本曹之所使然也。今道臣,旣替本曹,而受問備之罰,臣台佐,固萬萬惶悚。第念本曹事勢,如不得此米,則目前經用,必有狼狽之患,甘同倉米,仍令裝載上送,其代則以別餉米,竝計船價,卽爲充上,恐無所妨,以此知委于本道及該廳,何如?傳曰,允。
持平黃晸啓曰,臣以功臣嫡長之盟祭不參人遠竄事,有所論啓矣。追聞物議,則衆所共知篤老病廢者及繫官于外,不得上來者外,偃然在家,托故不進者,不爲竝論,有所區別,大以爲非云。臣之疎漏之失著矣,其何可晏然於臺次乎?請命遞斥臣職。答曰,勿辭。
持平黃晸啓曰,請亟寢遠竄罪人閔鎭遠放釋之命,仍令極邊遠竄。請庭請議罷時,卿宰以下及三司諸人之合辭唯諾者,竝遠竄。請行藥宮人金姓者,亟命出付攸司,直爲正法。請遠竄罪人李喬岳,極邊遠竄,誅討亂逆。再安宗社,親臨齋壇,申盟帶礪,此何等大慶,何等盛擧,而諸功臣嫡長之偃然不參者,情跡可惡,故此國人所以共駭,而臺論所以峻發也。臣得見各人等原辭,衆所共知,老病癃廢者及繫官于外,不得上來者,誠有可恕,而如朴師益之或稱脚病,或諉犯染,尹泓之托以看窆,故爲下鄕,李命熙之始書進字,終不上來,姜啓溥·李邦華·權炅·尹鳳儀·尹得仁·李顯祿·李徵龜·金昌發之假托情病,粧撰爲辭,顯然有不欲進參之意。噫,此輩俱以功臣世嫡休戚與共之人,略不慶幸於懲討之典,晏然退坐於會盟之日,論其罪狀,不特護私黨而已,乃所以忘其祖先也,不特忘祖先而已,亦所以負君父也。人心之陷溺,倫紀之斁絶,胡至於此?如此不識分義,甘心於黨逆者,若不嚴加懲治,則將至於國不國而人不人。請前監司朴師益,前牧使尹泓,前府使李命熙,前縣監姜啓傅·李邦華·權炅,前都事尹鳳儀,前郡守尹得仁,前佐郞李顯祿,前參奉李徵龜,前察訪金昌發,竝命遠竄。凡有論賞,未經準職,則不許陞資,自是舊例,而今此會盟時,功臣嫡長之曾經大護軍,而職在五六品之人,竝命加資者,實有乖於惜名器愛嚬笑之意。請寢具爀·申弼夏·洪應夢加資之命。新除授掌令尹東洙,時在忠淸道公州地,請斯速乘馹上來事,下諭。答曰,不允。下諭事,依啓。
領議政趙泰耉疏曰,伏以臣,抱窮極之情,得危死之疾,難進之義,參前倚衡,累煩號籲,寔出憫迫之私。雖伏聞藥院稟辭,有待臣入來議藥之請,而亦不能卽起趨造,此雖因病勢之不能自力,而臣心之惶惕罔措,欲死無地。聖明每加容庇,不許譴免,俯念賤疾,遣醫頒藥,愛欲其生之德,河海莫量。臣自昨年淹病以來,蒙被是恩,今幾遭矣?殿下於臣,實有父之慈,而臣則以病廢事,非可以一二計。況又不得進於議藥之列,則孤恩負國,於斯益大,臣雖無狀,亦豈頑然於此也?然臣之所以引義自處,謝事決退,爲畢命丘壑之計者,豈有他哉?從古以來,權臣之害人國者何限?求諸簡冊,斑斑可考,今有以權門目臣,而至謂之使一世敢怒而不敢言,則其爲罪狀,當至何境?臣非以年少之言爲介懷,顧其事理,不得不如是退避也。旣負難赦之罪目,又自輕其去就,爲忘廉冒恥之人,則人之視臣,其將謂何?臣之不敢趁卽,擧世之所共言,日月之明,何所不燭,而顧乃眷戀不捨,必欲召致而後已,日昨備忘之下,尤出特念,而辭旨懇篤,承旨替來,傳宣十行綸音,字字恩言,至如中外蕩竭束手以待之諭,有以見惻怛相助之盛心,而尙寐無訛,卿毋困我之敎,實非臣子所敢承聞。臣於此時,何以爲心?祗目瞻望雲宵,九頓以謝,感徹悲激,不覺聲淚之俱發也。今臣所蒙,恩愈隆而罪愈深,思欲一進文陛之下,悉陳胸中之所蘊結,以冀天地父母之體諒而矜允,仍卽屛還,以畢餘生者,亦臣之一計也。顧今病勢,無以運身,此亦有不能得者。仍伏念上相之任,何等職責,自臣去國,許久曠廢,諸司分務,無不弛墜,此不可不趁時變通,而虛縻謾拘,不卽勘遞,徒增臣罪,實妨國事。玆敢復瀝肝血,哀籲於宸嚴之下,如蒙殿下,亟回聖念,所帶本職,先許解遞,使臣得以安意將息,則臣敢不竢得少間,力疾進參於入診議藥之際,以少伸區區煎迫之忱哉?臣衷情抑鬱,言不知裁,尤不勝惶懼焉。臣無任屛營祈懇之至,謹昧死以聞。答曰,省疏具悉卿懇。罄悉至意,而又何辭焉?須體至意,安心勿辭,速出論道,以副孤望。仍傳曰,偕來承旨傳諭。
兵曹判書李光佐疏曰,伏以臣,猥承文臣殿講時命官代行之命,淸早來待闕中,而伏聞金吾堂上論鞫事之疏,昨已上徹,今日雖開坐,必致晩暮,殿講講官無多,其前足可行之云,命官之任,事體重大,六卿代行,苟簡莫甚。鞫坐旣開,則變通,容或可矣,而以方待開坐之故,遽令代行,宜無此理。伏乞亟賜處分,改命大臣行之,不勝幸甚。試官,以藥院提調,方承起居,請入診,殿講勢難卽行,故敢此昧死上請。臣無任惶悚祈懇之至,謹昧死以聞。答曰,省疏具悉。卿其勿辭,斯速擧行。
上在昌德宮。停常參·經筵。
都目政。吏批,判書柳鳳輝進,參判鄭齊斗在外,參議朴弼夢進,都承旨南就明進。啓曰,今都目政,各岐仕滿應遷者相避及未準朔監察禁府都事,刑曹掌隷院郞官,各司久任時推人員,竝擬,何如?傳曰,允。又啓曰,臺諫及玉堂春坊,擬望之人乏少,相避外任竝擬,何如?傳曰,允。又啓曰,穩城府使,今當差出,而擬望之人乏少,營將虞侯竝擬,何如?傳曰,允。又啓曰,黃海監司今當差出,而擬望之人乏少,承旨外任竝擬,何如?傳曰,允。以姜一珪·金東俊爲典籍,以金東望爲尙瑞副直長,以柳諫爲慶尙都事,以柳鳳鳴爲江原都事,以金光運爲黃海都事,以睦趾敬爲咸鏡都事,以丁惟愼爲平安都事,以權熻爲沙斤察訪,以李垕爲良才察訪,以李藎爲儀賓都事,以李眞望爲大司諫,以金克謙爲北靑府使,以柳濬爲穩城府使,以李悌望爲淸安縣監,行洛豐君琳明善,今加明義,以趙明震爲掌樂主簿,以徐宗鎭爲廣興主簿,以李夏範爲宗簿直長,以兪廣基爲司饔直長,以洪潝爲宗廟副奉事,以金錫基爲司圃別提,以金碩佐爲司畜別提,以申致雲爲兼說書,以李光烱爲彦陽縣監,以朴道常爲祥原郡守,以李明誼爲南學敎授,以趙遠命爲西學敎授,以兪命凝·吳命恒·李廷濟爲承旨,以柳弼垣爲檢詳,以宋成明爲黃海監司,以金始爀爲副修撰,以朱炯离爲禮曹正郞,李眞佐爲掌苑奉事,以沈惟賢爲尙瑞直長,以李師尙爲副提學,以李喜春爲司藝,以李眞伋爲兵曹佐郞,以鄭壽期爲輔德,以趙明震爲監察,以李時沆爲長寧殿別檢,以尹彬爲直講,以李明誼爲兼校書校理,舍人單柳弼垣,以魚史彬爲尙衣別提,以沈洬爲禁府都事,以李顯道爲尙瑞副直長,以尹淳爲兼文學,以趙遠命爲兼校書校理,以吳遂元爲司書,以吳守經爲判校。又啓曰,都目大政,不可無實郞廳矣,佐郞趙遠命,草記催促,前後至再,而終不應命,揆以事體,極涉未安,更爲推考,使之卽爲出肅,進參大政,何如?傳曰,允。兵批,判書李光佐進,參判金致龍進,參議沈仲良進,參知朴澄進,左副承旨宋成明進。啓曰,慶尙右兵使。忠淸水使,今當差出,而擬望之人乏少,守令竝擬,何如?傳曰,允。又啓曰,平安兵虞侯,今當擇差,而堂下三品中竝擬,何如?傳曰,允。啓曰,新除授兼內禁衛將李相晟時無加資之命,何以爲之?敢稟。傳曰,加資。又啓曰,新除授平安兵虞侯柳萬增,時無加資之命,何以爲之?敢稟。傳曰,加資。以徐命均·韓世員爲同知,以李相晟爲內禁將,以洪德望爲羽林將,以金壽河爲五衛將,以朴纘新爲慶尙右兵使,以尹五商爲副摠管,以李徵休爲忠淸水使,以韓宇錫爲慶尙左兵虞候,以金養浩爲慶尙左水虞候,以朴大梓爲防踏僉使,以申行楫爲蛇渡僉使,以劉壽箕爲彌助項僉使,以李益昌爲寧城僉使,以金仁達爲椒島僉使,以李信萬爲東里僉使,以南聖重爲柔院僉使,以李泰雄爲格浦僉使,以林時梓爲牛峴僉使,以沈若晦爲忠翊將,以朴尙殷爲忠壯將,以金鎰英爲德浦僉使,以李東芳爲老梁僉使,以吳萬昱爲恃寨僉使,以申弘祚爲乶下僉使,以申鳴漢爲宣傳官,平安監營中軍閔弘洙仍任事,啓下,護軍鄭啓章,副司直李世最,副司正李潤身·鄭道殷,以金浹爲都摠經歷,南德夏爲都摠都事,以李白馨爲別害僉使,以成致績爲高山里僉使,以具僖爲訓鍊主簿,訓鍊主簿洪萬里本院去官,以文周憲爲內禁將,以洪釵一爲順天營將,以李忠邦爲北虞候,以趙由恒爲統虞候,以田日祥爲高嶺僉使,以李世胄爲僉知,以具聖任爲都摠都事,以張斗紹爲都摠經歷,以申漢昌爲訓鍊僉正,以具文泌爲訓鍊判官,以李亨龜爲全羅兵虞候,以柳萬增爲平安兵虞候,以吳達海爲五衛將,以李東道爲僉知,以金守經爲美錢僉使,以吳網周爲薪智島僉使,以金重兼爲多慶浦萬戶,以姜遇聖爲加背梁萬戶,以楊震光爲呂島萬戶,以崔壽崗爲鹿島萬戶,以金兌雄爲庚浦萬戶,以金天衡爲南桃浦萬戶,以林象鼎爲副率,以崔泰弘爲柒浦萬戶,以崔永文爲幕嶺萬戶,以李泰培爲包伊萬戶,以成弼周爲助泥萬戶,以姜尙先爲羅老島萬戶,以梁億齡爲玉浦萬戶,以李慶晉爲慶尙右兵虞候,以申鳴漢爲訓鍊副正,以李思彦爲都摠經歷,以田雲祥·金彦慶爲都摠都事。啓曰,前僉使金尙,前敎鍊官李晩明,俱以軍器監造之功,有陞資之命,而金尙,雖已資窮,未經準職,李晩明,未資窮,未準職,何以爲之?敢稟。傳曰,特爲加資。又啓曰,全羅兵虞候李舜佐,敎鍊官柳儆等,俱以軍器監董新備之功,有加資之命,而李舜佐,雖已資窮,未經準職,柳儆未資窮,未準職,何以爲之?敢稟。傳曰,竝特爲加資。又啓曰,新除授尙州營將崔必蕃,以其身病,累度乞遞,而每以調理赴任之意題給矣。今又呈狀,以爲病勢彌篤,且有不敢冒赴之情勢云。情病如此,則不可强令赴任,今姑罷黜,何如?傳曰,允。備忘記,傳于兪命凝曰,十考十上,五考五上,純褒抄啓及連次褒啓守令邊將等,各別錄用事,言于兩銓。又傳于兪命凝曰,初入仕,各別擇擬事,申飭銓曹。又傳于兪命凝曰,淸白吏戰亡子孫,各別錄用事,言于兩銓。
持平黃晸啓曰,請亟寢遠竄罪人閔鎭遠放釋之命,仍令極邊極竄。請庭請議罷時,卿宰以下及三司諸人之合辭唯諾者,竝遠竄。請行藥宮人金姓,出付有司,直爲正法。請遠竄罪人李喬岳,極邊遠竄。請前監司朴師益,前牧使尹泓,前府使李命熙,前縣監姜啓溥·李邦華·權炅,前都事尹鳳儀,前郡守尹得仁,前佐郞李顯祿,前參奉李徵龜,前察訪金昌發,竝命遠竄。請寢具爀·申弼夏·洪應夢加資之命。新啓,近來朝臣之不誠奉職專事圖便者,已成痼弊,雖以承宣事言之,奉承王命,召還大臣,則惟當仰體上意,誠心敦勉,而承旨洪重禹,以首揆偕來,出往果川地,猝托身病,圖遞偕來之任,及歸京裏,卽赴本院之直。若使重禹,果有實病,而不可留待,則卯申之役,尤所難强,而曾未二日,仕進自如,其必欲規避,徒思自便之狀,不可無警飭之道,請承旨洪重禹遞差。答曰,不允。末端事,依啓。
以黃海監司狀啓新溪居砲保金銀金妻良女金召史等爲虎囕死事,傳于呂必容曰,囕死人等,令本道,恤典擧行。
李翊漢啓曰,臣敬奉聖批,傳諭于領議政趙泰耉處,則以爲,臣於病伏冀免之中,伏承偕來承旨,傳宣聖批,瀝血之懇,又未蒙矜允,抑鬱悶塞,益不知所以容措,臣若可進,此何等時,而一向退伏,以孤我聖諄復有旨哉?廉義之重,固人臣追退之大防,一日放忽,爲害不輕,事有經權,或有時而相奪,況又疾病纏髓行止淹違,亦不能自謀。昨日宰臣之疏,又添臣難安之一端,情窮病困,末由卽起趨命,只日瞻望悲緖,欲死無地,當更陳一疏,以祈聖明之裁處云矣。臣旣承偕來之命,姑爲仍留之意,詮次善啓向敎足事。
呂必容啓曰,今番會盟祭來參諸功臣子孫表裏賜給人員元數,一百八十九人內,京居六十三人,京畿八十人,江原道八人,忠淸道二十三人,黃海道六人,全羅道六人,慶尙道三人,平安道一人矣,京中及自鄕上來者,自本院,當爲分給,而外方則逐名封裹踏印,都合加封,別定禁軍,給馬下送于諸道監營,使之一一傳給後啓聞之意,各其監司處,更下諭,何如?傳曰,允。
兪命凝啓曰,兩司多官,或新差未肅拜,或呈辭受由,或在外或呈辭,無一行公之員,除在外受由外呈告未肅拜人員,竝牌招以爲推移參鞫之地,何如?傳曰,允。又啓曰,卽者禁府都事,以大臣意來言,今日,當爲鞫坐,而夜來重觸風寒,達夜呻痛,卽今症情,萬無起動之勢,不得開坐云矣,敢啓。傳曰,知道。
又以弘文館言啓曰,副校理李世德,修撰李顯章,旣有只推之命。校理洪廷弼,自鄕上來,連呈辭單,俱不出肅,竝卽牌招察任,何如?傳曰,允。
呂必容,以都摠府言啓曰,今日入直內三廳武兼禁軍及軍兵等,當爲中日習射,而都目政事相値,不得爲之之意,敢啓。傳曰,知道。
上在昌德宮。停常參·經筵。
呂必容啓曰,大司憲未差,執義李眞淳奉命在外,掌令尹會,持平金始燁·黃晸呈辭,掌令尹東洙在外,今日以監察茶時之意,敢啓。傳曰,知道。
又啓曰,明日,國忌齋戒,明明日,國忌正日,此兩日視事,頉稟。傳曰,知道。
又啓曰,今日,持公事入侍日次,而都目政事相値,頉稟。傳曰,知道。
南就明啓曰,臣就明,當進吏批政廳,右承旨呂必容,獨爲守廳,兵批政廳,無進去之員。新除授左承旨吳命恒,同副承旨兪命凝,待下批,卽爲牌招。勅行渡江,似在不遠,鞫坐且爲將設,當此多事之時,右副承旨李廷濟,時在嶺營任所,不可等待其交龜上來,合有變通之道,敢稟。傳曰,牌招,右副承旨,交龜後上來。
以左承旨吳命恒,牌不進,罷職傳旨,傳于南就明曰,推考傳旨捧入。
尹尙白有頉,代李壽益爲假注書,鄭道殷有頉,代朴胤東爲事變假注書。
呂必容啓曰,假注書李壽益·朴胤東,時無職名,依例付軍職冠帶常仕,何如?傳曰,允。
呂必容啓曰,卽者檢閱曺命敎,以其父病,陳疏徑出,原疏纔已捧入,所當直捧禁推傳旨,而此與無端徑出有異,推考警責,何如?傳曰,允。
兪命凝啓曰,文學宋寅明,以其母病,陳疏徑出,原疏纔已捧入,所當直捧禁推傳旨,而此與無端徑出有異,推考警責,何如?傳曰,允。
兪命凝啓曰,卽者禁府都事,以大臣意來言,夜來病情,少無差減之勢,實無自力參鞫之望,今日亦不得開坐,不勝惶恐云矣,敢啓。傳曰,知道。
呂必容啓曰,今日鞫廳開坐,而知義禁金演,同義禁金一鏡,陳疏未承批,不得循例請牌,何以爲之?敢稟。傳曰,牌招。
又啓曰,上番兼春秋吳聖兪,連日入直矣,身病猝重,勢難察任,兼春秋之任,今姑減下,其代今日政差出,何如?傳曰,允。
又啓曰,勅行渡江,當在不遠,新除授祥原郡守朴道常,除署經,卽爲給馬發送,何如?傳曰,允。
都目政。吏批,判書柳鳳輝進,參判鄭齊斗在外,參議朴弼夢進,都承旨南就明進。兵批,行判書李光佐進,參判金致龍進,參議沈仲良進,參知朴澄進,同副承旨兪命凝進。吏批啓曰,行洛豐守楙,今陞明義,而未經都正,不得封君之意,敢啓。傳曰,知道。又啓曰,新除授繕工假監役韓瑞甲呈狀內,年衰身病,無路供仕云。改差,何如?傳曰,允。又啓曰,新除授穆陵參奉李獻哲之哲字,誤認爲喆字,備擬受點,不勝惶恐。原單子中,以哲字改付標以入之意,敢啓。傳曰,知道。李秀楷爲典設別檢,朴廷珪爲廣興副奉事,柳汝霖·吉景祖爲典籍,李獻章爲禮曹佐郞,趙復命爲宗簿主簿,洪舜元爲引儀,尹游爲修撰,韓世良爲大司憲,李明彦爲大司成,徐命杰·尹就咸爲兼春秋,李鳳齡爲監察,朴弼哲爲工曹佐郞,金演爲知敦寧,權和爲濟用副奉事,柳運爲司宰奉事,柳紳爲司宰直長,李思胤爲掌樂主簿,金聖廈爲長興主簿,趙東鼎爲南部主簿,瀛善都正壆爲司饔副提調,李獻章爲正言,徐宗廈爲獻納,洪重禹爲刑曹參議,趙重明爲典籍,吳德曾爲慶安察訪,李獻一爲敦寧判官,柳升鉉·成世頊爲典籍,洪啓相爲奉常主簿,尹熙啓爲繕工假監役,朴泰翰爲健元陵參奉,李德秀爲獻陵參奉,朴泰寧爲章陵參奉,兪勉基爲翼陵參奉,李獻哲爲穆陵參奉,金堯鏡爲貞陵參奉,申喜集爲永禧殿參奉,金道成爲莊陵參奉,柳宗恒爲慶基殿參奉,尹東泰爲禧陵參奉,張震㷞爲靖陵參奉,李浹爲恭陵參奉,宋瓆爲長寧殿參奉,沈命說爲明陵參奉,沈餘慶爲宣陵參奉,金禹甲爲章陵參奉,金顯國爲莊陵參奉,朴世楫爲南部參奉,金沃爲西部參奉,邊健爲北部參奉,刑曹佐郞李衡秀,工曹朴弼哲相換,長陵參奉李公胤,永徽殿參奉尹世觀相換,李聖天爲奉常直長,宋重弘爲養賢直長,姜德彦爲奉常奉事,李東元爲奉常參奉,柳祥翼爲禮曹佐郞,尹世鳳爲成均博士,高處亮爲校書博士,李檥爲奉常副奉事,任述爲西學訓導,金夏九爲東學訓導李璵爲南學訓導,韓世貞爲淸平君。
兵批啓曰,新除授慶尙右兵虞候李慶晉呈狀內,其父李苾,方任漆原縣監,漆原,卽其管下,依法處置云。虞候與道內守令,例有相避之法,慶尙右兵虞候李慶晉,今姑改差,何如?傳曰,允。又啓曰,堂上窠虞候,例不得以嘉善差送矣。昨日政,新除授北虞候李忠邦本資,乃是嘉善,而誤擬受點,不勝惶恐。北虞候李忠邦,今姑改差,何如?傳曰,允。又啓曰,新除授慶尙兵虞候洪以漢呈狀內,親年今至七十七,決難遠離赴任云。邊將之親年七十五歲以上者,許遞其任,乃是近例,依例改差,何如?傳曰,允。
兵批,金浹爲宣傳官,申弼周·具侙爲都摠經歷,權興駿爲中樞經歷,洪以漢爲訓鍊僉正,朴弼垕爲都摠都事,張·李新英爲訓鍊判官,申慶流·申益三爲訓鍊主簿,金三雄爲林土別將,洪萬里爲金城山城別將,李東馛爲所已萬戶,李顯謨爲侍直,元弼揆爲尙州營將,姜聖泰爲慶州營將,任善初爲五衛將,張斗紹爲宣傳官,申漢昌爲都摠經歷,崔興祚爲都摠都事,李弘植·尹弼履爲訓鍊主簿,申光宅爲訓鍊主簿,林輝澤爲訓鍊主簿,具聖任爲宣傳官,朴宗元爲守門將,朴尙謙·金尙采·金弘甲·柳鳳章·孫錫朝·申命式·鄭世章爲副司果,洪重禹爲副護軍,具僖爲從浦萬戶,朴鐄爲都摠經歷,李禹錫爲訓鍊僉正,金周鼎爲都摠都事,全舜元爲訓鍊判官,申在夏·金潤·柳世復爲宣傳官,韓德基·金聖耉·李天翼·具侃爲武兼,洪以漢爲慶尙右兵虞候,張碩權·金昌赫爲訓鍊僉正,李漢根爲中樞都事,安樞爲訓鍊判官,金泳·李壽松爲訓鍊主簿,黃道昌爲潼關僉使,金時益爲仇寧萬戶,獨孤嶷爲麟山僉使,車世赫爲阿吾地萬戶,閔裕爲文殊別將,柳始基·閔廷櫶爲宣傳官,李殷佐爲武兼,金尙輝·李時雨爲部將,金駿臣·白時相·金益重·金祈應·趙遠命爲北評事,朴宗元爲副,鄭師周爲訓鍊判官,河道榮·金稷爲訓鍊主簿,李徵龜·李壽益·朴胤東爲副司正,朴宗榮爲北虞候,洪時九爲羽林衛將,徐命彬爲洗馬,池欽爲文兼,李碩聃爲部將,金敬一爲武兼,申命式·鄭世章·李泰斗·金命龍爲武兼,李億碩爲慶德假衛將,南淵爲衛率,沈承祖爲同知,朴尙謙爲武兼,金尙采爲守門將,李齊膺爲漢江別將,崔必蕃爲副護軍。權管秩,江口金鑄,舊波知金養一,廟坡姜元赫,小農堡南重圭,尙州浦嚴尙哲,曲浦金斗萬,栗浦張友星,三千〈浦〉崔尙恒,寅化堡姜萬貞,梁永萬洞蔡後進,大坡兒張俊英,大吉號里金俊益,小吉號里韓東愈,楸仇非李永福,廣坪林震明,乫軒洞李齊松。兵批啓曰,新除授尙州營將元弼揆,時無加資之命,何以爲之?敢稟。傳曰,加資。
以慶尙監司狀啓咸陽等官,居馬保李從發妻良女裵召史等六名燒死事,傳于呂必容曰,燒死人等,令本道恤典擧行。
上在昌德宮。停常參·經筵。
恭惠王后忌辰,齋戒。
兪命凝啓曰,左議政上疏到院,而以國忌齋戒,留院之意,敢啓。傳曰,入之。又啓曰,小臣推鞫坐起進去,下直。傳曰,知道。
南就明啓曰,左承旨吳命恒,昨旣有只推之命,而連呈疏單,今日不爲出肅,牌招察任,何如?傳曰,允。
以左承旨吳命恒,牌不進,罷職傳旨,傳于南就明曰,推考傳旨捧入。
又啓曰,左承旨吳命恒,旣有只推之命,雖有身病,荐違嚴召,事甚未安。更爲牌招察任,何如?傳曰,允。
以左承旨吳命恒,再招不進,罷職傳旨,傳于南就明曰,推考傳旨捧入。
李潤身有頉,代沈世遇爲假注書,沈世遇在外,代鄭羽良爲假注書。
兪命凝啓曰,今日鞫廳開坐云,而知義禁金演,同義禁金一鏡,連日違牌,事甚未安,卽爲牌招,以爲參鞫之地,何如?傳曰,允。
又啓曰,知義禁金演·同義禁金一鏡,牌招不進,推考傳旨,今方捧入,而俱以疏批未下,連日違召,不敢應命,莫重鞫坐,一向遷就。其在事體,誠甚未安,更爲牌招,何如?傳曰,允。
又啓曰,今日鞫坐時,兩司當爲進參,而諫院無行公之員,除在外外,呈告未肅拜人員,竝卽牌招,以爲推移參鞫之地,何如?傳曰,允。
南就明啓曰,同副承旨兪命凝,當進鞫坐,今日伴直無人,右承旨呂必容,牌招入直,何如?傳曰,允。
以司諫梁廷虎正言李獻章,牌不進,罷職傳旨,傳于呂必容曰,推考傳旨捧入。
吏曹參判金一鏡疏曰,伏以,諫疏一上,釁尤百出,社門縮伏,恭竢重勘,今至累日,處分久稽,間以本職及兼帶金吾,事務稍緊,天牌鎭日絡繹,一向違逋,萬分兢惶,非不欲仰首哀籲,懇祈遞免。而言者又以臺議方張之日,唐突投疏,執爲重案,竊恐罪上添罪,趦趄不敢,泯默祗懼,或冀日月之明,有所臨照,特示斧鉞之嚴,得以勘定。及夫大臣送言,喉司陳稟,不移時而再牌輒降。噫,大臣喉司,豈以臣謂當冒沒而突出也哉?何其不相諒至此之極哉?伏想聖明,旣覽諫疏,臣之不可復立於朝,固已俯燭之矣。不察情勢之悶蹙,徒煩牌招之頻繁,抑恐非聖世禮下之道也。臣到此地頭,又何敢不思悉暴,以自阻於仁覆之下哉?嗚呼,臣本以齟齬之冷迹,久處睢盱之要地,早晏顚沛,豈不自料?第臣,感聖上拔擢知遇之殊恩,奮平生激昻憤慨之宿志,受命入銓之初,略行斥黜之政。且有停擬之人,群憾蝟集,衆嗔屋大,春間一鬧,人情大覺,力辭銓職,不參都政,一味虛帶,至於四朔之久,而屢疏控免,恩批愈隆,臣怵分畏義,終不敢撕捱,黽勉復出,一二參政,而旋復引辭,不赴政席,臣豈有一毫貪戀之心,而特以濕衣着身,尙今未脫,臣旣自厭,人亦不快。且臣猥忝館閣,略有可否於堂錄,叢怨又集,忌嫉轉甚,伺便抵隙,厥惟久矣。緣臣一言之妄,果速臺抨之峻,抑揚操縱,殆無餘地,責以寵利之戒,顯示迫逐之意。噫,臣罔以寵利居成功,卽伊尹告老之詞也。諫臣,眞以臣律之以阿衡之進退焉,則望之太高,期之太過,臣誠恍怳踧踖,莫知所以自措也。然其當退不退,宜去不去,臣固靡所逃罪,諫臣譏侮,寔臣自取,臣誠慙恧,無以爲辭。嗚呼,臣在前冬,只知進有一死,安知復有今日也?惟我聖上,不以臣卑鄙,旣納其言,猥處以銓衡重地,臣感激涕泗,顚倒趨承,當國家危難之會,際朝廷蕩空之日,惟以諸葛武候鞫躬盡瘁死而後已,一心自矢,擬殉社稷,中間臲卼之勢,四面危怖之情,固亦不一其狀,殿下終不捨臣,臣亦不敢自有其身,周旋荏苒,汔至于今。臣識慮淺短,曾不悟古人引退之義,正在今日,宜乎諫臣之戒之切而責之深也。乃者,人旣勒令退之,而臣若不退,必將相率,而推擠之,擊撞之,不去則不已。臣於是,雖欲不退,有不可得,而殿下亦欲留臣,終不自由矣。將臣所帶本兼諸任,一併鐫遞,使之優游於丘壑之中,以畢餘生,是臣之大榮也。伏乞聖明,哀而憐之,獲遂其願,俾不至於公私兩妨焉,臣今乞退之辰,不以臣情實,告我殿下,雖以四聰之明,尙安得盡察其源委也哉?臣愚死罪,竊以爲,臺憲執法之官,其與經幄近臣,事體有別,試以祖宗朝故事觀之,不曾有臺臣之旣遞復仍而行公者,獨向來逆臣濟謙輩,乃爲此矣。臣聞伊日臺廳,有一憲官,亦曰吾輩豈可爲濟謙所爲?遂至違牌坐罷,而李巨源之冒出處義,殊乖臣之一言,只欲尊臺體嚴分義而已。雖然,人各有見,諫臣,若不以巨源爲非,且以臣爲不必言而言之,則各陳意見,固無相妨之道,而今乃奬詡巨源,推以極之於窮天地亙萬古,又復以扶名義討亂賊,自爲己任等語,冠之於首,隱然欲以爲脅持臣身之大機括。噫嘻,甚矣。夫名義二字,箝制一世,三十年來凶逆黨口業手段也。二三元老,如故相臣南九萬·柳尙運·尹趾完·崔錫鼎諸臣之爲國忠藎,最以是受困,士類竊痛,正人直士之憤,今猶未已,豈謂諫臣,掇拾兇徒逆黨,禦人欛柄,肆於筆端而不自惜也?其所謂舊防新討,語意來歷,儘有傳護不暇,擇其辭而發歟?噫,諫臣又以臣之出按鞫獄,取擬於巨源之入對筵席,咎臣所執之矛盾,臣於按獄之際,果然被兇逆不測之誣辱,而未嘗承聖明非常之嚴敎,雖欲捏合,恐不櫬着,臣竊爲之未曉也。所可悼歎者,臣今衰耄迷謬,人有窮天地亙萬古之大樹立,而不早覺得,其所斥遠於朝端,不亦宜乎?至於行止去就古,人譬諸飮食,冷暖本非他人所可勸,沮今諫臣,乃以一番容或爲語,殆若指揮驅勒者然,臣雖疲劣,自家去就,必聽於諫臣之喉吻,亦豈容易乎哉?況其頭辭所謂盛論與沈檀均被罪罰之意云者,何所據而發哉?臣之前疏,旣塵睿覽,照人耳目,何嘗有此等語意乎?不過曰,與人聯名做事,人則劾罷,我則居其職,行公有所不可,只請遞金吾兼帶而止,則此豈爲均被罪罰,必同去就之意哉?嗚呼,逆勢猶張,兇焰孔熾,四兇之首,未懸於藁街,三手之掌,式漏於天網,畏首畏尾之徒,外爲大言,內慴餘威,黨類之請加調用遽出於章牘之間,言議之仍襲舊套復見於臺閣之上,是則大逆方討,而徒黨躑躅,群兇乍迸,而餘論突兀,循是以往,臣恐宗社安危,有未可定,唯願聖上,堅志勿撓,用以自衛焉。臣無任瞻望雲霄,隕血祈祝之至。
都承旨金一鏡疏曰,伏以,臣伏見國舅疏本,以臣日昨筵奏之蒙允將行,大爲不安。盛氣張皇,詆辱狼藉,臣不勝駭惑歎惋,而繼之以一笑也。夫辭讓之心,禮之端也。陳章辭勳,便同古例,此無足怪也。至於辭氣之間,全無斟酌,殆若慢罵淸朝,和遜之風,幾於掃地,臣竊爲國舅惜之。噫,國舅之參勳,於臣有何毫分利益,勳錄單弱,亦豈臣一人所獨嫌慮者哉?而臣,乃嗾唆捏合,艱辛尋覓,遽至於積久揣摩,晝夜思度,爲巧密之計哉?苟使平心公眼,徐究而察之,不待辨而自可較然矣。臣不欲費辭於其間也。抑臣樸直狂讜之病,誠有之矣。若夫巧密之目,顧何嘗彷彿近似?伏惟我聖明,任使臣亦已有日月,臣之性行,宜莫逃於淵鑑之下矣。臣又何言?原事委折,臣請略陳之。向在臣待罪獄官,參按鞫囚之日,睦虎龍之爰辭,逆器之之納招,欲殺咸原,隱語相呼之說,不啻箇箇,一日器之謂欲殺咸原,非逆也。豈至於死乎?臣詰之曰汝之欲殺咸原,有何讐怨乎?不過咸原,以肺腑之親,爲吾君之羽翼故也。汝欲先除吾君之羽翼,非逆而何?器之語塞,臣於是,固已揣知國舅,有羽翼王室之功矣。及夫李三錫之按司也,三錫謂初聞虎龍之言,進往依幕,則咸原在闕中,同知及執義在焉。遂以聞於虎龍者傳之。翌日虎龍又言,賊輩已聞所傳三錫,心甚驚怪,卽往依幕問之,則執義云,敎官其時在房中,敎官,卽金純行也。逮國恤成服後,渠往本宅,同知執義及咸原三人俱在。渠謂咸原曰,使道與國同存亡之身,今者家國俱危,宜思扶救之道。咸原曰,君言是矣,此載鞫廳文案,旣經睿覽,焉可誣也?頃者常參時,臣以此言仰達,竊謂招問三錫,則必有加詳。大臣只記其初二次往告依幕之說,而不記其末梢本家酬酢之事,有所云云,臣卽與之細陳,大臣亦悟焉。伊時筵奏,不過如斯而止,所謂虎龍,曾往某家之說,初不出於臣口,誠莫曉其所謂也。豈聞而傳之者,錯認以三錫爲虎龍也哉?是不可知也。其後,淸恩君韓配夏,不曾一問於三錫,單勳稟定日期且迫,臣竊駭然,或在公會,或逢私坐,大聲呵責者屢矣,有何設計密囑之意乎?及夫招問三錫之後,迤過累日,亦過登對,猶復寂默,臣實怪之。日昨將登法筵也,始爲貽書索見,則其所謂扶國保身,何可緩忽之問,大可大可之答?與前日鞫廳所對,大意略同,臣遂仰陳其槪,然且國舅之有功無功,固非外臣之所知者,故敢請聖上,必有洞燭,特降明命,亟定元勳也。則唯我聖明,卽諭以其言是矣,依此爲之,是殿下日月之明,旣燭其事實,又察臣忠告,爰有此敎,國舅於此,復何辭焉?臣竊伏念庚申討逆後,先朝國舅光城府院君金萬基,錄勳一等,蓋有以密贊之功也。夫身爲肺腑之親,耳聞兇逆之變,密贊王室,殫誠盡節,固是人臣忠藎之美,而先輩已行之跡,著在國乘。今國舅之克讓,固是美事,亦安得一向撝謙,撕捱於成命之下哉?臣所慨恨者,獨使至尊,屈千乘之貴,與虎龍一人,爲祭天刑馬之誓,而不曾有疑難於此者,臣所以血誠陳白於榻前者,所以敬君父尊國體也。一片赤心,斷斷無他,苟使國舅,反省覺悟,宜不待臣言之畢,而有以變動也。伏乞聖明,諄諄勉諭,毋使國家大事,漸至遷就焉。第觀國舅疏末,至請譴罰,臣宜縮伏恭竢,而臣於國家大事,若復規規於曲謹小嫌,不自盡其愚忠,是負殿下也,欺吾心也,臣又何忍?唯聖明垂察焉。
禮曹參判金一鏡疏曰,伏以,臣抹摋涼踽,才且鹵莽,顧不足爲需世之器,而謬蒙恩遇,濫竊名聲,衆目睢盱,猜嫉忌克,至於文術武符,本不近似,直請駁遞,固所甘心。而橫加詆醜,構捏百端,設計造意,至深且密,此豈臣蹲據而耐過者哉?第臣所遭,千古罕有,律之以士大夫常套,卽當高飛遠走,寧復有皓首婆娑之意哉,竊瞷殿下,孤立於上,國勢掀搖,尙阽危域,凶逆群孽,威勢尙熾,親戚黨援,日以益肆,每念王室,中夜掖腕。今臣,若復顧惜身名,不恤分義,抛却自秉之素節,適中彼其之陰志,則是不惟負臣初心,殿下之隆眷厚澤,一切都忘,不忠不義,人不食吾餘。臣故遲回輦轂,荏苒時月,殆若駑馬之戀棧,包羞忍恥,中情莫暴,日昨乍出,元非本意。初謂書雲提擧,必將見改,喉院仰稟,不甚明暢,聖上處分,只遞本職。噫,溫綍纔宣於五朔之後,庚牌三降於一日之內,陰陽科期正在卽刻,臣所以黽勉赴試者,只爲祗謝天恩,少伸分義而已。何嘗有因仍盤礴之計者?不料金吾僨誤之地,復煩寵命,敦召至三,臣不敢祗承,一向坐違。噫,臣旣冒沒,又此撕捱,亦豈臣樂爲之也?念臣顚敗,專出於討逆一事。嗚呼,四凶淊天之渠魁,滿獄狡獪之諸賊,誅討掃除,莫非聖上之威斷,而國言喧藉,謂皆由臣之覈正,凶徒逆黨,暗蠱伺影,已不暇論,而見忤巨室,仇隙日深,左右奔趨,承望風旨之輩,侮臣孤弱,恣意蹴踏,張機弩而設罟穽,以待臣者,難一二計,臣獨何心,更蹈按鞫之地哉?且念聯箚之逆竝皆伏法,而聖復凶疏,固是聯箚之根柢,則不卽誅鋤,已是失刑,而況銀入於世相,文出於尙吉之狀,鞫案昭著,謀逆情節,毫無可疑,而臺閣,不請直斷,廟堂,遽稟酌處,臣未知此何法例?今之當鞫者,比諸聖復,不啻枝葉之枝葉,臣何敢冒當獄官,忍爲此苟且落下之擧哉?臣之不敢進抑,有此許多節拍,伏乞聖明,削臣之職,治臣之罪,以彰其慢,不勝幸甚。臣於朝者,疏成呈院,則喉司之臣,無端不捧,但請再牌。噫,臣旣忝鞫廳堂上,論列鞫囚勘處之,未允物情,略以意見,有所仰陳,則居出納之地者,亟宜捧入,恭俟處分,而慮不及此,唯以沮却爲能事,直欲束縳而驅使之,揆諸事體道理,豈容若是?臣恐此習漸長,終必至於壅蔽而後已,臣竊爲之慨然也。答曰,省疏具悉。所遭,雖曰非常,旣已開釋,則卿其勿辭,從速行公。
行副司直金演疏曰,伏以,臣眼患脚痛,積月醫治,迄無所減,久在病廢之中,而頃因摠府輪直苟簡,不得已强疾持被矣。重觸風寒,感傷非細,痰結胸脅,按腹挨痛,實有頃刻難支之勢,舁還私次,已過旬餘,而痛勢一樣危篤,日夕沈頓,若將悶絶,最是寒熱互乘,惡心兼苦,粒米不得下咽,片刻不得交睫,雜試針焫,少無其效。眞元大脫,轉側須人,委身床褥,奄奄昏綴,作一未冷之屍,似此病狀,實無一分束帶供仕之望。而兼帶呈辭,還給之命,出於格外,方欲陳章祈免,以竢處分,此際又伏蒙金吾新除,召牌踵臨,臣於病裏,益不勝惶隕悶蹙之至。噫,按獄事體至重,金吾堂上,至有煩稟變通,開鞫在卽,催臣應命,苟使臣,若有力疾强起之勢,豈敢頑不蠢動於嚴召之下,甘自陷於辜恩慢命之誅哉?卽今病勢如右所陳,欲起還仆,兩日之內,三違召命,臣罪萬萬矣。玆敢不避瀆撓之誅,略伸肝䐽之懇,伏乞聖明,俯垂諒察,亟許鐫遞臣新授知義禁之任,仍勘臣罪,不勝幸甚。答曰,省疏具悉。卿其勿辭,從速密職。
兼說書曺命敎疏曰,伏以臣,久緣父病沈篤,累朔在外,迄未還朝,日者縣道控辭,實出萬不獲已,而還送命下之後,一倍悚蹙,宜卽馳進,請伏慢命之誅,而父病更添,眞元大脫,虛不受補,朝夕奄奄,回徨未發,祗竢重勘。不意嚴誅不加,寵除新降,感懼交極,瞻聆亦榮,臣雖糜粉,何以仰報,而惶隕悶迫,抑有甚焉。臣欲祗謝恩命,少伸微分,則父病方危,而有難報之憂,臣欲留護父病,以抒私情,則恩命甚重,而犯違慢之科,進退狼狽,益無所措矣。何幸,聖渥攸暨,父病少減,今始趲程,來伏私次,而念臣以渺末賤品,前後慢蹇,積有負犯,職是勸講,而久致癏厥,駕宜不俟,而未卽赴召,雖以將護病親,不忍捨歸,而分義虧缺,罪無所逃。至於史局本職,尤有所不可冒據者,檢閱臣尹容,卽臣姊兄也。其在法典,臣當應遞,伏乞亟令該曹照例稟處,春坊兼任,亦許鐫免,不勝幸甚。
檢閱曺命敎疏曰,伏以,臣父病屢添屢劇,脾陷痰熾,渾身發黃,積月危篤,日昨臣之還朝,非緣父病少間而然也。臣父病中謂臣曰,許身於國,私不暇顧,情理雖切,分義尤重,職次不可久曠,君命不可久違,爾宜亟往,臣上畏君命,下念父訓,忍捨病親,黽勉供職,而道途隔遠,病勢深苦,千慮萬慮,無時不極矣。卽聞臣父,自月初,又得重感,嘔吐無算,寒戰大作,虛汗如注,寢啖專廢,雖年壯氣旺,猶難扶接,況以衰邁之境,又當積敗之餘,其氣息之澟綴,證情之危急,可推而知。臣自聞是報,方寸搗灼,神魂飛越,玆不得不疾聲哀籲於孝理之下,而急於歸護,不待恩批,仍尋前路。而仍念眇末如臣,前後慢蹇,陳章徑發,至一至再,雖緣私情煎迫,自干邦憲,而論其員犯,合被重勘。伏乞聖慈,亟命鐫削臣職,俾得專意救護,仍治臣罪,以警具僚,不勝萬幸。答曰,省疏具悉。爾其勿辭,救護父病。
文學宋寅明疏曰,伏以臣,卽於直中,忽聞臣母宿患胸膈之痛,挾感猝發,痞塞嘔逆,症情危劇,臣素無長成子弟,可以將護,問醫灌藥,亦未及時,方寸煎灼,不能須臾自定,玆冒萬死,急呈短疏,徑出禁門。伏乞聖慈,特推孝理,亟遞臣侍講之職,仍治臣擅離之罪,不勝大幸。答曰,省疏具悉。爾其勿辭,救護母病。
上在昌德宮。停常參·經筵。
辰時,雨雹狀如小豆。申時,雨雹狀如榛子。
恭惠王后忌辰。
呂必容啓曰,明日常參·經筵,取稟。傳曰,停。又啓曰,今日,持公事入侍日次,而國忌正日相値,頉稟。傳曰,知道。
又啓曰,備邊郞廳來言,今日,賓廳坐起日次,而推鞫坐起相値,頉稟。傳曰,知道。
又以都摠府言啓曰,今日入直內三廳式兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
又啓曰,同義禁金一鏡疏批已下,而今日不爲出肅,事甚未安,卽爲牌招,以爲參鞫之地,何如?傳曰,允。
南就明啓曰,左承旨吳命恒,累違嚴召,連有只推之命,而今日又呈辭單,不爲出肅,牌招察任,何如?傳曰,允。
以左承旨吳命恒,牌不進,罷職傳旨,傳于南就明曰,推考傳旨捧入。
又啓曰,左承旨吳命恒,旣有只推之命,更爲牌招,何如?傳曰,允。
黃海監司李眞望狀啓以四月朔進上去鱗石首魚及卵醢,限內不得封進,惶恐待罪事,傳于呂必容曰,勿待罪事,回諭。
南就明啓曰,假注書鄭羽良,時無職名,依例付軍職冠帶常仕,何如?傳曰,允。
呂必容啓曰,漢城判尹尹就商,以掃墳事楊州地明當出去,一日之內,可以往來云,而其所佩兼帶訓鍊大將命召,來請還納,考見前例,則亦有仍佩往來之時,今則何以爲之?敢稟。傳曰,仍佩往來。
假注書李壽益出使,代以柳儼爲假注書。
兪命凝,以問事郞廳,以鞫廳大臣意啓曰,知事金演,强疾參鞫矣,今日病勢添重,出往門外下處。同知事金一鏡,明日以書筵進講事,當爲入參,勢將停鞫,事甚未安,不可無變通之道,知事金演,今姑改差,其代,令該曹卽爲口傳差出,明日待開門牌招參鞫,何如?傳曰,允。
慶尙監司李夏源疏曰,伏以,臣庸虛鈍滯,百無一長,重以年衰病痼,精力消亡,閑司謾官,猶懼其不能稱塞,而一自起廢以來,過蒙洪造,內外踐歷,罔非僭猥,辭避無路,黽勉冒承,絲毫蔑效,愧懼徒切,不料嶺臬新除,遽出夢寐之外,夫廟堂薦擬,旣有其人,則未知聖明,何所取於無能如臣,而乃有此誤恩耶?臣誠惝怳感激,不知所以自措也。方面之任,孰非要且重,而至於本道,物衆地大,視諸路最稱難治,苟非才識俱優聲望素著,則莫宜居之。念臣識昏才弱,旣不足以剸理煩劇,望輕聲蔑,又不足以彈壓守宰,況今連歲荐飢,民事孔棘,以臣疎迂朽鈍,尤何能方便設施,蘇息凋瘵,以毋負委寄之責耶?噫,强僬僥以千勻之重,欲其不仆,不可得矣。此臣所以益自懍惕,不敢爲承當之計者也。且臣區區私義,亦有所不自安者,臣之叔父臣宜晩,方典湖臬,而臣又濫膺是任,一家叔姪,連境按藩,非但盛滿之可懼,至於文移往復,或不無妨礙,此尤臣難便之一端也。臣於西還之日,路聞在鄕仲父之訃,蒼黃奔哭,未暇祗肅軍銜,而及叨新命,制限未盡,賤疾又苦,未卽封章陳懇,今始扶舁登途,來伏旅次,疾聲仰籲於蓋高之聽。伏乞天地父母,俯垂諒察,將臣新授藩任,亟許遞改,以重公器,以安私分,不勝萬幸,臣無任屛營祈懇之至。答曰,省疏具悉。卿其勿辭,速往欽哉。
左議政崔奎瑞疏曰,伏以,臣不忠無狀,老而不死,旣負先朝罔極之恩,又犯今日傲慢之誅,三載撕捱,心驚骨悸,十疏哀籲,意竭辭窮,臣之情理,其亦慼矣。臣身雖不出,心則憂國,目今朝著不靖,寅協無望,災荒溢目,民將盡劉,世道人心,莫可收拾,而域外之事,又不知其如何,環顧內外,無一可恃。嗚呼,此豈牽補悠泛之日耶?國家之設置三公,本欲令其協輔共濟,以經邦國,而左輔之位,作一虛窠,三年曠職,莫之知恤。此事如此,他事可知,每念及此,未嘗不忘寢與食也。臣之本分,元非需世之資,列卿之任,猶知不稱,而屛退於未暮之年,今於望八垂盡之日,豈有進據匪據之理?而況臣之所自盡者,乃在於忌負先朝,則此豈爵祿所可致,威刑所可屈者哉?今日婦孺輿臺,莫不知臣決不可出。右議政臣崔錫恒,臣六十年久要也,亦豈不知臣迷性之難回,事理之難强,而强爲文具之請,不思變通之道,豈以事在同席,不能無礙故耶?然當此艱虞之會,豈體國大臣,拘於小嫌之時耶?首揆善病,臥閤常多,而右相獨賢,一任埤遺,雖爲國誠忠,不知爲疲,年齡旣高,不瑕有傷,況又人非堯舜,每事難以盡善,凡百猷爲之際,豈可不思推車之義哉?亟宜處置必不可出之人,改卜賢德之臣,俾得分勞共貞,弘濟時艱,不可一刻遲緩也。臣念切時憂,言出衷曲,伏乞聖明,深加諒察,亟賜裁處,國事幸甚,臣無任誠心懇禱之至,謹昧死以聞。答曰,省疏具悉卿懇。十疏哀籲,亦涉支離,鼎席俱空,一向撕捱,言念國事,實爲於邑,須念相須之義,安心入來,以副如渴之望。仍傳曰,遣史官傳諭。
上在昌德宮。停常參·經筵。
南就明啓曰,明日常參·經筵,取稟。傳曰,停。
藥房提調李台佐,副提調南就明啓曰,雨後日氣淸和,伏未審此時,聖體,若何?大妃殿氣候,亦復何如?今日是入診日次,臣等率諸醫,趁早入侍,詳察聖候後,加味調中湯,繼進當否,議定宜當,不任區區仰慮,敢來問安,竝此仰稟。答曰,知道。無事,慈殿氣候安寧矣,勿爲入診。
大妃殿·中宮殿,藥房問安。答曰,知道。
藥房口傳啓曰,旣有勿爲入診之敎,不敢更爲煩達,而醫官則入診,詳察聖候後,加味調中湯,繼進當否議定,宜當,敢啓。答曰,知道。
藥房再啓曰,入診醫官,退出後,與諸御醫,反覆商議,則皆以爲聖候脈度,尙有未盡調和之節。加味調中湯,依前方加進十貼,宜當云。此藥五貼,卽爲劑入之意,敢啓。答曰,知道。
備忘記,傳于兪命凝曰,今下弓矢,鎭東萬戶柳蓍相處,給送。
吏曹口傳政事,以李世最爲知義禁。
南就明,以侍講院言啓曰,本院新除授司書吳遂元,時在忠淸道結城地,兼說書申致雲,以實錄曝晒事,下往全羅道茂朱地,書筵入番事緊,竝斯速乘馹上來事,下諭,何如?傳曰,允。
又啓曰,假注書柳儼,時無職名,依例付軍職冠帶常仕,何如?傳曰,允。
傳于兪命凝曰,大嬪房墓上改莎草時,補土軍三十名,白虎邊補土軍三百名,限四日赴役事,分付該曹。
南就明,以錄勳都監言啓曰,御覽會盟軸,已爲繕寫安寶後,當爲進上矣。御諱,似當書塡以入,而自都監,直爲書塡,有所不敢,何以爲之?敢稟。答曰,自都監書入。
又以錄勳都監言啓曰,扶社原從功臣,旣已分等勘定矣。別單三度書入之意,敢啓。答曰,知道。
又以錄勳都監言啓曰,扶社原從功臣錄券頭辭敎書,旣已敎可下都監矣。錄券末端各等應行事例,依祖宗朝事目謄錄,別單書啓,依此捧承傳施行,何如?傳曰,允。
兪命凝,以兵曹言啓曰,昌慶宮內兵曹公廨,年久頹落,幾至顚仆之境,而與內司僕御廐馬所接之地不遠,風雨時頹壓,極爲可慮,急速修改之意,分付該曹,何如?傳曰,允。
又以義禁府言啓曰,卽接月令醫員張鳳翰手本,則保放罪人李壽岳,病勢今已向差云,還囚之意,敢啓。答曰,知道。
刑曹參議洪重禹上疏。答曰,省疏具悉。爾其勿辭,從速察職。原疏見下
正言李獻章上疏。答曰,省疏具悉。爾其勿辭,從速察職。原疏見下
黃海監司宋成明上疏。答曰,省疏具悉。卿其勿辭,速往欽哉。
洪重禹上疏,伏以,臣頃奉聖旨,往留于大臣所住處,相守淹月,偕來無期,客館久處,宿恙越添,不得已縣道封章,冀蒙遞改。不意本院,至以病難傳諭爲辭,而微稟使得相替,還送原疏,舁還私次,雖以爲幸,而交代上來,初非所望。臣心悚蹙,實不自已,纔過兩日,召牌遽降,嚴畏分義,扶詣闕下,復控疏籲,以遂圖解之計。而適値僚位不齊,只有二員,鞫坐將開,該房進去,本院對直,無以推移。在院之僚,屢次往復,勸令就直,調將院中事勢,果如僚言,而念臣賤疾,非如偶發猝劇之比,卽是宿患復祟之漸,則直廬將攝,亦似無妨,故不得不强勉持被,而若其病狀之澌綴,卽同僚之所共見也。旣已在直,則或當院僚之苟簡,酬應出納,接待臺諫,勢所不已。而持憲之臣,不少相恕,疑人太過,目之以不誠奉公,斷之以徒思自便,有若臣初無實病,而故避偕來,旋赴院直者然,允如其言,遞差薄罰,亦不足以懲臣之罪。噫,奉命出外,仰申奔忙,較其間劇,不啻有間,則圖便之云,實是情外,如使臣,必欲自便,不復就直,則豈有此不相諒之言。强疾趨承,自取糾劾,臣誠慙恧,尙誰尤哉?臺言旣峻,鞶帶纔禠,而聖度包荒,除旨繼降,畀之以秋曹佐貳之任,感激恩數,宜卽趨謝,而彈墨未乾,有難抗顔,至於病勢之難堪,於詞訟劇地,猶是第二件事耳。玆敢疾聲呼籲於天地父母之前,伏乞聖慈,諒臣情病,鐫臣職名,以安私分,以謝人言,不勝萬幸。
正言李獻章上疏,伏以,不才矒學兄弟兩人,僥竊科第,酷被凶黨之噎娼忌克,十年崎屹,持之不已,幸賴先大王日月之明,俯燭臣家之偏被構捏,脫之於罟擭陷穽之中,聖德如天,闔門感祝,不復顧懇於科名之見削,而惟以生出圓扉爲幸,不自意復科之命,遽下於夢寐之外,而愍贈之典,亦及於泉壤之下,榮溢朝行,感極幽明,仰載恩私,涕血交迸。念臣從前所遭,實朝籍之所創見,雖宂官散職,宜不敢容易承當,國子之一謝恩命,只爲粗伸分義之計,自顧身心,媿恧多矣,薇垣新命,忽及於此際,臣誠惝怳震駴,益不知所以處此也。噫,國家不幸,凶逆淊天,妖腰亂領,雖伏邦刑,而餘孽尙多,未盡剿滅,此時諫諍之任,宜以公明正直處之。若臣者,科名雖進,而十年坐錮,朝廷典故,全未諳鍊,時俗物情,有同聾瞽,其何以仰副我聖明耳目之寄,以無負今日言責之重耶?揣量才分,無望堪承,天牌儼臨,不免坐違,論以邦憲,罪合萬殞,而只推之命,又下格外,一倍惶霣,無地自容。伏乞聖慈,亟賜鐫遞,以重名器,仍治臣慢命之罪,以肅朝綱,不勝萬幸
宋成明上疏,伏以臣,獲保草土之危喘,幸依日月之末光,夙夜在公,咫尺不違,豈復有離紫闥適下土之念?而老母在堂,崦嵫景迫,事君事親,日有短長,烏鳥私情,不能自禁,乃敢疾聲而仰籲,顧其計,只欲望如斗一縣邑耳。千萬意想之外,遽授以方島之重,於分過矣,爲養侈矣,臣惝怳感激,不知所以自措也。蓋生民休戚,係於守令,守令未必盡得其人,必擇監司而後,可以黜幽陟明,以安養元元。監司之職,不可人人輕授也,明矣,況西土荐飢,民類魚喁,客使陸續,州郡蕩然,必須勞來安集,拮据賙濟,不啻若兵革灰燼之餘,且聞詳定美制,久而生弊,不得熟手,整頓如理棼絲,然後可免擧一路而棄之。今殿下,不少難愼,任臣匪才,使臣得將母以往,養以一道,顧臣便養之私計,則可謂得矣,在國家擇人任職之道,不亦逕庭乎?臣之一身僨敗,固不足恤,臣恐由是而累,則哲之,明也。噫,楹杙異施,缾甖殊用,小大之宜,不可不審。臣願聖明,遞臣方伯之任,易以一小州,俾得守批安分,隨地盡職,不勝萬幸。
上在昌德宮。停常參·經筵。
下直,龍安縣監趙尙慶,橫城縣監兪彦通,鎭東萬戶柳蓍相。
南就明啓曰,明日常參·經筵,取稟。傳曰,停。
又啓曰,來二十一日,輪對日次,取稟。傳曰,停。
兪命凝啓曰,吏曹郞廳來言,承旨及咸鏡監司有闕,政事何以爲之?取稟。傳曰,明日爲之。
南就明,以弘文館言啓曰,本館僚員,近甚不齊,召對時綱目,未及懸吐,不可不齊會,相議懸進,修撰尹游,除拜累日,尙不出肅,卽爲牌招察任,何如?傳曰,允。
又啓曰,都政後未署經守令,至於四員,監察亦至六員之多,兩司多官,或呈辭或在外,或未肅拜或鞫坐進參,無以備員開坐,署經遷就,外方夫馬留滯,委屬可慮,呈告未肅拜人員,竝卽牌招,以爲開坐署經之地,何如?傳曰,允。
以正言趙趾彬,牌不進,罷職傳旨,傳于兪命凝曰,推考傳旨捧入。
南就明,以迎接都監言啓曰,卽接遠接使移文,則今此勅使,卽聖祖仁皇帝上諡號頒詔出來,而京外宴享,沿路茶啖軒架,竝爲減除,軍威以五十名排立,迎勅時動樂,依例爲之,而六角吹打,亦依前例前排,元無賜物持來之事云。宴享儺禮兩色郞廳,今姑減下,在前宴享減除時,例有中路別遣問安使之擧,而不必別爲差送,以貽廚傳之弊,依前例以平壤迎慰使,使之仍留等待勅行,措辭致謝之意,令政院稟旨擧行,何如?傳曰,允。
又啓曰,因迎接都監草記,在前宴享減除時,例有中路別遣問安之擧,而不必別差送,以貽廚傳之弊,依前例以平壤迎慰使,使之仍留等待勅行,措辭致謝之意,令本院稟旨擧行事,允下矣。以此意,平壤迎慰使金弘機處,下諭,何如?傳曰,允。
又以迎接都監言啓曰,卽接遠接使移文,則勅使路程記,直送都監,故正書以入之意,敢啓。答曰,知道。
又以侍講院言啓曰,本院新除授輔德鄭壽期兼文學尹淳,除拜累日,尙不出肅,竝卽牌招察任,兼弼善尹㝚,陳疏未承批,不敢循例請牌,何以爲之?答曰,牌招。
以修撰尹游兼弼善尹㝚兼文學尹淳牌不進罷職傳旨,傳于南就明曰,推考傳旨捧入。
兪命凝,以義禁府言啓曰,今此勅使在館時,三門守把假都事三員,令該曹預爲差出,以爲習儀時分差之地,何如?傳曰,允。
又以義禁府言啓曰,本府參上都事宋元瑞,今此勅使宴享時,見差提檢,旣已除本司,當此鞫獄多事之時,都事不可不備員,宋元瑞,令該曹口傳閑官換差,何如?傳曰,允。
吏曹口傳政事,禁府都事宋元瑞,尙衣別提魚史彬相換。
南就明,以錄勳都監言啓曰,御覽會盟軸,旣已繕寫,今日安寶之意,敢啓。答曰,知道。
又以錄勳都監言啓曰,會盟軸及錄券一件,竝爲進上,而會盟錄券一件,世弟宮亦爲依例入納之意,敢啓。答曰,知道。
掌令尹會啓曰,本府有李喬岳極邊遠竄之啓,而臣等十數年前,重被喬岳之論劾,則嫌不可參涉於其啓,入臺之初,宜卽引嫌,而賤疾適苦,尋單縮伏矣。今以守令署經,承牌來詣,而旣不得隨參於喬岳之啓,則亦不可仍冒於臺次,請命遞斥臣職。答曰,勿辭。兪命凝啓曰,掌令尹會,再啓煩瀆,退待物論矣,傳曰,知道。
持平金始燁·黃晸,獻納徐宗廈,正言李獻章啓曰,國家治逆之法,自有其律,固不當撓屈王章,輕減常刑也決矣。乃者逆魁昌集·頤命,窮凶情節,狼藉鞫案,伊時聖上,三命正刑,而末梢勘斷,止於賜死,失刑之大,莫甚於此,輿情咸憤,矧今諸賊之招,兩逆之行謀設計,陰祕凶慘,節節彰著,萬目咸覩,擧國含生之類,孰不欲㗖其一臠,以洩臣子之憤哉?晉敦跽斬之刑,千古稱快,林甫焚骨之議,先儒爲是,藁街追戮之典,不可不亟施於此賊,旣因三司之齊請,收孥籍産,已有命矣,斬屍之法,尙不擧行,人心拂鬱,國法之隳壞,有不可勝言者矣。磔屍之典,在我祖宗朝,亦多有已行之前例,況此自犯大逆,死逭常刑,如頤·集兩賊,而獨闕典刑於今日也哉。請逆魁昌集·頤命,竝令攸司亟行斬屍,明正典刑,答曰,勿煩。
持平金始燁·黃晸啓曰,臣等,伏見向日傳旨,有遠竄罪人閔鎭遠放送之命,臣等竊以爲不可也。夫鎭遠之負犯,當初臺啓,論之詳矣,外托箴規,欲揚君父所無之過,陰贊凶計,密助賊復治行之資,若夫昌集凶逆,擧國齊憤,凡爲我殿下臣子者,孰不欲食肉寢皮,而及其賜死於中路也?鎭遠,不思同仇之義,反懷黨逆之心,躬往面訣,如悲親戚,且其子婦,卽逆集之女,不顧大義,無意離絶,噫嘻,痛矣,鎭遠處地,果何如也?以先朝肺腑之臣,爲殿下元舅之親,奮忠討復,宜居人先,而乃反黨逆,蔑義一至於此,論其負犯,則只請仍配,亦未免擬律之失當,請亟寢遠竄罪人閔鎭遠放釋之命,仍令極邊遠竄。辛丑之事,尙忍言哉?聖上,不安於天位,再下臣子所不忍聞之敎,中外大小臣民,苟有一,則北面於我殿下之心者,莫不奔走涕泣,齊聲力爭,思所以捄正,則三司之伏閤,百僚之庭籲,不得請不退,然後纔可以盡臣子之職分。而噫彼四凶,外畏公議,佯爲塞責之計,內懷凶圖,旋倡撤班之議,若兩人外,率皆影從響應,少無崖異之意,此輩平日,只知有頤·集·健·采,而不知有君父之心,於此著矣。主謀四凶,今旣伏法,則其同聲和應,黨逆負國之類,不可以門黜薄罰而止,請庭請議罷時卿宰以下及三司諸人之合辭唯諾者,竝遠竄。金姓宮人,出付鞫廳事,諫臣論啓,今已經年,前後筵奏,累蒙允許,而淹延時日,終不出付,臣等於此,不勝抑鬱訝惑之至。噫,終古亂逆,何代無之,而窮凶極惡,未有如三手之計也。至若合謀於幽暗之逕,逞毒於微忽之際,其爲憯忍,未有如小急手者也。若使此賊,終至漏網,則不但臣民臠肉寢皮之憤,無以少洩,反令禍根未祛,潛滋於肘腋隱密之間,則其爲宗社憂危之念,顧何所不至耶?毒藥行凶,綻露於盛節之招,黃水吐出,明載於藥院之記,其陰巧之情節,貫盈之罪惡,不待詢問而可知。請行藥宮人金姓者,亟命出付攸司,直爲正法。臣等以遠竄罪人李喬岳加律事,有所疏陳,伏想聖明,已有以洞燭矣,夫喬岳之疏,創出題外之語,狂噴亂嚷,唯以詬辱先正爲快者,莫非凶球餘意,逆集遺計,則其毒正誣賢之罪,已不勝言。而尤所痛惋者,含憾蓄怨,忍而待日八字,卽一變書,渠亦有人性,亦爲人臣,則何忍以此等語,萌諸心而筆之書耶?究其心跡,則實與一種凶逆輩,同一肝腸也,其在嚴懲討之義,決不可薄竄善地而止。請遠竄罪人李喬岳,極邊遠竄,誅討亂逆,再安宗社。親臨齋壇,申盟帶礪,此何等大慶?此何等盛擧,而諸功臣嫡長之偃然不參者,情跡可惡,故此國人所以共駭,而臺論所以峻發也。臣等得見各人等原辭,則衆所共知,老病癃癈者及繫官于外,不得上來者,誠有可恕。而如朴師益之或稱脚病,或稱犯染,尹泓之托以看窆,故爲下鄕,李命熙之始書進字,終不上來,姜啓溥·李邦華·權炅·尹鳳儀·尹得仁·李顯祿·李微龜·金昌發之假托情病,粧撰爲辭,顯然有不欲進參之意。噫,此輩俱以功臣世嫡休戚與共之人,若不慶幸於懲討之典,晏然退坐於會盟之日論其論狀,不特護私黨而已,乃所以忘其祖先也。不特忘祖先而已,亦所以負君父也,人心之陷溺,倫紀之斁絶,胡至於此?如此不識分義,甘心於黨逆者,若不嚴加懲治,則將至於國不國而人不人。請前監司朴師益,前牧使尹泓,前府使李命熙,前縣監姜啓溥·李邦華·權炅,前都事尹鳳儀,前郡守尹得仁,前佐郞李顯祿,前參奉李徵龜,前察訪金昌發,竝命遠竄。佐幕之任,職是外臺,主多士考試之役,掌一路檢田之責,其不可人人濫授也,決矣。新除授江原都事柳鳳鳴,跡起寒微,且無履歷,除目之下,物議譁然。請江原都事柳鳳鳴改差,新除授大司憲韓世良,時在咸鏡道監營任所,請斯速乘馹上來事,下諭,答曰,不允。下諭事,依啓。
正言李獻章啓曰,金姓宮人之和應諸賊,錯毒御膳之狀,已發於盛節之招辭,向非皇天祖宗,默祐陰隲,吐出其毒,則豈不亦危哉?噫,三手凶謀,何莫非莫大之凶逆?而至於身處隱微之中,行藥飮饍之節,其爲患害,萬萬不測,爲今日臣子者,不可與此賊共戴一天,査出正法,有不可晷刻小緩也。曾因筵奏臺啓,屢下査問之命,而經年閱歲,尙無出付之擧,致令深嚴之中,尙此假息肘腋之間,醞釀禍根,豈非大可憂深可懼者耶?盛節等所謂進藥後吐出之說,與吐出黃水下藥院事相符,則行藥日月,今可考出,有時掌膳之女官以金爲姓者,必非多人,査出似或無難,而延拖之際,事有難言,國家憂危,有未可定,臣隣之憤鬱,無時可解,請金姓宮人行藥者,從速摘發,快正王法,臣伏聞頃日筵中,因大臣陳達,有春澤諸弟子姪中區別放釋之命,臣竊不勝訝惑之至。噫,亂臣賊子,何代無之,而其闔家族屬窮凶極惡,未有如春澤等所爲也。蓋自己巳至于今,三十餘年之間,兄傳弟受,日夜經營,莫非謀道殿下貽禍宗社之計,而凶謀逆節,咸萃一門,耳濡目染,婦人亦然。噫嘻,痛矣,春澤兄弟,卽群凶之衣鉢,三手之淵藪,則爲今日殿下之臣子者,孰不欲啖臠蕩窟,以少洩神人之憤也哉?向者臺啓之亟請屛裔,承宣之繼奏蒙允,攸司之條列稟啓,皆出於爲國家除禍根之意,批旨之併許投畀,亦可見嚴徵討重隄防之聖慮。曾未幾何。遽有此區別放釋之擧,何也?大臣,雖以逆獄緣坐事,有所比擬,而此亦有不然者,今此闔族流竄,蓋用毋易種之大義,則緣坐常法,不必爲拘,年弱出繼,非所可論,豈可輕議寬大之典,以貽宗社無窮之憂耶?禍變不可不慮,懲討不可不嚴,請還收春澤諸弟子姪中區別放釋之命,仍前發配。臣於慤·星樞酌處之命,不勝驚駭訝惑之至。夫三手凶謀,實是莫大之凶逆,而出銀之說,狼藉於諸賊之招,嚴訊取服,自是王法之當然,則何可以一時之頑忍,而有所容貸耶?蓋此兩賊,情節昭著,有三尺必誅之義,無一分可恕之道,設鞫嚴覈,法理正當,而大臣,每以酌處爲請者,實是情法之外,此所以公議之拂鬱,愈往愈甚,臺啓之爭執,久而不已者也。好生之德,不可施之於讎賊,王法之重,不可撓屈於治逆,請還收慤·星樞酌處之命,更加嚴鞫,期於正法。天下之大逆,莫過於迫逐君父,圖危宗社,爲人臣者,苟或犯此,則其何可一日容息於覆載之間,而能免肆市之典乎?賊臣聖復,表裏逆黨,闖進凶疏,使聖上不得安其位,協同陰謀引惹聯箚,使宗社危於一髮,凶謀逆節,與四凶,一而二,二而一者,況文出於尙吉,銀入於世相之說,昭著於鞫廳文案。夫尙吉用銀,圖變之凶賊,而聖復,受其文而爲疏,則締結陰慝之狀,明若觀火。世相,主張三手之逆魁,而聖復,納重賂而密囑,則變通綢繆之迹,昭不可掩。其疏旣爲四嚆之篙矢,其身又與兩賊而合謀,手脚盡露,情節益彰,四凶及吉·相諸賊,旣伏常刑,則今此賊,復更無訊問之端,請鞫廳罪人聖復,亟正邦刑,北兵使張漢相,賦性凶譎,行己麤悖,從前躋躐,皆以善事而得之,虐民肥己,到處皆然。頃當頤賊秉國之日,做出太白山下失志名官嘯聚作賊之說,至以聞於李姓將校爲證,頤賊招問其人,白地做傳之跡,旋卽綻露,嶺南人士,至欲合道疏辨而未果,其求媚於權凶之門,誣害一道之良善,其罪已不可勝誅。而頃在北閫也,帶率北武韓廷弼,許斫彼邊材木,而適値穆差定界之行,將不免發露生事,歸其罪於廷弼,道臣啓請梟示,廷弼之死,豈不至冤,而漢相之罪,止於罷職薄罰,北路之人,至今憤怨,如此之人,更畀北門鎖鑰,中外物情,莫不爲駭。請北兵使張漢相,削去仕版。新除授大司諫李眞望,時在黃海道監營任所,請斯速乘馹上來事,下諭。答曰,不允。下諭事,依啓。
承旨持公事入侍時,右副承旨李廷濟,姑爲改差事。榻前下敎。
備局薦望,咸鏡監司,權重經·尹行敎·吳命恒。
癸卯四月十七日午時,上御熙政堂,承旨持公事,召對入侍,參贊官南就明,侍讀官宋眞明,檢討官趙翼命,假注書鄭羽良,編修官吳守經,記注官尹就咸。
南就明曰,近來院中多事,諸僚不齊,殆不成貌樣。至如舊嶺伯李廷濟,新監司下去後,當遞來,其間日子尙遠,不可無變通之道,今姑改差,何如?上曰,依爲之。
玉堂進講綱目,自三月梁王殺齊邵陵王寶攸等三人至梁以謝胐爲司徒。講畢,宋眞明,擧蕭憺廣屯田一條而言曰,上古專用井田,至春秋時,猶有其制,其後蕩然遂盡。自此兵農分而爲二,雖以我國事言之,得浙江三手之法,以養七千兵馬,此前古所無之法,有識之士,皆言屯田之可設,昔漢之趙克國,沒爲屯田,外禦西戎,無輸輓之弊,此前事之可監者也。今若令軍門買田於畿郊,軍士出番時耕作,則可省養兵之弊矣。南就明曰,不必買田也。雖逆家田地,出給而耕作,則好矣。趙翼命曰,買田而設屯,則不可,向來經理廳,以買田之故,各軍門許多錢貨,一竝蕩盡,遺弊未已,買田設屯,則決不可爲也。且自古元無買田設屯之事矣。眞明,又擧梁立贖刑條而言曰,所謂贖者,不過誤犯之類而已。後世,遂以此爲常行之法,其失法意,甚矣。雖以我國言之,不論罪之輕重,惟以徵贖爲務,非但有失於設法之意,奸民無所徵畏,其弊日甚,雖不可盡革贖條,宜令申飭刑官,勿爲專尙徵贖,宜矣。翼命,擧梁置謗木肺石函條而言曰,此梁主之美處也。向來殿下,祭南壇後,分付該曹,至於遠道上言,則速令回啓,群下孰不欽仰?推是心而行之,則豈有冤枉之莫暴乎?眞明曰,自列朝以來,有求言之敎,方今天災如許,宜下備忘,以行故事,宜矣。上竝無發落。
上在昌德宮。停常參·經筵。
下直,懷德縣監徐宗一,麟山僉使獨孤嶷。
夜四更,月犯南斗第五星。
南就明啓曰,明日常參·經筵,取稟。傳曰,停。
兪命凝,以都摠府言啓曰,今日入直內三廳武兼禁軍及軍兵等中日習射,請出標信。答曰,知道。
南就明啓曰,今日政承旨有闕之代,以在京無故人差出,仍卽牌招察任,何如?傳曰,允。
有政。吏批,判書柳鳳輝呈辭受由,參判鄭齊斗在外,參議朴弼夢進,行都承旨南就明進。吏批啓曰,判書柳鳳輝呈辭受由,參判鄭齊斗在外,小臣獨政未安,何以爲之?敢稟。傳曰,只出緊任。
以沈仲良爲左副承旨,李翊漢爲右副承旨,李重述爲楊州牧使,權重經爲咸鏡監司,靑寧君沈承祖,承襲君,靑松府院君沈潧嫡長孫豐城君洪萬宗,今加嘉善,豐陽君洪寶嫡長孫承襲封君,折衝黃允濟,今加嘉善。加資事承傳
兵批,行判書李光佐呈辭受由,參判金致龍病,參議沈仲良病,參知朴澄進,左承旨吳命恒進。
以李廷濟·具爀·申弼夏·洪應夢,單付護軍,柳時模單付司果,柳儼·鄭羽良,單付司正。
南就明啓曰,新除授咸鏡監司權重經,時無加資之命,何以爲之?敢稟。傳曰,加資。又啓曰,右承旨呂必容,今日病不仕進,牌招察任,何如?傳曰,允。
備忘記,傳于吳命恒曰,今下弓矢,麟山僉使獨孤嶷處,給送。
吏曹判書柳鳳輝兵曹判書李光佐,三度呈辭,傳于南就明曰,加給由。
吳命恒啓曰,今此勅行時,開城府別迎慰使,何承旨進去乎?敢稟。傳曰,左承旨進去。
南就明,以弘文館言啓曰,修撰尹游,昨日旣有只推之命,更爲牌招察任,何如?傳曰,允。
以右承旨呂必容修撰尹游,牌不進,罷職傳旨,傳于南就明曰,推考傳旨,捧入。
南就明,以迎接都監言啓曰,勅使若減各宴,則入京第三日,大臣有請行茶禮之例,今亦依前例備待之意,敢啓。答曰,知道。
又以迎接都監言啓曰,勅使京外各宴一併減除事,遠接使旣已啓聞,而第仁政殿接見時及館所親臨接見時茶禮,則不可不預備待令,預爲分付司饔院及各該司,何如?傳曰,允。
兪命凝,以備邊司言啓曰,統制使申翊夏,忠淸水使李夏禎,俱以卒逝矣。喪柩上來時,依例擔軍題給之意,分付各道,何如?傳曰,允。
兪命凝,以宗簿寺官員,以提調意啓曰,行洛豐守楙,自癸巳秋冬等,至丁酉秋冬等本寺朔講,連爲進參,而其間略栍相雜,故依例不得入啓請賞矣。今者其姪李彦煥,稱冤上言,因該曹覆啓,至蒙加資之典,其所稱屈,似不無所據。旣違定式,且關後弊,一番警責,在所不已。行洛豐守楙,從重推考,以杜日後之弊,此後復有如此猥蒙加資之類,自本寺入啓還收事,定式施行,何如?傳曰,允。
吳命恒,以訓鍊都監言啓曰,臣伏見黃海監司下備局狀啓,則以本道各邑支勅之需,無他措手之道,各軍門未上納軍保米,爲先貸用支過之意,分付各邑,貸用實數,過勅後修成冊報備局之意,直爲馳啓矣。軍門保米,事體重大,而外方之不稟朝家,直自貸用者,實是前頭未有之事。本道需用,雖甚緊急,此路一開,後弊難防,未知廟堂之處分,將如何?而大抵禁·御兩營保米,本以每朔十哨軍兵料磨鍊,逐年準捧,而只以五哨番上,故五哨料米,輒歸餘剩。其蓄積之殷富,推此可知,雖有敗船災減之數,推移支撥,本非難事,而至於都監餉米,元無剩數,雖在常年準捧,尙且僅僅支繼,況近來災減,無歲無之,辛丑·壬寅兩年災減,至於二千八百八十餘石之多,其匱乏難繼之狀,此可見矣,而海西邑宰,未諳都監調度之苟簡,爭請其許貸,或發賣,故臣備言其事勢,一併牢塞,則乃反延拖不納,藉其勅行,至煩道臣狀請。夫各邑支勅,異於監·兵使,不過若干例贈及供億,而各有勅需庫,預先經理,今雖累經勅使,爲守令者,自可隨便拮据,而莫重軍需米,公然擅貸,視同應用者然。從前災荒,非今斯今,勅行荐至,亦非一二,而或貸用監兵營則有之,而軍門保米之取用,曾所未聞,道理之未安,姑捨勿論,都監餉米,今方垂乏,無他支用之道,則其不可一任各邑之貸用者,事理明甚。他衙門米布,朝家雖或許貸,都監餉米之本道未納者,四百十六石,作速上納之意,嚴飭本道,而或以令前取用爲托,則當該守令,各別論罪後,準數督捧,以充軍兵放料之資,何如?傳曰,允。
假注書李壽益書啓,臣承命馳往于龍仁縣魚肥谷村議政府左議政崔奎瑞所住處,傳宣聖批,則以爲,臣伏見時事孔艱,憂虞多端,相職不備,至于三載,一向泄泄,無所變通,不勝杞人嫠婦之憂猥,以速遞臣職,改卜賢德,爲救時之道,今者史官遠臨,傳宣聖旨,至有言念國事,實爲於悒之敎。伏知天意,亦已念及于玆,讀之至此,不覺心肝俱墜。噫,獨使至尊憂社稷,爲人臣子,死有餘罪,然惟臣之所執,非如一時廉隅之比,顧分思義,誠有不可異同於前後者,此臣所以雖死不得承命,始達於第二疏,而向於第九疏,又以自分虞人之死,爲臣究竟地者也。其在體下之仁,宜賜矜諒,而今又伏承以相須之義,如渴之望,責諭於臣,十疏辭意,漠若未蒙照察者,此實臣言辭不足以伸暴蟻忱,誠意不足以感格穹蒼而然,伏地涕泣,不知所達。雖欲更上文字,前後聖批,旣以太過支離爲敎,臣亦猥陳私懇,屢瀆於萬幾之聽,爲十分惶恐。卽今道理,惟有胥命金吾一節,而臣疾病危惙之狀,已具於第十疏,不得爲運動前進計,只當席藁私次,以竢嚴誅,而若論罪負,非臣一死所可能贖,跼天蹐地,措身無所云矣,敢啓。傳曰,知道。
司諫梁廷虎,持平金始燁,正言李獻章啓曰,請逆魁昌集·頤命,竝令攸司亟行斬屍,明正典刑。措辭見上答曰,勿煩。
持平金始燁啓曰,請亟寢遠竄罪人閔鎭遠放釋之命,仍令極邊遠竄。措辭見上請庭請議罷時卿宰三司諸人之合辭唯諾者,竝遠竄。措辭見上請行藥宮人金姓者,亟命出付攸司,直爲正法。措辭見上請遠竄罪人李喬岳,極邊遠竄。措辭見上請前監司朴師益,前牧使尹泓,前府使李命熙,前縣監姜啓傅·李邦華·權炅,前都事尹鳳儀,前郡守尹得仁,前佐郞李顯祿,前參奉李徵龜,前察訪金昌發,竝命遠竄。措辭見上請江原都事柳鳳鳴改差。措辭見上卽伏聞鞫廳罪人洪錫輔,昨因議啓,遽有酌處之命,臣於此,竊不勝駭惑之至。夫喜賊被拿時詩札有無,搜探與否,本非外人所可干預,而錫輔之潛囑主倅,誘䝱都事,百計謀奪者,論其情狀,萬萬可疑,苟使錫輔,初不與聞於不道之說,參涉於炊飯之謀,則逆家文書,何等重大,而乃敢再三懇乞,必爲此滅跡之計乎?鞫廳,所當以此發爲問目,鉤得隱情,而今乃以詩篇一款,謂之直招,不加窮覈,徑請酌處,果使此獄,肯綮止於此而已,則自本府,直爲勘律,足矣,何必設鞫爲哉?非但輿情之齊憤,獄體之乖舛,莫此爲甚,請亟寢罪人洪錫輔酌處之命,更令鞫廳嚴訊得情。掌令尹會,引嫌而退。措辭見上當初論効,意在排軋,以此引嫌,無已太過,請掌令尹會出仕。答曰,不允。柳鳳鳴事及處置事,依啓。
司諫梁廷虎,正言李獻章啓曰,請金姓宮人行藥者,從速摘發,快正王法。措辭見上請還收春澤諸弟子姪中區別放釋之命,仍前發配。措辭見上請還收慤。星樞酌處之命,更加嚴鞫,期於正法。措辭見上請鞫廳罪人聖復,亟正邦刑。措辭見上請北兵使張漢相,削去仕版。措辭見上禁府都事金天與,自少出入於先正臣尹拯之門,情義之篤,不比他人,而丙申士禍之作也。諸門生,將欲抗章伸辨,則天與强以不成說之語,多般推托,終不聯署,乃反暗抄疏語,傳示毒正之人,以爲媚悅之計,因此得叨郡寄,聞者至今唾罵,若其前後莅官,鄙瑣不法之狀,特其細事,如此背義趨利之輩,決不可置之衣冠之列,請禁府都事金天與,削去仕版。答曰,不允。末端兩件事,依啓。
左副承旨沈仲良上疏,伏以臣才地庸下,百不及人,而昔惟我先大王,擢臣於五品,早秩躐授,臣以地部佐貳,其後銀臺藩除,誤恩踰分,以今懷昔,若隔前生,而得罪巨室,爲案非常,中間枳塞,殆三十年,旣劃地而爲界,曾不許其再入,天顔永違,報答無地,而亦惟我先大王,以臣前後受任,可幸無罪,而歷授州牧,七八邅廻,南北東西,未嘗重躡文陛,瞻天仰聖,而弓劍遽遺,懷痛窮天,愚衷所激,寧不飮恨而呑聲?然念孽旣自作,何敢尤人?而遭逢明時,猥叨新命,重入州有二載之前舊踐之地,在臣私分,豈不榮感?徊徨震駭,心識顚倒,而神精全消,筋力衰隕,騎省替直,猶難陳力,卯申重任,實無奔走供劇之望。玆敢隨牌來詣於九閽之外,疾聲呼籲於天地父母之前,苟非吾君殿下,哀而憐之,誰肯諒臣衰痿實狀?懇乞亟遞臣匪分之職,俾臣退守本分,不勝萬幸。答曰,省疏具悉。爾其勿辭,從速察職。
上在昌德宮。停常參·經筵。
下直,梁山郡守張后綱,唐浦萬戶金兌雄。
南就明啓曰,明日常參·經筵,取稟。傳曰,停。
又啓曰,右承旨呂必容,旣有只推之命,左副承旨沈仲良,疏批已下,不爲出肅,同副承旨兪命凝,今日病不仕進,僚員不齊,事多苟簡,竝卽牌招察任,何如?傳曰,允。
以右承旨呂必容同副承旨兪命凝,牌不進,罷職傳旨,傳于沈仲良曰,推考傳旨,捧入。
備局薦望,以南泰徵爲統制使。
南就明,以錄勳都監言啓曰,御覽會盟軸,昨已進上矣,會盟書寫之役,極其浩大,繕寫之際,十分致敬,費了二十餘日,然後始乃畢役。而至於御諱書塡,事體尤極重大,曾前自宗簿寺,璿源譜略御諱書塡寫字官,亦有陞資之典,今此書寫官上護軍洪處疇,似當一體陞資,而事係恩典,自下不敢擅便,上裁,何如?傳曰,加資。
沈仲良,以侍講院言啓曰,本院僚員之不齊,未有甚於近日。當此日再開講之日,講官不可不備員。且再明日迎勅習儀時宮官二員,當爲進去,而亦無推移之路。兼弼善尹㝚,兼文學尹淳,再昨旣有只推之命,尙不出肅,文學宋寅明,以親病,陳疏受由,已過累日。兼弼善尹㝚,文學宋寅明,兼文學尹淳,竝卽牌招察任,何如?傳曰,允。
吳命恒,以錄勳都監言啓曰,扶社原從錄券,今方始印,而各司書吏之職名通德郞,極其猥雜,一併勿施,以其本役名印給,何如?傳曰,允。
又以錄勳都監言啓曰,會盟錄,今已進上,一二房,無所管事,郞廳監造官,爲先減下。原從功臣錄券,今方印出,三房郞廳監造官及別工作,依前例仍存,原從錄券監印之意,敢啓。傳曰,知道。
又以兵曹言啓曰,今此迎勅習儀時,本曹堂上郞廳,各有所掌,不可不備員,而參議未差,佐郞臣李格·李眞伋,俱在外,各差備無以推移,合有變通之道。佐郞臣李格·李眞伋,今姑改差,參議未差之代,竝令該曹以在京無故人口傳差出,仍卽牌招察任,何如?傳曰,允。
吏曹口傳政事,以沈樘爲兵曹參議,以徐命杰·柳壽垣爲兵曹佐郞。
沈仲良,以弘文館言啓曰,修撰尹游,昨日違牌,旣有只推之命,更爲牌招察任,何如?傳曰,允。
又以迎接都監言啓曰,都監都廳鄭壽期差下之後,連有病故,一不參坐,習儀定在再明,不可不備員改差,其代副護軍鄭啓章差下,使之察任,何如?傳曰,允。
以修撰尹游,兼弼善尹㝚,兼文學尹淳,牌不進,罷職傳旨,傳于沈仲良曰,推考傳旨捧入。
吳命恒啓曰,臣纔以濟州民事,縷縷仰達矣。卽伏見濟州牧使崔烷狀啓,則湖南移粟,尙不入去,島民塡壑之慘,迫在朝夕,且羅里舖米先到,而磨造不精云,賑米之麤糲不精,已極可駭,發船甚晩,尙未到泊,使窮海望哺之民,擧將盡劉,事之寒心,莫此爲甚。道臣不能申飭之失,宜有警責,當該各其邑守令,此時遞易,有弊,自本道營門,重加責罰,似合事宜,而今若自上,特降明敎,嚴示飭礪,則絶海窮民,庶可仰認聖德,入人者必深,其在固結民心之方,或有所益,故筵中未盡之下懷,因此狀啓,惶恐附陳敢啓。傳曰,知道。道臣推考,守令自營門責罰,可也。持平黃晸啓曰,臣於請寢洪錫輔酌處之啓,不勝瞿然之至。臣連參鞫坐,備諳鞫情,錫輔之當初所牢諱者,只請給詩篇一款,而再次嚴問之下,旣已直招,則減死之律,未爲不可。且詩札混披之狀,旣因風傳而聞之去者,亦發於朴厚應之招辭,則斷之以與知之律,一向嚴訊,似有乖於審愼之道,故臣果不爲爭執,同參完席。今此臺議如是峻發,則臣之不職之失著矣,其何敢晏然仍冒於臺次乎?請命遞斥臣職。答曰,勿辭。沈仲良啓曰,持平黃晸,再啓煩瀆,退待物論矣。傳曰,知道。獻納徐宗廈啓曰,臣昨伏見憲府新啓,有罪人洪錫輔酌處還收之請,臣於此,竊不勝瞿然之至。夫錫輔之書問德麟,使之周旋於都事,請給喜賊之詩札,其情節,萬萬可惡。而渠之前後原辭及德麟·厚應輩承款之招,似無錫輔知情之疏,故臣果不爭執於酌處之議矣。今者臺啓峻發,公議至嚴,臣之當初不能力爭之失著矣,其何敢晏然仍冒於臺次乎?請命遞斥臣職。答曰,勿辭。
持平黃晸啓曰,臣於請寢洪錫輔酌處之啓,不勝瞿然之至。臣連參鞫坐,備諳鞫情,錫輔之當初所牢諱者,只請給詩篇一款,而再次嚴問之下,旣已直招,則減死之律,未爲不可。且詩札混披之狀,旣因風傳而聞之去者,亦發於朴厚應之招辭,則斷之以與知之律,一向嚴訊,似有乖於審愼之道,故臣果不爲爭執,同參完席。今此臺議如是峻發,則臣之不職之失著矣,其何敢晏然仍冒於臺次乎?請命遞斥臣職。答曰,勿辭。
沈仲良啓曰,持平黃晸,再啓煩瀆,退待物論矣。傳曰,知道。
獻納徐宗廈啓曰,臣昨伏見憲府新啓,有罪人洪錫輔酌處還收之請,臣於此,竊不勝瞿然之至。夫錫輔之書問德麟,使之周旋於都事,請給喜賊之詩札,其情節,萬萬可惡。而渠之前後原辭及德麟·厚應輩承款之招,似無錫輔知情之疏,故臣果不爭執於酌處之議矣。今者臺啓峻發,公議至嚴,臣之當初不能力爭之失著矣,其何敢晏然仍冒於臺次乎?請命遞斥臣職。答曰,勿辭。
沈仲良啓曰,獻納徐宗廈,再啓煩瀆,退待物論矣。傳曰,知道。
又啓曰,因兵曹草記,參議未差之代,口傳差出,仍卽牌招事,允下矣。新除授兵曹參議沈樘,所當牌招,而闕門已閉,待明朝出牌之意,敢啓。傳曰,知道。
議政府領議政趙泰耉上疏,伏以臣之職任,有不可引日虛帶,臣之蹤跡斷不容冒沒更進,不亶臣心之自劃如此,國人之言,亦無不爲然。乃以決難進之身,久暇不可曠之任,遷就撕捱,奄過數朔,微臣情地之窮極,固不須言。而其在朝家擧措,亦豈不乖舛之甚乎?累上瀝血之章,冀蒙遞解之音,而每奉回諭,輒失所圖,未知聖明,終不深察其情形事勢之如何?謂可以羈縻曠久,則不得已而承命也歟?抑或以簪履舊物,不忍終棄,雖有人言,亦且掩匿而覆蓋之,不欲遽施譴罰而然歟?當遞而不遞,當譴而不譴,王人相守,殆浹數旬,批旨之勤,愈往愈隆,臣感惶悶鬱,誠不知所以容措。仍伏念君之於臣,不專以任遇爲恩,進退之必以禮,臣之於君,不專以趨走爲恭,去就之必以義,使臣而不以禮體之,是牛維而馬繫之,不免於枉其情性,事君而不以義裁之,是麾去而招來,卒至於喪盡廉恥。上下俱失,所關非細,可不愼歟?今臣所蒙,感恩則深,而所守之義,自別於他人,本職未許遞之前,決無重入脩門之理。臣之踪地,本自危懍,而且於禮曹參判金一鏡之轉深臲卼兀之勢,臣雖不欲與之呶呶,以傷事面,而新誚舊讟,前後相續,則臣惟當引分竢罪於田廬而已。他何暇說藥院議藥?期日累過,所遭非常,疾病亦且難運,末由趨人臣罪戾,無大於此。伏乞聖慈,亟將臣本職及藥院都提調之任,先行譴遞,改命賢德,以重國事。他餘兼任,次第鐫免,毋曠衆務,偕來承宣,亦卽召還,不使徒貽列邑之弊,公私不勝幸甚。昨日雨雹非常,氣候凄凛,是何聖化方隆。而淫沴之氣,化於淸和之時耶?私心隱憂,莫究所以,或者臣之以罪而承寵,陟罰無當,亦爲招災之一端耶?更乞留神,速下處分,亦願殿下,益懋聖德,以爲消災致祥之圖焉。臣不勝踧踖惶恐之至。答曰,省疏具悉卿懇。卿之所遭,雖曰難安,而前敦勉,不啻縷縷,則謂卿體諒,期回遐心矣。過激之言,一向引咎,有欠於鞫躬盡瘁之義,予勿多誥,卿其思焉。矧今廊廟多事,策應無人,不宜恝視也,明矣。須體至意,安心勿辭,卽速入來,以濟時望。仍傳曰,遣史官傳諭。
議政府右議政崔錫恒箚子,伏以日昨鞫坐議啓批答,有一體定配之敎。臣以宜卽啓稟後擧行之意,言於席上,則諸議皆以爲,絶島與極邊,均是定配,定配單子,循例書入,以待處分爲宜云。臣不能堅持初見,從以停當矣。及至單子啓下也,別無區別處分之事,始知聖意之所在,而初不啓稟,終涉不察,已極惶悚。且以洪錫輔酌處還收事,臺啓旋發,至以獄體乖舛爲言,臣於此,不勝瞿然慙悚之至。蓋諺札一款,初旣直陳,而詩篇一款,終不吐實,故面質加刑之後,始乃直招,以此勘律,似無所妨,而猶不敢直請以上裁仰稟矣。若其窮覈隱情,非臣始慮之所及也。然公議之嚴截如此,其何敢晏然於具瞻之地乎?伏乞聖慈,俯諒危懇,亟削臣職,仍治臣罪,以嚴鞫體,以安私分,不勝幸甚。取進止。答曰,省箚具悉卿懇。洪錫輔窮覈吐實,則於卿,別無所嫌,安心勿辭焉。仍傳曰,遣史官傳諭。
午時,上御熙政堂,承旨持公事,玉堂召對,左承旨吳命恒,侍讀官宋眞明,檢討官李顯章,假注書柳儼,編修官吳守經,記注官尹就咸入侍。吳命恒讀告錄勳都監草記,原從錄券中書吏,以其本役名印給事。上曰,允。命恒讀告錄勳都監草記,一二房郞廳監造官減下,三房仍存事。上曰,知道。命恒讀告兵曹草記,佐郞李眞伋·李格變通事。上曰,允。命恒讀告忠淸水使狀啓,元山鎭漕稅船,令假將點檢事。踏啓字。命恒曰,持公事入侍,每以午時爲之矣。卽今天時向熱,此後則必趁日氣未甚熱之時,勿論午前申後,待公事之入來,隨時入侍,何如?上曰,依爲之。出擧條宋眞明,讀綱目元魏記,自秋七月止不伐其功。李顯章,讀自夏五月止勰所監之。眞明曰,第三十丈,馮道根戍皇陵事矣。道根,於平時,修城隍遠斥候,如敵將至,人或笑之,而猶不恤,及其賊至之後,緩服登城,以示閑暇之意,此深得大將之體矣。若宴安於無事之日,忙怯於倉卒之變,則是豈禦賊之道乎?且三十一丈,源懷爲行臺事矣。其時行臺巡邊之規,如今之分送御史法,源懷之賑貧乏考殿最先決後聞者,亦可謂善處事矣。昔漢之汲黯,見萬餘家飢饉之狀,矯制發倉以活之,亦此意也。若或拘於一切之規,不知所以臨時變通之道,則亦非宣揚君命之意也。吳命恒曰,此言是也。大抵荒遠之地,王化難及,雖以我國濟州事言之,海島荒僻,雖有民弊,無以仰達,若不別樣軫恤,則何以聊生乎?眞明曰,向日持平黃晸,以特遣濟州御史之意疏請,而尙無處分矣。今承旨之言,亦以濟州爲慮,御史各別擇送,則似好。命恒曰,向在先朝時,濟州連値凶荒,民多死亡,故先大王,親製祭文而慰之,別遣監賑御史,且給賑穀以活之,一州之民,含恩感德,大喪之日,如喪之痛,比他道一倍,於此亦可見,先大王惠鮮之化,無遠不被矣,爲人上者,若軫念民生,以示惻怛之意,民亦至誠感戴,以思報效之道矣。此後如有狀啓陳請之事,別樣措辭下敎,以敷子惠之德,幸甚。且北道一路則尤甚,小臣爲評事時,親自目覩其處,所居荒遠,土地瘠薄,居民所食,不過雜稻,所衣亦冬則狗皮,夏則麤葛,風氣如此,故人皆勁悍。其得力於捍衛者,比他道有勝,而但朝家惠澤,未易沾及。至於北鎭,幾於空虛,若自上各別軫念,特下備忘,使守宰之臣,惕念奉承,則人皆感祝,以思報效之道矣。眞明曰,且源懷與元辰,須有舊,而及其按治也,不以私好少屈公法。昔東漢蘇章,以冀州剌使行部也。有故人爲道宰者,謂章曰人皆有一天,我獨有二天,章終不相貸。乃曰今日飮酒者,蘇繻文也。明日按事者,冀州剌使,古人秉公斥私之意如此,而近來則私意橫流,內自廷臣,外至方伯守令,莫不牽於私情,所謂公之一字,幾乎廢閣,堂堂聖明之世,反不如漢魏之時,豈不寒心哉?此後各別,申飭幸甚。命恒曰,儒臣此言,誠是矣,且夫赦者,雖曰小人之幸,而一經赦宥,凡係徒流以下之罪,擧皆蒙宥,此實出於曠蕩之意,而至於監司守令所係獄囚,未得蒙放者,或多有之,況此方農之節,囚係滿獄,尤爲不當,其在朝家一視之道,不可仍置,令秋曹分付各道,斯速一體放釋,使無廢農之弊,何如?上曰,依爲之。出擧條眞明曰,三十二丈吉翂事,可謂得孝之大者矣。訊問時所答足以感動人心,至於答王志之言,尤爲可當矣。李顯章曰,三十六丈,魏大旱矣,邢巒所奏,實是有國者之所監,金玉雖多,不可衣食之,惟粟帛,可以養民而安國,若或貴金玉而賤粟帛,惟以奢泰爲心,則未有不亡之國矣。方今各軍門所蓄,錢多穀少,雖値凶年,實無以有補,今若以穀換錢,雖於給債之際,亦以此取用之,則庶有補於不時之需矣。吳命恒曰,臣因文義仰達,卽今連歲凶荒,京外財穀蕩竭,至於西路,饑困尤甚,勅行絡繹,各道各驛,凋弊難支矣。至於迎餞慰使,雖下去而勅使,若不受宴享,則每爲虛還,徒貽各路廚傳之弊。臣伏聞仁祖朝,以道內守令僉使中差送,以除一分之弊下敎云。且臣待罪嶺南,見接倭時,多差鄕接慰官,此甚省弊,今番則雖未及爲之,此後勅使,若受宴享,則守令僉使中差送,或不受,則勿爲差送,而御帖,或付遠接使之行,庶爲省弊之道,令廟堂稟處,何如?上曰,依爲之。出擧條吳命恒曰,列聖御筆,尙未頒賜,留在政院,而臣伏惟殿下在東宮時,似必有所受先朝御筆矣。今若出而添刻,似好,惶恐敢達。上曰,添刻,可也。命恒曰,旣以添刻下敎,而且有所懷敢達凡撰朝家碑記者,若干犯逆獄,則削去不用,使他人改撰,今此御筆帖中,亦有逆臣之名,添刻之際,於其所付帖,以他帖,廣求添刻,似宜矣。上曰,亦爲添刻,可也。命恒曰,御筆,卽宗臣私刊所進云。今番添刻時,以公家物力添刻,何如?上曰,依爲之。出擧條諸臣遂退出。
上在昌德宮。停常參·經筵。
下直,楊州牧使李重述,呂島萬戶楊震光。
正言李獻章啓曰,金姓宮人之和應諸賊,錯毒御膳之狀,已發於盛節之招辭,向非皇天祖宗默佑陰隲,吐出其毒,則豈不亦危哉?噫,三手凶謀,何莫非莫大之凶逆,而至於身處隱微之中,行藥飮饌之節,其爲患害,萬萬不測,爲今日臣子者,不可與此賊共戴一天,査出正法,有不可晷刻少緩也。曾因筵奏臺啓,屢下査問之命,而經年閱歲,尙無出付之擧,致令深嚴之中,尙此假息肘腋之間,醞釀禍根,豈非大可懼深可憂者耶?盛節等所謂進藥後吐出之說,與吐出黃水下藥院事相符,則行藥日月,今可考出,其時掌膳之女官以金爲姓者,必非多人,査出,似或無難,而延拖之際,事有難言,國家憂危,有未可定,臣隣之憤鬱,無時可解,請金姓宮人行藥者,從速摘發,快正王法。
臣伏聞,頃日筵中,因大臣陳達,有春澤諸弟子姪中區別放釋之命,臣竊不勝訝惑之至。噫,亂臣賊子,何代無之,而其闔家鍾厲,窮凶極惡,未有如春澤等所爲也。蓋自己巳至于今三十餘年之間,兄傳弟授,日夜經營,莫非謀危殿下貽禍宗社之計,而凶謀逆節,咸萃一門,耳濡目染,婦人亦然。噫嘻,痛矣,春澤兄弟,卽群凶之衣鉢,三手之淵藪,則爲今日殿下之臣子者,孰不欲㗖臠盪窟,以少泄神人之憤也哉?向者臺啓之亟請屛竄,承宣之繼奏蒙允,攸司之條列稟啓,皆出於爲國家除禍根之意,批旨之併許投畀,亦可見嚴懲討重隄防之聖慮,而曾未幾何,遽有此區別放釋之擧,何也?大臣,雖以逆獄緣坐事,有所比擬,而此亦有不然者。今此闔族流竄,蓋用無易種之古義,則緣坐常法,不必爲拘,年弱出繼,非所可論,豈可輕議寬大之典,以貽宗社無窮之憂耶?禍變不可不慮,懲討不可不嚴,請還收春澤諸弟子姪中區別放釋之命,仍前發配。
臣於慤·星樞酌處之命,不勝驚駭訝惑之至。夫三手之凶謀,實是莫大之凶逆,而出銀之說,狼藉於諸賊之招,嚴訊取服,自是王法之當然,則何可以一時頑忍,而有所容貸耶?蓋此兩賊情節昭著,有三尺必誅之義,而無一分可恕之道,設鞫嚴覈,法理正當,而大臣,每以酌處爲請者,實是情法之外,此所以公議之拂鬱,愈往愈甚,臺啓之爭執,久而不已者也。好生之德,不可施之於讎賊,王法之重,不可撓屈於治逆,請還收慤·星樞酌處之命,更加嚴鞫期於正法。
正言獻章啓曰,臣以鞫廳罪人聖復正刑事,屢次論啓,而兪音尙悶,不賜允從,臣不勝鬱菀慨惋之至。噫,天下之大逆,莫過於迫逐君父,圖危宗社,爲人臣者,苟或犯此,則其何可偃息於覆載之間,而能免於肆市之典乎?賤臣聖復,表裏逆黨,闖進凶疏,使聖上不安其位,東宮半夜涕泣,三百年宗社,幾不免一朝傾危其凶謀逆節,人得以誅之,雖以向時凶徒,亦不敢全然容庇至發栫棘之啓,聖上卽賜開納,此可見罪通於天,不可以一日而容貸者也。當初訊鞫,蓋欲鉤出其指嗾,以正王法,非以其罪狀,有一分疑晦也,況文出於尙吉,銀入於世相之說,昭著於鞫案,無可更問。夫尙吉用銀,圖變之凶逆,而聖復,受其文而爲疏,世相,主張三手之逆豎,而聖復納重賂而密囑,其身旣與兩賊,而合謀其疏,且爲四箚之嚆矢,手脚難掩,情節畢露。四凶及相·吉諸賊,旣伏常刑,而沐浴之請,獨不及於此賊,不但輿情憤菀,久而益激,抑恐王章莫伸,亂賊不懼。請鞫廳罪人聖復,亟正邦刑。
臣取見徒配罪人李悟供辭,則以渠曾在高敞時,賑廳貸穀,未及充報,徑先遞歸,親切京人柳世文處,得債五百兩先納,而餘錢五百五十五兩,無路還報。渠自周旋於戶曹,圖得關西田稅,將欲送差發賣之際,弘述從中橫占,乃有取剩報債之約矣。其後渠爲鐵山府使,則訓局差人,以弘述傳令,劃給剩錢一千五十五兩,故始報賑債云。設令悟眞有湖南未報之賑債,旣是賑民之資,則但當詳錄未報之數,以付後來之官,使之收捧區處,事理當然,而乃反猝創白給蕩減之說,以掩其乾沒之迹者,明若觀火。噫,關西田稅,自是惟正之供,爲度支者,何可許賣私人,而渠亦何敢圖得其贏利,移僨湖南不干之債耶?況弘述,移關鐵山之文,有相約等語,而辭意綢繆,已極陰秘,且使私人石之堅,專管販賣,取剩累萬,而無一錢來納訓局之事,則弘述排布心腹,締結地部,幻弄公貨,密地花消之狀,綻露無餘,而金吾循例議處,畢竟勘律,止於徒配,中外物情,莫不駭憤。請徒配罪人李悟,更爲拿鞫,與石之堅一體嚴刑得情,趙興弼,亦爲嚴問,期於輸情。
獻納徐宗廈,以臣昨伏見憲府新啓,有罪人洪錫輔酌處還收之請,臣於此,竊不勝瞿然之至。夫錫輔之書問德麟,使之周旋於都事,請給喜賊之詩札。其情節萬萬可惡,而渠之原辭及德麟·原應輩承款之招,似無錫輔知情之迹,故臣果不爭執於酌處之議矣。今者臺啓峻發,公議至嚴,臣之當初不能力爭之失著矣,其何敢晏然仍冒於臺次乎?引嫌而退,初不爭執,有乖臺體,公議峻發,勢難仍在,請獻納徐宗廈遞差。答曰,不允。處置事,依啓。
持平金始燁啓曰,今以僚臺處置,召牌下降,不敢坐違,謹此隨詣,而僚避旣緣臣啓而發,則臣何敢晏然可否乎?抑臣於僚避中,似乖審愼等語,有所慨然,夫詩札請給之狀,儘多可疑之端,而不復究問,徑請酌處,未免輕遽,則爭執之論,在所不已,而今僚臺之言,過於原恕至此。噫,必不與知之狀,僚臺何能逆覩而有此言耶?臣實未曉也。旣難參涉於處置,則不可仍冒於職次,請命遞斥臣職。答曰,勿辭。
沈仲良啓曰,持平金始燁,再啓煩瀆,退待物論矣。傳曰,知道。
沈仲良又啓曰,備邊司郞廳,以大臣意來言,今日,賓廳坐起日次,而堂上位不齊,不得來會云矣,敢啓。傳曰,知道。
南就明啓曰,明日視事,迎勅習儀相値,頉稟。傳曰,知道。
又以迎接都監言啓曰,卽接遠接使移文,則勅行,十五日自義州離發,二十七日入京云。此是曾前禮曹所擇吉日,以此日入京之意,遠接使處回移,各該司及京畿·開城府·黃海道,亦爲知委,何如?傳曰,允。
又以迎接都監言啓曰,卽接遠接使移文,則勅書,謄出上送都監矣。謹此封入,以備睿覽之意,敢啓。傳曰,知道。
兪命凝,以義禁府言啓曰,卽接月令醫員張鳳翰手本,則時囚罪人金鳴殷,本以濕痰之人,處於冷地,素患痰症,因寒邪復發,而膈間煩菀,嘔吐苦劇,四支床木,寒熱竝作,食飮全廢,元氣澌敗,晝夜叫痛云。自前罪人病勢如此,則有保放救療之規,敢此仰稟。傳曰,依爲之。
傳曰,領議政處,遣御醫看病。
假注書鄭羽良啓曰,臣承命馳往于果川紫霞洞議政府領議政趙泰耉所住處,傳宣聖批,則以爲,臣之危情苦忱,累形於章牘之上,辭已竭矣,意已盡矣。庶幾天地父母,曲賜鑑諒,而及承回批,又不蒙矜允,承旨不命召還,史官又來傳批,王人聯翩於道路,恩禮特異於常倫,此豈無狀小臣所可得者?伏地惶泣,不知所以容措。臣之事勢,決無可進之理,而敦勉之勤,責諭之隆,愈往愈懇,恩旨之優渥,至於如此。從今報效之道,唯在殞結而已。臣之所遭之難安,聖明旣已知之矣,當此廊廟多事之時,何不斥譴負罪不敢進之人?改卜濟時之賢德,與共國事也,早能如此,朝無曠務之憂,臣無枉志之歎,公私豈不兩幸哉?且臣情勢之外,病狀日劇沈㞃,虛紆隆私,末由趨命。只自瞻望宸極,不勝悲結云矣,敢啓。傳曰,知道。
沈仲良,以兵曹言啓曰,新除授統制使南泰徵,方在罷散中,而時無敍用之命,何以爲之?敢稟。傳曰,敍用。
又以戶曹言啓曰,卽接內需司啓下牒呈,則本司許多內人,與諸色工匠朔布,拮据無策,北關奴婢,壬辰·癸巳·甲午·乙未四年條州倉入上代,戶曹停留中取用後,餘存米六百六十八石零,以木錢磨鍊輸送事,允下矣。本曹連値凶歉,舊儲蕩盡,今年稅入,又爲大縮,前頭需用,稱貸於各處,本曹事勢,十分悶慮之中,客使連爲出來,經用木錢,亦隨而虛竭,今此餘存米代木錢,勢難移送,而本司形勢,亦至於難支之境云。不可無參酌之道,未移送米元數中二百石,以木錢磨鍊移送,何如?傳曰,允。
南就明啓曰,因侍講院草記,明日迎勅習儀宮官二員,當爲進參,前頭擧動時宮官,不可不備員,而輔德鄭壽期陳疏入啓,弼善金重熙,兼說書申致雲,奉命在外,司書吳遂元在外,令本院稟旨擧行事,允下矣。在外人員,合有變通之道,何以爲之?敢稟。傳曰,司書改差。
以兼文學尹淳牌不進罷職傳旨,傳于沈仲良曰,推考傳旨捧入。
南就明,以侍講院言啓曰,明日迎勅習儀,宮官二員,當爲進參,而輔德鄭壽期,陳疏入啓,弼善金重熙,兼說書申致雲,奉命在外,司書吳遂元在外,兼弼善尹㝚,只推命下之後,諉以陳疏,未承批,尙不行公,兼文學尹淳,只推命下後,以情勢難安,久不行公。前頭迎勅擧動宮官,不可不備員,兼弼善尹㝚,兼文學尹淳,竝更牌招,在外人員上來遲速,有難預料,合有變通之道,令政院稟旨擧行,何如?傳曰,允。
京畿水使狀啓,本營居沙格崔論業等七名渰死事,傳于沈仲良曰,渰死人等,令本道恤典擧行。
忠淸監司狀啓,公山等居官驛保金者斤老未等燒死事,傳于沈仲良曰,燒死人等,令本道恤典擧行。
南就明啓曰,下番兼春秋尹就咸,連日入直矣,眼疾猝劇,預備兼春秋朴㻐,身病亦重,勢難察任,今姑減下,其代,令該曹口傳差出,何如?傳曰,允。
吏曹口傳政事,兼春秋二,朱炯离·崔。
沈仲良啓曰,持平黃晸,引避退待,今已經宿,而尙未處置,事甚未安,除在外公故外,呈告人員,卽爲牌招,以爲處置之地,何如?傳曰,允。
以兵曹參議沈樘牌招不進罷職傳旨,傳于沈仲良曰,推考傳旨捧入。
沈仲良啓曰,兵曹參議沈樘,旣有只推之命,更爲牌招,以爲明日習儀推移進參之地,何如?傳曰,允。
沈仲良,以弘文館言啓曰,修撰尹游,昨日違牌,旣有只推之命,更爲牌招察任,何如?傳曰,允。
副校理鄭壽期疏曰,伏以臣卽伏見工曹判書趙泰億辭免文衡疏,則有曰,參判金一鏡,抵書大司成李師尙曰,姜台事,因文衡薦望之崖異於其意,兵刑兩台,嗾鄭而論之。所謂兵刑兩台,卽指李光佐與趙泰億也,其所謂鄭,卽指臣身也。臣之聞此言,亦已久矣。初則付之一哂,以爲不足與辨。今則重臣,旣以此露章自列,臣亦安得以終無一言乎?蓋此事原委,起於臣之論斥姜鋧,請悉陳之。臣於昔年,仔細得姜鋧平生行事,而心常不韙之,及臣承召入京之後,聞其爲都廳堂上,而纂次實錄之重,臣卽慨然謂此,豈其人哉?又從而聞之,則其精識昏錯,編摩失宜云,故臣卽言之實狀,不過如此而已。此非大議論,本不足以博詢廣議於儕友者,臣於伏枕渴病之章,信手略及,當之者,固宜憾恨於臣身,不料不干之宰臣,看作文衡機栝,暗自閃弄,公肆醜辱之至此也。夫恨人後,已嗾使彈射,何等奸慝之事也,受人頤指,替行枰擊,又何等醜穢之行也,而乘憤架說,恣意誣人,此豈非千千萬萬意想之外哉?臣雖白首衰薾,低徊於新貴之下,而見人有如許卑賤者,欲唾其面,況肯身爲此態乎?彼兩臣者,立朝事君,俱有本末,而榮進素定,坦途無前,則含恨於一薦望之差後,潛相唆嗾,假手彈論,揆諸事理,其果成說乎?夫卿宰而嗾人,臺閣而受嗾,果若其言,則損辱朝體,汚衊搢紳,莫此爲甚。此必有目見而親傳者,然後方可以作此說話,不知宰臣,孰傳而聽之,何從而得之?丁寧指的,曾不疑難,言之者雖快,受之者獨不苦乎?此書之始出也。臣逢着李師尙,問之,則師尙答曰,果有是書,而兵刑兩台嗾鄭之說,金書似不如此,無乃送示姜子精家,有此做出耶云云。子精,卽姜鋧字也。厥後更聞,宰臣對一二名官,不曰,無此事,東野之書,耿蘭之報,何若是其相左?臣誠莫曉其故也。文衡,自是好官爵,以其必爭之心,謂人人皆如己志,猜嚇在前之人,猶且不足,汚口噴血,至及於局外之人,不亦可笑之甚哉?噫,如使宰臣,居寵若驚,逡巡退讓,以古人戒王濬之道自處,則人將把名臣字歸之,而不此之思,乃反貪天爲功,裒然以大勳勞擔當焉。少有不叶於其心,則咆哮叫喝,左踶右踢,氣勢堂堂,謂莫敢誰何,有識名流間多憂之,長此不已,恐非宰臣之得計也。且其身所帶,凡有幾職,文銜武符,一時兼綰,官亦榮矣,分已盈矣,而猶不知足,轉希上層,虛空假語,必欲困人而奪其位。噫,何其意之太濫焉也?臣固知一言出口,衆鏑叢身,然安能公然被辱,而畏其勢焰,低首下氣,不爲之一辨破乎?臣旣受其醜詆,則理難晏然於榮次。伏乞聖慈,亟命鐫削臣職,以快人心,以安私分,不勝幸甚。臣無任屛營祈懇之至。批見下
輔德鄭壽期疏曰,伏以臣本以譾劣,過蒙恩造,前後叨竊,實踰涯分,絲毫莫補,愧懼徒積,加以素性骯髒,不能與時俯仰,早晩顚沛,固已自料矣。臺章果發,僇辱狼藉,始則曰不似,結之曰酬勞,夫不似云者,雖微人言,臣亦自知,而酬勞云者,不知何所據而發也。東壁通擬,出於佐貳,中書備擬,不過苟充,則彼臺臣,亦豈不知,而謾爲此語,以爲醜詆臣身之計,其亦異矣。噫,臣之前冬一疏,果然妄發,觸犯忌諱,衆目側盱,積嗔如屋,挾彈而擬之者,非不少矣。特以臣疏之出於對辨,而姑不之下手矣,今者臺臣,藏頭說去,自掩其阿好之迹,乃以酬勞二字,閃幼而橫擊之,恐非淸朝諫臣白直論事之道也。臣有口固能言,而不欲呶呶,以傷事體爾,雖然念臣受性迂愚,而賦命嶔㟢,抗拙有餘,而媚嫵不足,少爲文字,頗有激昻之意,崎嶇抹擬,備吃酸醎,居然爲六十光陰,而其間遭逢仕宦,而招人猜嫌者,但自昨年以來耳。前過六十年困頓,旣不能爲臣之慼,後所得一年之榮遇,亦不能爲臣之欣,則假使從今以往,運命亨通,快着榮途,把翫之日,固已少矣。毁譽得喪,何所關我,而乃以六十年白晢之軀,重受人之汚穢,而懷祿苟然而已乎?此所以前後除命至再,而甘心於逋命慢上之罪,不敢爲縹纓結綬之計。伏想聖明,亦必俯諒其悃愊矣。春坊新除,又下此際,而情勢如許,旣不得承命於拜諫職之時,則今亦無冒沒趨承之理,兼以迫於老事,眼暗不辨物,耳充不辨聲,而殆若聾瞽,頃在下邑,傷於水土,濕痰流注,轉入脛膝,雖欲强策癃殘,出入禁扄,行步蹣跚,觀瞻駭慙。官職雖貴,以此以彼,決難冒出。伏乞聖明,諒察情懇,亟命鐫削臣職,仍令選部勿復檢擧,以安私分,以快人心,不勝幸甚。臣於嚴召之下,不敢坐違,謹以隨詣闕外,而咫尺天陛,末由入謝,瞻望宸極,冞增隕越,臣無任屛營祈懇之至。答曰,省疏具悉。意外人言,何足爲嫌?爾其勿辭,從速察職。
兼弼善尹㝚疏曰,伏以臣千萬夢寐之外,忽叨春坊新除,當此講筵日開,宮僚苟簡之日,宜不敢輒煩瀆擾,以辭宿硏之地,而第臣區區情勢,有不可冒沒徑進者。臣頃忝諫職,以前判書洪致中事,有所引避,此不過意見差異,不欲苟同,而發啓臺官,至以私好掩惡等語,盛加非斥,固已悚恧不安,而前正言柳壽垣之疏,追提此事,譏訕之言,轉加一層,末乃以宜加譴罰爲請,臣於是,益不勝瞿然之至。夫致中頃年處事,臣亦不敢輕恕,而罪廢三載,稍議收敍,不害爲聖朝寬大之政,故妄信己見,遽自引避,若其意,則竊自附於論人平恕之道,而曾不料見非於公議,若此之深也。臣之前後所遭,俱非尋常,惶懼縮伏,譴何是竢,則今於恩除之下,顧何敢以事在旣往,久逭郵罰,自以爲幸,而晏然承當哉?且臣重得寒感,數月不解,咳嗽久苦,轉以聲啞,對人言語,酬酢亦艱,而顧今所叨,責重講官,陳說文義,不但才分之不逮,至於句讀音釋,亦非病啞者所可强,以病以情,決不可一日虛帶,以貽瘝曠之譏。玆敢略將危苦之悃,仰瀆宸嚴之聽,伏乞聖明,亟削臣職,仍勘臣罪,以謝人言,以安賤分,不勝萬幸。臣無任屛營祈懇之至。答曰,省疏具悉。意外人言,何足爲嫌?爾其勿辭,從速察職。
獻納尹聖時疏曰,伏以臣伏見四道儒生崔鐸等疏本,則蓋請故相臣宋時烈道峯黜享事,及李喬岳誣毁先正之罪,而仍斥耳目之臣,不卽論劾,至比聾瞽,臣不勝瞿然之至。大抵道峯竝享之論,始俑於丙子儒疏,伊時儒臣章甫,爭言不可,而故相臣尹趾善,方任冢宰,亦爲疏論,有曰,道峯設置以來,後賢道德可以共享者,固非一二,而先輩長老,曾無他陞配,意非偶然。又曰,配享書院之擧,臣亦以爲不可云,則先大王,以論議不一,姑寢爲批,而科賊李聖耀,時爲院任,不有聖敎,一夜之間,汲汲潛享,仍囑廷紳,以旣已竝配,難於更撤之意,曲爲陳達,而聖敎以爲,然則置之,可也。故因仍醊食,至今猶存,則其人之賢否,姑舍勿論,其事之苟簡,莫此爲甚。此士論之所以嗤點,愈久而未已者也。彼喬岳者,師果有可辨之冤,則陳訟,固無不可,而今觀其疏,則都無一言半辭,辨晢其實地,只肆胡亂噴射,詬辱滿紙,其所謂忍而待日,乘時跳踉等說,尤極絶悖,臣未知,所待者何日,所乘者何時耶?且又取先正文集中延廣句踐之說,顯加詆斥沿,襲球·集之餘論,而至於阿其所好,請復官爵等語,恣意譏切,略無忌憚,更欲售普澤之舊套,寧不痛哉?噫,時烈院享之當黜不黜,顧何有一毫干涉於先正父子,而今乃怒泮儒之請黜時烈,演出題外之語,詬辱之言,不一而足,此而不罪,誠無以正人心而熄邪說。臣固欲論列,而第聖批未下之前,徑先請譴,有違常格,故臣姑隱忍以待之矣。今者鄕儒,不究本情,徑加詆譏,臣固不欲與之呶呶爭辨,而旣被其斥,理難冒居。且臣年衰病痼,一向沈淹,神情日以消亡,視聽日益昏潰,無異篤老之人,頑痰塞胸,發輒昏倒,每當換節,嘔吐眩暈之症,愈益難堪,形骸雖存,有若病樹中朽,只餘空殼耳。以此病狀,實無奔走供職之望,而不敢每每言病,或値朝賀動駕之辰,黽勉隨行,而小有勞動,則語症輒復發作,若將難保頃刻,傍觀,亦爲之替怖,此皆危症,非一時感傷之比。如或靜加調養,磨以歲月,尋醫問藥,賴以不死,則雖未望復爲完人,而或可以報聖德之萬一。伏乞聖慈,治臣不言之咎,憐臣難强之疾,亟遞臣職名,以全病軀,以塞衆責,不勝幸甚。臣方丐免之不暇,不欲贅陳他說,第館學之章,比他自別,而疏入已過旬望,尙〈未〉賜批,長待闕下,移設食堂,聖廟守直,累日空虛,殊非重太學待多士之道也。亦願聖明之留心,而速賜處分焉。臣治疏將上之際,以武所監試官,召牌降臨,嚴畏分義,不得不趨詣闕下,而顧此情病,不敢膺命,臣尤死罪,惟冀快賜譴何,以正慢謇之罪。臣無〈任〉祈懇屛營之至。答曰,意外人言,何足爲嫌?爾其勿辭,從速察職。
上在昌德宮。停常參·經筵。
下直,熊川縣監李日新,新寧縣監鄭東游。
南就明啓曰,明日常參·經筵,取稟。傳曰,停。
卯時,日暈兩珥,暈上有背。自午時至酉時,日暈。
沈仲良啓曰,大司憲韓世良,掌令尹東洙在外,執義李眞淳奉命在外,掌令尹會,延接都監都廳習儀進參,持平金始燁·黃晸,避嫌退,今日以監察茶時之意,敢啓。傳曰,知道。
藥房副提調南就明啓曰,伏未審日間,聖體,若何?大妃殿氣候,亦復何如?今日是入診日次,而都提調在外,提調親病陳疏,無以備員,不敢啓請入侍矣。加味調中湯五貼,已盡於昨日,此藥五貼,又爲劑入,宜當。臣不任區區伏慮,敢來問安。答曰,知道,無事。慈殿氣候,安寧矣。
大妃殿·中宮殿,藥房問安。答曰,知道。
沈仲良啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
沈仲良,以都摠府言啓曰,今日入直內三廳武兼禁軍及軍兵等,當爲中日習射,而迎勅習儀相値,不得爲之之意,敢啓。傳曰,知道。
南就明啓曰,小臣,慕華館迎勅習儀進去,下直。傳曰,知道。
又啓曰,右承旨呂必容,同副承旨兪命凝,連呈疏單,不爲仕進,竝卽牌招察任,何如?傳曰,允。
呂必容,以迎接都監言啓曰,卽接遠接使移文,則上·副勅見官禮,雖令權停,依前例呈納名帖,則以爲,頓首再拜四字除之云。名帖中,只書職姓名以待之意,馳通矣,此出於相敬之意,依此施行事,分付,何如?傳曰,允。
又以迎接都監言啓曰,公事郞廳宣傳官鄭暘賓,身病猝重,勢難察任云,改差,其代,以宣傳官李昌壽差下,使之察任,何如?傳曰,允。
兪命凝,以備邊司言啓曰,當此客行,漸近朝家多事之日,本司堂上,擧皆引疾,無一行公之員,連日出令,開坐無期,事之未安,莫此爲甚。除奉命在外疏批未下身有實病衆所共知外,行司直沈檀,判尹尹就商,刑曹判書吳命峻,禮曹參判金一鏡,刑曹參判金重器,竝卽牌招,兵曹判書李光佐,吏曹判書柳鳳輝,三度加由,已至多日,而尙不行公,一體牌招察任,何如?傳曰,允。
正言李獻章啓曰,請金姓宮人行藥者,從速摘發,快正王法。措辭見上請還收春澤諸弟子姪中,區別放釋之命,仍前發配。措辭見上請還收慤·星樞酌處之命,更加嚴鞫,期於正法。措辭見上臣以鞫廳罪人聖復正刑事,屢次論啓,而兪音尙閟,不賜允從,臣不勝悶鬰之至。噫,天下之大逆,莫過於迫逐君父,圖危宗社,爲人臣者,苟或犯此,則其何可偃息於覆載之間,而能免於肆市之典乎?賊臣聖復,表裏逆黨,闖進凶疏,使聖上不安其位,東宮半夜涕泣,三百年宗社,幾不免一朝傾危,其凶謀逆節,人得以誅之,雖以向時凶徒,亦不敢全然容庇,至發栫棘之啓,聖上卽賜開納,此可見罪通於天,不可一日容貸者也。當初訊鞫,蓋欲鉤出其指嗾,以正王法,非以其罪狀,有一分疑晦也,況文出於尙吉,銀入於世相之說,昭著於鞫案,無可更問。夫尙吉用銀,圖變之凶逆,而聖復,受其文而爲疏,世相,主張三手之逆豎,而聖復,納重賂而密囑其身,旣與兩賊而合謀其疏,且爲四箚之嚆矢,手脚難掩,情節畢露。四凶及吉·相諸賊,旣伏常刑,而沐浴之請,獨不及於此賊,不但輿情憤鬱,久而益激,抑恐王章莫伸,亂賊不懼,請鞫廳罪人聖復,亟正邦刑。臣取見徒配罪人李悟供辭,則以渠曾在高敞時,賑廳貸穀,未及充報,徑先遞歸,親切京人柳世文處,得債五百兩先納,餘錢五百五十五兩,無路邊報。渠自周旋於戶曹,圖得關西田稅,將欲送差發賣之際,弘述,從中橫占,乃有取剩報債之納矣。其後,渠爲鐵山府使,則訓局差人,以弘述傳令,劃給剩錢一千五十五兩,故始報賑債云。設令悟,眞有湖南未報之賑債,旣是賑民之資,則但當詳報未報之數,以付後來之官,使之收捧區處,事理當然,乃反猝創白給蕩減之說,以掩其乾沒之迹者,明若觀火。噫,關西田稅,自是惟正之供,爲度支者,何可許賣私人,而渠亦何敢圖得其贏利,移償湖南不干之債耶?況弘述移關鐵山之文,有相約等語,而辭意綢繆,已極陰祕,且使私人石之堅,專管販賣,取剩累萬,而無一錢來納訓局之事,則弘述排布心腹,締結地部,幻弄公貨,密地花消之狀,綻露無餘,而金吾循例議處,畢竟勘律,止於徒配,中外物情,莫不駭憤。請徒配罪人李悟,更爲拿鞫,與石之堅,一體嚴刑得情,趙興弼亦爲嚴問,期於輸情,自憲府,持平黃晸以,措辭見上持平金始燁以,措辭見上竝引嫌而退,不爲爭論,雖有所執,見非公議,勢難仍在,還收之請,自我發之,嫌難處置,其勢固然。請持平黃晸遞差,持平金始燁出仕。答曰,不允。處置事,依啓。
南就明啓曰,今日迎勅習儀時,御前通事吏曹參議朴弼夢,不爲來參,事甚未安,推考警責,何如?傳曰,允。
校理洪廷弼,修撰尹游,正言趙鎭禧上疏。答曰,省疏具悉。爾其勿辭,從速察職。原疏見下
戶曹判書李台佐上疏。答曰,省疏具悉。卿其勿辭,救護母病。
黃海監司宋成明上疏。答曰,省疏具悉。卿其依疏辭往省焉。原疏見下
司諫梁廷虎上疏。答曰,省疏具悉。爾其勿辭,依疏辭往來焉。原疏見下
副提學李師尙上疏,伏以經幄之任,學可以備顧問,文可以賁皇猷,然後方可以處此。臣謬蒙先大王抆拭甄錄,備員館僚,登筵講讀,殆近十稔,而絲髮之微,不能有所裨補,追思至今,愧悔山積,今者畀臣以經幄之長,臣聞命愕怡,實不知所以致此也。顧今才彦彙征,文學優長之士,比肩林立,乃以如臣衰朽滅裂者,濫竽於其間,其重辱名器,貽累淸朝,顧不大歟?此固臣終不可堪承者也。且臣與本館領事,有連姻之嫌,其在法例,尤難冒當。伏乞聖明,亟命有司照法處置,俾無虛帶曠職之弊,不勝萬幸。答曰,省疏具悉。卿其勿辭。疏辭,令該曹稟處。
洪廷弼上疏,伏以臣頃忝憲職,自速違罷,惶懍之忱,久猶未已,乃者恩敍遽下,繼以有玉署新除,馹召之命,遠辱鄕廬,臣祗奉恩旨,惶隕感激,靡所容措。在臣分義,固當行不俟駕,竭蹶趨命,而且向因酌獻盟祭,連次動駕,臣職叨邇列,亦安敢不趁期進參於法從之班,而第臣本以抱病之身,鄕路行役之餘,觸感非細,病情猝劇,頭疼肌熱,證似寒疾,而療治失宜,未卽和解,過累日而始乃取汗,腠理一開,客邪易襲,轉輾添加,證形危惡,最是咳嗽苦劇,頑痰凝結,喉肺浮疼,而語音不能成聲,胸膈痞憊,而氣危不得升降,廢寢與食,已浹兩旬,寒熱迭攻,眞元漸鑠,此乃醫家所謂外感內傷之證,雜試湯餌,未有分效,日夜叫楚,生意都盡。顧此病狀,決非時月間所可差愈,强起行動,斷無其路,一向稽逋,罪戾日積,玆不得不封章縣道,疾聲哀籲於仁覆之下。伏乞聖慈,天地父母,俯諒臣疾病瀕危之狀,亟命鐫遞,俾得安意調治,以尋生路,仍治臣蹇慢之罪,以肅朝綱,不勝幸甚。
修撰尹游上疏,伏以臣於昨在諫省時,以詣闕不爲傳啓,致有物議,露章自列,喉司無端阻却,館僚强請出牌,而臣義不可冒承,坐違至三,慢蹇之誅,無所逃焉,例勘不加,恩召又降,不得不黽勉趨詣,而情勢之難安,自如,重以痰火宿證,當夏添劇,肢節麻疼,胸膈痞悶,精識瞢憒,如在煙霧中,暫閱書冊,輒至暈倒,法筵講說,決非所堪。伏乞聖慈,察臣情病難强之實,亟命鐫罷,仍治臣有召輒違之罪,以安私分。抑臣有區區所欲陳者,玆敢略附於乞免之章,惟聖明澄省焉。噫,聖復之尙逭常刑,其可曰國有法乎?凶疏一上,使殿下,不安於天位,使東宮,涕泣於半夜,人臣負此,萬戮猶輕,雖以渠黨塞責,猶請島棘,而其時搢紳章甫,齊起交章,直請正法,則改紀之初,宜卽處斷,而至今日保其首領,已是失刑,況今凶陰情節,更無可問。臺啓之斷以邦刑,實循國言,臣謂亟賜兪允,以洩神人之憤焉。一自黨目之岐,用人不廣,甄別品流,日益混淆,此雖事勢之所不免,而若其淸選一路,宜在詳審。近日掌通,作一孤寒發迹之地,臣固病之,而今番春坊諫省之新擬,如朴㻐·尹彬之資望尙輕,遽然直通,已未允於物情,洪尙容則向來失脚之謗,譁然於司中,今若拔一於多人,地望才華,豈無居其先者乎?騎省佐幕,自是通淸之階,而揀擇不嚴,冗雜常多,其尤者,李格之猥叨,李時恒之濫擬,不可無澄汰之道,亦宜申飭政曹,此等通擬,無循近套,別加愼惜,俾淸塗無雜進之弊焉。至於春坊,則講論輔導之責,無異經幄,矧伏聞春宮邸下,睿學日就,發難講疑,逈出意表,尤宜妙簡宿儒,須贊其藹然好學之誠。臣謂三司中極擇有文學優異者,久任勿遷,以責其實效焉。繡衣之任,事體嚴祕,而金重熙之迂路覲親,情或可恕,多日淹遲,有乖不宿家之義,況聞行到原州驛村,索騎發怒,至稱某處御史,重刑郵卒,未到本路,蹤迹先露,東來之人,傳說狼藉,身受廉問之命,不能謹密,乃至於此,臣謂竣事之後,宜有責罰焉。臣方冀免所叨,固不暇論列是非,有懷當告,敢有所陳,平平之言,臣亦自愧,而微塵之助,竊庶幾焉。
趙鎭禧上疏,伏以臣至愚極陋,百不猶人,猥蒙洪造,屢廁臺列,貪恩慈寵,糜粉難酬,而只緣見識昏昧,不能辨別乎是非之分,言議軟巽,不能有無於可否之間,一味容默,了無稱塞,居常愧懼,如負大何,惟以筋力奔走,不敢言病,爲報效之萬一矣。適會僚員不齊,連參鞫坐,又値日氣之猝寒,重得感冒,而昨自臺廳,冒夜歸家,寒粟遍體,頭部如碎,頑痰塞胸,咳嗽兼作,達曉叫苦,宛轉床簣,此非一時偶感之比,積有源委,而素患乾嘔之症,乘時闖發,食不近口,一倍澌薾,似此病狀,旬月之內,決無自力之望,則當此大論方張之日,言責重地,不宜暫曠也,決矣。玆敢冒死呼籲於天地父母之前,伏乞聖明,曲加矜憐,亟賜遞改,以便公私,不勝幸甚。且臣竊有一二淺見,不得不附陳於疏末,惟聖明澄省焉。生民休戚,係於守令,則其爲任也,不輕而重矣,與其刺擧於已試僨敗之後,重貽迎送之巨弊,不若擇人於銓衡注擬之際,可無公私之俱病也。況此大無之歲,八路生靈,擧有塡壑之憂,撫摩賙賑之責,不啻倍難於平日,而竊瞷近來爲官擇人之法,漸不如古,公不勝私之弊,爲世通患。選部之擬差守令也,不問人器之當否,惟視顔情之厚薄,民憂賑事,了不關念,而全無古人一州哭之慮,宜自今,另勅詮曹,恢張公道,克祛私意,無爲人而擇官,必量才而授任,則庶可爲救得生民之急先務也。至於初入仕之任,實爲他日守令之階梯,則守令之得人,實由於初入仕之擇差,雖是有蔭子孫,當爲錄用者,必觀其人之能否,而取舍之,無識猥雜之類,夤緣蹊逕之輩,一切勿爲檢擧之意,亦令申飭焉。臺閣之任,職責甚重,不容蹔時瘝曠,而近日臺臣論事之章,或至多日,尙靳數字之批,不但有歉於聖明優待言官之意而已。擧皆拘於格例,不敢行公,故每當推移備員之時,不免苟簡,凡諸言事之疏,從違之間,卽賜處分,以彰聖明來諫之德,而亦令臺官,無虛帶曠職之弊焉。
李台佐上疏,伏以臣之老母,宿病沈淹之中,纔經泄瀉,元眞一倍虛脫,又因脫着失宜,感冒已數日,而神氣昏潰,粥飮專却,連用藥餌,未獲差勢,情理煎迫,實無離側供職之勢,客使渡江,策應方急,而旣未能逐日赴衙,整頓凡需。今日漕船點檢之役,又未免僚堂之替行,私情雖切,公務專廢,惶隕悶蹙,若無所容,玆敢疾聲哀籲。伏乞聖慈,天地俯賜矜察,特遞臣本兼諸任,俾得專意救護,以伸至情,不勝幸甚。
宋成明上疏,伏以臣蒙被渥恩,忝叨藩寄,行將西土矣。顧念臣之父墳,在京畿永平地,王事乎驅馳,曠歲不歸省,則何以寬蓼莪之痛,慰霜露之感哉?伏乞聖慈,許臣數日之暇,得於未辭陛之前,一往展誠,千萬幸甚。且臣子喪在淺土,孀婦又澌滅,今將合瘞於長湍地,父子天倫之情,不忍不臨壙一訣,雖不敢法外陳請,而萬一獲恩由,歸掃親墓,則湍之於永,道里不甚迂回,仍就而見其入地,庶不悖於天理人情,亦願聖明,垂恕矜許焉。
梁廷虎上疏,伏以臣銜命出疆,經年始還,年老父母,遠在峽邑,而係官于朝,尙未反面,呈單請由,幸蒙恩許。適値客使壓境,朝家多事之日,不敢循例拜辭,抑情徊徨,已有日矣。卽聞臣母宿患,挾感添劇,寢食俱廢,眞元大脫,病裏貽書,促臣來省,臣自聞此報,方寸焦灼,不能自定。顧念臣母此病,有非一時偶感之比,數十年來,源委積痼,少失將攝,輒至委頓,矧今年衰氣虛,百證交發,朝夕扶持,無他子女之在傍者,深峽無醫之地,萬物調護,一倍尤難。臣念及于此,情理煎迫,急於歸省,陳章仰籲,未暇承批,徑作鄕行,臣罪萬萬。伏乞聖慈,特推孝理,俯諒微懇,亟許鐫遞臣職名,俾得專意救護,以伸至情。仍治臣擅離下鄕之罪,以肅朝綱,公私不勝幸甚。
巳時,上御熙政堂,承旨持公事,玉堂召對,左副承旨沈仲良,侍讀官宋眞明,檢討官趙翼命,假注書柳儼,編修官吳守經,記注官朱炯离入侍。沈仲良曰,向日吳命恒,以持公事召對,乘涼爲之之意,仰達矣。今日適無公事,待其入來,而入侍,故不免犯午,極爲惶恐矣。上無發落。仲良讀告遠接使狀啓,勅行十八日安陵止宿事。踏啓字仲良讀告延接都監草記,見官禮名帖中,只書職姓名事。上曰,允。仲良讀告延接都監草記公事,郞廳鄭暘賓病,代李昌壽差定事。上曰,允。宋眞明讀自梁置五經博士,止遣楊春討之。仲良曰,召對之規,異於法講,宜速讀,不宜緩緩。趙翼命曰,召對,雖與經筵有異,固不可促數讀之,承旨之言,未見其是矣。仲良曰,曾在先朝,亦以緩讀,致責講官矣。翼命曰,若促數讀之,自上亦難諦聽矣。翼命,仍讀自魏王之奔梁,止久之而卒。眞明曰,第一章,梁置五經博士,自三代以來,年十五以上,皆入大學,故州有序鄕有塾,自京至州郡,未嘗廢學校之政,三老賓興,文化丕闡,國有培養之效,士有蔚興之美。自夫後世以降,雖有學校之名,而反無學校之實,至於我朝,則取士之際,以科目爲重,州郡則鄕校書院,反爲校院生圖免簽丁之所,使國家旣無培養人才之益,而徒貽坐失閑丁之害,況自論議岐貳之後,各司附麗,徒事鬪鬨,各道都事,雖或有春秋受講之擧,亦不過文具而已,此後各別申飭,幸甚。翼命曰,自古有國者,孰無學校,而獨無實效,只是彌文虛飾,至於我朝,亦不無此弊。雖以西漢事言之,博士有倚席不講之語,若在上者,勅勵奬勸,則庶有丕變之效,此梁主所以下詔申諭,眷眷不已者也。且以何胤事言之,當初謝胐出脚,而胤終不出,其賢,足爲一時之矜式,此亦梁主不爲勉出,使成其志之致矣。仲良曰,方今聖學高明,學校修整,夫豈有無實效之患,而但書院之弊特甚,隨有得失,而創建相繼,所謂儒生輩,亦皆有黨同伐異之習矣。翼命曰,第二丈蕭淵藻殺鄧元起事,凡國家之法,必自貴近始,況益州,卽梁之重鎭,彼淵藻,乃敢以私嫌,擅殺其代,論以三尺,罪不容誅,而終不過貶號而止。昔漢之薄昭,卽文帝之元舅,而因其犯法而殺之,若或貴近肆橫,法令不行,則其國政,鮮有不委靡壞敗,此李延壽所以不可貶於著論者也。眞明曰,以此一事言之,法不可以私恩撓屈,況貴近之臣,若不嚴加檢束,則將來之憂,終至於擊斷不諱之境,此爲人上者不可不惕念處也。翼命曰,第三丈芝生太極殿,此固非瑞伊災,崔光之言,誠切至之論也。凡人君,若測身修省,雖遇災異,足可爲感回天心,轉災爲祥之機,而或有豐亨豫大之意,則小人必窺見淺深,或以功利之說,動搖之,或以神怪之事,眩惑之,終必至於亡國而後已。宋之眞宗,亦是中主,而王欽若假托天否,慫慂君心,以致惑於虛無,封禪不已,創造靈宮,雖以王朝之賢,終不能捄正,只自歎息。由此言之,崔光之言,不但一時之格論,實後世有國者之戒。夫災異之說,漢儒多有傅會之論,爲人君者,若遇災修省,君臣上下,交相勅礪,則足可以轉移之矣。以今日事言之,向者純陽之月,有風雷之災,天之警告,必非偶然。古人則以祥瑞,猶進戒懼之意,況遇災之時乎?惟願益加修德,以答天意幸甚。講訖,宋眞明曰,敬謹之地,凡事必須舒緩,不宜促迫。今此召對,雖與法講有異,進講之際,若怱卒讀過,則易致遺漏字句,且自上臨聽,亦難領會文義,而承宣,乃於始講之際,以促聲進講之意,屢次煩稟,與講聲相雜,事體殊涉未安。請入侍承旨沈仲良推考,何如?上曰,依爲之。出擧條仲良曰,小臣極知惶恐,不勝憂愛之忱,敢達矣。行藥宮人,累降出付之音,而終無出付之擧,中外群情,莫不泄鬰。如以査出爲難,則抑有一道。自古聖帝明王,放出宮女,昭載史冊,今若擇其年稍長者,盡爲放出,則罪人自在其中,雖失刑可惜,而上躬自無他憂,豈不幸甚乎?上無發落。諸臣遂退出。
上在昌德宮。停常參·經筵。
下直,恃寨僉使吳萬昱,多慶浦萬戶金重兼,鹿島萬戶崔壽岡,泰梁僉使李東芳,幕嶺萬戶崔永文,仇寧萬戶金時益,包伊萬戶李萬培,柒浦萬戶崔泰弘。
呂必容啓曰,明日常參·經筵,取稟。傳曰,停。
又啓曰,吏曹郞廳來言,今日爲政事,命下矣。判書柳鳳輝病不來,參判鄭齊斗在外,參議朴弼夢疏批未下,不得開政云。判書柳鳳輝,牌招開政,何如?傳曰,允。
吏曹參議朴弼夢上疏。答曰,省疏具悉。意外人言,何足爲嫌?爾其勿辭,從速察職。原疏見下
吏曹判書柳鳳輝,兵曹判書李光佐上疏。答曰,省疏具悉。卿勿撕捱,從速行公。原疏見下
呂必容啓曰,吏曹判書柳鳳輝,纔已牌招,而參議朴弼夢,疏批旣下,亦爲牌招,使之參政,何如?傳曰,允。
又啓曰,勅使接見時說話,依例書入,而或不無未盡之語,令廟堂增刪,以備睿覽,何如?傳曰,允。
又以弘文館言啓曰,本館僚員之不齊,未有甚於近日。召對時綱目懸吐,所當齊會相議懸進,而副校理李世德,肅謝已久,一不行公,修撰尹游,疏批已下,亦不出肅。副校理李世德·修撰尹游,竝卽牌招察任,何如?傳曰,允。
以副校理李世德,修撰尹游,吏曹參議朴弼夢牌不進罷職傳旨,傳于呂必容曰,推考傳旨捧入。
呂必容啓曰,吏曹判書柳鳳輝辭職上疏,纔已捧入。參議朴弼夢,旣有只推之命,更爲牌招,俾卽開政,何如?傳曰,允。
又以弘文館言啓曰,副校理李世德,修撰尹游,朝者以懸吐事,牌招不進,旣有只推之命矣。尹游陳疏承批,更無可引之嫌,一向違牌,無意承命。李世德,則肅謝殆近一月,無他情病之可言,而今日違牌,亦涉無端,事體固已未安,而前頭迎勅擧動,只隔數日,館僚不備,苟簡莫甚,竝更牌招,以爲察任之地,何如?傳曰,允。
以副校理李世德,修撰尹游再招不進,罷職傳旨,傳于兪命凝曰,推考傳旨捧入。
呂必容,以錄勳都監言啓曰,扶社原從功臣,今將抄錄印出,而曾在寧國錄功時,印出所用紙地及粧䌙雜物,該曹,以逆家財貨,折賣轉貿銀錢輸送,故庚申年錄勳時,甲戌年復勳時,亦用此例矣。今此原從一等四百四十七人,二三等中士大夫及各軍門把摠·別將·功臣子姪·內官掖庭署禁府所屬五百五十四人,此則紙地雜物,令該曹依例進排,以爲及時印出之地,其餘二三等將官·軍兵·吏胥之類,亦依前例,各捧紙地印出,而粧䌙雜物,則亦該曹,亦爲一體擧行之意,敢啓。傳曰,知道。
有政。吏批,判書柳鳳輝牌不進,參判鄭齊斗在外,參議朴弼夢進,右承旨呂必容進。
吏批啓曰,判書柳鳳輝牌招不進,參判鄭齊斗在外,小臣獨政未安,何以爲之?敢稟。傳曰,只出緊任。
又啓曰,玉堂闕員,今當差出,而曾前出入之人,方在罷散中,無以推移備擬,合有變通之道,何以爲之?敢稟。傳曰,別單書入。
又啓曰,玉堂闕員,今當差出,而擬望之人乏少,相避竝擬,何如?傳曰,允。
又啓曰,新除授平山縣監趙命興呈狀內,今此新除,衆議未厭,至有物議,且自數日前,素患痰火之証重發,委頓床席,斯速入啓處置云。旣有物議,身病如此,則不可强令赴任,平山縣監趙命興,依例罷黜,何如?傳曰,允。
以尹聖時爲獻納,李獻章爲持平,李普昱爲司書,金聖廈爲禁府都事,李萬維爲江原都事,洪廷弼爲校理,李顯章爲修撰,趙鎭禧爲正言。
兵批,行判書李光佐病,參判金致龍病,參議沈樘進,參知朴澄病,右承旨呂必容進。以李順坤爲北兵使,徐宗廈·尹淳·黃晸,單付副司直。
持平金始燁啓曰,請亟寢遠竄罪人閔鎭遠放釋之命,仍令極邊遠竄。措辭見上請庭請議罷時,卿宰以下及三司諸人之合辭唯諾者,竝遠竄。措辭見上請行藥宮人金姓者,亟命出付攸司,直爲正法。措辭見上請遠竄罪人李喬岳,極邊遠竄。措辭見上請前監司朴師益,前牧使尹泓,前府使李命熙,前縣監姜啓傅,李邦華·權炅,前都事尹鳳儀,前郡守尹得仁,前佐郞李顯祿,前參奉李徵龜,前察訪金昌發,竝命遠竄。措辭見上請亟寢罪人洪錫輔酌處之命,更令鞫廳嚴訊得情。答曰,勿煩。
判敦寧洪萬朝,工曹判〈書〉趙泰億,左參贊姜鋧上疏。答曰,省疏具悉。卿之所遭,雖曰難安,一向撕捱,終涉太過,從速行公。
禮曹參判金一鏡上疏,伏以人言罔極,餘悸在心,束帶趨朝,豈臣所敢爲者,而日昨聖批連降,恩意溫宣,臣雖蠢愚,寧無感動?且臣目擊時勢,危憂未畢,屢召之下,黽勉祗承,蓋出於不得已也,持臣者,若復以冒沒二字,添臣之案,臣固不敢辭矣。噫,今臣所遭之非常,殿下業已俯燭之矣。臣於疏中,遭讒非常之由,略擧其槪,顧何嘗妄有所措遍大臣之語,而乃者首揆疏本,遽引臣疏,至謂之轉深臲卼之勢,臣未知,大臣,何所據而爲此說哉?第臣前後疏語,大意則同,大臣初不爲嫌,今忽提出,非臣意慮之所到也。雖然,緣臣下語之疏繆,大臣至於難安,則臣何敢晏然於職次也,今臣所帶,孰非淸要,而文銜將符,最爲緊重,論臣者,必於是,用力至深,醜辱狼藉,迫脅急切,兩任在身,若負芒刺,且史局纂修,一日爲急,以臣疵釁,決難堪承,六朔懸頉,萬分惶悚,臣不敢頃刻安于心也。儻殿下,憐臣不棄,欲使之畢效塵露,奔走筋力,尙有諸務。伏乞聖明,先遞臣弘文館提學·南漢守禦使及實錄都廳堂上之任,以便公私,不勝萬幸。答曰,省疏具悉。卿勿撕捱,從速察職。
洪萬朝上疏,伏以臣年迫八耋,氣血都耗,經年一疾,尙未蘇完,所帶之職,雖曰閑漫,亦非臣養病之坊,請退之章,一味見阻,虛縻祿廩,愧悚恒切。雖於少間之時,或參朝家大禮,賤疾近益添篤,委頓床席,日昨慈聖誕日賀班,亦未進參,臣罪大矣。伏乞聖明,亟允休致之懇,使聖代一物,得遂丘壑優游之願,仍治臣廢禮之罪,以警具僚,不勝幸甚。且臣於病伏中,得見李仁敷擊錚原情,以其父輝千被謫事,仇臣至深,或稱擠陷,或稱黯黮,至以揑造等說,加之於臣,臣看來,誠不勝其駭惋也。仁敷初巡擊鼓時,臣謂其黃口小兒,爲其父自明之言,有不足多辨,故泯默不言矣。今則詆斥之言,更加一層,臣安可終始含忍,無一言以辨之乎?夫輝千,卽臣之平生所昧,而聲聞不相通者也。其爲堂郞,纔經一朔之狀,亦已悉於渠之供辭,則有何絲髮恩怨之可論,而敢以修隙陷人爲言,自不覺其罔上之歸者,已極無嚴,而至若輝千之拔身階梯,則自有不可掩者,渠以健賊親族,昏夜搖尾,殆同僕隷,終得筮仕,此實擧世之所共指目,而渠之儕流,莫不唾棄者也。今乃以偶以先蔭等語,欲諱其奔走勢家之迹,寧不痛惋?渠旣健賊之狎客,則健賊失勢之後,其內惶不平之心,理勢之所必至,而臣之所聞,亦非出於泛然風傳而已,實出於輝千親舊中人。故臣果的知其信傳,而有所斥言,使之自處者,竊自謂過於寬假,而畢竟臺議之峻發,非臣之所料也。今輝千溯論事,委專嫉臣身,至於殺其子,再煩登聞,不亦異哉?渠旣曰,只因一私人之飛語云爾,則所謂私人,渠必知之,何不的指其人,以爲辨明之端,而必欲使臣發告者,抑何意也?在前朝臣之論人過失者,未聞自朝家,迫問其言根,臣雖疲劣,豈忍不顧朝廷之事體,賣人立證,以實其言也哉?至於公會稠坐中倡言云者,初不出於臣口,此則臺臣之言,必有所據而發,非臣之所知,而竝與臺啓措語,歸咎於臣,良亦苦矣。設令輝千,果有稱冤之端,則當初自處之日,何無一言自暴於辭狀之中?及夫臺啓未發之前,又何無訟冤之擧,而到今赴謫累月之後,始有此擧耶?臣實莫曉其所以然也。毋論其言之如何,緣臣斥遞無君慢上之一郞官,受此無限醜辱,莫非臣之所自取,臣誠自顧慙恧而已。以此情地,不可淟涊冒居於職次。惟願聖明,屛退臣身,以快人心,是臣之望也。
柳鳳輝上疏,伏以臣迫於嚴命,舁疾供仕,捱過都政,庶幾蒙褫三度加由之命,遽出常格之外,臣誠悶蹙,莫省攸措。竊伏惟念,臣之自頂至踵,何莫非聖化陶甄中物,實非臣之所敢自有也。區區所以銘鏤於心肝者,只在於萬一酬報之圖,而顧其才識淺短,旣無以少報塵露,疾病沈痼,又末由自效筋力。臣於是乎不得不以生則祝聖,死而結草爲期,有時念及,不覺悲悼。祗緣朝象草創,位著未備,官銜長留於身上,姓名不漏於薦望,畢竟誤恩,乃授以知官重任。臣自聞命以來,首尾三十餘日,三疏哀籲,輒承優批,十數違牌,徒積罪戾,逃遁不得,忍死祗肅,而旣出之後,辭避無路,都目大政,僅僅成樣,此固臣夢寐之所未曾到,而同朝之人,亦不以是期臣者也。自前銓官,以都政爲瓜限者,自是流來例事,不病猶然,況如臣已成癈疾者耶?雖以職事言之,上而有稟裁於筵席者,下而有講定於廟堂者,而賓廳日次之對,備局本司之坐,俱不得進參,如是而一任虛帶,使重務久曠,不惟臣心之萬萬不安,亦豈國體之所宜也哉?且臣於儒臣之疏,亦有難安者,蓋臣之本意,只欲仰贊蕩平之政,而取舍之際,竟失其宜先宜後,徒知收拾西北之人,而醜齊之中,莫察其孰優孰濫,此皆臣鑑識不明,聞見未周之致,惟有速蒙斥退,毋至重誤國事而已。今因備局草記,喉司啓稟,召牌荐降,而情勢病狀,萬無一分趨承之望,終至坐違,罪合萬殞。伏乞聖慈,天地父母,俯賜諒察,亟命鐫遞臣本兼諸任,仍治臣逋慢之罪,以謝公〈議〉,以肅朝綱,不勝萬幸。
朴弼夢上疏,伏以臣本以無似,濫叨匪據,前後參政已過屢次,凡於注擬之際,非不欲加意詳審,而只緣見識鈍滯,鑑別昏昧,每一經政,動致尤悔,非議之來,自知難免。今者儒臣,乃以選路通擬之失當,陳疏論斥,至於擧名指陳,始以甄別之混淆爲言,末乃結之,以申飭銓曹俾無雜進之弊,臣於此,竊不勝瞿然慙悚之至。凡此數人之備擬,皆在臣同參之日,則多少非刺之言,臣無獨免之理,況李格之直擬騎省,臣實主張,蓋格以北關冷族,所守剛果,己卯越榜署一事,實出於不饒權貴,坐此錮廢,今過十年,人莫不稱其賢而惜其屈,臣妄謂西北之人,勿礙淸路,便成規例,況如此有樹立之人,拔例奬擢,稍開進塗,足以爲激勸之道,遂乃不拘資歷,首擬兵郞。臣意固出於爲官擇人,今若不論其人之如何,只就地望而言,則譏之以猥叨者,亦何足異也?臣一入銓地,毫無裨補,醜拙莫掩,自速譏議,其何敢仍據職次,重招物議乎?臣方見差於通事之任,而情勢如右,今日迎勅隷儀,不得進參,致令譯官替行,伏不勝惶悚之地。伏乞聖慈,諒臣難冒之實狀,亟許鐫削,以便公私,不勝萬幸。
李光佐上疏,伏以臣以至薄劣之才,至危蹙之情,復據蔑效之職,兼當埤遺之重,日夜慙悚,如隕淵谷。惟以捱過大政,卽圖鐫免,自解於寸心,不意三度加由之命,遽下此際,臣誠惶窘悶迫,尤不知其所處也。臣之所帶本兼諸任,孰非臣涯分之外,而最是本兵之長,千萬不近似,世安有不識兵家語一字,而可以摠中兵而臨三軍者乎?前歲九朔忝竊,蓋未嘗一日自安,及今再叨,惶懼一倍,寢食爲之減損。若非解脫此任,誠無以措身安意,圖萬一涓埃之報矣。矧臣夙嬰危疾,荐以喪故,形殼徒存,神精盡銷,五十始滿,衰落頓甚,神疲氣餒,坐睡厭厭,前後忘失,紕繆百出,憒憒乃至此,其能剸理要劇,盡一日之責,固非可望,而一向束縛馳驟,强其所不逮,則顚仆之虞,實在於朝夕,天地父母之恩慈,獨不垂憐於此乎?且臣於今番大政時,以金壽河擬五衛將,琴綵擬訓鍊主簿,壽河則至蒙天點矣。今聞兩人者,皆已身故,其昏繆之狀,觸事可見,尤何敢晏然於職次?朝日天牌儼臨,而竟未能祗赴,尤臣死罪,玆敢席藁私次,仰陳至懇。伏乞聖慈,少賜矜察,亟命先遞臣本兵之任,以幸公私。仍命勘臣違命之罪,以肅朝綱,不勝至願。
趙泰億上疏,伏以日者宗簿寺,以璿源譜略御牒改修正後跋文,以主文之臣,斯速製進事,判下矣。昨日宗簿吏來言,印役已就,促臣撰進跋文,成命之下,宜卽擧行,而顧臣文衡之任,義在必遞,見方日陳辭疏,期於解免,則應製之文,豈有撰進之理哉?蓋臣必遞之義,上自大臣下至韋布,無不聞而知之,獨殿下未及聞之耳。臣始則不欲多費辭說,以惹紛紜,只陳難冒之狀,以冀自解是職而已。數月控籲,批旨靳許,近日辭本,一向見却,虛縻重任,許久瘝曠,臣心悶迫,若坐針氊。今則莫重御牒跋文,緣臣情勢之如此,將不得及期撰進,事體虧缺,惶悚尤甚。今之計,惟有速遞臣文任,回授無故可堪之人,然後跋文可卽撰進,印役可以速完,不如是,則事將狼狽矣。臣於此,若復依前隱忍,不一吐暴,則喉司終必阻格,本任無可解之日,且君臣,猶父子也,何言之不敢盡?臣請不避煩猥而悉陳之。夏間左參贊姜鋧之遭彈於臺臣鄭壽期也,其時吏曹參判金一鏡,抵書於大司成李師尙,有曰,姜台事,因文衡薦望之崖,異於其意,兵·刑兩台,嗾鄭而論之,所謂兵·刑兩台,卽指李光佐及臣,方在是刑曹故耳。其時金一鏡,爲文衡首薦,而李光佐及臣,亦入薦中,一鏡書意,有若臣等不滿於姜鋧之先彼而後此,至於嗾壽期而劾鋧。夫臣雖無似,立朝事君,餘二十年,本末可見,汚不至作此事,天日下燭矣。況如光佐之賢而爲此乎?鄭壽期平生倔强,不受人指嗾,通朝之所知。臣初聞此言,意謂,近日人言,率多嘵吪,且一鏡,旣致位宰列,必不爲此,恐是傳者之妄,曾無一言辨理。及光佐遞文衡,而臣代之,則人有以是書來示者,其言果如前日所聞,臣始驚駭不安,欲據實陳章,則親友中一二名流,力言其事之不足辨,私書之不當發,臣果隱默而不卽言。會値王世弟入學日期迫頭,臣不出則盛禮不可成,不得已冒沒承命,而自是厥後連章乞免,不復以文衡自處,擧國之人,誰不知之?私書之不當發,臣亦豈不知?但此書無人不見,有口皆言。吏曹參議李眞儒,問於金一鏡,則一鏡,不曰無此事,鄭壽期問於李師尙,則師尙曰,果有是書,而兵·刑兩台之說,金書似不如此,無乃姜子精演書云,子精,卽鋧之字也。卿宰名官禁中酬酢,若是狼藉,則其可謂之私書,而聽若不聞,終不思自處之道乎?使臣等,果有設心用意,如其書中所云云,則此其人回邪暗慝,將無所不至,苟其不然,而公然抑勒,白地加誣,謄諸筆札,流播搢紳,使光佐及臣擧惶不安,必遞乃已者,其意果何如哉?臣於是任,自知萬萬不似,人之爲言,又復如此,其在廉恥,何可一刻仍冒乎?伏乞聖明,亟命削臣所帶三館之職,以重文任,以安微分,公私不勝萬幸。
姜鋧上疏,伏以臣瀝盡肝血,屢瀆宸嚴,而天聽邈然,溫批連降,至以臺言過當,不必深嫌爲敎,臣誠迫隘惶悶,罔知攸措。仰惟聖明,特軫帷蓋之舊,不遺管蒯之微,而顧臣有萬分必遞之勢,無一毫仍據之理,日月之明,或未及俯燭於覆盆之下耶?臣以致事之齒,兼抱難醫之疾,兩耳全聾,雙目俱昏,而此則形骸之病也,猶可以束縛驅策,而至於神識昏耗,誠有如人言者,夫心爲一身之主,而神又一心之統,神氣昏耗,則四肢百骸,皆無統領,便化一枯木死灰。雖尋常職務,猶不敢承當,況先王實錄,何等重事,而當此群彦茅拔,詞臣林立之日,乃使一枯木死灰,廁迹於纂修諸臣之後,抽金匱石室之藏哉?臣與臺臣,素無恩怨,夫豈有私嫉惡於臣,而故爲捃摭擠排之計乎?特以臣之殘骸寡識,決不堪於筆削重任,必將踣躓而後已,故有如人見負蝦之蟲,而哀憐之,爲去其負,以丐其命也。臣何敢有所裚萷於心者,而第臣於臺臣之疏,猶有所未曉者。史局嚴祕,各有分掌,都廳又異於他房,雖各房堂郞,亦不敢恣意開見,則臣之所撰中重例之疎漏,臺臣從何以聞知,至發於告君之辭耶?此無非如臣無似,猥當不敢當之任,史筆纔握,人禍先至,震驚惶怖之外,夫復何言?噫,年至而退,臣子常經,夜行不息,昔人所恥,七十垂死之喘,更何所求?區區至願,惟在於乞骸明時,畢命松楸,與太平草木,同霑雨露,而因循至今,尙未告知,誠亦有不得自由者。往在己亥夏,先大王親臨景賢堂,賜宴耆老諸臣,臣於前席,泣陳乞退之懇,先大王曲垂矜憐,過賜慰勉,諭之以引年非時,責之以不仕無義,天威咫尺,玉音丁寧,含恩銘骨,感淚如雨,不敢更有所煩瀆,泯默而退矣。旋遭弓劍之痛,未卒祥禫之制,未死餘生,不忍便訣,及至今日,逆獄方張,群下驚惶,擧國危疑,此際言私,惶隕不敢,苟趣朝班,對人汗顔,遲回京輦,豈臣本意?每讀歐陽脩所謂惟有早退,以全晩節,豈可更竢驅逐之語?不覺掩卷而於悒也。今臣旣不能奉身早退,被人驅逐,而猶且盤礡不去,則將未免爲歐陽脩之罪人。臣雖老昏無狀,不忍爲此態,雖以朝家事體言之,修史之役,一日爲急,緣臣一人,儲一空窠,寧有是理?當遞之任,尙未解缷,私心之悶迫,不翅負芒刺而坐針氊也。雖被重譴,斷無轉動之望。伏願聖明,俯諒微悃,速賜處分,使公務毋曠,私分獲安焉。且臣兼帶藝文提學,尤在應遞之科,曾經文衡之人,復膺此任者,因辭遞解,前後相繼,已成令甲,其不敢破格仍帶,以墜舊例,以增新愆也,決矣。臣之以此祈免,非止一再,而未蒙開可,一向虛帶,益不勝惶悶抑鬱之至。亦望下臣此疏於該曹,使之劃卽照例,稟處,仍命削臣姓名於朝籍,俾令優游田野,涵泳聖化,以卒天地生成之澤,不勝萬幸。
姜鋧上疏,伏以臣命途崎嶇,踪迹孤危,前後受人崎屹,非止一再,而至於今夏所遭而極矣。連章累牘,瀝盡肝血,春秋之任,提學之職,次第缷免,私分粗安,而至今追思,餘悸猶存,傷弓之鳥,迄可遠飛,而向日之冀,猶且自傾,遲回京輦,又遭詬辱,無非自取,當誰怨尤?臣伏聞副校理鄭壽期之疏,又提前事,齗齗不已,恣意凌踏,無所顧藉,平生行事,一筆句斷,此則自有公議,臣不敢呶呶爭辨,以重傷事體,而至於實錄纂修之數月塵忝,臣豈樂爲哉?顧念不當微臣,過蒙先大王誤恩,如天聖渥,此生難報,修史一節,義不敢辭避,强策駑鈍,黽勉隨行於館閣諸臣之後,卯仕申罷,未嘗一日言病。及至握筆開卷,則有若對越天威,一字不敢差,一言不誣,澟然肅敬,恐或獲罪於神明,耿耿此心,天日下燭,其所謂精神昏錯,編摩失宜云者,未知指何事而言。謹考時政記·望后日記,商確撰次,與都廳郞廳,字字可否,不曾獨擅,摠裁大臣,間或親自考閱,焉可誣也?如其失例疎舛,誠有如言者之言,則宜加臣罪,改修其史,不可泛論,而略言使先朝實錄,置之於暗黭疑信之地也。第伏念史局,極其嚴重,都廳諸臣,各有分授,樻鎖封標,人不敢窺見,執筆都廳之外,雖各房堂郞,猶不許擅開,父子兄弟之間,亦不得傳說,其嚴且祕,有如此者,臣未知孰得以竊見,而在外儒臣,從何以得聞耶?臣與儒臣,素無面雅,聲聞不及,豈有私好惡於臣哉?無非臣當退不退,涯分已盈,白首垂死之年,遭此無限駴機,自訟之外,更何言哉?區區崩迫至悃,不得不畢陳於慈覆之天,迸出直廬,以俟嚴譴。臣罪萬死,頃日宰臣私書,果一經眼,而至如演出做出之說,實是萬萬意外,自有歸屬之處,尤不欲多辨也。伏乞聖慈,俯垂矜憐,亟正臣罪,以嚴邦憲,仍令削臣姓名於朝籍,勿復檢擧,以卒天地生成之澤,千萬泣禱。
上在昌德宮。停常參·經筵。
呂必容啓曰,校理宋眞明,以其母病,陳疏徑出,原疏捧入,所當直捧禁推傳旨,而此與無端徑出有異,推考警責,何如?傳曰,允。
呂必容,以弘文館言啓曰,本館上番校理宋眞明,以親病陳疏出去,校理洪廷弼在外,副校理吳命新奉命在外,副校理李世德陳疏入啓,上番將未免闕直,修撰尹游,今日牌招不進,只有新除授修撰李顯章,時未出肅,卽爲牌招,以爲姑陞入直之地,何如?傳曰,允。
兪命凝,以兵曹言啓曰,今此迎勅擧動王世弟隨駕時,及館所擧動·送勅擧動時,本曹兩驛騎馬四十匹內,除病傷出使馬,各差備應把之數,無以推移,依前例京畿驛馬,限四十匹補把,以充不足之代事,本道監司處,分付,何如?傳曰,允。
備忘記,長番內官尹殷輔,莫重公事,誤踏啓字,極爲非矣,推考。
兪命凝,以御營廳言啓曰,軍門中軍,卽一營亞將,必擇其資望俱優,故差出之際,每患苟簡,自前若無嘉善中可合者,則或以堂上中有名望者,別請陞資啓下,曾在先朝己亥年,自本廳,亦用此例,有稟達陞差之事矣。本廳中軍李順坤,昨日移拜北兵使,今當差出其代,而見今當品中可合之人絶乏,若無變通之擧,則勢將許久儲闕,揆以事體,實爲未安。南陽府使鄭壽松,素有名望,屢經外閫,頃自廟堂,擧擬於西閫重任,則亦可見其當次可合,且時任守令之啓請差下,多有前例,而資級未及當品,不敢直爲啓下,依前日陞差之例,鄭壽松,陞品,差下中軍,何如?傳曰,允。
呂必容啓曰,開城府別迎慰使吳命恒馳啓御帖中,頓首再拜四字,亦當刪減,而事體重大,有難擅便,令政院稟旨,分付事,啓下矣。承旨名帖中,旣去四字,則御帖中頓首再拜四字,亦宜刪減,以此意急速回諭,何如?傳曰,允。
兪命凝,以備邊司言啓曰,頃因承旨吳命恒所啓,勅行時迎餞慰使,以道內守令·僉使中差送事,陳達,允下矣。卽今西路財穀蕩竭,飢困尤甚,各邑各驛,凋弊難堪,且迎餞慰使,雖下去,勅使,若不受宴享,則每每虛還,徒貽廚傳之弊,此後,則迎餞慰使,以道內守令·僉使中,極擇有履歷之人差送,而或不受宴享,則勿爲差送,至於御帖,順付遠接使之行,似宜便當。以此定式施行之意,兩西監司處,分付,何如?傳曰,允。
以修撰尹游牌不進罷職傳旨,傳于呂必容曰,推考傳旨捧入。
呂必容,以弘文館言啓曰,副校理李世德·修撰尹游,昨日再牌不進,連有只推之命,更爲牌招察任,新除授校理洪廷弼,時在京畿衿川地,經筵入番事緊,請斯速乘馹上來事,下諭。傳曰,依爲之。
兪命凝,以都摠府言啓曰,今此迎勅擧動及仁政殿接見時侍衛,不可不備員,而本府堂上十員內,都摠管金演,副摠管夏溪君椐,俱以身病甚重,不得進參,尹五商在外,一員未差,寶劍四員及守宮一員,大駕前後侍衛二員,王世弟陪衛一員,無以推移,合有變通之道。令該曹稟處,卽速口傳差出,以爲備員之地,何如?傳曰,允。
又以都摠府言啓曰,都摠管姜鋧,以司饔提調宴享習儀事,南別宮晝仕進去之意,敢啓。傳曰,知道。
呂必容啓曰,明日常參·經筵,取稟。傳曰,停。
兪命凝啓曰,大司憲韓世良,掌令尹東洙在外,執義李眞淳承命在外,掌令尹會迎接都監都廳進,持平金始燁呈辭,李獻章未肅拜,今日以監察茶時之意,敢啓。傳曰,知道。
呂必容啓曰,因弘文館草記,修撰李顯章牌招事,允下矣。闕門已閉,待明朝出牌之意,敢啓。傳曰,知道。
兼文學尹淳疏曰,伏以臣人微病痼,自知無用,濫敭是懼,榮願日熄。自遭前冬危辱,不暇憾恨於人,惟以矢死終廢,不復虛竊寵數,爲一身幸,旋蒙釁沐,甄收如初,臣雖無狀,寧不感恩?然而首春館職之除,泯伏違傲,自速勘罷者,良以不敢自比人數,投章辨理,猶畏其濫猥耳。不意春坊兼銜,誤恩復及,臣誠惶隕無措,祗自默息恭竢,又不敢爲控免計,數日以來,天牌三臨,荐違宜誅,輒蒙寬假,無亦天日高遠,遺照於微物,而謂臣可以收置於衣冠之末耶?臣若終不一暴衷臆,虛辱嚴召,損朝廷綱紀,虧臣子常分,此又大罪也。玆敢略陳私義之決不可復進者。惟聖明,哀而察之。噫,臣所遭之罔極,載籍所無,窮奇檮杌之目,合千古而猶不足,至以先臣之論師命者,反施於臣身。臣於是,心骨俱痛,寧欲無言,彼何不剚刃於臣,而忍爲此哉?又況嫁禍善類,貽害王室,匪朝伊夕等語,便同急書,言者必不能目於臣,苟其耳於人者,是則欲以蜚語戕臣,陷之不測,不但朴徵賓一人,吁,亦危矣。人臣,被此名,得免於卽日滅死,幸矣,尙以何心復立於世乎?今若迫於朝命,自喪其所守,進一步於宦塗,眞所謂不識人間羞恥事,明主豈足以爲臣?其他深構巧揑,罔非極罪,在臣不必求辨,籍曰可辨,已廢之人,又何事於辨?臣惟當收影滅迹,沒身省愆,以存廉愧之防,亦且避遠坑穽,以全軀命而已。抑臣性本分拙澁,行世昧方,遭人側目,如視仇敵,藏鋒暗射,殆不知幾下手矣,早晩駭機,自料有素,而亦不料他人代怒,費力銷沈,乃爾憯毒也。卽此頭勢,決知難容於當世,又況積年危疾,本係不治,春初別症橫生,懍懍垂死者數朔,今猶未離床席,筋力精識,無復生人事,雖微情地之萬萬危蹙,縷命僅存,宜以疾癈。伏惟天地覆燾,無物不遂,儻賜矜察於螻蟻之微,所叨職名,先行鐫削,仍命汰名仕籍,勿復檢擬,俾臣守分自靖,退塡丘壑。未死之前,無非祝聖之日,臣無任跼高蹐厚,攢手懇禱之至。答曰,省疏具悉。臺言不必爲嫌,爾勿過辭,從速察職。
校理宋眞明疏曰,伏以臣之情理,不堪隨意從宦之狀,卽同朝之所見諒,伏想聖明,亦或俯燭之矣。臣之老母,自經草土,沈頓席褥,居恒凜懍,實有朝夕之憂,而原初受傷,專由喪慼,少觸哀念,輒致增痛。近以逆理葬埋之事,病裏疚傷,尤益昏綴,連夜失睡,食飮全却,元氣澌薾,殆無餘地云。噫,自臣之持被淹直,每禁門下鑰,心事悶塞,而僚寀苟簡,推移無路,抑情耐遣,已九箇日矣。今聞母病添劇,一倍沈篤,而又不能出而扶救,則人子至情,何以堪此?伏惟聖上,以孝敦治,凡朝臣之爲親丐恩者,輒必恕其濫猥,矜其衷懇,今臣迫於情私,不敢自阻於仁覆之下,玆又唐突陳情,仰瀆宸嚴。伏乞天地父母,俯賜諒察,亟許鐫遞臣職名,以便救護,仍治臣任情擅離之罪,以警具僚,不勝萬幸。臣無任屛營祈懇之至。答曰,省疏具悉。爾其勿辭,救護母病。
巳時,上御熙政堂,承旨持公事,玉堂召對,同副承旨兪命凝,侍讀官宋眞明,檢討官趙翼命,假注書柳嚴,編修官吳守經,記注官朱炯离入侍。兪命凝,讀告京畿監司狀啓,雨澤緣由事。踏啓字。命凝,讀告江華留守狀啓,文城山城軍餉軍器反庫事。踏啓字。命凝,讀告江華留守狀啓,草芝萬戶在喪,代卽速差出事。踏啓字。宋眞明讀自魏罷鹽地之禁止二州皆平,趙翼命讀自刑巒擊梁步止大得獠和。眞明曰,第八章魏罷鹽地之禁矣,中尉甄琛之言曰,未有爲人父母,而吝其鹽醯,富有群生,而榷其一物者也。此言是矣,夫爲人父母者,於其子孫,惜其飮食,卽人情事理之所必無也。君之視民如子,民之仰君如父母,豈忍榷民之利而爲利乎?古語曰,百姓足,君誰與不足?又曰,放於利而行,多怨,況以堂堂一國之君,乃與小民爭其利乎?利之不可,固當如此,而此等榷利之擧,雖云有益於國,不至一時之利也。若有善治國者,使天下之理盡歸於民,則本固邦寧,可謂萬世之利也。向來經理廳最尙榷利之法,諸路鹽鐵之榷,誠亦不事,然京外小民之所以義利者,不遺毫末,盡歸於本廳,其弊罔涯。且中間謀利之輩,不過破東補西,以錢換穀,以穀換布,首尾換弄之間,自以爲得利無算,而此非神運鬼輸,要皆國中素有之財,則利於此,必害歸於彼,甚至各道各邑還上儲置,發賣殆盡,儲蓄之空竭,職由於此,寧不痛惋?國無三年之儲,其國必亡。三南,卽國家根本,而米穀之儲,比古大縮,若遇凶歲,無以支用,可謂前後,亦旣累陳,而此旣今日亡國之痼弊,且利之一字,本非聖世之所可道。伏願留念,凡於任事之臣,以殖利爲淸,切勿聽施,幸甚。翼命曰,魏罷鹽禁,實是與民同利之意,而侍中勰之言,終不免苟且,至於關市,譏而不征,未嘗有收關市之稅,而助什一之儲,豈可以此爲禁鹽池之證乎?大抵榷利之弊,終至於亡國。以宋事言之,轉運使一出,民不堪生,此蘇軾之所以深爲國家歎息者也。至於我國經理廳之害,上番已陳達,而其弊無處不及,雖各道寺剎,亦被其害,近年則雖比前有間,而謀利之輩,猶以經理,憑藉料理,公財畢竟盡歸虛簿,至若西路亦然,平壤富商,締結京人,田三稅折價受出,初若得利累千,而其終,竝與根本而失之,此榷利之害,無往不然者矣。小臣曾任西邑,故亦知此弊矣。眞明曰,第十五丈官有定價,謂之市甚之說,可謂寒心,東漢靈帝時,有西邸聚錢之事,崔烈,以戶部尙書,納錢爲司徒。其子曰,人嫌其銅臭,此皆賣官之時也。我國向年,亦有銀閫帥·錢太守之說,成一童謠矣。以今番逆獄,武帥輩出銀之事見之,凶黨之濁亂名器,可知,寧不痛惋?小臣因此,又有所懷矣,空名帖之法,卽同賣官之事,而每遇凶年,作爲生穀之妙計,故甚至販柴輦穢之類,莫不頂金鬢玉,所見可駭,至於私賑之法,亦有弊。其中自以義氣不惜指財而救民者,則另念除職,無寧有失信呼冤之歎,可矣,不然而自官勒定稍富之人,脅爲私賑之擧,而空給一丈,承傳者,眞所謂罔民也,此則決知其不可矣。伏願申飭各道,幸甚。翼命曰,向來之弊,上番言之,固不必煩達,而凶賊輩賣官鬻爵,濁亂朝廷之事,固不必提論。用銀行逆之節,思之髮豎,若黃海兵使柳星樞,銀錢米布用處陰祕,前後文案,昭昭盡載,無一毫可掩者,而鞫廳,遽請酌處,殿下不允臺啓,輿情莫不泄鬰,故小臣因文義敢達。上無發落,諸臣遂退出。
上在昌德宮。停常參·經筵。
下直,柒原縣監李苾,美錢僉使金守經,坊踏僉使朴大榟,格浦僉使李泰雄,潼關僉使黃道昌,南桃萬戶金之衡。
呂必容啓曰,明日常參·經筵,取稟。傳曰,停。
兪命凝,以都摠府言啓曰,今日入直內三廳武兼禁軍及軍兵等,當爲中日習射,而勅使入京已迫,限回還間姑停之意,敢啓。傳曰,知道。
南就明啓曰,左副承旨沈仲良,異姓三寸姪生員權道衡身死,服制已行四日,出仕,何如?傳曰,允。
備忘記,傳于兪命凝曰,今下弓矢,美錢僉使金守經,潼關僉使黃道昌等處給送。
左參贊姜鋧,三度呈辭。傳曰,還出給。
呂必容,以迎接都監言啓曰,都監軍色郞廳趙鎭禧,遷轉臺諫,代以兵曹佐郞鄭行五差下,使之察任,何如?傳曰,允。
又以觀象監官員,以提調意啓曰,彼中旣已改元,而今番使行,雍正曆書出來,進上三曆,七政日課退出,以雍正洗補以入之意,敢啓。傳曰,知道。
又以弘文館言啓曰,修撰尹游,昨日違牌,旣有只推之命,更爲牌招察任,何如?傳曰,允。
傳于呂必容曰,歸厚署棺板一部,送于內需司事,言于該曹。傳于呂必容曰,身死醫官柳瑺喪需等物,依金有鉉例題給事,分付該曹。
呂必容,以錄勳都監言啓曰,自前諸都監儀軌,罷局後別設一廳纂出,而今此都監文書,比前浩繁,鞫廳推案,亦甚夥多。若依前例,罷局後別設,則其弊不貲,都監雖未完役,一邊儀軌都監,設局修正之意,敢啓。傳曰,知道。
兪命凝,以備邊司言啓曰,勅使接見時說話,自政院構出之本,似爲詳盡,而就其中略千字句添刪之處,敢啓。傳曰,知道。
又以備邊司言啓曰,統制之職,統三道之兵權,爲一國之重任。當此風和待變之日,固不當久曠,矧今帥臣新喪,管轄無人,而新除授統制使南泰徵,除拜已過四日,尙未出肅,事甚未安,卽爲肅謝,不多日內辭朝事,分付催促,何如?傳曰,允。
又以備邊司言啓曰,卽接禮部咨文,以鳳城欄頭査明次,我國二三人,於四月二十四日,送至鳳凰城。令其辨明,勤索情,由事移咨矣。譯官中解事人二員,數日內急速入送鳳城,以爲査辨之地,而旣以公幹進去,則不可無給馬之擧。且禮部回咨,亦宜撰出付送。以此,承文院·司諫院及三道監司處,分付,何如?傳曰,允。
又以備邊司言啓曰,卽見黃海監司李眞望狀啓,則爲支勅之無策,各衙門·各軍門上納軍保米布等,爲先隨入貸用支過之意,分付各道云云。近來客行頻數,公私赤立,凡百酬應,雖曰難堪,不待狀請,直爲貸用。藩臣事體,豈容如是?後弊所不容但已,監司李眞望,從重推考。至於訓局,則本無除番之規,只有若干米石,元無剩數,雖或準捧,僅僅支過。況當災減之年,尤無支用之道,依訓局啓辭,催促上送,而禁衛·御營兩營保米,亦甚苟簡。若失此穀,則將無以繼用,兩營各三分之一貸用後,各邑數爻,區別成冊,上送本司,其餘貸用外三分之二,趁卽上送。木則元數零星,一體上送,而貸下之數,趁秋成九月內畢捧,十月初未合氷前,裝載上送,而如或未及,則當該守令,當有別樣論責之道,以此分付,何如?傳曰,允。
持平金始燁啓曰,請亟寢遠竄罪人閔鎭遠放釋之命,仍令極邊遠竄。措辭見上請庭請議罷時,卿宰以下及三司諸人之合辭唯諾者,竝遠竄。措辭見上請行藥宮人金姓者,亟命出付有司,直爲正法。措辭見上請遠竄罪人李喬岳,極邊遠竄。措辭見上請前監司朴師益,前牧使尹泓,前府使李命熙,前縣監姜熙傅·李邦華·權炅,前都事尹鳳儀,前郡守尹得仁,前佐郞李顯祿,前參奉李徵龜,前察訪金昌發,竝命遠竄。措辭見上請亟寢罪人洪錫輔酌處之命,更令鞫廳嚴訊得情。措辭見上日者宗簿寺,以行洛豐守楙加資事,草記請推。夫宗班朔講,連得通栍,然後始許陞資者,例也。今者行洛豐守楙,略牲相雜,則不得加資,固無稱冤之端,而使姪上言,敢請恩典。已極猥越,而畢竟陞資之命,遽出法例之外,非但有關於後弊,恩典亦不宜屑越。請還收行洛豐守楙加資之命。答曰,勿煩。
正言趙趾彬上疏,伏以臣於待罪下邑之日,忽蒙諫省新命,除旨馹召,次第遠降,恩榮曠絶,惶感交竝。第臣所叨之職,有萬萬不稱者,風裁旣無可以激礪一世,言議又無可厭服衆心,則臣雖欲含恩畏,冒昧一出,其何以副聖上耳目之寄,而盡當官一日之責哉?此臣所以前叨是任,力辭不敢當者也。今若徒恃寵靈,黽勉承當,則人之嗤點,姑置毋論,反顧初,寧不慙赧?臣之不欲玷汚臺地,如上所陳。若以煩瀆爲懼,一不仰暴,則聖明,亦何能俯諒微臣之衷懇哉?且臣於前春,承命遠役,歷遍嶺海,重傷霧露,今當換節,舊證復發,在官之時,閉閤度日。還家之後,一倍添劇,落席呻痛,無望起動。日昨召牌之下,不免坐違,慢蹇之罪,實無所逃。伏乞聖慈,特察臣難强之狀,亟遞臣所帶之職,毋使言責重任,一任久曠焉。臣方乞免之中,不宜贅及他說,而旣有愚見,不得不略論之。噫,己巳首秉勻軸者,論其負犯,雖與半日輟籲者有間,其所箚請,臣節掃地,爲先后臣子者,宜不敢以此事擧論,而昨年權重經一疏,絶悖無嚴,至擧其祖當日之箚,肆然謄奏。雖在先王之世,固不可追提,況敢直陳於今日殿下之前哉?天地未壞,倫彝未斁,則此輩安敢跳踉乃爾?況渠以負釁先朝,見棄仕版者,乃敢以三十年潔己等語,筆之於疏中,有若全無疵累,恬靜自守者然。其亦放恣無忌憚,而其人之不識羞恥,一至此矣。向來湖藩之冒赴,固已可駭,而側聽經年,未有一人言之者,臣慨惋。今又北門鎖鑰,突然擢授於此人。廟堂之意,雖出於滌蕩,公議之嚴,因此益激,臣謂亟收其新授之秩,仍削其職,以峻隄防,以尊國紀。答曰,省疏具悉。新授北伯,實循公議,爾其勿辭,從速察職。
兪命凝啓曰,都摠府郞廳來言,今日,闕內各處入直軍兵夜巡檢云矣,敢啓。傳曰,知道。
上在昌德宮。停常參·經筵。
卯時辰時,日暈兩珥。
呂必容啓曰,明日常參·經筵,取稟。傳曰,停。
南就明啓曰,今日,持公事入侍日次,而賓廳坐起相値,頉稟。傳曰,知道。
下直,阿五地萬戶車世赫。
備忘記,今下弓矢,阿五地萬戶車世赫處,給送。
沈仲良,以都摠府言啓曰,副摠管咸陵君極,以新番騎兵軍士點考坐起事,外兵曹晝仕進去之意,敢啓。傳曰,知道。
正言趙趾彬啓曰,臣以權重經事,略附微見於辭疏之末矣。及承聖批,乃以實循公議爲敎。臣於是,竊不勝訝惑之至。夫重經昨年一疏,誠甚謬悖。且其冒赴湖臬,尤涉放恣,而北藩陞擢,極是意外,廟堂薦剡,雖出於滌蕩舊愆,而題目之下,物情莫不爲駭,公議之不許,據此可見,此臣所以不得終默而有所論列者也。聖上,不唯不賜開納,反謂之出於公議,臣莫曉聖意之攸存也。然,此無非臣人微言輕,不能見信於君父之致,臣何敢晏然於臺次乎?請命遞斥臣職。答曰,勿辭。
沈仲良啓曰,正言趙趾彬,再啓煩瀆,退待物論矣。傳曰,知道。
又以兵曹言啓曰,都摠府啓曰,今此迎勅擧動及仁政殿接見時侍衛,不可不備員,而本府堂上十員中,都摠管金演,副摠管夏溪君椐,俱以身病甚重,不得進參,尹五商在外,一員未差,寶劍四員及守宮一員,大駕前後侍衛二員,王世弟倍衛一員,無以推移,合有變通之擧。令該曹稟處,卽速口傳差出,以爲備員之地,何如?傳曰允事,命下矣。判書李光佐身病未出仕,不得擧行之意,敢啓。傳曰,知道。
南就明啓曰,今此勅使入京翌日,頒敎事,命下矣。藝文提學,明日待開門牌招,使之製進,何如?傳曰,允。
沈仲良,以義禁府言啓曰,今此迎勅擧動時,大駕各差備,王世弟考喧左右留司都事,當以十二員分差,而無以推移備數。假都事二員及都事金聖廈不仕之代,令該曹口傳差出,何如?傳曰,允。
南就明,以侍講院言啓曰,再明日迎勅擧動王世弟隨駕時宮官,不可不備員。弼善金重熙,兼說書申致雲,奉命在外,上來遲速,有未可知,合有變通之道,令政院稟旨擧行。輔德有闕之代,以在京無故人差出,仍卽牌招察任,何如?傳曰,允。
又啓曰,因侍講院草記,再明迎勅擧動王世弟隨駕時宮官,不可不備員,弼善金重熙,兼說書申致雲,奉命在外,令本院稟旨擧行,輔德有闕之代,以在京無故人差出,仍卽牌招事,允下矣。政官卽爲牌招,開政差出闕員,在外人員,亦當有變通之道,何以爲之?敢稟。傳曰,竝改差,政官明日牌招開政。
南就明啓曰,新除授藝文館待敎尹容,時在京畿陽城地,斯速乘馹上來事,下諭,何如?傳曰,允。
沈仲良啓曰,今日賓廳坐起,兩司當爲進參,而諫院無行公之員。除在外外,未肅拜人員,竝卽牌招,以爲推移入侍之地,何如?傳曰,允。
呂必容啓曰,史局重地,連以兼春秋入直,事甚未安。前待敎尹容,令該曹口傳付職,仍卽牌招察任,何如?傳曰,允。
南就明啓曰,自前擧動時,承旨必須備員,故大臣偕來奉命之員,亦令暫時來參,還爲進去矣。卽今右副承旨李翊漢,以領議政趙泰耉偕來事,方在果川地,依例使之來參乎?敢稟。傳曰,依爲之。
傳于沈仲良曰,大臣·備局堂上,引見。
吏曹口傳政事,待敎,尹容。
戶曹判書李台佐疏曰,伏以臣母病沈篤,私情煼迫,猥煩辭章,冀解職務。伏奉聖批,特許救護,臣誠惶霣感泣,不知所以上報。臣之老母,今年八十二,平居善病,寧日絶少,而今此所患,淹延一旬,泄度頻仍,眞元虛陷,浮熱上升,神識迷昧,朝晝異候,劇歇無常。諸般症情,俱極危惡,連投藥餌,尙未收效,老人筋力,幾何不至於難爲之境耶?臣左右扶將,方寸焦灼,實無暫時離側之望。明日是藥院入診日次,而進御湯劑,已滿五十貼矣。諸醫之見,或不無更定他劑之議,而都提調臣趙泰耉,旣屛在郊外。今臣情理,又無一分趨參之勢,身帶保護之任,致使莫重議藥,將未免稽遲。揆以公法,死有餘罪,況勅行入城,當在不日,而延接凡事,一未酬應,都監形勢,亦有窘急,狼狽之慮,唯有先遞臣地部藥院兩任,得免公私俱病之歸耳。玆敢冒死,復此哀籲,伏乞聖慈,天地父母,曲垂悶憐,亟賜解免,俾得專意救護,以伸至情,不勝萬幸,臣無任屛營祈懇之至。答曰,省疏具悉。卿其勿辭,竢母病間,從速行公。
巳時,上御熙政堂,大臣·備局堂上引見,右議政崔錫恒,行司直沈檀,判尹尹就商,刑曹參判金重器,禮曹參判金一鏡,左副承旨沈仲良,持平李獻章,獻納尹聖時,修撰李顯章,假注書柳儼·朴胤東,編修官吳守經,記注官朱炯离入侍。右議政崔錫恒曰,近來風日不佳,聖體,若何?上曰,無事。錫恒曰,加味調中湯有效乎?上曰,有效。錫恒曰,大妃殿氣候,若何?上曰,安寧。錫恒曰,世弟氣候,亦何如?上曰,一樣。錫恒曰,伏聞近日,頻接醫官,連進湯劑云,誠爲欣幸矣。議藥一事,至重且緊,而所進湯藥,當盡明日,故方有改定他藥之議。提調李台佐,不敢獨爲議定,以待都提調入來後議藥之意,陳達蒙允,而領相,尙未還朝。台佐,近以親病,姑無出仕之勢。領相方帶保護之任,設有難安情勢,此時何可退在郊外,以致議藥之遲滯乎?卽今勅行垂到,廟堂殆空,臣獨當機務,觸事憒憒,凡百策應,無以措置,而此猶爲第二件事,若以此意,措辭敦諭,則領相,似當有幡然改圖之意,故敢此仰達。上曰,依爲之。出擧條錫恒曰,勅行入城,只隔兩日,而戶曹判書李台佐,親病方重,姑無行公之勢云。自前戶判有故,則有遠接使替行都監堂上之例,以此意分付該曹,依前例改啓下,何如?上曰,依爲之。出擧條錫恒曰,今番勅使,以贈諡事出來云。謝恩使,例於渡江後差出,分付該曹,後日政差出,何如?上曰,依爲之。錫恒曰,卽今亞卿之列,人員甚少,雖有陞擢,每患乏少,至於奉使之任,或曾經使行,或老病難於遠役,似當有變通之道,謝恩副使,令該曹問議廟堂,通政中陞品備擬,何如?上曰,依爲之。出擧條錫恒曰,會盟祭後,例有勳臣嫡長論賞之規,取考庚申謄錄,則臣之本生父故完陵君後亮,故府使沈樞,俱以曾經四品,且是勳臣親子弟,故蒙加資之典,平川君申琓,故縣監李咸,以五六品,又非親子,不得陞資,前例如此,而今番盟祭後,具爀·申弼夏·洪應夢三人,以曾受大護軍祿,俱蒙加資之典,與庚申已行之例,未免差殊,臺啓果發,可見公議之所在,而聖上,未卽允從,臺啓旋又停止,事關恩典,不可仍存。具爀·申弼夏·洪應夢加資,竝還收,施以次賞,恐爲得宜,故敢此仰達。上曰,依爲之。出擧條錫恒曰,逆家籍沒田民,分賜忠勳府,乃是祖宗朝舊例也。依例劃給之意,陳啓蒙允,而今已專屬於戶曹,似難依本府啓辭施行。祖宗朝舊制,到今全廢,似爲未安,本府形勢,近甚凋弊云,亦不可不念。雖不可依數劃給,若以弘述·龍澤田民,折半劃給,則似爲得宜,故敢此仰達。上曰,依爲之。出擧條錫恒曰,忠勳府堂上韓配夏卒逝之後,其代尙未差出,卽今承襲君,無可擬望之人。宜昌君南泰徵,雖武將,履歷可以堪任,勳府堂上有闕之代,以南泰徵,依前例單望啓下,使之察任,何如?上曰,依爲之。出擧條錫恒曰,鳳城査辨,事頗緊重,而只送兩課,似爲孤單,進香使回還課官中,金慶門·金澤二人,頗解事,且善淸語,足以周旋,姑爲留待灣上,同時入送鳳城,以爲同力對辨之地,宜當,義州府尹處,分付,何如?上曰,依爲之。出擧條判尹尹就商曰,臣方待罪武庫提擧,有所懷,故敢達矣。王世弟冊禮陳賀方物鐵甲,辛丑條三名日方物鐵甲,本寺別備御甲胄合四十部,及壬寅條三名日方物甲胄二十三部代,鳥銃五百九十五柄等物,前僉正南泰績,盡心監造,限內封進矣。凡弓箭銃劍,若備千數,則監造官例爲加資,而今此泰積,監造鳥銃五百九十五柄外,大段鐵甲胄四十部,又爲封進,而以鳥銃代造計之,則恰滿一千柄,參以前例,厥數倍多,其在激勸之道,宜有論賞之擧,南泰績,令該曹考例稟處,何如?上曰,依爲之。出擧條禮曹參判金一鏡曰,小臣情地迫隘,半年縮伏矣。恩批累降,辭旨隆重,一身廉隅,有不暇顧,咫尺威顔,復此入侍,而職位旣早,不敢榻前辭職,但所帶職任,有萬萬悶蹙者,故如是仰達矣。小臣所遭人言,卽文任·將任二事耳。文任則便同虛銜,常時無所事,朝家若以辭命,責之不敢應命而已,固不必煩達,而至於將任,則極爲緊重。卽今南漢山城,方有修董之役,守禦史不可不一番往見,有所區劃而措置者矣。且雖有或草記或登對時稟定之事,亦不敢爲之。如是尸職,使軍門重務一任曠廢,極爲悶迫。頃以文任·將任,必許遞免之意,有所陳聞,而乃以勿撕捱爲批,惶恐不敢更疏矣。今者大臣入侍,下詢而處置,使重務無曠,私分獲安。崔錫恒曰,一鏡所遭,雖曰非常,自上旣已俯燭前後疏批,已盡開釋。雖其私義,有所難安,亦何可一向撕捱,終不行公乎?況將任,事體尤緊重,決不可輕許,使之行公之外,無他道理矣。且一品重臣,方有榻前辭職之規。頃日李肇,以兵判,辭職於筵中,被請推之啓,一鏡,以從二品宰臣,何敢榻前辭職乎?事體未安,推考,何如?上曰,依爲之。出擧條一鏡欲退出,錫恒顧謂曰,如有所懷,仍爲陳達,宜當。一鏡遂更進曰,朝家用法,苟或失平,則誠有稱冤之端。辛丑以後,還穀虛錄,被囚說勘,不啻五六輩,而輒蒙赦宥。獨河陽前縣監李宜璋·鄭致相兩人,五年禁錮,勿揀赦前,固涉不均,而況宜璋,初雖以雜穀數十石未捧爲已捧,後卽盡捧,議讞之辭,亦載此由,尤宜有分釋之道。臣方待罪金吾,取見前後文案,詳知委折,故惶恐敢達。上曰,依爲之。出擧條刑曹參判金重器曰,小臣,連掌武試,且待罪秋曹,有所懷,故敢此仰達。科場猥雜,比前尤甚,國試不得成樣。今番庭試·會試,卽殿試,故便是殿庭,而擧子猶有代射之事。至於初試,前後現促甚多,此不過擧子輩無所懲畏之致,且被捉之後,直招於試所者,變辭於秋曹,以至刑推,而亦多有忍杖之類。殿庭代射,雖施定配之律,若初試則不過水軍充定而止。所謂水軍充定,只付軍案,徵納身布者絶無,至於科試,依舊許赴,故此輩無所忌憚,代射代講之事,日漸狼藉。今若改定重律,則日後設科,庶有其效矣。左副承旨沈仲良曰,此不過人心無狀之致,豈可因此而輕改祖宗朝舊法乎?重器曰,此輩雖曰充軍,依舊觀科,故少無所懲畏,反不如多年停擧之爲愈矣。仲良曰,文武科用情之罪,不過充軍而止,何必變改舊章而後爲得耶?崔錫恒曰,科場用情者,充定水軍,法意至嚴。重器所達,雖不無所見,但停擧而已,則其律太輕,不如充定水軍,督徵身布之爲得矣。尹就商曰,科場用奸之類,自前降定水軍者,蓋以漕水軍役賤,不得赴擧故也。其後渠輩上言,許其觀科,自此以後,略不懲畏,其所用奸愈甚,重器所達,蓋欲嚴堤坊也。金一鏡曰,臣亦有所懷,故敢達矣。臣聞故相臣南九萬之言,則以爲,文武科擧子科場用情者,充定水軍,蓋使不得觀科,而今則不然,實無以杜其弊云,此言誠是矣。今亦何必改法?充定水軍之後,但令不得觀科,則似好矣。重器曰,法雖不可輕改,名以充定水軍,依舊觀科,實甚無謂矣。錫恒曰,將臣,新經考官,深知代射之弊,有此陳達,不可無矯弊之道矣。蓋科場用情,律以充軍矣。中間以水軍改定者,蓋出於嚴防用奸之意也。今後代射代講之類,依舊法而稍加其律,極邊充軍,使不得赴擧,則旣不違於法意,又必有懲戢之道,以此定式施行,似宜矣。上曰,依爲之。出擧條持平李獻章所啓,臣以新進庸下,濫蒙剪拂,朝除暮遷,恩數稠疊,薇垣·柏府,除命相續,而見識謏陋,絲毫莫補,屢日循省,惶愧徒積。新命之下,不得不冒昧出肅,而第臣與執義李眞淳,有友婿之嫌,法當相避,勢難行公,請命遞斥臣職。上曰,勿辭。沈仲良曰,持平李獻章,再啓煩瀆,退待物論矣。上曰,知道。出擧條獻納尹聖時所啓,請金姓宮人行藥者摘發,快正王法。措辭見上上曰,勿煩。聖時曰,以此事,大臣請對,臺啓爭執,而尙今靳允,人情莫不悶欎。況藏在深宮,假息肘腋,將來之慮,尤不勝言。伏望快賜允從,以絶禍根。上曰,勿煩。又所啓,請還收春澤諸弟子姪中區別放釋之命,仍前發配。措辭見上上曰,勿煩。又所啓,請還收慤·星樞酌處之命,更加嚴鞫,期於正法。措辭見上上曰,依啓。又所啓,請鞫廳罪人聖復,亟正邦刑。措辭見上上曰,依啓。又所啓,請徒配罪人李悟,更爲拿鞫,與石之堅,一體嚴刑得情,趙興弼,亦爲嚴問,期於輸情。措辭見上上曰,依啓。又所啓,三手凶黨,次第伏法,而行藥枝節,未盡根究。金姓宮人,尙保首領,此臺章之所重發,國人之所共憤,而至如毒殺李昭訓一款,昭載鞫案,迄無窮覈之擧,臣竊痛惋也。夫閭巷匹庶,被人蠱毒,所當鉤治。況變生宮闈,情迹叵測,顧其意,蓋欲先試昭訓,以觀其藥之毒猛與否,則卽此先試一着,豈但在一昭訓而止哉?其交通凶逆,謀害聖躬之狀,實與金姓宮人,一而二,二而一者。此賊未除之前,臣恐聖上,未能一日安寢,而群下之憂慮,終無已時,特其姓名,不見於賊招,故或慮査得之未易,而第昭訓中毒,旣有其日,直日當饌,必有其人,盤問究覈,斯得非難,此不可頃刻容息於覆載之間。請毒殺李昭訓宮人,搜付鞫廳,按覈先試之事狀,快正王法。上曰,依啓。又所啓,近來國綱漸弛,民不畏法,土豪之恣行武斷,奸吏之被督積逋者,少有不叶,則必行逐倅之計,事之寒心,莫此爲甚。向者淸州民人之作變於大臣重臣之墳山掛書論列,欲售其恐動朝臣陷害地主之意者,卽是前古所無之變。牧使鄭赫先,因此不安,棄官上來,必欲辭解。赫先,若或以是遞職,則適足以中奸民之願,而從今以後,如此之變,必將接跡而起。請淸州牧使鄭赫先,督令還任,分付討捕使,作變民人,刻期機捕,各別重究。上曰,依啓。以上,出擧條崔錫恒曰,頃日筵中,臣以列聖御筆斯速頒賜之意,有所仰達矣,尙無處分,故留政院。或不無傷汚之患,豈非未安之甚乎?數多卷秩,若以落點爲難,則付以黃籖,踏小啓字以下,亦有已行之前例,故更此仰稟。上曰,依爲之。出擧條沈仲良曰,小臣有所懷,故仰達。自上旣允毒殺昭訓宮人摘發正法之啓,而獨於金姓宮人事,終靳允許,群下憂慮,有不可勝言。若或以査出爲難,則放出宮女,古亦有行之者。今若依故事,放出年老宮人,仍擇年少謹愼者以入之,則罪人,雖未斯得,而亦可免將來之慮矣。上曰,勿煩。諸臣,遂以次退出。
上在昌德宮。停常參·經筵。
南就明啓曰,視事,勅使回還間,頉稟。傳曰,知道。
自卯時至午時,日暈。
藥房副提調南就明啓曰,伏未審日間,聖體,若何?大妃殿氣候,亦復何如?今日是入診日次,而都提調在外,提調親病陳疏,無以備員。雖不敢啓請入侍,而加味調中湯,已盡於昨日。臣伏聞間日入侍醫官等之言,加味調中湯,連進宜當,卽爲劑入矣。臣不任區區仰慮,敢來問安。答曰,知道。無事。慈殿氣候,安寧矣。湯藥,加劑以入。
大妃殿·中宮殿,藥房問安。答曰,知道。
沈仲良,以都摠府言啓曰,都摠管姜鋧,以義禁府判義禁府事,本府坐起晝仕進去之意,敢啓。傳曰,知道。
又啓曰,卽者禁府都事,以大臣意來言,鞫廳罪人聖復,亟正邦刑事,允下,而鞫之爲言,蓋謂推覈之意也。今無可問之事,所當自禁府,直爲正刑,稟旨擧行,宜當云矣,敢啓。傳曰,知道。出朝報
又啓曰,卽者禁府都事來言,慤·星樞等,更爲鞫問事,允下,而領議政在外,右議政,以迎勅事,出往弘濟院,今日不得開坐云矣,敢啓。傳曰,知道。
又以兵曹言啓曰,明日迎勅擧動時,本曹郞廳,不可不備員,而新除授佐郞柳壽垣,以身病,累次呈狀,終不行公。今姑改差,正郞未差之代,竝令該曹,以在京無故人,口傳差出,何如?傳曰,允。
又以兵曹言啓曰,都摠府啓辭,今此迎勅擧動及仁政殿接見時侍衛,不可不備員,而本府堂上十員內,都摠管金演,副摠管夏溪君椐,俱以身病,不得進參。尹五商在外,一員未差,寶劍四員及守宮一員,大駕前後侍衛二員,王世弟陪衛一員,無以推移,合有變通之擧。令該曹稟處,卽速口傳差出,以爲備員之地,何如?傳曰允事,命下矣。擧動時,都摠府堂上各差備,當爲八員,而卽今無故應參,只是六員,不可無變通之道。在外摠管尹五商,今姑改差,竝與未差之代,卽爲口傳差出,以爲推移備員之地,何如?傳曰,允。
又啓曰,因兵曹草記,摠管變通,卽速口傳差出事,命下矣。判書李光佐,時未出仕,卽爲牌招,以爲擧行之地,何如?傳曰,允。
又以禁衛營言啓曰,三番左部前司屬忠淸道五哨軍兵逢點實數,六百五十二名,七番海西別驍衛五十五名,步軍標下一名,已爲點閱整齊。來五月初一日,與內外各處入直馬步軍兵,依例替代後,舊軍放送之意,敢啓。傳曰,知道。
又以御營廳言啓曰,本廳屬海西七番別馬隊五十六名,標下軍一名,已爲逢點整齊矣。來五月初一日,與東營入直六番別馬隊替代後,鄕軍放送之意,敢啓。傳曰,知道。
又以御營廳言啓曰,本廳來七八月兩朔應立中部右司屬忠淸右道五哨軍兵,六月二十五日,京中逢點,七月初一日,與中司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
又以御營廳言啓曰,本廳來七月八月當海西九番·十番別馬隊,逐朔立番,須趁期調送事,本道監兵使處,依前知會之意,敢啓。傳曰,知道。
又以御營廳言啓曰,本廳屬中部中司全羅右道二哨及忠淸右道三哨,合五哨軍兵六百七十名,已爲逢點整齊矣。來五月初一日,與左司軍兵替代後,舊軍放送之意,敢啓。傳曰,知道。
慕華館迎勅擧動敎是時,守宮假注書,李馨玉爲之。
兪命凝啓曰,吏曹判書柳鳳輝,違牌後陳疏入啓,而參議朴弼夢,疏批已下,更卽牌招,以爲開政之地,何如?傳曰,允。
沈仲良,以義禁府言啓曰,徒配罪人李悟,更爲拿鞫,與石之堅一體嚴刑得〈情〉,趙興弼,亦爲嚴問,期於輸情事,傳旨啓下矣。石之堅·趙興弼等,今方待命於本府,竝拿囚。李悟,時在京畿仁川府配所,依例發遣府羅將,拿來,何如?傳曰,允。
有政。吏批,判書柳鳳輝陳疏入啓,參判鄭齊斗在外,參議朴弼夢進,左副承旨沈仲良進。
吏批啓曰,判書柳鳳輝陳疏入啓,參判鄭齊斗在外,小臣獨政未安,何以爲之?敢稟。傳曰,只出緊任。
又啓曰,春坊闕員,今當差出,而擬望之人乏少,相避竝擬,何如?傳曰,允。
以李世德爲輔德,徐宗廈爲弼善,曺命敎爲兼說書,李重煥爲兵曹正郞,金翰運·柳時模爲兵曹佐郞,徐命杰爲平山縣監,姜纘爲禁府都事,黃鏻爲工曹佐郞,安翼齡爲平丘察訪,李泓爲長興主簿,礪城君楫爲謝恩正使,李明彦爲副使,愼惟益爲書狀官,朴來羽爲公山推考敬差官,吳遂元爲持平,具爀·申弼夏·洪應夢加資還收事,承傳大司成李明彦,今加嘉善。謝恩副使
兵批,行判書李光佐病,參判金致龍禁府坐起進,參議沈樘進,參知朴澄病,同副承旨兪命凝進。
兵批啓曰,新除授北虞候朴宗榮呈狀內,老母宿病沈篤,朝夕危懍,決無離捨遠赴之勢,特爲變通云。其老母望八之年,果有實病云,不可强令赴任,今姑罷黜,準期不敍,何如?傳曰,允。
又啓曰,新除授武臣兼宣傳官朴尙謙,本廳許參時,連三次可否不順,依例汰去,何如?傳曰,允。
以鄭壽期·金重熙,單付副護軍,吳遂元單付副司果,南陽府使鄭壽松通政,今加嘉善。御營廳中軍加資事,承傳
李翊漢,以義禁府言啓曰,鞫廳罪人聖復,亟正邦刑事,命下矣。臣等,齊會于本府,卽當依傳敎擧行,而結案取招後正刑,自是法例,爲先取招之意,敢啓。傳曰,知道。
又以義禁府言啓曰,卽接月令醫員蔣世貞手本,則保放罪人金鳴殷,病勢今已向差云,還收之意,敢啓。傳曰,知道。
兪命凝,以弘文館言啓曰,本館上番,累日姑陞,事體未安。校理洪廷弼,自鄕纔已入來,副校理吳命新,昨已復命,竝卽牌招,以爲推移入直之地,何如?傳曰,允。
兵曹口傳政事,以沈檀爲都摠管,李眞儒爲副摠管。
兪命凝,以賑恤廳言啓曰,忠州居閑良尹就周,呈狀本廳,壬寅春,渠以廣州賑恤監官,多備穀物,因京畿監司狀啓,折衝護軍帖成給事,自本廳,覆啓啓下,而以此影職,科場仕路,俱爲見枳,極甚切迫,更爲變通云。所受折衝護軍帖,所當依他例還收,而饑歲辦穀,多至二百餘石,則不可無論賞之道,令該曹考例稟處,何如?傳曰,允。
又以賑恤廳言啓曰,全羅道長水幼學金永承,呈狀本廳以爲,去辛丑,有私賑之事,因本道監司啓聞,自本廳,回啓折衝護軍帖成給,而渠以年少儒生,永塞科路,實爲悶迫,所授加資,特爲還收云。自前加資不願人,許其還收,所當依願還收,而饑歲捐私穀救活人命,其在激勸之道,不可全然無賞,令該曹考例稟處,何如?傳曰,允。
備忘記,傳于兪命凝曰,騎馬四匹,立之。
兪命凝,以侍講院言啓曰,明日擧動時宮官,不可不備員。今日政,新除授弼善兼說書,待下批竝卽牌招察任,何如?傳曰,允。
沈仲良,以義禁府言啓曰,亟正邦刑罪人聖復,結案取招事,命下矣。臣等,今方開坐,據法取招,則終始拒逆,不爲着名,萬萬痛惡。若不各別嚴鞫,則無以捧結案之招,而旣是鞫廳罪人,罪名至重,事係逆節,自本府擧行,有違法例,還送鞫廳,嚴訊取招後,依法處斷,何如?傳曰,允。
兪命凝,以迎接都監言啓曰,勅使明日入京,軍令書出,卽時馳通之意,知委于遠接使處矣。卽接回移,則以單三吹卯時書出云矣,敢啓。傳曰,知道。
假注書朴胤東書啓,臣承命馳往于果川紫霞洞議政府領議政趙泰耉所住處,傳宣聖旨,則以爲,臣之危悚之情,自守之義,斷無重入脩門,冒沒周行之理。且緣賤質,難於自力,雖欲一進於議藥之際,以伸臣子之誠忱,復尋初服,以守分,而亦不能得。伏蒙聖上,愛欲其生之恩,屢有遣醫頒藥之命,欲報之德,天地莫量。卽又伏承史官,傳宣別諭,示之以惓惓敦勉之意,復敎以國事艱虞,無復餘地。末乃以議藥之遲滯爲念,卿亦必惕然于中爲諭,臣於是,感激惶隕,不覺涕泗之沾襟。人臣得承此敎,何敢復形他辭?固當卽起趨命之不暇,而臣之所患本證之外,眩氣方甚,兼得泄痢,度數無算,腹痛亦劇,氣力澌頓,欲起還仆,末由運身。稍觀數日,如得少間,則雖不敢以相職自居,亦何敢不趨進藥院,議定當進之劑?一瞻天顔,畢暴情而退云矣,敢啓。傳曰,知道。
持平金始燁,獻納尹聖時啓曰,請逆魁昌集·頤命,竝令攸司亟行斬屍,明正典刑。措辭見上答曰,勿煩。
持平金始燁啓曰,請亟寢遠竄罪人閔鎭遠放釋之命,仍令極邊遠竄。措辭見上請庭請議罷時,卿宰以下及三司諸人之合辭唯諾者,竝遠竄。措辭見上請行藥宮人金姓者,亟命出付攸司,直爲正法。措辭見上請遠竄罪人李喬岳,極邊遠竄。措辭見上請前監司朴師益,前牧使尹泓,前府使李命熙,前縣監姜啓溥·李邦華·權炅,前都事尹鳳儀,前郡守尹得仁,前佐郞李顯祿,前參奉李徵龜,前察訪金昌發,竝命遠竄。措辭見上請亟寢罪人洪錫輔酌處之命,更令鞫廳嚴訊得情。措辭見上請還收行洛豐守楙加資之命。措辭見上,持平李獻章,以措辭在備局堂上引見日記引嫌而退,相避之法,在下當遞,請持平李獻章遞差。答曰,不允。處置事,依啓。
獻納尹聖時啓曰,請金姓宮人行藥者,從速摘發,快正王法。措辭見上請還收春澤諸弟子姪區別放釋之命,仍前發配。措辭見上正言趙趾彬,以措辭見上引嫌而退,聖批之下,元無可嫌,請正言趙趾彬出仕。答曰,不允。處置事,依啓。
兪命凝啓曰,校理洪廷弼,副校理吳命新,牌招事,允下矣。日勢已暮,待明朝出牌之意,敢啓。傳曰,知道。
吏曹判書柳鳳輝上疏。答曰,省疏具悉。東銓之長,地望自別,決難久曠,卿其勿辭,從速行公。
吏曹參議朴弼夢上疏。答曰,省疏具悉。爾其勿辭,從速察職。
慶尙監司李夏源上疏。答曰,省疏具悉。依疏辭歷省焉。
柳鳳輝疏,伏以臣積年痼疾,卽一床褥中廢物,有朝夕莫保之憂,無毫分從官之望,而自授本任以來,大臣累煩陳達,每請勉出,聖明不賜諒察,輒降溫批,籲呼已窮,積逋甚悚。顧以糜粉願酬之心,當此進退維谷之勢,不得不忍死舁入,少伸分義,而其所自期者,惟在於捱過大政矣。三告加由之下,冞增悶蹙,四面咎斥之言,不翅噂沓,臣旣無求全之計,顧安有尤人之意哉?況今儒臣之所以爲言者,專出於爲國憂民,而臣則不省舊式之宜適,徒知近例之可循,妄有所內遷內擬,據理之責,臣實瞿然。若夫初仕數望,略擧淸白戰亡子孫,而舊蔭後裔率多零替。凡此猥雜之目,加之者甚易,而當之者亦冤,其所擧名之人,雖不可一一煩陳,姑以其受點者言之。金顯國,卽大司憲世弼之後,得其淸白之蔭,而其曾祖嶷,歷職郞署,通擬南臺,則特以數代不顯,乃加此等題目,臣未知其可也。至於李元坤,則臣嘗忝按其獄,心知其冤,故果有所檢擧矣。然此皆當一付公議而已,又何必多辨爲也?臣之情勢,固不容一日自安於銓衡之任,而若臣病狀,則痼廢二字,足以蔽之,又何敢以陋穢之狀,仰煩宸嚴乎?今因開政,召牌下降,而以病以情,終難冒進,坐犯違慢之誅,略暴肝膈之辭。伏乞聖慈,天地父母,俯賜諒察,亟遞臣職,仍勘臣罪,以謝人言,毋曠重務,不勝萬幸。
朴弼夢疏,伏以臣於頃日儒臣之疏,有不可冒沒者,猥陳血懇,冀蒙斥退,及承聖批,辭旨過優,驚惶感激,宜不顧他,而反躬慙悚,理難仍據。召牌之下,不得不坐犯違逋,只推之命,遽下於縮伏待勘之餘,開政事急,終未免黽勉應命,餘愧在下,若無所容。卽伏聞副校理李世德,又以向來政注之失當,陳疏論列,原疏未下,雖未得其詳,蓋聞以邊倅內擬事,援例指斥,至以政官,未諳前事,輕擬內職爲言。因此思之,向者大諫末擬,自在竝斥之中,蓋伊日之當政新通,不過循例,而咎責至此,今何必較得失而多辨也?且其初仕猥雜之譏,雖非全責臣身,係是同席間可否注擬,則臣何可諉以非我主張,而有所自恕乎?第其被斥數人,多是舊家遺裔,論其世美,儘有可稱,臨政收拾,實體錄用之聖敎,儒臣果能明知其才閥之如何,而直斥以闒茸猥雜耶?臣一當銓路,釁尤百出,論思之地,非議迭發,申飭之請,相繼斷斷,至責以毋踵舊套,如是而抗顔詮地,臣不忍爲此也。陳章請譴,宜不少緩,而原疏未下批之前,不敢爲唐突冒瀆之計。今因開政有命,隨牌來詣,而以此情勢,決無因仍蹲據之理,不得已拜疏徑退,臣罪尤大。伏乞聖明,諒臣難强之情,亟許鐫削,仍命重勘,以伸公議,以安私分,不勝萬幸。
李夏源疏,伏以臣猥受藩任,陛辭將有日矣。臣之父母墳山,在於京畿楊州地,距直路不甚迂回,伏乞聖慈,特許歷省,俾伸至情,不勝大願。
上在昌德宮。停常參·經筵。
南就明啓曰,今日持公事入侍日次,而擧動相値,頉稟。傳曰,知道。
沈仲良啓曰,司僕內乘來言,捲簾,取稟。傳曰,捲三面。
以副校理吳命新牌不進罷職傳旨,傳于南就明曰,推考傳旨捧入。
李翊漢啓曰,卽者禁府都事,以大臣意來言,聖復事,自本府結案正法,乃是應行之典。如其拒逆不着,則所當嚴訊取招,亟正王法,而移送鞫廳,有違法例,令本府嚴加訊問,期於取服,恐爲得宜。尹慤等事,旣允臺啓,所當設鞫,而迷滯之見,終難自回,難安之勢,與前無異,不得開坐云矣,敢啓。傳曰,知道。
又以義禁府言啓曰,罪人黃尙鼎,還發配所事,允下矣。依例發遣府羅將,押送于全羅道臨陂縣配所之意,敢啓。傳曰,知道。
大駕詣慕華館,入幕次後,藥房·政院·玉堂問安。答曰,知道。王世弟板位問安。答曰,知道。
兪命凝啓曰,小臣,大妃殿問安進去下直。傳曰,知道。
大妃殿,遣承旨問安。答曰,知道。
大妃殿·中宮殿,王世弟遣宮官問安。答曰,知道。王世弟入幕次後,藥房·政院·玉堂問安。答曰,知道。
大駕還宮,仁政殿入幕次後,藥房·政院·玉堂問安。答曰,知道。
王世弟板位問安。答曰,知道。
大殿勅使接見後,藥房·政院·玉堂問安。答曰,知道。
朝廷二品以上·六曹口傳問安。答曰,知道。
世弟宮,藥房·政院·玉堂問安。答曰,知道。
兪命凝,以忠勳府言啓曰,本府書寫忠義衛柳重恒在喪,代忠義衛李宣佐差下,依例假郞廳稱號,何如?傳曰,允。
又以迎接都監言啓曰,卽者勅使,來入館所矣,敢啓。傳曰,知道。
又以迎接都監言啓曰,勅使旣入館所,各色郞廳,依例輪回直宿之意,敢啓。傳曰,知道。
又啓曰,小臣,館所問安進去下直。傳曰,知道。
又啓曰,臣馳往館所問安,則勅使以爲,到館好留,亦莫非國王之恩,而連遣中使及近侍,勞問勤摯,不勝感激云矣,敢啓。傳曰,知道。
又以迎接都監言啓曰,勅使詣闕時茶啖,依例備待矣。使之待候於館所,故到館所後,卽爲入給,而館所茶啖,亦爲排入之意,敢啓。傳曰,知道。
又以迎接都監言啓曰,卽者令差備譯官,請行見官禮,則勅使以爲,日氣頗熱,俺等亦氣疲,見官禮勿行云矣,敢啓。傳曰,知道。
又以迎接都監言啓曰,使差備譯官,不緊差備軍放送之意,言于通官,則放送云矣,敢啓。傳曰,知道。
又以迎接都監言啓曰,勅使入京第三日,大臣茶禮,依例備待之意,前已啓稟矣。再明當爲擧行,而擧動適當是日,大臣茶禮,則退日請行之意,敢啓。傳曰,知道。
吳命恒啓曰,頃日筵中,以御筆添刻事,陳白蒙允矣。其後無御筆內降之事,尙未擧行,而頒賜單字,已踏小啓字以下,今則添刻一款,何以爲之乎?雖不添刻,其中逆臣名所書處,則係是自下所進書者,終不可仍存,似當抹去。逆臣姓名,此亦何以爲之乎?敢稟。傳曰,添刻抹去。
兪命凝,以侍講院言啓曰,本院新除授兼說書曺命敎,時在黃海道信川地,書筵入番事緊,斯速乘馹上來事,下諭,何如?傳曰,允。
又以禮曹言啓曰,來二十九日館所擧動時,王世弟闕門外祗送祗迎之禮,依例磨鍊乎?敢啓。傳曰,知道。
又以宣惠廳言啓曰,本廳郞廳申弼夏,今番盟祭後,以功臣嫡長,蒙陞資之典矣。因大臣陳達,加資已爲還收,本廳郞廳之任,使之仍察,何如?傳曰,允。
又以宣惠廳言啓曰,嶺南各邑鎭所在別餉米,左右水使句管,每年還分取耗矣。取考上送成冊,則右道各軍未捧,多至三千三百餘石,雖甚可駭,舊未收方在停捧中,今未捧則未滿百石,而至於左道,壬寅未捧,殆過七百餘石,莫重軍餉,不能檢飭,當年未捧,若是夥然,殊涉駭然。左水使李斗千,從重推考,尤甚未捧左道丑山·右道永登,當該邊將,令監營拿致營門,從重決杖,各軍未捧之穀,待秋畢捧後狀聞之意,道臣及左右水使處,嚴飭,何如?傳曰,允。
沈仲良啓曰,今日勅使迎接時,自上出次之際,別雲劍益陽君檀,咸平君泓,退在依幕,累度催促,始乃緩緩進來,其在事體,誠極未安,不可無警責之道,推考,何如?傳曰,允。
傳曰,今下粧屛,卽先大王親筆所寫賜與者,模寫添刻後還入。
仁政殿勅使接見時,館所擧動,來二十九日爲之事,榻前下敎。
辰時,上在慕華館幕次,遠接使趙泰億,請對入侍說話,見事變日記。
上在昌德宮。停常參·經筵。
自午時至申時,日暈。
下直,珍島郡守申璞,寧城僉使李益昌,德浦僉使金鎰英,薪智島萬戶吳綱周,玉浦萬戶梁億齡。
大殿·世弟宮,政院問安。答曰,知道。大妃殿·中宮殿,藥房問安。答曰,知道。
藥房副提調南就明啓曰,伏未審夜來,聖體,若何?大妃殿氣候,亦復何如?昨日日氣煩熱,郊外動駕,迎勅節次稍久,且移時,接見客使,不瑕有勞損之節乎?王世弟勞動之餘,氣候,亦如何?臣不任憂慮,敢來問安。答曰,知道。無事。慈殿氣候安寧,而世弟氣候平穩矣。
李翊漢啓曰,大司憲韓世良,掌令尹東洙,持平吳遂元在外,執義李眞淳奉命在外,掌令尹會延接都監進,持平金始燁呈辭,今日以監察茶時之意,敢啓。傳曰,知道。
呂必容,以掌樂院官員,以提調意啓曰,本院樂工·樂生元數合六百六十一名,每名各給六保,每保收布二疋或收米十二斗,以爲逐朔立役之資,而樂工等身役,極其苦重。凡宗社祭享及大小擧動,輒皆待令,役役無暇,其所以依賴資生,專在於保布。雖在常年,沒數收捧,一朔所食,不過一疋,貧賤無依之類,尙難支保。若値凶歲災減之時,則六保所捧內,或減半或減三分之一,其所收捧,僅爲六朔料布,而半年立役,則便同無料,無路聊生,故朝家特軫此弊。凡諸災減之代,自賑恤廳,定式上下,已成流來之規。雖乙·丙年國儲匱竭之時,無遺畢給者,蓋爲其身役之苦重,必欲其保在生活,而近年以來,該廳遺儲,轉益減縮,去辛丑災減代木八同十數疋,米四十石,尙未畢下,仍作永失,其所呼冤,已不可言,而況且上來災減代木三十七同四十餘疋,米一百四十石,則自春至夏,無一疋一石上下之事,樂工輩擧皆飢餒,將有流亡之患,逐日呼訴,情甚可矜。該廳所儲,雖曰不敷,其所代給米木之數,在該廳,不過些少之費,而在樂工等,實爲半年連命之資,所關非細,而且與代各司員役等料布,輕重有別,分付該廳,深軫事體之重,察其切急之狀。同辛丑條災減代未上下木八同十疋零,米四十石,及壬寅條災減木三十七同四十二疋,米一百四十石,竝爲準數上下,以爲及時救活之地,何如?傳曰,允。
又以迎接都監言啓曰,卽者使差備譯官,明日館所親臨之意,傳言於兩勅,則兩勅以爲,昨日旣蒙接見,日勢如是甚熱,明日又何必親臨乎?雖不親臨,小無所妨,幸勿親臨之意,告達云云。故臣等以親臨之擧,出於尊敬王人之意,不可自下稟止之意,更令譯官傳言,則兩勅以爲,俺等勿爲親臨之請,亦出於尊敬國王之意,而國王之必欲親臨,亦是厚待俺等之意,又何敢强辭乎云矣,敢啓。傳曰,知道。
又以迎接都監言啓曰,卽以自上,館所擧動時刻,傳言于兩勅,則以爲,昨日自上冒炎,遠臨郊外,必有傷損之節,而明日又爲臨枉,進茶禮之際,自致遲久,誠爲難安,床排則勿爲排入,只令進茶一鐘,則事甚便順云。以此再三言說,俾得啓稟,而親臨之日茶禮,恐不可不設,親臨接見之初,以禮不可已之意,令政院,添入於酬酢措辭中,何如?傳曰,允。
沈仲良,以備邊司言啓曰,當此艱虞溢目,客使在館,朝家多事之日,本司堂上,或有公故,或稱身病,今日本司坐起時,亦無以備員,事甚未安。除公頉·受由·有實病人所共知外,行兵曹判書李光佐,行司直沈檀,判尹尹就商,刑曹參判金重器,竝推考,卽爲牌招察任,何如?傳曰,允。
呂必容,以禮曹言啓曰,卽接惠民署牒報,則本署設置醫女,定其額數,抄擇外方官婢,隨闕望定,啓下捉現,仍爲訓誨醫書,鍊習針術,漸次陞差於內醫女之役,意非偶然。去二月二十七日,本署醫女陞差代,慶尙道龍宮官婢秋月,望報本曹啓下,行關之後,已至累月,終不來視,敢生謀免之計,圖得免賤帖呈于掌隷院,成出帖文。故取考文書,則今四月初五日,果爲啓下,而醫女之不得免賤,已有定式,而欺瞞該院,謀避醫女,其爲情狀,誠極痛駭。旣已現發之後,不可不還賤督現,以防奸習,以杜後弊云。曾前醫女謀避者,不許免賤,旣有朝令,而欺瞞該院,成出帖文,殊極駭然。醫女秋月免賤帖,卽爲爻周,還屬本役事,分付,何如?傳曰,允。
又以迎接都監言啓曰,兒房守四人,入給兩勅事,昨已啓達矣。今日,各欲得四人,縷縷不已,恐或生梗,四人又爲入給之意,敢啓。傳曰,知道。
又以迎接都監言啓曰,卽者差備譯官來言,上勅使兒房守唱歌云矣,敢啓。傳曰,知道。
又以迎接都監言啓曰,卽者差備譯官來言,副勅率家丁二名,上山亭,旋卽下來云矣,敢啓。傳曰,知道。
又以迎接都監言啓曰,卽者差備譯官來言,琵琶善手者,才令入送,則副勅自彈云矣,敢啓。傳曰,知道。
又以迎接都監言啓曰,卽者差備譯官來言,勅使以爲,來待別監四人,旣不解漢語,且不便使令,而自上送來之別監,不可出送,使之往來於楹外,兒房守四人擇入云。卽今日已昏黑,明日擇入之意,言送矣,敢啓。傳曰,知道。
又以迎接都監言啓曰,卽者差備譯官來言,上勅招譯官以爲,再明欲復路,若不預先言之,則驛人馬,或爲徑先放還,招儞言之云云。故臣命峻,以再明日自上親臨館所,決不可遽爾復路之意,言送矣,敢啓。傳曰,知道。
又以迎接都監言啓曰,卽者差備譯官來言,勅使招譯官以爲,欲往三田渡,觀碑書,而爾國供億可慮,玆以停行,使善寫者謄書以來云,故明朝凈寫以給之意,敢啓。傳曰,知道。
又以迎接都監言啓曰,差備譯官來言,副勅欲聽琵琶,招入樂工云,分付掌樂院,擇其善手,入送之意,敢啓。傳曰,知道。
又以迎接都監言啓曰,卽者差備譯官來言,一次通官以爲,身有疾病,願見良醫診脈云,分付兩醫司,擇其中稍解脈理者入送之意,敢啓。傳曰,知道。
又以迎接都監言啓曰,昨夜,勅使以明日復路事發言,故卽以自上館所親臨之意言送矣。勅使姑不邁邁,且不以速爲復路爲言矣,敢啓。傳曰,知道。
又以迎接都監言啓曰,今日乃是空日,別茶啖,依例排入之意,敢啓。傳曰,知道。
兪命凝,以禮曹言啓曰,今四月二十九日館所擧動時,出宮吉時,令日官推擇,則同月辰時爲吉云。以此時擧行,何如?傳曰,知道。
呂必容啓曰,卽聞勅使,招差備譯官而問之曰,到弘濟院,以除弊之意,書示小紙,而尙無回答之擧云。此必彼意,欲知禮單贈給之事,有此云云。又宜別遣中使或承旨,更申謝意,以各項除弊,實感僉大人曲軫小邦之盛意,而至若應行之禮單,決不可省減等語,詳細傳告。而仍言昨日,中使未能詳盡傳語,故如是更報爲辭,恐爲得宜,大臣之意如此,敢稟。傳曰,遣承旨申謝。
李翊漢啓曰,小臣,館所申謝事進去,下直。傳曰,知道。
呂必容啓曰,宰臣兵曹參判金致龍,館所問安進去,下直。傳曰,知道。
李翊漢啓曰,臣承命馳往于館所,以申謝意,則勅使答以,別遣承旨致謝,不勝感激,而沿路各邑,連値客使官事,民力凋弊云,故茶啖等事,一倂除減矣。今此例贈禮單,必欲贈給,雖不受,與受無異,決不可領受云矣,敢啓。傳曰,知道。承旨更爲申請。
呂必容啓曰,小臣,館所更爲申請事進去,下直。傳曰,知道。
呂必容啓曰,臣承命馳往館所,以各項凡事,一倂減除,至於若干禮單,亦爲不受,其在主人之道,不勝歉然,更遣近臣,玆用申請之意,傳言,則勅使以爲,客使稠疊,受弊旣多,故禮單有所不忍,必欲不受矣。連遣近臣,申請至此,謹當領受云矣,敢啓。傳曰,知道。
又啓曰,宰臣金致龍,馳往館所問安。則勅使以爲,連遣中使·宰臣下問,不勝感激云矣,敢啓。傳曰,知道。
又啓曰,館所接見時說話,依例書入,而或不無未盡之語,令廟堂增刪,以備睿覽,何如?傳曰,允。
又啓曰,明日館所擧動時,守宮假承旨朴泰迪,假注書李馨玉,使之仍察,何如?傳曰,允。
李翊漢啓曰,因獻納尹聖時,以毒殺李昭訓宮人搜付鞫廳,按覈先試之事狀,快正王法事,論啓蒙允矣。當自鞫廳,或金吾,趁卽請拿,而謂以臺啓無指名之事,今至四日,尙不擧行,輿情益鬱,不可稽緩。自內急速搜付,以爲嚴覈正法之地,何如?傳曰,査出宮人,而無名,故不得査出矣。
又啓曰,卽者禁府都事,以大臣意來言,今日鞫坐,當爲設行,而迷滯之見,終難自回,難安之勢,與前無異,不得開坐云矣,敢啓。傳曰,知道。
又啓曰,亟正邦刑罪人聖復結案,拒逆不着,則禁府所當嚴訊取招,期於正法,而推諉鞫廳,不卽擧行,及至大臣,據例稟達之後,又復陳疏,尙今遷就。元疏雖已退却,而成命旣下之後,罪人之不得正刑,已至四日之久,其在獄體,誠極未安。金吾堂上,竝卽牌招,使之卽爲擧行,何如?傳曰,允。
備忘記,今下弓矢,寧城僉使李益昌處給送。
李益漢,以義禁府言啓曰,亟正邦刑罪人聖復,十分惕念,善爲救療事,再三申飭矣。卽見救療醫員鄭守範·李泰燮等手本,則罪人聖復,刑問七次後,元氣大虛,重得痢疾,度數無算,今日卯時物故云。莫重凶逆,未及結案捧招,徑先致弊,事極驚駭。當該救療醫官及刑吏·守直羅卒等,令攸司囚禁科罪,檢屍一款,令漢城府,依例擧行,何如?傳曰,允。
又啓曰,卽伏見禁府草記,則亟正邦刑罪人聖復,以痢疾物故云。聖復,何等重辟,而果有重病,則所當先呈救療狀,而初無救療之狀,猝有此物故草記,事之驚駭,莫此爲甚。救療官以下,旣自本府請罪,而當該都事,亦不可無責罰之道,而本院請推之外,無他可施之罰,從重推考,何如?傳曰,允。
正言趙趾彬啓曰,金姓宮人之和應諸賊,錯毒御膳之狀,已發於盛節之招辭。向非皇天祖宗,默佑陰隲,吐出其毒,則豈不亦危哉?噫,三手凶謀,何莫非莫大之凶逆,而至於身處隱微之中,行藥飮饌之節,其爲患害,萬萬不測,爲今日臣子者,不可與此賊,共戴一天,査出正法,有不可晷刻小緩也。曾因筵奏臺啓,累下査問之命,而經年閱歲,尙無出付之擧,致令深嚴之中,尙此假息,肘腋之間,醞釀禍根,豈非大可懼深可憂者耶?盛節等所謂進藥後,吐出之說,與吐出黃水下藥院事相符,則行藥日月,今可考出。其時掌膳之女官,以金爲姓者,必非多人,査出似或無難,而延拖之際,事有難言,國家憂危,有未可定,臣隣之憤菀,無時可解。請金姓宮人行藥者,從速摘發,快正王法。臣伏聞頃日筵中,因大臣陳達,有春澤諸弟子姪中區別放釋之命,臣不勝訝惑之至。噫,亂臣賊子,何代無之,而其闔家鐘厲,窮凶極惡,未有如春澤等所爲也。蓋自己巳,至于今三十餘年之間,兄傳弟受,日夜經營,莫非殿下貽禍宗社之計,而凶謀逆節,咸萃一門,耳濡目染,婦人亦然。噫嘻痛矣,春澤兄弟,卽群凶之衣鉢,三手之淵藪,則爲今日殿下之臣子者,孰不欲啖臠蕩窟,以小泄神人之憤也哉?向者臺啓之亟請屛竄,承宣之繼奏蒙允,攸司之條列稟啓,皆出於爲國家除禍根之意。批旨之倂許投畀,亦可見嚴懲討·重堤防之聖慮,而曾未幾何,遽有此區別放釋之擧,何也?大臣雖以逆獄緣坐事,有所比擬,而此亦有不然者。今此闔族流竄,蓋用無易種之古義,則緣坐常法,不必爲拘,年弱出繼,非所可論,豈可輕議寬大之典,以貽宗社無窮之憂耶?禍變不可不慮,懲討不可不嚴。請還收春澤諸弟子姪中區別放釋之命,仍前發配。權重經昨年一疏,極其絶悖,雖在先王之世,固不敢追提,而肆然仰陳於今日殿下之前,倫彝之斁敗,已不可言,分義之滅絶,更無餘地。況渠以得罪先朝,見棄朝籍者,乃敢以三十年潔己等語,筆之於章牘之間,有若全無釁累,恬靜自守者然。且其冒赴湖臬,廉恥都喪,放恣莫甚,有識憤惋,尙今未已,而北藩陞擢,遽出人望之外,題目之下,物情大駭,其在嚴公議·尊國紀之道,決不可仍置。請咸鏡監司權重經,削奪官爵。亟正邦刑罪人聖復結案拒逆之後,無端徑斃,而入直禁府都事及月令醫官·守直吏隷軍卒,不善看護,致令殞斃,其間情節,極涉可疑,事之痛惋,莫此爲甚。請當該入直禁府都事及月令醫官,拿問定罪,守直吏隷軍卒,令攸司,一體囚禁科罪。新除授司憲府持平吳遂元,時在忠淸道結城地,請斯速乘馹上來事,下諭。答曰,不允。末端事及下諭事,依啓。
諮議閔允昌疏曰,伏以臣匪分,職名久在身邊,冒上辭本,蘄蒙譴罷,反降溫諭,不賜開允,臣誠惶恐跼蹐,靡所容措。昔在王世弟齒學之日,中外臣庶,莫不欣欣胥悅,思欲仰瞻盛儀,則雖臣愚騃,旣添宮僚,豈其無忭蹈之心者,而所叨恩命,分不敢堪承,偃然在家,未得趨走,臣罪到此又益大矣。縮伏竢命,今已數月,而尙未蒙處分,不得不更申前懇,冀幸聖明之垂察焉。竊念臣之空疎淺薄,最居人下,而至有今日之猥得薦聞者,誠莫知其所由。抑以臣先臣以升,早以經術行義,游於先正臣尹拯之門。臣亦夤緣出入,久事先正,不知者謂其或有異聞於父師之訓也耶?臣性根鈍滯,學術疎漏,雖於尋常文句,猶未慣習。若夫精義奧旨,豈敢窺測?凡庸陋劣,無足比數,則顧何以得此於聖明之世也?矧今政化維新,師誣畢暴,臣幸會盛際,非敢自分廢處,而顧以行能之無稱,濫廁才俊之列,則臣何敢以虛名而自進,聖朝用人,亦豈容以虛名而苟充哉?噫,离筵侍講,是何等責任,如非學識優長·望實俱隆,則莫或敢居,而乃今一朝,擧久虛之極選,猝然授之於萬萬不近似之身,其辱名器而羞朝廷,非細事也。臣之不敢冒進,於此焉決矣。玆將私懇,再瀆宸嚴,顧瞻義分,僭猥尤深。伏惟殿下,天地父母,諒臣血懇,非出飾讓,將臣官銜,亟賜鐫削,以靖私義,不勝幸甚,臣無任兢惕祈懇之至。答曰,省疏具悉。胄筵侍講之任,巽辭太過,爾勿撝謙,從速上來察職。
副校理李世德疏曰,伏以臣年今望七,宿病已痼,少有所傷,輒至添劇,而三司華銜,長在身上,感激洪造,黽勉供職者久矣。曾於前月之晦,重觸風寒,閉戶委頓,迨近一望,迄有餘症,而頃在春坊直廬,又因失攝再感,頭疼如劈,滿身灑淅,時當初夏,尙着冬衣,而泄寫兼發,咳嗽苦劇,駄還私次,少無所減,以此病狀,斷無束帶就列之望。且臣疾病之外,抑有難安踪地,非止一端,尤不容晏然冒進,而在直僚員,猶謂之情病,他無可言,日再請牌,迫令替入,其不相諒,甚矣。欲起還仆,病未祗赴,律以邦憲,罪合萬殞,而聖度天大,曲加寬貸,只推之命,荐降於惶恐竢譴之中,臣益驚感隕越,靡所容措。今於三招之下,不敢每每坐違,謹此忍死來詣,陳章徑退。伏乞聖明,俯賜諒察,將臣本兼職名,亟許鐫罷,仍勘臣罪,以肅頹綱,以延殘喘,不勝幸甚。臣於引罪之章,不宜更贅他說,而旣有區區賤見,不容終默,略此冒死附陳焉。嗚呼,近年以來,穡事荐歉,八路惟均,饑饉流離,十室九空,愁怨困苦,景象慘切,言念民事,良可於邑。雖中外蓄積,枵然一空,無粟可救,立視其死。凡係蠲弊除害之道,惟當靡不用極,以紓一分倒懸之急,而廟堂視若尋常,終無商確熟講從長變通之意,致失擧國之顒望,臣於此,未嘗不咄咄興慨也。若夫數易守宰,送舊迎新,亦爲民弊之大者,至於兩西,飢荒特甚,客行絡續,其所策應供億之節,尤不當付之生手,而今日朝議,念不及此,惟意遷動,前後相繼,甚至到任未滿四五朔,而旋卽內移者,亦多有之,殊無先朝定式限二年勿遷之本意,臣竊未曉也。邊倅之直請內遷,未有前例,曾在甲戌初,亦如今日之乏人,而雖以故相臣趙相愚之雅望,以其方宰江界,故文忠臣南九萬啓請遞任,然後始得調用無礙。豈今之政官,未諳此等前事,而輕請備擬耶?生民休戚,係於守令之賢否,而初仕差除,實爲守令之階梯,則不可不廣搜才彦,十分愼簡也,明矣。今番大政初仕,多不擇人,如金顯國·李裕仁·成日三等闒庸猥雜者,混然檢擧,李元坤之所坐非細,而亦得參擬,頗有人言,臣竊惜之,今宜號飭銓地,俾之無踵舊套焉。今玆數件事,言雖無奇,誠切願忠。惟殿下,恕其愚而留神澄省焉,臣無任屛營祈懇之至。答曰,省疏具悉,疏陳之事,言甚切至,可不留心焉?爾其勿辭,從速察職。
延勅後,敎中外大小臣僚耆老軍民閑良人等書,王若曰,眞遊已遠,方深率土之悲,顯號斯陳,聿承自天之諭,肆宣明告,寔遵彝章,永念先皇之盛休,卓邁前牒之懿軌,文敎旣暢,詩書學校之蔚興,武烈載揚,朔漠蠻苖之蕩定,玆惟六十年之至化,合膺億萬代之尊名,僉儀式同於盈庭,縟儀爰擧於進冊,惟天爲大,猗歟卄字之狀功,非仁曷稱?信乎七世之觀德,旣頒澤於內服,又馳价於偏陬,溫綍誕敷,益見尊親之至孝,渙渥旁布,亦出同慶之聖心。於戱,盛禮恭聞,攀十行而兢惕,寵命遠賁,聳一方之歡欣,故玆敎示,想宜知悉。藝文提學李肇製進
上在昌德宮。停常參·經筵。
呂必容啓曰,今日持公事入侍日次,而擧動相値,頉稟。傳曰,知道。
沈仲良啓曰,小臣,館所問安進去下直。傳曰,知道。
又啓曰,備邊司郞廳來言,今日賓廳坐起日次,而擧動相値,不得來會云矣,敢啓。傳曰,知道。
又啓曰,內乘來言,捲簾,取稟。傳曰,捲三面。
又以備邊司言啓曰,館所擧動時問答說話,自政院撰出,頗爲詳盡,似無可議,而略干字句,添刪以入之意,敢啓。傳曰,知道。
又啓曰,臣承命馳往館所問安,則勅使以爲,連遣中使·承旨下問,不勝感激云矣,敢啓。傳曰,知道。
李翊漢啓曰,卽者禁府都事來言,今日鞫坐,當爲設行,而迷滯之見,終難自回,不安之勢,與前無異,不得開坐云矣,敢啓。傳曰,知道。
傳于沈仲良曰,諸事預備。
大駕詣館所,入幕次後,藥房·政院·玉堂問安。答曰,知道。
兪命凝啓曰,小臣,大妃殿問安進去下直。傳曰,知道。
又啓曰,小臣馳往大妃殿問安入啓,則答以知道之意,敢啓。傳曰,知道。勅使接見後,藥房·政院·玉堂問安。答曰,知道。
王世弟遣宮官問安。答曰,知道。
大駕還宮後,藥房·政院·玉堂問安。答曰,知道。
呂必容啓曰,預備兼春秋崔燦,身病猝重,不得察任,今姑減下,其代,令該曹,口傳差出,何如?傳曰,允。
吏曹口傳政事,兼春秋金翰運。
沈仲良,以迎接都監言啓曰,大臣茶禮退日請行事,曾已定奪矣。明日是無故日,大臣茶禮請行之意,敢啓。傳曰,知道。
李翊漢啓曰,小臣,領議政趙泰耉處偕來事,進去下直。傳曰,知道。
沈仲良,以迎接都監言啓曰,卽者差備譯官來〈言〉,一次通官金世倫,身病頗重,昨日求見醫人,故兩醫司待令醫人稍解脈理者,使之入送看病,則世倫求見他醫,請於明朝診脈云。醫人司畜別提蔡光夏,以分差官員,方在都監,依近例趁明朝使之入見,何如?傳曰,允。
右副承旨李翊漢書啓,臣承偕來之命,故今日更爲馳向果川領議政趙泰耉所住處矣。中路得逢大臣,則以爲,前後敦召勤摯,議藥事體緊重,病情雖未能快蘇,分義不敢一向退伏,不得不力疾入城云。臣則先爲入來之意,敢啓。傳曰,知道。
持平金始燁,正言趙鎭禧·趙趾彬啓曰,請逆魁昌集·頤命,竝令攸司,亟行斬屍,明正典刑。措辭見上答曰,勿煩。
持平金始燁啓曰,請亟寢遠竄罪人閔鎭遠放釋之命,仍令極邊遠竄。措辭見上請庭請議罷時,卿宰以下及三司諸人之合辭唯諾者,竝遠竄。措辭見上請行藥宮人金姓者,亟命出付攸司,直爲正法。措辭見上請遠竄罪人李喬岳,極邊遠竄。措辭見上請前監司朴師益,前牧使尹泓,前府使李命熙,前縣監姜啓溥·李邦華·權炅,前郡守尹得仁,前侍郞李顯祿,前參奉李徵龜,前察訪金昌發,竝命遠竄。請亟寢罪人洪錫輔酌處之命,更令鞫廳,嚴訊得情。以上措辭見上請還收行洛豐守楙加資之命。措辭見上答曰,不允。第四五件事,依啓。
正言趙鎭禧·趙趾彬啓曰,請金姓宮人行藥者,從速摘發,快正王法。措辭見上請還收春澤諸弟子姪中區別放釋之命,仍令發配。措辭見上權重經昨年一疏,極其謬悖,雖在先王之世,固不敢追提,而肆然仰陳於今日殿下之前,倫彝之斁敗,已不可言,分義之滅絶,更無餘地。況渠以得罪先朝,見棄朝籍者,乃敢以三十年潔己等語,筆之於章牘之間,有若全無釁累恬靜自守者然。且其冒赴湖臬,廉恥都喪,放恣莫甚,有識憤惋,尙今未已,而北藩陞擢,遽出人望之外,題目之下,物情大駭,其在嚴公義尊國紀之道,決不可仍置。請咸鏡監司權重經,削奪官爵。近來國綱懈弛,鞫獄不嚴,前後逆囚之承款而未及結案者,意外徑斃,非止一二,情節可疑,國言喧藉,而飮毒之跡,旣無現發者,故一不覈治,尋常痛惋矣。卽伏見亟正邦刑罪人聖復檢屍狀,則穀道所揷銀釵,色變靑黑,手足指甲微靑,致死實因,以飮毒懸錄,鞫囚之締結吏卒,變通內外,潛投毒藥,任其自斃之狀,敗露無餘。至於月令醫官手本中,或稱元氣太虛,或稱重得痢疾,顯有符同知情,游辭掩跡之形,事之驚駭,莫此爲甚。此而若不窮覈嚴斷,則將無以振國綱嚴鞫體。請月令醫官及金吾入番書吏·羅將·外直羅將·首奴·守直軍卒,當日內一倂移送捕廳,令左右大將劃卽合坐,各別嚴訊,期於輸情,案法處斷。今此亟正邦刑罪人聖復之飮毒徑斃,實是前古所無之事,而昨日金吾堂上,只憑月令醫官之瞞報,如元氣太虛重得痢疾等語,顯有游辭掩跡之狀,而略不致疑,泛然啓達,旣甚曚然。常時不能檢飭之失,亦所難免,及此飮毒實因現露之後,不可無警責之道。請金吾堂上,倂命從重推考,入直都事,不可拿問而止,更加嚴覈定罪。答曰,不允。末端事,依啓。
咸陵君極上疏。答曰,省疏具悉。疏辭,令該曹稟處。原疏見下
上在昌德宮。停常參·經筵。
下直,□□萬戶李東馥,加背梁萬戶姜□聖。
兪命凝啓曰,宰臣行副護軍李鳳祥,館所問安進去下直。傳曰,知道。
沈仲良啓曰,大司憲韓世良,掌令尹東洙,持平吳遂元在外,執義李眞淳奉命在外,掌令尹會迎接都監都廳進,持平金始燁呈辭。今日以監察茶時之意,敢啓。傳曰,知道。
又啓曰,右副承旨李翊漢,今日病不仕進,卽爲牌招察任,何如?傳曰,允。
兪命凝啓曰,宰臣李鳳祥,承命馳往館所問安,則勅使以爲,當此暑熱之時,昨日親臨,已極感謝,而今又遣宰臣下問,尤不勝感激云矣,敢啓。傳曰,知道。
沈仲良啓曰,卽者禁府都事,以大臣意來言,今日當爲鞫坐,迷滯之見,終難自回,不安之勢,與前無異,不得開坐云矣,敢啓。傳曰,知道。
備忘記,史官一員待命,騎馬三匹,卜馬二匹立之。
沈仲良,以兵曹言啓曰,去四月朔各廳堂下武臣試射,當爲設行,而連因有故,未及擧行,今已踰月,不得爲之之意,敢啓。傳曰,知道。
兪命凝,以迎接都監言啓曰,今朝醫人司畜別提蔡光夏,入送館中,次通官金世倫處看病後,以香砂平胃散,命藥出來矣,敢啓。傳曰,知道。
又以迎接都監言啓曰,首譯金文秀有頉,代以韓斗綱差定,使之察任矣,稱有身病,今已經宿,不爲進來。當此客使在館,酬應旁午之時,雖有某事,將無以周旋,且聞身病,元不大段,事之痛駭,莫此爲甚。韓斗綱卽爲拿問處之,何如?傳曰,允。
又以迎接都監言啓曰,今日大臣茶禮設行之意,使首譯依例送言,則兩勅以爲,雖以規例,請行茶禮,日熱如此,氣亦疲勞,願勿設行云。以此意,議于大臣,則以爲,一番更請,在所不已云,故臣等又以入京第三日,大臣茶禮,自是減宴時應行事,而昨日適値親臨,未免退行。今若終不擧行,則有欠於接待之道,須勿更辭之意,使首譯措辭更請,則兩勅以爲,國王昨旣親臨,大臣又此申請,極爲可感,而日熱氣疲,如前所言,今雖不受,與受何異,辭而不受,不爲設行之意,敢啓。傳曰,知道。
又以迎接都監言啓曰,今日大臣茶禮,旣已停止,則係是空日,別茶啖依例排入之意,敢啓。傳曰,知道。
以忠淸監司狀啓,泰安郡居御營保安元淑等三名渰死事,傳于吳命恒曰,渰死人等,令本道恤典擧行。
兪命凝啓曰,卽者議政府錄事來〈言〉,領議政趙泰耉,昨日入城,係是大臣去就,敢啓。傳曰,知道。
又以迎接都監言啓曰,臣等敬受御帖文字,使差備譯官,傳于兩勅,則勅使起立,敬受覽訖,以爲俺等之意,非謂今行有此弊,曾前勅使往來時,或不無如此之弊云,故以文字有所仰及矣。蒙此回帖開示,還切不安云矣,敢啓。傳曰,知道。
又啓曰,兼春秋時存四員內,宗簿正柳萬重奉命在外,兵曹佐郞金翰運預備差下,判校吳守經上番入直,禮曹正郞朱炯离下番入直矣。上番兼春秋吳守經,卽者以摘奸出去,他無推移之勢。宗簿正柳萬重,合有變通之道,何以爲之?敢稟。傳曰,改差。
又啓曰,上番兼春秋闕直未安,宗簿正改差之代,令該曹以在京無故人,口傳差出,以爲入直之地,何如?傳曰,允。
吏曹口傳政事,以崔宗周爲宗簿正。
兪命凝啓曰,日月之蝕,前期三朔,單子入啓,知會八道,使之救蝕,自是應行之規,而觀象監曾不推算,及今日蝕之後,始乃來告,事之寒心,莫此爲甚。觀象監當該官員,竝令攸司囚禁,各別從重科罪,何如?傳曰,允。
又以迎接都監言啓曰,卽者差備譯官來言,勅使鳥銃擇執次,試放云矣,敢啓。傳曰,知道。
沈仲良,以備邊司言啓曰,昨日勅使所書示者,不可無答語,槐院才已撰定,故令政院書入,而其所謂凡有所贈,開明遣送云者及其他辭意,不可不各別施行。今後凡京外所贈,皆令照數,精書於單子,踏印入送,使數爻明白,所謂通同作弊,不得實惠,指稱借端,通同勒索兩款,亦令別爲嚴察,俾絶此弊,宜當。都監及該司·三道,竝以此分付,亦令都監謄出,書示之紙,下送三道,何如?傳曰,允。
兪命凝,以成均館官員,以同知館事意啓曰,昨夕居齋儒生等,不入食堂,仍有捲堂之擧,聞來不勝驚駭。臣於曉頭,來詣泮宮,招致儒生,問其所以捲堂之由,則諸生等書納所懷,其措語不過見侮下齋微細之事。因此等事,至於捲堂,前所未有之擧,以此文字,上煩天聽,亦甚未安。臣自朝至午,反覆開諭,終不回聽,今已經宿,無意還入,事甚可慮,以臣拙訥之辭,終難開諭。大司成李明彦,加資未肅拜,同知館事柳鳳輝,呈辭受由未出仕,竝卽牌招,以爲同議勸入之地,何如?傳曰,允。
又以迎接都監言啓曰,臣泰億詣館所,使首譯送言請留,則兩勅答以爲,請留勤懇,極爲可感,而俺等留一日,則貽一日之弊,國王日再問訊,連致珍饌,於心極不安,旣已竣事之後,不可久留,日氣漸熱,歸意甚急,不得留滯云。臣更爲措辭請留,則兩勅答以爲,行日已定,決難更留,都監雖如是申請,不得聽施云。臣取考前例,則都監請留之後,例有近侍·大臣·中使,次第請留之擧矣。前例如此,竝爲敢啓。傳曰,知道。
又以迎接都監言啓曰,卽者差備譯官,來傳勅使之言曰,初三日將爲還歸云。自都監爲先依例請留,而都監例爲輪直,故館伴臣吳命峻,日入後旣已出去,臣泰億獨往館所,請留之意,敢啓。傳曰,知道。
又以成均館官員,以同知館事意啓曰,本館空堂,事體極爲重大,儒生等尙無還入之意,以臣一人,不得開諭勸入。大司成李明彦,同知館事柳鳳輝,違牌不進,今雖夜深,更爲牌招,同議勸入,何如?傳曰,允。
又啓曰,因成均館草記,大司成李明彦,同知館事柳鳳輝,今雖夜深,更爲牌招事,允下矣。所當出牌,而柳鳳輝家在城外,夜又過半,待開門出牌之意,敢啓。傳曰,知道。
正言趙趾彬啓曰,請金姓宮人行藥者,從速摘發,快正王法。措辭見上請還收春澤諸弟子姪中,區別放釋之命,仍前發配。措辭見上請咸鏡監司權重經,削奪官爵。措辭見上正刑罪人之未及勘斷,徑先毒死,實是三百年所未有之變故,臣以各別究覈之意,據法論執,意謂聖上,卽賜允從矣。不允之命,遽出意外,臣竊不勝訝惑之至。亟正邦刑罪人聖復,檢屍狀中以爲,穀道所揷銀釵,色變靑黑,手之指甲微靑,致死實因,以飮毒懸錄,則仰藥自斃之狀,敗露無餘,而月令醫官手本中,或稱元氣太虛,或稱重得痢疾者,顯有符同知情,游辭掩跡之形。蓋此輩包藏凶圖,潛蓄鴆毒,平居則交通婦寺,欲逞弑逆之計,事窮則締結獄隷,用售自滅之謀,前後行藥,卽是一串貫來,陰凶之節,不可不覈。吏隷輩若非同情,必是受賂,凡諸鞫囚之衣食書札,俱不得相通外人者,乃所以嚴鞫體防奸情也。從前吏隷之或犯此等事者,皆獲重究,則況此飮毒徑斃,有非衣食書札之傳通者比。此而若不窮覈,則將無以振國綱嚴鞫獄。請月令醫官及金吾入番書吏·外直羅將·首奴·守直軍卒,當日內移送捕廳,令左右大將劃卽合坐,各別嚴訊,期於輸情,按法處斷。答曰,勿煩。
京畿幼學金弘錫等上疏,原疏見下答曰,省疏具悉。疏辭令該曹稟處。
平安道生員金南獻等上疏,原疏見下答曰,省疏具悉。疏辭令該曹稟處。
礪城君楫上疏,伏以,臣於昨年冬,見差陳慰正使,專對之命,義在往役,何敢爲圖免之計,而第臣偏母,年踰七袠,精力漸損,實無離側遠赴之勢,陳情乞遞,特蒙恩許,母子相對,感泣洪私。不意玆者,謝使之任,又及臣身,臣聞命驚惶,罔知攸措。念臣母年算愈加,筋骸益綴,情理之悶迫,有倍於昨年。玆不得不復申前懇,冒死哀籲於孝理之下。伏乞聖慈,俯賜矜察,亟命遞改,俾無公私狼狽之患,千萬幸甚。答曰,省疏具悉。卿其依疏辭遞改焉。
大司成李明彦上疏,伏以,臣本以庸陋,濫蒙洪造,僥冒高華,涯分已溢,又於千萬意外,復叨使价之選,臣聞命驚惶,措躬無地。顧念臣受國厚恩,涓埃未報,雖使赴湯蹈火,義不敢辭。目今北庭危疑,人心洶懼,此非人臣憚行之時,在臣分義,固當奔走之不暇,豈敢有一毫規免之意哉?第惟專對之任,古難其人,顧非如臣駑劣,所可堪承。循資攝价,尙云不稱,矧玆陞擢,尤是分外,因緣倖會,驟躐卿班,臣猶自愧,人謂斯何?且臣名通朝籍,僅及一紀,位躋緋玉,不滿四載,資歷太淺,地望素輕,而今又猝然假之以命德之器,疾顚之憂,負乘之災,勢所必至。此固臣之不幸,而淸朝用人之方,亦不當若是其太驟。臣雖欲貪榮戀寵,冒沒趨承,其如辱朝廷名器何哉?玆敢陳章自列,仰暴宸嚴之下。伏乞天地父母,諒臣由中之懇,察臣難冒之狀,收還臣所授資級,回授可堪之人,以重名器,以安私分,千萬幸甚。答曰,省疏具悉。卿其勿辭,從速察職。
金弘錫等疏曰,伏以,臣等謹按朱夫子所撰河南程氏兩夫子遺像贊,以瑞日祥雲,和風甘雨,形容明道之英粹,以布帛之文,菽粟之味,模寫伊川之端嚴,則其氣象之不同若是,而後之學者,未嘗有差殊看者,以其道一故也。竊惟先正臣文成公李珥之通透灑落,高明廣闊,文簡公成渾之謹嚴篤實,質慤精深,卽海東之明道·伊川也。夫所謂生同志死同傳者,眞百世不易之定論,而非幺麽後生,所可一揚一抑,私自高下者也。試以兩賢同德相詡者言,在宣廟朝,成渾進封事,則李珥讀之曰,令人爽快,世間不可無此等議論。及至上謂李珥曰,成渾之疏,與大諫之疏同矣。李珥對曰,平日意思同,故議論亦同矣。其時大諫,卽李珥也。有一士人,見成渾,而毁李珥,則成渾徐曰,吾與叔獻,生當同罪,死當同傳。叔獻卽李珥字也。其志同道合,榮辱休戚,宜無異同者,此焉可知也。李珥嘗論成渾之學曰,見解所到,吾差有寸長,操履敦確,吾所不及。當宣廟之問成渾之爲人也,評之以可以治國,末乃特薦,以爲可任經綸。且李珥所撰經筵日記中,一隊名賢,無不評論其所公是公非者,一倣麟經筆法,而至於成渾,每稱以畏友,終無一言半辭之有所未滿處,則豈非知之也審,故詡之也深者乎?李珥眞大賢也,大賢阿其所好,猶可爲耶?此眞所謂聖人,而後能知聖人者,而其所立言者,足以百世不惑者也。成渾之爲大賢,亦較然,明矣。是故,先正臣金集,題其墓曰,惟文成,能知先生,人雖欲自絶,於先生道德,何傷乎云云。噫,天地之間,不能無陰陽二氣之相薄,則何獨免小人之誣君子也?若其竝與李珥而攻之者,已矣,若眞以李珥爲大賢君子,而誠心悅服者,則安敢不尊信其說,而抑成渾而下之哉?若此者,不過如安石之動引周公,而排斥司馬光諸賢者,同一關捩也。此所謂奸人之雄,而其跡難知,其害愈甚者也。其毒正蔽賢,惑世誣民之罪,比之於易知之小人,何翅百倍哉?伏願聖明,明垂察焉。噫,宋時烈卽東國之聞人也。貌假學問之名,口誦珥·渾之道,以爲欺世發身之計,則世亦見欺,其時大小文字,多出其手。其所褒揚成渾,靡不用極者,不可毛擧,而兩賢臣年譜序,亦渠之所撰也。於兩賢道德學問,氣像規模,俱極贊美,而末乃結之以毫髮不爽等語,則其所尊慕,可謂一體無間矣。一自與先正臣尹宣擧父子釁成之後,以成渾爲宣擧之外祖,公然移怒於成渾。至於簡牘之間,往往略示微貶之意,而猶不顯言斥之矣。逮夫丁卯成渾之後孫故縣令臣至善,以宣擧之高弟,與其同門故掌令臣羅良佐等,疏辨師門之被誣,而其邃學篤行,言議雅望,素爲士友之所推重,則其一言,足爲百世之斷案,故大加慍怒,公肆誣辱,於答其徒李喜朝書曰,愚則以爲牛溪之孫,故樂與其疏云云。以此等說話,先發其端,而渠亦知成渾之爲大賢,而不可毁,則又不欲自當而直斥之,必假托先正臣文元公金長生之言,而爲口實,又必陽尊李珥之德,爲藉重。或托人之言而譏之,欲貶其道德,而侵侮之則曰,文元公先生曰,牛溪之於栗谷,若是班乎?又創出從祀時無根之說,一則曰,反正初,特進官柳舜翼,首發栗谷從祀之請,而李敏求繼之,一則做作金長生,與海州儒生尹弘敏問答說話,以爲初則稱善於單請李珥從祀之議,末乃以事不諧之言,發嘆於竝擧成渾之論云。一則曰,乙亥館疏時,同春力主單擧之論,又曰,如此大事,何可不稟於斯文長者,卽走人于連山,則愼齋報以牛溪於栗谷,誠有間矣。然視已從祀先賢,則何遽不若哉?其議遂定云云。蓋栗谷,李珥號也,牛溪,成渾號也,同春,先正臣宋浚吉號也,愼〈獨〉齋,先正臣金集號也,而連山卽其所居地也。勒以柳舜翼之請,有若誠有之,而至於成渾,則不數者然。以金長生,有若眞有問答,而爲低看輕詆者然,以宋浚吉,有若排斥者然,以金集,有若實爲不滿,而强從之者然。噫,若是者,何爲也?其所設心,以爲不若是作言,則不足以眩亂一世人之耳目,而貶成渾之道德,得反其後孫之議已故也。其弄得心術之巧且慘,如是夫。噫,渠雖百般粧撰,而終不免隨事破綻,自有可以立辨者,伏願聖明,明垂察焉。臣等謹考兩賢臣年譜,則癸亥年仁廟反正初,黃海道儒生吳瀸等,疏請兩賢之從祀,知經筵鄭曄等於筵席,又繼請而竝擧,元無舜翼等單請之事。噫,果如時烈之言,則莫重首發之大論,何爲不錄於李珥年譜中耶?若爲不知而不錄,則年譜卽時烈之所編緝也,此言亦時烈之所發說也,前後一時烈也,何爲目無見耳無聞於六七年參證之時,而一朝猝然口能言,而怒其孫,而貶成渾之日哉?設有單請之擧,則此必是光海朝事時,渾名在罪籍,事體有不敢於請享故也。不然,以兩賢之同心同德,豈有一請一否之理也?且尹弘敏之疏請,在於乙亥,金長生沒于辛未,則其間已至五年之久,而猶且設爲問答,任自抑揚,則其所謂若是班乎之說,據此亦可知其誣也。至於己亥泮疏時事,必無是理。臣等請問之,兩賢竝請之論,已定於癸亥反正初,則到乙亥,安有異議乎?所謂同春力主單擧之說,直是白地做出也。且其所謂奉稟於愼〈獨〉齋者,特重其事之意,而所謂牛溪於栗谷,誠有間然之說,則不過因奉稟事,而做出者也。何以知其然也?夫文迹昭然者,如柳舜翼事,日月相左者,如尹弘敏事,而亦不難於抑勒倡說,則況無憑可考,若此類者,何憚而不爲也?其所假引乙亥東學排斥疏頭蔡振後參疏後之言曰,若單擧栗谷,則吾等不必立異,亦有同參者云云,此全不成說。夫振後者,首唱毒正之議,竝誣兩賢,罔有紀極,則曾未幾何,肯發同參之言乎?言之無實,姑捨毋論,其善言惡言,不足喜怒,則引以爲輕重者,誠不滿一哂也。及其士論齊憤,辨疏將發,則渠先投疏,佯爲自明曰,先師於少時,不無差殊觀矣,其後成渾,學益邃道益尊,則亦與前見有異云。噫,果如渠之所言,則旣云與前見有異者,爲改其差殊觀之見也。然則不從後來之見,而必引當初差殊觀之見者,抑又何意也?噫,譸張譫辭,貶其道德,而猶且不快於逞憾之心,又欲覓其疵病,而汚衊之,則創出蔡振後·權蹟·柳稷等所不言甲午年論奏本事,勒爲之和議,而亦托以金長生之言,而稱之曰,壬辰以後,不無可疑,又陽爲自明之書,而與人曰,其一,壬辰後牛溪主和事也。仍論列之曰,先師云,牛溪當陵變後,以局外之人,遽主和議,以受宣廟無限罪責。若是栗谷,則必無是事云云。如是云者,非止一再,而又曰,先師云,牛溪奉審靖陵,目見不忍言之實狀,直欲滅死之不暇,口不言和事,可也云云。其所直歸之於忘讎釋怨,甘心附賊之科者,若是其慘刻,而猶且曰,夫有疑於心而疑之,自孔子猶不免於門人,而程子西監之受,和靖疑之。則有疑而疑之,固何害於尊之之道哉?且曰,不惟先師疑,雖以黃秋浦之父,視牛溪,猶不免甚疑而力爭之,豈以此爲疵毁者哉?如是云云,以爲游辭飾非,有若發明者然。仍結之曰,若曰,渠之先師,雖有所言,渠何敢公誦云爾,則不待言終,吾遽服罪云云,時烈所稱先師,卽金長生也,秋浦,卽故判書文敏公臣黃愼號也。又自註而解之曰,其時時烈問,栗谷在當時,則當何如?先師沈吟良久曰,別無奇謀,惟祈懇於天將,乞勿撤歸而已。乃以渠之言,結之曰,據此則先師,亦知牛溪之出於不得已也。若是則金長生,心知成渾之不得已,而强爲大談空言,陷成渾於忘讎之科,以爲自高者耶?臣等請明其奏本之事,元非和議,而實出於時勢之不得已也,請暴其詆毁之說,非長生之言與意也,而其所分疏者,徒是遁辭也。伏願聖明,明垂察焉。嗚呼,壬辰之禍,尙忍言哉?我國不能自立,宗社存亡,徒在於中朝將相,而李如松等,旣復三京,不肯力戰,石星用沈惟敬,欲許倭初款以退之,其事已作於癸巳,而倭賊退縮,自請封貢,則非和也,受降也。東征將士,與之約束,則非我也,中國也。當是時,主兵將相,激怒於金晬之奏告其過失,至謂之我怕爾國殺我耳。且皇勅曰,朕以大義,哀存式薇朝鮮,尺土一民,朕無與焉,國王善自爲計云。且令劉綎班師,甲子二月,顧養謙止奏請使許頊之行,俾不得發,而見其參軍胡澤移咨來言曰,吾請受倭之降,驅之渡海,使不得復侵者,所以爲爾國也,而爾國奏請東征將士之罪,科道力攻,吾將得罪,受降又不成矣。今若不許納款,又使劉綎班師而歸,則爾國必亡矣。爾國之言,則朝廷必信之,願備陳賊勢與危急之實,請倭封貢,則受降之事成,而爾國得紓危急,治農訓兵,以爲復讎,於義何害云云,脅制萬端。其時宋應昌·李如松,皆已罷歸,則顧養謙之欲使我相參,以爲自保計者,亦理勢之必至,而危急之勢,果如其咨之所論,所賴而冀其保全者,惟中朝將相,而顧養謙時把大權,惟意高下,大則變易旌節,召還劉綎,小則沮遏奏請,閉關不通,危機交急,則抑可與之相抗,置存亡於度外歟?抑可不得已,而强從其言,俾解慍怒,以存垂盡之國命耶?此所以宣廟引接胡澤時,不得已而許從其請者也。成渾之意以爲,我國與中國合,然後可以圖存,則少循將相之志者,勢不獲已,而和由中國,我無預焉,則大義旣無所傷矣。請受降於天朝,無乞憐於讎賊,則事理亦非不可也。是以當宣廟俯詢奏本大旨之時,對曰,顧摠督,使我國請倭封貢,此則義不可爲也。然爲渠脅持,不免上奏,則當陳情曰,小邦之於倭奴,有不共一天之讎,雖死不忍言和,而天朝容之爲屬國,使小邦無忘讎釋怨之致,得紓朝夕之道,則亦天朝之賜也。以此爲措辭,於義似無悖矣云云,此其進對之大略也。其所對者,有害於義乎,無害於義乎?昔范文正受西夏之降,諸葛亮通東吳之事。凡以此者,宗社爲重,而相時度力,爲時中之義也。況此奏本之意,元非自我通和,而不過勿失天朝將相之心,稍解宿怒,與之相合,以冀其向後拯救,則比之於諸葛亮·范文正事,其無愧於義者,尤十倍較然矣。猶且執言,目之爲主和,則南軒·允文之對,誠不免玩仇守和之歸,而侂胄之伐金,亦可許以伸大義於天下乎?人之爲言,胡至於斯也?嗚呼,當初宣廟之怒責,積讒之餘,特發於此際,而彼時烈者,旣泛指爲和議,又每提其宣廟一時威怒之敎,欲以此爲若得罪之當然,而使人不敢容喙,則其所用意之陰險,亦太甚矣。其所謂栗谷,必無是事云者,尤萬萬無義,臣等請問之。李珥卽血誠憂國之臣,而非一毫近名之士,又是制宜用中之君子,而非區區一節之士也。當此危急存亡之秋,亦安能徒爲壯談於渡遼之論,自以爲淸議,頡抗天朝之將士,恥與之合,而不恤國家之存亡哉?況其李珥之平日相詡而意思同,故議論亦同者乎?臣等決知其無是理也。其所謂吾師,亦嘗云爾者,亦甚悖義,臣等請問之。金長生之尊慕成渾,不下於門弟子者,擧世之所共知也。苟使有疑於心,則何不一質疑於成渾之生前,而徒爲議後之言,密與時烈傳授,以爲時烈藉口誣賢之資哉?且其子集撰成渾墓表,略曰,行止必以其義,夷險不易所守,出處之正,可質神明云云,而結之曰,集早游門下,且因父師,習聞出處言行,略敍如右云云。所謂父師,卽長生也。長生若以議奏本事,謂和議而沮毁之,則集奈何以因父師習聞之說,贊揚如左,而獨時烈得聞沮毁之語耶?此不過渠亦知此說之爲誣罔,則又不欲自當其誣賢之罪,而勒歸之長生,以爲自脫之計也。然則非但誣成渾也,誣長生也。其誣賢誣師之罪,可勝誅哉?其所謂有疑於心而疑之者,固何害於尊之之道云者,其外面似是分疏,而其實則用意冞深,臣等請問之。黃愼果以成渾之門人,奉使倭國,未能詳審其時勢與義理之如何,初有質疑之書矣。末又貼書謝曰,到今時勢,自不得不已,高明久已先得,從前妄詆,無所逃罪云云。噫,後來之誠服若是,則前日之書爭,果是質疑也,非疵毁也,而後之人,不從後來誠服處說來,只因當初質疑之問,而以爲口實者,果非疵毁耶?今有人於此,揚臂大言,譏笑孔子陳蔡之厄曰,非我毁也,其門人子路,猶且慍見,又排斥程子西監之受曰,非我毁也,其門人和靖,猶且致疑云爾,則殿下以爲信然而許之乎?此何異於是哉?孟子曰,遁辭知其所窮,其斯之謂歟。嗚呼,壬辰以前,謂和可恃,謂倭不來,不信先正臣趙憲寇至之言,謂之妄,而排斥預備之論者,誠罪人也。至於丙午家康之請好也,無端通信使義智·玄蘇接迹於萊·山,則此誠伊時當國者之所恥也。若甲午論奏本事,則寧有一毫可愧可疑之端乎?聖人復起,不易吾言。伏願聖明,更垂察焉。噫,怒人非己,誣人之先,如此之甚,於其心,猶有所無厭焉。仍竝與成渾之門子贈判書臣文濬而誣辱之,其所搆揑凌踏,尤無所顧藉。一則曰,坡門諸公,頗附仁弘,專咎松江,則文元先生,大加非斥,又書於松江行錄者極嚴,而其所深責,專在於成永同·申靈川。又曰,牛溪親子,亦附仁弘云云。松江,卽故相臣文淸公鄭澈號也,永同,指成文濬官也,申靈川,卽靈川君故承旨臣申應榘也。噫,負亡父之親友,附托奸賊者,是何等罪案,而挾其私憾,卒然勒加之於旣骨之賢人,若是之無難,而又以金長生所撰松江行錄證之,有若無一語差誤者然,使不得解脫。又設爲渠與故相臣文正公金尙憲問答之說,極爲誣詆。末乃托以金尙憲之言而稱之曰,吾亦知成文濬之不直處也。曾遇此某於路上,首問鄭仁弘曰,先生平安否,次問曰,先生何時上來,有若誠心敬慕者然。蓋此卽南溟之孫,而鄭之門客也。有一武人,目覩而爲余言之云云。蓋南溟,卽典籤臣曺植號也。忽爲此萬萬不近理之說,以實其前所稱附仁弘之語,噫噫,亦太甚矣。如許不忍言不忍聞之說,創出於白日之下,以僇辱人之祖先爲能事,此而猶爲,何事不可爲也?臣等請先陳成文濬出處言行,邃學懿德,繼述家聲者,以明其一時浮謗,出於無妄之厄,而彼時烈從而媒孽杜撰,陷之於罔測之科,而都是抑勒也。伏願聖明,明垂察焉。竊惟文濬,以渾之子,醇純之性,出於天賦,誠敬之學,得之家庭,確乎雅操,威武不能以奪其守,泰然天君,禍福不足以動其中,文德行誼之實,蔚有堂構之美,則儒林先輩,莫不推轂,博約積厚之業,流爲義理之文,則騷壇巨公,擧皆讓靶。衛司之官,同參書筵者,爲其經術之高明也,而創之學行之選,超出六品者,爲其名實之相符也,而擢之聞名之批,仁廟之知臣莫如也,孝友之稱,成渾之知子莫如也。中丁昏朝,晦靜自藏者,幾二十年。後値陽復,勢將大用,而天不憖遺,平日學力,少未展布,則此士林之嗟惜,至今不衰者也。遺風餘韻,有足興感,則後學之景慕,愈久冞切者也。其賢若此,附仁弘而可爲耶?臣等請言一時浮謗,出於無妄,而不足爲成文濬之累也。噫,壬寅士禍,尙忍言哉?夫己丑逆獄,鄭澈爲委官,而崔永慶遽出賊招,至逮鞫獄,則澈實救解而免之。及夫再鞫,則澈已替委官矣。已替委官,則以搆殺永慶,勒成罪案,搆揑鄭澈者,旣極萬不近似,而況本在山野之成渾乎?只以友善澈之故,仁弘嗾其徒,反以誣澈之目,又誣渾,禍及泉壤,則文濬以渾之子,其冤鬰悲憤之心,當如何哉?時,曺次石,以植之子,平居旣修世好,及夫辛丑文景虎之疏誣成渾也,致唁而仍問其時委折,則文濬旣言澈之於榻前,伸救永慶之事實,又出示渾與澈往復之書,以證其商確救解之本意。夫以人子痛迫之情,適會人有問,則以實相告,明言其冤枉者,自不得不已處,而徒以次石爲東人之故,或有過激者不諒焉,反疑文濬,有若容接彼輩,圖脫先謗者然。且夫戊申之年,渾之門人申應榘,爲師上伸辯疏,兼爲極言澈之決爲君子,訟其被誣,而略及小失,如渾辯珥,而不諱言率爾處,或有過厚者不察焉。又疑文濬,勸起應榘,盛毁鄭澈者然。以此以彼,一傳再傳,展轉失實,胥動浮謗,則鄭澈之子故參判臣弘溟,以爲親無窮之心,過聽人言,不能免一時之疑阻者,亦不足深怪也。此所以弘溟之寄故參判書李命俊書,不無過疑相咎之話,而及夫明知文濬之心事,斷斷無他,則宿疑全消,交誼不衰。是以弘溟之姪,故掌令臣瀁,裒輯其文集,刪其書而不錄者,誠以其時說話,率多訛誤故也。噫,其時非惟兩家情義,不能不小阻。故海平府院君臣尹根壽,亦不能不動於浮謗,以文濬不能力止申疏爲非,傳之者又太過,則文濬作書自辯,極其明白,昭在文集,則夫復何疑?此臣等之所謂一時浮謗,出於無妄,而不足爲文濬之累也。何以決知其然也?使兩家眞有先代咎怨之嫌,今其子孫,何爲以世修好,而再結親歟?於此足驗其當時之謗,莫非橫逆,而無其實也。臣等請言時烈,媒孽杜撰,都是抑勒也。噫,憑藉旣釋之前謗而增衍之,不問某事事,泛指爲附仁弘咎松江也,是何言也?若知辛丑與次石問答事而言之,則非獨不是仁弘,元無一言半辭之容悅。若指戊〈申〉申應榘伸辯疏而言之,則非獨不咎鄭澈,元非自家自呈之辯疏,則如此作言,非抑勒而何也?且其所引金長生所撰松江行錄,而立證者,尤極無狀。此書之作,在於浮謗未消之前,則與鄭弘演寄李命俊書,大略相符者,蓋失實之故也。昔孟子曰,盡信書,不如無書,其此之謂也。況其長生文集之修正,盡出於時烈之手,而挾其恩怨,任自筆削,全沒本意,則此尤·沙集之說,出於長生之子榘,而盛行於世者也。然則安知夫其所記錄者,盡是長生之意,而非時烈之任自增益者乎?其所謂尤·沙集云者,尤庵是時烈自號,沙溪是長生號也,而時烈托以修正其文集,惟意加減,故榘有所云云也,非徒此也。渠嘗與鄭澔書曰,大抵畸翁之寄李潛窩書,未必保其不差。其大槪,與先師所記,大略相符,吾則以爲無據云云。蓋畸翁,弘溟號也,潛窩卽前所稱李命俊號也,其所謂先師所記,卽松江行錄也。渠亦知其無據,則引而證之,以爲陷人之口實者,於其心術,何如也?揑合浮謗,而渠亦知其公議之可畏,則每每歸之於長生,以爲自脫之計,此豈非誣師之大者乎?急於誣人,而自不覺其誣師,如是則誣賢何責?噫,觀其前所稱寄鄭澔書,則渠知弘溟之寄李命俊書,亦爲無據,而固勸弘溟之孽子涖,使之追刊其書,欲沒其後來之釋疑,以當初之少阻者,隱然歸之於事實之當然,而世好之當絶者然。噫,人之詖險,何其慘也?人之離間,何其巧也?夫弘溟文集,鄭瀁實爲質正於金集,而猶且托以集之言,而稱之曰,愼〈獨〉齋心不平於刪去是書,而責瀁曰,尊叔父文集,可碎其板云云。以此恐動之,涖曰,先人未蓄怨於滄浪云爾,則張皇辭說,僇辱文濬,必欲驅弘溟於蓄怨之科。涖曰,交義少無衰替云爾,則又曰,若果無替,則滄浪之喪,畸翁何以至其喪,而終不入哭也云云。以此眩惑之。夫滄浪,文濬之號也。噫,文濬之喪,弘溟爲四韻詩以挽之,其詩曰,弱齡詩禮自家傳,餘事文章老益全,薄官爲貧聊偶爾,浮生到了摠茫然,新阡夜隔重泉路,舊業春荒數畝田,存沒百年無限恨,白頭惟有淚長懸。今其詩,照人耳目,則安有挽而不弔之理,亦安有怨而不弔,而挽之若此之悲切者乎?猶且曰,終不入哭,此設或有傳說,不過訛誤,而如此抑勒,則又何難焉?其所謂武人之說,尤極無據,此必是白地上做出也。設或有之,而不過如齊東野人之言也。夫文濬,渾之門子之賢者也。群奸秉軸,善類被誣,則退守鄕廬,不出林泉,與世相忘,此所以尤爲見重於一世者也。若容悅仁弘,發此可矜之言,則惡得爲文濬也?且使尙憲,有問答之事,則必如孟子辨孔子主寺人癰疽也。豈以尙憲之賢,不知文濬,而信武人之言,尙且傳說而助之攻乎?顧此時烈所云云者,必是自己之創出也。何以決知其然也?夫尹弘敏上疏之時,金長生已歿,而設爲問答之說,弘溟文集,實爲質正於金集,而做出可碎板之說,文濬之喪,弘溟實挽之,而猶爲不入哭之說,其他說話,盡是此類,則獨於此一說,何獨非虛無中創出也?且其所謂遇曺云者,不名曰某,武人云者,亦不的指爲某人,而泛稱曰一武人,曚曨作說,使不得憑考而質疑,則其所以眩惑人者,可謂巧矣,而若以此說,疑文濬附仁弘,則是伊尹終不免於割烹之要,而自鬻干秦之說,亦足以斷百里之平生也耶。伏願聖明,明垂察焉。且其所謂偶記中論文濬上尹根壽之長書者,搆揑醜侮,無所不至,曰畸翁書,謂坡門以汝立獄事,比之於己卯·乙巳士禍,愚以爲,增人之惡名矣,及見成丈書,則果以爲士禍云云。噫,是何言也?今其書尙在,萬目俱覩,則焉可誣也?其書中,元無士禍二字,只有曰,松江於逆變之初,深憂獄事之波蔓,必爲搢紳之禍云云,而此乃澈之寄渾書中語,而卽其愼獄之意也,元非自己之見也。又非渾之言,而尙且云爾,則未知急於陷人,而心與目,俱盲耶?抑天誘其衷,作此五尺童所難欺之說,使人人必見其心術,而亦使知其他說之抑勒,皆類是也耶?又抉摘其中,以直報怨四字,抑勒誣陷,展轉層加。噫,以直報怨,是孔子之訓,而至公無私之謂也。彼猶執言而誣之曰,松江果有報怨之心,而此言果出於牛溪乎?報怨二字,奚爲而行於逆獄云云,彼何嘗不究文義語脈,而爲此不韙之說,以售御人之術者,眞孔子所謂言僞而辯者也。臣竊痛之。自是以後,祖時烈而繼之,設譫辭而攻之者,亦或有之,可勝痛哉?伏願聖明,明垂察焉。噫,金昌協卽金尙憲之孫也。忘其祖仰成渾如高山之意,附合時烈之餘論,妄加議論,任意予奪,則其背祖黨奸,肆然侮賢之罪,可勝誅哉?夫先正臣文正公趙光祖,文純公李滉,與珥·渾,卽吾東之顔·曾·思·孟四夫子也。而彼昌協者,列書三賢道德,而贊美之,獨於渾不數之,以示操縱之意。渠之言,雖不足爲輕重,而其用心之猥越且悖者,有足痛惋,而且夫所謂操履敦確,吾所不及云者,卽珥之稱渾者,而金集之所謂惟文成,能知先生者也。後之人,亦未嘗以此少李珥也,而渠乃敢藉重於李珥,厚貶於成渾。肆然筆之書曰,栗谷稱牛溪,操履敦確,吾所不及,人或以此,疑栗谷行處,不及牛溪,其實栗谷力行,最不可及,不但誠孝,能通神明,凡於辭受,皆極謹嚴,以此而言其行處,何嘗不及牛溪云。此一款,其外面,似是推尊李珥,而其裏面微意,亦未嘗不在於成渾,則僭妄之罪已極,而仍結之曰,若其治家御衆,一以古人爲法,閨門之內,有若朝廷,則恐牛溪,亦無此力量云云。然則成渾之閨門,渠以爲何如也耶?不但低看而輕詆之,貶薄而凌踏之也。隱微話頭,帶得無限不好底意思,其陰險暗昧,有甚於東人之攻成渾,則可勝痛哉?傳曰,家齊而後國治,若使渾,無治家力量,則珥何爲而許之曰,可以治國,可任經綸云耶?且其祖尙憲題其墓曰,平居收束,檢制言行,無不可爲法者,至於學問踐履,非後學所能窺測,而莊重安和氣像,望之人,知其爲道德君子也云云,而渠敢詆毁若是,而其背祖侮賢之罪,可勝誅哉?彼昌協雖其黨之阿好者,誇大而推奬之,亦不過曰,章句中稍出頭角者也。其於道德學問上,初不知爲何樣物件,而徒以媚悅時烈之心,祖述而妄說,則固知叔孫武叔之毁,少無害於日月之明,而今其文集,刊行於世,則其在閑斯道之道,安得不聲罪而討之?且夫向年所謂鄕儒金道基者,投進一疏,侵斥李潤身疏辨兩賢被誣事,贅進剩語曰,成文濬,以渾之子,動於禍福,媚仁弘咎鄭澈,則他尙何說哉云云。噫,此乃時烈之言,而臣等辨之,已悉於前矣,姑不疊怵,而彼道基之無知無識,徒受人口氣者,又何足責也?雖然,旣已謄諸奏御文字,而曾未一討其罪,則豈可以旣往而置之,亦豈可以不足責而不之罪也?噫,時烈之誣詆旣久,則士林之伸辨宜聽,而以其私書之故,恐有傳者之誤,將發未發,以至于今,而今則時烈·昌協之文集,皆已刊行於世,有目皆覩,而道基之疏,亦是奏御文字,則其誣賢之罪,不可不嚴懲。且其祖述邪說之罪,亦不可不嚴懲。此臣等所〈以〉裹足上來,相率叫閽,以效鳴鼓而攻者也。嗚呼,彼時烈者,虛僞難掩,手脚盡露,國是至今日而大定,明正其罪,至撤院享,則可謂少洩士林之憤,而官爵猶存,則實有欠於禁僞學闢邪說之道。伏願聖上,亟命追奪其職名,以彰其誣師誣賢之罪,亦命追奪昌協之職名,以彰其背祖黨奸,肆然誣賢之罪,如道基者,則特施投畀之典,以正陷人之罪,以爲爲人鷹犬者之戒,千萬幸甚幸甚。嗚呼,德性之純,如文濬,學問之功,如文濬,文章之盛,如文濬,門路之正,如文濬也,而未躋院宇之享者,自崇儒以來未之有也,而尙今身歿八十餘年,獨未擧腏食之禮,則國家之欠典,爲如何哉,士林之歉歎,爲如何哉?當此斥邪扶正之日,不可不一褒一罪,以之爲勸善懲惡之道。伏願聖上,亟命攸司,特許追配文濬於坡山書院渾俎豆之所,使國人有所矜式,後學有所興感,以幸斯文。幼學金弘錫·成以泰·崔起衡·具道三·鄭夏復·朴重慶·李震明·李錫泰·尹宗朝·尹就成·成葆·李弘元·李震華·趙鎭國·兪德載·李必華·盧聖揆·南宮鍰·權雋·李聖龜·成以鼎·徐㝡修·李錫祿·成以觀·黃震悅·韓圭三·李世鳴·兪德俊·金夢奎·趙命周·鄭夏升·李錫五·朴弼光·尹宗亨·李錫範·李時苾·安逵·安頲·韓重廉·安暹·兪德潤·兪德明·尹錫老·成芨·趙宗周·金泰奎·韓亨箕·尹殷徵·金燦奎·辛道馨·金德奎·趙光周·韓德升·金弼東·朴熙道·金斗鳴·洪德濟·金濟東·李震郁·李錫疇·兪德亨·李楫·金弘得·李壽元·李龜錫·朴泰世·朴拭·任聖然·安宅仁。
金南獻等疏曰,伏以,臣等竊伏念報祀功德,乃鄕人尊慕之誠,而賜施祠額,卽聖朝崇奬之典也。人臣苟有出萬死報國家之效,當一隅捍賊虜之功,則非但褒顯官賞,以酬壯烈於當年,亦必表白忠勤,以礪風節於來世,故惟我祖宗朝,立祠而崇報其義烈,賜額而表顯其寵章者,固非一二止也。昔在仁廟朝,有若臣故兵使贈兵曹判書襄武公鄭鳳壽,以鐵山府罷散武弁,値丁卯胡寇之猝迫,蹂躪一道,陷沒諸軍,棄城而奔竄者皆是,脅衆而投降者相屬。鳳壽乃挺身奮臂曰,關防陷虜,君父蒙塵,正臣子效命之秋,而卽男兒立功之辰也。乃與其子弟有武力者五六人,腹心有義勇者七八輩,密謀曰,今聞龍川府龍骨山城副鎭將張士俊,以城降虜,而城中糧械頗饒,兵民多聚,其中豪傑,吾多相識。且與士俊有舊,吾當往誘以拒賊守城之意,而彼若不從,乃結有志之士,密諭軍民,乘機擧事,翻城固守,討賊立功,則豈不快哉?遂入城中,言及抗賊之事,士俊果不聽從,乃與素善義士金宗敏·李直立·李矗立等,協謀同盟,潛募數百人,以待可乘之便矣。一日士俊,以虜將之令,令城中曰,勿論男女,十歲以上,各負所儲米若干斗,輸置義州留營,違者斬。遂開倉分授之際,鳳壽與金宗敏·李直立兩人,杖劍排衆,躍立米斛上大呼,此米汝等命脈也,此城汝等室宅也,汝等捨此城負此米,而往赴賊營,賊必驅汝而渡江,何不食此米而守此城,而爲國家忠義之兵民乎?衆皆踴躍,唱諾如雷。士俊見此光景,逃奔于賊營,衆遂推鳳壽,權鎭本城矣。士俊往誘賊將,以鐵騎數百,匿于城北林中,獨自入城,欲爲乘夜反應之計。鳳壽揣探其情,先斬士俊,次收其同謀者文應信等十數人,以徇城中,仍嚴守備,益壯捍禦,虜不敢逼城而遁。鳳壽,於是,集將位而納誓,號令申嚴,呼軍民而勉諭,涕血交揮,軍情聳動,銳氣益礪。虜將愈懷憤毒,必欲屠城,乃引數萬精騎,分爲四隊,肉薄環攻。鳳壽督礪將士,晝夜拒戰,殺傷過當,而矢丸俱盡,碎釜鼎而爲砲丸,拾磗石而當射矢,前後數十戰,無不摧敗其鋒,虜乃退屯,更不敢近,滿城人命,賴以得全。一隅關,以至克復,其忠義之激烈,功績之豐偉,可以卓冠一時,夐絶千古,而杲卿之何狀抗賊,張巡之一城捍國,亦不足多過於此矣。所以我聖祖前後褒奬之批旨特優,擢用之恩寵優矣。及其歿,自上震悼,遣官致祭,有曰,登埤一呼,義烈俱激,白日變彩,風雲動色,人安泰山,勢回金湯,蔽遮一隅,聳動八方,屹彼龍山,烈烈其光,恨相見晩,何狀杲卿,中心嘉乃,曷以酬報,河鼓晦彩,星隕西臯,長城遽失,干戚靡托,撫髀痛結,何甘寢食云云,而贈之以正憲大夫兵曹判書之秩矣。亦越我先大王,深軫追奬之念,亦霈賜諡之典,則惟其蓋世之勳烈,非常之恩眷,求諸國朝,實未多見矣。有若臣故郡守金礪器,亦以鐵山府武弁,當丁卯之亂,胡寇猝逼,主倅奔避,礪器倡率數千民人,入本府雲巖山石窟中,而部署徒衆,分授方略,內嚴服律,外壯捍禦。賊來犯窟,身先冒陣,多數斬獲,虜輒奔敗,厥後賊又置牛軍,爲留住屯田之計,而礪器潛與敢死之輩,夜斫其屯,燒燬其器,使不得留田,而卽速撤還,土地之獲全,人民之得蘇,未必非此人之力也。朝廷聞知,特紆褒贈,而毛帥卽奏聞于天朝,授以遊擊銀牌。又値丙子之亂,太守時未到任,故礪器以中軍,行主將事,而以數千羸兵,守一髮危城,沫血奮臂,累戰皆捷,斬敵將而懸竿,殲賊兵而塗野,惟西一道,賴此再全,而所奪胡騎,至今猶在。其前後功烈,略與鳳壽相埒,此誠聖祖之所奬歎,而郡乘之所稱美者也。噫,惟此二臣,生竝一府,而勳勞在國,恩德及民,父老之傳誦無窮,人士之追仰冞切,沒世不忘,斯人可祭,故一方衿紳,相與建祠于鄕里,竝祀若人之功德,略修春秋之俎豆,殆將三十年所,而至於請額一節,尙未聽聞于朝,誠有缺於揭妥之義,而亦不足爲情文之備也。不昧英靈,必與忠武公諸賢,同遊於冥漠之中,而凄涼遺廟,視他忠烈諸祠,獨欠揭施之扁,此所以故老之興歎,而合道之缺望者也。且伏念西關一隅,卽國家之藩垣,而龍·鐵二府,爲一道之要害。凡有驚憂,必爲賊鋒初頭,而風氣所感,多出武猛之士,國朝所以旌奬忠義,扶植氣槪者,必先西土,靡不用極。肆惟我宣祖大王,偶因地號之同,猶興曠世之感,而深軫鼙鼓之恩,特建武侯之祠,煥乎扁額,尙照瞻聆。則獨於義士生長之村,忠臣尸祝之所,乃靳昭揭之扁,而不思表奬之道乎?伏乞聖明,特察齊聲之懇,思施褒崇之典,煥錫一字之恩額,俾光二臣之遺祠,則不獨忠魂毅魄,感泣於九地,亦將志士武夫,聳激於一方。其於礪敵愾之氣,扶義烈之道,夫豈少補云?臣等不避猥越之誅,冒陳公共之請,無任屛營之至。生員金南獻·金台鼎·吉仁和·林琦·林。進士張台甲·許徽·梁載昌。生員安正喬·楊日躋·朴建斗·康德參。進士李尙泰·柳星樞·金壽德。生員金慶運·吳麟瑞·梁星河。幼學金必彬·安聖維·張大經·鄭尙裕·李仁燦·鄭後僑·金萬胄·宋奎運·林·康世華·孫世恒·閔仁集·金以礪·李仁受·車萬載·鄭翼虎·金興夏·金處西·金顯奎·蘇九潤·金白秋·金啓權·朴時楷·姜命老·康德來·金命龜·金運采·李斗星·金恒萬。
上在昌德宮。停常參·經筵。
吳命恒啓曰,小臣館所問安進去下直。傳曰,知道。
兪命凝啓曰,大司憲韓世良,掌令尹東洙,持平吳遂元在外,執義李眞淳奉命在外,掌令尹會迎接都監都廳進,持平金始燁呈辭。今日以監察茶時之意,敢啓。傳曰,知道。
呂必容啓曰,今日持公事入侍日次,而藥房入診相値,頉稟。傳曰,知道。
藥房都提調趙泰耉,提調李台佐,副提調南就明啓曰,天時向熱,伏未審近日聖體,若何?大妃殿氣候,亦復何如?今日是入診日次,劑入湯劑,亦盡於昨日,臣等率諸醫,趁早入侍,詳察聖候,議定繼進當否,宜當。臣等不任區區仰慮之至,敢來問安,竝此仰稟。答曰,知道。無事,慈殿氣候安寧矣。
大妃殿·中宮殿,藥房問安。答曰,知道。
吳命恒啓曰,臣承命馳往館所,則兩勅使以爲,連日遣近侍下問,不勝感激,俺等幸荷款待,無事度過云。臣仍以上敎請留,則兩勅使又以爲,日氣漸熱,歸意甚促,久留貽弊,亦極不安,明日當復路云矣,敢啓。傳曰,知道。
兪命凝啓曰,卽者禁府都事來言,今日當爲鞫坐,而領議政趙泰耉,以御藥議定事,方在藥院,右議政崔錫恒,迷滯之見,終難自回,不安之勢,與前無異,不得開坐云矣,敢啓。傳曰,知道。
藥房再啓曰,臣等入診退出後,與儒醫及諸御醫等,反覆商議,則以爲卽今所進加味調中湯,貼數雖多,不無降火消痰之效,加進十貼,以觀將來證候,更議仍進與否宜當,同然一辭,別無異同之議。此藥五貼,依前方爲先加劑以入,丸藥則諸醫等皆以爲,當此暑月,湯丸不宜竝進云,姑爲停進之意,敢啓。傳曰,知道。
登極兼尊崇進賀正使密昌君樴,副使同知中樞府事徐命均狀啓,禮部咨文中,誤降一間處,事當馳啓,待回下擧行,而渡江日期已迫,直爲改塡事待罪事,傳于兪命凝曰,勿待罪事,回諭。
吳命恒,以戶曹言啓曰,卽接廣興倉所報,去四月今五月兩朔頒料次,倉官進去于領議政趙泰耉家,請受祿牌,則以爲今雖以議藥入來,不敢以相職自居云。祿牌不爲出給,係是大臣祿俸,何以爲之?敢稟。傳曰,令倉官輸送。
呂必容,以迎接都監言啓曰,今日乃是空日,別茶啖依例排入之意,敢啓。傳曰,知道。
又以迎接都監言啓曰,勅使回還時,一路宴享茶啖等事,上來時,旣已減除,則下去時,亦當依前不爲設行,軍威軍五十名,亦爲全減事,譯官旣已停當於勅使云。三道監司及開城留守處,以此知委,而在前如此之時,則有遣中使申謝,三處別遣問安使之例,令政院考例擧行,何如?傳曰,允。
又以禮曹言啓曰,自前勅使在我境,如遇節日,則所到處,例有遣官問慰設宴之擧矣。今此回還勅行,端午節日,當爲經過於我境,依前例,令該曹問慰官差出,御帖禮單,照例磨鍊,下送所到處,依例設行之意,知委,何如?傳曰,允。
又以弘文館言啓曰,本館上番校理洪廷弼,以親病陳疏徑出,上番闕直,事體未安。校理李眞明陳疏入啓,副校理吳命新連呈辭疏,久不行公,卽爲牌招,以爲入直之地,何如?傳曰,允。
以副校理吳命新牌不進罷職傳旨,傳于呂必容曰,推考傳旨捧入。
呂必容啓曰,端午帖製述官,旣已抄啓,藝文提學李肇,明日待開門牌招,使之出韻科次,何如?傳曰,允。
又以迎接都監言啓曰,卽者大臣來詣館所,招首譯傳言勉留之意,則勅使答以爲,旣已竣事,日氣漸熱,行意甚忙,初欲於明日回程矣。國王旣遣承旨,又遣大臣,懇留至此,當留一日,初四日發行云。大臣仍爲退出矣,敢啓。傳曰,知道。
又以迎接都監郞廳,以右議政意啓曰,臣承命來詣館所,以勉留之意,傳言于勅使,則以爲旣已竣事,日氣漸熱,行意甚忙,初欲於明日回程矣。國王旣遣承旨,又遣大臣,懇留至此,當留一日,初四日發行云。臣則仍爲退去之意,敢啓。傳曰,知道。
又啓曰,以迎接都監草記,勅使回還時,宴享軍威等事,全減,則例有遣中使申謝之擧,且有開城府·義州·平壤三處,別遣問安使之規,令本院擧行事,允下矣。平壤問安假承旨,自本院依前例差出,開城府·義州別問安使,令該曹差出,竝趁勅行未發前出送,何如?傳曰,允。
又啓曰,咸鏡都事睦趾敬,淸安縣監李悌望,彦陽縣監李光炯,平山縣監徐命杰,諫院已爲署經,而憲府則無行公之員,開坐未易。當此賑政未畢,農務方殷之時,遠地夫馬留滯,誠爲可慮。在前如此之時,一司雖未署經,有趁卽發送之例,今亦除憲府署經,催促發送,何如?傳曰,允。
兪命凝,以訓鍊都監言啓曰,焰硝乃是軍器中最緊之物,而節省物力,多數煮納,誠甚可尙,故前後監官,六朔之內,煮納五千斤,則例蒙賞典矣。時任監官前萬戶李世寶,盡心勤勞,六朔之內,煮納之數,至於六千二百七十四斤零之多,則其在激勸之道,宜有均施之典,令該曹考例,稟處,何如?傳曰,允。
呂必容,以成均館官員,以同知館事意啓曰,臣於今朝,又招致諸生,以空堂事體重大,不可不卽速還入之意,縷縷開諭,諸生等又以主管堂上之違牌不進,尤以爲難安之端。西齋儒生,又爲空齋出去,無意還入,食堂之廢,已至三日,誠極未安。蓋此事當初,有一下齋送言,侵凌班首,班首欲出罰下齋,主管堂上,終不許之,又因傳喝之失意,展轉至於捲堂,諸生等書進所懷,不能無挨逼師長之意。此則儒生等,不免過激之失,而在朝家待士之道,惟當開諭勸入,主管堂上,卽爲入來,別加開諭,在所不已。儒生等書進所懷,旣不上徹,又爲還推以去,則此本非引嫌之事,再次違牌,不爲入來,若終不入來,則諸生等更無還入之期。東齋儒生,雖能爲守齋,而西齋儒生,至於空齋之境,誠爲可慮。此時諸堂上,亦不可不齊會,大司成李明彦,同知館事柳鳳輝,更爲牌招,以爲相議,趁速勸入之地,何如?傳曰,允。
又以忠勳府言啓曰,祖宗朝設立忠勳府,本爲原從功臣優待之地,而逮至仁祖朝,特令立番,以重宿衛。忠翊衛等,旣無祿俸,又無保率,宿衛立番,其勞倍甚,他無護恤之典,嚴立事目,一如忠義衛例待之,無率丁忠翊衛,洞役勿侵,以重宿衛之義,昭在謄錄,而頃因漢城府草記,無率丁忠翊衛等,混入於防民出役之中,渠輩之稱冤,有不可勝言。一依祖宗朝舊例,無率丁忠翊衛等,凡干洞役,依前勿侵事,令廟堂分付該府,以示朝家優恤之盛意,何如?傳曰,允。
又啓曰,勅行將爲回還,驛路責應方急,慶安察訪罷黜之代,令該曹卽爲口傳差出,何如?傳曰,允。
兪命凝,以義禁府言啓曰,今日藥房入診時,月令醫官等,依臺啓擧行事,榻前下敎矣。本府囚禁救療醫官鄭守範·李東燮,竝移送捕廳之意,敢啓。傳曰,知道。
又以備邊司言啓曰,遠接使趙泰億請對時所啓,兩西官民事力匱竭,今至百尺竿頭,守令皆出私債,無計接濟。關西則惟正之供,一半散在民間,一半捧留儲置者,留待後勅。海西則稅太米未上納者,給與道臣,隨邑大小,分等出給,使之支待後勅,徐徐還報,且貢物價一萬二千石內折半,監司買得作錢,除用其船價,原數留在本道,許令留補勅需,以爲一分紓急之地事,令廟堂劃卽,稟處事,允下矣。勅行半年之內,三次疊到,又將有繼來之勅,西路各邑,十年饑荒之餘,猝然當此,事力之罔措,不言可想。儐臣目擊而論列,尤爲詳備,救濟之道,誠不容少緩,而財穀蕩竭,着手無地,實爲悶慮。關西稅米,十年浪費,一路穀物之蕩然,專由於此。所謂儲置,惟此當年稅一半,今不可遽爲傾儲,一半中一半,姑先劃給,使之料理後來勅需。海西則監司不待朝令,諸上司上納錢穀之未收者,令各邑爲先取用事,頃已馳啓,詳知其用下之數,然後方可議其加給,而地部經費,十分虛竭,故戶曹上納錢穀,不當擅用之意,自本曹已爲發關分付。今番各衙門貸用數爻,令本道從實詳査,各其邑區別某衙門,捧成冊上送後,更爲稟處,而大凡外方之貸下京衙門錢穀之際,例多濫報之弊,各別嚴飭之意,竝爲分付,何如?傳曰,允。
又以戶曹言啓曰,領議政趙泰耉,去四月今五月兩朔祿俸,依傳敎,令倉官輸送,則以爲臣今雖以議藥入來,卽今情地事勢,決不可仍留於京裏,旣以退歸鄕廬,以俟處分之意,陳達於榻前,何敢冒受常祿云。不爲領受,何以爲之?敢稟。傳曰,更令倉官輸送。
呂必容,以迎接都監言啓曰,卽者差備譯官來言,上勅謂以粟粥及猪肉,供饋家丁與待令軍牢諸屬,後庭要設遮帳云,故分付典設司,依此擧行之意,敢啓。傳曰,知道。
正言趙鎭禧啓曰,請金姓宮人行藥者,從速摘發,快正王法。措辭見上請還收春澤諸弟子姪中區別放釋之命,仍前發配。措辭見上請咸鏡監司權重經,削奪官爵。措辭見上堂后假官,爲任緊重,有非人人之所可濫差,而近來多不擇人,至以堪輿術士之子,鄕曲卑庶之流,苟然充擬,其爲猥雜,莫此爲甚。決不可以事過而置之,請政院當該堂郞竝推考。答曰,不允。末端事依啓。
呂必容啓曰,卽者校理洪廷弼,以其母病,陳疏徑出,原疏捧入,所當直捧禁推傳旨,而此與無端徑出有異,推考警責,何如?傳曰,允。
兪命凝啓曰,密符親納,例也,而前昌城府使閔昌基,謂有身病,使其褊裨替納密符,事甚可駭,推考警責,何如?傳曰,允。
左參贊姜鋧疏曰,伏以,臣之聾病,卽通朝之所共知也。咫尺對人,言語不辨,聽性全失,作一木偶,王府議獄之任,決非所堪,而單旣還給,疏亦未徹,進退維谷,逃避無所。適値鞫獄當前,勅行迫頭,惶懼分義,他不暇顧,不得已黽勉行公,逐隊隨行,而隨處憒憒,如在煙霧,早晩顚躓,固已自料,而唯其所處之地,非如閑慢之任,故日夜悚惕,若隕淵谷矣。正刑罪人之徑斃於未結案之前,出於意外,臺章重發,論責非常,臣惶隕震惕,罔知攸措。今此鞫囚,違拒結案,成命未卽擧行,輿情莫不憤惋,則檢勅看護,豈敢少忽?至於醫官所報,非不疑訝,而未檢驗之前,實因未出,其所飮毒與否,未能逆料,仍與僚席,循例啓達,執法之論,誠甚得宜,顧此所坐,不特推考薄罰而止。且於該郞究覈之坐,不敢晏然參涉,速遞臣職,差出無故堂上,然後可以究竟此獄。伏乞聖明,俯垂諒察,將臣金吾之任,亟賜鐫罷,且治臣罪,以嚴邦憲,以謝臺議,千萬幸甚。答曰,省疏具悉。卿勿過辭,安心行公。
校理洪廷弼疏曰,伏以,臣於直中,得聞家信,臣之望八偏母,篤疾沈淹之中,自數日添得咳嗽,氣息喘喘,粥飮頓却,夜來移時寒戰,旋又昏塞,急施藥物,僅得少蘇,而餘證尙爾危惙。臣自得此報,方寸煎灼,不能自定,至情所迫,急於歸省,玆不得不陳章疾籲,徑出禁門。伏乞聖慈天地父母,亟命鐫罷臣職,俾得專意扶救,以伸至懇,仍治臣任情擅離之罪,以警具僚,千萬幸甚。答曰,省疏具悉。爾其勿辭,救護母病。
巳時,上御熙政堂,藥房入診,都提調趙泰耉,提調李台佐,副提調南就明,假注書柳儼,編修官崔宗周,記注官朱炯离,醫官李時聖·許坫·方震夔·吳重卨·李時弼·玄悌綱·權聖揆入侍,交河縣監權聖徵,永徽殿參奉李公胤,同爲入侍。趙泰耉曰,近日日候漸熱,且有郊外館所擧動,聖體,若何?上曰,無事。泰耉曰,近來寢睡水刺之節,何如?上曰,與前一樣。泰耉曰,小便頻數證候,與前,何如?上曰,一樣矣。泰耉曰,旣承問安批答,而大妃殿氣候,亦一向安寧乎?上曰,然矣。泰耉曰,生脈散,近亦進御乎?上曰,然矣。泰耉曰,令醫官入診脈候,何如?上曰,唯。李時聖入診後退伏曰,右脈數候差勝,左脈亦平穩矣。泰耉曰,中宮殿氣候,亦何如?上曰,無事。泰耉曰,世弟氣候,何如?上曰,無事。權聖徵入診後退伏曰,脈度左三部度數調和,右三部寸關稍數矣。泰耉曰,臣等當瞻望玉色,而亦令醫官仰瞻矣。上曰,唯。許坫入診後退伏曰,脈候左右三部數候幾減,寸脈似數,而大抵平和矣。方震夔入診後退伏曰,脈候左右三部調和,玉色亦爲和暢,無紅潤之氣矣。玄悌綱入診後退伏曰,脈候左右三部調均矣。權聖揆入診後退伏曰,脈候右脈,比諸左脈,稍洪大,而大抵調均平和矣。李公胤入診曰,小臣不能詳知脈候,故自前不敢煩達,而似有滯候,不得疏通矣。泰耉曰,向以儒醫李公胤·任瑞鳳·朴泰初特爲除職,使之連爲入診之意,有所仰達,而公胤·瑞鳳在京,故連爲入診,泰初則在鄕,故尙不得一入矣。公胤今方入侍,而瑞鳳新經染患,不敢率入。蓋當初啓請除職之意,固欲使之留京,連爲入診也。且此人等俱是士夫閥閱,而銓曹只以一人,草草塞責,其餘兩人,終不擧論,殊甚未安。更爲分付銓曹,瑞鳳·泰初兩人,卽爲付職,俾令在京,連爲入診,何如?上曰,依爲之。泰耉曰,吏判尙不出仕,雖次官,隨窠除職,亦宜矣。上曰,依爲之。出擧條泰耉曰,加味調中湯,連爲進御,今至五十餘貼矣。或有食效之道耶?上曰,無加減矣。李台佐曰,湯劑或有以十餘貼受效者,或有以累十貼受效者,固不可以一例論之,而此藥今至五十餘貼,雖無大段受效處,若上氣之候有減,寢睡之節差勝,則亦不無其效,未知何如。上曰,姑無加減矣。泰耉曰,此藥旣是平和之劑,當出去更議,而聞醫官之言,則脈度差勝,玉色平和,姑爲加進爲宜云矣。上進御湯劑後,台佐曰,近來連接醫官,且進湯劑,群情不勝欣悅矣。泰耉曰,曾已湯丸兼進之意仰達,前進丸藥,未知幾許進御,而前日以丸藥,不如湯劑下敎矣。丸藥雖艱於進御,固不必一時多服,若若吞咽,仍以粥飮下之,則進御非難,而亦無壅滯之患。且今當盛夏,火熱易升,雖無卽今形現之證,預爲防備,則似好矣。上曰,當依爲之。台佐曰,日氣漸熱,若當三伏,則苦口之劑,何可連爲進御乎?湯藥限今月進服,丸藥仍爲繼進,則似有實效矣。泰耉曰,議藥當出而議定,以啓辭陳達,而有所懷,故敢達。卽今荐饑之餘,客使絡繹,兩西諸邑,物力蕩竭,民生困悴,實無以支堪,故遠接使趙泰億,榻前陳稟,有若干米穀劃給之事,而亦不能遍及列邑,分付有司之臣,從便加給,俾爲均施之惠,似好。至於京畿,土地瘠薄,年事荐饑,邑力民産,尤難支保。若過數十日,則兩麥就熟,庶無可慮,而卽今民間形勢,方在百尺竿頭,實難遲待麥熟,誠可憫惻矣。向因京畿監司狀啓,江都及北漢·南漢米,合六千石,自廟堂,稟處劃給,而卽聞監司李正臣之言,則穀數甚少,決難均施,故更爲狀請云。自廟堂似有劃給之議,而民勢方急,何可遲待乎?卽今北漢軍餉,在小倉者,五千餘石,在平倉者,亦四千餘石云。以平倉所儲中五百石,劃給,何如?上曰,依爲之。泰耉曰,南漢移轉,廣州府尹權詹,堅持不給云。朝令之下,何敢如是?權詹推考,使之依分排,卽爲出給,以爲救民之地,何如?上曰,依爲之。出擧條台佐曰,然則畿伯狀請事,不必回啓,以榻前所達,出擧條,何如?上曰,唯。台佐曰,臣待罪戶曹,而近以母病,方寸慌亂,旣不得出待勅使,凡干公事,亦不得酬應,極爲惶悚。今以議藥體重,不得不抑情入侍,旣有所懷,敢此仰達矣。戶曹近因連歲荐饑,稅入太縮,又經三勅,百物虛竭,前頭又當有二勅云。各項所入,略爲磨鍊,則禮單密贈銀外,勅需雜物價上下都數,殆過八萬兩。至於方物,則陳賀入送之外,前頭又有皇太后·皇后·皇太子聖節·冬至方物,合以計之,厥價木綿爲五百同。此外本曹一年各項經費及貢物別貿等價,應爲上下者,錢文十四萬兩,木綿八百餘同。以今年稅入較之,不足之數,錢文十一萬餘兩,本曹錢文,無出處,例以木同代錢繼用,關西·海西·嶺底七邑稅米,亦竝爲作錢,推移用下矣。今年則貢稅木旣縮,關西稅米,爲軍餉捧留,海西與嶺底七邑稅米,以米穀不足之故,竝令以本米上納,錢文尤無出處。以此事勢,決難支用,誠爲渴悶。卽今生貨之道,惟有鑄錢,而在前則生銅一稱價銀,不過十兩,今則銅價漸貴,幾至於十八九兩之多云。以此言之,則鑄錢之利,亦甚零星,而本曹適有遺在生銅鐵物,合爲累萬斤,方爲死貨,不得用。以此所在,先爲鑄錢,萊府亦有生銅出處,若推移鑄錢,庶有略干餘利,可以補用經費,而朝議不一,便否之論,互爲相參,臣亦不敢自斷。前頭母病稍間之後,當以草記,具由陳稟,令廟堂確議處之,何如?上曰,依爲之。出擧條台佐曰,今年農形,春雨適中,故善爲付種,而不幸近來,旱乾孔酷,前頭之慮,有不可言矣。且聞燕京消息,不無將來之憂,燕京不安,則將有楚國君臣且苦兵之患,小臣前日,有所陳達矣。雖然,此亦爲第二件事,顧今通八道,皆未有儲米之事,今年若稍豐,則庶有可望,而旱災如此,若過十日不雨,將不免有赤地之歎,言念及此,罔知攸措。小臣區區所望,惟願聖上,連進湯藥,玉候一樣安寧。且於政令施措之際,益加惕念,每以如在兵戈搶攘之中爲心,必先節用愛民,則臣民幸甚。泰耉曰,節用愛民四字誠好,但節用而無節用之實效,愛民而無愛民之實政,則與初不節用愛民,無異矣。古語曰,節用而裕民,此固倉卒之間,所難盡白,而若自上各別惕念,必自宮中始,崇尙節儉,毋爲浪費。凡內帑所用,或有餘儲,特爲賑恤貧民,以紓其力,其於節用愛民,庶有一分之益矣。小臣新自鄕來,故卽今農形,擧皆目覩,付種之後,旱災孔慘,無論有水根無水根處,盡爲枯燥,所見誠極渴悶。老農之言曰,田畓之乾燥者,白而且坼,雖雨無益,此言雖煩屑,愚臣欲自上備知民間事,故敢此陳達矣。且戶判以鑄錢爲請,而所謂鑄錢,其弊亦甚,匠人料布,所費浩繁,畢竟所餘無多。雖然,昔吳王濞,卽山鑄錢,煮海爲鹽,雖不賦於民,而其國富强。以此見之,鑄錢亦不可謂無利,前日則錢貨不過行於京師至近之地,故用處少,而爲利多矣。卽今遍行於邊邑,西至義州,南至東萊,莫不行錢。所鑄者,與前無加,所用之處,一倍浩多,且或營門及富民,擧皆留儲不出,錢貨益貴,幾與銀子相對。今者諸議,或有以鑄錢爲便者,或有以不便者,未易歸一。以臣所見,平安監營,錢文充牣,至於貫索朽絶,臣於前日,待罪本道,故詳知其事矣。卽今客使連仍,用道甚繁,似與前日有異,而亦必有留儲者,卽今兩西所留置米穀,代以平安監營錢,代捧,則不待鑄錢,而有補於國用,地部與本道,相議取來爲好矣。上無發落。泰耉曰,小臣行身無狀,所遭非常,不得已退伏郊外,累承敦召之命,而不敢奉承也。不然,則臣以與國同休共戚之人,何敢不顧分義,偃然違命乎?自臣父臣祖,屢被國恩,如臣無似,亦自先朝,猥蒙特達之知,致位至此。雖肝腦塗地,亦不足以仰答洪恩,只緣遭罹不幸,人言罔極,不免違離宸陛,便訣明主,是豈小臣之所樂爲也?今若徒恃寵靈,冒沒復出,則是卽無廉恥之人,人無廉恥,何可立於世乎?且君臣之間,何敢有隱?謹當畢陳所蘊,退死丘壑矣。夫君上之下,惟相最尊,而領相又爲三公之首,顧其職責,果何如,而臣以何才德,敢當是任?第緣我朝,惟取門閥,故臣亦節次推排,以至於此。旣不得報效一分,徒自竊祿尸位,臣心之自媿,有不可言,而抑又有危迫之悃,故復此仰達。昔在先朝時,向日罪死之人,以臣之言,至及孝廟事,構誣臣身,不遺餘力,人臣聞此,豈有欲生之心?若戰國之人,則必當剖心自見,而臣旣不得自辦一死,退廢之外,更無他道,故自先朝末年六載之間,累有除旨,而終不敢承命,及當侍藥設廳之後,職在保護之地,故他不暇顧,承命入來,而旣不得仰承先王下敎,竟遭攀髥之痛,罔極之外,更何所達?其後都監之任,卽臣子畢義效誠之地,故小臣忍死隨行,僅僅畢事,遂復退伏鄕廬,以守初志。及至昨年改紀之初,朝著草創,敦諭勤摯,故黽勉入來。間有人言,而亦不敢遽退,惟以畢暴情悃,從容退去之意,累次仰達矣。但因循遲回,盤礴不去,終致罔極之言。或曰,循私蔑公,儘如此,則其縱恣無狀,幾何,不至於向日之濁亂?又曰,羽化權門。夫權者,卽君上所操之柄,人臣得此罪名,其驚惶危怖之懷,當如何哉?至於使一世,敢怒而不敢言,此固秦之趙高,唐之林甫,宋之檜·侂胄輩所爲也。此皆凶國害家之類矣。彼柳壽垣與臣本無怨咎,豈欲以此等題目,勒加於人?臣雖無似,立身本末,殿下必爲俯燭,而在廷之臣,亦知臣之行事,必不至如此,而第臣,以自前當退之身,尙今遲回,知進而不知退,故此天意所以故使之至此,以自警省也。今何可逆天行事,重速釁咎乎?且小臣,豈不知在京陳疏,而年少之人,不可與較,以傷事體,故不免退出郊外矣。及至以議藥事,敦召之後,何敢不卽速入來,而適會身病苦重,不得運身,又承別諭,辭旨勤懇,故小臣置百事於度外,惟以議藥爲重。且以前日不得登筵告辭,自外退去,爲至恨,故黽勉入來,而今則一瞻天顔,略暴危悃,雖今日退死,亦何所恨?南就明曰,卽今聖候,調攝議藥爲重,大臣何可蹔時退去乎?自上親自別諭幸甚。泰耉曰,此非臣假飾之言,乃是由中之懇矣。小臣實非久居冒位之人,而況所遭如此?今若不知退去,則是無狀不測之人,無狀不測之人,將安用哉?且君使臣以禮,如或牛維馬縶而驅使之,甚非以禮使之意。今若特許小臣之退,以盡禮使之道,則臣事君以忠之義,臣亦粗識之矣。身雖退去,或有千慮之得,敢不思效忠之道乎?況臣之疾病,卽膏肓之祟,此秦醫所以却走者也。昨年以來,若有公事,冒死而出,或塊氣上衝,輒氣塞昏倒,終歲如此,幾至於死,以至冬節,轉成漲症。而本症塊氣,時時上衝,從容按摩,少得鎭定,而間進粥飮,輒復吐出。卽今猶有餘氣,眩證·腹痛·泄痢等病,亦未盡瘳,以此病狀,尤無自力之望矣。就明曰,病患雖如此,若從容調治,則庶得差愈,豈可以此,遽欲退去乎?李台佐曰,大臣去就,小臣不敢煩陳,而旣以議藥入來,則當待所進湯藥,應驗有無,然後以議去就,似合於分義道理矣。泰耉曰,小臣亦豈不知分義道理,而情勢實無一分冒出之理,且本職,與藥院提調有異,亦非虛帶之職。況群疑滿腹,衆論塞口,小臣一退,此言可止,於公私兩便,而若使留臣,竊祿尸位,徒作無狀之人,又重以厚招人言,則非但臣身之狼狽極矣,在朝廷,亦豈有所益乎?雖以藥院事言之,臣旣不知藥理,雖或備員入侍,議藥則必待醫官之言,小臣一身,留亦無益,許臣退去,更出他提調,則亦極便當矣。且小臣雖退去,何敢忘國?至若縻之以職,則決無冒出之理,況王人久留郊外,其弊亦多。方今民間形勢,萬分愁痛,如此之時,各邑廚傳,責應多端,臣心之惶恐不安,姑捨勿論,亦豈不軫念民事乎?小臣旣是應遞之人,何可以虛禮,以貽弊端乎?卽今朝廷之上,勝於臣者,不患無人。與其留此無才無德,情病俱苦,如臣者,曷若改卜賢德,以補實政之爲得乎?上無發落。泰耉曰,小臣有所懷,故敢達。實錄纂修,必以大臣中曾經文任之人,畀以摠裁之任,卽古例也。小臣旣當初頭時,無他大臣可以相推,故不得已察任,因循至今矣。卽今則左右相,或經文衡,或經兩館提學,而左相不肯上來,右相則連參鞫坐,故小臣强策病軀,雖或往來,而亦不得連爲開坐,故纂史之擧,未免不實,豈不悶哉?今則鞫事幾盡收殺,且以古事言之,不獨領相爲之。雖原任大臣,若有曾經文任者,輒當是任,況小臣便是當退之身,摠裁之任,特令右相兼察,俾莫重修史之役,無遷就之患,似宜矣。上曰,依爲之。出擧條台佐曰,大臣情勢難安,縷縷辭職,議藥後,卽出郊外爲請,而議藥之後,進服十餘貼,或五六貼,以觀其應驗,何可一番議藥,遽爾退去乎?上曰,然矣。就明曰,臣有稟定事,敢達。日昨筵中,左承旨吳命恒,以先朝御筆添刻之意,仰陳矣。今此所下先朝御筆,卽粧屛也。體樣稍大,若付之御帖,似不相襯,宣廟御筆,曾有模刻粧屛之事,今亦依此模刻,仍爲粧屛後,御帖所付,則以殿下在春宮時,或有所受御筆,如勉戒等語,字樣稍小者,添刻則似好矣。上曰,依爲之。就明曰,御筆模刻之際,若或失眞,則事體未安。且前刊御筆,卽自宗臣家刊進,今亦依此,出付前日刊進宗臣,俾令各別精模以刻,何如?上曰,依爲之。出擧條就明曰,卽今大臣,以議藥後退去之意仰請,而大臣去就自別,且自上禮遇之道,不可無別爲勉留,更爲備忘,特加敦諭,似宜矣。且有所懷,敢達。卽今鞫廳罪人,至於飮藥自斃,國法將無以得伸,豈不痛或?聖復自斃後,檢屍狀實因,以飮藥懸錄,則不可不明覈處置,諫臣所啓,卽爲允從,何如?上曰,依爲之。月令醫官及金吾入番書吏·外直羅將·首奴·軍卒等,依臺啓擧行事,榻前下敎。諸臣以次退出。
上在昌德宮。停常參·經筵。
孝宗大王忌辰齋戒。
自辰時至午時,日暈。
呂必容啓曰,宰臣訓鍊都正申光夏,館所問安進去下直。傳曰,知道。
兪命凝啓曰,右議政箚子到院,而以國忌齋戒留院之意,敢啓。傳曰,入之。
南就明啓曰,左承旨吳命恒,强引小嫌,連呈辭疏,不爲仕進,卽爲牌招察任,何如?傳曰,允。
呂必容,以弘文館言啓曰,本館上番闕直,事體未安。校理宋眞明,疏批未下,不得循例請牌,副校理吳命新,昨日旣有只推之命,更爲牌招,以爲入直之地,何如?傳曰,允。
兵曹口傳政事,李師尙單付副司直。
呂必容,以迎接都監言啓曰,今日乃是空日,別茶啖,依例排入之意,敢啓。傳曰,知道。
又啓曰,宰臣申光夏,問安館所,則勅使以爲,連日遣宰臣下問,不勝感激。俺等,特蒙下念,眠食姑爲無事云矣,敢啓。傳曰,知道。
李翊漢啓曰,卽者,禁府都事來言,今日鞫坐,當爲設行,而領議政趙泰耉,今纔出往江外,右議政崔錫恒,迷滯之見,終難自回,難安之勢,與前無異,不得開坐云矣,敢啓。傳曰,知道。
呂必容,以成均館官員,以同知館事意啓曰,今日草記批下後,又以不可不趁卽還入之意,勸諭諸生,則諸生一向引嫌。又以大司成之違牌,爲難安之端,臣更爲縷縷開釋,當初捲堂,旣出微細之事,師席違牌,雖曰不安,累日空堂,事體尤重。草記中開諭勸入之意,已爲允下,仍卽還入,分義當然,諸生等以爲,師敎如此,不得已還入,夜深後仍設食堂,臣則退出之意,敢啓。傳曰,知道。
兪命凝,以迎接都監言啓曰,昨夜三更量,燈籠軍二名,稱以飮水茶房,窺覘勅使之入睡與否,爲勅使之所發覺,亂打出付於都監,故自都監從重決棍之意,敢啓。傳曰,知道。
又以禮曹言啓曰,今此端午節日,勅使所到處,遣官問慰事,昨已啓下矣。勅使行期,退定於初六日云,取考謄錄,則二去己卯年冬至,勅使在館經過,故別宴禮單等事,自都監措置擧行矣。今亦依此例,令都監考例擧行,何如?傳曰,允。
又以迎接都監言啓曰,因禮曹草記,今此端午節日別宴禮單等事,依崇德己卯冬至勅使在館時例,自都監措置擧行事,命下矣。取考己卯謄錄,則冬至日,果行別宴,而今則京外宴享,竝皆停減,則設宴一款,非所可論,依勅使在途時節目問慰例,使禮曹官員,傳致例給禮單,似爲得宜,大臣之意,亦如此,敢啓。傳曰,知道。
又以迎接都監言啓曰,副勅書出別求請物種甚多,決難聽許,故副房差備堂譯李世萬,據理不受,以爲如此需索,曾所未有,不敢書示都監云,則副勅大怒,使其家丁,拿入李世萬,決棍四度放送,而咆哮未已,至以明日,若不准給,諸譯竝當決棍云。其所徵索之夥然,近所未有,擧措之悖謬,亦甚可痛,敢啓。傳曰,知道。
南就明啓曰,吏曹郞廳來言,慶安察訪口傳差出事,命下矣。判書柳鳳輝,受由未出仕,參判鄭齊斗在外,參議朴弼夢病不來,不得差出云。判書柳鳳輝,參議朴弼夢,竝卽牌招,何如?傳曰,允。
以吏曹參議朴弼夢牌不進罷職傳旨,傳于兪命凝曰,推考傳旨捧入。
兪命凝啓曰,卽者議政府錄事來言,領議政趙泰耉,今日出往果川地,而使錄事來納命召,何以爲之?敢稟。傳曰,遣史官傳授。
李翊漢,以備邊司言啓曰,勅使回還時,自上例有郊送之節,似當依例定奪,而日氣甚熱,且於館所,已行親臨之禮,此時動駕郊外,或不無勞傷之慮。其在愼攝之道,誠爲重難,何以爲之?敢稟。傳曰,權停。
兪命凝,以戶曹言啓曰,依傳敎,領議政趙泰耉,去四月今五月兩朔祿俸,令倉官輸送矣。卽接廣興倉所報,則領議政趙泰耉,今已出往果川地,祿俸不得輸納云。大臣在外時,月廩題給,乃是前例,今亦依例,月廩輸送之意,分付本道,何如?傳曰,允。
右議政崔錫恒箚曰,伏以,摠裁官之任,乃所以董率堂郞,裁成實錄,責任之重,爲如何哉?從前纂修設廳時,例以三公備望,天點必及於領相,而不及於左右相者,蓋以領相,旣摠百揆,又兼春秋館領事,有非他人所可替當也,明矣。伏聞昨日筵中,領相辭免摠裁兼任,而擧臣自代,臣誠惝怳驚惑,實未曉處分之至此也。當初首輔之出郊也,聖上特下備忘,辭旨激切,又於前後疏批,委曲周盡,開釋無餘,日昨別諭,尤加懇惻,夐出尋常,領相黽勉承命,始得還朝,大慰加額之望矣。不料一近淸光,遽爾辭退,而殿下終無至誠挽留之敎,至於摠裁辭免之請,少無持難,卽許勉副,以堅其去國之心,臣於此,愕然失圖,繼之以慨歎也。伏乞聖明,俯賜諒察,亟遞臣摠裁之任,還授領相,更加敦召,期於必致,以重史局,以幸國事,不勝大願。答曰,省箚具悉卿懇。領相還朝,心甚欣幸,遽爾辭退,愕然失圖,無以爲諭,箚末事當依施焉。仍傳曰,遣史官傳諭。
上在昌德宮。停常參·經筵。
孝宗大王忌辰。
辰時巳時,日暈。未時,日暈。
南就明啓曰,今日持公事入侍日次,而國忌正日相値,頉稟。傳曰,知道。
兪命凝啓曰,小臣,館所問安進去下直。傳曰,知道。
李翊漢啓曰,大司憲韓世良,掌令尹東洙,持平吳遂元在外,執義李眞淳,奉命在外,掌令尹會,迎接都監都廳進,持平金始燁呈辭,今日以監察茶時之意,敢啓。傳曰,知道。
沈仲良啓曰,吏曹郞廳來言,守令有闕,政事,何以爲之?取稟。傳曰,當日爲之。
又啓曰,領議政上疏到院,而國忌正日,留院之意,敢啓。傳曰,入之。
兪命凝啓曰,臣承命馳往館所問安,則勅使以爲,俺等特蒙下念,一向好留,而連遣近侍下問,不勝感激云矣,敢啓。傳曰,知道。
南就明啓曰,左承旨吳命恒,昨日違牌,旣有只推之命,而今日又不仕進,卽爲牌招察任,何如?傳曰,允。
又啓曰,慶安察訪口傳差出事,命下之後,吏曹判書柳鳳輝,參議朴弼夢,昨日違牌,趁不擧行,事甚未安。竝更爲牌招,以爲差出之地,何如?傳曰,允。
以吏曹參議朴弼夢牌不進罷職傳旨,傳于呂必容曰,推考傳旨捧入。
呂必容,以迎接都監言啓曰,今日乃是空日,別茶啖,依例排入之意,敢啓。傳曰,知道。
李翊漢啓曰,卽者禁府都事來言,今日鞫坐,當爲設行,而領議政趙泰耉在外,右議政崔錫恒,迷滯之見,終難自回,難安之勢,與前無異,不得開坐云矣,敢啓。傳曰,知道。
南就明啓曰,當此勅行,西路守令,不可不趁時差送,豐川府使魚必遠罷黜之代,令該曹口傳差出,以爲給馬發送之地,何如?傳曰,允。
呂必容啓曰,豐川府使·慶安察訪差出,一時爲急,而吏曹判書柳鳳輝,牌招不進,推考傳旨捧入,參議朴弼夢,亦爲違牌,而旣有只推之命,竝更牌招,以爲趁卽口傳差出之地,何如?傳曰,允。以吏曹參議朴弼夢再招不進罷職傳旨,傳于沈仲良曰,推考傳旨捧入。
沈仲良啓曰,政事,當日爲之事,命下矣。今日國忌正日相値,何以爲之?敢稟。傳曰,當日爲之。
又啓曰,當日爲政事,命下矣。吏曹判書柳鳳輝,參議朴弼夢,所當更請牌招,而一日三牌,有傷事體,何以爲之?敢稟。傳曰,明日開政。
呂必容,以迎接都監言啓曰,諸處宴享,旣已減除,則節日宴享,亦不當擧論之意,昨已啓達矣。更考甲寅年頒諡勅謄錄,則有曰,勅使在館時,若値節日,則別饍司雜物色排入事,載在節目中,今亦依此例擧行爲宜,而第空日別茶啖,自禮賓寺每日排入,則不必又令雜物色疊設。明日則就別茶啖中,稍加饍品器數,以示節日別待之意,似好。以此,分付備待,何如?傳曰,允。
沈仲良,以迎接都監言啓曰,卽者副勅,招入差備譯官等,問曰,大通官朴得仁言內,自前勅使時,都求請元式中,果有貂皮云,而汝等則何隱諱若是?譯官以爲,在前別求請中,或有貂皮,而都求請中,本無貂皮云,則終不信聽,仍爲求見戶曹判書,欲査明此事云。辛丑年致祭勅在館時,戶曹判書,亦因此等事,進詣館所,有酬答矣。戶曹判書李台佐,親病雖彌留,今亦依辛丑年例,暫時來詣館所,以謄錄所載,明白言說之意,敢啓。傳曰,知道。
又以迎接都監言啓曰,副勅,自昨日需索極多,因差備譯官李世萬之援例防塞,旣已決棍,今日又復招入,昨日已捧之戶曹禮單單子,一倂還却。差備譯官李世萬,所當改差,他譯官差入其代,而譯官輩稍解漢語者,皆往前後使行,他餘皆老病,不堪任使,只有韓斗綱一人,而日昨因都監草記,方爲就拿,未及出場,而卽今事勢,如是緊急,今姑放釋,以爲塡充差備之地,何如?傳曰,允。
又啓曰,寧陵忌辰祭內摘奸單子,有頉處,察推事,命下矣。五間水門軍士一名闕點,而取考衛將所踏印文書,則各陵·殿端午祭時,以小分軍,出用的實,分揀,何如?傳曰,允。
又以禮曹言啓曰,今年自春以來,雖間有雨澤,而終不周洽,四月以後,旱氣頗甚,中外同然,近日似有雨意,有所等待矣。節候漸晩,一向旱乾,前頭農事,誠爲可慮,祈禱之擧,不容少緩。依前定奪,初次祈雨祭,三角山·木覓山·漢江等處,遣三品官,不卜日來初七日設行之意,知委,何如?傳曰,允。
又以迎接都監言啓曰,戶曹判書李台佐,因副勅之要,來詣都監,言其進來之由於副勅,則副勅以爲,別無面對可言之事,不必相見云。蓋當初要見,不過出於恐喝需索之意,及其來到,則計乃無聊,還令退去,台佐以其母病,尙在沈綿之中,還卽退去之意,敢啓。傳曰,知道。
假注書鄭羽良書啓,臣承命馳往果川紫霞洞議政府領議政趙泰耉所住處,傳授命召,則以爲,臣畢暴情悃於天威咫尺之下,旣已舁疾出城,退守本分,則命召不當仍帶而來,謹使錄事呈納矣。乃命史官,追到傳授,惶蹙悶鬰,罔知攸措。臣之情形事理,決不可復進,則何敢須臾冒受?謹當略具短疏,復爲呈納云矣,敢啓。傳曰,知道。
傳于沈仲良曰,礪城君楫,以母病,辭免使臣,至於陳疏,故特許遞改矣。使臣遞易,事體重大,且其母病,不至大段,則謝恩正使,仍存勿改事,分付。
沈仲良啓曰,卽者領議政趙泰耉,又使錄事,還納命召,何以爲之?敢稟。傳曰,遣史官傳授。
又啓曰,領議政處命召,遣史官傳授事,命下矣。城門已閉,待明朝傳授之意,敢啓。傳曰,知道。
大司成李明彦疏曰,伏以,臣於泮儒捲堂之擧,竊有難安者。昨今荐召之下,未克祗赴,玆敢略暴事實,仍請譴罰,以俟處分焉。日昨泮隷,以西齋儒生之言,來言於臣曰,西齋班首,使人送言于下齋曰,欲書弔狀,善寫者一人招送云,則下齋以無善手爲答,其中金麟瑞者,送言以爲,上下齋名分,雖截然,吾輩之寄食於此,蓋欲明經,以待殿講耳,以書役招之,前所未有,勿復如是云。下齋之於上齋,何敢乃爾?仍以金麟瑞黜齋之意爲請,臣以爲,親知之間,或相倩手,可也,而至於送言招來,便同使役,上齋此擧,可謂先失,下齋之言,不無所執。因此黜齋,未知其可,終不許其所請,則齋生等,乃以不敢入食堂爲言。臣以捲堂事體至重,不可因一時私事,而遽爾起鬧之意,再三開諭,仍復送言於東齋生,則若干人,果爲入參食堂矣。西齋生,反以此執言,而東齋生,又嫌其異同於同齋之間,終至捲堂,其間事實,不過如斯。得見齋生等所懷草本,則不但文飾反實,亦多誣及臣身者,臣何必提辨,以重傷事體也哉?仍念居館儒生,或因關係斯文事,而輕則捲堂,重則空館者,自古有之,而未聞以上下齋間私相慍憾之事,至爲此等重大之擧者。況臣之兩勸東西齋生者,不過慮其妄作捲堂之事,元非永斥西齋之意,而其所爲言,專出於角勝脅持之計,此無非如臣疲劣,忝居師儒之任,旣不能整頓士習,終不免自取輕侮,臣誠慙忸,無地自容,玆不得不據實自列。伏乞聖明,先治臣罷軟不職之失,仍命開諭諸生,毋至累日空堂,不勝幸甚。答曰,省疏具悉。累日空堂,殊涉未妥,斯速勸入,毋使聖廟久曠。
上在昌德宮。停常參·經筵。
李翊漢啓曰,大司憲韓世良,掌令尹東洙,持平吳遂元在外,執義李眞淳,奉命在外,掌令尹會,迎接都監都廳進,持平金始燁呈辭,今日以監察茶時之意,敢啓。傳曰,知道。
沈仲良啓曰,備邊司郞廳,以大臣意來言,今日賓廳坐起日次,而堂上位不齊,不得來會云矣,敢啓。傳曰,知道。
兪命凝,以宗親府郞廳,以大臣意啓曰,因左承旨吳命恒所啓,又因都承旨南就明陳白,先朝御筆添刻事,命下矣。本府有司堂上,與當初刊進宗臣,眼同句管,而刊進宗臣四員中,密昌君臣樴,奉命出疆,密陽君臣梡,方在喪中,只有益陽君臣檀,益寧君臣梯,御筆添刻,非但工役浩繁,事體至重,洛昌君臣樘,長溪正臣棅,頗解摸法,亦爲主管看檢之意,敢啓。傳曰,知道。
沈仲良,以兵曹言啓曰,今番庭試武科出身元數四百七十八人內,壯元一人,年六十一人,禁軍四十三人,依例除防,濟州五人,本州分防,其餘應爲赴防者,四百二十八人矣。今當分防西北,而近因年凶,爲慮主客俱困之弊,諸科出身,竝許除防,今春增廣出身,纔又除防矣。今此許多出身,尤難分防,使之除防納米,何如?傳曰,允。
沈仲良,以備邊司言啓曰,京畿監司李正臣,以楊州·楊根·果川三邑,北漢平倉米各二百石,特爲劃給,以救燃眉之急事,請令廟堂稟旨,分付矣。昨日藥房入診時,因大臣陳達,北漢平倉米五百石,旣已劃給,畿營狀啓內辭緣置之,何如?傳曰,允。
又以備邊司郞廳,以右議政意啓曰,勅使回還時,郊外擧動,因本司啓辭,有權停之敎,取考庚子謄錄,則先令都監,自上有不平之候,明日郊外,勢難勞動之意,使首譯先言於通官,而大臣當日未明,進詣館所,有言及兩勅之例,臣趁勅行離館前,進詣館所,以自上初欲親送郊外,近因日氣甚熱,適患暑症,不得如意,情甚缺然之意,措辭言及,似爲得宜,敢啓。傳曰,知道。
李翊漢啓曰,卽者禁府都事來言,今日當爲鞫坐,而領議政趙泰耉在外,右議政崔錫恒,迷滯之見,終難自回,難安之勢,與前無異,不得開坐云矣,敢啓。傳曰,知道。
南就明啓曰,卽者吏曹郞廳來言,今日爲政事,命下,而判書柳鳳輝,陳疏入啓,參判鄭齊斗在外,參議朴弼夢,情勢難安,不得開政云。參議朴弼夢,卽爲牌招開政,何如?傳曰,允。
李翊漢啓曰,宰臣綾昌君橚,館所問安進去下直。傳曰,知道。
南就明啓曰,右承旨呂必容,同副承旨兪命凝,今日病不仕進,竝卽牌招察任,何如?傳曰,允。
又啓曰,宰臣綾昌君橚,馳往館所問安,則勅使以爲,早遣宰臣,連日問安,不勝感激云矣,敢啓。傳曰,知道。
沈仲良,以兵曹言啓曰,新除授正郞李重煥,以身病累次呈狀,終不行公,宿衛重地,不可久曠。正郞李重煥,今姑改差,何如?傳曰,知道。
京畿監司狀啓,利川等官居良女金召史等燒死事,傳曰,燒死〈人〉等,令本道恤典擧行。
呂必容,以迎接都監言啓曰,差備譯官來言,禮曹郞官,以端午節日禮單物種,入給館所,兼傳御帖,則副勅無辭盡受,上勅則只受霜花紙五卷,油扇十柄,他餘物種,竝皆辭而不受。此似出於廉讓之意,而自前禮單,或有不受之時,則例爲更請入給,今亦依例,更爲措辭入給,何如?
又以迎接都監言啓曰,卽者,差備譯官來言,上勅房兒房守四人,竝爲出送云矣,敢啓。傳曰,知道。
假注書鄭羽良啓曰,臣承命馳往于果川紫霞洞領議政趙泰耉所住處,傳授命召,則以爲,昨以一疏,伸暴危懇,兼呈命召,冀蒙收納之恩,卽者史官承命,又爲來傳命召,臣惶悶抑菀,不知攸處。臣旣以決不可更進之意,面陳於前席,申懇於短疏,則終不敢冒昧承受,當更使錄事還納云矣,敢啓。傳曰,知道。
沈仲良啓曰,卽者領議政趙泰耉,又使錄事,來納命召,何以爲之?敢稟。傳曰,遣史官傳授。
又啓曰,領議〈政〉處命召,遣史官傳授事,命下矣。城門已閉,待明朝傳授之意,敢啓。傳曰,知道。
上在昌德宮。停常參·經筵。
南就明啓曰,今日持公事入侍日次,而祈雨祭齋戒相値,頉稟。傳曰,知道。
沈仲良啓曰,小臣館所問安進去下直。傳曰,知道。
又啓曰,臣承命馳往館所問安,則勅使以爲,國王德分,夜來好過,而遣近侍下問,不勝感激,上勅又言,今日定欲發行云矣,敢啓。傳曰,知道。
又啓曰,卽者禁府都事來言,今日當爲鞫坐,而領議政趙泰耉在外,右議政崔錫恒,迷滯之見,終難自回,難安之勢,與前無異,不得開坐云矣,敢啓。傳曰,知道。
備忘記,傳于呂必容曰,史官一員待命,騎馬三匹,卜馬二匹立之。
呂必容啓曰,豐川府使·慶安察訪差出,一時爲急,開政之命,亦已下矣,而吏曹判書柳鳳輝,參議朴弼夢,陳疏俱未承批,不得開政,何以爲之?敢稟。傳曰,今日爲之。
備忘記,傳于呂必容曰,史官三員待命,騎馬九匹立之。
呂必容啓曰,史官三員待命事,命下,而史官不備,以宣傳官一員代送之意,敢啓。傳曰,知道。
又以迎接都監言啓曰,卽者大臣進詣館所,以自上病未郊送,情甚缺然之意,使差備譯官,傳言于兩勅,則以爲,國王,雖欲郊送,日氣甚熱,俺等固當挽止,聞有病患云,何可遠臨郊外乎?不勝憂慮云。大臣仍爲退出之意,敢啓。傳曰,知道。
又以迎接都監郞廳,以右議政意啓曰,臣進詣館所,以自上病未郊送,情甚缺然之意,使差備譯官,傳言于兩勅,則以爲,國王,雖欲郊送,日氣甚熱,俺等固當挽止,聞有病患云,何可遠臨郊外乎?不勝憂慮云。臣則仍爲退去之意,敢啓。傳曰,知道。
又以迎接都監言啓曰,端午日,自上贈給禮單,上勅紙地及扇子領受外,竝皆辭而不受,故昨以此意啓達後,使譯官傳致上意,更爲入給,則又辭而不受,不必又爲强給,還付戶曹之意,敢啓。傳曰,知道。
又以迎接都監言啓曰,卽者差備譯官來言,上副勅言內,今此五十名軍威軍,旣已減除,威儀太草草,軍官各二雙排立,宜當云。依其言,軍官各二雙,以冠·釗·衣服·馬匹鮮明壯健者,卽爲整待於各其境上之意,分付三道監司處,何如?傳曰,允。
又以迎接都監言啓曰,今已日晏,勅使尙不出軍令。空日別茶啖,趁早間入給之意,敢啓。傳曰,知道。
又以迎接都監言啓曰,勅使又索轎杆四部,戶曹所儲已盡,他無推移之路,尙方所有,固不當仰請取用,而事勢急迫,五箇姑爲取用,何如?傳曰,允。
又以迎接都監言啓曰,副勅,以禮單都求請,別求請雜物,竝令折銀,累次爭執,終不回聽,怒色愈加,不獲已竝與自上禮贈,而折銀入給之意,敢啓。傳曰,知道。
又以迎接都監言啓曰,副勅壑慾難充,別求層加,今日,又爲出積前後禮單及求請等物於外廳,使譯官持去,竝令折銀。臣等以爲,他物雖或折銀,而自上所給物種,事體所在,不宜計價折銀,令譯輩爭執,而尙不回聽,已過閉門,且無軍令,明日發程,有未可必,策應凡事,誠爲悶慮矣,敢啓。傳曰,知道。
假注書柳儼書啓,臣承命馳往于果川紫霞洞議政府領議政趙泰耉所住處,傳授命召,則以爲,今此命召,再次呈納,輒命史官傳授,臣不勝惶恐悶鬰之至。臣所遭罔極,不敢以職名自居,旣以告辭前席,退屛田里,則終有所不敢冒受者,當更使錄事還納云矣,敢啓。傳曰,知道。
吏曹參議朴弼夢上疏,原疏見上答曰,省疏具悉。一時注擬失錯,元非大段,爾其勿辭,從速察職。
呂必容啓曰,卽者吏曹郞廳來言,政事今日爲之事,命下,而判書柳鳳輝,陳疏未承批,參判鄭齊斗在外,參議朴弼夢病不來,不得開政云。參議朴弼夢,卽爲牌招,以爲開政之地,何如?傳曰,允。
又以迎接都監言啓曰,朝者大臣之來詣館所時,勅使以今日回程爲言矣。日勢已暮,尙不出軍令,需索漸殷,明日早發,亦未可必,策應凡事,誠爲悶慮矣,敢啓。傳曰,知道。
兪命凝啓曰,卽者領議政趙泰耉,又使錄事還納命召,何以爲之?敢稟。傳曰,遣史官傳授。
以吏曹參議朴弼夢牌不進罷職傳旨,傳于呂必容曰,推考傳旨捧入。
吏曹判書柳鳳輝上疏,原疏見下答曰,省疏具悉。銓衡之長,決難遞改,卿其勿辭,安心行公。
呂必容啓曰,吏曹判書柳鳳輝,疏批旣下,參議朴弼夢,違牌不進,亦有只推之命,所當更請牌招,而今已夜深,何以爲之?敢稟。傳曰,明日牌招。
領議政趙泰耉上疏,原疏見下答曰,省疏具悉卿懇。卿之造朝,出於久違之餘,從容接話,臥閤論道矣。豈料一日之間,遽爾退在,情志之睽違,胡至此極?噫,當艱虞溢目之時,豈忍袖手恝視乎?亟遵前旨,須速還朝,用副如渴之望。仍傳曰,遣史官傳諭。
呂必容,以迎接都監言啓曰,勅使回程牌文,以初七日書出,爲先發送之意,敢啓。傳曰,知道。
又以迎接都監言啓曰,勅使明日回還時,軍令初二次隨時,三次以辰時書出矣,敢啓。傳曰,知道。
又以迎接都監言啓曰,卽者差備譯官來言,上勅上山亭,擇執禮單馬云矣,敢啓。傳曰,知道。
沈仲良啓曰,統營以海防重地,不可一時暫曠,而新除授統制使南泰徵,受任於身故之代,累度催促,尙不下直,其在事體,誠極未安。推考,明日發送,何如?傳曰,允。
呂必容啓曰,領議政疏批,遣史官傳諭事,命下,而今已日暮,待明朝傳諭之意,敢啓。傳曰,知道。
兪命凝啓曰,領議政處命召傳授事,命下,而今已日暮,明日疏批傳諭史官,當爲進去,偕傳之意,敢啓。傳曰,知道。
朴弼夢疏曰,伏以,臣之向來所被人言,凡幾遭矣。淟涊蹲據,實無其理,而陳疏而未蒙準請,違召而罰止問備,開政事急,終不免黽勉應命,客使在館,更不得陳籲請遞,職名苟縻,惶蹙轉深。乃者校理宋眞明,又以政注間事,疏斥甚緊,至於歷擧見擬之人,而費辭疵毁,斷之以全不難愼,卽且可知,末乃以警飭銓地。臣於此一倍悚懼,置身無地。噫,如臣昏愚,謬當銓衡,注措之際,醜拙百出,早晩顚沛,固所自知,前後勤攻之言,何莫非頂門針子,則今於儒臣之疏,惟當愧謝之不暇,而第有所不得不略辨者,玆敢附陳其事實焉。蓋李夏源之淸名直節,世所共推,若其文雅恬靜,儒臣亦自稱詡。夫文雅優於鎭物,恬靜足以禦繁,以此莅藩,可保稱職,臣未知剸理繁劇,自有別般人才也耶?嶺伯擬薦,固非廟堂專管,臣實有所預聞,遭此非議,至請變通,情勢固已難安,至於使選之重,臣非不知,而資級相當中,在京無故者絶少。且念愼惟益,早遊儒賢之門,多受賞許,其見識器量,自是不易得之人,試以治績之著現者言之,曾任北鄙,多所糾覈,列邑駄載,不敢踰嶺,一路嚴憚,咸服其風力。今此糾檢之任,無事乎用力,況伏惟念先大王則哲之明,嘗有所稱奬於此人,其才識之可取,於斯益驗。此非但臣心之常所欽服,同朝之間,亦多稱道。今此書狀之擧擬,實出於爲官擇人,今乃以履歷名論,無足稱數爲言,蹴踏陵藉,不遺餘力,平說可否,何所不可,而言之不擇,胡至於此?夫履歷與惟益等夷,而膺是任者,不止一二。且所謂名論,任是活套,元不係於資踐高低,摟指華顯,其能優於惟益者,幾箇人哉?以此論斷,恐不服人心也。沈樘·金始慶之復通舊踐,實是同席間商議之事,惟此兩人之見枳淸路,今已經年,以此永錮,事涉過重。竊謂到今檢擧,不害爲蕩平之政,執此爲罪,曾所不料,臣自入銓地,戒懼日甚。凡所注擬,意未嘗不在難愼,而政坐鑑識空疏,聞見淺陋,取舍之際,未能平允物情,咎責之言,迭發於論思之地,至再至三,由淺入深,至以全不難愼,卽此可知爲言,則儒臣攻臣之意,不專在於所論一事,竝與其全臚而打破者,蓋可見矣。臣之從來伎倆,益覺其都無善狀,溺職之誅,無所自逃,仍念臣不早斂跡於再次公議之下,終致人言三至,愈出愈新,少或蹲仍,安保其獲罪之止於是耶?思之至此,不覺懍惕,日昨因口傳政事,召牌續臨,情勢迫隘,無以趨承。適値齋戒,陳疏見却,兩日之內,三違嚴命,論其罪犯,宜伏常刑,聖度天大,終靳例勘,惶感憫蹙,無所容措。卽又天牌辱臨,不敢坐違,謹此隨詣闕外,而顧臣迷滯之守,自畫已堅,玆不免拜章徑退,隨疏隨辯,臣豈樂爲,而一暴情實,誠不獲已,左右應接,其亦困矣。分義雖嚴,廉隅亦重,寧被重辟,無容更進。伏乞聖慈,俯察情懇,削臣之職,治臣之罪,以安私分,以謝人言,不勝萬幸。
柳鳳輝疏曰,伏以,臣病旣痼癈,情又臲卼,再疏陳懇,誠出於萬不獲已,而及承聖批,不唯不賜準許,辭旨優渥,有踰尋常,臣誠感激,繼以悶縮,不知所以自措也。夫感恩願忠,臣分之所當然,貪榮戀寵,恒情之所不免。今臣官秩太濫,榮耀已極,而不避湯火,圖報萬一者,又是臣寸心之所耿耿者,如其病狀,有一分可强之勢,則亦何敢以略加相規之言,爲一向撕捱之計哉?第臣宿病,自是水土所祟,雖今日稍安,不知明日何如,則固已有朝夕懍懍之憂,而至於脚部筋縮之症,已成積痼,屈而莫伸,坐亦難遷,拜跪之節,不成貌樣,扶舁之狀,有駭瞻視,殆無異於續脛之枉性。嚮雖迫於嚴命,一時乍出,其不可看作應行,因仍供仕則決矣。乃因成均館草記,兩日之間,召牌三降,而末由祗承,終至坐違,臣罪至此,萬殞猶輕。且臣於昨日儒臣之疏,有所不安者。今此兩承宣,論其枳塞,則經年之久,亦似太過,語其衰敗,則一歲之間,不至頓異,故臣果復通舊踐,而公議峻發,至以警飭爲請,不罪難警,見飭甚慙。臣方在縮伏恭俟之中,又以口傳政事,嚴召荐下,而不敢趨詣,略此冒陳危懇。伏乞聖慈天地父母,俯賜諒察,亟遞臣本兼諸任,仍勘臣前後負犯,以謝人言,毋曠職事,不勝萬幸。
領議政趙泰耉疏曰,伏以,臣頃於負罪病伏之中,得聞有議藥之報,不勝驚煎,亟欲竭蹶趨進,而顧以病未卽赴,憂惕倍萬。日昨稍得少間,始能進身於文陛之上,獲近耿光於數月違離之餘,仰瞻玉色和暢,天笑爲新,證候別無他端,而藥路亦不歧貳,神明之所擁佑,天地之所顧護,可占有勿藥之喜,區區祈祝之私,何可勝言?第念火熱當暑,升降無常,萬機至繁,思慮多端,苟非平心靜慮,物來順應,則或恐有時增腦,易致添證。伏願聖上,益加意於調將節宣之宜,以爲保養聖體之本焉。噫,臣之情悰之危苦,疾病之難强,退守本分之意,固已瀝血刳肝,而仰暴於吾君之前矣。矢心自劃,不容有二,故還納命召,卽尋鄕路,非敢有悻悻之志而然也。以爲不如是,無以贖其辜愆,而解謝一世之公議故耳。但惟聖明之前後所以待臣者,實有隆天厚地之恩,而終至於孤負,小臣之宿昔所以自期者,實有捐身報主之願,而終至於緯繣,是以歸到江上,回望君門,不能不慼然自傷,而繼之以感涕耳。還次之後,病勢添劇,病中萬慮都息,而惟是當遞之職,尙在身上,雖得安歇境界,未釋擔荷,坐臥不便,若負大戾,所冀淵裏之體諒情勢,快賜鐫遞,以卒天地生成之澤矣。不料史官,踵到陋止,復此傳授命召,是則筵對至懇,都不蒙照察,而多少悃愊之辭,終歸於飾讓而已。臣於是益自惶愧憫蹙,罔知所措。今臣萬無更入脩門,復當世務之理,而惟此命召,卽納還授,徒煩往來,上下相持,事體重傷,臣恐在聖朝禮使臣工,不枉人性之道,亦不當若是也。且使臣貪戀榮寵,㤀廉冒恥,而復進於前日狼狽之地,則卽一無義無狀之人,顧明主何足以爲臣,而臣亦安足以立於大夫士之後哉?臣旣已分外趨朝,親奉玉音,咫尺前席,悉暴蘊結危迫之悃,臣雖夕死,無復所恨。今若得荷聖恩,竝解諸任,則庶幾優游田里,歌詠聖澤,不妨做午橋之故事,而至於欲見吾君之時,則臣亦當以一馬,馳到闕下,拜見黼座而歸,區區志願,永畢於斯矣。如必欲以職名,羈縻而驅使之,則此非臣之所敢任也。雖極惶恐,死不敢趨命矣。臣身之以此獲譴,固不足恤,而國事之泮渙,亦豈不深加聖念乎?伏乞聖明,俯察臣由中苦口之懇,將臣本職及藥院提擧之任,爲先許遞,他餘兼任,次第鐫免,俾無重務曠闕之弊,仍令臣得以安意將息,畢命丘壑之中,千萬幸甚。命召不敢仍留,復使錄事齎呈,冀蒙收納,兼暴危悃,情溢辭蹙,不知所云。
上在昌德宮。停常參·經筵。
仁祖大王忌辰齋戒。
呂必容啓曰,宰臣密善君格,館所問安進去下直。傳曰,知道。
又啓曰,吏曹郞廳來言,臺諫有闕,政事,何以爲之?取稟。傳曰,過國忌後爲之。
李翊漢啓曰,領議政處,命召,遣史官傳授事,命下,而今已日暮,待明朝傳授之意,敢啓。傳曰,知道。
大妃殿·中宮殿,藥房問安。答曰,知道。
藥房副提調臣南就明啓曰,伏未審日間聖體,若何?大妃殿氣候,亦復何如?今日是入診日次,而都提調在外,提調以親病陳疏,無以備員,不得啓請入侍,而加味調中湯,已盡於昨日,五貼加劑以入,宜當。臣不任區區仰慮,敢來問安。答曰,知道。無事。慈殿氣候,安寧矣。
有政。吏批,判書柳鳳輝進,參判鄭齊斗在外,參議未差,右承旨呂必容進。兵批,行判書李光佐病,參判金致龍病,參議沈樘,陳疏入啓,參知朴澄進,左副承旨沈仲良進。吏批啓曰,本曹參議,今當差出,而擬望之人乏少,承旨竝擬,何如?傳曰,允。又啓曰,玉堂·春坊闕員,今當差出,而擬望之人乏少,相避外任竝擬,何如?傳曰,允。又啓曰,京畿監司·忠淸監司瓜滿之代,今當差出,而擬望之人乏少,承旨外任竝擬,何如?傳曰,允。又啓曰,公山縣推考敬差官,禮曹佐郞朴來羽,備擬受點矣。今聞以其母病相見事,受由下去于忠淸道忠州地云,有難等待其上來,今姑改差,何如?傳曰,允。又啓曰,孝陵參奉崔道鳴呈狀,以爲身病甚重,非可以旬月,期其差效,斯速入啓處置云。崔道鳴病狀,果如此,則陵所入直緊重,今姑改差,何如?傳曰,允。又啓曰,卽接成均館牒呈,則司成成儁,除授後,過限未肅拜,依例改差,何如?傳曰,允。
兵批啓曰,世弟翊衛司洗馬徐命彬呈狀內,短視之病,沈綿多年,非如調治時月,可期責效之比,苟有一分可强之勢,何敢連狀煩瀆,期於必遞乎?察此病狀,入啓處置云,眼病如此,旣無察任之望,則陪衛之地,不宜久曠,今姑改差,何如?傳曰,允。
以李眞望爲吏曹參議,呂善長爲副校理,洪廷弼爲兼輔德,李明誼爲兼文學,金爲兵曹正郞,黃翼再爲司藝,崔尙謙爲繕工假監役,朴師淵爲贊儀,趙泰耉爲軍器都提調·軍資都提調·訓鍊都監都提調·社稷都提調,崔錫恒爲宗廟都提調,吳命峻爲繕工監提調,李世最爲京畿監司,尹惠敎爲忠淸監司,金宗衍爲綾州牧使,李德壽爲南陽府使,李檉爲豐川府使,李東益爲任實縣監,姜德彦爲慶安察訪。軍器直長單李枝燦,奉事單柳益良,副奉事單林廷萬,參奉單金壽益。嘉善韓奎星,今加嘉義,會盟祭後加資事。李喜春爲公山推考敬差官。副護軍柳萬重·鄭壽松·愼惟益,副司直李獻章·申弼夏。
呂必容啓曰,宰臣密善君格,館所問安,則勅使以爲,早遣宰臣,連日下問,不勝感激云矣,敢啓。傳曰,知道。
李翊漢啓曰,卽者禁府都事來言,今日當爲鞫坐,而領議政趙泰耉在外,右議政崔錫恒,以爲迷滯之見,終難自回,難安之勢,與前無異,不得開坐云矣,敢啓。傳曰,知道。
呂必容,以迎接都監言啓曰,昨日勅使出軍令,夜深之後,以爲雖出軍令,方有所爲之事,乘暮當出宿弘濟院云。今日之必爲發行,亦未可知,弘濟院接待凡事,尤爲窘速,極爲悶慮,故分付譯舌輩,弘濟院過站,高陽宿所之意,試令周旋矣,敢啓。傳曰,知道。
又以迎接都監言啓曰,勅使回還軍令,時刻已過,而尙無發行之意,空日別茶啖排入之意,敢啓。傳曰,知道。
假注書鄭羽良有頉,代以李挺膺爲假注書。
李翊漢啓曰,假注書李挺膺,時無職名,依例付軍職冠帶常仕,何如?傳曰,允。
呂必容,以迎接都監言啓曰,都監堂上趙泰億,以伴送使,今已辭朝,勅使臨行,需索尤多,臣命峻獨爲裁斷,誠爲未安。且慕華館送行之時,都監堂上,事體所在,決不可缺一員,令該曹更爲急速差出,何如?傳曰,允。
李翊漢,以兵曹言啓曰,權知訓鍊院參軍望單子中,奉事之事字落書,以致點下,不勝惶恐,原單子改付標以入之意,敢啓。傳曰,知道。
又啓曰,卽者領議政趙泰耉,又使錄事,還納命召,何以爲之?敢稟。傳曰,遣史官傳授。
兪命凝,以迎接都監言啓曰,卽者首譯等來言,日勢已向暮,勅使無行意,故渠等進往上勅房探問,則上勅以爲,當給之物不給,吾何以行,仍爲叱退首譯,更問明日軍令,則答以吾欲行時當行,何用軍令云。所謂當給之物,未知果指何物,而壑慾之無厭,愈往愈甚,今日則終無發行之勢,敢啓。傳曰,知道。
記注官朱炯离書啓,臣承命馳往于果川紫霞洞議政府領議政趙泰耉所住處,傳授命召,仍宣聖批,則以爲,臣之情悃,旣已畢陳於前席,昨又申暴於短疏。庶幾日月之明,俯賜體諒,快允所請,而及承史官傳宣聖批,辭旨之勤〈懇〉,愈往愈隆,眷戀之深,藹然於言意之表,臣以何心,能不感咽涕泗,至以情志睽違爲敎,責令還朝,臣於此,又復抑塞悶鬰,不知置身之所。今時,何等時也?艱虞溢目,誠如聖諭,以臣休戚與共之心,又蒙此隆天厚地之渥,亦豈無殫竭心力,以思報效之圖,而一朝奔屛,有若逃遁之爲者,豈臣之所樂爲哉?誠以所遭不幸,有不容不已,旣退之身,決無復當世務,重入脩門之理,當更以一疏申籲,以俟處分。命召不敢仍留,謹使錄事,又爲呈納,尤不勝惶恐死罪云矣,敢啓。傳曰,知道。
敎統制使南泰徵書,王若曰,國家之設戎閫,不過專制一方,符節之莅師垣,最重統制三路。予且明誥,爾其欽承。在昔我家,南創之恥深,東顧之憂切。沿海岸數千里,風汛常接於島夷,列鎭堡百十區,樞轄專屬於統帥。營府則跨嶺左·嶺右,號令則盡湖南·湖西。重溟萬艘,呼吸待警之勢,却月千隊,森嚴折衝之威。所托之隆,不專他等。雖常日簡畀之有別,矧近來凋瘵之難蘇。方嘆前帥之遽亡,疇膺中權之重寄。惟卿修榦赳赳,逸氣桓桓。器宇宏豪,早爲卿家丞相之識拔,心期磊落,綽有前代名將之風規。廉操愈勵於脂膏,尺寸無長,確守不撓於夷險,抹摋猶甘。肆回夜獵之閑,倏紆歲遷之寵。旌旂色變,奮戎略於雄藩,茅土盟申,襲疇封於名祖。偶遭跋疐,予則知不諒之人言,如遇錯盤,卿宜效已試之利器。惜未作西門之壯鑰,思復爲南徼之長城。玆授卿以統制使,卿其欽玆寵章,愼乃職事。兵戎施設,忠武之軌躅,當尋,疆場憂虞,平家之狡譎,可鑑。戰艦徒弊於漁採,壹意繕修,戍卒久困於誅求,殫心懷撫。凡係漁鹽征稅之入者,先充府庫儲偫之枵然。至於苞苴之行,予當申戒朝著,鞭鞾之饋,卿毋浪費公財。一事綱擧,百事目張。在惟公與廉之爲本,大者驛奏,小者立變。亦以漸毋遽而設宜,此特其要,往卽可悉。於戱,果敢可喜,而習氣易累,宜自知之,名位已尊,而怠忽或乘,尙欲勉爾。庶殫金城之方略,終振銅柱之威名。故玆敎示,想宜知悉。知製敎尹游製進
掌令尹東洙疏曰,伏以,臣敢冒萬死,連上猥疏,未蒙譴免,申加寵諭,前後聖批,愈益隆重,惶隕之極,繼以感泣。不意分外,除召因循不絶,今此掌憲之命,又被誤恩,蓬蓽之下,累辱隆旨,臣益復駭恐,莫知所以致此也。臣之情狀,旣已累陳,天鑑孔昭,豈不俯燭?如使臣果有才學,可堪任使,則君臣之義,無所逃於天地之間,臣何敢不畏分義,不顧大倫,頑如木石,終始守株,甘自陷於矯誕違傲之罪哉?誠以本無寸長,不可冒充於徵召,眞盜虛名,決知不堪於實用。唯此二段,實臣眞情之自鳴,而累次血籲,徒歸飾讓之曼辭,臣誠悶蹙憂惶,罔知所措。風憲重地,不是閑漫差除,空疎如臣,豈敢承當,而前職未遞,新命又降,因仍虛帶,今已積月,求之事體,恐無是理。至於春坊兼任,官本特設,以待格外之人,則臣是何人,濫充其選,聖批每以當今之世,捨爾其誰爲敎,不知糞土賤臣,何以得此於君父,惶愧踧踖,鑽地不得。噫,聖眷愈隆,臣情益窮,寵渥彌優,臣罪尤大,惟有席藁私次,恭俟誅殛而已。伏乞聖慈,察臣庸虛之實,諒臣肝血之懇,將臣本兼職名,亟命鐫削,仍治臣逋慢之罪,以肅朝綱,以安微分,公私幸甚。臣無任含恩畏義,戰慄祈懇之至,謹昧死以聞。答曰,省疏具悉爾懇。進善雅望,足稱是職,須勿過辭,從速上來察職。
大司諫李眞望疏曰,伏以,臣於本月二十一日,候勅在黃州牧,伏受同副承旨臣兪命凝成貼有旨,以臣爲司諫院大司諫,斯速乘馹上來者,臣聞命驚惶,不知措身之所。伏念臣侍從兩朝,叨遇弘多,而迄無絲毫有以仰酬洪造者,前年朝廷,知臣有九十老母,憫臣家貧,無以爲養,假寵名藩,俾伸至情,甚大惠也。臣之受恩如此,所宜竭力思報,而臣材薄不足以辦職事,政拙不足以宣風化,客使交轍於境,而無以贍給供頓,饑氓相枕於野,而無以捐發賙活,請銀之狀,乞糴之牒,日積於廟堂之上,則臣之不才無用,溺職孤恩之狀,此可知矣。然,上而譴罰不降,下而彈劾不發,尙云幸矣。況於召還內秩,拔置邇列,授言責之重地,畀諫長之淸貫,抑何謂也?又況臣志氣巽懦,見識蒙昧,事是非人長短,矇然無所曉,平居士大夫言議上下之際,一未抗首攘臂於其間,則是不特臣自病之耳,朋儕相愛者,亦莫不以此訾臣,雖世之泛論者,亦未有以言論風茶許臣者,故臣自立朝以來,凡諸三司除命,一未敢承當,非獨時勢然也,抑其自知者審耳。惟此自畫之意,作一巨防,膠執牢守,不可輕變。前春玉署之再叨也,朝廷草創,位著曠缺,拘於館錄之遷就,未免一霎失脚,而至今思之,未嘗不面騂而背汗也。若又苟貪新寵,更循前失,不復思懲悔改勉之圖,臣心慙負,固不可言,其於辱淸朝而玷公器,亦豈少也哉?伏願聖上,戒名器之易濫,察人職之不稱,亟納誠懇,卽許鐫改,仍飭有司,凡於臺閣淸選,勿復檢擧,以循公議,以安私分,千萬幸甚。臣不勝屛營祈懇之至,謹昧死以聞。答曰,省疏具悉。爾其勿辭,從速察職。
上在昌德宮。停常參·經筵。
仁祖大王忌辰。
觀象監,自昧爽至辰時,有霧氣,自巳時至申時,日暈。
李翊漢啓曰,小臣館所問安進去下直。傳曰,知道。
兪命凝啓曰,今日持公事入侍日次,而國忌正日相値,頉稟。傳曰,知道。
沈仲良啓曰,領議政趙泰耉上疏,自縣道到院,而國忌齋戒,留院之意,敢啓。傳曰,入之。
李翊漢啓曰,臣承命馳往于館所,則勅使以爲,連遣近侍下問,不勝感激云矣,敢啓。傳曰,知道。
沈仲良啓曰,卽者禁府都事來言,今日當爲鞫坐,而領議政趙泰耉在外,右議政崔錫恒,迷滯之見,終難自回,難安之勢,與前無異,不得開坐云矣,敢啓。傳曰,知道。
兪命凝啓曰,下番兼春秋朱炯离,身病猝重,勢難在直,今姑減下,其代令該曹口傳差出,何如?傳曰,允。
吏曹口傳政事,兼春秋吳聖兪。
假注書柳儼有頉,代以李眞洙爲假注書。
編修官吳守經書啓,臣承命馳往于果川紫霞洞領議政趙泰耉所住處,傳授命召,則以爲,臣情危病痼,決無更進之理,而屢遣史官,傳授命召,臣不勝惶悚悶塞之至。臣之不敢冒受之義,與前無異,當具一疏,更爲呈納云矣,敢啓。傳曰,知道。
沈仲良啓曰,卽者領議政趙泰耉,又使錄事,還納命召,何以爲之?敢稟。傳曰,遣史官傳授。
又啓曰,領議政趙泰耉處,命召,遣史官傳授事,命下,而今已夜深,待明朝傳授之意,敢啓。傳曰,知道。
又以迎接都監言啓曰,勅使行期,今日則謂有日忌,明日當宿高陽,或坡州云,而此言亦不可信,策應凡事,轉益悶慮矣,敢啓。傳曰,知道。
又以迎接都監言啓曰,今日乃是空日,別茶啖,依例排入之意,敢啓。傳曰,知道。
康熙壬寅五月日,密山副令㯓疏曰,伏以臣,洪惟我肅宗大王,德冠隆古,治臻昇平,環東土數千里,涵濡於仁天惠日之中,如臣微末,忝隷宗籍,久沐恩波,螻蟻之悃,萬倍具僚,昊天不弔,弓劍遽遺,日月易邁,穀燧屢更,俛仰之間,喪制將闋,中夜以思,惟有雪涕。仰惟聖明,以舜·文之孝,躬曾·閔之節,聖情孺慕,何可堪處?仍竊伏念,先大王御極之日,每當水旱告災,稼穡卒痒,寅畏之誠,益篤於對越之際,賑恤之意,輒發於播告之音,一念憂勤,四十年如一日,則飢荒間臻,而民不以爲恨,老稚顚連,而民不以爲怨。至於昇遐之日,深山窮谷,蕘夫紅女,莫不奔走悲號,若喪之痛,愈久愈切,先王之至仁盛德,固結民心,有如是者矣。臣嘗得先大王於向年園陵行幸之日,手書下敎,慰諭父老一道,凡三百十有三字,無非敬天恤民,蠲賦減租之意,而言言悃愊,字字惻怛,有可以感動天地,昭格神明者,而伏況宸章灝噩,寶墨璀璨,怳如身登螭陛,復瞻龍顔,臣敬玩珍藏,且悲且喜,擬以爲傳家永世之寶矣。迺者殿下,適當旱魃之災,屢下憫念之敎,于社于郊,再勞親禱,玉輅載道,舊儀依然,遺民父老,昻首瞻嘆,咸以爲先朝故事,復見於今日,吾百姓,其有瘳矣。臣叨陪從班,目睹盛擧,益不勝感祝之忱,竊謂先大王嘉謨善儀,錄在史官,宸藻天章,載於御集,將與天壤同弊,金石共泐,而手墨心畫,藏諸禁中,又不知其幾本矣。顧此一紙宸翰,尤於今日事,最爲親切,藏之私室,以寓抱弓之哀者,不若獻之御府,仰贊貽燕之治,玆敢粧飾帖子,奉進於嚴廬之下。伏願聖明,親閱先王之手澤,遹追先王之志事,於憂災軫隱之所已行者,益加勉焉。於其蠲逋減稅之所未行者,益留意焉。憂勞於宵旰者,壹視先朝,渙發於絲綸者,壹遵先朝,吾東方億萬年無彊之休,其基於玆,而後世之頌殿下,亦猶今日之頌先王矣,豈不休哉,豈不休哉?傳曰,不愆不忌,率由舊章,宋臣范祖禹之言曰,欲法堯·舜,當法仁宗,伏願殿下念之哉。臣謹將御筆一帖,具疏竝進封緘之際,自然流涕,仰惟羹墻之慕,當作何懷?臣無任激切悲隕之至,謹昧死以聞。
同年月日,右副承旨金致龍啓曰,卽者,宗室密山副令㯓,來呈一疏,封進先大王御筆一幅,卽獻陵行幸時,宣諭士民者也。寶墨璀璨,手澤宛然,況憂災恤民之意,藹然於文字之間。方當聖上一念憂旱,至誠禱雨之日,有足以仰慰羹墻之孝思。御筆封進,曾有禁令,而此則有非尋常書字之比,故謹此封入之意,敢啓。傳曰,知道。
今五月初八日,答曰,省疏具悉。疏辭得宜,可以採納焉。
呂必容,以迎接都監言啓曰,兩勅今日,隨事生梗,叱辱譯輩之端,不一而足,日已昏暮,無軍令之事矣。一次通官金世倫稱名者,顯有其間操縱之狀,使譯輩善爲開諭,渠之所求之物,隨便應副之意,亦爲言及,則世倫頗有周旋之效,明日回還軍令,纔已停當,以初吹巳時,二吹午時,三吹未時,書出,而兩勅所爲,節節叵測,有難以常理責之,俾無如前變改之意,嚴勅譯輩矣,敢啓。傳曰,知道。
上在昌德宮。停常參·經筵。
李翊漢啓曰,大司憲韓世良,掌令尹東洙,持平吳遂元在外,執義李眞淳,奉命在外,掌令尹會,延接都監進,持平金始燁呈辭,今日以監察茶時之意,敢啓。傳曰,知道。
呂必容啓曰,宰臣洛昌君樘,館所問安進去下直。傳曰,知道。
李翊漢啓曰,卽者禁府都事來言,今日當爲鞫坐,而領議政趙泰耉在外,右議政崔錫恒以爲,迷滯之見,終難自回,難安之勢,與前無異,不得開坐云矣,敢啓。傳曰,知道。
呂必容啓曰,宰臣洛昌君樘,館所問安,則勅使以爲,逐日飯奉,莫非國王之德,而至使宰臣近侍,連續下問,不勝感激云矣,敢啓。傳曰,知道。
又啓曰,左右史,以兼春秋替直已久,事甚未安。今聞待敎尹容,自鄕入來云,卽爲牌招,何如?傳曰,允。
又以迎接都監言啓曰,勅使回程軍令,旣以三吹未時,書出,別茶啖依例排入之意,敢啓。傳曰,知道。
又以迎接都監言啓曰,日昨大臣,來詣館所,以自上郊送停止事,言及勅使矣。厥後勅行淹滯,至今不發,昨日始出軍令,其間日字已多,其在委曲接待之道,宜更以自上尙在靜攝中,不得郊送,心甚悵缺等語,別爲措辭,遣大臣言及勅使,恐合事宜,敢稟。傳曰,依爲之。
又以迎接都監言啓曰,一次通官金世倫所欲之物,隨便應副之意,昨已草記矣。今番兩勅所大慾,在於阿克敦別贈之例,元禮單外更欲得別贈之銀,百般作梗,恐喝萬端,而後弊所關,不得不堅塞不許。至於通官輩密贈之銀,則從二去辛丑年諡號頒詔勅時例,大通官·次通官分等入給,則金世倫自以今番一行除弊等事,皆渠之功,其所密贈,只是例給,而無別樣致謝,爲大憾怒,居間操縱,觸處作梗。取考前例,則通官中如此作梗之類,輒有加給之例,非止一再,故因渠所求,皮物·人蔘·紬木等七種,參酌入給,則渠又以此物載去,有煩耳目,願爲折銀,以便持去云,故不得已折銀,以丁銀三百兩入給之意,敢啓。傳曰,知道。
又以迎接都監言啓曰,上勅今朝,始以禮單都求請·別求請雜物中,如皮物·木苧·綿紬等物,竝令折銀,一依副勅例,折銀入給之意,敢啓。傳曰,知道。
又以迎接都監言啓曰,勅使例贈禮單馬,累度點退矣,今始擇執矣,敢啓。傳曰,知道。
又以迎接都監言啓曰,卽者,一大通官朴得仁,密贈天銀一百兩,丁銀一千兩,白綿紙八百卷,山獺皮九十令,二大通官楊七十八,密贈丁銀八百七十五兩,白綿紙八百卷,山獺皮八十令,一次通官金世倫,都求請,白綿紙七百卷,山獺皮五十令,元禮單,白綿紙八十卷,家丁元禮單,白綿紙六十卷,二次通官金長久,都求請,白綿紙七百卷,山獺皮五十令,不爲持去,留置戶曹,待謝恩使行付送事,使譯官手本。蓋聞通官輩,所得之物,恐爲見奪於勅使,有此留置之擧云矣,敢啓。傳曰,知道。
又迎接都監郞廳,以右議政意啓曰,臣承命進詣館所,以自上尙在靜攝中,郊送之禮,終未得遂意,情甚缺然之意,使差備譯官,傳言于兩勅,則答以國王所患,至今彌留云,心甚慮念,此時何可郊送云,臣則仍爲退去之意,敢啓。傳曰,知道。
又以迎接都監言啓曰,勅使以下求請各種之物,次第入給,而上勅,屛風二坐,僧笠三部,鳥銃三柄,加時木三條,副勅,屛風二坐,僧笠三部,鳥銃四柄,加時木三條,槍柄四箇,兩大通官,屛風各二坐,僧笠各三部,鳥銃各二柄,兩次通官,屛風各一坐,僧笠各二部,鳥銃各一柄,入給之意,敢啓。傳曰,知道。
又以迎接都監言啓曰,卽者,差備譯官來言,上勅別監四人處,三升各二疋,小帽子各四立,軍牢·羅將等處,三升各一疋,小帽子各二立,各門把守軍等處,小帽子或給一立,或給二立,副勅兒房守四人中最愛者一人處,三升二疋,小帽子四立,錫煙竹三箇,別監四人處,三升各一疋,小帽子一立,軍牢·羅將等處,三升各一疋,小帽子二立,各門把守等處,小帽子或給一立,或給二立云矣,敢啓。傳曰,知道。
又以迎接都監言啓曰,勅使初吹之後,今過午時,尙不二吹,蓋其意,夕飯奉後,欲出宿高陽矣,敢啓。傳曰,知道。
記注官吳聖兪書啓,臣承命馳往于果川紫霞洞領議政趙泰耉所住處,傳授命召,則以爲,臣自屛退以來,日望譴罰之加,決無更進之理,莫重命召,尤非在外俟罪之臣,所敢承受,而至於呈納之後,輒令史官傳授,王人頻繁往來,臣心之惶蹙,一倍罔措。縣郵之貽弊,亦且非細,承寵若驚,悶極欲死,今臣情地,必遞乃已,則終有所不敢冒受者,謹當使錄事,更爲齎呈,以俟收納之命云矣,敢啓。傳曰,知道。
李翊漢啓曰,卽者領議政趙泰耉,所受命召,又使錄事還納,何以爲之?敢稟。傳曰,遣史官更爲傳授。
又啓曰,領議政處命召,遣史官更爲傳授事,命下,而今已日暮,待明朝傳授之意,敢啓。傳曰,知道。
又啓曰,兵曹郞廳來言,闕內各處,入直軍士夜巡檢云矣,敢啓。傳曰,知道。
兪命凝,以迎接都監言啓曰,勅使回還時,弘濟院,以過站磨鍊,則大臣·承旨,不爲出往之意,言于通官,則答以別無出往之事云矣,敢啓。傳曰,知道。
又以迎接都監言啓曰,勅使回還時,路程記書出事,分付首譯,使之傳言,則上勅以爲,老病量力作行,宿所不可預定,路程記不爲書給云矣,敢啓。傳曰,知道。
又以迎接都監言啓曰,卽者勅使,館所離發出去矣,敢啓。傳曰,知道。
又以迎接都監言啓曰,勅使,到沙峴底臣等所住處,使之免禮,而大通官·次通官等,皆下馬致謝而去矣,敢啓。傳曰,知道。
又迎接都監郞廳,以右議政意啓曰,勅使,駐轎於迎恩門前,使通官,傳言于臣曰,國王接待備盡,不勝感激云,而仍令臣等,過去時背立,大通官等,又以國恩甚重之意,縷縷致謝而去矣,敢啓。傳曰,知道。
又以迎接都監言啓曰,今番兩勅,俱是貪慾無厭之人,旣不得所求別贈之銀,凡百物種,皆令折銀,而手持衡子,高重稱之,見縮之銀,一一徵索。且以小釘,箇箇打碎,看審點退,故通官輩亦以爲慙愧,以渠所得密贈天銀換給矣。今朝上勅,雜物追後折價之銀,又以天銀徵索,臣等以爲,天銀非我國常用之物,天銀之於丁銀,亦有分數加計之事,決不可許之意,分付譯舌,使之防塞,則上勅發怒,良久乃曰,事勢如此,則以此折價丁銀,吹作天銀,計減分數,追給於西路云。若終始不許,則勅行之今日發行,有不可必,旣許減數吹鍊,則無辭可防,而在我亦無所失,不得已許副,仍令首譯,齎去天銀,丁銀代追給之意,敢啓。傳曰,知道。
備忘記,史官二員待命,騎馬六匹立之。
兪命凝,又以迎接都監言啓曰,副勅性行乖戾,決棍李世萬,日肆咆哮,首譯以下,不敢近前。金是瑜頗有辯給,以勅使所引阿克敦前例,據理辨爭,則副勅怒氣方肆,初不折服,今日始爲招入是瑜,別加奬歎,以爲汝爲本國,抵死力爭,聞汝之言,我心稍豁,出給房排靴鞋兩種,玆以表賞云。金是瑜,果有辯給周旋之事,能使副勅,終至於戢其暴悍之氣,所索別贈,亦不敢更言,當此勅行絡續,需索多端之日,譯舌中如此擔當周旋之人,不可不施賞,以爲聳動譯輩之地,金是瑜令該院各別論賞,何如?傳曰,允。
觀象監,夜一更,月暈。
上在昌德宮。停常參·經筵。
太宗大王忌辰。
南就明啓曰,今日持公事入侍日次,而國忌正日相値,頉稟。傳曰,知道。
呂必容啓曰,明日常參·經筵,取稟。傳曰,停。
李翊漢啓曰,假注書李眞洙,時無職名,依例付軍職冠帶常仕,何如?傳曰,允。
又啓曰,卽者禁府都事來言,今日當爲鞫坐,而領議政趙泰耉在外,右議政崔錫恒以爲,迷滯之見,終難自回,難安之勢,與前無異,不得開坐云矣,敢啓。傳曰,知道。
沈仲良啓曰,備邊司郞廳,以大臣意來言,今日雖是國忌正日,有時急稟定事,來會賓廳云矣,敢啓。傳曰,知道。
傳曰,大臣·備局堂上引見。
呂必容,以迎接都監言啓曰,卽因伴送使趙泰億狀啓,勅使,止宿弘濟院,在前有大臣·都承旨問安之例云,而其言的否,有未可知,令都監,稟處事,命下矣。近年以來,勅使,絶無止宿弘濟院之時,大臣·承旨出去與否,無以考出,而每於勅使回還時,弘濟院若以過站磨鍊,則大臣·承旨別無出往之意,自都監問于通官而草記矣。勅使,果爲止宿弘濟院,則大臣·承旨出往,據此可知。卽今勅行,尙留弘濟院,不卽前進,則大臣·承旨似當承命往問,以此擧行,何如?傳曰,允。
兪命凝啓曰,卽者,領議政趙泰耉,又使錄事還納命召,何以爲之敢稟。傳曰,遣史官傳授。
又啓曰,領議政處命召,遣史官傳授事,命下矣。今已夜深,待明朝傳授之意,敢啓。傳曰,知道。
假注書李挺膺啓曰,臣承命馳往于果川紫霞洞議政府領議政趙泰耉所住處,更爲傳授命召,則以爲,臣情窮理極,決無更進之勢,命召還納,固事體之所不容已,而屢辱史官,輒令傳授,王人鎭日往來,恩愈深而罪愈大,日夕惶凜,靡所容措。然,臣不敢冒受之義,與前無異,謹當使錄事,復爲呈納云矣,敢啓。傳曰,知道。
沈仲良啓曰,卽者會寧府使李思晟,稱有身病,前任全羅右水使時,所授密符及移拜慶尙右兵使時,下送密符,竝使其褊裨替納,事甚未安,推考警責,何如?傳曰,允。
午時,上御熙政堂,大臣備局堂引見入侍時,右議政崔錫恒,行兵曹判書李光佐,戶曹判書李台佐,禮曹判書李肇,左副承旨沈仲良,掌令尹會,副校理吳命新,正言趙趾彬,假注書李眞洙·朴胤東,編修官吳守經,記事官尹容。崔錫恒曰,近日聖體,若何?上曰,無事矣。又問曰,大妃殿氣候,若何?上曰,安寧矣。又問曰,中宮殿氣候,一樣乎?上曰,唯。又問曰,王世弟氣候,若何?上曰,安穩矣。又問曰,湯劑連進乎?上曰,唯。李台佐曰,日氣蒸熱,水刺寢睡,若何?上曰,平穩無事矣。台佐曰,頃者,內局都提調趙泰耉,入診退出後,私謂臣曰,累月離違天陛之餘,得近耿光,玉色和潤,脈度平穩,湯藥連爲進御,下情實爲欣幸,而情迹臲卼,不敢久留朝端,方爲出去江外,誠不勝耿耿缺然之私,而當此暑月,靜攝之道,尤當隨時致誠。儒醫朴泰初,醫術最爲完備,若爲上來,則亦須頻頻入侍,診察聖候,爲宜云矣。朴泰初再昨自鄕入來,再明入診時,當爲入侍,而依例付軍職冠帶常仕,亦令地部,散料題給,以爲留住京邸之地,何如?上曰,依爲之。錫恒曰,日昨領相承命入來,機務可以裁決,國事可以措置,在廷臣僚,莫不欣幸矣。一番登對議藥之後,旋卽還歸,朝野之缺望,國事之不幸,可勝言哉?益篤誠禮,期於必致,以濟時艱,以重輿望,區區之望也。上曰,唯。錫恒曰,今番勅行,初則除弊,館所接見時,以文字上達,皆是停費省弊之意,及至臨行,需索多端,壑慾無厭,多有駭擧,戶判與儐接諸臣,一依謄錄,牢塞不許,地部需用,少無規外之費,善於處變,誠爲多幸矣。台佐曰,今番勅使,躬執銀稱以稱之,手破銀子以驗之,所爲如此,不可以人理責之。次通官金世倫,卽一奸人,中間操縱,作弊無窮。雍正卽位以後,勅使之來,凡三次,而二使無狀,康熙六十年間,未嘗如此矣。今則來者每如此,前頭之憂不輕矣。錫恒曰,今此勅行,專爲頒諡出來,則我國使臣入去者,當以進賀爲號,從前若無賜物之擧,則無謝恩之例矣。己丑以後,雖無賜物,多有謝恩之事,今亦依此例,以進賀兼謝恩使爲號,則似爲得宜,故敢此仰達。上曰,依爲之。錫恒曰,冬至·正朝·聖節三件事,合爲一行,曾在崇德年間,已有定式之事,至今擧行矣。爲探此事,送齎咨官,停當與否,待其回還後,行期遲速,可以決定,而頒諡後,進賀使,合付於冬至使行,曾有辛丑已行之例,今亦依例合付,何如?上曰,依爲之。錫恒曰,咸鏡監司權重經,以年前陳疏事,重被臺劾,臣以薦望之人,心甚不安矣。蓋重經疏語之謬妄,臣精神昏昧,全未省錄,設有所失,當此乏人之時,滌瑕收用,恐或無妨,擬望受點矣。臺論峻發,律以削職,臺啓未收殺前,徑先變通,非不知事體之未安,而第聞前監司韓世良,到任以後,多所經紀,尙未就緖。且其爲政,多有可觀,北路人士,無不惜去云。臺啓出場,似爲未易,北關重任,不可久曠,韓世良今姑仍任,責其成效,何如?上曰,依爲之。錫恒曰,伏聞驪陽府院君夫人病患,近甚沈篤云。遣御醫看病,相當藥物,特爲賜與,似合於聖上敦親之意,故敢達。上曰,依爲之。錫恒曰,慶尙監司李夏源,律身廉潔,居官守法,凡干處事,誠有過人者,心常多之,適當嶺伯之有窠,吏曹堂上,來問於臣,果以夏源,擬望受點矣。意外儒臣,疏論此事,許其文雅恬靜,而只以非理劇之才,有變通之請,若能廉潔守法,則足當方面之任,且人之才具,有難預度,未及歷試之前,何可臆料其能否,而爲此言乎?夏源呈狀,本司退却不捧,而疏中所論,不至大段,其在朝家任使之道,固不當輕易許遞。況當此民事日急之時,前監司李廷濟,廢衙已久,事務積滯,交代之人,不可不急速赴任,以斯速赴任之意,分付,何如?上曰,依爲之。李光佐曰,臣於向日爲遠接使時,夏源爲義州府尹,累日周旋,深得其爲人,不但廉潔操守過人,雖造次急遽之際,不失雅度,實是難得之人,非可如是待之者矣。台佐曰,小臣本無才識,猥當度支重地,凡百策應,率多憒憒,經費之萬分虛竭,前已累次仰達矣。目今亢旱爲災,彌月不雨,芒種已過,播耕愆期,麥農初有登熟之望,今則因旱乾,已判失稔,民憂國計,茫然不知所措。況聞陳慰使還來後,彼中消息,則前頭勅使,又將有三四次出來之奇,所謂祔廟後,勅使牌文,匪久當到云。支勅之需,必須預爲措置,然後可無窘急之患,顧今曹儲罄竭,今年稅入木綿,不足爲經用半年之資,錢文遺在,尤極些少,前頭若或鑄錢,或可補其萬一,而鑄錢一事,姑未完定定奪,而一勅所入,則不可不及時措備,必得四萬兩錢文,然後可以推移給價成樣矣。前日請得禁衛·御營兩軍門錢貸三萬兩,內禁營則只送五千兩,御營則只送一萬二千兩,而今番勅需,則以此所貸之錢,僅僅成樣,而此後則更無餘地,兩營之不爲準許請得之數者,雖出於各自恤費之意,而彼此緩急懸殊,其在共濟之道,決不當恝視。卽今則殆同燃眉之急,夙夜思度,無以爲計,若不別樣變通,則臨急狼狽,勢所必至。且聞守禦廳財穀,近頗有裕云,兩營及守禦·摠戎兩廳銀錢木遺在,自廟堂取見多少後,限一勅所入分數,爲先取用事,稟處,何如?錫恒曰,各掌軍需,難於許貸,不是異事,而事有緩急,其在共濟之道,不可不參酌許貸,雖以前頭不償爲慮,而鑄錢則自可償之。四萬兩,雖難準許,必須量宜貸之,然後可以支用矣。光佐曰,軍門果有儲蓄,則當此地部蕩竭之時,寧有所慳惜乎?御營廳則前大將金錫衍,久任十餘年,大有成效,積儲多有,而禁衛營則大將數遞,宿儲甚些,今又災減三分之一,上年之木百同,則今年僅爲六十餘同,以六十餘同,當百同之用,其可成樣乎?軍兵旣不可不上番,則應下料米及衣資賞格各樣上下,其可闕乎?新捧不繼,則當用舊蓄,多給戶曹,其何以支計乎?勢將出外商議,一從遺儲足不足,參酌移送。台佐曰,今若泛以許貸爲請,則各衙門,必將互相推諉,不爲優貸,令廟堂參酌兩營·兩廳所儲,限錢文三四萬兩,分數劃給,以爲成樣支勅之地,何如?上曰,依爲之。錫恒曰,退出後,計其所儲多少,分數而許貸,爲宜矣。台佐曰,東城君睦虎龍,呈所志,恩賜田畓六十結,願以今番籍沒田畓,盡爲折受,而取考庚申謄錄,則逆家籍沒田畓,自朝家特爲分給諸功臣後,有若干餘結,屬之地部矣。厥後元勳家,各爲望呈,折受十結矣,朝家之別爲恩賜,非本曹所敢援例,當以望呈折受田結數爻,爲定式擧行,而虎龍所志中,大臣優給籍沒田畓。且今番功臣,只有虎龍一人,籍沒田畓,比庚申倍多,十結外加給與否,問于大臣處之,何如?錫恒曰,六十結,雖難盡給,十結則太少,三十結參酌許給,似宜矣。台佐曰,然則當以籍沒田畓中三十結劃給矣。上曰,依爲之。光佐曰,目今亢旱至此,上年旣不免大失稔,卽今專恃牟麥,而初有登熟之望矣,成熟時不雨,今方自枯云。麥若失稔,則秋前民必多死,況今畿內未付種處,已爲陳廢,三南移秧,亦將愆期,民何以活,國何以支,念之實爲罔極。自古明王哲辟,當如此流行之災,十分警懼,側身修行,終至感回天心者有之矣。伏乞聖上,別爲深念,大段留意於修省之方,以爲感天致雨之道,不勝至望。錫恒曰,三月有雨澤矣,四月則不雨,至今如此,秋牟猶可食,而春牟則全棄,至於畓穀,未付種者,芒種已過,民事誠罔涯矣。恐懼修省,卽是泛論,一心對越之意,聖上所當勉,在於節用等實事,尤宜留念焉。沈仲良曰,民依於國,國依於民,目今旱災無前,民事罔涯,恐懼修省,此正其時,兵〈判〉所達,誠爲切至。凡祈雨祭,自是末節,昔湯有七年之旱,而始乃祈雨,蓋不可慢瀆故耳。晏嬰亦以在修德,不在祈雨爲言,昔在先朝悶旱之日,臣待罪玉堂,以晏嬰之言,書進矣。其日適會雨下,臣以爲,在德不在祭,此亦可見,此事,嘗與人有所酬酢,至今記得矣。唯願聖上,加意於修德。李肇曰,晏嬰之意,只言焚尫等異常之事,不可爲也,豈以祈雨,爲虛文而可廢乎?仲良曰,遇災修省,乃是人主之急務,伏願殿下,懋修乃德。肇曰,再次祈雨,而雨意漠然,付種移秧,猶是第二件事,春牟全棄,則上年凶荒之餘,民無生活之望,豈有如此罔涯事乎?恐懼修省之云,乃是言語上泛稱,人主實政實務,皆有節目擧行之事,於此益加體念,是所望也。光佐曰,小臣頃以八路良役,闕額堆積,侵徵隣族,罔有紀極,生民一倍倒懸,申飭各邑,某條充定,期於必爲盡充事,陳達蒙允矣。第念此事,若不別樣指揮董飭,則必無實效,此無實效,則生民倒懸危急之勢,無以救得一分,此事當如救焚拯溺,不容少緩。更令監司,卽爲知委列邑,趁此夏間無事之時,或考出帳籍,或別樣聞見,某條多得閑丁。且物故案之入於吏手,在故紙軸中者及遠村窮民,抱持立案,不能自達者,一一搜出,物故中只有呈狀,而未及受立案者,亦令訪問,詳査物故實狀,成給立案,逃亡者之眞的與否,亦別爲詳察詳覈,預抄闕額,待農歇,卽爲捧招,所得閑丁,按次充定。其中小邑之闕額最多,而實無閑丁,可以代定者,則令道臣別有抄出,卽爲某樣變通,或除出本邑與他邑徵布匠人之有裕者,或除出監·兵營所屬徵布色目,或汰定閑歇色目之爲避役淵藪者,使之充定,猶且不足,則大邑民多軍少處,小邑闕額,量宜分送,使之卽爲充定,而此等事,外方每視以尋常,一張關文,到付之後,更無着念擧行之事。其所謂奉行之處,亦皆疏漏泛闊,終無實效,事極無謂。此是萬民死生關頭,國家命脈所係,分憂食祿之官,於此而泛過,不爲着實奉行,則雖重被罪罰,安敢稱冤?雖方伯,如或緩忽,則自朝家重加論責,宜矣。守令之怠忽者,監司嚴加飭勵,輕則首吏監色,拿致刑推,重則或請決棍,或請拿問,宜矣。以此八道監司·兩都留守處,更加申飭,分付,何如?上曰,依爲之。吳命新曰,中庸九經,以敬大臣爲重,故有曰,敬大臣則不眩,朱子釋之曰,敬大臣,則信任專而小臣不得以間之,故臨事而不眩也。領議政趙泰耉,先朝素所眷注,殿下嗣服之後,所倚重於危疑者,獨有此一人而已。因一柳壽垣之言,出往鄕外,朝野缺望矣。聖上至誠敦召,遣承旨偕來,一番入侍,遽爾辭退,自今勤懇勉留,則豈不奉承,而今旣不然,復歸鄕廬,豈不有乖於九經之義乎?今若益篤誠禮,期回遐心,則領相以世祿之臣,亦豈敢長往不來乎?區區所懷,敢此仰達。上曰,依爲之。命新曰,鞫獄事體,至重且大,雖國忌齋戒,亦不敢頉稟,古例然也。卽今鞫獄遷就,一朞已過,尙未收殺,勢將經年閱歲,國體極爲未安。領相至誠敦召,則亦可出按,卽今右議政崔錫恒,獨在廟堂,復引前嫌,不按獄事,若此不已,則此獄收殺,恐無其期。右相今方入侍,自上另加敦勉,則以大臣體國之誠,豈敢不爲奉承乎?敢達。錫恒曰,凡引嫌有輕重,今臣所引之嫌,若輕則豈敢延拖至今乎?諸賊自出獄門,乃是國家將亡之兆,身任按獄,致有此言,豈不大段乎?只緣勅行迫頭,領相不來,故事勢所迫,黽勉冒出,而批旨亦曰,鞫獄則首揆自當赴坐,聖明,亦已俯諒臣之情勢矣。臣若有一分出當之勢,則豈待敦勉而後當之哉?人臣遭此彈駁,冒沒出當,萬無其理,卽今事理,所當敦勉領相,期於必致,領相雖不卽出,小臣則期於被罪,決不敢出按玆獄。惟願改卜賢德,俾完鞫事,以安私分,以重國體焉。上無發落。光佐曰,今番庭試武科出身等,除赴防納米事,旣已草記,允下矣。兵曹物力蕩竭,至於一軍色,專當禁旅軍需,而一年應捧,比前大縮,禁旅處春秋各樣應上下,或至於過累月未下,事之寒心,莫此爲甚。餘丁色·馬色,亦皆蕩竭,逐朔應下,與兩驛馬價,無路繼給,前日除防米所捧,不能當十之一,百爾思量,生財無策。今此庭試出身除防米,亦自本曹,依前例收捧,一分補用,石數則依前以四石捧上,何如?上曰,依爲之。光佐曰,臣有所懷敢達矣。頃日因臺啓,極邊遠竄九人中,申思喆,獨子,而有七十老母,金希魯,兄弟二人俱竄,而亦有望八老母,今聞無所依托,彷徨道路云。希魯之母,則是故相臣金構之妻,孝理之朝,宜有軫恤之道矣。自前雖被重罪之人,有此等情理,則每有委曲處分之事,金希魯兄弟及申思喆,就其定配之道內,稍移內地,俾得母子相依,恐不害爲聖朝仁政之一端,敢達。上曰,依爲之。台佐曰,李光佐所達,實出於仰贊孝理之意,金取魯亦有七十老母,雖有他兄弟,以其路遠之故,母子不得相會云,其情理之可矜,與金希魯兄弟·申思喆等,無異,一體稍移內地,以爲母子相見之地,何如?上曰,依爲之。台佐曰,闕內各處飛陋匠·水工,本是各司奴婢之役,中間因奴婢逃故,未能充定其數,自秋曹變通,令地部給價雇立,雇立之數,合以計之,飛陋匠二十九名,水工三十一名,每朔給價,至於三同三疋之多,通計一年,當爲四十三同零。當此經費虛竭之日,此等剩役之價,有難推移上下,今番逆家奴婢之散在京外者,毋論各衙門諸處折受與否,竝許專屬地部,收其身貢,添補雇價,實爲便宜,故敢達。上曰,依爲之。光佐曰,故文忠公李元翼書院在衿川地,不能成貌樣,今番受此籍沒奴婢若干口矣。今不可還奪,此則仍給,何如?上曰,依爲之。台佐曰,逆家奴婢有無,今方行査,諸道成冊,未齊到,較量水工·飛陋匠,一年雇價足不足,如或過數,則不必盡屬地部,此則知其奴婢多寡,臨時更爲草記稟定,何如?上曰,依爲之。李肇曰,頃者承旨李眞儒陳達,書院猥享疊享者,査出澄汰事定奪,臣此宜卽擧行,而欲於登對時,稟處,故姑未擧行矣。書院之弊,莫甚於近來矣。但外方書院甚多,其已賜額者,文書在本曹,而其外無可考據,其猥享疊享者,無由盡知,分付道臣,凡係疊享猥享,採取公論,一一區別狀聞,然後本曹可以稟處,以此行會于各道之意,敢達。上曰,依爲之。錫恒曰,此事區別爲難,許多人書院,何可一一査正乎?只自禮曹,磨度取舍,似爲便當矣。上曰,依爲之。光佐曰,此事,小臣意見,則不然矣。凡國家事,從今以後,善爲之則好矣,已往之事,其可一一釐正乎?書院從今以後,堅守防限,勿使過踰,甚當。至於旣往已建之院,則厥數無限,一時行査,從頭理會,則不但大段騷擾,亦有種種難處之端,且關後弊,今後春曹堂上及臺諫,隨聞漸次論列,亦可整頓,至於一時行査,該曹稟處之令,則今姑停止,恐合事宜,敢達。上曰,依爲之。肇曰,李光佐所達,旣已允從,行會各道事,今當停止矣。上曰,依爲之。肇曰,此後臺諫,隨聞陳達,則似不至於紛紜矣。錫恒曰,頃日筵中,臣以申弼夏·具爀·洪應夢三人加資還收事,陳達蒙允矣。退聞此外,亦有以曾受大護軍祿加資之人,令都監査出,一體還收,何如?上曰,依爲之。肇曰,錄勳都監別單,大略議定之後,小臣卽往北路矣。其間仍爲入啓,已有處分,而頃者大臣陳達,還收具爀等三人加資矣。蓋庚申年謄錄未備,都監啓辭中,有軍職之曾經大護軍,實職之曾經府使者,俱是三品,當爲加資之語,故今番都監別單,依此區別入啓矣。近來更考政院日記,則先王別下傳敎,有曰,曾經大護軍者,竝令加資矣。更思之,未經實職三四品及在參下者,盡爲加資,未安,改付標,准職除授云云。曾經實職三四品者,固當加資,而雖經軍職,大護軍實職五品以下加資,果非前例,三人加資,旣已還收,此外亦有如此者,似當一體還收,而加資若還收,則施以次賞,當如庚申准職之例,年七十者,勿論朝官·幼學,竝當加資而數多,年七十中未參者,或有之,獨爲見漏,不無稱冤之端,參下朝官,竝爲陞六,而別單中誤書職名,未蒙一例恩典者,亦有之,此類竝更爲別單書入,何如?仲良曰,年七十者,其在優老之道,尤當一竝加資矣。上曰,依爲之。肇曰,咸鏡監司韓世良仍任,北路人心,可免失望,小臣纔往北關,詳聞其處物情矣。世良荷國家拔擢之恩,受任以來,不愛其身,職事盡心竭力而爲之,年雖衰而精力尙强,爲政慈詳,而且惜財用,赴任未朞,而府庫充溢,軍政亦爲留意,北路假率軍官及額外軍官,任怨沙汰,盡充軍丁,其外設施,皆有始終。以軍政言之,則闕額旣充,而器械之未備者,亦皆繕治。咸關嶺建寺事,旣已狀聞,始役未及完了,其處旱暵亦甚,川澤枯竭,北路雖曰不甚受旱,旱災如此,當此連凶之時,數遞可悶矣。今旣仍任,守令及民人,可無缺望之歎,小臣目覩而來,故敢達矣。又曰,李夏源卽小臣之同年,參下時,同事於政院,又爲玉堂同官,熟知其爲人。文翰有餘,而簡當介潔,如此之人,雖當吏事,豈患難辦乎?今番儒臣之疏,出於意外矣。大臣諸臣,旣已上達,而臣素所詳知,故如是更達矣。錫恒曰,李夏源是名流,似欲辭遞,而國體則當爲送赴,儒臣亦許以恬靜介潔,則可知其言,不至大段,似無必不可赴之義,勉送爲宜矣。上曰,唯。尹會曰,今日,是國忌正日,啓辭雖不當循例爲之,而請以所懷陳達矣。尹會·趙趾彬啓曰,請逆魁昌集·頤命,竝令攸司,亟行斬屍,明正典刑。上曰,勿煩。會啓曰,請亟寢遠竄罪人閔鎭遠放釋之命,仍令極邊遠竄。上曰,勿煩。又啓曰,請庭請議罷時,卿宰以下及三司諸人之合辭唯諾者,竝遠竄。上曰,勿煩。又啓曰,請行藥宮人金姓者,亟命出付攸司,直爲正法。上曰,勿煩。又啓曰,請亟寢罪人洪錫輔酌處之命,更令鞫廳,嚴訊得情。上曰,依啓。以上前啓又啓曰,忠淸水使李徵休,賦性奸濫,行己不正,結婚就章,諂附賊集,蹤迹陰秘,爲世指點久矣。曾爲永興府使時,前府使沈澍,多費心力,鳩聚賑穀,未及開賑,意外身死,而徵休以交代之官,前官所備之穀,盡入於自備之中。且巧作名目,虛張石數,至以自備三千餘石,瞞報營門,猥蒙賞典,永興雖曰雄府,莅官屬耳,豈有三千餘石猝辦之理乎?前官自備之穀,終無用處,營門亦甚怪駭,査問於下府,則巧飾彌縫,僅得無事,論其心術,萬萬無據。不獨此也,三年居官,惟以剝民肥己爲事,姑就其顯著難掩者而言之,則健卜馬數十匹,立待於官厩,輪回載物,織路上送,北來之人,莫不傳說,此人之前後所犯,若是狼藉,而朝家擢受閫任,大拂物情,在渠之道,所當十分謹愼,以掩前過,而益肆驕濫,無少顧忌。湖閫赴任之時,蓄妾之濫乘屋轎者,至於六人,其他所率,極其浩多,見者莫不爲駭。如此奸猾貪婪,縱恣不法之人,不可一日置之於朝籍,請忠淸水使李徵休,削去仕版。上曰,依啓。又啓曰,鳳山郡守李震華,以年過七十之人,減年圖守,固已可駭,而到任以後,無一善狀,貪漁鄙瑣之事,難以毛擧。姑就彰著者言之,則昨年鳳山,以尤甚被災之邑,因道臣狀聞,各樣軍布及諸般身貢,朝家特爲一半蕩減,而震華全數督捧於民間,取其半減之數,任自私用,使朝家惠澤,不及於窮民。座首姜沃,以奸猾之人,締結衙童,所眄妖妓,從中用事,陰囑主倅,至以微細之事,搆成罪案,杖罪無辜人李萬英。其他大小官事,姜沃無不主管,挾私亂政,貽害村民,闔境嗷嗷,如在水火,私用軍布,濫殺人命之罪,不可不嚴覈處之。請鳳山郡守李震華,拿問定罪,座首姜沃,亦爲拿致京獄,嚴覈定罪。上曰,依啓。趾彬啓曰,請金姓宮人行藥者,從速摘發,快正王法。上曰,勿煩。又啓曰,請還收春澤諸弟子姪中,區別放釋之命,仍前發配。上曰,勿煩。已上前啓又啓曰,請前監司權重經,削奪官爵。上曰,依啓。又啓曰,奉常寺貢物之所以設,乃是專責祭享各樣物種者也。本寺各道貢物,元貢價米一萬三千九十餘石,而大同設立後,祭物增加者,其數甚多,只以元貢價米,推移進排,極爲苟簡,故壬申·癸酉,以一千七十九石六斗,加給於貢物主人等處,以爲添補進排之地矣。戊戌年間,賊集爲本寺提調也,偏聽典僕熟手輩密囑,乃以典僕熟手,無料布應役,偏苦之意,游辭啓稟,橫奪壬申·癸酉所加定者,公然移給於典僕熟手等處,而典僕則敬寧·永昭兩殿與大報壇貢物價米合二千石,前已劃得。熟手則本以私賤,入屬本寺後,自朝家代奴給主,仍作公賤,且當國役,輒受厚料,則無料布偏應役之說,自歸虛罔,而本寺因循至今,尙不變通還給,致令元貢物主人,白地失業,怨聲徹天,及其上言之後,廟堂覆啓,又復防塞,群情失望,愈往愈甚。請奉常寺,還給壬申·癸酉加定貢物價米於元貢物主人等處,以除民怨。上曰,依啓。又啓曰,礪城君楫,親年已過七十,昨今年連遞使任,實出聖上敦孝理之意,而疏批許遞,纔過數日,特敎還仍,遽出意外,處分顚倒,聽聞俱惑,人言甚多,公議愈激。請還收礪城君楫,仍差謝恩正使之命。上曰,勿煩。趾彬曰,小臣纔從外邑還,竊有所懷,欲爲仰達矣。今者兵曹判書李光佐,旣以閑丁之弊,有所發端,故臣亦繼陳矣。近來各邑,非無閑丁,而搜得甚難,稱以鄕校校生·書院院生·鄕賢祠齋生·監兵營軍官·官軍官,各廳負木,各廳募入,或稱待年置簿,隨闕充補,額外冒屬之類,其數甚多。至於書院,則新設疊設,極其紛紜,閑丁憑依投入,作爲淵藪,其爲弊端,罔有紀極。身爲守令者,豈不欲一遵朝令,汰定闕額?而如蔭武無勢之守令,或拘於形勢,或畏憚營門,或不欲任謗,心知此弊,而莫敢誰何,故閑丁之難得,愈往愈甚,軍額之漸縮,乃至於此。凡校·院守直,十名足矣,而或至五六十名之數,實爲過多。朝家雖別諭道臣,使之沙汰,而道臣旣難一一致察,又難獨自主張,必得守令,然後方議此事,今若以三司出入之人,輪回差送,則此弊庶可救革。以今日掌令尹會之啓觀之,曾經北路守令,故詳知隣邑之弊,有此論啓,三司之人,出送各邑,實有憚壓隣邑,亦多採訪民隱之效,朝家雖不別遣繡衣,自有廉察之益,或隨聞上疏,或還後論劾,則列邑亦必畏戢,以此申飭銓曹,何如?上曰,依爲之。趾彬又曰,近來外方,軍器一倂抛棄,今年歲首,特降備忘,申飭修繕,而爲守令者,姑未有仰體上意,惕念擧行之人,心甚慨惋矣。名官之爲守令者曰,吾欲休息而來,不可爲此也。有形勢南行守令則曰,吾不修葺營門,何能深責耶?武弁則聞有修葺者,而其中無形之人,如不肥己,則輒以善事爲務,無力可及於此等事,至於守令之厭避者,則亦多故犯圖罷,不特不爲修葺,或有初不開庫而見之者,事之無據,莫此爲甚,朝家或送御史,而不修軍器之罪,不過或罷或拿。監·兵使巡審時,執頉責罰,亦不過如斯而止,各邑全不懲畏,今若申明舊制,監·兵使巡點時,執頉之類,隨現決棍,則庶有惕念之道,故敢達。上曰,依爲之。錫恒曰,洪錫輔酌處還收事,旣允臺啓,所當擧行,而臣於此事,所見各異,勢難奉行,故敢此仰達。蓋錫輔初招,諺札事旣已直招,而詩篇事,終不吐實,故初次議啓時,以請刑仰稟,則判付內,有除刑推議處,還發配所之敎,有違獄體。故更以請刑,議啓蒙允之後,錫輔刑訊二次施威次,詩篇一款,又爲吐實,其在法例,不可以知情論斷,故乃以減死絶島定配之意,議于完席,則兩司意見,初則頗峻矣,及見文案之後,始乃覺悟,僉議歸一,終無異辭,仍爲議啓蒙允矣。大抵以獄情推之,則諺札與詩篇,皆是陰凶之謀,喜賊似無煩洩於他人之理,錫輔亦何以預知乎?臣之當初酌處者,蓋以此也。臺啓今雖允從,終不可屈其所見,復按此獄,區區所懷,惶恐仰達。上曰,唯。
上在昌德宮。停常參·經筵。
辰時巳時,日暈。
下直,東里僉使李信萬,牛峴僉使林時梓,別害僉使李日馨,柔遠僉使南聖重,蛇渡僉使申行楫,淸安縣監李悌望。
李翊漢啓曰,明日祈雨祭齋戒相値,視事,頉稟。傳曰,知道。
又啓曰,大司憲未差,執義李眞淳,奉命在外,掌令尹東洙,持平吳遂元在外,掌令尹會,持平金始燁呈辭,今日〈以〉監察茶時之意,敢啓。傳曰,知道。
吳命恒啓曰,連値齋戒,久不得入侍,而前頭亦有齋戒,今日持公事入侍之意,敢啓。傳曰,知道。
備忘記,傳于李翊漢曰,今下弓矢,別害僉使李日馨,柔遠僉使南聖重,牛峴僉使林時梓等處,給送。
又啓曰,卽者,禁府都事來言,今日當爲鞫坐,而領議政趙泰耉在外,右議政崔錫恒以爲,難安之勢,與前無異,不得開坐云矣,敢啓。傳曰,知道。
兪命凝,以錄勳都監言啓曰,扶社原從功臣錄券,已爲粧潢,而券數浩多,一日之內,似難盡爲安寶,令政院今日爲始,安寶,何如?傳曰,允。
吳命恒啓曰,承旨有闕之代,以在京無故人差出,仍卽牌招察任,何如?傳曰,允。
有政。吏批,判書柳鳳輝進,參判鄭齊斗在外,參議李眞望在外,右副承旨李翊漢進。兵批,行判書李光佐病,參判金致龍進,參議沈樘,陳疏未承批,參知朴澄病,右副承旨李翊漢進。吏批啓曰,新除授莊陵參奉金顯國呈狀內,除目之下,旣致人言,斯速入啓處置云,今姑改差,何如?傳曰,允。兵批啓曰,僉知中樞府事朴師洙呈狀內,素患風痰之症,近益添劇,萬無供職之勢,斯速入啓處置云,西樞雖是閑局,不可一向虛帶,今姑改差,何如?傳曰,允。以李眞儉爲大司憲,李廷濟爲大司諫,李正臣爲同義禁,柳弼垣爲副應敎,徐宗夏爲司書,李喜聃爲司宰僉正,任瑞鳳爲孝陵參奉,李宜揆爲恩津縣監,權以鎭爲承旨,咸鏡監司韓世良仍任事承傳。壺原君宋世鼎,靖國功臣宋軼嫡長孫,依法典承襲封君,李植命單付校書正字,金翰運爲海南縣監,兼掌令李承源減下,繕工假監役崔尙謙,氷庫別檢閔震煜相換,朴師淵爲江華監牧官,李正臣單付同知,李宜晩單付僉知,呂必容·朴師洙單付司直,李重煥·李春躋·李重觀單付司果,李眞洙·李挺膺單付司正,朴太初單付司勇。
吳命恒啓曰,新除授左副承旨權以鎭,時在京畿衿川地,斯速乘馹上來事,下諭,何如?傳曰,允。
兪命凝,以弘文館言啓曰,本館僚員不齊,番次苟簡,召對時綱目懸吐,不可不齊會,相議懸進,新除授副應敎柳弼垣,卽爲牌招察任,何如?傳曰,允。
又以弘文館言啓曰,新除授副校理呂善長,時在忠淸道恩津縣任所,經筵入番事緊,請斯速乘馹上來事,下諭。答曰,依啓。
又以禮曹言啓曰,卽接兵曹移文,則延安居水軍李復命所志內,矣身坐法,名編水軍,上年猥忝監試生員初試,水軍之役頉下云,榜目相考回移事,據相考黃海道上年監試初試榜目,則生員試三等第二十一人幼學李復命載錄矣。李復命旣以坐法,降定水軍,則當以水軍,錄名赴試,而稱以幼學,係是冒濫,有違格式,拔去原榜目中,付標以入,而其時錄名官,不可無警責之道,推考,何如?傳曰,允。
副應敎柳弼垣,牌不進罷職傳旨,傳于兪命凝曰,推考傳旨捧入。
兪命凝,以禮曹言啓曰,章陵祧遷之後,一應諸事,依祧遷各陵例奉行,而守護軍則只存三十戶,具兩保,其餘則減去事,知委本陵矣。卽接各陵參奉所報,則厚陵守護軍五十五名,崇陵守護軍四十四名,明陵守護軍二十名,翼陵守護軍十八名,愍懷墓守護軍六十名等,皆以物故老除流亡,而當此良丁難得之時,萬無代定之路。章陵減去守護軍劃給,以爲陵寢守護之地云,章陵減軍元數不敷,各陵軍闕額,勢難盡充,隨其闕額多少,差等分派,徽陵二十五名,崇陵二十五名,明陵十五名,翼陵十名,愍懷墓四十名劃送事,分付京畿監司處,何如?傳曰,允。
李翊漢,以備邊司言啓曰,伴送事趙泰億,以仁川府使李成坤,果川縣監金弘權,不得出站,令攸司稟處事,馳啓矣。弘濟院,雖是過站,守令之不爲待令,誠有所失,而勅使初以高陽,定爲宿所,過去時猝入弘濟院,仍爲止宿,站官中,或有身病,未及待候,不無可恕之道,而當此畿甸民事渴急之日,兩邑守令一時拿囚,似爲太過。仁川府使李成坤,果川縣監金弘權,姑寢令攸司稟處之命,竝從重推考,以爲警責之地,何如?傳曰,允。
又以兵曹言啓曰,今五月十一日,正兵文坦京稱名人,自曜金門入來,差備門外擊錚,極爲駭愕。令攸司囚禁治罪,同門守門將韓萬慶,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,禁軍春夏等都試,連因有故,不得設行,當此盛暑,勢難擧行。在前如此之時,則有仍停都試,設行祿試射之規,今亦依此擧行,何如?傳曰,允。
傳于李翊漢曰,旱災斯酷,欽恤之道,在所當先,禁府·刑曹時囚及編配之類,再明日疏決爲之事,分付。
兪命凝,以侍講院言啓曰,本院新除授兼文學李明誼,方以按覈御史,時在咸鏡道咸興府,書筵入番事緊,斯速乘馹上來事,下諭,何如?傳曰,允。
假注書朴胤東書啓,臣承命馳往于果川紫霞洞議政府領議政趙泰耉所住處,更爲傳授命召,則以爲,臣日昨申籲瀝血之懇,日望矜允之音,訖未承批,命召傳授之旨,鎭日下降,野外荒陋之地,王人頻繁枉辱,此實前所未有,臣每一承敎,惶悸凛惕,日甚一日,不知所以容措。臣之情地,決不可復進者,前後十疏,旣盡陳暴,亦且至誠祈懇於登筵之時,伏想聖明,必已頷領,而冀有所處分,故不得不姑爲仍留,以俟遞職之後,還納爲計,顧念義分,蹙蹙靡安云矣,敢啓。傳曰,知道。
右承旨呂必容疏曰,伏以臣犬馬之齒,已迫七旬,宿患痰火之症,轉入難醫之境,有時昏窒,隔死如紙,自處以朝暮之人,積有年所。以此病狀,豈有供世之意,而自遞東藩之後,除命稠疊,復置銀臺近密之班?臣誠感激洪私,思欲一瞻淸光而退矣。適値國家多事,僚員不齊,不敢言病,夙夜奔走,而四朔對劇,實非臣始慮之所及也,禁庭出入,左右扶掖,已極有駭於瞻視,而至於入侍也。行步蹣跚,呼吸喘急之狀,聖明亦必俯燭矣。近者感傷風熱,所患諸症,一倍添劇,加以眼病,而不辨文字,耳聾而難通言語,決無一分自力之望,而只緣客使在館,黽勉供職矣,忽自昨夕,寒戰大作,肢體如束,頭惱若碎,頑痰乘時,又復用事,胸膈煩悶,氣息痞塞,實有汚穢淸禁之慮,今方舁還私次,以爲急時調治之計,玆敢疾聲哀籲於天地父母之前,懇乞聖慈,俯憐臣病,亟遞臣職,以尋生路,不勝萬幸。踏啓字。
右議政崔錫恒箚曰,伏以罪人洪錫輔,自本府移送鞫廳後,臣始爲按問,則諺札事,初旣直招,而詩篇事,終不吐實,故以刑推得情之意,仰稟於議啓中矣,判府內,有除刑推還發配所之敎,固知聖意亶出於欽恤之至德,而其在獄體,不敢奉承,更爲請刑而蒙允,刑推二次施威次,詩篇事,始乃承款,律以知情,有違法理,乃以減死絶島定配,議于完席,則兩司諸人,始於此獄,意見頗峻,及見文案,又聽所供,始乃覺悟,初無異辭,完定議啓。蓋錫輔,爲罪人周旋,罪固重矣。所謂諺札詩篇,皆是陰凶之語,喜賊似無煩洩於他人之理,而旣已直招之後,以此窮問,終至杖斃,則參以情法,終未免太過,而非臣始慮之所及也。臣之意見,本自如此,臺啓今雖蒙允,臣若屈其所見,復按此獄,則非但求其心而不得,抑恐有乖於聖上恤囚慮刑之意,區區所懷,不敢自隱。伏願聖明,亟寢成命,留神察納焉。答曰,省箚具悉卿懇。箚辭得宜,還寢成命焉。仍傳曰,遣史官傳諭。
忠淸監司尹惠敎疏曰,伏以臣,賦性疏迂,篤疾纏嬰,居家而不能得當於履屐,立朝而不能盡職於筋力,徒藉先蔭,濫通榮塗,誤蒙恩造,遽躋顯班,尋常愧懼,負乘爲誡,不意玆者,湖藩新命,忽降於分外,臣於是,驚愕徊徨,置身無所。按臬之任,責重軍民,苟非才識俱優,諳達政理者,不可以冒當也決矣。顧臣通籍,僅滿十年,而計其實歷,不過十數箇月,凡於政例治法,未嘗學習而通曉,況今荐歲飢饉,公私赤立,雖使手熟才高,力富神旺者居之,尙難稱職,以臣生疏迷鈍,癃殘昏瞀,何能免僨誤之辜乎?揣分量力,萬無承當之望,玆敢控實仰籲,伏乞聖慈,亟加軫察,遞臣新授職名,回授可堪之人,千萬幸甚。臣無任惶悚祈懇之至。答曰,省疏具悉。卿其勿辭,速往欽哉。
兼弼善尹㝚疏曰,伏以臣於春坊直中,得接家人所報,則臣之望八老母,自昨猝得暑暍之病,泄瀉無算,嘔吐兼劇,宿患腹痛之症,乘時發作,胸膈痞塞,手足厥冷,委頓床席,動止須人,寢啖全廢,神氣昏迷,老人筋力,幾何而不至於難醫之域耶?臣自聞此報,心神飛越,方寸煎灼,歸家扶護,一時爲急,不得不投進短章,徑出禁門。伏乞聖慈天地父母,鐫削臣職,俾得專意救護,仍治臣擅離禁直之罪,以警具僚,以安私分,不勝萬幸。
校理洪廷弼疏曰,伏以臣之偏母,年今逾七望八,篤疾沈痼,日就綿綴,居恒有懍懍之憂,臣之情私,誠不忍離違病側,安意供職,懇迫之悰,從前屢形章牘,伏想淵聽,亦必俯察矣。日昨直廬,猝聞病母,添得別症,一倍危惙,急於歸省,仰煩疾籲,獲蒙恩暇,將護有日,慈覆之仁,感祝銘鏤,在臣分義,有不敢徒循私懇,癏廢職事,而顧臣母病,非如一時偶患之比。源委積痼,兆形迭變,最是寒熱咳嗽之症,益致眞元之耗削,喘喘氣息,委帖床褥,臣取執湯餌,晝宵扶救,以此情理,實無一日離捨之勢,其何敢虛帶職名,以致館職之苟簡乎?玆敢不避瀆擾,更申籲號於孝理之下,伏乞天地父母,特推體下之仁,曲察煎迫之悃,亟命鐫遞臣職,俾得專意救護,以伸至情,千萬幸甚。臣於憂遑乞免之中,不宜贅及他說,而竊有區區愚見,敢此附陳焉。目今朝著間擧措之未厭物情者,非止一二,有不可殫擧歷數,而試取近日論劾人一事而言之,政路注擬之際,間有若而人,振疏甄拔,而言議之地,抨彈隨之,其所排擯異己,不欲參錯於朝班,固已慨然,而至於宋眞明之論李夏源事而極矣。夫夏源之立朝本末,聖鑑之所俯燭,一世之所共悉。蓋其簡潔之操,通敏之才,已著於州府歷試之日,其於制煩理劇,誰之不如?今者眞明,心欲劾去,而患其無辭,始若泛論用人,終則畢露其迹,乍揚乍抑,艱辛做說,目以疏儒,至請變通,汲汲然猶慮其或赴,其非出於公心,斷可知矣。噫,一經淸路,便爲通才,文任才選,混爲一塗者,誠如其疏所云,臣未知今日廷臣,受任外內,左右無礙者,儘皆通才,而獨夏源一人,有不容不論而然耶?夫人之有才,亦不自知,必試諸事而後,巧拙始見。今夏源,特未試用於劇地,假使按莅之後,機務多滯,政理不張,則論之誠是也。今乃懸揣逆料,斷論評品,必欲沮劾而後已,臣恐長此不已,則殿下之廷,排軋成風,黨習日肆,無復有公平之論矣。臣竊憂歎,玆敢略論於疏末,唯聖明之省察焉。
答兼弼善尹㝚,校理洪廷弼疏曰,省疏具悉。爾其勿辭,救護母病。
雍正元年癸卯五月十一日巳時,承旨持公事,玉堂召對入侍時,上御熙政堂,左承旨吳命恒,侍讀官吳命新,檢討官尹游,假注書李挺膺,編修官吳守經,記事官尹容,同爲入侍。
吳命恒進讀掌隷院公事,本院無行公堂上,不得決之事也。仍啓曰,該院,卽詞訟劇地,爲任甚緊,以堂上在外之故,外方人等待有弊,員役等料布不繼,本院事勢,無異廢罷。此後則隷院·刑·漢等詞訟衙門,必以在京無故人差出,俾無曠職事,申勅吏曹,何如?上曰,依爲之。出擧條
命恒,又讀吏曹啓目,奉常寺副奉事李檥,子息成婚事,下去慶尙道,依法典給暇事。踏啓字。
又讀戶曹粘連啓目,全羅道群山倉事。踏啓字。
又讀戶曹粘連啓目,平安監司李眞儉狀啓,請賣舜澤田畓,償其負債事。踏啓字。仍啓曰,此乃平〈安〉監司李眞儉狀啓,而該曹覆啓者也。賣舜澤田畓,償其負債,果爲苟簡,防啓誠是,而伏聞平安·黃海兩兵營銀貸,凶逆輩狼藉取用,或載獄案,或入査狀,窮凶情節,節節彰露。雖或頑忍不服,累千萬銀貨,旣無去處,重記亦多欠縮,而凶逆家産,依舊富饒,寧有是理?貪贜者亦有籍沒之法,雖不用逆律,凶逆輩在兩閫時,奸贜富厚之財,使之籍沒,以補兩西勅需,似爲合宜,敢達。上曰,依爲之。出擧條
又讀忠翊府啓目,保社原從功臣及曾前各功臣等事。踏啓字。仍啓曰,後錄皆記姓名,故不達矣。
又讀忠勳府啓目,開國功臣以下各功臣子孫,忠義衛冒錄事。踏啓字。仍啓曰,此後錄,亦是記姓名者,故不達矣。
又讀慶尙監司李廷濟狀啓,泗川地寺奴婢應頉事。踏啓字。仍啓曰,臣因忠勳府啓目及慶尙監司狀啓,有所仰達矣。忠義之冒錄,寺奴之應頉,已成痼弊,圖免軍役,潛漏續案,黃口白骨之弊,公私耗縮之端,多由於此,今此狀啓中,雖曰考籍,實爲泛然,若泝考丙午帳籍,則奸僞自露,此啓目及狀啓,雖爲啓下,而忠義口傳及寺奴許頉之際,丙午以下帳籍,逐年考出,詳細覈正,則或可得實,此後考籍時,必限丙午帳籍事,永爲定式,各別申勅,何如?上曰,依爲之。出擧條
又讀平安監司李眞儉狀啓,除赴防納米事。踏啓字。
又讀江華留守沈壽賢狀啓,井浦萬戶車胤再瓜滿代事。踏啓字。
又讀江華留守沈壽賢狀啓,本府自前月染病熾盛,死亡相繼事。踏啓字。上講綱目,侍讀官吳命新,讀自梁天監六年止春二月梁定官品。檢討官尹游,讀自梁置州望郡宗止魏郡縣叛降梁。讀畢,命新因梁李崇事啓曰,刺史之職,得一方正,長使朝夕聞過云者,誠是矣。一刺史,尙欲得方正之士,朝夕聞過,況人主一日萬機,不可獨理,方正之士,左右糾繩,則可以君無失德,朝無闕事,此可以推類而反隅,故敢達矣。又啓曰,徐勉爲銓官,與門人夜集,門人求官,則勉正色曰,今夕止可談風月,時人咸服其無私。銓官之道,固當若是,而近來則奔競成習,請托公行,一官有窠,則人必曰某人,必除某官,除目一出,其言果驗,此由於公道不行,私意橫流也。非但朝臣如此,人君亦不可不察,公私之分,雖一政一事,或涉於私之一字,則豈不有乖於奉三無私之道乎?命恒曰,古人以私之一字,爲大警戒,苟能克祛私字,則百事可做矣。人臣猶尙如此,則況乎人君,儀型百辟,酬酢萬機,責任之重,非人臣之比,必須割斷私字,而後可盡爲人上之道矣。試以宋朝杜衍事言之,仁宗謂近習,凡有所求意,衍不可而止者,多於所封,還內降,此蓋仁宗務去私字,不惑於近習故也。苟或私門大開,邪逕莫杜,則斜封墨勅,何所不至?臣願聖上,痛斷私之一字,然後方可有爲,儒臣所達,極是矣。尹游曰,承旨之言,是矣。人君苟不能絶私,則何以表率群下乎?臣於近事,有所懷,故敢達矣。向日礪城君楫,辭遞使職,未幾遽有特敎還仍,而至以親病不至大段爲敎,宗臣親病之如何,殿下何以知之乎?殆同墨勅,人心疑惑,此臺啓之所以發也。此等事卽爲允從,而後群下方可釋然矣。命恒曰,自上先去私字,則下之從上,如水趨下矣。尹游之言,有懷必陳,亶出無隱之義,非謂此事,夤緣私逕,至於此境,而外間之疑惑,終有所未解。蓋礪城君,雖曰宗臣,親病之大段與否,恐殿下無以知之也。臣等雖未知事實之如何,而區區過慮,不能無疑惑焉。臣等有懷不陳,而退有後言,則非事君勿欺之道也。殿下於昨日臺啓,有所持難,故游之言如是矣。若能允從臺啓,則豈不有光於聖德耶?游曰,臣於此,非敢曰外言之入內,而君臣猶父子,何敢有懷不盡乎?殿下,若因此事,有所警省,杜絶私逕,以嚴內外之防,則在下者,亦有觀感,皆以私爲戒矣。此等事,不可不留意,故敢達矣。命新曰,天無私覆,地無私載,日月無私照,人主奉三無私,今日臣等,眷眷於無私二字者,實出於憂愛之忱,伏願常加體念。命恒曰,古語云,內言不出於外,外言不入於內,若使宮闈嚴肅,內外截然,則於爲國乎,何有?諸臣所達,皆出於至誠愛君,惟聖上嘉納焉。上曰,唯。游曰,臣因三十三板文義,敢有所達矣。梁置州望郡宗,鄕豪所以掌薦擧也。蓋薦擧一事,有國之所重,雖以我朝言之,薦擧之法,極其詳備,守令則有歲首之薦,初仕則有鄕薦,有館薦,當初搜訪之意,豈不美哉?而挽近以來,私意橫流,其所爲薦,率循囑托,故銓曹亦不採施,誠爲慨然矣。今番大臣陳達,有人才別薦之事,而薦目旣重,難容私意。其所薦剡,擧是有聞望之人,而自前朝家,特令別薦者,亦非一二,元無甄用之實,不過作一故紙而已。今若猶復於前日,則其所別薦,徒歸應文之具,終無搜才之效矣,豈不惜哉?請申勅選部,隨窠甄品調用,何如?上曰,依爲之。出擧條命新曰,小臣有區區所懷,敢達矣。昨年旱災孔棘,年事失稔,八路同然,而小臣今番問禮之行,往見西路,則淸北稍勝,淸南及黃海道,則饑饉特甚,百姓赤立,官民財穀俱竭之中,客使四次疊到,無以支應,守令或貸於富民,或擅出上納軍布,用於勅需,今番則艱難支應,而此後,又有數三勅云,前頭之事,極爲悶慮,而今此旱災,又復如此,兩麥枯損,移秧失時,今年又將失稔,民憂國計,罔無際涯。此時雖君臣上下,聚會精神,警動振作,尙懼不濟,今則不過循例祈雨而已,別無警動之擧。昔者宋景一,言妖星徙三度,今者自上側身修行,應天以實,警動振作,有非常之擧,則仁愛之天,豈不孚格乎?卽今左相,本以恬退之人,長往不來,領相又復在外,唯右相獨賢,當此災荒洊臻,客使疊到之日,鼎席亦不備,生民濟活之策,北客接應之道,俱不得預講,今日國事,可謂泄泄。伏願惕慮警懼,召還大臣,以濟時艱,不勝大幸。游曰,臣於此,亦有區區所懷,敢此仰達矣。大抵旱災,陽道有愆,而後致之,而陽道配君道,故亢旱之災,必由君道之有失也。殿下嗣服之後,旱災連年,至今年而極矣,殿下,深居九重,必不知今日旱災之至此也。卽今兩麥盡枯,百畝龜坼,景色愁慘,農民號哭於田野,不但穡事,已無西成之望,至於兩麥,乃所以接續新舊,以備農糧者也,民命所係,最爲緊切,辛亥之慘凶,良以麥農大失故也。今年麥農,已判大無,民事誠爲罔極矣。憫旱弭災之道,只在於人君,修德責己,不可以文具應天矣。殿下,苟能大警動大振作,一心孜孜於修省之道,則天心之孚格,捷如桴鼓矣。命恒曰,旱乾爲災,今幾年所,今年若失稔,則民無孑遺,盜賊蜂起,而國儲蕩竭,客使疊到,君臣上下,政宜協心圖理,共濟國事,惟殿下留意焉。游曰,古之人君,或減膳而得雨,或撤樂而得雨,故憫旱之日,例有減撤之擧,而苟無誠心應天之實,而徒爲減撤之擧,則亦何能格天而得雨乎?古之人君,一言之善,而致千里之雨,伏願殿下,憫旱憂災,寢食不忘,一心恐懼,不遑寧處,則庶可格天而得雨矣。命恒曰,儒臣之言,是矣,古之賢君,或有減膳撤樂之典,此乃遇災儆懼之意也。夫事天之道,貴以誠字,臣等之言,非敢直請殿下,使行減撤之禮,而惟願實心恐懼,耿耿孜孜,則一言之效,捷於桴鼓矣。游曰,向者,領議政趙泰耉,以議藥入來也。殿下,果能至誠勉留,則泰耉亦豈可徑情卽歸乎?曾在先朝,文忠公南九萬,在外多年,久不造朝,及其召還,命入臥內,執手固留,俾勿遄歸,人君之於體國大臣,例加非常之恩禮。今趙泰耉,以柱石之臣,受殿下倚毗之重,殿下,若於入侍之日,誠心懇留,則必不遽然還歸矣。當此艱虞溢目,災荒孔棘之日,泰耉決不當袖手退坐,伏願殿下,別加非常之禮,期於召致,君臣上下,精白一心,庶可救得其萬一矣。命恒曰,昔在先朝,居大臣之位者頗多,雖數遞易,自有替當之人矣。今則不然,夙夜獨賢,惟是右揆一人,或有疾病,勢難强仕矣。向者領相,以別遣承宣,恩數罔極,故入來矣。後次則至誠敦召,各別慰安,則泰耉以世祿之臣,何敢長往哉?今日國事,若涉大水,臣中夜以思,耿耿不寐,旣有所懷,敢此縷縷矣。命恒又啓曰,臣以先朝御筆一款,敢達,御筆帖中,或下於王世弟,或下於淑明公主,或下於延齡君矣。殿下在東宮時,若有親受御筆訓戒之辭,則付於卷中,以作傳後之資,尤爲有光,故都承旨南就明,有所更請,而久無出付之事,若或無有,則只抹逆臣名字之自下追書處乎?上曰,依爲之。出擧條又啓曰,頃因禮曹參判金一鏡所達,虛錄守令鄭致相等,特爲蕩滌矣。臣聞致相外,亦或有之云,曠蕩之典,只及一二人,則甚爲不均,令該曹竝爲考出蕩滌,何如?上曰,依爲之。出擧條又啓曰,卽今京外蕩竭,國儲哀痛,凡事當以節損爲主,捐不急之官,古亦有之。臣自先朝,待罪政院,不知政院有待令律官矣,今始知之,而所謂律官,病不來現已久,律官之待令於政〈院〉,不過啓覆時,文書浩多,故使之看檢矣。聞地部給司果料,兵曹亦給朔布云,當此經費不足之時,如此不緊之類,置之無益,前頭啓覆時,則自可招問刑曹律官矣。政院律官,則今姑權減,何如?上曰,依爲之。出擧條又啓曰,締結非類,交通陰邪,實是士夫之醜行,人臣之極罪。甲戌改紀之初,文忠公南九萬於韓重㷜等獄事,懲治最嚴,朝廷由是淸明,雖以李彦純事言之,其投竄絶塞,離違老親,情理痛切,不過欲知時奇之如何,有所書問而已,則所坐極輕,才華亦甚可惜,而猶未免抹摋矣。其後奸凶柄國,邪逕復開,馴致凶逆之變,豈不大可懼哉?向來吳瑞鍾·柳景綏之竝爲按鞫,亦出於痛礪嚴防之意矣。臣聞李重煥,爲金泉察訪時,以上等驛馬,借之睦虎龍,稱以見失,終不還推,其後察訪牽卒,遇於街上,追及其家,則無一言出給,而其人乃逆賊天紀云。其事極涉可疑,人言喧藉,聞者莫不駭然,而臺閣無一言,備局差郞廳,政地擬騎省,臣未知臺閣·備局·政曹,則漠然無聞耶?公議久而益激,不可置之,以此,申飭該曹,何如?上曰,依爲之。出擧條又啓曰,書院之弊,未有甚於近來,故昨日筵臣,亦有所陳述,而至於高麗侍中鄭夢周,先正臣趙光祖書院,則事體異於他書院矣,其分半折受田結,在於羅州地,自祖宗朝,特爲免稅矣。頃年量田時,打量過重,免稅結數外,加卜頗多,備納常稅之外,書院則全無所納,實非祖宗朝特給之德意,量田時加出卜數,竝令免稅,實爲合宜矣。上曰,依爲之。出擧條又啓曰,朝家待三司侍從,事體自別,無異於二品,而頃年禁雨傘時,文武堂上則許之,侍從則不許,而闕內則張傘,闕外則不得張傘,亦甚班駁,今後則三司侍從,闕外,亦許張傘,何如?上曰,依爲之。出擧條諸臣遂以次退出。
上在昌德宮。停常參·經筵。
兪命凝啓曰,明日疏決相値,視事,頉稟。傳曰,知道。
藥房提調臣李台佐,副提調臣南就明啓曰,近日旱炎轉甚,伏未審此時,聖體,若何,大妃殿氣候,亦復何如?前劑入加味調中湯,已盡於昨日矣。今日,是入診日次,臣等,不可不率諸醫,趁早入侍,詳察聖候,議定繼進當否,宜當,不任區區仰慮,敢來問安,竝此仰稟。答曰,知道。無事。慈殿氣候安寧矣,生脈散勿爲劑入。
藥房再啓曰,臣等入診退出後,與儒醫及諸御醫,反復商議,則以爲,加味調中湯累十貼進御之後,似不無其效,前方中,黃芩酒炒,更加酸棗仁炒一錢,石菖蒲五分,加進十貼,宜當云。此藥五貼,爲先劑入之意,敢啓。答曰,知道。
大妃殿·中宮殿,藥房問安。答曰,知道。
李翊漢啓曰,大司憲李眞儉,掌令尹東洙,持平吳遂元在外,執義李眞淳,奉命在外,掌令尹會,持平金始燁呈辭。今日以監察茶時之意,敢啓。傳曰,知道。
傳曰,去夜儲承殿南行閣近處,房子內人,猝然身故,扶持軍,定待小東門啓請事,分付。
傳曰,房子內人屍身,內宮門,無可出送處,內墻穿壞事,政院知悉。
李翊漢啓曰,卽者禁府都事來言,今日當爲鞫坐,而領議政趙泰耉在外,右議政崔錫恒以爲,難安之勢,與前無異,不得開坐云矣,敢啓。傳曰,知道。
備忘記,嗚呼,予否德以來,非常之災,可愕之象,無歲無之,而水旱風雹之慘,所以害穀者,式月斯生,仁愛之天,警惕振刷,罔非後世人辟之所可鑑則也哉?噫,詩曰,天之方蹶,無然泄泄,敬天之怒,無敢逸豫,以堯·舜之聖,不自滿暇,至周文王,日中不遑暇食,凡所勤政之實,藹然於方冊之中,以言乎時事,則有土崩瓦解之形,以言乎言論,則有腹心先吐之意,中夜以思,尙寐無吪,爲今之計,莫若收拾人才,察納忠言,則進善之旌,烏可已乎?言可用則採之,言不可用則置之,承旨代敎,宣自政府,廣求直言,言雖狂妄,予則優容,君之於臣,猶子之於父,則安可無可言者乎?黨痼之禍,可勝言哉?甚至於一室之間,干戈相尋,好惡相反,嘻噫,情志之阻隔,胡至此極?卿等俱以世祿之臣,義同休戚,値此板蕩之秋,胡不殫竭心力,夾輔王室,以慰祖宗陟降之靈,則乃祖乃先,必致悅豫,豈非竝受其壽乎?噫,今玆致異,亶由無德,對越之誠,恒切于中,自今日避正殿,益加敬畏之心焉,減膳撤樂等事,劃卽擧行。
李翊漢啓曰,今日筵中,以所下備忘記,直爲頒布,勿令代草事,旣已定奪矣。卽令政府,播告中外之意,敢啓。傳曰,知道。
又以義禁府言啓曰,再昨筵中,臺臣,以巨濟府絶島減死定配罪人洪錫輔,更令鞫廳嚴訊得情事,論請蒙允,府纔奉傳旨,卽當發遣都事,拿來罪人,而昨日右議政臣崔錫恒箚批,以爲箚辭得宜,還寢成命焉。府都事不爲發送之意,敢啓。傳曰,知道。
備忘記,史官二員待命,騎馬六匹立之。
有政。吏批,判書柳鳳輝進,參判鄭齊斗在外,參議李眞望在外,右副承旨李翊漢進。兵批,行判書李光佐雜科進,參判金致龍差祭,參議沈樘,陳疏未承批,參知朴澄進,右副承旨李翊漢進。吏批啓曰,新除授三水府使南泰年戶奴呈狀內,奴矣上典,方欲辭陛之際,聞有臺議,揆以廉義,決不可冒沒赴任,斯速入啓處置云。旣有臺議,則不可强令赴任,依例罷黜,何如?傳曰,允。又啓曰,公山推考敬差官李喜春呈狀內,猝得暑癨,吐泄無算,旬月之內,決無作氣登程之勢,斯速入啓變通云。李喜春推考,敬差官之任,今姑改差,何如?傳曰,允。兵批,李翊漢啓曰,判書李光佐雜科進,且無送西之事,無政事之意,敢啓。傳曰,知道。
以沈檀爲判義禁,李承源爲弼善,李眞伋爲兵曹佐郞,崔翊周爲贊儀,洪禹龍爲莊陵參奉,柳基緖爲自如察訪,張斗紹爲鳳山郡守,兼春秋單朴㻐,折衝趙持重,今加嘉善,孟萬章·張檝·金聲遠·李時衡,今加通政,會盟祭後加資事。
李翊漢啓曰,明日疏決時,禁府堂上,不可不備員,新除授判義禁沈檀,卽爲牌招察任,何如?傳曰,允。
又啓曰,判義禁沈檀,牌招不進,推考傳旨,今方捧入,而明日疏決時,不可無長官,更爲牌招察任,何如?傳曰,允。
南就明啓曰,求言敎旨,當令政府郞廳傳諭,而本府時無郞廳,依前例招禮曹郞廳,傳于政府,宜當,敢啓。傳曰,知道。
傳曰,今避正殿,移御于熙政堂,政院知悉。
南就明,以錄勳都監言啓曰,今此扶社原從功臣錄券,已爲完畢,都監停罷之意,敢啓。傳曰,知道。
又以禮曹言啓曰,備忘記,自今日避正殿,益加敬畏之心焉。減膳撤樂等事,劃卽擧行事,傳敎矣。亢旱踰月,民事渴悶,再次祈禱,雨意尙靳,上下焦憂,方切于中矣。今此備忘,實出敬天恤民,悶旱憂遑之至誠,凡在瞻聆,孰不感動?避正殿減膳撤樂等節次,卽令各該司依例擧行,而勿擊鼓一款,依近例安徐之意,敢啓。傳曰,知道。
正言趙鎭禧啓曰,臣於謝恩正使礪城君楫仍差之命還收之啓,旣有姻家應避之嫌,而賤疾適苦,未卽自列,方此悚縮之際,繼伏聞昨日筵中,承宣之臣,以李重煥事,有所陳達,而不言之斥,首及於臺閣,筵席語秘,雖未得其詳,而臣於此,竊不勝瞿然之至。臣之冒當言責,非止一再,而玆事委折,外間物議,漠然無所聞知,則不得論刺,勢所固然,而公議之非斥,旣如此,何可以見聞之不及,有所自解乎?以此以彼,俱不可一刻晏然於臺次也,決矣,請命遞斥臣職。答曰,勿辭。
李翊漢啓曰,正言趙鎭禧,再啓煩瀆,退待物論矣。傳曰,知道。
觀象監,自午時至酉時,日暈。
兵曹判書李光佐疏曰,伏以臣,卽伏聞客使廻還時,弘濟院不爲出待守令,自廟堂只請推考而止,臣竊以爲不然也。客使出待,一有不謹,則生事辱國,何等關係也?若曰,弘院爲過站,無所事乎出待,則他邑守令,何爲而往待也?若曰,疾病有所難强,則何不報于道臣,替送兼官也?各邑闕待,伴使馳聞,則吏問固當,況此非遠邑,無迎送勞弊之可論,設令有原恕之端,下吏後,觀其原情,處之未晩,豈宜輕先問備也?今日百度隳壞,不可於供待客使,復啓此怠忽,以生無限弊端也。伏乞亟令攸司依法例拿問,以嚴朝體,不勝幸甚。臣無任屛營祈懇之至,謹昧死以聞。答曰,省疏具悉。守令所爲,誠極痛駭,當拿推焉。
校理宋眞明疏曰,伏以臣,日昨封章,備陳情私之萬分悶迫,庶幾慈覆之天,有所矜憫,而及承聖批,大失所圖,且臣有一二附論於疏中者,其新錄一款,卽今年應行之典也。中間數條之係關聖躬者,蓋出於惓惓憂愛之忱,語次轉而爲用人一節,故目下注措之失,不得不言,亦自附於有懷必陳之意也。拙訥之辭,淺薄之誠,未足以上槪聖心,批旨之下,未蒙開答,臣疏所以仰勉者,正在於明賜可否,而殿下之所以俯答者,只是不準所辭而已。臣之慙悚抑鬱,固不可言,而亦豈不有歉於大聖人採蕘之量耶?臣竊爲殿下惜之。且臣伏見吏曹參議朴弼夢之疏,首尾張皇,語多不平,已非臣意慮之所到,而其所以捄解諸人者,甚費氣力,不惜過實之奬,惟以務勝爲快,臣不欲復事較挈,以傷大體,而至若全臚打破等說,益見其疑怒之甚。噫,銓官之失,多由於政注,言者之責,亦在於規正,今若以一政注一規正之間,便可疑之以打破,則臣恐銓官,殆無暖席,而言者亦將關口矣。臣嘗聞諸長老,祖宗朝爲銓官者,常帶滿囊推緘,此可見盛世美事,而今臣所論,亦不過隨事相規,則妄意居銓地者,必將以賀我爲言,今其厭聞,至於如此,無乃古今異義而然耶?嗚呼,今日是何等時也?上而天災洊臻,下而生民倒懸,世道人心,無一可恃,每念及此,憂如焚灼,惟有和朝廷平物我,協心共濟,如坐風舟,方可爲一分維持之道,而不幸今者,論議多歧,睽阻成風,一言一事,動輒見疑,若是而其能展肢體做國事乎?臣雖年未强仕,通籍久矣,閱世多矣。區區揣量,亦已熟焉。疑阻之轉成黨論,黨論之終必亡國,不待智者而知之,於是而或見有訾黨聚之跡,則臣當不計顚沛,斥之必嚴,而至於微事相傾,自惹鬧端,初非臣萌於心者,何銓官之知人淺而疑人過也?臣誠爲之慨然,如沈樘之疏,則辭意謎悖,全無倫脊,此等非可以人理責者,閭井胥隷之所知羞,而乃見於朝廷大夫之列,風習之惡,一至於此,臣何足言?有辱搢紳,如樘之庸獃蠢劣,淸華之擬,少也猶濫,則衰朽之云,亦過於忠厚耳。且臣於治疏將上之際,又伏見校理洪廷弼之疏,蓋專爲營捄李夏源地而發矣。噫,護黨之習,雖爲今日痼弊,豈有如夏源所遭,而猶復費力相護耶?其可謂太多事矣。臣之論夏源也,恬雅則許之,剸理則病之,所長所短,一從知見,初非有一毫他意於其間,而且非以夏源,爲必不合於藩任也。諸藩之中,惟嶺最詎,適會洊凶,經劃倍難,此時此藩,非有麤拳大踢,恐不能辦,故臣心斷斷,惟切爲國之慮,而未暇顧恤於古人所謂一家哭者矣。臣於夏源,雖無雅分,其所操之介,卽臣所稔,固未嘗以異己外之,而設或外之,旣無絲髮之怨,則獨以何心,欲劾於一藩任之除,苟欲劾之,何患無辭,而自勞於抑揚艱辛爲哉?今臣之所以待夏源,亦不薄矣。儒雅恬素之目,使夫人當之,未必不爲光華,而今其代怒而替嗔,乃至於此,臣誠莫曉其意之所在也。噫,世道分裂,朋比日甚,而其疏所謂黨習日肆者,恐是自反處也。念臣前疏,本甚草草,而上不能孚格天心,未承下答之語,下無以見信同朝,重速反詆之說,橫逆之言,營捄之論,左右雜沓,疲於應接,尙何顔面,淟涊仍據於論思之列乎?伏乞聖明,俯賜鑑諒,亟命鐫削臣職名,仍治臣妄言之辜,以謝衆怒,以安微分,不勝萬幸。臣無任屛營祈懇之至,謹昧死以聞。答曰,省疏具悉。陳戒之言,言甚切至,可不留心焉?爾其勿辭,從速察職。
雍正元年癸卯五月十二日巳時,藥房入診入侍時,上御熙政堂。提調李台佐,副提調南就明,假注書李挺膺,編修官吳守經,記事官尹容,儒醫朴太初,醫官李時聖·許坫·方震夔·李時弼·玄悌綱·蔡光夏,同爲入侍。李台佐進伏曰,當夏日氣甚熱,聖體,若何?上曰,安寧矣。台佐曰,大妃殿氣候,亦一向安寧乎?上曰,唯。台佐曰,臣等忝居保護之地,當此暑月,夙夜憂慮矣。向者都提調臣趙泰耉入來,與臣同爲入侍矣。退出後,泰耉謂臣曰,玉色和潤,脈度無帶數之候,湯劑亦連進御,誠爲多幸。且聖候無時急之症,只是痰火升降,而若或久而不治,則恐有難治之憂矣。惟冀連進藥餌,頻接醫官,詳察症候,則群下悶鬱之心,庶可少解,而聖候若因此日臻康復,則臣民之慶,無過於此云云,泰耉之言,是矣。夫疾病之來,無貴無賤,孔子大聖也,而猶且愼疾,今殿下,上侍慈聖,爲宗社臣民之托,豈可不思愼疾之道,以冀康復之效乎?醫官輩以爲,加味調中湯,已盡於昨日,而此藥進御後,不無其效,更爲劑進,宜當云矣。台佐仍復起伏曰,寢睡之節,何如?上曰,安寧矣。台佐曰,寢睡一夜間,或有數起之時乎?語云,丙枕靡安,臣不勝區區憂慮,敢達矣。上曰,數爲起寢矣。台佐曰,一夜數起,氣候未盡安寧矣,未知或因煩熱而起乎,或自然而覺乎?上曰,自然而覺矣。台佐曰,近日水刺,何如?或有減於春間乎?上曰,如常矣,台佐曰,大便乾燥乎,滑利乎?上曰,滑利矣。台佐,曰,小便煩數,與前,何如?上曰,一樣矣。台佐曰,醫官輩,使之診脈,臣等亦願瞻望玉色矣。李時聖入診後退伏曰,左右脈候相等,右邊偏數之候少愈,幾於相等矣。許坫入診後退伏曰,脈候左右調均,與再昨無異矣。方震夔入診後退伏曰,脈候左右沈安不數,玉色亦無紅暈之氣,儘好矣。李時弼入診後退伏曰,左右脈度調均,無異於數昨,好矣。玄悌綱入診後退伏曰,脈候左右調均,好矣。蔡光夏入診後退伏曰,脈候度數則均適,而右邊寸脈稍高,左脈則沈,當夏脈候,沈則必爲濕熱所壓而然矣。台佐曰,嶺南儒醫朴太初,同爲入侍矣,使之入診,何如?上頷之。太初入診後退伏曰,臣遠路上來,㨔頓之餘,有手戰之症,不能詳知脈候,而蓋脈則調均,濕則熾盛,上焦有熱,下焦有濕矣。台佐曰,脈則好耶。太初曰,好矣,而脈之根委,且深矣。台佐曰,太初儒生也,醫術完備,領相出去時,言及於小臣,使之入診矣。今夫閭巷匹庶,邀醫問藥,則猶且先察脈度與氣血,今首醫以下,則自殿下東宮時,慣習入侍,故詳知脈候與氣血,太初則自鄕上來,今始入診,其不能詳知,勢固然矣,必須頻頻入侍,而後可以詳知症候,朴太初付散料留京,使之間日入侍,而使太初先爲入診,而後諸醫以次入診,何如?上曰,唯。台佐曰,調中湯已過六十貼,果有所效乎?上曰,然矣。台佐曰,卽今聖候,無時急之症,若使濕熱少降,則前頭不必連進湯劑,而已試之藥,則連進責效,千萬伏望。台佐仍又起伏曰,生脈散,今朝欲爲劑入矣,有勿爲劑入之敎,必是有慈敎而然矣。當此暑月,此藥不可廢,當更劑以入矣。自上仰稟慈殿,更爲進御,好矣。目今更劑以入之意,敢達。上曰,唯。榻前定奪上進御加味調中湯後,台佐起伏曰,苦口之劑,連爲進御,誠極多幸矣。仍又起伏曰,今年春間,以雨澤之適中,播種及時,兩麥亦有登熟之望矣,不幸暵乾太甚,秋牟則不至全棄,而春牟則已盡枯損矣。且今月初二日,卽芒種,而芒種若過,則雖或播種,亦無秋成之理,荐飢之餘,今年若又失稔,則國計實無支保之勢,言念及此,寧不寒心?今初十日,乃太宗大王忌辰也。自前多於是日得雨,故謂之太宗雨矣,今年則此日亦不雨,民事誠爲切悶矣。人皆以北虜爲憂,而若此不已,則不待外患,而人將盡劉,凡在大小臣僚,莫不遑遑憂悶矣。竊伏見今朝所下備忘,則十行天札,辭語懇惻,憂災之念,求助之意,藹然於言意之表,臣捧讀以還,不覺欽頌。昔漢臣第五倫,每讀光武所下詔書,嘆曰,此聖主一見決矣,顧臣今日之喜,與倫何異?明主在上,國其庶幾矣。自古人主,遇災修省,必以至誠,爲孚感上天之道,奧在周宣之世,雲漢之災太甚,而宣王側身修行,任賢使能,終致周室之中興,今殿下,聖質高明,睿德廣大,雖以今朝備忘觀之,可知矣。豈不能轉災而爲祥乎?夫人主一心,萬化之源,惟願殿下,益勵此心,對越上帝,以爲消弭之道焉。臣伏見殿下,自卽阼以後,無大段失德,自古人君,必有聲色之樂,弋獧之娛,而今殿下則無此失,惟是執德,往往不固,雖以鞫廳言之,聖復已死,無可言者,而大臣請酌處,則酌處之,臺諫請更鞫,則更鞫之,大臣非有所私,實出於巨魁旣殲,枝葉不論之意,且天道好生惡殺,故殿下允許大臣之請,群下莫不欽頌殿下仁厚之德,然而臺閣則曰,以逆爲名,豈可區別枝葉?執法之論,其亦是矣。但旣允大臣之請,旋從臺閣之啓,終不免爲執德不固之歸,殿下,何不於聽言之際,參酌是非,斷自淵衷,一定之後,無所撓奪耶?昔漢文帝,召季布,留邸一月遣罷,布進曰,陛下,以一人之譽進臣,以一人之毁退臣,臣恐天下,有以窺陛下淺深,此正殿下所當深戒處也,夫人君擧措,當如天地造化之莫可竊測,而殿下則不然,洪錫輔之酌處也。旣從相臣之言,又許鞫問之啓,處分顚倒,群聽疑惑。至若礪城君楫,以母病乞遞使職,楫曾守山陵,故殿下待之異於他宗,特許遞任,此亦盛德事也。曾未幾何,特敎仍任,夫人臣,有往役之義,不可以母老辭免。臣亦有九十老母,跬步難離,則人子之情,大抵然矣,而以大體言之,則區區私情,有不暇顧,故自前出使者,不敢以此乞免,故相臣崔錫鼎,親年七十,而不敢辭使命,今左相崔奎瑞,亦有老母,而不敢辭,則當初礪城君之上疏,非矣,而殿下之許遞,實出體下之仁矣,今又傳敎仍任,則擧措顚倒矣。殿下往往有如此處分,此雖非大段闕失,而臣試就處分上勉戒矣。自今凡有政令,從頭至尾,熟加重度,而後處分,好矣。殿下此病,必有所坐,臣愚死罪,惶恐敢達,蓋以殿下,近在靜攝中,久廢經筵,學力有所未盡而然也。區區愚淺之見,何敢有隱於殿下之前乎?惟願殿下,擇善固執,一定不易焉。上曰,然矣。台佐曰,臣竊惟今之事勢,民窮財竭,國將亡矣。大凡用財之道,重斂者必亡,無財者亦亡。臣待罪地部,職總財賦,竊嘗料量八路儲庤之米,則郡縣之積,滿百石者絶無,江華之米,僅滿數三萬石,賑廳之米,僅四萬石,而發賣之餘,餘者僅萬石,卽今亢旱如此,前頭又將有賑民之擧,則略干所儲,其何以支堪耶?裕財之術,在於人君之節用,苟求國儲之豐足,惟當撙節浮費而已。人君,雖有愛民之心,不節用,則惠澤不能下究矣,若能一分撙節,則民受一分之惠,二分撙節,則民受二分之惠矣。昔漢文帝,身衣弋綈,而惜百金之費,終致倉有紅腐之積,民有富庶之樂,節儉之效,有如是矣。卽今禁中用度,不如前日之豐裕,臣亦知之,自下雖不敢直請裁損,而惟殿下,特爲軫念,凡於日用服御之間,痛加裁損,法衛文大布大帛之儉,如在兵戈搶攘之中,則草上風偃,將見上行而下效矣。夫然則天災可弭,邦本亦固矣。臣以節儉二字,爲應天之道,惟殿下各別留意。上曰,然矣。台佐曰,近年以來,連値凶歉,稅入大縮,本曹經費,不成貌樣之中,闕內外,諸上司,各衙門種種修繕之役,連續不絶,經用之耗竭,未必不由於此,故上年春間,本曹判書金演,以此陳達,宗廟,各陵·殿,闕內外不緊營繕,稍待年豐財裕間,姑爲停罷事定奪矣。今年稅入,比諸上年,尤甚減縮,加以屢經勅行,凡百罔措之餘,又有勅奇,前頭之需,實無辦備之路,日昨筵中,各軍門錢貨許貸之請,蓋出於萬不獲已也。本曹事勢,至於此極,誠爲渴悶,而生財之道,茫無其策,節損之擧,不容少緩。自今以後,宗社,各陵·殿及闕內之外,不緊營繕,一依昨年定奪,本曹蘇完間,一切停罷,以省經費之萬一事,諸上司,各衙門,奉承傳施行,何如?上曰,依爲之。出擧條南就明曰,李台佐,以節儉二字,仰贊聖德,臣更無可進之言矣。伏見朝者備忘,則十行天札,辭旨懇惻,爲殿下臣子者,孰不感泣而警動乎?殿下有承旨代撰之敎,而所下備忘,實合播告,臣更容何辭代撰乎?直以備忘頒布,何如?李台佐曰,承宣代撰,實是文具,當此應天以實之日,不必用文具,以本備忘頒示,宜矣。上曰,依爲之。就明曰,台佐則以節儉省費仰達,而臣則別有所達矣。卽今朝著紛挐,干戈相尋,誠如備忘中辭旨,惟願聖上,是是非非,明白下敎,則庶可爲戢寧之道矣。上無發落。就明曰,明日疏決時,金吾首堂,不可不參,而判義禁姜鋧,方呈辭受由,若待三度許遞,則必有窘迫之患,特爲變通改差,今日內政官牌招開政,差出其代,何如?上曰,依爲之。榻前定奪諸臣遂以次退出。
上在昌德宮。停常參·經筵。
下直,彦陽縣監李光炯,楊下萬戶林澤輝,高山〈里〉僉使成致積。
南就明啓曰,明日常參·經筵,取稟。傳曰,停。
又啓曰,今日持公事入侍日次,而疏決相値,頉稟。傳曰,知道。
李翊漢啓曰,日昨備局引見時,正言趙趾彬所達擧行條件中,上敎依爲之,以允誤書,不察,甚矣。當該注書,推考警責,何如?傳曰,允。
備忘記,傳于李翊漢曰,今下弓矢,高山里僉使成致積,楊下萬戶林澤輝處給送。
李翊漢,以都摠府言啓曰,入直內三廳武兼禁軍及軍兵等,中日習射事,限勅使回還間,啓請姑停矣。旣已回還,今日當爲中日,而因旱災,自上方在避正殿減膳撤樂之中,中日習射,依前例今姑停止之意,敢啓。傳曰,知道。
南就明啓曰,右承旨沈仲良,同副承旨兪命凝,俱以病,不爲仕進,當此疏決多事之時,事甚未安,竝卽牌招察任,何如?傳曰,允。
李翊漢啓曰,卽者禁府都事來言,今日當爲鞫坐,而領議政趙泰耉在外,右議政崔錫恒,難安之勢,與前無異,不得開坐云矣,敢啓。傳曰,知道。
又啓曰,判義禁沈檀,再違召命,以摠管辭免,再度辭單來呈。今日疏決,不可無金吾首堂,似當更請牌招,而初度呈辭,旣已受由,何以爲之?敢稟。傳曰,卽爲牌招。
又啓曰,今日疏決時,禁府堂上,不可不備員,而同義禁金一鏡陳疏,金致龍呈辭,李正臣,以京畿監司,時未交龜,無以備員云。同義禁金一鏡·金致龍,竝卽牌招,以爲入參之地,何如?傳曰,允。
南就明,以弘文館言啓曰,副應敎柳弼垣違牌,旣有只推之命,校理宋眞明,疏批已下,竝卽牌招察任,何如?傳曰,允。
校理宋眞明,牌不進罷職傳旨,傳于南就明曰,推考傳旨捧入。
李翊漢,以義禁府言啓曰,今日因右相箚批,罪人洪錫輔,不爲拿來之意,將欲啓稟,本府都事沈洬,使之書草,則全然無文,書不成字,不得已更招他都事替書,以致夜深。王府事體,極其嚴重,而啓稟擧行,甚至稽滯。臣亦忝在堂上之列,常時不能檢飭,萬萬惶悚,而金吾郞,以稍解文墨者差出,意有所在。今洬如此,不可仍置,汰去,其代,令該曹擇差,何如?傳曰,允。
又以禁府言啓曰,因筵臣仰稟,極邊竄配罪人申思哲,金希魯兄弟,金取魯,俱有老母,就其道稍移內地,俾得母子相依事,命下矣。理山郡極邊竄配罪人金在魯,移配順安,長鬐極邊竄配罪人申思喆,移配咸昌,蔚山府極邊竄配罪人金取魯,移配尙州,渭源郡極邊竄配罪人金希魯,移配永柔,而依前罪目發遣府書吏·羅將,押付移配所,何如?傳曰,允。
又以兵曹言啓曰,今五月十二日幼學尹彝敎稱名人,自金虎門入來,差備門外擊錚,極爲駭愕,令攸司囚禁治罪,同門守門將柳載天,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,今番庭試武科出身等除防米,自本曹收捧事,旣已定奪矣。元數中雜頉計除外,當爲赴防者四百二十八人內,廣州十一人,江華二人,各其州府納米,平安道四十八人,咸鏡道九人,依近例納米與赴防間,從願施行,其餘實納米各道及京中合三百五十八人,每人各四石式捧上之意,敢啓。傳曰,知道。
兪命凝,以宣惠廳言啓曰,今年春,慶尙監司,以晉州牧辛丑條大同公作,虎贖皮物價米等七百九十九石所載船致敗罪人等,移送原籍官事,論報本廳,故以狀聞後變通事,題送矣。今觀京畿監司所報,則自本道移文,敗船罪人等,移送原籍官之意論報云,而直爲上送云。凡敗船罪人等,必待狀聞覆啓後擧行,乃是規例,而今此晉州牧敗船罪人等,不爲狀聞,徑先上送,事異常規,殊涉率爾。本道監司李廷濟,晉州牧使黃懰,竝推考。罪人等,所當還送該道,使之狀聞處之,而遠地往來有弊,今姑移送原籍官,使之斯速徵捧事,京畿監司處,分付,何如?傳曰,允。
備忘記,傳于兪命凝曰,亢旱斯酷,民事渴悶。親禱之擧,不容少緩,農壇不卜日十五日定行。
李翊漢啓曰,右副承旨沈仲良牌招事,榻前定奪矣,今已日暮,待明朝出牌之意,敢啓。傳曰,知道。
午時,上御宣政殿。疏決入侍時,右議政崔錫恒,判義禁沈檀,刑曹判書吳命峻,同義禁金一鏡·金致龍,刑曹參判金重器,右副承旨李翊漢,應敎柳弼垣,持平金始燁,獻納尹時聖,假注書李眞洙,記事官申致雲·尹容。崔錫恒曰,近日聖候,若何?上曰,一樣矣。錫恒曰,大妃殿氣候,若何?上曰,安寧矣。錫恒曰,中宮殿氣候,若何?上曰,一樣矣。錫恒曰,王世弟氣候,若何?上曰,平穩矣。錫恒曰,旱災何時無之,而未有如今日。三月則雨水適中,故善爲付種,兩麥亦茂矣,自四月至今,一向旱暵。秋牟猶成實,而春牟無可望,各付種處,亦皆龜坼,芒種已過,而未付種處尙多,言念民事,實爲罔涯。昨日特下備忘,廣求直言,十行天札,丁寧懇惻,見者孰不感歎?今當疏決,犯罪者,雖是渠罪,和氣致祥,乖氣致異,乃是必然之理。宜用曠蕩之典,以爲消弭之道,故敢達矣。又曰,禁府公事,先令讀奏乎?上曰,唯。沈檀曰,時囚當先乎?上曰,唯。檀取禁府時囚秩,讀金時發罪。錫恒曰,此頤命女壻也。罪名甚重,有難輕議。檀曰,指示迂路,則雖不承款,而王府密帖,擅自開折一款,旣已直招,罪狀昭著矣。直爲照律,何如?上曰,依爲之。檀讀李壽民罪。金一鏡曰,壽民所證文書,白文無踏印,不足憑信矣。檀曰,此非可査之事。統營訓局文書,如有可知奸情者,豈肯留置乎?雖行査,別無可知之道,而此與李尙事,大抵一類矣。錫恒曰,此事臣於前冬鞫坐時按問,則統營木一百五十同折半上送,文迹俱存,問於訓局,則下送差人,取來的實云,別無可問之端。壽民初囚本府時,有行査之擧云,故議啓時,以還送本府之意,啓稟移送。所謂三百同之說,似是此木,而此與李尙事,有異。自本府參酌照律,似爲得宜矣。一鏡曰,別無可査之事矣。檀曰,以此照律,減死定配,何如?上曰,減死絶島定配。檀讀尹憲柱罪未半,一鏡曰,此事時方査覈矣。檀曰,然則仍乎?上曰,唯。檀讀李壽岳罪。一鏡曰,黃海監司李眞望,別定査官於黃州牧使柳綎,査狀已來,而所犯極其狼藉矣。錫恒曰,關係殺人,罪狀至重,姑爲仍囚,而自本府照律,似宜矣。檀曰,劫奪民田,劫奪梁姓士人之妻,又欲强奸良女,以致自決,罪狀難赦矣。上曰,仍。檀讀李東夏罪曰,此亦査狀已來。初以屍親解之,故更令詳査,則屍親,又以爲非大杖所打云矣。一鏡曰,自本府議讞,爲當矣。錫恒曰,自本府照律之說,是矣。上曰,仍。檀讀金鳴殷罪曰,査官事體,當只就臺啓及關文所擧論者,而査問而已。此外條件,雖不査覈,非其罪也。金致龍曰,全釋則似難矣。錫恒曰,別無可罪矣。上曰,放。檀讀尹時澤罪。錫恒曰,鳴殷則放矣,時澤則仍乎?上曰,唯。檀讀李重國罪曰,今方行査矣。一鏡曰,査狀姑未來,過勅後似當來。渠若有冤,則似可白脫,不冤則不宜全釋,待其査狀之來,姑仍爲宜。上曰,仍。檀讀宋秀良罪。錫恒曰,依李重國例,當待査狀之來矣。上曰,唯。檀讀李悟·石之堅·趙興弼罪曰,罪狀難明矣。悟自謂得關西米,以其剩餘,償公債,不爲私用云,而米無去處,或入於深處,豈可謂之公用耶?一鏡曰,別無執捉之事,而若是公用之債,則作守時雖未及償,後官自當償之,何必以此米取剩以償乎?事極殊常。此臺啓所以發,而四月晦間拿囚,僅一旬餘矣。致龍曰,姜鋧爲判義禁時,臣亦同按此事矣。禁府事必有違端,然後發爲問目,例也。當初戶曹判書,卽悟之至親,故覓給關西防納米,以爲取剩償債之地。此則悟亦直招,數爻亦相符矣。弘述知其有利,全數奪之,只以一千五十餘兩,計給於悟,以償其圖得之功矣。其時京商處所貸之數,賑廳所捧之數,亦無異同,自禁府別無可罪之端,而身爲南邑守宰,圖得關西米,償債之事,迹涉崎嶇,故以此照律徒配矣,頃者臺議峻發,更請拿鞫矣。錫恒曰,多疑端,宜仍乎?上曰,唯。檀曰,之堅·興弼,與悟同矣,仍乎?上曰,唯。檀讀魚史彬罪曰,姑未受原情矣。一鏡曰,雖未原情,自捕廳,旣已査得守直軍卒輩罪狀,都事則似無干涉之事矣。然若責之以其敢曰在家不知,而參酌科罪,則好矣。錫恒曰,臺諫亦不過以事體論啓而已。參酌定配,或奪告身間,宜有上敎。上曰,奪告身。檀讀趙鼎期罪。錫恒曰,不能禁松之罪輕矣。一鏡曰,不可全釋,罷職放送,似宜矣。上曰,唯。檀讀李成坤·金弘權罪。錫恒曰,此兩人,小臣箚請推考,而兵曹判書李光佐陳疏,至於拿囚矣。勅使回還時,自前無止宿弘濟院之事,或以身病,未及來待,不是異事,且二倅,頗稱善治,而罪又不重,放送無妨矣。上曰,放送。一鏡曰,然則帶職乎?上曰,唯。已上禁府時囚檀讀李震華罪。錫恒曰,姑未拿來矣,受其原情爲宜,姑仍乎?上曰,唯。檀取放歸田里秩,讀炤兄弟罪。錫恒曰,此則不可輕議,當仍矣。上曰,仍。檀取各道定配秩,讀趙世忭罪曰,罪名重矣。錫恒曰,如此久罪,不可輕議。檀曰,何以爲之?上曰,仍。檀讀姜宰承罪。錫恒曰,陰邪之類,不可擧論矣。檀曰,何以爲之?上曰,仍。檀讀姜以徵罪。一鏡曰,如此之罪,雖以卽今言之,禁府不嚴,所當嚴懲矣。錫恒曰,如此者,不可議。上曰,仍。檀讀金益光罪曰,與姜以徵同矣,一體仍乎?上曰,仍。檀將讀河罪。錫恒曰,如此者不必讀。先朝欲殺而赦之,得以不死,王室至親故也。檀曰,殺他人猶重,況父子間乎?當仍矣。上曰,唯。檀將讀權卨罪,錫恒曰,此亦不必讀也。一鏡曰,如此陰祕妖惡之人,所宜嚴懲也。檀曰,此事當初有干連處,故不爲究竟矣。上曰,仍。檀讀李時緯罪。錫恒曰,事係科場用情,不可容貸矣。上曰,仍。檀讀閔鎭遠罪。錫恒曰,旣放之後,因臺啓重發,未得蒙放,臺啓未收殺前,不可擧論也。檀曰,姑仍乎?上曰,仍。檀讀徐宗伋罪曰,罪目甚重矣。錫恒曰,以聖復謂之妄悖,弼正謂之謬戾,罪固不輕,而比聖復輩,則有間,量移,何如?一鏡曰,量移則太遽,出陸,似可矣。錫恒曰,出陸乎?上曰,唯。尹聖時曰,宗伋之罪重矣。聖復疏後,人莫敢救之,渠輩亦請圍籬安置矣,及宗伋嘗試之疏出,而凶黨始有救之者,論其心迹,萬萬絶痛。且到配未幾,何可輕議減等乎?錫恒曰,雖出陸,尙在遠竄矣。金始燁曰,聖復今方亟正邦刑,救聖復之人,何可用寬典乎?錫恒曰,非欲減等,只請出陸。檀曰,大臣之言如此,三司之言如此,何以爲之?上曰,仍。檀讀黃璿罪。錫恒曰,璿爲承旨時,以金一鏡論李禎翊事,疏批中凶人字,微稟請改事,被罪。罪固重矣,而不過所見昏蔽而然也。辛丑冬閤門前庭請議罷時,諸人同然一辭,而璿獨曰,此庭請不可轍,小臣親聽,心常多之。此則量移,好矣。檀曰,大臣旣親聽其言,宜有諒恕之道矣。一鏡曰,此出於護私黨,非至重之罪也,何以爲之?上曰,仍。檀讀金鎭商罪。錫恒曰,不可輕議矣。一鏡曰,相臣所達然矣,當仍。檀曰,何以爲之?上曰,仍。檀讀李禎翊罪。錫恒曰,此亦不可擧論。檀曰,此罪有浮於金鎭商矣,大臣之言如此,當仍乎?上曰,仍。檀讀高鳳獻·宋尙郁罪。錫恒曰,此二罪人,豈可擧論乎?檀曰,二人皆當仍乎?上曰,仍。檀讀宋相琦罪。錫恒曰,相琦之罪則至重,而聞其時有僞本諺敎。相琦見僞本陳疏之後,深有悔恨之意云。然則其在原情定罪之道,宜有量減矣。一鏡曰,雖有僞本,而所謂僞本,非朝家所知。僞本未究出處,而罪名甚重,似難輕議矣。聖時曰,相琦,崇品宰臣,豈至於僞造慈旨?其時當究問,而以其崇品,故不爲拿問矣。渠雖不矯誣,其人旣未斯得,則不當輕加原恕。渠若矯誣,則當死,豈止於竄逐乎?一鏡曰,臺言,是矣。檀曰,若果矯誣,則罪豈止於遠竄乎?錫恒曰,相琦平日爲人,小心守拙,本意豈欲如是哉?柳弼垣曰,慈敎何等嚴重,而見僞本而陳疏,其罪重矣。當初原恕,亦以崇品宰臣故也,到今豈可更爲原恕乎?一鏡曰,其日賓廳啓辭,相琦與大臣及諸宰同參,豈不知大臣諸宰之必不爲此?出去之後,敢爲如此之疏,此爲絶痛矣。檀曰,然則何以爲之?上曰,仍。檀讀文壽元·金厚成·崔斗興罪曰,此則爲權管時,不能檢飭,致有犯越之事也。錫恒曰,以法例罪之,而實則無情之事,赦之,似宜。一鏡曰,大臣之言,是矣。檀曰,如此之罪,如此之時,不見赦,何時見赦乎?三人一體放之,似好矣。上曰,唯。檀讀申銋罪。錫恒曰,申銋之疏,專攻大臣。臣於此事,不無嫌端,而當此詢問之下,何敢不盡所懷乎?銋今年八十五歲,便是九耋。悼與耄,雖十惡大罪,亦有容恕之道。量移減等,雖不敢請,出陸撤籬,似爲得宜矣。檀曰,大臣之言,以其年高也。錫恒曰,出陸乎?上曰,出陸。一鏡曰,出陸則撤籬乎?上曰,唯。檀讀鄭享益罪未畢,一鏡曰,關係重矣。檀曰,關係旣重,被罪又未久,不可輕議於今日矣。仍乎?上曰,仍。檀讀尹廷舟罪。錫恒曰,卽前別軍職,自上亦嘗任使之矣。行止詭祕,別無現捉,如此者宜減等。一鏡曰,別無現捉矣。錫恒曰,量移,似好。一鏡曰,全釋亦宜。錫恒曰,全釋則難矣。上曰,量移。檀讀金壽天罪。錫恒曰,此則持逆望小札往來者,減死幸矣,豈可輕議乎?上曰,仍。檀讀趙正萬罪。錫恒曰,以罪目觀之,則有難輕議,而第臺啓中情迹叵測,莫不疑惑等說,別無摸捉,參酌量移,似爲宜矣。金始燁曰,大臣之言,雖如此,而締結賊集,國人所知。辛丑改紀之初,自其任所,星火疾馳而來,情迹極其可疑,豈可輕易量移乎?錫恒曰,與昌集,同居一洞,且有戚誼,則相親固非異事,豈可以此,爲必預於凶謀乎?竄配旣已經年,量移恐不妨矣。聖時曰,今番疏決,雖出悶旱之意,附麗凶賊之類,鞫獄未收殺之前,不可輕議。上曰,仍。檀讀李輝千罪。一鏡曰,所謂向國罔測之言,崇品重臣,有所疏論,而其罪重矣,不可輕議。錫恒曰,如此者何可輕議乎?檀曰,仍乎?上曰,仍。檀讀皇甫慊罪。錫恒曰,張世相籍沒時,渠物有同入者。如此者豈可擧論乎?檀曰,仍乎?上曰,仍。檀讀趙尙絅罪。錫恒曰,厥父職名事,人事則無狀,而得罪朝家,則不至大段,且臺啓中所臚列,別無現捉之事矣。一鏡曰,洽家財産潛接之說,蓋洽之至親,有居在尙絅洞內者,故潛自移運財産,而尙絅橫被疑謗,人或稱冤,且其父七十五歲,依金在魯例,量移爲可矣。錫恒曰,全釋雖難,量移爲可。檀曰,量移乎?上曰,量移。檀讀徐命泊罪曰,此則德修父當爲緣坐,而諸臣陳達減死者也。無可論。上曰,仍。檀讀尹陽來·兪拓基罪未畢,一鏡曰,此亦無可論。當初用健命次律,減死矣。檀曰,仍乎?上曰,仍。檀讀尹在重罪。錫恒曰,在重罪狀,無所現捉。此不過幺麼輩,大小疏章,豈出其手乎?如此者不減等,則惡在疏決之意乎?檀曰,減等乎?上曰,減等。檀讀李宜顯罪曰,爲知館事時,救志述,與干犯逆節者有別,不過病於黨論而然。許多人皆仍,則非疏決之意也。一鏡曰,其時見草記者,莫不駭憤,量減太急矣。錫恒曰,全釋雖難,量移爲可。已上蒙放者,只是某某若干人矣。檀曰,何以爲之?上曰,仍。檀讀任朂罪第一行,一鏡曰,不必讀此。干犯逆獄者不可議。上曰,仍。檀將讀洪龍祚罪,一鏡曰,此逆獄外影,不可輕議。錫恒曰,此等不可擧論。檀曰,仍乎?上曰,唯。檀讀鶴孫罪曰,此白望奴也。錫恒曰,不可議。上未及發落,而檀讀一業罪曰,此宮女也。一體仍乎?上曰,仍。檀讀李挺周罪。錫恒曰,鄙陋不足數。雖諂付權門,圖得官爵,豈必與知凶謀乎?如此者量移何妨耶?上曰,仍。錫恒聽瑩,復問曰,以仍發落乎?上曰,唯。檀讀李志逵罪。一鏡曰,此人往安東善地,亦幸矣。錫恒曰,其祭志述文,至以求仁得仁,許之。如此者豈可容恕乎?上曰,仍。檀讀黃尙鼎罪未半,一鏡曰,無可議矣。檀曰,仍乎?上曰,仍。檀讀任埅罪。錫恒曰,平安兵營許多銀貨,自耆老所請貸文書,成給於徐允興處,畢竟爲宇寬輩所用,若有預知之事,則其罪豈止於竄配乎?此不過老昏之人,見欺於駔儈輩,成給文書而已。納賂事,亦可知其見欺也。且今年八十四歲,便是九耋,餘日無幾。此與申銋無異,參酌量移,似無不可矣。一鏡曰,埅,老悖昏謬無所識。處事則無狀,而知情則未也。其在國家恤老之意,參酌量移無妨矣。錫恒曰,九耋之人,雖十惡大罪,有所寬貸矣。檀曰,旣恕申銋,此亦量移無妨乎?上曰,唯。檀讀權譍罪。錫恒曰,喜賊屍身過去時往哭,且給役丁,罪固重矣,相知之間,一番往哭,不必深罪,參酌量移,似無不可矣。一鏡曰,謫所是扶安,無可量移矣。檀曰,然則減等爲可乎?上曰,唯。檀讀李命龍罪。錫恒曰,無可容貸矣。檀曰,仍乎?上曰,唯。檀讀柳慶裕罪。錫恒曰,此亦關係不輕,豈可輕議乎?上曰,仍。檀讀徐允興罪。錫恒曰,與宇寬符同,出用平安兵營銀數千兩者,無可議。上曰,仍。檀讀金時鼎罪。錫恒曰,此則時泰之弟,緣坐者,無可議,仍乎?上曰,仍。檀讀魚有龍·李重協·朴致遠罪。一鏡曰,減死亦幸,無可論。錫恒曰,小臣陳達被罪屬耳矣。檀曰,三人竝仍乎?上曰,仍。檀讀金有慶罪。錫恒曰,有慶所坐,只是禹洪采爲載寧郡守時,圖得營關之事,而自鞫廳取考其關文,則安岳田米四十一石,有移錄於載寧之語,而元穀則仍置於安岳,只移錄文書而已。穀物尙在安岳,似無可罪之端,故鞫廳議啓時,以上裁仰稟,得蒙分揀矣,後因臺啓,終至遠竄。臣於參鞫時,明知其事實,故敢此仰達。臺啓,又以義州府尹時,李正植褊裨帶去事及陸玄事,爲其罪案,此則尤有所不然者。不擇軍官,謂之不知人則可,正植之犯逆,何以前知乎?先大王患候時,金時泰爲平安兵使,往見宇恒,則宇恒以爲,近來有一妖人,晝着男衣,夜着女服,行止妖惡,捕將何不譏捕耶?此言聞於金大諫有慶云,時泰言於弘述矣。及時泰與宇恒面質時,宇恒箇箇直招,時泰之言,一不差爽,故時泰則還發配所。以此觀之,有慶設有言及之事,有何一毫可罪之端乎?臣於曾前常參時,縷縷陳達,而其時臺諫,從而爭辨,自上卽允臺啓,心常冤之矣。今當疏決之時,不得□□所懷,到今放送,恐無不可矣。始燁曰,有慶事,小臣所論啓者也。李正植凶逆未著,豈能前知乎?米事則劃給關子雖在,而用米無去處矣。錫恒曰,米方在安岳,臺諫未能詳知矣。李翊漢曰,小臣在定州聞之,則正植初以褊裨帶來矣,後乃決棍逐送云。自定州遞歸時,逢黃海監司李眞望於路次,聞之則其米時在安岳云矣。一鏡曰,此米若白給,則爲可成之事,果爲關文,則雖欲用之,不可得也,量移則或可矣。錫恒曰,何必全釋?量移,亦可矣。上曰,量移。檀讀李命會罪曰,此則弘述緣坐也。錫恒曰,無可議。檀曰,仍乎?上曰,仍。檀讀鄭澔罪。錫恒曰,與臣爲嫌家,不可干涉矣。一鏡曰,澔亦年多,不干逆節,似宜出陸撤籬矣。聖時曰,悼惜昌集祭文,至有命耶天耶之說,是何心乎?年亦異於申銋,過八者,猶可用寬典,如澔者,豈可用寬典乎?檀曰,執法之論如此,何以爲之?上曰,仍。檀讀兪夏基罪。錫恒曰,此兪尙基從弟。尙基之疏,不過出於附托時論,而夏基亦參其疏,放或減等爲可矣。一鏡曰,減等無妨。檀曰,全釋而用曠蕩之典,亦好矣。始燁曰,夏基外家,卽尹家,誣毁外家,人理所不忍,豈可議放乎?錫恒曰,不須全釋。檀曰,以上放者,亦無多矣。上曰,減等。檀讀洪聖疇罪。錫恒曰,旣有所犯,去亦屬耳,何可輕放乎?檀曰,然則仍乎?上曰,仍。檀讀吳重漢罪。一鏡曰,非但到配屬耳,此等妖惡之人,人心未鎭之時,不可輕議。檀曰,仍乎?上曰,仍。檀讀李喜朝罪曰,此人平生,以黨論有名之人也。一鏡曰,豈曰無罪,與凶逆輩有異。身居臺職,雖無一言,在外與在京,有間,且年七十,當此遇災疏決之時,不可一向置之極邊,似宜量移。詢于大臣,量移,何如?錫恒曰,觀其罪目,以戕賢毒正,呈納瑣錄,爲罪,而此人病於黨論,作此駭異之擧,罪固重矣,此則非有關係於凶逆,當此疏決之日,參酌量移,何所妨乎?聖時曰,若使關係於凶逆,則更何可論耶?戕賢毒正之罪,固當嚴懲,且偏論云者,彼此所執是非,無甚懸殊之謂也。戕賢毒正,其可歸之偏論耶?夫賢者,雖處於山林,德業行誼,爲世矜式,士趨以正,倫紀以明,其有關於世道甚重,如有戕賢毒正之人,則所當深惡痛辨之不暇,豈可視以偏論,而有所原恕耶?錫恒曰,量移,異於全釋矣。始燁曰,如此者歸之偏論而恕之,則斯文之變怪層生,莫可禁矣。聖時曰,投進冊子,書呈瑣錄,已極駭痛,而申球之疏,世皆謂喜朝之勸成。臣以爲申球在配之日,喜朝決不可容易減等矣。檀曰,兩司之言如此,何以爲之?上曰,仍。檀讀金祖澤罪。錫恒曰,無可議。檀曰,仍乎?上曰,仍。檀讀金在魯·申思喆·金取魯·金希魯·張鵬翼·金槹·金令行·姜頊·具鼎勳罪曰,金在魯兄弟及申思喆·金取魯,才蒙移配矣。錫恒曰,四人因李光佐·李台佐所達,移配於其道內稍近之地,今無可加矣。又曰,張鵬翼等,與金希魯,一體之罪也。又曰,此是陰祕之事,非所可知,其中有稱冤者,故敢達矣。金令行,與昌集,雖有族誼,而其不相親睦之狀,世所共知,且其爲人疏脫,人事甚迷,此豈干預凶謀之人乎?放之,似好矣。具鼎勳則乃是兩目俱盲之人,前雖稱富,近來則貧不能自存云,與臺啓措語,似爲相懸。此等釋之,宜矣。此外三人,則不可知,而此則公議皆冤之,故敢達所懷。檀曰,量乎?減乎?錫恒曰,小臣則請釋矣。檀曰,放乎?上曰,放。檀曰,張鵬翼·金槹·姜頊,則仍乎?上曰,仍。檀讀李星彩·李囿春罪曰,此尹時澤事,當待査狀之來而決之,姑仍,何如?上曰,仍。檀讀朴泰俊罪,錫恒曰,喜賊拿來時隱匿,久乃出之,此則不可擧論矣。檀曰,大臣之言如此,仍乎?上曰,仍。檀讀趙榮福罪曰,常時雖諂事昌集,何至爲大罪乎?錫恒曰,侵斥先正,誠有罪矣,而止於削版,則可矣。且其時辱先正者,亦多如此者矣。量移何妨?檀曰,大臣之言如此,量移乎?上曰,量移。檀讀金礪罪。一鏡曰,被謫屬耳,罪名亦重,不可輕議。上曰,仍。檀讀兪崇罪。錫恒曰,崇以四凶聯箚,無端捧入,及至備忘還收之後,以原箚還下之意,有所稟啓,爲其罪目,而聯箚捧入時,諸承旨同議捧入,此非崇獨當之事,至於備忘還收後,聯箚還下之意,循例稟啓,不是異事,臣意當初遠竄,似爲太過。赴謫未久,雖難全釋,參酌量移,似爲得宜矣。上曰,量移。檀讀李義宗罪曰,赴謫屬耳,罪亦不輕,宜仍。上曰,仍。檀讀洪錫輔罪曰,纔收成命,何可擧論?上曰,仍。檀讀文德麟·朴厚應罪。錫恒曰,兩人所坐,與洪錫輔事,一事也。不可擧論,竝當仍乎?上曰,竝仍。檀讀洪彦度罪曰,四月赴謫,不可擧論。上曰,仍。檀讀李喬岳罪曰,五月赴謫,不可擧論,亦仍乎?上曰,仍。檀讀朴師益·尹泓·李命熙·姜啓傅·李邦華·權炅·尹鳳儀·尹得仁·李顯祿·李徵龜·金昌發罪。錫恒曰,諸人所坐,會盟祭不參之罪也。本府以奪告身照律,而因臺啓遠竄矣。其中李顯祿,寓居丹陽邑內,聞會盟之期,初欲上來矣,其日一村失火,延燒百餘家,顯祿所寓之家,亦被火災,衣裳冠服,盡爲燒燼。顯祿與其老母,脫身逃避,僅得免死,而其時且有母病,雖欲上來,勢不可得,而混被重罪,誠爲冤抑。李邦華,是德峻之父,金昌發,卽昌集之孼四寸。此二人,皆以罪人至親,其不敢自同平人,偃然來參,勢固然矣。竝分揀,恐爲得宜矣。上曰,竝放。弼垣曰,顯祿則不可與李邦華·金昌發,一體原恕矣。聖時曰,尹鳳儀,旣參賀班,權炅,亦被火災,而皆不免被罪矣。一鏡曰,柳弼垣所達,是矣。如使其本心無他,則其原情,當有食肉寢皮等語,而略無此意,殊異於李宗岳·姜樸·李存道諸人矣。始燁曰,火災之說苟簡矣。一鏡曰,儒臣·臺臣之言如此,何以爲之?上曰,姑置之。檀曰,李顯祿,初書放矣,三司之論如此,改以仍乎?上曰,改之。已上各道定配秩檀取各道徒配秩,讀李梓罪曰,所犯則無狀矣,然,旣在徒配,當放矣。上未及發落,又讀洪元益罪曰,李梓·洪元益,俱放,何如?上曰,二人俱放。檀取削黜秩,讀趙榮世·南世珍·蔡膺福·李倚天·黃龜河·李滋·鄭宅河·成震齡·申晳·申昉·徐宗燮·李箕鎭罪曰,已上十二人,請自上處分。上曰,放。錫恒曰,只放門黜乎?上曰,唯。檀讀趙道彬·吳重周·李秉常·申晢·李廷熽·李瑜·黃梓·愼無逸罪。錫恒曰,八人,臺啓峻發,不可議。檀曰,大臣之意如此,仍乎?上曰,仍。檀讀李縡罪。錫恒曰,辛丑冬,身在玉署之長,不爲入參於庭請,揆以臣節,未盡矣。然,以病不仕在外,與在京供職者,有異,其罪不重矣。檀曰,被罪已三年矣。上曰,放。檀讀韓重熙·安重弼罪。錫恒曰,此領相爲右相時也。請對之時,百般防遮,其罪重矣。所當嚴懲,有難輕議。上曰,仍。檀讀黃一夏罪曰,其罪重矣。錫恒曰,負犯不輕,宋相琦旣仍,則一夏何殊乎?上曰,置之。檀讀黃龜河罪。一鏡曰,旣不恕李宜顯,此何獨放乎?上曰,仍。錫恒曰,禁府罪人秩,則旣畢矣。刑曹文案甚多,日勢亦暮,臣等退出,明日爲之,似好矣。上曰,略加爲之,則好矣。吳命峻取刑曹時囚文書,讀愛仁罪。錫恒曰,辛未被囚矣。上典咀呪之罪,豈可貸乎?上曰,置之。命峻讀斗里金罪。錫恒曰,此殺獄,不可擧論矣。上曰,置之。命峻讀李於屯罪。命峻曰,此亦殺獄也。上曰仍。命峻讀車今立罪曰,此亦殺獄也。上曰,仍。命峻讀朴貴男罪。錫恒曰,刑曹則幾盡殺獄也。上曰,仍。命峻讀巖回罪曰,此亦殺獄也。上曰,仍。命峻讀順男罪曰,此亦殺獄也。上曰,仍。命峻讀金處珠罪曰,此亦殺獄也。上曰,仍。命峻讀永禮罪曰,此亦殺獄也。上曰,仍。命峻讀甲金罪曰,此亦殺獄也。上曰,仍。命峻讀旕同罪曰,此奴主淫奸事也。上曰,仍。命峻讀韓次萬罪曰,此亦殺獄也。上曰,仍。命峻讀吳善雄罪。錫恒曰,私鑄錢,重罪也。命峻曰,仍乎?上曰,仍。命峻讀朴萬根罪曰,此亦殺獄也。上曰,仍。命峻讀敦伊罪曰,此亦殺獄也。上曰,仍。命峻讀占同罪曰,此亦殺獄也。上曰,仍。命峻讀次德罪曰,上典家咀呪,與愛仁同矣。上曰,仍。命峻讀尙烈罪曰,此亦事係咀呪,上同矣。上曰,仍。命峻讀梁賢罪曰,此亦殺獄也。上曰,仍。命峻讀㖯金罪曰,此亦殺獄也。上曰,仍。命峻曰,此御寶僞造事也。錫恒曰,此啓復罪人也。上曰,仍。命峻讀三禮·貞伊·福德罪曰,此人物無置處事也。錫恒曰,罪重矣。上曰,仍。命峻讀李芳華罪。錫恒曰,此代射事也。罪重矣,此等宜卽決也。命峻曰,以其不服,故未卽決矣。上曰,仍。命峻讀金甲昌罪曰,此亦代射事也。上曰,仍。命峻讀金於屯妻論業,吳必周母仁香,高實玄兄妻玉貞,金禮必母業德,金九萬妹孝禮,崔莫龍妻連伊,李以碩妻愁毒只罪曰,以上田稅船藏載無去處之事也。金重器曰,敗船虛實,未可知也。錫恒曰,此輩奸巧情僞,未可知也。上曰,仍。命峻讀玉立罪曰,此驚動子婦落胎事也。故限未及五六日,幾可放矣。上曰,放。命峻讀朴震興·朴盛夏·南重泰罪曰,賂物與受,罪雖不輕,久囚可悶矣。上曰,放。命峻讀李晟弘·金得聲次知庚男罪。錫恒曰,五百石米不納事不輕矣。上曰,仍。命峻讀金云世人物置處罪。錫恒曰,此等可疑矣。上曰,仍。命峻讀金俊亨罪。錫恒曰,代講,重矣。上曰,仍。命峻讀金重九代講罪曰,上同乎?上曰,仍。命峻讀姜玭罪曰,變名代講,尤爲奸惡矣。上曰,仍。錫恒曰,代射代講之類,宜令卽決也。命峻讀車不寬正妻阿只年罪曰,此米石推尋事也。上曰,放。命峻讀柳斗樞罪曰,此代射事也。未承服,故尙囚矣。上曰,仍。命峻讀金俊華罪曰,此代講事也。上曰,仍。命峻讀趙泰鼎日蝕誤算罪曰,此非私罪,乃公罪也。上曰,放。命峻讀惡貞罪,米石推尋事曰,不大段矣。上曰,放。命峻讀崔興碩·洪後範,身爲書吏,受賂奴婢,不錄續案罪曰,不至大段矣。上曰,放。命峻讀玉男罪。錫恒曰,作賊事重矣。上曰,仍。命峻讀洪萬才·嚴建,禁肉無呈課罪曰,不大段矣。上曰,放。命峻讀朴致和代射罪曰,同爲仍乎?上曰,仍。命峻讀小奉,籍沒家舍擅入罪曰,不大段矣。上曰,放。命峻讀者斤老味,其上典催促發配罪曰,不大段矣。上曰,放。命峻讀朴東琰婢三禮債銀不納罪。上曰,放。命峻讀南天起,奴婢招引後,作挐士夫家罪。錫恒曰,此宜治罪決放矣。上曰,唯。命峻讀朴鐵明,身爲京主人,招致不現罪。上曰,放。命峻讀世萬·春丹罪,逃婢現出事。上曰,放。命峻讀金世熙,身爲陵寢收稅官,偸食米石罪曰,不至大段,放送而徵出,可矣。上曰,放。命峻讀申萬壽,本曹下帖據囚禁事。上曰,放。此下兵曹直囚命峻讀元貞,堂上分付據囚禁事。上曰,放。命峻讀文坦京擊錚囚禁事曰,原情後放送,何如?上曰,唯。命峻讀尹彝敎囚禁事曰,此亦擊錚事也。上曰,放。命峻讀張三奉船隻隱匿罪。上曰,放。此長生殿直囚命峻讀趙聖集,本廳下帖據囚禁事曰,此聖復同生也。上曰,仍。此捕盜廳直囚命峻讀高世泰,牛黃不納罪獄也。上曰,放。此下承政院直囚命峻讀李億麟次知靑伊,中禁不入番事。上曰,放。命峻讀金永得官前遲晩罪。上曰,放。此書筵廳直囚命峻讀京主人正妻守禮,堂上分付據囚禁事。上曰,放。此備邊司直囚命峻讀明同,身爲所由,歐打鎖匠罪。上曰,放。此司憲府直囚命峻讀李萬杓,以貢物主人長條里不進排事。上曰,放。此紫門監直囚命峻取各道定配秩,讀車厚轍罪曰,白木廛燒火後,受價之際,虛稱干囑,數多銀錢,中間消融事也。上曰,仍。錫恒曰,如此者放亦無傷矣。上曰,放。命峻讀宋廷益罪曰,歐打前察訪朴奎祥母之罪也,此則重矣。上曰,仍。命峻讀李楚耉,以車夫,馳車傷人罪。此未至配所上曰,放。以上京畿道命峻讀朴時檜罪曰,大小靑兩島,稱以楮田折受於造紙署,圖差監官,欲作己物,其罪重矣。上曰,罪重,仍。命峻讀金土山罪曰,事係殺獄,重矣。上曰,仍。命峻讀陳三徵·金學萬·尹繼俊罪。錫恒曰,此亦白木廛銀錢事也。與車厚轍,一體放釋,似宜矣。上曰,放。命峻讀朴世規,圖出免賤立案,盜用印信,套畫押字罪。上曰,仍。命峻讀鄭日金罪。錫恒曰,雖曰迷劣,掘塚一罪,不可議。上曰,仍。命峻讀金益里罪。錫恒曰,謀陷土主,罪不輕矣。命峻曰,徒年豈不入於曠蕩之典耶?上曰,放。命峻讀崔尙立罪曰,此劫奸未成,罪重矣。上曰,仍。命峻讀宋光緖罪,以無根之說,謂之御批,輕傳於人,罪重矣。上曰,仍。命峻讀梁貴建罪曰,以衙前,禁衛都案,投火滅迹,樂工案兩件,成出弄奸,罪重矣。上曰,仍。命峻讀林永先·丁次永罪曰,以色吏庫子,莫重漕軍布,偸食弄奸,罪重矣。上曰,仍。命峻讀崔先奉罪曰,事係殺獄,重矣。上曰,仍。命峻讀界先·李成民罪曰,事係犯越,不可輕議矣。上曰,仍。命峻讀成巾罪曰,事係殺獄,重大矣。上曰,仍。此下減死命峻讀惠月梅罪曰,偸印事,不分明矣。弼垣曰,官印惟妓生易得之,不可輕議。命峻曰,仍乎?上曰,仍。命峻讀韓禮奉罪曰,取藏人指,事係妖惡矣。錫恒曰,此重罪也。上曰,仍。命峻讀金萬輝,身爲導掌,掠奪良民罪曰,罪輕,故徒年矣。錫恒曰,才往不可放。此未至配所上曰,仍。已上忠淸道命峻讀勢宗罪曰,白晝劫奸,重矣。上曰,仍。命峻讀崔先奉罪。錫恒曰,係是僞造印信,減等旣幸,又何可恕乎?上曰,仍。命峻讀崔永必,歐打庶母,衝火人家罪曰,雖曰,顚狂,安知非佯狂乎?不可輕放。上曰,仍。命峻讀庾成績罪曰,此石烈同生也。石烈未必於渠見處飮藥矣。錫恒曰,是不然矣。上曰,仍。命峻讀金禹器罪。錫恒曰,不過偸竊,宜蒙曠蕩之典,辛丑發配,于今三年,減等,可矣。上曰,減等。命峻讀金旕同,劫奪寡女,强奸未成罪曰,所犯重矣。上曰,仍。命峻讀洪廷元罪,絞殺其妻事曰,旣減死,又何減乎?上曰,仍。命峻讀李萬世,雇車於淸人,不報其價罪。弼垣曰,此罪可惡矣。錫恒曰,此弊宜防矣。上曰,仍。命峻讀金占哲罪。錫恒曰,事係殺獄矣。上曰,仍。已上江原道命峻讀白秀建,冒稱他姓罪。錫恒曰,不大段矣。上曰,放。命峻讀朴士明,生松偸斫罪曰,旣在徒年,宜入曠蕩之典矣。上曰,放。命峻讀李德龍,相訟文記,割付弄奸罪。上曰,放。命峻讀李壽海,以李瀗私人,出米作錢罪。上曰,仍。命峻讀高緯長,欲得葬需,越訴彼人罪。錫恒曰,無知妄作矣。重器曰,雖無知,事當懲勵。聖時曰,非無知,則必已重辟矣。上曰,仍。命峻讀金哲元罪,歐打妻母事。上曰,仍。命峻讀李遠命罪,其父自縊,終不入救事。錫恒曰,倫常之變,無人理矣。上曰,仍。命峻讀金旕生罪曰,族布侵及之故,怨其四寸,誣告捕營,罪不輕矣。聖時曰,造意殺人,法當罔赦,況四寸乎?命峻曰,此等處,可知身布隣族之弊,民無以聊生矣。上曰,仍。命峻讀曺毛得,非理好訟,換面擊錚罪。錫恒曰,此人所犯,臣爲慶尙監司時事也。旣已年久,減等或放乎?此下減死上曰,放。命峻讀馬乙屎罪。錫恒曰,倭館偸竊,罪重矣。上曰,仍。命峻讀李桓罪曰,事係殺獄矣。上曰,仍。命峻讀金益老,隨參於放砲呼唱,恐動官長罪。上曰,仍。命峻讀自必罪,刃殺其妻事。上曰,仍。命峻讀朴貴先罪曰,打殺其妻與間夫,而異於奸所捕捉矣。上曰,仍。命峻讀僧淸訓,僞造僧帖罪。上曰,仍。命峻讀僧連式·弘密,與金有先同黨,突入人家,衝火作變罪。上曰,仍。已上黃海道翊漢曰,今已日暮,疏決姑爲停止,刑曹文書未盡條件,明日更爲疏決,何如?上曰,依爲之。翊漢曰,右承旨沈仲良,牌不進,旣已只推,牌招察任,何如?上曰,依爲之。一鏡曰,臣以職掌所關,敢復仰稟。日昨戶曹判書李台佐,以前頭支勅之難,請各軍門錢貨,限四萬兩取用之意,陳達蒙允。臣俄到賓廳,獲見備局分定件記,則守禦廳錢五千兩也。夫守禦廳,元無一貫錢一尺木捧入之路,惟以列邑牙兵需米及各屯雜穀,支過,而一朔應下之數,錢數百兩,米太雜穀,其數不貲,量入爲出,實難贍繼。自前居是任之人,必稟請上前,輒皆料辦取羸,非樂爲也,蓋出於不得已也。向日凶黨,專事料辦,八路人心積失,故改紀之初,筵中稟白,已絶料辦之道。軍需米,朝家以凶年裁減,又湖西·京畿列邑,鱗次來報,囚繫督迫,萬無收捧之勢云,故臣輒以本廳需用,專靠於此,萬分緊切,而凶歲窮春,且當農節,徵捧之難,誠如所報,待秋成,趁卽準捧爲題矣。因此用道大縮,各屯雜穀,亦以年凶,所收零星,一年支用之資計除,貿錢以用,而卽今南漢,方有北門改築,軍器庫·倉舍修董之役,宮闕殿閣,隨毁隨補,九寺房舍廳庫之改建,連續不絶,所入百物,措置甚難,殆若貧家活計。料理經過,合計留儲,不過爲五六千兩錢,豈有餘剩,可以許貸五千貫之理哉?雖微人言,以臣才疏,難堪重任,且不敢行公之故,無由往見山城,不無耗費之歎,乞蒙處分,至受問備之罰矣。李台佐乃謂財穀有裕,此由於不能諳悉之致。今自守禦廳,雖零碎錢貸,不得劃送地部之意,敢稟。上曰,依爲之。持平金始燁所啓,伏聞日昨筵中,喉司之臣,以李重煥不爲論劾事,有所陳達,非斥臺閣。臣於此,不勝瞿然慙悚之至。蓋重煥借馬事,其間委折,未曾詳知,前後居臺,不卽論啓矣。今者公議峻發於筵奏之際,斥之以無一言,溺職之失,在所難免,其何可一刻晏然於臺次乎?請命遽斥臣職。上曰,勿辭。翊漢曰,持平金始燁,再啓煩瀆,退待物論矣。上曰,知道。獻納尹聖時所啓,臣之忝叨言地,非止一二,而聞見不廣,言議無所取,尋常愧懼矣。伏聞再昨筵中,承宣論李重煥事,至以臺閣,終無一言,爲非。臣於此,不勝瞿然之至。承宣之罪重煥,只在於借馬一款,未知其間可疑之端,果如何,而喧藉之言,臣偶未之詳聞,則以不詳聞之事,謄諸簡章,亦有所未敢矣。今玆譏斥之言,至發於筵席,則臣何敢晏然仍冒於臺次乎?請命遞斥臣職。上曰,勿辭。翊漢曰,獻納尹聖時,再啓煩瀆,退待物論矣。上曰,知道。
上在社壇。停常參·經筵。
南就明啓曰,明日視事,祈雨祭親臨擧動齋戒相値,頉稟。傳曰,知道。
李翊漢啓曰,卽者禁府都事來言,今日當爲鞫坐,而領議政趙泰耉在外,右議政崔錫恒,難安之勢,與前無異,不得開坐云矣,敢啓。傳曰,知道。
又以都摠府言啓曰,今此農壇擧動時,侍衛不可不備員,而本府堂上十員內,都摠管礪城君楫,方在臺彈中,金演,泄痢猝重,勢難進參,副摠管夏溪君椐,受由在外,寶劍四員及守宮一員,王世弟陪衛一員,大駕前後侍衛各一員,無以備員,令該曹急速變通,以爲備員侍衛之地,何如?傳曰,允。
南就明啓曰,農壇祈雨祭親行事,命下矣。藝文提學李肇,卽爲牌招,祭文使之製述,何如?傳曰,允。
又啓曰,明日農壇親祭時,承旨不可不備員,而左承旨吳命恒,左副承旨權以鎭,俱在外,勢難及時隨駕。合有變通之道,何以爲之?敢稟。傳曰,竝改差。
又啓曰,承旨有闕之代,政官卽爲牌招,以在京無故人差出,仍卽牌招察任,何如?傳曰,允。
備邊司薦,平安監司,吳命恒·宋成明·朴弼夢。
有政。吏批,判書柳鳳輝進,參判鄭齊斗在外,參議李眞望在外,都承旨南就明進。兵批,行判書李光佐病,參判金致龍病,參議沈樘未承批,參知朴澄進,同副承旨兪命凝進。吏批啓曰,新除授南陽府使李德壽呈狀內,以爲情勢難安,病狀且重,斯速入啓處置云。情勢之外,病狀如此,則不可强令赴任,依近例罷黜,何如?傳曰,允。以呂必容·洪重禹爲承旨,洪舜元·李玄緻爲禁府都事,朴瑞圭爲三水府使,洪尙容爲掌樂正,尹彬爲公山推考敬差官,吳命恒爲平安監司,吳命恒·權以鎭,單付副司直。吏批,承旨啓曰,新除授平安監司吳命恒,時無加資之命,何以爲之?敢稟。傳曰,加資。
以同副承旨洪重禹,牌不進罷職傳旨,傳于南就明曰,推考傳旨捧入。
又以禮曹言啓曰,亢旱斯酷,民事渴悶,親禱之擧,不容少緩。農壇不卜日十五日定行事,傳敎矣。凡干節目,分付各司,趁卽擧行,而祭物則依甲申年親祭例,磨鍊之意,分付,何如?傳曰,允。
又以禮曹言啓曰,農壇祈雨親祭事,命下矣。王世弟亞獻禮及祗迎祗送之禮,依例磨鍊乎?敢稟。傳曰,只行祗送。
又以禮曹言啓曰,今此先農壇親祭時,壇上修理事,依例別遣戶曹·工曹郞廳及本曹郞廳,眼同看檢,而亦令繕工監,別定監役官,急速修理,何如?傳曰,允。
又以禮曹言啓曰,祈雨親祭時,自上逮至諸享官,例有散致齋之規。今此先農壇行祭,只隔二日,散齋則勢未及擧行,自今日殿下,別殿致齋,不弔喪問疾,不聽樂,有司不啓刑殺文書,唯啓享祀事,諸享官近侍之官,應從升者竝自今日,宿於本司,致齋一日,享所陪祭百官諸衛之屬,守衛壝門者,各於本司,淸齋一宿事,知委擧行,何如?傳曰,允。
又以禮曹言啓曰,曾前先農壇祈雨親祭時,上於二更初,動駕出城,詣壇所,仍爲行祭,還宮,而無野次經宿之事矣。出宮時刻,今亦依此擧行,而祭官執事,十四日質明,先詣壇所,與中使·承旨,竝爲私習,俾無失儀之患事,知委擧行,何如?傳曰,允。
又以禮曹言啓曰,自前祈雨親祭出還宮時,乘小輿,侍臣節次及前後部鼓吹,竝爲減去,其他儀仗中,可以節損者,令兵曹稟旨以處事,啓稟蒙允矣。今亦依此擧行乎?敢稟。傳曰,依爲之。
又以禮曹言啓曰,上旣御步輦之後,則陪從諸臣,當有步從之節,而近年祈雨親祭時,以小輿出宮,而陪從百官,以步從之難,依常時擧動例,乘馬侍衛矣。今亦依此磨鍊乎?敢稟。傳曰,依爲之。
又以吏曹言啓曰,先農壇祈雨祭親行敎是時,祭官無以推移塡差,刑官通融塡差之意,敢啓。傳曰,知道。
李翊漢,以兵曹言啓曰,明日先農壇親祭時,本曹堂上郞廳,不可不備員,而參議臣沈樘,以情勢難安,陳疏入啓,尙未承批,新除授正郞臣金,佐郞臣李眞伋,俱在外,未及上來。合有變通之道,竝今姑改差,其代令該曹以在京無故人口傳差出,仍卽牌招察任,何如?傳曰,允。
吏曹口傳政事,以沈珙爲兵曹參議,宋寅明爲正郞,李庭綽爲佐郞。
李翊漢,以兵曹言啓曰,今此先農壇親臨祈雨祭擧動時,本曹兩驛騎馬四十匹內,除病傷及出使馬,各差備應把之數,無以推移。依前例京畿驛馬二十九匹補把,以充不足之代事,本道監司處,分付,何如?傳曰,允。
南就明,以吏曹言啓曰,今此社稷祈雨祭親行敎是時,進幣爵酒官實差,行副司直沈檀,預差,知敦寧府事金演,壇上執禮實差,刑曹參議洪重禹,預差,工曹參議柳鳳徵,塡差書啓矣,沈檀·金演·柳鳳徵,俱有實病,洪重禹,移拜承旨。進幣爵酒官,以議政府右參贊朴泰恒,壇上執禮,以行副護軍慶聖會,改付標以入之意,敢啓。傳曰,知道。以社壇改變通事見筵中說話
沈仲良,以侍講院言啓曰,明日社稷祈雨親祭時,王世弟隨駕事,令下矣。分付該曹擧行,何如?傳曰,允。
又以禮曹言啓曰,社稷祈雨親祭時,王世弟亞獻之禮,何以爲之?敢稟。傳曰,磨鍊。
朴暈登,以兵曹言啓曰,今此社稷擧動時,都摠府侍衛,不可不備員,而都摠管礪城君楫,方在臺彈中,金演,身病猝重,副摠管夏溪君椐,受由在外,寶劍·守宮·侍衛·陪衛,無以備員云。都摠管金演,副摠管夏溪君椐,竝今姑改差,其代,卽爲口傳差出,牌招察任,何如?傳曰,允。
沈仲良,以禮曹言啓曰,今此親臨祈雨祭,初以先農壇定行,故應行節目,纔已啓下矣,今因疏決入侍時,以社稷改定事,定奪矣。致齋依前啓下施行,而諸享官,先詣享所,四品以上朝服,五品以下黑團領,祗迎大駕,詣齋所後,諸享官與中使·承旨,依例私習,俾無失儀事,更爲知委,何如?傳曰,允。
朴彙登,以兵曹言啓曰,今此祈雨親祭擧行時,王世弟隨駕一節,初不磨鍊,故本曹各差備所把驛馬不足二十九匹,以京畿驛馬,入啓補把矣。王世弟隨駕事,今已定奪,本道驛馬,限八匹加把之意,京畿監司處,分付,何如?傳曰,允。
南就明啓曰,同副承旨洪重禹,旣有只推之命,所當更請牌招,而聞重禹,身病甚重,實無自力强起之望云。今日社壇擧動,承旨不可不備員,合有變通之道,何以爲之?敢稟。傳曰,承旨洪重禹改差。
沈仲良啓曰,承旨有闕之代,以在京無故人差出,仍卽牌招察任,何如?傳曰,允。
有政。以朴彙登爲承旨,李獻章爲文學,尹檀爲南陽府使。
兵曹口傳政事,李肇爲都摠管,金始煥爲副摠管。
沈仲良,以侍講院言啓曰,今日擧動時,宮官不可不備員。新除授文學,待下批,卽爲牌招察任,何如?傳曰,允。
李翊漢,以義禁府言啓曰,今日社稷擧動時,王世弟考喧左右都事,無推移之道。假都事二員,令該曹急速差出,以爲分排之地,何如?傳曰,允。
朴彙登啓曰,訓鍊都監知彀官,禁衛營校鍊官,御營廳校鍊官,禁軍陣校鍊官來言,日暮後懸燈,人定後刁斗,天明後落燈云矣,敢啓。傳曰,知道。
沈仲良啓曰,事變假注書朴胤東守宮之意,敢啓。傳曰,知道。
朴彙登啓曰,內乘來言,捲簾,取稟。傳曰,捲三面。
又啓曰,都摠管李肇牌招事,允下,而以禮曹判書,先詣社壇,不得出牌之意,敢啓。傳曰,知道。
大駕社壇入幕次後,政院·玉堂問安。答曰,知道。藥房問安。答曰,知道。大殿,王世弟板位問安。答曰,知道。大殿,朝廷二品以上·六曹口傳問安。答曰,知道。王世弟壇所入幕次,政院·玉堂問安。答曰,知道。
兪命凝啓曰,小臣大妃殿問安進去,下直。傳曰,知道。又啓曰,小臣馳往于大妃殿,問安入啓,則答以知道之意,敢啓。傳曰,知道。
大妃殿·中宮殿,王世弟遣宮官問安。答曰,知道。
南就明,以吏曹言啓曰,今此社稷祈雨祭親臨敎是時,奠幣爵酒官,僉知中樞府事金始慶,改付標書啓矣,身病猝重,終不進參,事勢急迫,無以推移。自前如此之時,兵曹堂上,雖以侍衛進參,亦有兼行享官之事。不得已以兵曹參知沈珙,改付標以入之意,敢啓。傳曰,知道。
備忘記,傳于沈仲良曰,史官一員待命。
朴彙登,以兵曹言啓曰,曾前城內擧動,雖經宿,無守宮大將磨鍊之事。今番差早動駕,翌朝還宮,其間稍遲,大內巡檢等事,不可不別爲申飭,分付入直兵曹都摠府堂上,各色宿衛將士,使之各別累次巡檢,嚴加申飭,何如?傳曰,允。
沈仲良,以迎接都監言啓曰,卽接伴送使狀啓,則上勅所求未完給物種,令都監星火下送,以爲及時換給矣。所謂未完給物種中,轎杆二付,貂皮五十令,倭長劍六箇等,昨因伴送使移文,別爲廣求,連續下送,期於今日,得達勅行所到處換給事,分付,而馬匹則伴送使移文中,旣有廣問有處,欲爲換給云,而西路亦多有好品馬匹,某條推移入給事,伴送使處,回移之意,敢啓。傳曰,知道。
辰時,上御宣政殿。疏決入侍時,右議政崔錫恒,刑曹判書吳命峻,參判金重器,右副承旨李翊漢,應敎柳弼垣,掌令尹會,正言趙趾彬,假注書李眞洙,記事官申致雲·尹容。崔錫恒曰,昨日終日殿坐,聖體若何?上曰,一樣矣。錫恒曰,自上悶旱,至有農壇親祭之擧,誠意所格,豈無天神之感應乎?第前見出宮時刻,在三更初,還宮在未明時,此則遠處也。夜出曉還,似爲不便,酉初出宮,將事後入帳殿,天明後還宮,似好,敢達。上曰,依爲之。命峻取刑曹各道定配秩,讀英貴因上典分付,結縛小上典罪。上曰,仍。命峻讀次元,潛越宮墻罪。上曰,仍。命峻讀尹碩華,鍼人致斃罪。上曰,放。命峻讀自會罪,其妻致死事。上曰,仍。已上四人事,李眞洙以擧動時刻改分付事,出往政院,上敎及諸臣所達,未能親聽命峻讀朴世輝,假稱差使,僞牌作弊罪。上曰,放。命峻讀甘男,假稱禁亂,人物歐打罪。上曰,仍。命峻讀李光彦,身爲都有司,踏驗用奸罪。上曰,放。命峻讀金斗秋,身爲下吏,官婢潛奸率逃罪。上曰,放。命峻讀李時沃,與婢相奸,謀殺本夫罪。錫恒曰,重矣。趙趾彬曰,雖徒年,罪則重矣。上曰,仍。命峻讀姜泰老,換名擊錚罪。上曰,放。命峻讀朴仲善,大同木三同私用罪。上曰,仍。命峻讀孫萬松,還上穀一百四石零,偸食逃走罪。上曰,仍。命峻讀金聖喆,庭試會試,僞着保名罪。上曰,仍。命峻讀韓斗翼,以信行譯官之子,潛帶蔘貨,欲付其父罪曰,所犯重矣。錫恒曰,難可容貸矣。上曰,仍。命峻讀尹休耕罪。錫恒曰,與李德俊等一體矣。上曰,仍。命峻讀許璧,探試上意,提說辛巳事罪。上曰,仍。命峻讀李六建罪,私鑄錢事曰,一罪減死者,不可議。上曰,仍。命峻讀鄭尙周罪曰,干犯殺獄,不可擧論矣。上曰,仍。命峻讀密陽罪曰,不大段矣。尹會曰,事係叛主,奴主之分至嚴,不可容貸矣。上曰,仍。命峻讀李載泰,生存之母,以死懸錄事,絶島定配,而又以非理之訟,變名逃來罪。錫恒曰,有關倫理矣。上曰,仍。命峻讀莫男,設計叛主罪。上曰,仍。命峻讀金鐵周·黃枝昌,白木廛燒燼後,虛稱干囑,數多銀錢,中間消融罪。上曰,仍。命峻讀金厚材·金海得·金海孫·金延澤·金驥孫·金俊材·金偉材·金養材·金用材·金廷澤·金聖材罪曰,以上春澤諸弟子姪,因臺啓絶島定配者也。上曰,竝仍。命峻讀姜時化,受食賂銀,擅發馬尙,潛送犯越人罪。上曰,仍。命峻讀安致元,稱以私奸,沮戲婚娶罪。上曰,仍。命峻讀金世章,以都書員,偸食結卜罪。上曰,仍。命峻讀金尙貞,守節寡婦,乘夜劫奪罪。上曰,仍。命峻讀黃渭興罪,殺人隨從事。上曰,仍。命峻讀李世模,僞造口傳罪。上曰,仍。命峻讀貴建罪,趾彬曰,壓良爲賤之罪,重矣。上曰,仍。命峻讀金業先罪曰,與妻上典良妾通奸,罪犯重矣。上曰,仍。命峻讀趙盛稷,欲爲闌入宗廟,狂易亂言罪。上曰,減等。命峻讀李錫三·金金·莫立罪。錫恒曰,欲爲壓族爲賤,做成殺獄,罪重矣。上曰,竝仍。命峻讀朴宗碩,請囑臺諫,圖罷官長罪。上曰,仍。命峻讀愼光勳非理犯上罪。上曰,仍。命峻讀〈□□〉罪曰,擅離配所之罪重矣。上曰,仍。命峻讀李明徵,軍布錢九十兩,那移花消罪曰,減等,似好矣。上曰,減等。命峻讀黃尙中,僞成平安兵使傳令及軍木一百同許賣公文曰,罪犯重矣。上曰,仍。命峻讀鄭道元,非理好訟罪曰,罪犯重矣。上曰,仍。命峻讀士文,稱以宮奴,北道商賈千餘兩錢,招引奪掠罪。上曰,仍。命峻讀金晩柱,良女劫奸未成罪曰,未成,故得生也。上曰,仍。命峻讀金武碩,以物膳色吏,需用軍布罪。上曰,仍。命峻讀崔湜,欲劫隣女,設計現露罪。上曰,仍。命峻讀郭時儀,强奸未成罪。上曰,仍。命峻讀方就夏,僞造文書,非理好訟罪曰,重罪不可輕議矣。上曰,仍。命峻讀辛斗楊罪。趾彬曰,斗楊非理就訟之狀,臣待罪橫城時,親經按査,故詳知之矣。翊漢曰,臣其時爲江原監司,故亦詳知情狀絶痛矣。錫恒曰,道臣旣已詳知,則宜仍乎?上曰,仍。命峻讀李昌輝,作爲土豪,憑行不義罪。上曰,仍。命峻讀張必建罪,打殺其子事曰,關係倫紀矣。上曰,仍。命峻讀宋介同罪曰,事係殺獄,重大矣。上曰,仍。命峻謮朴忠善罪曰,事係殺獄,宜勿擧論。上曰,仍。命峻讀朴震夏及其奴旕立罪,位版偸出之罪,奴主相諉事。錫恒曰,此小臣留守江華時事,減死得生矣。上曰,仍。命峻讀朴鳴震罪曰,事干殺獄矣。上曰,仍。命峻讀崔振業罪曰,此亦關係殺獄矣。上曰,仍。命峻讀李德泰罪。錫恒曰,僞造書札,妖言惑衆,罪重矣。上曰,仍。命峻讀金周萬·李自永,欲爲潛商,未及越去罪。上曰,仍。命峻讀立先·立山·趙女·孝男罪。錫恒曰,此富平人李坤家獄事,干係三綱,極其凶慘。不知因何不成獄也,此等重大,何可擧論乎?上曰,仍。命峻讀靑登罪曰,以久故得至減死,而事係殺獄,重大矣。上曰,仍。命峻讀申龍立·咸貴先·全準罪曰,此與妖賊申儀先,同參於金城縣作變者也。上曰,仍。命峻讀趙仁先,挾持私貨,潛商設計罪。上曰,仍。命峻讀金永珍罪,打殺其妻事。上曰,仍。命峻讀丁必永罪,辛得秋戕殺時同參事。上曰,仍。命峻讀劉天基罪曰,關係殺獄矣。上曰,仍。命浚讀鄭仁杰·金夢碩·金成經罪,給賂僧徒,結黨衝火於金震望家事。上曰,仍。命峻讀朴壽昌罪。錫恒曰,朴女山戰致死時,手犯與否,雖曰難明,而事係重大,不可擧論矣。上曰,仍。命峻讀李應,或稱注書,或稱奉綸,探問邑宰政治罪。錫恒曰,罪狀重矣。上曰,仍。命峻讀李弘蕃,其父之妾,稱以其婢,壓良爲賤罪。上曰,仍。命峻讀李益三·李世晶·申命羲,代射代講罪。上曰,仍。命峻讀郭鎭緯罪。錫恒曰,疏辱先正,絶悖無倫矣。上曰,仍。命峻讀朴者斤老味,以上番騎兵,代立他人,逃還罪。上曰,放。命峻讀金于堂罪曰,事係殺人矣。上曰,仍。命峻讀韓致權罪,舊殿牌掘移事。上曰,仍。命峻讀金德材·金善材罪。命峻曰,春澤子姪,與金後材等同矣。上曰,仍。已上全羅道諸臣退出,食頃還爲入侍。翊漢曰,上番翰林申致雲,仕進差晩,史官座目單子,以兼春秋塡入矣。追後來到,致煩啓稟,新進怠慢之習,不可無警責之道,推考,何如?上曰,依爲之。錫恒曰,今此親臨禱雨之擧,實出於曲軫民事,靡不用極之意,凡在聽聞,孰不感歎乎?自前親禱處所,必於社壇行之,至於郊外,則絶無而僅有,蓋大駕經夜於郊外,極爲重難,道里且遠,易致勞傷之慮,況伏聞東郊路邊,病幕頗多云。今雖撤移,難保其淨潔,其在愼重之道,亦不可不慮,親禱處所,改定於社壇,何如?上曰,依爲之。命峻讀尹惡伊,蹴踏其兄夫妻及五寸叔罪。上曰,仍。命峻讀徐順發,潛奸逃避,父死不奔罪。上曰,仍。命峻讀黃時和刀擦帖文罪。上曰,放。命峻讀李之海,僞牌僞署,侵虐村民罪。上曰,仍。命峻讀朴世文,因穀物事,蹴踏孼三寸罪。上曰,仍。命峻讀崔世文·秦國昌,沙工虛稱敗船,而以色吏,同情不告罪。上曰,放。已上七人事,李眞洙以親祭處所改定社壇事,分付事,出往政院,上敎及諸臣所達,未得親聽命峻讀龍澤,謀叛上典罪。上曰,仍。命峻讀文逸萬,再度見屈,更爲起訟罪曰,今年減等,放釋太急矣。上曰,仍。命峻讀朴升吉,誤聞其母被殺,率黨鬪鬨,官家捉入之後,始乃發告罪。上曰,放。命峻讀金世望罪。錫恒曰,作變他人先山,罪重弊大矣。上曰,仍。命峻讀李斗奉,其女病死,誣人打殺罪。上曰,放。命峻讀朴頊,與人相訟,戶籍增年,淫奔之說,搆捏至親罪。錫恒曰,誣陷至親,其罪旣重,減等未久,不可輕議。上曰,仍。命峻讀權領,奪取他奴,擭取穀罪。上曰,仍。命峻讀潘太善·友善,其叔死後,欲徵葬需,其叔之妻上典,誣以打殺告官罪。上曰,放。命峻讀朴以命,誣罔良人,陳告淑明公主房罪。上曰,仍。命峻讀趙命金·崔碩伊罪,崔君必戕殺人命時隨從事曰,此輩生亦幸矣,何可輕議?上曰,仍。命峻讀金廷回罪曰,以言語相詰之故,誣人衝火,陰囑女壻,侵虐殘民,其罪重矣。上曰,仍。命峻讀李秀彙,符同族人,文記添畫,誣呈加徵罪。上曰,仍。命峻讀韓海丁罪,同行人打殺事。錫恒曰,不可擧論矣。上曰,仍。命峻讀崔萬雄罪,其弟交奸金愛民妻,謀殺愛民時同謀事。上曰,仍。命峻讀李永發罪曰,關係殺獄矣。上曰,仍。命峻讀全厚萬罪,擅殺良女劫奸之僧人事。上曰,仍。命峻讀申石萬·李已男,以鎖匠代射,擧子見失罪。上曰,仍。命峻讀李天柱,假稱營裨,作弊各邑罪。上曰,仍。命峻讀金鼎三,呈議送,謀害官長罪。上曰,仍。命峻讀鄭世雲,以年分風憲,欺隱結卜罪。上曰,仍。命峻讀曺雄罪曰,重矣。錫恒曰,事係殺獄,重矣。上曰,仍。命峻讀順禮罪曰,此亦殺獄矣。上曰,仍。命峻讀金山伊,以崔泰奉婢夫,泰奉奴二元作挐,謀殺上典時同參罪。上曰,仍。命峻讀曺龍翔罪,打殺祖母事。上曰,仍。命峻讀黃處中,身爲倉色,還穀二百五石零,無面罪。上曰,仍。命峻讀韓五尙·貴同,交結徒黨,橫行潛竊罪。上曰,仍。命峻讀李時蕃·吳興邦罪,印信僞造事。上曰,仍。命峻讀權樳,以都監明鐵別將,弄奸捧錢,非理奪田罪。上曰,仍。命峻讀禮分·山·契香橫叛上典罪。上曰,仍。命峻讀朴二金罪,私鑄錢事。上曰,仍。命峻讀金福澤罪曰,與昨日金厚材事,一體宜仍。上曰,仍。命峻讀李賓興,誣陷李墪罪。錫恒曰,情狀絶痛,不可議。上曰,仍。命峻讀申球罪。錫恒曰,抉摘文字,誣陷先正,罪狀重矣。上曰,仍。命峻讀金殷甫·李守根·尹仲立,倉穀無面罪。上曰,仍。命峻讀姜先立罪曰,此殺獄也。上曰,仍。命峻讀梁益燾罪曰,此仁章里遷葬時,以術業獻議者也。趾彬曰,如此妖誕之人,不可輕議矣。上曰,仍。命峻讀金士龍,安忠善致死時,與正犯馬乙音金,同力結縛罪。上曰,仍。命峻讀金衆,爲得百金之償,以賊人樣,構陷無辜罪。上曰,仍。命峻讀金兌興,僞造關文,盜誻印信罪。上曰,仍。命峻讀韓萬興,以奴婢色吏,塗改文書,偸食貢木罪。上曰,仍。命峻讀夫談罪,與南之星等,同力蹴人致死事曰,係是殺獄,不可議。上曰,仍。命峻讀金太位,以戰船色,草芚價錢及儲置米偸食,又李明先妻,私奸率逃罪。上曰,仍。命峻讀尹光道,與人爭山,轉擲棺槨罪。上曰,仍。命峻讀愛貞,人定後從崇禮門隙入來罪。上曰,減等。命峻讀梁碩同,歐母事疑罪。上曰,仍。命峻讀金順澤,壓良潛賣罪。上曰,仍。命峻讀安成昌罪。翊漢曰,此小臣爲江原監司時所知也。初以申從石獲瘞銀都食事,誣呈法曹,及其發關之際,又誣以壓良爲賤,以爲推捉京司之計,奸狀敗露矣。上曰,仍。命峻讀羅尙采罪。翊漢曰,與辛得楊,事同而擅移配所,二罪俱發,最重矣。趾彬曰,臣爲橫城縣監時,所按査之事也。李翊漢爲監司時,則以全家徙邊,勘律矣,今監司鄭思孝,依新頒事目,以杖一百·徒三年,改勘。本不當如是勘律,今何可輕易擧論乎?上曰,仍。命峻讀僧處允罪,打殺金得發事曰,雖曰情有可恕,係是濫殺人命矣。上曰,仍。命峻讀金太江罪曰,事係歐殺妻父,尤重矣。上曰,仍。命峻讀金世右·俊京罪,金老郞刺殺曺戒宗時,同謀偕往事。上曰,仍。命峻讀李元達罪,私奸九月山妻,毒殺本夫事。上曰,仍。命峻讀尹殷萬罪曰,事係殺獄矣。上曰,仍。命峻讀丹金罪曰,此亦殺獄也。錫恒曰,凡減死秩,皆重矣。上曰,仍。命峻讀龍福罪曰,此亦殺獄也。上曰,仍。命峻讀安巘,因其山訟,投書臺諫,忠州牧使,欲爲斥去罪。上曰,仍。命峻讀崔君必,名不知六人戕殺罪。上曰,仍。命峻讀尹侃罪曰,殺獄重矣。上曰,仍。命峻讀宣太淑罪曰,此亦殺獄也。減死之類,豈容輕議?上曰,仍。命峻讀洪之淵,僞印刻字罪。上曰,仍。命峻讀金鳴夏·吳世柱·朴同伊罪,私鑄錢事。上曰,仍。命峻讀武昌罪,賊贓被捉,而諉諸其四寸在逃者事。上曰,仍。命峻讀自良罪曰,此亦殺獄也。上曰,仍。命峻讀白奎燦·田順昌罪,奎燦求仕次,假作書簡及給錢於兵判宅奴子處,順昌,爲奎燦隨從事。上曰,仍。命峻讀李春輝,壓良爲賤,非理立訟罪。上曰,仍。命峻讀林僖·趙漢昌,代射代講罪。上曰,仍。命峻讀朴景祐,僞造帖文書給罪。上曰,仍。已上慶尙道命峻讀朴世雄罪曰,瓢子殼作印之罪,而臣爲黃海監司時事也。旣已年久,何以處之?上曰,仍。命峻讀金禹瑞,僞造關文,盜踏印信罪。上曰,仍。命峻讀金兌錫,刀擦文書,都占奴婢罪。上曰,仍。命峻讀金重鎰·丁世彩,身爲倉吏,偸食國穀罪。上曰,仍。命峻讀諸命三,誣罔六寸妹罪。上曰,仍。命峻讀趙英渭,壓官婢作己婢罪。上曰,仍。命峻讀李後近,奪取官穀罪。錫恒曰,此亦臣所知之事也。放亦無妨。趾彬曰,李舜章之死,人皆稱冤,此是一串事也。弼垣曰,始認爲官吏偸去,奪取分之,追聞其爲營將料米,盡爲備償云矣。命峻曰,劫奪官穀之罪,不輕矣。上曰,仍。命峻讀厚禮罪,與承德符同,李萬一家咀呪事。上曰,仍。命峻讀權元日罪,與趙元立,曳人項折致斃事。上曰,仍。命峻讀李春茂罪,妻母發狀,謂其女爲春茂刺殺事。上曰,仍。命峻讀金益謙,身爲校任,軍民處斂錢擅用罪。上曰,仍。命峻讀申德俊,非理好訟,壓良爲賤罪。上曰,仍。命峻讀異大明罪,脅從作賊,只分褥皮事。上曰,仍。命峻讀申任得,僞造文記,攘奪民田罪。上曰,仍。命峻讀崔先贊,捧賂後,盜踏印信,僞着官押罪。上曰,仍。命峻讀金器連,以倉吏,私捧餉穀罪。錫恒曰,不大段矣。弼垣曰,事係官吏弄奸,所當嚴懲。錫恒曰,到配屬耳,宜置之。上曰,仍。命峻讀鄭世達,瞞訴營門罪。上曰,放。命峻讀鄭處和,爲所親人,圖差約正,時任約正,遭父喪樣,僞成風憲文報罪。上曰,仍。命峻讀金五赫,以有廳價布領來等牌,稱以中路見失,偸食罪。上曰,仍。命峻讀吳再達,起訟見屈,作挐訟官罪。上曰,仍。命峻讀金分先·金萬丁·崔三奉,以把守官,犯越潛商,不能覺察罪。上曰,減等。命峻讀黃吉善·玄弼元罪,私鑄次,持鐵入島,而或以使船,或以使喚自明事。上曰,仍。命峻讀安允中罪曰,慘辱先正者也。錫恒曰,事關斯文,且到配屬耳矣。上曰,仍。命峻讀玉乭·永眞罪,水香堀塚割脚時隨從事。上曰,仍。命峻讀盧夏英,以庶孼,欲爲奪宗,誣陷宗婦罪。上曰,仍。命峻讀金伊,稱以咀呪,取來屍頭罪。上曰,仍。金峻讀已奉罪曰,事係戕殺人命,重矣。上曰,仍。命峻讀朴世明罪,擅開庫門,負出穀物事曰,與李後近事同矣。上曰,仍。命峻讀趙尙達,以汰去羅將,自京下來時,借騎驛馬事。上曰,仍。命峻讀洪慶龍,謀陷土主罪。上曰,仍。命峻讀呂淡沙里,以順天奴婢頭目,橫侵良民徵錢罪。上曰,仍。命峻讀金益重,與人符同,佯訟佯落罪。上曰,仍。命峻讀僧克誠,假托他人子,非理替松罪。上曰,仍。命峻讀蔡震龜,私率地師,占地彼邊未成罪。上曰,仍。命峻讀貴永·仲先罪曰,此殺獄也。上曰,仍。命峻讀李均·李城罪。錫恒曰,此干連李坤家獄事者,不可擧論。上曰,仍。命峻讀吳萬昌,通信事時,禁蔘被捉罪。錫恒曰,雖諉於權興式,安知非渠之蔘耶?上曰,仍。命峻讀趙東儀罪曰,殺獄大抵重矣。上曰,仍。命峻讀成㙉,身爲量田監官,與權致大等符同,攘奪寺田,暗錄量案罪。上曰,仍。已上平安道命峻讀太山罪,遺棄兒撲殺事。上曰,仍。命峻讀吳再賢,懷仁縣監過去時,遮路困辱罪曰,辱訟官罪重矣。上曰,仍。命峻讀兪宅基罪。錫恒曰,此與喜之輩,同被遠配者也。上曰,仍。命峻讀李秀節罪。錫恒曰,此昨年臺啓中十六人之一也。上曰,仍。命峻讀金承錫罪,供辭虛誕,祭天禱佛,求得賊兵云云事。上曰,仍。命峻讀洪春熙罪,鞫廳杖斃罪人箕疇之子,喜之血黨,情迹陰秘事。上曰,仍。命峻讀厚立,殺人隨從罪。上曰,仍。命峻讀李得立受賂越送潛商罪。上曰,仍。命峻讀福世有嫌院任出棄位版罪。上曰,仍。命峻讀姜已生罪,與萬才符同,歐蹴天克,因病致死事。上曰,仍。命峻讀姜莫世,良女劫奸未成罪。上曰,仍。命峻讀鄭水萬,京司例給情債,加徵偸食罪。上曰,仍。命峻讀淑禮·烈禮罪,淑禮爲人婢妾,與其弟烈禮等,毒殺嫡子婦事。上曰,仍。命峻讀金㐚未罪,犯越事。上曰,仍。命峻讀元啓垕罪,印信僞造事曰,此啓復罪人也。上曰,仍。命峻讀李石淡罪,殺子事。上曰,仍。命峻讀高九天·金後元·劉永進·金泰宗·金必元,以純陵守護軍,本陵火巢縱火後,不謹撲滅罪。上曰,竝仍。掌令尹會所啓,日昨筵中,入侍承宣,以李重煥借馬事,有所陳達,而至以臺閣不言爲非,臣於此,不勝瞿然之至。臣聞見孤陋,玆事顚末,漠然不知,前後忝臺,終無一言,不職之罪,在所難免。其何敢晏然仍冒於臺次乎?請命遞斥臣職。上曰,勿辭。翊漢曰,掌令尹會,再啓煩瀆,退待物論矣。正言趙趾彬所啓,臣得伏聞日昨承宣,以李重煥事,陳白於筵中,仍以臺閣之無一言,爲非,臣於此,不勝瞿然之至。第臣久在外邑,上來屬耳,凡諸近耗,殆同聾瞽。今玆重煥失馬得馬之事,亦全然未聞,則言與不言,非所可論,而筵臣非斥,乃至於此,臣何敢自諉以無聞,因仍冒居於臺次乎?請命遞斥臣職。上曰,勿辭。翊漢曰,正言趙趾彬,再啓煩瀆,退待物論矣。弼垣曰,竝引嫌而退。嫌不聯啓,已有近例,初旣未聞,不論何病,未聞事情,何以刺論?非斥之言,不必爲嫌,請正言趙鎭禧,獻納尹聖時,持平金始燁,已上三臺避辭見上掌令尹會,正言趙趾彬,竝令出仕。上曰,依啓。
上在昌德宮。停常參·經筵。
壇所祭罷後,政院·玉堂問安。答曰,知道。藥房問安。答曰,知道。朝廷二品以上·六曹單子問安。答曰,知道。王世弟板位問安。答曰,知道。世弟宮,政院·玉堂問安。答曰,知道。
李翊漢啓曰,小臣大妃殿問安進去,下直。傳曰,知道。又啓曰,小臣馳往大妃殿,問安入啓,則答以知道之意,敢啓。傳曰,知道。
大妃殿·中宮殿,王世弟遣宮官問安。答曰,知道。
朴彙登啓曰,內乘來言,捲簾,取稟。傳曰,捲三面。
大駕還宮後,政院·玉堂問安。答曰,知道。藥房問安。答曰,知道。王世弟還宮後,政院·玉堂問安。答曰,知道。
朴彙登啓曰,備邊司郞廳,以大臣意來言,今日賓廳坐起日次,而祈雨祭齋戒相値,不得來會云矣,敢啓。傳曰,知道。
又啓曰,今五月十四日祈雨祭內摘奸時,軍士有建等六名,無端闕點,令攸司推治,何如?傳曰,允。
南就明啓曰,今日持公事入侍日次,而祈雨祭齋戒相値,頉稟。傳曰,知道。
李翊漢啓曰,卽者禁府都事來言,今日當爲鞫坐,而領議政趙泰耉在外,右議政崔錫恒,難安之勢,與前無異,不得開坐云矣,敢啓。傳曰,知道。
社稷壇親臨時,右承旨沈仲良所啓,行祭正時過限,自上已出幕次,而伏聞壇所,有未備之事,出次啓請,不得擧行云,事之未安,莫此爲甚。典祀官以下,所當請罪,而今當行祭,囚治典僕,有所拘礙,守僕等過祭後,囚禁科罪,何如?上曰,依爲之。出擧條
上在昌德宮。停常參·經筵。
下直,從浦萬戶具僖。
大妃殿·中宮殿,藥房問安。答曰,知道。
藥房提調臣李台佐,副提調臣南就明啓曰,昨日親禱社壇,達宵將事,冒炎還宮,不瑕有勞損之節乎?冥應尙遲,亢旱彌甚,仰惟聖心,益增焦憂。伏未審此時,聖體如何,大妃殿氣候,亦復何如?王世弟扈駕勞動之餘,氣候,亦何如?前劑入古庵心腎丸,似當幾盡進服。臣等率諸醫入診,詳察脈候,議定繼進當否,宜當。不任區區仰慮,敢來問安,竝此仰稟。答曰,知道。無事。慈殿氣候安寧,世弟氣候平穩矣。
藥房再啓曰,臣等率諸醫,進詣世弟宮,診察王世弟脈候後,與諸醫,反覆商議,則皆以爲古庵心腎丸,係是當劑,依前加入,連爲進服宜當云。此藥一劑,更爲劑入之意,敢啓。傳曰,知道。
李翊漢啓曰,明日常參·經筵,取稟。傳曰,停。
又啓曰,大司憲李眞儉在外,執義李眞淳,奉命在外,掌令尹東洙,持平吳遂元在外,掌令尹會,持平金始燁呈辭,今日以監察茶時之意,敢啓。傳曰,知道。
判尹尹就商三度呈辭。傳曰,還出給。
李翊漢啓曰,卽者禁府都事來言,今日當爲鞫坐,而領議政趙泰耉在外,右議政崔錫恒,難安之勢,與前無異,不得開坐云矣,敢啓。傳曰,知道。
備忘記,今下弓矢,從浦萬戶具僖處,給送。
傳曰,疏決時草文書入之。
南就明啓曰,黃海監司宋成明,有稟定事,來詣請對矣。傳曰,引見。
呂必容啓曰,慶尙監司李廷濟,以密陽等官居私奴時哲等八名渰死事狀啓。傳曰,渰死人等,令本道恤典擧行。
又啓曰,平安監司李眞儉,以德川郡居良人金莫石妻良女月逢來等三名,及价川郡居軍保朴莫金子明金燒死,彌串鎭土兵鄭已永等十七名,及順安縣居李主白子巡中部軍官世明等九名渰死事狀啓。傳曰,渰死·燒死人等,令本道恤典擧行。
南就明,以弘文館言啓曰,校理宋眞明,旣有只推之命,校理洪廷弼,受由已過累日,連呈辭疏,不爲行公,竝卽牌招察任,何如?傳曰,允。
以校理洪廷弼,牌不進罷職傳旨,傳曰,推考傳旨捧入。
李翊漢啓曰,伏惟我聖上,悶旱憂民,勞心焦慮,旣禱山川,又行疏決,當暑靜攝之中,親擧玉趾,進詣社壇,徹夜將事,誠意藹然,仁愛之天,必有冥應,而欲雨未雨,霈澤尙閟,兩麥旣枯,移秧漸晩,言念民事,誠爲渴急。事當靡神不擧,連續祈禱,而纔經親祀,故該曹不敢循例啓稟。請令該曹詳考前例,祈雨祭,次第擧行,何如?傳曰,允。
南就明,以禮曹言啓曰,因政院啓辭,欲雨未雨,霈澤尙閟,言念民事,誠爲渴急。分付該曹,詳考前例,祈雨祭,次第擧行事啓下矣。四次祈雨祭,當行於社稷·北郊,而社稷則纔經親祭,北郊遣宰臣,不卜日,來十八日設行事,知委,何如?傳曰,允。
李翊漢,以兵曹言啓曰,今五月十六日幼學李震萬稱名人,自曜金門入來,差備門外擊錚,極爲駭愕,令攸司囚禁治罪,同門守門將韓萬慶,常時不能禁斷雜人,以致闌入,亦難免其責,推考,何如?傳曰,允。
傳曰,今歲亢旱,亦孔之酷矣。欲雨不雨,殆近一望,言念民事,可謂罔極,欲親禱北壇,大臣之意,如何?
李翊漢,以兵曹言啓曰,今五月十七日武臣堂上朔試射時,試官依例備擬受點矣,適値祈雨祭齋戒,不得設行之意,敢啓。傳曰,知道。
又以兵曹言啓曰,禁軍祿試射,今月十七日設行事啓下,而今因祈雨祭齋戒相値,不得爲之之意,敢啓。傳曰,知道。
持平金始燁啓曰,卽伏聞諫臣,以申銋出陸事,有所疏論,至以三司之臣,不爲力爭爲言,臣於是,不勝瞿然之至。蓋伊日疏決時,大臣之特請出陸者,非以罪名爲惟輕,只以九十篤老之年,死亡無日,當此憫旱疏囚之日,稍移陸地,不害爲恤欽之政。前席陳奏,不無所據,而且其移配,有異全釋,故果不爭執而退矣。今者公議峻發,非斥深至,其在臺體,何可一刻仍冒於職次乎?請命遞斥臣職。答曰,勿辭。
李翊漢啓曰,持平金始燁,再啓煩瀆,退待物論矣。傳曰,知道。
正言趙趾彬啓曰,金姓宮人行藥者,從速摘發,快正王法事。措辭見上
請還收春澤諸弟子姪區別放釋之命,仍前發配。措辭見上
請還收礪城君楫,仍差謝恩正使之命。措辭見上
濟州圍籬安置罪人申銋,昨年一疏,唯恐逆節之窮覈,欲實賊望之誣招,其驅逐獄官,沮敗鞫事之狀,萬萬凶慘,當初島棘,亦云末減。論其負犯,斷不可輕貸,而日昨疏決時,遽有出陸撤籬之命。此雖出於憂災慮囚,憫老宥罪之意,而成命之下,公議益激,請還收濟州圍籬安置罪人申銋,出陸撤籬之命。
遠竄罪人任埅,狎昵凶逆,成給關文,其子多受貨賂,其銀又入凶謀,則負犯不輕,關係至重。趙榮福,諂附賊集,爲其指使,請削先正之號,以爲效勞之計。論其罪狀,實關斯文,而一倂量移,遽出意外,其在嚴懲討扶世敎之道,決不可仍置,請還收遠竄罪人任埅·趙榮福量移之命。
新除授大司諫李廷濟,時在慶尙道監營任所,司憲府大司憲李眞儉,時在平安道監營任所,請竝斯速乘馹上來事,下諭。答曰,不允。下諭事,交龜後自當上來,勿爲下諭。
判敦寧洪萬朝疏曰,伏以臣,盜虛廩而尸曠位,闕常禮而負積逋,日夕兢凛,寢食靡安。惟有引年休退,是臣本分,而血封再上,溫批輒宣,感激涕泗,不知所出。使臣有可以强策衰疲,少答涓埃,則當此聖化方新之日,臣獨何心,甘爲便訣之計,有此苦心之懇哉?臣之老病,不堪供職之狀,已悉於前後疏中,今不敢更瀆,而在聖朝使臣以禮之道,允宜先退如臣無用者,以爲砥礪風化之一助也。伏願聖明,諒臣由中之懇,憐臣及耄之身,亟準所請,俾作丘壑之一棄物,千萬幸甚。臣於病伏中,伏見備忘記,十行綸音,丁寧懇惻,所以敬天憂民,求助臣隣之意,溢於辭表,臣擎讀以來,不覺蹶然而起,有以見宵旰憂勤之誠,出尋常萬萬也。嗚呼,殿下卽阼四年之間,極無之災,逐歲示警,稼穡卒痒,饑饉荐臻,至于今歲,殆有甚焉。節屆仲夏,點雨不下,兩麥枯黃,已判慘凶,田疇龜坼,將成赤地,哀我民生,大命近止,國之將亡,不待智者而可知,言念及此,心膽欲墜。天道玄遠,雖莫測其某事之應,而大抵在下之人事未盡,則在上之天,卽降之災,此理昭然矣。臣請以卽今人事之最未盡者,爲殿下言之。竊覸殿下省陵謁廟之餘,如文廟·眞殿酌獻之禮,次第躬行,而獨於私廟,尙靳一臨者,何也?殿下於追報之節,或涉過中,則固當審愼,而當行之禮,若或闕然,則此實未安。卽今過中之慮,非所可論,而當行之禮,闕而不行,使中外群情,莫不訝惑,未有拂於人心,而合於天意者,則今日之災,固無異也。噫,天屬之親,血脈相通,幽明之間,其理不殊,臣恐殿下於此,不宜若是其恝也。昔我宣祖大王,親祭大院君之廟,其時識者之言以爲,雖得一意於正統,豈可絶情於私親?此誠切至之論也。伏況臨喪展哭,先大王之所嘗許者,則及至今日,事體自別,人皆謂殿下臨御之初,卽謁私廟,而一年二年,荏苒至此,揆以情禮,寧不歉然?不但九重之內,孺慕莫伸,重泉之下,亦必有望幸之情矣。今日弭災之策,莫急於慰悅神人,導迎和氣,故臣之除却他說,惓惓於此者,良以此也。向者鄕儒之疏,亦有語及此事者,而其中不無猥越之言,臣嘗惡之,而至於展省一款,則其時筵臣,亦以爲是,群情所同,此可見矣。今世之人,過於懲羹,廢以因噎,雖事理之坦然無疑者,尙且避嫌不言。臣若拘於流俗之態,不思直諫之義,則其負殿下也多矣。伏見聖旨中有曰,臣之於君,猶子之於父。臣之此言,實出於事殿下如父,納君無過之意也。臣年八十,世間萬事,都不關念,惟是愛君之誠益激,當退之日,輒貢蕘說,以畢愚忠,斷斷赤心,天日照臨。倘聖明,府察微忱,惕然開悟,卽日駕幸私廟,一伸情禮,以解一國臣庶之惑,則視聽自我之天,亦豈無孚感之效哉?老臣區區之望,惟此而已。今玆社壇親禱之擧,出於至誠,而烈日杲杲,冥應茫茫,上下焦煎,當作何懷?臣祗伏路次,仰瞻玉色之憂悴,歸舍不食,經夜無寐。失今不雨,差過數日,則八域生靈,其將盡劉,唯聖明,視若救焚拯溺,毋容少緩,以盡應天以實不以文之道焉。臣無任激切祈懇之至,謹昧死以聞。答曰,省疏具悉。疏辭得宜,可以依施焉。卿其勿辭,安心行公。
巳時,上御宣政殿。黃海監司宋成明,請對入侍時,黃海監司宋成明,右副承旨李翊漢,假注書李眞洙,記事官申致雲·尹容。宋成明曰,小臣拙疏無能,而猥膺藩寄,雖平常無事之時,尙恐僨誤職事。況海西卽今形勢,在百尺竿頭,前頭支勅一事,萬分可悶,故敢此請對矣。蓋海西詳定設立後,四五年之內,勅行稀闊,故詳定米,逐年有餘剩,至於累萬石之多,其時有司之臣,作錢移用於京廳,劃送於他道。且連値凶歉,結數大縮,其出多,而其入少,重以近年八九勅行,所謂詳定,蕩然無餘,冬春兩勅所需,專用公私債,甚至狀請三軍門軍餉米,不待回下,而徑自取用,其急可知也。此後連有勅聲,不知當爲幾番,本道財穀掃如,而朝家不爲顧恤,則辱國生事之患,目前必至,此豈細慮耶?大抵財穀,非神輸鬼運,倉卒可辦,勢當以道內見存者,推移充用,徐徐還報,若係軍門用度切急處,則先自賑恤廳劃送,亦無不可。勿論經用與軍餉,京衙門錢布米太,應納而未及上納者,全數竝姑留置,以備勅需,待畢勅後,使之輸納,何如?上曰,依爲之。成明又曰,累萬兩支勅之債,以若干穀物,難以充報矣。如湖南位米太及嶺·湖兩南山郡大同布,乃是惠廳所管,而各衙門,多有相換取贏之例,而今已節晩,明春所納者,特許劃給,則依他例,以米錢還報,事甚便好,備局句管嶺南射軍木用餘數百同貸送,則亦可爲一時補用之資。此三件事,一體,分付,何如?上曰,依爲之。成明又曰,海西各邑,前後支勅,專是公私債,還報之道,亦不可不念,本道還上全耗,限三年劃給,何如?上曰,依爲之。
上在昌德宮。停常參·經筵。
夜一更二更,月暈,回土星·木星,兩珥。
兪命凝啓曰,來二十一日輪對日次,取稟。傳曰,停。
又啓曰,明日常參·經筵,取稟。傳曰,停。
又啓曰,今日持公事入侍日次,而祈雨祭齋戒相値,頉稟。傳曰,知道。
又啓曰,吏曹郞廳來言,臺諫有闕,政事何以爲之?敢稟。傳曰,明日爲之。
藥房提調臣李台佐,副提調臣南就明啓曰,伏未審夜來,聖體若何,大妃殿氣候,亦復何如?前劑入加味調中湯,已盡於昨日,五貼當更劑入矣。今日是入診日次,臣等率諸醫入侍,詳察聖候宜當。不任區區仰慮,敢來問安,竝此仰稟。答曰,知道。無事。慈殿氣候安寧矣,勿爲入診。
李翊漢啓曰,卽者禁府都事來言,今日當爲鞫坐,而領議政趙泰耉在外,右議政崔錫恒,難安之勢,與前無異,不得開坐云矣,敢啓。傳曰,知道。
備忘記,傳于兪命凝曰,史官一員待命,騎馬三匹立之。
南就明啓曰,昨日判敦寧洪萬朝上疏,以疏辭得宜,可以依施批下矣。私廟展謁之節,令該曹擧行乎?敢稟。傳曰,依爲之。
沈仲良,以備邊司言啓曰,旱災此酷,民事渴急,丙枕不安,親禱社壇,足以感動天心,而圭璧旣卒,雲陰旋解,終靳一霈,聖心憂勞,一倍焦煎,有此北郊親禱問議之敎,此固出於靡不用極之至意,而北郊親臨,曾無前例,大駕經夜於野外,極爲重難。親臨社壇,纔過數日,臣意則姑觀四五日,親禱於宗廟,恐合事宜。區區所懷,敢此仰稟。傳曰,農壇親禱,不卜日二十日定行。
兪命凝,以禮曹言啓曰,因備邊司啓辭,傳曰,農壇親禱,不卜日二十日定行事,傳敎矣。凡干節目,分付各司,趁卽擧行,而祭物則依甲申年親祭例磨鍊之意,分付,何如?傳曰,允。
又以禮曹言啓曰,農壇祈雨親祭事,命下矣。王世弟亞獻禮及祗迎祗送之禮,依例磨鍊乎?敢稟。傳曰,依爲之。
又以禮曹言啓曰,自上旣御步輦之後,則陪從諸臣,當有步從之節,而近來祈雨親祭時,以小輿出宮,而陪從百官,以步從之難,依常時擧動時例,乘馬侍衛矣。今亦依此磨鍊乎?敢稟。傳曰,依爲之。
又以禮曹言啓曰,曾前先農壇祈雨親祭出還宮時,以翼善冠·衮龍袍,乘小輿,侍臣節次及前後部鼓吹,竝爲減去,是他儀仗中,可以節損者,令兵曹稟旨以處事,啓稟蒙允矣,今亦依此擧行乎?敢稟。傳曰,依爲之。
又啓曰,藝文提學李肇,明日待開門牌招,今此先農壇親祭祭文,使之製進,何如?傳曰,允。
又以禮曹言啓曰,曾前先農壇祈雨親祭時,上於二更初,動駕出城,詣壇所,仍爲行祭還宮,而無野次經宿之事,今番農壇親祭下敎時,出宮時刻,以酉時定奪,磨鍊節目,今亦依此擧行乎?敢稟。傳曰,依爲之。
又以禮曹言啓曰,今此先農壇親祭時,壇上修理事,依例別遣戶曹郞廳,與本曹郞廳,眼同看檢,而亦令繕工監,別定監役官,急速修理,何如?傳曰,允。
李翊漢,以義禁府言啓曰,今番疏決時,濟州牧大靜縣圍籬安置罪人申銋,出陸撤籬,固城縣遠竄罪人尹廷舟,安陵縣遠竄罪人趙尙絅,咸從府遠竄罪人任埅,肅川府遠竄罪人金有慶,善山府遠竄罪人趙榮福,康津縣極邊遠竄罪人兪崇,量移事,命下矣。尹廷舟忠淸道舒山郡,趙尙絅牙山縣,金有慶洪陽縣,兪崇淸州牧量移,而依前罪目,發遣府書吏,仍令押付配所,申銋出陸撤籬,任埅·趙榮福量〈移〉之命,臺諫方以還收論啓,姑不得擧行之意,敢啓。傳曰,知道。
政院啓曰,臣等嗚呼,亢旱之災,何代無之,而方農之時,焚灼之慘,至於五十餘日之久,此誠挽近所無之變也。兩麥旣失,百穀且枯,農夫抛鋤,川澤生塵。連歲洊饑之餘,今年穡事,將判大無,言念至此,不覺於悒。肆惟我聖上,悶旱憂勞,丙枕不寧,對越之誠,靡所不至,特下備忘,辭旨懇惻,廣求直言,思聞闕失,飭礪臣工,期臻蕩平。噫,桑林之六責,景公之一言,何以過此?是宜天心昭格,感應斯速,而一日二日,欲雨未雨,霈澤尙閟,恒暘愈熾,避殿撤懸之擧,親禱慮囚之誠,未見孚應之效。臣等未敢知,殿下修省之道,猶有所未盡,而仁愛之天,不爲眷顧而然歟?竊瞷我殿下,卽阼以來,政令動靜之間,未有所失,而仁厚有餘,剛果不足,端穆高拱,都兪蔑聞,君德成就,責於經筵,而法講久撤,國家治亂,在於綱紀,而威令不振。治鞫何等重事,而臺臣之啓,大臣之奏,從違無常,行藥何等逆節,而尙饌宮人,試毒凶婢,査出無期,以致中外之疑惑,臣民之憤鬱,久而未已,此皆由於殿下之執德不固,臨事不斷之故也。伏願殿下,繼自今,大警動大振作,堅定聖志,明斷是非,則此可爲消弭之方,而國事之泮渙,朝議之橫潰,亦可以鎭定,此何足以煩聖慮哉?昔者宋仁宗,親禱禁中,須臾雨至,再拜升階曰,下詔罪己,撤樂減膳,近於崇飾虛名,不若夙夜精心,默禱之爲佳。此可爲後世人辟之所當法者,更願殿下體念焉。臣等忝居近密之地,目見非常之災,且承求言之旨,不勝憂愛之忱,玆將蕪拙之辭,惶恐敢啓。答曰,災異非常,戒懼方深,言甚切至,可不加意焉?
掌令尹會啓曰,持平金始燁,以引嫌而退。當事不爭,見非公議,揆以臺體,不可仍在,請持平金始燁遞差。答曰,依啓。原避見上
獻納尹聖時啓曰,臣於日昨疏決時,亦隨諸臣之後,入對前席,而大臣以濟州栫棘罪人申銋,出陸撤棘事,有所陳請,意謂銋之當時一疏,爲凶逆左袒,欲實其誣招,則得保驅命,於渠亦幸,而第其篤疾殘年,死亡無日,遷島移陸,似或無害於憂災恤老之道,不能爭執而退矣。今者僚臺之疏,斥以爲非,還收之啓,繼而重發,不言之咎,無辭可解。且臣於任埅·趙榮福等遠竄減等之論,俱未克一言違覆,則今於請仍之啓,益著含默之失。以此以彼,其何可一刻晏然於臺次乎?昨緣病故,今始自列,所失尤大,請命遞斥臣職。
李翊漢啓曰,獻納尹聖時,再啓煩瀆,退待物論矣。傳曰,知道。
正言趙趾彬啓曰,臣於昨日,以申銋出陸撤籬還收事,有所論啓,而配所以濟州書入矣,今聞其配所,乃是大靜云。莫重奏御文字,不能詳審,致有誤書之失,其在臺例,何可仍冒於職次乎?請命遞斥臣職。
李翊漢啓曰,正言趙趾彬,再啓煩瀆,退待物論矣。傳曰,知道。
持平吳遂元疏曰,伏以,臣本不肖,不幸賤名,玷汚文譜,災咎由於匪分之榮,譛誣起於群憾之餘,決科以來,首尾四五年之間,陷罹危辱,釁孼狼藉,身幽縲絏,迹編郵簡,恥累嬰身,怖畏薰心。半生性命,一付之冤家罟阱之中,而畢竟獲免於禍機,至有今日者,寔賴我先大王天地之大德,終始覆庇之耳。沒世感祝,於戲不忘。自念身名,汚敗於當世,情私莫暴於君父,回想曩事,若垢塗體,誠無面目,可以復顯於士君子之林,而惟幸一刊科名,便如釋濕,得以優游遠害於畎畝江湖之間,長與漁稼爲伍,以卒遂本分之賤矣,乃者聖上改紀,新理休明,群凶屛掃,衆枉畢伸,如臣螻蟻之微,亦備一物之數,遐究旣往之案,洞辨奸孼之誣,已褫之鞶帶,復加於十年之後,陞六之殊典,又出於常格之外,繼以國子郞署,除書荐辱,選補宮僚,尤出分外。雖因本院之稟旨,旋蒙恩改,得以少安私分,而惟以風波餘魄,有類傷弓,舊悸猶存,新寵增懼,中心愧惕,靡日自弛,不意此際,誤恩復降,以臣爲司憲府持平,令臣斯速乘馹上來,天書聯翩,下辱圭蓽,恩光所被,州里皆榮。衅賤微末,何以叨此洪渥?驚定感極,涕淚橫逬,五情爽惑,誠不知其自措也。噫,臣以滓穢矒劣,猥膺朝廷甄記,虛辱寵旨,今至于四矣。豈不知感激趨承,追古人不俟駕之訓,以爲奔走自效,仰酬涓埃之圖也?顧臣向來所遇,實是國紀前乘,所罕覯聞,歷觀今古,遭罹朋譛者何限,而亦豈有如臣者比乎?其言則出空地,其事則誠可駭可笑,而若其持之急而陷之深者,則又非如同榜數人者而止耳。噫,張弧載鬼,衆惡同濟,經營羅織,本爲傾奪之機關,而夤緣構煽,蓋因凶逆之作俑,則到今追提往事,有若較絜長短,亦臣之所恥,固不欲僂指呶呶,以瀆聰聽,而念臣先父故判書臣道一,早遇盛際,荷先朝特達之知,前後曠絶之數,發之於絲綸翰墨之間者,殆古今君臣間所未有也。由是感激,慨然身任直道,不有權貴,事君以無隱,秉法以無私,而久處文地,最專主試之故,至於科試之事,則尤截如也。雖家庭父子之間,必引古人謹始之訓,以爲一家遺後之則,而惟彼朋家怨人者,率是巨室世族,一欲甘心於臣家者,非一日耳。遂乃表裏於盜科之輩,造蜚語而鼓死囚,閱歲鍜成,終莫能逞,而畢竟橫加非理之誣,卒使身圽南荒,齎恨莫伸。惟我寧考,至明竝日,洞照幽冤,惓念舊臣延英之對,玉音渙釋,恩榮及泉塗,際遇如平昔。當是之時,人孰不爲之感歎欽誦,而況臣之躬親得此於父子幽明之間者哉?自惟君恩如天,先戒在耳,區區之志,祗欲謹飭自守,毋犯衺同枉,庶免於墜先戒負君恩之歸矣。惟其家世積忤,餘怨溢世,而旣不能閉影絶響,自遠於竸名之場,又不能修身飭行,取信於當世之人,徒以不才無學,居必忌之地,冒踰分之榮,終致身辱於始出,罪起於所謹,爲一忘負君親之人,如臣者尙何言哉?古人所謂雖累百世,垢彌甚者,正爲臣道也。抑臣私情崩迫,至痛貫腑,有不敢自阻於蓋高之聽者,臣家本貧落,母子爲命,不自知其不肖,忘意覓擧干祿,冀報劬勞,而僥倖一第,遂爲誤身之階,將以事君,而先受欺君之名,欲以榮親,而反以貽親之憂,終冒黯黮,不能自白其心事,長時畏約,無以少慰於親心,而中間險釁,速戾于天,私哀普慟,再閱滄桑。顧瞻家國,萬事都盡,頑然人世,蠢息猶全,悠悠蒼天,此何人哉?今雖日月之明,垂照於覆盆,陽和之澤,復春於枯荄,衷情之暴,竟違於先王御極之辰,寵光之被,不及於慈母在堂之日,臣情到此,至恨何極?天地至大,若無所歸,眞所謂天之僇民,世之棄物耳。尙何忍抗容伸眉,萌情利祿,自仄於明時簪笏之列哉?且臣竊有慼慼然不自安於私義者。古語云,死者復起,生者無愧。惟彼耆舊重臣,由臣獲譴,無罪竄死,控枉終身,斯誠國人所悲,況臣之同患厄於始終者哉?興言及此,輒有伯仁之悼,顧於一死一生之際,義無榮辱之獨殊,而今若叨幸一時之會,揚揚於榮晉之塗,則其於古人之義,能不愧乎?臣雖愚鹵,亦有一端知識,銜恩畏義,卽是恒物之情,何敢故爲前却,辜負洪私,自取慢蹇之誅哉?誠以羞惡之心,同得於天,僇辱釁穢之蹤,有不忍見利忘義,貪榮冒進,以厚招當世士大夫之嗤點故也。至於淸朝耳目之寄,萬萬非如臣陋劣,所可擬倫,而亦有所不暇陳者矣。玆不得不披瀝肝血,冒死哀籲,伏乞天地父母,特察臣言之非出貌飾,俯憐臣情之孔艱且慼,將臣所授職名,亟許鐫遞,仍令刊臣姓名於朝籍,勿復檢擧,俾臣得以守分田野,歌詠聖德,以卒終始生成之澤,不勝大願。臣衷情危苦,語無倫次,瀆冒猥越,尤增死罪。答曰,省疏具悉。爾其勿辭,從速察職。
正言趙鎭禧疏曰,伏以臣,自叨本職以來,情病俱苦,噤默多日,尋單縮伏,已積尸職之罪,因嫌自列,又在必遞之科,處置請出,出於意外,而適値社壇親禱之禮,雖不得不黽勉就列,粗伸分義,顧其難安之端,與前無異,而因仍蹲冒,不但私義之所不敢安,致使言責重地,緣臣虛曠,臣之罪戾,至此而尤不容誅矣。伏乞聖明,亟賜鐫免,以幸公私,不勝萬幸。乞免之章,不宜贅及他說,而臣於近日事,竊有所咄咄憂歎於中者,玆敢冒陳於疏末,伏冀察納焉。卽伏見日昨疏決時擧條,則有濟州栫棘罪人申銋,出陸撤棘之命。噫嘻,是何擧也?銋以兩朝耆宰之臣,和應逆望,乘機投疏,游辭熒惑。惟恐賊情之或露,若使其言,得售於其時,則三年之凶圖,必不鉤得,而國家之保有今日,亦未可知也。當初臺啓,旣以亦一白望爲言,則到今逆望已誅,支黨盡戮之後,獨保首領於栫棘之中,於渠幸矣。似此負犯,關係至重,固不可輕議於宥罪恤囚之常典,而雖以憫旱之聖心,特從惟輕之議,議讞之臣,未聞違覆之言,三司之官,亦無力爭之擧,卒使黨逆魁凶,容易混入於減等之中,不亦異哉?桑弘羊,特一聚斂之臣,而古人猶有烹弘羊天乃雨之語。況銋之罪惡貫盈,天地神祗之所不容,而乃反稍與善地,漸弛懲討之防,抑恐有乖於修刑政應災咎之道矣。伏願聖明,亟寢成命,以慰輿情之憤鬱焉。答曰,省疏具悉。申銋出陸撤棘,處分得宜,爾其勿辭,從速察職。
副應敎柳弼垣疏曰,伏以臣,卽伏聞正言趙鎭禧,疏論申銋撤圍出陸事,而至以三司之臣,亦無力爭爲言云,臣不勝瞿然之至。夫伊日疏決,蓋出於聖上憫旱慮囚之至意,大臣諸臣之所陳達者,亦皆務主曠蕩,以仰贊欽恤之政,而如申銋之出陸,非以其罪,爲可恕也。只以其篤老垂死,則臣果未知其必爭矣。今者公議峻發,非斥甚緊,臣何可冒沒仍據於論思之任乎?伏乞聖慈,天地父母,府賜諒察,亟命鐫削臣職名,仍治臣失職之罪,以謝臺議,不勝幸甚。答曰,省疏具悉。爾其勿辭,從速察職。
慶尙監司李夏源疏曰,伏以,維嶺爲藩,素稱煩劇,雖年少才敏之人,前後當是任者,尙患公務之多滯,以臣衰朽鈍滯,夫豈有一分堪承之望哉?第廟堂擬薦,旣有其人,而副擬受點,實出於特恩,臣竊不自料,以爲殫心竭力,奉令承敎,可幸無罪,雖不敢爲力辭之計,而負乘之懼,固切于中矣。辭陛隔宵,儒臣先通抨論之意,繼以得見其疏,則其所不虞之譽,無實之詡,已令人不勝其赧顔,而乃若抨彈之目,無非臣實際語。臣本庸下,百無一取,其於需世,孰非所短,而丘山牒訴,左酬右應,尤非臣所可堪,則其不能剸理煩劇,臣猶自知,性且迂疏,未有幹能,居家而無資身之策,當官而乏料辦之術,荒歲施設,非臣所可辦,則目以疏儒,亦出過奬,臣實瞿然,無以自解,而尤可愧者,臣冒當匪據,旣不自量,且昧物議,不早自處,卒致顚沛,使公私,俱受其弊,臣之罪至此,而無所逃矣。儒臣疏中,旣請急速變通,則卽一彈文,朝家未處分之前,陳疏瀝懇,事體未安,連呈備局,亦不許題,虛帶曠日,情迹危蹙。且臣素患痰壅膈痞之症,挾暑添加,旅邸伏枕,調治爲難,徑先下鄕,極知分義之未安,而職名之在所必遞,不過早晩間事,還家調病,一日爲急,不得不賃船舁載,來到驪州地。伏聞日昨筵中,因大臣陳達,至有催促赴任之擧云。夫臣之決難冒赴之狀,大臣亦豈不諒,而不卽變通,反有此强迫?臣誠惶悶,繼之以訝惑也。噫,儒臣沮之,則臨陛辭而中輟,大臣强之,則冒人言而旋赴,一任呼斥,全沒廉恥,臣雖疲劣,決不忍爲此。玆敢封章縣道,略暴血懇,伏乞天地父母,察臣才具之不可堪,諒臣情勢之決難赴,將臣職名,亟賜遞改,以安微分,仍命攸司,勘臣帶職下鄕之罪,以警具僚,不勝萬幸。答曰,省疏具悉。儒臣侵斥,何足爲嫌?卿其勿辭,速往欽哉。
校理宋眞明疏曰,伏以臣,一言妄發,衆怒交起,再疏陳辨,益不獲已,及承聖批,辭旨隆渥,臣誠感激欽頌。不知眇末如臣,何以得此於聖明之主也?恩數之下,宜不顧他,而噂之餘,終難冒出,日昨牌召,未免坐違,只推之命,遽出格外,惶感之極,不敢復言情勢,昨於社壇親禱之時,擬欲進參,業已束裝,而僚疏譏切,忽復狼藉,在臣廉隅,有難晏然,不得不走章申籲於嚴鼓已戒之後,將事之任,亦至臨急變通,達宵惶悚,若無所容。竊念臣之論一嶺藩,斷無他腸,辭旣平婉,事亦微少,則初何嘗有可怒可捄之端,而僚臣之替事齗齗,乃至是耶?今臣欲隨加辨論,則不但近於聚訟,有傷事面,說去說來,輾轉層激僚寀之間,景色不佳,此豈臣素所期者哉?從今以往,惟有閉口噤舌,默息引退,庶無失同朝之和耳。噫,臣年齒差少,卽其所忝,則有同僚之誼,而顧乃不稱官不擧名,直以一彼字相加,所謂相敬之風,果如是乎?至如其疏首發之異己等字,在臣則斥以猥屑,甚矣,其反省之難,而責人之明也。伏惟聖心悶旱,避殿減膳,牲璧之薦,靡神不擧,乃於昨日,至有躬臨露禱之擧,此豈臣子偃息圖便之時?況伏見頃日備忘,十行懇惻,凡在群下,固當仰體德意,精白一心,而今乃以些少事端,必欲較絜於百僚駿奔之日,臣誠未知玆事得失,有〈何〉關係而然也?雖然,僚席之言,與他有異,廉愧之防,亦難全抛,其在自靖之道,固不當因仍蹲據,而且臣禮闕陪扈,宜有譴何,不得不露章首實於辭本之中,而見阻喉司,方切悶蹙矣,卽因本館草記,天牌降臨,坐犯違傲,實涉惶恐,玆敢隨詣闕外,拜章徑退,伏乞聖明,府賜諒察,亟命鐫罷臣職,仍治臣慢蹇之罪,以安微分,以嚴公法,不勝萬幸。且臣伏聞農壇親祭,成命有日,而遽因筵臣所達,乃有移禱國社之擧,籩䇺具陳,遽爾撤還云。此固出於愼重之意,而第伏念王言一播,四方傳聞,天地神祗,亦所鑑聽,旣下之令,不容中寢。伏況祭祀之禮,以誠爲貴,與神爲約,何可終止?臣意以爲,農壇一禱,今不可已也。顧今欲雨未雨,一向旱暵,言念民事,可謂罔極。伏願聖上,更降明命,使之卜日擧行焉。答曰,省疏具悉。玆事已諭於備局草答矣。爾其勿辭,從速察職。
上在昌德宮。停常參·經筵。
南就明啓曰,明日·明明日,親祭齋戒,此兩日視事,頉稟。傳曰,知道。
兪命凝啓曰,大司憲李眞儉,掌令尹東洙,持平吳遂元在外,執義李眞淳,奉命在外,掌令尹會呈辭,持平一員未差,今日以監察茶時之意,敢啓。傳曰,知道。
又啓曰,獻納尹聖時,正言趙趾彬,引避退待,而本院無行公之員,不得處置云,事甚未安。除在外外,呈告人員,卽爲牌招,以爲處置之地,何如?傳曰,允。
又啓曰,卽者禁府都事來言,今日當爲鞫坐,而領議政趙泰耉在外,右議政崔錫恒,難安之勢,與前無異,不得開坐云矣,敢啓。傳曰,知道。
南就明啓曰,左副承旨朴彙登,身病添劇,連日不爲仕進,明日農壇親祭,決難隨駕,合有變通之道。右承旨沈仲良,再度呈辭,所當循例入啓,而聞其病勢,漸至差歇云。當此齋宿之日,不可不備員,卽當請牌,而旣已受由,何以爲之?敢稟。傳曰,左副承旨改差,右承旨牌招。
呂必容啓曰,承旨有闕之代,以在京無故人差出,卽爲牌招察任,何如?傳曰,允。
有政。吏批,判書柳鳳輝進,參判鄭齊斗,參議李眞望在外,行都承旨南就明進。沈㻐爲持平,李春躋爲監察,申鏶爲引儀,金始慶爲承旨,李眞儒爲副提學,柳述爲刑曹參議。
兵批,行判書李光佐備邊司進,參判金致龍病,參議朴澄病,參知沈珙入直進,同副承旨兪命凝進。沈樘·洪重禹,爲單付副護軍,金始燁,爲單付副司直,南壽彦·金洸,爲單付副司果。
同副承旨金始慶,牌不進罷職傳旨,傳于南就明曰,推考傳旨捧入。
南就明啓曰,同副承旨金始慶,旣有只推之命,更爲牌招,何如?傳曰,允。
又啓曰,同副承旨金始慶,疏批已下,一日之內,三請牌招,誠爲未安,而齋宿事重,何以爲之?敢稟。傳曰,牌招。
假注書李眞洙服制,代以權䌖爲假注書。
南就明啓曰,假注書權䌖,時無職名,依例付軍職,冠帶常仕,何如?傳曰,允。
沈仲良,以侍講院言啓曰,卽接翊衛司所報,則明日農壇親祭時,王世弟隨駕事,旣已啓下,侍衛陪從之官,不可不備員,而本司官員有闕未差二員,在外未肅拜過限二員,各差備及陪從,將不得備員,事甚苟簡云。闕員及過限之代,令該曹斯速口傳差出,以爲備員陪從之地,何如?傳曰,允。
兵曹口傳政事,以趙景彬爲洗馬,以趙百朋爲司禦,以梁得中爲衛率。
南就明,以吏曹言啓曰,頃因禮曹參判金一鏡所啓,虛錄守令鄭致相·李宜璋等,禁錮蕩滌,而又因左承旨吳命恒所啓,致相外,考出蕩滌事,命下矣。還上虛錄之人,特施禁錮之律,蓋出懲礪之意,而初以十年,減爲五年者,已是寬恕之政,且虛錄本罪,雖或以赦令勿論,禁錮之法,則不得減除,前後定奪,不啻申明。若因筵臣陳達,續續湯滌於未準限之前,則殊無當初立法之本意,且關日後無窮之弊。今此虛錄守令,禁錮蕩滌一款,竝爲勿施,依前定奪擧行,何如?傳曰,允。
又以吏曹言啓曰,黃海監司李眞望,以鳳山郡守別擇臺閣出入之人,差送事馳啓矣。卽今臺侍擬望之人,亦患苟簡,鳳山郡守,且已差出,狀啓內辭緣,今姑置之,何如?傳曰,允。
李翊漢,以兵曹言啓曰,今此農壇親臨祈雨祭擧動,王世弟隨駕時,本曹兩驛騎馬四十匹內,除病傷及出使馬,各差備應把之數,無以推移。依前例京畿驛馬,限三十七匹補把,以充不足之代事,本道監司處,分付,何如?傳曰,允。
又以都摠府言啓曰,今此農壇擧動時,侍衛不可不備員,而本府堂上十員內,都摠管礪城君楫,方在臺論中,姜鋧,以進幣爵酒官,李肇,以禮儀使,先詣壇所,副摠管金始煥,方在呈告受由中,一員未差,所餘者只是五員,而寶劍四員及守宮一員,大駕前後侍衛二員,王世弟陪衛一員,無以推移。令該曹急速變通,以爲備員之地,何如?傳曰,允。
又以兵曹言啓曰,都摠府啓辭,今此農壇擧動時,侍衛不可不備員,而本府堂上十員內,都摠管礪城君楫,方在臺論中,姜鋧,以進幣爵酒官,李肇,以禮儀使,先詣壇所,副摠管金始煥,方在呈告中,一員未差,所餘者只是五員,而寶劍四員及守宮一員,大駕前後侍衛二員,王世弟陪衛一員,無以推移,令該曹急速變通,以爲備員之地,何如?傳曰,允事命下矣。公頉外,都摠管礪城君楫,副摠管金始煥,今姑改差,其代竝與未差之代,而口傳差出,何如?傳曰,允。
兵曹口傳政事,以吳命峻爲都摠管,以李明彦·洛昌君樘爲副摠管。
李翊漢,以訓鍊都監言啓曰,黃海前監司,頃以三軍門保米,仍置各邑,貸補勅需之意,有所狀聞,而都監餉米,比禁·御兩營,數旣零星,軍兵朔料,今方垂乏,他軍門保米,雖或許貸,都監保米,準數上送,而或以令前取用爲托,則當該守令,各別論罪後督捧事,草記蒙允,而亦自備局,以訓局保米,則勿爲貸用,依數上送,而軍門保米之不稟擅貸,有違規例,至於請推道臣。備局及本營,皆以啓下辭意,行關知委,而亦爲別關於各邑,使之劃卽上納,則他餘州縣,俱以依朝令擧行回牒,而獨延安府,屢次摧督,終無一張文報,方欲論責之際,因本道新監司筵奏,有軍餉之未及上納者,全數留置,以備勅費事,允下矣。苟使都監形勢,如有一分推移之路,則外方支勅,亦係公需,其在共濟之道,一時假貸,何必持難,而都監餉米,本來不贍之中,辛丑·壬寅兩年災減,至於二千八百餘石之多,則其經用之匱竭,此可推知。禁·御兩營保米,其數素富,故本道之卽今捧留者,多至三千七百五十餘石,而朝家旣於此米中,許其參酌貸用,則雖非都監保米三百九十餘石,足可補用。軍兵朔料,比勅需輕重懸殊,決不可一任貸用,而致有輦下親兵呼飢之歎。都監保米之在本道未納者,一依備局及本營當初啓稟,急速輸納之意,嚴飭本道,而延安府之輕視軍門,啓下關文,終不回牒者,事體所在,不容但已,當該府使,推考警責,以杜後弊,何如?傳曰,允。
呂必容,以戶曹言啓曰,日昨黃海監司宋成明,請對入侍時,以勅需之難辦,勿論經用與軍餉,京衙門錢布米太之未及上納者,全數留備勅需事,仰請蒙允矣。第念海西,連當勅行,官民俱困,至有京上納姑留之請,此雖出於事勢之不得已,而至於本曹經用,視海西,尤爲罄竭,百官頒祿,軍兵放糧,將不得繼用,東西乞貸,殆同寒乞家計活,經費之哀痛,此而可見。況今支勅一事,最是切急,而前去之勅,遺儲蕩盡,方來之勅,無一物備待,生事辱國之患,勢所必至,故纔又請貸於各軍門矣。本曹則區區稱貸於他處,而應捧之物,許留本道,揆以事體,萬萬不當,未上來稅米太,別收米價錢,今月內一倂督納,以爲及時取用之地宜當,以此知委本道,何如?傳曰,允。
沈仲良,以弘文館言啓曰,校理洪廷弼,再昨旣有只推之命,校理宋眞明,疏批已下,竝卽牌招察任,何如?傳曰,允。
校理洪廷弼·宋眞明,牌不進罷職傳旨,傳于沈仲良曰,推考傳旨捧入。
南就明,以吏曹言啓曰,今此先農壇親祭祭官單子,今方書入,而其中朴弼夢·朴熙晉,時無職名,令該曹口傳付軍職,何如?傳曰,允。
又以吏曹言啓曰,今此先農壇祈雨祭親行敎是時,祭官無以推移,刑曹通融塡差以入之意,敢啓。傳曰,知道。
又以禮曹言啓曰,因判敦寧洪萬朝上疏,政院啓辭,私廟展謁,令該曹擧行事,命下矣。臣曹當爲擧行,而大嬪神主,尙在舊宮,新祠宇營建之役,訖未完畢,姑待撤役奉移後,展拜節次磨鍊乎?以舊宮磨鍊以入乎?何以爲之?敢稟。傳曰,移安後,以開月旬前推擇。
李翊漢,以兵曹言啓曰,禮曹啓曰,自前祈雨親祭出還宮時,乘小輿,侍臣節次及前後部鼓吹,竝爲減去,其他儀仗中,可以節損者,令兵曹稟旨以處事,啓稟蒙允矣。今亦依此擧行乎?敢稟。傳曰,依爲之事,命下矣。取考壬寅四月南郊親祭擧動時謄錄,則各樣儀仗中,大旗三雙,小旗二雙,金銀鐙子各一雙,銀鉞鈇各一雙減損,空輦減除,隨駕人員中,忠壯衛將·忠翊衛將以下軍兵,扈衛別將以下軍官椎牌將及有廳軍士等,姑爲減去,留直於各其信地矣。今此農壇擧動時,亦依此例擧行,而其中扈衛別將軍官,係是扈衛大將所管,着實宿衛之將士,仍存勿減之意,敢啓。傳曰,知道。
政院啓曰,日昨尹俔等,投呈一疏,觀其大意,則不過對擧金弘錫之疏,而爲故相臣宋時烈,張皇伸辨,至請道峯復享,勿爲追奪事也。臣等竊念當初道峯合享,非出公議,而及今國是大明,處分已定之後,有不可煩聒,至於追奪一款,旣有該曹稟處之命,自當覆啓,故退却不捧矣。卽者又復來呈,而乃以掩蔽天聰等語,侵辱本院,罔有紀極,至有臣子所不忍聞者。論其情狀,萬萬痛駭,且其原疏,元無應旨進言之意,而疏槪,則有若應旨疏見却者然,此尤可笑而不足怒也。然,臣等旣被其無限醜詆,不得已捧入之意,敢啓。傳曰,知道。
金始慶啓曰,卽者玉堂應旨箚子到院,而觀其筆跡,則頗有異書處,事異常規,殊涉未安。推考警責,何如?傳曰,允。
兪命凝,以義禁府言啓曰,今此農壇祈雨親祭擧動時,大駕各差備,王世弟考喧左右及本府入直,當以十二員分差,而本府都事,只是十員,無以備數。假都事二員,令該曹差出,推移分排之地,何如?傳曰,允。
李翊漢,以兵曹言啓曰,因侍講院草記,翊衛司官員在外未肅拜過限之代,令該曹斯速口傳差出事,命下矣。其中副率李載亨,居在鏡城數千里外,往來便信絶罕,知委關文,亦多浮沈。敎旨付送信便,未滿二十日,遽爲改差,有非當初別爲揀擇差除之意,今姑出代安徐,以爲徐俟去就之地,何如?傳曰,允。
正言趙鎭禧啓曰,臣於本職,斷無仍冒之勢,日昨陳章祈免,兼以栫棘罪人申銋,出陸撤籬事還寢之意,略有所提論矣。及承聖批,不惟不準所請,至以出陸撤棘,處分得宜爲敎。臣於是,竊不勝驚惑抑鬱之至。夫銋之昨年一疏,響應望賊之誣招,欲掩垂發之逆狀,究其情節,萬萬兇慘,栫棘之請,卽日允從,則到今奸計敗露,諸賊伏法之後,獨保首領於栫棘之中,揆諸懲討之典,可謂過於寬恕矣。憫老宥罪之特恩,疏囚應災之常典,非所與論於此等窮天之罪惡,而旣移善地,又使撤棘,有若尋常罪犯節次減等者然,隄防之漸弛,胡至此極?刑政之乖舛,誠非細憂。臣之妄有所論者,實循輿議,而言辭拙訥,誠意未孚,致有此意外之敎,臣誠愕然且慙,方欲自列之際,又以僚臺處置,召牌遽降,謹此隨詣,而卽伏見兩僚避辭,則或以不能力爭申銋事,被斥於僚臺爲言,或以還收申銋出陸之啓,誤書配所爲言,而所謂僚臺之斥,卽指臣疏也。配所之誤書,亦始自臣疏,則不審之失,臣實爲首,所當引避之不暇,何敢冒當處置可否於其間乎?以此以彼,俱不可一刻晏然於臺次也決矣,請命遞斥臣職。答曰,勿辭。
兪命凝啓曰,正言趙鎭禧,再啓煩瀆,退待物論矣。傳曰,知道。
金始慶疏曰,臣以不才,早竊科第,立朝從宦,于今四十有二年,犬馬之齒,亦已六十五矣。前後歷踐,罔非踰涯,絲毫莫報,愧懼徒積,衰耄日甚,鬚髮盡白,重以痼疾在身,床簀爲伴,了無當世之榮慕,分作聖朝之棄物,不意今者,銀臺新命,遽下於經年見枳之餘,驚惶感激,罔知攸措。當此桑禱隔日,天牌又降,卽宜竭蹶趨命之不暇,而第臣於日昨儒臣之疏,有不可晏然冒出者。其所詆斥,不比尋常,至以跳踉衰朽顚妄等語,恣意醜辱,不少顧藉。若其衰朽之斥,不待人言,臣固自知,臣何敢辭,而所謂跳踉顚妄者,未知指何事而言耶?臣於昨年,待罪喉院也,目擊時事之慨然者,敢以草草數語,略陳所懷,重觸時諱,被人齮齕,前後非一,今此儒臣之言,無乃因此而發耶?噫,今日朝廷之上,言出異己之人,則不論本事之是非可否,輒以此等題目,橫加詬辱,擊逐乃已,此何口業,此何風習?臣不欲與年少氣銳之人,呶呶較辨,以重傷事體,而白首垂死之年,遭此無限醜詆,其在自靖之道,只宜杜門斂迹,遠避駭機,其不可彯纓結綬,抗顔復立於朝也,決矣。且臣自數日,重得暑感,素患痰火之症,乘時添㞃,飮啖全却,藥餌罔效,落席叫痛,氣息綿綴。以此病狀,尤無自力之勢,未免坐違嚴召,恭竢重譴,聖度天大,罰止問備,感悚交極,置身無所,顧臣情病俱苦,終難肅命。玆不得不露章自暴,伏乞聖明,俯加諒察,亟命鐫削臣職,仍令選部,刊臣姓名於朝籍,以快人心,以延殘喘,不勝萬幸。臣治疏將上之際,卽因本院啓辭,召牌再下。一向違傲,萬萬不敢,扶舁病軀,謹詣闕外,拜章徑退,罪戾尤大。惟冀聖明之垂察,而速賜處分焉。臣無任惶悚祈懇之至,謹昧死以聞。答曰,省疏具悉。儒臣疏語,何足爲嫌?爾其勿辭,從速察職。
待敎尹容疏曰,伏以,新除副提學臣李眞儒,卽臣之內兄也。論以法典,自在應避,前旣以此,獲蒙恩遞,則今不可仍據於職次。玆敢露章自列,伏乞聖明,亟命該曹照例稟處,不勝幸甚。答曰,省疏具悉。疏辭,令該曹稟處。
校理宋眞明疏曰,伏以,苫塊餘生,獲玷金華,昵侍周旋,久假榮寵,前後登筵,亦近十數,區區愛日之誠,自倍于中,而始以親病徑出,終焉情跡臲卼,曠闕趨對,今踰兩旬,下情缺鬱,庸有極已?第伏念臣之情私,又有萬分懇迫者,不能自阻於慈覆之下,輒復唐突,庶冀仁天之垂矜焉。臣兄臣成明,得除海藩,將以今二十一日,辭陛赴任,臣之病母,亦同時從往。顧以床席如縷之命,實有朝夕不保之憂,而藥餌扶將,寸寸作行,況今天時正熱,赫日烘爍,撼頓觸冒,損傷必至。念及于此,憂慮百端,私心切悶,豈但母子揆離之恨而已?玆敢不避僭猥,冒陳血籲,伏乞聖上,俯諒情理,特垂矜憐,許臣數旬之暇,得以隨便將往,則人子至情,可以少伸。臣無任瞻天祝聖,隕越祈懇之至,謹昧死以聞。答曰,省疏具悉。爾其勿辭,將母往來焉。
副校理吳命新,修撰李顯章·尹游,副修撰趙翼命箚曰,伏以,臣等於日昨,伏讀備忘記,十行絲綸,辭旨諄切,其所以克責聖躬,明勅臣工,憂勤之念,警礪之敎,出於至誠,眞可以泣鬼神而格天地,瞻聆所及,靡不感歎。伏況臣等,姿雖鹵劣,職是論思,則願忠之誠,自倍恒人,其可喑無一言,以對揚休命乎?嗚呼,災不虛生,必有所召。臣等未知殿下之所以召災者何事,皇天之所以示譴者何意,而粵自嗣服以來,恒暘之災,無歲無之,至于今年而極矣。自春徂夏,虐旱轉熾,兩麥不收,三農盡愆,萬姓喁喁,大命近止。言念及此,不覺於悒。臣等誠過慮,以爲殿下深居九重,猶不知民事之至此,而殊無警懼之意,耿耿之憂,不能自已,乃者殿下,惕然動悟,罪己求言。只此警懼之一念,有足以回天怒而延國命也。宗社臣民,不勝幸甚。然而今日國勢,已到十分地頭,實非平平警懼,略略修省,所能救得其萬一也。臣等請以君德之闕遺,朝政之乖舛,生民之困悴,爲殿下悉陳之,唯殿下澄省焉。嗚呼,君德成就,責在經筵,而凡人主修齊治平之工,祈天永命之本,皆資於典學一事,故祖宗盛時,有三晝晉接之規,而亦粤我先大王,益加勉焉,日開法講,論說經義,雖隆寒盛暑,未嘗或輟,則此豈非我殿下所當法者,而第念今日,經席久停,典謨一秩,訖功無期。十寒一曝,古人猶戒。況經年廢閣,一未開講,殷宗之時敏,周文之緝熙,不復見於聖世。以殿下不世出之姿,終未免安於暴棄,莫之警發,是豈所望於殿下者哉?至於間日召對,又不過應文備數,講說之際,只是循例聽讀而已,未嘗問難疑義。雖臣等學識滅裂,不足以開發聖心,亦恐殿下,不能抖擻精神,振刷志氣,一任泛忽,欠却沈潛底工夫,臣等竊爲慨然也。伏願殿下,痛自刻礪,赫然改圖,數開經幄,頻賜引接,討論經傳之奧旨,諮訪前代之得失,使聖學日就,政化日新焉。嗚呼,人主之聽斷明,然後是非可定,是非定,然後爭論可息。今若不定其是非,而徒欲息其爭論,則紛紜較絜,便同聚訟,其於聽斷之道,末矣。竊觀近日章疏之留中者,幾盡下院,新入者亦卽賜批,我殿下酬酢不倦之意,孰不欽仰?朝奏夕可之美,庶可復見,而第於批旨之間,每欠別白,從違之際,或近顚倒,雖於刑政之大者,臺閣論之,則旣允之,大臣言之,則便改之,同一事也,而處分之互換,殆同銷刻,何殿下不能素定是非,堅持勿撓,使國體有損,群聽皆惑也哉?嗚呼,中庸九經曰,敬大臣則不眩。朱夫子釋之曰,敬大臣,則信任專,而小臣不得以間之,故臨事而不眩。夫人君之職,莫大於置相,九經論治國之道,以敬大臣爲第一義。元首股肱,相須成體之義,顧不重歟?竊覸殿下於大臣,倚毗非不至矣,眷注非不盛矣,而誠意或間於始終,恩禮不承於權輿,元輔辭退於前席,而勉留之意,未見勤懇,左相封章於鄕外,而批旨之降,動淹數朔,一任右揆之獨賢,罔念鼎席之不備,若是而其可謂盡九經之道乎?唯殿下,益篤非常之恩禮,至誠敦召,必致乃已,則大臣俱以世祿之臣,豈不思休戚之義,而幡然應命乎?嗚呼,聖敎有曰,一毫之間,干戈相尋。情志之阻隔,胡至此極?臣等於此,反復莊誦,感涕自零。嘻噫,今日此何等時也?天怒於上,民怨於下,世道人心,無一可恃,雖使大小臣僚,如在風舟,聚精會神,同寅協恭,尙懼不克其濟。矧今士流,新經凶黨之毒焰,方値朝著之草創,有如群陰剝盡之後,初陽甚弱,萬彙凋謝之餘,淑氣初廻,惟當愛護而扶植,不宜排擊而摧傷,不幸近者,論議有歧貳之漸,氣象無和平之美,動輒疑阻,彈章迭起,人人蠻觸,事事矛盾,將至於朝無完人,國事冸渙,乃爲我殿下今日之憂。噫,群臣不肖,不能同心一意,以補我聖上昭明之治,雖死不足以贖其罪矣。往者不諫,而來者可追。如有不遵聖旨,復踵前習,則固宜痛加裁抑,明示斥罰,而殿下亦宜囿之以大公,臨之以至明,論議之可否,人物之進退,一以其是非枉直,而無或有偏黨反側之私,則在庭群僚,孰不灑心易慮,同歸蕩平,以承聖上之休旨哉?嗚呼,鞫獄事體,至重且大,雖値國忌,不得停輟,古例然也。卽今鞫事遷就,一朞已過,而鎭日頉啓,視作故常,見者亦覺支離,國體日益損傷。噫,慤·星樞等罪犯,何等凶逆,出銀之說,旣發於罪人結案之招,則言根之絶,非所可論,而覆載之間,尙今偃息,王法不行,人心齊憤。伏願殿下,敦勉大臣,速開鞫坐,俾完大獄焉。嗚呼,生民休戚,係於守令,而今日守令,多不擇人,或疲軟而不勝其任,或貪饕而專事肥己,而內無刺擧之論,外無黜陟之公,晏然保其專城之享,而民受荼毒,間或有一二擧劾之事,而曾未幾何,復典州郡,侵虐如舊,至於善治善賑,聲績已著者,若無攀緣之勢,則不復收錄,積年沈屈,十上五上,各別收用之敎,徒歸虛文,臧否不明,勸懲無章。臣等以爲,州縣有窠,則善治善賑,十上五上之人,次次差遣,則庶幾吏得其人,民蒙實惠,宜令銓衡之地,另加調用焉。嗚呼,兩西荐飢之餘,北使疊到,壑慾無厭,徵索萬端,酬應之難,十倍前日,公私赤立,莫可枝梧,或擅用上納軍布,或貸出富民財貨,官府貌樣,殆同寒乞,而前頭又有數三勅奇,其所需用,辦出無路,如無別樣顧恤之擧,則直西兩路,將作棄地。臣等以爲,分付兩西道臣,省弊之道,蠲役之謨,一一狀聞,仍令廟堂,各別施行,以除西民一分之弊焉。嗚呼,傳曰,民惟邦本,本固邦寧。生民之困瘁,莫此時若,究厥所由,實緣良役之煩重。變通之議,其來久矣,而因循姑息,至今遷就,徵及朽骨,害遍隣族,傾家破産,流離遷徙,怨毒之氣,上干天和,災異之荐疊,凶歉之連仍,實由於此。不可不急速變通,以解倒懸之急,而廟議或以事係重大,不可輕議爲言,或以未得良算,有難猝改爲言,一向泄泄,無意釐正,臣等實爲慨然也。董子之言曰,琴瑟不和甚,則必解而更張之,乃可鼓也。百政不行甚者,必變而更化之,乃可理也。今日良役之弊,烏可無變通乎?臣等愚意,則宜令籌司諸堂,各掌一道,且擇解事之人,各差郞廳,使之細考該道戶籍男丁之數,精査各邑軍額及諸般雜役,而若其不緊之名目,則一切革罷,且計各司·各道·京外一年經用之實數,凡係浮費,亦爲一倂除却,以一年收捧之數,較一年經用之費,如其相當而有裕,一丁二疋之役,亦宜量減,如其良額之不給,革罷一二軍門,以充其數,則良民無逃役之弊,邑宰無簽丁之憂,財力不至於虛耗,經費不患於苟艱,而萬姓自此息肩,亦足爲導迎和氣之本矣,亟命廟堂劃卽擧行焉。嗚呼,今之國勢,可謂岌岌乎殆哉。病國之政,害民之事,不一其端,日益泮渙,着手無地。若無大警動大振作之擧,則未知國家,終將稅駕於何所,殿下其可不怵然而動心乎?今臣等陳腐之言,雖不足以裨補聖德,消弭天災,而若其憂愛之忱,則有不能自已者,玆敢妄有論列,仰瀆宸嚴,唯聖明,少垂察焉。取進止。答曰,省箚具悉。蘊隆之災至此,焦憂方深,爾等之啓沃切至,可以留念。下款事,令廟堂劃卽擧行焉。
刑曹判書吳命峻疏曰,伏以臣,自在草土,左脚痿廢,筋縮肉脫,不能植立,出仕後,該曹不曾塡擬於享官及摠管者,槪諒臣實病故也。頃日社壇親禱時,不計病狀,分義是懼,跨馬扈蹕,仍又步進於壇所,以致脚病之大段增加,翌朝浮氣上亘,刺痛轉甚。當此聖心焦憂,復禱農壇之時,乘馬往來,植立陪祭,其勢末由,悚怖罔措,席藁泥首,恭竢大何,伏乞聖慈天地父母,亟削臣職,仍勘臣罪,不勝幸甚。臣於請譴之章,不宜贅陳他說,而念今親擧玉趾,躬禱桑野,思聞直言,至誠求助之日,身旣不進,言又不應,則是上負殿下也,下愧臣心也。玆敢附陳民隱之係國存亡者,惟聖明留神焉。噫,大旱連年,穡事累歉,哀我民斯,勢將盡劉。國依於民,民亡曷依?目今民生,最切急最慘毒之情,莫過於諸般身役,莫急於二疋身布。富民流離之漸,盛村丘墟之勢,一族之難支,隣里之督迫,皆由布之過重,軍役之偏苦。槪一室丁男,不過三四人,而皆定軍役,逐年徵布,一人之身,常收二疋之木,竝其後木半疋,一年一家之所納,幾至十餘疋,此其勢豈不難哉?窮民之破家者以此,流離者以此,充軍逃故之後,無可徵布,遂侵一族,竝及隣里,徵斂侵督,鞭扑狼藉,在前三四百戶之大村,到今或僅爲十餘戶,或廢爲蓬蒿,滿目蕭然,行路錯愕。由是民情,皆不願生男,或有生而不擧者,反羡公私賤之不定軍役者,其悲苦慘切之情,殿下深居九重,何由而盡知之乎?臣於日昨疏決入侍時,讀徒流案,至全羅道流三千里罪人金旕生,以其四寸鄭山伊,每年身布,侵及族屬,終難支堪,敢生除去之計,以明火作賊,誣告討捕營,罪至杖一百流三千里。以四寸之至親,不堪族役,至於謀殺,臣敢以此事仰陳。觀此一端,可知身布之爲生民切害,人性之化爲惡行,敢請聖明之俯察身布之苦重,族役之切急,伏想殿下,必記有之矣。噫,民困至此,冤氣干霄,則惟彼聽卑之天,奈何不癉怒而譴告之乎?自列聖以來,深軫此弊,講究良策,先正臣李珥疏論,極其詳悉,前後臣僚,言之多矣,講之久矣。如口錢·結布·游布等說,事事掣肘,皆不可行,千思萬度,終無善策,此弊不除,則良民不保,良民皆散,則國隨而亡。言念及此,不覺氣短。與其束手而待亡,無寧改絃而更張。自先朝,請罷一軍門,以爲變通之圖者,累發於筵席章奏,而我國軍制,不過五軍門,革其名號,盡罷一營,誠有所未易言者,勢成輔車,名目各異,雖不可輕議罷削,而第臣聞兵務精不務多。訓局則是輦下親兵,固不敢容議,而如本兵及御營·禁衛·守禦·摠戎四軍門,則外方軍保多闕,徒擁虛簿,及秋,米布責出隣族者居多。今若就其諸軍門,各減哨部,只取丁壯,其存其減,量宜定式,則軍政有務精之益,良民無難充之弊矣。若夫二疋之役,我國最重之制。一室內三四丁十餘疋之役,豈不偏重乎,豈不最苦乎?今若令廟堂從長變通,減爲一疋,稍紓其力,則良民必無逃避之計,各邑亦無難充之弊,而今之議者,必以本兵用度之浩多,各營軍需之難支,執以爲難塞之有餘,而苟能盡將八路監·兵·水營匠人布及各邑收布,各邑軍官除番布,分排於減一疋之代,此猶不足,則各邑校生,只留五十名,院生只留十名,盡爲軍官,除番收布以補之,且令本兵及各營門,量入爲出,盡除冗費,比如亂離創攘之中,牽補苟度,則各衙門形勢,雖曰可悶,視諸民情已離,邦本將蹶者,豈不有間乎?昔衛國之君,初以大布大帛,終致革車三千之盛。今日君臣上下,苟存此心,隨事節縮,則雖減一疋之布,豈至於難支乎?此制苟成,良民得蘇,則異日逃散還集,戶口殷盛之後,徐議更變,各軍門量減之軍丁,一倂復舊,本兵及各營門需用之不足者,各增軍保,均定一疋之役,則民皆樂赴,決無苦避之計,是古人所謂將欲取之,必姑與之之術也。夫然後,八域生民,咸知國家,有大更張大變通,一意拯出,懷保良民之意,必將鼓舞相告,歡雷動地,豈不能導發和氣,感回天心,注甘霈而潤枯槁乎?伏願聖明,亟推寅畏之心,特發保民之誠,下臣此疏於廟堂,劃卽講究,一如救焚拯溺焉。臣無任激切屛營祈懇之至,謹昧死以聞。答曰,省疏具悉。疏辭,令廟堂稟處,卿其勿辭,從速行公。
上在先農壇。停常參·經筵。
南就明啓曰,今日持公事入侍日次,而農壇親臨擧動齋戒相値,頉稟。傳曰,知道。
又啓曰,小臣與右承旨沈仲良,農壇親祭習儀進去,下直。傳曰,知道。
金始慶啓曰,今此農壇祈雨祭親臨擧動時,以事變假注書朴胤東,守宮之意,敢啓。傳曰,知道。
兪命凝啓曰,卽者禁府都事來言,今日當爲鞫坐,而領議政趙泰耉在外,右議政崔錫恒,難安之勢,與前無異,不得開坐云矣,敢啓。傳曰,知道。
李翊漢,以都摠府言啓曰,都摠管李肇,以農壇親臨祈雨祭時,禮儀使肄儀事,壇所晝仕進去之意,敢啓。傳曰,知道。
又以都摠府言啓曰,今此農壇擧動時,寶劍侍衛,不可不備員,而新除授都摠管吳命峻,今日不爲肅拜,殊無變通差出之意。都摠管吳命峻,卽爲牌招察任,何如?傳曰,允。
沈仲良,以侍講院言啓曰,今此農壇親禱王世弟亞獻時,宮官不可不備員,而兼輔德洪廷弼,未肅拜,兼司書尹聖時,未付軍職,令該曹卽速付軍職,與兼輔德洪廷弼,一體牌招,以爲備員陪從之地,何如?傳曰,允。
兵曹口傳政事,以尹聖時爲單付副司直。
李翊漢,以內乘,以提調意啓曰,今日擧動出還宮時,以小輿動駕事,該曹節目啓下,故輦輿待令,何以爲之事微稟,則輦輿勿爲待令事,傳敎矣。此固出於悶旱憂焦之聖意,而動駕處頗遠,設令不爲進御,法駕之待令,有不可已,兩殿輦輿隨往,何如?傳曰,允。
備忘記,傳于沈仲良曰,史官一員待命。
李翊漢啓曰,訓鍊都監知彀官,禁衛營敎鍊官,御營廳敎鍊官,禁軍陣敎鍊官來言,日暮後懸燈,人定後刁斗,天明後落燈云矣。敢啓。傳曰,知道。
沈仲良啓曰,吏曹郞廳來言,臺諫有闕,政事,何以爲之?取稟。傳曰,明日爲之。
呂必容啓曰,大妃殿問安,卽當進去,而日勢已暮,往還之際,城門將閉,明日祭罷後,進去之意,敢啓。傳曰,知道。
大駕先農壇入幕次後,政院·玉堂問安。答曰,知道。藥房問安。答曰,知道。大駕入幕次後,王世弟板外問安。答曰,知道。王世弟入幕次後,政院·玉堂問安。答曰,知道。
李翊漢,以兵曹言啓曰,曾前郊壇擧動,無守宮大將磨鍊之事,今番則差早擧動,翌朝還宮,其間稍遲,大內巡檢等事,不可不別爲申勅,分付入直兵曹·都摠府堂上,各色宿衛將士,使之各別累次巡檢,嚴加申飭,何如?傳曰,允。
假承旨呂必時啓曰,兵曹郞廳及都摠都事來言,闕內各處,入直軍兵夜巡檢云矣,敢啓。傳曰,知道。
掌令尹會啓曰,獻納尹聖時,以臣於日昨疏決時,申銋出陸撤棘事,不能爭執,且於任埅·趙榮福等遠竄減等之論,俱未克一言違覆,其何可一刻晏然於臺次乎?措辭見上正言趙趾彬,以臣於申銋出陸還收論啓,配所誤書,何可仍冒於臺次乎?措辭見上正言趙鎭禧,以臣以申銋出陸撤籬事還寢之意,有所提論,致有意外之敎,又以僚臺處置,召牌遽降,而所當引避之不暇,何敢冒當處置?以此以彼,俱不可晏然於臺次也,決矣。措辭見上竝引嫌而退。不能爭執,殊失臺體,非斥之來,勢難仍在,偶然誤書,元非大段,不可以此,輕遞言官,疏論得宜,聖批何嫌,不得處置,其勢固然,請正言趙趾彬·趙鎭禧出仕,獻納尹聖時遞差。答曰,依啓。
禮曹參判金一鏡疏曰,伏以驕陽晝曝,凄風夕吹,一向暵乾,殆將五十有餘日矣。兩麥旣損,百穀且枯,民將何恃,國其誰賴?唯我聖上,一心焦勞,避殿撤懸,常膳又減,十行淸札,至誠藹然,廣求直言,思聞闕遺,責誨臣隣,勉令寅協,出御殿陛,宥罪釋囚,登降社壇,徹夜虔禱,寔宜天心悅豫,甘霔霶霈,不終朝而昭格之應,影響斯捷矣,冥然漠然,昨日今日,臣不敢知,臨下有赫之天,乃反茫昧幽渺,遽若是哉?其必有所以也。伏願殿下,反求猛省,益加警勅焉。噫,臣於聖敎之下,萬萬凛惕于中,顧安得泯默自掩而已乎哉?臣受性剛褊,不能調適物情,蒙恩過隆,自致挑起衆怒,一室干戈,先尋於臣,睽乖阻隔,日甚一日,國計民憂,幾乎相忘,使至尊獨憂社稷,至發於絲綸之間,究厥所由,實緣臣身。如使臣一人,退守本分,而朝廷有和平之福,臣雖知識昏迷,不及古人,亦何嘗喜慍於仕己也?今殿下特發其端,竊想殿下,已於深宮燕閑之時,憂之深而慮之切矣。爲今之計,莫若亟先鐫免臣職,使之屛居,不復與聞於朝議,是第一道理也。倘殿下憐臣不棄,置之閑司漫局,獲受廩料足矣。至如守禦使·弘文提學·史局纂修·籌司有司之任,不宜因仍,久妨賢路,唯殿下察之也。抑臣在金吾,則逆豎當刑,而仰藥徑斃,臣不能照檢而戢姦,處書雲,則太陽薄蝕,而臨食始覺,臣不能占驗而預稟,至於島棘解脫於疏決之日,而臣有嫌端,不敢容喙,執法之論,前後森嚴,臣之觸處憒憒,不善居職之狀,殆若黔驢之技窮,其在綜核之政,合施譴罷之典。雖聖明過恕曲庇,亦何可終始私護之也?抑臣有區區所懷,玆敢附陳於章末焉。臣於今十四日食後,以禮儀使預差,欲行肄儀,進詣農壇,訓局兵士,已設布帳於壇之四面,掖隷且排御幕,太常之官,祗奉享需,來待有頃,道路亦且修治之矣,忽聞祭所旋移,卽刻撤捲而還。噫,若使神祗,無知則已,眞果不昧,則將謂何若?嗚呼,殿下所以內篤忱誠,躬執牲弊,以祈冥應者,蓋爲不昧之理,昭昭然故也。乃者擧措顚倒,觀瞻錯莫,往若懃懃,歸似邁邁,亦安知農神,能無憾恚於不聞不覩之中哉?大臣乃以不潔爲慮,固出於愼重之意而然,念王者事天事地之道,純實無妄,然後可以望其靈應。臣謂申勅京兆,蠲潔道路,爰命詞臣,撰出祝辭,兼致悔恨自責之意,禱雨農壇,有不容遽懈,伏願殿下澄省焉。臣無任惶懼戰慄伏地隕越之至,謹昧死以聞。答曰,省疏具悉。疏辭懇至,宜加猛省焉。卿其勿辭,從速察職。
全羅道觀察使黃爾章疏曰,伏以臣,衰病浸淹,有萬分難支之勢,薦書錯誤,有一字不察之失,陳章仰籲,恭俟郵罰,而聖恩天大,不惟不罪,又諭以勿辭察職,臣惶隕感激,不知措躬之所也。念臣年逾七袠,精力日益銷亡,凡於事爲之間,遺失者多。古之大夫,有七十致仕之規,蓋以此也。雖尋常職務,尙不可以擔着,況一路按察之職,其責任之重如何,事務之煩亦如何,而欲以桑楡垂盡之殘年,支吾於此,殆類責老馬以千里之騁,其不仆者幾希。雖使臣强健而無疾,決不當冒據,顧今衰朽之質,受傷甚易,身罷於原隰之驅馳,精弊於丘山之簿牒,入夏以來,百病交侵,昏憒日甚,不省人事,列邑之狀堆案,而不能酬,衆民之訴盈庭,而不能聽,不特公務,瘝曠可慮,在臣私計,實有生行死歸之憂。不得不更此呼籲於天地父母之前,伏乞聖明,軫公務之多廢,念私計之可悲,特許遞歸故里,俾保餘年,則自此至死之日,莫非生成之澤。且臣以濟州運米稽滯事,至承問備之罰,臣於此,不勝惶悚之至。賑飢之策,當如救焚拯溺,何敢不仰體聖明猶飢之念,惕心擧行,而至如羅里浦船運之遲速,米色之精麤,自有次知者,非臣所可與知,其他十邑之米,二月初,鱗次入送,其不卽到泊,似由於候風,而臣之緩忽不職之罪,據此亦可知也。以此以彼,尤不可一日晏然,惟願曲垂諒察,特賜遞改,千萬至祝。臣無任屛營祈懇之至,謹昧死以聞。答曰,省疏具悉。卿其勿辭,從速察職。
雍正元年癸卯五月十九日卯時,上御先農壇幕次,諸承旨請對。入侍,行都承旨南就明,左承旨呂必容,右承旨沈仲良,左副承旨李翊漢,右副承旨兪命凝,同副承旨金始慶,假注書李挺膺·權䌖,記注官吳聖兪,記事官申致雲。就明進伏曰,先朝祈雨擧動出還宮時,多以小輿,而今則常在靜攝中,故群下憂慮之心,必欲以輦輿還宮,如是仰達矣。仲良曰,異於常時,達夜將事之餘,又以步輿行,則曉氣不佳,若致傷損,雖悔何及?必容曰,郊外與城內有異,曉氣與平晝又別,徹夜將事之餘,若以步輿還宮,則必致損傷,以輦輿還宮爲宜矣。仲良曰,鼓吹諸節,旣皆減除,則雖乘輦輿,亦何妨乎?上曰,然矣。仲良又曰,鼓吹諸節減除事,昨已定奪,今雖以輦輿還宮,依前定奪,減除鼓吹諸節之意,敢達。命凝曰,旱災非常,如此之時,凡事減除,宜無所不至,而群下之心,當此曉氣,或恐聖體之有傷,如是敢達矣。上無發落。諸臣遂退出。上到乘輿所,內乘以捲簾取稟,書板子,內侍進于上前,上却之,仍不御輦輿,立住久之。就明進伏曰,俄者旣以乘輦還宮事,稟定矣,何乃欲御步輦乎?途次久立,臣等惶恐矣。仲良曰,野外異於城內,何可不御輦輿乎?上曰,取小輿來。必容曰,臣等聽瑩矣。明白下敎,何如?命凝曰,世弟下令,亦問乘輦,取稟與否,此亦出於憂慮之誠,不可不俯循矣。就明曰,請對時旣準所請,故先送小輿,只以輦輿待令矣。何以爲之?上不答而仍立。須小輿至,就明顧謂諸承旨曰,上意旣如此,亦不當一向固爭。遂促小輿至,上乃御小輿還宮。
上在昌德宮。停常參·經筵。
先農壇祭罷後,政院·玉堂問安。答曰,知道。藥房問安。答曰,知道。朝廷二品以上·六曹問安。答曰,知道。王世弟板外問安。答曰,知道。世弟宮,政院·玉堂問安。答曰,知道。
祭罷後,大妃殿,遣承旨問安。答曰,知道。大妃殿·中宮殿,王世弟遣宮官問安。答曰,知道。
傳于南就明曰,自壇所至楊山水石橋,捧上言事,分付。
大駕還宮後,政院·玉堂問安。答曰,知道。藥房問安。答曰,知道。朝廷二品以上·六曹單子問安。答曰,知道。大妃殿·大殿·中宮殿,王世弟板外問安。答曰,知道。王世弟還宮後,政院·玉堂問安。答曰,知道。
沈仲良啓曰,今日開政事,命下,而祈雨親祭正日齋戒相値,政事何以爲之?敢稟。傳曰,明日爲之。
兪命凝啓曰,卽者禁府都事來言,今日當爲鞫坐,而領議政趙泰耉在外,右議政崔錫恒,難安之勢,與前無異,不得開坐云矣,敢啓。傳曰,知道。
李翊漢啓曰,備邊司郞廳,以大臣意來言,今日賓廳坐起日次,而擧動相値,不得來會云矣,敢啓。傳曰,知道。
上在昌德宮。停常參·經筵。
下直,永宗僉使朴廷賓,牙山縣監徐命杰。
觀象監,夜五更,白雲一道,如氣起自西方,直指東方,長十餘丈,廣尺許,良久乃滅。
大妃殿·中宮殿,藥房問安。答曰,知道。
藥房提調臣李台佐,副提調臣南就明啓曰,伏未審夜來,聖體若何?憫旱憂勞,親禱郊壇,冒炎還宮,至命却輦,不瑕有傷損之節乎?大妃殿氣候,亦復何如?王世弟隨駕勞動之餘,氣候,亦何如?臣等不任區區仰慮,敢來問安。答曰,知道。慈候安寧,世弟氣候平穩矣。
李翊漢啓曰,明日常參·經筵,取稟。傳曰,停。
又啓曰,大司憲李眞儉,掌令尹東洙,持平吳遂元在外,執義李眞淳,奉命在外,掌令尹會呈辭,持平沈埈上疏,今日以監察茶時之意,敢啓。傳曰,知道。
呂必容啓曰,今日持公事入侍日次,而小臣與左副承旨李翊漢,政廳進去,諸承旨亦有病故,頉稟。傳曰,知道。
李翊漢,以都摠府言啓曰,都摠管李肇,以備邊司堂上,本司坐起晝仕進去之意,敢啓。傳曰,知道。
呂必容啓曰,右副承旨兪命凝,病不仕進,卽爲牌招,何如?傳曰,允。
又啓曰,卽者禁府都事來言,今日當爲鞫坐,而領議政趙泰耉在外,右議政崔錫恒,難安情勢,與前無異,不得開坐云矣,敢啓。傳曰,知道。
李翊漢啓曰,以右副承旨兪命凝牌招不進,罷職傳旨,傳曰,推考傳旨捧入。
又啓曰,再次親禱之後,雖得一霎,霈澤尙閟,上下憂遑,罔知攸措,所當益加虔誠,連次祈禱,而親祭之後,則該曹不敢啓稟云,請令該曹更考前例,次第擧行,何如?傳曰,允。
又以兵曹言啓曰,今月二十日,文臣朔試射日次,而祈雨親祭相値,不得爲之之意,敢啓。傳曰,知道。
又以兵曹言啓曰,今月二十一日武臣賓廳講書日次,而政事相値,不得爲之之意,敢啓。傳曰,知道。
呂必容,以吏曹言啓曰,金弘錫等上疏回啓中,疏儒金道基之金字,誤以兪字書塡,不勝〈惶〉恐。原粘目中改付標以入之意,敢啓,傳曰,知道。
李翊漢,以義禁府言啓曰,以伴送使·京畿監司狀啓,刑曹粘目,安山郡守李廣道,振威縣令金命煥,陽智縣監吳與昌,迎慰使李弘模等,移本府處置事,允下矣。李廣道·金命煥·吳與昌·李弘模等,今方待命于本府,卽爲拿囚之意,敢啓。傳曰,知道。
又以御營廳言啓曰,本廳所納黃海道各邑軍餉米總計元數三千石零,而上年凶荒特甚,災減之數,多至一千一百餘石,又於當捧中,除其船價數百石,則實納不過一千八百石零,雖盡數收捧,猶患不足,而近年西路,累値勅行,自本道因其勅需之難措,至於馳啓擅用,廟堂責其事體之未安。且念切急之狀,參酌其中,許貸禁御兩營保米,各三分之一,本廳米當納中,計其三分之一,則其數至於六百餘石,此固可以補用勅需,本廳先捧其三分之二,則亦可以繼給軍糧,其在共濟之道,兩得其宜,而又於本道新監司宋成明請對時,以各邑軍餉未及上納者,全數留置,陳請而蒙允。蓋軍門保米,不但爲他日緩急之需,實爲目前朔料之資,其爲緊重,與他有別,而視同閑漫之物,徑先擅用,已極未安,自廟堂參酌貸給之後,又欲觀勢進退,一併留置,尤未得當。況今亢旱孔酷,民事渴急,前頭災頉,將不知至於何境,若干餘存之數,又未及趁時上納,則軍糧無以繼用,事勢萬分可慮,依前日備局覆啓,軍木則竝令上納,軍米則許貸三分之一外,其餘則更爲分付本道,各邑依其數爻,斯速督納,而向者備局覆啓允下之後,行關本道,使之運納者,幾至一月,無一邑擧行之事,朝令之不行如此,誠極寒心。更加申勅之後,若復一向遷就不納,則當該守令,査出論罪,何如?傳曰,允。
事變假注書朴胤東病,代以韓師得爲事變假注書。
有政。吏批,判書柳鳳輝進,參判鄭齊斗在外,參議李眞望在外,左副承旨李翊漢進。兵批,行判書李光佐進,參判金致龍病,參議朴澄進,參知沈珙病,左副承旨李翊漢進。
兵批啓曰,忠淸水使,今當差出,而擬望之人乏少,守令竝擬,何如?傳曰,允。
又啓曰,訓鍊副正,今當差出,而擬望之人乏少,外任竝擬,何如?傳曰,允。
以李承源爲獻納,朴弼夢爲戶曹參議,朴熙晉爲禮曹參議,李明彦爲同義禁,朴泰翊爲同敦寧,奉常奉事單李漢相,濬源殿參奉朴瑞,莊陵參奉洪禹龍相換,以朴鐄爲慶尙右兵虞候,柳廷秀爲椒島僉使,崔起相爲寅火堡萬戶,金尙采爲武兼,李墩·姜翰周爲五衛將,姜德奉爲草芝萬戶,南泰年爲北虞候,李世煥爲訓鍊副正,具侙爲宣傳官,任晟爲僉知,李基福爲忠淸水使,李彦祥爲訓鍊正,金弘甲爲守門將,柳鳳章爲武兼,申弼周爲宣傳官,安厚萬·金彦慶爲都摠經歷,副護軍南泰年,副司正權䌖,副司果朴彙登。
呂必容,以備邊司言啓曰,當此聖上,憫旱憂勞,減膳避殿之日,本司之坐,以堂上之不備,亦不得鎭日設行,事體之未安,莫此爲甚。除身有實病,奉命在外人外,行司直沈檀,刑曹判書吳命峻,參判金重器,禮曹參判金一鏡,副司直李師尙,同知金始煥,竝從重推考,卽爲牌招察任,何如?傳曰,允。
又以兵曹言啓曰,今五月二十日,良人朴世輝稱名人,自曜金門入來,差備門外擊錚,極爲駭愕,令攸司囚禁治罪,同門守門將林蕃,常時不能禁斷雜人,以到闌入,亦難免其責,推考,何如?傳曰,允。
李翊漢,以禮曹言啓曰,政院啓辭,再次親禱之後,雖得一霎,霈澤尙閟,上下憂遑,罔知攸措,親祭之後,則該曹不敢啓稟云,請令該曹更考前例,次第擧行事,允下矣。五次祈雨祭,宗廟遣重臣,不卜日來二十三日設行之意,分付,何如?傳曰,允。
又以刑曹言啓曰,因公山人朴宗健呈狀,京居李慶胤奴日萬處,宗健父英達,贖前贖後所生査覈矣。卽觀宗健供辭,則慶胤,以淸州營將之蘖屬,圖囑營將,宗健父近九十老人及宗健,托以强盜,定送將校,秘移捉去,囚禁刑訊,稱以二去丙子年贖良時,贖價未收,勒徵數百兩錢文云,事之可駭,莫此爲甚。營將之任,只管治盜,則聽其庶族之私囑,無辜良民,祕移捉去,當此恤囚之時,牢囚重獄,法外刑訊,多徵錢貨之狀,極爲痛駭,近來討捕使之托以治盜,一任私囑,或推奴殺人,或侵虐良民,繩以治盜之律者,爲今日痼弊,若不隨現重究,痛禁此弊,則良民將不得保存,淸州營將李慶祉罪狀,令該府稟處,何如?傳曰,允。
假注書權䌖書啓,臣承命馳往于果川紫霞洞議政府領議政趙泰耉所住處,傳宣聖批,則以爲臣封疏待批,已十許日矣。意謂天日之明,快賜矜允,及承史官,傳宣批敎,又未蒙兪音,是臣前後瀝血之悃,都視以例讓而然也,掩抑遑悶,不知所以仰喩。臣之情地,決不可更進,病勢亦且沈頓,當此悶旱親禱之日,亦不得進身路傍,恭瞻羽旄之光,臣之罪戾,又加一層矣。今此亢旱,閱月斯酷,百苖俱焦,民命近止,聖心焦憂,至誠虔祈,而驕陽桀桀,雨意猶邈,是何上天癉怒,一至於此哉?此豈非如臣無狀,忝居爕理之地,負罪當譴,而尙未受當施之律而然歟?以此惶凛憂灼,尤不知死所矣。衷情抑鬱,復此略陳於書啓之中,亟命罷斥臣職,更命賢德,以幸國事,千萬至望云矣,敢啓。傳曰,知道。
正言趙趾彬啓曰,請金姓宮人行藥者,從速摘發,快正王法。措辭見上
又所啓,請還收春澤諸弟子姪中區別放釋之命,仍前發配。措辭見上
又所啓,請還收礪城君楫,仍差謝恩正使之命。措辭見上
又所啓,請還收大靜圍籬安置罪人申銋,出陸撤籬之命。措辭見上
又所啓,請還收遠竄罪人任埅·趙榮福,量移之命。措辭見上
又所啓,亢旱斯酷,雨意愈邈,聖上焦憂,虔誠親禱,凡在群下,固當仰體上意,致敬享祀,冀格天心,而日昨社壇親祭時,典祀官,不思肅敬,徒懷占便,深臥幕中,終日牢睡,典吏·熟手,從而怠緩,或醉或睡,擧皆各散,只有數三軍卒,掌設祭需,不潔極矣,不誠甚矣,事之驚駭,已不可言。至於監察之必令監祭者,乃所以觀檢祭享等事,而伊日祭班外儀,全不成貌樣,獻官出坐之後,諸執事以下,不卽齊會,以致正時已過,行禮漸遲,而爲祭監者,終不檢督,有此無前之擧,其爲不敬,莫此爲甚,懲後之道,不可置之,請社壇親祭時典祀官·祭監·監察,一併拿問定罪,典吏·熟手,亦令攸司,囚禁科罪。答曰,不允。末端事,依啓。
李翊漢啓曰,卽者文學李獻章,以其父病,陳疏徑出,元疏纔已捧入,所當直請禁推傳旨,而此與無端徑出,有異,推考警責,何如?傳曰,允。
答正言趙鎭禧疏曰,省疏具悉。請罷承宣之論,殊甚過當,爾其勿辭察職。原疏見上
都承旨南就明疏曰,伏以臣,伏見正言趙鎭禧疏本,以日昨本院請牌承旨之啓,不遵恒規,盛加非斥,至請從重警責,臣於是,不勝瞿然,繼之以訝惑也。目今亢旱彌月,聖心焦憂,壇墠秉璧,親禱至再,此出至誠,而甚盛擧也。齋宿隔宵,僚員有故,左副承旨朴彙登,實病添劇,衆〈所〉共知,不得已啓請變通,而右承旨沈仲良,雖以身病,呈辭入啓,聞其症情,漸至差歇,若連捧辭單,則遞差出代,勢不可及,與同僚相議稟啓,實出於臨急變通,不自知爲違越恒規之歸也。臣之出入喉院,積有年所,動駕之時,承旨不備,曾所未見,而近年以來,陪從闕員,貌樣不成,觀瞻有駭,而視若尋常,恬不爲怪,臣常慨然于中矣。臣未知三百年古事,不在於備員隨駕,而獨在於膠守院例乎?至於金始慶,辭疏承批之後,又請出牌,亦慮其陪從不備,而緣臣一日三請,至使僚員,受此廉隅都喪之誚,臣於此,亦安得晏然而已乎?如臣疲劣,久當匪據,適値悶旱親祈之日,因一院事之啓稟,至以前所未有,關係不輕等語,作一罪案,操切備至,臣固不敢不有臺議,抗顔就列,而今日藥院問安,分義是懼,冒沒隨參,此又臣之罪也。顧臣辜犯,決不可因仍冒據,以招衆怒。伏乞聖明,量臣情勢之難冒,亟許鐫遞臣職,仍治臣罪,以謝臺議,以安微分,不勝幸甚。臣無任惶隕祈恩之至,謹昧死以聞。答曰,省疏具悉。卿其勿辭,從速察職。
左承旨呂必容,左副承旨李翊漢聯名疏曰,伏以臣等,俱以無似,猥忝近密之地,觸事憒憒,早晩顚沛,固所自料矣。卽伏見正言趙鎭禧,侵斥本院之疏,臣等誠不勝瞿然,繼之以訝惑也。右承旨沈仲良之當初呈告,別無難安情勢,只以身病,至蒙由暇,而適値聖心悶旱,纔撤社壇之禱,又有農壇之幸,僚員不齊,事多苟簡。且聞其所患,不至大段,雖或呈辭,若値多事之時,措辭請牌,不無前例,故所以有請牌之擧,而臣等亦已與知,何可專諉於當該,獨爲晏然而已乎?同副承旨金始慶之情勢,果爲難安,而三牌應命,本非仍因蹲據之意,只緣分義是懼,黽勉蹔出,進參親祭,旋爲退去,而初招不進之後,例請更牌,臣等亦皆干涉,則今於請罷之論,臣等難安之端,轉加一層矣。臣等所當退出私次,泥首俟罪之不暇,而卽今廳中,只有臣等二人,不敢空廳而出去,區區廉義,亦掃地盡矣。玆敢卽實呼籲於宸嚴之下,伏乞聖明,亟遞臣等之職,以謝臺議,不勝幸甚。臣等無任屛營祈懇之至,謹昧死以聞。答曰,省疏具悉。爾等勿辭察職。
正言趙鎭禧疏曰,伏以臣,當遞不遞,尙此仍冒,已非分義之所敢安,而連値聖上憫旱親禱之禮,雖輒黽勉就列,旋復尋單,乍出乍入,進退無據,不得不更申前懇。伏乞聖慈,卽賜鐫免,以便公私,仍治臣瀆擾之罪,不勝萬幸。臣於乞免之章,不宜贅陳他說,而第於近事,竊有所區區駭歎者,略付疏末,以備一日之責焉。夫喉舌之地,一遵恒規,不敢違越者,乃是三百年古事,而承旨沈仲良,初以身病,呈辭入啓,則及至再度,所當循例捧入,而忽復費辭煩稟,至有請牌之擧,此實前所未有之事也。事雖微細,關係不輕,當該承宣,合有從重警責之道矣。至於金始慶之向來所遭人言,至以刪汰爲請,則實非尋常刺擧之比,而一番例辭,旋卽冒出,廉偶都喪,瞻聆俱駭,其不可一日仍玷於近密之地,明矣。伏願聖明,特罷其職,以警頹俗焉。臣無任屛營祈懇之至,謹昧死以聞。批答見上
右承旨沈仲良疏曰,伏以臣,才不猶人,年衰病痼,夙夜之役,固非其任,而不計顚沛,黽勉就列者,誠以新恩浹膚,往事衋心故也。念臣粵在我殿下誕降之明年,猥忝翰苑,叨陪前席,先大王,以殿下,出示諸臣,新進小臣,獲與異數,退具箴頌,進之先大王,先大王,至以嘉爾眷眷之丹忱爲批,惟此過隆之恩旨,曠絶今古,臣是何人,獲此於我先王則哲之世?臣受言藏之,感銘中心,爲殿下死無所辭者,是臣平日區區寸赤,而今幸少須臾無死,沐浴新化,復玷宿昔之趼,思欲一覲耿光,退塡丘壑,非敢有因仍蹲冒之意,而閱朔供劇,宿痾闖發,尋單請急,冀蒙恩遞,不意措辭啓稟,出於僚席,聖明不諒,特降牌招之音,農壇親禱,只隔一宵,在臣分義,他不暇顧,不得不强疾承命,返鑾之後,方擬申籲,而右僚請推之疏,遽發於言地,究厥所繇,亶在臣身,緣臣復出,抨論及人,臣何可靦然苟冒,以益其罪乎?玆敢疾聲哀號於天地父母之前。伏乞聖慈,特賜矜察,亟許遞改,以安私分,以謝臺言,千萬幸甚。臣無任屛營祈懇之至,謹昧死以聞。答曰,省疏具悉。爾無所嫌,勿辭察職。
領議政趙泰耉疏曰,伏以臣之蹤跡,萬分危臲,情勢萬分悶蹙,雖微疾病之纏髓,實無淟涊班行,復當職事之理,屢瀝危悃,仰干宸聽,庶幾日月之明,俯賜矜允,而每擎回諭,不許解免,隆旨異恩,前後相續,以臣罪戾之深,何以獲此於聖明之下?感極懼深,不省所喩,聖恩至重,而臣不敢進,臣之罪,固死有餘責矣。然人臣事君,自有其道,竭其心力,惟命是趨,以盡其致身之方者,則義分之常也。至於去就之際,廉節爲重,如或身罹詆謗,跡困評彈,則必爲之費辭自辨,雖其情實,已被上下之所開悉,而亦有兢兢斂避,不敢遽出於周行者,一時些少之嫌,猶尙如此,今臣所遭,何等罪目,傍觀者,亦爲之代怖,況身親當之者乎?臣自遭此事,心驚膽戰,闔門危俱,此無他,朝議分携,疑阻轉甚,流言交亂,不淸澄其然不也。臣雖欲自辨,旣以心跡見疑,人孰肯信之?雖小官末職,尙以爲恥,不欲輕其去就,況臣所叨,何等職責,惟有掃跡朝端,絶意世務,以求其自靖之義耳,此豈臣所可得已而不已哉?此職未解之前,臣心無可安之日,臣身無可出之期,國事之狼狽,日甚一日,以聖上至明,何所不燭,而一向靳固,乃至於此哉?向使臣蹤跡情勢,不至於大臲卼而極悶蹙,如上所陳,則聖心之倚毗如此,時事之艱虞如此,竭其駑鈍,以效萬一者,卽臣之素所蓄積,則又何苦,而遽違嚴命,孤負寵靈,奔迸田里,甘自歸於蔑分虧義之科哉?臣之不敢重入修門,不惟微臣之所自劃已堅,亦通朝之所共知也。伏乞聖慈,少賜體諒,勿以敦勉爲主,亟許遞免,以全微尙,改卜賢德,以重國事焉。昨政,又奉四司提擧之命,臣方乞遞諸任,而反益其埤遺,是猶背重求弛,添其肩荷,其將殞踣,而必知其無幸矣。豈無他相可以分任,而偏受之至此乎?承命若驚,危懼轉甚矣。至於軍門提擧,不可兩兼,已有近例,臣旣兼禁衛,又命訓局,宜蒙一遞,以存格式,他與諸任,竝乞鐫免,不勝大願。此際又有月廩輸送之命,不仕而冒受常廩,義所不敢,亦願收還成命,以安微分焉。命召累辱還授,而終不敢仍留,復此呈納,尤不勝惶恐死罪之至,謹昧死以聞。答曰,省疏具悉卿懇。辭已竭矣,意已窮矣,更何多誥?至於月廩,所辭太過,安心勿辭,速出論道,用副如渴之望。仍傳曰,遣史官傳諭。
文學李獻章疏曰,伏以臣父今年六十八,衰謝已極,疾病乘之,春末,又經北路奉審之行,憊敗特甚,臣之情理,實難違捨供職,而適當兩度親禱之擧,黽勉陪從,仍爲入直矣。卽聞臣父,自郊外罷歸之後,濕痰上昇,晝夜咳喘,精神昏瞀,飮啖全少,下部浮腫,又復發作,非疝非淋,痛痒不堪,種種症情,俱極危惡云。臣方寸煎迫,有難一刻離側,不得已留疏徑出。伏乞聖慈,俯察臣情勢之難强,特許鐫遞臣職名,俾得歸家扶護,以伸至情,仍治臣擅離禁直之罪,不勝萬幸。臣無任屛營祈懇之至,謹昧死以聞。答曰,省疏具悉。爾其勿辭,救護父病。
上在昌德宮。停常參·經筵。
觀象監,夜五更,月暈。自巳時至申時,日暈。
大妃殿·中宮殿,藥房問安。答曰,知道。
藥房提調臣李台佐,左承旨臣呂必容啓曰,伏未審夜來,聖體若何,大妃殿氣候,亦復何如?今日是入診日次,前劑入加味調中湯,亦盡於昨日,臣等不可不趁早入侍,詳察聖候,議定繼進當否,宜當,不任區區仰慮,敢來問安,竝此仰稟。答曰,知道。無事,慈殿氣候安寧矣。
李翊漢啓曰,明日國忌齋戒,明明日國忌正日,此兩日,視事,頉稟。傳曰,知道。
又啓曰,大司憲李眞儉,掌令尹東洙,持平吳遂元在外,執義李眞淳,奉命在外,掌令尹會呈辭,持平沈埈,疏批未下,今日以監察茶時之意,敢啓。傳曰,知道。
又啓曰,吏曹郞廳來言,守令有闕,政事何以爲之?取稟。傳曰,過國忌後爲之。
藥房再啓曰,臣等入診退出後,與諸儒醫及諸御醫,反覆詳議,則或不無意見之參差者,而加味調中湯,姑爲加進後,更議繼進之藥宜當之論,大抵同然,此藥五貼劑入之意,敢啓。傳曰,知道。
李翊漢,以都摠府言啓曰,副摠管洛昌君樘,以御筆摸寫主管堂上,宗親府晝仕進去之意,敢啓。傳曰,知道。
又啓曰,卽者禁府都事來言,今日當爲鞫坐,而領議政趙泰耉在外,右議政崔錫恒,難安之勢,與前無異,不得開坐云矣,敢啓。傳曰,知道。
又啓曰,事變假注書韓師得,時無職名,依例付軍職,冠帶常仕,何如?傳曰,允。
備忘記,史官一員待命,騎馬三匹立之。
李翊漢啓曰,江原監司鄭思孝,以伊川等官居徐丁·柳承日等囕死事,江陵府居格軍等渰死事狀啓。傳曰,囕死·渰死人等,令本道恤典擧行。
呂必容啓曰,右副承旨兪命凝,疏批已下,卽爲牌招察任,何如?傳曰,允。
又啓曰,以右副承旨兪命凝牌不進,罷職傳旨。傳曰,推考傳旨捧入。
正言趙鎭禧啓曰,臣於本職,理難仍冒,尙今虛帶,未效一日之責,而適見近密之班,全事冒沒,喉舌之地,猝壞事例,心有所駭慨者,略及於辭疏之末矣。及承聖批,不惟不準所請,至以過當爲敎,臣於是,竊不勝瞿然,而繼之訝惑焉。金始慶之向日見斥於儒臣也,至以刪汰爲請,則此非尋常規警之比也。其言之當否,姑捨勿論,在其自處之道,宜思難進之義,而恬不知恥,突然冒出之狀,大有駭於聽聞,罷職之請,實出於斟量之意,而反有意外之敎,此莫非臣平日言議,不能見孚於君父之致,臣誠漸悚無地,不敢自安,而此際繼伏見都承旨南就明之疏,則不受勤攻,盛氣自辨,反以操切斥臣,臣固不欲呶呶較爭,以傷事體,而亦安得終無一言以辨乎?旣以親禱之迫近,爲慮陪衛之不備,特爲啓稟,變通他承旨,則呈告受由,自在應遞之科者,獨不可變通,而必至於不有院例,費辭煩稟者,抑未知其何據也。臣之請加警責者,欲爲朝廷,稍存格例,而一言纔發,詆斥隨至,彼此是非,自有公議,而臣身之疲困,則甚矣。其不可一刻晏然於臺次也,決矣,請命遞斥臣職。答曰,勿辭。
李翊漢啓曰,正言趙鎭禧,再啓煩瀆,退待物論矣。傳曰,知道。
右副承旨兪命凝疏曰,伏以臣,衰朽鈍滯,百無一能,夙夜之任,決難堪承,而感激恩造,黽勉供仕,觸事憒憒,愧懼罙深,卽伏聞正言趙鎭禧疏中,以右承旨沈仲良,再度呈辭,本院煩稟事,大加非斥,至以當該承宣,合有從重警責之道爲言,臣於是,竊不勝瞿然慙悚之至,凡於章箚·辭單進退之際,一院諸僚,未嘗不與知,則今玆非議之來,其不可諉之於當該,而獨自晏然也,固已明矣。然此於臣,猶爲第二件事耳。臣年紀衰暮,疾病侵尋,數朔供劇,筋力殆盡,而適値聖上悶旱憂勞之日,實非賤臣引疾自便之時,故强策病軀,陪扈農壇,忍死奔趨,添患暑威,渾身如束,頭疼若碎,胸膈痞塞,勺飮不下,晝宵叫苦,精神昏矇,凛凛若垂絶之狀,玆於召牌之下,欲起還仆,竟未祗赴,格外只推,惶蹙無地,而顧臣疾勢,如右所陳,旬月之內,無望回甦,出納重地,不可久曠,不得不疾聲哀籲於天地父母之前。伏乞聖慈,俯察病重實狀,亟命鐫遞職名,俾得安意調治,以卒生成之澤,不勝幸甚,臣無任屛營祈懇之至,謹昧死以聞。答曰,爾其勿辭,從速察職。
弼善李承源疏曰,伏以,臣於望七之年,纔經萬里之行,幸仗王靈,雖得竣事復命,而長路撼頓之餘,筋力殆盡,勞憊成疾,落席呻痛,無望起動,此際適叨春坊新除,不敢稽謝恩命,强疾出肅,又値社壇親禱,鶴駕隨扈,臣職忝宮官,不得不忍死趨參於陪衛之列,及夫祭罷,退還私次後,病勢一向添劇,終日昏倒,作一僵尸,而僚員有故,上番將闕,臣又不得不扶曳就直矣。自昨夕添得瘧病,渾身灑浙,頭痛如碎,殆不能堪忍,此乃臣宿病,每當暑月,如期復發,終夏辛苦,及秋少蘇矣。今又重發於遠役勞瘁之餘,症勢比前倍苦,四肢百骸,無不瘁痛,食飮不得近口,膈間常有嘔氣,精神昏瞀,氣息喘急,設有間日痛定之時,旣非一時猝發之病,非但前頭,差復未易,卽今症情,十分危急,當此逐日開講之時,萬無挾冊登筵之路。伏乞亟遞臣職,毋令書筵勸講之任,容臣一日虛帶,千萬幸甚,臣無任屛營祈懇之至,謹昧死以聞。答曰,省疏具悉。爾其勿辭,調理察職。
雍正元年癸卯五月二十二日卯時,上御宣政殿,藥房入診入侍,提調李台佐,左承旨呂必容,假注書李挺膺,記注官吳聖兪,記事官申致雲,醫官李時聖·權聖徵·許坫·方震夔·李時弼·金壽煃,儒醫任瑞鳳·朴太初。李台佐進伏曰,旱炎近來轉甚,聖體若何,而大妃殿氣候,亦何如?上曰,安寧矣。台佐曰,當此盛夏,若得一霈,則日氣淸涼,而旱旣太甚,日熱轉加,寢睡水刺諸節,何如?上曰,如常矣。台佐曰,聖心憫旱,再次親禱於農社壇,動駕之餘,得無大段勞憊乎?上曰,無勞憊之節矣。台佐曰,臣等欲於今日議藥諸醫之出在外方者,亦爲召入,詳察聖候後,議定服藥與丸藥之當否,何如?上曰,唯。台佐曰,仍令諸醫,仰瞻玉色,宜矣。李時聖入診後退伏曰,脈候左三部沈數,右則不至大段矣。權聖徵入診〈後〉退伏曰,脈候左邊數,昨則稍沈矣,卽今則調均,右邊則比左稍高,而度數則調矣。許坫入診後退伏曰,脈候寸關尺三部,往來調均,而左手則比右稍數矣。方震夔入診後退伏曰,脈候左三部,沈而稍數,右三部,亦帶數,玉色則好矣。李時弼入診後退伏曰,脈候左右三部,早朝入診,則平而不數,晩後入診,則稍數矣。今日則卯時猶未盡,意謂不數矣,左右寸關頗帶數矣。金壽煃入診後退伏曰,小臣在外三歲,始復入診,而脈候與前無異,左三部沈,而右則調均矣。任瑞鳳入診後退伏曰,尺脈比去臘入診時,稍勝,而脈體之帶數,則一樣矣。台佐曰,孝陵參奉任瑞鳳,近有重病,久未入診,今始入來矣。朴太初入診後退伏曰,左脈一樣,而右邊尺脈,稍高而數矣。台佐曰,儒醫李公胤待令矣,以泄病,不敢入診,臣等退出後,欲使之同參議藥矣。
台佐仍又起伏曰,京畿監司李正臣,以領議政趙泰耉,今四五月兩朔月廩不受事,有所啓聞,且伏見趙泰耉疏批,則至於月廩,所辭太過爲敎矣。取考本曹謄錄,則自前在外大臣,不受月廩,則有更令本道輸送之例,今亦令本道輸送乎?上曰,依爲之。出擧條
台佐又啓曰,前月入診時,臣以凡宮家田畓免稅,各有定數,大君公主,四百結,王子翁主,二百五十結,而兩位不存,則大君公主,一百五十結,王子翁主,一百結,限四世祭位免稅,自是定式矣。明安公主,卒逝已久,尙無減除之事,有違規例,依定式祭位免稅後,其餘田畓出稅之意,陳達蒙允矣。及見啓下擧條,則大君下自公主至王子九字,落漏不書,以此更爲啓下擧行,何如?上曰,依爲之。出擧條上進御加味調中湯。台佐仍又起拜曰,自上憫旱憂勞,再次親禱,而冥應尙遲,欲雨不雨,沛澤終閟,農事誠爲罔極矣。秋牟則僅僅成樣,而春牟則無餘地,畿內水田,到處龜坼,今雖得雨,已判大無矣。我國所恃者三南,今若移秧,而雨順風調,則有庶幾之望,而今旣不然,此實非常之災也。臣竊觀國家事勢,殆哉岌岌,試言八路之儲庤米,則嶺南有四五十萬石,而一自北漢經理之後,餘存僅六七萬石,比諸前日,可謂哀痛,而又以酬應對馬之故,餘者僅萬,忠·全兩道,則惠廳所納還米,以連歲凶荒之故,幾盡無餘,卽今戶曹,則無半年之儲,小臣不才,猥掌財賦,而遭此板蕩之秋,罔知攸措矣。幸賴聖上節儉,無科外徵入之事,今年若豐,則庶有蘇復之望,而大無已判,前頭事罔極。且以貢物主人事言之,自前貢物人等,預受翌年再翌年之價,謂之預受價,其時地部豐饒,貢物人亦稍實,故自官能一一給價,而貢人等,亦能着實應役矣。近年來,國儲枵然,元無可給之物,東西乞貸,亦難上下,卽今元貢外,加用之價,亦自戶曹給之,而無以辦備,以此貢人等,倒懸已久,臣意謂今年若豐,則庶有變通之道,而不幸至此,惠廳·地部,亦旣懸罄,則都下之民可知,都下如此,則外方可知,六七月間,人必多死矣。今年麥凶,視辛亥,雖或有間,而雨意一向漠然,晝思夜度,實無差復之策矣。今日是下弦,則乃是當雨之日,而亦不雨,詩云,憂心如焚者,正謂此也。仰惟聖念憂勞,丙枕靡安,以一身,擔荷萬民之憂,轉移之幾,唯在殿下修省之如何耳。今夫天人相與之際,自外觀之,則可謂冥然邈然,而感應之理,捷於桴鼓,爲人君者,體天行道,恐懼修省,則自有轉災之道矣。昔成湯,禱于桑林,六事自責,而大雨方千里,蓋其至誠動天,感應斯捷矣。其後歷代帝王,當遇旱之日,有祈禱之擧,而或得兩,或不得,亶係於誠之淺深而然也。殿下今番親禱之擧,無自下仰請之事,而親擧玉趾,再次往臨,臣等陪侍法駕,獲睹盛事,意謂殿下之誠,孚格皇天,千里霈然,而冥感之理,尙此邈然,此非殿下誠敬不足之致也,莫非群下不善奉承之罪也。然若以成湯之事較之,則臣恐殿下孚感之誠,有所不及也。周宣王時,歲適大旱,故雲漢之詩曰,周餘黎民,靡有孑遺,又曰,靡神不擧,靡愛斯牲,蓋謂宣王,遇災而懼,側身修行,旣盡消弭之道,終致興復之烈也。人君對越之誠,罔以顯微有間,戒懼乎燕閑獨處之時,是以宋仁宗於禁中,虔誠默禱,終格天心,殿下事天之道,非不盡矣,而百尺竿頭,更進一步,對越上帝,終得孚感之效,是小臣日夜之望也。今雖得雨,難望其豐稔,況不雨而將有赤地之慘乎?此實國家存亡之幾也。空言無益,實行爲貴,卽今之計,唯當選擇人才,先扶國脈,痛加節損,剗革浮費,如在干戈搶攘之中,則國其庶矣。臣以節儉之說,前後縷縷,更願殿下留意焉。上曰,當留意矣。諸臣遂以次退出。
上在昌德宮。停常參·經筵。
太祖大王忌辰齋戒。
李翊漢,以都摠府言啓曰,都摠管李肇,以備邊司堂上,本司坐起晝仕進去之意,敢啓。傳曰,知道。
又以義禁府言啓曰,亟正邦刑,罪人任敞,今已拿囚,卽當開坐,結案取招,而今日國忌齋戒,明日則國忌正日,例不得開坐,今此罪人,旣是正刑罪人,則所當勿拘常規,何以爲之?敢稟。傳曰,依爲之。
又啓曰,卽者禁府都事來言,今日當爲鞫坐,而領議政趙泰耉在外,右議政崔錫恒,難安之勢,與前無異,不得開坐云矣,敢啓。傳曰,知道。
呂必容啓曰,右副承旨兪命凝,違牌不進,旣有只推之命,而今日亦不仕進,殊涉未安,牌招,何如?傳曰,允。
又啓曰,右副承旨兪命凝,違牌不進,又有只推之命,卽今廳中,不成貌樣,更爲牌招,何如?傳曰,允。
備忘記,傳于李翊漢曰,史官一員待命,騎馬三匹立之。
李翊漢啓曰,正言趙鎭禧,引避退待,處置經宿,而諫院無行公之員,尙未處置,事甚未安,除在外未肅拜外,呈告人員,卽爲牌招,使之處置,何如?傳曰,允。
右副承旨兪命凝,正言趙趾彬牌不進,罷職傳旨,傳于呂必容曰,推考傳旨捧入。
李翊漢啓曰,今日持公事入侍日次,而國忌齋戒相値,頉稟。傳曰,知道
又啓曰,兵曹郞廳來言,闕內各處,入直軍士夜巡檢云矣,敢啓。傳曰,知道。
上在昌德宮。停常參·經筵。
李翊漢,以都摠府言啓曰,副摠管李明彦,以同義禁,義禁府坐起晝仕進去之意,敢啓。傳曰,知道。
又啓曰,卽者禁府都事來言,今日當爲鞫坐,而領議政趙泰耉在外,右議政崔錫恒,難安之勢,與前無異,不得開坐云矣,敢啓。傳曰,知道。
又啓曰,正言趙鎭禧,引避退待,已過二日,而尙未處置,事甚未安,正言趙趾彬,昨日違牌,旣有只推之命,更爲牌招,以爲處置之地,何如?傳曰,允。
又啓曰,卽因亟正邦刑,罪人任敞,結案取招,當爲開坐,而同義禁李正臣,時在畿營,尙未交龜,同義禁金一鏡,今方呈告,不得備員云。金一鏡,卽爲牌招,以爲進參之地,何如?傳曰,允。
呂必容啓曰,今五月二十六日,六次祈雨祭,三角山等三處,遣近侍設行事,該曹旣已單子入啓矣。明當受香,而都承旨南就明,因諫臣之疏斥,引入已至屢日,右承旨沈仲良,情勢不安,同副承旨金始慶,亦被臺論,俱難行公,一員未差,卽今廳中,只有臣必容及左副承旨李翊漢,差祭伴直,無以備員,合有變通之道,何以爲之?敢稟。傳曰,竝牌招。
又啓曰,明日三處,遣近侍祈雨祭時,祭官不備,右副承旨兪命凝罷職之代,所當趁卽差出,今日雖是國忌正日,在前如此之時,亦有開政之例,政官卽爲牌招開政,以在京無故人差出,何如?傳曰,允。
政院啓曰,都承旨南就明,右承旨沈仲良,同副承旨金始慶等牌招不進,推考傳旨及罷職傳旨,方爲捧入,而臣等第伏念今此三臣,旣被臺議,情勢難安,或爲陳疏,或爲呈告,而以齋戒,雖不得捧入,揆以廉義,終難冒出。此時禱雨,一刻爲急,不可以祭官之不備,有所差退,必於今日內變通,明日可以受香,何以爲之?惶恐敢稟。傳曰,兩臣纔已罷職矣。都承旨牌招。
呂必容啓曰,諸承旨有闕之代,竝以在京無故人差出,仍卽牌招,何如?傳曰,允。
李翊漢,以義禁府言啓曰,今日臣等,開坐本府,罪人任敞處結案取招次,傳旨辭緣,反覆嚴督,而終始拒逆不着,甚違拒君命,一向肆惡之狀,萬萬絶痛,各別嚴刑,期於取招,何如?傳曰,允。
呂必容,以禮曹言啓曰,卽接大嬪祠宇造成所牒報,則祠宇廳舍及內人入接處修補之役,先已垂畢,今二十八日塗褙矣。移安吉日推擇云,卽令日官推擇,則來六月初三日巳時爲吉云,以此日時擧行,何如?傳曰,允。
有政。吏批,判書柳鳳輝進,參判鄭齊斗,參議李眞望,竝在外,左副承旨李翊漢進。以李明彦爲戶曹參判,徐宗廈爲弼善,申慶汝爲驪州牧使,金鼎德爲定平府使,申光夏爲寧邊縣監,洪重禹·朴熙晉·沈珙爲承旨,李漢相單付學正,李鎭周·李檥單付學錄。
兵批,行判書李光佐病,參判金致龍進,參議朴澄,參知沈珙,竝病,左副承旨李翊漢進。以鄭壽松爲禁軍別將,韓師得單付副司正。
吏批啓曰,卽接宗廟署牒呈,則副奉事洪潝,受由過限,未上來,依例改差,何如?傳曰,允。
又啓曰,新除授司宰監僉正李喜聃呈狀內,再三呈狀,不但情跡危蹙,注夏之症,遇暑添劇,斯速入啓處置云,今姑改差,何如?傳曰,允。
左副承旨沈珙,同副承旨洪重禹牌不進,罷職傳旨,傳于呂必容曰,推考傳旨捧入。
呂必容啓曰,左副承旨沈珙,同副承旨洪重禹,違牌不進,旣有只推之命,所當更請牌招,而今已夜深,待明朝牌招,何如?傳曰,允。
正言趙趾彬啓曰,正言趙鎭禧,以都承旨南就明,盛氣自辨,反以操切斥臣,不可一刻晏然於臺次也,決矣。措辭見上引嫌而退。所論得體,聖批何嫌?承宣反斥,在我無損,請正言趙鎭禧出仕。答曰,依啓。
李翊漢啓曰,明日祈雨祭齋戒相値,視事,頉稟。傳曰,知道。
上在昌德宮。停常參·經筵。
李翊漢,以都摠府言啓曰,副摠管李明彦,以同義禁,義禁府坐起晝仕進去之意,敢啓。傳曰,知道。
又啓曰,卽者禁府都事來言,今日當爲鞫坐,而領議政趙泰耉在外,右議政崔錫恒,難安之勢,與前無異,不得開坐云矣,敢啓。傳曰,知道。
呂必容啓曰,今日持公事入侍日次,而祈雨祭齋戒相値,頉稟。傳曰,知道。
李翊漢啓曰,卽者備邊司郞廳,以大臣意來言,今日雖是祈雨祭齋戒,有時急稟定事,來會賓廳云矣,敢啓。傳曰,知道。
備忘記,傳于沈珙曰,大臣·備局堂上引見。
備忘記,傳于洪重禹曰,史官三員待命,騎馬九匹立之。
洪重禹啓曰,史官三員待命事,命下,而史官不備,宣傳官一員代送之意,敢啓。傳曰,知道。
沈珙啓曰,領議政趙泰耉處,自本院別諭事,榻前下敎矣。承旨傳諭乎,史官傳諭乎,何以爲之?敢稟。傳曰,史官傳諭。
洪重禹啓曰,啓下遠道上言六十九張內,四十四張,分下各該司,猥濫二十張,違格三張,疊呈二張,啓字爻周次,還入之意,敢啓。傳曰,知道。違格分下各該司。
沈珙,以義禁府言啓曰,罪人金時發,旣已照律入啓,係是死囚,具枷杻移送南間之意,敢啓。傳曰,知道。
又啓曰,兵曹郞廳來言,闕內各處,入直軍士夜巡檢云矣,敢啓。傳曰,知道。
雍正元年癸卯五月二十五日巳時,上御宣政殿。大臣·備局堂上引見入侍,右議政崔錫恒,戶曹判書李台佐,禮曹判書李肇,漢城判尹尹就商,左副承旨沈珙,掌令尹會,副校理吳命新,正言趙趾彬,假注書權䌖·韓師得,記注官吳聖兪,記事官申致雲。錫恒進伏曰,大妃殿氣候,何如?上曰,安寧矣。錫恒又起而拜曰,大殿氣候,何如?上曰,無事矣。錫恒又起而拜曰,中宮殿氣候一樣乎?上曰,一樣矣。錫恒又起而拜曰,王世弟氣候,何如?上曰,無事矣。錫恒又起而拜曰,亢旱彌月,愈往愈甚,聖上焦憂,丙枕不安,再次親臨,虔誠祈禱,冥感之應,日夕顒望,欲雨不雨,終靳霈澤,若過此月,則斷無可望,前頭之憂,豈可盡達?當此艱虞之時,雖大小臣僚,同心協力,猶懼其不濟,況三公,雖曰備員,領相情勢難安,退伏郊外,間或入來,一番登對之後,旋卽還歸,而自上亦無別樣挽留之擧,如此而其可望幡然造朝乎?伏聞前頭,似有議藥之擧云,伏望特降明旨,更加敦勉,期於必致,則其爲國事之幸,爲如何哉?上曰,依爲之。台佐進伏曰,頃者入診退出後,與諸御醫及儒醫,議藥,則諸議不一,而大抵調中湯,則諸議皆以爲當加進,故旣以五貼劑入矣。卽今則已過八十貼,諸議以爲,當有變通之道,至於儒醫李公胤,則自先朝已爲出入,其爲醫術,往往有神效,而方云有一藥可以收效者,諸醫中,以爲可用者幾半,以爲不知何如者,亦有之,雖泛然議藥,都提調若在鄕,則亦必召致,況今趙泰耉,方在果川,距京不過數三十里,卽今議藥,不可不入來,而大臣事體甚重,亦不當每以議藥事召之,若依大臣所達,別降明旨,兼及議藥事,則好矣。上曰,依爲之。錫恒曰,頃日議藥時,大臣旣一入來,況今旱災孔酷之時,兼以議藥事召之,則豈不入來乎?珙曰,然則自本院別諭乎?自上別降明旨乎?上曰,別諭。
錫恒起而拜曰,左相,前後召旨之下,終不應命,蓋其退去田野,已過二十餘年,便同山林之士,似無改圖之望,從前召還之請,不免爲文具之歸,而輔相之位,許久曠廢,左相以此,爲大段難安,如得遞任,則或不無入來之意云,若果還朝,則雖不在位,必將大有所益。且臣忝居台席之末,勉副右僚之言,極知未安,而當此危急之會,獨當機務,觸處憒憒,凡干酬應,罔知攸爲,倘於前頭,因其辭疏,措辭勉副,使之上來,則必能承命,如此則上有禮待之美,下無違逋之譏,其於國事,亦不無裨益之道,區區所懷,敢此仰達。上曰,當依此爲之。
錫恒所啓,進賀兼謝恩使行期遲速,雖未可預料,如求請發簡,收拾行具等事,不可等待,而上使礪城君楫,方在被論中,雖或停啓,勢難出以承命,書狀官愼惟益,亦被儒臣之疏論,措語頗緊,不可强令承命,正使與書狀官,竝姑許遞,其代後日政差出之意,分付該曹,何如?上曰,依爲之。出擧條
錫恒又所啓,慶尙一道,八路中最稱雄藩,而當此連歲荐饑之日,前監司李廷濟,旣被臺彈之後,今雖許遞,凡干營務,一不干涉,新監司李夏源,將欲辭朝之際,猝被儒臣之疏斥,下去忠州,無意上來,陳疏批下之後,萬無赴任之意云,一向强迫,亦非以禮使臣之道,本道民事,一日爲急,李夏源今姑許遞,後日政差出其代,以爲斯速赴任之地,何如?上曰,依爲之。出擧條
錫恒又所啓,畿內安山·振威·陽智三邑守令,以勅行時不得出站之故,方在拿囚中,雖未知其間公私事故之如何,而旣犯闕站之科,一番懲治,在法當然,而第連歲飢荒,民事渴急之日,數多守令,一時罪罷,似涉重難,頃日仁川·果川兩邑守令,因疏決,帶職蒙放,安山郡守李廣道,振威縣令金命煥,陽智縣監吳與昌,竝推考,帶職放送,何如?上曰,依爲之。出擧條
錫恒又所啓,會盟祭後書啓,已過三朔,而尙無處分,竊想聖明,悶旱焦勞,有所未遑之致,而輕重施賞,自有舊例,從速發落,何如?上曰,依爲之。出擧條
錫恒又所啓,臣於頃日箚中,以摠裁之任,還授領相,仍加敦召,期於必致之意爲請矣。伏見批旨,有箚末事當依施之敎,使領相仍察摠裁之任,聖敎分明,而似聞領相,未曉聖旨,以敦召爲下款,而摠裁則元無還授之事云,伏願更爲下敎,使領相,曉然知聖敎之意,何如?上曰,依爲之。出擧條
錫恒又所啓,昨日政差出承旨,專爲祈雨祭祭官,無推移之勢故也。新除承旨洪重禹·沈珙,無端違牌,今始承牌,緩緩肅謝,使受香未免差晩,事甚未安,當該承旨,竝推考警責,何如?上曰,依爲之。出擧條
錫恒又所啓,凡任事之臣,如有切急變通之事,則或疏請或面達,固無不可,而黃海監司宋成明,以勅需補用事,請對陳白,而初不關由廟堂,直請施行,體統所在,不可無規警之道,推考警責。此後諸臣,如有變通之事,則必令關由廟堂,以存體統,何如?上曰,依爲之。台佐進伏曰,宋成明所達,多有難施之事,其中嶺南射軍木數百同,固不可盡數許貸,而亦豈無參酌許貸之道乎?錫恒曰,宋成明,雖已請推,而若其所言,亦豈可全不施行乎?如兩南山郡大同木,終難許施,至於嶺南射軍木,則數百同,雖難盡許,而其中限三十同,許令貸用,則恐或得宜矣。上曰,依爲之。出擧條
台佐所啓,頃者承旨吳命恒,以凶逆輩濫用銀貨,重記多所耗縮者,治以貪贜籍沒之法事,有所仰達矣。問于大臣而處之,何如?錫恒曰,凡貪贜,亦有籍沒之規,而必須窮覈得實,依法正罪之後,方可行籍沒之法矣。向來曾經西閫之人,濫用銀貨,無小顧憚,論其情狀,萬萬絶痛,旣不承款結案,而徑斃者,只以貪贜,追行籍産,旣違法理,且關後弊,似難許施矣。上曰,依爲之。出擧條
錫恒又所啓,翰苑上下番,卽近侍緊任,不容蹔曠,而檢閱曺命敎,頃日以親病,受由下鄕矣。日字已久之後,尙未上來,新進怠慢之習,誠爲未便,分付本館,使之催促上來,何如?上曰,依爲之。出擧條
錫恒又所啓,濟州乃是海外絶域,當此連歲荐饑,民事渴急之日,不可不別樣擇差牧使。崔烷身死之代,勿拘解由,極擇差送之意,分付該曹,何如?上曰,依爲之。出擧條
錫恒又所啓,玉堂應旨箚中,良役變通之語,聖批,乃以令廟堂劃卽擧行爲答。刑曹判書吳命峻,亦以此事陳疏,有稟處之命,目今民間痼弊,莫甚於良役,變通之擧,不容少緩,而反覆商度,終無善後之策,數十年來,廟堂之臣,蓋嘗晝思夜度,殫心竭慮,而至今不得變通者,蓋以此也。當與廟堂諸宰,更加商確,徐爲稟處矣。上曰,唯。
錫恒又所啓,玉堂箚子中,良役一事,事係重大,徐當回啓,而西路勅需補用事,禁·御兩軍門保米未及上納中,三分之一,已爲許貸,亦可以補用,不必更爲加給,守令擇差事,分付該曹,何如?上曰,依爲之。出擧條
台佐進伏曰,玉堂箚及吳命峻疏所陳,大臣旣已面稟,今無回啓之事,而大抵良役變通之議,其來久矣。今爲救民之策,則良役變通,實爲第一急務,而諸議或曰戶布,或曰結布,或曰口錢,或曰遊布,或曰革罷軍門,而此皆不然,若或不善變通,則末梢弊端,不可勝言,至於革罷軍門事,尤爲不當,國家養兵,蓋爲緩急之用,當此危亂之辰,軍兵等事,尤宜講究,豈可輕罷已設之軍門乎?且國家一年之用,必捧二疋,然後方可調用,若捧一疋,則太半不足,今若欲變通,則京外調用,必須大段節損,然後方可合於一疋之捧,故此等變通之議,每不免寢閣不行,或以不卽施行爲咎,而事勢如此,亦無奈何矣。錫恒曰,故相臣金錫胄,曾於癸亥年間,亦欲減捧軍布,有所磨鍊,而以用度不足之故,不果通變。且先正臣李珥,當壬辰前,以爲國家,不可不養兵,及至壬辰亂出後,故相臣柳成龍以爲,李珥,眞聖人,如此危亂之時,豈可革罷軍門乎?一朝革罷,不可復聚,至於外方束伍,則無足可恃,國家所恃者,只是三軍門,決不可革罷矣。命新曰,臣等箚中所陳,亦豈敢曰盡可變通乎?大變通則雖難,而略略變通,節損浮費,少紓生民倒懸之急,似爲得宜,雖以事關重大,廟堂持難,而卽今飢饉荐臻,人心世道,無一可恃,若不急時變通,則將有土崩瓦解之慮,言念及此,豈不寒心哉?錫恒曰,儒臣之言,是矣。大變通,則實不容易,而雖小事,隨冝戀通,則亦必有效,故方欲商確爲之矣。肇曰,良役變通,實爲第一急務,生民倒懸,殆過百年,日異月甚,今至十分地頭,豈可不思所以變通乎?卽今旱災非常,數年來,雖有旱災,亦皆於五月內得雨,而今則五月將晦矣。若過此月,則雖得甘雨,亦何及乎?民事罔極,國事罔涯,頃日自上求言,欲聞此救急之道,而目今兩麥已無,方多顚連死亡之流,前頭從可知矣。君臣上下,一意竭力,必爲急時救之之策,然後方可爲國,雖凡物,必立其本,然後其末必張,譬如人之旣立,四肢運動。玉堂重臣所達,亦各有所見,卽今雖難盡爲施行,而自上亦須留意領會,以爲此事可行,此事不可行,此外又有他可行事,如是講究,下問於引接時,以爲救活民生,扶持邦本之道焉。台佐曰,卽今旱災非常,臣前後入診,亦多以應災之道,有所仰達,而夫遇非常之災,必有非常之擧,然後方可爲應災之道矣。卽今殿下,撤樂減膳,又避正殿,不待群下之仰請,而特爲再次親祈,聖上遇災修省之意,可謂至矣盡矣,而冥應猶邈,是必人事,猶有所未盡而然也。語云,百尺竿頭,復進一步地,唯願聖上,勿謂已盡修省之道,而益思加勉期於孚感天心焉。今月若無雨,則環東土數千里,將爲赤地,幸而數日內,若得雨澤,則畿內雖無可望,而三南移秧之地,猶可及矣。此實國家存亡所係,自上存心,必須若在干戈創攘之中,上自禁中用度,下至百官頒祿,量宜裁減,雖係慈殿御供,亦宜有稟達從略之道矣。先王朝,故參判林泳,疏陳節省之道,至以爲祭享及慈殿所供,固宜稟旨減損,而其餘用度,特爲減損,方合於節用之道云,臣適見此疏,有感於心,敢此仰達,而卽今農事豐歉,猶未判斷,御供減損,事體甚重,固不敢輕議,姑觀秋成後,更當稟旨,而若其各司進排浮費,固當先與廟堂,相議裁減矣。上曰,依爲之。
肇所啓,大嬪祠宇營造,今已垂畢,移安吉日,已爲推擇啓下矣。移安節目,今當磨鍊以入,而大嬪祠宇墓所祭享等凡事,一依仁嬪例擧行事,已有定奪,仁嬪祠宇,常時祭祀,則自本宮擧行,而曾於庚申辛巳癸未等年,有移奉之事,告由及移安祭時祝文,令藝文館撰出,獻官執事,令該曹差出事,因傳敎擧行,神轝香亭前導等儀節,禮曹堂郞陪進,磨鍊節目矣。今此大嬪祠宇移安時,亦依此擧行乎?上曰,唯。如前例爲之。出擧條
肇又所啓,大嬪祠宇移奉後,自上展拜吉日,依傳敎,當於旬前推擇,而初三日移安後,先王忌辰迫近,過忌辰後,當爲推擇吉日矣。展拜節目,無可據前例,先朝乙亥年,展拜德興大院君祠宇時,以私藏文書中,宣廟朝展拜大院君祠宇之例,取考參酌,磨鍊擧行矣。今亦依乙亥年例,磨鍊節目,何如?上曰,似好矣。出擧條
肇又所啓,原從參錄,相考庚申錄券,則楨·柟論啓臺諫,亦爲入參矣。今番勘錄時,諸賊論啓臺諫中,發啓及蒙允前後三司,請對伏閤人員,皆依庚申年例,入錄券中,而當初自本司擧案移送時,有一二落漏人員,他司中亦有見漏者,職名役名姓名,或有差誤者,庚申年,亦有錄券改張追入之例矣。今亦依此,當爲改錄,前啓下原單子中,亦爲改付標添入,何如?上曰,似好矣。出擧條
肇又所啓,會盟祭後,功臣嫡長孫中,參下朝官,曾經大護軍者,陞出六品,未經大護軍者,陞品敍用,已爲定奪矣。嫡長參下朝官,當陞六品者,落漏於單子者,更爲書入之意,頃日筵中陳達矣。更聞之,其落漏人,雖是功臣嫡長,而未經大護軍,當依今番定奪他嫡長之例,陞品敍用矣。前日擧行條件中,陞出六品四字,以陞品敍用,改付標,何如?上曰,唯。出擧條
錫恒進伏曰,凡事續續陳達,事極未安,各別申飭,勿復如是,宜矣。
會進伏曰,今日是祈雨祭齋戒,而旣爲入侍,敢以所懷仰達。
會·趾彬所啓,逆魁昌集·頤命,竝令攸司,亟行斬屍,明正典刑。措辭見上上曰,勿煩。
會所啓,請亟寢罪人閔鎭遠,放釋之命,仍令極邊遠竄。措辭見上上曰,勿煩。
會又所啓,請庭請議罷時,卿宰以下及三司諸人之合辭唯諾者,竝遠竄。措辭見上上曰,勿煩。
會又所啓,請行藥宮人金姓者,亟命出付有司,直爲正法。措辭見上上曰,勿煩。
會又所啓,向者閔鎭遠,爲賑恤堂上時,新築海堰於仁川·安山兩邑之間,而昨年潦雨,築內停蓄之水,泛濫盈溢,經旬不退,兩邑量付元畓,近千石地,沈水腐傷,無一苖餘存,驚心慘目,有不忍言,兩邑民人等,或呈本官,或呈上司,請毁其堰者,非止一再,而因循姑息,終不毁破,昨年兩邑,尤甚失斂,職由於此矣。臣取考兩邑民狀,且細聞新堰舊畓形勢,則安·仁兩界濱海之地,三面阻山,一面連海,每遇大水,決堤而注之海,水道廣闊,少無壅閼矣。今者長堤橫截,浦口積水,沈沒元畓,民生之失業,姑舍勿論,量付元畓,近千石地,公然永棄,爲蝦蠏之所,設令新築之堰,趁今作畓,地之大小,稅之多寡,比較於元畓之數,則不過爲三分之一,況新築之堰,則地勢稍高,數十年內,萬無變斥鹵成水田之理,量付元畓,則地形低下,每當潦節,輒有沈水被災之患,自此新堰舊畓,自然爲兩棄之地矣。今之議者以爲,公家所費財力,空棄可惜,增鑿水門,加掘換浦,則洩出潦水,無陸畓沈沒之患云,而改鑿水門,廣掘浦道之際,功力之費,亦必有倍於前,當此國儲蕩竭之時,豈可又耗財力乎?臣意則以爲,莫如速毁新堰,以除兩邑民人無限弊端,而當初不審形勢,瞞告賑廳,受出近萬兩錢貨,築堤於無益之地,貽害於生穀之出,耗國財奪民業之罪,不可不嚴懲。請首倡任事者兪德基·李世榮·張震燾等,囚禁嚴刑,照律處置,新築之堰,摘奸後毁破,以除量付元畓年年受害之弊。錫恒進伏曰,臺臣只聽民狀,以此論啓,蓋出於爲民除弊之意,而若其實狀,則亦有不然者。臣初因畿營狀啓,詳細考閱,所入物力,非萬餘兩,乃是三萬餘兩,民畓被害處,實則不過八九十石落,而民人則以爲數千石落云,此乃虛張石數,必欲毁破之意,其言何可盡信乎?自賑廳,發遣解事將校,詳細審察,則水門占基太高,以致內水之壅滯云,今若稍低門基,疏導水勢,則堰內作畓處,自可開墾,堰外民田,亦無水沈之患,何可輕信民狀,遽破費力成築之堰乎?台佐進伏曰,小臣前年待罪賑恤廳時,有所詳知矣。當時不築則固好,而旣費累萬兩財貸,築成之後,豈可盡棄?且新築堰外近處民田,大抵汚下,不築堰之前,已多沈沒之患,旣築之後,雖益沈沒,而不過八十餘石所耕之地矣。臣於前年,行關詳問于兩邑守令,安山則以爲,不必罷之,仁川則以爲可罷,此蓋有由而然也。安·仁之間,有一奸民,必欲從中謀占,百般作戲,至有仁川兩班,呈文備局之擧,而又多呈文於出入三司之人,則臺諫之驟聞,而論之固〈宜〉矣而其所陳達,終似風傳,發遣都事,摘奸後處之宜矣。且故判書臣韓配夏,爲賑廳堂上時,百姓呈文,則配夏始甚驚動,以爲雖費許多財力,若果貽害民田,則不可不念,將欲許罷之際,更聞實狀,不果毁破矣。錫恒又曰,頃者仁川倅,適來見臣,臣詳問新築堰處利害,則答以民狀,雖如此,多費財力,旣築之後,何可輕破云,其間情實,此亦可推知也。會曰,大臣·筵臣,縷縷陳達,小臣所聞,安保的實乎?然費了許多財力,徒傷民田,其時任事者,則不可不論罪矣。錫恒又曰,此言,是矣。任事之人,宜加罪責,而築堰處則更爲摘奸後,從容處置未晩矣。上曰,依啓。
會又所啓,永同縣監李英輔,本以側媚之徒,附聚凶逆之黨,戕賢毒正之事,無不主張,頃當士禍之將作,承受喜朝之風旨,自當疏頭,敢投凶章,辭語絶悖,情態凶奰,其後許多醜正之言,率皆祖述於此,士林之憤惋,當復如何?一自改紀之後,卽有駁劾之議,而偶未發啓,因循至今,渠亦自知其五日京兆,抛棄公務,惟事貪漁,怨聲載路,無不傳說,如此誣賢拔身,虐民不法之人,不可置之衣冠之列。請永同縣監李英輔,削去仕版。上曰,依啓。
趾彬進伏曰,今日是齋戒日,而憲臣旣以所懷陳達,臣亦當以所懷,仰達矣。
趾彬所啓,請金姓宮人行藥者,從速摘發,快正王法。措辭見上上曰,勿煩。
趾彬又所啓,請還收春澤諸弟子姪中區別放釋之命,仍前發配。措辭見上上曰,勿煩。
趾彬又所啓,請還收大靜圍籬安置罪人申銋,出陸撤籬之命。措辭見上上曰,勿煩。
趾彬又所啓,請還收遠竄罪人任埅·趙榮福,量移之命。措辭見上上曰,勿煩。
趾彬又所啓,戚里之干預朝論,本非聖世之美事,又非私家之吉祥,歷數近世,覆轍昭然,況其締合黨逆之餘徒,顯訟賊魁之同産,尤是古今之所未聞,而乃者前府使魚有鳳,自稱金昌協之門生,托以其師之辨誣,不顧處地之難便,乃敢叫率不逞之類,投進一疏,語意絶悖,此已可駭之甚者,而昌協旣是賊集之同氣,則果使其人,至今生存,律以邦憲,當坐收司,其名行之有無,受誣之虛實,固不當擧議於朝廷之上,而今有鳳,肆然筆之於疏中,極口稱詡,略無顧憚,渠若有一分嚴畏之心,不念分義,伸救逆屬,一至此哉?此而置之,不爲裁抑,則末流之害,將無所不至。請前府使魚有鳳,罷職不敍。上曰,勿煩。
趾彬又所啓,前副率李夏坤,以名家子,言論行己,宜加自飭,而不念凶黨之不可同事,戚里之不可聯名,受人詿誤,詭隨邪論,至以詖淫肆行,仇視善類等語,醜辱士類,不少顧藉,士夫羞恥,莫此爲甚,公議齊憤,去而益激。請前副率李夏坤,罷職不敍。上曰,依啓。
趾彬又所啓,日昨政,以寧邊縣監李基福,移除忠淸水使,臣於是,大以爲不可也。其父汝玉,方任京畿水使,則父子同時,分據兩閫,決非事體之所宜,況西路連値凶荒,且經累勅,民皆顚散,實無懷保之望,此時善治守令遞易之弊,亦不可不念。請忠淸水使李基福遞差,仍任寧邊,以除民弊。上曰,依啓。
趾彬起而拜曰,小臣惶恐敢達,大臣俄以左相去就事陳達,而以爲勉副,則可以上來云。崔奎瑞之退去,今已二十餘年,雖難期其輕易上來,而國家若至誠召致,則亦豈不來,而除拜之後,疏批之間,亦欠懃懇之意,此所以至今不來也。殿下若果至誠召之,則有職與否,何關去就?卽今旱災孔酷,國事罔涯,不可不期於召致也。錫恒進伏曰,左相負一世重望,又是臣之右位,則勉副之請,固知未安,而前後敦勉,尙不肯來,卽今實無上來之期,事甚切迫,雖遞本職,若得還朝,則必多所益,故敢有所達矣。趾彬又曰,大臣之言,亦是矣,而方今無如左相者,若得還朝,則國事大幸,士林有益,其所去就,宜不係於遞職與否,自上至誠召致,則尤是聖德事矣。錫恒又曰,臣與左相,卽六十年故交,而同朝亦已四十餘年矣。情意之相通,不比他人,而頃者貽書於臣,大以徒事文具,責臣。且念君臣,猶父子,豈容文具?釋負之後,若得上來則好矣。上無發落,諸臣遂以次退出。
上在昌德宮。停常參·經筵。
下直,甲山府使李守身,北靑府使金克謙,高嶺僉使田日祥,乶下僉使申弘祚。
沈珙啓曰,大司憲李眞儉,掌令尹東洙,持平吳遂元在外,執義李眞淳,奉命在外,掌令尹會呈辭,持平沈埈,疏批未下,今日以監察茶時之意,敢啓。傳曰,知道。
洪重禹啓曰,吏曹郞廳來言,守令有闕,政事何以爲之?取稟。傳曰,明日爲之。
沈珙,以都摠府言啓曰,副摠管李明彦,以同義禁,義禁府坐起晝仕進去之意,敢啓,傳曰,知道。
又啓曰,卽者禁府都事來言,今日當爲鞫坐,而領議政趙泰耉在外,右議政崔錫恒,難安之勢,與前無異,不得開坐云矣,敢啓。傳曰,知道。
備忘記,今下弓矢,高嶺僉使田日祥,乶下僉使申弘祚等處給送。
洪重禹,以禮曹言啓曰,大嬪祠宇展拜,取稟草記。傳曰,移安後,以開月旬前推擇事,命下,而移安吉日,旣已擇定矣。展拜吉日,令日官推擇,則來六月初九日爲吉云,以此日定行,何如?傳曰,允。
又以禮曹言啓曰,今此大嬪祠宇展拜出還宮時,王世弟闕門外祗送祗迎之禮,依例磨鍊,而隨駕一節,何以爲之?敢稟。傳曰,勿爲磨鍊。
又以弘文館言啓曰,副校理呂善長,承召入京,尙不出肅,卽爲牌招察任,何如?傳曰,允。
又以宗親府郞廳,以有司堂上意啓曰,肅宗大王御筆,令本府刊進事,命下矣。今已入梓,印役不遠,而臣等伏見列聖御筆屛簇,則第一張頭邊,或有肅宗大王御筆親書處,或有自下書標處矣。今此所刊御筆頭邊書標一款,自下不敢擅便,何以爲之?敢稟。傳曰,親書,宜矣。
又以觀象監官員,以提調意啓曰,監官員許遠,以曆法釐正事,入往彼中,得西洋人所造水銃爲名之器而來,此乃能救火災者也。其用頗緊,睿覽後,製造以入,亦令各軍門造置之意,分付,何如?傳曰,允。
沈珙,以義禁府言啓曰,以忠淸監司狀啓,刑曹粘目,鎭岑縣監權聖重,移本府處置事,允下矣。權聖重,時在任所,依例發遣府羅將拿來,何如?傳曰,允。
又以兵曹言啓曰,今日將官試射時,闕內入直訓鍊都監·把摠哨官及禁衛營哨官,依前日榻前定奪,以他員代直,出射之意,敢啓。傳曰,知道。
又以禁衛營言啓曰,來八月當五番左部右司屬忠淸道五哨軍兵,來七月二十五日,京中逢點,依例準二朔立番,十番,十一番海西別驍衛,一體調送,逐朔立番之意,兩道監·兵使處,預爲知委,何如?傳曰,允。
又以禁衛營言啓曰,四番左部左司屬忠淸道五哨軍兵逢點實數,六百五十二名,八番別驍衛五十六名,步軍標下一名,已爲點閱整齊,來六月初一日,與內外各處入直馬步軍兵,依例替代後,舊軍放送之意,敢啓。傳曰,知道。
又以御營廳言啓曰,本廳屬海西八番別馬隊五十六名,標下軍一名,已爲逢點整齊矣。來六月初一日,與東營入直七番別馬隊替代後,舊軍放送之意,敢啓。傳曰,知道。
又以御營廳言啓曰,今此下番別馬隊·別破陣及去四月朔退試別破陣,試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以刑曹言啓曰,卽接京居金召史呈狀,則私奴太山爲名者,以咸鏡道定配罪人,逃亡上來,其矣身劫奸設計云云,故卽發刑吏,捉囚推問,則所供內,渠以殺獄罪人,上年六月分,定配於北靑府,聞其老母病重,同年十一月,逃亡上來,有此現捉,遲晩矣。取考徒流案,則初以殺獄罪人,果於上年六月分,參酌定配,而旋因赦令,得蒙減等之典,則於渠極幸,而乃敢擅離配所,逃還京中,又犯此罪,其爲情狀,萬萬絶痛,如此罪人,至於減等,似涉未安,仍其本罪,依律文,決杖一百後,改以絶島定配,以絶潛還之路,分付于本道,使之嚴飭本官,着實保授,俾無如前逃亡之弊,而凡定配罪人,各其配所官,每月朔望,申飭點考,或有逃亡者,則卽報本道,粘移于本曹及原籍官,趁時刷還,乃是規例矣。今此太山之逃亡,乃在於上年十一月,而本官置之尋常,尙無報本曹督刷之擧,事之稽緩,莫此爲甚,其常時不能檢飭之責,在所難免,當該北靑府使,從重推考,何如?傳曰,允。
又以義禁府言啓曰,以刑曹啓辭,淸州營將李慶祉罪狀,令該府稟處事,允下矣。李慶祉,時在任所,發遣府書吏,交代後拿來,何如?傳曰,允。
又以兵曹言啓曰,來二十七日,入直訓鍊都監哨官許鐔,昨已受點,而以拘忌之疾,不得入來闕中云,原單子中改付標以入之意,敢啓。傳曰,知道。
以黃海監司狀啓,海州等官居宋致相妻朴氏等燒死事。傳曰,燒死人等,令本道恤典擧行。
又以黃海監司狀啓,甕津居幼學朴之完妻鄭氏等十二名渰死事。傳曰,渰死人等,令本道恤典擧行。
敎京畿觀察使李世最書,王若曰,二陜衛周,必屬分理之佐,三輔翊漢,亦畀僉允之才。捨卿其誰?惟予之簡,惟卿,詩禮服訓,淸白傳家,竗年科名,聲華蔚於等輩,淸朝標致,符彩暎於班行,持論雖主剛方,而絶無矯激之風,作事雖務蘊藉,而恥爲詭隨之態。言其姿稟,則蘭芳而玉潤,語其操履,則蘖苦而氷淸,所以雅望之休彰,卽見晉塗之大闢。橫經瀛館,九重承顧問之榮,秉筆天曹,一代極淸要之選。論西藩之封已,貪夫氣沮,斥上相之壞倫,兇渠魄褫,蓋當世運乘除之會,益勵王臣謇諤之誠。諫省風稜,旣致衆口之呪詛,湖堧旌鉞,終違一方之按廉。眞儒受誣,痛斯文之罹變,逆臣犯分,從大夫而抗章,所爭論者,悉出危忠,所顯斥者,率是亂賊。後前刺擧,允能折角距於群凶,中間屛居,不免阻宿趼於熙代,逮至四罪之正法,彌嘉一示之奮忱。解上游之銅符,復長薇垣之席,仍舊都之金帶,遂提柏府之綱。歷試多年,咸稱望實之俱著,班聯惟月,益見眷嚮之寢隆。眷玆畿封,實惟甸服,控引外鎭,森森郡邑之星羅,捍蔽上都,累累關防之棊置。唐家之饑饉連歲,村閭皆空,漢室之陵寢聯岡,賦役偏重。重緣北客之接踵,未見下戶之息肩。列邑之征斂無章,予用是愍,今年之暵乾尤酷,民將盡劉,內外輕重之分,在今日非可論也,安集撫摩之責,當是時屬之子乎。玆授卿以京畿觀察使兼兵馬水軍節度使巡察使開城府留守江華府留守,卿其益勉弘猷,圖膺寵命,蘇安凋瘵,宣惠雨於窮閻,櫛爬垢痒,作福星於方州。范孟博之登車攬轡,詎無解印之人,韓節度之繕甲修城,當先綢牖之備。矧穡事已判凶歉,宜賑政預先拮据,民饑己饑,毋忘恫癏之意,顧我復我,必存呴濡之心。苟可利國而便民,何憚條奏?若夫專裁與稟斷,自遵彝常。於戲,虞書有黜陟幽明之文,載嚴考績之典,召伯致蔽芾憩茇之詠,罔忽留惠之方。寬猛各有攸宜,寧無交濟之道?恬雅優於做事,庶副特達之知,故玆敎示,想宜知悉。副司果知製敎權益寬製進
右議政崔錫恒箚曰,伏以臣,有區區私懇,不得不仰暴於慈覆之下,以冀聖明之矜許焉。蓋臣家世單寒,門祚衰薄,不幸諸父,俱無嗣續,臣兄故相臣錫鼎及臣,出繼叔父之後,臣之兄弟,竝沐洪造,致位三事,而貤贈之典,不及於本生父母,私心愴缺,何可盡達?今臣以參鞫之勞,得參原從之錄,追榮父母,自有令甲,而所後親,已蒙議政之贈,移贈本生,多有近例,忌其僭猥,敢此哀籲。伏乞聖慈,府諒情懇,特令該曹考例稟處焉。臣無任惶恐隕越之至,取進止。答曰,省箚具悉卿懇。箚辭,令該曹稟處。仍傳曰,遣史官傳諭。
進士趙德禧疏曰,伏以臣,竊伏念今日之國勢,有岌嶪存亡之急,而無一人規盡長策,爲支撑之計者,流涕痛哭之外,尙何言哉?卽目皇天示警,有可愕可怪之變,不一而足,時當炎熱,而氣甚凄寒,有似高秋之蕭瑟,其可謂陰陽得調乎?節晩東作,而旱旣太甚,曾無半日之霶霈,其可謂雨暘時若乎?耐飢之民,所恃者兩麥,而當於發穗之時,毒霧蒸之,烈日曝之,秀而不實,全無掛鎌之望,喁喁僅延之民命,到此而絶矣。啜泣之聲,徹于四郊,而鵠形菜色,無所聊賴,此實仁人君子之所不忍處也,不但目前之慘而已。今年農作,亦歸全失,而播種之苖,盡已枯死,注秧之址,亦皆龜坼,而節候已晩,移種無期,西成之望,從此斷絶,而凶歉之慘,可坐而策也。天之降災,胡至此極?臣在於草野之日,目擊民事之艱難,及至周庠之後,耳聞朝著之爻象,而推而默會于私心,則自我視聽之天,豈無警懼於今日也哉?臣於此,不勝區區憂愛之忱,欲陳蕘說於宸嚴之下,而跡是塵泥,無路自通,緘情在骨,心口相語者有日矣。頃伏見憂旱軫民之聖敎,十行告諭,辭旨惻怛,藹然有湯聖六責之意,發於文字之間,而繼有求言之敎,不論狂妄,特加優容之旨,勤勤懇懇,臣於是,奉讀再三,丹悃自激,忘其僭越,敢陳民瘼之滋甚者數三條,而餘難一一毛擧,伏願殿下澄省焉。嗚呼,軍政者,國家之捍衛而禦侮者也。我國之兵政,法唐家番休之制,祖宗創始之意,至矣盡矣,而法久弊生,隨時減增,壬辰後營將鎭管之創設,丙子後萬戶僉使之增損,各軍門將校之加置,各營門保布之多寡,莫非當時宰輔議處之事,而今不無冗官太多之弊,此則廊廟之所當從便變通,而固非草野臣,所敢抗論。請就其民瘼慘切之痼弊,而逐條言之,各道牙兵·束伍·騎步·餘丁等軍名色不一,而簽丁之難,愈往愈甚,以言乎牙兵·束伍,則稍歇於騎步,而或托於搢紳墓直,或屬於各廳保奴,而墓直則引類招朋,群居大村,保奴則攀緣請囑,圖得自便,則可合於健卒者何限,可合於丁壯者幾箇,各邑守宰,不爲擧論,而止以疲殘無依之私賤,强充額數,則或有力不堪器械之兒弱,或有身不離病疾之老殘,黽勉就伍,全無裝器,每當官點,則或借服於越境,或倩器於他軍,而不勝支當,則棄家逃走者,十居三四,而當於閫帥巡歷之日,元額頗缺,則逃軍同居之里人,錢錢收合,重雇而代立,此實私賤冤苦之狀也,脫有緩急,可恃其兵力乎?以言乎良丁,殆甚於此者,富豪之流,則或托於京廳軍官,或托於營門及本官軍官,其次則或入於營門匠人,或入於本官匠人,圖免正役,而惟其貧賤無勢之民,一室之內,雖有父子,五六口同鼎者,無遺充定於各色良役,則未離襁褓者,先納價布,已成白骨者,猶徵番錢,自家不能保而逃亡,則又徵於親族,親族亦不保而流散,則又侵於隣里,一軍之逃害,及一面者,比比有之,故每當納番之時,村村里里之騷優,有同亂離之狀,見奪釜鼎而有冤悶者,見脫衣裳而有憤泣者,而此非其身當納之物,皆由於隣里逃故之弊,則此實良民怨結無告者也。蓋此軍政,最爲民瘼中第一條件,伏願殿下,各別頒敎于各道守宰,査出搢紳墓直之數多者,破脫各色保奴之托名者,以充牙兵束伍之老弱者·闕額者,則軍丁精銳,而私賤無冤矣。罷去諸般軍官之托名者,汰出各衙工匠之歇役者,以充閑丁良役之黃口者·白骨者,則番布無闕,而良民得保矣,伏願殿下留神焉。嗚呼,田政者,國家之所以疆理而均賦者也。我國之田政,法夏后三壤之制,祖宗創始之意,至矣盡矣,而逐時變通,酌宜釐弊,方物之革罷,大同之設行,民今受賜,人無異言,而至於江·黃兩道之設立詳定,則模倣於大同之法,雖不無些小之弊,而其與三南改量之徒擾無益者,不可同日語也,而此亦廟堂之所可從便變通,而實非韋布之所可妄議,姑取其痼弊之大者而言之,災傷踏驗,何許重事,而列邑守宰,一委於書員,書員,卽下吏中摠檢年分之稱,無論豐凶,每年一以書員看檢者,通爲八道之例規,流爲民瘼,不可勝言,而所謂書員,以無厭吏胥之心,恣行胸臆於看審之時,給錢者,以起爲陳,反實爲災,無價者,以災爲實,反陳爲起,而至於災損之年,有給災之令,則上中高下,只在揮筆之間,濫竊之弊,當如何也?富民之實畓,皆入於災頉,貧民之災處,移入於實數,以至瞞報官門,而轉報於營門,以爲大槪之數,噫噫,亦寒心矣。踏驗一款,實爲田政之關棙,故旣有道臣巡檢之規,又有別遣敬差之例,朝家之重其事,而必欲審悉者,至爲詳密,而馹路馳過,所見不過路邊若干地,而至於書員汗漫之文書,則何由知其虛實相蒙,陳起互變之奸跡也。蓋列邑之必以書員看審者,爲其有便於官家,而不暇念及於民害也。夫然則哀我民生,安得均被惠澤,而不爲流散耶?蓋此田政,亦爲痼弊中第二條件。伏願殿下,各別下敎于各道守令,罷去踏驗之謬規,而使其田夫各呈長單,而所居一里之人,咸集一處,爛熳相議,某田咸曰爲災,然後以災懸錄,某畓咸曰爲實,然後以實懸錄,而又取稟于里中有廉義執洞綱者,仔細考覈,而後納于官,則守令巡到于各里阡陌,拈出五六處而親驗,若或有虛實相左之弊,則田夫與洞中任事者,各別重罪,以懲奸習,則民皆聞風,不敢欺隱,而假令頑民,有些少冒錄之處,而實不背於損上益下之政矣。其與奸吏受賂低昻者,何如也耶?如是則上無縮結之弊,而下蒙均被之澤矣。且水田旱田中,以土薄卜多,民不耕墾者,間間有之,漸次陳荒,未免空棄,此亦下令于各邑,使其負多陳棄者,減卜一半,募民耕食,則地無遺利,官得剩卜,而公私兩便矣。伏願殿下留神焉。嗚呼?錢者無用之器也。厥有古人之所評,不必疊床,而第言其爲物,則寒而不可衣也,飢而不可食也,而通爲公私之厚寶,臣未知留此安用,而自甲寅以後,漸布遐邇,甚爲夥興之弊,臣姑舍其源,而直就今日病民之端而言之,凡民之貧富不齊,固其勢也。況且挽近以來,水旱風雹,無歲無之,凶歉連仍,饑饉荐臻,而每於窮春,穀貴錢賤,一兩之直,不過米一二斗,而貧民無依者,當此之時,阻飢之病,轉而益深,耕作之候,亦以漸晩,則不得已哀籲於富厚積儲之家而乞債,則操蹤其間,以皮穀三四斗,計錢一兩,以米穀一二斗,亦計直一兩,以錢債相納,則貧民極知其冤憤,而迫於飢餒,强受以食,而若是者一春之內,非止一再,則貧民之生活作農,都是錢債,而元無斗粟相假貸之道也。及至收藏之日,穀賤錢貴,春秋之價,大相懸絶,畿邑則或倍蓰焉,遠道則或三四倍焉,而富家於是,責報子母息於貧人,子母者,甲利也,以米計之,春間一斗之殖,至五六斗而不足,推此以言,貧民雖罄一年之所作,猶不贍於償其所負之錢,此爲京外之通患,而貧者益貧,富者益富,此實病民之大弊也。且盜賊之繁興,雖出於飢寒,而實由於錢貨也,何者,夫錢乃易藏之器,而亦易混之物也。白晝剽奪,頃刻走藏,則全無搜出之路,同肆攫取,混在囊橐,則寧有辨別之方?由是而賊徒甘心,遠近蜂起,大肆抄掠者,無處無之,而每當捕捉之時,邏卒懷中出入者,錢也,軍官手裏取舍者,錢也,則賊之就縳者,由錢而自解,賊之拘囚者,由錢而自釋,然則錢者,盜賊之重寶,而生民之痼弊也。臣願殿下,各別下敎于中外,革罷錢貨,而亦不無拘礙之端,卒難痛革,以三年爲限,公庫所儲,則鑄成銅器,發賣於民間,民間所儲,任其所便,勿爲貴用,漸次鑄器,期於盡散,而三年限後,大布邦禁,論以一罪,則莫大民瘼,庶乎滌蕩,而八路生靈,莫不頌祝於下矣。或有議者曰,錢雖無用之物,而卽今軍國之需,度支之用,十居八九,而一朝銷鑄,所失甚多,不可輕易廢罷,自朝家議定其價,一兩之直,米則以幾許定之,粟則以幾許定之,務從輕歇,勿使高貴,春而不減,秋而不加,毋作甚貴甚賤之物,則貴粟賤錢之意,槪在於不令之中,而人知米布,爲切己之用,而亦知錢貨,爲不緊之物也。夫然則貧民,有所稱貸,而無破産之痛,國用有所儲蓄,而無傾囷之患矣,而革罷爲上,定價次之,伏願殿下留神焉。嗚呼?黨論者,元非盛世之淳風,而乃是衰季之乖俗也。其弊之末流,至於亡人家國而後已,前鑑孔昭,不待愚臣之喋喋仰陳矣。臣頃伏見備忘記曰,一室之間,干戈相尋之諭,大哉王言,今日之大憂,已燭於聖鑑之中矣。臣莊誦百拜,欽仰我殿下丁寧告誡之意也。粵我聖躬諒陰之日,群凶結黨,半國和應,恣謀弑逆,宗社幾顚,而幸賴皇天眷顧,祖宗默佑,元兇大憝,次第伏法,雖深山窮谷之民,莫不拭目抃蹈,思見陽復之聖化矣。於休,聖君臨御於上,而賢宰碩輔,罔非忠亮之臣也。所當改紀圖新,協心輔德,以啓我億萬年無疆之休,而寂聽于今,經筵未聞有輔導君德之語,籌司未聞有救恤民命之策,天災孔甚,而誰奏悶旱之章乎?兩麥全棄,而誰陳賑飢之語乎?言之峻者,誇其切直,而議之緩者,稱以寬和,扶抑不中,釁隙自生,以至於好惡相反,情志阻隔,有若黨論者然,是何淸明之朝著,有此不佳之爻象耶?噫噫,向來兇徒,締結私黨,恣行不軌,視民如讐,剝民如漁,八路元元,莫不痛泣於蔀屋之下,而不幸今者,不能痛改宿弊,顯示惠澤,而反若置民於相忘之域者,豈料今日之朝廷,尙不知民事之爲急,而惟以一小嫌,爲引入之地,一小疵,爲搏擊之資也歟?臣願殿下,各別下諭於群僚,一以和平爲主,無以乖激爲心,同寅協恭,以至朝廷和百姓和,則天心可和,而無極無之災矣。嗚呼?右陳四事,專爲民生倒懸,天災罔極而發也。誠願聖明,不以人而廢其言,惟我環東土億萬蒼生之冤恨,始結於軍政之失計,而更鬱於田政之不均,又迫於錢貨之破産,而復悶於朝廷之不恤,心心作苦,口口叫痛,萬端之怨,上薄蒼穹,仁愛之天,豈無警惕於今日耶?伏念殿下,九重宵旰,一心對越,躬親祈禱,靡不用極,而欲雨不雨,久慳霈澤者,有所未極而然耶?臣愚以爲,撤樂減膳,非敬天之道也,讞議疏決,非弭災之方也,而感應之理,亶在於誠。臣願殿下,心誠求之曰,有此民隱,而吾未之察歟,尙有兇孼,而吾未之屛歟,竭盡眞實,無妄底意,乾乾惕惕,無少間斷,而一以責己恤民,爲祈天之實,則天將降福於仁聖之君,而轉災爲祥,當有稔歲之慶矣。臣略陳狂瞽之說,而語涉煩碎,臣惟死罪,臣無任祈懇屛營之至,謹昧死以聞。答曰,省疏具悉。條陳之事,言甚切當,可不留心?可以議處事,令籌司,稟處。
上在昌德宮。停常參·經筵。
下直,助泥浦萬戶成弼周。
沈珙啓曰,大司憲李眞儉,掌令尹東洙,持平吳遂元在外,執義李眞淳,奉命在外,掌令尹會呈辭,持平沈埈,疏批未下,今日以監察茶時之意,敢啓。傳曰,知道。
又啓曰,今日持公事入侍日次,而入診相値,頉稟。傳曰,知道。
藥房提調李台佐,同副承旨洪重禹啓曰,近日旱炎轉甚,伏不審此時,聖體,若何?大妃殿氣候,亦復何如?前劑入加味調中湯,已盡於昨日,而今日是入診日次,且有藥路稟定之事,臣等不可不率諸醫,趁早入診,詳察聖候宜當,不任區區仰慮,敢來問安,竝此仰稟。答曰,知道。慈殿氣候安寧矣。
大妃殿·中宮殿,藥房問安。答曰,知道。
校理洪廷弼三度呈辭。傳曰,還出給。
沈珙啓曰,卽者禁府都事來言,今日當爲鞫坐,而領議政趙泰耉在外,右議政崔錫恒,難安之勢,與前無異,不得開坐云矣,敢啓。傳曰,知道。
政院啓曰,都承旨南就明,呈辭受由,右承旨呂必容,右副承旨李翊漢,俱以病,不爲仕進,廳中出納,甚爲苟簡,右承旨·右副承旨,竝牌招察任,何如?傳曰,允。
洪重禹,以備邊司言啓曰,近來本司堂上,或引嫌陣疏,或以病不進,今日本司之坐,不得備員,當此亢旱閱月,聖上焦憂之日,循例開坐,亦無以設行,事之未安,莫甚於此。所謂引嫌,元非別事,曾已行公之人,又復引入,分義道理,豈容如是?除身有實病陳疏未承批及公頉外,刑曹判書吳命峻,參判金重器,同知金始煥,竝卽牌招察任,何如?傳曰,允。
又以刑曹言啓曰,永同居孫勳祖呈狀內,其弟益禧妻,卽內資寺婢,而掌隷院書吏朴斗經,假稱其奴昌元·尙建等陳告代,益禧妻子息等六口,謂之以賞受出,僞造啓下文書,徵價錢六百二十兩於益禧處矣。纔過三年,因該院推刷,益禧妻子息等,竝爲還賤,益禧以還推價錢事,呈本曹,訟冤之際,當初益禧之昌元處給錢時,所捧置不忘記中,着名筆跡,謂之僞造,益禧反施全家之律云,故取考前日文書,則斗經身死後,上年孫益禧,呈辨京兆時,斗經妻金召史及其壻任德輝,其姪洪受範等,以其錢六百二十兩備納事,明白納招,以此觀之,則當初斗經之作奸弄巧,僞作啓下文書,假稱受賞,橫徵贖價之狀,節節敗露,斗經若無許贖益禧妻子等計,則許多奴婢中,可以受賞者無數,何必以益禧妻子,受出陳告免賤,而旣已免賤設計,則將不受一緍錢而空贖乎?以此觀之,益禧之給錢,斗經之捧價,自是應行之事,則所謂昌元不忘記中,筆跡之可疑,便是筌蹄,非所可論,觀於此斗經之奸情,尤爲彰著,而孫益禧之因一猾吏之舞奸,旣失近千之價錢,又被全家之重律,其兄之稱冤,勢所必至,故斗經之妻及其壻姪任德輝·洪受範等,自本曹囚禁,徵出斗經橫掠之錢,而孫益禧之橫被全家之律,極爲冤抑,不可使匹夫失所,孫益禧放送,何如?傳曰,允。
又以兵曹言啓曰,禁軍春夏等祿試射,今方設行矣。入直禁軍,依前例明日除標信出試後,還爲入直之意,敢啓。傳曰,知道。
又以兵曹言啓曰,今五月十六日,黃海監司宋成明,請對入侍時所啓,海西卽今形勢,在百尺竿頭,前頭支勅一事,萬分可悶,朝家不爲顧恤,則辱國生事之患,目前必至,而財穀非神輸鬼運,倉卒可辦,勢當以道內見存者,推移取用,徐徐還報,若係軍門用度切急處,則先自賑恤廳劃送,亦無不可,勿論經用與軍餉,京衙門錢布米太應納,而未及上納者,全數竝姑留置,以備勅需,待畢勅後,使之輸納,何如?上曰,依爲之事,命下矣。本曹騎步兵事體,與軍門蓄積需用之地,有別,又與他軍保年條所納之布,不同,逐番納布,以應當朔之用,隨捧隨下,常患匱乏,近因荐歉,逋欠居半,國家多事,冗費倍增,目今匱竭特甚,前頭經費,無路支繼,誠極寒心,自前朝家,雖因災減布,至於騎步布,未嘗擧論者,誠以事勢如右,關係式重故也。今此海西道臣筵中定奪時,騎步布,則初不在擧論中,而捧承傳分付時,混入其中,此似由於泛稱各衙門錢布之致,而本道或因此誤認,至於混同取用,則不但經費大縮,事體豈容如是?曾前過番未收軍布及當番所納軍布,毋得自本道停留,一併準捧上送之意,申勅分付,何如?傳曰,允。
又以禮曹言啓曰,今此大嬪祠宇移奉時,凡干節目,一依仁嬪宮前例,擧行之意,已爲稟定矣。仁嬪祠宇移奉告由祝辭,取考香室謄錄,則某月日國王書御諱,謹遣臣某,敢昭告于某嬪某氏云云,今亦似當依此例,書塡祝文,以此分付香室,而卽接差祭中使文報,則移奉時香奉安欌及祝文瘞坎等節次備待之意,請指揮於本曹,本曹亦無可據之例,此亦當依仁嬪宮已行之事擧行,故問於仁嬪宮,則本宮,元無此等節次云,以此亦爲分付差祭中使,何如?傳曰,允。
又以備邊司言啓曰,諸道元還上居末守令,邊將決杖,之次推考事,自前定式施行矣。今番捧未捧,狀聞畢到,而旣經赦令,以宥旨前事,依前竝勿論,何如?傳曰,允。
又以兵曹言啓曰,今五月二十六日,各廳堂下武臣等朔試射時,訓鍊都監把摠沈喜雄,柳葉箭二中,騎蒭一中,以矢數計之,則雖未滿四中,騎蒭則例有倍劃之規,依前例倍劃計數,不爲汰去,禁衛營把摠李潤廈,訓鍊都監哨官崔翼齊,摠戎廳把摠韓㻋,武臣兼宣傳官朴尙信等,未滿四中,竝依例汰去,而至於稱病之類,試所看審,旣知其實病,受由人等,或有親病,或令前下鄕,竝退試次,姑爲依前例懸頉以入之意,敢啓。傳曰,知道。
政院啓曰,卽者楊州幼學趙宗世及晉州幼學姜鳳儀等,相繼呈疏,觀其措語,則乃爲辛巳事伸辨之意也。玆事至重至大,關係非細,決非一鄕生所敢妄議也,明矣。取考本院日記,則曾因盧世梓·許璧等前後陳疏,以本院啓稟,有此等疏章勿捧之敎,而旣以應旨進言爲辭,臣等不敢任自退却,何以爲之?敢稟。傳曰,捧入。
記事官申致雲書啓,臣承命馳往于果川紫霞洞議政府領議政趙泰耉所住處,傳宣聖旨則以爲,臣之情地,豈有一分淟涊朝端,復當世務之理,而向日藥院之進,不過爲承聞起居,議定御藥,一瞻天顔,畢暴胸中之所蘊結,而罷對之後,卽返鄕廬者,所不得不已,亦有以輕其去就,議臣後者,私心之惶愧恧縮,實無以自解,猶竊庶幾至誠祈禱之辭,宜蒙明主之照燭,許解相任,無誤國事矣。席藁俟命,爲日蓋久,血籲累上,而天聽愈邈,今又特遣史官,傳宣別諭,辭旨隆異,特踰常倫,臣以何心,能不感激涕咽,以首頓地?誠不知其死所,今臣之不可復出,萬口一辭,無不同然,大臣亦非不知其如此,特嫌於外面些體,强有此敦勉之請,爲國家務實之政,乃復如此乎?臣竊爲之慨然也。臣之勢,必遞乃已者,事理甚明,而經春至夏,一味虛曠,臣之罪死萬萬,固不須言,其爲貽害於國家者,當復如何也?臣前旣信心以行,重惹多口,本職未見遞之前,雖以議藥之重,爲召,今無可以承命之勢,人臣之罪,無大於此,伏地竢罪之外,更無所達云矣,敢啓。傳曰,知道。
有政。吏批,判書柳鳳輝進,參判鄭齊斗,參議李眞望在外,左副承旨沈珙進。兵批,行判書李光佐,禁軍朔試射進,參判金致龍病,參議朴澄進,參知未差,左副承旨沈珙進。
吏批啓曰,慶尙監司,今當差出,而擬望之人乏少,外任竝擬,何如?傳曰,允。
又啓曰,濟州牧使,今當以文官差出,而堂上中可擬之人乏少,堂下曾經侍從人·外任,竝擬,何如?傳曰,允。
以朴彙登爲禮曹參議,李師尙爲大司成,李世瑾爲慶尙監司,愼惟益爲濟州牧使,朴師洙爲安東府使,洪道達爲永同縣監,朴泰錫爲連山縣監,沈世俊爲司宰僉正,西平君橈爲陳賀兼謝恩冬至使,金始㷜爲書狀官,朴涏爲司成,宋眞明爲西學敎授,李基福寧邊縣監仍任事承傳,李聖天單付承文博士,申光夏·李巨源單付副護軍。
沈珙啓曰,新除授濟州牧使愼惟益,時無加資之命,何以爲之?敢稟。傳曰,加資。
敎忠淸道觀察使尹惠敎書,王若曰,從古分陝之權,雖平日而猶重,顧今按湖之責,在荒歲而尤難,爰命汝諧,庸循僉擧。惟卿,樂有賢父,出自名門,承家義方,經術行誼之皆備,奕世微躅,道德風節之相傳。始也學問上留心,終焉科第中拔跡,伊抱負無讓前輩,爭推識務之通才,雖容貌不踰中人,獨擅當朝之雅望。久處簪筆之邇列,漸闢登瀛之進塗,不幸大憝戕賢,滔天之禍遽酷,肆致多年置散,供世之念全灰。乃於改紀之初,首膺頒緯之召,斯文回泰,奚但私痛之快伸,群情改觀,政屬善類之彙進。復原秩於鑾掖,淳夫之講說精明,秉郞筆於銓司,君擧之甄注平允,伊才具俱宜於歷職,故恩資爰侈於酬勞。睠彼百濟之提封,實是兩南之都會,山河壯襟帶之勢,扞蔽邦畿,舟車通水陸之途,轉輸貢賦。六百里幅員廣大,素稱物産之饒,五十州士馬精强,足爲緩急之恃。夫何穡事之屢歉,未免民瘼之罙滋,荐歲生業之窮空,流亡載路,諸般身役之煩擾,愁怨干霄。季世之衰俗日偸,閭里長奸僞之習,先賢之餘敎寢熄,鄕塾少遜悌之風。商舶出沒之無恒,海防可慮,陰雨綢繆之未豫,軍政甚疎,矧玆數月之旱乾,慘焉百苖之枯損。秋成已矣,欸三農播耘之愆期,官儲枵然,將萬姓賙賑之何策。惟其救飢恤患,正急先事而設施,苟不擧能選良,曷任此時之藩翰?予心惟簡,卿才可堪,玆授卿以守忠淸道觀察使兼兵馬水軍節度使巡察使,卿其往卽乃封,敬修厥職,須體視如傷之念,恪勤奉行,故當極無凶之年,丁寧付托。于以勸農桑而興學校,于以平訟獄而詰戎兵,韓稚圭之建節還鄕,豈但一路之榮耀,范益博之登車攬轡?須勉列郡之澄淸。生於斯長於斯,旣悉蔀屋之積弊,飢猶已溺猶已,佇播棠茇之仁聲。凡諸禦衆而奉公,庶竭良策,至於稟裁而專決,盍遵彝章。於戱,原隰周咨,今日驅馳之莫憚,方便商確,明春賑貸之預圖。玉操氷襟,何待按臬而加勉,江樓夜月,惟應望辰而興懷。往惟欽哉,行且召矣。故玆敎示,想宜知悉。侍講院輔德知製敎李世德製進
雍正元年癸卯五月二十七日卯時,上御宣政殿。藥房入診入侍,提調李台佐,同副承旨洪重禹,假注書李挺膺,記注官吳聖兪,記事官申致雲,醫官李時聖·權聖徵·許坫·方震䕫·李時弼·玄悌綱·金壽煃,儒醫朴太初。李台佐進伏曰,日候近來不適,夜凉而晝過熱,聖候,若何?上曰,無事矣。台佐曰,天氣正屬流金之月,聖候調攝之道,各別愼重,而後玉體方得安寧矣。臣等忝居保護之地,夙宵憂慮,與諸御醫及方外諸醫,廣議博詢,有變改藥路之意,而御藥變改,事體嚴重,諸醫以爲,加味調中湯,滿八十貼後,改定藥路爲宜云,故連進此藥,遲待至今矣。卽今諸醫以爲,八十貼旣爲進御,今姑數日停進,姑觀聖候,議定他藥爲好云,加味調中湯,限四五日停止事,敢達。上曰,依爲之。榻前定奪台佐曰,令諸醫入診,仍令瞻望玉色,宜矣。李時聖入診後退伏曰,脈候無帶數之候,比數昨差勝,玉色亦爲瞻望,則無上氣之事耳。權聖徵入診後退伏曰,脈候左邊三部調均,度數亦好,右脈則比向日稍高而數矣。許坫入診後退伏曰,脈候比昨均調,玉色與昨無異矣。方震夔入診後退伏曰,脈候左右三部,比昨稍數,玉色則和暢矣。李時弼入診後退伏曰,脈候左右三部,調則調矣,寸關沈數矣。玄悌綱入診後退伏曰,脈候左右度數則調均,而稍帶數矣。金壽煃入診後退伏曰,脈候右三部,則沈而帶數,左三部則澁,瞻望玉色,無上氣之候耳。朴太初入診後退伏曰,脈候與前一樣,而右邊寸脈稍數矣。台佐曰,加味調中湯,四五日停止,與諸醫詳議後,更定他藥,必須詳知症候方可矣。寢睡之節,近來若何?上曰,如常矣。台佐曰,大便乾燥乎,泥滑乎?上曰,泥滑矣。台佐曰,然則一日一次放下乎?數數放下乎?上曰,頻放矣。台佐曰,小便,何如?上曰,長流矣。台佐曰,都提調趙泰耉,以情勢難安,尙未還朝,而泰耉人品,精詳愼密,自在先朝,屢年侍藥,至於醫理,亦頻有習聞而知之者矣。加味調中湯,連爲進御,已滿八十貼,且當暑濕之月,故諸儒醫及諸御醫以爲,姑停前藥,更議新劑宜當云。御藥議定,一時爲急,而都提調未入來之前,實難決定矣。諸醫之論聖候者,其言不一,或以爲濕痰,或以爲氣血閼滯,或以爲痰火,所見各異,參酌補瀉,議定御藥,事體至重,非如臣鈍滯,專不曉醫理者,所可獨定,泰耉若入來,則庶幾集衆說而折衷矣。昨聞傳諭史官之言,則泰耉以爲,聖躬議藥,事體至重,其在分義,豈容退坐而本職未遞之前,萬無冒入之勢,以此罔知所措云,其言誠極悲懇矣。大臣去就,固非臣等所可言者,而惟願自上各別留念,以開入來之路,則議藥重事,亦可詳議完定矣。上曰,當依此而爲之耳。
台佐曰,方外醫人劉熻,自在先祖,往往入診,而醫術高明,雖未入內院,付軍職冠帶常仕,同參入診,何如?上曰,依爲之。榻前定奪
台佐曰,臣有所懷敢達矣。任敞罪狀之萬萬絶痛,固擧國之所共憤,王法之所必討,而聞判義禁沈檀之疏,請依志述之前例,不待結案,亟命正法云,其疏臣姑未得見,而罪人之必待結案後正刑,而如其拒逆結案,則更爲訊問,期於取招者,卽三尺之常典,直爲正法,雖有一時之特敎,豈可引而爲例,輕改常憲,以啓日後無窮之弊也?宜令王府連爲嚴訊,待其結案後正法,實合法意,區區所懷,惶恐敢達。上曰,依爲之。出擧條洪重禹曰,然則嚴刑後取招乎?上曰,依爲之。諸臣遂以次退出。
上在昌德宮。停常參·經筵。
自辰時至午時,日暈。
李翊漢啓曰,大司憲李眞儉,掌令尹東洙,持平吳遂元在外,執義李眞淳,奉命在外,掌令尹會呈辭,持平沈埈,疏批未下,今日以監察茶時之意,敢啓。傳曰,知道。
又啓曰,卽者禁府都事來言,今日當爲鞫坐,而領議政趙泰耉在外,右議政崔錫恒,難安之勢,與前無異,不得開坐云矣,敢啓。傳曰,知道。
又以義禁府言啓曰,以忠淸道公山縣推考敬差官啓本,刑曹粘目,弑夫罪人官婢順化,移本府處置事,允下矣。依例發遣府都事,拿來,何如?傳曰,允。
又以兵曹言啓曰,禁軍祿試射,自昨日設行,今當畢試,故入直禁軍,除標信出試事,旣已啓下矣。臣李光佐,夜來身病苦劇,不得已依近例,使別將代行之意,惶恐敢啓。傳曰,知道。
呂必容,以錄勳都監言啓曰,扶社原從功臣磨勘時,諸賊論啓臺諫中,前大司諫梁聖揆,前司諫李眞儒,會盟祭時,贊引別提蔡光夏,所當參錄於原從一等,而當初本司擧案中,不爲懸錄,故臣等偶未覺察,未免見漏於啓下單子,事極未安,在前亦有如此之事,則以餘件推移印給,今亦依此例,前單子付標啓下,以錄券餘件,更爲安寶分給,錄券中亦有職名·身役·姓名差誤者,依例改張,令政院安寶,以爲分給之地,何如?傳曰,允。
又啓曰,卽者議政府錄事來言,右議政崔錫恒,因昨日儒疏之侵斥,待命于金吾門外云,係是大臣去就,敢啓。傳曰,遣史官勿待命事傳諭。
又啓曰,副校理吳命新·呂善長,修撰李顯章·尹游,來詣請對矣。傳曰,引見。
備忘記,傳于呂必容曰,史官二員待命,騎馬六匹立之。
洪重禹啓曰,領議政上疏到院,而祈雨祭齋戒,留院之意,敢啓。傳曰,入之。
呂必容啓曰,左議政上疏到院,而祈雨祭齋戒,留院之意,敢啓。傳曰,入之。
雍正元年癸卯五月二十八日申時,上御宣政殿。玉堂請對入侍,右承旨呂必容,副校理吳命新·呂善長,修撰李顯章·尹游,假注書權䌖,記注官吳聖兪,記事官申致雲。命新·善長·顯章·游所啓,亢旱孔極,自上憂勤,再次祈禱,而雨意邈然,當此朝野憂遑之日,雖君臣上下,一心戒懼,尙慮國事之不濟,一種不逞之徒,乃敢憑藉求言之旨,反生傾陷朝廷之計,相繼投疏,構誣大臣諸臣,罔有紀極,臣等未見原疏,姑未詳措語之如何,而此等疏,曾有勿捧之敎,聖意所在,群下莫不欽仰,此非鄕生輩所敢妄議,而以此誣詆朝紳,不遺餘力,豈非可駭之甚者乎?至於姜鳳儀疏下端,則憑藉鞫獄,誣陷大臣,至斥以趙盾云,臣等聞來,不勝驚愕,敢來請對矣。金姓宮人,尙未査出,快正王法,在廷臣僚,孰不痛心?大臣前後力爭,或自鞫廳陳請,或於筵席,縷縷陳白,必欲覈出,諸臣前席陳達,力請出付,兩司竝發,爭論不已,此聖明之所俯燭也。豈有一毫緩忽之意乎?此事實聖上之所鑑臨,而尙欲以此構陷,他尙何說?鬼蜮輩,必欲傾軋朝廷,至以趙盾等語,敢生嫁禍之計,趙盾是晉之賊臣,而敢以此等凶悖之說,誣陷大臣,情狀萬萬絶痛,此豈一鄕生所可獨辦者乎?李光佐昨年一疏,出於有懷必陳之義,豈有一毫他意而至以絶母子之倫等語,侵詆,罔有紀極,此等構誣之言,自上亦不可不洞察嚴懲,此而置之,朝著將無安靖之日矣。向日求言之旨,以言雖狂妄,予則優容爲敎,妄率之言,可以優容,而如此凶悖之疏,若不懲治,則怪鬼之輩,必將接踵而起,此等不逞之徒,從前亦有邊遠定配之事,姜鳳儀,亦宜邊遠定配,故敢達。上曰,依爲之。出擧條
善長所啓,昨日入診,戶曹判書李台佐,以領相趙泰耉,本職未遞之前,萬無冒入之勢,自上特加睿念,以爲從速入來之道,有所仰達云,此言非矣。輔相之職,事體重大,人君之於輔相,以共天職爲重,豈可以一時議藥,輕遞元輔之重,而以臣子事君之道言之,君父議藥之時,何可一向退在,不爲人來乎?朝家禮待大臣,體貌自別,其所去就,關係不輕,重臣安敢以大臣釋負,則入來之意,有所陳達乎?事體極爲未安,李台佐筵奏之失,自上不可不明賜下燭,故敢此仰達。上曰,唯。
游所啓,姜鳳儀等,不念禁令之至嚴,假托應旨,相繼投疏,而一篇精神,專在疑亂君聽,構陷朝紳,而至於姜鳳儀疏,所引趙盾等說,語極凶悖,論其情狀,萬萬絶痛,而喉司之臣,矇不覺察,啓稟之際,不能明辨痛斥,泛然捧入,出納惟允之道,豈容如是?不職之責,在所難免,當該承旨,從重推考,何如?上曰,依爲之。出擧條
必容進伏曰,李光佐事,儒臣旣以備陳矣。以一時有懷無隱之意,有所仰陳,而姜鳳儀,至以絶母子之倫爲言,人臣聞此,豈敢晏然?方待命於金吾門外云故,敢達。上無發落,諸臣遂以次退出。
上在昌德宮。停常參·經筵。
下直,穩城府使柳濬,南陽府使尹植。
李翊漢啓曰,大司憲李眞儉,掌令尹東洙,持平吳遂元在外,執義李眞淳,奉命在外,掌令尹會呈辭,持平沈埈,疏批未下,今日以監察茶時之意,敢啓。傳曰,知道。
沈珙啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
李翊漢啓曰,吏曹郞廳來言,承旨有闕,政事,何以爲之?取稟。傳曰,明日爲之。
沈珙,以都摠府言啓曰,副摠管洛昌君樘,以御筆摸寫主管堂上,宗親府晝仕進去之意,敢啓。傳曰,知道。
李翊漢啓曰,卽者禁府都事來言,今日當爲鞫坐,而領議政趙泰耉在外,右議政崔錫恒,難安之勢,與前無異,不得開坐云矣,敢啓。傳曰,知道。
呂必容,以內醫院官員,以提調意啓曰,方外醫人劉熻,付軍職同參入診事定奪矣。時無開政之事,不得擧行云,令該曹卽爲口傳付軍職,以爲入侍之地,何如?傳曰,允。
沈珙,以備邊司言啓曰,濟州牧使崔烷身死,係是從二品防禦使,喪柩上來時,擔軍依例題給之意,分付所經各道,何如?傳曰,允。
呂必容啓曰,啓下中道上言五十七張內,三十五張,分下各該司,猥濫二十一張,違格一張,啓字爻周次,還入之意,敢啓。傳曰,知道。
李翊漢,以義禁府言啓曰,以統制虞候狀啓,刑曹粘目,赤梁僉使申濯,因掌令尹會所啓,刑曹啓目,兪德基·李世榮等,移本府處置事,允下矣。申濯·兪德基·李世榮,今方待命於本府,竝卽拿囚之意,敢啓。傳曰,知道。
又以錄勳都監言啓曰,會盟祭入參功臣嫡長前別提具爀等,加資還收,施以次賞,參下朝官之當爲陞敍者,年七十以上落漏人員,更爲別單書入事,旣已定奪於筵中矣。依定奪別單書入之意,敢啓。傳曰,知道。
沈珙,以兵曹言啓曰,今五月二十九日,業儒李齊煥稱名人,自丹鳳門入來,差備門外擊錚,極爲駭愕,令攸司囚禁治罪,同門守門將金衡,常時不能禁斷雜人,以致闌入,亦難免其責,推考,何如?傳曰,允。
李翊漢,以宗親府郞廳,以有司堂上意啓曰,曾在先朝乙亥年,德興大院君私廟展拜時,因禮曹判書臣朴泰尙陳達,有崇品宗臣二員,別入侍廟庭之事,今番私廟展拜時,依此擧行,恐合事宜,而自下不敢擅便,何以爲之?敢稟。傳曰,依爲之。
備忘記,傳于呂必容曰,日氣漸熱,自今以後召對,趁早入侍。
備忘記,傳于沈珙曰,兵判勿待命事,分付。
沈珙啓曰,兵曹判書李光佐,旣有勿待命之敎,卽爲牌招察任,何如?傳曰,允。
校理洪廷弼牌不進,罷職傳旨。傳于李翊漢曰,推考傳旨捧入。
備忘記,傳于李翊漢曰,匹段四十匹,下戶曹,銀子一千兩,送于龍洞宮。
雍正元年癸卯五月二十九日巳時,上御宣政殿。承旨持公事,玉堂召對入侍,左副承旨沈珙,副校理吳命新,修撰李顯章,假注書權䌖,記注官吳聖兪,記事官申致雲,珙持忠淸監司狀啓,沿海新設鎭浦革罷事,伏讀,啓下備邊司。
珙又持禮曹啓目,六月令藥材封進事,分付事,伏讀,啓下該曹。
珙又持禮曹啓目,烏川君嫡庶分別,使其宗中諸人,擇定讓寧大君禔奉祀事,伏讀,啓下該曹。
珙起而拜曰,今月二十五日引見時,禮曹判書李肇,以功臣嫡長參下朝官之落漏於書啓,未蒙恩典事陳達,而前日擧條中,陞出六品四字,以陞品敍用,改付標事,允下矣。臣欲爲改付標,取見前日擧條,則元無陞出六品四字,只有竝爲陞六四字,而第參下朝官之已經大護軍者,陞六,未經大護軍者,陞敍,則竝爲陞六云者,誠爲誤矣。今若以陞品敍用四字,改付於此,則又爲錯誤矣。旣無付標之處,則不得不仰稟,故敢達,而李肇有奏事不審之失,推考,何如?出擧條上曰,依爲之。
命新,持綱目第三十上篇梁武魏宣武紀進伏曰,此處通闊,與熙政堂有異,講席稍遠,則聲音似難分曉,近前進講之意,敢達。上曰,唯。
命新,自冬十月魏懸瓠叛,降梁,十二月魏攻取之,進讀,止冬十一月魏主親講佛書,作永明閑居寺。顯章,自梁天監元年,魏永平元年春正月,梁以沈約爲光祿大夫,進讀,止魏,以甄琛爲河南尹。
命新,拈出第三十一丈魏詔太常卿劉芳造樂器端。奏文義曰,魏造樂器,蓋欲興文明之治也。積德百年,而後禮樂可興,當此南北雲擾之時,干戈未定,而外爲賁飾之虛文,此則可笑,而大凡聲音,與政通,故古人聞其樂而知其政,以我朝言之,世宗大王,以東方聖人,適當百年之運,大興文治,始造雅樂,其時秬黍,生於海州,磬石産於南陽,命朴煗製新磬,世宗聽新製之樂,皆稱善,而至夷則,則曰,其聲不諧,審視,則考劃限墨,尙在未盡磨也。磨之墨盡,而聲音乃諧,一墨痕未磨,而聲尙未諧,況魏或以十二黍爲寸,或以十黍爲寸,樂豈諧協乎?我聖祖雅樂之正如此,中世士大夫,多有曉音者,今則人才漸下,朝紳無一人曉音律,朝廟之樂,雖有協律郞,而無異聾者之於五音,誠甚慨然也。上無發落。
命新,又拈第三十二丈梁主視學端。奏文義曰,梁主視學,命太子以下,皆入學,此誠美事也。我國烈聖,皆行視學之禮,元子八歲,皆有入學之規,卽今王世弟,昨年亦行此禮,學業日就月將,必得經學高明之士,出入胄筵,則豈不有益於勸講之責乎?在外贊善·進善,各別敦召,以爲出入書筵之地,卽今春坊諸臣,亦皆妙選,而文學之士,益加選擇,左右輔益,則實合於古者喩敎之道,故敢達。上曰,依爲之。
命新,又拈第三十三丈梁行大明曆端。奏文義曰,梁定新曆,曆法久則差謬,故此亦更定也。以近世言之,則大統曆小差之後,以時憲曆推筭,而我國星曆之術,漸不如古,日月食,亦不得預爲推知,曆書所書,或至一二日差誤,今番則薄蝕之後,始爲知之,書雲之職,專爲此設,而推筭之乖舛,至於如此,揆之於古人嗇夫馳庶人走之義,豈不謬悖乎?申勅書雲,當初推筭之任官等,各別論罪,星曆推明之人,別爲搜訪,使之付祿,則似合事宜,故敢達。上無發落。
顯章,拈出第三十二丈梁制尙書令史初用士流端。奏文義曰,尙書五都令史,初用寒流,復用士流,此事非矣。苟其才也,雖寒流,可以用之,苟非才也,雖士流,不必用之,豈可分其品類,而用捨乎?我國用人,專尙門閥,故遐方之人,多有抱才而淹屈者,實爲可惜矣。上無發落。
顯章,又拈末丈魏以甄琛爲河南尹端。奏文義曰,小臣因文義敢達矣。京裏多有遊食之民,以偸竊爲事,城內穿窬之患,鄕外明火之賊,無時無之,而近年以來,飢饉荐臻,此患尤甚,內則有左右捕盜廳,外則有討捕使,而未見其實效,至於討捕使,多不擇人,非但搜捕之不勤,治盜之際,不分玉石,良民之枉斃者,比比有之,甚者至有以請囑,輕釋劇賊者云,事之寒心,莫此爲甚。自今爲始,討捕使各別擇差之意,分付該曹,着實伺察於坊巷,俾無偸竊之意,亦爲申勅左右捕廳,何如?出擧條上曰,依爲之。
顯章,又奏曰,小臣旣以治盜之事,因文義有所仰達,而此則末也。今此盜賊之熾盛,蓋有其由,何者?我國良役煩重,民不堪命,老弱塡于溝壑,壯者散之四方,化爲盜賊,此豈樂爲哉?蓋不得已也。得其情則慼矣,良役不可不急時變通,故小臣於前冬,以良役事陳疏,則卽日下批,以令廟堂稟處爲敎,備局防塞,不過爲紙上之空言,今番應旨之箚,亦陳此事,有劃卽擧行之敎,有以見我聖上軫恤民隱之盛意,而大臣又復防塞,實爲泄泄也。玆事重大,大臣持難之意,臣非不知,而見今形勢,至於百尺竿頭,八路之民,莫不怨國,連年旱暵,未必不由於此,爲民父母,何可不思所以變通乎?易曰,窮則變,變則通,若言民窮,則莫此時若,衆心離散,難可收拾,國之存亡,亶係於此,其可諉之以重大,而一向恝視,莫之少恤乎?廟堂每以變通爲難,今雖不得大更張,稍變其制,從便區劃,以除生民一分之弊,則豈不幸甚乎?請令廟堂講確,稟處。出擧條上曰,依爲之。
珙進伏曰,玉堂因文義,以入學時事,陳達,臣亦有所懷敢達,東宮入學,輔德加資事,自國朝爲然,而昨年王世弟視學時,輔德亦有加資之命矣。該曹以未經準職,循例啓稟,而自上以準職除授改下矣。入學自是盛擧,輔德之例爲加資,蓋重事體也。且名官之職,旣至從三品,則雖微承傳,陞拜正三品,本不過矣。何必以未經準職之故爲拘乎?今番輔德,終未陞資,則揆諸事體,誠爲欠典,問于大臣而稟處,何如?出擧條上曰,依爲之。
命新,起而拜曰,小臣有區區所懷敢達,旱災太甚,挽近所無,自上避殿減膳,一心對越,修省之意,孰不欽仰?夜來雨下,誠爲多幸,而久旱之餘,未得周洽,殆同捧漏甕而沃焦釜,卽今尙有雨意,上下喁望,而聖上數十日憂勤惕厲之心,必須終始不懈,益加對越之誠,以盡孚感天心之道焉。顯章曰,吳命新所達,是矣。昨今雨下,實是殿下至誠格天之致,而勿以得此小雨,少懈寅畏之心,益加修省,一心對越,終始如一,則庶有甘霈周洽之望矣。珙曰,玉堂陳戒之言,皆是矣。然害於農者,非特旱災而已。亦有風雹霜雪蝗虫,無非害穀者,雨水雖調,凡可以爲災,而致年凶者,亦多端矣。聖上必須一心對越,恐懼修省,然後許多災患,方可消弭,勿以雨下,而少弛寅畏之念焉。上無發落。
命新,又起而拜曰,校理洪廷弼,情勢元無難安之端,而辭單還給之後,尙未行公,牌招察任,何如?上曰,依爲之。榻前下敎
珙進伏曰,鄕儒姜鳳儀,不可不罪,故昨日玉堂請對,快蒙允可,聖上處分,孰不欽仰乎?右議政崔錫恒之所遭,儒臣備盡陳白,而勿待命事,遣史官已爲傳諭矣。今無更達之事,而伏聞兵曹判書李光佐,亦因姜鳳儀之疏,惶恐不安,胥命金吾,今已兩日云,蓋光佐之疏,有曰,追報生我罔極之恩,固人倫之至,夫孰有間然者哉?仍請建崇祠致美享,增飾墓道,多置守戶,則豈有毫末近似於絶母子之倫乎?且移配罪人事,與追報事,千萬不干,而乃以不成說之言,白地牽合構揑,都無倫理,此則雖三尺童子,亦皆知之矣。崇品重臣,方帶本兵之重任,而兩日待命,昨日承宣,亦以此陳達云,臣不敢更爲煩達,而軍務積滯,委屬可慮,自前將兵之臣,有待命之事,則入侍之臣,例爲陳稟,故敢達。自上有發落,而聽瑩。故珙又曰,李光佐,方在待命中,故不得出牌矣。上曰,然矣。諸臣遂以次退出。
上在昌德宮。停常參·經筵。
沈珙,以都摠府言啓曰,副摠管洛昌君樘,以御筆摸寫主管堂上,宗親府晝仕進去之意,敢啓。傳曰,知道。
李翊漢啓曰,卽者禁府都事來言,今日當爲鞫坐,而領議政趙泰耉在外,右議政崔錫恒,難安之勢,與前無異,不得開坐云矣,敢啓。傳曰,知道。
沈珙,以戶曹言啓曰,東城君睦虎龍,恩賜六十結內三十結,以今番籍沒田畓劃給事,定奪矣。京畿楊州牧西十里世相田畓一結三負六束,東十里別非谷龍澤田畓一結六十負六束,接洞昌道田畓三十負六束,廣州府弘述田畓三結三十八負九束,衿川縣內弘述田畓二結九十九負六束,忠淸道連山縣龍澤田畓七結二十八負三束,黃海道鳳山郡龍澤田畓二結二十負三束,弘述田畓八十一負六束,頤命田畓二結十負九束,全羅道扶安縣弘述田畓八結二十五負六束等,望呈願受,依例折給,何如?傳曰,允。
又以備邊司言啓曰,本司句管米五百石,許貸於延安府,同府差人等,貿米於恩津縣,以五百石米入庫之意受出,同縣兼任石城縣監所報,到付本司,其後恩津新縣監論報以爲,元無一斛捧留官厙之事,事極駭然,發關査問於石城縣矣。同縣兼任林川郡守査報以爲,石城縣監,見欺於恩津下吏,初不覈實,遽爾報司云,事在他邑,容有不能覺察之理,而不復覈其虛實,一任奸吏之舞弄,入庫之狀,矇然成給者,難免尸職之罪,當該恩津兼任石城縣監金宇采,拿問處之,何如?傳曰,允。
又以兵曹言啓曰,今六月初一日梁氏稱名人,自丹鳳門入來,差備門外擊錚,極爲駭愕,令攸司囚禁治罪,同門守門將金駿臣,常時不能禁斷雜人,以致闌入,亦難免其責,推考何如?傳曰,允。
又以兵曹言啓曰,禁軍祿試射時沒技人,熟馬賜給事,曾已定奪矣。今番祿試射沒技人,別單書入之意,敢啓。傳曰,知道。
李翊漢,以禮曹言啓曰,昨者雨澤,輕未洽,卽今雨勢方始,八次祈雨祭,姑觀前頭,更稟,何如?傳曰,允。
又啓曰,憲府無行公之員,連日監察茶時,事甚未安,除在外未承批外,掌令尹會,卽爲牌招,使之察任,何如?傳曰,允。
又啓曰,亟正邦刑,罪人任敞,旣有令王府連爲窮訊,待其結案後正法之命,而判義禁沈檀,同義禁金一鏡,俱以陳疏未承批,不得開坐云,莫重罪人,屢日停刑,不卽取招,事甚未安,禁府堂上,竝卽牌招,以爲開坐之地,何如?傳曰,允。
又啓曰,兵曹判書李光佐,昨日違牌不進,本兵重務,曠日積滯,委屬可慮,更爲牌招,何如?傳曰,允。
又啓曰,上番兼春秋吳聖兪,連日入直矣。身病猝重,勢難察任,今姑減下,其代,今日政差出,何如?傳曰,允。
沈珙啓曰,都承旨金一鏡,以親忌,明日不得出肅,左承旨朴熙晉,陳疏未承批,右承旨呂必容,呈辭受由,同副承旨洪重禹,以時祭式暇,連日不爲仕進,只有臣珙及右副承旨李翊漢,連日伴直,而明日俱有式暇,當爲依例出去,廳中一空,入直無人,實無推移之道,而第念時祭與忌祭,輕重有異,院中規例,且有右位下位之別,同副承旨洪重禹,待明朝牌招,何如?傳曰,允。
李翊漢啓曰,下番奉敎申致雲,以其母病,陳疏徑出,原疏纔已捧入,所當直捧禁推傳旨,而此與無端徑出,有異,推考警責,何如?傳曰,允。
備忘記,傳于李翊漢曰,今下弓矢,穩城府使柳濬處,給送。
有政。吏批,判書柳鳳輝進,參判鄭齊斗,參議李眞望在外,左副承旨沈珙進。兵批,行判書李光佐病,參判金致龍服制,參議朴澄進,參知未差,左副承旨沈珙進。
吏批啓曰,光州牧使·公山縣監,今當差出,而光州物衆地大,公山今雖降縣,亦是營下劇邑,不可不擇差,守令中可合人,竝擬何如?傳曰,允。
以金一鏡爲都承旨,沈仲良爲兵曹參知,李浡爲刑曹正郞,安相眞爲平市令,李宜著爲光州牧使,李衡坤爲公山縣監,洪廷相爲石城縣監,宋湜爲靑陽縣監,韓原副正樞,豐山副守㮒,齊平守㰒,今加明義,密山副令㯓,今加明善,柳祥翼單付兼春秋,南就明單付副司直。
吏批啓曰,翼陵參奉李萬華呈狀內,矣身夙抱重病,無時發作,近又添劇,差歇無期,斯速入啓處置云,今姑改差,何如?傳曰,允。
又啓曰,前監司權重經,今有職牒還給之命,而初旣未赴任,罷遞,所授加資,依例還收之意,敢啓。傳曰,知道。
兵批啓曰,五衛將洪萬宗呈狀內,年過八十,直宿警巡之役,實無自力之勢,而卽今病狀,日益難强,特爲入啓許遞云,老病實狀如此,則宿衛輪番之任,不宜一向虛帶,今姑改差,何如?傳曰,允。
掌令尹會啓曰,請亟寢罪人閔鎭遠放釋之命,仍令極邊遠竄。措辭見上請行藥宮人金姓者,亟命出付攸司,直爲正法。措辭見上近來鎭堡及牧官之弊,在在皆然,試以畿內至近處言之,未有如大阜島之新設鎭堡,洪原牧場之創設牧官也。臣請略論其兩地弊端焉。夫大阜之設置牧官,其來已久,連以士夫蔭官,差遣爲牧官者,別無鄙瑣之事,牧民只供太僕之後矣。始自十餘年前,牧官變爲僉使,而戰船防軍,初無劃給之事,蓋花梁,在於隔浦,已有器械軍丁故也。疊設僉使鎭於牧馬之地,徒貽牧民無窮之弊,所謂弊者,何也?旣有僉使之名,故喬桐·永宗等處,文報酬應,不一其端,所入情債,皆出島民,加以中庶無識之類,連續差送,貪漁不法之弊,罔有紀極,一島渙散,有十家九空之形矣。至於洪原牧場,本屬於大阜牧場,故牧官往來看檢,少無民弊矣。一自設置牧官,別立衙門之後,大小供億,無中辦出,徵斂之道,百倍於前,若干牧卒,擧皆流散,不特此也,爲牧官者,嫌其官用之不贍,與牧子輩符同,多設鹽盆於場內水草之地,驅出馬群,禁其草蘇,以爲煮鹽之柴,上自牧官下至牧民,惟以煮鹽興利爲事,至於馬政,置之相忘,馬城雖毁,故不修築,以致馬畜四散,蹈躪民田,其爲弊端,旣如是孔慘,故牧民至有上言哀訴,臺官又爲發啓蒙允,而本寺不知民弊之至斯,唯事防啓,因循不罷,生民之害,日以益甚,當此荐飢民困之日,苟有一分救弊之道,不可不汲汲變通,請令廟堂斯速稟處,革罷大阜島新設僉使,依前以牧官擇差,洪原之新設收官,亦爲革罷,依前屬之於大阜牧官,以除無限弊瘼。淸州討捕使李慶杫,賦性陰凶,行己詭祕,重以趙松之妻姪,夤緣納交於賊集,有同奴隷,至與省行,晝夜同處,情意綢繆,頃莅西邑,賂遺無算,至以累百之價,買送名騾於濟謙。且於辛丑秋間,駄送銀貨錦紬於賊集,以資三手之用,人言狼藉,至今未已,及授本任,專事暴虐,擧措狂悖,治盗之際,不分玉石,酷施濫刑,巡到之時,動輒發怒,殺人如麻,其他貪虐殘暴之擧,無所不至,如此殘酷不法之人,不可一日置之於討捕之任,請淸州討捕使李慶祉,罷職不敍。答曰,勿煩。
咸原府院君魚有龜疏曰,伏以臣,揆以才分,則實有負乘之懼,論以情迹,則頻遭臲卼之勢,敦府本銜,雖似散秩,至於扈衛·御營等將任,誠有不可久冒者,前後屢煩控籲,而血懇未蒙矜諒,當遞而未遞,宜罪而不罪,挨度時月,訖至于今,釁尤日積,愧悚恒切,而臣素有痰病,近傷暑風,痰混流注,脚部浮疼,骨節牽酸,行步蹇澁,委頓呻喟,差完無期,卽此病狀,已難堪耐重任,況於近日,別有危蹙之端,闔門駭怖,靡所容措,屛息潛伏,不敢自安,今日朔朝,例有起居之禮,而未免曠闕,軍門將官朔試射,宜於當月內擧行,而亦至廢閣,罪部層加,冞增惶隕。伏乞聖慈,俯諒危迫之懇,倂遞臣本兼諸任,仍治臣廢禮曠職之罪,俾得以守分斂迹,卒被生成之澤,不勝萬幸。臣無任屛營祈懇之至,謹昧死以聞。答曰,省疏具悉卿懇。卿以肺腑之臣,義同休戚,一向固辭,終涉太過,卿其勿辭,從速行公。
奉敎申致雲疏曰,伏以臣於直中,卽接家人急報,則臣之母病,夜來猝重,至於窒塞云,故臣得聞此報,方寸煎灼,蒼黃徑出,急歸省視,則臣母素患虛勞之症,挾署猝發,氣虛痰滯,胸膈關塞,雜試藥物,少無動靜,卽今症形,萬分危急,而傍無他侍,只有幼弟,藥餌看護,非臣則無人,以此情理,萬無離側供職之勢,玆不得不疾聲哀籲於孝理之下。伏乞聖慈,諒臣悶迫之情,亟遞臣職名,俾得安意救護,仍治臣不及陳籲,擅離直次之罪,以警具僚,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭,救護母病。
持平沈埈疏曰,伏以臣,頃忝諫職,見非物議,自速顚沛,無望甄收,千萬夢寐之外,忽承憲職之命,驚惶感激,靡所容措。臣本庸愚,百不猶人,姿性普輭,旣不足以激揚風采,言議骫骳,又不足以極論時政,臣自知明自量審,而若乃貪榮戀寵,晏然冒居,則臣之蒙不稱之譏,受曠厥之罪,固不可言,而聖朝設官責效之意,果安在哉?矧今凶邪屛黜,才彦彙征,若使臣濫竽於其間,則不亦輕臺閣而辱官方乎?此臣所以寧憲受違傲之誅,終不敢冒處者也。伏乞聖慈,曲賜臨照,亟許解免,以重臺選,以安愚分,不勝大願。臣於日昨,伏見備忘記,至誠惻怛之意,溢於言辭之表,奉讀未半,感涕自零,愚哀之耿耿者,有不容泯默,玆敢略陳於辭疏之末,惟聖明省察焉。嗚呼,天異物怪,何者非災,而今年亢旱之慘,決非流行旱災之比,片雨不下,烈日長烘,田疇如焚,麥農全失,芒種已過,播穀愆期,百萬生靈,其將盡劉,言念國事,不覺體粟而心慄,伏想殿下於乙丙之間,所以警動而憂遑者,庸有極哉?殿下旣下疏決之命,再擧親禱之典,農壇淸曉,玉趾親臨,將事之際,密雲旋集,及至日晩,小雨點滴,誠意攸格,冥應果速,而終未得甘霔之滂沱,天之示譴,胡忍至此?蓋聞人事,失於下,則天變,應於上,人事,形也,天變,影也,影之在天者,窅爾而難徵,形之在人者,灼然而易見,臣未知上天之怒,的在何事,而所以感召,則必有其咎矣。其可不求其故,而盡其實乎?伏覩殿下,臨御以來,誠心愛民,勵精圖治,未有失德過擧,而天不悅享,屢降災咎,至於今日之旱而極矣。斯誠關係國家存亡之大數也。今之爲弭災之策者,章疏迭上,盛言民弊,而良役變通,固是急先之務也。噫,生民之愁痛已極,國勢之捏抗愈甚,雖行一二惠政,譬如大病之人,元氣澌頓,雖服一貼大和湯,不足以回生而喚死也。其可束手待其亡,而不思所以救活之道乎?哀我小民,數口之家,所耕之田,終歲辛苦,所收幾何,償債應賦,䃫石已空,每當春夏,尙不免草食枵腹之患,況當穡事之告歉,比常年不及其半,則將何物,以應租賦,又將何物,活妻子乎?加以身役徵布,名目多端,其最多者,至出正木四五疋,其少者,亦不減三四疋,甚貧而不能支堪者,斥賣田宅,以納身布,更無可支之勢,然後挈其眷屬,號泣流離,親戚不能挽,隣里不得留,不定厥居,甘爲亂民,每當納布之時,諸上司各衙門,按簿徵布,令嚴如虎,守令恐其拘礙於辭由,一遵隣族侵徵之謬例,鞭扑狼藉,惟以督捧爲事,眞所謂刮毛於龜背,氊不得成,而殼已穿矣。昔之巨村,居然殘破,前之美疇,今皆荒廢,此無他,良役偏酷,民不安堵故也。以此良丁日縮,軍額難充,凡出故案,其費甚鉅,殘戶貧民,何能自辦乎?今年明年,以至於十數年之久,嗟乎,荒隴朽骨,半作塵土,而其名尙掛於軍簿,其布尙納于官門,思之至此,令人鼻酸,臣意以爲,各道逃故之數,雖不可一時頉下,若令廟堂考案,準年六十以上,竝令頉減,則其中十數年逃故之類,自在於蕩條之中,豈不爲固結民心之道乎?嗚呼,良役變通之議,其來已久,而事多掣肘,因循至今,未聞有大更張大變通,民生安得不困,而其怨毒之氣,有足以上干天和,無怪乎災荒之荐仍,而民生之困瘁也。臣聞上年諸道軍布之減徵,獨及於災邑,而不及於稍實之邑,監司之分等各邑災實,自是事目應行之例也,而名雖曰,稍實之邑,亦不無虛實相蒙之弊,臣之愚意,各樣身役,雖不能一切省減,全無所收,亦宜從其被災之輕重,尤甚邑,則特爲蠲減,之次邑則或減二之一,或減三四之一,若是稍實邑,則雖不能一體施惠,要使愍惻之意,勝於誅求之政,則豈不爲王政之助,而恤民之急務乎?向者凶黨之盤據廟堂也,倡爲爲國爲民之言,苛急辦事者,謂之爲國,慈詳愛恤者,謂之爲民,而强分而爲貳,至請從今以後,諸道方伯之褒貶,御史之論啓,以守令之愛恤民庶者,不爲擧論,而只擧徵斂之無逋者,稱爲良吏,嗚呼,此誠亡國之言也。民苟安,國何以不安,民苟富,國何以不富乎?唐臣陸贄之言曰,民者,邦之本,傷其本,則支幹凋瘁,而根祗蹶拔矣。爲民上者,其可不留心於恤民之政,以爲固本之地乎?親民共理,莫如守令,漢代循良之法,最是爲治之要,近來有重內輕外之弊,受任州縣者,類非精擇,致位宰列者,莫察民隱,民未蒙惠鮮之仁,政多有疏闊之失。臣伏聞祖宗朝,亦有自三司,出莅郡縣,其有優異之績者,則輒皆不次登庸,故在外有彈壓之益,入內有練達之效,此誠先王之美政,今日之當法者也。伏願殿下,申明內外交差之政,且令守令之辭朝者,竝皆引見,蘇殘之責,慰勉而遣,待其政成,召以邇列,則爲守令者,孰不感激銜恩,盡心於臨民乎?臣意特令選部定式施行,恐爲得宜矣。嗚呼,京師者,四方之本也。國家雖不能不役乎民,然役有輕重之殊,而民有貧富之異,不可以一槪論也。竊觀近年以來,毋論三江五部,名編民戶者,則坊役苦重,不能支堪,富盛之家,則雖是僕隷之賤,率多免焉,貧賤之戶,則雖是衣冠之人,偏被苦焉。甚至於京各司非法之擧,規外之事,亦爲小民之痼弊者多矣。寢成謬習,無所禁斷,不法之官,奸蠧之吏,任其侵剝,則君門咫尺,冤氣先鬰,哀彼民生,將安得以保存乎?京師如此,外方可知,急改之所擾,流弊之所積,以致民怨之朋興,如是而國不亡者,未之有也。伏願聖明,下臣此疏於廟堂,凡係爲民之弊者,速卽變通,則在民爲救瘼之惠,在臣爲採言之幸,公私幸甚。惟我殿下,坤柔太過,乾剛不足,人君之慈諒溫柔,豈不爲美德,而若一向沈毅,而無剛柔相濟之道,則恐或至於委靡偸惰之城,誠不可不念矣。嗚呼,自夫聖朝更化以來,朝紳之上章論事,有關於治體者,凡幾上矣,而未聞聖上,有某事某計之翕受敷施者,豈公車所奏,無可採施者耶?每於疏批之下,皆以一例賜答,殊無嘉納採用之實,亦在閱月事過之後,雖或有急時擧行之良謨,已無及矣。是以大小臣隣,莫不解體,皆以進言爲空談,間或有刺口論事者,群笑以爲迃,不幾於上澤閼於下布,下情壅於上聞者乎?此群情之所深憂,而非殿下自省之地乎?昔宋寧宗時,侍講朱熹面奏曰,竊見陛下於獻言者,未聞一有施行,乞令省官看詳,擇其善者,條上取旨,以次施行,寧宗卽差劉光祖等,限十日看詳聞奏,朱熹所奏,深得言事之體。臣願殿下,亦依朱熹之言,特令近臣悉取前後疏章,省閱取舍,條列以聞,自朝廷以及外方,積弊之有可以革罷者,疵政之有可以變通者,庶事之有可以整頓者,毋曰不可革罷,毋曰不可變通,毋曰不可整頓,無爲持難,快賜處決,自有剛克之效,無復忨愒之弊,則豈非群下之望,而國家之福乎?古語不云乎?警予之天,猶可爲也,忘予之天,不可爲也。其所謂猶可爲者,惟在人君,慄慄敬懼,克修實德,回沴而致和,去亂而來治也。伏願殿下,側身修德,久而不息,誠心對越,少無間斷,頻開筵席,引接儒臣,討論經傳,講劘治體,以爲進德出治之方,則其於應天弭災之道,庶乎得矣。且臣於近日事,竊有所慨然者,人君遇非常之災,則憂惶警惕,無所不用其極,故其在體天行道之政,不可無疏決罪囚之擧,而若或事係犯逆,其不可容易擧論也,明矣。申銋罪狀,誠甚痛惋,欲實望賊之誣招,唯恐逆節之或露,白首垂死之年,有何希望,而挺身投疏,用意無狀,論其罪犯,合置重辭,得保首領,於渠亦幸,而出陸撤籬之命,大是物情之外,金時發之奪取公文,欲緩頤賊之死者,論以三尺,自有其律,而向日筵席,擬以照律者,必是出於傅生之意,良可異也。慤·樞兩賊,與榗·,一般罪逆,且其出貨多寡,不翅相懸,而纔收酌處之命,尙遲誅殛之典,其於獄體,果何如也?至若遠竄罪人金在魯等,罪之淺深,有難測知,而以當初臺啓觀之,蹤跡之詭祕,聚會之綢繆,與前日十六人,無甚異同,結之曰,卽日押送,以絶禍根,則其罪犯,何等凶悖,而竄配遠地,亦云末減,曾未幾何?乃有移配之擧,而或愍其親老,或原其罪輕,次第論釋,不少持難,有若眚災薄罰之議讞原恕者然,餘存而不爲竝論者,只是二人而已。若以臺啓,歸之爽誤,則一體放釋,可也。若以罪名至重,不可輕議,則豈可分別彼此,或仍或放耶?國體之顚倒,只爲有識者之駭笑。臣意以爲,姑寢成命,更加明覈,俾無冤罪莫辨之弊焉。臣猥以無似,忝居言地,目見天災之慘,不勝憂愛之忱,略將草草蕘說,仰陳於修省之日,惟聖明,勿視以應文之具,特賜採納焉。臣無任屛營祈懇之至,謹昧死以聞。答曰,省疏具悉。應旨進言,言甚剴切,佩服留心焉。可以變通事,令籌司商確,稟處,爾其勿辭,從速察職。
上在昌德宮。停常參·經筵。
下直,任實縣監李東益。
李翊漢啓曰,明日常參,取稟。傳曰,停。
又啓曰,卽者禁府都事來言,今日當爲鞫坐,而領議政趙泰耉在外,右議政崔錫恒,難安之勢,與前無異,不得開坐云矣,敢啓。傳曰,知道。
又啓曰,再昨以召對趁早爲之事,命下矣。宣飯前入侍乎,宣飯後入侍乎?敢稟。傳曰,宣飯後入侍。
正言趙趾彬三度呈辭。傳于李翊漢曰,還出給。
又啓曰,平安監司吳命恒,除拜已久,疏批已下,卽爲牌招,何如?傳曰,允。
又啓曰,廳中苟艱,未有甚於近日,承旨有闕之代,政官卽爲牌招,以在京無故人差出,仍卽牌招,使之察任,何如?傳曰,允。
有政。吏批,判書柳鳳輝進,參判鄭齊斗在外,參議李眞望在外,左副承旨沈珙進。兵批,判書李光佐,陳疏入啓,參判金致龍服制,參議沈仲良進,參知朴澄病,左副承旨沈珙進。
吏批啓曰,長城府使,今當差出,而本府亦湖南雄邑,不可不擇差,守令中竝擬,何如?傳曰,允。
以朴弼夢爲承旨,金始煥爲禮曹參判,南就明爲同義禁,李宜麟爲禁府都事,李徵復爲翼陵參奉,申義集爲長城府使,李聖佐爲安城郡守。
許玧·李其翊·崔必蕃·盧恰·趙鼎期·李弘·柳弼恒·李汝迪爲單付副護軍,呂必容·徐命淵·金始慶·兪命凝爲單付副司直,李玄輔爲單付副司正。
李翊漢啓曰,亟正邦刑罪人任敞,嚴刑取招後,正法事,旣已下敎矣。判義禁沈檀,卽爲牌招,以爲卽日開坐之地,何如?傳曰,允。
又啓曰,判義禁沈檀,牌招不進,推考傳旨,今方捧入,而莫重罪人,屢日停刑,獄體極爲未安,更卽牌招,使之開坐,何如?傳曰,允。
又以禮曹言啓曰,來七月初五日,行宗廟秋享大祭親祭事,啓下矣。永寧殿遣大臣設行之意,分付擧行,何如?傳曰,允。
又以弘文館言啓曰,校理洪廷弼,旣有只推之命,更爲牌招察任,何如?傳曰,允。
校理洪廷弼牌不進,罷職傳旨。傳于李翊漢曰,推考傳旨捧入。
同副承旨洪重禹牌不進,罷職傳旨,傳于李翊漢曰,推考傳旨捧入。
李翊漢啓曰,同副承旨洪重禹,旣有只推之命,而卽今廳中苟艱,更爲牌招,以爲推移入直之地,何如?傳曰,允。
同副承旨洪重禹再招不進,罷職傳旨。傳于沈珙曰,推考傳旨捧入。
假注書權䌖有頉,代以李玄輔爲假注書。
沈珙啓曰,假注書李玄輔,時無職名,依例付軍職,冠帶常仕,何如?傳曰,允。
右副承旨朴弼夢牌不進,罷職傳旨。傳于沈珙曰,推考傳旨捧入。
沈珙,以戶曹言啓曰,頃因傳敎,領議政趙泰耉月廩,更令本道輸送事,分付矣。卽者京畿監司李世最啓聞,果川縣監金弘權牒呈內,去四五月兩朔月廩米太,更爲領納于領議政趙泰耉所住處,則以爲方在病伏席藁俟譴之中,不敢更受云,終不承受事啓本,下於臣曹,係是大臣月廩,其在事體,不可無稟定之事,何以爲之?敢稟。傳曰,令倉官輸送。
李翊漢,以宗親府言啓曰,肅宗大王御筆屛風,旣已開刊,今將印出,而進上件外,頒賜臣僚,蓋所以廣布傳後之意,故曾在先朝,已有頒賜臣僚之規,今此所刊御筆,亦依列聖御筆帖例,以爲印出頒賜之地,何如?傳曰,允。
掌令尹會啓曰,淸州討捕使李慶祉,夤緣納交於賊集,作爲奴隷,情跡綢繆,曾莅西邑,賂遺無算,買送名騾於濟謙之說,至今喧傳,論其負犯,實非尋常罪過,治盜之際,用刑刻酷,特其薄物細故耳。律之以罷職不敍,未免太輕,公議亦以爲非,臣之擬律不審之失著矣,諸命遞斥臣職。答曰,勿辭。
李翊漢啓曰,掌令尹會,再啓煩瀆,退待物論矣。傳曰,知道。
領議政趙泰耉疏曰,伏以臣聞,至誠感天,人之所欲,天必從之,今臣之危情苦忱,籲呼祈哀者,凡幾遭矣。兪音之下,唯日望之,不惟不垂矜念,乃復賜以別諭,催臣造朝,是何上下情志之不相孚格,一至此哉?臣實慙惶隕悶,欲死無地。古語曰,君行令臣行志,義有所重,分或爲輕,所遭如臣,而晏然復進者,如非喪廉蔑恥,必是放恣無忌憚之人,臣雖不肖,豈忍蹈此?臣之不敢復出世路,臣之志決,已久矣。雖累承恩諭,亦不敢違志而從令,國有常憲,豈宜終逭?緣臣之不敢進,而職務之曠廢幾許,一日不遞,貽一日之害,一月不遞,增一月之害,國人之言,皆云當遞,經春至夏,一味靳固,其爲害,又將至於何許境界也?臣罪之日益增加,固不須言,國事之日非,又何不加之聖念乎?臣實悶迫焉。聖諭曰,方農不雨,已判大無,國計民憂,殆有不暇勝言者,雖使三公備位,同心夾輔,尙慮其不克有濟,臣拜稽莊誦,不覺感涕之盈襟,今此亢旱,閱月斯酷,田疇龜坼,百苖皆焦,荐飢之餘,又復如此,民將盡劉,國其奚賴?在野目見,憂心如焚。噫,國之有三公,如鼎之有三足。易曰,鼎折足覆公餗,折足之咎,臣實當之,覆餗之患,何得免乎?今若遞臣應遞之職,改命救時之賢德,則三公可備,時艱可濟,事事物物,皆得其平,朝無曠務之憂,私無枉志之人,臣雖老死丘壑,亦與有幸矣。聖候議藥,非不知事體嚴重,而前旣冒進,重惹多口,今不敢爲復進之計,本職未許遞之前,亦無轉身之路,況今殿最之月,只隔數日,臣之所兼管諸司,無非緊任,俱不可不急速變通。且又軍門提擧,不可兩兼之由,臣於前疏,援據近例,冀蒙處分,而亦無發落之敎,臣尤悶鬰焉,不得不復此申籲。伏乞聖明,俯賜體諒,先將臣相職及藥院之任,亟賜遞改,他餘兼任,次第鐫免,以幸公私,千萬至祝。謹昧死以聞。答曰,省疏具悉卿懇。卿之出而供仕,凡幾月矣。一番論政,旋又尋牘,是何情意之難孚,一至是耶?噫,旱暵斯酷,甘雨纔霈,須體前旨,安心勿辭,速出視事,用副如渴之望。仍傳曰,遣史官傳諭。
右議政崔錫恒疏曰,伏以臣於日昨,伏聞嶺儒姜鳳儀疏中,憑藉鞫獄,乃以金姓宮人之初不請査罪狀,臣身,無所不至,至有人臣所不忍聞之語云。臣聞來毛髮俱竦,走伏金吾,席藁待罪,伏蒙聖明,俯燭構誣之狀,特下勿待命之敎,臣誠惶感,不知死所,而臣若徒恃淵鑑之在上,而不一申暴,則前頭危險之言,必將繼起,不得不一鳴號焉。蓋行藥已試之言,始發於逆竪之招,臣在鞫廳,啓請出付者再,前後請對,力請按治者,非止一二,至承依允之命,而終不得査出,驚憂痛迫,至今靡弛,此則聖明之所洞燭,朝臣之所其悉,奏啓具存,非可誣也。未知鳳儀所謂初不爲請云者,何所據而發也?渠雖急於構臣,告君之言,何若是全然架鑿,至此之極耶?昨因玉堂請對,備陳情狀,自上伏從公議,旋施投畀之典,朝家處分,雖已明正,在臣自處之義,其何敢晏然於台席乎?伏乞聖慈,俯諒危懇,將臣本職,亟賜鐫免,以安私分,以幸國事,不勝大願。取進止。答曰,省箚具悉卿懇。儒疏侵斥,殊涉過重,處分已定,卿無難安之端,安心勿辭,速出論道,用副如渴之望。仍傳曰,遣史官傳諭。
平安監司吳命恒疏曰,伏以諸路旬宣之任,罔非緊要,而西藩爲最重,中外艱虞之勢,無一可恃,而西憂爲最切,荐飢煩賦,民生困悴,鴨水衣帶,門析無備,此時西門鎖鑰,尤宜愼揀,實非人人所可僥冒,而不料寵擢之命,忽及無似之賤,臣誠惝怳悚惕,彌日而不自定也。念臣愚昧鈍滯,輪翮無取,歷試內外,蔑效涓埃,曾荷誤恩,猥叨嶺臬,觸事憒憒,罪悔多積,均田之役,改防之制,俱致人言,修繕之儲,査究之政,反惹弊端,臣則非不竭誠奉公,而才疎望輕,事與心違,至今追思,不覺愧汗。況乃寵之以命德之峻秩,畀之以箕邦之重寄,負乘之災,滿盈之懼,已不勝其澟蹙,而且臣喪威之所剝傷,疾疹之所耗昏,筋力澌削,神識消亡,奔走職事,固已難强,剸理庶務,幾無其望,疆場之事,何以經紀,凋瘵之民,何以拯濟?紊亂之兵制,實無整詰之圖,蕩竭之財穀,實無敷理之策,重以北使頻到,旱氣孔酷,前頭之憂,萬倍平時。臣若不揣才分,冒昧承當,則易所謂力少而任重,知小而謀大,正指臣今日道,而畢竟覆餗之咎,僨事之辜,勢所必至,臣身,雖不足恤,其於國事,何哉?玆不得不疾聲呼籲於宸嚴之下,伏乞聖慈,天地父母,曲察由中之懇,特推體下之恩,亟命鐫改臣新授職秩,以重名器,以安賤分,千萬幸甚。答曰,省疏具悉。卿其勿辭,速往欽哉。
左承旨朴熙晉疏曰,伏以臣,年衰病痼,神識消耗,尋常酬應,猶患倥侗,尙何望其出納之地,盡惟允之責耶?祗緣聖恩優渥,不敢辭避,纔遞旋叨,除旨相續,夙夜在公,殆周一年餘矣。尸素之愧,恒切于中,再昨鄕儒兩疏,鱗次到院,取見其原疏,則大旨略同,此等疏章,已有勿捧之令,宜卽退却,而渠輩旣以應旨進言爲辭,則自本院直爲還給,亦有所未安,乃與諸僚相議稟啓,以俟進退之命而已。至於姜鳳儀之疏,則下款所以構誣大臣重臣者,全事醜詆,語甚凶悖,固宜嚴辭明辨,而臣等之意,則聖明在上,淵鑑孔昭,一經睿覽,鬼蜮情狀,無所逃罪,而諸臣厚誣,不待陳論,自可快辨,臣等拙訥之辭,固不足有無於其間,故果無一言之提及於此矣。論思之地,公議峻發,矇然之斥,不職之責,不啻尋常規警之比,臣誠慚懼,若無所容,如臣疲劣,久忝喉司,孤負職責,非斥之來,固不敢辭,其不可抗顔復廁於邇列,以重僨誤之罪也,決矣。且臣日昨承命禱兩於南嶽,終夜山巓,重觸暑風,受傷非細,而不敢言病,黽勉仕進矣。乃於申退之後,適當日候之蒸鬱,不免脫着之失宜,宿病添劇,症勢危惡,精神昏憒,胸膈關塞,急灌藥物,幾殊僅蘇,而頭昡腹脹,飮啖全却,實有頃刻莫保之慮,決無束帶供劇之望,顧臣情病,俱無一分可强之勢,玆敢疾聲呼籲。伏乞聖慈,俯賜諒察,亟遞臣職,俾延殘喘,以謝公議,千萬幸甚。臣無任屛營祈懇之至。謹昧死以聞。踏啓字
雍正元年癸卯六月初二日辰時,上御宣政殿。承旨持公事,玉堂召對入侍,左副承旨李翊漢,侍讀官吳命新,檢討官李顯章,假注書李挺膺,編修官吳守經,記事官柳祥翼。李翊漢進讀禮曹草記,永寧殿秋享,遣大臣攝行事,允下。
又讀弘文館草記,校理洪廷弼牌招事,允下。
又讀刑曹回啓,黃海道幼學朴俊彬上言內,門族朴應海謀奪田畓事。踏啓字
上講綱目,吳命新,讀自梁天監十一年魏延昌元年,止魏以崔光爲太子少傅,李顯章,讀自梁天監十三年魏延昌三年,止二月魏司徒高肇伏誅。
命新起伏曰,臣因文義敢達矣。禁亂之爲幣於都民,自前特甚,至於亂廛,尤有弊端,小民之一疋布一尾魚買賣者,亦皆有禁,書吏之中間操縱,罔有紀極,無勢之民,無所呼訴,豈非可矜之甚乎?屠牛神祀,挾娼會飮等數條外,貽弊民間者,勿爲出禁,以除都民一分之弊,何如?上曰,依爲之。李翊漢曰,此則玉堂所達,未知其可矣。亂廛之禁,實是民間痼弊,爲法官者,勿爲頻數出禁,別樣中勅則可也,而旣載禁條之法,猝然革罷,則不可矣。命新曰,臣意亦非謂革罷其禁條也。勿爲數出,各別申勅,好矣。上曰,依爲之。出擧條
命新又啓曰,久旱之餘,幸得甘霈,一國同慶,雖已節晩,可及移秧,而農糧乏絶,不能及時,或有束手而坐者,誠可矜憫。麥還已捧之邑,則固當除置種子,卽爲分給,而豪强品官及有形勢士夫,率多受出窮民之絶糧者,未蒙實惠,以各別均分於農民之意,申飭諸道,則可以宣布德意,而遠路雖未及頒布,京畿則可及矣。分付道臣,各別申飭列邑,何如?上曰,依爲之。翊漢曰,非但京畿,至於忠淸道,士夫居多,故還上分給時,小民不得受食,此實痼弊,亦爲分付,申飭,宜矣。顯章曰,非特申飭畿營,其在朝家一視之道,不可以遠近,有所取舍,分付八路方伯,以爲宣布德意之地,何如?命新曰,小臣陳達之意,亦謂遍諭八路,而辭意有所未達矣。諸道道臣處,同爲分付,何如?上曰,依爲之。出擧條
命新又啓曰,臣於吏緣爲奸之文,有可達之辭矣。官員則遞代煩數,吏胥則無遞代之事,終身掌其事,故夤緣弄奸,我國此弊特甚,非但外方爲然,至於京司,則朝遞暮代,文簿全委下吏,官員則署尾惟謹而已。慢不知爲何事,情債之公行,財物之偸竊,專由於官不久任,吏緣爲奸之致,臣意則米布衙門郞屬,竝定以三十朔,吏胥則依大典法,各色書吏,時或換差,以除弄奸之弊,恐合事宜,令廟堂稟處,何如?上曰,依爲之。顯章曰,吏胥之弊,自古而然,而未有甚於我國,故古徵士曺植言,朝鮮以胥吏亡。胥吏卑賤也,國之存亡,似若無關於渠輩,而其言如此,其害民耗財,爲國蟊賊,據此可知也。內而該曹該司,外而各營各邑,均受其弊,而騎曹最爲緊重,一國錢布需用,專管於此,而該郞數數移遷,不能照檢,故吏胥夤緣爲奸,其弊不貲,甚至於一州之軍布,全入猾吏之囊橐者有之,識者之竊歎久矣。今若依各軍門郞廳例,另擇名官之剛明者,差出軍色郞廳,定爲三年之限,而若以別出一官爲難,則革罷不緊之都案郞廳,使軍色兼管都案,則官無創設之費,財無尾閭之失,豈不便當乎?臣於前冬言事疏中,備陳此事矣。廟堂諉以官制變通,而勿施之,臣竊慨然也。所謂官制變通,乃指大段更張之謂也。一郞沿革,有何重難乎?凡有論事,勿論利害,廟堂輒爲防塞,而臣言旣不見用,則到今追提,似爲無益,而適因文義,敢此仰達,請令廟堂稟旨擧行。上曰,依爲之。出擧條
翊漢啓曰,亟正邦刑罪人任敞拿來後,因其拒逆結案,尙未正刑,獄體極爲未安,判義禁沈檀,以疏批未下,久未開坐,政院所當請牌,而戶曹判書李台佐,亦以取招後正法,陳達蒙允,檀又爲陳疏,更申前說,而尙未賜批矣。檀之所論,不過謂一時處分也。台佐所達,乃是重常典之意也。必也自上指一處分,然後可以牌招開坐,故敢達矣。顯章曰,國家常典,不可輕變,李台佐之言,是矣。翊漢曰,然則給案取招後正刑乎?上曰,依爲之。出擧條
顯章又啓曰,故承旨臣洪命亨,以文章淸直,見重一世,丙子之難,與故相臣金尙容,登城樓自焚死。仁祖朝,卽爲贈職,先大王,又命旌閭,褒崇之擧,幾無所憾,而但易名之典,尙未擧行,公議咸以爲惜矣。其所成就,旣如是卓卓,則法應得諡,所贈之職,又是判書,則在朝家,已有成例,特許贈諡,存樹風聲之意,令該曹稟處,何如?上曰,依爲之。出擧條諸臣遂以次退出。
上在昌德宮。停常參·經筵。
沈珙啓曰,明日常參,取稟。傳曰,停。
藥房提調李台佐,右承旨沈珙啓曰,喜雨連日,伏未審聖體,若何?大妃殿氣候,亦復何如?湯藥停進,已過五日,而今日是入診日次,臣等不可不率諸醫,趁早入侍,詳察聖候,議定當進之藥矣。不任區區仰慮,敢來問安,竝此仰稟。傳曰,知道。無事,慈殿氣候安寧矣。
大妃殿·中宮殿,藥房問安。答曰,知道。
藥房再啓曰,臣等入診退出後,與儒醫及諸御醫,反復商議,則以爲痰火鬱滯,上焦升降無常,甘遂散最宜於卽今症候云,此藥一劑,爲先劑入之意,敢啓。傳曰,知道。
傳曰,大妃殿,加味生脈散,人蔘倍入劑進事,依榻前定奪劑入。
李翊漢啓曰,副摠管洛昌君樘,以御筆摸寫主管堂上,宗親府晝仕進去之意,敢啓。傳曰,知道。
李翊漢啓曰,右副承旨朴弼夢,同副承旨洪重禹,旣有只推之命,竝卽牌招察任,何如?傳曰,允。
李翊漢啓曰,掌令尹會,引避退待,經宿而尙未處置,事甚未安,持平沈埈,卽爲牌招,使之處置,何如?傳曰,允。
李翊漢啓曰,判義禁沈檀,昨日再招之下,終不應命,又呈辭疏,纔已退却,而成命之下,久未開坐,事甚未安,判義禁沈檀,新除授同義禁南就明,竝卽牌招,以爲開坐之地,何如?傳曰,允。
傳曰,今番七次祈雨祭獻官以下,竝書啓。
李翊漢啓曰,判義禁沈檀,有稟定事,來詣請對矣。傳曰,引見。
李翊漢啓曰,卽者禁府都事來言,今日當爲鞫坐,而領議政趙泰耉在外,右議政崔錫恒,難安之勢,與前無異,不得開坐云矣,敢啓。傳曰,知道。
同副承旨洪重禹牌不進,罷職傳旨。傳于沈珙曰,推考傳旨捧入。
備忘記,龍山江·楮子島七次祈雨祭獻官,判書李肇,益陽君檀,各熟馬一匹,典祀官兼大祝,主簿洪啓相,校理邊玉明,各兒馬一匹,監察以下諸執事,各上弦弓一張賜給。
傳于沈珙曰,禁旅中,可合別軍職者抄啓。
有政。吏批,判書柳鳳輝進,參判鄭齊斗在外,參議李眞望在外,左副承旨沈珙進。兵批,判書李光佐陳疏入啓,參判金致龍服制,參議沈仲良進,參知朴澄病,左副承旨沈珙進。
吏批啓曰,新除授驪州牧使申慶汝戶奴呈狀內,病勢無減,且有物議,斯速入啓處置云,驪州牧使申慶汝,依近例罷黜,何如?傳曰,允。
以兪命凝爲右副承旨,徐命淵爲左副承旨,朴弼夢爲戶曹參議,洪重徵爲朔寧郡守。安奇察訪金壽煃,平丘察訪安翼齡相換,密恩令煿,彰善敍用事,承傳,徐宗廈爲掌令。
朴弼夢·朴熙晉·黃再徵·申慶弼·金鼎相·魚必遠爲單付副護軍。
沈珙啓曰,新除授左副承旨徐命淵,時在京畿廣州地,斯速乘馹上來事,下諭,何如?傳曰,允。
李翊漢,以弘文館言啓曰,校理洪廷弼,昨日違牌,旣有只推之命,更爲牌招察任,何如?傳曰,允。
假注書李挺膺有頉,代以金權爲假注書。
傳于沈珙曰,大嬪神主奉移,各其守直軍士等參酌,永定雇立,四名定送事,分付該曹。
傳于沈珙曰,大嬪宮修理役處工匠及募軍等價布,依前判下,逐朔輸送于本宮事,分付該曹。
假注書韓師得書啓,臣承命馳往于果川紫霞洞領議政趙泰耉所住處,傳宣聖批,則以爲臣自昨宿患膈痞之症,猝然復發,寒熱交作,達夜叫死,神息危綴,宛轉床褥矣。不意此際,史官冒雨遠辱,傳宣聖批於病伏昏昏之中,十行溫綸,辭旨勤懇,不惟不賜允兪,反蒙此勉誨之教,許解重擔,日夕顒企,而天聽愈邈,謬恩荐加,伏地感泣,抑鬱轉深。臣之自來情地,如有一分冒進之勢,則何敢累瀆申懇,徒積撕捱,甘自蹈於孤恩慢命之科哉?顧今情勢之外,病狀復劇,萬無運身趨命之理,倘我聖上,俯垂哀憐,速副由中之懇,以安將死之喘,是臣區區之祝也。大旱之餘,甘霔沛然,萬品蘇枯,三農慰滿,伏想九重憫旱之聖憂,庶可小寬,而如臣病劣,退處田廬,未能少效職事,仰答洪造,徒辱恩數於荒郊吟病之中,益切愧懼,不知所達云矣,敢啓。傳曰,知道。
傳于兪命凝曰,領議政處,遣御醫持藥物看病,書啓。
兪命凝,以戶曹言啓曰,昨因京畿監司李世最啓本,領議政趙泰耉四·五月兩朔月廩,何以爲之之意,有所稟啓矣。有令倉官輸送之敎,在外大臣處月廩輸送,與京倉頒祿,有異,自所住官輸納,例也。今亦依前例,分付本官,使之輸送,而旣有令倉官輸送之命,何以爲之?傳曰,令倉官輸送。
兪命凝,又以禁府言啓曰,亟正邦刑罪人任敞行刑事,承傳啓下矣。卽當擧行,而法典內夜未明雨未晴,勿行死刑云,待晴明擧行之意,敢啓。傳曰,知道。
持平沈埈啓曰,臣伏見向日傳旨,有遠竄罪人閔鎭遠放送之命,臣竊以爲不可也,夫鎭遠之負犯,當初臺啓,論之詳矣。外托箴規,欲揚君父所無之過,陰贊凶計,密助賊復治行之資,若夫昌集凶逆,擧國齊憤,凡爲我殿下臣子者,孰不欲食肉寢皮?而及其賜死於中路也,鎭遠不思同仇之義,反懷黨逆之心,躬往面訣,如悲親戚。且其子婦,卽逆集之女,而不顧大義,無意離絶,噫嘻痛矣。鎭遠處地,果何如也?以先朝肺腑之臣,爲殿下元舅之親,奮忠討復,宜居人先,而乃反黨逆蔑義,一至於此,論其負犯,則只請仍配,亦未免擬律之失當,請亟寢罪人閔鎭遠放釋之命,仍令極邊遠竄。辛丑之事,尙忍言哉?聖上不安於天位,再下臣子所不忍聞之敎,中外大小人民,苟有一分北面於我殿下之心者,莫不奔走涕泣,齊聲力爭,思所以救正,則三司之伏閤,百僚之庭籲,不得請不退,然後方可以盡臣子之職分,而噫彼四凶,外畏公議,佯爲塞責之計,內懷凶圖,旋唱撤班之議,若而人外,率皆影從響應,少無崕異之意,此輩平日,只知有頤·集·健·采,而不知有君父之心,於此著矣。主謀四凶,今旣伏法,則其同聲和應,黨逆負國之類,不可以門黜薄罰而止,請庭請議罷時,卿宰以下及三司諸人之合辭唯諾者,竝遠竄。金姓官人,出付鞫廳事,諫臣論啓,今已經年,前後筵奏,異蒙允許,而淹延時日,終不出付,臣於此,不勝抑鬱訝惑之至。噫,從古亂逆,何代無之,而窮凶極惡,未有如三手之計也。至若合謀於幽暗之逕,逞毒於微忽之際,其爲憯忍,未有如小急手者也。若使此賊,終至漏網,則不但臣民臠肉寢皮,無以小洩,反令禍根未祛,潛滋於肘腋隱密之間,則其爲宗社憂危之念,顧何所不至耶?毒藥行凶,綻露於盛節之招,黃水吐出,明載於藥院之記,其陰巧之情節,貫盈之罪惡,不待鉤問而可知,請行藥宮人金姓者,亟命出付攸司,直爲正法。近來鎭堡及牧官之弊,在在皆然,試以畿內至近處言之,未有如大阜島之新設鎭堡,洪原牧場之創設牧官也。臣請論其兩地弊端焉,夫大阜之設置牧官,其來已久,連以士夫蔭官差遣,爲牧官者,別無鄙瑣之事,牧民只供太僕之役矣。始自十餘年前,牧官變爲僉使,而戰船防軍,初無劃給之事,蓋花梁,在於隔浦,已有器械軍丁故也。疊設僉使鎭於牧馬之地,徒貽牧民無窮之弊,所謂弊者,何也?旣有僉使之名,故喬桐·永宗等處,文報酬應,不一其端,所入情債,皆出島民,加以中庶無識之類,連續差送,貪漁不法之弊,罔有紀極,一島渙散,有十家九空之形矣。至於洪原牧場,本屬於大阜牧場,故牧官往來看檢,小無民弊矣。一自設置牧官,別立衙門之後,大小供億,無中辦出,徵斂之道,百倍於前,若干牧卒,擧皆流散,不特此也。爲牧官者,嫌其官用之不贍,與牧子輩符同,多設鹽盆於場內水草之地,驅出馬群,禁其草蘇,以爲煮鹽之柴,上自牧官下至牧民,惟以煮鹽興利爲事,至於馬政,置之相忘,馬城雖毁,故不修築,以致馬畜四散,蹈躪民田,其爲弊端,旣如是孔慘。故牧民至有上言哀訴,臺官又爲發啓蒙允,而本寺不知民弊之至斯,惟事防啓,因循不罷,生民之害,日以益甚,當此荐飢民困之日,苟有一分救弊之道,不可不汲汲變通。請令廟堂,斯速稟處,革罷大阜新設僉使,依前以牧官擇差,洪原之新設牧官,亦爲革罷,依前屬之於大阜牧官,以除無限弊瘼。掌令尹會,以淸州討捕使李慶祉罷職不敍事,有所論啓,而觀其措語,則盛言其治盜之殘酷,擧措之狂悖,而此則姑舍勿論,至於辛丑秋間駄送銀貨錦紬於逆集,以資三手之用爲言,論其負犯,何等惡逆,臺論旣發之後,不可不嚴加究覈,以正其罪,請淸州討捕使李慶祉,拿鞫嚴問。向者金在魯等九人竄配之啓,蓋出於爲國家防患折奸之意,聖批卽允,奸黨散落,其爲宗社臣民之幸,曷有其極?噫,凶黨餘孽,失其所依歸,日夜聚會,潛相疑懼,則彼九人者,陰謀密計,雖未知淺深之如何?而乘轎入京,昏夜聚集之說,蓋多傳播於朝紳之間,而若夫做出無根之說,驚動輦下人心者,誠有不可測知者,爲今之計,推當投諸有北,以折奸謀,而向日筵奏,或愍其親老,薄請量移,或原其不睦與喪明,直請放送,餘存而不爲竝論者,只是數人而已。罪名至重,不可輕議,則何可强分彼此,或仍或放耶?處分未免顚倒,輿論久而益激,請還收極邊遠竄罪人金在魯·申思喆·金取魯·金希魯等量移,金令行·具鼎勳放送之命。楊州之石室書院,卽文正公金尙憲俎豆之地也。向者凶黨之柄國也,乃以金壽恒及其子昌協,不恤公議,濫置追配之列,士林之駭憤,尙今未已,若使逆集之父與弟,生存於今日,則亦當被隨坐之律,而特以旣骨之故,雖逭刑章,至於濫享賢祠,訖未有釐正之擧,其爲壞邦憲而辱儒宮,莫此爲甚。此臺啓之所以發,而日昨因筵臣陳達,有姑置之命,臣竊以爲不然也。壽恒父子,非有名節學術之可言,而特以詞章之艶稱,威勢之隆赫,濫躋賢廟,久享禮食,此豈非大段未安者乎?到今逆集伏法之後,尤不可仍置於醊食之列,請令該曹亟擧黜配之典。書院之設,蓋出後學尊慕先賢,用爲俎豆之所,而未聞生者身自經營,預建書院者也。栫棘罪人鄭澔,乃於槐山地,營建一院宇,而其結構之壯,制度之侈,儼然一儒宮矣。道路相傳以爲,鄭判書生書院,不亦可駭之甚者乎?稱以院財,峙積穀物,專務殖利,春秋宰牛,日事宴樂,同鄕無賴之輩,隣邑避役之徒,莫不趨附而依庇,作一逋逃藪,而守宰怵畏澔之勢焰,莫敢誰何?至於前後醜正疏軍之上京也,列錄名姓,以張其勢,除出穀包,以助其糧,其設心行事,實爲巧慝,渠旣以護逆黨惡,臧賢毒正,已被迸裔之典,而其所謂生書院,不可不卽速毁撤,請令本道登時擧行。掌令尹會,以引嫌而退,成罪至重,擬律甚乖,物議嘩然,勢難仍在,請掌令尹會遞差。原避見上答曰,不允。處置事,依啓。
判義禁沈檀疏曰,伏以臣於日昨疏決時,罪人金時發照律處斷事,陳達蒙允矣。逆魁賜死傳關,何等重大,何等時急,而時發要路擅奪,結縛郵卒之狀,畢露於本道査本,此實前古所未有之變故也。屢次嚴訊之下,半吐半呑,以爲延拖時日之計,其爲情狀,萬萬絶痛,故臣果以比律勘請,仰俟上裁,得蒙依施之命矣。臣於今日,與同僚開坐,方欲啓請結案之際,同僚以爲,不待罪人之明白承款,而直爲結案,有欠至當云,故臣亦更考文案,則金蹄郵卒及時發家奴之招,旣已明白,時發之抵賴,特出凶頑,更無可問之端,而加刑得情,法意當然,則僚議不無所據,臣之當初奏事,不審之失著矣。伏願聖明,收還成命,更令最刑得情,快正王法焉。且敞賊貫天之罪,不可晷刻戴首領於覆載之間,而拒逆結案,遲延累日,二次刑訊之際,凶言逆說,與前疏一般,則此賊之一日假息,貽神人一日之憤,二日假息,貽神人二日之憤矣。敞賊負犯,視志述尤倍,而志述亦以拒逆結案之故,直爲正法,若使敞賊一任其違拒,而自斃杖下,則國家失刑之恥,當復如何?今亦依述賊前例,不待結案,亟命正法,以伸王章,以快輿情,千萬幸甚。
判義禁沈檀疏曰,伏以臣之情病,本無供仕之望,而黽勉一出,觸事顚錯,冒上引咎之章,兼附敞賊正法之意,以俟睿裁矣。伏聞日昨前席,重臣,以改常憲關後弊陳達云,臣職忝有司,不能按法讞囚,率爾一語,將啓後弊,則溺職之失,固已大矣,而第臣迷滯之見,終有所不能自回者,輒敢復陳焉。凡罪囚之鞫問情實者,未及吐款之前,直爲正刑,則謂之法例之外,可也。至於極罪大憝,亟正邦刑之賊,則此與鉤問取服者有異,臨刑結案,不過着名而已。此而違拒,不能正法,則當死之賊,孰不違拒,而兩觀藁街,將無可正之刑矣。雖以昨年鞫獄言之,健命罪在大辟,而不待結案,則此亦謂之常憲之外,而以貽後弊爲慮耶?敞之疏,實是四凶之根柢,則施以健賊已施之例,有何不可,而至於賊望·龍·紀,俱未及結案,諸議以爲失刑,至施追戮,則何獨於敞賊,一任其頑忍拒逆,而使之自斃杖下乎?伏聞敞之初疏中語,有非臣子所可忍聞者,而雖以其刪改疏本見之,凶肚逆腸,狼藉昭著,而至於拒逆結案之際,猶曰,疏出於爲宗社之意,則其所指意,果在何地?爲今日臣子者,固當以一刻共戴天爲恥,倘使延拖時日,終逭於椹質之誅,則其爲神人之憤,當復如何?若以正刑,爲過當,而收還成命,則非臣之所敢知,若謂之更爲訊問,則敞賊之罪,彰露無餘,有何更問之端乎?罪人之拒逆結案,乃是前古所未聞之事,而實自志述創見。噫,君臣之義,無所逃於天地之間,雖以惡逆不道之賊,臨刑結案之時,何所顧忌,而猶不敢拒逆者,蓋以一脈綱紀之未絶也。自向年來,惡逆滿國,綱紀大壞,視君上如無,而改紀之後,治逆不嚴,頹綱未掁,臨死之賊,猶肆其蔑君無天之心,而崛强違拒,不伏典章,堂堂聖朝,有典有刑,不能行於罪盈惡極之一逆豎,其何以振王綱,而懲亂逆哉?伏願聖明,亟命不待結案,快正常刑,以嚴邦憲,以懲亂逆焉。臣旣有稽命之失,且被骳法之斥,揆以情勢,決難仍冒,召牌之下,未克趨承,臣罪尤大,竝乞聖慈,特賜罷斥臣職,回授可堪之人,以謝人言,不勝幸甚。答曰,省疏具悉。疏辭,已諭於筵中矣。卿其勿辭,從速行公。
兵曹判書李光佐疏曰,伏以臣,冒受重委,今復三朔,夙宵憂懼,若履淵氷,迺於昨者,鄕生投疏,擬臣以罔測之科,臣驚駭震怖,五情失守,走伏金吾門外,席藁俟鈇銊之降,乃蒙天地父母罔極之恩,渙發明旨,俾臣勿待命,以臣不肖,何以得此於君父?臣雖生隕死結,誠無以上報萬一,只自銘心鏤骨,不禁血涕之橫流。仍伏念臣昨年一疏,尙在香案,寧有一毫近似於言者之言?噫,臣之於君,自盡其誠而已,中心有蘊,不以直陳無隱,其爲不忠,何如哉?臣之一片腔血,只出於忠愛殿下,有罪無罪,天鑑昭燭,臣何敢更費一辭?至於向日筵奏,適因一時耳剽,偶爾謦欬,今其揑合而援比,出於白地,萬萬無倫,其必欲甘心於臣,斯亦可見,臣誠危怖,莫知其所以也。臣事君無狀,精忠不能素孚,乃被此般讒誣,獨以何心,抗顔於當世?矧臣平生奇釁,無故而賈憎罹毁,非一二數,今玆所遭,一節深於一節,如此而不思斂退,低回寵祿,淟涊機要,人之擬臣,當復以何罪,雖以聖上之恩慈,亦安可以屢赦?臣身固不足情,恐累特達之知,傷生成之大德耳。再違嚴召,凜惕一倍,玆敢昧死哀籲,伏惟日月之明,曲垂照察,亟命竝遞臣本兼諸任,俾得還臣賤分,畢命丘壑,仍命勘臣重律,以肅朝綱,不勝至幸。答曰,省疏具悉。侵斥之言,何必深嫌?卿其勿辭,從速行公。
同義禁李明彦疏曰,伏以臣於日昨,伏見判義禁沈檀疏本,則提論賊敞結案拒逆之罪,直請正法,蓋敞賊之罪惡貫盈,固不可一日容息於覆載之間,而渠猶凶頑,不卽取招,此首堂所以慮其自斃,有此疏請者也。第伏念國家用法,自有常典,雖罪關惡逆,詞證俱備者,猶必待結案,而後正刑,如或有頑忍拒逆者,則亦必刑訊,使之取招,而至於向來志述之直斬,固出於一時之特敎,不可引以爲例,以啓後弊,故臣欲待其批下,陳疏論列,而適因戶曹判書李台佐之陳達,已蒙允可。故臣果不復論矣。卽因首堂之請對申白,復有不待取招,直爲正刑之命,臣於此,旣有愚見,初欲疏論,則今不可泯默奉行,玆敢陳章仰暴於宸嚴之下,伏乞聖明,特軫法意,亟收成命,仍令依前嚴刑,期於取招,不勝幸甚。答曰,省疏具悉。判義禁筵奏得宜,更無可問之端矣。
辰時,上御宣政殿。判義禁沈檀,請對入侍時,判義禁沈檀,左副承旨李翊漢,假注書李玄輔,編修官吳守經,記事官柳祥翼入侍。沈檀進伏曰,臣以賊敞事,再疏陳稟,而迄未承批,昨今連蒙牌召,分義是懼,不敢不應命,臣之迷滯之見,終難自回,敢此請對,不勝惶猥,仰惟懲討之典,必先其首惡禍亂之由,必究其本源,向來凶逆之醞釀禍機者,凡幾年所,而凶言逆說,敞賊,實首唱之,其初疏,有臣子不忍聞之說,雖以其時凶黨,猶不敢捧入,仍爲掩匿,而有口皆傳,有耳皆聞,至其刪改之疏,亦是不道罔測之言,此實三手之嚆矢,四箚之根柢也。貫盈之惡,比諸健賊,小無輕重,而健賊之伏法,旣不待結案,則何獨於敞賊,有所特疑乎?況敞賊年過七十,一向加刑,必致徑斃,正刑命下之後,徒以拒逆結案之故,終不得正刑者,臣未知國朝以來,果有前例,而此可爲天下萬世之常法乎?曾在先朝,趙嗣基鞫問不服,直爲正刑,而成命之下,更無結案之事。且以近事言之,有志述焉,有健命焉。蓋以罪在大辟,昭著無餘,則不拘於結案一節也。臣忝在法官,豈以奉行爲順,而坐視國家之失刑乎?亟命不待結案,直爲正法,以洩神人之憤焉。上曰,依爲之。左副承旨李翊漢曰,臣有所懷敢達矣。任敞罪惡貫盈,尙今偃息,未卽伏法,神人之憤,當復如何?第念判義禁沈檀,則以不待結案正刑之意,陳䟽,而戶曹判書李台佐,則以結案後正刑之意,陳達蒙允矣。昨日入侍時,臣以指一處分之意仰達,以結案取招蒙允矣。今因判義禁之請對,又以正刑蒙允,不但前後處分顚倒,實關後弊矣。今此敞賊,罪惡彰著,固無可論,而若以一獄官之陳達,遽改常典,恐爲日後無窮之弊,臣意則議于大臣而處之,似合於愼重獄體之道矣。檀曰,敞賊罪惡貫盈,不必問議大臣,此而若不直爲正刑,則此後忍杖不服者必多,臣意則反以此爲慮。翊漢曰,臣意亦非但謂敞賊事也。結案取招,自是常迲,而今若變改,恐啓日後之弊,故敢達矣。檀曰,依前敎直爲正刑乎?上曰,依爲之。
李翊漢曰,監·兵使遞來後,親納密符,卽是古例,而黃海前監司李眞望,不爲親納,以身病陳疏,上疏則退却,而事體極爲未安,推考,何如?上曰,依爲之。
雍正元年癸卯六月初三日辰時,上御宣政殿。藥房入診入侍,提調李台佐,右承旨沈珙,假注書李挺膺,編修官吳守經,記事官柳祥翼,醫官李時聖·許坫·方震夔·李時弼·玄悌綱·鄭趾顯·金壽煃,儒醫朴太初,方外醫劉熻。李台佐進伏曰,日氣陰濕,聖體,若何?上曰,無事矣。台佐曰,頃者聖上憂災儆懼,減膳撤樂,親勞玉趾,再禱郊社,擧國臣民,咸仰殿下憫旱憂勞之心,謂有冥應之不忒者矣。至諴所格,果得甘霈,恒暘之餘,連日滂沱,畿農則雖不可知,而三南則移秧將不愆期,誠極多幸矣。台佐仍又起伏曰,湯藥停進,今已四五日,今日使諸醫入診,稟定當進之藥,仍令瞻望玉色,何如?上曰,依爲之。李時聖入診後退伏曰,脈候左邊沈細,右邊洪數,左右不均,玉色亦有氣上之候矣。許坫入診後,退伏曰,脈候右則寸關尺三部,比昨稍沈,左則與前無異,而稍數矣。方震夔入診後退伏曰,脈候沈而帶數,玉色則稍上氣矣。李時弼入診後退伏曰,脈度左右三部,太洪數矣。玄悌綱入診後退伏曰,脈候左右三部沈靜,而右寸脈稍帶數矣。鄭趾顯入診後退伏曰,脈候左右三部皆洪數,左邊寸關尤數矣。金壽煃入診後退伏曰,脈候左右三部,本來沈靜矣。今有帶滑之氣,右邊則滑數矣。劉熻入診後退伏曰,脈度左右三部調均,而頗有帶數之氣耳。沈珙曰,脈候玄微難知,必須許久診察,而後可知,劉熻頗從事於脈理,必使之遲久診察,好矣。朴太初入診後退伏曰,左右寸脈,比前滑數,尺脈沈滑矣。台佐曰,脈道玄微難知,而一日之內,沈數去來無常,必須數數診察,而後可知虛實輕重,故臣等使諸醫,間日入診,而諸醫所見各異,或以爲濕痰,或以爲痰火,而頃所進御調中湯,幾至八九十貼,而無大段應驗,故有改藥之議矣。金壽煃三四年前,曾爲入診,而今謂症候,比前頗減,極是臣民之幸也。諸醫以爲,痰滯於上中焦,故欲用治痰之劑,而議論不一,三四日消詳而後,治痰之論,方始歸一,將用治痰之劑,退當啓稟,而其藥必使諸醫入診,然後可用矣。大便或有變動之節,卽諭于醫官,何如?上曰,依爲之。台佐曰,大妃殿氣候,連得安寧,誠爲多幸,而症候本來虛弱,當此暑月,必須各別調護矣。加減生脈散,人蔘倍入劑進事,敢達。上曰,依爲之。楊前定奪台佐曰,金壽煃醫術頗妙,而以議藥同參,出爲安奇察訪,不可不變通,其瓜期已迫,則姑置之,瓜期尙遠,則京驛換差事敢達。上曰,依爲之。榻前下敎台佐曰,副司勇劉熻,依前例,令該曹,散料題給事,敢達。上曰,依爲之。榻前定奪沈珙曰,卽今廳中不齊,其爲苟簡,未有甚於近來,連日啓稟,伏想聖明俯燭矣。都承旨式暇未肅拜,左承旨陳疏未承批,同副承旨,亦以式暇,連日違牌,昨日政,朴弼夢新除右副,而聞弼夢,近來得痢泄委頓,故連爲違牌,無入來之望,左承旨,則玉堂有不職之誚,必難行爲矣。左承旨朴熙晉,右副承旨朴弼夢,今姑改差,政官卽爲牌招開政,以在京無故人差出,仍卽牌招事,敢達。上曰,依爲之。榻前下敎諸臣遂以次退出。
上在昌德宮。停常參·經筵。
藥房口傳啓曰,今此甘遂散,係是下利之劑,臣等率醫官入診後進御,恐合於愼重之道,猪心湯,趁早煎入之時,臣等同爲入侍之意,敢啓。傳曰,知道。
李翊漢啓曰,明日常參·經筵,取稟。傳曰,停。
又啓曰,今日持公事入侍日次,而罪人行刑相値,頉稟。傳曰,知道。
兪命凝,以都摠府言啓曰,副摠管洛昌君樘,以御筆摸寫主管堂上,宗親府晝仕進去之意,敢啓。傳曰,知道。
李翊漢啓曰,同副承旨洪重禹,昨日違牌,旣有只推之命,卽爲牌招,何如?傳曰,允。
李翊漢又啓曰,假注書金權,時無職名,依例付軍職,冠帶常仕,何如?傳曰,允。
又啓曰,奉敎申致雲,親病受由,已過屢日,卽爲牌招察任,何如?傳曰,允。
以藝文館奉敎申致雲牌不進,罷職傳旨,傳于洪重禹曰,推考傳旨捧入。
兪命凝啓曰,卽者禁府都事來言,今日當爲鞫坐,而領議政趙泰耉在外,右議政崔錫恒,難安之勢,與前無異,不得開坐云矣,敢啓。傳曰,知道。
兪命凝,以兵曹言啓曰,卽伏見平安監司李眞儉狀啓,則兵使尹五商,旣已遞職,邊將及各營將官今春夏等褒貶,不得磨勘,新兵使到任後,擧行緣由馳啓矣。道臣·帥臣,雖在罷職中,至於殿最,則例爲擧行,而今以兵使之遞職,有此頉啓,有違法例,平安道邊將今春夏等褒貶等第,令前兵使尹五商,依例磨勘啓聞之意,分付,何如?傳曰,允。
又以兵曹言啓曰,傳曰,禁旅中可合別軍職者抄啓事,命下矣。判書臣李光佐,方有身病,未卽擧行之意,敢啓。傳曰,知道。
持平沈埈,正言趙趾彬啓曰,請逆魁昌集·頤命,竝令攸司,亟行斬屍,明正典刑。答曰,勿煩。
持平沈埈啓曰,請亟寢遠竄罪人閔鎭遠放釋之命,仍命極邊遠竄。請庭請議罷時,卿宰以下及三司諸人之合辭唯諾者,竝遠竄,請行藥宮人金姓者,亟命出付攸司,直爲正法,請令廟堂斯速稟處,革罷大阜島新設僉使,依前以牧官擇差。洪原之新設牧官,亦爲革罷,依前屬之於大阜牧官,以除無限弊瘼。請淸州討捕使李慶祉,拿鞫嚴問,請還收極邊遠竄罪人金在魯·申思喆·金取魯·金希魯等量移,金令行·具鼎勳放送之命,楊州石室書院金壽恒及其子昌協,不可仍置於醊食之列。請令該曹,亟擧黜配之典,栫棘罪人鄭澔生書院,不可不卽速毁撤。請令本道登時擧行。答曰,不允。第四五件及末端兩件事,依啓。
正言趙趾彬啓曰,請金姓宮人行藥者,從速摘發,快正王法。請還收春澤諸弟子姪中區別放釋之命,仍前發配。請還收大靜圍籬安置罪人申銋出陸撤籬之命。請還收遠竄罪人任埅·趙榮福量移之命。請前府使魚有鳳罷職不敍事。日昨姜鳳儀·趙宗世,託以應旨,相繼投疏,而專以辛巳事爲言,其所臚列,極爲悖戾,臣竊不勝驚駭痛惋之至。夫辛巳事,事在先朝,爲殿下臣子者,固不當追提曩昔,以慼我殿下之心,在殿下今日之道,亦不當議及於此事也,明矣。況今祠享凡事,一依仁嬪故例,建祠而崇奉之,定號而追報之,殿下所以伸情致禮者,至矣盡矣。殿下於此,處得其當,無可間然,而一種怪鬼之輩,百般巧伺,無所投隙,則以爲惟此一事,足以動殿下之心,足以間君臣之際,或游辭而感怒之,或深言而脅持之,張皇闔闢,惟意所欲,曾不念我殿下遵先之孝,徒增衋傷,渠若有一分嚴畏之心,安敢乃爾?論其情狀,萬萬絶痛。宗世之疏,命意之絶悖,下語之無倫,殆有浮於鳳儀,而投畀之典,只及於鳳儀·宗世之罪,獨漏於懲討,王法之乖舛,莫此爲甚,輿情之憤惋,久而愈激。請疏儒趙宗世,一體邊遠定配。日昨姜鳳儀·趙宗世等疏語之悖理,與昨年許璧之疏,一串貫來,論其情狀,萬萬痛惋,而玉署諸臣之請對也,全不提及本事,只以大臣重臣被誣事,草草說去,畢竟論罪,又有一論一不論者,此雖出於未見原疏,不能詳審其措語之致,而論思之體,極涉疎漏,請伊日請對玉署諸臣,竝命從重推考。安城郡守李聖佐,賦性陰譎,行己悖戾,居家處事,全無士夫樣子,人之唾鄙,固已久矣。特以賊集之姻親,夤緣通籍,及典州縣,恣行貪黷,其在文義也,邑民目之曰,吾倅非李文義也。乃李不義云,其不法之狀,據此可知,移拜淸道,手段漸滑,託以賬資,請得許多倭供米,畢竟去處不明,其他鄙瑣之事,難以遍擧。且任光州時,精鍊屋材,送于黑山島賊迪配所,其爲情狀,誠極絶痛。及其物議沸騰之後,終至自處,曾未幾何,遽有畿邑之除,題目一播,公議愈駭,其在嚴懲討申贓法之道,決不可置之,請安城郡守李聖佐,削去仕版。答曰,不允。第二件及自五件,至末端事,依啓。
辰時,上御宣政殿。藥房入診入侍時,提調李台佐,副提調金一鏡,假注書李玄輔,編修官吳守經,記事官柳祥翼,醫官李時聖·許坫·方震夔·李時弼·鄭趾顯·石柱泰·鄭爾柱入侍。提調李台佐進伏曰,日氣正當極熱,聖體,若何?醫官皆言,聖候上焦有濕痰,進御加味調中湯後,小無變通之勢,今當盛夏,似有不淸利之症矣。甘遂散,以其有驅除導痰之功,故多用於閭家病患,或有吐出之時,或有放下之時,往往不無應驗,蓋此藥用法,初日服一丸,第二日服二丸,而醫官言內,一丸則藥力微弱,難以責效云,而臣意則其在愼重之道,不敢輕進二丸,今日只進一丸,亦令首醫診脈,何如?上曰,唯。副提調金一鏡曰,此藥有渗濕利便之功,一丸進御後,又進一丸,似好。李台佐,仍請瞻望玉色。上曰,唯。李時聖曰,日氣蒸鬱,脈度似數。台佐曰,蒸熱正熾,三伏不遠,其在調攝之道,間二日,持公事入侍,恐或有妨,自今間三日,持公事入侍之意,敢達。上曰,依爲之。台佐曰,此藥進御後,似有動靜,或不無放泄之節,氣候或有比前稍異之事耶?果有變動之症,則卽招醫官,下問爲宜,而至於便色,亦不可不使醫官看審,自今日首醫三四人,限畢進此藥,別爲入直之意,敢達。上曰,依爲之。台佐曰,此藥當以朱砂末和進矣。又曰,味則似不甚苦矣。上頓進後,又調餘滓而更進。台佐曰,醫官入診時,每出御此殿,此時正當盛夏,何可勞動玉體乎?醫官有同老奴,招入臥內,無時接見,恐似無妨。上曰,唯。金一鏡曰,近來日氣,蒸熱酷甚,持公事召對,間三日爲之事。榻前定奪。
李台佐曰,賑廳所築仁川堰畓革罷事,頃日臺臣論啓時,右議政崔錫恒及小臣,略陳委折矣。當初本廳築堰得失,未知如何,而築堰過三年,堤內之民,無一稱冤,到今煽動浮言,必欲作戱,此不過奸民輩,從中作梗,仍有謀占之計也。卽今堤堰已成,前頭將有蒙利之事,決無毁破之理,自本廳曾已發遣解事人,詳細摘奸,今若加置水門,以洩潦水,則水沈稍加之處,可以如故,公私俱利,故物力已爲磨鍊,而亦不至多入矣。卽今政當極農,固難始役,今夏則疏鑿堰內溝渠,割邊堰洩水,待秋始役事,已爲完定,此事必須委諸當初幹事人,然後可以善成,故右議政崔錫恒,賑廳主管堂上李光佐之意如此,往復於臣,故敢達委折。兪德基等三人,今姑放釋,專責來效,而如其不善改築,終有民害,則更爲囚禁論罪,恐似得宜,故惶恐敢達。上曰,依爲之。
金一鏡曰,李公胤,以陵參奉,換差殿參奉,蓋欲便隨使入診,同參議藥,而今聞任自下鄕,今月初三日入診議藥時,不爲進參,極爲可駭,不可仍置,拿問決杖懲勵,何如?李台佐曰,公胤爲人迂闊,先朝入診時,多有妄發,而先朝知其爲人,每每置之,今似當推考警責矣。一鏡曰,渠雖爲人迂闊,君父之病,何敢如是緩忽乎?決不可推考而止。台佐曰,一鏡之言,是矣,拿問,何如?上曰,依爲之。
李台佐曰,領議政趙泰耉,方在鄕,輸送月廩,例也,而因本曹草記,有令倉官輸送之敎矣。祿俸則倉官輸納,月廩則令本道輸送,而今以倉官,輸納月廩,有違事例,何以爲之?金一鏡曰,旣已在外,分付本道,月廩令本官輸納,何如?上曰,唯。
上在昌德宮。停常參·經筵。
藥房口傳啓曰,昨日甘遂散進御,再次下利後,氣候,何如?夜來寢睡,亦何如?猪心湯,今方煎入,而臣等不可不率諸醫,趁早入待,詳察聖候,議定繼進當否之意,敢啓。傳曰,知道。氣候如常,寢睡安穩。
金一鏡啓曰,明日常參·經筵,取稟。傳曰,停。
兪命凝啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
又啓曰,都摠府郞廳來言,闕內各處,入直軍兵晝巡檢云矣,敢啓。傳曰,知道。
又以都摠府言啓曰,副摠管益寧君梯,以御筆摸寫主管堂上,宗親府晝仕進去之意,敢啓。傳曰,知道。
金一鏡啓曰,廳中不備,出納之際,事多苟簡,左承旨沈珙,連日病狀,不爲仕進,卽爲牌招,何如?傳曰,允。
以左承旨沈珙牌不進,罷職傳旨,傳于兪命凝曰,推考傳旨捧入。
金一鏡啓曰,監察及守令未署經者,至於八員之多,而兩司行公之員絶少,俱未署經,除在外外,未肅拜·呈告人員,竝卽牌招,以爲署經之地,何如?傳曰,允。
以獻納李承源牌招不進罷職傳旨,傳于洪重禹曰,推考傳旨捧入。
洪重禹啓曰,奉敎申致雲,昨日違牌,旣有只推之命,更爲牌招察任,何如?傳曰,允。
兪命凝啓曰,卽者禁府都事來言,今日當爲鞫坐,而領議政趙泰耉在外,右議政崔錫恒,難安之勢,與前無異,不得開坐云矣,敢啓。傳曰,知道。
洪重禹,以禮曹言啓曰,今此宗廟秋享大祭親行時,王世弟隨駕及亞獻之禮,依例磨鍊乎?敢稟。傳曰,依爲之。
又以禮曹言啓曰,今此宗廟秋享大祭親行事,已爲啓下矣。五禮儀,有大祀後陳賀飮福宴之文,而本曹謄錄,則每以近年以來,竝爲停止爲辭,而有權停之命矣。今此親祭時,陳賀訖行飮福宴等節目,何以爲之?敢稟。傳曰,勿爲磨鍊。
兪命凝,以都摠府言啓曰,今日午時,發遣郞廳,闕內各處巡檢,則扈衛軍官金萬載,莫重宿衛重地,無緣闕直,事極可駭。金萬載,令攸司依法處置,其餘闕軍,自本府從輕重決棍,何如?傳曰,允。
司諫梁廷虎,持平沈埈,正言趙趾彬·趙鎭禧啓曰,請逆魁昌集·頤命,竝令攸司亟行斬屍,明正典刑。答曰,勿煩。持平沈埈啓曰,請亟寢遠竄罪人閔鎭遠放釋之命,仍命極邊遠竄。請庭請議罷時,卿宰以下及三司諸人之合辭唯諾者,竝遠竄。請行藥宮人金姓者,亟命出付攸司,直爲正法。請還收極邊遠竄罪人金在魯·申思喆·金取魯·金希魯等量移,金令行·具鼎勳放送之命。平山府使朴泰道,到任以來,無一善狀,簽丁之際,貨賂公行,家在隣邑,良丁之被抄者,納牛圖免者,比比有之,至如田政,災處勒爲執實,民冤極多。且本邑,乃渠之外鄕,以其族人,分差鄕任,呼兄呼叔,專無官長體貌,所言皆從,民被其害,四隣傳笑,一境怨罵,如此之人,不可置諸字牧之任,請平山府使朴泰道,罷職不敍。答曰,勿煩。
司諫梁廷虎,正言趙鎭禧·趙趾彬啓曰,請金姓宮人行藥者,從速摘發,快正王法。請還收大靜圍籬安置罪人申銋出陸撤籬之命,請還收遠竄罪人,任埅·趙榮福量移之命。天下之惡,衆所共惡,亂逆之罪,人得以誅,昨年賊集之伏法也,軍威縣監閔鎭綱,玄風縣監李淨,乃敢吊逆之屍,護逆之喪,奔走涕洟,如悲親戚,槐山郡守李溭,親率擔軍七十名,往待嶺底,護其喪行,前聞慶縣監黃泰河,以擔軍之不善整待,至有治罪色吏之擧,如使此輩,少知分義,嚴畏國綱,則安敢乃爾?如此忘君讐黨凶逆之人,決不可置諸衣冠之列,請軍威縣監閔鎭綱,玄風縣監李淨,槐山郡守李溭,前聞慶縣監黃泰河,竝命削去仕版。答曰,勿煩。
辰時,上御宣政殿。藥房入診入侍時,提調李台佐,副提調金一鏡,假注書李玄輔,編修官吳守經,記事官柳祥翼,醫官李時聖·許坫·方震夔·李時弼·鄭趾顯·石柱泰·鄭爾柱·金壽煃·劉熻入侍。提調李台佐進伏曰,日氣陰濕,聖體,若何?昨日甘遂散進御後,放便二次應是藥力矣。進御後腹中,若何?上曰,腹中如常矣。台佐曰,寢睡比前,亦何如?上曰,寢睡安穩,比前無異矣。台佐仍請瞻望玉色,而使醫官以次診脈。台佐曰,大便兩次放下後,氣候或有虛乏之節耶?抑無異常時耶?上答曰,放便後,稍覺淸快矣。台佐曰,今番之雨,極爲多幸,聞兩湖移秧,尙可及時爲之。且見義州府尹狀啓,則亦有雨澤之報,民事誠爲多幸矣。李時聖曰,上候左脈沈,右脈數,玉色無氣逆之症,比前一樣安寧矣。許坫曰,左脈沈數,右脈尤數,玉色安寧。方震夔曰,左脈沈,右脈數,玉色和暢。李時弼曰,左右三部,比再昨一樣,而右三部洪數之候,尙未低下矣。鄭趾顯曰,左寸關洪,右脈滑數而有力。石柱泰曰,左三部之沈數,比前似勝,右三部滑數。鄭爾柱曰,左三部沈數有力,右三部沈數,而比左尤有力,玉色和暢。金壽煃曰,左脈沈,右脈數,玉色安寧。劉熻曰,左右沈數之候,別無增加之事,而有力之氣,比前稍似差勝。台佐曰,甘遂散昨日旣進一丸,醫言今日當進二丸云,而臣意則昨進一丸,下利二次,或慮有中氣虛憊之候,以是趑趄,不敢決定,若有虛憊之候,則當進一丸,若無虛憊之候,當進二丸,自上斟酌氣候,明賜下敎,然後當決定一丸或二丸矣。上曰,進御後,氣候無妨矣。台佐曰,朝前所進飮啖,未知幾次?上曰,進白粥一次矣。李時聖曰,初八日國忌,只隔數日,自上當行素,行素之時,似當停藥,今日則添用一丸,何如?台佐曰,聖意若以二丸爲過,則進一丸爲宜,而自下不能決定,未知何以爲定乎?上曰,今進一丸,爲宜矣。台佐手執藥碗,而取小許先嘗,金一鏡亦嘗小許,而跪進之,上頓進一器。台佐曰,藥味雖不苦,進御後,腹中或有輪囷之氣乎?上曰,不然。台佐曰,自明日至初九日,停藥之意,敢達。上曰,唯。
台佐曰,頃以勅需措備次,各軍門錢貨貸用事稟定後,自廟堂分數派定,而姑未及如數貸來,此則觀勢更稟取來,而守禦使金一鏡,以本廳錢貨之不敷,頃日筵中,陳達不許,守禦廳,本無應捧之財穀,自前多以料辦取用矣。近來料辦禁斷之後,本廳錢貨,果爲無多。且有山城各處修繕之役,錢貨之不爲許貸,亦出於事勢之使然,聞銀貨則近多收拾,比前有加云,所謂銀貨,或是備局句管者及本廳流來重記付,而守禦使俱爲次知出納矣。此銀雖曰軍需,赴燕使行時,尙且許貸,地部經費板蕩之日,獨不可貸用乎?以此問于一鏡,則以爲銀貨,果爲收拾萬餘兩,而地部事勢,終始不念,則亦非共濟之道,以此陳達榻前,當參酌許貸云,限二千兩貸用,何如?金一鏡曰,其在共濟國事之道,不可一向防塞,而第軍需亦重,不宜輕易許貸,聞地部封不動,尙多餘儲云,先爲取用封不動爲宜,而卽今地部形勢,如是切急,則二千兩,雖難盡貸,一千兩當許貸矣。上曰,唯。
台佐曰,卽者慶尙監司移文內以爲,別餉米先送五千石外,更無推移之勢,甘同米一千五百石,已裝發外,亦無加送之路云。大抵玆事,儘有委折,敢此仰達。春初諸道收租,摠以計之,今年稅穀,極其零星,本曹事勢,若不準得別餉米一萬石,實難繼用,前後啓稟催督,非止一二。且自臣曹,直關促納,不知幾次,道臣亦慮經費渴急之如此,先以右道所在者,五千石上送,而散分左海未收拾之代,則至以甘同米三千石載送之意關文,適到於企待之時,得接此奇,心甚多幸。卽許運納,所謂甘同米,與別餉,名目不同,而本是儲置未,則下納甘倉時,雖有船價等雜費,當此本曹需用方急之時,內外緩急輕重,各異,別餉儲置,有不可論,果爲許令載送,此蓋臣其時待罪惠廳主管之任,故欲於前頭,料量道內儲置米元數,從便推移矣。厥後惠廳,不諒此等事形,草記請推道臣,防塞甘同米,故不敢準三千數載送。又有此論移之擧,如是往復之際,遽爾風高,則雖許載來,其勢末由,況今地部,連經勅行,曹儲蕩竭,方乞貸於諸處,以備來勅之需,至於頒祿放料,未至歲前,必不免絶乏之患,亦非細慮。甘同米已發船外,其餘一千五百石,加數載送,以準三千石之數,其代則秋成後,卽時收捧別餉米之散分者,或沿海儲置米有裕者推移,竝船價充上之意,急急知委于本道及惠廳,何如?上曰,依爲之。
台佐曰,頃年訓鍊都監砲保裁減代,以本曹木綿一百同,先爲取用後,其代關西兵營所在備局句管木,使之充報本曹矣。其後兵營四十同上送,六十同尙在未收中,當此曹儲蕩竭,勅行疊到之日,凡百需用,極甚艱乏,此木六十同,督令輸納,以補支勅之需,何如?上曰,依爲之。
金一鏡曰,昨今連進甘遂散一丸,而初八日國忌,初九日擧動,自初六日至初九日,姑爲停進事,楊前定奪。
一鏡曰,頃者小臣,待罪金吾,入參疏決時,判義禁沈檀,仰陳罪人金時發,更無可問之端,直請照律,蓋以湖西査狀,成歡驛吏卒等及時發奴子,俱以拆見急關,拘繫郵卒,明白納供故也。及夫照律公事判下之後,臣與沈檀,會坐詳按,則時發爰辭,回送迂路,雖卽直招,拆見公牒,尙復抵賴,揆以法典,不可直斷,臣與檀,竝上章,略陳不卽覺察之失,仍請更問矣。臣疏尙未蒙批下,檀疏之批雖下,而時發事,未蒙處分之旨,莫重死囚,久未推覈,令禁府別爲申勅,嚴刑得情之意,分付,何如?上曰,依爲之。
一鏡曰,守禦使,在臣爲必遞之任,而然方在其任,則凡可稟定之事,不可不仰陳矣。南漢山城,沈醬留儲,以爲待變之用,而鹽石無出處,貿鹽之際,苟艱百端,近者京江上下留鹽船數十隻,每被平市及諸司下人輩操縱,需索之弊甚多。故來告本廳,以爲自守廳,酌定稅鹽捧納之後,平市各司之弊,一切禁斷,則於渠輩甚便,在本廳沈醬之用,不無少補,以此定式施行,何如?上曰,依爲之。
上在昌德宮。停常參·經筵。
洪重禹啓曰,明日國忌齋戒,明明日國忌正日,初九日私廟擧動相値,此三日視事,頉稟。傳曰,知道。
又啓曰,吏曹郞廳來言,承旨有闕,政事,何以爲之?取稟。傳曰,過國忌後爲之。
又啓曰,吏曹郞廳來言,臺諫有闕,政事,何以爲之?取稟。傳曰,過國忌後爲之。
兪命凝,以都摠〈府〉言啓曰,副摠管李明彦,以戶曹參判,本曹坐起晝仕進去之意,敢啓。傳曰,知道。
又以義禁府言啓曰,淸州討捕使李慶祉,因臺啓拿鞫嚴問事,傳旨啓下,而曾以刑曹請罪,交龜後拿來事,本府亦已草記允下。待其交龜拿來,就囚後,竝爲擧行之意,敢啓。傳曰,知道。
又啓曰,卽者禁府都事來言,今日當爲鞫坐,而領議政趙泰耉在外,右議政崔錫恒,難安之勢,與前無異,不得開坐云矣,敢啓。傳曰,知道。
洪重禹,以戶曹言啓曰,卽接觀象監所報,則彼中覓來各銃,製造以入之意,草記蒙允云,所入物力上下事,有所論報矣。旣已啓下之事,則所當急急奉行之不暇,而第近年以來,連歲荐飢,稅入大縮之餘,至于今年,屢經勅行,經費虛竭,凡百需用,茫無其策。故曾於筵中,以闕內之外,各處不緊營繕,一切停罷事,陳達蒙允,此蓋出於萬不獲已者也。今此各銃製造之事,無甚關緊,所入物力與匠料夥然,當此節損之日,有難及時始役,所覓來銃本,姑爲留上本監,徐待秋成,觀其年事之豐歉,更稟擧行事,分付本監,何如?傳曰,允。
又以吏曹言啓曰,全羅道長水幼學金永承呈狀,據賑恤廳覆啓內,私賑人金永承,折衝護軍帖,依願還收,而不可全然無賞,令該曹考例,稟處事,命下矣。上項金永承,捐出私穀,救活飢民,而折衝帖成給之後,因其有妨於科路,所授加資,依願還收,則不可無參的論賞之道,依他例施以除職之典,何如?傳曰,允。
兪命凝,以摠戎廳言啓曰,今六月初六日,本廳受料將官朔試射時,牙兵左司右哨官鄭道成,雖未滿四矢,騎蒭倍畫,已有前例,勿爲汰去,牙兵右司把摠朴尙玄,未滿四矢,依事目汰去之意,敢啓。傳曰,知道。
又啓曰,政事過國忌後爲之事,命下矣。大嬪廟擧動時,承旨不可不備員,而明日與再明日,卽國忌齋戒及正日,政官卽爲牌招開政,承旨有闕之代,以在京無故人差出,仍卽牌招察任,何如?傳曰,允。
以吏曹參議李眞望牌不進,罷職傳旨,傳于洪重禹曰,推考傳旨捧入。
兪命凝啓曰,大嬪廟擧動時,承旨不可不備員,而左承旨沈珙,連日病不仕進,陳疏到院,雖已還給,聞其病狀甚重,末由察任,左副承旨徐命淵在外,上來遲速,有未可知,合有變通之道,何以爲之?敢稟。傳曰,竝改差。
吏批啓曰,童蒙敎官崔錫文,除拜已久,在鄕不爲上來行公,今姑改差,何如?傳曰,允。
吏批,判書柳鳳輝進,參判鄭齊斗在外,參議李眞望牌不進,右副承旨兪命凝進。兵批,行判書李光佐病,參判金致龍入直進,參議沈仲良病,參知朴澄病,右副承旨兪命凝進。
兵批啓曰,僉知中樞府事李宜晩呈狀內,頃遭同氣之慼,宿病添劇之餘,泄痢兼發,度數無算,決無起動供仕之望,斯速入啓處置云。西樞雖是閑局,身病如此,旣無仕職之勢,則不可一向虛帶,今姑改差,何如?傳曰,允。又啓曰,宣傳官李台望呈狀內,前患腰痛,藥餌無效,添得眼疾,不能視物,以此病狀,萬無供仕之望,斯速啓遞云,病勢如此,旣無仕職之勢,則宿衛之地,不宜久曠,今姑改差,何如?傳曰,允。
有政。呂必容爲左承旨,沈仲良爲右承旨,梁廷虎爲同副承旨,鄭啓章爲弼善,金爲兵曹正郞,李世德爲副應敎,金洪範爲敦寧都正,李載恒爲驪州牧使,李秀憲爲安城郡守,南紀明爲宗廟副奉事。沈珙·李翊漢·尹會單付副護軍,徐命淵司果。尹淰同知,金弘機·林重·李謐單付僉知。
以左承旨呂必容,右承旨沈仲良,同副承旨梁廷虎牌不進,罷職傳旨,傳于兪命凝曰,推考傳旨捧入。
洪重禹,以禁衛營言啓曰,本營無軍將官,去五月朔試射時,哨官尹德咸,未滿四中,依例汰去之意,敢啓。傳曰,知道。
又以兵曹言啓曰,今六月初六日禁衛軍金驗先稱名人,自丹鳳門入來,差備門外擊錚,極爲駭愕,令攸司囚禁治罪,同門守門將白時相,常時不能禁斷雜人,以致闌入,亦難免其責,推考,何如?傳曰,允。
禮曹,領議政趙泰耉卒逝單子,傳于洪重禹曰,新喪賢德,震悼之懷,曷可云喩?棺板一部,令該署卽爲擇送,禮葬等事,亦卽擧行,祿俸限三年仍給,以表予意。
洪重禹,以禮曹言啓曰,五禮儀,大臣之喪,自上有擧哀之節矣。今春領中樞府事金宇杭喪,雖因特敎擧哀,而係是不常有之禮,今番則何以爲之?敢稟。傳曰,擧哀磨鍊。
又以禮曹言啓曰,領議政趙泰耉,曾經世弟師傅,五禮儀,曾經師傅之喪,王世弟有擧哀臨弔之節,而喪出遠地,臨弔之節,有難擧論,擧哀一節,何以爲之?敢稟。傳曰,擧哀磨鍊。
兪命凝啓曰,卽因禮曹草記,大臣喪擧哀磨鍊事,命下,而今已夜深,擇時節目啓下之際,勢將待明朝擧行矣。明日是國忌齋戒,淸齋中擧哀,有所未安,而今此下敎,實出於震悼之意,則亦似不可停止,問于大臣而處之,何如?敢稟。傳曰,依爲之。
洪重禹,以吏曹言啓曰,去五月二十九日,承旨持公事,玉堂召對入侍時,左副承旨沈珙所啓,玉堂因文義,以入學時事陳達,臣亦有所懷敢達。東宮入學,輔德加資事,自國朝爲然,而昨年王世弟視學時,輔德亦有加資之命矣。該曹以未經準職,循例啓稟,而自上以準職除授改下矣。入學自是盛擧,輔德之例爲加資,蓋重事體也。且名官之職,旣至從三品,則雖微承傳,陞拜正三品,本不過矣,何必以未經準職之故,爲拘乎?今番輔德,終未陞資,則揆諸事體,誠爲欠典,問于大臣而稟處,何如?傳曰,依爲之事,命下矣。問于大臣,則右議政崔錫恒以爲,自前春宮入學時,輔德未有不陞資者,其中亦豈無未經準職之人乎?蓋以事體之重,輒降恩典故也。今此筵臣所達,亦出於此,而未準職陞資,乃是特恩,自下不敢擅便,伏惟上裁。領議政趙泰耉,左議政崔奎瑞,俱在外,不得收議,大臣之意如此,上裁,何如?傳曰,依右相議施行。
掌令徐宗廈啓曰,請亟寢遠竄罪人閔鎭遠放釋之命,仍命極邊遠竄事。請庭請議罷時,卿宰以下及三司諸人之合辭唯諾者,竝遠竄。請行藥宮人金姓,亟命出付攸司,直爲正法事。請還收極邊遠竄罪人金在魯·申思喆·金取魯·金希魯等量移,金令行·具鼎勳放送之命事。請平山府使朴泰道罷職不敍事。前正郞李重煥,曾任金泉察訪時,適會上京,本驛大馬,借人見失,經年之後,還推於伏法凶逆之家,當初許借,已極可駭,晩後還推,尤涉可疑,向日筵中,承宣之臣,以此陳達,而末梢處分,終無歸宿,其間情節,訖未究得,事關鞫獄,決不可置而不問,請前正郞李重煥,拿問嚴覈得情,前後黨逆之類,擧施逬裔之典者,蓋出於嚴懲討杜亂萌之意,其不可輕議也,明矣。向當疏決時,有許多罪人量移宥釋之擧,固已乖於懲惡討罪之義,而其中罪人金有慶·尹廷舟等,或帶裨逆植,給關洪采,罪名至重,未及別白,或附託凶賊,陰結僧徒,情跡叵測,臺啓峻發,此等罪犯,竄配猶輕,而曾未幾何,遽有量移之擧,其在嚴治逆黨之道,寧容如是其疎緩哉?況有慶家在瑞山,距洪陽不過莾蒼,其視在家何異,雖因聖心之憫旱,有此疏釋之典,而如許罪關鞫獄,事係黨逆之類,決不可混入量移之中,而此豈足爲感回天心之道乎?國法由是而不嚴,隄防職此而漸弛,請還收罪人金有慶·尹廷舟量移之命。廣興奉事柳晉禎,本以昏朝孽臣之庶裔,諱其來派,且以名家賤族之外孫,恐或人知,潛改其外祖之名,書塡於版籍及試券,傳說狼藉,莫掩其迹,薄有雕篆筆翰之小技,出入京華,締結勢家,或賣文於監科,或替寫於庭謁,因此發身,濫通仕籍,全昧分義之自守,敢與士夫而抗禮,人皆厭苦,莫不憤惋。如此蔑分不正之人,不可置之於衣冠之列,以貽士夫之羞,請廣興奉事柳晉禎,削去仕版。答曰,不允。李重煥事及末端事,依啓。
下直,海南縣監金翰運,恩津縣監李宜揆。
上在昌德宮。停常參·經筵。
肅宗大王忌辰齋戒。
夜自一更至五更,坤方巽方艮方,有氣如火光。
洪重禹啓曰,來十一日輪對日次,取稟。傳曰,停。
又啓曰,大司憲李眞儉,掌令尹東洙,持平吳遂元在外,執義李眞淳,奉命在外,掌令徐宗廈,持平沈埈呈辭,今日以監察茶時之意,敢啓。傳曰,知道。
兪命凝啓曰,今此大臣喪,擧哀一款,因本院啓稟,使禮曹郞廳,問于右議政崔錫恒,則以爲自上,雖在淸齋中,擧哀無妨云,何以爲之?敢稟。傳曰,擧行。
兪命凝,以侍講院言啓曰,今此王世弟師領議政趙泰耉喪擧哀時,宮官不可不備員,新除授弼善鄭啓章,卽爲牌招,以爲進參之地,何如?傳曰,允。
兪命凝啓曰,左承旨呂必容,右承旨沈仲良,同副承旨梁廷虎,昨日違牌,旣有只推之命,左承旨呂必容,右承旨沈仲良,拘於廳規,不得請牌,而同副承旨梁廷虎,更卽牌招,何如?傳曰,竝牌招。
洪重禹啓曰,今此大臣喪擧哀時,承旨不可不備員入侍,而都承旨金一鏡,以其式暇,不爲仕進,拘於廳規,不得請牌,何以爲之?敢稟。傳曰,牌招。
又啓曰,卽者禁府都事來言,今日當爲鞫坐,而右議政崔錫恒難安之勢,與前無異,不得開坐云矣,敢啓。傳曰,知道。
又以禮曹言啓曰,今此領議政趙泰耉喪擧哀,取稟草記。傳曰,擧哀磨鍊事,命下矣。擧哀儀註,當爲磨鍊,而今春領中樞府事金宇杭喪擧哀時,處所以熙政堂爲之矣。今此擧哀時,以何處定行乎?敢稟。傳曰,以宣政殿定行。
領議政趙泰耉喪,大殿擧哀後,大殿,政院·玉堂單子問安。答曰,知道。藥房口傳問安。答曰,知道。朝廷二品以上·六曹單子問安。答曰,知道。宗班問安。答曰,知道。
兪命凝啓曰,今此大臣喪擧哀時,別雲劍四員,不爲進參,雖緣事勢之急遽,揆以事體,極爲未安。礪山君枋,咸平君泓,同知李萬選,行副護軍李鳳祥,竝推考,何如?傳曰,勿推。
梁廷虎啓曰,扈衛廳別將,以兩大將意啓曰,領議政趙泰耉,意外卒逝,其所帶軍官,當有區處之事,何以爲之?敢稟。傳曰,右相兼察。
又以兵曹言啓曰,今此玉山府大嬪祠宇展拜擧動時,本曹兩驛騎馬四十匹內,除病傷及出使馬,各差備應把之數,無以推移,依前例,京畿驛馬,限十九匹補把,以充不足之代事,本道監司處,分付,何如?傳曰,允。
癸卯六月初七日午時,上御宣政殿行閣,領議政趙泰耉喪擧哀,入待,行都承旨金一鏡,左承旨呂必容,右承旨沈仲良,左副承旨兪命凝,右副承旨洪重禹,同副承旨梁廷虎,假注書金權·韓師得,編修官吳守經,記事官申致雲。上南向坐,諸臣分左右就位伏,通禮請哭,上哭,諸臣亦哭,通禮請止哭,上止哭,諸臣亦止哭。金一鏡進伏曰,淸齋中,有此擧哀之節,聖候,何如?上曰,無事矣。一鏡曰,國家不幸,元輔喪出,伏惟聖心,必爲震悼矣。上無答。一鏡曰,永徽殿參奉李公胤,任自下鄕,不參於入診議藥,事甚駭然,故小臣陳白拿問矣。第聞藥院諸議,則公胤於議藥之際,不無意見,前頭當使之連參於入診議藥,商講當否,今已在囚數日矣。當初請拿,不過出於嚴重事體,有所懲勵而已。宜有分揀放送之道,惶恐敢稟。上曰,依爲之。一鏡曰,甘遂散進御之後,大便多爲放下,似有藥力,而再次進御之後,滑便不爲放下,氣候如常乎?上曰,如常矣。諸臣以次退出。
上在昌德宮。停常參·經筵。
肅宗大王忌辰。
金一鏡啓曰,今日持公事入侍日次,而國忌正日相値,頉稟。傳曰,知道。
梁廷虎啓曰,大司憲李眞儉,掌令尹東洙,持平吳遂元在外,執義李眞淳,奉命在外,掌令徐宗廈,持平沈埈呈辭,今日以監察茶時之意,敢啓。傳曰,知道。
又啓曰,明日私廟擧動時,以事變假注書韓師得,守宮之意,敢啓。傳曰,知道。
藥房提調臣李台佐,提調臣金一鏡啓曰,喜雨成霖,伏未審此時,聖體,若何?大妃殿氣候,亦復何如?今日是入診日次,而日氣蒸濕,且無時急稟定之事,不得煩請入侍,臣等不勝區區仰慮,敢來問安。答曰,知道。無事。慈殿氣候安寧矣。
梁廷虎啓曰,卽者禁府都事來言,今日當爲鞫坐,而右議政崔錫恒,難安之勢,與前無異,不得開坐云矣,敢啓。傳曰,知道。
又以兵曹言啓曰,明日擧動時,本曹堂上,不可不備員,參議有闕之代,令該曹以在京無故人,口傳差出,仍卽牌招察任。參知臣朴澄,身病甚重,累次呈告,昨日侍衛,亦不得來參,事甚未安,明日擧動,將無以備員,令政院斯速稟旨變通,何如?傳曰,允。
又啓曰,因兵曹草記,參知朴澄,身病甚重,明日擧動,將無以備員,令本院斯速變通事,允下矣。朴澄病勢果重,有難進參,則似當有變通之道,何以爲之?敢稟。傳曰,改差。
又啓曰,兵曹參知朴澄,旣有改差之命,令該曹以在京無故人,口傳差出,仍卽牌招察任,何如?傳曰,允。
吏曹口傳政事,以朴熙晉爲兵曹參議,金始慶爲兵曹參知。
以兵曹參議金始慶牌不進,罷職傳旨,傳曰,推考傳旨捧入。
沈仲良啓曰,明日卒領議政趙泰耉成服後,遣近侍致弔事,命下,而大嬪廟擧動相値,再明日擧行,何如?傳曰,允。
梁廷虎,以義禁府言啓曰,明日玉山府大嬪房祠宇擧動敎是時,大駕各差備,當以九員備數,而本府都事十員內,一員本府入直,一員以弑夫罪人拿來事,下去公山地,無以推移,假都事一員,令該曹卽爲差出,以爲分差之地,何如?傳曰,允。
又以兵曹言啓曰,今此玉山府大嬪祠宇展拜擧動時,四面墻外,當爲扈衛,而明善公主祠堂內墻,與祠宇北墻相連,毁墻通路,事涉未便,在前社稷擧動時,大院君祠堂內墻,亦與社禝南墻相連,故扈衛軍兵,退立於祠堂墻外矣。今亦依此擧行,何如?傳曰,允。
又以備邊司言啓曰,各司災減之代,例自賑廳劃給,而賑廳所儲,亦已蕩竭,無路酬應,以此諸各司,皆無支堪之勢,其中典設司,本以殘司,凡闕內排設及擧動時舖陳等事,無不專管,而近因災減之不能給代,諸員輩,擧皆離散,將無以成樣,本司提調,再次陳疏承批後,臣以不可不給代之意,累度往復,終未得許副矣。今又陳疏,至於待罪,切急之狀,據此可知,不可無各別顧見之道,本司一年災減之代,爲先劃給,以救目前之急,恐不可已,分付賑廳,何如?傳曰,允。
答判敦寧洪萬朝疏曰,省疏具悉。疏辭令廟堂量處焉。
上在昌德宮。停常參·經筵。
沈仲良啓曰,明日常參·經筵,取稟。傳曰,停。
兪命凝啓曰,內乘來言捲簾,取稟。傳曰,捲三面。
又啓曰,內乘來言雨具,取稟。傳曰,爲之。
藥房提調臣李台佐,副提調臣金一鏡啓曰,伏未審夜來,聖體,若何?大妃殿氣候,亦復何如?私廟展拜,旣涓吉矣。嚴裝將戒,時刻斯迫,而卽今雨勢如此,日氣蒸濕轉甚,此時動駕,大有乖於玉候愼攝之道,姑待雨晴,更卜日展禮,恐爲得宜,臣等不任區區憂慮之至,敢來問安,竝此仰稟。答曰,知道。無事。慈殿氣候安寧,而卜日決難退行矣。
政院啓曰,今日大嬪祠宇展拜擧動時刻臨迫,而積雨通宵,餘勢崇朝。伏惟此時,霑濕羽旄,勞動法駕,不瑕有傷於聖體調將之道乎?差退日字,俟晴動駕,實合事宜,臣等待罪近密,不勝區區憂慮,惶恐敢啓。傳曰,勿爲差退。
兪命凝,以備邊司言啓曰,私廟新成,親臨展拜,乃是盛擧,而雨勢如此,少無開霽之意,冒雨擧動,恐涉未安,姑觀數日,改卜日擧行,何如?傳曰,已諭於政院啓辭之批矣。
梁廷虎啓曰,兵曹參議金始慶,旣有只推之命,更卽牌招,何如?傳曰,允。
大駕詣大嬪祠宇所,入幕次後,藥房·政院·玉堂問安。答曰,知道。
梁廷虎啓曰,小臣大妃殿問安進去下直。傳曰,知道。
傳曰,自齋室至神門稍遠,當以小輿進詣,政院知悉。
上就神門內,展拜後,藥房·政院·玉堂問安。答曰,知道。
大妃殿,遣承旨問安。答曰,知道。
大殿還宮後,藥房·政院·玉堂問安。答曰,知道。
金一鏡啓曰,吏曹郞廳來言,今日爲政事命下,而判書柳鳳輝,病不來,參判鄭齊斗在外,參議李眞望,未肅拜,不得開政云。判書柳鳳輝,參議李眞望,竝卽牌招,以爲開政之地,何如?傳曰,允。
以吏曹參議李眞望牌不進,罷職傳旨,傳于兪命凝曰,推考傳旨捧入。
洪重禹,以義禁府言啓曰,以忠淸監司啓本,刑曹粘目,舒川前郡守宋必恒,前僉使金元一,移本府處置事,允下矣。宋必恒·金元一,今方待命於本府,卽爲拿囚之意,敢啓。傳曰,知道。
有政。吏批,判書柳鳳輝進,參判鄭齊斗在外,參議李眞望牌不進,同副承旨梁廷虎進。兵批,行判書李光佐進,參判金致龍病,參議金始慶,參知朴熙晉進,同副承旨梁廷虎進。吏批啓曰,卽接奉常寺牒呈,則判官康友諒,以臺言,情勢難安,不得察任,改差,何如?傳曰,允。兵批啓曰,忠淸水使,今當差出,而擬望之人乏少,外任竝擬,何如?傳曰,允。
以金重熙爲司諫,以李德壽爲輔德,金炯爲廣興奉事,曺夏望爲童蒙敎官,韓師德爲獻陵參奉。副護軍鄭壽期,今加通政,王世弟入學時,輔德加資事承傳。申命仁爲都摠管,申光夏爲訓鍊都正,申鳴漢爲淸州營將,李時綱·李秀英爲僉知,李慶晉·金重九爲都摠經歷,張爲都事,張晟爲武兼,洪時九爲忠淸水使,李夢相爲宣傳官,李時遇爲同知,金世望爲同知。副護軍李宜晩·李台望·李徵夏。副司直朴澄,副司正金權。
兵批啓曰,新除授淸州營將申鳴漢,時無加資之命,何以爲之?敢稟。傳曰,加資。
以鄭道亨爲假注書。
以尹志爲假注書。
洪重禹,以禮曹言啓曰,卽接永禧殿參奉所報,則連日大雨,正殿西邊內墻,二間崩頹,外墻一間半亦爲頹圮云。正殿至近之地,不可無慰安之擧,慰安祭,不卜日來十一日設行,而墻垣改築之役,則別定監役官,待晴卽爲擧行事,分付,何如?傳曰,允。
兪命凝,以宣惠廳言啓曰,因黃海監司宋成明請對陳達,曾前賑恤廳,取用詳定米五千石,以嶺南儲置,相換劃給,而湖南位米太及兩南山郡大同布,明春所納者,亦許劃給,以米錢還報事,命下矣。當初詳定米,自賑廳請得作錢,已用於賑資,此與貸用移轉有異,不當還報之意,前已草記定奪,則還償一款,今無可論,矧惟賑廳所用,以儲置米還償,事理不當,兼且嶺南儲置,年來大縮,更無推移之道。至於位米太·大同布,係是惟正之供,不當擧論於劃給,且念財穀那移,久爲痼弊,料理取贏之際,重爲窮民椎髓剝膚之患,三南之民,一倍倒懸,多由於此。今玆所請,決難許施,竝置之,何如?傳曰,允。
傳曰,大嬪改題主時,題主官以下,竝書啓。
金一鏡啓曰,卒領議政趙泰耉喪,明日遣近侍致弔事,命下矣。何承旨進去乎,敢稟。傳曰,右承旨進去。
兪命凝,以兵曹言啓曰,今六月初八日童蒙劉重協稱名人,自宣仁門入來,差備門外擊錚,極爲駭愕。令攸司囚禁治罪,同門守門將崔重灝,常時不能禁斷雜人,以致闌入亦難免其責,推考,何如?傳曰,允。
洪重禹啓曰,卽者禁府都事來言,今日當爲鞫坐,而右議政崔錫恒,難安之勢,與前無異,不得開坐云矣,敢啓。傳曰,知道。
上在昌德宮。停常參·經筵。
藥房提調臣李台佐,副提調臣金一鏡啓曰,雨餘蒸濕轉甚,伏未審夜來,聖體,若何?昨日展拜私廟,冒炎動駕之餘,不瑕有勞損之節乎?大妃殿氣候,亦復何如?甘遂散更爲進御事,前已定奪,今日臣等,不可不率諸醫,趁早入診,詳察聖候後,議定加進當否矣。不任區區仰慮,敢來問安,竝此仰稟。答曰,知道。無事。慈殿氣候安寧矣。
呂必容啓曰,假注書尹志,時無職名,依例付軍職,冠帶常仕,何如?傳曰,允。
兪命凝啓曰,卽者禁府都事來言,今日當爲鞫坐,而右議政崔錫恒,難安之勢,與前無異,不得開坐云矣,敢啓。傳曰,知道。
有政。吏批,判書柳鳳輝進,參判鄭齊斗在外,參議李眞望,陳疏入啓,同副承旨梁廷虎進。兵批,判書李光佐病,參判金致龍病,參議金始慶病,參知朴熙晉進,同副承旨梁廷虎進。
吏批啓曰,內局都提調,今當差出,而大臣只有二員,以二望擬入之意,敢啓。傳曰,知道。
左議政崔奎瑞爲內局都提調,余垕爲奉常判官,鄭壽期爲副護軍,吳命新爲副司直,尹志爲副司正。
金一鏡啓曰,啓下京畿上言三十九張,京中上言一百十九張,合一百五十八張內,一百一張分下各該司,猥濫五十七張,啓字爻周次還入之意,敢啓。傳曰,知道。
兪命凝,以義禁府言啓曰,弑夫罪人順化,旣已拿來囚,依法例三省推鞫,何如?傳曰,允。
又啓曰,弑夫罪人順化,旣已拿囚,三省推鞫事,允下矣。兩司·城上所,牌招言送,何如?傳曰,允。
又啓曰,弑夫罪人順化,旣已拿囚,依法例三省推鞫事,允下矣。委官當爲進去,而左議政崔奎瑞在非,右議政崔錫恒進去乎?敢稟。傳曰,知道。
又以兵曹言啓曰,果川地,卒領議政趙泰耉處,遣近侍致弔時,禮貌官騎卜馬,色吏騎馬,令兵曹題給事,命下矣。大臣致弔時,近侍一行,則用兵曹驛馬,禮貌官及色吏騎馬,則使畿驛待令,乃是自古流來之例,而辛丑年一次,因禮曹單子,自兵曹題給,今復據此爲例,有違古規,殊甚不當,兵曹驛馬,疲弊已甚,若復創開此等無前之規,無以支當。自今以後,大臣喪致弔時,禮貌官騎卜馬,色吏所騎馬,一依古規,使畿驛待令事,定式施行,何如?傳曰,允。
平安監司吳命恒疏。答曰,省疏具悉。依疏辭往省焉。
梁廷虎啓曰,北虞候南泰年,下直單子入啓之後,緩緩入來,未及拜辭之時,事甚可駭,從重推考,何如?傳曰,允。
平安監司吳命恒,伏以西門鎻鑰,非臣所可僥冒,而辭不獲命,嚴召繼降,分義是懼,不得不黽勉祗肅,今當離違軒陛,遠赴關塞,一出春明,便隔天涯,已不勝其淸渭終南之戀,而且念臣獲罪神明,俱失怙恃,養不逮親,榮反爲悲,每誦古人昔猶將母,今獨携孥之語,三復流涕,無以爲懷,奉命西出之後,職守有限,失隴展掃之節,亦將久曠,雨露之感,到玆益切。人子情理,當復如何?今於未辭陛之前,若蒙旬日恩暇,則可以拜辭父母塋域,玆敢疾聲呼籲於孝理之下。伏乞聖慈,俯察哀悃,特許往省,俾伸至情,千萬幸甚,臣無任屛營祈懇之至。
兪命凝啓曰,備邊司郞廳,以大臣意來言,今日賓廳坐起日次,而別無稟定之事,來會本司云矣,敢啓。傳曰,知道。
沈仲良啓曰,明日常參,取稟。傳曰,停。
梁廷虎啓曰,大司憲李眞儉,掌令尹東洙,持平吳遂元在外,執義李眞淳,奉命在外,掌令徐京廈,持平沈埈呈辭,今日以監察茶時之意,敢啓。傳曰,知道。
癸卯六月初十日辰時,上御宣政殿行閣。藥房入診入侍,提調李台佐,副提調金一鏡,假注書金權,編修官吳守經,記事官申致雲入侍。醫官李時聖·許坫·方震夔·李時弼·鄭趾顯·玄悌綱·鄭爾柱,交河縣監權聖徵,平丘察訪金壽煃,儒醫朴太初,副司勇劉熻。上南向坐,諸臣入伏訖。李台佐進伏曰,昨日日氣蒸熱之中,動駕還宮,夜來聖體若何?上曰,無事矣。台佐曰,俄已啓稟,而甘遂散進御當否,議定爲宜,令醫官診脈,何如?上曰,依爲之。台佐曰,仍令醫官,仰瞻玉色,何如?上曰,唯。諸醫官以次進診脈。李時聖退伏曰,脈候左寸洪數,而右寸則不爲洪數,玉色亦和暢矣。台佐曰,今日日氣甚熱,令前日罕入侍醫官診脈,何如?上曰,唯。權聖徵退伏曰,脈候常時則頗沈矣。卽今則夏節,故脈候頗數矣。鄭趾顯曰,脈候左右寸關尺帶數矣。玄悌綱曰,脈候左脈頗沈,而右脈則頗數矣,玉色則和暢,而氣不上矣。金壽煃曰,左三部頗沈,夏節脈候,故右三部頗數,而玉色則敷腴矣。鄭爾柱曰,脈候左三部不數,而右三部則頗數且闊,玉色氣不上,而和平矣。台佐曰,李公胤昨蒙恩宥,今日入來,而落傷頗重,右臂不仁,雖爲入診,似不得診脈,故後日來待事,分付矣。朴太初曰,脈候左右邊皆闊數,氣火似有升降之候矣。劉熻曰,左右脈候頗數,而右邊尤數矣。台佐曰,甘遂散加進當否,問于醫官,而定之爲宜矣。時聖曰,上候膈上有痰火,甘遂散加進似宜矣。聖徵曰,甘遂散治痰火則乍峻,而旣已進御之後,一二丸似難責效,限今日進御似宜矣。一鏡曰,諸醫意見,無他歧貳矣。當初進御之後,下滑便,醫書亦以惡物盡下爲度,進御二丸似宜矣。上曰,依爲之。台佐曰,諸醫之見如此,二丸當爲進御,而前劑入甘遂散,日炎似變,故更爲劑之,新劑小臣當出持入矣。台佐卽趨出。一鏡曰,殿下臨御之後,始爲動駕,展拜私廟,伏想愴懷必多,而且日氣甚熱,不無區區憂慮矣。以無事爲敎,多幸矣。台佐持甘遂散,更爲入侍。甘遂散更爲劑入,二丸進御事,出榻前定奪一鏡曰,前劑入甘遂散,恐有相易之患,還下,何如?上曰,依爲之。一鏡曰,聖體用藥,誠爲至重,而臣等則素昧醫理,諸醫異同之論,不能決定,心甚悶迫矣。意外元輔喪出,聖心亦爲震悼,而都提調之任又曠,議藥之時,以臣等意見,無以折衷,大臣喪出,則葬後差出兼帶,乃是近例,而至於藥院提擧,在保護聖躬之地,似當變通,速出其代矣。台佐曰,金一鏡之言是矣。夫都提調之任,所以保護聖躬,嚴重事體也。近來都提調,久不入來,非但議藥之時,無以折衷,事體亦爲虧缺矣。前日趙泰耉敦召事,臣曾已仰達矣。意外泰耉喪出,聖心想必震悼,而當此議藥之時,藥房都提擧之任,不可久虛,今日差出似宜矣。上曰,依爲之。一鏡曰,政官牌招差出乎?上曰,依爲之。一鏡曰,當以榻前定奪書出矣。上曰,唯。一鏡以藥房都提調有闕之代,今日內政官牌招,開政差出事,榻前定奪,書出讀之。台佐曰,定奪下敎,似無異同,而都提擧差出,乃是變通之事,故以定奪書出爲宜矣。台佐曰,甘遂散藥性甚疾,水刺若不進御,則易下下焦云,朝者水刺進御乎?水刺雖不進御,白粥等物,或已進御乎?上曰,唯。甘遂散二丸,和猪心湯後,兩提調嘗之,仍跪傳醫官,醫官跪進榻前,上乃進御。台佐曰,惶恐而進御後,朱砂遺墜,伏望更爲進御矣。上更爲進御。台佐曰,今日二丸進御,或有如前下利之候矣。臣等當留待藥房,以候起居,而亦當伏審夜來聖候,明朝口傳稟達矣。諸臣以次退出。
上在昌德宮。停常參·經筵。
下直,寅火堡萬戶崔起相。
觀象監,夜自三更至五更,有霧氣。
備忘記,今下弓矢,北虞候南泰年處,給送。
沈仲良啓曰,明日常參·經筵,取稟。傳曰,停。
又啓曰,來十五日儒生殿講日次,而上殿開坼相値,頉稟。傳曰,知道。
梁廷虎啓曰,卽者禁府都事來言,今日當爲鞫坐,而右議政崔錫恒,難安之勢,與前無異,不得開坐云矣,敢啓。傳曰,知道。
藥房口傳啓曰,昨日甘遂散二丸進御後,一次下利矣。氣候,何如,夜間寢睡,亦何如?今日甘遂散更進事,昨日啓稟矣。甘遂散更爲劑入,猪心湯煎入時,臣等率諸醫,趁早入待,詳察聖候,議定繼進當否之意,敢啓。傳曰,知道。氣候如常,寢睡安穩矣。
沈仲良啓曰,吏曹郞廳來言,承旨有闕,政事何以爲之?取稟。傳曰,明日爲之。
梁廷虎啓曰,兵曹郞廳來言,闕內各處,入直軍士夜巡檢云矣,敢啓。傳曰,知道。
左揆開坼。噫,君臣之間,無所逃於天地之間,而一自去國,倐已卄載矣。缺然思想,恒切于中,第念今日,何等時耶?天災地異,無歲無之,夙宵懍惕,邦運否泰,新喪元輔,國勢之岌嶪,若鳥卵,則尤不可不念也。玆遣承宣,誥予至意,安心勿辭,幡然造朝,用副予日夕顒若之心。詳細回示,如何?
梁廷虎啓曰,禁府都事,以委官意來言,三省推鞫,今日當爲開坐,而適患暑感,症情頗重,勢難强疾行公,今方陳箚,不得開坐云矣,敢啓。傳曰,知道。
沈仲良,以弘文館言啓曰,副應敎李世德,除拜累日,尙不出肅,連呈辭疏,卽爲牌招察任,何如?傳曰,允。
持平沈埈,正言趙鎭禧合啓,請逆魁昌集·頤命竝令攸司,亟行斬屍,明正典刑。措辭見上
持平沈埈所啓,請亟寢遠竄罪人閔鎭遠放釋之命,仍命極邊遠竄。
又所啓,請庭請議罷時,卿宰以下及三司諸人之合辭唯諾者,竝遠竄。
請行藥宮人金姓者,亟命出付攸司,直爲正法。
請還收極邊遠竄罪人金在魯·申思喆·金取魯·金希魯等量移,金令行·具鼎勳放送之命。
請平山府使朴泰道,罷職不敍。
請還收罪人金有慶·尹廷舟等量移之命。措辭竝見上
又所啓,近來各陵殿祭官之差出也,秩緋玉而曾經顯職者,全不擧論,只以宗班末裔之殘弊者及武弁之捕賊陞資者,苟且充差,至於贊謁者,則米布衙門官員之有勢力者,給價圖免,寢成謬例,殘司冷官,無計頉免,偏苦差定,已非輪回均差之道。典祀官所任不輕,尤宜愼擇,而以鄕曲無文之人,間多差遣,每於塡祝之時,不能成字,讀祝之時,不能成聲,事體之未安,莫此爲甚。請令該曹,一從職秩之高下,作爲井間,獻官則毋論宗班文武,各別擇差,諸執事及典祀官,亦爲一體另擇,輪回差出,俾無如前混雜之弊。
又所啓,朝綱解弛,百隷怠惰,未有甚於近日,上自達官,下至末僚,以呈告,自以爲能事,以違牌,自以爲高致,惟懷一身之便圖,罔念分義之可畏,事之可駭,孰甚於此?請自今以後,大小臣僚,有情病衆所共知外,無端累次呈告違牌之人,一切勘罪,定式施行。
合啓,答曰,勿煩。
府啓,答曰,不允。末端兩件事,依啓。
正言趙鎭禧所啓,請金姓宮人行藥者,從速摘發,夬正王法。措辭見上
請還收大靜圍籬安置罪人申銋出陸撤籬之命。措辭見上
請還收遠竄罪人任埅·趙榮福量移之命。措辭見上
請軍威縣監閔鎭綱,玄風縣監李淨,槐山郡守李溭,前聞慶縣監黃泰河,竝命削去仕版。措辭見上
又所啓,伏聞日昨東城君睦虎龍未徹之疏,伸救李重煥借馬之罪,而盛稱其功存宗社。一則曰,激臣以忠義,敎臣以謀畫,臣遂感發愚忠,捨生爲餌於虎口,制群賊遏三手,護聖躬於冥冥之中,奇謀祕算,實多人力之極處。一則曰,非重煥之忠,殿下亦安得有今日哉?其忠敢義烈,如彼其大,故臣以重煥之功,告于鞫廳,其時大臣諸宰及三司問郞俱在,焉可誣也?結之以首功人之名,旣出臣口,而終不擧論,未知其間,有何曲折等語,有若渠以重煥,宜爲首功之狀,果已直告於鞫廳,而勘勳時,無端捨置,不爲收錄者然,臣聞來,竊不勝疑惑之至。重煥之功存宗社,果如渠所云云,而渠果實陳於鞫廳之招,則大臣寧有不爲擧論於勘勳之理,而況鞫案所載虎龍招中,攙及重煥事處,全無此等說話之狀。臣於昨年參鞫時,亦嘗考閱,而尙今記得,則前後之說,若是逕庭,此甚可疑也。及至諸賊伏法,盟祭將行,而只以元勳之未定,累次遷期,則渠於此時,何不一言上聞,俾無遺功之歎,而今於日久事過之後,始因重煥之被彈就拿,事係疑晦,乃有此頌功掩罪之說耶?渠之疏中,雖以嫌於藉重重煥,欲夸矜庚子事,爲自伐之歸,故不敢言爲諉,而此亦萬不成說,亦甚可疑也。其間事狀,節節可疑,而所謂庚子護聖之功,所謂捨生爲餌於虎口之說,所謂制群賊遏三手,而奇謀祕算之稱,果非虛謊,則必有事實之可以一一指陳者,請東城君睦虎龍,拿問明覈。答曰,不允。末端兩件事依啓。
癸卯六月十一日辰時,上御宣政殿行閣。藥房入診入侍,提調李台佐,副提調金一鏡,假注書金權,編修官吳守經,記事官申致雲入侍。醫官李時聖·方震夔·李時弼·鄭趾顯·鄭爾柱,交河縣監權聖徵,平丘察訪金壽煃,副司勇劉熻。上南向坐,諸臣入伏訖。李台佐進伏曰,雨勢連日,蒸熱轉甚,聖體若何?上曰,無事矣。台佐曰,昨日甘遂散二丸進御後,欲審下利與否,等待藥院矣。一次下利,而便體利滑,如油汁者有之,伏聞醫官之言,則以爲此異於常便,似由藥力,而第痰氣盛藥力微云。今日則三丸加進,則似當又爲下利,昨劑入甘遂散,夜來似變,以新劑三丸進御似宜矣。又曰,日氣甚熱,方外醫權聖徵·金壽煃·劉熻,使之診脈,爲宜矣。又曰,大便放下之後,氣候,何如?上曰,如常矣。台佐曰,氣候,別無淸快之事乎?上曰,安穩矣。台佐曰,甘遂散與甘草相克,進御入甘草之劑,則藥力似微,醫官之言如此,故敢達矣。首醫及方外醫三人,以次進診脈。李時聖診後退伏曰,左右脈度,不數而和平矣。台佐曰,玉色,仍使之瞻望,爲宜矣。時聖曰,玉色瞻望,則氣不上矣。權聖徵曰,脈候與昨,一樣不數,而昨日則左邊尺脈似沈矣,今則尺脈亦均一矣。金壽煃曰,左右脈候,平均不數,而玉色亦和平矣。劉熻曰,脈候連爲進藥,而左右有力安靜矣。台佐曰,脈法玄微,醫官亦豈知之,而諸醫以爲,左右脈候,極爲安靜云,誠甚多幸矣。又曰,朝水刺似未及進御,朝者白粥等物,或已進御乎?一鏡曰,近來暑濕頗甚,水刺之節,何如?上曰,如常矣。台佐曰,甘遂散三丸進御之意,敢達。上曰,依爲之。甘遂散新劑以入,三丸進御事,出榻前定奪甘遂散三丸,和猪心湯後,兩提調嘗之,仍跪傳醫官,醫官跪進榻前,上乃進御。台佐曰,此藥連爲進御,誠爲多幸矣。台佐曰,卽今聖候,無大段之症,而伏聞醫官之言,則但有氣上之候,膈間且有痰云。臣等晝夜講究,思所以調治之道,而臣等素昧醫理,諸醫所見,何能折衷乎?第醫官多集,則各陳所見,必多所益矣。臣曾聞龍宮士人李溟,精通醫術,閭巷之間,多有治療之效云,而未得其詳矣。日昨更聞重臣之言,李溟之祖前郡守纘及其父,皆精醫技,溟能繼其業,以名醫見稱於一道云。古人云,醫不三世,不服其藥,李溟醫術,乃三世之醫也。當此議藥之日,如此之人,招致相議,則必有所益,李溟依朴太初例招致事,分付道臣,以爲趁卽上來,同參議藥之地,何如?上曰,依爲之。出擧條一鏡曰,左議政崔奎瑞,頃者,臣以克篤誠禮,必致乃已之意,敢有疏陳矣。昨日政,差下內局都提調,有以仰認聖上必欲召致之盛意,卽今元輔新喪,右揆獨賢,廊廟空虛,國事泮渙,尤宜別諭敦召,而且以藥院事言之,議藥事體,何等重大,而臣等矒陋,全昧醫理,諸醫異同之議,難以折衷。都提調若上來,則消詳審愼,決定當否,大有益於保護聖躬之道,趁此時不可不上來之意,別諭,何如?上曰,依爲之。台佐曰,臣前後入診時,左議政崔奎瑞各別敦召之意,累次陳達矣。昨日政差下內局都提調,當此本院議藥之日,旣任保護之責,揆以分義,有不敢不上來,而崔奎瑞自在先朝,恬退在野,今至屢十年,自上必須益加誠禮,別樣敦召,然後庶可上來,金一鏡所達之言極是矣。一鏡曰,殿下於治疾之道,深留聖意,臣等奉藥入侍,輒復頓進,其在臣子之誠,獲進當劑,對症調治,今日國家慶幸,孰有大於此者乎?日夜攢祝,靡有所極,但坐愚迷,不能透曉,都提調之召來,一時爲急,第念崔奎瑞,自先朝恬退,今已數十餘年,若不別樣敦諭,則似難致之,在昔仁祖朝,故相臣文忠公李元翼,屢召不至,仁祖乃以將欲親臨爲敎,李元翼不敢不入來。且於先朝,在外大臣之必欲召致者,或下御札,或遣重臣,漸隆其禮,不來則不止,今若遵奉祖宗朝已行之例,勉之以道理,責之以分義,奎瑞亦安得無動乎?旣有敦召之命,遣承旨乎,遣史官乎?上曰,遣承旨,可也。台佐曰,左相方力辭相職,無意造朝,若不各別敦召,則難以動得,崔奎瑞若上來,則非但議藥之際,事體無苟艱之弊,矧今首揆,意外喪出,右相獨爲賢勞,疾病之來,人所難免,右相若或有病故,則廊廟大小機務,疇將責應乎?君臣之義,無所逃於天地之間,自古人君,苟以至誠召致,亦未有終不來之臣,崔奎瑞之來否,都在於殿下誠意之如何,另加睿念,期於造朝,則時艱可以救得,藥院議藥之體,亦可以嚴重,不避煩猥,惶恐敢達。一鏡曰,別諭之辭,自上特爲下敎乎?分付政院,使之製進乎?臣竊伏惟念,自古帝王,若欲召所重之臣,輒下手札,先朝亦復有之,蓋以代撰十行,終不如聖手一字故也。特下御札,事體至重,自下固不敢仰請,而旣有古事,惶恐敢達。上曰,當下御札矣。出擧條台佐曰,甘遂散三丸進御後,腹中輪囷乎?上曰,無輪囷之事矣。一鏡曰,醫官輩待令藥院,日夜奔走,國家所以待醫官之道,雖有微勞,亦必紀錄矣。庚子春,自上患紅疹時,首醫李時聖·方震夔等,連日入侍,劑入荊防敗毒散·牛黃膏等藥,進御收效,厥後時聖·震夔,適以大朝差備,雖不得終始入侍,方震夔首發藥名,李時聖亦爲同議,而未蒙恩賞。第紅疹之症,發斑爲重,消斑爲輕,議進當劑於發斑之日者,宜有稱冤之端。臣取考前例,故鍼醫朴聖瑞,聖上痘患時點穴之醫,醫官許坫,聖上瘧患時四獸飮首發之醫,當初俱未蒙賞,年久之後,輒因提調陳達,皆有追後加資之命,李時聖·方震夔亦當用此例矣。事係恩賞,自下宜不敢煩稟,而前規如此,故惶恐敢達。上曰,依爲之。台佐曰,在前醫官,凡於御藥等事,若有微勞,則輒蒙賞典,乃所以激動之道也。李時聖·方震夔等,以聖上紅癍時首參議藥之人,獨不得蒙賞典,不無不均之歎,諸醫之稱冤宜矣。金壽煃·鄭思恭,亦於其時,俱有加資事承傳,而皆以資歷不足之故,以準職除授爲敎矣。昨年因提調臣韓配夏陳達,鄭思恭則守令除授,金壽煃則不免見漏,同是一體之人,一則除授守令,一則尙未蒙恩典,殊涉不均矣。凡恩澤自下不敢仰請,而或有如此不均之事,則可以陳稟矣。金壽煃依鄭思恭例,守令除授,似合於均施之道,故惶恐敢達。上曰,依爲之。一鏡曰,臣於李台佐恩賞不均之言,有所懷敢達矣。知事金尙鉉,以侍從臣啓煥之父,年七十,推恩陞堂上,後於先朝入耆社時,蒙優老之典,又陞嘉善拜同樞,昨年年滿八十,筵臣李肇陳達,變品超資爲知事矣。卽今同知臣李溭,卽故弼善國休之父也。以侍從臣父,陞堂上,優老之典,陞嘉善,今年亦年滿八十,似當依金尙鉉例,變品超資,方可無恩賞不均之嘆,惶恐敢達。上曰,依爲之。台佐曰,侍從臣父加資,係是優老之典,而金尙鉉旣已蒙恩變品,李溭又有成命,有不得不一體超資,而第念推恩變品,事體旣係重大,恩數亦甚屑越,此後則侍從臣父變品事,防塞,何如?上曰,唯。一鏡曰,李台佐之言,不無意見,而高年大耋,人豈易到?朝家雖欲常用此例,侍從臣父年八十變品超資,誠不常有之事矣。台佐曰,所謂變品,乃正卿也。以侍從臣父推恩,至於變品超資,終爲未安,此後防塞,恐爲得宜矣。上曰,依爲之。出擧條諸臣以次退出。
上在昌德宮。停常參·經筵。
觀象監,自昧爽至卯時,有霧氣。
藥房口傳啓曰,昨日甘遂散三丸進御後,二次下利,而痰汁亦間雜矣。氣候,何如?夜間寢睡,亦何如?甘遂散今方更爲劑入,猪心湯煎入時,臣等率諸醫,趁早入侍,詳察聖候,議定繼進當否之意,敢啓。傳曰,知道。氣候無事,寢睡安穩矣。
呂必容啓曰,明日初伏,自明日處暑間,視事頉稟。傳曰,知道。
朴熙晉啓曰,近來廳中,位甚不齊,出納苟簡,今日政,承旨有闕之代,以在京無故人差出,仍卽牌招,何如?傳曰,允。
有政。吏批,判書柳鳳輝進,參判鄭齊斗在外,參議李眞望,陳疏未承批,右承旨呂必容進。兵批,行判書李光佐病,參判金致龍病,參議金始慶未承批,參知朴熙晉進,右承旨呂必容進。
吏批啓曰,玉堂闕員,今當差出,而擬望之人乏少,相避竝擬,何如?傳曰,允。
以朴熙晉爲承旨,李顯章爲副校理,金始煥爲同義禁,權聖重爲槐山郡守,李聖彦爲玄風縣監,趙畛爲軍威縣監,李夏徵爲昌陵參奉,洪重禹爲副護軍。
朴熙晉啓曰,卽者禁府都事來言,今日當爲鞫坐,而右議政崔錫恒,難安之勢,與前無異,不得開坐云矣,敢啓。傳曰,知道。
又啓曰,禁府都事來言,今日省鞫,當爲開坐,而右議政崔錫恒,病勢無減,箚批未下,不得爲之云矣,敢啓。傳曰,知道。
呂必容,以兵曹言啓曰,本曹褒貶,定行於明日,而參議臣金始慶,陳疏未承批,參知臣朴熙晉,移拜承旨,參判臣金致龍,今方入直,他無推移同參之員,在前如此之時,假參知差出,替直磨勘,已有前規,今亦依前例,假參知差出,以爲替直後,出往同參磨勘之地,何如?傳曰,允。
呂必容,以兵曹言啓曰,今六月十二日,席匠趙八生稱名人,自金虎門入來,差備門外擊錚,極爲駭愕。令攸司囚禁治罪,同門守門將柳載天,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,本曹堂上行公之員,只有判書臣李光佐,參判臣金致龍,而臣致龍方入直,參知未差,參議臣金始慶,未承批,明日褒貶,無以備員,不得已假參知差出事,入啓,允下矣。參議疏批已下,待明朝參議臣金始慶牌招,以爲推移進參之地,何如?傳曰,允。
呂必容,以備邊司言啓曰,各道軍餉未捧守令·邊將,居末拿問,居二決杖,居三推考事,自前定奪矣。取考諸道軍餉捧未捧狀本,則京畿通津前府使洪夏錫爲居末,喬桐府使李汝玉爲居二,豐德前府使李夢相爲居三,咸鏡道黃土岐權管張溟翰爲居末,雙靑權管韓萬白爲居二,慶尙道永登浦萬戶卞炯爲居末,丑山浦萬戶李壽泰爲居二,包伊浦萬戶崔時望爲居三,黃海道安岳前郡守徐命均爲居末,黃州前牧使柳萬重爲居二,長淵府使鄭震輔爲居三,忠淸道恩津縣監呂善長爲居末,庇仁縣監蔡橚爲居二,石城縣監金宇采爲居三,全羅道益山郡守趙隆未捧旣多,當爲居末,平安道龜城府使李復休爲居末,中和屯別將閔禔爲居二,天水鎭僉使趙德壽爲居三矣。居末則竝依事目拿問,而安岳前郡守徐命均,係是宰臣。且方奉使出疆,龜城府使李復休,道臣狀啓中以爲,復休刻意圖治,流民還集。且其到任,在於歲末,雖欲準捧,其勢末由,此非不勤奉職之致,若有拿罷之擧,則邑事實多可慮,至以別樣變通爲請。復休之軍餉居末,宜有可恕之道,此兩邑守令,拿問安徐,推考警責。通津前府使洪夏錫,時在昌城任所,以前任通津時軍餉居末,所當拿問,而當此西路民事渴急之日,邊地守令拿來還送之際,貽弊不貲,當有參酌變通之道,令本道決杖,居二·居三守令,以宥旨前事,勿論,何如?傳曰,允。
十二日辰時,上御宣政殿。藥房入診入侍時,提調李台佐,副提調金一鏡,假注書尹志,編修官吳守經,記事官申致雲。
台佐進伏曰,雨餘日氣蒸濕,氣候,何如?昨日甘遂散進御後,放下滑便,而痰便頗多,氣候不至困憊乎?甘遂散有妨於脾胃,而近來連三次進御,水刺無減進之事,而口味,亦何如?上曰,口味一樣,而水刺亦無減矣。台佐曰,日氣甚熱,入侍多醫,難以盡數診察,使其中數人診脈,何如?上曰,唯。台佐曰,寢睡一向安寧乎?上曰,安穩矣。台佐曰,日熱此酷,別無引飮之事乎?上曰,無加矣。台佐曰,甘遂散進御後,自上俯量氣力,無顯效,而大便放下後,亦無淸利之效乎?上曰,別無淸快之事矣。醫官李時聖進伏診脈曰,脈度乍洪,而不至數矣。權聖徵曰,脈度不至大段帶數,而比昨日有力,以今見之,火熱似升矣。許坫曰,脈度闊大,比前稍減,右三部乍數,而不至大段矣。金壽煃曰,脈度,右脈常時沈,而卽今似有力矣。劉熻曰,脈度帶數,似無加而有力,亦似闊矣。台佐曰,今日脈度多闊云,他醫竝令診察,何如?無發落。方震夔曰,脈度左三部似闊矣。其餘醫官未及診脈。上曰,入侍醫官,行步緩緩,君父之前,安敢乃爾?事極駭然,竝拿問。上曰,承旨進。一鏡進伏。上曰,首醫李時聖·權聖徵尤爲可駭,竝拿問。一鏡卽書傳旨進讀,仍曰,他餘醫官,一倂推考乎?上曰,唯。一鏡又書推考傳旨進讀,則上曰,唯。台佐曰,甘遂散,醫官輩今日進四丸爲宜云,而甘遂散甚峻,小臣雖昧醫理,昨旣二次下泄,今日進四丸似過,進三丸乎,進二丸乎?商量下敎伏望。一鏡曰,昨旣進御三丸,自上俯量氣力,雖無其害,若無別爲淸快之事,不必加進,臣等未能詳知,下情鬱慮矣。台佐曰,下詢醫官,何如?上曰,唯。方震夔曰,小臣診候,別無大段帶數,夏節用如此藥,若無顯效,則還止爲宜。凡治病之道,用峻劑而無卽效,則例爲中止,小臣淺見,進二丸,恐宜矣。李時弼曰,昨進三丸而無效,則今日加進,然後似爲責效矣。許坫曰,此藥本以下泄爲度,進御後,聖候若虛憊則已,不然,小臣淺見,加進四丸,似宜矣。鄭趾顯曰,昨進三丸,而玉候別無困憊,水刺亦無所減,今日則加進四丸,似好矣。金壽煃曰,甘遂散當此盛暑,旣累進,則今日不必加進,只進三丸,宜矣。台佐曰,醫官所見,或有當進四丸之議,或有當進三丸之議,許坫,以宜進二丸爲言,而此藥本來有妨於胃氣,進二丸乎,進三丸乎?一鏡曰,小臣之見不然,連下滑便,便中有痰,若欲責效,則加進宜矣。不然,二丸恐不足以責效,不如初不繼進之爲得矣。台佐曰,一鏡之言如此,今姑停止乎?上曰,然則停止似好耶?一鏡曰,若停進,則卽今暑濕方盛,湯劑易致傷胃,今姑限五六日停藥,何如?台佐曰,然則自今日限四五日停藥,更待後日入診,稟定,何如?上曰,唯。一鏡曰,今日卽召對日次,而明日乃初伏,暑熱此酷,召對姑停,何如?上曰,依爲之。台佐曰,日熱如比,時急稟定外,持公事入侍,雖以間三日爲定,姑觀前頭日候,頉稟似好矣。上曰,依爲之。諸臣以次退出。
今六月十二日,藥房入診入侍時,甘遂散今姑限五六日停進事,榻前定奪。
今六月十二日,藥房入診入侍時,今日持公事召對停止,限三伏間,持公事召對頉稟事,榻前定奪。
今六月十二日,藥房入診入侍時,上曰,首醫李時聖·權聖徵,行步緩緩,極爲駭然,竝拿推。
今六月十二日,藥房入診入侍時,上曰,入侍醫官等,行步緩緩,竝推考。
朴熙晉·呂必容啓曰,臣等卽伏見禁府啓目,有罪人金時發除刑議處之命,臣等竊不勝驚惑之至。夫逆賊賜死傳關,何等重大,而時發,敢以逆壻,要路坼見,結縛驛卒,使不得急傳,此實王法之所難貸者。故前後雖有除刑議處之命,而攸司之臣,所以終不得奉行者也。特以渠之頑忍不服,尙未正法,人情之憤鬱,久而愈激。不意今者,復有此命,或恐聖明,未及深思而然也。此而酌處,將至於王命不通,邦憲莫伸,臣等職忝近密,不容泯默,敢此徼還。伏願聖明,更加三思,還收罪人金時發除刑議處之命,仍令王府,嚴訊得情,快正王法,區區所懷,惶恐敢啓。答曰,依啓。
持平沈埈,正言趙鎭禧合啓,請逆魁昌集·頤命竝令攸司,亟行斬屍,明正典刑。措辭見上答曰,勿煩。
持平沈埈所啓,請亟寢遠竄罪人閔鎭遠放釋之命,仍命極邊遠竄。
又所啓,請庭請議罷時,卿宰以下及三司諸入之合辭唯諾者,竝遠竄。
又所啓,請行藥宮人金姓者,亟命出付攸司,直爲正法。
又所啓,請還收極邊遠竄罪人金在魯·申思喆·金取魯·金希魯等量移,金令行·具鼎勳放送之命。
又所啓,請平山府使朴泰道罷職不敍。
又所啓,請還收罪人金有慶·尹廷舟等量移之命。措辭竝見上答曰,勿煩。
正言趙鎭禧所啓,請金姓宮人行藥者,從速摘發,快正王法。
請還收大靜圍籬安置罪人申銋出陸撤籬之命。
請還收遠竄罪人任埅·趙榮福量移之命。措辭見上
又所啓,北帥爲任,重於他閫,不可不另加擇人,而新除授北兵使李順坤,本以庸調,少也猶不如人,曾經南閫,全無善狀,軍民之怨謗,久而未已。況今年過七十,已作衰朽無用之人,雖尋常職務,猶懼其不能堪承,則邊圍重寄,決不可付之於此人。請北兵使李順坤改差。答曰,不允。末端事依啓。
戶曹參議朴弼夢疏,伏以臣,頃忝銓地,自速官謗,循省愧懼,理難仍冒,三日之內,五違嚴召,夫豈臣分之所敢爲,而事出迫隘,罪犯逋慢,聖度寬容,罰止例罷,惶悚雖甚,私心粗安,不意恩敍才降,除命繼辱,怵分畏義,宜卽承命,而顧臣消中之症,越添於數朔供劇之餘,引飮無算,却食滋甚,瘦削澌頓,更無餘地,委粘床席,如墜烟霧,膈症兼發,氣息喘喘,一日之內,殆若憫絶者,數矣。以此病情,旣無陳力就列之勢,且於儒臣再疏,尤有所難安者,臣疏中所云云者,不過曰,其疏語意,旁照竝包,不但專責一事而已。上下語脈,人所灼見,而今乃歸之於疑怒之科。一則曰,疑之以打破,一則曰,銓官殆無煖席,有若臣怒其議己,强疑之以用意相傾者然,其所謂知人淺而疑人過者,恐是自反處也。且夫臧否人物,意見各異,甲乙之論,自難歸一,務勝之斥,誠是意外,信斯言也,必將屈意苟同,然後方可免此等題目耶?是未可知也。雖然,使臣言行,果能見孚於儕流,則情外疑責,何至於是耶?反躬慙靦,無以爲心。且伏聞日昨,承宣以李重煥事,有所論列,仍咎其備擬騎省,臣益不勝瞿然之至。重煥所坐之輕重,初不聞知,未免循例擧擬,果如承宣所陳,則臣之聾聵溺職之失,於此益著,其不可以事在旣往,而有所自恕也,明矣。以病以情,決無供仕之望,伏乞聖明,俯賜諒察,亟命鐫削臣職,以延殘喘,以安賤分,不勝萬幸。答曰,省疏具悉。所遭人言,何必深嫌?爾其勿辭察職。
慶尙監司李廷濟,伏以,無似如臣,猥膺重寄,受任於無前大殺之年,奉命於邦本將蹶之地,百爾經度,少思拯救,上以寬聖上南顧之憂,下以效微臣上報之忱,夙宵憂念,全忘寢食,而事不如意,計無所出,臣之辜負聖恩,陷於重戾,固不暇念,而國家根本之地,將至於渙散無餘之境,言念國事,實爲於悒,臣之前後狀請,實無一分過實之語,亦無大段難從之事,及承回啓之關,一例防塞爲辭。至於身布純木之許捧,軍丁雜頉之姑徐,雖當泛例凶歲,自前道臣之馳啓,朝廷亦念騷擾之弊,輒許準請,只緣臣人微言輕,此猶不從,他尙何言?臣非敢謂此道凶歉,朝家全然不爲俯察,而未及開春,流逋道路之狀,男女負抱,顚連丘壑之慘,未及遠燭也。民心已祛,公肆怨國之言,盜賊橫行,白日殺掠之變,未及洞察也。每與兩湖,比而言之,此臣之所大憫也。且朝家以今日之嶺南,爲前日之嶺南,每言穀物有裕,臣亦八九年前,待罪嶺邑,其時本道穀物與錢布,果爲優如矣。今臣上道之後,按簿考計,則蕩然皆是虛錄,還上則年年未收,耗縮過半,射軍木則只錄虛數,元無實捧,營儲錢布,連歲凶荒,散貸各邑,略無所收,至於各山城修城之錢,沒數散在民間,都無庫儲,嶺南一道,枵然空殼,此豈朝廷所可俯悉者哉?噫,自古名臣碩輔,經營穀布,留置本道者,其深謀遠慮,到今可揣,而不幸饑饉連年,蕩殘至此,一道數月之賑,尙無經紀之路,天下之事變無窮,脫有千里飛輓之勢,數年供億之費,則將何以措辦耶?言念及此,不覺寒心,然此猶第二件事也。人心之不古,到處皆然,而嶺南爲尤甚,蓋連年凶歲,朝家輒移嶺南之穀,以救他道,未聞移他道之穀,以救嶺南,嶺民公肆顯言曰,吾輩則國家,置之度外,流而爲盜賊之外,更無他策,對人相語,略無畏忌,以此人心,以此民怨,萬一疆場有事,土崩瓦解,擧一道,而盡爲賊藪,思之可謂凜然。噫,本道蓄儲之罄散,人心之離潰,若不至此,則臣之前後陳聞,夫豈樂爲哉?朝家若一分俯燭此狀,則隨事防塞,亦豈至於此哉?內外相阻,陳請無益,此實一道之不幸,尙復何言?臣之前日所請別餉米不爲上納事及耽羅移轉決難輸送事,俱爲防塞,別餉上納,不但此道穀物之此時上納,實爲切迫。此穀皆是邊堡軍餉,而朝家因經用之匱竭,輸上邊餉,不可使聞於隣國,臣之最所持難,亦在於此。曾以此事,就議於大臣,則大臣之意,亦以爲然。故定奪於筵中,至於戶曹判書李台佐,未入地部之時,臣又備言其難便之狀,則台佐以爲,此穀上納,大不可,若以被罪爲期,決不可上送云矣。今重臣在地部,草記請納於成命之後,豈重臣樂爲好勝而然哉?此必經用萬萬乏絶,計無所出,嶺民雖死,百官軍兵廩料所關,臣何敢終始不奉朝命也哉?方將分付沿邊列堡,以爲上納之計,而各堡以此穀,年年斂散,未收尙多,今年還分之數,臣十分嚴督,而近聞尙未畢捧云。一萬石若爲上納,則餘存無幾,邊上不虞之備,不可全無所儲,勢不得不折半上納,而至於耽羅移轉,則嶺民聞有此朝令,相聚驚駭曰,如此殺歲,朝廷奪我口吻之穀,遠輸海島,吾輩將何仰哺,怨毒至深,各邑守宰,皆以爲言,不但今日費了四千石之穀,實爲切迫,重失億萬民之心,關係不細。且念本島飢荒,必不過於此道,奪此與彼,事之所不忍爲也。且薄近而厚遠,遺大而恤小,亦非朝廷之長算,臣雖萬被誅罰,決不可奉承。伏乞聖明,更令廟堂,深量此道民庶,擧在塡壑之勢,雖不得他道移穀,以救此急,而耽羅移轉之命,亟令稟覆停止,只令所屬全羅道船粟往救,仍治臣不奉朝令之罪,以彰其慢焉。仍竊伏念嶺南,素稱人材府庫,前後道臣諸臣,以收用嶺人,多發於疏奏之間,而少年通籍,白首窮老者,實多,留落不前之歎,窮山僻隅,抱遺經而自好者,亦不無其人,而近因一二檢擧,多有聳動之色。伏願聖上,明勅選部,別爲揀選,連次調擧,以爲風勵之地焉。且臣伏聞道內之言,乙亥大殺之年,嶺民擧將盡劉,盜賊處處蜂起,先大王特下備忘,十行辭旨,丁寧惻怛,自營門頒示備忘於各邑,各邑飜諺布告於民間,大小民人,莫不涕泣感動,流逋頗止,盜賊稍息,至今嶺南之人,歌詠先王之德不衰,當時一言孚格之效,殆勝於千萬斛賑救,人心無古今,誠意可以感服。伏願聖上,深追先朝之舊事,以爲收拾慰安之地焉。噫,殿下以今日,爲何等時耶?疆場憂虞,迫在目前,環顧內外,無一可恃,顧此嶺南一方,土地之廣,兆庶之衆,非比他藩,如臣不才,誠無所猷爲,而第臣嘗聞先輩之言,輒以嶺南,爲他日之晉陽,固結民心,積峙糧餉,爲今日第一急務。糧餉一款,今難猝議,而至於民心向背,唯在朝廷一二擧措之間,臣之耿耿孤衷,深願朝廷,少布德意,稍施優恩,使臣得以奉承周宣,拯救將死之民命,收拾已離之人心,城池關防,徐加整頓,糧餉器械,從以措置,以期國家他日得力,此臣所以酬報大恩之萬一,以盡瘁爲期者,伏願聖上,深加留念焉。
李廷濟,伏以,愚魯賤臣,百無肖似,過蒙兩朝知遇,遍歷華顯,前歲承乏,忝膺重藩,時値大歉,民將盡劉,夙夜憂勞,常恐付托不效,匪材冒當,一念淵氷,發巡監賑,纔畢右路,歷省病母,將發左巡之際,伏見邸報,前正言柳壽垣,疏論臣身,斷以千古宵小之目,臣實駭悕,欲死而不可得也。然聖明在上,如日照臨,群下淑慝,罔逃於明鑑之下,此則非臣所敢呶辨也。至於千里專人,滿駄送賻於伏法之人云者,固非今日殿下之臣子,所敢萌於心者,亦非可以疑於人者,壽垣亦人耳,何忍以此等無據之言,遽加之於人哉?誠可愕而亦可駭也。況臣與伏法之人,自前有嫌怨,擧世之所共知,雖其死於牖下,至於弔賻一節,非臣之所可生意也。壽垣,若審問而諦聽之,則可以知之,臣亦不必費辭自明,而所可恨者,創出白地之言,構人罔測之罪,卽今日善類之遭罹於向來,臣不料遭此於淸明之世,況壽垣卽臣之再從姪也,不知因何事,而作此憯誣也。然莫非臣樹立無素,有以致此,自反而已,何咎於人哉?臺疏未卽準請,職名尙未䣃脫,今已十數日矣。危悚駭恧,不知所出,計無奈何,不得不冒控請譴,臣尤死罪。伏乞聖明,卽命削臣姓名於朝籍,以嚴臺議,以安私分,不勝萬幸。
李廷濟,伏以,臣之向來所被人言,極酷且憯,自古先輩長德,橫被誣辱者,前後何限,而豈有如臣所遭哉?許多醜詆,非臣暇辨,而至於千里送賻之說,至今思之,寢夢俱愕。苟有秉彝之常情者,此豈萌心之事,況臣之自前有嫌怨,擧世之所共知,何臺臣之不少審察,遽加之莫大罪名,曾不留難耶?向非日月之明,曲察其誣枉,則戴盆之冤,何以自明,湛族之禍,何以自免?感祝恩私,只有一死而已。第使臣平生言行,如有一分見信於人,則人言之罔極,胡至此極耶?臣不尤人,自顧慙恨,幸蒙朝廷,諒臣情勢,許解所帶,只思早晩納節,將母歸鄕,以爲沒齒自靖之計,庶勉桑楡之圖者,耿耿于中矣。不自意睿眷隆摰,愈往而愈渥,頃日承宣除命,至於再降,必欲使糞土滓穢之蹤,致之於近密淸切之地,臣每奉朝紙,驚惶隕越,不知置身之所也。抑又伏念,臣以眇末,曾被先朝特達之知遇,臣於向來,最被黨人之所憎嫉,齮齕之言,何所不至,而輒蒙先大王,憐臣於衆惡之中,察臣於群棄之際,隆恩厚渥,天地莫量,及至今日,洊蒙聖上殊異之隆眷,有若乾坤大造,獨偏於一物者然。臣固無狀,上累兩朝則哲之明,此實臣之所大恐也。今於夢寐之外,又奉除旨,以臣爲司諫院大司諫者。噫,薇垣長官,何等地望,雖無人言,此豈如臣等輩所可僥冒,而況彈墨未乾,罪狀狼藉,銓部之備擬,固失照檢,恩點之誤加,實非細故,臣惝怳恧縮,直欲鑽地以入,而不可得也。噫,聖德仁覆,朝廷寬大,不棄一物,稍思收拾,則亦宜有漸,或畀之外邑,或置之漫秩,時月稍久,次第收錄,公議可伸,私分粗安,而今者臺閣,則論以重律,銓地則擬以淸選,苟如是也。國家置臺官,將安所用哉?臣雖不能歷考故實,而以臣所睹,記數十年前事言之,一經臺劾,所論不輕,則毋論其言之是非,銓部固不敢輕擬舊踐,聖上亦許其退而自靖者,乃所以重臺議,而礪臣節也。況臣今日所叨,亦異舊踐,上下胥失,聽聞必駭,臣之爲公朝惜事體者,不但爲區區私分之不安而已也。伏乞聖明,俯加諒察,將臣新授諫議之職,卽行鐫改,仍命選部,削臣姓名於朝籍,勿復檢擧,俾安微分,不勝萬幸。抑臣有惶懍不敢安者,巡宣之職,雖至罪罷,道內緊重之事,例必與聞,故臣於向來賑飢之政,目今禱雨之擧,旣係億萬民命,不敢以已遞而廢闕,其外各邑文報之關係民國者,亦不得不循例擧行,而前有人材別薦之命,以臣窮阨之情,旣不得奉承,卽今春夏等褒貶封啓,例在來初,而亦不可冒昧封進,臣罪萬死。亦願聖上,亟命攸司,治臣方命之罪,以嚴公法,不勝萬幸。答曰,省疏具悉。臺言何必深嫌?卿其勿辭,斯速封啓。
兵曹參議金始慶,伏以臣,持身無似,涉世昧方,戇愚之性,積忤時議,淸要之地,重誤臣身,修撰宋眞明,醜辱於前,正言趙鎭禧,詆斥於後,其所凌罵,不遺餘力,臣之顚沛,已不暇論,而其辱朝廷而羞當世,爲如何哉?臣自蒙恩罷,粗安私心,杜門斂跡,分作聖朝之一棄物,不意恩敍未幾,除命又降,畀之以騎省佐貳之職,臣惶恐震越,靡所容措,念臣所遭人言,萬萬非常,揆以廉義,終難泯默,玆不得不略暴危悃焉。臣之向日一出,夫豈樂爲哉?適會桑禱,只隔一宵,半日之內,召牌三降,更陳血懇,見阻未徹,迫於嚴命,逃遁無路,黽勉暫出,粗伸分義,返鑾之後,卽退私次,方欲尋單自處之際,諫臣之章,忽復踵至,汲汲刺擊於淸齋未罷之前,謂以例辭卽出,廉義都喪,至請特罷。又於避辭,詆辱層加,恣意蹴踏,不少顧藉,臣誠驚怖,繼以慙恧,臣本愚昧,不曉時事,只知人臣事君,分義爲重。臣若徒守廉隅,全抛分義,終始違傲,偃蹇自重,則人之爲言,必不如是,此臣罪也。尙誰咎哉?臣之受人拳踢,前後幾遭,若不早自斂退,避遠駭機,則此後持臣罪臣者,又不知止於此而已,豈不危且懼乎?臣之情勢,萬無抗顔冒出之理,昨於嚴召之下,未克趨承,聖度天大,罰止問備,感悚交極,置身無所,今當私廟動駕之辰,時刻已迫,天牌又辱,一向坐違,分義是懼,隨詣闕外,露章見却,不得不淟涊出肅,進參於陪扈之列,而此豈爲一刻仍冒之計哉?噫,廉隅乃四維之一,而爲士夫制身之大防,若一放倒,餘無足觀,諫臣卽以突然冒出,爲臣罪案,責之以廉隅都喪,則一之已失。況此再誤,如臣忘廉冒恥之人,殿下,安可一日容置於淸朝大夫之班,而在臣自靖之道,亦不可諉以職名之差殊,而晏然蹲據也,決矣。玆敢疾聲仰籲於天地父母之前。伏乞聖明,亟削臣職,仍治臣前後冒沒之罪,以快人心,以礪頹俗,不勝幸甚。答曰,省疏具悉。所遭人言,何必深嫌?爾其勿辭察職。
上在昌德宮。停常參·經筵。
下直,椒島僉使柳廷秀。
觀象監,自昧爽至辰時,有霧氣。
藥房提調臣李台佐,副提調臣金一鏡啓曰,節屆初伏,蒸炎轉甚。伏未審夜來,聖體若何?大妃殿氣候,亦復如何,今日是入診日次,臣等率諸醫入侍,詳察聖候宜當,不任區區仰慮,敢來問安,竝此仰稟。傳曰,知道。無事,慈殿氣候安寧矣。
呂必容啓曰,卽者禁府都事來言,今日當爲鞫坐,而右議政崔錫恒,難安之勢,與前無異,不得開坐云矣,敢啓。傳曰,知道。
沈仲良,以問事郞廳,以委官意啓曰,今此三省推鞫時,本府堂上,不可不備員,同義禁金始煥,卽爲牌招參鞫,何如?傳曰,允。
呂必容啓曰,大司憲李眞儉,掌令尹東洙,持平吳遂元在外,執義李眞淳,奉命在外,掌令徐宗廈,持平沈埈呈辭,今日以監察茶時之意,敢啓。傳曰,知道。
又啓曰,小臣三省推鞫坐起進去下直。傳曰,知道。
金一鏡啓曰,近來院僚不齊,右副承旨兪命凝,因大臣箚請責罰,不敢仕進,同副承旨梁廷虎,奉命出外,左副承旨沈仲良,又爲病狀,今日三省推鞫時,無推移進去之員,左副承旨沈仲良,牌招,何如?傳曰,允。
鞫廳,三省罪人順化,同推親問及敬差官推問時,箇箇直招矣。到今省鞫時,敢以不成說之言,變辭納招,欲爲發明之狀,節節奸巧,平問之下,難以得實,請刑推得情。傳曰,依啓。
罪人順化,訊問之下,忍杖不服,情狀極爲痛駭,請加刑得情。傳曰,依啓。
傳于沈仲良曰,省鞫姑罷。
沈仲良啓曰,卽者禁府都事,以委官意來言,今十四日望祭受香,十五日望祭正日,此兩日省鞫不得開坐云矣,敢啓。傳曰,知道。
右議政崔錫恒,伏以,邦運不幸,新喪元老,以聖上平日倚毗之重,震悼之懷,當復如何?朝野齎咨,擧切殄瘁之痛,而矧今國勢危急,艱危溢目,上則朝著草創,不成貌樣,下則民生倒懸,流散相繼,臣於此際,獨當鼎軸,凡百酬應,觸處憒憒,國計民憂,茫無所措,譬如千斛龍驤,泛在大洋之中,而失其篙師操柁之柄,付之不知東西之人,則其能免載胥之患者,難矣。目今上下所恃而爲重者,唯在於左相崔奎瑞一人而已。自上若以此時,特加殊禮,明降敎旨,至誠敦勉,期於必致,則左相本以世祿之臣,初非高蹈之士,亦豈無幡然造朝之望乎?果能召致朝廷,則可以鎭靖浮論,可以彌綸敗局,當今救時之急務,無過於此,更望留神察納焉。且凡三省設鞫時,政院例以委官何大臣進去之意啓稟,以待發落而擧行者,自是流來之定規也。今番省鞫,與前有異,政院直以左相在外,右相進去之意,指名仰稟,其違格例而損體統,大矣。當該承旨,宜加責罰,以警日後焉。臣旣承進去之命,宜卽開坐,而近得暑感,症情不輕,素患風眩之症,乘時重發,頭目疼眩,氣息喘促,委頓床席,坐臥須人,病勢如此,成命之下,不卽奉行,不勝惶隕之至。答曰,省箚具悉卿懇。新喪元老,震悼難抑,左相在家,杳無其望,則言念國事,可謂流涕,更加益篤誠禮,期於必致,共濟國事,予之所望也。承旨推考,須勿控辭,安心論道,以副至望。仍傳曰,遣史官傳諭。
沈仲良,以兵曹言啓曰,卽接北道監役官牒報,則肅靖門東邊禁衛營所授體城,四間許頹落云,令繕工監,爲先把子圍排,多定軍士守直,而卽速修築之意,分付該營,何如?傳曰,允。
沈仲良啓曰,奉敎申致雲,以面部毒癍,陳疏,旣是形見之症,故不得不捧入矣。日勢向夕之後,所浮之處,一倍肆毒,未及承批,纔已出去,所當直捧禁推傳旨,而係是實病,則此與無端徑出,有間,推考警責,何如?傳曰,允。
朴熙晉,以戶曹言啓曰,故永嘉府院君權慄恩賜田結,尙未準受矣。全羅道光陽縣數外官屯田畓,竝三結六負六束,自本家望呈願受,依例折給,何如?傳曰,允。
沈仲良,以奉常寺官員,以提調意啓曰,國用及功臣宰臣鄕校位版所用栗木,每當式年,斫伐於慶尙·全羅·忠淸等道,而全羅·忠淸兩道,則輪回斫取矣。每於一差官,七百株之栗木,遍斫於兩道各邑之際,春節已迫,未免水生之木,以此不合者居半,凡諸公用,將未免苟簡狼狽之患,而三南則每式年斫伐,故國用準尺之木,已盡無餘,今此式年爲始,國用鄕校位版所用,則以江原道別遣差官,使之斫來,功臣·宰臣所用栗木,則慶尙·全羅等道,分送差官,及期取用事,該曹及各道監司處,分付,何如?傳曰,允。
吏曹參議李眞望,伏以,臣之無似,濫蒙兩朝洪造,釋褐十餘年,前後忝叨,罔非踰分,而昨歲誤恩,畀之名藩,適當一路蕩殘,殆至空虛之日,賙民館客,百計無方,日夜憂懼,只俟譴何,不自意諫省新除,遞示收召之恩,銓席移拜,又出趨命之前,異渥稠疊,榮光焜燿,臣誠驚惶感激,不知置身之所。顧玆佐貳銓衡,地旣匪據,驅馳暑路,病又難强,祗納左符,不免替人,跡涉慢蹇,只增悚慄,縮伏私次,不敢出脚。嚴召再降,罪積違逋,聖度寬假,罰止問備,臣尤惶隕,罔知攸處。今者庚牌,鎭日繼臨,玆又走伏象魏之下,略暴微悃,恭請重誅。目今朝著新創,人才鮮少,時論多歧,調娛尤難,而臣旣乏鑑識,且寡見聞,人品高下,物論輕重,曾所昧昧,雖欲竭其智慮,左右長席,有不可得矣。與其出而終底於僨事,毋寧斂而自遠於要路,此臣所以左思右量,望絶進步者也。伏乞天地父母,察臣才分,諒臣情懇,亟命鐫改臣職,使官方毋濫,私心獲安,千萬幸甚。答曰,省疏具悉。爾其勿辭察職。
副校理李顯章,伏以,臣於向日,以請對事,重被臺言,揆以廉義,有不可仍冒於職次者,臣與諸僚,相繼尋單,而其中兩僚,業已見遞,則臣亦應遞之人,而特以捧單或先或後之故,鞶帶未及缷解,方切悶蹙矣。不意今者,忽叨館職移除之命,驚惶感激,罔知攸措。其在分義,固當竭蹶趨承之不暇,而顧臣所遭,旣與諸僚一般,則其所去就,宜無差殊也,決矣。豈可以一署中移遷之故,有所自恕,而晏然冒出,以傷廉隅乎?且臣於日昨,猝患暑癨,吐瀉無算,元氣大脫,貼身床席,無望起動,雖微情勢之難安,病狀如此,決難供職,玆不得不疾聲仰籲於宸嚴之下。伏乞聖慈天地父母,俯諒情病之難强,亟許鐫改,以謝臺議,以便調治,不勝大願。臣於丐免之章,不宜更贅他說,而旣有區區所懷,敢此附陳焉。春坊之輔德·弼善,責任不輕,固不當人人而濫授,矧今春宮,勤學好問,夐出尋常,此時勸講之任,不可不另擇。故前後儒臣之筵奏疏陳,意非偶然,而近見弼善之職,僥冒特甚,一經掌憲,則不問人地文學之如何,輒爲擬差,少無難愼底意,臣實慨然也。伏願殿下,另飭選部,各別擇差,俾無濫竽之弊,千萬幸甚。答曰,省疏具悉,爾其勿辭察職。
正言趙趾彬,伏以,臣父消中之病,殆浹十年,每遇暑月,輒復增劇,而昨今年來,連膺接伴之命,義在往役,不敢言病,衝冒炎熱,三出關塞,久失將攝之宜,常有越添之慮,卽聞行中消息,則千里撼頓,宿症更發,引飮過多,數溺倍甚。此際又遭同堂喪慼,遠外承訃,悲疚過節,兼得暑感,廢食昏綴,在途呻痛,擔舁作行云。臣自聞此報,心神飛越,急於往省,不暇他顧,玆敢留疏,任情徑發,臣罪至此,萬隕猶輕。伏乞聖慈,諒臣情理,遞臣職名,仍治臣擅行之罪,以警具僚,以便往來,不勝幸甚。答曰,省疏具悉。爾其勿辭往來焉。
奉敎申致雲,伏以臣,稟賦虛弱,少小善病,常時筋力,本不猶人,而自叨是職,長在禁扃,夙夜兢畏,不敢告勞,呻吟供仕,過一期矣。今者又於累朔行役之餘,因下番有故,替當鎭直,已踰旬朔,而鑠暑外蒸,勞熱內熾,忽於今朝,猝發毒癍,滿面赤暈,鼻眼皆尰,狀類風瘕,毒甚紅疹,急下表劑,少無所減,宛轉呻痛,頃刻難酬。卽今症情,萬無冠帶供職之望,俄者省鞫推案入啓,承傳色接待時,亦不得起參,臣罪至此,萬萬惶悚,而疾痛呼籲,不敢自阻於天地父母之前,忘其猥越,暴此實狀。伏乞聖慈,俯垂矜憐,亟賜遞解,俾得歸伏私次,隨方醫治,以救頃刻之急,以卒生成之澤,不勝幸甚。答曰,省疏具悉。爾其勿辭,調理察職。
癸卯六月十三日辰時,上御宣政殿行閣,藥房入診入侍。提調李台佐,副提調金一鏡,假注書金權,編修官吳守經,記事官申致雲入侍,醫官許坫·方震夔·李時弼·吳重卨·鄭爾柱。上南向坐,諸臣入伏訖。李台佐進伏曰,日炎近來頗甚,聖體若何?上曰,無事矣。台佐曰,日氣甚熱,臣意則此時進藥,恐有害於胃氣,故五六日停止事,昨已稟定矣。聞醫官之言,則以爲聖候脈度頗實,不必停藥云,而脾胃不無傷損之慮,五六日後,更爲稟定,議定當進之藥,何如?上曰,唯。一鏡曰,水刺之節如常乎?上曰,如常矣。台佐曰,日炎如此,引飮無添加之候乎?上曰,別無添加之事矣。台佐曰,禁府都事李玄緻,精通醫術,自在先朝,出入於議藥之時矣。臣於再昨入診入侍時,龍宮士人李溟招致事,有所仰達,而李玄緻則未及竝稟矣。玄緻旣在京中,後日入診時,使之同參議藥之意,分付何如?出擧條上曰,唯。諸醫以次進診脈。許坫退伏曰,脈度與昨無異,左右脈均一和平矣。方震夔曰,脈候左右三部,均一不沈,而左邊寸關脈,乍帶數矣。李時弼曰,脈候左右三部,前有洪數之候,卽今沈微之中有力矣。台佐曰,脈度玄微,誠難知之,而元脈虛實,不無可知之道矣。聞醫官之言,則聖上元脈極實云,心甚喜幸,一時沈數,無可慮矣。吳重卨曰,脈候左右三部,皆均一不沈矣。鄭爾柱曰,脈度頗闊矣。台佐曰,當此暑月,聖候別加調將爲宜,醫官間日入診,極爲煩屑,而帝王家症候,若不頻頻入侍診察,則無以知變動之節矣。自上亦爲留意,時賜引接,俾醫官知昨日脈度如此,今日脈度如此,仍爲各出所見,議進當劑,則庶有調治之效矣。仍伏念三伏之節,日候方熱,出臨行閣,殊甚悶慮。醫官是老奴也,不必於此處引接,召入臥內,朝夕接見,使之詳察聖候宜當,惶恐敢達。一鏡曰,當此日候蒸熱之時,聖候變動之節,頻頻詳察爲宜,醫官引接,不必動作,引見於臥內,亦無妨矣。以祖宗朝故事觀之,藥房諸臣,則有引接於臥內之規,今亦依此爲之,似好矣。台佐曰,藥房諸臣,猶家人父子,祖宗朝故事,或接見於臥內矣。今亦於便殿或臥內引接,恐無妨矣。上無發落。一鏡曰,臣有稟定之事,惶恐敢達。臣待罪實錄都廳堂上,而昨冬慘被人言之後,累朔懸頉,一心惶悚,蓋以史局纂修,非出入館閣之臣,不敢膺是命故也。第念先王實錄,事體重大,一日爲急,卽今摠裁官新喪,郞廳有闕之代,不得差下,逐日進不進,亦無以檢察。蓋必有摠裁官,然後可以董率修出,摠裁官,後日政,使之差出,何如?台佐曰,金一鏡之所達,是矣。先朝實錄纂修之役,一日爲急,而摠裁官,連以在外之故,主管無人,事多曠廢,雖以一鏡言之,前冬固有所遭之難安,而非謂不合於實錄堂上之任,則一鏡之因此引嫌,不爲仕進,殆至累月,極爲非矣。卽今實錄堂上六員中,李光佐,汨於公務,間間仕進,柳鳳輝,有實病,趙泰億,奉命連在外,李師尙,又以病不進,李肇,無公故,則輒爲仕進云。苟不別爲飭勵,課日纂修,則先朝五十年實錄,完訖未易,眞所謂汗靑無期者也。此後則一鏡實錄廳仕進事分付,而變通差出摠裁官,董率諸堂,逐日俱會,刻意纂修,則庶不至於今日之一味悠泛矣。一鏡曰,纂修堂上之任,必主掌辭命之臣,可以爲之,臺言以臣爲不嫺辭令,故不敢進去矣。仍進曰,摠裁官差下事,分付乎?上曰,依爲之。出擧條一鏡曰,頃日因掌令徐宗廈,持平沈埈啓目,臺監月令復舊事蒙允矣。祖宗朝各司進排時,送臺監使之檢察,名之曰臺庫,卽今臣所帶提擧司宰監,革罷臺庫,今已年久,元無請臺監封閉出入之事,則月令自在當罷之中,而其爲弊,則誠不貲矣。月令復舊事,還寢,何如?台佐曰,所謂月令監察,蓋有曲折矣。大同未設立前,外邑供上等物種,皆爲直納於各其司,故十三監察,各掌一司,糾檢捧納,名之曰臺庫,而憲府淸寒,無物力之故,監察差祭時衣籠馬,及擧動時依幕器具,例爲責徵於所掌司貢人處,此舊例矣。大同設立之後,外方直貢之事,絶無而僅有,別無大段糾檢之端,各司中月令,或因其罷臺庫而廢之者有之,或因其貢人疲殘而廢之者有之,故監察凡於公會,凡百使喚器具,無以成樣,自備局變通,有物力七司,仍令擔當其十三監察月令之役,此亦變通,無他善策故也。頃日因憲府啓目,月令復舊事允下,而極殘弊無使喚之各司,入於月令中,無以責應,故貢人輩,不堪其役,呼訴紛紜,憲府之復舊月令,雖出於不得已之致,廟堂旣已定式之後,不當續續變通,此後依備局定式施行,恐爲得宜矣。上曰,依爲之。出擧條諸臣退伏,仍以次趨出。
上在昌德宮。停常參·經筵。
沈仲良啓曰,卽者禁府都事來言,今日當爲鞫坐,而右議政崔錫恒,難安之勢,與前無異,不得開坐云矣,敢啓。傳曰,知道。
又啓曰,吏曹參議李眞望,除拜已久,疏批且下,而無意出肅,殊涉未安,卽爲牌招察任,何如?傳曰,允。
備忘記,典獄摘奸,輕囚放釋。
沈仲良,以都摠府言啓曰,副摠管李明彦,以同義禁,本府坐起晝仕進去之意,敢啓。傳曰,知道。
又以御營廳言啓曰,本廳無軍將官,去五月朔試射時,哨官盧彦明,未滿四矢,依例汰去,何如?傳曰,允。
又以禁衛營言啓曰,本營分授肅靖門東邊體城頹毁處,卽當改築,而卽今尙有雨意,姑待快晴,始役之意,敢啓。傳曰,知道。
臣仲良祗奉聖敎,馳往于典獄署,點閱罪囚,則承傳罪人六名,刑曹罪人二十六名,來關罪人十一名,咀呪罪人三名,各司罪人九名內,固城京主人正妻德只,御供所用藿耳,終不來納事也,書吏廉尙淸,喝導徐振輝·金世振等,司員出入時,終不待令事也,禁吏洪番載,身爲禁吏,神祀無呈課事也,別監池太淸,次知唜禮·太淸不入番事也,忠州京主人次知李無應松,議政府求請中間偸食事也,司憲府書吏車守億·林時建等,禁亂塞責呈課事也。以上九名,所坐不至大段,故臣仰體聖上欽恤之德意,竝爲放釋,其餘罪囚,情犯俱重,或干係殺獄,或犯咀呪,或犯私鑄,或犯淫獄,不得已仍囚,而當此酷暑,一向滯囚,亦甚可矜,令該曹斯速推覈處決,俾無久滯之弊,似合事宜矣。且伏聞典獄署囚徒之外,各衙門拘留罪人,多有之云,亦爲分付各衙門,使之斯速放釋,何如?傳曰,依啓。
掌令徐宗廈,正言趙鎭禧啓曰,國家治逆之法,自有其律,固不當撓屈王章,輕減常刑也,決矣。乃者逆魁昌集·頤命窮兇情節,昭載鞫案,伊時聖上,三命正刑,而末梢勘斷,止於賜死,失刑之大,孰甚於此?況易帥陳兵,逆集,實主其謀之狀,迭出於昌道·就章之招者,不啻狼藉,器之·舜澤,隨往頤賊之燕行,貿來毒藥之說,初發於盛節之招,而舜澤之奴業奉,亦以目見於燕館,納招,則其兇謀逆節之未及畢露者,愈益彰著於賜死之後,擧國含生之類,孰不欲㗖其一臠,以洩臣子之憤哉?晉敦跪斬之刑,前史稱快,林甫焚骨之議,先儒爲是,而藁街追戮之典,在我祖宗朝,亦多有已行之前例,則如頤·集兩賊之罪,實是千古所無之亂逆,其可終逭於斬屍之典乎?閱歲爭執,兪音尙閟,王章由此而不伸,輿情愈久而益激,請逆魁昌集·頤命,竝令攸司,亟行斬屍,明正典刑。答曰,勿煩。
掌令徐宗廈所啓,請亟寢遠竄罪人閔鎭遠放釋之命,仍命極邊遠竄。措辭見上
又所啓,請庭請議罷時,卿宰以下及三司諸人之合辭唯諾者,竝遠竄。措辭見上
又所啓,請行藥宮人金姓者,亟命出付攸司,直爲正法。措辭見上
又所啓,請還收極邊遠竄罪人金在魯·申思喆·金取魯·金希魯等量移,金令行·具鼎勳放釋之命。措辭見上
又所啓,請平山府使朴泰道罷職不敍。措辭見上
又所啓,請還收罪人金有慶·尹廷舟等量移之命。措辭見上
又所啓,刑曹佐郞李坰,性本麤悖,目不識丁,平生伎倆,唯利是趨,奔走勢途,專事諂媚,家蓄娼婢,日聚雜類,荒亂之行,全無士夫樣子,卵育權門,濫通仕籍,郞署顯銜,蔭階極選,而反爲此輩之猥玷,同寀恥與爲列,如此無識鄙陋之人,決不可置諸衣冠之列。請刑曹佐郞李坰汰去。
又所啓,朝家以北漢爲重,旣置管城將,又設都摠攝,隱然與南漢對峙,其意,豈偶然哉?近來所謂管城將者,多不能得人,不無與摠攝同心者,而其耗國儲病諸民者,罔有紀極,已甚痛駭,而其許多錢穀,徒爲此輩牟利之資,自尹廷舟以來,與摠攝作爲心腹,陰秘之迹,人皆致疑,廷舟雖竄,而摠攝仍舊,糶糴不均,畿民切齒,虐使義僧,怨呼徹天,而前城將朴纘新,旣不能禁飭,終未免同浴之歸,至有僧徒,呈訴秋曹之擧,事之寒心,莫此爲甚,而交代之人,訖無別樣申飭變通之意,亦甚可駭。請北漢前後管城將,竝命從重推考,摠攝僧,令攸司囚禁科罪。答曰,不允。朴泰道事及末端兩件事,依啓。
正言趙鎭禧所啓,請金姓宮人行藥者,從速摘發,快正王法。措辭見上
又所啓,請還收大靜圍籬安置罪人申銋出陸撤籬之命。措辭見上
又所啓,請還收遠竄罪人任埅·趙榮福量移之命。措辭見上
又所啓,新除授槐山郡守權聖重,初任鎭岑,以軍布居末,至於就拿,雖幸頉免於論罪之科,而不職之責,自在其中,則設有可奬之績,固不當輕議右遷,而纔脫金吾,旋陞大郡,適足以中其厭避之計,亦有乖於勸恪謹懲逋欠之政。請新除授槐山郡守權聖重,限軍布畢納間,姑爲仍任鎭岑。
又所啓,鐵原素稱關東雄府,且兼討捕之任,而府使南益華,本以庸調,到處無稱,適承人乏,濫授本任,莅官以來,又不思所以恪謹勅勵之道,而抛棄公務,日張聲樂,每使衙奴吹笛,鄕所起舞,百駭之擧,不一而足,出輒打魚溪潭,終日忘返,而遍括邑底之馬,駄載十數官婢,羅列左右,矜示紛華,人皆創見,莫不驚怪,卽此數事,可知其萬不堪任,而況其赴任,適在春分之後,以妻爲妾,冒禁率去之狀,尤極可惡,如此不法不職之人,決不可一日仍置於字牧之任,以貽荒歲峽民之弊,請鐵原府使南益華罷職不敍。
又所啓,減死之罪,本不定配於內地,邊遠之律,自與極邊而差殊,毋論情犯之如何,一視律名之輕重,苟或當遠而反近,當近而反遠,則均之有乖於法意也。沃溝定配罪人李壽岳,勘以減死,而反配於內地。富寧·吉州定配罪人姜鳳儀·趙宗世,律以邊遠,而反配於極邊,勘律分配,自相逕庭,攸司之臣,難免不審之失。請禁府·刑曹當該堂上,竝命推考。李壽岳·姜鳳儀·趙宗世等,竝令依律,改定配所。答曰,不允。末端兩件事,依啓。
吏曹判書柳鳳輝,伏以臣,伏聞儒臣疏論春坊官差除事,臣不勝瞿然之至,夫胄筵講官之責任緊重,臣雖昏愚,亦豈至全昧也哉?第念當此鎭日開筵之時,必須以在京人差出,然後方可以輪次替番,而舊望方乏,新陞難遽,姑用前擬,以待僚堂之出仕者,誠出於萬不獲已矣。弼善·掌憲,自是互差之窠,如其人地之界限,文學之優劣,固難分別於銖兩尺寸之間,則顧臣本意,未嘗敢少忽於難愼底道,而公議之地,非斥若是,臣又何辭以自解乎?臣之脚病,已成廢錮,而初爲嚴命所迫,後因僚席未備,忍死舁行,今旣數月矣。枉性之悲,殆同續脛,臨樓之笑,不趐行汲,其不可因仍供仕,卽通朝之所共知也。史局坐單,一例懸頉,諸司殿最,俱未磨勘,玆不得不冒死仰籲於天地父母之前。伏乞聖慈,俯賜諒察,將臣本兼職名,亟命鐫遞,以便公私,不勝萬幸。答曰,省疏具悉。卿其勿辭,從速行公。
文學李獻章,伏以,臣之老父,三朔沈淹,病情有加而無減,宿患痰火之症,遇暑而增劇,當其火升之時,面赤如醉,濕熱外發,遍體紅疹,有似痘患,食飮專廢,委頓床席,加以下部浮瘡,轉益添加,坐臥俱妨,轉側須人,雜施鍼藥,終無顯效,顧此情理,萬分煎迫。頃日持被春坊,至於七日之多,臣非不知疏陳情勢,歸家護親,而留疏徑出,受由屬耳。每煩陳籲,有所不敢,循例替番,蓋出於事勢之不得已,而父病一向危篤,人子至情,不忍一刻離側供職,不得不仰籲於仁覆之下。伏乞天地父母,俯諒臣危迫之懇,亟命遞臣職名,俾得專意救護,以伸至情,不勝萬幸。答曰,省疏具悉。爾其勿辭,救護父病。
上在昌德宮。停常參·經筵。
下直,草芝萬戶姜德奉。
沈仲良啓曰,大司憲李眞儉,掌令尹東洙,持平吳遂元在外,執義李眞淳,奉命在外,掌令徐宗廈,持平沈埈呈辭,今日以監察茶時之意,敢啓。傳曰,知道。
又啓曰,備邊司郞廳來言,今日賓廳坐起日次,而上前開坼相値,不得來會云矣,敢啓。傳曰,知道。
又啓曰,本院無實郞廳,今春夏等褒貶,限內不得磨勘之意,敢啓。傳曰,知道。
又啓曰,卽者禁府都事來言,今日當爲鞫坐,而右議政崔錫恒,難安之勢,與前無異,不得開坐云矣,敢啓。傳曰,知道。
又啓曰,卽者禁府都事,以委官意來言,明日當爲鞫坐,而同義禁金始煥·李明彦,俱不進參,明朝待開門牌招,以爲備員參鞫云矣,敢啓。傳曰,知道。
又以義禁府言啓曰,今因臺啓,沃溝縣減死定配罪人李壽岳,改配事,命下矣。以咸鏡道富寧府,改定配所,而依前罪目,發遣府羅將押付之意,敢啓。傳曰,知道。
又以訓鍊都監言啓曰,都監郞廳及將官等,今癸卯年春夏等褒貶,當爲等第,而都提調時未出代,限內不得磨勘之意,敢啓。傳曰,知道。
又以禁衛營言啓曰,本營郞廳及諸將官,今春夏等褒貶,當爲等第,而都提調未差,限內不得磨勘之意,敢啓。傳曰,知道。
又以御營廳言啓曰,本廳郞廳及諸將校,今癸卯年春夏等褒貶,當爲等第,而都提調臣崔奎瑞在外,限內不得磨勘之意,敢啓。傳曰,知道。
又以中樞府言啓曰,本府郞廳及錄事醫員等,今癸卯春夏等褒貶,當爲磨勘,而領府事未差,故限內不得爲之之意,敢啓。傳曰,知道。
又以兵曹言啓曰,本曹所屬司僕寺·軍器寺·典設司·訓鍊院官員等,今癸卯年春夏等褒貶,因各其提調及堂上有故,不得一體磨勘之意,敢啓。傳曰,知道。
呂必容啓曰,忠勳府郞廳來言,今春夏等褒貶,當爲磨勘,而只有有司堂上一員,時在統營任所,不得磨勘之意,敢啓。傳曰,知道。
梁廷虎,以吏曹言啓曰,今癸卯年春夏等本曹褒貶,當爲等第,而堂上不齊,限內不得磨勘之意,敢啓。傳曰,知道。
又以議政府司錄,以右議政意啓曰,本府今癸卯春夏等褒貶,當爲等第,而領議政,時未備位,左議政在外,限內不得磨勘之意,敢啓。傳曰,知道。
又以宗親府郞廳,以有司堂上意啓曰,本府郞廳,今癸卯年春夏等褒貶,當爲磨勘,而堂上三員內,二員有故,限內不得爲之之意,敢啓。傳曰,知道。
又以敦寧府言啓曰,府郞廳等,今癸卯年春夏等褒貶,當爲磨勘,而堂上有故,不能備員,限內未得磨勘之意,敢啓。傳曰,知道。
又以禮曹言啓曰,本曹郞廳及所屬各司官員等,今癸卯年春夏等褒貶,等第以入,而所屬中,宗廟署·社稷署·弘文館·藝文館·春秋館·觀象監·成均館·校書館·承文院·奉常寺·東南關王廟·東西氷庫·內醫院·典醫監·惠民署·司譯院·掌樂院官員等,各其司領事·提調·堂上有故,不得一時磨勘之意,敢啓。傳曰,知道。
又以戶曹言啓曰,本曹郞廳及所屬各司,今癸卯春夏等,五部去壬寅春夏秋冬等,司宰監去壬寅秋冬等褒貶,依定奪,竝爲題目磨勘,而忠淸·全羅兩道都事,兼海運判官及京畿左道水運判官,則不入於備局別單中,故不爲題目,只書等第以入,軍資監·內贍寺·內資寺·司䆃寺·長興庫·平市署等,今癸卯春夏等,去壬寅春夏秋冬等及司圃署,今癸卯春夏等褒貶,各其司都提調·提調有故,竝不得磨勘之意,敢啓。傳曰,知道。
又以刑曹言啓曰,今癸卯年春夏等本曹褒貶,當爲等第,而參判臣金重器,呈辭受由,參議臣柳述身病,方在呈告中,限內不得磨勘之意,敢啓。傳曰,知道。
又以工曹言啓曰,今癸卯年春夏等褒貶,當爲磨勘,而判書臣趙泰億,服制未盡,限內不得磨勘之意,敢啓。傳曰,知道。
又以宣惠廳郞廳,以都提調右議政意啓曰,本廳郞廳及常平廳郞廳等,今癸卯春夏等褒貶,當爲等第,而都提調領議政,時未備位,左議政臣崔奎瑞在外,限內不得磨勘之意,敢啓。傳曰,知道。
備忘記,私廟展拜審視時,別入侍宗室礪原君柱,特加一資,全城君混,資窮,子弟中代加。
梁廷虎,以京畿監司狀啓,領議政趙泰耉月廩,輸送喪家,則追體遺意,不敢祗受事,傳于梁廷虎曰,更爲輸送事,分付。
同副承旨梁廷虎書啓,臣承命馳往于京畿龍仁魚肥谷議政府左議政崔奎瑞所住處,傳宣御札,反復敦諭,則以爲臣於昨日,伏聞藥院有命,冒死陳籲,不意疏未及徹,而承宣遠臨,齎傳天札,十行宸翰,可以泣鬼神而感豚魚,臣奉書叩頭,有淚盈襟,聖敎責以君臣之義,無所逃於天地之間,臣亦非全昧此義,而執迷之性,有同喪心,先朝二十二年之間,忘分越義之事,萬死難贖,今臣之又此撕捱,豈不知罪戾益重,而猶復如是者,實不敢有異於前後故耳。伏聞聖上,方在調攝之中,而至於親垂御筆,恩遇之隆,夐絶千古,臣非木石,寧不知感,而臣若因此,而爲冒昧出脚之計,則是臣不仕先朝,乃爲不滿於恩數而然,回顧往事,不覺惕然而懼,怵然而驚,不自知此身之戴天而履地也。至於時事之艱虞,國勢之岌嶪,臣從近累疏,亦嘗畢陳,必以罪斥臣身,改卜賢德,爲救時之圖者,良以此也,唯在聖明加之意而已。臣蒙此不世之異數,不得承命,而偃息於房闥之間,略無變節,實非私義之所敢出,玆不得已席藁庭中,暴露畏日,以俟嚴命,若或仍此就盡,則可以歸拜於先王陟降之庭,而無所憾恨。所受天札,則臣當奉戴終身,抱而入地,以爲他日結草之報,抑塞徊徨,不知所云云矣,敢啓。傳曰,知道。
大司憲李眞儉,伏以,臣之無似,遭逢聖世,歷事兩朝,濫蒙恩遇,殆至十數年所,前後踐揚,罔非踰涯,寵祿徒竊,絲毫蔑補,私心愧懼,恒切于中矣。昨年藩臬之命,特出於罪譴之中,寵極陞擢,恩深剪拂,臣由是感激。受命以來,夙夜靡懈,思所以殫心竭力,鞠躬奉公,庶幾毋孤我聖上委寄之盛意,而顧臣才具淺短,觸事憒憒,飢荒荐臻,生民困悴,而賙救蔑效,客使旁午,列邑凋弊,而蘇殘無術,徒享豐餉,自招尸素之譏,虛帶重任,恭俟負乘之罪矣。不意千萬夢寐之外,以臣爲司憲府大司憲,臣於此,驚惶罔措,不知置身之所也。顧此風憲之長,淸朝極選,地望尤別,乃非人人所可濫授,苟非言論素重,風采可觀,則莫宜居之,而況臣衰耗疲劣,百無一能,且乏言議風稜之可稱者,則揣量才分,自知其萬萬不似,決無承當之望,豈可徒恃寵靈,濫冒匪據,以玷淸朝名器之重哉?且臣自念私義,竊有所惶隕悚懼者,臣兄眞儒,方任論思之長,臣又叨匪分之職,夫三司長官,何等極望,而臣之弟兄,一時竝據,偏受寵眷,在臣私門,榮則榮矣,而滿盈必虧,福過招災者,其勢必至,此尤臣之所以凜蹙不安,必欲辭而不居者也。雖交龜上京之後,至於揚揚冒出,計不敢出。伏乞聖明,曲察臣至懇,遞解臣所帶,回授可堪之人,以重官方,以安私分,千萬幸甚。答曰,省疏具悉。卿勿過辭,從速察職。
右副承旨兪命凝,伏以臣,伏見大臣箚本,則以日昨本院委官啓稟事,深加非斥,至謂之違格例損體統,而仍請責罰當該,聖批迺有推考之命,臣於是誠不勝瞿然惶悚之至。夫三省設鞫時,本院例以委官何大臣進去之意,啓稟擧行者,誠如大臣所云,臣雖愚迷,亦非不知此例,而至於今番,則事乃有不然者,在京大臣,只有右相一人,若以何大臣進去仰稟,則殆不能成說,此其稟啓所以不得不異於常規,而自不覺其爲重損體統之歸矣。今者大臣,援例論斥,旣如是嚴且峻,問備薄罰,不足以塞臣之罪,其何可淟涊仍冒於職次乎?玆敢不揆僭越,露章自列。伏乞聖明,亟命鐫削臣職,重勘臣罪,以嚴體統,以安微分,不勝萬幸。答曰,省疏具悉。爾其勿辭,從速察職。
行都承旨金一鏡,伏以臣,伏見左揆之疏,平昔溫溫和氣,休休雅量,緣臣一疏,稍露不平之色,殆若不能含容者然,臣竊爲之慨然也。噫,臣之愚賤,貪戀榮寵,知進而不知退,宜其與數十年恬退之大臣,進退殊路,至於强弱異稟,何所據而言哉?夫人臣事君之際,進退一節,唯審道理分義當否而已。稟氣强弱,非所可論,臣竊反復思惟,而不能覺也。其下一轉,言似勉勵,意實嚴截,斷之曰,不此之思,臣看之未半,毛髮灑浙。噫,大臣於臣,誠亦有不相諒者矣。苟使大臣,幡然造朝,端拱於政事堂,如臣迷滯,輒因纖芥,不思和協,責誨之,規切之,終若不悛,入奏前席,明示黜陟,今日國事,庶幾有康濟之期,是臣日夕區區之望也。今大臣,袖手荒野,不以社稷之憂爲憂,獨於臣,期之太過,望之太高,責之斯嚴。噫嘻,調劑辛甘,表率董正,自是黃髮之責,如臣之微,忝隨宰執之後,獲使之奉以周旋,則是臣之大榮也,然亦非臣一身之私計也。大臣所謂爲今日宰臣計云者,臣實未曉也。嗚呼,國儲泮渙,民憂孔棘,危虞之端,直齊終南,詩云,譬彼舟流,不知所屆,今之謂也。矧復元輔新喪,右揆獨賢,機務多滯,宵旰貽憂,此豈元老大臣高枕堅臥之日哉?夫以六十年結髮從遊之僚席,日昨疏中,乃曰,目今上下所恃而爲重者,惟在於左相一人而已。又曰,果能召致朝廷,則可以鎭靖浮議,可以䌤綸敗局,當今救時之急務,無過於此,與臣前疏,眞可謂意思一般也。噫,間者筵席之奏,係戀朋友之私也。伊後箚語之切,亶爲國家之公也。臣雖無狀,亦非嘗私好於大臣,而有所云云也。不過以擧國公誦之言,仰勉於吾君,一片衷赤,天日可質,何大臣徒懷介石之操,顯示恨怒之意,而不思今日國勢之岌岌乎殆哉?噫,迺者大臣,立身先朝,受國厚恩,致位冢宰,顧安得與輕世肆志之士,引而同歸也哉?噫,念臣過獲遭遇之隆,偏受忌剋之深,志莫由展,才且不逮,引分退屛,寔宜自靖,而晩際聖明,時値危難,古所云,譬如騎虎不可中下者,殆臣今日情境也。黽勉遲回,因循冒沒,每一念至,竊自悼憐,今强弱進退之說,大臣之旨,微且嚴矣。向來紛紛,直是太虛浮雲,而今之一字,刺骨十分,臣安得晏然於榮次?且臣數日以還,中暑甚酷,飮啖全却,昏暈不省,旬月之內,決無起身趨簉之望。伏乞聖明,亟命鐫削臣本兼諸任,得以就便省愆,以卒天地生成之澤焉。答曰,省疏具悉。卿勿過嫌,從速察職。
持平吳遂元,伏以,畎畝釁累之臣,荷聖朝湔刷之私,擢之臺憲之職,降旨促召,是何等榮耀,是何等嚴畏,螻蟻雖微,尙有蠢覺,豈不知眷渥之可感,義分之可怵,而顧其悲苦之情,汚衊之蹤,誠不可以冒受榮寵,玷辱顯列,敢控瀝血之辭,兼請慢蹇之罪,伏奉批諭,不惟不加以誅責,乃反勤宣溫旨,俾速察職,臣誠感惕靡容,繼之以抑塞憫蹙也。疏遠微末之臣,叨此匪分之洪渥,惟當奔走赴命,不敢復暇他顧,而念臣區區情實,亦旣悉暴靡遺,無容復煩籲號,要其衅垢難濯,理合淸世之擯棄,雖於冗散末職,宜亦有所恧縮,矧玆言責之地,爲任如何,而迺敢徒恃罷顧,忘冒私義,唐突承當,不復卹於當世士大夫之譏點乎?目今朝著鼎新,政化熙熙,群彦彙征,周行濟濟,如臣孤賤眇末,其去來有無,不啻若江湖之一鳬雁耳。儻蒙聖明寬容盡下,俾獲卒遂其微分,則豈不爲上下交孚,公私胥宜,兩無所礙,而各臻其美乎?伏況向來亢旱彌月,聖情憂勞,壇圭屢植,百僚駿奔,臣獨何人,息偃鄕陬,遂使法從扈侍之列,緣臣曠缺,律以邦憲,宜伏重辜,且臣稟賦虛薄,自幼善病,重以禍釁之餘,精膂銷腐,風波之際,怖畏成疾,蒲柳之質,未老先謝,居恒瘁瘁,百恙交攻,而見今阿睹之患,最爲緊症。蓋自十餘年前,積有所祟,及至昨年秋冬,忒加重患,兩明幾於俱損,春夏之間,劇歇無常,方且合睫涔涔,殆若廢疚人矣。適會此際,恩諭遠降,臣跧蟄遐奥,不敢爲偃伏再籲之圖,卽擬進身輦下,以期畢暴其衷私,而賤疾方劇,俟間就途,炎路風霾,數日觸傷,行到牙山地方,目眚越添,胬醫俱熾,視昏痛劇,兼中毒暑,嘔泄廢食,僵伏道周,宛轉叫苦,雖欲强起前行,其勢末由自力,玆不得不中途拜章,舁返鄕里,臣罪至此,尤合萬殞。仰惟聖朝,方以廉恥礪俗,紀綱禦下,如其俯矜微悃,刊臣官秩,俾遂其咫尺之義,則臣之所大願也。抑其夬施睿斷,加臣誅譴,以懲其違慢之愆,亦臣之所甘心,其於國家制世之方,亦未必不爲磨鈍振頹之一道也,臣無任云云。答曰,省疏具悉。爾其勿辭,從速上來察職。
輔德李德壽,伏以臣,愚迷疏率,招尤速戾,一言妄發,幾陷大僇,聖恩天大,曲賜庇覆,旣降溫諭,又靳臺勘,察於衆怒,必欲保全,臣職雖親密,跡實疏遠,得此君父,夫豈所料,以惶以感,涕淚橫迸。蓋臣於世,全昧事情,妄謂金演,素篤行誼,今此推及舊友者,亦見其失在厚,遂因陳戒之疏而尾及之,若夫臺避所謂明白,與臣單用白字,訓義稍別,添以成句,殊失本旨,且欒布,卽彭越少時交也。雖爲越請贖,得爲梁大夫,然漢時諸臣,往往出爲諸侯相·諸侯大夫,能持其國短長,此與後世君臣,固自有異,史傳所贊,亦未嘗曰忠臣,而但曰烈士,是以古人之引用如臣者,固亦不少矣。雖然,苟以此,謂之不襯,執以罪臣,臣亦何辭,今乃醜構深嚌,惟恐力有所遺,臣誠忷駴,莫喩其故,緣臣不肖,羞辱衣冠,臣實自悼,豈敢尤人?但所謂僇屍一款,其所爲言,至爲憯刻,務欲使觀者,惡臣情態,臣不得不略有所辨,昨秋臣之一家名官,有私問臣者,頤·集戮屍之論,君意以爲,何如?臣答以盛節招旣出之後,人情驚痛,今雖加以重典,夫孰異議?但聞此法,朝家防之有年,苟誠然者,今而行之,得無關於後弊否,其私相問答,不過如此。至於濟謙,初無提及之事,況伊時濟謙,生在謫所,臣未知剖棺之律,亦可施於生人乎?今以諫臣,急於討逆之心,猶嫌臣之薄德,至欲熟視而拍手,此其忠厚口氣,眞足令臣愧死矣。然使有告於諫臣者曰,某敢深斥僇屍之論云爾,則臣未知諫臣,果能奬臣以忠厚,而不更以護逆之目,加於臣身乎?今以一紙彈文觀之,旣罪臣之倡言僇屍,又罪臣以左袒凶逆,臣雖有千百化身之術,將何以免諫臣之聲罪乎?夫地望名論,爲世所歸,然後始可以參涉時論,有所上下,若臣者小而賣官獻諂,大而左袒凶逆,釁咎山積,自檢不暇,又何敢馳逐於言議之場?今諫臣,過疑臣之仰首伸眉,有所論說,其亦誤矣。噫,人之恒情,每忽自知,如臣齒齡,亦已老大矣。尙不悟一身過惡,若是其多,人之憎嫉,若此之甚,冥行世路,訖不知去,其至今日,始乃顚敗者,亦云晩矣。尙可以飾有靦之顔,補旣黥之刑,更思齒列於衿紳之間哉?今此誤恩,出於久廢之餘,極知聖朝,不欲以宿眚棄人,而顧臣所遭,旣無去就之可論,則至如文學之空疏,疾病之沈痼,從前屢嘗籲號者,今亦未暇煩陳。伏乞聖明,亟先遞臣之職,仍命永削臣名於仕籍,以快人心,以安私分,不勝萬幸。答曰,省疏具悉。爾其勿辭,從速察職
沈仲良啓曰,今春夏等各道褒貶等第齊到,而慶尙右兵使朴纘新,以其新到之故,不得封進啓本,所當以限內不得爲之之意頉啓,而終不擧論,事體未安,推考,何如?傳曰,允。
梁廷虎啓曰,卽伏見各道今春夏等褒貶啓本,則咸鏡監司韓世良啓本中,茂山府使黃溥,以事或輕遽,政無顯疵爲目,則宜置中考,而置諸上考,忠淸兵使閔濟章啓本中,兵虞候李重翊,以雖有人言,奉公可尙爲目,旣有人言,則宜置下考,而置諸上考,前京畿監司李正臣,江原監司鄭思孝,平安監司李眞儉,京畿水使李汝玉,江華留守沈壽賢,全羅左水使朴世挺,守令邊將無一人居下,殊無嚴明殿最之意,竝推考,何如?傳曰,允。
上在昌德宮。停常參·經筵。
下直,綾州牧使金宗衍,驪州牧使李載恒。
沈仲良啓曰,大司憲李眞儉,掌令尹東洙,持平吳遂元在外,執義李眞淳,奉命在外,掌令徐宗廈呈辭,持平沈埈,疏批未下,今日以監察茶時之意,敢啓。傳曰,知道。
呂必容啓曰,吏曹郞廳來言,臺諫有闕,政事何以爲之?取稟。傳曰,明日爲之。
梁廷虎,以都摠府言啓曰,副摠管李明彦,以同義禁,三省推鞫坐起,晝仕進去之意,敢啓。傳曰,知道。
副校理呂善長三度呈辭,傳于呂必容曰,還出給。
傳于呂必容曰,召對爲之。
梁廷虎啓曰,三省推鞫,今日當爲開坐,而諫院多官,或在外,或呈告,或陳疏未承批,除在外陳疏未承批外,獻納李承源,正言趙鎭禧,竝卽牌招,以爲推移進參之地,何如?傳曰,允。
呂必容啓曰,大司成李師尙,除拜逾月,以病陳疏,尙未出肅,儒生課製,經年積滯,雖未知其病勢輕重之如何,而其在事體,殊涉未安,卽爲牌招察任,何如?傳曰,允。
又以禮曹言啓曰,慶州新羅始祖廟殿號,以崇德啓下矣。揭額之時,不可無祭告之擧,祭文令藝文館製進,祭物及執事,亦令本道,預爲整待,以爲本曹郞廳陪香祝下去後,卽爲擧行之地,何如?傳曰,允。
梁廷虎啓曰,卽者禁府都事來言,今日當爲鞫坐,而右議政崔錫恒,難安之勢,與前無異,不得開坐云矣,敢啓。傳曰,知道。
又啓曰,卽者禁府都事,以委官意來言,三省推鞫,今當開坐,而同義禁金始煥,牌招不進,南就明,以病不來,將無以備員,其在事體殊甚未安,同義禁金始煥,更爲牌招,同義禁南就明,亦卽牌招,以爲開坐之地云矣,敢啓。傳曰,知道。
鞫廳啓曰,罪人順化,再次嚴訊之下,抵賴不服,請加刑得情。傳曰,依啓。
傳于梁廷虎曰,三省推鞫姑罷。
以副校理呂善長牌不進罷職傳旨,傳曰,推考傳旨捧入。
梁廷虎啓曰,卽者禁府都事,以委官意來言,今十七日望日,三省推鞫,不得開坐云矣,敢啓。傳曰,知道。
以全羅監司狀啓,沃溝居鮑民朴孟必等二十一名渰死事,傳于梁廷虎曰,渰死人等,令本道恤典擧行。
以忠淸監司,靑陽等官人家漂沒,文義等官人物渰死事狀啓。傳曰,人家漂沒及渰死人等,令本道各別顧恤。
梁廷虎,以宣惠廳言啓曰,因承宣書啓,各衙門拘留罪人放釋事,命下矣。本廳所管各廳差人及各船人米穀用奸事,方有及時推覈之事,朝夕盤問次,不得已或拘置本廳空舍,或置江村都掌處,畢推覈後,自當隨其實犯輕重,或放或囚,今難容易輕釋,仍爲拘置推覈之意,敢啓。傳曰,知道。
答海州幼學金重兌疏曰,省疏具悉。疏辭令廟堂稟處。
答副提學李眞儒疏曰,省疏具悉。應旨進言,予用嘉尙,可以議處事,令廟堂量處,卿其勿辭,從速察職。
答持平沈埈疏曰,省疏具悉。爾其勿辭察職。
答兼司書尹聖時疏曰,省疏具悉。應旨進言,予用嘉尙,可以議處事,令廟堂量處焉。
癸卯六月十六日巳時,上御宣政殿。召對入侍,參贊官呂必容,侍講官李世德,檢討官趙翼命,假注書金權,編修官吳守經,記事官柳祥翼。上南向坐,諸臣入伏訖。李世德進伏,讀綱目南北朝梁武帝紀,自魏以高陽王雍爲太尉,至浮山堰士卒死者什七八。趙翼命進伏,讀自梁天監十五年,至遂逼舊都犯山陵如澄所慮。世德曰,南北朝之世,政皆昏亂,魏又夷虜,駁雜乖謬,無一可觀,固無文義之可以仰達者,而如綿麻蠲稅,雖出於于忠,其事亦是,梁之大費功力,値築淮堰,而未幾卽潰,如此事,可爲後世之監戒矣。翼命曰,上番因梁淮堰事,有所仰達矣。大抵凡事,謀始之際,必須審察形勢,量度利害,然後可以就緖,梁於當初築堰之時,不能審察量度,有此經營,終至於成而復潰,使人物渰死,財力匱竭,徒勞無功,貽害甚巨,此蓋由於不善謀始之致也。雖以我朝事言之,北漢山城,當初任事之臣,不能審度形勢,輕始大役,使國力不能振起,至于今爲巨弊者,皆以此也。今之議者,或曰,功役旣多,不可卒廢,或曰,譬如瘡處,必須割去,臣雖未知得失之何居,而其弊則固如此。且都城改築時,功力亦不貲,鑿石遠地,運致城外,一箇石之價,至入七八兩,卽今一半閪失,一半埋沒,亦莫非作事不審之失也。往事已矣,凡國事與日俱生,大小經紀,必須審愼,然後方可以無後弊矣。世德曰,下番所達之言,是矣。北漢初築時,任事諸臣,皆是無狀,只欲衒能,全無遠慮,其間利害,不暇詳量,而輕始大役,致有此無限巨弊,豈不萬萬痛惋?且北漢,非如南漢之內夷外險,可容許多兵,而地勢傾側,泉源短淺,又東南高塞,西北低陷,雖盛夏,猶患寒涼,秋冬可知,脫有緩急,決難容入而耐過矣。非從此也。築城後,設經理廳,多出各衙門錢木,分遣駔儈者流,出沒於三南沿海之地,擾民貽弊,罔有紀極,而所出各處錢木,終不一一還納,盡爲私家牟利之資,而至今餘害尙存,國儲蕩竭,皆由於此,任事諸臣之罪,擢髮難贖矣。又曰,沙門法慶,妖幻惑衆,乘時作亂,殆甚於漢末黃巾賊,而皆由於敎化不行,風俗壞敗之致,無足可言者矣。翼命曰,魏太后稱制,尙書澄奏,令胡國珍,出入禁中,參諮大務,詔從之,凡外戚干政,是衰亂之兆,而澄,以此獻諂於太后,且魏太后,將攝行宗廟祭事,禮官議以爲不可,而侍中崔光,阿諛太后,引漢和熹太后故事,請攝祭事,太后大悅從之,魏群臣之諂事女主如此,其政可知矣。世德曰,魏之廢高太后,置女侍中,胡太后,攝行宗廟祀事,曁外戚專權,恣行其悖惡雜亂,無倫無法,極矣,不足一一仰達也。翼命曰,魏侍中侯剛,有罪,削戶三百事,有所仰達,凡國之刑政甚重,剛以非理,掠殺人命,執法之官,論以大辟,而太后以私恩,掩公法,終至於末減其罪,自是魏政寢衰。噫,刑政紊,則國勢衰,國勢衰,則幾何而不底於亂亡乎?時君世主,所當鑑戒者也。又曰,魏詔議邊鎭選擧法,使之隨事賞罰,所以重選擧也。向日朝家有命,使三公以下,至三司諸臣,各擧所知,必選其才,意甚盛也。小臣亦忝在三司之列,有所剡擧,而第所擧之人,隨其稱職敗官而賞罰,然後有所勸懲矣。朝家旣令諸臣,各擧所知,而便成彌文,無所錄用,必須申勅選部,各別擧行,隨才授官,然後觀其稱職與否,朝家賞罰其擧主,庶有實效矣。呂必容曰,儒臣所達之言是矣,而第念南漢·江都,俱無可恃之勢,故北漢之築,斷然行之,只緣任事之臣,不善猷爲,爲弊至此矣。卽今罷經理廳,除去痼弊,則已築之城,何必掇毁乎?至於都城,異於北漢,宗社臣民,盡在於是,脫有緩急,棄而安歸乎?隨毁隨補,不可已也。翼命曰,向日都城之改築也,一時經紀,多費功力,一拳石之價,至七八兩,末梢棄置,歸於無用,凡事必須審愼於謀始之日,可無後悔,故有所仰達,非謂都城,不可隨毁隨補,一任棄置也。世德曰,向者旱災孔慘,殿下再次親禱,避殿減膳,靡不用極,而雨澤猶慳,群情莫不焦悶矣。近幸甘雨連霈,前頭若不更旱,雨爲適中,民事庶有可望,而惟願聖上,勿以得雨,而少弛遇災戒懼之念,益加修省焉。至於求言命下之後,應旨封章者,雖不多,如吳命峻之論軍役變通,李眞儒之論君德闕失,竝請勅諭大臣,速完鞫獄,尹聖時之論諸般弊瘼,俱爲切至。伏望速賜批旨,可以斷自宸衷者,卽行之,可以議處者,令廟堂稟處,俱不容少緩矣。又曰,副校理呂善長,三度呈辭,旣有還給之命,令政院牌招察任,何如?上曰,依爲之。諸臣退伏,以次趨出。
上在昌德宮。停常參·經筵。
沈仲良啓曰,大司憲李眞儉,掌令尹東洙,持平吳遂元在外,執義李眞淳,奉命在外,掌令徐宗廈,持平沈埈呈辭,今日以監察茶時之意,敢啓。傳曰,知道。
又啓曰,卽者禁府都事來言,今日當爲鞫坐,而右議政崔錫恒,難安之勢,與前無異,不得開坐云矣,敢啓。傳曰,知道。
有政。吏批,判書柳鳳輝病,參判鄭齊斗在外,參議李眞望進,右承旨呂必容進。兵批,行判書李光佐備局坐起進,參判金致龍入直進,參議未差,參知未差,右承旨呂必容進。
吏批啓曰,判書柳鳳輝病不來,參判鄭齊斗在外,小臣獨政未安,何以爲之?敢稟。傳曰,只出緊任。
又啓曰,臺諫及玉堂闕員,今當差出,而擬望之人乏少,相避外任,竝擬,何如?傳曰,允。
又啓曰,平山府使,今當差出,而本府以孔道劇邑,素稱難治,近來凋弊尤甚,不可不各別擇差,守令竝擬,何如?傳曰,允。
又啓曰,玉堂多官,今當差出,而當擬之人,方在罷散中,合有變通之道,何以爲之?敢稟。傳曰,別單書入。
又啓曰,摠裁官,今當差出,而大臣只有二員,以二望擬入之意,敢啓。傳曰,知道。
權益寬爲獻納,徐命淵爲兵曹參議,鄭壽期爲參知,李萬選爲刑曹參判,李春躋爲佐郞,柳弼垣爲應敎,李普赫爲平山府使,閔弘洙爲鐵原府使,朴弼垕爲興德縣監,左議政崔奎瑞爲摠裁官,李承源爲修撰,吳命新爲修撰,李順坤·金重器爲副護軍,尹游爲副司果。礪原君柱,今加嘉德,益寧君梯,今加承憲,醫官李時聖,今加崇政,方震夔,今加資憲,行護軍李溭,今加資憲,侍從臣父年八十。
沈仲良,以兵曹言啓曰,近日本曹堂上輪直,極爲苟艱,參判臣金致龍,獨爲入直,已至多日,自夜來病勢極重,嘔泄無算,殆不省事,莫重禁直,事甚悶慮。今日政,參議·參知未差之代,以在京無故人差出,竝卽牌招,以爲推移入直之地,何如?傳曰,允。
右副承旨兪命凝,弼善鄭啓章,三度呈辭。傳曰,還出給。
沈仲良啓曰,右副承旨兪命凝三度呈辭,旣有還給之命,卽爲牌招察任,何如?傳曰,允。
梁廷虎,以弘文館言啓曰,本館番次之苟簡,未有甚於近日,輪直之際,他無推移之勢,進講綱目懸吐,僚員不可不齊會,相議懸進,副校理呂善長,昨日旣有只推之命,竝與新除授應敎柳弼垣,修撰李承源·吳命新,卽爲牌招察任,何如?傳曰,允。
又以副校理呂善長,修撰李承源·吳命新,牌不進罷職傳旨,傳于梁廷虎曰,推考傳旨捧入。
正言趙鎭禧啓曰,臣於昨年,忝叨本職也,亦嘗聯參於執義李德壽削版之啓矣。昨伏見德壽自辨之疏,則不思反己,費辭求解,必欲自處以無過之地,驅人於憯刻之科,甚矣,人之自知之難也。蓋其見惡於公議者,固非一端,而至於李晩成罪狀不白之說,尤極無狀,當初峻發之論,專出於此,則在其自靖之義,固宜引咎謝過,以俟公議之消釋,而不此之爲,今乃逶迤爲說,艱難飭辭,而猶不敢提出本事面目,快說是非,反欲較量旨義之輕重異同於一字之間,用爲爭些口氣之資斧者,適足以見其窘遁苟且之狀,而祗益旁觀之嗤笑耳。臣固不欲索言於日久事過之後,以傷篤厚之風,而旣以參論之人,同被反詈之斥,則理難終默,昨緣省鞫之坐,日勢已昏,今始來避,所失尤大,其何可一刻晏然於臺次乎?請命遞斥臣職。答曰,勿辭。
梁廷虎啓曰,正言趙鎭禧,再啓煩瀆,退待物論矣。傳曰,知道。
又以內醫院官員,以提調意啓曰,前御醫鄭文益,曾以罪見汰,而歲月旣久,敍命已下,鍼醫崔泰齡,亦已外任遞來,竝依前例,還屬本院,令該曹付軍職,使之冠帶常仕,何如?傳曰,允。
兪命凝,以司僕寺官員,以提調意啓曰,旌義縣監金世衡遞任進上馬二匹,今纔上來,禾毛色別單書入,而依例內厩立養之意,敢啓。傳曰,知道。
梁廷虎啓曰,卽者兼輔德洪廷弼,以其母病,陳疏徑出,原疏纔已捧入,所當直捧禁推傳旨,而此與無端徑出,有異,推考警責,何如?傳曰,允。
正言趙趾彬,伏以,臣於日昨,得聞臣父在途添病之報,情理煎迫,急於往省,不暇請由,蒼黃發程,任情徑行之罪,只俟譴何。不意聖度天大,許令往來,不知如臣眇末,何以獲此異數,父子相逢,聚首頌恩,惶感之極,益無所容。第臣父病,頓加於兼程䟎馳之餘,添得傷暑之症,一味苦重,且臣母宿患胸痛,遇暑增劇,貼身床褥,日夜叫苦,飮啖專廢,藥餌無效,手自扶將,焦惶罔措,今臣私情,萬無離捨供職之望,玆不得不冒死更籲於宸嚴之下。伏乞聖慈,特加矜諒,鐫遞臣職,使言責重任,毋至瘝曠,隨便救護,以伸至情,不勝萬幸。臣於憂擾之中,不能暇及於他事,而適有愚淺之見,竝此附陳,惟聖明留神焉。今年亢旱,浹月冞酷,百苖皆焦,八路同然,中外民庶,擧將盡劉,唯我殿下,惕然于玆,一念憂勤,再擧親禱,又復減膳撤樂,避殿恤囚,凡所以應天弭災之道,靡不庸極,而尙慮夫嘉言之罔聞,特降綸綍,至誠求助,天心克享,冥應果速,不越旬日,甘霔滂沱,萬品回蘇,三農慰滿,有以見我殿下丁寧懇惻之誠意,孚感天神之至效,凡在臣民,孰不欽仰?仍伏念人主敬天修省之道,不以災沴之已消,而有所暇逸,天怒之已回,而有所懈怠,一心對越,罔或少忽,而日者求言之下,應旨進言者,不特一二,其中或言君德之當修,或言民隱之當察,或言積弊之當祛,言皆切實,事多可採,而疏入閱月,一例留中,從違之間,尙靳賜答,遇災之時,則思聞其言,得雨之後,則遂棄其言,以今觀之,悶旱憂民之敎,不免爲遵古常之空言,事天以實之道,或欠於誠字上工夫,伏願殿下加意焉。凡言事之臣,見非公議,則出補外邑,乃是用罰之意也。從前斥補者,亦復何限,而非有朝廷之召還,元無徑歸之例,如有情病之難强者,則大臣或筵臣,陳白許遞,固有其規,而曾未聞道臣,隨意徑罷,如尋常守令之循例黜陟者矣。公山前縣監具命奎,脚病之不輕,衆所共悉,就醫上京,臣亦知之,而外補之人,以病圖遞,其在事體,固極未安,道臣之必循其意,違例狀罷,旣甚矇然,且關後弊,宜竝責罰,以存朝綱也。前掌令尹會,頃以李慶祉貪汚事,有所論啓,而其中駄送銀貨綿紬於賊集,以資三手之用云者,果如臺啓,則其所犯逆,與慤·星樞元無異同,而當初臺啓,只請罷職不敍,極涉怪駭,此所以憲臣之復請拿鞫者也。今聞會之言,則慶祉在西邑時,稱以板價,駄送銀貨於賊集之說,極爲狼藉,故有所發啓,而三手二字,偶然下語,更爲思之,似涉過重云云。告君之體,至爲嚴重,論人之道,亦宜詳審,而今以板價駄送之說,直歸之於三手之用,公然成罪,驅人惡逆,如此重大之事,不少商量,筆之於奏御文字,終難免率易之歸,亦宜有責罰之道。伏願殿下,竝加諒察焉,臣無任云云。答曰,省疏具悉。進言之誠,予用嘉尙,可不留心焉?爾其勿辭,救護母病。
校理洪廷弼,伏以臣,昨於春坊直中,得聞老母,猝有唇腫之漸,臣之情理,有不容一刻淹直,而院僚不卽替直,任情擅離,有所不堪,耐過一宵,焦悶難狀矣,卽又聞腫處浮高,毒氣漸肆,氣息益復綿綴,食飮全無所噉云。臣方寸煎撓,不能自定,藥餌療治一時爲急,玆不得不冒萬死拜章徑出。伏乞聖慈天地父母,俯賜矜察,亟命鐫罷臣職名,俾得專意救護,仍治臣擅離禁直之罪,以肅朝綱,不勝幸甚。答曰,省疏具悉。爾其勿辭,救護母病。
上在昌德宮。停常參·經筵。
下直,連山縣監朴泰錫。
大妃殿·中宮殿,藥房問安。答曰,知道。
藥房提調臣李台佐,右承旨臣呂必容啓曰,近日霾炎轉甚,伏未審此時,聖體若何?大妃殿氣候,亦復何如?今日是入診日次,御藥停進,亦已多日,臣等不可不率諸醫,趁早入侍,詳察聖候,議定當進之劑矣。不任區區仰慮,敢來問安,竝爲仰稟。答曰,知道。無事。
藥房再啓曰,臣等入診退出後,與儒醫及諸御醫,反覆商議,則永徽殿參奉李公胤以爲,上候別無大段症候,而惟是血道礙滯,致有氣升之候,若用桃仁承氣湯二貼,則必有奇效云,故另加論難於儒醫及諸御醫,則首醫李時聖及儒醫數人,不無意見之差殊,而此外諸醫,皆以爲公胤所見,旣有可據,貼數只是二貼,則進御宜當云。臣等專昧醫方,實難折衷,而公胤之言,旣甚丁寧,諸醫又以公胤之見,爲是,自前議藥之際,多人意見,如或參差,則例有從多之規,此藥二貼,自明日劑入之意,敢啓。傳曰,知道。
兪命凝,以都摠府言啓曰,副摠管李明彦,以同義禁,三省推鞫坐起本府晝仕進去之意,敢啓。傳曰,知道。
以韓顯謩爲假注書。
以蔡膺萬爲假注書。
兪命凝,以弘文館言啓曰,副校理呂善長,修撰李承源·吳命新,昨日旣有只推之命,更爲牌招察任,何如?傳曰,允。
以修撰李承源·吳命新牌不進罷職傳旨,傳于梁廷虎曰,竝推考傳旨捧入。
兪命凝啓曰,卽者禁府都事來言,今日當爲鞫坐,而右議政崔錫恒,難安之勢,與前無異,不得開坐云矣,敢啓。傳曰,知道。
又啓曰,正言趙鎭禧,昨日引避退待,諫院無行公之員,處置歸於憲府,而憲府多官,或在外或呈辭,尙未處置,事甚未安,除在外外,呈告人員,竝卽牌招,以爲處置之地,何如?傳曰,允。
以慶尙監司,大丘等官金者斤老味等壓死,私奴石貴等渰死事狀啓,傳曰,壓死渰死人等,令本道恤典擧行。
梁廷虎啓曰,卽者禁府都事,以委官意來言,今日三省推鞫,因兩司不齊,不得開坐,明日中霤祭受香,不得開坐云矣,敢啓。傳曰,知道。
掌令徐宗廈啓曰,請亟寢遠竄罪人閔鎭遠放釋之命,仍命極邊遠竄。請庭請議罷時,卿宰以下及三司諸人之合辭唯諾者,竝遠竄。請行藥宮人金姓者,亟命出付攸司,直爲正法。請還收極邊遠竄罪人金在魯·申思喆·金取魯·金希魯等量移,金令行·具鼎勳放送之命。請還收罪人金有慶·尹廷舟等量移之命。臣伏見該曹回啓,因大臣收議,有罪人趙聖集減死定配之命,臣竊不勝訝惑之至。夫賊復之違拒君命,不卽就誅,從外潛圖,仰藥徑斃,究其情狀,萬萬絶痛,而其兄聖集,乃敢曲從其願,買藥入送,終使犯逆罪人,不得正刑,事之寒心,莫此爲甚。渠以同氣之情,雖不忍見其身首異處,出此奸巧之計,而從古亂逆之臣,豈無其父其兄,而不敢爲此者,誠以嚴君命也,畏王法也。若如聖集之爲,而有所矜恕,則亂臣賊子,將無伏法之人,豈不痛惋哉?伏況先朝受敎中,父母及同生兄之故殺子弟者,以一罪論斷處絞者,不啻皎然,況此潛進毒藥,擅殺當刑之逆囚者,尤豈有一分可生之道耶?夫蔽囚勘律,或不無情法參用之道,而大法所關,情有所不暇顧者。此而猶且原恕,則三尺之典,由是而益壞,受敎之意,將無以奉行,將至於法不爲法,國不爲國而後已,寧不大可懼哉?揆以法理,考諸受敎,斷無可恕之道而此若容貸,則亂賊無所懲畏,而將啓日後無窮之弊。請減死定配罪人趙成集,依律處斷。引嫌而退,當初論劾,實出公議,反詈之言,何足爲嫌?請正言趙鎭禧出仕。答曰,不允。處置事依啓。
答副校理呂善長疏曰,省疏具悉。爾其勿辭,從速察職。
答弼善鄭啓章疏曰,省疏具悉。爾其勿辭,從速察職。
弘文館副校理呂善長上疏,伏以,臣之情地,有必遞之義,無冒進之勢。況與臣同罰諸僚,亦皆次第見遞,則臣自在應遞,衆所共知,臣雖欲淟涊仍冒,其可得乎?尋單祈免,實不獲已,而三度還給,出於格外,荐違嚴召,宜被譴何,而再蒙只推,終靳例勘,臣罪愈大,聖恩愈隆,微末如臣,何以得此於聖明哉?臣誠惶感抑塞,不知措躬之所也。卽因本館草記,天牌又此三臨,臣欲感激恩數,趨走爲恭,則彈墨未乾,公議可畏,廉隅一節,有不可全然放倒者,自守微見,力辭乃已,則有命輒逋,專事違傲,分義掃地,實有所萬分惶隕者,進退路窮,衷情迫隘,直欲鑽地以入,而不可得也。每每坐違,尤極惶悚,謹此走詣於九閽之外,覆章自列,仍卽徑退。伏乞天地父母,俯賜諒察,亟令鐫削臣職,仍命勘臣負犯,以爲人臣孤恩慢命者之戒,不勝大幸,臣無任屛營祈懇之至。
侍講院弼善鄭啓章上疏,伏以臣,粗習帖括,倖竊科第,而謏學寡識,無所比數,歷敡淸顯,曾是不虞,至若春坊輔導之職,尤豈有一分堪承之望哉?日者除命纔下,天牌隨至,嚴畏分義,黽勉冒出,而揣量才分,惶惕冞深,早晩顚沛,固已自料,而近緣番次之苟簡,不敢爲辭避之計,有若臣眞堪輔導之責者然,日夕凜惕,若無所容。卽伏見儒臣之疏,至以近日弼善之職,不問文學人地之如何,輒爲擬差爲言,其疏雖不擧臣名,其旨意之在臣,從可知矣。從前三司之論人者何限,而其凌藉迫切,未有若此之甚者,臣誠惶駭慙恧,誠有所難安者,從直所徑出,而卽尋長單矣,三度還給之命,又出意慮之外,臣誠惶感,益不知置身之所,臣之情勢,一倍窮蹙,雖被格外之異數,廉義所在,決無復進之勢。且臣素患暑瘧,近又添劇,委身床席,轉動無計,玆不得不疾聲呼籲於宸嚴之下。伏乞聖明,亟命鐫臣職名,仍命選部,勿復檢擧,以安私分,以謝人言,千萬幸甚,無任屛營祈懇之至。
癸卯六月十八日辰時,上御宣政殿。藥房入診入侍時,提調李台佐,右承旨呂必容,假注書尹志,編修官吳守經,記事官柳祥翼。
台佐進伏曰,日氣陰濕,霾炎此酷,聖體若何?又曰,日氣不適,水刺之節及茶飮頻數,何如?上曰,一樣矣。又曰,此是暑濕之月,苦口之劑,旣難連進,頃以甘遂散姑停後更稟之意,仰達矣。今日乃入診日次,率醫官入來,敢請診視,而使首醫及連日入診醫官,與李玄緻等,診察,何如?上曰,唯。首醫李時聖診脈曰,脈候無數,左三部亦沈靜矣。權聖徵診脈曰,脈候左右三部,以暑月脈度,蹔似洪數矣。金壽煃曰,脈候左右皆沈,而其中有力,度數亦調均矣。劉潝曰,脈候蹔似帶數,而左右脈度調均好矣。台佐曰,此是禁府都事李玄緻,而今乃初入診,渠言脈法玄妙,難以執症,醫家論症,例主觀形察色云,仰瞻天顔,雖甚惶悚,使之瞻望玉色,何如?上曰,唯。玄緻診脈曰,小臣今始入診,雖未知前日脈度之如何,而左脈似數矣。台佐曰,雨勢連如此,外方農形,聞有豐稔之兆,殿下孚感之誠,凡在臣僚,孰不感頌,而當此暑濕之月,一向避殿,連御湫隘之所,下情不勝悶迫,議藥則當退出商議,而玄緻醫術甚精,前頭入診,將使連次入侍,而金吾官,例不得出入藥院,玄緻換差他官之意,分付銓曹,何如?上曰,依爲之。台佐曰,今夏至五月而久旱,人皆遑遑矣。自上一心對越,旣求言,又親禱,得此甘澍,大抵天人一理,豈無孚感之效乎?日後雨暘,若如是適中,則可占大有,而殿下操心,一如憫旱修省之時,則豈不爲至誠事天之道乎?呂必容曰,台佐猶不敢盡達,小臣雖甚惶恐,當畢陳矣。今則旣得雨,且方在靜攝中,而連御湫隘之處,不無傷損之慮,還御正殿,何如?台佐曰,避正殿,自是人君遇災恐懼之事,自下何敢直請乎?以前例言之,秋分後則儀曹,例爲稟啓矣。卽今秋節尙遠,臣等不敢直請還御,而若御便殿,而不御於陋隘之室,則恐合於靜攝之道矣。必容曰,秋節尙遠,日熱如此,恐妨靜攝,有此仰達,而不賜發落,不勝悶迫矣。台佐曰,臣等區區之慮,雖如此,而遇災避殿,所重有在,卽今御所,如不大段難容,亦參量爲之,何如?上曰,簷聲亂耳,高聲以奏,可也。必容進伏曰,卽今農形,已有登熟之漸,而聖上尙不還御正殿,下情莫不憂悶,故敢達矣。台佐曰,事天之道,惟在一心對越,克享天心,至於避殿,特一末節,今雖得雨,殿下對越之心,何可蹔弛,而年事旣有登熟之望,靜攝之道,不無所妨,常例雖於秋節後稟啓,卽今潦熱如此,還御何如?必容曰,卽今日熱如此,群下之情,莫不以久御陋隘之處,爲慮,故敢達矣。台佐曰,縷縷陳達,而自上留難,不敢强請,而不勝悶迫矣。上終無發落。
今六月十八日,藥房入診入侍時,提調李台佐所啓,左議政崔奎瑞處,自上特降御札,別爲敦召,凡在臣僚,孰不感聳?但奎瑞累十年恬退,今雖敦召,固難望其必爲造朝,而殿下於靜攝之中,至下手札,必欲召致,恩數曠絶,庶回遐心,而昨見承旨書啓,則至以席藁庭中爲辭,藥院掌務官,因公下往於大臣所住處,則以恩召之下,未得承命,爲惶悚,今方席藁庭中,暴露畏日而坐云。望八老臣,冒熱露坐,傷損可慮,自上宜有別樣軫念之道,故惶恐敢達矣。上曰,下諭。右承旨呂必容曰,然則遣政府郞廳乎,遣史官乎?上曰,遣史官傳諭。
今六月十八日,藥房入診入侍時,提調李台佐所啓,臣伏見忠淸監司狀本,本道水災,大抵孔慘,而其中文義縣民戶衝破頹壓者,不知其數,人物渰死,亦至三十餘名,懷仁縣邑內閭舍三十餘戶,江邊村家六十餘戶,擧皆漂去,淸州邑底累百人家,幾盡頹壓,城外百餘人家,盡爲漂沒,邑內鋤軍及流丐無依之類,咸聚鍊武堂者,竝與敎場瓦家二十餘間漂去云,事極驚慘,自上旣有各別顧恤之命,道臣固當仰體德意,別爲奉行,而今春丹陽郡邑村失火時,朝家分付賑廳及本道,燒燼家産之類,別爲救活,俾得保存水火之災,宜無異同。今此淸州等三邑水災,若是非常,則渰死人及蕩析家産之類,依丹陽郡例,別爲顧恤事,分付賑廳及本道,恐合事宜,惶恐敢達。上曰,依爲之。右承旨呂必容曰,道臣處,以此意下諭,何如?上曰,唯。諸臣以次退出。
上在昌德宮。停常參·經筵。
兪命凝啓曰,大司憲李眞儉,掌令尹東洙,持平吳遂元在外,執義李眞淳,奉命在外,掌令徐宗廈,持平沈埈呈辭,今日以監察茶時之意,敢啓。傳曰,知道。
梁廷虎啓曰,吏曹郞廳來言,承旨有闕,政事何以爲之?敢稟。傳曰,明日爲之。
藥房口傳啓曰,桃仁承氣湯劑入事,昨已稟啓矣。臣等當卽監煎封入,而此藥係是通利之劑,臣等率醫官入侍,詳察聖候後進御,恐合於愼重之道,惶恐敢啓。傳曰,知道。
呂必容啓曰,假注書蔡膺萬,時無職名,依例付軍職冠帶常仕,何如?傳曰,允。
又啓曰,奉敎申致雲,身病受由,已過屢日,史局重地,連以兼春秋入直,事甚未安,卽爲牌招察任,何如?傳曰,允。
兪命凝啓曰,卽者禁府都事來言,今日當爲鞫坐,而右議政崔錫恒,難安之勢,與前無異,不得開坐之意,敢啓。傳曰,知道。
呂必容,以弘文館言啓曰,副校理呂善長,疏批已下,修撰李承源·吳命新,連日只推之下,尙不出肅,竝更牌招察任,何如?傳曰,允。
傳于梁廷虎曰,召對。
備邊司薦望,北兵使李遂良·李思晟·趙儐。
兪命凝,以都摠府言啓曰,去夜三更三點,金虎門入直訓鍊都監軍士,忽然高聲齊發,移時乃止,聞來不勝驚怪,卽爲査問於該營,則入直哨官手本內以爲,軍營西墻外邊二把許頹圮,故同軍兵等,恐其被壓,不知不覺之中,猝發㤼聲數三次云,而夜深之後,內入直軍士,一時發聲,致人驚動,殊甚駭痛,當該入直把摠·哨官,常時不能檢飭之責,在所難免,爲先從重推考,同發聲軍士等,自本府從輕重決棍,何如?傳曰,允。
兪命凝,以兵曹言啓曰,去夜三更量,金虎門北邊砲殺手入直軍營北一間宮墻,向外頹圮,墻底直宿軍士數名,睡中聞頹圮之聲,疑其壓己,高聲走出,則同直軍士三十八名,一時驚起,高聲喧譁云。闕內入直,何等嚴謹之地,而夜間喧譁,至於高聲,則雖緣事出無妄,不可無警責,而數多軍卒,勢難人人致罰,當該領率把摠·哨官,令該軍門從重決棍,以治其常時不能檢飭之罪,宮墻頹圮處,則令紫門監,爲先把子衛排,使之急速修補,何如?傳曰,允。
梁廷虎,以錄勳都監言啓曰,會盟祭入參功臣嫡長賜給表裏,京中則自政院分給,外方則下送各道監營,使之分給,而今番嫡長之居在遠道者,爲參盟祭,上京之後,祭期累次改定,遐方之人,自不能頻頻來往,或接畿邑,或留京中,至於進不進單子修呈時,以時接處懸註,故居住成冊中,一從本單,修送政院矣。今者數邑,以搜覓不得爲報,而嫡長之未受表裏者,亦有來訴之擧,必是當初誤錄之致,自都監更問其本居住後,移送本道,使之傳給後狀聞之意,發關分付于該道監司處,何如?傳曰,允。
兪命凝,以訓鍊都監言啓曰,因兵曹草記,去夜三更量,金虎門入直軍士,因宮墻頹圮,睡中驚起,頗有喧譁之聲,當該率領把摠·哨官,令該軍門從重決棍事,命下矣。當該入直把摠河沃,哨官李世甲,各決棍十五度之意,敢啓。傳曰,知道。
兪命凝,以兵曹言啓曰,伏見平安兵使尹五商啓本,靑水萬戶卓翼漢,水口萬戶崔端,竝以烽把不嚴,爲題目,而置諸中考,邊將烽把不嚴之後,豈復有可論之事乎?置之中考,殊未得當,向日政院請推,忠淸兵使閔濟章啓辭,以虞候李重翊,旣有人言,宜置下考爲言,重翊人言輕重,雖未可知,而喉司旣以宜置下考爲言,則亦不可仍置。靑水萬戶卓翼漢,水口萬戶崔端,忠淸兵虞候李重翊,竝罷黜,何如?傳曰,允。
又以兵曹言啓曰,今日開坐,拆見諸路褒貶啓本啓下本曹者,江華留守沈壽賢啓本,則草芝萬戶姜德奉之奉字,書以鳳字,南兵使李遂良啓本,則舊坡知權管金養一之養字,書以壽字,平安兵使尹五商啓本,則雲頭里堡權管李自榮之榮字,書以英字,奏御文字,有此不審之失,竝推考,何如?傳曰,允。
正言趙鎭禧啓曰,金姓宮人之和應諸賊,錯毒御膳之狀,已發於盛節之招,向非皇天祖宗,默佑陰隲吐出其毒,則國家之保有今日,有未可知者。噫,三手兇謀,何莫非千古所無之惡逆,而至於身處宮掖之間,行藥飮膳之節,其爲患害,萬萬不測,實爲三手中尤甚憯毒者,則爲今日臣子者,不可與此賊,共戴一天,査出正法,有不容晷刻少緩也。曾因筵奏臺啓,屢下査問之命,而經年閱歲,尙無出付之擧,致令妖惡之人,尙此匿跡假息於肘腋之間,益自危懼,陰釀禍根,言念及此,心骨俱寒,盛節招中,進藥後吐出之說,與吐出黃水,下藥院事,鑿鑿相符,則行藥日月,今可考出,其時掌膳女官之以金爲姓者,亦非多人,査出何難,而許久爭執,兪音尙閟,臣未知聖明,有何留難於一宮婢,而罔念隱伏之禍機耶?雖幸賴天之靈,妖腰亂領,幾盡正法,而若於此賊,少加涵貸,一日不誅,則必貽聖躬一日之憂,二日不誅,則必貽聖躬二日之憂矣。宗社安危之機,自此靡定,臣子憤鬱之忱,無時可解。請金姓宮人行藥者,卽速摘發,出付攸司,快正王法。
又啓曰,人臣之罪,莫大於護逆,王者之討,莫嚴於黨逆,而申銋之昨年一疏,右袒賊望之誣招,惟恐逆節之綻露,必欲驅逐獄官,沮敗鞫事之計,萬萬凶慘,若使其言,得售於其時,則國家之保有今日,亦未可必也。當初島棘之請,至以減死爲言,則到今奸情畢露,諸賊盡戮之後,得保首領,於渠幸矣。不料出陸撤籬之命,遽出於疏決之時,有若尋常竄配節次,減等者然,隄防之解弛,胡至此極?刑政之乖舛,莫不寒心。意謂還收之啓,卽賜允從,而曠日爭執,兪音尙閟,亂賊餘黨,由是而無所懲畏,擧國人心,自此而日益憤鬱。請還收大靜圍籬安置罪人申銋出陸撤籬之命。
又啓曰,遠竄罪人任埅,狎昵凶逆,成給關文,其子多受貨賂,其銀又入凶謀,則負犯不輕,關係至重,趙榮福諂附賊集,爲其指使請削先正之號,以爲效勞之計,論其罪狀,實關斯文,而一倂量移,遽出意外,其在嚴懲討扶世敎之道,不可仍置。請還收遠竄罪人任埅·趙榮福量移之命。
又啓曰,新除授槐山郡守權聖重,初任鎭岑,以軍布居末,至於就拿,雖幸頉免於論罪之科,而不職之責,自在其中,則設有可奬之績,固不當輕議右遷,而纔脫金吾,旋陞大郡,適足以中其厭避之計,亦有乖於徵逋欠杜後弊之政。請新除授槐山郡守權聖重,限軍布畢納間,姑爲仍任鎭岑。
又啓曰,恩賞重典,出自睿裁,且有限節,有非群下之所可任自煩請,而竊伏聞近來筵中承宣之臣,或以東宮入學時輔德加資事,陳稟,或以侍從臣父年八十人變品事,仰達,俱蒙允許,臣竊爲之慨然也。宮官賞加,雖曰應行之故事,而援例稟旨,旣非筵臣之責也。八座資級,本非優老之常格,而一時謬例,尤不足爲可據之資,則均之爲猥屑之歸也,大矣。其在事體,終不可無警責之道,請當該承旨,竝命推考。
答曰,不允。末端兩件事,依啓。
癸卯六月十九日申時,上御宣政殿。召對入侍時,參贊官梁廷虎,侍讀官柳弼垣,檢討官吳命新,假注書蔡膺萬,編修官吳守經,記事官申致雲。侍讀官柳弼垣進講綱目,自冬魏作永寧寺,至是後民多私鑄錢稍薄小用之益輕而止,檢討官吳命新繼讀,自梁天監十七年魏神龜元年,至語其障禁倍於官司請禁之便從之而止。
柳弼垣,因文進義曰,臣於魏作永寧寺,有所懷敢達矣。其時崇尙佛敎求無益而費有益,明堂太學,旣不修擧,城闕府寺,亦且頹圮,此乃胡太后時事,固不足引論,而李崇表中,宜罷尙方雕靡之作,以省永寧土木之功云者,其意蓋欲節儉也。卽今殿下節用昭儉,群下欽仰,非所可憂,而當此民窮財匱之時,益自加勉於節儉之道,則實有光於聖德矣。
吳命新進曰,魏作永寧寺,李崇表中曰,太學荒廢,宜省永寧土木之功,其言是矣。此則夷狄之國,無足言者,我國高麗,專尙佛法,及我朝,排闢異端,佛道漸息,顯廟朝,撤毁城中尼舍,移建太學泮水堂,揭額曰,一兩齋·闢入齋,蓋取闢異端入吾道之意也。先大王痛闢左道,僧尼之屬,使不得出入城中,聖德至矣。卽今宮禁嚴肅,必無尼屬夤緣出入之弊,而自上亦宜嚴飭宮掖,永杜往來之路,區區所懷,惶恐敢達。
柳弼垣又進曰,臣於魏復徵綿麻稅事,有所懷敢達矣。綿麻之稅,初旣罷,而中間復稅,此則去天下之大信,棄已行之成詔者也。以卽今言之,良人布,旣捧者許久,而今則欲改良人布以戶錢口布,尤失民心矣。若或斟量稅俸,變通良役,則庶免失信於民,而伏見御史書啓,則良役之弊,誠難支保,自上下詢廟堂,商確可否,不至於魏綿麻之旣罷復徵,則國不失信,而民蒙其惠矣。
吳命新又進曰,臣於魏高祖廢大斗去長尺之文義,竊有所懷矣。大舜巡狩,同律度量衡,此亦王政之所不可已者,我國斗斛權衡,皆有準式,而卽今八路場市,斗升各異,至於都城,則此弊尤甚,市中斗升,大小不齊,朝夕變改,穀之貴賤,雖係於年之豐歉,而斗升之從而大小,事極不當,市民從中弄奸,弊甚不貲,分付有司,頒布中外,別爲一定之規,俾無豐凶異用之患,何如?出擧條上曰,依此爲之。柳弼垣曰,嚴飭中外,俾作一定之規,以此遵行好矣。參贊官梁廷虎曰,儒臣因文義,申飭斗斛,自戶曹別爲申飭定行,何如?上曰,依爲之。諸臣以次退。
癸卯六月十九日辰時,上御宣政殿行閣。藥房入診入侍,提調李台佐,右承旨呂必容,假注書金權,編修官吳守經,記事官柳祥翼,入待,醫官李時聖·許坫·方震䕫·李時弼·許信·鄭爾柱,永徽殿參奉李公胤。上南向坐,諸臣入伏訖。李台佐進伏曰,夜來聖體,若何?上曰,無事矣。台佐曰,桃仁承氣湯,李公胤之言,以爲聖候,醫官輩,或曰濕痰,或曰痰火,而渠之所見,則乃是血道壅滯之症,若用桃仁承氣湯二貼,則必有奇效云。故臣等反覆商確于諸御醫及諸儒醫,則首醫李時聖以爲,聖候是痰火之症,桃仁承氣湯當進與否,以渠所見,不能決定云。儒醫任瑞鳳·朴太初,則以爲上候,當用補劑云,而他諸醫,則以爲不可用補劑,進御承氣湯宜當云。方震䕫·許坫所見,亦不無差殊,而以爲公胤之見,不無根據,用二貼似無害云,故昨已稟啓矣。此藥當爲進御之意,敢達。上曰,唯。台佐曰,他醫官則連日診脈,李公胤頃以手病,不得入診,卽令公胤診脈之意,敢達。上曰,依爲之。李公胤診脈後退伏曰,脈候和平,與前無異矣。台佐曰,桃仁承氣湯服法,取覽爲宜矣。小官進服法,上覽之。台佐曰,藥味甚辛,大棗所以鎭口味,故小許封進矣。提調及承旨,嘗藥後伏曰,藥味甚辛矣。仍爲跪傳醫官,醫官跪進榻前,上乃進御。台佐曰,此藥甚辛,臣等爲慮矣。自上頓進,將來效驗,姑未知何如,而誠爲多幸矣。又曰,白粥卽爲進御爲宜云,白粥當於殿坐處進御乎?當於還御內間後進御乎?上曰,此處當爲進御矣。小官進白粥床,置於書案上。上乃進御白粥。台佐曰,近來夜氣蒸熱,夜來若有煩渴之候,則竹瀝和牛黃進御爲宜云,故昨日封進,一番和進三分爲宜云矣。又曰,進藥差間,胸腹之間,有變動之候乎?惶恐敢達。上無答。台佐曰,前用甘豆湯薺苨茶,以解毒之劑,五日一次封進矣。醫官以爲,此藥非長服之劑,桃仁承氣湯進御之時,不可兼進,停止爲宜云,此後則日次不爲封進之意,敢達。上曰,唯。台佐曰,李公胤以爲,承氣湯間日進御爲宜云,以此定奪之意,敢達。上曰,依爲之。台佐曰,此藥雖異於甘遂散,而自是下利之劑,臣等當退待藥院矣。或有下利及小便之候,卽爲分付醫官之意,敢達。諸臣退伏,以次趨出。
上在昌德宮。停常參·經筵。
下直,鳳山郡守張斗紹。
兪命凝啓曰,卽者禁府都事來言,今日當爲鞫坐,而右議政崔錫恒,難安之勢,與前無異,不得開坐云矣,敢啓。傳曰,知道。
又啓曰,卽者禁府都事來言,今日省鞫當爲開坐,而勅使牌文入來,委官進參賓廳坐起,故省鞫不得開坐云矣,敢啓。傳曰,知道。
有政。吏批,判書柳鳳輝進,參判鄭齊斗在外,參議李眞望,陳疏未承批,右承旨呂必容進。
兵批,行判書李光佐賓廳進,參判金致龍病,參議徐命淵入直進,參知鄭壽期未肅拜,右承旨呂必容進。
吏批啓曰,司饔直長李思悌呈狀內,痰火用事,病狀深重,調理察任,其勢末由,卽速入啓處置云,今姑改差,何如?傳曰,允。
又啓曰,新除授東學訓導金夏九,除授後過限未上來,依例改差,何如?傳曰,允。
又啓曰,玉堂闕員,今當差出,而擬望之人乏少,相避竝擬,何如?傳曰,允。以金始煥爲都承旨,吳命新爲副校理,曺命宗爲全州判官,李尙說爲槐山郡守,李重觀爲監察,吳命峻爲陳慰兼進香使,洪重禹爲副使,黃晸爲書狀官。禁府都事李玄緻,廣興主簿徐宗鎭相換。承文正字單吳光運,靑原君李時遇,開國功臣李之蘭嫡長孫,承襲封君,鎭岑縣監權聖重仍任事,承傳。
兵批,以閔昌基單付副護軍,金一鏡·李顯章付副司直,朴履文·蔡夢龜·鄭文益·崔泰齡付副司果,蔡膺萬付副司正,以李遂良爲北兵使。
兵批承旨啓曰,新除授北兵使李遂良,時無加資之命,何以爲之?敢稟。傳曰,加資。
遠接使李肇,問禮官尹游。
傳于兪命凝曰,大臣·備局堂上引見。
呂必容,以禮曹言啓曰,今此勅行儀註,當爲磨鍊,而取考謄錄,則癸卯·戊戌兩年皇太后喪傳訃宣勅後,擧哀一節磨鍊擧行矣。今亦依前例磨鍊之意,敢啓。傳曰,知道。
又以禮曹言啓曰,勅使前所給儀註,爲變禮,倉卒未及啓下,問禮官已爲辭朝,別定禁軍騎撥,罔夜馳傳于問禮官所到處之意,分付,何如?傳曰,允。
又啓曰,勅行牌文旣到,各站責應方急,平山府使李普赫,自全州任所,已爲上來云,給馬催促發送,何如?傳曰,允。
兪命凝,以兵曹言啓曰,勅使時館所立待馬,例以三南驛馬,輪回立待矣。今此皇太后遺誥勅使出來時,以慶尙道初面驛馬,限六匹急急分定,來七月初二日,京中逢點之意,本道監司處,發馬知委,何如?傳曰,允。
又以兵曹言啓曰,今此皇太后遺誥勅使出來時,平安道補把,咸鏡道驛馬四十匹,黃海道補把,江原道驛馬二十匹,急急分定,罔夜入送之意,兩道監司處,發馬知委,何如?傳曰,允。
又啓曰,文臣朔試射所差備官,以試官意啓曰,積雨晝夜注下,大水盈溢場內,開霽無期,今日試射,不得爲之之意,敢啓。傳曰,知道。
梁廷虎,以迎接都監言啓曰,自前傳訃勅行,則不設儺禮,今亦不爲設行之意,儐臣處,分付,何如?傳曰,允。
又以迎接都監言啓曰,臣等今日與郞廳會同,開坐於南別宮,而啓下郞廳八員外,不足郞廳三員,依例加出,別單書入之意,敢啓。傳曰,知道。
又以迎接都監言啓曰,取考謄錄,則傳訃勅行時,勿設宴享,故本色郞廳,不爲差出,如有設行茶禮之事,則禮賓·內資擧行矣。今亦依前例,不爲差出,以禮賓·內資擧行,使盤膳色郞廳,兼管宜當,敢啓。傳曰,知道。
又以迎接都監言啓曰,兵曹正郞朴㻐,都監郞廳啓下矣。以兼春秋,今將待令於闕中云,兼春秋姑令頉下,使之專察都監之任,何如?傳曰,允。
兪命凝,以兵曹言啓曰,今日引見時,南兵使口傳差出事,命下矣。退考謄錄,閫帥事體自別,曾無口傳差出之例,卽今將以祿都目稟政,留待開政,亦不過差遲一兩日,南兵使有闕之代,姑待後日政差出,何如?傳曰,允。
癸卯六月二十日巳時,上御宣政殿。大臣·備局堂上引見入侍時,右議政崔錫恒,行兵曹判書李光佐,戶曹判書李台佐,工曹判書趙泰億,刑曹判書吳命峻,江華留守沈壽賢,右副承旨兪命凝,應敎柳弼垣,持平沈埈,正言趙趾彬,假注書蔡膺萬·韓師得,編修官吳守經,記事官申致雲。
崔錫恒進伏曰,淫霖未開,此時聖體,若何?昨進桃仁承氣湯,夜來若何?李台佐進伏曰,桃仁承氣湯,自是通利之劑,閭閻間亦多收效之人,臣昨問於李公胤曰,此藥果能大便順下否,公胤曰,脈度未知何如,而藥則必通利云云矣。上曰,一樣。
崔錫恒又進曰,大妃殿·中宮殿·世弟宮·嬪宮氣候,若何?答曰,無事。
崔錫恒曰,今日以省鞫開坐事出令矣。勅使牌文出來,有緊急擧行之事,且有榻前稟定之事,與諸宰來會賓廳矣。前後三勅,連續出來,兩西及畿甸物力殆盡之餘,今此勅行,以皇太后遺誥事,不意出來,將無以責應,而兩西則公私貸用,其數不貲,旣無繼用之物力,朝家又無推移劃給之路,百爾思量,實無善策,臣於此時,獨當鼎軸,觸處憒憒,尤極惶悶矣。邦運不幸,首揆之喪,出於意外,左相特降御札,辭旨隆重,實是曠絶之異數,意謂必有變動之擧矣。今以左相辭疏及承旨書啓觀之,似無造朝之意,自上若無別樣處分,則難望其必致矣。大抵左相,前後辭懇,一不承命,蓋其所執,自有所在,臣於頃日筵中,略陳勉副之意者,出於知其雅意之所存也。目今事勢,與前日有異,元老新喪,國勢之危急,有倍於前日,昨箚中,以敦召爲言者,非其所見之變於前,時勢緩急,隨時隨變,不可執一以論也。方今聖上,特加殊禮,期於必致,此實招賢之盛意,爲國之急務,而若不繼降綸音,益篤誠禮,則幡然造朝,有不可望,更願前後辭疏,竝卽賜答,更加殊異之典,期於造朝,區區之望也。上曰,依爲之。
李台佐進曰,左相箚辭,以先朝不赴,爲難進之端,今日與先朝大異矣。左相在先朝,位止列卿,在今日,位居具瞻,列卿之於鼎位,責任輕重懸殊,矧今朝著草創,右揆獨賢,設或右揆有病,則機務誰能當之,不幸元老云亡,時事至此,左相雖恬退,豈可終始堅執,罔念國事乎?自上特降手札,辭旨隆重,臣等以爲,庶有造朝之期矣。及觀書啓,至以席藁庭中爲辭,左相卓絶之操,孰不欽仰,而此則過矣。若能更敦異禮,必致乃已,則豈有不致之理?仁廟朝,金尙憲退居嶺南矣。孝廟特加恩禮,致之乃已,卽今左相處地,與此無異,切願益篤誠意,以爲幡然起來之地,則實叶朝野之顒望矣。
李光佐進曰,左相恬退,今過數十年,以時俗人事言之,豈能復出世路,在他人相愛之道,以其所積於平日者,惟當益勉其玉成,而天地之間,君臣之義莫嚴,恬退,特一節而已。君臣大義,建天地而不悖,左相之意,以先朝不赴,有若不滿於恩禮者然,以此爲今日難進之端,義理恐不當如是。先朝國勢,不比今日,而卿班鼎位,責任懸絶,卽今連歲凶荒,民窮財竭,有倍於先朝末年,殿下深居九重,特未之深察耳。以內言之,府庫枵然,財力蕩竭,戶曹未頒百官之祿,兵曹不支一年之用,方今淸勅又到,前頭未知幾次疊到,兩西赤立,措手無地,此後屢勅,將何以支過?以外方言之,百姓十室九空,生民之困阨已極,國勢及民生,將無一分圖存之勢,當此時,人臣雖以恬退爲重,豈可袖手恝視於板蕩之際耶?三百年宗社,危如一髮,府庫之蕩竭如此,生民之倒懸如此,北使絡屬,責應沒策如此,而其能國爲國乎?國事至此,疆內域外,未知何頉生之,左相雖來,似無着手處,而精神蘊蓄,必多所益,敦召左相與右揆,共濟國事則好矣。
趙泰億進曰,小臣銜命往來於西關,卽今兩西蕩然,實無着手地,曾前勅使,自朝家軫念兩西,有許給之物,以此僅僅支過矣。今番勅行,較諸當初料量,又加一勅,自聞勅報,中夜憂歎,只自罔措。淸北兩麥稍稔,淸南則得雨之後,庶有回蘇之望,而目今湖西·嶺南人物渰死之狀連到,不覺驚心。廟堂之策,惟當招致在外之大臣,講究拯濟之道,而昨伏見左相書啓,了無造朝之期,大臣只有右相一人,臣等數人,雖在卿列,安有所益?此後惕然警動,雖得雨,以未得雨前爲念,勵精圖治,都在殿下一心上做了。此外無他望,而稍待秋涼,頻開法筵,引接儒臣,數下召對之命,則此實盛德事也。左相進退,與先朝絶異,卽今則責以輔相之任,殿下三年之內,恩禮若如近日,則或已致之於朝端,此殿下自反處也。一士足以匡國,若能以禮招之,則文章見識,豈不大有益於時措之宜耶?都門加額之望不少,益篤誠禮,必致乃已,是臣區區之望也。
崔錫恒曰,凡兩界監兵使薦望之規,備局諸宰議薦後,大臣或以薦中人備望,或以薦望外別人擬望,乃是自古通行之例也。北兵使有闕之代,臺臣不待薦望,徑加疏論,設有可言之事,姑待備望受點後,隨聞彈論,尙未晩也,而如是爲言,實涉輕遽矣。臣與權以鎭,素無交分,曾以守令,循例來見,知其面目而已,實無往來尋訪之事矣。臺疏中,乃以諂附要路,力圖超遷云,莫曉其故也。至於貪饕之說,未知有何所據,而曾聞以鎭,爲東萊府使時,頗有廉白之名,至若稅銀,前後府使,雖廉謹之人,亦皆循例需用於公私,而以鎭則一不染指云。以此觀之,則志操可尙,貪饕之目,實是情外,然,臺臣之言,出於風聞,亦非私惡於以鎭而發也。第念當此人才眇然之日,雖有尺朽微瑕,固當舍短取長而用之,況以一時情外之謗,廢棄有才之人,淸朝用人之道,恐不當如是,故敢此仰達。
李台佐曰,大臣以以鎭事陳達,臣亦仰達,北閫議薦時,難其人,吏判柳鳳輝以爲,以鎭有才諝,若畀北閫以此人,則北路可蘇云云。且其聰明才局,有過人者,故小臣及李肇,亦擧於剡牘中矣。臺諫以此劾之,知人固未易,論人亦未易也。臺諫所聞,適會如此,隨聞論列,不是異事,而以臣所聞,以鎭曾任東萊時,以稅銀有公私酬應之事,而以鎭則曰,稅銀是戶曹上納之物,豈可私用乎?仍付重記而來。且任安東時,江留沈壽賢,盛稱其聲績,月俸之外,不染尺寸,且有才諝,威制豪强,若任此人於北閫,庶蘇北路,每當議薦,必薦斯人,設有微瑕,固當舍而用之,況元無疵瑕乎?臺諫論人,寧激無渝,臺體固如此,而如許可用之人,若因風聞之劾論,不能調用,則寧不慨然?臣與以鎭,未甚相親,而爲國用人之道,不當如是,故敢達矣。
趙泰億曰,人之毁譽,固難盡信,而臺諫隨聞論列,雖非異事,大抵以鎭,曾任累處雄州,多有聲績,且經東萊之後,小臣聞東萊新伯李正臣之言,頗多優異之績,又任安東,威制土豪,慶州他邑,到處皆然,臣以爲可用矣。沈埈所聞,未知其如何,而朝議則惜之矣。
李光佐曰,元來所聞難矣。以臣一身之毁譽論之,虛言十常七八,以此推之,世上浮言,大抵類此,人雖來言,其虛實,何以的知?臺臣所聞,亦由於此也。臺臣非有私惡於以鎭,而以以鎭事言之,卽今入侍大臣諸宰,合辭稱詡,如欲議薦北閫,則豈無可薦之人,而必以異趨嚮之人擬薦者,可見公議之所存也?曾前累典州郡,聲績表著,且任萊府,能制倭人,故相臣崔錫鼎,盛稱東萊時治績,臣亦稔聞之矣。且不無力量,今番北路奉審時,以莎草枯損,至請論罪監司,能辦前後奉審,臣所未辦之事,可謂有風力矣。雖曰諂附,實無攀援之勢,久欲用之而未果,今此北閫之薦,小臣亦欲薦,而未及議薦矣。臺臣雖有所聞,大臣諸宰之言如此,似不當終諱其所聞之處矣。
吳命峻曰,小臣亦知以鎭,曾任東萊時治績,心常歎服矣。
吳命峻曰,本曹詞訟之夥,簿牒之繁,爲國中之最,郞官必須得人,然後可以剸割庶務,自辟自有舊法,待有闕,擬差自辟之人事,申飭銓曹,何如?出擧條上曰,依爲之。
沈壽賢曰,本府與各道及開城府一體,每年設行公都會,以附式年會試者,例也,而自庚子以後,不但事故連仍,且緣試官之未備,式年已迫,尙未設行,宜有變通之道。長寧殿別檢,旣以槐園參下差遣,則雖是參下官,差定參試官,亦有其例矣。今以長寧殿別檢,差出參試官,而一員則移文畿營,本道都事,或文官守令中一員,定期差送,以爲備三員,庚子·辛丑·壬寅三年條,一倂設行之地,何如?出擧條上曰,依爲之。
沈壽賢曰,長寧殿祭享設行後,各樣進排之物,宜有定式之事,且殿官料祿及守僕以下衣資等事,亦多有不可不變通者,故臣於上年,條列上聞矣。今者該曹覆啓以爲,令本府更加審量,別爲節目上送,以爲更稟定式之地云,而臣旣列錄狀聞,則姑無更審之事,定爲節目上送,亦所不敢,臣今上來,旣與該曹堂上相議,而且已稟議於廟堂矣。令該曹不待節目之上送,直爲稟旨定式,未知何如。出擧條上曰,依爲之。
李台佐曰,臣本無才識,猥當重任於財穀虛竭之後,且値彼中有事之時,支勅凡需方物物種措備之數,比常時不翅十倍,昨年稅入,視前殆至減半,以此曹中百需,十分匱竭,不成貌樣,故春間支勅時,不得已請貸禁衛·御營兩營錢貨,而御營廳,一萬二千兩,最先許貸,得其所賴,而禁衛營,若干塞責,終不優貸,極爲慨然矣。厥後連有勅奇,計無所出,就議於大臣,各軍門錢貨,從其多寡,分數貸用事,陳達允下,而禁衛營則分定一萬兩內,只送八千兩,守禦廳,只貸千兩銀貨,而御營廳及摠戎廳,則尙不許貸矣。今者傳訃勅之出來,又是意外,支勅一事,萬分緊急,軍門錢貨,若不得如數貸來,則誠無接濟之勢,事甚悶迫矣。軍需與勅需,均是一國之事,軍門若有事,而軍需不足,則地部財貨,可以取用,地部需用不足,則貸來於軍門,亦當然之理,忘彼此通有無,固是共濟之道也。今此復貸,本非樂爲之事,而軍門不諒事勢之緩急,各私其所掌,無意相助,甚非所望,依前分定數,盡爲許貸事,更爲申飭於各軍門,何如?出擧條上曰,依爲之。
趙泰億曰,今番勅行回還時,平山府例贈銀子,因通官輩之點退,平山府使庾以哲到嘉山,逃還本邑,大凡勅行例贈求請物件,一或未捧,則該吏追往待准捧,然後始爲退歸,雖至灣上,不捧則不敢歸,而今庾以哲,先給若干銀,而一百五十餘兩,未及畢給,徑自還歸,不得已借得運餉銀,充給勅行,而以哲則移文該府,使之捉囚,臣回還時,旣施一次刑訊,因平山府使朴泰道,被論見遞,故以哲移囚於金川郡,以待朝家處分事,分付以來,而此事大關後弊,似當有各別嚴懲之擧,梟示則似或太過,而減死定配,似不可已,令該道監司,更加刑推後,絶島定配,以懲日後,恐合事宜,下詢于大臣而處之,何如?右議政崔錫恒曰,梟示之律,實涉重大,自本道施以三次刑後,減死定配似宜矣。出擧條上曰,依爲之。
李台佐曰,本曹需用虛竭,前頭勅需及方物措備,實無其路,事甚渴悶矣。庚子年間,江都戶南庫天字木二百同,因本府狀請,改色允下之後,出給全州居朴姓人者,每匹折錢二兩,使之備納,而厥後不卽收拾矣。卽今留守沈壽賢,各別督徵,所捧幾至半餘,待其畢捧後,自本曹先爲取用其代木,二百同內百同,則平安兵營有還報本曹木六十同及本曹前頭用餘木四十同,合爲百同之數,劃卽輸送江都,百同則就議廟堂,外方各營門,從殘盛定分數,收合以送,則恰滿二百同矣。以此推移,本曹庶有所賴,江都軍需,亦不至虛疎,事甚便宜,故敢達。江華留守沈壽賢曰,天字木,雖未知品數之如何,而一疋之價二兩,本爲不足,改色時旣以此折定,則到今有難追改,而關西木則木品不好,申飭平安兵營,各別擇送品好之木似好矣。右議政崔錫恒曰,以木還報,事涉未易,江都木價錢,戶曹爲先取用,其代則以錢還報,亦無不可矣,出擧條上曰,依爲之。
趙泰億曰,義州府將士都試設行賜第事,卽自備局,回啓施行,而本州將校輩身手甚好,實多可用之人,邊頭人物,上京求仕,其勢誠難,類多埋沒,事甚冤惜。況當勅使出來之時,先期往待鳳城,盡力護來,及其回還,又復護送,此非他邊邑所有之事,勞勩實爲非細,一經勅行,多至破家亡産,事尤可矜。渠輩情願,皆望久勤調用,兵曹久勤之數多,誠爲可悶,亦難置處,而邊上人心,不可不另加收拾,窠闕窄少之時,雖難每擬,窠闕有裕之時,別爲調用,以慰塞外武士之望,何如?兵曹判書李光佐曰,久勤則難矣。卽今京久勤三十六窠,而邊將之窠,只有二十餘窠,不足十餘窠,南漢·江都·水原·楊州·長湍等久勤,則旣已開路,而絶不收用,此等處皆不過數日程,而每當都目時,贏糧來留,終至虛還,則其怨不少,況義州人,十五日程,每都目上來,窠窄虛還,則往來勞費,必至破家,其爲貽弊招怨,何如哉?久勤則不當開路,今後江北三站積勞人,自本曹別爲聞見,隨闕調用宜當,以此定式施行,何如?出擧條上曰,依爲之。
趙泰億曰,臣待罪司譯院提調,慣知譯舌不善通話之狀矣。曾前則勅使言語,使通官傳言,故譯舌雖生疎,與通官酬酢,能不阻閼,而今番勅行時,勅使不信通官,事事而疑之,不由通官,直招譯官而面言,諸譯多不解聽,獨堂下譯官金是瑜,能善漢語,每當難處之事,能隨事爭執,善得䌤縫,其功勞誠不細矣。頃自迎接都監,草記請賞,而卽今首譯可合之人,多是老病之人,如此之人,不可不加資,使當首譯之任,韓壽岳亦善漢語,足爲金是瑜之亞,亦宜有從願施賞之事。且頃日欄頭査處事,金慶門應對頗敏,能漢語善文字,堂上譯官中,最稱解事,亦當與金是瑜,一體加資,前頭首譯之任,差役似好,而卽今大臣及本院提調李光佐,同爲入侍,下詢而處之似好矣。兵曹判書李光佐曰,鳳城査事,不獨金慶門有功,其時四人同往,而金慶門及堂上譯官劉再昌兩人,極力主張,善爲了當,兩人固當一體論賞,而其事結末,姑不可知,姑待結末,方可論賞。金是瑜事,雖未目見,其時堂上,亟稱之,且今番齎咨官洪萬運,亦宜論賞,蓋淸皇生日,在於十月,此賀表方物,十月過後,付送於冬至使者,殊涉難便矣。萬運多用私銀,善爲周旋,終得竣事而還,事旣善成,則不可不論賞,金慶門·劉再昌,則姑待其事結末,而論賞。金是瑜·洪萬運,則爲先論賞似好,萬運是堂下高品,則加資宜矣。但司譯院,只有臣等提調兩人,而無都提調,不敢循例抄啓,大臣方入侍,下詢處之,何如?右議政崔錫恒進曰,金是瑜事,臣亦知之,昨年勅使,百端怪駭,金是瑜,善爲䌤縫,勅使至有賞給之物,至於洪萬運,亦不無周旋之勞,此二人加資似好。金慶門前頭,亦當爲首譯,而欄頭査處事,兵判所達誠然,姑待其回報,而論賞,韓壽岳,高品付料,何如?出擧條上曰,依爲之。
趙泰億進曰,黃海道載寧郡之爲弊邑,已久矣。民戶元數六千五百餘,而境內設屯,有巡營七屯,鐵峴鎭·長壽山城,御營新舊兩屯,糧餉屯,禁衛葛山屯,餘勿里宮屯,各處募軍三千七百餘戶,除此則實應役,只是二千八百餘戶內,其以鄕品校生·出身有蔭,應例免役者亦多,實軍役相當之類,都不過千有餘戶。各樣軍色元額,至九千一百十四名之多,一人雖兼四五役,猶患不足,以是難堪,散之隣邑,戶數漸縮,徵布無處,每當歲抄,艱得一丁,則輒投屬於各屯募軍,蓋不罷各屯,則此郡不期革,而自革矣。至於田政,元帳付五千八百八十八結餘數,而諸般免稅流來舊陳·浦落·巡營火田,竝二千四百六十七結零,實差役三千四百二十餘結,而除今年災及各樣復戶,則所存實結,不過一千六百餘結,北客絡繹,詳定已竭,海西列邑中,此郡最爲無形,將至革罷乃已,着令廟堂,各別詳量,稟處之,何如?出擧條上曰,依爲之。
趙泰億又進曰,安陵縣石莊島許多田畓,與定州人,相訟已久,互相勝負,爭端百出。安陵人五百餘戶,不得接足,兩州人,或私自放賣於諸宮家,各衙門或稱別將,或稱差人,持公事接踵而來,侵虐無限,民不聊生,方伯·守令,每一決訟,輒復上京司呼訴,訟而復訟,無有止息之日。此事道臣,今方使寧邊縣監李基福行査,而雖一落一立,其方伯其守令遞去之後,又復接訟,秋間收穫時,彼此互相竸爭,不能取穀而去,年年如此,弊實深痼。此終不可使道臣守令,循例決折,趁秋成後,特遣御史,使之精覈明決,使兩邑人,一番釐正歸一,俾無年年爭競之弊,似不可已。秋間固有兩西御史出送之命,而卽今勅行,又將連續,暗行如難卽送,則以三司出入剛明有風力者,差送別遣御史,使之按査則好矣。
崔錫恒曰,浦田例多浦落,滄海桑田,何處可尋?臣之所見,則泥生處爲主,浦落者不幸,不必別遣御史,使道臣明覈處之,似好矣。
李台佐曰,朝廷體統至重,使道臣按覈,恐爲得體,別遣御史,決知其不可矣。訟者無狀,道臣之決不從,則御史之決,亦豈可順從乎?道臣旣決而不從,又遣御史按決,則體統不尊,反輕道臣之權矣。
李光佐曰,國事不必但尊體統,當務其實,別遣京官,使之往査,似無不可。大抵前後道臣,累次決折之後,彼此互訟,尙未歸一者,道臣雖尊,係是本道決訟,故訟者恬而爲常,有此爭競,若自朝家,別遣京官,嚴明按覈,則此是別擧措,訟者似當懲戢,而一決之後,宜無更爭之端矣。
吳命峻曰,金姓宮人事,兩司俱發,尙靳允從,諸葛亮曰,宮中府中,俱爲一體,此固惕念處也。其時宮人,不必盡數出付,以十四日入直之宮人,出付有司,使之嚴覈,則今日臣子,庶雪一天之讐矣。
趙泰億曰,吳命峻所達誠是,如許兇賊,決不當一刻假息於宮闈之間,不必持難,亟從群下之請,是區區之望也。
崔錫恒曰,前後請對,累次陳達,未蒙允許。伏願亟許臺啓,付諸有司,嚴覈正法,以雪神人之憤。
李光佐曰,前後諸臣,累度陳請,而尙靳允兪,爲今日臣子者,何可一刻忘于心哉?亟允臺啓,是區區所望也。
李台佐曰,吳命峻,職掌刑官,其言誠是,卽今大臣·諸臣相繼陳達,速賜允兪,宜矣。
崔錫恒曰,藥院議藥,事體至重,都提調在外,未得議藥,新除授都承旨金始煥,雖有身病,明日當議藥,今日內牌招,何如?出定奪上曰,唯。
兪命凝曰,平山府使李普赫,今方在京,而勅行責應方急,今日內下直之意,敢達。
李光佐曰,今日北兵使李遂良爲之,方在南兵營任所,自南兵營,去北兵營不遠,除朝辭,使之直赴北兵營,何如?出定奪上曰,依爲之。
趙泰億曰,新除授平安兵使金洙,方在北兵營任所,平安兵營夫馬,往滯絶塞,已過累朔,誠甚可矜,南兵使新差之代,分付兵曹,使之卽速差出辭朝好矣。
崔錫恒曰,南兵使,分付兵曹,今日內口傳差出,似宜矣。
李光佐曰,南兵使口傳差出時,守令閫帥中,竝擬何如?出定奪上曰,唯。
吳命峻曰,今年民事,極可慮,今則幸得甘澍,誠甚抃喜。此後殿下,一心對越,雖得雨,以未得雨爲心,前後疏批,一倂皆下,勵精圖治,是小臣區區之望也。
持平沈埈啓曰,臣於日昨疏中,略論前承旨權以鎭論薦事矣。今日筵席,左右諸臣,迭相前奏,其所以救解以鎭,而譏斥臣身,不遺餘力,臣誠惶駭,益不勝瞿然之至。臣之論以鎭,實出於平日嫉惡之意,以以鎭處身言之,則以鎭卽宋時烈之外孫,而先正臣尹拯之門人也。其處於祖孫師生之間者,率多疵謗,已不厭於人心,及其先正之喪,不爲觀葬,臣嘗痛之,至若居官莅職,專事詭譎,此豈臨民出治之道耶?人之不知者,或疑其有才諝,而臣則詳知其詭譎貪墨之實狀,故有所疏論矣。大臣諸臣,非斥之言,至於如此,臣何可自以爲是,而晏然仍冒於臺次乎?請命遞斥臣職。上曰,勿辭。
右副承旨兪命凝所啓,持平沈埈,再啓煩瀆,退待物論矣。上曰,知道。
正言趙趾彬啓曰,請遠竄罪人任埅·趙榮福量移之命,請還收大靜圍籬安置罪人申銋出陸撤籬之命,請金姓宮人行藥者,卽速摘發,出付攸司,快正王法。上曰,勿煩。措辭見上
趙趾彬曰,金姓宮人事,臣等閱歲爭執,大臣諸臣,曾已備達,而終靳允許之音,臣民抑鬱,庸有極哉?切願速賜處分,克副群下之望。
柳弼垣進曰,金姓宮人之事,大臣重臣,皆已備達,而行兇情節,在於肘腋寢膳之間,出付嚴覈,斷不可已,前後此啓,累允旋寢,未知聖意,有何難處於其間,而一向堅執耶?前頭之慮,有倍於旣往,亟允臺啓,是臣區區之望也。
兪命凝曰,前後諸臣,血誠力請,而尙靳允許,致使窮凶極惡,至今假息,前頭宗社之憂,庸有極哉?卽今兩司及大臣重臣,苦口迭陳,請亟降快從之命,用副中外憤抑之輿情。
平山府使李普爀給馬發送事,榻前定奪。
北兵使李遂良,除朝辭赴任事,榻前定奪。
都承旨金始煥,牌招察任事,榻前下敎。
南兵使口傳差出,守令閫帥中竝擬事,榻前定奪。諸臣以次而退。
上在昌德宮。停常參·經筵。
下直,平山府使李普赫,朔寧郡守洪重徵,安城郡守李秀憲。
藥房口傳啓曰,再昨桃仁承氣湯進御後,氣候何如?水刺·寢睡諸節,亦何如?更進一貼事,再昨入診時,旣已定奪矣。臣等今方監煎封入,而率諸醫同爲入侍,詳察聖候後,議定繼進當否之意,敢啓。傳曰,知道。
再啓曰,桃仁承氣湯,臣等今方監煎,而永徽殿參奉李公胤以爲,更加靑黛一錢半爲宜,故反復商議於首醫等,則皆以爲是,靑黛加入以煎之意,敢啓。傳曰,知道。
梁廷虎啓曰,吏曹郞廳來言,承旨有闕,政事何以爲之?取稟。傳曰,明日爲之。
朴熙晉啓曰,同義禁有闕之代,令該曹口傳差出,牌招參鞫事,允下矣。新除授同義禁金一鏡,所當出牌,而省鞫旣罷,日勢且暮,待明朝出牌之意,敢啓。傳曰,知道。
兪命凝,以都摠府言啓曰,副摠管洛昌君樘,以御筆校正主管堂上,宗親府晝仕進去之意,敢啓。傳曰,知道。
又啓曰,卽者禁府都事來言,今日當爲鞫坐,而右議政崔錫恒,難安之勢,與前無異,不得開坐云矣,敢啓。傳曰,知道。
傳于梁廷虎曰,大嬪房祭需奴婢,依仁嬪房例加給事,分付該院。
傳于梁廷虎,曰熟麻大束乼十五巨里,進排于大嬪房事,分付該曹。
以備忘記,傳于梁廷虎曰,今此會盟親祭,世弟陪祭時,捧圭弼善柳萬重,捧血官文學宋寅明竝加資,司書兪彦通,說書李匡世,各熟馬一匹,相禮愼爾晉,禮貌官南鶴貞,各兒馬一匹賜給。
以備忘記,傳于梁廷虎曰,今此會盟親祭時,世弟陪祭,祭侍內官崔景遠·許有章竝勿論,挾侍內官車聖載·李世泰竝加資,司鑰池碩昌·李時逸,各上弦弓一張賜給。
又以備忘記,傳于梁廷虎曰,今此會盟親祭時,挾侍內官李景禧·李世平,祭侍內官金信弼·朴贊文竝加資,司謁金斗澤·徐尙載,各兒馬一匹,司鑰康信興等,各上弦弓一張賜給。
以備忘記,傳于梁廷虎曰,今此會盟親祭時,贊禮判書李肇,捧血官禮房承旨朴熙晉,讀誓文官副司果尹㝚竝加資,都承旨李世最,左承旨任舜元,左副承旨呂必容,右副承旨宋成明,同副承旨洪重禹,各熟馬一匹,執樽官副校理吳命新,副司果李巨源,各半熟馬一匹,壇司僉正李宜華,准職除授,記事官申致雲·尹容竝六品遷轉,捧血官監役辛最彦等二十五員竝陞敍,書寫忠義柳星章,相當職除授,其餘諸執事以下及假注書李眞洙·洪景輔,事變假注書金浩,香祝陪進官正字全聖澤,各兒馬一匹,奏時官金大錫等,各上弦弓一張賜給,別監以下下人等,令該曹米布從優分等磨鍊題給。
梁廷虎,以問事郞廳,以委官意啓曰,省鞫之坐,本府堂上,不可不備員,同義禁有闕之代,令該曹口傳差出,牌招參鞫,何如?傳曰,允。
吏曹口傳政事,以金一鏡爲同義禁。
梁廷虎,以兵曹言啓曰,祿都目政事,今月二十二日爲之之意,敢啓。傳曰,知道。
省鞫廳啓曰,罪人順化,屢次嚴訊之下,終不吐實,情狀極爲凶狡,請加刑得情。傳曰,依啓。
省鞫廳啓曰,罪人順化,屢次嚴訊之下,終不吐實,請加刑得情。傳曰,依啓。
省鞫廳啓曰,罪人順化,弑夫情節,旣已承服,依法例結案取招後,照律處斷,何如?傳曰,依啓。
兪命凝,以義禁府言啓曰,罪人宋必恒,照律公事,旣已判下,所當定配所以入,而必恒身爲守令,稱以災結,濫報加得,至於六百餘結之多。雖或有以此蠲役者,其盜結要譽之狀,已極無據,而其他科外用手,又且過半,私用之數,亦爲夥然,使朝家給災之典,終不得下布窮民,論其罪狀,萬萬絶痛,而法文中私用八十貫以上,當爲極罪,八十貫以下,當爲杖一百流三千里。必恒私用之數,僅未滿八十貫,故雖以次律擬入,而貪汚不法,若是狼藉,則論以法意,失之太輕,臣等惶恐待罪之不暇,而今又有功減一等之命,然則當爲徒配矣。以此罪犯,律止徒配,則國法無時可行,贓吏益無懲畏,特爲參酌,邊遠定配,何如?傳曰,允。
梁廷虎,以義禁府言啓曰,弑夫罪人順化,旣已承服正刑,依法文破家瀦澤,降其邑號,子女爲奴等事,令各該司,捧承傳擧行,何如?傳曰,允。
又以迎接都監言啓曰,今此勅行,雖與常時有異,在前傳訃勅接見時,或有設行茶啖之擧,而前例皆以素饌備待,今亦依此擧行之意,分付各該司,何如?傳曰,允。
又以迎接都監言啓曰,考見前例,則癸卯年皇太后傳訃勅使及戊戌年皇太后傳訃勅使時,上副使及大通官以下房排襦衾等物,皆以白色爲之,今亦依此爲之之意,分付各該司,何如?傳曰,允。
又以迎接都監言啓曰,癸卯·戊戌兩年謄錄相考,則接見時,御前鋪陳,則以藍色縇爲之,勅使則白色縇爲之,今番郊迎及宣勅時,殿庭鋪陳及勅使鋪陳,似當依此爲之,以此分付各該司,何如?傳曰,允。
梁廷虎,以備邊司言啓曰,前月因遠接使趙泰億陳稟,關西稅穀一半之中一半,劃給各邑,俾爲支勅之地,而厥後藥房入診時,都提調趙泰耉,又爲陳達,稅穀加給事蒙允矣。關西軍餉,一倂枵然,脫有緩急,更無措手之地,卽今所儲置者,只有當年之稅耳。軍儲之哀痛如此,則有難加給,而入診大臣,爲慮民力之窮竭,有此陳達,此誠切至之論,各別參酌,就前已劃給稅穀一半之一半中,三分之一,更爲加給,何如?傳曰,允。
掌令徐宗夏啓曰,臣伏見向日傳旨,有遠竄罪人閔鎭遠放送之命,臣竊以爲不可也。夫鎭遠之負犯,當初臺啓,論之詳矣。外托箴規,欲揚君父所無之過,陰贊凶計,密助賊復治行之資。若夫昌集凶逆,擧國齊憤,凡爲我殿下臣子者,孰不欲食肉寢皮,而及其賜死中路也,鎭遠不思同仇之義,反懷黨逆之心,躬往面訣,如悲親戚,且其子婦,卽逆集之女,而不顧大義,無意離絶。噫嘻痛矣,鎭遠處地,果何如也?以先朝肺腑之臣,爲殿下元舅之親,奮忠討復,宜居人先,而乃反黨逆蔑義,一至於此,論其負犯,則只請仍配,亦未免擬律之失當,請亟寢遠竄罪人閔鎭遠放送之命。
又啓曰,辛丑之事,尙忍言哉?聖上不安於天位,再下臣子所不忍聞之敎,中外大小臣民,苟有一分北面於我殿下之心者,莫不奔走涕泣,齊聲力爭,思所以救正,則三司之伏閤,百僚之庭籲,不得請不退,然後方可以盡臣子之職分。而噫,彼四兇,外畏公議,佯爲塞責之計,內懷兇圖,旋唱撤班之議,若而人外,率皆影從響應,少無崖異之意,此輩平日,只知有頤·集·健·釆,而不知有君父之心,於此著矣。主謀四兇,今旣伏法,則其同聲和應,黨逆負國之類,不可以門黜薄罰而止,請庭請議罷時,卿宰以下及三司諸人之合辭唯諾者,竝遠竄。
又啓曰,金姓宮人,出付鞫廳事,諫臣論啓,今已經年,前後筵奏,累蒙允許,而淹延時日,終不出付,臣於此,不勝抑鬱訝惑之至。噫,從古亂逆,何代無之,而窮凶極惡,未有如三手之計也。至若合謀於幽暗之逕,逞毒於微忽之際,其爲憯忍,未有如小急手者也。若使此賊,終至漏網,則不但臣民臠肉寢皮之憤,無以少洩,反令禍根未祛,潛滋於肘腋隱密之間,則其爲宗社憂危之念,顧何所不至耶?毒藥行凶,綻露於盛節之招,黃水吐出,明載於藥院之記,其陰巧之情節,貫盈之罪惡,不待鉤問而可知,請行藥宮人金姓者,亟命出付攸司,直爲正法。
又啓曰,向者金在魯等九人竄配之啓,蓋出於爲國家防患折奸之意,聖批卽允,奸黨散落,其爲宗社臣民之幸,曷有其極?噫,凶黨餘孽,失其依歸,日夜聚會,潛相疑懼,則彼九人者,陰謀密計,雖未知淺深之如何,而乘轎入京,昏夜聚集之說,蓋多傳播於朝紳之間,而若夫做出無根之說,驚動輦下人心者,誠有不可測知者。爲今之計,惟當投諸有北,以折奸謀,而向日筵奏,或愍其親老,薄請量移,或原其不睦與喪明,直請放送,餘存而不爲竝論者,只是數人而已。罪名至重,不可輕議,則何可强分彼此,或仍或放耶?處分未免顚倒,輿論久而益激,請還收極邊遠竄罪人金在魯·申思喆·金取魯·金希魯等量移,金令行·具鼎勳放送之命。
又啓曰,前後黨逆之類,擧施逬裔之典者,蓋出於嚴懲討杜亂萌之意,其不可輕議也,明矣。向當疏決時,有許多罪人量移宥釋之擧,固已乖於懲惡討罪之義,而其中罪人金有慶·尹廷舟等,或帶裨逆植,給關弘采,罪名至重,未及別白,或附托凶賊,陰結僧徒,情跡叵測,臺啓峻發,此等罪犯,竄配猶輕,而曾未幾何,遽有量移之擧,其在嚴治逆黨之道,寧容若是其疎緩哉?況有慶家在瑞山,距洪陽不過莾蒼,其視在家何異,雖因聖心之憫旱,有此疏釋之典,而如許罪關鞫獄,事係黨逆之類,不可混入於量移之中,而此豈足爲感回天心之道乎?國法由是而不嚴,隄防職此而漸弛,請還收罪人金有慶·尹廷舟等量移之命。
又啓曰,臣伏見該曹回啓,因大臣收議,有罪人趙聖集減死定配之命,臣竊不勝訝惑之至。夫賊復之違拒君命,不卽就誅,從外潛圖,仰藥徑斃,究其情狀,萬萬絶痛,而其兄聖集,乃敢曲從其願,買藥入送,終使犯逆罪人,不得正刑,事之寒心,莫此爲甚。渠以同氣之情,雖不忍見其身首異處,出此奸巧之計,而從古亂逆之臣,豈無其父其兄,而不敢爲此者,誠以嚴君命也,畏王法也。若如聖集之爲,而有所矜恕,則亂臣賊子,將無伏法之人,豈不痛惋哉?伏況先朝受敎中,父毋及同生兄之故殺子弟者,以一罪論斷處絞者,不啻皎然,況此潛進毒藥,擅殺當刑之逆囚者,尤豈有一分可生之道耶?夫蔽囚勘律,或不無情法參用之道,而大法所關,情有所不暇顧者,此而猶且原恕,則三尺之典,由是而益壞,受敎之意,將無以奉行,將至於法不爲法,國不爲國而後已,寧不大可懼哉?揆以法理,考諸受敎,斷無可恕之道,而此若容貸,則亂賊無所懲畏,而將啓日後無窮之弊,請減死定配罪人趙聖集,依律處斷。
又啓曰,持平沈埈,以引嫌而退,徑劾被薦,致有物議,揆以臺體,勢難仍在,請持平沈埈遞差。答曰,不允。處置事依啓。避辭見上
傳于梁廷虎曰,夜對。
左副承旨沈仲良疏曰,伏以臣,素善疾病,不堪驅策,而嚴畏分義,黽勉供職矣。昨忽中暑,症情危惡,膈痞胸塞,昏窒淹時,急施鍼藥,僅僅回生,而吐瀉無算,神精昏潰,喘喘氣乏,奄奄有垂絶之形,當此勅牌出來,朝家多事之日,宛轉私室,欲起還仆,揆分靡安,尤增惶悚。顧此病情,實無旬日內束帶陳力之望,出納重地,不容暫曠。伏乞聖慈天地父母,察臣病重實狀,亟賜遞改,以延殘喘,俾安微分,不勝萬幸。臣無任屛營祈懇之至,謹昧死以聞。答曰,踏啓字。
癸卯六月二十一日辰時,上御宣政殿行閣,藥房入診入侍,提調李台佐,副提調金始煥,假注書金權,編修官吳守經,記事官申致雲入侍,醫官李時聖·許坫·方震夔·李時弼·鄭爾柱,永徽殿參奉李公胤。上南向坐,諸臣入伏訖,李台佐進伏曰,雨晴日熱,聖體若何?上曰,無事矣。台佐曰,再昨桃仁承氣湯進御之後,以水刺寢睡如常爲敎,水刺進御之時,口味何如?上曰,如常矣。台佐曰,今日桃仁承氣湯,更爲進御之意,已爲稟定,今當進御,而使首醫李時聖及李公胤診脈,何如?上曰,唯。台佐曰,雨勢連日,極爲悶慮矣。今日雨霽,農事誠爲多幸矣。李時聖診脈後退伏曰,左右脈候,不數而平和矣。李公胤診脈後退伏曰,脈候與前無異矣。台佐曰,公胤以爲,脈度玄微難知,玉色欲爲仰瞻云,玉色使之仰瞻,何如?上曰,唯。上取覽所煎入之藥。台佐曰,近來日熱,茶飮進御,與前,何如?上曰,與前一樣矣。台佐曰,牛黃封進矣,連爲進御乎?上曰,進御矣。台佐曰,桃仁承氣湯,藥味甚辛,而再昨頓進,極爲多幸,大棗所以鎭口味,故唐大棗及常大棗,竝爲封進矣。提調及副提調,嘗所煎之藥,仍爲跪傳醫官,醫官跪進榻前。上乃進御。台佐曰,此藥乃瞑眩之劑,厥味甚辛,而自上又爲頓進,極爲多幸矣。又曰,此藥李公胤主張用之,公胤以爲,此後五六日,姑爲停藥,仍觀症候爲宜云,湯藥限五六日停止之意,敢達。上曰,依爲之。金始煥曰,凡服藥之後,知其下於胸腹,此藥進御後,亦知其下去乎?上曰,然矣。台佐曰,凡服藥之後,或知其下於胸膈,或知其下於腹部,此藥進御之後則何如?上曰,盡爲下去矣。台佐曰,此藥進御之後,白粥當爲進御,白粥當於還御內間後進御乎,當於殿坐處進御乎?上曰,此處當爲進御矣。內官進白粥,置於案上。上乃進御白粥。進御後,醫官曰,白粥三合許進御矣。台佐曰,桃仁承氣湯,乃通利之劑,凡人服之後,或下大便,或放小便,或無變動之節矣。自上再昨進御之後,小便放下一升許,其後又爲放下三次,此藥進御之前,小便放下之數,亦如此乎?上曰,無異矣。台佐曰,臣等當退待藥院,今日小便或大便放下後,連卽分付醫官事,敢達。諸臣退伏,以次趨出。
癸卯六月二十一日二更,上御宣政殿,夜對入侍時,參贊官梁廷虎,侍讀官吳命新,檢討官李承源,假注書蔡膺萬,編修官吳守經,記事官申致雲。吳命新·李承源進伏。上下敎曰,玉堂何敢如是稽緩乎?當論罪矣。吳命新,因進講讀綱目,自梁天監十八年魏神龜二年,止復除匡平州勅使。李承源繼讀,自魏太后遊嵩高,止阿那瓌戰敗奔魏示發殺侯呂陵氏。上曰,加讀數丈,李承源繼讀,自冬十月魏以汝南王悅爲太尉,止以金百斤賂元叉遂聽北歸,吳命新繼讀,自魏以京兆王繼爲司徒,止詔徵崔暹繫廷尉暹賂元叉卒得不坐。吳命新進文義曰,魏羽林·虎賁作亂,殺將軍張彝,此國無紀綱之致,紀綱者,國家之元氣,紀綱不立,則亂亡隨至,故識者以羽林之亂,知魏之將亡。以高麗史言之,鄭仲夫·李義方作亂,大殺朝臣,此亦紀綱不立之致,其後崔忠獻等,連執國命,高麗隨而亡,人君爲國,不可不先正紀綱矣。李承源曰,魏以員少選多,創立停年格,不問士之賢愚,專以停解日月爲斷,至使崔亮掌銓,而修厲名行之士,反爲格制所限,魏之選擧失人,自亮而始矣。人君用人之道,當另飭銓衡,無拘於仕路之窠窄,考其才能,竝列於選曹之公擬,然後取士之法,軼古比隆,得人之美,於斯爲盛矣。伏願殿下,懲魏調用之謬制,克恢簡賢之明鑑,益加警念焉。吳命新曰,臣於衛獻公,聞柳莊死,不釋祭服而往哭,有可達之事矣。人君於大臣之喪,不可不盡其隱卒之典。以我朝言之,大臣柳寬之喪,世宗擧哀禁川橋,故相臣金錫胄之喪,先大王擧哀禁中。向者領府事金宇杭之喪,領議政趙泰耉之喪,自上擧哀,曠典始擧,隱卒之章,群下莫不欽仰,第成服日,遣承旨致弔,自是古例,而兩大臣之喪,過成服數日後,始爲致弔,承旨非矣。自今一遵古例,另飭擧行,恐合事宜矣。李承源曰,臣於魏復減百官祿,有所達矣。魏以累世强盛之業,西貢南貨,盈溢府庫,而宗戚競尙豪侈,太后專崇浮圖,以致財力耗蠹,府庫蕩殘,畢竟減削百官之祿,國隨而亡,此人君十分惕念處也。伏願殿下猛省焉。吳命新·李承源,講文義纔畢。上曰,承旨進來。承旨進伏。上曰,玉堂稽緩,夜對命下之後,來詣閤門,殊甚遲遲,誠極駭然,竝罷職。梁廷虎進曰,更鼓累下之餘,猝承夜對之命,玉堂顚倒進詣之際,自爾差遲,豈敢有稽緩之意哉?今此夜對,極是盛擧,而講席未罷,嚴敎遽降,蒼黃逬出,景色愁沮,請還收玉堂竝罷之命。上曰,推考。更爲召入。出擧條梁廷虎曰,當此三伏盛暑,日氣蒸熱,藥院輔護之臣,爲慮聖候調將之節,持公事入侍及召對,皆已頉稟矣。近者四五日之內,再次召對,今又有夜對之命,勤政講學之盛意,孰不贊頌也哉?命下之初,諸臣豈敢不顚倒趨詣,而玉堂距閤門稍間,未免稽遲,實爲惶悚,初下罷職之命,而卽賜反汗,包容大度,益切欽仰。今後每於淸朝良夜,炎㪣不熾之時,間數三日,引接儒臣,講論前史,則不但有補於典學之工,亦可以商確治體,伏願殿下加意焉。諸臣以次而退。
上在昌德宮。停常參·經筵。
兪命凝,以都摠府言啓曰,都摠管益寧君梯,以御筆校正主管堂上,宗親府晝仕進去之意,敢啓。答曰,知道。
又啓曰,卽者禁府都事來言,今日當爲鞫坐,而右議政崔錫恒,難安之勢,與前無異,不得開坐云矣,敢啓。傳曰,知道。
梁廷虎啓曰,三司來詣請對矣。傳曰,引見。
朴熙晉啓曰,今日政新除授承旨,待下批卽爲牌招察任,何如?傳曰,允。
有政。吏批,判書柳鳳輝進,參判鄭齊斗在外,參議李眞望,陳疏未承批。兵批,行判書李光佐進,參判金致龍病,參議徐命淵進,參知鄭壽期未肅拜,右副承旨兪命凝進。吏批啓曰,臺諫及玉堂·春坊闕員,今當差出,而擬望之人乏少,相避·外任竝擬,何如?傳曰,允。兵批啓曰,南兵使今當差出,依口傳差出事,命下時,筵中定奪,守令及他道水使竝擬,何如?傳曰,允。以李鳳年爲承旨,趙最壽爲持平,金始㷜爲輔德,金一鏡爲禮曹參判,沈珙爲刑曹參議,尹游爲修撰,李顯章爲副修撰,黃翼再爲軍資正,李重觀爲全羅都事,趙復命爲監察,徐命純爲司饔直長。禁府都事鄭錫範,童蒙敎官曺夏望相換。禮曹判書李肇,今加正憲,左承旨朴熙晉,今加嘉善,司僕正尹㝚,今加通政,副護軍柳萬重,今加通政,兵曹正郞宋寅明,今超通政。內官金信弼·朴贊文已上,今加資憲,李景禧,今加嘉善,李世平·車聖載已上,今加嘉善。李世泰,今加通政,靑平君金世望,寧社功臣金振聲嫡長孫,依法典承襲封君。左副承旨李鳳年,兼春秋二單李庭綽·李春躋,韓奎星·崔台甫爲同知,李廷彬爲羽林將,李之張爲忠壯將,孫楚雄爲永登萬戶,金潝爲南兵使,李榏爲都摠都事,崔世鵬爲訓鍊判官,金浚爲訓鍊副正,李慶晉爲黃海兵虞候,元命益爲翊贊,李東道爲同知。黃土歧權管單黃淸,副司果沈仲良·柳述·李德壽·金始㷜·沈埈·申漫,副司勇洪應夢。
吏批啓曰,兵曹正郞宋寅明加資事,命下矣。未資窮未經准職,何以爲之?敢稟。傳曰,特爲加資。
兵批啓曰,前武兼金顯相,前萬戶李尙萬,前判官河商楫·柳埅·洪文碩,前司果白楚珍·崔載元·張重相·丁碩昌·徐應河·趙胤基·元道亨·朴道昌,業武李震榮,閑良尹鋏·申大徽·韓糾·崔斗弘·權世章·金夏鉉·安萬春·趙重呂·崔尙徽·鄭萬枝·宋昌中·禹敍倫·李尙培·閔正魯·金元益·沈濤·沈宗善·崔必大·李汲·白尙漢·金命重·沈如海,水軍郭萬峻等,以賊人指示捕捉之功,俱有加資之命。而金顯相·李尙萬,雖已資窮,未經准職。河商楫·柳埅·洪文碩·白楚珍·崔載元·張重相·丁碩昌·徐應河·趙胤基·元道亨·朴道昌,未資窮未准職。李震榮·尹鋏·申大徽·韓糾·崔斗弘·權世章·金夏鉉·安萬春·趙重呂·崔尙徽·鄭萬枝·宋昌中·禹敍倫·李尙培·閔正魯·金元益·沈濤·沈宗善·崔必大·李汲·白尙漢·金命重·沈如海·郭萬峻,係是閑良,何如爲之?敢稟。傳曰,竝特爲加資。
以左副承旨李鳳年牌不進罷職傳旨,傳于兪命凝曰,推考傳旨捧入。
梁廷虎,以工曹言啓曰,本曹郞官,今癸卯春夏等褒貶及屬司中繕工監·典涓司·造紙署,癸卯春夏等褒貶。四山去壬寅春夏等秋冬等,癸卯春夏等褒貶,合七度磨勘以入,而其中繕工監奉事尹尙遠,與臣泰億,姻家相避,不得同議磨勘,依前例別單書入。尙衣院癸卯春夏等褒貶,掌苑署壬寅秋冬等,癸卯春夏等褒貶,瓦署自己亥秋冬等,至癸卯春夏等褒貶,竝因本司提調有故,不得磨勘之意,敢啓。傳曰,知道。
又以吏曹言啓曰,今六月初二日,承旨持公事召對入侍時,檢討官李顯章所啓,故承旨臣洪命亨,以文章淸直,見重一世,丙子之難,入江都,與故相臣金尙容,登城樓自焚死,仁祖朝,已爲贈職。先大王初年,又命旌閭,國家褒崇之擧,幾無所憾,而但易名之典,尙未擧行,公議咸以爲惜矣。其所成就,旣如是卓卓,則法應得諡,所贈之職,又是判書,則在朝家,已有成例,請洪命亨賜諡,以爲存樹風聲之意,令該曹,稟處,何如?上曰,依爲之事,命下矣。洪命亨文章淸直,見重一世,死節於丙子之亂,旣命旌閭,且其所贈之職,乃是正卿,則特許贈諡,以樹風聲,似合事宜,以此,分付該司,何如?傳曰,允。
傳曰,夜對爲之。
兪命凝,以兵曹言啓曰,因備局啓目,咸鏡道黃土歧權管張溟翰,慶尙道永登浦萬戶卞炯,以軍餉未捧居末,俱有拿問之命,所當差送交代,卽爲拿來,而兩鎭原來至殘,且値連歲凶歉,不成貌樣,此際發遣羅卒,討食殘鎭,則赤立土卒,萬無支保之勢,在前極邊邊將拿來時,有遞任後,自來就囚之例。今亦依此例,勿遣羅卒,使之交代後,自來待命拿囚之意,分付該府·該道,何如?傳曰,允。
又以兵曹言啓曰,曹所屬訓鍊院官員等褒貶,自庚子年春夏等,至癸卯年春夏等,因本院堂上有故,不得磨勘矣。癸卯春夏等,今始追勘以入,而自庚子春夏等,至壬寅秋冬等,其時官員,已多遞易,勢難等第云,依近例,竝爲蕩滌之意,敢啓。傳曰,知道。
又以兵曹言啓曰,卽接西所衛將牒報,則曜金門西邊宮墻二間頹落云。令紫門監,爲先把子圍排,金虎門入直砲手十名除出,限修築間守直,而連接東道監役官牒報,則駞駱山近處,御營廳分授體城八間許頹落云。亦令繕工監,爲先把子圍排,多定軍士守直,而兩處圍排守直,使之別爲着實擧行,仍爲趁時修築之意,分付該營,何如?傳曰,允。
記事官臣柳祥翼書啓,臣承命馳往于龍仁魚肥谷村左議政崔奎瑞所住處,傳宣聖諭,則以爲臣於御札之下,不得趨命,非但中外聽聞,所共寒心,其在邦憲,豈有一分得逭刑章之理?事當進伏金吾門外,以就嚴誅,而縷喘奄奄,運動無路,偃息於房室之中,晏然自如,決非私義之所可安,不得已有席藁露處之擧,不意日月之明,遠燭於窮村蔀屋之下,憫念微品,至有安心勿待罪之敎,近侍之臣,跋涉水潦,來宣聖旨。臣伏地惶悚,感極成涕,謹體聖上好生之大德,卽於近侍所見之處,入室以處,而第惟臣所帶本兼,竝未蒙鐫削之恩。臣雖免烈陽之下曝,不勝憂心之內焦,亦安能自保有生之樂,而得全其軀命也哉?一辭陳情,今已三載,每一封章,心骨俱悸,擬欲泯伏私次,以俟處分,而第玆新除藥院·史局兩任,俱非一刻暫曠之地,恭俟數日,若終無變通,則勢將更有陳籲,瀆擾宸聽,尤涉惶恐,只祈聖慈,終始矜憐,以汔天地生成之澤云矣,敢啓。傳曰,知道。
癸卯六月二十二日巳時,上御宣政殿。三司請對入侍時,行副提學李眞儒,承旨梁廷虎,應敎柳弼垣,副應敎李世德,掌令徐宗廈,校理洪廷弼,副校理吳命新,正言趙趾彬·趙鎭禧,修撰李承源,副修撰趙翼命,假注書蔡膺萬,編修官吳守經,記事官申致雲。李眞儒進伏曰,霖炎比酷,聖候方在服藥調將中,今此請對,極知惶恐,而頤·集兩賊事及金姓宮人事,閱歲爭執,尙未蒙允,玆率三司請對矣。徐宗廈·趙鎭禧·趙趾彬所啓,國家治逆之法,自有其律,固不當撓屈王章,輕減常刑也決矣。乃者逆魁昌集·頤命,窮凶情節,昭載鞫案,伊時聖上,三命正刑,而末梢勘斷,止於賜死,失刑之大,孰甚於此。況易帥陳兵,逆集實主其謀之狀,迭出於昌道·就章之招者,不翅狼藉,器之·舜澤隨往頤賊之燕行,貿來毒藥之說,初發於盛節之招,而舜澤之奴業奉,亦以目擊於燕館,納招則其兇謀逆節之未及畢露者,愈益彰著於賜死之後,擧國含生之類,孰不欲啗其一臠,以洩臣子之憤哉?晉敦跽斬之刑,前史稱快,林甫焚骨之議,先儒爲是,而藁街追戮之典?在我祖宗朝,亦多有已行之前例,則如頤·集兩賊之罪,實是千古所無之亂逆,其何可終逭於斬屍之典乎?閱歲爭執,兪音尙閟,王章由此而不伸,輿情愈久而益激,請逆魁昌集·頤命,竝令攸司,亟行斬屍,明正典刑。李眞儒曰,亂逆何代無之,而至於頤命·昌集,則父子姪孫,闔門謀逆,求之千古往牒,豈有如許兇逆之變哉?當初無君不道之罪,非不云矣,而逆節獨未彰,臺臣以按律爲請,及其盛節之招始出,而逆節狼藉畢露之後,頤·集終未正法,健命獨爲伏法,頤·集之未伏法,實健命之冤也。泉下朽骨,雖行戮屍之典,豈有餘存者,而今不準請此啓,則天下後世,以今日臣子,爲何如也?臣等之合辭齊請者,蓋爲有辭於天下後世也。大凡治逆之道,當急治逆魁,而一自失刑之後,兇逆餘孼,肆然不戢,自以爲逆賊,豈有賜死之理乎?以此爲藉口之資,今番討逆之科,旣皆不赴,會盟之祭,亦且不參,此莫非治逆不嚴,逆魁失刑之致也。伏願亟允臺啓。趙翼命曰,前古亂逆,未有如今日頤·集之窮兇者也。易將陳兵及燕行貿藥之逆節,畢露於賜死之後,健命則斬,頤·集則賜死,王章之乖舛,莫此爲甚,而追戮一款,聖意雖或持難,治逆當先治其魁,曾前追戮之典,亦有行者,兪音尙閟,輿情之憤鬱,愈久愈激,今日不得准請,則臣等決不當退出矣。洪廷弼曰,千古惡逆,豈有如頤·集者乎,當初賜死,失刑之大者,其後逆節,畢露於諸賊之招,追戮之典,尙靳兪音。今日諸臣之合辭力請,實出擧國之公議。伏願亟命攸司,快正王法。柳弼垣曰,今番兇逆,千古所無,當初賜死,已極失刑,而三司諸臣,苦口力請,上下相持,尙靳兪音,王章未伸,輿憤莫洩,請快從臺啓。李世德曰,臣曾論鄭澔事矣,蓋聞於澔言所傳之人,則以爲逆賊,豈賜死云云,當初失刑,實爲兇黨藉口之資。今此諸臣之血誠陳請,若不蒙允,則不但輿憤愈激,公議益拂而已,將至於國不爲國,法不爲法。伏願亟降兪音,快施追戮之典。吳命新曰,頤·集逆節,實是千古史牒之所罕有,當初賜死,誠是失刑之大者,今此三司請對,實採一國公共之論。伏願快從公論,亟正王法。趙趾彬曰,本啓之外,敢此更達,當初正法之命,不卽擧行,旣已賜死之後,逆節尤著,王章不宜撓屈,大逆決難饒貸。伏願更加三思,亟從齊籲。梁廷虎曰,三司所爭,是一國公共之議,當初賜死,失刑之大者。請快從三司之論,亟正三尺之法。上曰,勿煩。徐宗廈所啓,請亟寢遠竄罪人閔鎭遠放釋之命,仍命極邊遠竄。措辭見上宗廈曰,臣之所論,已載於原啓中矣。鎭遠以肺腑之親,爲宗社之心,宜倍他人,而其時庭請議罷之際,終不立異,爛熳同歸,擧國人情,莫不齊憤。伏願夬揮乾剛,亟從群請。李眞儒曰,臣於閔鎭遠之啓,竊有所懷,敢達矣。鎭遠於殿下,是元舅之親,向者李明彦之請釋,欲使之思愆田廬,而亦非出於全釋也。鎭遠親居肺腑,罪犯罔赦,臺臣又以初罪,至請加律。此則恐有歉於殿下不廢懿親之道,折衷參酌,因前配所,恐合事宜矣。出擧條上曰,依爲之。李世德曰,四兇及庭請撤班之人,豈有臣事殿下之心哉?論其情節,萬萬絶痛,李眞儒所達非矣。鎭遠罪狀,卽古之竇憲·梁冀,而加以密附逆集,陰贊兇計,豈可仍其配所,薄施輕典乎?極邊遠配,斷不可已也。徐宗廈所啓,請庭請議罷時,卿宰以下及三司諸人之合辭唯諾者,竝遠竄。措辭見上宗廈曰,此啓經年閱歲,尙未蒙允,其時兇黨,知有頤·集,不知有君父,如此重發之啓,豈可曠日持久,一向留難乎?李眞儒曰,庭請議罷時,唯諾諸人,與罷庭請之人,同一心事矣。其人以他罪盡竄,餘存不過數人,不必持難,宜卽允從,他餘臺啓,亦旣勉從,而如此重發之啓,尙靳允兪,不勝抑鬱之至。趙翼命曰,罪在罔赦,則豈可以人數多寡,有所低昻乎?此輩負犯,決不止於門黜薄罰,請亟從臺啓。上曰,依啓。徐宗廈所啓,請行藥宮人金姓者,亟命出付攸司,直爲正法。措辭見上宗廈曰,臣有所懷,敢達矣。自古亂賊,何代無之,而未有如小急手者也。外治逆黨,尙未收殺,內有如許兇賊,按覈無期,禍根未絶,前頭隱憂,庸有極哉?伏願快從此啓,亟正王法。趙鎭禧·趙趾彬所啓,金姓宮人之和應諸賊,錯毒御膳之狀,已發於盛節之招,向非皇天祖宗,默佑陰隲,吐出其毒,則國家之保有今日,有未可知者,請金姓宮人行藥者,卽速摘發,出付有司,快正王法。措辭見上趙趾彬曰,臣有所懷,更達矣。數日前大臣諸臣入侍時,以此爭執,左右迭陳,以刑判吳命峻所達言之,其日掌膳女官,以金爲姓者,出付攸司,則可辨玉石云者,誠得按覈之體也。此賊未査出之前,臣等何敢食息暫忘,貼席安寢乎。伏願勉從群下之請,快正三尺之典。李眞儒曰,金姓宮人事,兩司俱發,爭之已久,大臣亦力陳者,非止一二,自上始許出付,終又退托,以無其人爲敎,聖志之不堅,處分之顚倒,待下之不誠,實非所望於殿下者也。掌膳女官,締結凶逆,受賂同謀,行藥於御膳,何等惡逆,而出於逆招者,今幾日月,尙未覈治,今日爲殿下臣子者,腐心痛骨,當復如何?且念此賊未覈之前,殿下臣民,無安寢之日,殿下寢膳之節,亦豈能一時放過乎?殿下於施藥謀逆之一宮人按治之請,顧惜持難,若是之久,臣愚死罪,未知有何難處之端而然耶。假令其人,有任事之舊,可記之勞,此等罪惡,揆以三尺,斷不可容貸。殿下雖以覈出無其人爲敎,此亦有不然者,黃水吐出,自有其日,當日掌膳女官,歷歷可數,今可按覈,毋論姓金與否,一一出付鞫廳,則其人可得,玉石可辨,殿下何憚而不爲耶。臺啓閱歲,聖上時或允可,旋又還寢,置其人於半生半死之間,死中求生之人,陰兇之謀,何所不至,此臣等所以夙夜凜凜,不能食息少弛者也。至於李昭訓事,比諸此事,輕重有別,不可譬而論之,而旣是禁近之人,則其亦與凡人有間,而乃敢先試行藥,終至冤死,事之驚心,亦當如何?向者臺臣,以査出正法之意,論啓蒙允之後,亦不出付。臺臣,急於金姓宮人之査出,未暇更論此事,而此亦終不可遂置,竝令卽爲出付,嚴覈正法。李世德曰,自古稱兵者,或有之,而未有如三急手者也。此啓終靳允兪,而賊婢竟未査出,則目今肘腋之慮,前頭宗社之憂,爲今日臣子者,何可晷刻弛心,而一日安寢乎?其他臺啓,或允或不允,而獨於此啓,旣允旋寢,致令兇賊,尙今容息於宮掖之間,設使此賊,眞有阿保之功,其潛連兇謀,陰害聖躬之情節,斷不可容貸。三司諸臣,閱歲爭執,而殿下終始堅拒,每下勿煩之命,臣未知有甚難處於其間而然耶。殿下若以未得出付之意,明白下敎,則臣等固當退出,而不然則必期於準請,然後可以退去矣。趙翼命曰,諸臣猶有未詳知者,小臣以臺諫,連參鞫坐,其間允從此事,亦至累度,而其後忽下勿煩之命,臣於其時,有所達矣。此則關係宗社之憂,此後若下勿煩之命,大臣·諸臣及三司之臣,不可退伏於私次,小臣以此陳達,其時卽收勿煩,而旋下允兪矣。宜卽登時按査,不容一刻假息於宮掖之間,而伊日諸臣,只待査出之下敎,不敢更有陳請,末乃以無其人爲敎,遂至於兩司俱發,至今爭執,尙未蒙允,此莫非群下之罪也。今玆請對,兩賊追戮之啓至重,而旣已殞命,則雖未正法於前,似無可憂於後,而頤·集旣死,此賊獨存,前頭肘腋之慮,決非臣子所可安寢放心之處也。凡事日久,則雖惡逆,易致玩忽,今日不得准請,則臣等碎首天陛,以死爭之,而決不當退去矣。至於任事之舊,可記之勞,設或有之,非所可論。伏願更加三思,亟從臺啓。柳弼垣曰,此賊之至今生存,莫非臣等之罪也。當其臺啓允從之日,大臣·諸臣卽當齊進於閤門之外,亟請出付,道理當然,而延拖到今,又有今日之請對,此亦臣等之罪也。此賊出付,然後聖躬可安,宗社可寧,而此賊未出付之前,爲殿下臣子者,不可一刻放心,而一日安寢也。臣等之血誠齊籲,非但爲討逆,只爲保護聖躬之地。伏願亟允臺啓,快正王法。洪廷弼曰,如許兇逆,豈可晷刻假息於宮掖至密之地乎?彼旣先試毒藥,謀害上躬,及其情節綻露之後,未卽按査,延拖歲月,前頭姑勿論,卽今死中求生之計,何所不至?此賊未出付之前,宗社無窮之慮,無時可弛,決非臣子安寢放意處也。伏願亟降兪音,快從臺啓。吳命新啓曰,黃水吐出日,掌膳宮人,亦非多人,査出出付,則鞫廳亦可分其玉石,覈出正犯,快正王法矣。聖上,或以無罪者混入爲慮,有所持難,而今若出付,則鞫廳亦必仰體聖上欽恤之仁,必有明査覈實之道。昔在仁廟朝,闕內有埋凶之跡,罪人終未斯得,其時大臣崔鳴吉陳箚,以竝付有司,一一按問爲請,今若依此出付,則庶有斯得之路矣。李承源曰,此賊置之肘腋之間,而尙未出付按覈,宗社之禍根未絶,臣民之痛迫益深。今日三司諸臣,合辭迭陳,若未蒙允可之音,雖擧國爭之,必期於准請而後已,亟命出付王獄,按實正法。梁廷虎曰,法者祖宗三尺之法,非所低昻者也。曾前屢允之啓,到今持難,臣未知何故而然也。此賊未出付之前,輿情之憤鬱,姑舍勿論,宗社無窮之憂,庸有極哉?今日三司諸臣之苦口血爭者,只爲聖躬之全安,亟命攸司,按覈正法。李眞儒曰,臣等向上血忱,天聽邈然,連下勿煩之命,不勝抑塞之至。李世德曰,三司諸臣,累次爭執,每以勿煩爲敎,不勝抑鬱之至。趙翼命曰,若知其如此,其時委官以下,豈不齊進差備門外,苦口力請乎?洪廷弼曰,臣等誠意淺薄,不見孚於聖上,苦口力爭,連下勿煩,不勝慙恧之至。徐宗廈曰,更加三思,亟從群下之血請。趙趾彬曰,日氣蒸鬱,諸臣之入侍頗久,恐有妨於聖體調攝中酬酢。請亟賜處分,快允臺啓。上曰,勿煩。徐宗廈所啓,向者金在魯等九人竄配之啓,蓋出於爲國家防患折奸之意,聖批卽允,奸黨散落,宗社臣民之幸,曷有其極?請還收極邊遠竄罪人金在魯·申思喆·金取魯·金希魯等量移,金令行·具鼎勳放送之命。措辭見上宗廈曰,此啓與向來十六人之啓,外面則同,其時逆黨,皆出於十六人中,而此亦乘轎入京,昏夜聚會,情跡陰兇,決難容貸,故敢此更達。李眞儒曰,名爲宰相名官,而昏夜乘轎,出入輦下,臺諫雖許以風聞,必有所聞,有此論列,請從臺啓,以絶禍根。答曰,勿煩。徐宗廈所啓,前後黨逆之類,擧施逬裔之典者,蓋出於嚴懲討杜亂萌之意,其不可輕議也,明矣。請還收罪人金有慶·尹廷舟等量移之命。答曰,勿煩。措辭見上又所啓,臣於日昨,以罪人趙聖集按律處斷事,有所論啓,而聖批不賜允兪,臣不勝悶鬱焉。請減死定配罪人趙聖集,依律處斷。措辭見上宗廈曰,若於聖集,有所容貸,則此後亂臣賊子,豈有伏法之人,不殺聖集,無以嚴鞫獄,渠何敢肆然送藥,徑斃正法之罪人乎?李眞儒曰,臣於臺啓趙聖集依律處斷事,竊有所懷,惶恐敢達。聖集事,臺臣所執,雖如此,聖集以兄弟之義,不忍見其身首異處,乃有夤緣送藥之事,此則參以其情,容或可原,而至於毒藥傳授軍卒,決不可容貸。今番鞫獄,正法罪人,亦多臨刑徑斃,莫非此輩居中行兇之致,國綱解弛,寧不痛惋?雖以庚申鞫獄時事言之,未聞有如今日之變者,其傳藥軍卒,今若饒貸,則此後取服罪人,無正法之日,分付該曹,査出其時傳藥軍卒,依律處斷,何如?上曰,依爲之。出擧條徐宗廈曰,臣之不爲竝論軍卒者,特以鄕曲無識常漢,受其豢養,有所使喚,其情容有可恕,故果不竝論矣。今因李眞儒所達,傳藥軍卒,旣已按法,則聖集爲其謀主,尤不可饒貸,請一體正法。上曰,依爲之。趙鎭禧·趙趾彬所啓,人臣之罪,莫大於護逆,王者之討,莫嚴於黨逆,而申銋之昨年一疏,右袒賊望之招,唯恐逆節之綻露,必欲驅逐獄官,沮敗鞫事之計,萬萬凶慘。請還收大靜圍籬安置罪人申銋出陸撤籬之命。措辭見上趙趾彬曰,銋之罪犯至重,決不可撤籬出陸,不從此啓,則何以鎭服人心乎?趙鎭禧曰,啓辭中旣已備載,而若使銋說,得行於其時,則其禍可言,至今生存於栫棘中者,誠是異事,白望旣斃之後,銋安可晏然出陸乎?此啓不宜持難,故惶恐更達。上曰,勿煩。趙鎭禧·趙趾彬所啓,遠竄罪人任埅,狎昵凶逆,成給關文,趙榮福諂附賊集,爲其指使。請還收遠竄罪人任埅·趙榮福量移之命。上曰,勿煩。措辭見上又所啓,卽伏見備忘記,有兵曹正郞宋寅明,特爲加資之命,寅明文雅地望,無處不宜,而第陞六屬耳。踐歷尙淺,其在法例,不宜躐驟,從前未經準職之人,雖有特賜恩資之命,輒因反汗之請,卽許允從,非止一再。請還收兵曹正郞宋寅明特爲加資之命。上曰,勿煩。趙趾彬所啓,臣適往省鞫,有所懷,惶恐敢達。承旨進去義禁府鞫坐時,出入皆從狹門,向者史官傳諭,亦由狹門,王人豈可出入狹門乎?大臣及判義禁出入時,皆由正門,則承旨·史官,豈有不許出入之理?揆以事體,殊甚未安。自今承旨·史官,奉命出入之時,皆由正門事,分付該曹,定式施行,何如?上曰,依爲之。出擧條李眞儒曰,小臣曾以引接臣僚,有所仰達,而過蒙嘉納。頃日藥院之臣,以持公事入侍,三伏間姑停事稟定,而近日特下召對之命,昨日又下夜對之命,殿下厲精之盛意,孰不欽仰?臣入來闕中,始伏聞玉堂上下番,遭嚴旨,因承旨陳達,幸卽反汗,轉圜之德,至矣盡矣,玉堂顚倒進詣,豈敢有緩忽之意哉?此不過夜深猝遽之致矣,七情之中,惟怒難制,懲忿若摧山,自是古訓,此固警省服膺處也。伏願殿下,克加涵養之工,勿使闖發於造次之間焉。李世德曰,李眞儒所達誠是矣。近來明習國事,引接儒臣,勤政之心,孰不欽仰?第臣於慤·星樞事,不勝慨然矣。大臣每以難安情勢頉稟,謄示朝紙,有同近例,曾前或出或入,一自具命奎之疏後,無意參坐,致令莫重鞫獄,收殺無期,慤·星樞罪犯惡逆,不容晷刻假息,而作一獄中之久囚,尙逭三尺之刑章,自上另加嚴飭,勉出大臣,速了鞫獄,是區區之望也。李眞儒曰,李世德所達誠是矣。鞫獄何等重大,而大臣豈可以情勢爲解乎?況慤·星樞罪犯惡逆,不容一日少緩,而每以情勢難安頉稟,逐日謄傳於朝紙,有若應行之例者然,有駭於四方聽聞矣,雖事係大臣,臣實慨然。請敦勉大臣,速完鞫獄。趙翼命曰,大臣雖曰,情勢難安,決不可一向相持,政院謄傳朝紙,有同規例,此何事體,自上若不敦勉大臣,則鞫廳無收殺之期矣。鞫廳安可曠歲爲之乎?卽今民憂國計,不一而足,拘於鞫廳,亦多廢弛,若無別判付勉出之敎,則何日何時,得輟鞫廳耶。李世德所達誠是,伏願另飭擧行。今日三司請對入侍時,罪人閔鎭遠,仍前遠竄事,榻前下敎。今日三司請對入侍時,聖復處傳藥軍卒,依法正刑事,榻前定奪。諸臣以次而退。癸卯六月二十二日人定時,上御宣政殿。夜對入侍,參贊官梁廷虎,侍讀官吳命新,檢討官李承源,假注書金權,編修官吳守經,記事官申致雲,上南向坐,諸臣入伏訖。吳命新進伏,讀綱目梁武帝紀,自莫折念生寇魏東益州,至精力敏瞻梁主任之。李承源進伏讀,自梁普通六年,至乃等解領軍許之。命新曰,臣於天下久泰,人不曉兵,有所達矣。蓋國家久泰,則人不知兵,脫有緩急,無以恃力。今以我國家言之,昇平幾至百年,外方束伍,皆以私賤爲之,習操之時,率皆代點,彎弓放砲之法,不知爲何事,軍器虛疏,名存實無,皆不堪用,天下久泰,人不曉兵,可爲今日之監戒。各道監·兵使軍務狀啓若到,則各別飭勵似宜矣。又曰,魏改鎭爲州事,有所達矣。蕃鎭之禍,自古爲然,而魏主始不聽李崇·元深之言,及爾朱榮·拔陵輩旣叛之後,乃改鎭爲州,可謂後時矣。此後藩鎭之患,至唐安·史而尤甚。五代之時,强臣互相簒奪,中原如傳舍,皆由於此。至宋高祖,改藩鎭爲刺史·通制,能致數百年升平,此等處亦宜留心矣。承源曰,國家人才難得,李崇有才,而魏主免其官,魏自此寢弱矣。又曰,人臣不忠於其國者,豈有忠於他國之理乎?元法僧,素附元叉,恐其禍及,遂降于梁,梁以招納叛人爲事,納侯景之後,致有臺城之禍,可爲監戒矣。命新曰,諸胡戰爭之時,文義無大段可達處矣。進講訖,諸臣退伏。自上有宣醞之命,小宦擎肴盤出來,置各一盤於諸臣之前,仍宣醞三次,諸臣拜飮訖,以次趨出。
上在昌德宮。停常參·經筵。
大妃殿·中宮殿,藥房問安。答曰,知道。
兪命凝啓曰,大司憲李眞儉,掌令尹東洙,持平趙最壽·吳遂元在外,執義李眞淳,奉命在外,掌令徐宗廈呈辭,今日以監察茶時之意,敢啓。傳曰,知道。
梁廷虎啓曰,吏曹郞廳來言,承旨有闕,政事,何以爲之?取稟。傳曰,明日爲之。
藥房提調臣李台佐,副提調臣金始煥啓曰,夏序將盡,庚炎轉酷,伏不審此時,聖體若何?大妃殿氣候,亦復何如?中宮殿氣候,何如?王世弟·嬪宮氣候,亦何如?今日是入診日次,臣等率諸醫入侍,詳察聖候宜當,不任區區仰慮,敢來問安,竝此仰稟。答曰,知道。無事,慈殿氣候安寧,內殿氣候無事,世弟·嬪宮氣候,平穩矣,勿爲入診。
金始煥啓曰,左副承旨李鳳年,昨日違牌,旣有只推之命,更卽牌招察任,何如?傳曰,允。
以左副承旨李鳳年牌不進罷職傳旨,傳于金始煥曰,推考傳旨捧入。
梁廷虎,以弘文館言啓曰,新除授修撰尹游,以問禮官,奉命下往平安道義州府,經筵入番事緊。請斯速乘馹上來事,下諭,新除授副修撰李顯章,卽爲牌招察任,何如?傳曰,允。
兪命凝啓曰,卽者,禁府都事來言,今日當爲鞫坐,而右議政崔錫恒,難安之勢,與前無異,不得開坐云矣,敢啓。傳曰,知道。
梁廷虎啓曰,昨日三司請對入侍時,因掌令徐宗廈所啓,辛丑十月庭請議罷時,卿宰三司之合辭唯諾者,竝遠竄事,允下矣。卽令禁府,指名現告,則其中李晩成,旣已身故,閔鎭遠·李觀命·李宜顯·金在魯·朴致遠等,以他罪,方在竄配中。只以趙道彬等八人遠竄傳旨捧入之意,敢啓。傳曰,知道。
又以禮曹言啓曰,今此勅使,雖以傳訃出來,接見時例行茶禮,似不可廢,令都監及各該司,依例待候之意,分付,何如?傳曰,允。
兪命凝,以御營廳言啓曰,本廳分授駞駱山近處體城八間許頹落,趁時修築事,自兵曹,啓下矣。事當卽爲擧行,而霖雨如此,勢難始役,姑待潦收修築次,城底近處溪壑間所在雜石,依前預先浮出之意,敢啓。傳曰,知道。
又以御營廳言啓曰,去正月,因備局定奪,爲補戶曹勅需之不足,本廳所儲軍需錢一萬二千兩,卽爲貸送,非不知本廳遺儲之不敷,需用之難繼,而自戶曹累勅接應之際,所費許多,其在共濟之道,不可草草塞責,故別爲過萬數優貸,以爲累巡補用之地矣。頃於五月,又自備局,分定各軍門加數許貸,而本廳則其所定數,又爲過萬。且伏聞今二十日引見時,因戶曹判書李台佐陳達,依其分定數貸用事,更爲定奪,此固出於事勢之不獲已,而本廳錢貨,卽是軍木代參半收捧者,一年各項應下,以數萬計,而近因災減,所捧大縮之故,前頭需用,實有難繼之慮。今又許多貸送,則通前後將至累萬餘兩,而考計遺儲,則幾至折半割出,其在緩急備豫之道,豈不萬萬悶切乎?自本廳曾有貸送賑恤廳,未及還推者三千兩。故先送戶曹之意,春間草記時,竝爲稟定矣。聞自脤廳,不卽移送云,此是本廳應捧之物,則姑遲還報於本廳,先爲移送於地部,實爲兩便,而賑廳尙不擧行。凡軍需之有貸無報,事體至爲未安,毋論錢木,准其所貸三千兩數,依前定奪,移送於戶曹,則其所補用,亦爲不貲,以此意更爲申飭於賑廳,作速擧行,何如?傳曰,允。
兪命凝啓曰,兵曹郞廳來言,闕內各處,入直軍士夜巡檢云矣,敢啓。傳曰,知道。
左副承旨李鳳年疏曰,伏以臣,篤老癃病,不堪供職,除命之下,輒復陳懇,或免或罷,非止一再,此莫非老病之致,然豈臣所樂爲者哉?垂年濱死之中,區區耿結之心,只欲一瞻天顔,退就丘壑,而病難扶策,徒自激昻而已。前年獲除是職,適當病間,乃敢出謝,入侍前席,獲近天日,願已遂矣,榮已極矣。自此以後,謝絶人事,杜門治病,以爲安心畢命之地矣。乃者新命,又下於千萬意外,恩旨纔下,庚牌繼臨,其在分義,固當趨承,而顧臣本病之外,又添暑痢,症情苦劇,無望起動,自速違慢,方竢譴罰,責止只推,召命踵至,臣徊徨怵惕,罔知攸措。伏惟聖德,如天覆燾,如海涵濡,玄化默運,物無不遂,而獨於臣身,不獲其所,求死不得,天地之大,猶有所憾,正臣今日事也。聖明設以稱病控辭,近成謬習,不以爲信,輒加誤恩,向者登對時,察臣形狀,可悉其細大矣。老昏衰野之態,已不足道,而言語擧措之間,乖謬顚倒,不成貌樣,其可廁諸邇列,責其唯允之任乎?臣寧被慢蹇之誅,不敢貽淸朝之累,仰首疾籲於宸嚴之下,辭非飾外,亶出中心。伏乞亟削臣職,仍治臣罪,以肅朝綱,以重名器,不勝萬幸,臣無任屛營祈懇之至,謹昧死以聞。答曰,踏啓字。
刑曹判書吳命峻疏曰,伏以,平安兵使,自正月作窠,抛棄戎務,今已半載,當此艱虞溢目之時,西閫重任,瘝曠至此,已極可慮。況一西閫作窠,而北兵使·南兵使·吉州牧使,次第遷移,絶塞迎送之弊,姑舍勿論,吉州牧使,亦當面看交代,而尙未差出,西塞重閫,抛作剩窠,其替相受代之際,又不知費了幾朔,國體之苟簡,軍政之疎虞,爲如何哉?卽今雖曰乏人,可合西閫,豈無其人?伏願殿下,下臣此疏于廟堂,急速變通,以在京之人,差送平安兵使,使之不多日內辭朝,北兵使·南兵使·吉州牧使,竝姑仍任,實合事宜,旣有淺見,不敢有隱,敢此略陳。唯聖明,試加裁處焉,臣無任屛營祈懇之至。答曰,省疏具悉。疏辭,令廟堂,稟處。
上在昌德宮。停常參·經筵。
大妃殿·大殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
兪命凝啓曰,大司憲李眞儉,掌令尹東洙,持平趙最壽·吳遂元在外,執義李眞淳,奉命在外,掌令徐宗廈呈辭,今日以監察茶時之意,敢啓。傳曰,知道。
又以都摠府言啓曰,都摠管益寧君梯,今以先大王御筆封裹進獻時主管堂上,宗親府晝仕進去之意,敢啓。傳曰,知道。
藥房提調臣李台佐,副提調臣金始煥啓曰,卽伏聞入侍醫官所傳之言,自上左邊肩下臑上外廉,有結核紅暈之候云,伏不勝驚慮之至。臣等率諸醫,卽爲入侍,詳察症候宜當,不任憂慮,敢來問安,竝此仰稟。答曰,知道。
藥房再啓曰,臣等入診退出後,與諸御醫及諸鍼醫,反復商議,則皆以爲,今此紅暈結核之候,似出於濕熱壅滯之致,忍冬茶·牛黃三分,連爲調進,且以大黃膏,貼付紅暈結核之處,以爲消散之地宜當云。忍冬茶五貼,大黃膏一劑,卽爲劑入,牛黃一部,亦爲封入之意,敢啓。傳曰,知道。
梁廷虎啓曰,右承旨呂必容,同姓三寸姪女通德郞任璨妻恭人呂氏身死,服制已行四日,出仕,何如?傳曰,允。
兪命凝啓曰,近日廳中,僚位不齊,事多苟艱,承旨有闕之代,以在京無故人差出,仍卽牌招察任,何如?傳曰,允。
梁廷虎啓曰,卽者,禁府都事來言,今日當爲鞫坐,而右議政崔錫恒,難安之勢,與前無異,不得開坐云矣,敢啓。傳曰,知道。
有政。吏批,判書柳鳳輝進,參判鄭齊斗在外,參議李眞望,疏批未下,右副承旨兪命凝進。兵批,行判書李光佐病,參判金致龍病,參議徐命淵進,參知鄭壽期未肅拜,右副承旨兪命凝進。吏批啓曰,吉州牧使,今當以文官差出,而堂上中擬望之人乏少,堂下侍從及曾經侍從守令,竝擬,何如?傳曰,允。
以沈仲良爲承旨,黃晸爲兵曹正郞,鄭行五爲司藝,姜一珪爲監察,金一鏡爲兼同經筵,鄭宇柱爲吉州牧使,李慶錫爲鴻山縣監,姜纉爲咸悅縣監。
兵批,以李培·李鳳年·尹㝚·柳萬重付副護軍。
吏批,承旨啓曰,新除授吉州牧使鄭宇柱,時無加資之命,何以爲之?敢稟。傳曰,加資。
梁廷虎,以侍講院言啓曰,本院新除授輔德金始㷜,除拜累日,尙不出肅,弼善鄭啓章,三度還給陳疏承批之後,連呈辭疏,無意行公,竝卽牌招察任,何如?傳曰,允。
又以司饔院官員,以提調意啓曰,本院燔造所所用,專責於諸員匠人等米布,而以常年所捧,猶患不足矣。壬寅條所納米布,朝家特軫民瘠,折半裁減,工匠等料布,不得計朔充給,擧皆飢餒,將未免停役之患。而自本院,他無推移變通之路,累次移文賑廳,則諉以廳儲蕩竭,終不劃給其裁減之代,此雖出於惜費之意,御供磁器,亦不可停廢。壬寅條裁減之代,令賑廳沒數急速輸送,以爲燔所需用之地,何如?傳曰,允。
又以宗簿寺官員,以提調意啓曰,今癸卯春夏等講學,諸宗臣勤慢,計劃抄出,而連値公故,開坐者只是三次,居首講劃,不過六分,則論賞一款,今無可論,而六分以下至一二分,與無分者,則開講旣少,不可全責於應講之員,事當參酌分揀,而至於無緣連三次不進之員。除親病懸頉外,行鶴城副正楦,行洛豐守楙,長溪正棅,一新守人燁,原溪守樺,鶴陵副守榯,密寧副守烷,驪平副守燧,密春副守焌,密恩令煿,竝依例推考,以警將來,何如?傳曰,允。
又以宗親府有司堂上言啓曰,內下肅宗大王屛書御製御筆刊進事,命下矣。臣等謹奉聖敎,與主管宗臣益陽君臣檀,益寧君臣梯,洛昌君臣樘,長溪正臣棅,同議模刊,纔已完畢。故大妃殿綃屛一坐,印本二件,大殿綃屛一坐,印本四件,世弟宮綃屛一坐,印本二件及頒賜印本二百件,竝與板本而封進,御筆眞本屛風,亦爲還入之意,敢啓。傳曰,知道。
兪命凝,以義禁府言啓曰,黃土岐權管張溟翰,永登萬戶卞炯等,以軍餉未捧居末,交代後拿來事,允下,而兵曹啓辭內,勿遣羅卒,使之交代後,自來待命拿囚事,命下矣。張溟翰·卞炯等,交代後起送之意,本道道臣處,行關,何如?傳曰,允。
又以刑曹言啓曰,今癸卯春夏等褒貶等第,今始磨勘以入,而曹屬掌隷院郞廳,因判決事臣尹行敎有故,不得磨勘。典獄署·掌隷院壬寅秋冬等,其時堂上有故,不得磨勘矣。經年之後,不可一時磨勘,竝勿論之意,敢啓。傳曰,知道。
梁廷虎,以迎接都監言啓曰,都廳郞廳掌樂院正洪尙容,乃於今日坐起時,堂上未罷歸之前,着白衣騎馬出去於堂上所見之處,其不識事體甚矣,不可置之,汰去,何如?傳曰,允。
又以漢城府言啓曰,今春間北道監役官報狀中以爲,延曙禁標內,有方有綱稱名人偸葬之事云。捉致有綱推問,則果如所報,定日掘移事,捧招放送,而未幾,監役官親往摘奸,則已爲掘移之意牒報,故信之不疑矣。追聞有綱,行賂於分授人及書員處,初不掘移,而瞞報本府云,聞甚驚駭。發遣郞廳摘奸,則有綱父塚,依舊仍置,故各別嚴覈,則分授人金大天,與山直書員梁德徽,符同受賂於有綱,而大天則以已掘之意,成給手本,德徽則僞造監役報狀,而其間情節,無辭直招矣。有綱之禁標內偸葬,固已無嚴,而現發之後,乃敢行賂彌縫之狀,尤極痛駭。當自本府,掘移重治,而至於分授人之欺罔手本,山直書員之僞造報狀,俱極奸惡,若不別樣重治,則將無以杜奸濫而嚴禁山,上項梁德徽·金大天等,移送刑曹,照律遠配,何如?傳曰,允。
兪命凝,以備邊司言啓曰,今此陳慰使之行,出於意外,行期當在匪久,其路費,勢未及求請於各道,在前如此之時,有以大同米,自京廳出給之例,兩西求請,則去路收合。京畿·湖西,則本自京廳定式直給,兩南求請之價,亦自京廳出給,以爲措備行資之地,何如?傳曰,允。
又以備邊司言啓曰,刑曹判書吳命峻疏辭,有令廟堂,稟處之命矣。以外面事勢觀之,則次第遷轉,迎送有弊,直差西閫之言,豈非便當?而第念西閫可合人,只有數人,而皆有年滿偏母,勢難赴任,此外絶無可擬者,雖以夫馬之弊言之,關西人馬留在北關者,將至四五朔,往復招來,自京赴西,則又將費了累月,其爲貽弊,反有甚於次次交代之便易。新差吉州牧使鄭宇柱,依他例除朝辭,催促直赴吉州任所,則事甚便好,以此分付,何如?傳曰,允。
癸卯六月二十四日巳時,上御宣政殿行閣。藥房入診入侍,提調李台佐,副提調金時煥,假注書金權,編修官吳守經,記事官申致雲入侍。醫官李時聖·方震夔·吳重卨·李得英·卞三彬·崔泰齡·蔡光夏·崔擎玄。上南向坐,王世弟伏於御榻西,諸臣入伏訖。李台佐進伏曰,伏聞朝者入侍醫官之言,則自上左肩下,有結核紅暈之處云。當此無前溽暑,或是汗毒之候矣,臣等率諸醫,敢請入診來詣矣。上曰,唯。台佐曰,朝者,醫官已診脈矣,諸醫勿令入診,使針醫診察爲宜矣。上解衣襨,出示左肩核處,諸針醫以次進診察。台佐曰,醫官診察後,臣等亦爲診察,何如?惶恐敢達。上曰,唯。吳重卨曰,結核處詳細診察,頗有紅暈,而核則不堅,似無所慮矣,此時如此瘡癤,閭閻間亦多有之,退與諸醫,議定消毒之劑似宜,牛黃亦當進御矣。台佐曰,紅暈結核處,卽今有牽疼之候乎?上曰,無牽引之事矣。台佐曰,此時蒸熱,聖候是汗毒之致,近日所封進牛黃,連爲進御乎?上曰,進御矣。李得英曰,結核處,頗有紅暈,項部亦有小癤,似是汗毒矣。卞三彬曰,結核處,雖是汗毒之致,而似不自消矣。崔泰齡曰,結核處,雖由於汗毒,而前頭似有成腫之候矣。蔡光夏曰,結核處,是汗毒之致,而前頭似有成膿之候矣。崔擎玄曰,結核處,雖不大段,紅暈以墨圍之,見其漸大與否,如治風丹,試地龍疚,則似可自消矣。台佐曰,醫官之言,大抵以爲,由於汗毒,而雖不大段,或以爲有膿漸云,自內消毒之劑,或自外貼付之藥,卽當退出議定,而藥醫李時聖·許坫·方震夔·李時弼,針醫吳重卨·李得英·卞三彬·崔泰齡等,自今日別入直事,敢爲定奪矣。醫官別入直事,出榻前定奪台佐仍進曰,向日遭無前旱災,斷自宸衷,避正殿,厥後幸得甘霈,而自上對越之誠,似不可弛,前例亦當於秋節後,還御正殿矣。第念卽今聖候結核處如此,當使醫官,頻頻診察,而此處淺露,至尊玉體,脫着衣襨,極爲未安,且當此炎節,暑風易爲感觸。伏望特爲軫念,便近殿閣或寢殿,引接臣等,或招見醫官,恐爲得宜矣。金始煥曰,俄者,臣等於閤門外相議矣。行閣淺露,衣襨脫着之節,極爲重大,區區憂慮,何可言乎?提調縷縷之言是矣。台佐曰,臣曾在先朝,以史官屢忝入侍,先朝玉候未寧之時,則引接臣僚於便殿者,或多矣,便近處引接,小無所妨矣。始煥曰,若無便近殿閣,則君臣如家人父子,醫官如老奴,寢殿引接,恐爲得宜,思量下敎伏望。台佐曰,久不下發落,臣等不敢煩請,而姑觀數日變通爲宜矣。上曰,依爲之。諸臣退伏,以次趨出。
上在昌德宮。停常參·經筵。
下直,石城縣監洪廷相。
大妃殿·大殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
大殿,朝廷二品以上·六曹單子問安。答曰,知道。
大妃殿·中宮殿,朝廷二品以上,口傳問安。答曰,知道。
兪命凝啓曰,大司憲李眞儉,掌令尹東洙,持平趙最壽·吳遂元在外,執義李眞淳,奉命在外,掌令徐宗廈呈辭,今日以監察茶時之意,敢啓。傳曰,知道。
又啓曰,備邊司郞廳來言,今日賓廳坐起日次,而上候未寧,來會本司云矣,敢啓。傳曰,知道。
呂必容啓曰,吏曹郞廳來言,守令有闕,政事,何以爲之?取稟。傳曰,過國忌後爲之。
藥房提調臣李台佐,副提調臣金始煥啓曰,伏未審夜來,聖體調攝,若何?大妃殿氣候,亦復何如?伏聞昨昏入診醫官之言,聖候脈度沈數,紅暈結核之處,一樣無減云,忍冬茶調和牛黃,其果連爲進御,而寢睡之節,亦何如?臣等率諸醫,不可不趁早入侍,詳察症候,議定當進之藥矣。不任區區憂慮,敢來問安,竝此仰稟。答曰,知道。慈殿氣候安寧,核處一樣,牛黃進御,寢睡不寧矣。
藥房再啓曰,臣等入診退出後,與諸御醫及諸針醫,反復商議,則皆以爲,結核紅暈之候,與昨一樣,忍冬茶·牛黃,連爲調進,大黃膏,亦爲連次貼付宜當云。大黃膏劑入時,醫官同爲入侍,貼付之意,敢啓。傳曰,知道。
以輔德金始㷜,弼善鄭啓章牌不進,罷職傳旨,傳于梁廷虎曰,推考傳旨捧入。
梁廷虎啓曰,卽者,禁府都事來言,今日當爲鞫坐,而右議政崔錫恒,難安之勢,與前無異,不得開坐云矣,敢啓。傳曰,知道。
呂必容,以迎接都監言啓曰,都廳掌樂院正洪尙容汰去,代軍資監正黃翼再差下,郞廳工曹佐郞洪鼎輔,身有實病遞差,其代以義禁府都事鄭壽崑差下,使之察任,何如?傳曰,允。
又以侍講院言啓曰,本院輔德金始㷜,弼善鄭啓章,昨日違牌,旣有只推之命,更爲牌招察任,何如?傳曰,允。
梁廷虎,以兵曹言啓曰,今此陳慰兼進香使一行赴京時,所把驛馬,必須前期分定,可無未及之患。應把驛馬三十六匹內,忠淸道七匹,全羅〈道〉八匹,慶尙道十三匹,來七月十九日,京中逢點。江原道四匹,咸鏡道四匹,來七月二十五日,直送安州逢點之意,各道監司處,知委,何如?傳曰,允。
呂必容啓曰,檢閱曺命敎,自鄕上來云,卽爲牌招察任,何如?傳曰,允。
梁廷虎,以戶曹言啓曰,奉常寺官員,以都提調意啓曰,肅宗大王五名日陵祭祭物,玉山府大嬪四名日·四仲朔·忌日祭及慶恩府院君四名日·四仲朔·忌日祭,配享四功臣節祭祭物,自本寺今當進排矣。依例加定貢物磨鍊定式事,卽令戶曹擧行,而且元別祭小麥不足之數,以永昭·敬寧兩殿權減中,仍存其一殿所用小麥,以爲推移補用之意,亦爲分付,何如?傳曰,允事,命下矣。肅宗大王明陵五名日祭物,玉山府大嬪四名日·四仲朔·忌日祭物及元貢不足小麥,癸卯條爲始加定,別單書入,而慶恩府院君四名日·四仲朔·忌日祭,配享臣節祭祭物,則以本寺元貢中有裕各種,推移進排事,分付該寺之意,敢啓。傳曰,知道。
癸卯六月二十五日巳時,上御宣政殿行閣。藥房入診入侍,提調李台佐,副提調金始煥,假注書金權,編修官吳守經,記事官申致雲入侍。醫官李時聖·許坫·方震夔·吳重卨·李時弼·李得英·卞三彬·白興銓·玄悌綱·崔泰齡·石柱泰,交河縣監權聖徵。上南向坐,王世弟伏於御榻西,諸臣入伏訖。李台佐進伏曰,日氣甚熱,聖體調攝,若何?結核紅暈處,夜來貼付大黃膏,似有刺疼之候,伏未知,何如?上曰,不寧矣。台佐曰,批答以寢睡不寧爲敎,水刺進御之節,與前,何如?上曰,如常矣。金始煥曰,以閭巷之人言之,以藥貼付,則有刺痛之事矣。聖候詳細下敎,則臣等及醫官,可以伏審症候矣。上曰,與昨日同矣。台佐曰,首醫李時聖,交河縣監權聖徵·玄悌綱·白興銓四人,使之診察脈候之意,敢禀。上曰,唯。諸醫以次進軫脈。李時聖診脈後退伏曰,昨日則脈候頗數矣,卽今則脈度不數而平和矣。權聖徵曰,脈候左三部平均,右三部比左頗闊矣。玄悌綱曰,脈候左邊頗沈,而右邊洪中有數矣。白興銓曰,脈候左右三部調均矣。台佐曰,針醫診察結核處,然後可以改付大黃膏,卽令診察,何如?上曰,唯。始煥曰,結核處最忌風,殿坐處四面受風,脫着衣襨時,圍屛風,何如?上曰,唯。台佐曰,瘡患最忌風,至尊玉體,於淺露處,脫着衣襨,事體未安,姑觀數日,引接於便殿爲宜矣。上曰,唯。始煥曰,臣等於殿下,猶家人父子,醫官乃家奴臥內使喚者也。寢室招見,有何所妨乎?惶恐敢達。上無發落。台佐曰,屛風卽爲障風則好矣,而屛風若未待令,則持來之際,似可差遲,今日適無風,使針醫診察結核處爲宜矣。小宦持屛風來。始煥曰,屛風卽令障之,西邊則世弟方臨,勿爲障之,何如?世弟曰,此處亦令障之爲宜矣。針醫以次進,診察結核處,世弟起立于御榻後,仍爲診察。台佐曰,生地黃汁,昨日封進者,恐或傷矣,以新汁封進之意,敢達。又曰,臣等亦爲診察,何如?惶恐敢達。上曰,唯。針醫告去昨日貼付大黃膏,兩提調診察後退伏。台佐謂崔泰齡曰,汝入詳細診察宜矣。台佐曰,白興銓·玄悌綱,雖非針醫,慣於治瘡瘇,使之同爲診察爲宜矣。結核處改付大黃膏。台佐·始煥,仍起伏曰,臣等纔已稟白,而雖閻巷之人,若患瘡腫,則必避風邪,玉體至貴至尊,當此旱氣方熾之時,結核處貼付藥物之際,脫着衣襨,易致觸傷於暑風,臣等猶家人父子,引接於寢殿,實爲得宜,敢此更達。台佐曰,臣曾在先朝,待罪史官,屢年入侍,先朝聖候未寧之時,則或召見臣僚於寢殿,金始煥之言是矣,君臣猶父子,醫官是家奴,豈可以處所之闊狹爲拘乎?結核處,雖非緊重分野,而腫患最忌風,且以事體言之,至尊玉體,於淺露處,脫着衣襨,極爲未安矣,便近處引接事,敢達。又曰,一國臣民之中,至於藥房保護之臣,異於他臣,先朝亦有引接於寢殿之例,今亦依此爲之無妨矣。上無發落。諸針醫診察後退伏,王世弟退伏於座次。吳重卨曰,結核處與昨夕無異,而色則似淡矣,第日日出臨於行閣,似有妨於調攝之道矣。李得英曰,結核處與昨無異,紅暈似淡矣。卞三彬曰,今日診察,則與昨無異矣。崔泰齡曰,結核處,與昨夕診察時無異矣。石柱泰曰,小臣今日始爲診察,而結核處有毒氣,不無成膿之慮矣。權聖徵曰,腫處診察,則分野非緊重處,以卽今觀之,熱候若減,則不爲大段矣。白興銓曰,腫處診察,則乃血熱之致,消散毒氣,則似愈矣。台佐曰,臣等亦診察,則結核處與昨似加,而紅暈似減,若善爲調攝,則似不至於成膿之境矣。牛黃乃治瘡患之主藥,忍冬茶調牛黃,煩渴之時,頻頻進御似宜矣。始煥曰,聖上瘡患如此,於此處脫着衣襨,實有觸風之慮,更爲思量,便近處或寢殿,引接爲宜,下情切迫,故又此仰達矣。台佐曰,以臣等微賤之質,若有觸風之事,則或致感冒之疾,聖體未寧之中,或有感風添傷之患,則宗社臣民之憂,當復如何?臣等及醫官招見處,俯賜處分,若何?上無答。始煥曰,聖候結核處,昨日始承下敎,而聞醫官之言,則結核已久云,伏未知幾日乎?上曰,已累日矣。台佐曰,若干結核之時,則未易知之,顯然知有結核者,已累日乎。上曰,唯。始煥曰,大黃膏貼付後,症候比諸未貼付時,何如?上曰,一樣矣。玄悌綱曰,核處診察,則善爲調治,似不至成膿矣。諸臣退伏,以次趨出。
上在昌德宮。停常參·經筵。
懿仁王后忌辰齋戒。
自昧爽至辰時,有霧氣。
大妃殿·大殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
大殿,朝廷二品以上·六曹單子問安。答曰,知道。
大妃殿·中宮殿,朝廷二品以上·六曹口傳問安。答曰,知道。
藥房提調臣李台佐,副提調臣金始煥啓曰,伏未審夜來,聖體調攝,若何,大妃殿氣候,亦復何如?伏聞昨昏入侍醫官之言,聖度脈度沈數,結核處微有淸汁云,夜朝之間,紅暈之候,其有消減之勢,而牛黃連爲調進乎?寢睡水刺之節,亦何如?臣等率諸醫,不可不趁早入侍,詳察症候矣,不勝區區憂慮,敢來問安,竝此仰稟。答曰,知道。慈殿氣候安寧,核處紅暈之候一樣,寢睡與昨一樣,水刺厭進,牛黃進御矣。
又以口傳啓曰,故腫醫白光玹之子興成,閭巷之間,以能治痰腫名方,隨行於軍門,使之權着紗帽,同爲入診之地,何如?傳曰,知道。
金始煥啓曰,左承旨朴熙晉,加資之後,陳疏未承批,不敢仕進,當此逐日問安之時,事體未安,卽爲牌招察任,何如?傳曰,允。
沈仲良,以備邊司言啓曰,奉使出疆,乃是飮氷之役,故雖有老親之人,不敢爲辭避之計者,乃所以重君命而嚴使事也。中間設或有許遞之時,似必由於親年篤老,或有重病而然也。今番陳慰書狀官黃晸,以其父爾章年過七十,初呈吏曹,不許之後,又呈備局,係是法外,不題而還送矣。爾章方爲全羅監司,時無疾病,晸又有他兄弟,可以將護,何敢爲越法辭遞之計乎?書狀官黃晸,勿爲許遞,卽令治行,今後則獨子奉七十偏母者外,赴燕使行,切勿許遞事,永爲定式施行,何如?傳曰,允。
兪命凝啓曰,卽者,禁府都事來言,今日當爲鞫坐,而右議政崔錫恒,難安之勢,與前無異,不得開坐云矣,敢啓。傳曰,知道。
以慶尙監司狀啓,居昌等邑人物渰死壓死,至於二百四十八名,家舍漂沒,亦至二百二十一戶之多,極爲驚慘事。傳于兪命凝曰,壓死渰死漂沒人家,令本道,恤典擧行。
沈仲良,以御營廳言啓曰,本廳屬海西九番別馬隊五十四名,標下軍一名,已爲逢點整齊矣。來七月初一日,與東營入直八番別馬隊替代後,舊軍放送之意,敢啓。傳曰,知道。
又以御營廳言啓曰,本廳來九月十月當海西十一番·十二番別馬隊逐朔立番次,趁期調送事,本道監·兵使處,依前知會之意,敢啓。傳曰,知道。
又以御營廳言啓曰,本廳屬中部右司忠淸右道五哨軍兵六百七十名,已爲逢點整齊矣。來七月初一日,與中司軍兵替代後,舊軍放送之意,敢啓。傳曰,知道。
又以御營廳言啓曰,本廳來九·十月兩朔應立中部後司屬忠淸右道五哨軍兵,八月二十五日,京中逢點,九月初一日,與右司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
癸卯六月二十六日巳時,上御宣政殿行閣。藥房入診入侍,提調李台佐,副提調金始煥,假注書金權,記事官申致雲·曺命敎入侍。醫官李時聖·許坫·方震夔·吳重卨·李時弼·李得英·卞三彬·權聖揆·許信·崔泰齡·辛必昌,交河縣監權聖徵,副司果白興聲,微稟同爲入侍。上南向坐,世弟伏於御榻西,諸臣入伏訖。李台佐進伏曰,日氣蒸熱如此,聖體調攝,若何?上曰,無事矣。台佐曰,伏見今日批答,則以寢睡不寧,水刺厭進爲敎,當此盛熱,寢睡不爲安穩,水刺亦爲厭進,核處若欲成膿,則症候似如此,而臣等在保護之地,下情憂慮,何可勝達?聞昨夕入診醫官之言,核處有淸汁云,似是膿漸,若是膿漸,則當去大黃膏,改付消毒膏矣。上曰,唯。台佐曰,李時聖及權聖揆,使之診脈爲宜矣。台佐曰,近日日氣炎熱,輓近所無,閭巷之人,亦多有汗疹之症,玉體使醫官診察,若有汗沴,則藥末當塗之矣。上曰,藥末是滑石乎?台佐曰,滑石矣。李時聖診脈後退伏曰,脈候平和且洪矣。權聖揆曰,左右脈度,比常時,頗數而有力矣。台佐曰,結核處,使醫官診察,何如?上曰,唯。金始煥謂針醫曰,三人式次第診察宜矣。諸針醫以次進,診察核處。台佐曰,今日有風,屛風令圍之爲宜矣。內侍持屛風圍之,世弟起立于御榻後,仍爲診察。台佐曰,核處如此,似當有刺痛之候矣。上曰,唯。台佐曰,臣等同爲診察事,敢達。兩提調起入診察診察後退伏,世弟退伏於座次。台佐曰,汗疹診察事,稟定矣,右邊汗疹,亦令診察爲宜矣。台佐曰,崔泰齡入診察宜矣。吳重卨曰,大黃膏當去之,消毒膏改貼付似宜矣。台佐曰,消毒膏改付爲宜矣。又曰,汗疹右邊亦有之,而不爲大段云,多幸矣。重卨曰,汗疹妨礙於衣襨,此意仰達似宜矣。重卨持消毒〈膏〉入,改付於結核處。台佐曰,衣襨中方御布衫,衫性不柔軟,似爲妨礙於汗疹,苧衫或紬衫改着,何如?上曰,唯。始煥曰,臣愚死罪,惶恐敢達,臣等以寢殿或便近處引接事,連日陳達,而終未蒙允,下情誠爲煎迫矣。大凡腫患,最忌風,卽今聖候,核處有淸汁,將有成膿之漸,而所御處四面受風,萬萬悶迫,故又此仰達矣。台佐曰,都承旨金始煥之言是矣。殿下受三百年宗社之寄,上奉慈聖,殿下一身,豈可自輕乎?寢殿或便近處招見事,連日縷縷陳達,而終未蒙發落,不敢煩請矣。今日右相崔錫恒,來到藥院曰,聞醫官之言,則上候核處,有淸汁云。有淸汁,則似有瘡口,而瘡口尤爲忌風,藥房諸臣,引接於行閣,極爲可悶,藥房之臣,更爲陳稟爲宜。且候班諸臣皆以,爲聖體調攝之中,於行閣淺露處,脫着衣襨,極爲未安云。第不待外庭之議,其未安於事體,有妨於調攝,有不可盡言。且醫官以爲,多少間必至成膿之境云,成膿則將破腫,破腫之後,尤不當殿坐於行閣,各別留念,寢殿或便近處,引接爲宜矣,惶恐敢達。上曰,如此則好矣。台佐曰,聞醫官之言,則聖候核處,雖不大段,將至成膿云,成膿則當爲破腫,玉體至重,破腫事體,尤爲重大,其時不可無都提調之同爲入侍矣。都提調崔奎瑞恬退,今至二十餘年,雖不可望其必爲造朝,而頃日御札敦召之下,終不應命,所執太過矣。卽今聖候未寧,將有受鍼之擧,都提調若聞之,則其在分義,豈不上來乎?分付政院,措辭別諭,何如?上曰,依爲之。始煥曰,然則當遣史官乎?上曰,唯。出擧條,又出榻前定奪台佐曰,右相崔錫恒,日昨陳疏,久未承批矣,第念聖體,方在靜攝之中,故姑未下批,而大臣疏箚,與他疏章自別,或於靜攝之暇,留念賜批,則恐合於待大臣之道,且右相箚中所論,卽趙聖集事也。頃因臺啓,聖集依律處斷事,旣已蒙允,而右相箚,則以爲參以情法,不必置死云。聖集方在鄕,匪久當爲拿來,而有司以朝家處分之未定,難於奉行云。生人殺人,關係至重,速降批旨,明賜處分,則有司之臣,亦似無兩難之事矣,惶恐敢達。上曰,依爲之。吳重卨曰,腫處診察,則紅暈雖減,膿意頗緊,右邊汗疹,亦頗紅潤矣。李得英曰,腫處診察,則比昨浮高,汗疹,背部則不多,右邊則頗紅潤矣。卞三彬曰,腫處比昨一樣,而頗似浮高,膿意有加矣。崔泰齡曰,核處與昨夕無異,消毒膏貼付,則紅暈可消矣。辛必昌曰,再昨診察,而今日則膿意有加矣。白興聲曰,小臣則初爲診察,而核處頗大,而膿意亦多矣。台佐曰,閭巷之人,此時亦多有此等腫患云,核處雖或至於成膿之境,而膿汁亦不爲大段云矣。又曰,藥醫許信·鄭爾柱,鍼醫石柱泰·蔡光夏等,自今日加數別入直事,敢達。出榻前定奪權聖徵曰,腫處比昨浮高,有成膿之漸,卽今腫患分野,雖不緊重,此時或前頭,不無蔓延之慮,忍冬茶調牛黃,勿以苦口爲難,時時進御,以爲防患之地爲宜,右邊汗疹,亦頗紅潤,不無妨礙於衣襨之慮矣。諸臣退伏,以次趨出。
上在昌德宮。停常參·經筵。
仁穆王后忌辰。
兪命凝啓曰,大司憲李眞儉,掌令尹東洙,持平趙最壽·吳遂元在外,執義李眞淳,奉命在外,掌令徐宗廈呈辭,今日以監察茶時之意,敢啓。傳曰,知道。
梁廷虎啓曰,左議政崔奎瑞上疏,自縣道到院,而以國忌齋戒留院之意,敢啓。傳曰,入之。
藥房提調臣李台佐,副提調臣金始煥啓曰,伏未審夜來,聖體調攝,若何,大妃殿氣候,亦復何如?結核處,貼付消毒膏後,淸汁其果連出,而紅暈之候,亦有消減之勢乎?牛黃連爲調進,而寢睡·水刺之節,亦何如?伏聞昨昏醫官所傳之言,有明日趁早待令之敎云,臣等不可不同爲入侍,診察症候矣,不任區區憂慮,敢來問安,竝此仰稟。答曰,知道。慈殿氣候安寧,而核處紅暈一樣,牛黃進御,寢睡水刺一樣矣。
大妃殿·大殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
大妃殿·大殿·中宮殿,朝廷二品以上·六曹單子問安。答曰,知道。勿爲問安。
兪命凝啓曰,卽者,禁府都事來言,今日當爲鞫坐,而右議政崔錫恒,難安之勢,與前無異,不得開坐云矣,敢啓。傳曰,知道。
沈仲良,以義禁府言啓曰,卽見平安兵使尹五商狀啓,則逆賊宇寬子再興,與其叔宇宏,亡命逃躱,自本營定將校,與捕廳將校,眼同捕捉於理山地,而結縛宇宏之際,再興刺殺將校,一時逃走,而再興則終爲捕得,方囚安陵縣云。再興以逆賊之子亡命,已犯極罪,又殺將校,本罪之外,又復層加。律文內緣坐者處絞,而亡命及殺害將校,在法當斬,發遣府都事,與本官眼同處斬,何如?傳曰,允。
又以禁衛營言啓曰,四番左部中司屬忠淸道五哨軍兵逢點,實數六百五十二名,九番海西別驍衛五十三名,步軍標下一名,已爲點閱整齊。來七月初一日,與內外各處入直馬步軍兵,依例替代後,舊軍放送之意,敢啓。傳曰,知道。
梁廷虎,以禮曹言啓曰,今六月二十七日,藥房入診入侍時,上候方在未寧中,秋享大祭攝行事,榻前定奪矣。親傳香當爲取稟,而玉候靜攝之日,有難擧行,依近例,以攝行磨鍊,永寧殿親傳香,亦爲一體攝行之意,敢啓。傳曰,依爲之。
癸卯六月二十七日辰時,上御宣政殿行閣。藥房入診入侍,提調李台佐,副提調金始煥,假注書金權,記事官申致雲·曺命敎入侍。醫官李時聖·許坫·方震夔·吳重卨·李時弼·許信·崔泰齡·蔡光夏·張世輔·辛必昌·姜渭聘,交河縣監權聖徵,司䆃主簿崔恒齡,副司果白興聲,微稟同爲入侍。上南向坐,世弟伏於御榻西,諸臣就伏訖。李台佐進伏曰,夜來聖體調攝,若何?上曰,一樣矣。台佐曰,批答,以核處紅暈一樣,寢睡水刺,亦一樣爲敎,核處紅暈,診察則可以知之,而昨日以寢睡不寧,水刺厭進爲敎,意思厭進乎?上曰,意思厭進矣。台佐曰,寢睡,則閭里之人,亦有以汗毒,寢眠不穩者矣,核處如此,寢睡因爲不寧,而寢睡不寧,今已累日,下情憂悶何喩,核處則刺痛之候一樣乎?上曰,一樣矣。台佐曰,李時聖·權聖徵·姜渭聘三醫,使之診脈爲宜矣。又曰,秋享大祭攝行事,曾已傳敎矣,卽今聖候,方在未寧中,攝行之意,敢爲定奪矣。上曰,依爲之。副提調以榻前定奪書出。李時聖曰,脈候平和不數矣。權聖徵曰,左右脈候,比前不數,而大抵洪數,調攝中脈候似如此,脈候平和矣。姜渭聘曰,脈候調和,而左邊帶數矣。台佐曰,結核處,使諸醫診察,而臣等同爲診察爲宜矣。諸針醫以次進,診察核處,世弟起立于御榻左,診察後退伏,兩提調同爲診察。台佐曰,崔泰齡復爲診察。台佐曰,消毒膏異於大黃膏,易爲移脫,伏悶矣。又曰,右邊肩甲之間汗疹,復使診察爲宜矣。兩提調及諸醫,同爲診察汗疹處,仍爲退伏。金始煥曰,伏見全羅監司罷黜都事狀啓,則以爲,新都事速爲差送,則公都會可以設行,升補亦可續後爲之云。新除授全羅都事李重觀,除署經催促發送,何如?上曰,依爲之。吳重卨曰,腫處一樣,而核處比昨不堅矣。崔泰齡曰,結核處比前一樣,而膿氣則有加矣。蔡光夏曰,核處紅暈,比昨不加,膿穴之口,此昨稍大矣。張世輔曰,小臣今日,始爲診察,而核處不堅,毒氣有解散之漸,且有膿意矣。辛必昌曰,今日則核處紅暈浮聚,膿意始生矣。崔恒齡曰,小臣今日,始爲診察,而核處是濕熱壅滯之致,今日開穴,則膿汁盡出,痛勢自減矣。白興聲曰,四畔核處,比昨一樣,而膿氣有加矣。權聖徵曰,諸醫所見是矣,今日則核處浮高,而亦非皮膚之瘡癤,膿意甚緊,第連付消毒膏,則毒氣可消矣。右邊汗疹,有紫色,比昨稍加矣。台佐曰,汗疹處,塗牛黃爲宜乎?吳重卨曰,核處膿血自出,則紅暈自消,姑不必開穴,右邊汗疹,似妨礙於衣襨,塗牛黃,仍付雲母膏,似好矣。崔泰齡曰,腫處膿意漸加,而卽今膿少血多,連付消毒膏,以待消融爲宜,右邊汗疹,亦付膏藥,似好矣。台佐曰,右邊汗疹,貼付膏藥,使不妨礙於衣襨爲宜矣。又曰,自今日醫官,午間及昏時引接,使之診察腫處,然後膿意淺深,可以知之矣。上曰,唯。台佐曰,權聖徵本是針醫,自先朝屢試,效於瘡癤,卽今雖係外官,自今日別入直事,分付爲宜矣。上曰,唯。台佐曰,汗疹處,昨日封進玉女英塗之乎?上曰,塗之矣。台佐曰,厥後癢痛似減,而臣等不知,伏鬱矣。諸臣退伏,以次趨出。
上在昌德宮。停常參·經筵。
仁穆王后忌辰。
自昧爽至辰時,有霧氣。
大妃殿·大殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
兪命凝啓曰,大司憲李眞儉,掌令尹東洙,持平趙最壽·吳遂元在外,執義李眞淳,奉命在外,掌令徐宗廈呈辭,今日以監察茶時之意,敢啓。傳曰,知道。
藥房提調臣李台佐,副提調臣金始煥啓曰,伏未審夜來,聖體若何,大妃殿氣候,亦復何如?伏聞昨昏入診醫官之言,聖候脈度沈數,顯有成膿之漸云,其無牽引刺痛之候乎?牛黃連爲調進,而寢睡水刺之節,亦何如?臣等不可不率諸醫,趁早入侍,詳察症候,議定受鍼當否矣,不勝憂慮之至,敢來問安,竝此仰稟。答曰,知道。慈候安寧,核處一樣,寢睡·水刺,與昨一樣,牛黃進御矣。
兪命凝啓曰,卽者,禁府都事來言,今日當爲鞫坐,而右議政崔錫恒,難安之勢,與前無異,不得開坐云矣,敢啓。傳曰,知道。
金始煥啓曰,今日藥房入診入侍時,右議政崔錫恒,同爲入侍之意,敢啓。傳曰,知道。
癸卯六月二十八日辰時,上御宣政殿行閣。藥房入診入侍,右議政崔錫恒,同爲入侍,提調李台佐,副提調金始煥,假注書金權,記事官申致雲·曺命敎入侍。醫官李時聖·許坫·方震夔·吳重卨·李時弼·李得英·玄悌綱·崔泰齡·石柱泰·蔡光夏,交河縣監權聖徵,司䆃主簿崔恒齡,副司果白興聲,微稟同爲入侍。上南向坐,世弟伏於御榻西,諸臣入伏訖。崔錫恒進伏曰,日氣蒸熱,聖體調攝,若何?上曰,一樣矣。錫恒曰,大妃殿氣候,若何?上曰,安寧矣。錫恒曰,中宮殿氣候安穩,而東宮氣候亦一樣乎?上曰,唯。錫恒曰,聖候核處,有成膿之勢,今日有開穴之議云,下情悶鬱,欲爲瞻望,故敢來請對,同爲入侍矣。台佐曰,伏聞昨夕入診醫官之言,則腫處漸至成膿之境,或以爲今日當爲開穴云,或以爲姑待熟膿,明間開穴爲宜云,診察後可以議定受針當否矣。首醫李時聖·蔡光夏,使之診脈爲宜矣。兩醫進診脈。時聖退伏曰,脈候平和不數矣。光夏曰,脈候度數調均,乍沈而和緩矣。台佐曰,結核處,使針醫診察爲宜。又曰,右邊汗毒處,亦令診察,臣等同爲診察,大臣初爲入侍,亦令診察爲宜矣。台佐謂諸針醫曰,吳重卨·崔泰齡,先爲診察,諸針醫三人式,同入診察宜矣。諸針醫以次進,診察腫處,王世弟起立于御榻後,仍爲診察,診察後退伏於座次,右相及兩提調,同起診察,診察後退伏。錫恒曰,核處按之則痛乎?上曰,唯。右邊汗毒處,右相及兩提調,診察核處,改付消毒膏。重卨曰,右邊汗毒處,膏藥無力,改付他膏藥爲宜矣。仍爲改付膏藥。重卨退伏曰,腫處膿氣,無未盡之事,而皮膚尙厚,如此腫患,無深膿之慮,明日開穴爲宜,詢問于諸針醫,何如?李得英曰,腫處成膿,十分無疑,而姑觀今日明間,開穴似好矣。崔泰齡曰,腫處膿氣雖緊,皮膚尙厚,皮膚薄,然後開穴似宜矣,石柱泰所達同。蔡光夏曰,今日則腫處紅暈消減,膿氣分明,姑待一日熟腫後,明間破腫似宜矣。崔恒齡曰,腫處旣已成膿之後,一日留置膿汁,爲悶,小臣所見,則今日開穴似宜矣。白興聲曰,腫處膿意分明,而凡腫患,熟膿後可以破腫,明日開穴爲宜矣。權聖徵曰,凡腫患,有蔓延之慮,則速宜破腫,而聖候腫處,則紅暈漸減,而皮膚尙厚,且血多膿少,卽今則不可開穴,姑待明日開穴,無妨矣。台佐曰,大凡瘡患,膿血浸淫,毒氣蔓延,則速爲開穴宜矣,聖候腫處,則諸醫以爲,無浸淫蔓延之慮,待熟膿開穴爲好云。崔恒齡所見,獨異於他人,而諸醫之議皆如此,待明日診察後,更議受針當否爲宜矣。上曰,依爲之。錫恒曰,藥房諸臣之引接事面,異於他臣僚,竊念此處,左右受風,玉體披露,極爲未安,且腫患無論膿否,最爲忌風,此處豈可受針乎?此後則熙政堂傍近處便殿引接爲宜矣,下情憂悶,惶恐敢達矣。台佐曰,大凡瘡患,最忌觸風,行閣淺露處,脫着衣襨,極爲未安,雖非瘡腫,玉體受風,猶不無暑風感傷之慮,況受針開穴之時乎?大臣所達,特賜允從,伏望。錫恒曰,今日敢請入侍者,蓋爲瞻望腫候,且欲陳達此事也。始煥曰,臣等連爲陳達,豈不知惶恐,而下情煎迫,如是更煩矣,雖閭巷尋常之人,若有疾患,則必入房內,謹避風寒。況殿下玉體,至尊至貴,或於此處開膿,則下情奚特煎迫而已哉?大臣及提調,如是仰達?蓋出於萬分悶迫,特加軫念,何如?台佐曰,小臣曾以先朝寢殿引接事陳達,而且念誠正閣,殿下平日在東宮時,開講之處,此所引接事,特爲下敎,則豈不好乎?錫恒曰,處所若狹,則首醫及下針之醫,入侍無妨矣。台佐曰,若狹仄,則史官亦豈可盡爲入侍乎?錫恒曰,下番翰林,獨爲入侍,亦無妨矣。台佐曰,先朝引接臣僚於寢殿時,臣以史官,屢忝入侍矣,今亦引接於寢殿無妨,行閣則不可受針,故縷縷煩稟矣。錫恒曰,此處決不可受針,斯速發落,臣等之望也。台佐曰,明日若爲受針,則行閣決不可引接,臣等退出後,明日受針時,引見於某處事傳敎,伏望。錫恒曰,引接於誠正閣,未知,何如?上曰,低矣。台佐曰,聖敎臣等聽瑩,不得詳聞,更爲下敎,何如?錫恒曰,或者以誠正閣爲敎乎?上又曰,低矣。始煥曰,受針處所,定以某處下敎,則臣等當退待承敎矣。上曰,唯。錫恒曰,臣於頃日,箚陳所懷矣,尙未承批,雖未知聖意之所在,而今方入侍,不得不更申前見。罪人趙聖集,因臺啓,有正法之命,而凡斷人死生,必以情法勘定,而今此聖集之罪,以法論之,則元無應死之律,以情言之,則不無可恕之端。前日筵中,副提學李眞儒,亦以參以其情,容或可原之意,陳達,公議所在,此亦可見,參以情法,依前判付,減死定配,則實合於聖上好生之德,故更此仰達。上曰,依爲之。諸臣退伏,以次趨出。
上在昌德宮。停常參·經筵。
下直,安東府使朴師洙。
大妃殿·大殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
兪命凝啓曰,大司憲李眞儉,掌令尹東洙,持平趙最壽·吳遂元在外,執義李眞淳,奉命在外,掌令徐宗廈呈辭,今日以監察茶時之意,敢啓。傳曰,知道。
藥房提調臣李台佐,副提調臣金始煥啓曰,伏未審夜來,聖體調攝,若何,大妃殿氣候,亦復何如?伏聞昨昏入診醫官之言,則聖候脈度調均,腫處膿形,與午後入診時一樣,而膿氣益加團聚,紅暈亦有少減之勢云,牛黃連爲調進,而寢睡水刺之節,亦何如?今日受鍼當否,更爲議定事,昨已稟達矣。臣等率諸醫,趁早入侍,詳察症候宜當,不勝憂慮之至,敢來問安,竝此仰稟。答曰,知道。慈殿氣候安寧,牛黃和進,水刺·寢睡一樣矣。
兪命凝啓曰,卽者,禁府都事來言,今日當爲鞫坐,而右議政崔錫恒,難安之勢,與前無異,不得開坐云矣,敢啓。傳曰,知道。
又以義禁府言啓曰,本府都事鄭壽崑,迎接都監郞廳差下矣,都事二員出使,一員未差,多事之地,苟簡莫甚,都事鄭壽崑,令該曹,卽爲閑官換差,何如?傳曰,允。
有政。吏批,判書柳鳳輝進,參判鄭齊斗在外,參議李眞望,疏批未下,左承旨朴熙晉進。兵批,行判書李光佐進,參判金致龍病,參議徐命淵進,參知鄭壽期未肅拜,左副承旨沈仲良進。
吏批啓曰,春坊闕員,今當差出,而擬望之人乏少,相避外任竝擬,何如?傳曰,允。
又啓曰,鐵山府使南泰績,以甲胄等物監造之功,加資事,命下矣。雖已資窮,未經准職,何以爲之?敢稟。傳曰,加資。
又啓曰,行錦南守棟,行壺山副守檉,行齊平守㰒,今陞明義,而俱未經都正,不得封君之意,敢啓。傳曰,知道。以李夏源爲戶曹參議,李匡世爲兵曹佐郞,朴涏爲掌樂正,李齊尙爲禁府都事,權始經爲安邊府使,金就綱爲庇仁縣監,朴來羽爲禮山縣監,南泰慶爲金井察訪,洪一輔爲利仁察訪,河沃爲軍器僉正,金夢翼爲興海郡守,沈埈爲弼善,李世德爲兼弼善,海昌副守檱爲司饔副提調。禁府都事鄭壽崑,掌樂主簿李思胤相換。鐵山府使南泰績,今加通政,甲胄等物監造之功加資事。西興君韓奎星,佐理功臣韓繼禧嫡長孫,承襲封君,嘉善韓爀,今加嘉義,會盟祭後別單加資事。
兵批啓曰,中軍宋琢,前萬戶李世寶,前判官張元業,出身金汝九,通德郞徐翊臣,前座首朱桂,閑良黃置垕·李春三·崔處大等,或軍器別備,或賑救飢民之功,俱有加資之命。而宋琢·李世寶,雖已資窮,未經准職,張元業·金汝九·徐翊臣,未資窮,未准職,朱桂·黃置垕·李春三·崔處大,係是儒品閑良,何以爲之?敢稟。傳曰,竝加資。以李台望爲慶尙右兵使,趙持重爲同知,金時相爲僉知,韓錫朝爲武兼,金潗爲宣傳官,李相晟爲洪陽營將,田雲祥爲都摠經歷。朴弼夢單付副護軍,黃浚單付副司果。
沈重良,以御營廳言啓曰,今此下番馬步軍兵別破陣試才後賞格,從分數多寡,以本廳所儲木綿面給後,別單書入之意,敢啓。傳曰,知道。
金始煥啓曰,今此勅使出來時,開城府別迎慰使,何承旨進去乎?敢稟。傳曰,右承旨進去。
梁廷虎啓曰,卽伏見京畿監司李世最狀啓,則慶尙監營狀啓持者,溺水致斃,流泊驪州地,埋置屍體,上送狀啓,而書狀一道,啓本三道,盡爲汚染,不合御覽。故自本院謄出以入,而人物渰死,極爲驚慘,畿營狀啓中,不稱某邑某人,殊涉疏漏,分付該道,更爲詳査啓聞,何如?傳曰,允。
呂必容,以禮曹言啓曰,今此勅使,以傳訃出來,則入京後各宴,似不必受之,而彼或提起,則不無顚倒之患,令都監,臨時觀勢,稟處,何如?傳曰,允。
梁廷虎,以司譯院官員,以提調意啓曰,本院典僕,幾盡流亡,現存只有五名,許多官員·生徒差任知會之事及公會使喚之際,全不成樣。自前他司,或有抄啓院奴之事,則本院輒陳達頉減,非止一再,而今此院奴得沙里,身又入於司饔院抄奴啓下之中,若不及時變通,則凡干使役,無以成形。上項得沙里,許減廚院抄奴之役,俾應本院之使喚,何如?傳曰,允。
假注書韓師得書啓,臣承命馳往于龍仁魚肥谷議政府左議政崔奎瑞所住處,傳宣聖旨,則以爲,臣於昨日封疏縣道之後,始伏聞自上有肩下結核之候,不勝驚慮。今日又因史官,來宜聖旨,以不無成膿之慮,有時刺痛,又失寢睡爲敎,臣尤用煎灼,不能自定。臣自屛逋以後,數十餘年之間,分義二字,擔當一邊,而每聞至尊違豫,則爲便承候,未嘗不進伏輦下,以少伸犬馬之誠,此則自前而已然,欲更探數日起居,以爲進退之計,今此史官遠臨,其何敢偃然在家,又廢前日已行之禮哉?卽當發程,寸寸前進,而元來垂死之喘,重傷於累日席藁之餘,氣息奄奄,若將垂絶,而畏日如此,不知將塡於路傍之何壑也。此則以私義言,而至於以職事召臣,則臣有怵惕不忍進者,曾在先朝己·庚年間,臣以都憲,進伏城下,癸·甲年間,以判敦寧,進詣闕下,俱不得出肅恩命,入參問安,候班旣罷之後,陳疏徑歸,設使臣幸而得達,其將如斯而已。臣以野外閑散,與在朝行公之人有異,其何敢自托於保護之任,冒昧出脚,以受大匡之資級,議政之官銜,判作前後之二人,而不知媿恥也哉?聖旨中時事之艱虞,國勢之岌嶪,臣於前後之疏,亦嘗屢言之,請更卜賢德,而未蒙採納,至於奬勵臣身之諭,非臣所敢當,所敢聞者,而伏讀先朝眷遇之敎,臣不覺號痛失聲。臣蒙被先朝不世之恩遇,旣不得少報於當日,而永作自廢之逋臣,則到今雖知必被違傲之誅,而猶欲自保終始,前後無異者,蓋欲以毋負於先朝,而有辭於後世故也。臣之不敢冒進,其義如此,而藥院諸臣,不思保護聖躬之爲重,反拘變通長僚之小嫌,不卽陳白臣必不可出之義,致令院中首任,日久虛曠,臣竊慨然。臣欲暴情實,乃以蕪雜之辭,仰籲於調攝之中,臣尤死罪云矣,敢啓。傳曰,知道。
梁廷虎,以刑曹言啓曰,卽接咸鏡監司移文,則今三月晦日,有一過去人,留宿於鏡城漁郞村幼學朴廷最家,而行止極其可疑。故問其姓名根脚,則稱云金月朋,或云居生於咸興,或云居生於慶州,而自五歲俱失父母,流離乞食,至十歲,轉至忠淸·黃海·江原等道,故不知祖先之名,而偶得重病,剪削頭髮,轉輾到此云。跡涉殊常,押送本曹,故所謂金月朋,捉入官庭,觀其容貌擧止,則決非鄕曲常漢流丐之人,探其囊中,則文筆非邊裔人所可能,且長髮不久,若非亡命之人,地近邊塞,似是殊常之人。在昔故相臣李浣,爲捕盜大將時,捕得如此之人,善爲處置。今亦令捕廳,究得本根,以爲處置之地,何如?傳曰,允。
又以禮曹言啓曰,來七月初八日,乃是立秋節,還御正殿,復常膳等事,依例擧行事,分付,何如?傳曰,允。
又以禮曹言啓曰,卽接遠接使狀啓,勅行定以初五日入京,而中路若値阻水有故,則勢當退日,更擇入京日子,罔夜下送云。而招問日官,則初五日以後,至初十日,連有大段拘忌,而初九日則無害,係是國忌齋戒,此外無可推移之日,以此急撥,分付,何如?傳曰,允。
朴熙晉,以戶曹言啓曰,卽接左水運判官李鼎佐所報,則可興倉所捧稅米太,今月二十二日,各船分載發船,親自領率,行到忠州省台陽面地。二十三日始雨,連晝夜大注,勢如翻盆,峽水暴漲,商賈木筏,寺剎人家漂沒,材木遍江而下,惡風急吹,繫纜站船,不得止泊。其中餘字站船,索斷漂流,瞥眼之間,奔觸於恐有淵險灘中惡石,累次進退,終爲怒濤所壓,不得拔出,全船摧敗,所載穀物淸州壬寅條稅太一百七十九石,醴泉壬寅條稅米七十三石,盡爲覆沒。水勢悍急,一石之穀,不得拯出,沙格四名,或倚櫓楫,或攀石角,浮沈水中,幾至渰死,多發各船善泅者,急急拯出,多般救療,半日之後,始得吐水回蘇云。事極驚駭,此是領來站官,目見馳報之事,與用奸故敗者有異,所載穀物,依辛丑敗船例,特爲蕩減,沙格等不謹行船之罪,自本曹,參酌懲治,何如?傳曰,允。
癸卯六月二十九日辰時,上御熙政堂。藥房入診入侍,提調李台佐,副提調金始煥,假注書金權,記事官申致雲·曺命敎入侍。醫官李時聖·許坫·方震夔·吳重卨·李時弼·卞三彬·李得英·白興銓·崔泰齡·石柱泰·蔡光夏,交河縣監權聖徵,司䆃主簿崔恒齡,副司果白興聲,同爲入侍。上西向坐,世弟伏於御榻右,諸臣就位伏,諸醫列伏於楹外。李台佐進伏曰,日候蒸熱,聖體調攝,若何?上曰,一樣矣。台佐曰,伏聞昨夕入侍醫官之言,腫處膿意一樣,而膿氣團聚,紅暈有消散之候云。受針當否,當於診察後議定,而日熱如此,首醫李時聖及白興銓二人,使之診察,何如?上曰,唯。李時聖診脈後退伏曰,脈候比昨夕稍數矣。白興銓曰,左右脈候,沈洪之中,稍帶數矣。台佐曰,諸針醫令入診察爲宜矣。又曰,閉戶爲宜矣。小宦閉左右戶。台佐曰,針醫三人式入,診察宜矣。諸針醫以次入,診察腫處,世弟起立于御榻後。台佐曰,臣等請同爲診察矣。提調及副提調,診察後退伏,世弟診察後,退伏於座次,李得英·卞三彬,更入診察腫處,改付消毒膏。台佐曰,膏藥旣已貼付,分閤更令開之爲宜矣。吳重卨曰,腫處比昨浮高,膿氣尤分明矣。李得英曰,腫處比昨浮高,熟膿分明矣。卞三彬曰,腫處熟膿,今日則無疑矣。崔泰齡曰,日日診察,則遠核漸漸消減,而皮膚尙厚,皮膚益薄後開穴,似好矣。石柱泰曰,膿氣已熟,受針之時矣。崔泰齡曰,腫處今已熟膿,開穴爲宜矣。白興聲曰,腫處比昨,尤爲浮高,而昨日已膿,至于今日,姑待明日,亦無妨矣。權聖徵曰,腫處膿血團聚,比昨益加,而四畔毒氣,亦爲消散,以醫書觀之,沈淫肆毒之腫,則速宜開穴,而此腫則血氣尙多,皮膚亦厚,待皮膚益簿,然後破膿,似宜矣。李台佐謂諸針醫曰,今日開穴與否,諸醫所見不同,今日雖不開穴,果無浸淫之慮耶。吳重卨曰,膿色今無未盡之事,而皮膚尙厚,明日留待下針,亦無妨矣。崔泰齡曰,今此腫患傳敎,已五六日,而消毒膏,連爲貼付,毒氣漸爲消減,皮膚尙厚,今日雖不下針,且無浸淫之慮矣,旣有所見敢達。台佐曰,今日破腫當否,崔泰齡,素善於治腫之醫也。從其言,待明日更爲診察議定爲宜矣。上曰,唯。蔡光夏曰,腫處團聚,膿意分明。而大凡腫患開膿,有一時爲急者,有可待其熟膿者,此腫患,則差退數日開穴,亦無妨矣。台佐曰,雖閭巷之病,旣膿之後,則刺痛之勢漸減,聖候刺痛之勢亦何如?上曰,漸減矣。台佐曰,明日開膿事,亦當於明日診察,詳議後稟定矣。上曰,唯。台佐曰,月經欲爲進御事傳敎,而問于醫官,則月經不必進御云矣。諸臣退伏,以次趨出。
上在昌德宮。停常參·經筵。
兪命凝啓曰,大司憲李眞儉,掌令尹東洙,持平趙最壽·吳遂元在外,執義李眞淳,奉命在外,掌令徐宗廈呈辭,今日以監察茶時之意,敢啟。傳曰,知道。
沈仲良啓曰,備邊司郞廳來言,今日賓廳坐起日次,而上候方在靜攝中,不得來會云矣,敢啓。傳曰,知道。
藥房提調臣李台佐,副提調臣金始煥啓曰,伏未審夜來,聖體調攝,若何,大妃殿氣候,亦復何如?伏聞昨昏入軫醫官之言,聖候脈度沈數,腫處膿形,與昨午後入診時一樣云,牛黃連爲調進,而寢睡水刺之節,亦何如?臣等率諸醫,趁早入侍,診察症候,議定受鍼當否宜當,不任憂慮之至,敢來問安,竝此仰稟。答曰,知道。慈候安寧,寢睡安穩,水刺一樣,九味淸進服矣。
大妃殿·中宮殿,藥房問安。答曰,知道。
大妃殿·大殿·中宮殿·世弟宮·嬪宮,政院·玉堂問安。答曰,知道。
梁廷虎啓曰,副修撰李顯章,運日入直矣,身病猝重,陳疏徑出,所當直捧禁推傳旨,而此與無端徑出有異,推考警責,何如?傳曰,允。
兪命凝啓曰,卽者,禁府都事來言,今日當爲鞫坐,而右議政崔錫恒,難安之勢,與前無異,不得開坐云矣,敢啓。傳曰,知道。
金始煥,以迎接都監言啓曰,郞廳刑曹正郞李喜相,以年老之人,方患泄痢,症勢非輕,有難察任。今姑改差,其代以刑曹正郞尹志益差下,使之察任,何如?傳曰,允。
又以迎接都監言啓曰,曾前勅使減除宴享之時,例有中路別問安使差送,措辭致謝之事,而傳訃勅,雖減除宴享,致謝一款,曾不擧行,只以勞問之意,使平壤·黃州迎慰使中,替行中路問安之擧,已成規例。今番則迎慰使,旣已減除,令政院,差出別問安使一員,卽日下送,使於勅使相遇處,別致勞問,何如?傳曰,允。
又以迎接都監言啓曰,卽接遠接使狀啓,則上勅,以其差備譯官尹商佑身病之代,請以金是瑜定送。而金是瑜旣已加資,則堂下譯官之代,不可以堂上人差遣,若欲必爲差遣,則與前往差備,爲堂上三員,有違前例,不得許送之意,移文遠接使,以爲言及勅使之地。尹商佑之代,以堂下譯官中,曉解漢語者,極擇差送之意,分付該院,何如?傳曰,允。
又以迎接都監言啓曰,取考戊戌謄錄,則傳訃勅使,有異常規,各處所排鋪陳及房排等物,皆用素色,則屛風亦當以素屛,排設之數,至於二十三坐之多,勅使入京不遠,其前盡爲新造,勢有未及。尙衣院房排衣函,有以紙塗用前例,各處所排屛風,亦用此例。前排彩屛之面,以紙精塗進排,便殿接見時屛風,則以白綃屛,新造待令,何如?傳曰,允。
兪命凝,以迎接都監言啓曰,自前勅使,若減各宴,則入京第三日,大臣有請行茶禮之例,今亦依前例備待之意,敢啓。傳曰,知道。
又以宣惠廳言啓曰,慶尙道所封六月令宗廟·永徽殿薦新新稻米,今月內當爲封進,而今年節早,未及成熟,限內不得封進之意,敢啓。傳曰,知道。
沈仲良,以義禁府言啓曰,今此勅使在館時,三門把守假都事三員,令該曹預爲差出,以爲習儀時,分差之地,何如?傳曰,允。
又以義禁府言啓曰,卽接月令醫員金惟大手本,則時囚罪人李重煥,久處濕地,重得暑感,頭疼如破,寒熱往來,嘔吐兼作,食飮全廢,氣力虛憊,症情沈重云。自前罪人病勢如此,則有保放救療之規,敢此仰稟。傳曰,依爲之。
備忘記。傳于兪命凝曰,長番內官權鎭衡,當爲莫重公事,誤踏啓字,極爲非矣,推考。
兪命凝,以賑恤廳言啓曰,前因京畿監司狀啓,咸平庚子條大同米七百石及戶曹稅米,訓局槍柄木等所載船隻,致敗於南陽地,無一石拯出,沙格十二名中,李太石一人,獨爲生存。大洋致敗,似是實狀,而船人奸僞,有難測知,太石爲先嚴刑究問,沙卒等或有生還之事,令捕廳及本道,各別窺捕後,更爲稟處事,覆啓行會矣。今至三年,尙無捕得之事,太石以萬死一生之人,積年滯囚,獨受刑訊,實爲可矜,而累經大霈,未蒙疏釋,揆以罪疑惟輕之訓,恐不可無變通之道。李太石,姑爲放送,徐得其情跡,顯有質問之端,然後更爲推治,何如?傳曰,允。
癸卯六月三十日辰時,上御熙政堂。藥房入診入侍,提調李台佐,副提調金始煥,假注書金權,記事官申致雲·曺命敎,右議政崔錫恒,微稟同爲入侍。入侍醫官李時聖·許坫·方震夔·吳重卨·卞三彬·崔泰齡·石柱泰·蔡光夏·辛必昌,交河縣監權聖徵,重林察訪權聖經,司䆃主簿崔恒齡,副司果白興聲,微稟同爲入侍。上西向坐,世弟伏於御榻右,諸臣入伏訖。金始煥進伏曰,臣等在閤門外,以右相崔錫恒,同爲入侍事,微稟矣。臣等先爲入侍,右相以姑未承發落,來待於閤門外矣。上曰,唯。李台佐曰,然則使史官出去,引右相入侍爲宜矣。假注書金權,出閤門外,引右議政崔錫恒入侍。台佐曰,夜來聖體調攝,若何?上曰,一樣矣。台佐曰,令首醫李時聖入診脈爲宜矣。時聖診脈後退伏曰,左右脈候沈數矣。台佐曰,令諸針醫,診察腫處,臣等及大臣,同爲診察事,敢達。諸針醫以次入,診察腫處,世弟起立于御榻後,診察後退伏於座次,右相及兩提調,同入診察後退伏。台佐曰,醫官診察腫處之時,無刺痛之候乎?上曰,無之矣。提調及副提調,更起診察,吳重卨改付消毒膏於腫處。台佐曰,右邊汗毒,請又爲診察。右相及兩提調又起,診察汗毒處。重卨退伏曰,今日診察,則腫處毒氣頗消,大槪,膿少血多,卽今雖久置,不可自潰,今日受針似宜矣。卞三彬曰,四畔核處稍減,紅暈消散,今日破腫爲宜,今日雖不下針,亦無妨矣。權聖經曰,腫處,小臣則四五日不得診察,而今日膿氣已熟,皮膚稍緩,而雖置數日,不可自潰,小臣所見,則今日破腫爲宜矣。石柱泰曰,腫處診察,則膿氣團聚,今日政合受針矣。蔡光夏曰,腫處膿氣已熟,今日破腫爲宜,諸醫所見皆是矣。崔泰齡曰,腫處傳敎,今已七日,而連爲診察,則核處漸減,紅暈亦消,今日雖不開穴,似無浸淫之慮,皮膚尙厚,姑觀數三日開膿,無妨矣。辛必昌曰,昨日已膿,今日則過膿,今日開穴爲宜矣。權聖徵曰,核處漸減,紅暈亦散,姑觀數三日,必無蔓延之患,核處漸小,皮膚漸薄之後,開穴爲宜矣。崔恒齡曰,腫處比昨無加,而今已熟膿,開穴爲宜矣。白興聲曰,今日則腫處已熟膿,旣膿之後,則留置爲悶,今日開穴似宜矣。台佐謂泰齡曰,今日雖不開穴,必無浸淫之患耶。崔泰齡曰,腫處已團聚,毒氣且消散,今日雖不開穴,必無侵淫之慮矣。錫恒曰,臣不知醫理,而崔泰齡之言如此,且核處漸漸消減,似無浸淫之患矣。台佐曰,今日諸醫,以爲可以下針者,十居八九,以爲不可下針者,崔泰齡·權聖徵二人而已。藥院之議,例爲從多,而第念腫處紅暈漸減,崔泰齡所謂無浸淫之患云者,似爲是矣。權聖徵,自先朝以針醫倚仗者,而其言亦如此,不可從多而棄二人之言矣。若有浸淫之勢,則破腫不可遲延,而聖候腫處,則無此慮,姑觀數日無妨,明日更爲診察稟定,何如?上曰,唯。李台佐曰,勅使越江狀啓,昨夕來到,勅行初五日可以入城,雖或有阻水之患,似於初十日前入來,而上候方在未寧中,郊迎一節,自上決難親行矣。曾在戊戌年勅行時,先王玉候,方在調攝中,故殿下在東宮,替行郊迎。今亦依戊戌年例,王世弟當爲替行,而自都監不敢擅自稟達,大臣今方入侍,下詢而處之,何如?崔錫恒曰,戊戌年迎勅時,殿下曾已替行矣,今番王世弟替行宜矣。上曰,依爲之。出擧條台佐曰,戊戌年,東宮迎勅於仁政殿,今番,東宮亦依此替行爲宜,而勅使若有請見之事,則便殿受勅事,當爲定奪,以熙政堂受勅磨鍊,未知,何如?錫恒曰,先朝則在積年寢疾中,有妨於起居。故難爲出臨受勅,而殿下未寧之候,則不爲大段,臨時更觀上候加減定奪,而卽今則以仁政殿受勅磨鍊,何如?上曰,唯。台佐曰,郊迎一節,世弟替行,而仁政殿受勅事,臨時更爲稟定似宜矣。錫恒曰,臨時更爲稟定宜矣。台佐曰,館所宴享,則此是告訃勅,似不可設,而茶禮則可以爲之,上候未寧之時,東宮亦有替行之規,今番何以稟定乎?錫恒曰,此乃告訃勅,宴享雖不可爲,茶禮則似可設之,而此亦臨時稟定宜矣。崔錫恒仍進起伏曰,日候蒸熱,聖體若何?上曰,一樣矣。錫恒曰,批答,以寢睡安穩爲敎,寢睡安穩乎?上曰,安穩矣。李台佐曰,龍宮士人李溟,以醫術名於一道,溟之祖父故郡守纘,卽嶺南名醫也。溟有所傳受,術業精明云,臣曾已陳稟,依朴太初例招來事,分付本道矣。溟今方入來,而上候適以腫患,方在末寧中,徐當使之入診議藥矣。第遠方之人,以議藥事,來到京城,旅邸喫着實難,來頭入診時,當依朴太初例付軍職,而散料則爲先題給,似宜矣,惶恐敢達。上曰,依爲之。出擧條李台佐曰,臣方待罪地部,內弓房黑角進排之事,竊有所稟定者,敢此仰達。黑角,本是南蠻所産,日本人轉貿,而出送倭館,故訓別萊商,貿納地部之際,不能趁時執出,每致生事,曾在甲戌年間,不得已定奪變通,募京人設角契,使之擔當備納矣。十數年來,海路多礙,角路漸絶,年例和買,尤極艱難,雖或若干執出者,如非缺角,率多黃角,勢難以此進排,契人輩,雖費重價,可合品好之角,無處貿得,春間上言,備陳角路阻絶,決難別貿進排之狀,願以片角代納云。所謂片角,自南京來在北京者,胡人截作片角,以便潛商之路,蓋黑角,卽彼中禁物。故我國商賈,入去燕市,以價銀潛給彼人,彼人潛運片角,夜出鴨綠江邊埋置,則我國商賈,亦乘夜潛越,尋其埋置處持來,故片角雖是禁物,我國多有之,契人之願以片角代納者,良以此也。黑角·片角,同是南蠻所出,角品旣無異同,軍門造弓,亦皆通用,而此旣係禁物,許令進排,事例不當,措辭防塞矣。契人又復上言,更陳切急之狀。且聞卽今通京鄕,品好黑角絶無云,不得已就議廟堂,姑限萊角出來間,以片角進排事覆奏矣,判付內,以萊角取用事,啓下矣。伏想聖意,似或以片角造弓,不如黑角,黑角之代,以片角許捧,亦係變通,故有此判付,嚴飭契人,使之某條備納黑角,則契人輩逐日呼訴,雖被重罪,決無進排之勢,委屬可慮矣。昨日聞訓將尹就商之言,以爲片角旣是禁物,而反許取用,事涉苟簡,卽今黑角,決無可得之勢,毋寧以此意稟達,內弓房造弓,限數月停止,移咨北京,和買片角之爲便。且自上若有賞賜之事,而內弓房造弓不足,則軍器寺角弓多有之,姑以此進排似宜云,而臣曹不敢擅稟,問于大臣而處之,何如?崔錫恒曰,黑角出自南京,乃是禁物,若咨文請賣,則其見許,旣不可必,亦不無生事之慮,姑以片角捧用似宜矣。台佐曰,右相所達亦是矣。錫恒曰,咨文則決不可爲矣。台佐曰,契人處,姑以片角,限今年,爲先極擇好品,進排內弓房,更加嚴飭,貿來黑角于倭館,何如?出擧條上曰,依爲之。諸臣退伏,以次趨出。
上在昌德宮。停常參·經筵。
大妃殿·大殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
兪命凝啓曰,大司憲李眞儉,掌令尹東洙,持平趙最壽·吳遂元在外,執義李眞淳,奉命在外,掌令徐宗廈呈辭,今日以監察茶時之意,敢啓。傳曰,知道。
藥房提調臣李台佐,副提調臣金始煥啓曰,伏未審夜來,聖體調攝,若何,大妃殿氣候,亦復何如?伏聞昨昏入診醫官之言,聖候脈度沈數,腫處膿形,與昨午後診察時一樣云,牛黃連爲調進,而寢睡·水刺之節,亦何如?臣等率諸醫,趁早入侍,詳察症候宜當,不任憂慮,敢來問安,竝此仰稟。答曰,知道。慈殿氣候安寧,寢睡·水刺差勝,膿形一樣,牛黃進御矣。
兪命凝,以都摠府言啓曰,副摠管昌山君相,以宗廟秋享大祭終獻官,肄儀時,議政府晝仕進去之意,敢啓。傳曰,知道。
以黃海監司,各邑所請各衙門軍布錢·保米,或田三稅未及上納者,貢物價作錢餘數,擅許貸用支勅待罪事狀啓,傳于兪命凝曰,勿待罪事,回諭。
兵曹口傳政事,副司直李世德。
兪命凝啓曰,卽者,禁府都事來言,今日當爲鞫坐,而右議政崔錫恒,難安之勢,與前無異,不得開坐云矣,敢啓。傳曰,知道。
梁廷虎,以禮曹言啓曰,今秋太廟展謁,當爲取稟,而自上方在靜攝之中,不得循例擧行之意,敢啓。傳曰,知道。
又以吏曹言啓曰,今此永寧殿秋享大祭薦俎官,實差兵曹參議徐命淵,預差行副護軍李翊漢,塡差書啓矣。徐命淵,今方入直,李翊漢,身病猝重,今日肄儀,俱不得進參,不得已以判決事尹行敎,改付標以入之意,敢啓。傳曰,知道。
兪命凝,以迎接都監言啓曰,卽接遠接使移文,則勅書謄本及路程記,直送都監,故勅書封進,路程記正書以入之意,敢啓。傳曰,知道。
兪命凝,以迎接都監言啓曰,卽接遠接使移文,則勅使,二十七日,自義州離發,來七月初五日,入京云。此是曾前禮曹所擇吉日,以此日入京之意,遠接使處回移,各該司及京畿·開城府·黃海道,亦爲知委,何如?傳曰,允。
梁廷虎,以戶曹言啓曰,卽接典牲署所報,則祔太廟後,永寧殿春秋大祭,羊二口·猪四口,配享四臣祭,用猪一口等加封事,已自禮曹,啓下捧甘,斯速卜定,使莫重祭享,毋爲苟簡云矣。就其曾前權減中,嶺南晉州癸未加定羊一口,乙酉別卜定羊一口,湖西元貢猪二口,湖南元貢猪一口半,嶺南元貢猪一口半,癸卯條爲始,還爲復舊封進宜當,以此知委惠廳及該署,何如?傳曰,允。
梁廷虎,以侍講院言啓曰,今此迎勅擧動時,宮官不可不備員,而且再明日習儀,宮官二員當爲進去。輔德金始㷜,陳疏未承批,弼善沈埈,除拜之後,連呈辭疏,尙未出肅,說書未差,兼說書曺命敎,入直翰苑,且未承批,無以備員。說書未差之代,令政院稟旨差出,仍卽牌招,兼弼善李世德,未付軍職,令該曹,口傳付軍職,與弼善沈埈,一體牌招,輔德金始㷜,以陳疏未承批,不敢循例請牌,何以爲之?敢稟。傳曰,依允,竝牌招。
梁廷虎啓曰,因侍講院草記,兼弼善李世德牌招事,允下矣。付軍職單子啓下,所當出牌,而今已夜深,待明朝出牌之意,敢啓。傳曰,知道。
癸卯七月初一日辰時,上御熙政堂。藥房入診入侍,提調李台佐,副提調金始煥,假注書金權,記事官申致雲·曺命敎入待。醫官李時聖·許坫·方震夔·李時弼·白興銓·崔泰齡·石柱泰·蔡光夏·崔擎玄,交河縣監權聖徵,重林察訪權聖經,司䆃主簿崔恒齡,副司果白興聲,微稟同爲入侍。上西向坐,世弟伏於御榻右,諸臣入伏訖。李台佐進伏曰,日候連熱,聖體調攝,若何?上曰,一樣矣。台佐曰,本院批答,以寢睡安穩,水刺差勝爲敎,日候蒸熱,又有瘡癤之候,而昨今寢睡平穩,水刺亦差勝,下情欣幸矣。又曰,腫處受針當否,尙未議定,權聖徵·崔泰齡則以爲,今日亦不可受針,崔泰齡以爲,腫處自可消融,將至於不爲受針之境,雖不明言,所見如此,諸醫則皆以爲,今日當爲受針云,姑未可決定,而第夜來瘡患,似不無變動之節,診察後議定,似宜矣。日氣甚熱,首醫李時聖及白興銓,請令診脈。李時聖診後退伏曰,左右脈候,平和不數矣。白興銓曰,左右關尺脈,調和矣。台佐曰,腫處使醫官診察,臣等同爲診察,爲宜矣。諸針醫,以次入診察,世弟起立于御榻後,診察後退伏。台佐曰,醫官按摩腫處之時,無刺痛之候乎?上曰,無之矣。兩提調起診察。台佐曰,諸針醫診察後陳達,使之自下達上,何如?上曰,唯。崔擎玄曰,過累日後,始爲診察,而腫處成膿分明,當初淸汁多出,故腫處無力,而卽今膿意分明矣。白興聲曰,腫意,比昨益加矣,腫患,雖置一兩日,似無浸淫肆毒之患,而今已熟膿,開穴疎通,貼付糯飯,似宜矣。台佐曰,熟膿則似有刺痛之候,未知,何如?上曰,不爲大段矣。金始煥曰,脫着衣襨之時,無牽礙之事乎?上曰,無之矣。崔恒齡曰,比昨無他意見矣。權聖經曰,皮膚似浮,膿形分明,若久不開穴,則膿血不無深入之慮,開血爲急矣。石柱泰曰,熟膿團聚,今已累日,日氣又如此,速爲受針開穴,則四畔毒氣漸消矣。蔡光夏曰,熟膿今已累日,小臣之見,今日開穴,則速臻平復矣。崔泰齡曰,今日診察腫處,則膿汁漸漸團聚,而皮膚尙厚,且此腫患,無浸淫之慮,待皮膚漸薄,開穴爲宜矣。權聖徵曰,諸醫今日當爲受針之說,亦不誤矣,而第血多膿少,皮膚不薄,待明日尤爲團聚後,受針爲宜矣。吳重卨曰,腫處,比昨無加減,昨日受針之意,已爲陳達,今日豈有他意乎?若久不開穴,則不無侵犯肌肉之慮,凡腫患,破膿適中爲宜,而卽今尤爲出頭,小臣所見,今日破腫,爲宜矣。台佐曰,凡腫患,有緊歇緩急,腫處左右,如有毒氣蔓延之慮,則宜於急治,若濕痰或暑濕,則待其團聚熟膿後,破腫爲宜矣。竊念聖候腫處,旣無毒氣,又無疔症候,不爲緊急,醫言如此矣。吳重卨以下七八人以爲,今日當爲受針云。崔泰齡之言,非以諸醫之見爲非,以爲卽今腫處,皮膚尙厚,膿少血多,且無浸淫之慮,姑觀今明開穴爲宜,而權聖徵所見,亦與泰齡同,諸醫之議,雖如此,崔泰齡,慣於治腫,權聖徵,亦自先朝,以針醫依仗者,二人之言,似可信從。今日則受針不可停當,明日更爲診察,議定爲宜,若明日皮膚尙厚,則再明開穴,亦無妨,以此稟定,何如?上曰,依爲之。台佐曰,俗諺有回膿者,久膿不破,則有刺痛之勢,寢眠亦不安,而聖候則寢睡安穩,水刺差勝,以此觀之,姑未開穴,似無所慮矣。始煥曰,醫官以爲,今日當爲受針,而亦以爲,雖姑未開穴,必無浸淫之慮,崔泰齡·權聖徵兩人之見,待腫處尤爲團聚,膿頭漸高後,開穴爲宜云,姑觀今明,更爲稟定似宜矣。重卨持消毒膏入,貼付腫處,右邊汗毒處,亦改付膏藥。重卨曰,右邊汗毒,赤暈已爲消減,無更付膏藥之事,而恐不無妨礙衣襨之慮,姑爲貼付爲宜矣。李台佐曰,臣方待罪地部,漕船一事,係是職掌,故竊有變通者,敢此仰達。漕運,一國重事,漕卒·漕船着實,然後漕路可通矣。兩湖設置漕倉,意非偶然,而輓近以來,漕運之法,漸至墜廢,生出許多弊端,漕卒不能支保,漕船亦多薄劣,往往有覆沒之患。故今兵曹判書李光佐,爲全羅監司時,深知此弊,往復廟堂,各項變通,多得其宜,厥後漕事着實,絶無臭載之患矣。近聞兩湖漕復米布,營門運判倉在官,不遵事目本意,或擅用於賑資,或私貸於漕卒,多有虛疎之患云。漕復米布,事體重大,與軍餉·軍布無異,朝家或有不時運穀之事,則以此漕復米布,修補船隻,作爲格糧,其所關係,不輕而重,苟有朝綱,外方何敢不稟本曹,擅自出用乎?此弊若不嚴防,莫重漕事,委屬可慮。自臣曹發關兩湖,漕復米布,定差員,一一摘奸,果有擅用私貸之事,則入啓重勘,以警來後,何如?出擧條上曰,依爲之。金始煥曰,戶判之言,是矣。大槪,水路漕運極難,曩者,峽民擔當,頻有臭載之患。故漕水軍生子則曰,汝其爲漕軍乎?以死避之矣。李光佐善爲變通漕船,無弊運納,卽今民皆使長子,赴漕軍之役,兵判變通漕運事,儘是良法也。民役亦皆如是變通,則豈不好乎?漕復米事,臣曾任靈光時,法成倉在其境,故知其弊矣。漕復米,本官不爲句管,故漕復米捧之未易,雖捧之,其弊有如戶判所達矣。李台佐曰,漕船事目內,押領差員,連三次無欠上納,則論賞事定式,蓋越海累千里,備經危險之域,無事運納,其功不細矣。漕船事目,雖有論賞之法,而曾無擧行之事,殊非當初事目激勸之意,分付兵曹,考出前後押領差員之連三次無欠上納者,另加施賞,恐爲得宜,惶恐敢達。出擧條上曰,依爲之。李台佐曰,臣有所懷,敢此更達,我國小邦也。人才乏少,且言議,在三司堂下官中,責任甚重矣。前兵曹正郞宋寅明,以東宮捧血官,有加資之命,前例如此,加資之典,固宜矣,而第念寅明,決科屬耳,資歷尙淺,方將儲望以致用也。寅明文識爲人,出於流輩,故領議政趙泰耉,陳白以爲,此人宜責東宮勸講之任,不合以御史出外,右相崔錫恒,亦以此陳達不遺矣,今一朝驟升,則以渠言之,非福也。國家用人之道,亦不當如是,且講官之才未易,前頭將使之出入兩筵,有所補益矣,允從臺啓,恐爲得宜,故敢達。上曰,依爲之。諸臣退伏,以次趨出。
上在昌德宮。停常參·經筵。
下直,靑陽縣監宋湜,永同縣監洪道達,永登萬戶孫楚雄。
大妃殿·大殿·中殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
藥房提調臣李台佐,副提調臣金始煥啓曰,伏未審夜來,聖體調攝,若何,大妃殿氣候,亦復何如?伏聞昨夕入診醫官之言,聖候脈度調均,腫處膿形,與昨午後診察時一樣云,牛黃連爲調進,而寢睡·水刺,益有差勝之節乎?臣等率諸醫,趁早入侍,詳察症候宜當,不任憂慮,敢來問安,竝此仰稟。答曰,知道。慈殿氣候安寧,膿形與昨一樣,牛黃進服,寢睡·水刺一樣矣。
梁廷虎啓曰,因侍講院草記,今此迎勅擧動時,宮官不可不備員,說書未差之代,令本院,稟旨差出,仍卽牌招事,允下矣。政官卽爲牌招,開政差出,何如?傳曰,允。
兪命凝啓曰,憲府多官,或在外,或呈辭,連日監察茶時,事甚未安,除在外外,呈告人員,卽爲牌招察任,何如?傳曰,允。
又啓曰,大司憲李眞儉,掌令尹東洙,持平趙最壽·吳遂元在外,執義李眞淳,奉命在外,掌令徐宗廈被論,今日以監察茶時之意,敢啓。傳曰,知道。
梁廷虎啓曰,預備兼春秋柳祥翼,奉命出去,今姑減下,其代,令該曹,卽速差出,何如?傳曰,允。
兪命凝啓曰,卽者,禁府都事來言,今日當爲鞫坐,而右議政崔錫恒,難安之勢,與前無異,不得開坐云矣,敢啓。傳曰,知道。
梁廷虎啓曰,勅使接見時說話,依例書入,而或不無未盡之語,令廟堂增刪,以備睿覽,何如?傳曰,允。
事變假注書韓師得病,代以朴文秀爲事變假注書。
有政。吏批,判書柳鳳輝進,參判鄭齊斗在外,參議李眞望疏批未下,左副承旨沈仲良進。兵批,行判書李光佐病,參判金致龍病,參議徐命淵進,參知鄭壽期未承批,左副承旨沈仲良進。
吏批啓曰,春坊闕員,今當差出,而擬望之人乏少,相避竝擬,何如?傳曰,允。
又啓曰,南學訓導李璵,除授後,過限未上來,依例改差,何如?傳曰,允。
以黃翼再爲掌令,徐宗廈爲司成,金晉重爲成歡察訪,柳升鉉爲禮曹佐郞,朴涏爲兼弼善,洪聖輔爲說書,兼春秋單李光湜。
兵批啓曰,新除授洪陽營將李相晟呈狀內,老母年今七十五歲,洪陽旣是三百里之外,其在情理法例,不忍遠赴,依例入啓改差云,邊倅·邊將,親年七十五歲以上,許遞其任,已有定式,今姑改差,何如?傳曰,允。
以徐宗廈單付副護軍,李溟單付副司勇。
梁廷虎啓曰,因侍講院草記,說書未差之代,開政差出,卽爲牌招事,允下矣。新除授說書洪聖輔,所當牌招,而今已日暮,待明朝出牌之意,敢啓。傳曰,知道。
沈仲良,以摠戎廳言啓曰,今此出來勅使護行軍威軍,長湍當次,而依前調用之意,狀聞知委矣。卽接迎接都監移文,則以軍威軍減除事,遠接使關文來到云,故長湍府使鄭道元處,分付勿用緣由,敢啓。傳曰,知道。
梁廷虎,以迎接都監言啓曰,因禮曹草記,勅使到京後,各宴似不必受,而彼或提起,則不無顚倒之患,令都監,稟處事,允下矣。今此勅行,旣爲傳訃而來,各處宴享,一倂減除,則似無入京後提起之端,宴享一節,別無更爲稟處之事矣,敢啓。傳曰,知道。
沈仲良,以兵曹言啓曰,去六月朔各廳堂下武臣等試射,當爲設行,而連因有故,未及擧行,今已踰月,不得爲之之意,敢啓。傳曰,知道。
正言趙趾彬啓曰,請金姓宮人行藥者,卽速摘發,出付攸司,快正王法。請還收大靜圍籬安置罪人申銋出陸撤籬之命。請還收遠竄罪人任埅·趙榮福量移之命。請還收前正郞宋寅明特爲加資之命。措辭竝見上日昨筵中,大臣以罪人趙聖集減死定配之意,陳達蒙允,臣於此,竊以爲慨然也。夫聖集之事,毋論情法之如何,渠以鞫獄當誅者之親屬,乃敢締結獄卒,密地投藥,使結案拒逆之罪人,終至自斃,王章莫伸,輿憤靡洩,則論其罪狀,寧有一毫可生之道哉?雖以近日金時發事言之,其家人私書中,乃以送藥密議,終爲本府之現捉,至有移送南間之擧,此皆由於如聖集者不卽正法,人不懲畏之致,此而減死,則將無以嚴鞫獄·杜後弊。況且中間傳通之軍卒,方將伏法,而當初主謀之聖集,獨逭顯戮,刑政乖舛,國體顚倒。請罪人趙聖集,依前臺批,快正王法,罪人聖集酌處也。大臣至以情法俱無可死之意,或箚或奏,終至減死,則當初發啓之臺臣,固當引避之不暇,亦宜有還收之請,而側聽累日,終無一言,其宜避不避,當論不論,臺體虧缺,公議譁然,請掌令徐宗廈遞差。答曰,不允。末端事,依啓。
癸卯七月初二日辰時,上御熙政堂。藥房入診入侍,提調李台佐,副提調金始煥,假注書金權,記事官申致雲·曺命敎入侍。醫官李時聖·方震夔·吳重卨·李得英·玄悌綱·崔泰齡·石柱泰·辛必昌·洪萬遇,交河縣監權聖徵,重林察訪權聖經,司䆃主簿崔恒齡,副司果白興聲,微稟同爲入侍。上西向坐,世弟伏於御榻右,諸臣入伏訖。李台佐進伏曰,日氣連熱,聖體調攝,若何?上曰,一樣矣。金始煥曰,伏聞昨夕入侍醫官之言,入直醫官,待候稽緩,致勤嚴敎,此莫非臣等常時不能檢下之致,極爲惶恐,而醫官,自本院請推之外,無他可施之罰,請別入直首醫以下,竝從重推考。上曰,唯。出擧條台佐曰,醫官輩不卽待令,致有嚴敎,臣等平日,不能檢束醫官之罪,於此可見,心甚惶恐矣。又曰,伏聞昨夕入診醫官之言,聖候核處一樣云,診察後,可以議定受針當否,首醫一人,使之先爲診脈,爲宜矣。時聖診脈後退伏曰,左右脈候沈數矣。台佐曰,令針醫診察腫處,臣等同爲診察爲宜矣。諸鍼醫,以次趨入診察,王世弟起立于御榻後,診察後退伏於座次,兩提調同起診察,診察後退伏,兩提調復起診察,台佐召權聖徵·崔泰齡,令復入診察。始煥曰,醫官以手指按摩腫處之時,無刺痛之候乎?上曰,唯。台佐曰,醫官連以手指按察,無引痛之事乎?上曰,唯。始煥曰,凡腫患,以手指按察之時,有膿氣處,則覺其牽痛矣,上候腫處,則按察之際,或知其有牽痛乎?上曰,暫爲牽痛矣。白興聲曰,與昨日診察時,無異矣。暑濕之腫,異於他腫,雖姑不開穴,必無加減矣,今日受鍼爲宜,而一兩日留待,亦無妨矣。崔恒齡曰,今日開穴之外,無他所見矣。台佐曰,恒齡卽泰齡之弟也。雖兄弟之間,所見各自不同矣。洪萬遇曰,腫處皮膚尙厚,姑觀一兩日,開穴無妨矣。辛必昌曰,腫處,膿少血多,今日受針,則黑血必出矣。台佐曰,此辛必昌也,醫術精明,且知腫患矣。石柱泰曰,腫處尙未開穴,今日診察,則不無浸淫之慮矣,開穴之後,可以合瘡矣。權聖經曰,腫處比昨一樣,而暑濕之腫,故膿汁若無若有,消毒膏久爲貼付,則膿血漸消,核處亦散,似可自至於消融,雖久不開穴,似無蔓延之漸矣。崔泰齡曰,核處日日診察,則膿處漸至消減,浮高處,亦爲減縮,卽今則膿與血俱無矣。李得英曰,小臣淺慮,則去月二十四日,始爲診察,腫色頗赤黑矣。大黃膏貼付,其後淸汁流出,消毒膏貼付後,白膿少出,其後穴塞,核處漸低,卽今不知有膿汁,受散針數三次,惡血流出,則似差矣。吳重卨曰,連日診察,則比昨無異,而不知之中,不無受傷之慮,開穴後,或血或膿流出,似可完合矣。權聖徵曰,腫處當初則有毒氣,卽今核處消減,第血熱則成膿,而無膿汁深入之事,姑觀症候,受散鍼之說爲宜,小臣所見如此矣。台佐曰,吳重卨言內,膿之多少則㚲舍,浮高處開穴,或散鍼則可無浮高云,此言似是矣。權聖徵曰,濕腫,故其外似浮高,而中則無膿矣。台佐曰,李得英散鍼之說似是,惡血膿汁間,消散則好矣,未知,何如?聖徵曰,膿與血,諸醫之見未定,散鍼亦不可輕下矣。台佐曰,諸醫之見各異,而瘡患,則似可歸重於權聖徵·崔泰齡兩人,諸醫亦以爲,雖不受鍼,無浸淫之慮云者多矣,崔泰齡·權聖徵之言,不爲模糊,所見若不明,似不如是斷定以達矣。依其言,今日受鍼事,姑爲停止,何如?上曰,唯。台佐曰,消毒膏,乃促膿消毒之劑,赤小豆膏,則只是消毒之劑也。去消毒膏,改付赤小豆膏之意,敢達。上曰,唯。出榻前定奪台佐曰,此乃小豆末·鷄子白調和之劑也。醫官,持赤小豆膏入,改付腫處,兩提調又起診察。始煥曰,雖閭巷尋常之人,手脚運用之處,有腫成膿,則不便矣。上候腫處,醫官雖云膿汁不多,運用之時,有不便之候乎?上曰,無之矣。諸臣退伏,以次趨出。
上在昌德宮。停常參·經筵。
大妃殿·大殿·中殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
兪命凝啓曰,大司憲李眞儉,掌令尹東洙,持平趙最壽·吳遂元在外,執義李眞淳,奉命在外,掌令黃翼再未肅拜,今日以監察茶時之意,敢啓。傳曰,知道。
藥房提調臣李台佐,副提調臣金始煥啓曰,伏未審夜來,聖體調攝,若何,大妃殿氣候,亦復何如?伏聞昨昏入診醫官之言,聖候脈度調均,腫處膿形,與昨午後診察時一樣云,牛黃連爲調進,而寢睡·水刺益有差勝之節乎?臣等,率諸醫,趁早入侍,詳察症候宜當,不任憂慮,敢來問安,竝此仰稟。答曰,知道。慈殿氣候安寧,腫處膿形一樣,牛黃調進,寢睡·水刺差勝矣,勿爲入診。
沈仲良啓曰,事變假注書朴文秀,時無職名,依例付軍職,冠帶常仕,何如?傳曰,允。
兪命凝啓曰,卽者,禁府都事來言,今日當爲鞫坐,而右議政崔錫恒,難安之勢,與前無異,不得開坐云矣,敢啓。傳曰,知道。
梁廷虎啓曰,今日迎勅習儀時,御前通事吏曹參議李眞望,以本職辭疏未承批,不得入參云,卽爲牌招,使之進參,何如?傳曰,允。
又啓曰,平安監司吳命恒,來詣請對矣。傳曰,引見。
又以禮曹祔廟都監儀軌廳言啓曰,今此三都監及別三房儀軌,今已畢修正,粧䌙以入,而其餘分上儀軌·祔廟九件,尊崇冊禮各八件,別三房一件,分送各處之意,敢啓。傳曰,知道。
又以禮曹言啓曰,今此皇太后之喪,進香禮物·祭需,旣已磨鍊,啓下矣。祭文,令藝文館,預爲撰出,而祭需封裹時,當爲看品,所盛樻子·黃袱等物,亦令戶曹及各該司,急速精備擧行之意,分付,何如?傳曰,允。
又以侍講院言啓曰,今此迎勅擧動時,宮官不可不備員,新除授兼弼善朴涏,卽爲牌招,以爲備員陪從之地,何如?傳曰,允。
又以禮曹言啓曰,進賀兼謝恩·聖節·冬至·正朝使齎去禮物,皇太后前,亦爲磨鍊,前已啓下矣。皇太后,今旣崩逝,則禮物應在減去之中,原單子中,改付標以入之意,敢啓。傳曰,知道。
又以兵曹言啓曰,今此勅使王世弟郊迎時,本曹兩驛騎馬四十匹內,除病傷及出使馬,各差備應把之數,無以推移,依前例京畿驛馬,限十二匹補把,以充不足之代事,本道監司處,分付,何如?傳曰,允。
又以備邊司言啓曰,黃海監司宋成明請對入侍時,以道內各邑前後支勅,專恃公私債,還報之道,不可不念。本道還上,限三年全耗劃給事,陳達蒙允矣。一年之內,已經四勅,支勅之需,率多貸用,則朝家不可無顧見之道,各邑還上,限三年全耗許給事,依所達施行,而不經廟堂,直爲上請,藩臣事體,豈容如是?後弊所關,不可無警責之道,從重推考,何如?傳曰,允。
正言趙趾彬啓曰,請金姓宮人行藥者,卽速摘發,出付攸司,快正王法。請還收大靜圍籬安置罪人申銋出陸撤籬之命。請還收罪人任埅·趙榮福量移之命。請還收前正郞宋寅明特爲加資之命。請罪人趙聖集,依前臺啓,快正王法。措辭竝見上從前被劾之人,毋論罪之大小,銓曹之不得輕易擧擬,乃所以重公議而嚴政例也。近來彈墨未乾,隨卽提撿,已成弊習,固爲未安。日者,金重熙事,儒臣之疏,至以復命後譴責爲請,則不待其還歸辨白,徑擬諫職,至於受點,揆以事體,已極殊常。李德壽之所坐輕重,姑舍勿論,頃拜宮官之後,當初發啓之兩臺臣,復申前說,疏入未下,而昨日之政,又擬兼任,此雖出於政注間疎漏之致,而終不可無警責之道,請銓曹當該堂上推考。新際授司憲府持平趙最壽,時在忠淸道鴻山縣任所,請斯速乘馹上來事,下諭。答曰,不允。下諭事,依啓。
領敦寧府事魚有龜疏曰,伏以近日,聖體違和,寢膳之節有減,區區憂慮之忱,何可仰達?而臣於此際,有煎迫情理,不得不煩聒於靜攝之中,臣誠死罪。臣父望八篤老之年,重得暑感寒熱之症,眞元澌脫,氣息澟澟,已過一望,轉益危篤,臣於日夜扶護之中,未暇束帶趨宸,昨今連闕起居之禮,分義虧缺,已不勝惶悚,而且臣,見差永寧殿秋享大祭初獻官,受香在於明日,而實無晷刻離捨,齋宿將事之望。伏乞聖慈,俯加矜察,亟命變通,俾免公私狼狽之患,仍治臣廢禮瀆擾之罪,以安微分,不勝幸甚。臣無任屛營祈懇之至,謹眛死以聞。答曰,省疏具悉。卿其勿辭,救護父病。
癸卯七月初三日巳時,上御宣政殿。平安監司吳命恒請對入侍時,平安監司吳命恒,承旨兪命凝,假注書蔡膺萬,記事官申致雲·曺命敎。
吳命恒所啓,西門鎖鑰,常時比諸道最重,卽今財穀蕩殘,客使絡屬,而疆域之憂,且倍於前,臣受命以來,晝夜憂懼,今當逖違天陛,又有稟定之事,敢此請對矣。大凡邊鄙,以人和地利爲上,而其中緊急者,莫如糧餉。臣於頃年,待罪西邑,後又往來,稔知之矣。曾前西關收稅,竝爲捧留,以備不虞,故穀物陳陳相仍,反爲弊端,而近來京司,作錢上來,牟利輩,夤緣弄奸,以至穀物枵然,荒歲糶賑,亦患苟簡。道內山城雖多,徒存空城,軍餉無儲,萬分虛疎。此後關西收稅,更勿如前發賣,依舊例留作軍餉,而有城邑,則尤爲嚴飭,絶勿移用,傍近邑穀物,亦宜從便添附,而方今見在軍餉,極其些少,誠爲寒心。聚穀之道,當十分加意,如義州團練使所捧等物,亦令於稍稔時貿穀,以補軍餉,此外或有贏餘之物,一倂歸之於軍餉事,令廟堂稟旨擧行,何如?上曰,依爲之。出擧條
又所啓,以前代史牒見之,中國夷狄,皆有長技,且馳且射,乃彼人之長技,故以前事言之,平原曠野,我軍率多敗衂,獨柳琳,以平安兵使,栢田據險,置砲手數百名於前列,以此取勝,卽今制彼人之技,莫如鳥銃,而北邊則藏置無可論。西關砲藝,亦不鍊習,北道親騎衛,西路別武士,雖爲騎射而設,以若干兵,何能當彼人馳突之勢乎?平時專習鳥銃,以爲倉卒制敵之地,此卽今長算也。小臣下去之後,激勸論賞之道,當與帥臣,相議擧行,而朝家亦宜留念矣。別武士都試居首及各技沒技,許令直赴,而禁軍,雖沒技,必計各技分數,乃許直赴者,例也。西關則單一技沒技者,特爲直赴,此出於聳動邊情之意。今若於節目中,添入鳥銃,亦許沒技直赴,而他技居首者,必以鳥銃,或二分或三分以上入格者,合計分數,定爲居首,而鳥銃無分,雖居首,不許其居首,則人皆激勸,必習鳥銃,令廟堂商確稟處,何如?上曰,依爲之。出擧條
又所啓,器械不利,以其卒與敵,古語然也。我國百年昇平,器械朽鈍,實無可用,而且聞摠戎使李森之言,曾經西閫,各邑各鎭軍兵及軍器,較而論之,則軍多器少之處頗多云。小臣下去後,當與帥臣,相議變通,而新兵使金洙,尙未到任,西閫空虛已久。吉州及南北兵使,各別次次催促,金洙必於八月內,使之到營,則小臣當於八月發巡,與兵使,商確軍務兵制,而軍器不足處,則自軍器寺磨鍊下送似好,此亦摘奸啓聞後,令廟堂稟旨,分付,何如?上曰,依爲之。出擧條
又所啓,小臣本來空疎,全昧戎事邊備矣。朝廷委寄,不敢辭避,而臣營中軍,不可不另擇共事矣。卽今武弁全少,西銓差除之際,亦甚苟簡,前例實職如五衛將,亦移差中軍。蓋關西營中軍,異於他道中軍,故道臣,通于兵曹塡差,例也。今若無論各軍門千別將,擇差中軍,則小臣可以相議軍務,迨天未陰,庶有綢繆之道矣。各軍門千別將中,曾經閫任,習知兵事者,各別擇差之意,分付兵曹,何如?上曰,依爲之。出擧條
又所啓,卽今西關,客使連到,公私蕩竭,伏聞今年農事得雨之後,前頭若無災害,則庶有可望,而若或以年事少登,不念擾民之端,則當此北使絡繹之時,極爲可悶,推奴一款,則年事雖少登,今姑防塞,何如?上曰,依爲之。出擧條
又所啓,小臣曾在西路,習知各邑支勅之規,其規不一,取於民無制,小臣下去後,發關各邑,問其支勅之規,釐正謬例,則可以定式遵行,此不必仰稟,而係是積年痼弊,若有上敎,則各邑亦當惕念奉行,小民亦可一分蒙惠,故敢達。上曰,依爲之。出擧條諸臣以次退〈出〉。
上在昌德宮。停常參·經筵。
兪命凝啓曰,大司憲李眞儉,掌令尹東洙,持平趙最壽·吳遂元在外,執義李眞淳,奉命在外,掌令黃翼再未肅拜,今日以監察茶時之意,敢啓。傳曰,知道。
梁廷虎啓曰,左議政上疏,以家僮,直呈本院,而大祭齋戒,留院之意,敢啓。傳曰,入之。
大妃殿·大殿·中宮殿·世弟宮·嬪宮,政院·玉堂問安。答曰,知道。
藥房提調臣李台佐,副提調臣金始煥啓曰,伏未審夜來,聖體調攝,若何,大妃殿氣候,亦復何如?伏聞昨昏入診醫官之言,聖候脈度,沈而帶數,腫處形,與昨午後診察時一樣云。牛黃連爲調進,而寢睡·水刺之節,一向差勝乎?臣等,昨日未得入診,不可不率諸醫,趁早入侍,詳察症候,議定受針當否矣。不任憂慮,敢來問安,竝此仰稟。答曰,知道。慈殿氣候安寧,腫處膿形,與昨一樣,牛黃進服,寢睡·水刺之節,一樣矣。
大妃殿·中宮殿,藥房問安。答曰,知道。
大殿受鍼後,大妃殿·大殿·中宮殿·世弟宮·嬪宮,政院·玉堂問安。答曰,知道。大妃殿·大殿·中宮殿,藥房問安。答曰,知道。大殿,朝廷二品以上·六曹單子問安。答曰,知道。大妃殿·中宮殿,朝廷二品以上·六曹口傳問安。答曰,知道。
受鍼後,藥房退出,口傳啓曰,臣等自今日率醫官,竝爲直宿本院之意,敢啓。傳曰,知道。
又啓曰,別入直醫官中,差備待令事,已爲稟達矣。待令醫官,指名下敎之意,敢啓。傳曰,李時聖·方震夔·權聖徵·吳重卨·崔泰齡,差備待令。
前右尹魚史衡卒逝,中宮殿擧哀後,政院·玉堂單子問安。答曰,知道。中宮殿,藥房問安。答曰,知道。中宮殿,朝廷二品以上·六曹單子問安。答曰,知道。大妃殿·大殿·中宮殿·世弟宮·嬪宮,政院·玉堂夕問安。答曰,知道。大妃殿·大殿·中宮殿,藥防夕問安。答曰,知道。
藥房口傳啓曰,卽伏聞申後入診醫官之言,自上出臨宣政殿行閣,仍令醫官,診察瘡處云,臣等,不勝焦悶之至。行閣淺露,異於深殿,瘡腫所忌,最在觸風,況今開膿之後,凡係調攝之道,尤宜加愼於未開膿之前。伏乞特留睿念,招見醫官於熙政堂,一如今日受鍼時,實合於愼疾之道,不避煩猥,惶恐敢啓。傳曰,知道。
傳于梁廷虎曰,歸厚署棺板一部,送于內需司事,言于該曹。
假注書蔡膺萬病,代以洪景輔爲假注書。
梁廷虎,以吏曹言啓曰,今此宗廟秋享大祭初獻官右議政崔錫恒,預差全城君混,塡差,啓下矣。右議政崔錫恒,以迎勅事,將往弘濟院,全城君混,身病猝重,俱不得進參,不得已以礪城君楫,改付標以入之意,敢啓。傳曰,知道。
又以禮曹言啓曰,中宮殿祖父前右尹魚史衡,去夜卒逝。取考五禮,則王妃祖父母之喪,有擧哀之節。中宮殿擧哀儀註,依禮文磨鍊以入之意,敢啓。傳曰,知道。
又以禮曹言啓曰,五禮儀,王妃祖父母之喪,無成服節次,擧哀條下註有曰,唯衰服,從俗麤布帶,三十日而除之文。進御麤布帶,令尙衣院,趁今日擧哀時造入,何如?傳曰,允。
兪命凝啓曰,卽者,禁府都事來言,今日當爲鞫坐,而右議政崔錫恒,難安之勢,與前無異,不得開坐云矣,敢啓。傳曰,知道。
沈仲良啓曰,卽者,領敦寧府事魚有龜,遭父喪,其所受御營大將命召,使中軍替納,今當修正密匣冊以入,而將兵之任,不可一刻無摠察之人,都提調崔奎瑞,亦方在外,何以爲之?敢稟。傳曰,提調兼察。
又啓曰,御營大將之任,提調兼察事,命下矣。兼提調兵曹判書李光佐,卽爲牌招,分付,何如?傳曰,允。
備邊司薦望御營大將,金重器·李森·李鳳祥,金重器落點。
備忘記。傳于兪命凝曰,史官三員待命,騎馬六匹立之。
兪命凝啓曰,史官三員待命事,命下,而史官不備,宣傳官一員代送之意,敢啓。傳曰,知道。
沈仲良啓曰,新除授御營大將金重器,卽爲牌招,命召傳授,何如?傳曰,允。
兪命凝啓曰,假注書洪景輔,時無職名,依例付軍職,冠帶常仕,何如?傳曰,允。
以全羅監司狀啓,茂朱等官人物渰死·壓死·漂沒事,傳于朴熙晉曰,渰死·壓死·漂沒人等,令本道,恤典擧行。
梁廷虎,以迎接都監言啓曰,勅行不日當爲入京,都廳多有擧行之事,而掌令黃翼再,新除未及肅拜,連日不赴都監之坐,事多可慮,掌令黃翼再,令政院,稟旨牌招,使之察任,何如?傳曰,允。
又以迎接都監言啓曰,勅使以初五日入京之意,前已停當矣。意外因通官之病,似難趁擇日入京云,而初六·初七·初八日,俱有拘忌,不得已以初九日,改擇下送,此日亦是國忌齋戒之日,而自前亦有齋戒日迎勅之例,更無推移之日,故以此知委於儐臣處矣。卽接儐臣關文,則勅使之意,以傳訃爲急,倍程前進,決不可等待初九日,初五日後一兩日內,改擇下送云云。當初改擇日時,非不知初九日之太遠,而其間三日,日官謂之拘忌,則實無變通之勢,某條開諭,緩緩作行,必以初八日,來宿弘濟院,初九日入京之意,更爲馳撥,分付於儐臣處,何如?傳曰,允。
又啓曰,因迎接都監草記,都廳黃翼再,以本職未肅拜,連日不爲赴坐,令本院稟旨牌招事,允下矣。都廳黃翼再,卽爲牌招,使之察任,何如?傳曰,允。
以迎接都監都廳掌令黃翼再牌不進,罷職傳旨,傳于兪命凝曰,推考傳旨捧入。
沈仲良,以備邊司言啓曰,頃日筵中,臣以仁政殿適勅時,聖候如得差減,則自當親受,而如或無減,則臨時變通之意,陳達矣。卽今聖候,與前一樣,而客使入城,且隔數日,親臨受勅,其勢誠難。王世弟替行,恐合事宜,分付都監,以此意馳通於遠接使,儀註磨鍊等事,分付禮曹,何如?傳曰,允。
兪命凝,以扈衛廳別將,以大將·右議政意啓曰,咸原府院君魚有龜父在喪,兼任所帶軍官,何以處置乎?敢稟。傳曰,右相兼察。
癸卯七月初四日辰時,上御熙政堂。藥房入診入待,提調李台佐,副提調金始煥,假注書金權,記事官申致雲·曺命敎入侍。醫官李時聖·許坫·方震夔·吳重卨·李得英·白興銓·崔泰齡·石柱泰·蔡光夏·辛必昌,交河縣監權聖徵,重林察訪權聖經,司䆃主簿崔恒齡,副司果白興聲,微稟同爲入侍。上西向坐,世弟伏於御榻右,諸臣入伏訖。李台佐進伏曰,老炎猶酷,聖體調攝,若何?上曰,一樣矣。台佐曰,寢睡·水刺,累日尙未復常,不任憂慮矣。台佐曰,腫處膿形,權聖徵·崔泰齡兩人外,皆以爲當爲開穴者已久云,聖徵·泰齡則以爲,膿汁小入,元不大段,畢竟當少爲開穴云,固守其見,腫處,若有蔓延之慮,且有疔根,則豈可從二人之見乎?第腫處,旣無蔓延浸淫之慮,且權聖徵,則自先朝倚仗之醫也。崔泰齡,則以鍼醫名於世,故不得不信從其言。且念玉體受鍼,至重至大,尙未稟定開穴,心甚悶鬱矣。昨午入診後,權聖徵·崔泰齡以爲,腫處似爲浮高,病血留滀之致,宜於開穴,而第雖受鍼,膿少血多云。大抵諸醫之見,皆以受鍼爲當,診察後議定,爲宜矣。上曰,唯。台佐曰,諸醫連爲診脈,使首醫李時聖,診脈,何如?上曰,唯。李時聖診脈後退伏曰,脈候沈數矣。台佐曰,鍼醫,使之診察核處,何如?上曰,唯。台佐曰,今日有風氣,一邊窓戶令閉之,爲宜矣。台佐謂諸醫官曰,今日受鍼當否,當爲議定,十分詳察宜矣。台佐曰,臣等,同爲診察,何如?上曰,唯。世弟起立于御榻後,診察後,退伏於座次,諸鍼醫以次入,診察腫處,兩提調起診察。台佐退伏曰,醫官以爲,左邊衣襨脫之,然後可以詳察云矣。復起診察,兩提〈調〉退伏,諸鍼醫診察後,以次退伏。吳重卨曰,腫處比昨一樣,嚴威之下,至尊之前,或有誤見之事,故詳細診察,則膿形無未盡之事矣。李得英曰,腫處浮高,而淸汁前已流出,故惡血留滀矣。白興銓曰,腫處比昨一樣,膿形詳察,則膿少血多矣。崔泰齡曰,腫處診察,則核處日日消減,皮膚比昨稍薄矣。閭巷人腫患,若有膿汁,則必刺痛,而聖候腫處,則由於濕熱,故不爲刺痛,而且血多膿少,開穴消散則好矣。石柱泰曰,膿形已久,而皮膚尙厚矣,今日則皮膚稍薄,開穴爲宜矣。蔡光夏曰,膿已久矣,今日皮膚尤薄,開穴爲宜矣。辛必昌曰,膿頭漸薄,開穴爲宜矣。崔恒齡曰,開穴之外,更無他見矣。白興聲曰,腫處比昨一樣,而此腫患,蓋由濕熱,故血多膿少,開穴之後,可以消散,不可一向置之矣。權聖徵曰,諸醫之見,皆宜矣。腫處皮膚已薄,膿頭團聚,無未盡之事,終不可不受鍼,今日開穴爲宜矣。台佐曰,鍼醫諸見皆同,而權聖徵·崔泰齡之見不同,故尙不得稟定開穴矣,今日則二人之見僉同,以受鍼稟定,何如?上曰,唯。台佐曰,鍼家,以瘟㾮日受鍼爲忌,而六月巳日,七月酉日,乃瘟㾮日也。今日乃巳日,而七月節未入,或以爲七月節未入,則猶是六月,不可受鍼云。或以爲節雖未入,旣是七月,則受鍼無妨云矣。伏聞先朝事,則不顧拘忌,雖瘟㾮日,亦有受鍼之規,而第聖候腫處,亦非時急之候也。今日旣係七月,則非瘟㾮日也。以今日受鍼爲敎爲當,雖是七月,六月節猶在,則乃瘟㾮日也。以明日受鍼爲敎亦當,伏望指日下敎,何如?上曰,今日好矣。台佐曰,先朝亦不拘瘟㾮日矣,以今日受鍼傳敎,今日停當受鍼爲宜矣。上曰,唯。台佐曰,伏見遠接使李肇書,則以爲上候未寧,王世弟替行延勅事,言及勅使,則勅使答以爲,吾輩則不爲關係,而回還後,皇帝必問國王延勅與否,而將無辭以答,書給一通文字爲宜云云。明日,乃勅使入京之日,而通事洪二哥有病,明日將不得入來。李肇書又以爲,初七八日,勅使入京有拘忌,初九日使之入京,則勅使以爲,傳訃勅,不可拘忌,當斯速入去云,而遠接使第當挽止云。要之初九日似入京,而彼人必欲速來,則七八日亦可入來。今日受鍼,則仁政殿似不可親臨受勅,王世弟亦宜替行,大臣以草記稟達矣。金始煥,讀備局草記。上曰,依爲之。台佐曰,戊戌年,有熙政堂受勅之例,勅使若請謁,則雖在靜攝中,迎見於熙政堂無妨,大臣之意,亦如此矣。台佐曰,當退出,備受鍼諸具,更爲入侍矣。提調以下,仍爲退出。退出後,金始煥口傳啓曰,今日受鍼時,右議政崔錫恒,同爲入侍之意,敢啓。傳曰,知道。
同日巳時,上御熙政堂受鍼。藥房入侍,提調李台佐,副提調金始煥,右議政崔錫恒,同爲入侍。史官醫官,上同。諸臣入伏訖。李台佐進伏曰,今日受鍼事,已定奪,執鍼使誰爲之乎?權聖徵·吳重卨,在先朝,曾已執鍼,腫醫崔泰齡,眼明且慣於治腫,三人中,使誰執鍼乎?上曰,權聖徵,宜矣。台佐曰,令諸鍼醫,更爲診察,受鍼處,以墨點穴,何如?上曰,唯。右相及兩提調同入,診察腫處,王世弟起立診察後退伏,諸鍼醫皆入診察,權聖徵以墨點穴,仍爲下鍼於腫處,上受鍼,膿汁出三四匙許,仍揷紙撚,付糯米飯。右相謂他醫官出曰,壅鬱矣。諸醫皆退伏,右相及兩提調皆退伏。台佐曰,自上受鍼,膿血多出,下情驚而且幸矣,聖體若何?上曰,無事矣。台佐曰,自先朝受鍼,則醫官有差備待令之規,臣等亦有率諸醫,直宿藥院之規,當退出,口傳以達矣。上曰,唯。台佐曰,今番腫患,近於癤,醫官以爲,症候不爲大段云矣。前日所進薺苨茶,仍爲停止,忍冬茶煎入,以茶飮進御爲宜矣。上曰,唯。崔錫恒曰,日氣甚熱,靜攝中聖候,若何?上曰,一樣矣。錫恒曰,大妃殿氣候,安寧乎?上曰,唯。錫恒曰,中宮殿,遭重制,氣候,何如?上無答。錫恒曰,藥院提調,俄已定奪,而勅使若有請謁之事,則接見於熙政堂,似宜矣。勅使明日當入京矣,以通使之有病,退以初七日云,七日有拘忌,故使之退以初九日,而亦何可必其聽從乎?不無慮矣。六日來到弘濟院,則何以爲之乎?上曰,將何以爲之乎?台佐曰,臣答遠接使書,使之開諭,初八日夕,宿弘濟院,初九日入京,而彼人之事,不可以人力周旋者,往往有之。且今番勅使,亦不美,一路接應,雖令除弊,而亦不無要求矣。遠接使以爲,此戶曹之憂云,雍正皇帝卽祚以後,勅使皆如此,雍正皇帝,雖不知何如,而大抵不如康熙矣。諸臣退伏,以次趨出。
上在昌德宮。停常參·經筵。
沈仲良啓曰,備邊司郞廳,以大臣意來言,今日賓廳坐起日次,而上候方在靜攝之中,不得來會云矣,敢啓。傳曰,知道。
大妃殿·大殿·中宮殿·世弟宮·嬪宮,政院·玉堂問安。答曰,知道。
藥房提調臣李台佐,副提調臣金始煥啓曰,伏未審夜來,聖體調攝,若何,大妃殿氣候,亦復何如?伏聞昨昏入診醫官之言,聖候脈度,沈而帶數,膿汁順出云,瘡處,其有消減之漸,而寢睡·水刺之節,亦何如?臣等,不可不率諸醫趁早入侍,詳察症候矣,不任終宵憂慮,敢此問安,竝爲仰稟。答曰,知道。慈殿氣候安寧,寢睡·水刺安穩,瘡處消減矣。
大妃殿·中宮殿,藥房問安。答曰,知道。
大殿,朝廷二品以上·六曹單子問安。答曰,知道。
大妃殿·中宮殿,朝廷二品以上·六曹口傳問安。答曰,知道。
大妃殿·大殿·中宮殿·世弟宮·嬪宮,政院·玉堂夕問安。答曰,知道。
大妃殿·大殿·中宮殿,藥房夕問安。答曰,知道。
兪命凝啓曰,憲府多官,或在外,或未肅拜,連日監察茶時,事甚未安。掌令黃翼再,以都監都廳,昨因草記,牌招不進,旣有只推之命,更卽牌招察任,何如?傳曰,允。
梁廷虎啓曰,卽者,吏曹郞廳來言,因遠接使狀啓,遂安·載寧兩邑守令罷黜之代,當爲口傳差出,而判書柳鳳輝,以臺啓引入,參判鄭齊斗在外,參議未差,不得擧行云。當此客使接待之際,西路守令差出,一時爲急,何以爲之?敢稟。傳曰,前望單子入之。
兪命凝啓曰,卽者,禁府都事來言,今日當爲鞫坐,而右議政崔錫恒,難安之勢,與前無異,不得開坐云矣,敢啓。傳曰,知道。
吏曹參議前望單子入之。尹行敎落點。
梁廷虎,以迎接都監言啓曰,卽見遠接使今月初四日在開城府成送關文,則以爲,自初六日至初八日,連有拘忌,初九日前,遲留不爲入京,萬無此理。故今方通于勅使,犯夜前進,明日午前,到弘濟院,以爲申時入京之地,姑未停當,而明日入京,則事勢萬分緊急,如是急通停當後,當續有狀聞及關文云。所謂停當後消息,如未及到,雖未知勅使之果爲犯夜前進,而若果夜發,則迎勅凡百,時刻爲急。王世弟郊迎一節,勢將待狀聞入來後擧行,而一應凡事,令政院,分付各該司,一齊待令,俾無不及生事之弊,何如?傳曰,允。
朴熙晉啓曰,卽見迎接都監草記,勅行今日當抵弘濟院云。都承旨卽當出往弘濟院,而方直宿藥院,在前亦有他承旨代行之例,何承旨進去乎?敢稟。傳曰,左承旨進去。
梁廷虎,以迎接都監言啓曰,勅使,若果於今日內入來,則凡事萬分緊急。而在前勅使便殿接見時,都監日次郞廳,進去政院,聽傳敎,馳往弘濟院,請來勅使,今亦依此擧行之意,敢啓。傳曰,知道。
沈仲良,以備邊司言啓曰,仁政殿受勅時,王世弟替行之意,曾已稟定矣。卽伏見遠接使狀啓,則勅使以爲,回還後,皇帝必問見國王與否,則無以爲辭云,其意所在,蓋可知矣。卽今聖候,纔已破膿,出御正殿,其勢誠難,而一番接見,在所不已。更考先朝戊戌謄錄,則自上受勅於便殿,今亦依此例,便殿受勅,因爲接見,恐爲得宜。令該曹以此磨鍊,亦令都監,分付遠接使處,何如?傳曰,允。
兪命凝,以義禁府言啓曰,卽接月令醫員金道恒手本,則保放罪人李重煥,病勢今已向差云,還囚之意,敢啓。傳曰,知道。
梁廷虎啓曰,海西兩邑守令罷黜之代,不可不急速差出,新除授吏曹參議尹行敎,卽爲牌招,以爲趁速差出之地,何如?傳曰,允。
沈仲良,以備邊司言啓曰,戶曹判書,例兼迎接都監堂上,客使入城後,凡事專管責應矣。戶曹判書李台佐,以內醫提調,方在藥院,當此聖候未寧,提調竝直之日,勢難兼察都監之任,遠接使李肇,都監堂上差下,使之察任,何如?傳曰,允。
又以備邊司言啓曰,卽伏見黃海監司宋成明狀啓,則備陳勅需措辦之難,至請各邑所在各衙門軍布錢·保米,或田三稅未及上納者,及貢物價作錢中餘數,先爲貸用,而不待回下,徑先擅貸,此雖出於事出急遽,萬不得已之致,其在事體,極爲未安。且關後弊,黃海監司宋成明,推考警責,且勅需所入,緊歇不同,今若專付該邑,使之責應,則不無浪費之弊,前頭勅行時,將何以繼用乎?凡干貸用之物,監司句管,十分節縮,俾無濫觴之弊,過勅後,數爻一一成冊,上送本司,以爲憑處之地,而至於地部所供訓局軍保米,比他軍門,尤爲切急,決不當擅用於勅需,不卽上納上項穀物,則一倂上納之意,竝爲分付,何如?傳曰,允。
梁廷虎啓曰,今此勅使,便殿接見時,大臣及都承旨·禮房承旨·翰·注各一員,御前通事淸譯一人,依前例入侍乎?敢稟。傳曰,依爲之。
吏曹口傳政事,以洪以漢爲遂安郡守,閔思誠爲載寧郡守。
梁廷虎,以迎接都監言啓曰,卽接遠接使關文,則勅使到坡州,觀其頭勢,似當到弘濟院。今日以後,更無吉日,雖至昏暮,迎勅入京,似或無妨,今日雖暮,當爲入京之意,通于勅使,則勅使又不許,欲宿高陽云。入京之日,彼此不及,誠爲狼狽,今此勅使,凡所言,皆絶不聽從,此欲緩行,則彼必疾行,昨今則此欲疾行,而又不聽從。明日到弘濟院後,翌日不得入京,則其不生事,又未可知。譯官金是瑜,彼旣請見,急急撥馬下送宜當云。蓋聞今此勅使,全不聽儐臣之言,譯舌亦不得措一辭,今日到弘濟院後,坐待吉日,有未可必,極爲可悶。金是瑜,彼之終始求見如此,不必一向防塞,依儐臣所請,卽刻騎撥下送,何如?傳曰,允。
又以迎接都監言啓曰,卽接遠接使關文,則勅行,今日未明,催促發行,馳到長湍,不爲入館,使之只秣馬,譯官及下人等,有防遮之意,則仍卽出轎步去,不得已以轎馬待候,不待秣馬,仍卽催進。昨日則進往坡州之請不聽,今日則如是忙急作行,其意誠難測知,其言以爲,傳訃勅,豈可擇日云云,似是發怒於初九日入京之說,觀其頭勢,今日當到弘濟院云矣。勅使凌晨作行,越站馳進,則今日似當來到弘濟院,而今日日勢已暮。設令到弘濟院,今日入京傳勅,勢難爲之,明日以後,連有拘忌,而勅使旣以傳訃之勅,何可擇日爲言,則彼言亦有所執,防塞亦難,何以爲之?敢稟。傳曰,彼言如此,依爲之。
又以迎接都監言啓曰,卽接遠接使當日在坡州關文,則勅使言,今日當宿高陽,明日則無論爾國之迎勅與否,吾則只當傳勅後,卽爲出來云。自坡州已向高陽,今夕更爲開諭計料,而譯舌輩,旣不得周旋,凡事觀其擧措,似欲入京,明日雖云直入京中,似當先往弘濟院,大臣當爲出來,或可有開諭周旋之道,卽今事勢,實無沮遏之道云。大臣旣已出往弘濟院,似當有周旋之道,而勅使之淹留多日,似無其理,凡事誠爲可慮之意,敢啓。傳曰,知道。
又啓曰,卽伏見迎接都監草記,勅行今日似當來到弘濟院。便殿接見時節目,多有周旋講定之事,解事譯官二員,給馬出送,何如?傳曰,允。
又以備邊司言啓曰,因政院啓辭,勅使接見時說話,令廟堂更爲增刪以入事,允下矣。就政院所撰出措語,略加添刪以入之意,敢啓。傳曰,知道。
沈仲良,以兵曹言啓曰,頃因黃海監司宋成明陳達,本道所納京衙門錢布未及上納者,全數留置,以備勅需事,定奪矣。本曹經費之窘竭,殆甚於海西一路,至於一軍色所管禁軍保禁軍袱直,扈輦隊保餘丁色所管有廳等身布,俱是禁旅軍需與各處給代之需,而積年災減,所捧些少,諸般應下,或至半年未下,在處冤呼,事勢渴悶,若干新捧,今又停留本道,則將致大段狼狽,依騎步兵例,一倂準捧上送之意,別爲申飭,何如?傳曰,允。
正言趙趾彬啓曰,金姓宮人之和應諸賊,錯毒御膳之狀,已發於盛節之招,向非皇天祖宗默佑陰隲,吐出其毒,則國家之保有今日,有未可知者。噫,三手凶謀,何莫非千古所無之惡逆,而至於身處宮掖之間,行藥飮膳之節,其爲患害,萬萬不測,實是三手中尤甚憯毒者,則爲今日臣子者,不可與此賊,共戴一天,査出正法,有不容晷刻少緩也。曾因筵奏·臺啓,屢下査問之命,而經年閱歲,尙無出付之擧,致令妖惡之人,尙此匿跡假息於肘腋之間,益自危懼,陰釀禍根,言念及此,心骨俱寒。盛節招中,進藥後吐出之說,與吐出黃水,下藥院事,鑿鑿相符,則行藥日月,今可考出。其時掌膳女官之以金爲姓者,亦非多人,査出何難,而許久爭執,兪音尙閟,抑未知聖明有何留難於一宮婢,而罔念隱伏之禍機耶?雖幸賴天之靈,妖腰亂領,幾盡正法,而若於此賊,少加涵貸,一日不誅,則必貽聖躬一日之憂,二日不誅,則必貽聖躬二日之憂矣。宗社安危之機,自此靡定,臣隣憤鬱之忱,無時可解。請金姓宮人行藥者,卽速摘發,出付攸司,快正王法。
人臣之罪,莫大於護逆,王者之討,莫嚴於黨惡,而申銋之昨年一疏,右袒賊望之誣招,惟恐逆節之綻露,必欲驅逐獄官,沮敗鞫事之計,萬萬凶慘,若使其言,得售於其時,則國家之保有今日,亦未可必也。當初島棘之請,至以減死爲言,則至今奸情畢露,諸賊盡戮之後,得保首領,於渠幸矣,不料出陸撤籬之命,遽出於疏決之時,有若尋常竄配,節次減等者然,堤防之解弛,胡至此極?刑政之乖舛,莫不寒心。意謂還收之啓,卽賜允從,而曠日爭執,兪音尙閟,亂賊餘黨,由是而無所懲畏,擧國人心,自此而日益憤鬱。請還收大靜圍籬安置罪人申銋出陸撤籬之命。
遠竄罪人任埅,狎昵凶逆,成給關文,其子多受貨賂,其銀又入凶謀,則負犯不輕,關係至重。趙榮福諂附賊集,爲其指使,請削先正之號,以爲效勞之計,論其罪狀,實關斯文,而一倂量移,遽出意外,其在嚴懲討扶世敎之道,決不可仍置。請還收遠竄罪人任埅·趙榮福量移之命。
日昨筵中,大臣以罪人趙聖集減死定配之意,陳達蒙允。臣於此,竊以爲慨然也。夫聖集之事,毋論情法之如何,渠以鞫獄當誅者之親屬,乃敢締結獄卒,密地投藥,使結案拒逆之罪人,終至自斃,王章莫伸,輿憤靡洩,則論其罪狀,寧有一毫可生之道哉?雖以近日金時發事言之,其家人私書中,乃以送藥密議,終爲本府之現捉,至有移送南間之擧,此皆由於如聖集者,不卽正法,人不懲畏之致,此而減死,則將無以嚴鞫獄·杜後弊。況且中間傳通之軍卒,方將伏法,而當初主謀之聖集,獨逭顯戮,刑政乖舛,國體顚倒。請罪人趙聖集,依前臺啓,快正王法。
從前被劾之人,毋論罪之大小,銓曹之不得輕易擧擬,乃所以重公議而嚴政例也。近來彈墨未乾,隨卽提檢,已成弊習,固爲未安。日者金重熙事,儒臣之疏,至以復命後譴責爲請,則不待其還歸辨白,徑擬諫職,至於受點,揆以事體,已極殊常,李德壽之所坐輕重,姑舍勿論,頃拜宮官之後,當初發啓之兩臺臣,復申前說,疏入未下,而日昨之政,又擬兼任,此雖出於政注間疎漏之致,而終不可無警責之道,請銓曹當該堂上推考。答曰,勿煩。
癸卯七月初五日辰時,上御熙政堂。藥房入診入侍,提調李台佐,副提調金始煥,假注書金權,記事官申致雲·曺命敎入侍。醫官李時聖·權聖徵·許坫·方震夔·吳重卨·玄悌綱·許信·崔泰齡·蔡光夏·辛必昌,司䆃主簿崔恒齡,副司果白興聲,同爲入侍。上西向坐,王世弟伏於御榻右,諸臣入伏訖。李台佐進伏曰,夜間日候不熱,聖體調欇,若何?上曰,一樣矣。台佐曰,受鍼之後,膿血順出,而下情悶慮矣。伏聞昨夕醫官之言,今朝且伏見本院批答,則寢膳安穩,瘡處消減云,喜幸何達?第念瘡腫最忌風,調攝之道,各別愼重,實合於愼疾之道,衣襨中,亦着褙子,以防受風似宜矣。又曰,首醫李時聖,使之診察爲宜矣。金始煥曰,聖候開膿之後,與未開膿之時,何如?有差勝之效乎?上曰,似差勝矣。台佐曰,事勢似然矣。李時聖診脈後退伏曰,左右脈候,沈數矣。台佐曰,令鍼醫診察腫處,何如?上曰,唯。台佐曰,臣等敢請同入診察矣。王世弟起立于御榻後,診察後退伏,諸針醫以次入診察,兩提調同起診察。吳重卨告去糯米飯,拔紙撚,膿汁出一匙半許,改揷紙撚,貼付糯米飯,兩提調退伏。台佐曰,閭閻之人,腫口揷紙撚則極難矣。諸針醫以次退伏。吳重卨曰,診察腫處,則膿汁順出,四畔核處柔軟矣。崔泰齡曰,腫處比昨消減矣。蔡光夏曰,核處浮高處,柔軟消減矣。辛必昌·崔恒齡所達亦同,白興聲亦同。權聖徵曰,腫處四畔核處,漸漸消減,膿血亦淺在皮膚間,症候極順矣。台佐曰,今番腫處,冀其自至消減矣。萬不得已,至於受鍼,而核處漸減,膿汁順出,似無大段之慮矣。第念瘡腫家,最忌風,風雖小觸,症候有變矣。臣亦曾已經驗矣,臣等萬分爲悶者,聖上或者致忽於愼重之道也。昨日已爲陳達,而自今限五六日完合間,謹避風寒爲宜矣,惶恐敢達。始煥曰,提調已爲陳達,而少愈之戒易忽,在外與醫官商議,則開膿之後五六日,尤宜加愼,提調之言,各別體念伏望。台佐曰,臣亦於年前肩甲下,有小癤,醫言愼勿出入云。臣不以爲慮,不貼糯飯,仍爲出入,果觸風寒,至於添傷,病勢忽變,瘡口自狹,辛苦累日,堇得蘇完,雖閭巷之人,猶尙如此,況聖體至尊,居養異於凡人,豈可不留意於愼攝之道乎?台佐曰,勅使今日乃入京之日也。而以通官有病,昨日宿松都,今日宿坡州云,六七八日,入京有拘忌,故初九日使之入京,而明日必欲入京云,勅使大抵不順,誠爲可悶矣。諸臣退伏,以次趨出。
上在昌德宮。停常參·經筵。
下直,載寧郡守閔思誠,遂安郡守洪以漢。
兪命凝啓曰,大司憲李眞儉,掌令尹東洙,持平趙最壽·吳遂元,在外,執義李眞淳,奉命在外,掌令黃翼再,迎接都監都廳進,今日以監察茶時之意,敢啓。傳曰,知道。
大妃殿·大殿·中宮殿·世弟宮·嬪宮,政院·玉堂問安。答曰,知道。
藥房提調臣李台佐,副提調臣金始煥啓曰,大雨通宵,伏未審此時,聖體調攝,若何,大妃殿氣候,亦復何如?伏聞昨昏入侍醫官之言,聖候脈度,沈而帶數,瘡口膿汁,搾出少許云,瘡處比昨益有消減之勢,而寢膳之節,一向安穩乎?臣等率諸醫趁早入侍,詳察症候宜當,不任區區憂慮,敢此問安,竝爲仰稟。答曰,知道。慈殿氣候安寧,膿汁乍出,寢睡安穩矣。
大妃殿·中宮殿,藥房問安。答曰,知道。
大殿,朝廷二品以上·六曹單子問安。答曰,知道。大妃殿·中宮殿,朝廷二品以上·六曹口傳問安。答曰,知道。
王世弟慕華館迎勅代行時,大妃殿·大殿·中宮殿,王世弟遣宮官問安。答曰,知道。
大妃殿·大殿·中宮殿·世弟宮·嬪宮,政院·玉堂夕問安。答曰,知道。
大妃殿·大殿·中宮殿,藥房夕問安。答曰,知道。
勅使接見後,大殿,政院·玉堂問安。答曰,知道。藥房問安。答曰,知道。
王世弟還宮後,政院·玉堂問安。答曰,知道。
兪命凝,以都摠府言啓曰,副摠管申命仁,以王世弟迎勅擧動時陪衛事,晝仕進去之意,敢啓。傳曰,知道。
梁廷虎啓曰,當此客使接待之時,西路守令,不可一日曠闕,新除授遂安郡守洪以漢,兩司俱未署經,而在前如此之時,亦有除署經發送之例。遂安郡守洪以漢,除署經給馬發送,載寧郡守閔思誠,亦爲一體給馬發送,何如?傳曰,允。
金始煥啓曰,客使今日似當入京,院中多事,不可不備員,而右承旨呂必容,病不仕進,卽爲牌招察任,何如?傳曰,允。
呂必容,以迎接都監言啓曰,卽接遠接使關文,則勅使入京軍令,無初二吹,三吹未付云矣,敢啓。傳曰,知道。
又以迎接都監言啓曰,勅使到沙峴,下轎乘馬,到迎恩門,勅書上龍亭後,王世弟祗迎時,兩勅出立黃幕次前,望見良久,還爲乘轎前進之意,敢啓。傳曰,知道。
金始煥啓曰,勅使未入來前,大臣以下,先爲入侍之意,敢啓。傳曰,知道。
又啓曰,便殿接見時,左右贊禮,元無入侍之事,或有贊禮之事,同爲入侍之意,敢啓。傳曰,知道。
兪命凝,以兵曹言啓曰,卽七月初六日,幼學閔堪稱名人,自金虎門入來,差備門外擊錚,極爲駭愕。令攸司,囚禁治罪,同門守門將白時相,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,王世弟迎勅代行出宮,午初三刻,而挾輿砲手及前後牌軍兵,未及齊到,蓋因勅行入來,初無定期,故常該軍門不敢預爲聚會軍兵。今日迎勅,倉卒充定,未及聚待,勢所固然,而出宮正時,旣已迫近,陪衛軍兵,未及齊到,事甚未安。當該軍門大將,推考,何如?傳曰,允。
又以右邊捕盜廳言啓曰,正刑罪人宇寬子再興,亡命逃躱之後,自朝家,申飭譏捕,極其嚴截,故別定臣軍官劉萬祐,期於必捕之意,分付下送矣。軍官萬祐回告內,再興逃走時所騎去馬匹,今五月得之於定州境僻村崔命俊家,次次探知後,再興之叔吳溢應·金善建兩漢,捉於安陵地。仍囚本縣,累探再興出沒處,而更加密探,詳知再興與其同姓三寸宇宏,變姓名,隱匿於理山郡窮峽間,而恐致漏泄,密與安陵將校李二民及再興知面人金次松,罔夜馳到。先縛宇宏之際,再興忽於林藪中,持刀突出,刺殺李二民,又向刃劉萬祐,萬祐旣失所援,死生在卽,以杖詰抗,則渠不能容易下手,斷其叔宇宏所縛之索,揮刀竝走,深入茂林,蹤跡甚秘,而艱難跟尋。與本郡定送人庾承·崔已云·厚成等,捉得宇宏於本郡境李莫同之家,仍以追踵再興,行到雲山郡,聞知再興已捉於价川郡云云。再興則帥臣啓聞,已爲處斷,宇宏則軍官劉萬祐,捉來本廳。故臣按問其變姓名亡命節次,則宇宏言內,得聞再興自京逃命,畏禍及身,果以洪時亨變姓名,逃入理山之地,再興亦變姓名吳德甫,追到同隱的實云云,而理山郡,亦據實報狀矣。宇宏旣有緣坐之罪,且與再興,同爲亡命,則本罪之外,又添一罪,極爲痛惡,罪犯非常。令攸司,依律處斷,而蓋宇宏則見失卽捕,再興則雖云見捉於价川,而此亦專出於萬祐發蹤之功,經年勤苦,百般窺伺,終至斯得,宜有別樣論賞,以爲激勸之地,而宇宏捕捉時,助捕人理山官奴已云·厚成,假吏庾承崔等,亦不無施賞之道,令該曹竝爲稟處,何如?傳曰,允。
又啓曰,卽者禁府都事來言,今日當爲鞫坐,而右議政崔錫恒難安之勢,與前無異,不得開坐云矣,敢啓。傳曰,知道。
呂必容,以司饔院官員,以檢擧提調意啓曰,今此勅使便殿接見茶禮時,未進膳盤果一床,何以區處乎?敢啓。傳曰,政院賜給。
兪命凝,以兵曹言啓曰,今日便殿勅使接見時,本曹堂上二員,當爲入侍,而堂上四員內,參議臣徐命淵,東宮迎勅代行時陪衛進去,參知臣鄭壽期,呈辭受由,臣光佐及參知臣金致龍,當爲入侍矣。參判臣金致龍,方有身病,尙不入來,卽爲牌招,參知臣鄭壽期,令政院,稟旨變通,以爲推移入侍之地,何如?傳曰,允。
呂必容,以迎接都監言啓曰,勅使入南大門後,上勅家丁二名,副勅家丁一名,先送館所矣,敢啓。傳曰,知道。
梁廷虎啓曰,小臣館所問安進去,下直。傳曰,知道。
又啓曰,臣承命馳進館所問安,則勅使以爲,俺等來到館所無事,腫患未寧之中,曲荷軫念,卽使近侍存問,極爲感激云矣,敢啓。傳曰,知道。
呂必容,以成均館官員,以同知館事意啓曰,今七月初七日,儒生上旬輪次,當爲設行,而大提學未差,大司成李師尙未肅拜,限內不得爲之,今月內無故日退行之意,敢啓。傳曰,知道。
又以迎接都監言啓曰,卽者差備譯官來言,兩勅以爲,來時沿路各官房守通引,亦似有弊,故竝皆退送,今此自上所送別監,係是國王近侍之人,使喚不安,又無關緊之事,使之退去云。勅使之意如此,不必强請仍留,依其言退送之意,敢啓。傳曰,知道。
又以迎接都監言啓曰,使差備譯官,不緊差備軍放送事,言于通官,則放送云矣,敢啓。傳曰,知道。
又以迎接都監言啓曰,卽者差備譯官來言,兩勅以爲,今此傳訃之行,皇上定日出送,不可久留,明曉欲出三田渡碑所,朝飯俸,欲於碑所受之,日未熱前,欲爲還歸云。三田渡碑閣及道路修治之意,京畿監司處,已爲分付,而更爲申飭之意,敢啓。傳曰,知道。
又以迎接都監言啓曰,卽者令差備譯官,請行見官禮,則勅使以爲,日熱且暮,見官禮停免云矣,敢啓。傳曰,知道。
又以迎接都監言啓曰,卽者差備譯官來言,上勅見司饔院排入之床,以爲此床,業已排入,不爲辭却,而明日則朝夕食外,切勿以別饌入饋云。彼言雖如此,其在接待之道,似不可全然埋沒,明日自三田渡還來後,以別茶啖,依例入給,以觀進退之意,敢啓。傳曰,知道。
又以迎接都監言啓曰,勅使旣入館所,各色郞廳,輪回直宿之意,敢啓。傳曰,知道。
又以迎接都監言啓曰,勅使詣闕時,茶啖依例備待矣,使之待候於館所,故到館所後,卽爲入給,而館所茶啖,亦爲排入之意,敢啓。傳曰,知道。
又以迎接都監言啓曰,明日勅使出往三田渡時率人數,則大通官一員,家丁八名,茶通事二名,冠帶通事二名,廚房通事二名,堂上譯官三員,堂下譯官二員,捲帳譯官二員,淸學譯官二員,前排軍牢二雙,羅將二雙,日傘差備二名,雨傘差備二名帶去云。故依前例,鋪陳則自都監搬運,堂上以下員役,則自持飯往來事,竝爲分付于京畿監司及各該司之意,敢啓。傳曰,知道。
又以迎接都監言啓曰,自前勅使三田渡往來後,都監郞廳,例以上命,問安於勅使後,馳告政院矣,今亦依此擧行之意,敢啓。傳曰,知道。
又以迎接都監言啓曰,勅使明日出往三田渡時軍令,除初·二吹,三吹,以辰時書出矣,敢啓。傳曰,知道。
正言趙趾彬啓曰,請金姓宮人行藥者,卽速摘發,出付有司,快正王法事。措辭見前請還收大靜圍籬安置罪人申銋出陸撤籬之命事。措辭見前請還收遠竄罪人任埅·趙榮福量移之命事。措辭見前請罪人趙聖集,依前臺批,快正王法事。措辭見前答曰,勿煩。
兪命凝啓曰,去月二十日備局堂上引見時,工曹判書趙泰億,以載寧郡軍兵田結等事,令廟堂稟處之意,有所陳達,當出擧條,而當該注書,未免遺漏,今始書入,事甚稽緩,推考警責。臣亦有不能申飭之失,不勝惶恐之意,敢啓。傳曰,知道。
敎平安道觀察使吳命恒書。王若曰,久淹宿趼,宜峻秩之遄加,晩擢雄藩,蓋重任之必擇,煩卿外補,弛予西憂。惟卿操履方嚴,氣量寬厚,詩禮服家庭之舊訓,綽有賢祖之風,模範襲廊廟之餘休,夙負宅相之譽,平生忠孝,事君一如事親,竝世恩榮,難兄兼有難弟,粵予昔在震邸,而卿久侍离筵,陳說詩·書,我已知文學之博洽,講明義理,人皆稱見識之敏通。惟其夙夜勤勞,欲報者國,所以先朝眷注,特取其賢。內而踐履乎玉署·天曹,望實相副,外則委畀以畿府·嶺臬,事功罙彰,肆予改紀以來,望卿釋衰者久,循次增秩,非無當授之窠,爲官擇人,實有所待之地,顧方岳孰非重寄,而箕封最號難治,北虜近而接彊,奚特馬牛風之慮,西俗遠不沾化,亦有龍蛇梗之虞,穡事荐荒,小民屢困於凍餒。使行相續,列邑自至於疲殘,城池甲兵,左右之責,殆若蝟集,錢穀貨寶,大小之儲無不蠹亡。凡儲貳卿之尊,皆宜其難其愼,矧玆一路之重,必須有才有能,是以輿望所歸,遂見廟薦咸屬。玆授卿以平安道觀察使兼兵馬水軍節度使巡察使管餉使平壤府尹,卿其祗服予訓,益懋乃心,奠安士民之規,必先政敎之申布,憚壓守宰之道,莫若黜陟之公明。修器械·峙糇糧,詎緩綢繆之備,勸農桑·擧遺逸,務患咨之方,凡係稟聞而變通,無嫌陳奏之煩數,淸白卽家傳之遺業,世所共欽,神明自知縣而著名,予何足勉,試看天時人事,政邦家之多艱,顧念國計民憂,豈中外之有間,予所望卿者切,卿宜體予之心。於戲,急病讓夷,必無憚於勞瘁,承流宣化,庶可期於澄淸,想見攬轡而慨然,定有解印而去者,撤皐比於泮館,縱乏菁莪之化成,弭旌節於浿宮,行看棠茇之詠播,吾且召矣,汝往欽哉,故玆敎示,想宜知悉。知製敎沈珙製進
癸卯七月初六日申時,上御熙政堂。勅使接見時入侍,右議政崔錫恒,司饔院提調礪山君枋,姜鋧,洛昌君樘,藥房提調李台佐,贊禮金一鏡·李眞儒,御前通事尹㝚,行都承旨金始煥,行左承旨朴熙晉,右承旨呂必容,左副承旨沈仲良,右副承旨兪命凝,同副承旨梁廷虎,校理洪廷弼,修撰李承源,假注書金權·洪景輔,事變假注書朴文秀,記事官申致雲·曺命敎。崔錫恒曰,臣到弘濟院,以自上方有腫患,不得出迎郊外之意,言于勅使,則勅使以爲然。又以便殿受勅時,當有擧哀之節,而腫患中,最忌哭泣,將不得擧哀之意言及,則勅使亦以爲然矣。
金始煥曰,左右贊禮,或有議儀節之事矣,使之楹內入侍,玉堂上下番,楹外入待事,仰稟矣。
李台佐曰,彼人接見時,承旨·史官,竝俯伏,自是前例,而相接處所甚窄,大臣·史官俯伏。都承旨以下,竝立侍似好,下詢大臣,處之,何如?未及發落,勅使入來。上入楹外小次,勅使到熙政堂楹外,大通官,出勅書,置于堂上北壁案上。上具翼善冠·黲袍·烏犀帶,出小次,詔勅書前跪,大通官,解勅書所裹黃袱,都承旨欲傳授。勅使曰,國王親受。呂必容曰,然則勅使親授。於是,勅使親授,上親受。都承旨·禮房承旨,對展勅書于上前,還置案上。上俯伏叩頭,興平身,還入小次。奉勅官,奉勅書,還置于龍亭出,仍撤床卓。上出小次,東向立,勅使西向立,擧手相揖。
尹㝚,以上命,傳于勅使曰,皇太后之喪,出於萬萬意外,八域臣庶,普深哀慟,未知緣何疾患,而遽至崩逝乎?㝚還告曰,勅使言,皇太后無他疾患,自前有眩症,喪出云矣。
㝚,又以上命,傳于勅使曰,皇太后冊寶之禮當前,呼嵩之誠方切,不意近日,遽承遺誥,率土之哀,當復,如何?㝚還告曰,勅使言,國王念之至此,當歸白于皇帝云矣。
㝚,又以上命,傳于勅使曰,先皇帝山陵未畢,又遭此大喪,皇帝哀痛中,氣力,何如?㝚還告曰,勅使言,前年遭皇帝喪,今又遭太后喪,豈不慟乎云矣。
㝚,又以上命,傳于勅使,請平坐。上平坐,勅使平坐。
㝚,又以上命,傳于勅使曰,諸王貝勒安否,何如?㝚還告曰,勅使言,諸宗室,皆平安云矣。
㝚,又以上命,傳于勅使曰,僉大人,當此潦炎,遠路驅馳,勞苦必多,氣候,何如?㝚還告曰,勅使言,日熱路遠,俺等,無事出來云矣。
㝚,又以上命,傳于勅使曰,肩下腫患非細,纔已破腫,跬步之間,有難運動,郊外迎勅之禮,令世弟替行,今又受勅於陋處,私心不安,何可盡言?㝚還告曰,勅使言,國王有病患,世弟出迎郊外,百官祗迎,不然則國王當迎勅,而旣有病患,奈何云矣。
㝚,又以上命,傳于勅使曰,小邦飢荒荐臻,物力蕩殘,沿路接待,必不成貌樣,心甚愧歎。㝚還告曰,勅使言,越義州以後,善飯以來,勅使連續,故爲除茶啖云矣。
㝚,又以上命,傳于勅使曰,僉大人,奉承皇上之德意,俯念小邦之凋弊,京外宴享及軍威·軒架等事,一倂減除,至於茶啖小節,亦且省減,其爲感謝,何可勝言?㝚還告曰,勅使言,年事連凶,勅使連來,故諸弊俱除云矣。
㝚,又以上命,傳于勅使曰,此與平時有異,享禮雖不得設,其在主人之道,不可不略設茶禮,以表微誠矣。㝚還告曰,勅使言,日熱如此,請除茶禮云矣。
㝚,又以上命,傳于勅使曰,心甚缺然,更請略設。㝚還告曰,勅使言,日旣熱出外,且多有事,除減爲望云矣。
㝚,又以上命,傳于勅使曰,缺然甚矣,而辭讓至此,不得已停止。㝚還告曰,勅使言,多有所事,請罷出云矣。
呂必容曰,勅使出去時,依前例遣史官協陽門內,問安之意,仰稟矣。
勅使起立,上亦起立,勅使出,上出至楹外揖送,還入小次。
金始煥,以司謁啓曰,大臣以下退出之意,敢啓。傳曰,知道。
呂必容,以司謁啓曰,假注書朴文秀,承命到協陽門內問安,則勅使言,俄間氣候平安,深幸,俺等,無事歸去館所云矣。
癸卯七月初六日辰時,上御熙政堂。藥房入診入侍,提調李台佐,副提調金始煥,假注書金權,記事官申致雲·曺命敎入侍。醫官李時聖·權聖徵·許坫·方震夔·吳重卨·白興銓·許信·崔泰齡·石柱泰·蔡光夏·辛必昌,司䆃主簿崔恒齡,副司果白興聲,微稟同爲入侍。上西向坐,王世弟伏於御榻右,諸臣入伏訖。李台佐進伏曰,雨勢終宵,日氣陰濕,聖體調攝,若何?上曰,一樣矣。台佐曰,伏聞昨夕入診醫官之言,腫處浮高之症消減,濃汁亦減云,生肌合瘡,似不遠矣,下情誠爲多幸矣。又曰,首醫李時聖,使之診脈後,腫處使諸鍼醫診察,何如?上曰,唯。台佐曰,聞勅使來到弘濟院云,勅使行動擧止叵測,不可以常例責之,旣到弘濟院,則王世弟迎勅,雖雨中,亦可爲之,受勅則依昨日稟定,自上當於便殿接見,而雨勢如此,誠可爲悶矣。李時聖診脈後退伏曰,脈度不數矣。台佐曰,令諸鍼醫,診察腫處,臣等同爲診察爲宜矣。世弟起立診察後,退伏於座次,諸鍼醫診察,兩提調同起診察,鍼醫,告去糯米飯,拔紙撚,濃汁出一匙許,改揷紙撚,付糯米飯,諸鍼醫以次退伏,兩提調亦退伏。台佐曰,諸醫各陳所見,宜矣。吳重卨曰,腫形比昨一樣,而膿汁搾出,則比昨午與夕稍多,大凡腫形平順矣。崔泰齡曰,昨夕與午間,診察時不遠,故膿汁少出,而今日,經夜之故,膿汁比昨多出,四畔浮高處,一樣漸消矣。權聖徵曰,醫官之言,是矣。症候則一樣,而自夕時至朝入診時,其間稍久,故膿汁無不停滀之患,自今變通,夕時入診,或於更深後爲之,朝間入診,或於稍早時爲之,似宜矣。台佐曰,膿汁頻頻搾出爲好矣。不然則濃汁有停滀之患,自今日變通,朝間入診,必趁早爲之,爲宜矣。台佐曰,今審勅使未入來之前,乖悖之擧多矣。王世弟替行郊迎事言及,則國王出見與否,初則使遠接使書給文字矣,卽今則又欲得國王文字云,弱國事,誠可痛矣。自上當於熙政堂受勅,世弟,當率百官,宣勅於仁政殿,而熙政堂,與勅使相對處甚近,自上當三拜九頓,仍爲哭,故都監堂上及兵判相議,令譯官金是瑜·金慶門,聖上雖在調攝中,當接見於熙政堂,而哭一節權停事言送,而勅使怪惡,若不聽許,則將無奈何?都承旨·禮房承旨·史官各一員及御前通事,當爲入侍,而藥房提調及六房承旨,竝令入侍,以爲助哭,而彼人,必審視聖上動止,自上亦於初頭,出哭一聲,似宜矣。今日趙泰億·李光佐,會坐藥房,以爲事勢如此,預爲稟達爲宜云,故敢達。且與彼人問答之際,初頭略示酬酢之色,使彼人不爲執頉,則在我弱國之道,庶無生梗之患矣,惶恐敢達。金始煥曰,遠接使狀啓來到,未及入啓,臣等在閤門外已見之,而勅使已到弘濟院云矣。今此勅使便殿接見時,藥房提調及承旨,竝爲入侍事,出榻前定奪諸臣退伏,以次趨出。
上在昌德宮。停常參·經筵。
呂必容啓曰,來十一日,文臣殿講日次,取稟。傳曰,爲之。
又啓曰,宰臣副護軍鄭壽松,館所問安進去,下直。傳曰,知道。
兪命凝啓曰,大司憲李眞儉,掌令尹東洙,持平趙最壽·吳遂元,在外,執義李眞淳,奉命在外,掌令黃翼再,迎接都監都廳進,今日以監察茶時之意,敢啓。傳曰,知道。
又啓曰,吏曹郞廳來言,臺諫有闕,政事,何以爲之?取稟。傳曰,明日爲之。
大妃殿·大殿·中宮殿·世弟宮·嬪宮,政院·玉堂問安。答曰,知道。
藥房提調臣李台佐,副提調金始煥啓曰,昨日便殿,接見客使,酬酢移時,伏未審夜來,聖體調攝,若何,大妃殿氣候,亦復何如?伏聞昨昏入診醫官之言,聖候脈度,沈而帶數,瘡口膿汁,流出少許云。瘡處比昨益有消減之勢,而寢膳之節,一向加勝乎?臣等率諸醫,趁早入侍,詳察症候宜當,王世弟迎勅勞動之餘,氣候,亦何如?不任區區憂慮,敢此問安,竝爲仰稟。答曰,知道。慈殿氣候安寧,寢睡安穩,水刺一樣,膿處消滅,而世弟氣候平穩矣。
大妃殿·中宮殿,藥房問安。答曰,知道。大殿,朝廷二品以上·六曹單子問安。答曰,知道。勿爲問安。大妃殿·中宮殿,朝廷二品以上·六曹口傳問安。答曰,知道。
大殿,政院·玉堂夕問安。答曰,知道。勿爲問安。大妃殿·中宮殿·世弟宮·嬪宮,政院·玉堂夕問安。答曰,知道。大妃殿·大殿·中宮殿,藥房夕問安。答曰,知道。
呂必容啓曰,宰臣鄭壽松,馳往館所,則勅使以爲,遣宰臣下問,不勝感激。今日三田渡往返後,明日欲爲離發云矣,敢啓。傳曰,知道。
兪命凝啓曰,卽者禁府都事來言,今日當爲鞫坐,而右議政崔錫恒難安之勢,與前無異,不得開坐云矣,敢啓。傳曰,知道。
呂必容,以迎接都監言啓曰,今日,乃是無宴禮空日,別茶啖,依例排入,別雌牛,亦爲入給之意,敢啓。傳曰,知道。
又以迎接都監言啓曰,今日朝茶啖及別雌牛,依例入給,則兩勅以爲,沿路各站,旣除茶啖,今此排入者,不得已受食,而此後更勿入饋,別雌牛,沿路所不受,今何可受之乎?辭而不受,此後似不必强勸,而茶啖則與雌牛有異,以接待之道,試爲請受之意,敢啓。傳曰,知道。
又以迎接都監言啓曰,今日兩勅,出往三田渡時,臣泰億,都廳崔宗周,軍色郞廳朴㻐,雜物色郞廳尹志益,米糆色郞廳沈維賢,盤膳色郞廳鄭壽崑,依前例,以戎服隨往之意,敢啓。傳曰,知道。
又以迎接都監言啓曰,勅使求見曆書,依前例,分付軍色,以皇曆入示之意,敢啓。傳曰,知道。
又以迎接都監言啓曰,勅使離發館所,出往三田渡之意,敢啓。傳曰,知道。
又以迎接都監言啓曰,差備譯官來言,兩勅以爲,昨日國王不得郊迎之由,大臣,以入京後相議書給之意,答之矣。今日書入宜當云,令廟堂,卽爲稟旨書給,何如?傳曰,允。
兪命凝,以備邊司言啓曰,臣於昨日,出往弘濟院時,勅使令譯官,傳言于臣,以國王有病患,不得郊迎之由,成出一通文字,踏印以給,以爲轉達皇帝之意,縷縷爲言,昨日狀啓中,旣已陳達矣。今又言於都監堂上,必欲於今日內書給云,臣意不必別成文字,勅使接見時說話中,有病患不得郊迎一條,書出別幅,末端書年月日,踏都監印以給,何如?傳曰,允。
又以迎接都監言啓曰,勅使三田渡帶去家丁二名,先爲來入館所矣,敢啓。傳曰,知道。
又以迎接都監言啓曰,卽者勅使,自三田渡,來入館所矣,敢啓。傳曰,知道。
呂必容,以迎接都監言啓曰,勅使以爲,醫官卞三彬,曾前赴京時,問病·問藥矣,今亦欲見云。此事不可防塞,三彬係是御醫,自下不敢擅許,何以爲之?敢稟。傳曰,送之。
又啓曰,勅使,自三田渡還來後,迎接都監郞廳,以上命,勅使處問安,則答以俺等無事往來,而有此慰問,不勝感激云矣,敢啓。傳曰,知道。
兪命凝,以侍講院言啓曰,今番王世弟郊外迎勅時出宮時刻,旣不得預定,必有臨時窘急之端。故凡干應行之事,自本院捧甘申飭,非止一再,而各司不能預爲整待,兵曹·都摠府堂郞及五衛將·司僕寺官員,俱不來待於正時,將入之際,以致侍衛不備,差退時刻,事之可駭,莫此爲甚。其在懲後之道,不可無警責之罰,兵曹·都摠府當該堂上·郞廳及五衛將·司僕寺官員,竝命從重推考,各其下吏,令攸司,各別推治,何如?傳曰,允。
兪命凝,以義禁府言啓曰,罪人宇宏,旣有緣坐之罪,且與再興,同爲亡命,本罪之外,又添一罪,依律處斷事,承傳,啓下矣。宇宏初雖緣坐罪人,今此亡命,係是雜犯死罪,則似非本府所可處斷,令該曹,依律處斷,何如?傳曰,允。
又以迎接都監言啓曰,卽者差備譯官來言,兩勅以爲,今日旣看三田碑而歸,更無所事,考見曆日,則初九日最吉,以此日欲爲回程云。故依前例,自都監爲先請留之意,敢啓。傳曰,知道。
又以迎接都監言啓曰,別茶啖入給,則勅使以爲,茶啖旣爲停免,則今不可受之,終不受食。朝者所入給之茶啖,亦不食,留置到今,竝還爲出給。自都監再次送言勸受,而終不受之,此後則茶啖不爲排入之意,敢啓。傳曰,知道。
又以迎接都監言啓曰,差備譯官來言,勅使以各房差備過多,上副房茶房差備各一人,廚房差備各一人,竝令減去,軍牢·羅將·燈籠軍·三等房守·茶房使喚·廚房使喚·進止官等合各十九人,亦爲減去,以爲除弊之地云矣,敢啓。傳曰,知道。
又以迎接都監言啓曰,卽者差備譯官來言,上勅,欲見善寫者二人云,自前亦有入送寫字官之例,善書人李壽長·洪德驥入送之意,敢啓。傳曰,知道。
又以迎接都監言啓曰,臣等詣館所,使首譯,送言請留,則兩勅以爲,旣已傳訃之後,更無所事,國王方有病患,客行久留有弊,明日是立秋,涼氣漸生,何可一日淹留,決難聽施。臣等依例申請,則兩勅以爲,俺等之行,一日爲急,而都監請留,若是勤摯,不得已姑留一日,此後決難淹滯云。在前都監請留之後,例有近侍·大臣·中使次第請留之擧矣,前例如此,敢此竝稟。傳曰,依爲之。
又以迎接都監言啓曰,都監郞廳沈維賢,身病猝重,有難察任,今姑改差,以司䆃寺直長鄭潤先差下,使之察任,何如?傳曰,允。
又以迎接都監言啓曰,御醫卞三彬,入見上勅,診脈後,命以加減涼膈散·加味地黃元,書給方文矣,敢啓。傳曰,知道。
又以迎接都監言啓曰,寫字官二人,入送館所,則上勅,使李壽長,書唐律二首於兩扇子,洪德驥只書卞三彬所命藥房文而出來矣,敢啓。傳曰,知道。
正言趙趾彬啓曰,請金姓宮人行藥者,卽速摘發,出付攸司,快正王法事。措辭見前請還收大靜圍籬安置罪人申銋出陸撤籬之命事。措辭見前請還收遠竄罪人任埅·趙榮福量移之命事。措辭見前請罪人趙聖集,依前臺批,快正王法事。措辭見前新啓,朝儀之不肅,未有甚於近日。況此遠人所覩之地,尤爲自別。而昨日迎勅時,東西班行,全不成貌樣,數三卿宰之外,文武宗親崇品以下應參諸人,一倂不進,甚至於小各司官員,書進字於擧案,而亦多有不參之類,風習不美,事體未安。請公故應頉,衆所共知之實病外,無端不參班行人員,竝令從重推考,書進字不進者,査出汰去。
近來朝禁不行,班行不嚴,昨日迎勅時,東西班,全無等別,雜亂莫甚,堂下以下,不成班次,至於堂上以上,不有禁令,偃然張傘,而押班監察,終不能檢飭,事之駭然,莫此爲甚。請東·西班冒禁張傘人員及押班監察,竝命從重推考。答曰,不允,末端兩件事,依啓。
癸卯七月初七日辰時,上御熙政堂。藥房入診入侍,提調李台佐,副提調金始煥,假注書金權,記事官申致雲·曺命敎入侍。醫官李時聖·權聖徵·許坫·方震夔·吳重卨·白興銓·許信·崔泰齡·蔡光夏·鄭爾柱·洪萬遇,司䆃主簿崔恒齡,副司果白興聲,微稟同爲入侍。上西向坐,王世弟伏於右,諸臣入伏訖。李台佐進伏曰,聖候靜攝之中,引接客使,酬酢良久,必有勞損之節,聖體調攝,若何?上無答。台佐曰,破腫之後,膿汁順出,形色平順,下情多幸,而瘡口收斂似未易,不勝悶慮。伏想昨日有勞損之候,首醫以下,使之盡入診脈,何如?上曰,唯。諸醫官以次入診脈。李時聖退伏曰,左右脈候,不數而平和矣。權聖徵曰,左右脈度,沈靜調勻矣。許坫曰,左右脈度沈靜,而左寸關,乍帶數矣。方震夔曰,左右脈候,調勻不數矣。白興銓曰,左右寸脈調和,而兩尺脈,往來帶數矣。許信曰,脈候左右稱停,而右邊寸關脈帶數矣。台佐曰,蔡光夏雖是鍼醫,而能知脈,請令診脈。鄭爾柱曰,左右脈候,昨夕診察,則頗數矣。今朝則比昨不數,寸關脈乍數,而大體則好矣。蔡光夏曰,脈候沈靜,而右邊寸口脈乍高矣。台佐曰,令鍼醫診察腫處,臣等同爲診察事,敢達。上曰,唯。世弟起立診察後,退伏於座次,諸鍼醫以次入診察,兩提調同起診察,鍼醫告去藥拔紙撚,搾出濃汁,不滿一匙,改揷紙撚,付糯米飯,兩提調退伏,諸鍼醫皆退伏。台佐曰,右邊汗毒,不爲大段,而久不診察,請令吳重卨診察,重卨診察汗毒。重卨曰,腫處膿汁順出,自今視昨,顯有消減之勢矣。台佐曰,臣等亦診察,則腫處顯有消減之候矣。崔泰齡曰,膿汁順出,四畔核處消減矣。蔡光夏曰,四畔結核,皆消減,中虛處,亦似堅實,乃生肌肉之致也。崔恒齡所達,與泰齡同。金始煥曰,臣等在外,與醫官輩,有反覆商議之道矣。醫官以爲,凡腫患,揷紙撚,付糯飯,最爲良藥云,而所貼付糯飯,易爲移脫,各別留念,俾無移脫之患伏望。台佐曰,醫官之言如此,夕間欲爲稟達矣。腫處貼付糯米飯,使之不動,而膿汁滲出則好矣。而以閭巷之人言之,腫處所付糯飯,易爲移脫矣。聖候腫處貼付糯飯每爲移動,夜間或有移脫之事,分付女侍,診察改付爲宜矣。權聖徵曰,醫官之言宜矣。而瘡口內上邊,微有凝結之候矣。今日則有追後消融之漸,收斂日數似遲矣。台佐曰,臣待罪地部,未及周年,而不幸屢經勅使,前後勅人物,豈不揣知乎?康熙傳訃勅,人物頗良,慾心亦少矣。其後勅使,人物皆無狀,貪慾又多矣。去番上使,是銀匠,副使,雍正少時所與遊者,故多怪駭之事,今番勅使,則異於前,以其一路所爲觀之,入京日子,以拘忌退之,則勅使以爲,傳訃事急,何可擇日?其言不無所執。昨日接見時,臣從傍察之,副勅年少英邁,上使有氣力性惡,而非等閒者,上使又於迎勅時,世弟祗迎與否,使其通官,頻頻覘視云,此亦無前之事,一路例給單子,預爲請見,以此推之,其貪慾,亦可知矣。昨日接見時,上使之言甚多,而我國通官,不能善傳,臣竊覘之,兩使氣色,似有不快之意矣。康熙皇帝,待我國甚厚,而雍正則異於前,前頭勅使,亦必有作弊之事,例給之物,食飮等節,各別善待事,臣已爲申飭,而自上遣承旨,別爲致款,亦有御饌出送之例,各別加意,則於接待遠人之道,亦無所妨,惶恐敢達。上曰,依爲之。台佐曰,臣於譯官事,誠爲可悶矣。兩國交隣,言語相通,專仗譯舌,而昨日接見勅使時,上勅之言甚多,而我國譯舌,不能詳傳通事,以致彼言之多所闕漏,譯舌之無形,據此可知。臣曾爲漢學敎授時,譯官中,善漢語·淸語者頗多矣。近間,連以支勅事,在都監,詳察情形,勅使之發怒作弊,固由於貧慾之無厭,而亦未必不由於差備譯官輩不能善解勅使之意,或問東而答西者有之,或當詳而反略者有之故爾。卽今則彼此姑無釁隙,而前頭或有意外生梗之事,則周施彌縫,都在譯舌之善爲言語,而今無可仗之人,誠非細憂也。雖是譯舌,必培養敎訓,然後方有其效,而近來培養敎訓之道,廢而不行。今後則各別加意奬勵儲養,以爲激勸興動之地事,申飭該院,何如?惶恐敢達。上曰,依爲之。出擧條台佐曰,聖候非有大段症有,而宿患有痰火之症,夏節則氣頗上升,脈度亦數,故湯藥別爲進御矣。有腫患之後,湯藥停止久矣,當此暑濕夏秋之交,上候愼攝之道,在於藥餌,湯藥雖難爲之。儒醫李公胤·任瑞鳳,時使入侍,診察脈度,近日來到龍宮士人李溟,乃三世之醫,又善脈法,使診臣等之脈,則亦彷彿知之,而李溟則乃新爲入侍者,十餘次入診,可以審察聖候脈度,此後則儒醫,一番入侍一入式,使之入診,何如?上曰,唯。始煥曰,夏秋之交,腫患如此,儒醫時時入侍,使之或仰瞻玉色,或診察脈度爲宜矣。諸臣退伏,以次趨出。
上在昌德宮。停常參·經筵。
下直,會寧府使李思晟,鴻山縣監李慶錫。
兪命凝啓曰,小臣館所問安進去,因都監草記,仍爲請留之意,敢啓。傳曰,知道。
又啓曰,大司憲李眞儉,掌令尹東洙,持平趙最壽·吳遂元在外,執義李眞淳,奉命在外。掌令黃翼再,延接都監都廳進。今日以監察茶時之意,敢啓。傳曰,知道。
大妃殿·大殿·中宮殿·世弟宮·嬪宮,政院·玉堂問安。答曰,知道。
藥房提調臣李台佐,副提調臣金始煥啓曰,伏未審夜來,聖體調攝,若何,大妃殿氣候,亦復何如?伏聞昨昏入診醫官之言,聖候脈度沈數,瘡口膿汁,流出少許云,瘡處益有消減之勢,而寢睡·水刺之節,一向加勝乎?臣等,不可不率諸醫,趁早入侍,詳察症候矣。不任區區憂慮,敢此問安,竝爲仰稟。答曰,知道。慈殿氣候安寧,牛黃進御,寢睡安穩。瘡口膿汁少流,水刺差減矣。
大妃殿·中宮殿,藥房問安。答曰,知道。
大妃殿·大殿·中宮殿,藥房夕問安。答曰,知道。
備忘記,傳于沈仲良曰,今下弓矢,會寧府使李思晟處,給送。
沈仲良啓曰,卽者禁府都事來言,今日當爲鞫坐,而右議政崔錫恒難安之勢,與前無異,不得開坐云矣,敢啓。傳曰,知道。
兪命凝啓曰,臣承命馳往館所問安,且請留,則兩勅以爲,俺等夜來無事,而遣近侍慰問,不勝感激。昨因館伴請留,欲於初十日離發矣。國王又遣近侍,懇留至此,不得已更留一日爲計云矣,敢啓。傳曰,知道。
朴熙晉啓曰,同副承旨不得病狀,例也,而同副承旨梁廷虎,今日不爲仕進,卽爲牌招察任,何如?傳曰,允。
兪命凝啓曰,卽者吏曹郞廳來言,今日爲政事,命下。而判書柳鳳輝,陳疏未承批,參判鄭齊斗在外,參議尹行敎病不來,不得開政云,參議尹行敎,卽爲牌招,開政,何如?傳曰,允。
有政。吏批,判書柳鳳輝陳疏,入啓。參判鄭齊斗在外,參議尹行敎進,左副承旨沈仲良進。兵批,判書李光佐備邊司坐起進,參判金致龍進,參議徐命淵病,參知鄭壽期呈辭受由,左副承旨沈仲良進。
吏批啓曰,判書柳鳳輝陳疏未承批,參判鄭齊斗在外,小臣獨政未安,何以爲之?敢稟。傳曰,只出緊任。
又啓曰,臺諫闕員,今當差出,而擬望之人乏少,外任竝擬,何如?傳曰,允。
又啓曰,卽接刑曹移文,則佐郞李春躋,身病甚重,不得察任云,改差,何如?傳曰,允。
以趙遠命爲獻納,宋寅明爲判決事,柳壽垣爲狼川縣監,李光肇爲刑曹佐郞,副護軍李東昌·宋寅明·劉再昌,副司直權益寬,副司正崔命柱·朴文秀·洪景輔,竝單付。
沈仲良,以備邊司言啓曰,本司堂上,行公之員絶少,今日坐起時,行兵曹判書李光佐,刑曹判書吳命峻外,無來參之員,事甚未安,除身有實病衆所共知者外,行司直沈檀,漢城判尹尹就商,行副護軍金重器,禮曹參判金一鏡,卽爲牌招,以爲備員參坐之地,何如?傳曰,允。
又以備邊司言啓曰,自上有病患,不得郊迎之由,成出文字書給事,纔已定奪於筵中矣。不可不一經御覽,書入措語,啓下後,載錄於槐院謄錄之意,敢啓。傳曰,知道。
兪命凝,以迎接都監言啓曰,今日,是勅使入京第三日,依前定奪,大臣詣館所,請行茶禮之意,敢啓。傳曰,知道。
梁廷虎,以迎接都監言啓曰,卽者差備譯官來言,上勅以爲,昨日扇子所書李壽長之筆,不滿於心,他善寫人入送云。寫字官李春芳,卽爲入送之意,敢啓。傳曰,知道。
又以迎接都監言啓曰,卽者差備譯官來言,兩勅,鳥銃擇執次,上山亭試放云矣,敢啓。傳曰,知道。
又以禮曹言啓曰,來八月初一日,行社稷祭,親祭與親傳香,及同月初十日,行文宣王釋奠祭,同月初八日,行風雲雷雨祭。親傳香,當爲取稟,而自上方在靜攝之中,依近例以攝行擧行乎?敢稟。傳曰,依爲之。
又以侍講院言啓曰,卽接翊衛司所報,則明日王世弟南別宮擧動時,侍衛不可不備員,而或在外,或未差,或身病,無以推移,未差之員,令政院稟旨變通,以在京無故人,口傳差出,以爲陪從之地,何如?傳曰,允。
又以禮曹言啓曰,王世弟,明日替臨館所事,命下矣。儀註中,王世弟出宮時則衮龍袍,接見時則黲袍磨鍊。而今來咨文中,以二十七日脫孝爲言,則出還宮時,具龍袍,有妨於彼人瞻視,以黲袍磨鍊乎?敢稟。傳曰,依爲之。
又啓曰,因侍講院草記,明日王世弟南別宮擧動時,翊衛司官員,不可不備員,未差之代,令本院稟旨變通,以在京無故人,口傳差出事,允下矣。卽令該曹口傳差出,何如?傳曰,允。
兵曹口傳政事,以洪洵爲翊贊,韓配休爲翊衛。
呂必容,以迎接都監言啓曰,明日王世弟替臨館所之意,使差備譯官,傳言於勅使,則勅使以爲,感激不安,而別無他辭,明日當趨出,臨時整待云矣,敢啓。傳曰,知道。
梁廷虎,以迎接都監言啓曰,明日,王世弟替臨館所事,命下矣,依前例茶禮備待事,分付司饔院及各該司,何如?傳曰,允。
又以迎接都監言啓曰,卽者大臣來詣館所,先呈御帖後,令差備譯官,請行茶禮,則兩勅,出往西宴廳,與大臣行揖禮後,答以別遣大臣,請行茶禮,不勝感激。而但俺等,爲傳訃而來,且聞國王方有病患,受之未安,床排則勿爲排入,只爲飮茶云。故依其言,只行茶禮,而床排,則使之分入各房後,大臣仍爲退出。而自上有病患,不得郊迎事書示一款,大臣作爲文字,書年號月日職姓名,踏政府印信以給矣,敢啓。傳曰,知道。
又以迎接都監郞廳,以右議政意啓曰,卽者臣來詣館所,先呈御帖後,令差備譯官,以承命請行茶禮之意,傳言于勅使,則兩勅,出坐西宴廳,與臣行揖禮後,答以別遣大臣,請行茶禮,不勝感激,而但俺等,爲傳訃而來,且聞國王方有病患,受之未安云。臣以此與宴享有異,一盃之茶,終至不受,則心甚缺然之意,更爲傳言,則勅使以爲,大臣旣承王命,又爲懇請,終始不受,亦甚未安,只受茶而已。床排則勿爲排入云。故依其言,只行茶禮則而床排,則罷出後,使之分入各房,則勅使以爲,大臣,以上命來饋,此則與都監例供有異,不得已受之云。臣才已〈以〉自上不得郊迎,書給文字之意,陳達於榻前,故書出一通文字,使譯官,傳給於勅使,則開見後,仍爲受置,臣則退去之意,敢啓。傳曰,知道。
又以侍講院言啓曰,明日王世弟館所擧動時,酬酢說話,自本院出草,往議于大臣,別單書入之意,敢啓。傳曰,知道。
又以迎接都監言啓曰,差備譯官來言,上勅以爲,俺於渡江以來,凡諸貽弊本國者,無不蠲減。今當歸去,願得爾國人一言稱道,仍出其一小扇,要詩人題詠,曾前彼人乞詩時,使製述官洪世泰,有製贈之例。今亦令洪世泰詣都監,自外製寫五言律詩一首入給,其詩別紙,書入之意,敢啓。傳曰,知道。
洪世泰詩,欽此兩使大人,來臨小邦,凡爲民弊,無不蠲除,爲賜大矣。不勝感激,謹賦拙詩,庸抒頌德之忱云。勵操承皇命,雙軺轉海東,觀光一路聳,飮德萬民同,惠作霑枯雨,情爲寫熱風,眞如手中扇,吹暍策神功。
又以司饔院官員,以檢擧提調意啓曰,因迎接都監草記,王世弟替臨館所茶禮事,命下矣。茶禮饌品,一依戊戌年郊餞時例,以肉膳直爲分付,使之卽速進排,而不卽擧行各司乙良,依迎接都監事目施行,何如?敢啓。傳曰,知道。
沈仲良,以義禁府言啓曰,卽接月令醫員趙宋基手本,則時囚罪人尹憲柱,本以衰老之人,久處濕地,重得暑感,頭痛如碎,胸膈煩悶,嘔逆兼發,食飮全廢之中,轉成毒瘧,惡寒發熱,四肢沈困,委頓枕席,不省人事云。自前罪人病勢如此,則有保放救療之規,敢此仰稟。傳曰,依爲之。
癸卯七月初八日辰時,上御熙政堂,藥房入診入侍,右議政崔錫恒,微稟同爲入侍,提調李台佐,副提調金始煥,假注書金權,記事官申致雲·曺命敎入侍。醫官李時聖·權聖徵·許坫·方震夔·吳重卨·崔泰齡·辛必昌,儒醫李溟,司䆃主簿崔恒齡同爲入侍。上西向坐,王世弟伏於御榻右,諸臣入伏訖。崔錫恒進伏曰,開膿已累日,聖候,若何?上曰,一樣矣。李台佐曰,伏見本院啓稟批答,則以水刺差減爲敎,誠爲悶迫矣。腫處久不收斂,理勢似然矣。而寢睡安穩,此則多幸矣。又曰,他醫皆連爲診脈,首醫李時聖,儒醫李溟,使之診脈,爲宜矣。金始煥曰,李溟,新從下土,初見君父,或不無失措之事,使之擧頭瞻望,何如?上曰,唯。李時聖診後退伏曰,左右脈候沈朔矣。李溟曰,左右脈度沈數,玉色瞻望,則氣乍上矣。台佐曰,令鍼醫診察腫處,臣等請同爲診察矣。又曰,閉分閤事,敢稟。上曰,唯。小官,閉左右分閤,王世弟起立診察後,退伏於座次。諸鍼醫,以次入診察。右相及兩提調,同起診察。吳重卨,告去藥拔紙撚,搾出膿汁,改揷紙撚,付黃膏膏。右相及兩提調退伏,諸鍼醫以次退伏。吳重卨曰,核處消減,濃汁流出,腫處順矣。諸醫所達,大略同。台佐曰,腫處上凝結處,醫言不無蔓延之患,故深用仰慮矣。膿汁漸漸流出,結核亦爲消減,誠爲多幸矣。今番腫患,分野旣輕,又無瘡根,似爲輕歇,而醫言,濕會成腫云,腫家所忌,在於動氣,氣動則百日之內,又爲復發,聖上豈有動氣之事,而敢以愼疾之道,仰達矣。雖閭巷之人,夏秋之交,有痰火之病者,發怒洩氣,則不無所益,而瘡腫所忌,旣如此,各別留念愼攝伏望。始煥曰,提調所達之言,出於至誠矣。臣等在外,與醫官講論調攝之道,腫患,若有作氣之事,則開穴之後,合瘡未易云,各別體念爲宜矣。台佐曰,調攝之道,貴於靜,古人云靜攝。又曰,靜而制動。伏望以一靜字,留念調攝,何如?崔錫恒曰,人主喜怒之節,雖非調攝之中,不可不愼。群下如有所失,則從輕重科罪,可也。本不當加以形色,矧今上候,方在靜攝中,辭氣之間,尤當審愼矣。上曰,然矣。錫恒曰,勅使,以自上不得郊迎之由,書給文字云。故臣初以不必別成文字,勅使接見時說話中,有病患不得郊迎一條書給事,昨已啓稟矣。更思之,接見時說話,乃是上敎,以此書給,終涉未安,更成一通文字以給,似爲得宜,故敢此仰達。上曰,依爲之。錫恒曰,然則書入措語,一經御覽,踏啓字以下,載錄於槐院膽錄爲宜,故敢達。錫恒曰,聖上方在靜攝中,館所擧動,雖不可親臨,王世弟一番往臨,恐不可已矣。上曰,依爲之。錫恒曰,明日無故,世弟館所擧動,定於明日,似好矣。上曰,唯。出榻前下敎錫恒曰,昨日都監堂上,以大臣往設茶禮之意,傳言於勅使,則勅使以爲,茶禮雖不可受,議政若來,則豈不相見云?旣不設茶,則大臣無入見之義,而彼若必欲見之,而終不聽許,則不無生梗之慮,詢問諸臣而下敎,何如?台佐曰,大臣旣以請行茶禮事,進去,一二番持難之後,雖或相見,似無所妨。錫恒曰,然則如或强請,則勢將入見矣。上曰,唯。錫恒曰,都目大政,國家所重,而今已過時,勅行還歸後,所當卽爲設行。而吏判,方陳辭疏,未及承批,待勅使回還後,趁卽設行事,分付,何如?上曰,依爲之。出榻前下敎崔錫恒曰,慶尙監司,以中間遞易之故,曠廢公務,將及半年,事甚可慮矣。新監司李世瑾,今已來到城中,而以辭疏未及批之故,不得出肅云。批下後,催促赴任,何如?上曰,依爲之。諸臣退伏,以次趨出。
上在昌德宮。停常參·經筵。
元敬王后忌辰齋戒。
自巳時至未時,日暈。
呂必容啓曰,副護軍李鳳祥,館所問安進去,下直。傳曰,知道。
兪命凝啓曰,大司憲李眞儉,掌令尹東洙,持平趙最壽·吳遂元,在外,執義李眞淳,奉命在外,掌令黃翼再,迎接都監都廳進。今日〈以〉監察茶時之意,敢啓。傳曰,知道。
大妃殿·大殿·中宮殿·世弟宮·嬪宮,政院·玉堂問安。答曰,知道。
藥房提調臣李台佐·副提調臣金始煥啓曰,伏未審夜來,聖體調攝,若何,大妃殿氣候,亦復何如?伏聞昨昏入診醫官之言,聖候脈度沈數,瘡口濃汁,流出少許云。牛黃,果爲調進,而瘡處,比昨益復消減乎?寢睡一向安穩,而水刺差減之節,其或有勝乎?臣等,不可不率諸醫,趁早入侍,詳察症候矣,不任區區憂慮,敢此問安,竝爲仰稟。答曰,知道。慈殿氣候安寧,寢睡安穩,水刺少勝,牛黃進服矣。大妃殿·中宮殿,藥房問安。答曰,知道。
王世弟詣館所後,大妃殿·大殿·中宮殿,遣宮官問安。答曰,知道。
傳于呂必容曰,今日巳時,還御正殿,政院知悉。
大殿還御正殿後,大妃殿·大殿·中宮殿·嬪宮,政院·玉堂·藥房問安。答曰,知道。
王世弟還宮後,政院·玉堂問安。答曰,知道。大妃殿·大殿·中宮殿,藥房夕問安。答曰,知道。
呂必容啓曰,宰臣鄭壽松,馳往館所問安,則勅使以爲,早遣宰臣,連爲下問,不勝感激,俺等,雖蒙德分,無事度過,而國王病患,尙未差復云,奉慮良深云矣,敢啓。傳曰,知道。
兪命凝啓曰,卽者禁府都事來言,今日當爲鞫坐,而右議政崔錫恒難安之勢,與前無異,不得開坐云矣,敢啓。傳曰,知道。
呂必容,以迎接都監言啓曰,卽者大臣,送言于臣等曰,王世弟接見勅使時,大臣不可不陪入,故來詣館所矣,敢啓。答曰,知道。
又以迎接都監言啓曰,大臣來詣館所,以勉留之意,傳言于勅使則以爲,回還日子,旣有定限,大臣今雖承命勸留,前旣於都監·近侍之請,差退二日,今難加留云,大臣又爲申請,則答以皇帝定日,固難遲滯,況今國王有病患之時,百官待候,貽弊不貲,決難仰副云,故大臣仍爲退出之意,敢啓。傳曰,知道。
又以迎接都監郞廳,以右議政意啓曰,臣承命,來詣館所,以勉留之意,傳言於勅使,則以爲回還日子,旣有定限,大臣今雖承命勸留,前旣於都監·近侍之請,差退二日,今難更爲加留,勢難請許云,臣又以差退之意傳言,則勅使答以皇帝定日,固難遲滯,況今國王有病患之時,百官待候,貽弊不貲,決難仰副云,故臣則仍爲退去之意,敢啓。傳曰,知道。
又以迎接都監言啓曰,卽者差備譯官來言,兩勅以爲,回還時軍威軍·軍樂等物,一倂除減,只以軍牢各一雙,使令各一雙,令旗各一雙,巡視旗各一雙,待令宜當。道路橋梁,另加申飭云,以此分付於三道監司及開城留守處,何如?傳曰,允。
又以迎接都監言啓曰,使製述官洪世泰製詩,寫於扇子,及求書善手之意,纔已入啓矣。世泰製詩後,卽爲入給,寫字官李壽長·洪德驥·李春芳等,各先書一紙,入示勅使,使之擇取,則勅使,以李壽長之書爲優,故使壽長書勅使所出給三色唐紙八張入給,勅使見之,竝稱善稱謝云矣,敢啓。傳曰,知道。
梁廷虎,以迎接都監言啓曰,上·副勅處,例給禮單馬四匹,無弊擇執矣,敢啓。傳曰,知道。
癸卯七月初九日辰時,上御熙政堂,藥房入診時,入侍提調李台佐,副提調金始煥,假注書洪景輔,記事官申致雲·曺命敎,醫官李時聖·權聖徵·方震夔·吳重卨·李時弼·許信·崔泰齡·蔡光夏,儒醫李溟,副司果白興聲。李台佐曰,夜來涼氣乍動,聖體調攝,若何?上曰,一樣矣。台佐曰,伏承今日問安批答,有水刺少勝之敎,水刺連爲減少,不勝憂慮,今有少勝之效,伏幸。又曰,今當節候換改,諸醫入侍,當使診脈,而伏聞儒醫李溟之言,則昨日入侍時,天威咫尺之地,惶恐不能瞻望玉色,詳診脈度云,今日使之從容診脈,何如?上曰,依。台佐曰,然則首醫李時聖,儒醫李溟,鍼醫蔡光夏,使之診脈宜當。時聖進伏,診左脈,又診右脈,退伏曰,脈候左右洪數。溟進伏診脈,如時聖,退伏曰,脈候左邊調均,右邊沈數,與昨一樣矣。台佐曰,李溟昨日診脈後,言于臣等曰,元脈度,雄深極好,而肝肺經,略有鬱滯之氣,故氣不調和云。數三次診脈後,使之議藥,竢瘡口完合,與諸醫,商確啓稟伏計矣。光夏進伏診脈,退伏曰,脈候度數調均,而左邊似沈矣。台佐曰,使鍼醫,診察瘡處,臣等同爲診察爲當。諸鍼醫,以次入診,提調同進,上解衣襨,腫處拔紙撚,搾出膿汁,幾三四匙,色稠濁,改揷紙撚,付黃臈膏。吳重卨退伏曰,腫處診察,則搾膿經夜,故膿汁多出,上邊有核,其核消融,故膿汁自多,大抵膿形極順矣。崔泰齡退伏曰,腫處診察,則上邊有核,搾膿時刻頗久,故膿汁多出,上邊核處,猶有堅硬處,而膿色則極順矣。蔡光夏退伏曰,腫處診察,則核處漸解,膿色亦好,而上邊有核,日子似遲,而膿形則極順矣。權聖徵退伏曰,腫處診察,則上核,猶未盡解,膿汁盡出後,自然可解,膿色則好,而日子似遲矣。白興聲退伏曰,再昨,上邊有核矣,昨日膿汁流出,今日膿汁又多出,而流下之際,膿道屈曲,膿出似難,其處開穴散鍼,則完合似易。不然則日子似遲,下邊瘡口,堅揷紙撚,散鍼爲好,小臣愚見,則如此矣。台佐曰,上邊有核,諸醫皆慮其又成膿破腫,幸而自裏成膿,一路膿出,而醫言,其形如葫蘆項,新膿處膿汁,從舊瘡口搾出,拖引流下之際,膿路屈曲,停滀可慮,雖下鍼,似不必大段,而姑觀今明日,更爲議定,何如?上曰,依爲之。台佐曰,今此腫患,分野適輕,腫且無毒,幸卽破腫,膿汁順出,此後無可慮,而上邊核處,膿路不順,或有日子遲延之慮矣。金始煥曰,此時受鍼爲悶,日子遲延亦悶,出外,與諸醫相議,較量受鍼與日子遲延之孰悶?當更爲稟定矣。
台佐曰,今年五月大旱,四野無靑,而自上恐懼修省,至於再行桑林之禱,一心對越,至誠格天,曰雨曰暘,雨水均適,嶺南·兩湖,雖有水災,而俗云有些水災,然後年豐云。卽今農形頗好,五月初間,中外擧懷汹汹之憂,今則畎畝飢民,似有飽色,此莫非殿下憂勤之效,而天人一理,感應如響,此後凡百,常以五月憂旱之心爲心,兢兢業業,一此不懈,則民國庶得俱安,而然聖躬安穩,然後萬機應接,經筵進講,可以爲之,卽今腫處,固不大段,而仰瞻玉色,時有氣升之症,凡腫患調攝之道,最宜安靜,切忌聲色之急遽,昨日已爲陳達,而一味靜攝爲望,惶恐敢達。無發落
又曰,上副使以下所給銀貨雜物,昨已啓下,而大通官,例有密贈,戊辰年皇太后傳訃勅時,兩大通官各七百兩通官各二百兩。戊戌年,一大通官,給九百兩,二大通官,給七百兩,次通官,各給二百兩矣。康熙傳訃勅時,亦依此例給之。今番,似當用近例,依戊戌年例以給之意,敢稟。上曰,依爲之。
上在昌德宮。停常參·經筵。
元敬王后忌辰。
沈仲良啓曰,小臣館所問安進去,下直。傳曰,知道。
兪命凝啓曰,大司憲李眞儉,掌令尹東洙,持平趙最壽·吳遂元,在外,執義李眞淳,奉命在外,掌令黃翼再,迎接都監都廳進,今日以監察茶時之意,敢啓。傳曰,知道。
又啓曰,備邊司郞廳,以大臣意來言,今日賓廳坐起日次,而上候方在靜攝中,本司來會云矣,敢啓。傳曰,知道。
大妃殿·大殿·中宮殿·世弟宮·嬪宮,政院·玉堂問安。答曰,知道。
藥房提調臣李台佐,副提調臣金始煥啓曰,伏未審夜來,聖體調攝,若何,大妃殿氣候,亦復何如?伏聞昨昏入診醫官之言,聖候脈度沈數,瘡口膿汁流出而稠濁云。寢睡一向安穩,而水刺之節,益有加勝乎?昨朝入診時,瘡口上邊結核處,又爲新膿,故膿汁,從舊瘡口中搾出,而拖引流下之際,膿道不順,停滀可慮。諸醫皆以爲,若於新膿之處,又開小穴,則膿汁順出,而收斂亦速云。臣等不可不率諸醫,趁早入侍,詳察症候,議定受鍼當否矣。王世弟昨臨館所,冒炎還宮氣候,亦何如?不任區區憂慮,敢此問安,竝爲仰稟。答曰,知道。慈殿氣候安寧,寢睡安穩,水刺一樣。世弟氣候平穩矣。大妃殿·中宮殿,藥房問安。答曰,知道。大妃殿·大殿·中宮殿,藥房夕問安。答曰,知道。
沈仲良啓曰,臣承命,馳往于館所問安,則勅使以爲,連遣近侍下問,不勝感激,俺等,夜來無事支過云矣,敢啓。傳曰,知道。
兪命凝啓曰,卽者禁府都事來言,今日當爲鞫坐,而右議政崔錫恒難安之勢,與前無異,不得開坐云矣。傳曰,知道。
呂必容,以迎接都監言啓曰,勅使回還路程記書出,而十一日,過弘濟院站,坡州止宿,發京第十日,當至義州,以此分付伴送使·京畿·開城府·兩西監司處,何如?傳曰,允。
又以迎接都監言啓曰,勅使回程牌文,以十一日書出,爲先發送之意,敢啓。傳曰,知道。
又以迎接都監言啓曰,卽者首譯來言,勅使回還時,一路宴享·茶啖,依上來時例,一倂停減。上·副勅及跟役十八名外飯俸,亦爲停減。只通官四人外,飯俸支待云。三道監司及開城留守處,以此知委。而在前宴享減除時,有遣中使申謝三處別遣問安使之例,令政院考例擧行,何如?傳曰,允。
又啓曰,因迎接都監草記,勅使回還時,一路宴享·茶啖,依上來時例停減,在前宴享減除時,有遣中使申謝三處別遣問安使之例,令本院考例擧行事,允下矣。中路問安假承旨,自本院差出,開城府·義州問安使,令該曹依例差出,何如?傳曰,允。
又啓曰,明日文臣殿講爲之事,命下。而勅行明當回還,大臣及卿宰,皆往郊外,殿講試官,無以備擬,勢難設行,大臣之意如此,何以爲之?敢稟。傳曰,停。
內醫院副提調口傳啓曰,今日入診退出後,提調李台佐,迸伏闕外胥命矣。當此竝直之日,臣獨留院,事甚未安,惶恐敢啓。傳曰,勿待命事,,分付。
呂必容,以內醫院官員,以副提調意啓曰,提調李台佐迸伏闕外,旣有勿待命之敎。當此竝直之日,不得備員,事甚未安,提調李台佐,卽爲牌招,同爲入直,何如?傳曰,允。
又以迎接都監言啓曰,都監堂上李肇,以伴送使,今將辭朝。勅使臨行多事之時,臣泰億,勢難獨爲察任,且慕華館送行時,都監堂上,事體所在,決不可缺一員,堂上一員,令該曹更爲急速差出,何如?傳曰,允。
又以迎接都監言啓曰,勅使明日回程軍令,初吹平明,二吹隨時,三吹辰時書出,而以駕馬作行云矣,敢啓。傳曰,知道。
又以迎接都監言啓曰,昨夜兩勅書出別求物種,使差備譯官,傳示都監,比諸曾前求請,有減無加,故依所示一一入給,則兩勅言于首譯等曰,今此所求,不過以外國之物,中國所稀有者,故欲爲覓去,以爲傳示子孫之計。而吾以欽差出來,旣受例贈,吾豈公然受科外之別單乎?爾須於各種物目之下,一一折價以示,則吾所持來銀子,足當此價,吾當給價取去,價或不相當,則其中不緊物件,亦當勿買云云。譯官言,小邦土産不腆,雖曰別求已成近例,而薄略可媿,方以此不安于心,今此給價之說,雖出於兩大人秋毫不犯之意,在小邦之道,何敢以微細之物,行買賣之事於欽差大人之前乎?事體道理,決不可如是,不敢聽施云。則勅使曰,若如此,則吾不可受去,往告于都監云。臣以兩勅所言,淸廉可貴,而贈物受價,事同買賣,小邦決不忍爲此,況此別求,已成流來之舊規,須勿過辭,安心領受之意,使差備譯官,反復開諭,則勅使以爲,從前勅使,或有鞭笞人恣意徵求,或有怒色相加,必得乃已者,爾雖不言,吾豈不聞?人之性稟,各自不同,今若公然受去,則我亦與這般人一樣,決不可受去云。譯官曰,都監堂上,得聞此言,大加驚愕曰,此是小邦土産,而遵例應副,有此給價之說,小邦人,將何面目,更對大國人乎?決不可遵奉此言云。則勅使曰,都監堂上本心儘好,我也豈不是人?顯有牢拒之色,而副使辭色,尤峻厲,觀其意色,非欲生梗,欲以廉恥一節,有辭於我國,兼欲洗從前勅行貪饕之習,其意則可尙,而在我之道,實甚難處,臣方詣館所,使首譯送言開諭,期於必受之意,爲先敢啓。傳曰,知道。
又啓曰,考見戊戌傳訃勅回還時日記,則因本院啓辭,備局覆啓,常時勅行,則自上必親臨郊外,有設宴之擧,而至於傳訃勅,則前後謄錄,未嘗有親臨之例,此必由於不設宴禮之致。己巳傳訃勅還歸時,近侍,奉上命,詣館所,以上候不平,有難郊送之意,言及於勅使。今亦略放己巳前例,遣近侍,傳宣聖敎,王世子,且以不得出送郊外,心甚缺然之意,遣宮官,措辭傳告勅使事,蒙允。而旋以勅使有言,自上替行郊送之禮,今番則何以爲之?敢稟。傳曰,依爲之。
又以迎接都監言啓曰,卽者差備譯官來言,勅使微問渠輩曰,國王方有病患,俺等出去時,大臣或當有送行之事否云。故臣等,以自前傳訃勅回還時,別無自上郊餞之事,戊戌年傳訃勅時,以上候未寧,館所擧動,不得爲之之故,勅使回還之日,春宮有出送郊外之事,而今番則聖候未寧,王世弟旣已替臨館所,郊送一款,依舊例不得爲之,大臣率百官,郊外拜送之意,使譯官乘間,言及於勅使,則勅使聞之而已,無他語矣,敢啓。傳曰,知道。
又口傳啓曰,纔以戊戌勅行時,東宮替臨郊送之例,有所稟啓,而依爲之事,命下矣。卽伏見迎接都監草記,則以王世弟旣已替臨館所,郊送一款,不得爲之之意,言于勅使云,何以爲之?敢稟。傳曰,東宮郊送,宜矣。
又以迎接都監言啓曰,兩勅別求,期於必捧事,使譯官縷縷言及,則今始許捧,而譯官又以國王有病患,不得郊送,故王世弟,明將出郊送行之意,言于兩勅,則兩勅以爲,如此日熱之時,爲俺等出郊,殊深可感,實不安於心云矣,敢啓。傳曰,知道。
又以迎接都監言啓曰,因政院啓辭,王世弟郊送事,命下矣。傳訃勅曾無宴享之事,而茶禮則例當爲之。彼雖不受,依前例備待之意,分付司饔院及各該司,何如?傳曰,允。
又以迎接都監言啓曰,臣詣館所,使差備譯官,傳言於勅使,以爲微細之物,本不足過辭,流來之規,又不當廢閣。此事苟有傷廉害義之端,則小邦粗知禮義,何敢如是强請,論價與受,兩大人之所不當爲,小邦人之所不敢從,決難聽副,願卽安意領納云。則兩勅以爲,俺等,渡江以來,聞本國積年凶荒,且經累度勅行,宴享·茶啖停減等事,實出於省弊恤費之意。凡此求請之物,或因通官所言,或隨聞求見,有所言及。而今見單子,前後所求,合而書之,物種過多,心甚不安。今若取此無名之物,當初省弊恤費之意,果安在哉?人將謂我,何如?爾國,若嫌論價受銀,則就爾國所贈元禮單物種中,減去某種,以此充補,容或可也,決不可無端受去云云。臣又送言曰,小邦禮單,本來薄略,今此別贈,便是舊例,則何可減薄略之禮單,廢應行之舊規乎?若欲減禮單而受此物,則小邦之不安,與受價何異哉?不得請,則雖至夜深,不敢退矣。勅使聞之,不以臣言爲非,亦不肯聽許,而通官輩,不無從便周旋之言,必使譯官,縷縷傳言,期於必捧之意,敢啓。傳曰,知道。
癸卯七月初十日辰時,上御熙政堂,藥房入診入侍,提調李台佐,副提調金始煥,假注書金權,記事官申致雲·曺命敎入侍。醫官李時聖·權聖徵·方震夔·吳重卨·李得英·崔泰齡·石柱泰·張世輔·蔡光夏·崔擎玄·辛必昌,司䆃主簿崔恒齡,副司果白興聲,微稟同爲入侍。上西向坐,王世弟伏於御榻右,諸臣入伏訖。李台佐進伏曰,日氣朝晝異候,聖體調攝,若何?上無答。台佐曰,批答,以寢睡安穩爲敎,而水刺猶未復常,腫處尙未完合,又有新膿處,理勢然矣。腫處雖非大段,而日數已久,誠爲悶慮矣。台佐曰,令首醫李時聖診脈,仍令鍼醫,診察腫處。爲宜矣,李時聖診脈後退伏曰,左右脈候沈數矣。台佐曰,鍼醫,令入診察,而風勢不佳,請閉分閤,何如?上曰,唯。台佐曰,臣等同爲診察,爲宜矣。諸鍼醫,以次入診,兩提〈調〉同起診察,世弟起立診察後,退伏於座次。吳重卨,告去藥紙,又告改付膏藥。台佐曰,鍼醫皆已診察,詢問受鍼當否,何如?上曰,唯。重卨曰,當初破腫之上,有核處,心以爲悶矣。破腫之後,膿道不順,餘核有之,腫口上新膿處,更爲開穴爲宜,不必待多日,今日開穴爲宜矣。李得英曰,腫口上結核處,有陷中,膿道不順,今日開穴爲宜矣。崔泰齡曰,新膿處開穴,則收斂易矣。諸鍼醫所達,皆同。台佐曰,諸醫所達僉同,今日開穴之意,敢爲稟定矣。上曰,膿口,當初宜善爲之,而今又欲開穴乎?醫官無狀,過甚過甚,一倂退去。台佐曰,醫官鍼術,固不精,而旣有新膿之處,則亦不可不開膿,今日開膿爲宜,故敢爲稟定矣。醫官一倂斥退,言未訖。上曰,提調李台佐,姑先罷職,卽爲出去。台佐曰,臣今承嚴旨,方爲退出,而醫理雖爲茫昧,新膿之處,唯望更令商議而開穴矣,仍爲趨出。金始煥曰,臣雖死罪,惶恐敢達,臣等茫昧,待罪保護之地,不識醫理,此臣等死罪也。第自上嚴責醫官,又降提調罷職之命,蒼黃倂出,大有嫌於聖德包容之量矣,惶恐敢請還收矣。又起伏曰,臣之此言,再三陳達,極知惶恐,而醫官在外,皆以爲上候核處,有層,瘡口上,又有新膿膿汁,流出於舊膿開穴之處,搾出之際,膿道不順,自然有毒氣,膿汁停滀云。故與諸醫,萬分消詳,俄者入診,受鍼當否,仍爲議定,諸醫各陳所見之後,提調以受鍼稟定矣。聖上嚴敎遽降,蒼黃倂出矣。茫昧醫理,此固臣等之罪,而第念聖候腫處,受鍼然後,可以完合。更加三思,還收提調罷職之命,召入醫官,更議受鍼當否,是臣之所望也。又起伏曰,不爲受鍼,而醫官一倂斥退,提調又命罷職,下情萬分煎迫,罔知所爲,還收事,冒萬死,更爲仰達。又起伏曰,君臣猶父子,君父譴責,則臣子豈有一毫他意乎?臣區區煎迫之誠,醫言新膿處,膿道不順,輕輕開道,貼付糯米飯,則收斂似易云,故在外詳議,啓稟入侍,診察後,諸醫之見,皆同,提調果以稟定爲達矣,嚴敎遽降,蒼黃倂出,非但有妨於聖德,以腫家言之,喜怒之間,最忌動氣,而此承嚴敎,臣五內錯亂矣。殿下處分,豈非大段過擧,而且妨於聖候如此,萬分切迫,更加三思,還收嚴旨事,冒萬死,唐突敢達。又起伏曰,聖上處分,豈有如此過擧乎?醫官晝夜待候,竭誠奔走,臣等,雖無狀,悶迫之心,豈敢食息少弛?臣等,茫昧醫理,罪狀固不可言。聖候差復之後,臣等被罪,豈不榮幸乎?醫官一時斥退,提調亦爲譴罷,臣等死生,固不暇論,而臣於御前,有死而已。還收嚴旨之後,可以退去,受鍼然後,先治臣等之罪,是臣等之望也。上無發落。王世弟進伏曰,小臣惶恐敢達矣,小臣問寢視膳之外,職在嘗藥,連日入侍,唯望聖候之差勝,瘡口之完合矣。今者又聞更爲開穴之議,臣心亦不勝驚慮矣。聖心豈不然乎?以匹夫言之,破腫一次猶難,其可再乎?第念醫官雖無狀,豈以有妨於聖躬者,敢爲仰達乎?提調罷職醫官斥退之命遽降,臣不識醫理,只聽醫官之言,聖候平復,夙夜是望,今斥退醫官之後,更何所望乎?復召提調·醫官,仍爲消詳伏望。又起伏曰,若是他事,則固不敢煩稟,而此則有妨於聖躬,故復此仰達。召入,更爲消詳,何如?上無發落。始煥退伏曰,臣萬分死罪,而敢爲更達矣。世弟以醫官斥退,提調罷職事,縷縷陳達,而聖上不爲發落,世弟所達之言,至誠懇迫,聖上豈不體念乎?以事體言之,豈不有異於群下之言乎?臣職在出納,惶恐敢達。世弟又起伏曰,臣言,與提調之言,豈有間隔乎?他事則固不敢煩陳,而此則有妨於聖躬,下情抑鬱,故敢達,臣言,與提調之言何異?更爲召入,爛漫相議,似宜矣。又起伏曰,恐懼則不得其正,醫官雖有所見,聖敎如此,則豈不惶恐,而亦何由盡其所見乎?上曰,依爲之。始煥曰,然則醫官·提調譴責之命,竝爲還收乎?上曰,唯。始煥曰,令注書召入提調爲宜矣。上曰,唯。假注書金權,出傳于提調,提調李台佐,卽爲趨入進伏曰,小臣無狀,忝叨保護之地,日月已久,凡於聖候調攝之道,晝夜與諸醫,反覆商確,而小臣素昧醫理,忠誠淺薄,無一毫報效於聖躬。意外,自上又患瘡腫,適幸分野輕而毒氣少。故始則以爲開膿,後則瘡口易合,而但夏秋之交,金氣方盛,雖以閭閻之人言之,金氣發動,則痰火之症,每患添加,會集京外諸醫,商議調將之道,而方以瘡口未合,日夜爲悶矣。又於意外,瘡口上,有結核新膿之處,腫路傾陷,膿不順出,拕引搾出之際,自多停滀,停滀則生肌難,生肌難則浸淫易矣。醫官,自再昨,已有開膿之意,而臣以事體重難,故不敢仰請矣。昨日入診時診察,則核處已爲成膿,故昨夕與醫官,商議以定,聖體開膿之重大,臣雖愚迷,豈不知之?而卽今若不開膿,則必有浸淫之慮,採取諸醫之見,果以今日開穴,有所稟定矣。嚴敎如此,小臣歸身司敗,萬戮是俟。旋有還入之命,故敢此來詣矣。小臣雖無所知識,一段愛君憂國之誠,出於秉彝矣。聖上有氣升之症,氣升則火上,火上則氣傷,此臣所以日夜焦慮者也。子不能療父之病,臣不能療君之病,豈非死罪乎?今日承嚴敎,莫非臣等之罪。而第以聖躬言之,瘡腫所忌,在於動氣,誠爲悶迫矣。聖體受鍼,事體重大,臣等豈有一毫疏忽之意哉?古云,小不忍,則亂大謀。一時受鍼雖苦,必爲開穴,然後方可望其速爲收斂矣。更爲召入醫官,受鍼當否議定,何如?上曰,依爲之。諸醫官,更爲入侍。吳重卨進伏曰,他醫官,議定開穴,而小臣之見,雖姑未開穴無妨,徐徐開穴爲宜矣。台佐謂醫官曰,今日開穴當否,從實陳達宜矣。權聖徵曰,新腫處,膿道不順,有停滀之慮,故以開穴稟定。而今日則拔紙撚,貼付糯飯,使膿汁滲出,無妨矣。李得英曰,膿道若有一毫不順,則有浸淫之慮,故敢請開穴。而若聖心畏鍼,則灸之自潰,無妨矣。崔泰齡曰,膿道不順,膿汁每自舊瘡口流出,或有停滀浸淫,傷損玉體之慮,故今日開穴事,仰稟矣。紙撚不可拔,開穴亦不可已矣。台佐曰,諸醫,變其所見以達矣。昨日臣等,與之反覆商確,則以爲今日開穴,然後膿汁順出,收斂爲易,無浸淫停滀之慮,故以今日開穴稟定矣。醫官變其言,極爲非矣。今日當爲受鍼,而今日自上動氣,動氣則妨於受鍼,今日則停止,明日更爲稟定,何如?上曰,依爲之。始煥曰,更爲開穴事,醫官以爲,開穴則新膿處膿血順出,此一利也。膿血,自舊開穴處搾出,則膿道不順,收斂又遲云。利害懸於此,萬分商碓,所以稟定矣。台佐曰,膿血更爲搾出,受鍼當否,明日更爲稟定,爲宜矣。上曰,唯。台佐曰,搾出膿汁之時,臣等亦爲診察,何如?上曰,唯。鍼醫及兩提調,皆入診察,搾出膿汁,膿汁出數三匙許,改付膏藥。世弟起立診察後,退伏於座次。始煥曰,腫處紙撚,開穴後揷之則甚痛,而濃汁流出之時則不痛,生肌之時則反痛。卽今聖候,何如?上曰,一樣矣。台佐起伏曰,瘡腫所忌,在於動氣,故再昨與昨日,連以此,仰達矣。各別留意,生冷之物,罕爲進御,氣候亦懋舒泰,何如?上曰,唯。重卨曰,經夜之故,膿汁多出,膿處形色,無未盡之事矣。李得英曰,膿汁多出,膿色吉矣,崔泰齡曰,膿汁比昨多出,膿色吉而順矣。權聖徵曰,腫處傍,有成陷處,不爲開穴,則完合不易,皮膚浮處,按察時必痛,下散鍼,疏散無妨矣。諸臣退伏,以次趨出。
上在昌德宮。停常參·經筵。
呂必容啓曰,宰臣李森,館所問安進去,下直。傳曰,知道。
大妃殿·大殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
藥房提調臣李台佐·副提調臣金始煥啓曰,伏未審夜來,聖體調攝,若何,大妃殿氣候,亦復何如?伏聞昨昏入診醫官之言,聖候脈度洪數,瘡口膿汁,流出而稠濁云。寢睡一向安穩,而水刺之節,益復加勝乎?臣等不可不率諸醫,趁早入侍,詳察症候,議定新膿處受鍼當否矣。不任區區憂慮,敢此問安,竝爲仰稟。答曰,知道。慈殿氣候安寧,寢睡安穩,水刺一樣矣。
王世弟慕華館送勅擧動,入幕次後,大妃殿·大殿·中宮殿,遣宮官問安。答曰,知道。王世弟還宮後,政院·玉堂問安。答曰,知道。
大妃殿·大殿·中宮殿,藥房夕問安。答曰,知道。藥房口傳啓曰,朝者入診時,日煦稍短於夏節,一日三次引接醫官,亦恐太數,故以二次入診之意,有所陳達,而糯米飯貼付若久,則或不無移脫於瘡處之慮,亦有乾硬作礙於瘡處之患。若有如此之事,則差備待令醫官一二人,招入診察後,改付新糯飯之意,敢啓。傳曰,知道。醫官數人,持糯米飯入侍。
呂必容啓曰,宰臣李森,馳往館所問安,則勅使以爲,連日遣中使·近侍宰臣下問,不勝感激,累日留館,貽弊不貲,心甚不安云矣,敢啓。傳曰,知道。
沈仲良,以都摠府言啓曰,入直內三廳武兼禁軍及軍兵等中日習射事,因旱災,自上避正殿減膳之敎,啓請姑停矣。旣已還御正殿,今日爲始,當爲中日習射,而勅使在館,限回還間,依前例姑停之意,敢啓。傳曰,知道。
兪命凝啓曰,卽者禁府都事來言,今日當爲鞫坐,而右議政崔錫恒難安之勢,與前無異,不得開坐云矣,敢啓。傳曰,知道。
呂必容,以弘文館言啓曰,本館上番校理臣洪廷弼,今日王世弟送勅擧動時,以兼輔德,晝仕出去之意,敢啓。傳曰,知道。
又以侍講院言啓曰,王世弟郊外送勅時酬酢說話,講定以入之意,敢啓。傳曰,知道。
又以迎接都監言啓曰,勅使,昨以駕馬作行之意,出令矣。卽者差備譯官來言,勅使以爲,王世弟出臨郊外,不可以駕馬作行,以轎子作行云矣,敢啓。傳曰,知道。
假注書洪景輔有頉,代李潤身爲假注書。
朴熙晉啓曰,假注書李潤身,時無職名,付軍職冠帶常仕,何如?傳曰,允。
沈仲良,以兵曹言啓曰,今七月十一日,武臣武經賓廳講書日次,而勅使回還時,百官出往郊外,講書時講官及差備官,無以備員,不得設行之意,敢啓。傳曰,知道。
呂必容,以迎接都監言啓曰,勅使以下求請各種之物,次第入給,而上勅,鳥銃四柄,黑角四桶,瀟湘八景綃屛一坐,花草翎毛綃屛一坐,倭長劍一柄,斜笠三箇。副勅,鳥銃三柄,黑角四桶,瀟湘八景綃屛一坐,花草翎毛綃屛一坐,倭長劍一柄,斜笠三箇。兩大通官,鳥統各二柄,屛風各二坐,斜笠各二箇。兩次通官,鳥銃各二柄,屛風各一坐入給之意,敢啓。傳曰,知道。
又以迎接都監言啓曰,勅使回還時,弘濟院以過站磨鍊,則大臣·承旨不爲出往之意,言于通官,則答以別無出往之事云矣,敢啓。傳曰,知道。
又以迎接都監郞廳,以右議政意啓曰,勅使到慕華館,只受茶鍾,不受床排,而到迎恩門,使通官傳言,多致感謝之意,仍令臣等,背立而過去矣,敢啓。傳曰,知道。
又以迎接都監言啓曰,勅使二吹後,臣等依例先出郊次矣。追聞勅使三吹欲發之際,見轎子白色,轎軍皆着白巾,乃曰俺等,今已脫服,不可用白色,遂不乘轎子,以駕馬作行云矣,敢啓。傳曰,知道。
又以迎接都監言啓曰,勅使到沙峴底駐轎,使差備譯官,傳言於臣等,使之背立,以各別厚待,極爲感謝,貽弊多端,心甚不安之意,別爲致謝,通官四人下馬,來詣臣等前,縷縷稱謝而去矣,敢啓。傳曰,知道。
又以迎接都監言啓曰,卽者一大通官洪二哥所得天銀九百兩,紬紙·皮物五種,二大通官金福祿敦所得天銀八百兩,紬紙·皮等物十九種,一次通官楊黃毛所得紬紙等物七種,不爲持去,留置戶曹,待後日使行時付送事,使譯官手本,自前亦有如此之例,依施之意,分付該曹,何如?傳曰,允。
又以迎接都監言啓曰,兩勅別求,累次送言後領受事,去夜旣已草記矣。夜深後,差備譯官來言,兩勅以爲,今此別求中,人蔘·菱花等物,初不知在於都求請中,而有此別求矣。卽見單子,則此等物種,旣在都求請,今何可疊受乎?仍爲書出蔘·紙等物,還爲出給,而上勅則九種,副勅則六種,而其言曰,當初領受,出於强勸之致,而於心終有所愧恧不安,今此還送之物,勿爲更言。譯官輩以爲,藥料·紙地等物,本無傷廉之端,何若是過辭乎?勅使以爲,今若强咈吾意,則已受之物,亦當留置而去云。終乃還給,其言如此,則有難一向强迫,至於加時木,前後勅使,輒稱進上於皇帝,徵索不已,而本曹所儲,常患苟簡,生梗之端,多在於此矣。今番則堂譯崔壽溟·金是瑜·洪萬運等,自初以此木難得之意,時時言及,勅使始則求索,而畢竟不爲持去,加時木之停免,近古勅行之所未有者。譯輩周旋之力,固甚可尙,而大抵今番勅使之每事除弊,意在律己,視諸近來客使,不啻懸殊,不可無別樣致謝之道。自都監,分付譯輩,以廉簡之節,古今所稀之意,別加頌奬,兼表謝意,而自朝家亦當有褒廉稱謝之擧,分付中別問安使,別爲措辭致謝之意,言及於伴送使,何如?傳曰,允。
又以迎接都監言啓曰,兩勅處,例給各樣雜物四十九種內,三十七種,差備譯官金世烱·鄭德崇兩人,盡力周旋,得以減去,其爲省弊損費之功,誠爲可尙。如此之人,不可無激勸之道,令該院高品付祿,以爲奬勵之地,何如?傳曰,允。
又以迎接都監言啓曰,卽者勅使,離發館所出去矣,敢啓。傳曰,知道。
癸卯七月十一日辰時,上御熙政堂,藥房入診入侍。提調李台佐,副提調金始煥,假注書金權,記事官申致雲·曺命敎入侍。醫官李時聖·權聖徵·許坫·方震夔·吳重卨·許信·石柱泰·蔡光夏·辛必昌·崔擎玄,司䆃主簿崔恒齡,副司果白興聲,微稟同爲入侍,上西向坐,諸臣入伏訖。李台佐進伏曰,日候頗熱,聖體調攝,若何?上曰,一樣矣。台佐曰,批答,以寢睡安穩,水刺一樣爲敎,水刺之節,猶未復常,下情爲悶矣,台佐曰,新膿處,更爲診察事敢稟,而使首醫李時聖,診脈,何如?上曰,唯。王世弟,以送勅事,詣慕華館,遣宮官問安,內侍進達。上答曰,知道。李時聖曰,左右脈候沈數矣。台佐曰,令鍼醫診察腫處,何如?上曰,唯。台佐曰,風氣不佳,請閉左右窓戶,小宦閉戶。台佐曰,臣等,敢請同爲診察矣。上曰,唯。諸鍼醫以次診察,兩提調同起診察,鍼醫,告去藥,拔紙撚。金始煥曰,臣請亦按察新腫口矣。兩提調退伏,台佐呼崔恒齡,復入診察。提調復起診察,重卨,告拔紙撚,改付糯飯。始煥曰,膿口已久,自內膿汁雖出,膿口久則生肌,伏未知刺痛之候,何如?上曰,一樣矣。台佐·始煥曰,臣等,曾已經驗,生肌之時,尤爲剌痛,拔撚揷撚之時,下情煎迫矣。台佐曰,臣等,日日入診,只自旅進旅退而已。白光鉉若在,則某時生肌,某時完合,必預知之,而臣等,茫昧醫理,致令聖候,彌留至此,皆臣等不職無狀之罪也,兩提調及諸鍼醫退伏。吳重卨曰,膿汁順出,腫處一樣矣,昨日已達,而膿處汚陷,膿道稍遠,拖引搾之而後,膿汁乃出,以治法論之,開穴於膿口上邊,爲宜矣。諸針醫曰,臣等所見,與首醫同矣。權聖徵曰,腫處,與昨一樣,膿汁經夜之故,乍爲稠濁,而膿道不順,借道流下,故收斂不易,以閭閻治法論之,則受鍼爲宜,更爲診察聖上氣候而定之,似宜矣。台佐曰,醫官皆以爲,新膿口受鍼,然後膿汁順出,完合爲易云。蓋舊瘡口,與新膿處稍間,且有浮高處,若不開穴,則收斂未易,凡瘡患,日久爲悶。卽今秋節已入,十餘日後,則勢將風高,久不完合,誠爲悶迫矣。當初醫官無所見,臣等亦茫昧,不知有更膿之漸,敢爲來請開穴,莫非臣等不職之罪也。第旣已熟膿,完合之道,在於開穴,則受鍼似不可已矣,惶恐敢達。始煥曰,利害如此矣,新瘡處膿汁,由舊瘡口流出,仍以右手指左手拇指上寸曰,新膿處,與舊瘡口稍遠,其間如此矣。且新膿處傾陷,拖引搾出,然後始乃流出,蓋新膿處膿汁,由舊瘡口流出,則舊瘡口,未易生肌收斂,新膿處開穴,則舊瘡口,速可生肌收斂矣,其利害,懸於此矣。臣等,果於昨日,以受鍼事,在外商確,仍爲稟達矣。聖候瘡患,今已幾日,醫官三次入診,臣等亦爲日日入侍,聖上脫着衣襨,頻頻引接,豈不悶迫乎?玉體之更爲受鍼,何等重大,而若不爲之,則腫處收斂未易,臣五內錯亂矣。台佐曰,此莫非臣等不忠無狀之罪,將來勘處實所甘心,而卽今受鍼,則恐爲得宜矣。始煥曰,受鍼爲第一道理,而揷紙撚,貼付糯米飯,引出膿汁,乃之次道理,舍第一道理,而以第二道理仰達,誠爲兩難矣。台佐曰,涼生則雖閭閻之腫患,收斂未易,故敢此仰達矣。初頭受鍼,萬分重大,更膿之漸,醫官不能早知,而仰達再次受鍼之說,臣等發口,致有昨日嚴旨,莫非臣等之罪也。第斷斷赤忱之在心者,殿下之前,豈不從實仰達乎?必爲受鍼,然後可以收斂矣。俄者金始煥所達貼付糯米飯,亦或一道,而第一道理,則受鍼爲宜,更觀一二日受鍼,亦爲之次道理。臣等以趁速收斂之道,敢請受鍼,醫官則以爲,粘付糯米飯,姑爲觀勢爲宜云矣。上曰,依爲之。始煥曰,然則貼付糯米飯乎?上曰,唯。台佐曰,夜間貼付糯米飯,易爲移脫,夜則貼付黃蠟膏,何如?又曰,糯米飯待令,卽爲貼付乎?上曰,依爲之。台佐曰,一日三次入診聖體,想有勞損之節,此後則臣等朝間入診,醫官夕間入診,稟定以二次,何如?上曰,日暮後爲之。提調曰,貼付糯米飯時,臣等亦爲診察,何如?上曰,唯。重卨告付糯飯,兩提調診察後退伏。始煥曰,貼付糯飯,則膿汁必盡爲引出,去糯飯時,出示臣等,何如?上曰,唯。台佐曰,糯米飯易爲移脫,令內侍或女侍,頻頻檢察,改付,何如?上曰,唯。諸臣退伏,以次趨出。
上在昌德宮。停常參·經筵。
大妃殿·大殿·中宮殿·世弟宮·嬪宮·政院·玉堂問安。答曰,知道。
大妃殿·中宮殿,藥房問安。答曰,知道。
藥房提調臣李台佐,副提調臣金始煥啓曰,伏未審夜來,聖體調攝,若何,大妃殿氣候,亦復何如?伏聞昨昏入診醫官之言,聖候脈度沈數,瘡口膿汁流出而稠濁云。寢睡一向安穩,而水刺之節,益復加勝乎?臣等,不可不率諸醫,趁早入侍,詳察症候矣。昨日王世弟送勅勞動之餘,氣候,亦何如?不任區區憂慮,敢此問安,竝爲仰稟。答曰,知道。慈殿氣候安寧,生脈散停止,寢睡安穩,水刺一樣,世弟氣候平穩矣。
兪命凝啓曰,大司憲李眞儉,掌令尹東洙,持平趙最壽·吳遂元,在外。執義李眞淳,奉命在外。掌令黃翼再呈辭。今日以監察茶時之意,敢啓。傳曰,知道。
藥房再啓曰,臣等,入診退出後,與諸御醫,及儒醫反覆商議,則皆以爲,卽今聖候腫處,新膿之汁,連次流出,更觀數日症候,議定當進之劑,而先以乳粉托裏散,連爲進御,以爲淸熱消毒之地宜當云。此藥一劑,劑入之意,敢啓。傳曰,知道。
兪命凝啓曰,卽者禁府都事來言,今日當爲鞫坐,而右議政崔錫恒難安之勢,與前無異,不得開坐云矣,敢啓。傳曰,知道。
大妃殿·大殿·中宮殿,藥房夕問安。答曰,知道。
呂必容,以弘文館言啓曰,本館下番番次,近甚苟簡,副修撰趙翼命,以疏批未下,許久引入,修撰尹游,復命有日,而連呈辭疏,尙不行公。卽今輪直,無以推移。且進講綱目,不可不相議懸吐以進,修撰尹游,副修撰趙翼命,竝卽牌招,副校理呂善長,亦以疏批未下,不爲行公,一體牌招察任,何如?傳曰,允。
以修撰尹游·趙翼命牌不進,罷職傳旨,傳于呂必容曰,推考傳旨捧入。
呂必容啓曰,守令未署經,至於五員之多,而兩司之官未滿,開坐署經,杳無其期。當此極農,夫馬留滯,誠爲可慮。其中軍威縣監趙畛,除拜已久,諫院則旣爲署經,在前如此之時,一司署經,則有催促發送之例,何以爲之?敢稟。傳曰,竝除署經發送。
有政。吏批,判書柳鳳輝牌不進,參判鄭齊斗在外,參議尹行敎進,同副承旨梁廷虎進。兵批,行判書李光佐病,參判金致龍病,參議徐命淵進,參知未差,同副承旨梁廷虎進。
吏批啓曰,判書柳鳳輝牌不進,參判鄭齊斗〈?〉小臣獨政未安,何以爲之?敢稟。傳曰,只出緊任。
吏批啓曰,內醫都提調崔奎瑞變通之代,合當差出,而大臣只有一員,臣曹不敢以單望擬入,何以爲之?敢稟。傳曰,單望擬入。
內醫都提調,右議政崔錫恒,單望擬入事,承傳。以洪重禹爲兵曹參知,副護軍鄭壽期,副司正李潤身單付,以吳運昌爲南陽監牧官。
江原監司鄭思孝,以寧越等官人家漂沒二百十六戶,人物渰死四十一名,旌善郡人物壓死,至於四名之多,事極驚慘事狀啓。傳于兪命凝曰,人家漂沒,渰死壓死人等,令本道恤典擧行。
江原監司鄭思孝,以伊川等官居束伍李根尙等八十七名,囕死·燒死·渰死·壓死事狀啓。傳于兪命凝曰,囕死·燒死·渰死·壓死人等,令本道恤典擧行。
兪命凝,以兵曹言啓曰,今此進賀謝恩兼冬至使一行赴京時,所把驛馬,必須前期分定,可無未及之患。應把驛馬四十五匹內,忠淸道八匹,全羅道九匹,慶尙道十八匹,來九月三十日,京中逢點。江原道五匹,咸鏡道五匹,來十月初五日,直送安陵逢點之意,各道監司處,分付,何如?傳曰,允。
咸鏡監司韓世良,以不能檢飭罪囚之失,惶恐待罪事,啓本。傳于兪命凝曰,勿待罪事,回諭。
兪命凝,以訓鍊都監言啓曰,都監之設置待變船者,專爲緩急之用,則其事體之緊重,非如募聚私船之比,而許多格糧,無他出處。故秋冬則回泊待變於江都,春夏則下送三南,京上納各樣穀物載來後,取其船價,補用於員役及沙格等糧料。而各邑,若不許載於待變船,而牽私許給於私船,則當該守令,入啓罷黜,監色移囚嚴刑事,榻前定奪,奉承傳施行者,其來已久矣。今春爲載穀物,下送船隻於珍島郡,則本郡奸吏等,乘其空官,訐訴於兼官,只以百餘石之米,塞責許給,而累千石穀物,分給於京江私船及地土私船,故都監船人,據例爭執,則奸吏等,招呼其族屬,十數成群,假稱民情,誣訴於繡衣之行,公然禁遏,百般沮戱之際,新郡守辛璞,始乃到任,則下輩恣意慫惥,公私嗾囑,都監船人,擅自捉囚,推論關文,劫奪不傳,至以地土船所載米十七石奪去樣,白地構虛,移牒地部云。本郡監官·色吏之因公上來者,捉致査問,則果如都監船人之所告矣。守令之擅囚上司船人,已極失體。而關文之勒奪掩置,尤爲無憚。十七石米私奪之說,本郡監色之招,亦言其元無是事。而璞,身爲官長,做出讆言,瞞報京司,違越朝令,輕視軍門之狀,節節可駭。昨年,以長興·昌原·河東等邑守令之擅囚船人,草記請推,推治監色,而外邑,猶不懲畏,又有此駭擧,不可不依事目罷黜,以存事體,而當該舞奸之監色,已自都監,決棍懲治,此時守令遞易有弊,郡守辛璞,今姑從重推考,以警日後,何如?傳曰,允。
兪命凝,以摠戎廳言啓曰,今番勅使上來時,護行軍威軍減除之意,因迎接都監移文,旣已草記,而卽接水原府使金啓煥牒報,則回還時,護行軍亦爲不用,故緣由,敢啓。傳曰,知道。
癸卯七月十二日辰時,上御熙政堂,藥房入診入侍,提調李台佐,副提調金始煥,假注書金權,記事官申致雲·曺命敎入侍,醫官李時聖·權聖徵·許坫·方震夔·吳重卨·李時弼·玄悌綱·崔泰齡·石柱泰·蔡光夏,廣興主簿李玄緻,司䆃主簿崔恒齡,副司果白興聲,微稟同爲入侍。上西向坐,世弟伏於御榻右,諸臣入伏訖,李台佐進伏曰,日氣陰濕,聖體調攝,若何?上曰,一樣矣。台佐曰,伏幸批答見之,則以寢睡安穩,水刺一樣爲敎,多幸。而腫處尙未收斂,腫汁連出,臣意以爲,寢睡不寧矣。以寢睡安穩爲敎,與常時,何如?上曰,與常時一樣矣。台佐曰,水刺一樣猶未復常,腫處如此,則雖閭巷之人,口味不得如常,伏未知口味,何如?上曰,口味一樣矣。台佐曰,破腫,今已九日矣,以閭巷之人言之,破腫九日,則收斂生肌,而伏聞昨日醫官之言,則膿汁稠濁,新膿處,膿汁亦多云。診察後,可以詳悉症候矣。第臣等,昧於醫理,醫官,盡心議藥之道,而腫處尙未收斂,憂悶如何?醫官以爲,聖候脈度,或有沈數之時,或有洪數之時云。今日則諸醫,皆使之診脈爲宜,而廣興主簿李玄緻,前已稟達,使之同爲入侍,而此人醫術精明,又多經驗腫患,渠亦請同爲診察云。玄緻,亦令先爲診脈,何如?上曰,唯。李時聖診脈後退伏曰,脈候左右不數,而今朝則平和矣。許坫曰,左右脈候不數,而右脈候比前頗浮,左脈候頗沈矣。玄悌綱曰,脈候左三部頗沈,而右三部,沈中帶數矣。李玄緻曰,小臣不得連爲入診,聖候加減,不得知之矣。脈度診察,則症候不爲大段,誠爲多幸。生冷之物,罕爲進御,善爲調攝,則似可速爲平復矣。台佐曰,鍼醫,使之診察腫處,仍閉左右窓戶,爲宜矣。又曰,臣等同爲診察爲宜矣。金始煥曰,李玄緻,令同爲診察,爲宜矣。台佐曰,許坫·玄悌綱,亦令同爲診察,爲宜矣。諸醫官,以次入診察腫處。吳重卨,告去藥。權聖徵曰,今日則腫處浮高有加,而膿汁多矣。世弟起立于御榻後,診察後退伏於座次,兩提調同起診察,鍼醫拔紙撚,搾出膿汁。始煥曰,惶恐敢達矣。卽今膿汁流出甚多,以閭巷之人言之,患腫時,膿汁多出,則雖不知之,而呻吟之聲自出。今日腫處,膿汁多出,聖候亦有如此症候乎?下敎則醫官輩,亦可以詳知症候矣。上曰,無之矣。始煥曰,按搾之時,刺痛之候,何如?上曰,一樣矣。兩提調退伏。台佐曰,今日膿汁多出,下情憂慮,不可盡達。第醫言膿汁色好云,多幸矣。醫官以爲,今日膿汁多出,拔紙撚,溫付糯米飯,使膿汁流出於糯米飯則好云,以此稟定爲宜。而糯米飯,或冷或動搖,則不拘常格,頻頻召入醫官,改付糯飯爲宜。如此時,則醫官不必多數入侍矣,上曰,唯,台佐曰,玉體汗毒,令醫官診察,何如?上曰,唯。重卨曰,左邊汗毒,無肆毒之慮,而右邊汗毒,有凝聚之勢,非泛然矣,貼付牛黃,爲宜矣。重卨,告付糯飯於腫處。台佐復起診察。台佐曰,重卨所診察汗毒處,令崔泰齡診察,何如?上曰,依爲之。泰齡診察曰,右邊汗毒乍聚,而無大段毒氣矣。重卨曰,腫處,比前無異,而膿汁,前則滲漏矣,今日則不爲滲漏,經夜之故,膿汁多出,大槪膿汁多出,然後可以生肌收斂矣。台佐曰,玉體受鍼,萬分重難,故更與諸醫商確,以貼付糯飯爲定。而或以爲拔紙撚,貼付糯飯,使膿汁滲濕爲好云。或以爲拔撚,而腫口若塞。則更有受鍼之慮云,腫處,若壅若窄,則誠爲可慮,而昨日無膿汁滲漏之事,糯飯頻頻貼付,然後可以引膿,醫官不必多入,頻頻招入,使之改付糯飯,何如?上曰,唯。始煥曰,提調之言,然矣。糯飯頻頻貼付,則可以引膿矣。今日則糯米飯若冷,或移次,則頻頻下敎,改付爲宜矣。台佐曰,李玄緻以爲,切忌生冷云。當考見古方,議進藥物,而生冷,切勿進御爲宜矣。上曰,唯。台佐曰,膿後,例用托裏之劑,而有痰火之症,則不得用托裏之劑云。當退出,議當進與否矣。崔泰齡曰,膿汁比昨多出,腫處自內稍廣矣。李玄緻曰,小臣所見,則用托裏之劑爲宜矣。玄悌綱曰,拔撚則膿汁可以善出矣。台佐曰,藥院事體,至嚴且重,上候未寧之時,都提調雖在鄕,例卽上來,至於藥房直宿,而都提調不爲竝直者,以謄錄見之,雖或有若干日子,而此亦絶無而僅有矣。卽今聖候腫處開膿,已至九日,尙無完合之漸,而都提調不爲竝直,事體之虧缺莫甚矣。都提調崔奎瑞,本以廉退之人,又當篤老之年,而頃以聖候之未寧,來到廣州板橋矣。病勢猝重,還爲下去,雖其無病之時,廉退篤老之人,固難望其必爲入來,矧今病狀添苦乎?崔奎瑞之書啓,至以爲臣等不念保護聖躬之爲重,反以變痛長僚爲嫌云。臣等自見此書啓,極爲惶悚,而大臣去就,有非臣等所可容易仰稟者,故至今泯默矣。伏聞醫官之言,則聖候腫患,雖不大段,而收斂似未易云。卽今鍼醫術業,如白光炫者無之,則其言不可準信,而開膿日久,尙未收斂,則群下之憂悶,尤何可言?諸醫之見,亦不無參差不同者,而臣等,無以折衷,藥房首任久曠,國體之未安,姑舍勿論,臣等實不知所措,憂悶之極,惶恐敢達。始煥曰,提調旣已陳達,小臣更無所達,而臣等茫昧醫理,聖候腫處,彌留至此,而保護重地,首任久曠,臣等獨爲入診,豈不憂悶乎?自上處分伏望。上曰,當爲變通乎?始煥曰,然則當以藥房都提調變通事,榻前下敎書出乎?上曰,唯。始煥卽書出榻前下敎。始煥曰,都提調變通事,命下矣。政官卽爲牌招,差出乎?上曰,唯。藥房都提調變通事,出榻前下敎諸臣退伏,以次趨出。
上在昌德宮。停常參·經筵。
大妃殿·大殿·中宮殿·世弟宮·嬪宮,政院·玉堂問安。答曰,知道。
大妃殿。中宮殿,藥房問安。答曰,知道。
藥房都提調臣崔錫恒,提調臣李台佐,副提調臣金始煥啓曰,雷雨連日,日氣蒸鬱,伏未審夜來,聖體調攝,若何,大妃殿氣候,亦復何如?昨昏伏聞入診醫官所傳之言,聖候脈度沈數,瘡口膿汁,多有滲濕於貼付糯米飯,乳粉托裏散,其已進服,而寢睡一向安穩,水刺之節,益有加勝之效乎?臣等,不可不率諸醫,趁早入診,詳察症候,不勝區區憂慮,敢此問安,竝爲仰稟。答曰,知道。慈殿氣候安寧,瘡口一樣,寢睡安穩,水刺厭進,托裏散進服矣。
藥房再啓曰,臣等入診退出後,與諸御醫等,反覆商議則皆以爲,聖候當此暑濕,且有瘇患,上焦不能淸利,有此水刺厭進之候,生脈散,加遠志製赤茯神各一戔,連進五貼,以爲降火淸金之地宜當云。此藥,自今日煎入之意,敢啓。答曰,知道。
兪命凝啓曰,大司憲李眞儉,掌令尹東洙,持平趙最壽·吳遂元在外,執義李眞淳,奉命在外,掌令黃翼再呈辭,今日以監察茶時之意,敢啓。傳曰,知道。
朴熙晉啓曰,右承旨呂必容,左副承旨沈仲良,今日病不仕進,竝牌招察任,何如?傳曰,允。
兪命凝啓曰,卽者禁府都事來言,今日當爲鞫坐,而右議政崔錫恒難安之勢,與前無異,方以內醫提調,入直藥房,不得開坐云矣,敢啓。傳曰,知道。
大妃殿·大殿·中宮殿,藥房夕問安。答曰,知道。
梁廷虎啓曰,吏曹郞廳來言,臺諫有闕,政事,何以爲之?取稟。傳曰,明日爲之。
兪命凝,以刑曹言啓曰,本曹,本無應入之錢布,只以決訟出禁,充給員役,六百兩料布,逐朔繼給,誠爲難支。或至五六朔未上下,員役·下人等,間有願退不立役者,本曹事勢,萬分切憫。取考本曹奴婢案,則京外合一千二百六口,近令佐郞黃應洙,推刷京奴婢,則搜括隱漏,頗有其效。今若盡搜外方奴婢,則員役朔下,可以累朔繼給。驪州·忠州等地,多有隱漏奴婢,依成均館發遣郞廳推刷之例,特送佐郞黃應洙,趁此秋分之將屆,以爲農歇時推刷之地,何如?傳曰,允。
呂必容,以宗親府郞廳,以有司堂上意啓曰,本府衙門,比諸他司,事體自別,而近年以來,漸至疲殘,將不成貌樣。蓋緣官員則多,而下人甚鮮故也。自先朝軫念於此,主管堂上外,諸宗則不得任意推治下人者,前後成命,不啻嚴明,而不遵受敎,間有私自推治者。故曾在先朝,自本府啓達論罪,至於罷職之罰矣。頃日夏溪君椐,發怒於下人之不謹使喚,不通於主管堂上,任自推治,故自本府,囚禁其家僮,以示懲警之意。而今又因一不干之事,捉致下吏於私室,重施杖打,其不遵受敎,私自推治之罪,不可以推考薄罰而止。夏溪君椐,特罷其職,以警日後。自今以後,若有違越受敎,任自推治之弊,則自本府,移文宗簿寺,隨現罷職事,亦令該曹直捧承傳,定式施行,何如?傳曰,允。
梁廷虎,以戶曹言啓曰,闕內各處飛陋匠水工雇價,實無推移上下之勢。故頃日登對時,請以逆家奴婢,勿論某衙門折受,一倂還罷,專屬地部,收其身貢,添補雇價事,定奪蒙允矣。今自掌隷院,以需用之不足,奴婢二百口,啓下請得云。本院,旣是詞訟衙門,所捧作錢,不爲不多。此奴婢未折受前,猶能支過,則乃反請受於本曹已定奪之後,揆以事體,殊涉未安。而況頃日本曹定奪者,亦非出於專屬之意,待其成冊畢到,較量水工等,如或奴婢數,過於雇價,則自當有區處之道矣,奴婢査狀,旣未齊到,雇價足不足,亦未較量之前,雖一二口奴婢,決難劃給於隷院,依前定奪,竝姑專屬本曹之意,分付該院,何如?傳曰,允。
以平安監司李眞儉狀啓,平壤等官居船人曺信明等囕死·渰死事,傳于梁廷虎曰,囕事·渰死人等,令本道恤典擧行。
掌令黃翼再啓曰,如臣庸陋,忝叨言地,自量才分,萬無堪承之望,初違嚴召,實緣萬不獲已。而只推之命,出於格外,且以客使押至,都監凡事,責應甚急,義在往役,不得不冒昧出肅,而至於本職,則元無仍因蹲據之意,故送勅之日,卽尋長單,以爲祈免之計矣。卽伏聞前正言趙趾彬之疏,以迎勅班行不參人員査出時,敦寧奉事李益炯見漏之故,謂由於臣言,其所侵斥,不比尋常云。原疏未下之前,雖未詳其措語之如何,而臣聞來不勝怪訝,竊莫曉其何由而致此也。玆事發啓者,諫臣也。主管査事者,亦諫臣也。臣則待罪都監,元無與知之事,而但以本府臺監,擧行査事,故府吏不過以前後査出文書,來示於臣,而臣亦泛然看過而已。抑揚伸縮,一任諫臣之所爲,則臣何嘗一毫參涉於其間哉?至於李益炯,則臣素不識面,而有人傳其有實病不參,此則似或在於衆所共知之科,故臣之在都監也,果爲送言於諫臣,泛問實病如此之人,何以處之之意,而初無擧名伸救之事。諫臣所謂指名送言,請其分揀云者,未知何爲而發也?日前府吏來言,當初現告人員中,因諫臣分付,稱以某某參班,曾所目覩,而以名官目覩四字,懸注而拔去云。俄頃,又以盡爲還入現告之意,來言于臣。臣答以拔去與否,非我所知,而玆事行査,只據袖案,則不可謂之於名官目覩,而任意拔去云矣。及其現告文書磨勘來示也。初以名官目覩懸注之多官,擧皆拔去,而今此査事,非臣所管。故臣果不復堅執,初見致詰於其間矣。日昨諫臣,抵書於臣,以爲敦奉,果入於拔去中,下吏,以尊之分付,不得不拔去云云。臣看來不勝驚訝,卽據實爲答,仍爲招問府吏,則府吏答以,官員所不言之語,下吏寧有傳告之理乎?其所發明,不啻縷縷,而諫臣之書,亦如彼丁寧,故卽令囚禁府吏,査出實狀矣。今諫臣,不有臣答書,不待臣府吏之査究,而汲汲投疏,盛加咎斥,有若臣曲爲益炯之地,拔去現告中者然,豈非萬萬意慮之外乎?當初諫臣之發啓請査,亶出於振頹綱嚴朝儀之意,則風采所及,可使百僚震懾,而及其査出之際,不從可據之袖案,反稱名官之目覩,欲拔還仍,欲仍還拔,公私二字,自相煎熬於其間,有不可掩者,而畢竟物議譁然,不得不陳疏,則手脚忙亂,擧措顚妄,有若事幾之不可一刻遲待者然,其所用意,已不可測,而抝引疲軟之臣,勒加不韙之目,直驅之於相率作非之科,諫臣何其不自反至此耶?諫臣,果以臣言爲非,則方其送言之時,何不直斥不可使之現告,而乃有此後言耶?豈其同浴之際,有難譏裎,而軟地之木,易揷於事過之後耶?雖然,臣旣偶聞實病,略有所往復,則今此橫逆,無非自取,何必呶呶較爭,有若賈豎之相詰哉?其不可一日仍冒於臺次也,決矣。請命遞斥臣職。答曰,勿辭。
梁廷虎啓曰,掌令黃翼再,再啓煩瀆,退待物論矣。傳曰,知道。
癸卯七月十三日辰時,上御熙政堂,藥房入診入侍,都提調崔錫恒,提調李台佐,副提調金始煥,假注書金權,記事官申致雲·曺命敎入侍。醫官李時聖·權聖徵·方震夔·吳重卨·李得英·金垕·白興銓·崔泰齡·辛必昌,司䆃主簿崔恒齡,副司果白興聲。上西向坐,王世弟伏於御榻右,諸臣入伏訖。崔錫恒進伏曰,雨勢連日,日氣陰濕,聖體調攝,若何?上曰,一樣矣。錫恒曰,大妃殿氣候,連爲安寧乎?上曰,唯。錫恒曰,伏見本院批答,以水刺厭進爲敎,心甚憂悶,當出外,議藥以進矣。上曰,唯。台佐曰,腫處破膿,今已十日,而尙未收斂,群情之憂悶,如何?寢睡則安穩,而水刺則以厭進爲敎,食念有減而然耶?不得詳知,尤爲伏鬱矣。錫恒曰,所封進松茸,作粥進御乎?上曰,作粥進御矣。台佐曰,松茸節早,品甚不好矣。錫恒曰,醫官,使之診脈,而水刺有厭進之敎,仍令議藥,宜矣。又曰,首醫及醫官二人,令入診脈爲宜矣。台佐曰,首醫及方震夔·白興銓,使之診脈爲宜矣。李時聖診脈後退伏曰,左右脈候沈數矣。方震夔曰,左右脈候沈數,而右寸關,尤數矣。白興銓曰,脈候比前不數,而有緩氣矣。錫恒曰,診脈已畢,令鍼醫診察腫處,何如?上曰,唯。錫恒曰,自上當脫衣襨,閉戶爲宜矣。又曰,臣等同爲診察事,敢稟矣。王世弟起立診察後,退伏於座次,鍼醫以次入診察,三提調同起診察,重卨,告去藥,仍拔撚,搾出膿汁,又告揷全鰒心。上曰,痛矣。諸鍼醫,以次退伏楹外,三提調退伏,錫恒曰,膿汁多出,差快乎?上曰,唯。醫官告貼付糯飯。錫恒曰,右邊汗毒凝聚處,令醫官診察,何如?上曰,唯。重卨曰,汗毒診察,則比前稍減,而尙有餘毒,依前塗地黃汁,貼付膏藥,爲宜矣。錫恒曰,醫言是矣。牛黃,和生地黃汁塗之,仍付膏藥,爲宜矣。重卨,告塗牛黃,仍貼付膏藥。重卨曰,腫處,揷全鰒撚者,蓋欲腫口之闊也。而大抵腫口狹,故腫汁不順出,新膿處開穴,則必痛,腫口稍開之,則膿汁順出,於治法無疑矣。李得英曰,腫處,比前稍減,雖不開穴,無妨矣。崔泰齡曰,腫處,夜來撚不拔,故膿汁多出,今則新膿處,與舊瘡口通,鰒心稍大,雖痛而揷之,則膿汁可以順出,且小臣所見,舊瘡口稍開之,則似好矣。辛必昌曰,小臣所見,與首醫吳重卨,同矣。諸鍼醫所達,亦同。錫恒曰,舊瘡口稍開之,則似好矣。台佐曰,大凡腫患,膿汁急急驅出,穴內乾凈,然後可以生肌矣。聖候腫處,自數昨,有開穴之議,而聖體再次受。未安,方爲悶迫之時。崔泰齡以爲,揷全鰒心,則鰒心入內漸大,膿口自廣云,故待令矣。昨日揷鰒心,今日診察,則瘡汁無留滀之事矣。第念醫官以爲,以一番受鍼爲難,咨且不決,則前頭收斂未易,且當初秋金生水,以人氣言之,腫患帶濕,膿汁急急乾凈,然後可以收斂矣。受鍼事,小臣一兩日不爲仰達者,非變其所見也。聖體再次受鍼,萬分惶恐。崔泰齡以爲,揷全鰒心,則膿汁順出云,故所以兩日不達者也。第崔泰齡之言,亦出於萬不得已也。來日則腫形,與諸醫更爲商議,以受鍼爲定,是小臣日夜所望也。始煥曰,提調所達,乃臣等反覆商議之言也。以治法言之,開穴乃第一道理,提調所達,觀今日議定受鍼者,是也。昨日貼付糯米飯,膿汁滲濕,多幸何言?今夜只揷撚,去糯飯,故膿汁停滀多出矣。聖候受鍼雖悶,不可姑息,以至彌留,姑觀今日,議定開穴爲宜矣。台佐曰,小臣雖獲罪,唐突敢達矣。崔泰齡以爲,兩膿道相通,膿血順出,然後可以收斂云,萬分思量,明日受鍼事,敢達矣。錫恒曰,腫處膿汁,若順出,則不必開穴,姑觀數日,議定爲宜矣。上曰,唯。諸臣退伏,以次趨出。
上在昌德宮。停常參·經筵。
大妃殿·大殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。大殿,朝廷二品以上·六曹單子問安。答曰,知道。
大妃殿·中宮殿,朝廷二品以上·六曹問安。答曰,知道。
藥房都提調臣崔錫恒,提調臣李台佐,副提調臣金始煥啓曰,伏未審夜來,聖體調攝,若何,大妃殿氣候,亦復何如?昨昏伏聞入診醫官所傳之言,則聖候脈度沈數,腫汁多出,滲濕於糯米飯云。寢睡一向安穩,而昨煎入生脈散進御後,水刺厭進之候,其有差勝之效乎?臣等,不可不率諸醫,趁早入診,詳察症候,終宵憂慮,敢此問安,竝爲仰稟。答曰,知道。慈殿氣候安寧,腫處一樣,水刺厭進差減,寢睡與昨一樣矣。
兪命凝啓曰,大司憲李眞儉,掌令尹東洙,持平趙最壽·吳遂元,在外。執義李眞淳,奉命在外。掌令黃翼再,避嫌退待。今日以監察茶時之意,敢啓。傳曰,知道。
沈仲良,以都摠府言啓曰,入直內三廳武兼禁軍及軍兵等中日習射事,限勅使回還間,啓請姑停矣。勅使旣已回還,今日爲始,中日習射,請出標信。傳曰,知道。
又以啓曰,副摠管申命仁,以禁衛兼中軍,軍兵等中日試放事,慕華館晝仕進去之意,敢啓。傳曰,知道。
兪命凝啓曰,卽者禁府都事來言,今日當爲鞫坐,而右議政崔錫恒難安之勢,與前無異,方以內醫都提調,入直藥房,不得開坐云矣,敢啓。傳曰,知道。
呂必容啓曰,陳慰兼進香正使吳命峻,來詣請對矣。傳曰,引見。
有政。吏批,判書柳鳳輝陳疏未承批,參判鄭齊斗在外,參議尹行敎進,右承旨呂必容進。兵批,行判書李光佐病,參判金致龍病,參議洪重禹未肅拜,參知徐命淵進,右承旨呂必容進。
吏批啓曰,判書柳鳳輝陳疏未承批,參判鄭齊斗在外,小臣獨政未安,何以爲之?敢稟。傳曰,只出緊任。又啓曰,忠州牧使,今當差出,而本州物衆地大,素稱難治,不可不擇差,守令中有聲績人,竝擬何如?傳曰,允。
大妃殿·大殿·中宮殿,藥房夕問安。答曰,知道。
以李普昱爲正言,趙泰耆爲忠州牧使,豐原君趙持重,宣武功臣豐壤君趙儆嫡長孫,依法典承襲封君。
趙趾彬副司果單付。
呂必容啓曰,吏曹郞廳來言,臺諫有闕,政事,何以爲之?取稟。傳曰,明日爲之。
梁廷虎啓曰,兵曹郞廳來言,闕內各處,入直軍士夜巡檢云矣,敢啓。傳曰,知道。
副提學李眞儒,副校理呂善長,修撰李承源箚曰,引嫌而退。當初送言,雖稱泛問,如此二字,顯有指的,張皇避辭,專事反詈,揆以臺體,勢難仍在,請掌令黃翼再遞差。答曰,依啓。措辭見上
吏曹判書柳鳳輝疏曰,伏以臣伏見諫院啓辭,論臣政注間事,以問備爲請,臣不勝瞿然慙悚之至。蓋金重熙事,儒臣雖以責罰爲言,聖批旣無許可之敎,則似不當以此枳塞。故因其新通納言,備擬受點,此是循例之事,反被殊常之斥,雖欲自反,莫省何故?至於李德壽,則適當宮僚備員之政,又有兼官坐罷之窠,相避雖已啓請,三望無以備得,旣檢久枳,仍擬宿趼,果未覺其大損政格,而況所謂當初發啓之臣,或疏或避者,亦不過因彼自列,對辨而已。此與初發論罪有異,則批旨之下與不下,非所可論。三司言議,臣豈敢忽?而輒隨疏避中提起,乍通旋塞,非臣意慮之所到也。雖然,臺啓旣發,擬律從輕,而兪音竟靳,公議莫伸,在臣廉義,亦何可徒恃寵靈,淟涊苟冒於銓衡之地乎?顧臣本以痼疾當廢之身,徒懷感激欲報之心,猝當重任,不能力辭,其勢雖出於嚴分畏義,其跡終歸於貪榮戀寵,臣猶自愧,人謂斯何?目今聖候違豫,連設庭班,而臣則冥頑若無所知覺,一例廢闕,只自祈祝於床席宛轉之中,此眞所謂生不如死,臣於引咎之際,雖不得不略陳區區所執,亦非敢爲與言者較爭之計。而若其乞解匪分之職,專在於病勢之終難自力,玆敢冒死仰籲於靜攝之中,臣尤死罪。伏乞聖慈,天地父母,俯賜諒察,將臣本兼職名,一倂鐫免,俾公務毋曠,私分粗安,不勝萬幸。答曰,省疏具悉。卿無所嫌,勿辭行公。
十四日辰時,上御熙政堂,藥房入診入侍時,陳慰兼進香正使吳命峻,同爲入侍,都提調崔錫恒,提調李台佐,副提調金始煥,進香使吳命峻,假注書李潤身,記事官申致雲·曺命敎,醫官李時聖·權聖徵·方震夔·吳重卨·崔泰齡·許信·石柱泰·張世輔·鄭爾柱·崔恒齡·白興聲入侍。都提調崔錫恒進伏曰,日氣陰濕,伏未審夜間,聖候調攝,若何?上曰,一樣矣。錫恒曰,大妃殿氣候,連承安寧之批,慶幸曷喩?第當換節之時,暑濕又如此,令醫女入診詳察玉候,何如?上曰,依爲之。錫恒曰,王世弟嘗藥焦憂之中,當此暑濕,日三問候,必多傷損之患,出臨誠正閣時,臣等,率諸醫入診,詳察症候,何如?上曰,依爲之。錫恒曰,臣俄伏見問安批答,則以水刺差勝爲敎,伏不勝萬幸之至。上曰,唯。錫恒曰,卽令醫官診察脈候爲宜,而不必諸醫竝進,只令首醫及鄭爾柱入診,何如?上曰,唯。首醫李時聖診畢退伏曰,上候左右脈度沈數矣。鄭爾柱診畢退伏曰,脈候三部皆沈,而左右寸關帶數,左寸心肝脈,尤爲帶數,數者,乃是火也。火脈發見,腫候可憂矣。錫恒曰,請招鍼醫,診視腫處,臣等亦爲一體診察,何如?上曰,唯。醫官以次入侍,而吳重卨,以拔撚告,按出膿汁後,又以揷撚告。錫恒曰,右邊汗毒,亦爲診察,何如?上曰,唯。錫恒曰,左邊臂內,有紅暈處,請開示醫官,何如?上曰,唯。吳重卨進曰,右邊則塗藥後,今已消毒,而左邊紅暈,不過汗毒之大者,以膏藥及牛黃進塗,則似宜矣。錫恒曰,醫言如此,請依付牛黃及膏藥,何如?上曰,唯。重卨退伏曰,腫處,今日則膿汁順出,而裏面平實,膿穴之窄,揷全鰒心後,比前稍廣,今後善爲引膿,爲第一道矣。崔泰齡曰,腫處膿汁,今日則比昨似少,瘡口稍廣,而按出之際,猶有稠濁,新膿處,猶似有結核處矣。錫恒曰,諸醫所言如此,則別無更爲開穴之事矣。石柱泰曰,拔撚後,膿汁順出,今則可以生肌矣。崔恒齡·白興聲曰,小臣等所見,則同矣。張世輔曰,小臣所見,則四邊結核處,今旣柔軟,膿色亦好,此後,雖不必更爲開穴,可以生肌,而以閭巷之病言之,破膿後,必頻頻按出膿汁,然後完合必易。今後則頻頻按出膿汁爲好,故惶恐敢達。權聖徵曰,諸醫所言,實爲合當矣。晝則雖朝夕按膿,而夜間則不得按腫之故,膿汁貯久,實爲深慮,此外無所達矣。錫恒曰,晝則連次改付糯米飯,而夜則不得改付糯米飯,誠爲可悶。今後則必於夜間,或一次或二次改付糯米飯,實爲引膿之道矣。上曰,唯。提調李台佐曰,腫處,每以出膿之不順,爲慮矣。數日以來,膿道頗順,膿色亦好,此則萬分多幸,更無可慮。今則頻頻按膿,引出膿汁爲好矣。晝日則醫官朝夕入診,似無留膿之患。而自昏至卯,則絶無按出之事,故膿汁之停滀者旣久,而腫處四畔,誠不無沈淫之患,此後則頻頻按出,誠是好道。而大內深嚴,當夜則無可爲之道,若令醫女,口授揷撚之方,諺錄塗藥之䂓,夜間醒睡牽痛之時,使之按穴出膿,誠爲緊切,都提調所達之言,誠好矣。今若膿汁多出,則不久自當生肌,自內一夜之間,或一次或二次試之,千萬伏望。上曰,唯。副提調金始煥曰,卽今之所可悶者,唯在於膿汁停滀,四畔沈淫,新肌難生云。引出膿汁之道,豈不緊切乎?兩提調所達,敎女侍,乘夜按膿之言,誠是切當矣。錫恒又起伏曰,自上有腫患,已過一旬,完合似未易,下情憂煎,何可盡達?大凡瘡腫,例多禁忌,載於古方,就其中尤緊切者四五條,抄出書入,付諸屛障,以備省覽,何如?上曰,唯。錫恒曰,小臣又有所懷,敢此仰達,臣於頃日筵中,以都目大政,過勅行斯速設行之意,陳達蒙允矣。今則勅行已過,所當擧行,而吏曹判書柳鳳輝,辭疏尙未下批,不得稟政云。伏望速賜下答,俾爲念前設行之地,何如?出擧行條上曰,依爲之。錫恒曰,前校理宋眞明,以兼敎授,殿最居中,當此玉堂乏人,番直苟簡之日,不可無變通之道,宋眞明居中蕩滌,校理殿最之窠,後日政差出事,分付該曹,何如?出擧條上曰,依爲之。錫恒曰,鞫獄餘囚,只有二人,又是枝葉,而緣臣嫌難參涉,每每頉稟,揆以事體,極爲煩瀆。況臣以內醫都提調,入直藥房,雖無情勢之難安,實無赴坐之路,今後鞫坐,以姑停,書出擧條,俾無鎭日頉稟之弊,何如?出擧行條上曰,依爲之。錫恒曰,慶尙監司李世瑾,上來已久,而辭疏未及承批,不敢出肅云。嶺藩事務,曠廢已久,事甚可慮,從速下批,或還給其疏,使之斯速赴任,何如?上曰,唯。進香使吳命峻進伏曰,上候未寧之中,敢此請對,極知惶恐,而使事有急,不得不仰達矣。自古使行,皆請得銀貨,槪用處浩多,非銀則使事必致狼狽。今番則商賈乏絶,前行兩使時,國中銀,幾盡入去,皇曆銀,亦節早未及來,行中無齎銀之人,勢將大敗。依今春進香使例許貸事,令廟堂稟處,俾無使事狼狽之患,何如?出擧行條上曰,依爲之。命峻曰,一行譯官中,首譯外,無一人漢語者,居間通情,實無其望,雖猝遇事變,何以周旋?戊戌進香使及冬至使時,皆別啓請金應瀗·金弘祉,今春進香使時,亦爲別啓請金弘祉·李樞·金慶門三人。今亦依舊例,譯官金是瑜帶去,何如?出擧行條上曰,依爲之。命峻曰,今番逆變,實是千古所無,而凡所以治逆者,不能盡其法,事多疏漏,行藥宮人,尙未斯得,臣等共戴一天,鞫獄尙未收殺。金吾郞,日日以右相難安之勢,與前無異,不得爲之,逐日啓辭,聖聽亦必支離。卽今行公大臣,只有右相一人,引嫌如此,了當無期。領相未出代,今已兩朔,恐難等待其過葬矣。都提調崔錫恒曰,卜相之請,臣亦所不敢爲,而宰臣此言,極爲猥越,事體不當,請吳命峻推考。上曰,唯。命峻曰,或面諭右相,必期於速完鞫廳,是矣。國家只有一大臣,其疾病事故,有不可知,脫有緩急,何以周旋乎?雖以內局事言之,都提調之單望啓下,國朝所無,且今備局,無開坐之勢,堂堂國家,豈如是苟簡乎?錫恒曰,卜相體重,非宰臣之所可干涉,而推考之後,猶爲强請,尤爲非矣。請吳命峻從重推考。出擧行條上曰,唯。諸臣,以此退出。
上在昌德宮。停常參·經筵。
下直,槐山郡守李尙說。
大妃殿·大殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
大妃殿·大殿·中宮殿,朝廷二品以上·六曹問安。答曰,知道。
藥房都提調臣崔錫恒,提調臣李台佐,副提調臣金始煥啓曰,雨後新涼乍生,伏未審夜來,聖體調攝,若何,大妃殿氣候,亦復何如?昨昏伏聞入診醫官之言,則聖候脈度沈數,膿汁流出,滲濕於糯米飯云。寢睡一向安穩,生脈散及乳粉托裏散,連爲進御,而水刺之節,益有差勝之效乎?臣等不可不率諸醫,趁早入診,詳察症候,終宵憂慮,敢此問安,竝爲仰稟。答曰,知道。慈殿氣候安寧,湯劑連進,水刺差減,寢睡安穩矣。
大妃殿·大殿·中宮殿,藥房夕問安。答曰,知道。
沈仲良,以都摠府言啓曰,副摠管申命仁,以禁衛兼中軍,諸將官射會事,訓鍊院晝仕進去之意,敢啓。傳曰,知道。又啓曰,大司憲李眞儉,掌令尹東洙,持平趙最壽·吳遂元,在外,執義李眞淳,奉命在外,掌令一員未差,今日以監察茶時之意,敢啓。傳曰,知道。
又啓曰,大司憲李眞儉,掌令尹東洙,持平趙最壽·吳遂元,在外,執義李眞淳,奉命在外,掌令一員未差,今日以監察茶時之意,敢啓。傳曰,知道。
又啓曰,備邊司郞廳來言,今日賓廳坐起日次,而上候方在未寧,不得來會云矣,敢啓。傳曰,知道。
梁廷虎,以弘文館言啓曰,新除授校理李顯章,副修撰宋眞明,竝卽牌招察任,修撰尹游,累日呈病,久不行公,亦爲牌招,何如?傳曰,允。
以修撰尹游,副修撰宋眞明,牌不進,罷職傳旨,傳于沈仲良曰,推考傳旨捧入。
沈仲良,以訓鍊都監言啓曰,因觀象監草記,有本監官員許遠所得來西洋人水銃,令軍門造置之命矣。都監監官鄭弼漢,與許遠相議監董,依樣造成,爲備睿覽,封進之意,敢啓。傳曰,知道。
有政。吏批,判書柳鳳輝病,參判鄭齊斗在外,參議尹行敎進,左副承旨沈仲良進。兵批,行判書李光佐病,參判金致龍進,參議洪重禹未肅拜,參知徐命淵病,左副承旨沈仲良進。
吏批啓曰,判書柳鳳輝病不來,參判鄭齊斗在外,小臣獨政未安,何以爲之?敢稟。傳曰,只出緊任。又啓曰,玉堂·春坊闕員,今當差出,而擬望之人乏少,相避外任竝擬,何如?傳曰,允。
吏批啓曰,玉堂闕員,今當差出,而曾前出入之人,或居中考,或在罷散,無以備擬,合有變通之道,何以爲之?敢稟。傳曰,別單書入。
以柳綏爲掌令,朴弼夔爲司書,沈珙爲淸風府使,李顯章爲校理,宋眞明爲副修撰,李徵瑞爲三水府使,黃翼再單付副護軍,趙翼命單付副司果。
沈仲良,以義禁府言啓曰,卽見平安監司李眞儉狀啓,則正刑罪人宇寬·同生弟宇宏,亡命逃躱時,率其妻元禮及兒子女自陽·壬生等,隱接於理山地,故捕捉拘留於本郡,而似當施以緣坐之律,令禁府稟處事,啓下矣。謀逆罪人同生之妻,本無緣坐,同姓三寸姪子女,則有應坐之律,而壬生年今二歲,受敎內,二三歲兒,勿爲定配事,懸錄。壬生則勿論,自陽,依律文流三千里,定配於慶尙道咸安郡,而發遣府羅將,仍令押付配所,知情不告人金元吉,切隣康京男論罪一款,令捕廳擧行,何如?傳曰,允。
又以兵曹言啓曰,今七月十五日,私奴業奉稱名人,自曜金門入來,差備門外擊錚,極爲駭愕,令攸司囚禁治罪,同門守門將楊萬靑,常時不能禁斷雜人,以致攔入,亦難免其責,推考,何如?傳曰,允。
又以右邊捕盜廳言啓曰,因平安監司狀啓,義禁府草記內,正刑罪人宇寬弟宇宏亡命逃躱時,知情不告人金元吉,切隣康京男論罪一款,令捕廳擧行事,允下矣。捕廳,專管窺伺,亡命罪人,雖自本廳捉來,至於干連人論罪事,旣非照律衙門,非本廳所可擧行者,金元吉·康京男等罪狀,令該曹稟處,何如?傳曰,允。
慶尙監司李世瑾疏曰,伏以無似賤臣,濫蒙先大王拂拭之洪私,十年邇英,最承恩遇,不幸龍馭遽遠,蟻蓐莫效,蒼梧餘淚,至今未乾。逮至聖明,尤荷特達之殊知,寵諭恩除,前後便蕃,聳動臣隣,銘鏤心肺,臣非木石,寧不感泣?雖使粉骨糜髓,誠不足以上報萬一,古人所謂追先帝報陛下,正爲臣今日道,區區寸丹,惟願爲殿下一死,而臣材不堪需世,樣不能諧時,隨事生疣,觸處見躓,屢速官謗,終扞文罔,倘靡聖庇,安得厝身於袵席之上,棲遲下邑?是臣常分,優游涵泳,歌頌聖德,祗擬生爲祝堯之民,死作結草之鬼,若其職名之過於此者,則夢想曾不到矣。迺者嶺臬新命,遽及臣身,臣且驚且惶,無以自措,捐軀殉國,臣所自期,在臣分義,固當不計夷險,竭蹶趨承,少效涓埃之補。而第念方岳爲任,本非人人所可冒受,亦非人人所可輕授,況維嶺一路,最號難治,苟非年紀强壯,材識通敏者,莫宜居之,則如臣衰鈍,夫豈有毫分堪承之望哉?重以前任之臣,其才具聲望,實居臣右,而尙不免人言,臣是何人?若固有之,昧然赴任乎?今若含恩畏義,强意承命,抑必有又議臣者。百爾揣量,決無冒沒承當之理,聖眷雖隆,臣心已劃。故新迎夫馬,卽令退去,俾絶遠地留滯之弊,臣則歸伏田廬,恭俟慢蹇之誅。伏乞聖明,俯諒衷懇,亟許鐫免,以便公私,千萬幸甚。答曰,省疏具悉。卿其勿辭,速往欽哉。
癸卯七月十五日辰時,上御熙政堂,藥房入診入侍,都提調崔錫恒,提調李台佐,副提調金始煥,假注書金權,記事官申致雲·曺命敎入侍。醫官李時聖·權聖徵·許坫·方震夔·吳重卨·李時弼·崔泰齡·蔡光夏,司䆃主簿崔恒齡,副司果白興聲,同爲入侍。上西向坐,王世弟伏於御榻右,諸臣入伏訖。都提調崔錫恒進伏曰,曉來涼生,聖體調攝,若何?上曰,一樣矣。錫恒曰,批答,以寢睡安穩爲敎,多幸。而以水刺差減爲敎,水刺厭進之候,差減乎?上曰,唯。李台佐曰,水刺厭進之候差減,則口味漸爲差勝乎?對水刺之時,厭進之心差減乎?上曰,唯。錫恒曰,糯米飯,夜則宮人不能善爲貼付,依前付黃蠟膏,何如?上曰,唯。錫恒曰,醫官入診差晩,以人定時,使之入侍,何如?上曰,唯。錫恒曰,大妃殿氣候,醫女使之診察,則脈候平和云。立秋雖入,生脈散,限今月劑入,牛黃膏一劑,亦爲劑入事,敢達。出定奪上曰,唯。錫恒曰,昨日世弟氣候診察,則脈度沈數,且有泄候,而以議藥,則姑勿爲之爲敎,而辰砂益元散劑入,待令醫官,使之時時入診,故辰砂益元散五貼,劑入矣,此後,加劑以入之意,敢達。上曰,唯。錫恒曰,首醫及蔡光夏,使之診脈,何如?上曰,唯。李時聖入診後退伏曰,左右脈度,數候乍減,而猶數矣。蔡光夏曰,脈度不數,極爲調均平和,而氣口脈,乍洪矣。錫恒曰,上候腫處,使諸鍼醫診察,何如?上曰,唯。錫恒曰,窓戶,依前閉之,何如?上曰,唯。錫恒曰,臣等,同爲診察事,敢達。上曰,唯。諸鍼醫以次入,診察腫處。三提調同起診察,王世弟起立于御座後,診察後退伏。吳重卨,告去藥拔撚,搾出膿汁,副提調退伏,崔泰齡,告揷撚曰,全鰒心矣。都提調及提調退伏,重卨伏曰,汗毒處,亦令診察,似宜矣。台佐謂崔泰齡曰,左邊汗毒處,紅暈之候似加,更爲診察宜矣。重卨曰,牛黃塗之,爲宜矣。台佐曰,牛黃厚塗之,宜矣。錫恒曰,右邊汗毒,令亦診察爲宜矣。重卨告塗藥,諸醫官退伏。重卨曰,腫處診察,則經夜且滲漏於糯米飯,故膿汁少出而稍淸矣。左邊汗毒,紅暈不減,連付牛黃爲宜。右邊汗毒,則差勝矣。泰齡曰,腫處膿汁,滲濕於糯米飯,故搾之少出,腫勢稍得消減,汗毒亦無毒氣矣,蔡光夏曰,腫處,漸向收斂矣。錫恒曰,乳粉托裏散最好云,連爲進御乎?上曰,唯。台佐曰,乳粉托裏散,若如法進御,則蜜水三合調進,爲宜云矣。凡瘡腫後,一點涼藥,不可用,宜用托裏之劑,而牛黃,則煩渴之時,若干調進爲宜,惶恐敢達。上曰,唯。崔恒齡·白興聲曰,臣所見,與諸醫同矣。台佐曰,經夜拔撚,而膿汁不出,腫氣摧挫矣。崔錫恒曰,臣詣閤門外,伏見咸鏡監司狀啓,則監試試期已迫,北評事催促下送事,分付云。而北評事趙遠命,移除獻納,依前例都事使之試士,仍爲覆審。南道則別遣京試官,使試士,仍令覆審,何如?上曰,依爲之。出擧條錫恒曰,三水府使朴瑞圭,重患染病,差復無期云,卽爲改差,仍差出其代事,分付該司,何如?出定奪上曰,依爲之。台佐曰,都提調,以醫官夕入診,限以人定時爲達。而卽今夜刻已長,不必拘於時,寢睡之前,夜深之後,召入醫官,使之診察,爲宜矣。錫恒曰,時刻不可不定,以人定時爲定,似宜矣。上曰,依爲之。諸臣退伏,以次趨出。
上在昌德宮。停常參·經筵。
下直,軍威縣監趙畛。
大妃殿·大殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
大妃殿·大殿·中宮殿,朝廷二品以上·六朝問安。答曰,知道。勿爲問安。
藥房都提調臣崔錫恒,提調臣李台佐,副提調臣金始煥啓曰,伏未審夜來,聖體調攝,若何,大妃殿氣候,亦復何如?去夜伏聞入診醫官之言,則聖候脈度沈數,腫汁滲漏,比申時少減云。寢睡一向安穩,生脈散乳粉托裏散,連爲進御,而水刺之節,益有差勝之效乎?臣等,不可不率諸醫,趁早入診,詳察症候,不勝區區憂慮,敢此問安,竝爲仰稟。答曰,知道。慈殿氣候安寧,寢睡安穩,生脈散及〈乳粉〉托裏散進御,水刺一樣,腫處差減矣。
大妃殿·大殿·中宮殿,藥房夕問安。答曰,知道。
兪命凝啓曰,大司憲李眞儉,掌令尹東洙,持平趙最壽·吳遂元,在外,執義李眞淳,掌令柳綏,奉命在外,今日以監察茶時之意,敢啓。傳曰,知道。
又以都摠府言啓曰,本府堂上十員內,都摠管姜鋧·沈檀,俱以身病,今方陳疏,李肇,伴送使在外,益寧君梯,以其親病,昨已出番,副摠管驪興君垓,亦有親病,不得就直,昌山君相,陳疏未承批,李明彦,纔遭女喪,一員未差,洛昌君臣樘,臣申命仁,卽今入直,而宿衛重地,不但輪直極涉苟簡,前頭將鬼薦取才,亦無以推移進參之員,未差之代,令該曹急速口傳差出,與未承批人員,竝卽牌招,察任,何如?傳曰,允。
兵曹口傳政事,李汝迪爲副摠管。
兪命凝啓曰,副摠管李汝迪,承牌來詣闕外,而闕門已閉,待明朝肅謝之意,敢啓。傳曰,知道。
呂必容啓曰,大政速行事,旣有成命,而吏曹判書柳鳳輝,疏批已下後,呈辭不爲行公,殊涉未安,卽爲牌招察任,何如?傳曰,允。
兪命凝,以義禁府言啓曰,卽見平安監司·兵使狀啓,則將校朴東樞·金俊輝·朴東廈等,莫重亡命罪人再興,不顧身命,挺身捕捉,誠爲可嘉。依事目論賞,以爲激勸。安陵縣囚禁罪人吳鎰應等,容護再興,其所去處,不爲直告,極爲痛駭,其罪狀,令該府稟處事,啓下矣。論賞論罪,非本府所管,令各其該曹,稟處,何如?傳曰,允。
呂必容啓曰,慶尙監司李世瑾,辭疏批下後,催促辭朝事,旣有成命矣。今則疏批已下,此時夫馬留滯,殊涉可慮。卽爲牌招肅拜,不多日內,使之辭朝,何如?傳曰,允。
梁廷虎,以司圃署提調金始煥意啓曰,本署靈巖地折受處,頃因筵臣陳達,有革罷之命。而本署各樣御供菜疏貢物,自惠廳,元無給價之事,只自本署折受外,外方量外無主之地,收稅給價,以應逐日供上之役,靈巖郡折受處,卽其一也。本署一年之稅入,其數零星,貢物給價之際,常患不足,況今連値凶荒,非但歲入大縮,一殿供上,比前加進,各樣菜物,皆有添給之價,而百餘石收稅之地,又此革罷,本署形勢,實無支保成樣繼進御供之望,所謂折受之地,旣是舊量無主,則雖罷本署折受,必將歸屬於官屯,革此御供之需,資彼邑倅之用,事體輕重,不亦倒置乎?本署捧稅之規,元不高重,而所謂民怨云者,不過所送差人中間作弊之致。今若仍屬本署,而勿遣差人,令本邑與民結一體收捧三稅,添載官船,定監色,直納本署,則差人之弊可祛,而屯民之冤自除,以此定式,實合事宜。且係是御供,與惟正無異,若有逋欠慢忽之失,則本邑守令之解由拘礙,定式施行事,令該曹知委擧行,何如?傳曰,允。
兪命凝,以兵曹言啓曰,因臺啓,迎勅日庭班不進人員,汰去事,命下矣。臣曹所管西班衆官,亦入於現告汰去之中,人數太多,慮或有混入稱冤之端,査問各廳,則武兼李震文·柳春瑞,班列進參,衆所共知。在班列,借筆於訓鍊院下人,書給擧案,亦甚明白。而下吏閪失,金宗弼泄痢極重,鄭麟瑞落傷重痛,皆於擧動前,呈病狀,踏印題辭俱在。蔡泰雄內贍寺假官入直,其日進排着名具在,鄭亨石衆所共知染病未差,此六員,其所稱冤,皆有明據,朝家處分,不可使有一夫之冤,特令還仍,似合事宜。大抵西班官員,疲殘無氣力,奉職素謹,而其日勅使,倉卒入來,全未聞知者,亦多有之。至於武兼廳,官員五十,而下人只是五名,片時之內,知委末由遍及,導引亦多謬錯,以致未進者尤多,且勿論其有故無故,下人皆書進字,尤致其詿誤云。此類遐鄕武弁,積仕日久,或至十餘年。今若非罪見汰,實爲矜測,六員之外,西班各廳官,竝令攸司更加詳察,稟啓處之,何如?傳曰,允。
癸卯七月十六日辰時,上御熙政堂,藥房入診入侍,都提調崔錫恒,提調李台佐,副提調金始煥,假注書金權,記事官申致雲·曺命敎入侍,醫官李時聖·權聖徵·許坫·方震夔·吳重卨·李時弼·崔泰齡·石柱泰,司䆃主簿崔恒齡,副司果白興聲,同爲入侍。上西向坐,王世弟伏於御榻右,諸臣入伏訖。崔錫恒進伏曰,日氣不佳,調攝中聖體,若何?上曰,一樣矣。錫恒曰,寢睡以安穩爲敎,與昨一樣乎?上曰,唯。錫恒曰,水刺,亦以一樣爲敎,一樣差勝乎?上曰,唯。錫恒曰,腫處,以差減爲敎,且昨伏聞醫官之言,腫處漸有消減之勢云,極爲多幸矣。上曰,唯。錫恒曰,令首醫一人,入診何如?上曰,唯。首醫李時聖,進伏榻前,未及診脈,上曰,承旨進來。金時煥進伏。上曰,首醫李時聖,頃日宣政殿嚴敎之後,猶不謹愼,拿鞫嚴問。上又曰,蔑視君父過甚。又曰,以榻前下敎書之。承旨將書出之際,上曰,首醫李時聖拿鞫定罪事。李時聖趨出。錫恒曰,首醫已出,令許坫診脈,何如?上曰,令許坫爲之。始煥書榻前下敎後,伏曰,令注書出去,分付乎?上曰,注書出去。假注書金權,持榻前下敎,出傳于政院,此後說話,以下番所記書之。許坫診脈後退伏曰,左右脈度頗數矣。錫恒曰,請令鍼醫診察腫處。上曰,唯。錫恒曰,閉戶,何如?上曰,閉戶。錫恒曰,臣等,亦如前同爲診察之意,敢達。三提調仍同起診察,諸鍼醫以次入,診察腫處,世弟起立于御榻後,診察後,退伏於座次。吳重卨,告去藥紙。拔鰒心,搾出膿汁,上曰,茶持來,小官進茶。上曰,取溫茶來。小官復進溫茶。金權趨入,更爲入侍。始煥退伏曰,注書出外,分付以來矣,仍爲更起診察。崔泰齡告揷鰒心。重卨告付藥。三提調退伏。錫恒曰,左右汗毒處,亦令診察,何如?上曰,唯。鍼醫,診察左邊汗毒後,重卨告塗牛黃,又告付膏藥。又診察右邊汗毒後,錫恒曰,塗牛黃後,改付膏藥,何如?上曰,唯。重卨又告塗牛黃,改付膏藥。重卨曰,左邊汗毒稍大,不無凝聚肆毒之勢,右邊汗毒,不爲大段矣。重卨又曰,腫形,比去夜一樣矣。崔泰齡曰,腫處,大抵日日有收斂之勢矣。錫恒曰,世弟氣候,昨日診察,則泄候不止,且有頭疼之候,而以勿爲議藥爲敎,伏悶,今日亦爲入診之意,敢達。上曰,唯。諸臣退伏,以次趨出。
上在昌德宮。停常參·經筵。
大妃殿·大殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
藥房都提調臣崔錫恒,提調臣李台佐,副提調臣金始煥啓曰,伏未審夜來,聖體調攝,若何?大妃殿氣候,亦復何如?昨昏伏聞入診醫官之言,則聖候脈度沈數,膿汁滲濕於糯米飯云。腫處益有差減,寢睡一向安穩,生脈散及乳粉托裏散,連爲進御,而水刺之節,其有差勝之效乎?臣等,不可不率諸醫,趁早入診,詳察症候,區區憂慮。敢此問安,竝爲仰稟。答曰,知道。慈殿氣候安寧,腫處差減,寢睡安穩。生脈散進御,水刺差勝矣。
兪命凝啓曰,大司憲李眞儉,掌令尹東洙,持平趙最壽·吳遂元在外,執義李眞淳,掌令柳綏奉命在外,今日以監察茶時之意,敢啓。傳曰,知道。
大妃殿·大殿·中宮殿,藥房夕問安。答曰,知道。
藥房口傳啓曰,今日封進松茸,其中有傷,不合進御,致勤下敎。臣等待罪藥院,未能詳審,不勝惶恐,敢啓。傳曰,知道。
兪命凝,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
呂必容,以弘文館言啓曰,本館下番修撰李承源,以掃墳事,受由出去,下番將未免闕直。修撰尹游,副修撰宋眞明竝卽牌招,以爲推移入直之地,何如?傳曰,允。
又啓曰,吏曹判書柳鳳輝,昨日違牌不進,都目大政,一向遷就,事甚未安。更卽牌招,何如?傳曰,允。
又啓曰,慶尙監司李世瑾,昨日違牌不進。本道水災非常,民事罔措之時,交龜漸遲,貽弊亦多。更卽牌招,以爲從速赴任之地,何如?傳曰,允。
兪命凝,以兵曹言啓曰,禁旅中,別軍職可合者抄啓事,命下矣。禁旅中,有膂力才藝者,使各其番將,一依前例,每番各四人抄報,又曾因朴廷輔等上言,自本曹覆啓,八壯士子孫,一番聚集,別軍職抄擇事,允下,故其中來現者五人,合三十二人,以六兩三矢柳葉箭一巡,騎芻一次試取後,又以沙土十七斗,作一石,試其能擧,取其優等。禁旅中五人,八壯士子孫中一人,別單書入。其中,有射才具三技之人,而柳葉箭只一中,六兩遠不及,被選人擧沙,又爲自不。自前別軍職試取,先觀元力,故以六兩及擧沙,歸重抄入之意,敢啓。傳曰,知道。
梁廷虎,以承文院官員,以都提調意啓曰,院寫字官鄭泰興身死,及鄭世榮在喪,鄭世顯自退有闕,代肄習李寅協·金益泰·金台鉉陞實,依例付軍職,冠帶常仕,肄習陞實及移他司有闕,本學生李挺老·金滿禧·崔齊崑·金重禧·金大寬·朴世瑛·趙福祚·朴世璜·池鱗龜·全璜等,筆法頗有成就之望,屬于本院,使之鍊業,何如?傳曰,允。
刑曹判書吳命峻疏曰,伏以臣之父母墳,在於龍仁地,未出疆之前,伏願許臣恩暇,俾得省掃。仍念臣受業於外祖故相臣呂聖齊,養育成就,無異父子,今當遠出,亦願一省,墓在楊根,相距一息,竝乞恩許,千萬幸甚。答曰,省疏具悉。卿其依疏辭往省焉。
正言李普昱啓曰,請金姓宮人行藥者,卽速摘發,出付攸司,快正王法。措辭見上請還收大靜圍籬安置罪人申銋出陸撤籬之命。措辭見上請還收遠竄罪人任埅·趙榮福量移之命。措辭見上請罪人趙聖集依前臺批,快正王法。措辭見上向日迎勅擧動時,班行之不成貌樣,實是前古所未有之事。當初臺啓之請汰,實出於振頹綱,杜後弊之意,而及其行査之際,監察不念事體之至重,只懷私意而曲循,各司多官之初不進參者,或稱名官目覩,或稱身有實病,苟且懸註,隨意低仰,偃然在家之人,冒入擧案,奔走隨班之人,或闕袖案。某參某否,十目難掩,而其拔其置,一任幻弄,有勢力者,盡爲下吏之彌縫,率皆漏落,只以微末雜岐之祿官及文武官之疲殘者,苟充其數,末終現告,多不據實,以致人言狼藉,聽聞俱駭,世道之汚下,國綱之解弛,莫此爲甚。請當該監察爲先罷職,所任憲吏,移送該曹,嚴刑重究,更卽明査區別,公故應頉外,不參人員,一倂汰去。日昨諫臣,以不參班行人中,自憲府公然拔去者十數人,列錄一紙,送於喉司,以爲啓稟現告之地,則喉司以本院之所不知,爲言,遂至中寢。臺臣聞見,旣甚明的,則今不必待其更査而知之,請諫臣書送喉司人等,竝命汰去。答曰,勿煩。
兪命凝啓曰,卽伏見永宗僉使朴廷賓,今癸卯春夏等褒貶啓本,則邊將無一人居下,殊無嚴明殿最之意。推考警責,何如?傳曰,允。
癸卯七月十七日辰時,上御熙政堂,藥房入診。入侍,都提調崔錫恒,提調李台佐,副提調金始煥,假注書金權,記事官申致雲·曺命敎,入侍醫官,權聖徵·方震夔·吳重卨·李得英·白興銓·許信·崔泰齡·崔擎玄·崔恒齡·白興聲。上西向坐,王世弟伏於御榻右,諸臣入伏訖。崔錫恒進伏曰,朝來雨後陰濕,調攝中聖體,若何?上曰,一樣矣。錫恒曰,批答,以寢睡安穩,腫處差減,爲敎,益復差勝乎?上曰,唯。錫恒曰,以水刺差勝爲敎,口味差勝乎?上曰,唯。錫恒曰,醫官,權聖徵一人,使之診脈,何如?上曰,唯。權聖徵診脈後退伏曰,脈候左邊沈數,右邊洪數,而不爲大段矣。錫恒曰,腫處,令鍼醫診察,何如?上曰,唯。錫恒曰,臣等同爲診察,何如?上曰,唯。諸鍼醫,以次趨入診察,王世弟起立診察後退伏,三提調同入診察。吳重卨告去糯米飯,拔撚,搾出膿汁。金始煥退伏曰,醫官吳重卨,聖候腫處所付黃蠟膏請去之際,誤以糯米飯,爲達。此雖出於老昏言語爽誤之致,而至敬之地,有此錯告之失,不可無警責之道,請推考。出擧條上曰,唯。崔泰齡告插撚曰,全鰒心矣。錫恒曰,搾出膿汁,而膿血流出,無刺痛之候乎?上曰,無之矣。台佐曰,膿形,比昨尤有消減之勢,此後善爲醫治調攝,則似可不日收合矣。兩提調退伏,重卨告貼付糯飯,諸醫以次退伏。錫恒曰,汗毒處,更令診察,仍爲貼藥,何如?上曰,唯。醫官,診察左右汗毒處,仍告貼付膏藥。台佐謂泰齡曰,牛黃磨入已久,持而出外,更爲磨入,可也。泰齡曰,當持出外矣。重卨曰,腫處診察,則腫口形色之差勝,比昨一樣,不付糯米飯,故膿汁搾之多出。小臣所見,則雖夜亦付糯米飯,爲宜矣。左邊汗毒,付藥自潰無妨,右邊汗毒,幾盡消減矣。李得英曰,腫處,比五六日前診察時差勝,新膿處,則貼付黃蠟,爲宜矣。錫恒曰,在閤門外,與權聖徵諸醫,商議矣。黃蠟則李得英以爲,自前見效云,而此則不必爲之矣。泰齡曰,膿汁順出,大抵腫處消減矣。崔擎玄曰,過累日,今始入診,而核處消減,膿色亦順,糯米飯連爲付貼,以爲引膿之地,似宜矣。諸醫曰,臣等與首醫所見,同矣。崔錫恒曰,弘文錄,間年爲之,乃是古規也。昨年纔已圈錄,臣意則今不必更錄,而伏聞玉堂之言,則今年乃式年,例當新錄云。上年所錄旣多,今番則從簡選錄,似宜,以此分付本館,何如?上曰,依爲之。出擧條,錫恒曰,近來禁府,罪囚積滯,判義禁以下,皆不行公,竝爲牌招,使卽議讞,何如?上曰,唯。出榻前定奪,金始煥曰,持公事入侍,頃以限三伏間停止,頉稟矣。卽今三伏已過,而聖候方在未寧中,限聖候平復間停止事,稟定,何如?上曰,唯。出榻前定奪諸臣退伏,以次趨出。
上在昌德宮。停常參·經筵。
大妃殿·大殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
行左承旨朴熙晉三度呈辭,傳于呂必容曰,還出給。
藥房都提調臣崔錫恒,提調臣李台佐,副提調臣金始煥啓曰,伏未審夜來,聖體調攝,若何?大妃殿氣候,亦復何如?去夜伏聞,入診醫官之言,則腫汁滲濕於糯米飯云。腫處益復差減,寢睡一向安穩,生脈散及乳粉托裏散,連爲進御,而水刺之節,其有差勝之效乎?臣等不可不率諸醫,趁早入診,詳察症候,生脈散五貼,已盡於昨日,入診後議定繼進當否,宜當。區區憂慮,敢此問安,竝爲仰稟。答曰,知道。慈殿氣候安寧。托裏散進御,腫處差減,水刺一樣,寢睡安穩矣。
兪命凝啓曰,大司憲李眞儉呈辭,執義李眞淳,掌令柳綏奉命在外,掌令尹東洙,持平趙最壽·吳遂元在外,今日以監察茶時之意,敢啓。傳曰,知道。
傳于兪命凝曰,別軍職新抄啓人員,竝卽刻來待於後苑事,分付兵曹。
兪命凝啓曰,判義禁沈檀,同義禁金一鏡·李明彦,昨日違牌不進,獄囚多滯,委屬可慮。竝更爲牌招察任,何如?傳曰,允。
呂必容啓曰,吏曹判書柳鳳輝,昨又違牌不進,大政速行事,命下已久,而尙未擧行,事甚未安。更爲牌招,何如?傳曰,允。
又啓曰,成均館,近無主管堂上,凡干事務,多有積滯之弊。大司成李師尙,雖有身病,調治已久,卽爲牌招察任,何如?傳曰,允。
大妃殿·大殿·中宮殿,藥房夕問安。答曰,知道。
呂必容啓曰,吏曹郞廳來言,臺諫有闕,政事,何以爲之?取稟。傳曰,明日爲之。
傳于梁廷虎曰,折衝金尙欽,出身朴秀寅·朴世梓·吳泰麟,竝別軍職差下事,分付兵曹。
梁廷虎啓曰,都摠府郞廳來言,闕內各處,入直軍兵,夜巡檢云矣。敢啓。傳曰,知道。
正言李普昱啓曰,請金姓宮人行藥者,卽速摘發,出付攸司,快正王法。措辭見上請還收大靜圍籬安置罪人申銋出陸撤籬之命。措辭見上請還收遠竄罪人任埅·趙榮福量移之命。措辭見上請罪人趙聖集,依前臺批,快正王法。措辭見上請當該監察,拿問定罪,所任憲吏,移送該曹,嚴刑重究,更卽明査區別,公故應頉外,不參人員,一倂汰去。措辭見上請諫臣書送喉司人等,竝命汰去。措辭見上夫提擧之任,雖曰閑局,一司凡事,無不關由,則其不可在外遙帶,經年虛曠也,決矣。長興瓦署提調黃欽,內資提調權,一自改紀之後,頓無立朝之願,退臥鄕庄,無意入城,旣帶軍銜,亦不辭遞,大小公事,遠地往復之際,徒貽弊端。不可一任其虛曠,請長興庫瓦署提調黃欽,內資寺提調權,竝命改差。枚卜事體,至重且大,固不敢輕議,而日者刑曹判書吳命峻,乃於請對之時,不顧出位之嫌,遽有卜相之請,其在國體,殊甚未安。目今國事,日就泮渙,鞫獄遷就,了當無期,固知其言,出於憂國之誠,而事例所關,終不可問備而止,請刑曹判書吳命峻遞差。答曰,不允。第五件事及末端兩件事,依啓。
癸卯七月十八日辰時,上御熙政堂。藥房入診。入侍,都提調崔錫恒,提調李台佐,副提調金始煥,假注書金權,記事官申致雲·曺命敎,入侍醫官權聖徵·許坫·方震夔·吳重卨·崔泰齡·崔周慶·蔡光夏·鄭爾柱,司䆃主簿崔恒齡,副司果白興聲。上西向坐,王世弟伏於御榻右,諸臣入伏訖。崔錫恒進伏曰,夜來聖體,若何?上曰,一樣矣。錫恒曰,批答以腫處差勝,爲敎,極爲多幸,而寢睡比昨加勝乎?上曰,唯。錫恒曰,以水刺,一樣爲敎,口味加勝乎?上曰,加勝矣。錫恒曰,藥醫,當令診脈,方震夔·許坫,使之診脈,何如?上曰,唯。許坫診脈後退伏曰,左右脈度,調勻不沈矣。方震夔曰,左右脈候調勻,而兩寸脈,乍數矣。錫恒曰,令腫醫,診察腫處,臣等同爲診察事,敢達。錫恒曰,閉戶爲宜。今日日氣,乍涼冷矣。上曰,唯。鍼醫以次入,診察腫處,三提調同起診察,世弟起立診察後,退伏於座次。吳重卨告去黃蠟膏,搾出膿汁,仍告插撚,諸鍼醫以次退伏,三提調退伏。錫恒曰,腫汁不多,而流出之後,聖候何如?上曰,一樣矣。錫恒曰,按摩之際,無痛候乎?上曰,唯。李台佐曰,腫汁,比昨少出。以此見之,收斂似不遠,而腫色,一向平順,多幸矣。醫告貼付糯飯。錫恒曰,左右汗毒處,仍令診察,何如?上曰,唯。重卨,診察左右汗毒,仍告去藥,塗牛黃,又告付膏藥。重卨退伏曰,腫處診察,則腫形四般結核及赤暈,幾盡消減,而膿汁,晝付糯米飯,故多出,夜則不付糯米飯,故腫處浮高,膿汁不爲多出。腫色則頗順,而夜間亦付糯飯,爲宜。左右邊汗毒,不爲大段矣。崔泰齡曰,膿汁連爲多出矣,今日則膿汁不爲多出,腫形有消減之勢矣。諸鍼醫所達,皆同。錫恒曰,諸醫皆以爲,夜則不付糯飯,故完合未易云,伏悶。夜則雖不數易,亦付糯飯,爲宜矣。上曰,唯。台佐曰,醫言,腫候幾盡收斂,而夜則不付糯飯,故膿汁有停滀之患云,夜間亦付糯飯,爲宜矣。錫恒曰,醫官言,生脈散五貼加進,爲宜,依前方劑入五貼之意,敢達。上曰,唯。出榻前定奪錫恒曰,進香使發行期日不遠,而以行具未備,爲悶云。拜表日字,以八月初退定事,分付該曹,何如?上曰,依爲之。出擧條台佐曰,今年秋事不遠,年分事目,自戶曹,當爲磨鍊,故有稟定之事,敢達。近間連見諸道狀聞,則三南皆有水災,嶺南爲最,兩湖次之,而慶尙監司狀啓中,言水災處措語,誠爲太過矣。水災被害之年,則列邑濫報成川·覆沙·浦落等災者,例多有之矣。當年事不實之歲,八九分災,雖爲誤給,只失於當年,可推於來歲,其爲害少,而所謂成川·覆沙·浦落之災,則一番懸頉之後,每年覆審,輒爲仍頉,雖過數十年,不爲還實,轉至於永失之地,其爲害大矣。以此田結大縮,經費難繼。自本曹,爲慮此弊,已爲發關三南,成川·覆沙·浦落處,逐庫摘奸次,修成冊上送事,分付,而本曹之關,外方多不擧行,從實成冊上送,有未可必矣。前頭若無風霜之災,則年事有稍實之望。年分事目中,似無他災名,水災被害處,則不可不摘奸給災矣。式年京試官考試後,仍兼敬差檢田之役,亦有已行之例。今年監試設場,在於八月望後,京試官,必以三司中,有地望,綜核事務者,各別擇差,試役之暇,巡審列邑,成川·覆沙·浦落等處,捧成冊,以爲一一摘奸,區別虛實之地,爲宜,而此事曲折儘多,靜攝之中,不敢煩瀆細陳,退出後,當以草記,更爲仰達矣。上曰,依爲之。錫恒曰,外方狀聞,多有過實者。伏見嶺伯狀啓,則被水災處,十居七八,豈非過乎?今番京試官,依提調所達,三司出入中人,各別擇送,以爲彈壓列邑,從實覆審之地,爲宜矣。台佐曰,敬差官及都事,分左右道,踏驗年分,而畢竟都合磨勘,在於監司,監司每拘於守令顔情,分等給災,輒過分數。今番則旣以三司中人,擇送踏驗,則事體自別,使與監司,往復磨勘,何如?上曰,依爲之。出擧條諸臣退伏,以次趨出。
上在昌德宮。停常參·經筵。
大妃殿·大殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
藥房都提調臣崔錫恒,提調臣李台佐,副提調臣金始煥啓曰,伏未審夜來,聖體調攝,若何?大妃殿氣候,亦復何如?昨昏,伏聞入診醫官之言,則腫處微似浮高,膿汁少出云。寢睡一向安穩,生脈散及乳粉托裏散,連爲進御,而水刺之節,益有差勝之效乎?臣等不可不率諸醫,趁早入診,詳察症候,不勝憂慮,敢此問安,竝爲仰稟。答曰,知道。慈殿氣候安寧。腫處差減,生脈散·托裏散連進,寢睡安穩,水刺差勝矣。
兪命凝啓曰,大司憲李眞儉,持平吳遂元牌不進,執義李眞淳,掌令柳綏奉命在外,掌令尹東洙,持平趙最壽在外,今日以監察茶時之意,敢啓。傳曰,知道。
藥房再啓曰,臣等入診退出後,率諸醫詣誠正閣,診察王世弟脈候,仍與諸醫商議,則皆以爲,頭疼·疝氣等症,雖不至大段,時有往來之候,泄候亦未快止,薷苓湯,加白芍藥炒·山梔薑炒·枳殼麩炒各一錢,連進三貼,宜當云。此藥卽爲劑入之意,敢啓。傳曰,知道。
大妃殿·大殿·中宮殿,藥房夕問安。答曰,知道。
金始煥啓曰,行左承旨朴熙晉,昨有辭單還給之命,而今日病不仕進,牌招,何如?傳曰,允。
呂必容啓曰,吏曹郞廳來言,今日爲政事,命下,而判書柳鳳輝,參議尹行敎俱以病不來,參判鄭齊斗在外,不得開政云。判書·參議,竝卽牌招開政,何如?傳曰,允。
兪命凝啓曰,近因憲府無行公之員,連以監察茶時,事甚未安。除在外外,大司憲李眞儉,持平吳遂元,竝卽牌招察任,何如?傳曰,允。
有政。吏批,判書柳鳳輝牌不進,參判鄭齊斗在外,參議尹行敎進,右承旨呂必容進。兵批,行判書李光佐病,參判金致龍病,參議洪重禹進,參知徐命淵病,右承旨呂必容進。
吏批啓曰,判書柳鳳輝病不來,參判鄭齊斗在外,小臣獨政未安,何以爲之?敢稟。傳曰,只出緊任。
又啓曰,玉堂·春坊闕員,今當差出,而擬望之人乏少,相避外任竝擬,何如?傳曰,允。
以李眞伋爲正言,以金演爲刑曹判書,朴弼夢爲刑曹參議,趙翼命爲副修撰,李廣道爲弼善,李春躋爲京畿都事,成孝錫爲江華經歷,李栻爲歙谷縣令,申混爲溫陽郡守,李顯章爲忠淸左道京試官,吳命新爲慶尙左道京試官,洪廷弼爲全羅左道京試官,朴弼夔爲平安南道京試官,洪尙容爲咸鏡南道京試官。
沈埈單付副護軍,吳命峻單付副司直,趙鎭禧單付副司果,前武兼鄭亨石·金宗弼·蔡泰雄·李震文·鄭麟瑞·柳春瑞,以上仍任事,承傳。
吏批啓曰,諸道京試官,今當差出,而可擬之人乏少,不得已以二望,備擬以入之意,敢啓。傳曰,知道。
以持平吳遂元,牌不進罷職傳旨,傳于兪命凝曰,推考傳旨捧入。
兪命凝,以弘文館言啓曰,新除授副修撰趙翼命,卽爲牌招察任,何如?傳曰,允。
正言李普昱啓曰,請金姓宮人行藥者,卽速摘發,出付攸司,快正王法。措辭見上請還收大靜圍籬安置罪人申銋出陸撤籬之命。措辭見上請還收遠竄罪人任埅·趙榮福量移之命。措辭見上請罪人趙聖集,依前臺批,快正王法。措辭見上答曰,勿煩。
沈仲良,以兵曹言啓曰,伏聞昨日新抄別軍職可合人等待令時,八壯士子孫中,未入抄者,出身吳泰麟,閑良朴廷輔·吳道明等三人,混同入去,至於伏地參射云。差備內至敬之地,何等深嚴,抄擇外餘人,何敢無分付闌入,至於伏地之境乎?此實曾所未有之事,後弊所關,不可置之。本曹結束色吏卒,今方査治,而闌入三人,令攸司,囚禁科罪,當該守門將及後苑門次知內官,竝命拿問處之,何如?傳曰,允。
以副修撰趙翼命,牌不進罷職傳旨,傳于兪命凝曰,推考傳旨捧入。
慶尙監司狀啓,醴泉等官居朴雄於里等三十七名渰死·壓死,家舍漂沒六十九戶事,傳于朴熙晉曰,人家漂沒,人物渰死·壓死人等,令本道恤典擧行。
兪命凝,以禮曹言啓曰,今七月十八日,藥房入診入侍時,因都提調崔錫恒所啓,進香使拜表日字,以八月初退定事,命下矣。拜表吉日,更令日官推擇,則來八月初八日卯時,禮物封裹,同月初五日爲吉云。以此日時,原粘目及拜表單子中,改付標以入之意,敢啓。傳曰,知道。
王世弟未寧,二更四點,世弟宮·嬪宮,政院·玉堂問安。答曰,知道。
藥房三啓曰,卽伏聞世弟宮入診醫官所傳之言,則王世弟,自今日晩食後,泄瀉頻數,至於累次,脈度浮洪,微有寒縮腹痛之候云。臣等不勝驚慮之至,與諸醫反覆商議,則皆以爲,此由於傷暑挾感之致,倉廩散,加白芍藥炒一戔,連進三貼,宜當云,此藥卽爲劑入之意,敢啓。傳曰,知道。
癸卯七月十九日辰時,上御熙政堂,藥房入診。入侍,都提調崔錫恒,提調李台佐,副提調金始煥,假注書金權,記事官申致雲·曺命敎,入侍醫官權聖徵·方震夔·吳重卨·白興銓·許信·崔泰齡·石柱泰·辛必昌,司䆃主簿崔恒齡,副司果白興聲。上西向坐,世弟伏於右,諸臣入伏訖。崔錫恒進伏曰,日氣稍涼,調攝中聖體,若何?上曰,一樣矣。錫恒曰,腫處,昨伏聞醫官之言,糯飯移脫,腫形浮高云,伏用仰慮矣。批答以腫處差減,爲敎,有差勝之勢乎?上曰,小勝矣。錫恒曰,又以寢睡安穩,水刺差勝,爲敎,皆差勝乎?上曰,唯。錫恒曰,令藥醫診脈,爲宜矣。權聖徵曰,脈候,左三部調勻沈靜,右邊則差數矣。錫恒曰,旣已診脈,令鍼醫,診察腫處,爲宜矣。方震夔曰,左右脈候調勻,而寸關脈,乍數矣。錫恒曰,臣等同爲診察事,仰達。仍請閉戶,諸鍼醫以次入,診察腫處,三提調同起診察,世弟起立診察後,退伏於座次。重卨,告去糯米飯。錫恒曰,心已拔乎?重卨曰,已拔矣。重卨曰,腫處已乾,乍揷鰒心,使膿汁流出,何如?崔泰齡,仍告插鰒心,卽拔,仍搾出膿汁。錫恒曰,聞醫官之言,糯米飯移脫,撚自拔,今番則付膏藥,爲宜云,故敢此稟定矣。上曰,唯。台佐曰,膏藥亦能引膿矣。錫恒曰,糯飯新脫,生地黃汁,塗其上,宜矣。重卨告塗地黃汁,泰齡告插心,重卨告付膏藥。三提調退伏,鍼醫以次退伏。錫恒曰,左右汗毒,亦令診察,爲宜矣。重卨診察左右汗毒處,告塗牛黃,仍付膏藥。世弟謂醫官曰,糯米飯,今不貼付,解所付之紐,爲宜矣。錫恒進伏曰,糯米飯,不爲貼付,所付之紐,妨礙於汗毒處,請解出,何如?上曰,唯。重卨曰,腫處診察,則昨朝,腫形不爲浮高矣,夕間比朝不如,腫形浮高,夜則糯飯貼付之故,腫處不爲浮高,似差減矣。汗毒,則左邊赤暈漸消,右邊幾盡消減矣。泰齡曰,昨夕則糯米飯自脫,故腫處頗似浮高矣,今日則比昨差減矣。石柱泰曰,腫形平順,有生肌收斂之漸矣。辛必昌曰,數日不爲診察,而今日則四畔核,皆解散,今則順矣。崔恒齡·白興聲曰,核處頗解,腫處消減矣。錫恒起伏曰,腫處日日消減,此則慶幸,而第念病加於少愈,此時尤難,凡諸起居節宣之道,所當各別愼攝矣。伏聞昨日親試別軍職,觸冒風寒,昏後入診時,腫處之不如前,有由然矣。今日又伏聞新舊別軍職,又命待令,將有試才之擧云。若平常之時,則試才閱武,豈不好乎?卽今腫患如此,易爲觸傷,極爲憂煎。徐待完合之後,親試武士,似爲得宜矣。臣有區區所懷,敢達。台佐曰,瘡腫第一禁忌,在於風邪,故日昨都提調,以醫家所忌,書進四五條,而避風邪,最居前矣。大凡疾病向差之時,愼攝甚難,故古人每以病加於少愈,爲戒。雖閭巷匹夫,猶且加愼,況我殿下,豈不致念於靜攝之道乎?昔漢臣袁盎,諫文帝曰,陛下縱自輕,奈宗廟太后何?文帝之一馳馬覇陵之坂,不必可畏,而人臣陳戒之言,貴在於萬全之道故也。聖上腫處,近日庶有消減之勢,臣等方爲攢祝矣,昨日伏聞,有別軍職試才之命,都提調與臣等,不勝悶慮,欲爲陳稟請止矣,或謂別軍職新抄,不過五六人,角藝之際,時刻似爲不久云,故趑趄不敢煩稟矣。昨夕,伏聞入診醫官之言,腫處粘付糯飯,移脫已久,腫形微似浮高,而猶不至大段添傷云,此則萬幸矣。殿下一身,惟天惟祖宗,實所扶護,而以殿下愼疾之道,言之,則瘡口未完合之前,親臨後苑,不憚受風,大乖靜攝之方,而臣等識慮淺短,亦不能先事陳戒,此固臣等之罪,誠惶恐無地矣。今日又伏聞,新舊別軍職,又將親臨試藝於後苑云,此固前例,而本非時急之事也。況今日日氣陰冷,昨旣冒風,今又勞動,腫患若至於大段添傷之域,則豈不貽憂於大妃殿乎?明主可以理奪。殿下雖已下試藝之命,今此臣等所達之言,卽事理當然者,敢此煩達。以殿下明聖,豈有不從之理乎?上曰,勿爲過慮。錫恒曰,昨日臣等,旣不得先事仰達,今朝亦欲陳達,而姑待入診時矣。此非時急之事,稍俟平復後爲之,似好矣。一之已難,其可再乎?臣等極爲悶迫矣。上曰,此後則當勿爲之矣。錫恒曰,小臣聽瑩,今日當勿爲乎?上曰,欲爲之矣。錫恒曰,臣極知惶恐,而今日日氣甚涼冷,且有雨意,尤爲悶迫矣。台佐曰,殿下昨日勞動,腫處微似浮高,有已驗之害。臣等精誠,雖甚淺薄,豈不碎首力爭乎?昨日雖無腫處浮高之患,猶當請止,今日若又冒風親臨,至於添傷,則擧國憂遑,姑舍勿論,慈聖惟疾之憂,豈不仰念乎?金始煥曰,都提調·提調,反覆陳達,誠意懇迫,而聖敎如此,臣聞來五內抑塞矣。都提調及提調已達,更無所達,而五內抑塞者,今日若不收還成命,則設或無添傷之患,臣等憂慮,爲如何哉?伏望體念下情,還收成命,稍待溫和,差退日字,事事合宜,故敢達。錫恒曰,玆事豈難知哉?昨日一番擧動,其害已出,豈可再誤乎?臣等待罪保護重地,此等微事,亦不得準請,則不敢退矣,請快賜允從。台佐曰,大凡事體,自有輕重。卽今聖候,瘡患未完,膿汁連出,臣等至於直宿,朝廷亦爲待候,而殿下連日臨行後苑,較藝武士,則外方聽聞,當復如何?朝廷事體,亦豈不未安乎?臣聞君子愛人,不以姑息。人臣事君之道,尤豈可以姑息爲哉?臣等雖重被譴責,不得命,則不敢退,惟望收還成命矣。臣等之意,亦非永不臨行後苑,不過差退若干日字,善爲調攝,幾至平復之後,稍厚衣襨,親臨試才,似爲無妨矣。始煥曰,天人扶護聖躬,似無添傷之慮,而此猶是僥倖也。昨日幸臨,今又幸臨,則豈非大有乖於愼疾之道乎?伏望還收成命。錫恒曰,此時最難。內則有生肌之漸,外則腫處消減,此政聖候進退之幾,調攝之道尤難。雖處內間愼節,宜避風邪,乃第一道理,豈可冒風出臨乎?臣等在保護之地,實不勝煎迫矣。上曰,勿慮,更勿煩。錫恒曰,昨日,已有害矣,豈可勿慮乎?台佐曰,此是目前必至之憂,豈是過慮乎?昨日旣有害,今日之有害,必尤甚。臣等有死而已,豈以聖敎之如此,遽爲退去乎?姑待腫處收斂,日氣稍和,似未晩矣。錫恒曰,過慮云者,乃萬一之慮也。昨日冒風臨幸,所損雖輕,其害則分明矣。殿下,上膺宗社之托,又奉慈聖,下臨億兆,豈可自輕而忽於愼攝之道乎?稍俟數日,無妨矣。上曰,不爲大段矣。錫恒曰,豈不大段乎?昨日害生,今可再乎?台佐曰,古人云,君父之病,不得良醫,謂之不忠不孝。夫醫術之精粗,非係於人力,猶且謂之不忠不孝。今此冒風出臨之擧,大違愼疾之道,其爲添重之慮,不言可知,而畏慴天威,不爲苦口力爭,則豈不爲不忠之歸乎?靜攝之中,如是煩瀆,實出於萬萬不得已之致,伏乞亟加三思,還寢成命,幸甚。始煥曰,兩提調,已達此意,而臣等在外,與醫官,靡不商確。此政生肌之時,若善爲調攝,則收斂不遠云,故臣等方聚首默禱矣。昨夕入診時,腫處浮高云,達夜憂煎,身豈貼席乎?今日又欲臨幸云,日氣涼冷,後苑是野次,區區悶慮,又當如何?數三日後,聖候完合,日氣和暖之時,臨御試才,實爲得宜。都提調及提調,縷縷仰達,而一向靳兪,實是淺慮之外。亟爲允從,何如?錫恒曰,聖意似以爲,旣命待令,不可還收,而雖有大於此者,若有妨於聖躬,則豈不可還寢?今日日氣稍涼,差退無妨矣。君臣猶父子,何言不可仰達乎?台佐曰,臣等非敢永爲防塞,待聖候差復後臨幸,實合於事理,而今時則決知其不然矣。臣等縷縷請寢,而殿下不顧群情,斷然行之,豈不有歉於聖德乎?臣等每以堯·舜之治,仰望於殿下,而因一別軍職試才微細之事,都提調屢次陳請,終不得請,誠非平日之所望矣。臣等之煎迫,姑置勿論,其在敬大臣之道,似不容如是矣。錫恒曰,臣等誠意淺薄,言辭拙訥,不得回聽,此臣之罪,而別軍職試才,此豈大事乎?前日則有所達,每承肯允矣,今日則終未蒙允。此等事,猶不得請,更望何事乎?此事則得請,然後可以退去。姑待後日,臨幸,何如?上曰,勿慮。錫恒曰,方當調攝之中,有此勞動之擧,身居保護之任者,安得不憂煎乎?每聞此敎,一倍悶迫矣。台佐曰,孔子,大聖人,所愼在疾。若不愼疾,忽於調攝,則終至於難言之慮故也。古人以馳騁弋獵,戒其君,蓋慮銜橜之患,爲先事之戒矣。昨日勞動之害已見,而今日猶且幸臨,則豈不有歉於聖人愼疾之道,而亦且有累於聖德矣。臣等劫於天威,默爾而退出,則臣等難免不忠之罪,是將至於上下胥失之科矣。另加睿念,差退若干日字,爲宜矣。錫恒曰,人主一動一靜,爲觀瞻於遠邇。聖上有臨幸之擧,而臣等終不得請,則方外亦必驚惑矣。此非難從之事,而自上一向靳許,實是千萬意外矣。上曰,勿慮。台佐曰,君臣猶父子,父病未差,子請愼攝,而父不從,則責在其子,君疾未差,臣請愼攝,而君不從,則罪在於臣。古人有一言悟主。臣等累次陳達,終不回聽,莫非臣等之罪也。別軍職試才,何等細事,而天聽一向邈然,每以勿慮爲敎?昨日旣有害,今日亦安保無添傷之患乎?數日前,則濃汁多出,收斂無期,臣等日夜焦遑矣,今則腫處旣有消減之勢,若善加調攝,則差完之期,可指日而待矣。殿下以太祖大王三百年基業,擔負一身,又奉大妃殿,其可自輕而自忽乎?若使袁盎,在於今日,必有一言而回悟矣,而臣等縷縷陳請,不得回聽,實有愧於古人矣。錫恒曰,昔漢〈文帝〉元年,將乘船渡河,薛廣德曰,乘船危,就橋安,聖主,不乘危。帝曰,曉人,不當若是耶?卽就橋。臣等,言語雖拙訥,固不及於古人之一言回天,若其本心,則出於一段憂愛之誠矣,願聖上俯念焉。上曰,勿煩。王世弟進伏曰,此異於他事,有關於聖躬,故惶恐敢達。都提調縷縷陳達,而未得蒙允,臣之淺慮,或者聖意,以昨日臨幸,爲疎暢。且別軍職試才,有前例,今若還寢成命,則有異於魏文侯與虞人期獵,身自罷之之義,故自上持難,恐似由於此,而第伏念,冒風臨幸,有妨於聖躬愼疾之道,則群下之憂慮,亦豈不顧念哉?曾在先朝聖候未寧之時,遣內侍,試才於後苑,欲觀其爲人,則召見便殿。今此成命,如難還收,則遣中使試才,亦無妨矣。且念聖候之差復,三四日內,似未可必。今日因諸臣之陳達,雖或姑寢,明日若又有臨幸之擧,而更爲煩瀆,豈不未安乎?昨日臨幸時,臣不能稟止,申時已過,而醫官不得入診,下情憂悶,已不勝言,而昏後入診,則腫候不如朝間,此亦臣不忠不孝之罪也。聖意雖以還收成命,爲難,群下之情,亦不可不軫念,依先朝已行之例,快賜允從,何如?惶恐敢達。上曰,何謂也?王世弟又起伏曰,武士旣命來會,若難遽罷,則曾伏見丙申·丁酉年間,先朝寢疾中,特遣中使,試武士於後苑矣。今番亦依此例,遣中使試才,則可以釋群下憂慮之忱,渠輩亦無缺望之心,豈不俱便乎?上曰,勿爲煩請。錫恒曰,臣等之言,固不足論,而世弟如是懇懇仰達,豈可不允從乎?況有先朝已行之例,遣中使試才,爲宜矣。王世弟又起伏曰,若欲觀其爲人,則召見於便殿,亦無妨矣。台佐曰,先王積年寢疾,久不得試才,一日,召入直宣傳官及諸將士,下敎曰,吾久在調攝,不得召見汝等。汝等勿以此自憐,益加練習武才。其時武士感悅之心,有倍於親臨賞賜之時。今亦以從後召見之意,分付,何妨乎?始煥曰,極知唐突惶恐,而敢此仰達。王世弟屢次仰達,辭意懇迫,殿下體念之道,豈不異於都提調以下之言乎?世弟所達允從,然後臣等可以退矣。王世弟又起伏曰,如是仰陳,極知惶恐,而敢此更達。小臣以俱便之道,仰達,伏俟處分。事係聖躬,夬賜允從伏望。上曰,勿慮。錫恒曰,臣等固不足言,而世弟咫尺之下,如是陳達,出於懇迫之誠,且有先朝已行之規,使中使試才,或以後日來待之意,分付,則恐合事宜矣。上曰,勿煩。台佐曰,小臣萬萬惶恐,更爲陳達,軍期雖重,聖候若有不安之節,則亦且退行矣。臣竊計,昨日臨御後苑之時,聖意必以爲,膿汁順出。分野且輕,今日雖爲又往,顧何有所患乎?且以爲,新舊別軍職,旣命待令於今日,不可還寢矣,聖慮所存,似或如此,有此持難矣。若以平常無事之時,言之,則此與衛文侯與虞人期獵,雖雨,身自罷之事,相同,聖意之持難於還寢,似固然矣,而今則不然,昨日臨幸之後,腫處浮高,膿汁不爲順出,今日還寢成命,卽事理之當然,豈可以昨日有成命,有所持難乎?今日日氣陰冷,若又觸風,轉轉添傷,則宗社臣民之憂,慈聖惟疾之慮,當如何哉?雖以朝廷事體,言之,貳極及大臣,縷縷陳達,終未蒙允,其爲聖德之累,尤何如哉?錫恒曰,臣等之言,雖輕,王世弟屢次陳達,一向靳兪,事體豈容如是?請分明下敎。上曰,不可停止。錫恒曰,臣聽瑩。以停止,爲敎乎?上曰,否,非停止也。錫恒曰,別軍職試才,此豈重大之事乎?遣中使試才,或召見便殿,爲宜矣。始煥曰,萬分惶恐,而敢此更達。聖躬愼疾之道,已爲陳達,更無所達,而抑有一焉。別軍職,旣召還寢,有同失期,必欲幸臨,此亦盛德事,而愼疾之道,世弟縷縷陳達,以群下言之,都提調,自上倚重股肱之臣,而屢次仰達,一向靳兪,兪與還寢,事體之輕重,伏望俯量焉。事體則關係大矣,此豈不爲聖德之大段闕失乎?君臣猶父子。父不從子之諫,則子必以回聽,爲期,君不從臣之諫,則臣必以回天,爲期。世弟及大臣所達,必回天而後,可以止矣。更加三思,世弟所達之言,允從伏望。錫恒曰,此言豈不是乎?別軍職試才事甚輕。臣等固不足言,而世弟咫尺屢達,不爲允從,豈不有傷於事體乎?亟賜允從。王世弟又起伏曰,大臣之言如此,亦豈可不念哉?卽今不得聞允從之敎,則退後,豈不更爲仰請乎?退後允從,不如卽今之允從矣。伏望還收。上曰,勿爲煩瀆。錫恒曰,承此下敎,尤爲煎迫。臣等之言,不足論,而世弟如是仰達,其在事體,豈不允從乎?台佐曰,固知靜攝中煩達,萬分惶恐,而別軍職試才,豈大事乎?世弟縷縷陳達,臣等苦口仰請,而不賜允從。雖是重事,群下之仰請,如是懇迫,則明主必將俯察,而終不得感回天聽,下情之落莫,又何可言?伏望差退數三日,更爲試藝焉。錫恒曰,此等微事,若不準請,臣更以何顔立朝乎?大失所望矣。上曰,勿爲煩瀆。王世弟又起伏曰,雖或臨幸,頻招醫官,搾出膿汁,溫付糯飯,則瘡口不塞,且無觸風之慮矣。錫恒曰,衣襨甚薄,往臨之時,稍厚衣襨,以防風寒,何如?上曰,唯。王世弟又起伏曰,頃日事,有關於聖躬,故有所仰達矣,因春坊所達,見小臣陳達之言,出於史草。小臣如此仰達,實出於不得已也。入診時,便是筵中,而臣言與提調之言,有異,下詢于大臣及承旨,使史官,勿書於史草,何如?錫恒曰,此異於常格,王世弟之敎如此,史官勿書無妨矣。上曰,唯。錫恒曰,世弟泄候未差,薷苓湯,已爲劑進,而今日更爲入診之意,敢達。上曰,依爲之。諸臣退伏,以次趨出。
上在昌德宮。停常參·經筵。
昧爽,有霧氣。
下直,咸悅縣監姜纘,興德縣監朴弼垕。
大妃殿·大殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
藥房都提調臣崔錫恒,提調臣李台佐,副提調臣金始煥啓曰,伏未審夜來,聖體調攝,若何?大妃殿氣候,亦復何如?去夜伏聞入診醫官之言,則膿汁流出頗多云,腫處益復差減,而寢睡一向安穩,生脈散及乳粉托裏散,連爲進御,而水刺之節,益有差勝之效乎?臣等不可不率諸醫,趁早入診,詳察症候。王世弟泄瀉,寒縮腹痛等症,夜來加減,亦何如?倉廩散,其果進服,而有差歇之勢乎?臣等入診退出後,仍爲診察王世弟症候,宜當,不勝憂慮,敢此問安,竝爲仰稟。答曰,知道。慈殿氣候安寧。腫處差減,水刺一樣,托裏散進御,生脈散連進,寢睡安穩。世弟患候一樣矣。
沈仲良啓曰,備邊司郞廳來言,今日賓廳坐起日次,而上候未寧,不得來會云矣,敢啓。傳曰,知道。
兪命凝啓曰,大司憲李眞儉,持平吳遂元牌不進,執義李眞淳,掌令柳綏奉命在外,掌令尹東洙,持平趙最壽在外,今日以監察茶時之意,敢啓。傳曰,知道。
沈仲良,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
兪命凝啓曰,大司憲李眞儉昨日牌不進,持平吳遂元亦違牌,旣有只推之命,竝卽牌招察任,何如?傳曰,允。
梁廷虎,以弘文館言啓曰,副修撰趙翼命,昨日旣有只推之命,更爲牌招察任,何如?傳曰,允。
以副修撰趙翼命,持平吳遂元,牌不進罷職傳旨,傳于沈仲良曰,推考傳旨捧入。
梁廷虎,以戶曹言啓曰,今年農事,初因旱災,將有失稔之慮矣,自五月晦間始雨,至今三朔之間,雨暘適宜,田畓各穀,皆有登熟之望,民事誠爲萬幸。近見諸道狀聞,或不無雨水過多之處,摠以論之,則元非大段,水災一款,似不必擧論。至於三南,比他道有加,嶺南爲最,兩湖次之。此三道,不可不精査給災,而其所被傷,多在近水之地,亦非全邑全面盡爲被災者也。田則兩根耕食之地,豆太雖或水沈,或不至於全棄,若其全棄之處,則必當復播稷種及木麥·菁根等物,固不當擧論於給災之中。畓之水沈者,亦或有追後播稷之處,只就沿江面全棄之畓,許給全災。此外依山暴流之下,田畓之川反浦落覆沙者,亦當竝許全災,而自前水沈給災之時,各邑依藉此災名,濫報災結,中間耗失者,前後滔滔。且以湖西狀聞中,鴻山田結事,言之,各邑給災之無實無據,昭然可知。每當給災之年,朝家之申飭,非不嚴明,而道臣雖有惕念之意,守令多不致察,監色輩之幻弄作奸,亦多其門,使小民,未蒙實惠,稅入逐年耗縮,至于今日,國儲蕩竭,經費不繼。各處軍需及賑廳若干留儲之穀,連次取用,環顧內外,枵然無半年之蓄,言念及此,誠爲哀痛,究厥所由,莫非濫給虛災之致。試以上年收租言之,惠廳及地部米穀之耗縮,至於十四五萬石之多,事之無據,孰過於此?己亥改量後,慶尙道則起結二十六萬一千八百餘結,全羅道則起結二十四萬七千四百餘結,忠淸道則起結十六萬二千五百餘結,而各年收租磨勘,比諸未量時,反多減縮,揆以事理,寧有是哉?敬差官之發送,每在於節晩之後,旣無以覈其虛實,且或拘於守令之顔情,或動於奸民之巧訴,給災多寡,惟意所欲,經費虛竭,全不致念,朝家之以敬差爲名,別爲差遣之意,顧安在哉?昨以敬差官極擇差送,預捧水沈川反·浦落·覆沙等成冊,從實摘奸事,陳達蒙允矣。至於各年成川·覆沙·浦落之處,決然有虛實相蒙之弊,亦令捧成冊,一體檢覈,在所不已。毋論今年往年,此等懸頉之處,及今年水沈畓,竝爲覈實,如有奸僞現發之邑,則今年誤頉者,守令以下,依事目論罪。曾前誤頉者,非卽今守令監色之罪,直爲還實,而論罪一款,擧論安徐,所謂水沈成川·覆沙·浦落處成冊修正,事甚不難,而若或退托遲延,淹過時日,則冬寒日短之後,敬差官·都事,亦難遍審。必須趁早捧成冊,而成冊過限不納者,守令則爲先論罪,監色則嚴刑重懲事,另加申飭,以此草記,出於朝紙,以爲外方傳布之地,仍爲節目,傳給於敬差之行,使之預爲經紀於檢覈之政,而年例事目,追後磨鍊下送,何如?傳曰,允。
大妃殿·大殿·中宮殿,藥房夕問安。答曰,知道。
藥房口傳啓曰,臣等入診退出後,率諸醫,仍詣世弟宮,診察王世弟卽今症候後,更加商議,則皆以爲,昨夜劑入倉廩散,旣是當進之劑,連進三貼,宜當云,姑不更議他藥之意,敢啓。傳曰,知道。
沈仲良,以備邊司言啓曰,日昨藥房入診時,陳慰兼進香正使吳命峻,以今番使行,無齎銀之人,勢將狼狽,依今春進香使例,銀貨許貸之意,令廟堂稟處事,允下矣。赴燕使行,請貸公貨,非古例也,係是中間謬規,而以有限之貨,應無已之求,京外宿儲,因此耗竭,故曾以節使,則旣有萊貨,不當許貸,如意外別使,則參酌事勢,略貸公貨事,陳稟定式矣。今此陳慰之行,旣是意外別使,出疆行李,不可不念,依今夏陳賀使例,限五千兩許貸,而公貨貸去,分定數爻,別單書入之意,敢啓。傳曰,知道。
癸卯七月二十日辰時,上御熙政堂,藥房入診。入侍,都提調崔錫恒,提調李台佐,副提調金始煥,假注書金權,記事官申致雲·曺命敎,入侍醫官權聖徵·方震夔·李時弼·李得英·李泰亨·崔泰齡·崔恒齡·白興聲。上西向坐,諸臣入伏訖。崔錫恒進伏曰,朝來日氣涼冷,調攝中聖體,若何?上曰,一樣矣。錫恒曰,腫處,昨日有後苑擧動,深庸仰慮矣,今日批答,以差減爲敎,差勝乎?上曰,差勝矣。錫恒曰,以寢睡安穩,水刺一樣,爲敎,一樣差勝乎?上曰,唯。錫恒曰,王世弟,昨日有暴痢之候,至於累次,且有寒觸腹痛之候,不勝憂慮,今日亦爲診察事,仰達。上曰,依爲之。錫恒曰,使醫官診脈,爲宜矣。權聖徵曰,脈候左三部,度數調勻沈靜,而右邊寸關脈乍數,而不爲大段,大體調和矣。方震夔曰,左右脈候調勻,而兩寸脈,帶數矣。錫恒曰,令鍼醫診察腫處,臣等同爲診察,爲宜矣。又曰,日氣涼冷,閉戶何如?上曰,唯。吳重卨入診察,告去藥拔心,搾出膿汁,諸鍼醫,以次入診察,三提調同起診察。錫恒曰,引膿,糯飯爲勝,今日貼付糯飯,何如?上曰,唯。台佐曰,重卨按察處,乃新膿處也,無痛候乎?錫恒曰,無痛候乎?上曰,無之矣。醫告插心,貼付糯飯。三提調退伏,諸醫以次退伏楹外。錫恒曰,膿汁多出,氣候何如?上曰,一樣矣。錫恒曰,膿汁多出,差快乎?上曰,快矣。錫恒曰,左右汗毒處,亦令診察,付膏藥事,仰達。上曰,唯。重卨診察汗毒,告塗牛黃,貼付膏藥。重卨曰,腫處形色,與昨一樣,而糯飯貼付,則腫汁滲漏之故,不爲多出,今日則貼付膏藥之故,膿汁多出矣。如是仰達,極知惶恐,而風寒生冷心慮,爲大小腫患之大禁忌,此三件,必須禁忌,然後合瘡易矣。左邊汗毒,自潰生新肌,故有刺痛之候,而右邊則盡爲消減,無所更達矣。李得英曰,腫處診察,則膿汁尙多,膿汁多出,乃瘡根未盡消故也。方書云,膿盡自愈,膿汁一刻停留,爲悶矣。小臣治閭閻腫患時,貼付黃蠟,屢試見效,若貼付黃蠟,則三四日內,可得完合矣。錫恒曰,李得英,貼付黃蠟,曾已見效云,而不可不詳審,更爲商議,明日入診時稟定,爲宜矣。上曰,唯。崔泰齡曰,膿汁隨撚流出,而以腫口有支膜之故,姑未收斂,支膜盡爲消出,然後腫處自可消減矣。崔恒齡曰,核處消減,與昨一樣矣,連付糯飯,則支膜自消盡,消盡則易差矣。白興聲所達同。錫恒曰,以閭閻之人腫患言之,必處溫煖,然後可以速差矣,卽今日候漸漸秋涼,必愼節宣之道,入內間之後,謹避風寒,必處溫煖,可以收斂矣。台佐曰,大凡瘡患,風寒生冷,最爲禁忌,雖閭巷之人,厚着毛物,使之溫煖,以盡愼攝之道。向來日氣尙熱,故不爲仰達矣,卽今則涼氣漸生,必愼節宣之方,厚其衣襨,謹避風寒伏望。諸臣退伏後,記事官曺命敎,假注書金權,進伏榻前。命敎曰,小臣極知惶恐,而是職掌所關,故敢此仰達,如臣無似,雖忝在秉筆之任,而史局規例,自古極嚴,人君之一動一靜,與夫得失,巨細之事,無不記之矣。昨日王世弟,以謙抑之衷,榻前陳達之語,不欲書諸史冊,繼有自上成命,而其於記實之道,決不敢奉承,故一一記載於史冊之意,敢達。錫恒曰,左右史之書不書,固不必稟裁,而王世弟所達,蓋謂政院日記也,日記則與時政記,有異,不書亦無妨矣。權曰,小臣亦有所懷,惶恐敢達,小臣職掌,在於政院日記,政院日記雖異於史冊,而大小政令,筵中說話,靡不載錄,所以與史冊參互徵信者也。昨日王世弟陳達之語,雖有勿書之成命,小臣不敢奉承,而盡載日錄之意,敢達。上曰,唯。錫恒曰,翰林時政記,與注書日記,有異矣。權曰,此雖與翰林所記,有異,而亦所以相爲表裏,考信於後者也。且以古史觀之,至於記注之筆,則人主固不得以與奪矣,大臣所達,恐不然矣。始煥曰,小臣亦待罪政院,故敢達,政院日記,筵中說話,無毫分不載。王世弟所達,雖有勿書之命,而注書之言,職掌所關,亦不爲非矣。台佐曰,凡筵席說話,無大小皆載,若有刪去之事,則此亦有關於後弊,翰注之言,是矣。權曰,昨日欲爲仰達,而筵話支離,不敢煩瀆,今始陳達矣,一一載錄事,敢達。上曰,唯。諸臣以次趨出。
上在昌德宮。停常參·經筵。
未時·申時,日暈。
下直,長城府使申義集。
大妃殿·大殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
藥房都提調臣崔錫恒,提調臣李台佐,副提調臣金始煥啓曰,伏未審夜來,聖體調攝,若何?大妃殿氣候,亦復何如?去夜伏聞入診醫官之言,則膿汁滲濕於糯米飯,比申時稍減云。腫處益復差減,而寢睡一向安穩,生脈散及乳粉托裏散,連爲進御,而水刺之節,益有差勝之效乎?臣等不可不率諸醫,趁早入診,詳察症候。王世弟症候,亦何如?倉廩散進服後,亦有差減之勢乎?不勝憂慮,敢此問安,竝爲仰稟。答曰,知道。慈殿氣候安寧。寢睡安穩,生脈散及托裏散連進,水刺差勝矣。世弟症候,差減矣。
兪命凝啓曰,大司憲李眞儉,持平吳遂元呈辭,執義李眞淳,掌令柳綏奉命在外,掌令尹東洙,持平趙最壽在外,今日以監察茶時之意,敢啓。傳曰,知道。
呂必容,以弘文館言啓曰,副修撰趙翼命,昨日又有只推之命。更爲牌招察任,何如?傳曰,允。
以副修撰趙翼命,牌不進罷職傳旨,傳于呂必容曰,推考傳旨捧入。
大妃殿·大殿·中宮殿,藥房夕問安。答曰,知道。
呂必容啓曰,吏曹判書柳鳳輝,別無可引之嫌,而連呈疏單,鎭日召牌之下,不爲祗承,都目大政,杳無其期,其在事體,極涉未安。更卽牌招,何如?傳曰,允。
呂必容,以侍講院言啓曰,本院新除授弼善李廣道,時在京畿安山郡任所。書筵入番事緊,斯速乘馹上來事,下諭,何如?傳曰,允。
又啓曰,大司成李師尙,引疾呈單,尙不出肅,本館事勢,委屬可慮。更爲牌招察任,何如?傳曰,允。
兪命凝,以兵曹言啓曰,今日武臣賓廳講書時,禁衛營哨官徐重選,通鑑初卷不通,請推考。傳曰,勿推。
梁廷虎,以宗簿寺官員,以提調意啓曰,璿源譜略·御牒,旣已修正,今當印出進上,而跋文,因大提學未差,不得撰述,故前大提學,差下製述官,使之製進事,今春大臣陳達定奪,而前大提學趙泰億,連因公故,訖未製進,始役兩年,完畢無期,事體所在,誠爲未安。分付藝苑,斯速撰進,使莫重之役,無至一向遷就,何如?傳曰,允。
又以觀象監官員,以提調意啓曰,本監職責,在於測候乾象,而若無天文圖,則新進輩,無憑考閱。且聖上臨御後及東宮,曾未供上矣。當爲印出粧簇,進供兩殿,而所入物力,不至大段,令該曹依例上下事,分付,何如?傳曰,允。
又以戶曹言啓曰,頃以支勅次,各軍門錢貨取用事,定奪之後,自廟堂區別分定矣。其時他軍門,則或準送,或參酌移送,而唯獨御營廳,諉以需用不足,只以曾自本廳,貸送賑廳錢三千兩,還推移送之意,草記允下。蓋此錢,前勅時,已因本廳草記,往復賑廳,而賑廳留儲,近甚虛竭,終不得取用,到今移送,亦未可必。設或得此三千兩,較諸一勅之需,未滿十分之一,又況勅行,匪久當到,而纔經去勅,凡百蕩然。前頭之需,若不及今備待,將未免狼狽生事之患,委屬悶慮。依前廟堂分定數,卽以廳儲輸送之意,知委御營廳,何如?傳曰,允。
又啓曰,因大臣陳達,吏曹判書柳鳳輝,更爲牌招事,命下矣。所當出牌,而日勢已暮,待明朝出牌之意,敢啓。傳曰,知道。
癸卯七月卄一日辰時,上御熙政堂,藥房入診。入侍,都提調崔錫恒,提調李台佐,副提調金始煥,假注書金權,記事官申致雲·曺命敎,入侍醫官權聖徵·方震夔·吳重卨·鄭趾顯·崔泰齡·蔡光夏·姜渭聘·崔恒齡·白興聲。上西向坐,諸臣入伏訖。崔錫恒曰,調攝中聖體,若何?上曰,一樣矣。錫恒曰,昨夕膿汁小出云,腫處加勝乎?上曰,加勝矣。錫恒曰,批答以寢睡安穩,水刺差勝,爲敎,加勝乎?上曰,唯。錫恒曰,世弟症候,以差減爲敎,泄瀉度數稍減,而諸症候,不知有減矣。又曰,醫官當令入診,而方震夔·蔡光夏二人,使之診脈,何如?上曰,唯。方震夔診脈後退伏曰,左右脈候調勻,今日則不數矣。蔡光夏曰,脈候度數,調勻不數矣。錫恒曰,鍼醫,使之診察腫處,何如?上曰,唯。錫恒曰,閉戶,何如?上曰,唯。小宦仍閉戶。錫恒曰,臣等同爲診察瞻望,爲宜矣。上曰,唯。台佐指左戶曰,日氣稍凉,此戶亦閉,爲宜矣。鍼醫以次入,診察腫處,三提調同起診察。吳重卨,告去糯飯。金始煥,擧見糯飯曰,膿汁多爲滲濕矣。又曰,腫處頗消減矣。錫恒曰,腫口似塞,全腹心揷之,使膿汁流出,何如?上曰,唯。醫告插撚,搾出膿汁。三提調退伏,諸醫以次退伏。台佐曰,腫形頗減矣。醫官言,腫口有支膜,拔出支膜,則不日可以收斂云矣。始煥曰,以此見之,貼付糯飯,其效可謂奇矣。今日付糯飯之故,膿汁多爲滲濕。以小臣所見,糯飯之效矣。台佐曰,聖體雖勞,糯飯頻頻改付,則數三日內,似可收斂矣。醫告付糯飯。錫恒曰,左右汗毒,一體診察事,敢達。上曰,唯。醫官,告診察汗毒。重卨曰,左邊結核處自潰。付牛黃,似痛矣,付膏藥,使不妨礙於衣襨,爲宜矣。仍告付膏藥。重卨仍退伏曰,腫處診察,則膿汁滲濕糯飯,故不爲多出,形色則平順矣。左邊汗毒自潰,付膏藥,則可以自瘳,右邊汗毒,則盡解矣。崔泰齡曰,膿汁搾之,不爲多出者,非但滲濕於糯飯,支膜橫掛於瘡口故也。大體言之,膿汁比數日前,差減矣。蔡光夏曰,腫口汚陷處,漸生肌肉,新膿處,亦生肌,膿汁又淸,連付糯飯,則自可差愈矣。崔恒齡·白興聲所達,皆同。錫恒曰,醫官以此爲達,臣等亦診察,則腫處漸向消減,而今方自內生肌,各別謹避風寒,爲宜矣。伏聞今日,又命會武藝別監,將爲試才云。去番別軍職試才,固是前例,而至於武藝別監,長在大內,數三日善攝,追後試才,無妨矣。此非大段之事,何必强爲之乎?春塘臺,是野次,頻頻冒風臨幸,必致添傷之患,今番則退行,何如?上曰,勿爲煩瀆。台佐曰,人君閱武,蓋出於安不忘危之意也。以古事觀之,唐太宗,御顯德殿閱武,以我朝言之,孝廟親臨後苑,頻頻試才,皆所以安不忘危也。聖上若非瘡患彌留之時,則親臨閱武,豈不好乎?第當靜攝之中,頻頻冒風臨幸,必致添傷之患,實不勝憂悶矣。再昨屢次陳達,而不得回天,此皆臣等誠意淺薄之致也。第不必遠爲差退,姑俟數三日,差完後,臨幸試才,無妨矣。惶恐敢達。金始煥曰,小臣惶恐敢達矣。都提調·提調縷縷陳達,不爲允從,今又煩瀆,極知惶恐,而第念聖候腫處,漸至消減,今方生肌,此政愼攝要切之時也。都提調所達之言,是矣。數三日靜攝,至於無疑之境,然後臨幸,爲宜矣。特賜允從伏望。錫恒曰,大凡腫患,觸風邪爲第一禁忌也。方當聖候向安之時,又欲冒風臨幸,其憂慮,如何?姑俟數三日後,臨行無妨。數日後,亦何晩乎?上曰,勿煩。錫恒曰,若臨行,則糯米飯,頻頻改付伏望。台佐曰,不必待申時,頻召醫官,改付糯飯,爲宜矣。錫恒曰,都目大政,臣以今月念間設行之意,爲達矣,吏曹判書柳鳳輝,屢牌不進。雖以病爲言,而此則自前素有之病,若以頃日臺啓,爲難進之端,則此不過官師相規,不當引嫌,而一向引入,終無行公之意,殊涉未安。柳鳳輝推考,更爲牌招,必於今月內,都政設行事,分付,何如?出定奪上曰,依爲之。錫恒曰,全羅都事李重觀,曾前居在靈光。今雖移居京中,卽今試期不遠,而本道人不得掌試,例也。重觀雖已辭朝下去,而前例如此,則宜有變通之道,今姑改差,其代,三司中,各別擇差下送事,分付銓曹,何如?出擧條上曰,依爲之。諸臣退伏,以次趨出。
上在昌德宮。停常參·經筵。
下直,鐵原府使閔弘洙,禮山縣監朴來羽。
大妃殿·大殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
藥房都提調臣崔錫恒,提調臣李台佐,副提調臣金始煥啓曰,伏未審夜來,聖體調攝,若何?大妃殿氣候,亦復何如?去夜伏聞入診醫官之言,則膿汁滲濕於糯米飯,比申時稍減云。腫處益復消減,寢睡一向安穩,生脈散及乳粉托裏散,連爲進御,而水刺之節,益有差勝之效乎?臣等不可不率諸醫,趁早入診,詳察症候。王世弟症候,夜來益有差減之勢乎?倉廩散三貼,已盡於昨日,入診退出後,仍與諸醫,診察王世弟症候,議定繼進之藥,宜當。不勝憂慮,敢此問安,竝爲仰稟。答曰,知道。慈殿氣候安寧,寢睡安穩,托裏散及生脈散進御,水刺差勝矣。世弟氣候,一樣矣。
兪命凝啓曰,大司憲李眞儉呈辭,執義李眞淳,掌令柳綏奉命在外,掌令尹東洙,持平趙最壽在外,持平吳遂元呈辭受由。今日以監察茶時之意,敢啓。傳曰,知道。
藥房再啓曰,臣等入診退出後,與諸醫,仍詣世弟宮,診察王世弟症候,則脈度帶數,泄候雖已減,尙有餘症,小便亦不順利。退與諸醫,反覆商議,則皆以爲,此由於濕熱猶未淨盡之致,黃芩芍藥湯,加黃連酒炒一錢,山梔薑炒·枳殼麩炒各七分,連進三貼,宜當云。此藥卽爲劑入之意,敢啓。傳曰,知道。
大妃殿·大殿·中宮殿,藥房夕問安。答曰,知道。
呂必容啓曰,吏曹判書柳鳳輝,今日又爲違牌不進,推考傳旨今方捧入,而筵席大臣,縷縷陳達,至於請推勉出,則一向撕捱,無意承命,其在分義道理,極涉未安。今月內,大政設行,旣有成命,決不可一任其遷就,更卽牌招,何如?傳曰,允。
又以弘文館言啓曰,副修撰趙翼命,昨日又有只推之命,更爲牌招察任,何如?傳曰,允。
以副修撰趙翼命,牌不進罷職傳旨,傳于呂必容曰,推考傳旨捧入。
又以錄勳儀軌都監言啓曰,都廳郞廳李世德,頃因違牌坐罷矣,今已敍用,而時無職名,久未察任。令該曹付軍職,冠帶常仕,何如?傳曰,允。
梁廷虎,以宣惠廳言啓曰,辛卯年分,本廳及賑廳庫舍,造作於太平館空垈,而辛丑年,因筵臣所達,旣是公垈,則雖公廨造作之處,一體收稅事,定奪矣。公家基垈,賑恤庫舍營建之後,民居一體徵稅,事體不當。今後則勿爲收稅事,分付,何如?傳曰,允。
又以訓鍊都監言啓曰,軍門所重,莫如焰硝,煮硝所需,專用吐木,而近來柴道漸艱,其價甚高,以都監凋弊之物力,實無貿繼之路。在前則都監所管春川柴場,下送將校,逐年摘奸,嚴加禁伐,長養樹木,以爲斫運補用之地矣。戊子年間,因道臣狀聞,革罷京軍門將校下往之規,專委本府,使之定數輸納,則本官利其火田收稅,漸斫樹木,廣加起墾,鞭扑作者,勒捧其稅,而監色輩,又從以濫執日耕,從中弄奸,專事椎剝,侵漁多端,民情之怨讟,已不可言,而致使軍門積年禁養之柴場,反作本府猾胥輩囊橐,事之無謂,莫此爲甚。不可不趁今秋,依前發遣將校,與本府鄕所,眼同踏驗,已開墾處,從實執卜,未開墾處,另加養木,以爲收拾柴場,補用煮硝之資,宜當。以此分付本道,使之知委本官,何如?傳曰,允。
又以司僕寺官員,以提調意啓曰,濟州歲貢進上先後運馬,一時來到。元數三百九十六匹內,五匹船中病留,五匹故失,五十二匹到中路病留,十一匹逃逸,九匹故失,二匹爲虎咬斃,三匹到本寺病留,一匹故失,合八十八匹計除,實納馬三百八匹。禾毛色,別單書入,而下陸之後,各邑全不着念護送,循例出給於村民,以致不善看養,唯以急速替傳爲主,故故失·病留·逃逸之數,至於七十餘匹之多。且瘦瘠,比前尤甚,此實前所未有之事,事之寒心,莫此爲甚。此而置之,前頭之弊,有不可言。所經三道各邑守令,不可無警責之道,爲先從重推考,以警日後。湖南沿路,尤爲特甚,不可循例警責而止,故失及逃逸,當該邑實鄕所色吏,令本道監司,拿致嚴刑,逃逸馬,卽爲捕得上送之意,使之各別嚴飭,何如?傳曰,允。
吏曹判書柳鳳輝疏曰,伏以臣,伏見備忘記,有會盟祭時捧血官,竝陞敍之命矣。凡賞典,雖同是一事,隨其所重之處,而爲之差等者,例也。今此會盟祭時,御前及王世弟前捧血官,竝與分差諸功臣者而均施一賞,已有乖於區別輕重之道,而二十五人,一時陞敍,亦未免爲過濫之歸。取考前例,則庚申年會盟祭後,有御前捧血官,準職除授,其餘竝爲陞敍之命,而後因銓官陳達,次次減等,而御前捧血官陞敍,其餘分差諸功臣者,賜馬矣。玆敢援據前例,仰陳淺見,伏願聖明,更加裁處焉。且臣方兼平市署提調,而得見擧條,守禦帥臣,以鹽船收稅事,定奪矣。蓋京外收稅,多貽民弊,殊非王者澤梁無禁,關市不征之政,而舊制雖不可遽革,新規亦不宜創設。今此鹽船之來泊也,本署則元無一毫收稅之規,城內及江上兩廛之人,全船買得,坐肆分賣,以爲資生之業者,自國初然矣。設於其間,或不無船人·廛人相爭之端,此則唯在本署覈其曲直,而禁戢而已。因此而自軍門收稅,實未知其可,況其軍門差人,出往收稅之際,果能保其無一弊端耶?此不過船商輩,欲藉軍門,自占買賣之計,而內外廛人之從此失業,卽必至之勢矣。馬商船賈,貿得外方物貨,歸輸於京廛者,無物不然,一開收稅之路,亦關後弊。玆不得不仰暴事狀,伏願聖明,特命勿施焉。此卽臣職事所關,事當陳白於筵中,而臣有脚病,進見無路,敢以文字,仰瀆嚴聽,臣尤死罪,臣無任惶悚戰灼之地。答曰,省疏具悉。疏辭得宜,可不依施焉?
兵曹判書李光佐疏曰,伏以臣,昔疾未差,徑赴候班,仍終日於西郊選才之坐,大致添傷,支節甚痛,如刺剟,精神昏迷,幾不免僵仆,歸卽頓身,狂叫達夜,竟日若不能自持。醫言,觸冷再感,風熱乘之,以致如此,而蓋亦積傷所祟云。雜試藥物,未見顯驗,今浹五日,一向無減,蘇差難以旬日爲期,簿領委滯,弊端非一。唯有速解重務,可以得免於瘝曠之誅矣。且臣昨聞司書朴弼夔辭疏,攙及於臣,語意非常。臣之昨年一疏,自引而已,了無可答與可怒,經年而不能忘,乃至此,何也?臣忝在崇顯,辭受之節,不能塞觀聽,終受人指刺乃爾,其辱名器而羞當世,大矣。臣雖無狀,尙可以陳暴委折,費多少說話,有如求辨之爲哉?臣之當退,久矣,眷顧低回,以至於此,絲毫無補,筋力先殫,臣不敢自惜微軀,恐遂顚踣,傷生成之大恩,至如人之侵切詆讕,實未嘗以一分經心,而屢至之言,助臣一退,則其爲德,亦大矣。伏乞聖慈,天地日月,回容光之至明,降㭧物之深仁,亟命遞臣本兼諸任,俾臣得以歸身田里,保養殘骸,則曲遂之恩,臣敢不隕結圖報?臣無任激切祈懇之至。答曰,省疏具悉。卿之所遭,元非大段,勿辭,從速行公。
正言李普昱啓曰,臣以前判書吳命峻登對時枚卜之請,略示相規之義,卽伏聞重臣疏中,侵斥臣身,殊不尋常。臣於此,竊不勝訝惑之至。當初重臣之請對也,若無擧論枚卜之事,則臣之所論,自歸爽誤之科,而就聞筵說,則至以領相未出代,今已兩朔,有難等待,其過葬爲請,至被大臣之請推,而復申前說,强論不已,終爲大臣之更推,則此非直請而何?臣之所論,不過欲存事體,只加規警而已,有何一毫可怒之事,而今乃以非敢直請爲言,有若臣求過於無過之地,臣竊慨然也。臣是年少新進,國朝故事,雖未能詳知,而其疏以爲,乙亥·乙酉·戊子等歲,皆自下仰請變通,若有前例者然。設如其言,眞有一重臣,獨爲陳請卜相,如今日之爲者,而果使臣,早自立朝於其時,則臣之此啓,安知其不發於伊日也?今者重臣,不思自反,過加疑怒,至曰,聲罪至深,持人太急,又曰,猝遇年少折辱,臣未知聲罪者何罪,持之者何事?若以臺閣之泛論體例間事,謂之折辱踐踏,則此後雖有國體之大損者,居臺閣,其將自諉以年少,而不敢出一言相規耶?如臣庸駑,猥忝諫官,論一微事,重被譏切,此莫非臣疲軟之致,其何敢一刻晏然於臺次乎?請命遞斥臣職。答曰,勿辭。
兪命凝啓曰,正言李普昱,再啓煩瀆,退待物論矣。傳曰,知道。
藥房口傳啓曰,卽伏聞世弟宮入診醫官之言,則王世弟泄候復發,申後登廁,至於七次,而卽今疝氣上衝,脈度沈伏云,臣等不勝驚慮之至。率諸醫,方爲進詣世弟宮,診察症候,而諸醫以爲,蟠葱散不可不急用云,故此藥卽爲劑入之意,敢啓。傳曰,知道。
三更量,世弟宮藥房入診後,政院·玉堂問安。答曰,知道。
癸卯七月二十二日辰時,上御熙政堂,藥房入診入侍。都提調崔錫恒,提調李台佐,副提調金始煥,假注書金權,記事官申致雲·曺命敎入侍。醫官權聖徵·許坫·方震夔·吳重卨·朴道煥·崔泰齡·石柱泰·崔命錫·崔恒齡·白興聲,同爲入侍。上西向坐,諸臣入伏訖。崔錫恒曰,昨日有勞動之節,今日日候又不佳,聖體,若何?上曰,一樣矣。錫恒曰,伏見批答,以寢睡安穩,水刺差勝,爲敎,腫處加減,則不爲下敎。腫處,無添加之事乎?上曰,唯。錫恒曰,醫官,當使之診脈,而令權聖徵·許坫,診脈,何如?上曰,唯。權聖徵診脈後退伏曰,左右脈候,乍帶數矣。許坫曰,脈候不數,左右皆沈靜矣。錫恒曰,諸鍼醫,使之診察脈處,爲宜矣。又曰,閉左右戶,爲宜矣。上曰,唯。錫恒曰,臣等同爲診察,何如?上曰,唯。諸鍼醫以次入診察,三提調同起診察。吳重卨告去糯飯,仍搾膿汁。錫恒曰,膿汁不出,插鰒心,以開膿口,何如?上曰,唯。醫告插撚,仍拔之者三四次,膿汁搾出少許,又告盡揷鰒心。三提調退伏,諸鍼醫以次退伏。錫恒曰,腫汁不出,伏未知膿汁,元無可出者,或緣支膜橫在膿口之致,而搾出後,氣候,何如?上曰,一樣矣。重卨告付糯飯。錫恒曰,左右汗毒,仍令診察,爲宜矣。重卨告診察汗毒,仍付膏藥。重卨退伏曰,腫處診察,則膿汁滲濕於糯米飯,故搾之小出。腫處之浮高差減,形色亦順,左邊汗毒凝聚處,亦頗解散。連付膏藥,則可以合瘡,右邊則幾盡消減矣。崔泰齡曰,腫處診察,則膿汁不順出者,支膜橫在腫口之致,而瘡處,大抵日日消減矣。諸醫所達略同。錫恒曰,諸醫皆陳所見,臣等亦爲診察,而腫處頗消,形色亦順云,喜幸何達?第此時,調攝極難,風邪最宜愼避,各別留念伏望。台佐曰,初秋日氣,寒熱不適,衣襨之節,愼之伏望。錫恒曰,王世弟患候彌留,倉廩散連爲進御。病患若差愈,則問安必爲來臨,東宮距此稍遠,三時問安來臨,則必致添傷,勿爲來臨之意,戒飭,何如?上曰,唯。錫恒曰,伏聞驪陽府院君夫人,方住驪州山所,病患危重云。事體自別,遣御醫,持相當藥物看病,似宜矣。上曰,依爲之。錫恒曰,凡看病之規,一番看病,而卽爲還來。府夫人病患,如是危毒,又在鄕家,仍留其處,連爲書啓,待其少間後,還來之意,分付,何如?上曰,依爲之。出擧條諸臣退伏,以次趨出。
上在昌德宮。停常參·經筵。
大妃殿·大殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
藥房都提調臣崔錫恒,提調臣李台佐,副提調臣金始煥啓曰,冷雨終宵,伏未審夜來,聖體調攝,若何?大妃殿氣候,亦復何如?去夜伏聞入診醫官之言,則膿汁滲濕於糯米飯,而比申時差少云。腫處益復消減,寢睡一向安穩,生脈散及乳粉托裏散,連爲進御,而水刺之節,益有差勝之效乎?生脈散,已盡於昨日,臣等不可不率諸醫,趁早入診,詳察症候,仍爲議定生脈散繼進當否,宜當。王世弟疝候,昨夜蟠葱散進服後,頗得鎭定,卽今氣候,亦何如?不勝憂慮,敢此問安,竝爲仰稟。答曰,知道。慈殿氣候安寧,寢睡安穩,水刺差勝,生脈散·托裏散連進。世弟氣候一樣,湯劑進服矣。
兪命凝啓曰,大司憲李眞儉牌不進,執義李眞淳,掌令柳綏奉命在外,掌令尹東洙,持平趙最壽在外,持平一員未差,今日以監察茶時之意,敢啓。傳曰,知道。
藥房再啓曰,臣等入診退出後,與諸御醫,生脈散繼進當否,反覆商議,則皆以爲,卽今秋節已屆,進御且至十貼,今宜停止云。生脈散,自今日姑爲停進,宜當。臣等與諸御醫,詣世弟宮,診察王世弟症候,則疝氣雖已鎭定,餘症尙未盡祛,蟠葱散,旣是當劑一貼,更爲加進,宜當云。此藥卽爲劑入之意,敢啓。傳曰,知道。
藥房口傳啓曰,卽伏聞今日有後苑幸臨之擧云,還宮遲速,亦未可預定。差備待令醫官,使之待候於帳殿近處,以爲臨時診察腫處,改貼糯米飯之地,何如?傳曰,知道。
大妃殿·大殿·中宮殿,藥房夕問安。答曰,知道。
兪命凝啓曰,吏曹郞廳來言,臺諫有闕,政事,何以爲之?取稟。傳曰,明日爲之。
沈仲良,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
呂必容,以弘文館言啓曰,副修撰趙翼命,昨日又有只推之命,更爲牌招察任,何如?傳曰,允。
兪命凝啓曰,正言李普昱,昨日引避退待,處置歸於憲府,而執義李眞淳,掌令柳綏奉命在外,掌令尹東洙,持平趙最壽在外,持平吳遂元呈辭受由。大司憲李眞儉卽爲牌招,以爲處置之地,何如?傳曰,允。
呂必容啓曰,吏曹判書柳鳳輝連呈辭單,無意行公,大政,今月內勢難設行。成命之下,趁未奉承,揆以事體,至爲未安。兵曹判書李光佐,疏批已下,竝卽牌招,何如?傳曰,允。
戶曹參判李明彦三度呈辭。傳曰,只遞本職。
沈仲良,以備邊司言啓曰,統制使南泰徵狀啓以爲,舟楫軍器,無一可觀,此由於操鍊停廢之致。今秋水操,依前例,各其營前洋設行之意,慶尙·全羅·忠淸三道水使處,發傳令分付,本營所屬右道舟師,來八月十七〈日〉閑山島前洋設行緣由,竝爲馳啓云矣。春操停止,秋操設行,雖有春間筵席稟定之事,習操體重,所當更爲啓聞後,發傳令,而爲先擧行,只爲緣由馳啓,揆以事例,殊涉疎率。統制使南泰徵推考。近來戎備久抛,事甚可慮,水操則仍令設行於三道各其水營前洋,右道水軍,亦於閑山前洋,依啓聞設行宜當。以此分付,何如?傳曰,允。
應敎柳弼垣,副修撰趙翼命等箚曰,引嫌而退。當初所論,欲存事體,重臣疏語,何必爲嫌?請正言李普昱出仕。答曰,依啓。
兪命凝啓曰,臺諫出仕事,命下,而日勢已暮,待明朝出牌之意,敢啓。傳曰,知道。
癸卯七月二十三日辰時,上御熙政堂,藥房入診入侍,都提調崔錫恒,提調李台佐,副提調金始煥,假注書金權,記事官申致雲·曺命敎入侍。醫官權聖徵·方震夔·吳重卨·李時弼·玄悌綱·崔泰齡·蔡光夏·洪萬遇·崔恒齡·白興聲,同爲入侍。上西向坐,諸臣入伏訖。崔錫恒進伏曰,冷雨通宵,日氣陰濕,調攝中聖體,若何?上曰,一樣矣。錫恒曰,昨夕腫處診察時,腫汁小出,不如申時云,益復消減乎?上曰,無減矣。錫恒曰,批答以寢睡安穩,水刺差勝,爲敎,猶未復常乎?上曰,唯。錫恒曰,令醫官診脈,何如?上曰,唯。錫恒曰,不必多人。權聖徵及蔡光夏,善於脈法,使此二人,診察何如?上曰,唯。權聖徵退伏曰,左右脈候,度數調勻平和矣。蔡光夏所達同。錫恒曰,令鍼醫診察腫處,臣等同爲診察,爲宜矣。上曰,唯。錫恒曰,閉戶爲宜矣。上曰,唯。諸鍼醫以次入診察,三提調同起診察。吳重卨告去糯飯,仍告曰,腫口以鰒心開穴之意,敢達,告插鰒心,上有痛聲。醫又告插心,仍拔之者三四次。上曰,難矣。又告插心,三提〈調〉退伏。錫恒曰,膿汁不出,內膿似漸漸盡出矣。李台佐曰,腫形,顯有收斂之勢。膿汁雖不知猶滀於內,而似漸至收斂,慶幸何達?金始煥曰,連付糯飯,功效不小。膿汁雖小出,滲濕者多,糯飯之效,多矣。台佐曰,生肌多,則插心之時必痛。有刺痛之候乎?上曰,然矣。錫恒曰,左右汗毒,使之診察,爲宜矣。重卨診察左右汗毒,仍告付膏藥,退伏曰,腫處,膿汁不出,非停留之致,滲濕於糯飯故也。左邊汗毒自潰,猶未生肌,連付膏藥,爲宜矣。崔泰齡曰,腫處,大體與昨夕一樣矣。蔡光夏曰,四畔生肌,而新膿處,猶未生肌矣。洪萬遇曰,腫處漸至消減,連付糯飯,則速完矣。崔恒齡·白興聲所達同。錫恒曰,醫官以此爲達,臣等亦爲瞻望。收斂不遠,極爲慶幸,而調攝之道,必爲加愼伏望。錫恒曰,昨夜王世弟疝氣復發,臣等蒼黃進去診察後,蟠葱散,卽爲進服,而初貼則盡爲吐出,又一貼則無事進服,仍得鎭定。去夜寢睡無事,姑無所慮,而此病患,極爲悶悶矣。今日退出後,亦爲入診東宮之意,敢達。上曰,依爲之。錫恒曰,頃日延勅時,東西班不參人員,因臺啓汰去者,至於九十餘人云。當初臺啓,固出於振肅頹綱之意,誠得其體,而第念古語曰,誅之則不可勝誅。近百人員,一倂汰去,旣甚重難,且其中有實病人所共知者,又有進參而漏於袖案,混入於汰去者,此則不無稱冤之歎。如欲區別,則査出極難,還收汰去傳旨,今姑推考,以爲警責之地,恐合事宜,敢此仰達。上曰,依爲之。出擧條金始煥曰,大臣以査事,爲達,査事今無可論,憲府所進査本文書,還下,何如?上曰,唯。錫恒曰,世弟宮,距藥房稍遠,醫官數三人,使之差備待令,何如?上曰,唯。諸臣退伏,以次趨出。
上在昌德宮。停常參·經筵。
自昧爽至辰時,有霧氣。
慶恩府院君大祥後,大妃殿,政院·玉堂單子問安。答曰,知道。
大妃殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
大妃殿·大殿·中宮殿,朝廷二品以上·六曹單子問安。答曰,知道。
藥房都提調臣崔錫恒,提調臣李台佐,副提調臣金始煥啓曰,伏未審夜來,聖體調攝,若何?大妃殿氣候,亦復何如?去夜伏聞入診醫官之言,則膿汁滲濕於糯米飯者漸減,而搾出則淸汁乍流云。腫處益復消減,而其有收斂之勢乎?寢睡一向安穩,乳粉托裏散,連爲進御,而水刺之節,益有差勝之效乎?臣等不可不率諸醫,趁早入診,詳察症候。王世弟症候,夜來,亦何如?蟠葱散進服後,疝氣益復差減乎?不勝憂慮,敢此問安,竝爲仰稟。答曰,知道。慈殿氣候安寧,腫處消減,寢睡安穩,托裏散進服,水刺差勝。世弟,與昨一樣矣。
沈仲良啓曰,大司憲李眞儉呈辭,執義李眞淳,掌令柳綏奉命在外,掌令尹東洙,持平趙最壽在外,持平一員未差,今日以監察茶時之意,敢啓。傳曰,知道。
藥房再啓曰,臣等入診退出後,仍與諸御醫,詣世弟宮,診察王世弟症候,則疝氣雖不發作,膈間猶有滯氣,泄候尙未快止,小便亦不順利。諸醫等皆以爲,此由於傷於暑濕,脾胃不調之致,藿苓湯元方,白朮代入蒼朮,連進三貼,以爲調和脾胃,分利水穀之地,宜當云。此藥三貼,卽爲劑入之意,敢啓。傳曰,知道。
呂必容啓曰,吏曹郞廳來言,今日爲政事,命下,而判書柳鳳輝,參議尹行敎,俱以病不來,參判鄭齊斗在外,不得開政云。判書·參議竝爲牌招,開政,何如?傳曰,允。
傳于沈仲良曰,廣州地明惠公主墓所改莎草時,役軍五十名,限三日赴役事,分付本道。
大妃殿·大殿·中宮殿,藥房夕問安。答曰,知道。
有政。吏批,判書柳鳳輝病不進,參判鄭齊斗在外,參議尹行敎進,左副承旨沈仲良進。兵批,行判書李光佐病,參判金致龍進,參議洪重禹病,參知徐命淵病,左副承旨沈仲良進。
吏批啓曰,判書柳鳳輝牌招不進,參判鄭齊斗在外,小臣獨政未安,何以爲之?敢稟。傳曰,只出緊任。
又啓曰,玉堂闕員,今當差出,而擬望之人乏少,相避竝擬,何如?傳曰,允。
又啓曰,玉堂闕員,今當差出,而曾前出入之人,多在罷散中,無以備擬。合有變通之道,何以爲之?敢稟。傳曰,別單書入。
又啓曰,卽接司饔院牒呈,則直長徐命純,除授後,過限未肅拜。依例改差,何如?傳曰,允。
兵批啓曰,新差別軍職等,依前例隨品付職以入,而其中吳泰麟,方在拿囚中,姑不得一體擧行之意,敢啓。傳曰,知道。
以柳時模爲持平,李正臣爲戶曹參判,崔宇泰爲安山郡守,尹游爲副校理,金尙奎爲修撰,趙鎭禧爲全羅都事。兼執義單,洪廷弼,兼持平三單,李顯章·吳命新·黃晸,兼監察二單,朴弼夔·洪尙容。
李明彦·吳遂元單付司直,李世德單付副司果。同知單沈若晦。
沈仲良,以禁衛營言啓曰,本營分授肅靖門東邊體城頹毁處改築事,已爲啓下矣。今月二十六日始役,而內外近處洞壑間,可合治築之石子,依前取用之意,敢啓。傳曰,知道。
又以兵曹言啓曰,兼司僕二番將崔炯,來二十五日入直,受點矣,卽者炯以猝得重病,症勢危劇之意,呈訴本曹。不可無變通之道,不得已原單子中,改付標以入之意,敢啓。傳曰,知道。
又以兵曹言啓曰,卽接北所衛將牒報,則集春亭近處南邊宮墻外面一間許,今日午時量頹落云。令紫門監,爲先把子圍排,集春營入直砲手十名,限修築間,除出守直之意,敢啓。傳曰,知道。
正言李普昱啓曰,請金姓宮人行藥者,卽速摘發,出付攸司,快正王法。措辭見上請還收大靜圍籬安置罪人申銋出陸撤籬之命。措辭見上請還收遠竄罪人任埅·趙榮福量移之命。措辭見上請罪人趙聖集依前臺批,快正王法。措辭見上漢城府右尹李禎,年迫八十,病且癃痼,昏聵特甚,可否不明,凡干聽斷,一循人囑,吏緣舞弄,民多怨謗。詞訟重地,不可畀之於如此老病昏瞀之人,請漢城府右尹李禎遞差。答曰,不允。末端事,依啓。
二十四日辰時,上御熙政堂,藥房入診入侍時,都提調崔錫恒,提調李台佐,副提調金始煥,假注書李潤身,記事官申致雲·曺命敎,醫官權聖徵·方震夔·吳重卨·李時弼·崔泰齡·鄭爾柱·張世輔·崔恒齡·白興聲入侍。都提調崔錫恒進伏曰,夜間,聖候調攝,若何?又曰,伏見批旨,以腫處消減,爲敎,不勝伏幸之至。又起伏曰,寢睡安穩,水刺差勝,則病患已有漸向差安之勢矣。又起伏曰,令醫官,診察脈候,何如?上曰,唯。錫恒曰,醫官不必多人入診,只令權聖徵·方震夔二人,診察爲宜。權聖徵診畢退伏曰,左右脈候,暫似帶數矣。方震夔診畢退伏曰,左右脈似沈,兩寸關似弱矣。錫恒曰,請招鍼醫,以次入診,臣等亦同爲診察,何如?上曰,唯。提調李台佐,顧諸醫曰,鍼醫入。吳重卨進伏,以拔鰒心告,按出膿汁後,復以插心告。錫恒曰,左右汗毒,請一體診察。吳重卨診退曰,右邊汗毒,毒氣已消減,所付藥物,解去爲宜,而上候腫處,與昨一樣,膿汁之滲濕於糯米飯者,頗少,腫形膿色平順,左邊汗毒穴,漸向少,毒氣亦已消減矣。大凡癰疽,皆由心經。卽今腫患,雖不至大段,而上候,本有心經火,故差備待令醫官,莫不以前頭爲慮矣。蓋醫書曰,心動則萬病生,心靜則萬病息。是以,鎭心則心氣安定,心動則火動。卽今上候之每多茶飮引進之時者,莫非心動火升之致也。此後安心善攝,則前頭自無瘡癤之患矣。小臣旣有所懷,惶恐敢達矣。泰齡曰,腫處膿汁,滲濕於糯米飯,故腫處日漸消減矣。恒齡曰,四畔結核,今幾盡消,頗有漸生新肌之勢,此後頻付糯米飯,連次引膿,則無可憂者。腫處則頗好矣。世輔曰,核處,比昨日,尤有一分所減。惡汁爲膿,漸漸流出,故腫處大勝於昨日矣。錫恒曰,臣等亦爲近前診察,則腫處益漸消減,匪久當有差復之效矣。卽今愼攝之道,實爲切急。昨日臨幸後苑,不久卽還,故雖幸無添加之患,而終非聖上愼疾之道。卽今則益加靜攝,千萬伏望。提調李台佐進伏曰,腫處今幾收斂,不勝萬幸,而深存少愈之戒,益盡愼攝之道,豈非聖上加意處乎?稍待腫處完合之後,臨幸閑曠之所,則固是無妨,卽今則腫患尙未完合,決不宜頻幸後苑矣。惶恐敢達矣。錫恒曰,王世弟病患,實爲可憂。口味尙此厭進,便道尙今不順,臣等請退出,卽率諸醫,詳細診察後,議定當進之劑矣。上曰,唯。諸臣以次退出。
上在昌德宮。停常參·經筵。
下直,安邊府使權始經。
大妃殿·大殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
藥房都提調臣崔錫恒,提調臣李台佐,副提調臣金始煥啓曰,伏未審夜來,聖體調攝,若何?大妃殿氣候,亦復何如?去夜伏聞入診醫官之言,則膿汁滲濕於糯米飯,腫處頗似消減云。寢睡一向安穩,乳粉托裏散,連爲進御,而水刺之節,益有差勝之效乎?臣等不可不率諸醫,趁早入診,詳察症候。王世弟症候,夜來何如?昨劑入藿苓湯,其已進服,而果有差減之勢乎?不勝憂慮,敢此問安,竝爲仰稟。答曰,知道。慈殿氣候安寧。腫處消減,寢睡安穩,水刺差勝,托裏散進御。世弟症候,一樣矣。
沈仲良啓曰,大司憲李眞儉呈辭受由,執義李眞淳,掌令柳綏,奉命在外,掌令尹東洙,持平趙最壽在外,持平柳時模未肅拜,今日以監察茶時之意,敢啓。傳曰,知道。
又啓曰,備邊司郞廳,以大臣意來言,今日賓廳坐起日次,而上候方在未寧中,不得來會云矣。敢啓。傳曰,知道。
大妃殿·大殿·中宮殿,藥房夕問安。答曰,知道。
梁廷虎,以成均館官員,以同知館事·大司成意啓曰,庚子·辛丑·壬寅條通讀,今當設行於會講前,而第通讀之規,一年所設行講製,必經二十六坐,然後方成試規,而連因主管堂上之有故,庚子以下三年條通讀,尙未設行,各年條講製,今若一依定式擧行,則雖逐日開坐,勢未及於會講前矣。自前科日迫近,則間多有兩年兼行之例矣。卽今科期不遠,通讀講製之外,各年陞補,四學合製,一時竝設,其勢實難及期,事極可慮。庚子·辛丑·壬寅三年條通讀,亦依曾前兩年已行之例,合設試取,俾得許赴於會講,何如?傳曰,允。
應敎柳弼垣疏曰,伏以日昨大臣,以瀛錄事,陳達蒙允矣。目今群彦林立,正急選拔,成命之下,宜卽擧行,而第玆錄體甚重,其不可苟且了當也,審矣。今者本館三僚,見差京試官之任,將不日辭朝,而且聞掌試之後,仍察檢田之役云。蓋自數年以來,旱澇相仍,災實易混,經費耗縮,專由於此。必以此三人,差送三南者,意固有在,而此亦有輕重之別焉。夫玉署之職,非比閑漫,不但輪番之地,每患苟簡,卽今秋涼漸生,將行間日召對,則雖微館錄之當前,固不宜容易出外。況此新錄,旣已命下,有不可一向遷就,而必須館僚備員,從容商確,衆議歸一,然後始爲會圈。自前新錄之時,僚員之因事在外者,雖一二人,必待其上來而完錄者,乃所以重其事也。今於三僚出去之後,只使在京之人,徑行新錄,則事體終有所不便,若欲遲待其復命,則成命之久稽,亦甚未安。玆不得不冒陳賤見,伏願聖明,俯賜睿察,亟命遞改三臣掌試之任,仍令該曹擇差其代,不勝幸甚。答曰,省疏具悉。疏辭得宜,仍出其代焉。
癸卯七月二十五日辰時,上御熙政堂,藥房入診入侍。都提調崔錫恒,提調李台佐,副提調金始煥,假注書金權,記事官申致雲·曺命敎入侍,醫官權聖徵·方震夔·吳重卨·李泰亨·崔周慶·崔泰齡·石柱泰·崔恒齡·白興聲,同爲入侍。上西向坐,諸臣入伏訖。崔錫恒曰,調攝中聖體,若何?上曰,一樣矣。錫恒曰,昨夕伏聞醫官之言,腫汁滲濕於糯飯,而腫處亦消減云,有加勝之效乎?上曰,加勝矣。錫恒曰,批答以寢睡安穩,水刺差勝,爲敎。水刺加勝乎?上曰,唯。錫恒曰,醫官,使之診脈,而令權聖徵·方震夔兩人,診脈爲宜矣。權聖徵診脈後退伏曰,脈候左三部,沈而調勻,右三部,乍帶數矣。方震夔曰,左右脈候,度數調勻,而右寸關,乍數矣。錫恒曰,令鍼醫官,診察腫處,爲宜矣。錫恒曰,閉左右戶,爲宜矣。上曰,唯。錫恒曰,臣等同入瞻望事,敢達。上曰,唯。鍼醫及三提調同起診察。吳重卨告去糯飯,又告揷撚引膿。錫恒曰,腫處下邊,有汗毒,塗牛黃,爲宜。重卨告塗牛黃,付膏藥,又告付糯飯於腫處。錫恒曰,左邊汗毒,付膏藥,爲宜。重卨告診察,付膏藥。重卨退伏曰,腫處形色,一樣好。膿汁滲濕於糯米飯,故搾之小出,而比昨則稍多。大抵膿汁漸淡,膿口生肌矣。崔泰齡曰,膿汁搾之小出,腫形比昨一樣矣。石柱泰曰,以十分言之,八九分差勝,而方書,下散鍼去惡,易合云矣。崔恒齡曰,四畔核處,比昨一樣。膿汁滲濕於糯飯,故搾之不出。散鍼一二番下之,則易爲合瘡矣。白興聲曰,腫處惡汁,比數三日前小出,消毒多矣。錫恒曰,醫官以此仰達,臣等亦爲診察,膿汁尙自深處流出,完合則似未易矣。又曰,臣等竝直藥院,醫官待令差備之時,首醫李時聖拿囚,今已累日,而禁府開坐未易,尙不得結末,事體未安。在前如此之時,亦有罷職放送,冠帶常仕之規。今亦依此例處分,似好,未知何如?上曰,依爲之。出下敎錫恒曰,王世弟患候,尙爾彌留,誠爲悶慮。臣等退出後,當仍詣世弟宮診察,而方外儒醫,爲上候來留者數人,亦同爲診察東宮之意,敢達。上曰,唯。李台佐曰,臣以職掌所關,有所敢達。大凡三南年分踏驗,左道,敬差官主之,右道,都事主之,而田結,則右道多於左道矣。都事旣是幕官,奉行監司指揮,不能彈壓列邑,從前給災,每每過濫,及其左右道災實磨勘之後,較其給災多寡,則右道輒加於左道。稅入增減,姑舍勿論,莫重田政,災實之不均如此,事甚無謂。今年則敬差官,別爲擇送,意固有在。都事亦體念此意,與敬差官,期會一處,道內各邑曾前時起摠數,預爲知數,某邑今年水災尤甚與否,亦爲商確,則左右道農形,可以詳知矣。給災多寡,講定歸一後,各自發巡覆審,則庶有均一之望,以此申飭,爲宜矣。敬差官,則親受朝令以去,而都事,則久在本道,或拘於守令之顔情,或欺於奸民之巧訴。若有濫給虛災之弊,則自臣曹,各別入啓論責之意,分付于敬差官·都事,何如?上曰,唯。台佐曰,曾前使行齎去方物,或自北京蠲減,則仍有移準之事矣。上年謝恩兼冬至使行時,陳奏方物一起,特又蠲減,而自禮部,雖無移準之令,使臣及任譯,所當周旋,期於必得移準,而不此之爲,各樣物種,直爲分給於行中員役。畢竟雖自地部,還捧其價,較其當初措備之價,未滿五分之一,事之無謂,莫此爲甚。使臣固宜推考,任譯亦當論罪,以爲警責之地,而事係旣往,今姑安徐,從今以後,凡於使行,如有方物蠲減之事,則必須周旋,期於移準事,申飭司譯院,何如?上曰,依爲之。台佐曰,臣於兩西田結事,亦有所達矣。平安監司吳命恒,臨行私謂臣曰,受國重任,今當辭陛,而西事多可虞。陰雨之備,惟當殫竭心力爲之,而軍餉無出處,地部稅穀,若爲年年捧留,可以添餉云,故臣是其言,而勸勉之矣。大槪關西稅穀,在前則不爲輸納京司,留作軍餉,年年儲蓄,故其數殆近百萬斛矣,十數年來,日漸耗縮,今則枵然無餘儲,事之寒心,孰加於此?關西一路,勿論淸南北,土地則膏沃,而以其無量案之故,列邑私用田結,曾不爲難,官廳所捧會外結數,殆無異於公家應稅之數矣。今年西土年事,幸無災頉,趁此稍實之時,若加檢覈,禁其私結,則稅穀必將倍蓰,仍爲留作塞上之穀,則庶可得力於緩急需用之資矣。以此分付道臣,着實檢覈,何如?上曰,依爲之。台佐曰,近聞黃海監司宋成明,受任以來,深慮本道物力之蕩殘,支勅凡需,各別精覈,從實入磨鍊,嚴飭列邑,故今勅所入,比前勅需,殆減三分之一云,此蓋節用之效也。海西田結,必須從實檢覈,計結出米,然後詳定各項應上下及支勅之需,可以成樣,而昨年則因年事之大無,給災之數,殆至於五分之二。以此之故,詳定大縮,不但勅需之不成貌樣,卽今各項需用未上下之數,亦多云,委屬可慮。海西今年年事,幸無災害,若從實檢田,則詳定可無不足之患,而都事覆審,例多疎漏。今番則道臣,各別嚴飭都事,善爲踏驗,而災實磨勘,監司專管擧行,則似有實效,以此分付黃海監司,何如?上曰,依爲之。以上四條,皆出擧條
上在昌德宮。停常參·經筵。
夜一更,流星出貫索星下,入乾方天際,狀如拳,尾長三四尺許,色赤,光照地。卯時,日暈。午時·未時,日暈。
大妃殿·大殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
藥房都提調臣崔錫恒,提調臣李台佐,副提調臣金始煥啓曰,伏未審夜來,聖體調攝,若何?大妃殿氣候,亦復何如?去夜伏聞入診醫官之言,則膿汁因糯米飯之移脫,瘡口乍塞,無滲濕者云。腫處益復消減,寢睡一向安穩,乳粉托裏散連爲進御,而水刺之節,益有差勝之效乎?臣等不可不率諸醫,趁早入診,詳察症候。王世弟症候,夜來亦何如?藿苓湯連次進服,而其有差減之勢乎?不勝憂慮,敢此問安,竝爲仰稟。答曰,知道。慈殿氣候安寧。腫處消減,寢睡安穩,托裏散進御,水刺差勝。世弟症候一樣矣。
藥房再啓曰,臣等入診退出後,與諸御醫,仍詣世弟宮,診察王世弟症候,則與昨日別無異同,而膈間滯氣,似爲小減。與諸醫等商議,則皆以爲,藿苓湯三貼,已盡於今日,加進數貼,宜當云,昨日儒醫所見,亦如此。此藥三貼,加劑以入之意,敢啓。傳曰,知道。
沈仲良,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
兪命凝啓曰,近因憲府無行公之員,監察茶時,已浹一望,事甚未安。新除授持平柳時模,卽爲牌招察任,何如?傳曰,允。
大司憲李眞儉三度呈辭。傳曰,還出給。
呂必容啓曰,處暑已過,視事當爲依例取稟,而日氣尙熱,上候方在未寧中,限平復間姑停之意,敢啓。傳曰,知道。
大妃殿·大殿·中宮殿,藥房夕問安。答曰,知道。
沈仲良,以兵曹言啓曰,今日一所巡將,鄭揀受點,而卽刻遭子喪云。不得已原單子中,改付標以入之意,敢啓。傳曰,知道。
又以御營廳言啓曰,今此下番別馬隊別破陣試才賞格,從分數多寡,以本廳所儲木綿,面給後,別單書入之意,敢啓。傳曰,知道。
又以御營廳言啓曰,本廳屬海西十番別馬隊五十三名,標下軍一名,已爲逢點整齊矣。來八月初一日,與東營入直九番別馬隊替代後,舊軍放送之意,敢啓。傳曰,知道。
又以禁衛營言啓曰,五番左部左司屬,忠淸道五哨軍兵,逢點實數六百五十二名,十番別驍衛五十六名,步軍標下一名,已爲點閱整齊,來八月初一日,與內外各處入直馬步軍兵,依例替代後,舊軍放送之意,敢啓。傳曰,知道。
又以禁衛營言啓曰,來十月當,五番左部後司屬,忠淸道五哨軍兵,來九月二十五日京中逢點,依例準二朔立番,十二番·十三番海西別驍衛,一體調送,逐朔立番之意,兩道監·兵使處,預爲知委,何如?傳曰,允。
兪命凝,以兵曹言啓曰,部將二十四員齊會牒報內,今二十一日適當留門之時,武藝別監等,留待開門之際,別監十餘人,無緣突入於南所部將入直之處,或踞坐廳上,或踞坐階上,作氣號令,凌蔑官員,故部將略爲禁抑,則勃然大聲曰,此是部將耶,守門將耶?誠是不知味者也。以口不可道之說,萬端詬辱,無所不至,各處入直人員,莫不駭聽,部將雖曰微官,皆是士族,名分自別,雖閭巷路次,不當若是。況在禁直至嚴之地,若此不已,則疲殘朝官,容身無路,誠極寒心,自曹入啓處置云云。部將係是士族朝官,況在禁直嚴敬之地,武藝別監之闌入直所,無端凌辱,事極無據。令攸司査出首倡三人囚禁,從重科罪,何如?傳曰,允。
持平柳時模啓曰,請行藥宮人金姓者,亟命出付攸司,直爲正法。措辭見上請還收極邊遠竄罪人金在魯·申思喆·金取魯·金希魯等量移,金令行·具鼎勳放送之命。措辭見上請還收罪人金有慶·尹廷舟等量移之命。措辭見上答曰,勿煩。
兪命凝啓曰,兵曹郞廳來言,闕內各處入直軍士,夜巡檢云矣。敢啓。傳曰,知道。
癸卯七月二十六日辰時,上御熙政堂,藥房入診入侍。都提調崔錫恒,提調李台佐,副提調金始煥,假注書金權,記事官申致雲·曺命敎入侍,醫官李時聖·權聖徵·方震夔·吳重卨·李時弼·李得英·崔泰齡·蔡光夏·崔恒齡·白興聲,同爲入侍。上西向坐,諸臣入伏訖。崔錫恒進伏曰,夜來涼生,調攝中聖體,若何?上曰,一樣矣。錫恒曰,昨昏聞醫官之言,則腫汁不出云,而批答則以腫處消減,爲敎。益復差勝乎?上曰,似差勝矣。錫恒曰,寢睡則安穩,而水刺亦差勝乎?上曰,差勝矣。錫恒曰,首醫及蔡光夏,使之診脈,爲宜矣。李時聖診脈後退伏曰,脈候右三部洪數,左三部沈數矣。蔡光夏曰,脈候左右三部,度數極爲調勻,右邊氣口脈,前則頗數矣,今日則調和矣。錫恒曰,令鍼醫診察,臣等同爲診察事,敢稟。戶則闔之,爲宜矣。上曰,唯。諸鍼醫以次入診察,三提調同起診察。吳重卨告去糯飯,告插心引膿,淸汁流出。仍告插心,三提調退伏。錫恒曰,伏見淸汁流出,膿血似盡出,氣候,何如?上曰,一樣矣。李台佐曰,腫處無牽痛之候乎?上曰,唯。金始煥曰,臣等瞻望,腫處消縮,淸汁流出,下情慶幸,不可盡達矣。台佐曰,凡瘡患,以閭巷之人言之,隨氣而異症,近日各別靜攝伏望。錫恒曰,腋下汗毒,亦令診察,爲宜矣。重卨診察汗毒,貼付膏藥。重卨曰,腫處診察,則膿汁滲濕於糯飯,插撚引膿,淸汁比昨小出矣。散鍼觀勢爲之事,曾已仰達。玉體受鍼,雖爲重大,而若緊要治法,則豈可勿爲乎?且腫毒尙未解散,皮膚浮高,膿汁不善出,故不爲合瘡,下散鍼則毒氣似可疎散矣。下詢諸醫而定之,爲宜矣。李得英·崔泰齡曰,插撚引膿,淸汁流出,大體腫處,日日消減,散鍼姑觀數日,議定爲宜矣。諸醫所達皆同。錫恒曰,諸醫如是爲達,臣等亦爲瞻望腫處,漸爲消減,散鍼姑觀爲之,爲宜矣。上曰,唯。錫恒曰,散鍼不必爲之,牛黃進御,爲宜矣。台佐曰,牛黃於煩渴之時,小小進御,爲好矣。錫恒曰,王世弟症候,與諸醫·儒醫商議,則卽今症候,藿苓湯爲當劑,本症則加減八味元進服爲宜云,而今方進服古庵心神丸,此則徐議爲定,爲宜。今日世弟宮更詣診察之意,敢達。錫恒曰,十數年來,災荒荐仍,地部稅入,日漸耗縮,許多經費,萬無措手之地矣。今年則雨水適中,田各穀頗得茂盛,前頭若無大段災害,則庶有西成之望,而外方狀聞,多不以實。若失今年,則國不爲國,豈不大可慮哉?三南檢田之任,至重且難,故以玉堂中,有才諝之人,極擇差出,仍兼試事,名雖敬差,實則檢田使也。昨者應敎柳弼垣,以新錄當前,玉堂三人不宜出送之意,陳疏蒙允。以外面觀之,則堂錄較重於檢田,而第念堂錄之事,諸議歸一,則數日內,可以爲之,如或參差,則雖經數月,未易完定,而京試官行期,在十餘日後,使於其前會圈,如其未易,則姑待還朝後,爲之未晩,以此分付本館,何如?出擧條上曰,依爲之。錫恒曰,醫官崔恒齡·白興聲,日日微稟入侍,極爲煩瀆。仍爲書入於入侍座目之意,分付,何如?上曰,依爲之。諸臣退伏,以次趨出。
上在昌德宮。停常參·經筵。
大殿,政院·玉堂問安。答曰,知道。勿爲問安。
大妃殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
藥房都提調臣崔錫恒,提調臣李台佐,副提調臣金始煥啓曰,驟雨終朝,日氣陰濕,伏未審夜來,聖體調攝,若何?大妃殿氣候,亦復何如?去夜伏聞入診醫官之言,則腫處益復消減,淸汁少出云。其有收斂生肌之勢,而寢睡一向安穩,乳粉托裏散連爲進御,而水刺之節,日益差勝乎?臣等不可不率諸醫,趁早入診,詳察症候。王世弟症候,夜來亦何如?藿苓湯連次進服,而益有差減之效乎?不勝憂慮,敢此問安,竝爲仰稟。答曰,知道。慈殿氣候安寧。腫處消減,寢睡安穩,托裏散進御,水刺差勝。提調輪直,而世弟症候一樣矣。
大妃殿·大殿·中宮殿,藥房夕問安。答曰,知道。
備忘記,今日內乘·宣傳官試射時,宣傳官鄭暘賓,柳葉箭十巡居首,直赴殿試。
梁廷虎,以宗簿寺官員,以提調意啓曰,璿源譜略·御牒,旣已修正,而子孫錄中,罪死復爵之類,以待日後子孫錄修正時,一體釐改事,前已入啓蒙允矣。臣等反覆商確,則今此犯逆罪死之類,不可仍存於莫重璿譜中,故今將一體釐改,本寺堂郞,自當眼同看檢,而工役頗繁,依前例,譜法精通宗臣中,句管堂上二員,校正官四員差下,使之專意修正,而書寫忠義一員,亦爲加出,付祿繕寫,以重事體,何如?傳曰,允。
兪命凝,以訓鍊都監言啓曰,近來朝綱頹弛,外方守令,以違越朝令,輕視上司,爲能事,事之寒心,固已久矣。都監待變船隻,秋冬則回泊江都,春夏則下送三南,京上納各樣穀物載來後,取其船價,以補沙格等廩料,而外方若不許載,而牽私移載於私船,則當該守令罷黜,監色刑推事,入啓定奪,奉承傳施行,而比年以來,外方之慢不奉行者,比比有之。固當依事目請罷,而爲慮遞易之弊,只請問備之罰矣。乃者昆陽郡守李淇,不有軍門及統營載送之關文,偏聽其私人干請之言,以京納二千石穀物,盡數許載於京江私船,而都監船人三名,恣意決棍,以防其請載之路云,本郡監色之因公上來者,推捉査問,則其所決棍,果是實狀矣。旣係上司所屬,則雖尋常下人,尙不敢擅治,況都監船人,以待變沙工,身佩腰牌,名係軍籍,故京司之相等衙門,猶不得任意處置,則下邑之無端擅治,已極無憚,守令之違法用棍,尤爲駭然。此而置之,將無以存法意而警他邑,昆陽郡守李淇,爲先罷黜,此後則另加嚴飭列邑,一依朝令擧行之意,分付三南道臣,何如?傳曰,允。
吏曹判書柳鳳輝疏曰,伏以,臣於臺啓收殺之後,雖不得不略陳難安情勢,而及承恩批,旋卽尋單者,蓋出於病狀之終難自力矣。大臣筵白,催行大政,喉司又從而鎭日請牌,臣誠惶悶抑塞,寧欲逃遁而不可得也。顧臣無他才能,可以裨補涓塵,而區區寸心之所以自期而自勉者,亦有存焉。臣自通籍,以至宰列,名塗顯班,殆遍揚歷,而有命輒承,若已固有者,元非不知踰涯越分之懼也。臣本覊孤,性且褊伉,半世抹摋,嗔怒叢己,而密持所定,曾不懼疑者,亦非全昧冥行擿埴之戒也,此卽臣立朝本末,而要之不過嚴君父之命,而盡臣子之恭耳。頃自改紀以來,位著不備,特以臣資歷之相近,姓名不漏於薦望,緊務盡歸兼帶,而畢竟誤恩,至於臣所授本職而極矣。況臣脚病,已成廢人。臣於昨年,雖不無祗謝除命之時,皆出於萬不獲已,亦未曾一造朝班,以供公務,則今於此職,寧有一分堪承之望,而本以糜粉願酬之心,又不免怵迫於嚴命,冒昧一出,舁疾參政者,今旣四五朔矣。每入禁門,自不覺其有靦平面,知臣者,憐臣苦心,不知臣者,謂臣何等?顧臣必遞之計,自始至今,未嘗頃刻而忘于懷,朝行儕流之間,亦或有知臣此心者矣。惟其乞免,適在臣被參之餘,而又當都政過期之日,故或疑臣之不樂聞於攻闕,或勸臣以捱過大政,臣若欲避小嫌,諉以大政,而終至於乍入旋出,則臣之以病爲辭,荐違嚴召者,豈不爲虛辭飾讓之歸乎?臣聞曾在先朝,重臣之違牌至七八次者,或遞罷,或黜補云。今臣之坐犯違慢之科者,殆過此數,其在國體,亦不容一任其慢蹇。玆不得不竝此哀籲於天地父母之前,伏乞聖慈,亟罷臣職,重勘臣罪,毋曠職事,以肅朝綱,不勝萬幸。答曰,省疏具悉。卿其勿辭,從速行公,都政毋使遷就。
持平柳時模,正言李普昱啓曰,請逆魁昌集·頤命竝令攸司,亟行斬屍,明正典刑。措辭見上答曰,勿煩。
持平柳時模啓曰,請行藥宮人金姓者,亟命出付攸司,直爲正法。措辭見上請還收極邊遠竄罪人金在魯·申思喆·金取魯·金希魯等量移,金令行·具鼎勳放送之命。措辭見上請還收罪人金有慶·尹廷舟等量移之命。措辭見上答曰,勿煩。
正言李普昱啓曰,請金姓宮人行藥者,卽速摘發,出付攸司,快正王法。措辭見上請還收大靜圍籬安置罪人申銋出陸撤籬之命。措辭見上請還收遠竄罪人任埅·趙榮福量移之命。措辭見上請罪人趙聖集,依前臺批,快正王法。措辭見上近來紀綱漸弛,宮禁不嚴,雜人出入,略無防礙,闕庭喧聒,殆同市肆,有識之竊歎,固已久矣。乃者別軍職取才時,額外三人,歷盡九門,隨及後苑,咫尺天威,伏地煩訴,此實前所未有之事,豈不大可寒心哉?取才之人,自有額數,而闌入之數,至於三人,若論其情,雖出干恩,苟究所犯,實涉放恣。其在嚴禁防杜後弊之道,安可忽之而不戒耶?後苑門次知內官·守門將及冒赴三人等,已自兵曹,草記囚禁,自當依律治罪,而兵曹常時不能檢飭之失,決不可因置不論,請當該入直堂上,從重推考,郞廳罷職。答曰,不允。末端事,依啓。
癸卯七月二十七日辰時,上御熙政堂,藥房入診。入侍,都提調崔錫恒,提調李台佐,副提調金始煥,假注書金權,記事官申致雲·曺命敎,入侍醫官,李時聖·權聖徵·方震夔·吳重卨·金垕·崔泰齡·崔擎玄·鄭爾柱,別入侍醫官,司䆃主簿崔恒齡,副司果白興聲。上西向坐,諸臣入伏訖。崔錫恒進伏曰,冷雨終朝,日氣陰濕,調攝中聖體,若何?上曰,一樣矣。錫恒曰,昨伏聞醫官之言,則腫處消減,淸汁若干流出云,加勝乎?上曰,唯。錫恒曰,寢睡則安穩,而水刺加勝乎?上曰,唯。錫恒曰,令首醫權聖徵診脈,何如?上曰,唯。錫恒曰,非時雨來,年事可慮矣。李時聖診脈後退伏曰,左脈沈數,而右脈浮數矣。權聖徵曰,脈候左邊調勻,右邊乍沈數矣。錫恒曰,令鍼醫診察腫處,臣等同爲診察,何如?上曰,唯。錫恒曰,冷雨方注,日氣不佳,外門亦閉,爲宜矣。鍼醫及三提調,同起入診察。吳重卨告去糯米飯,告插撚引膿。錫恒曰,今日則去糯飯,付黃蠟膏,爲宜矣。上曰,唯。錫恒曰,自今付黃蠟膏,醫官申時入診,則停之,昏後使之入診,爲宜矣。上曰,唯。錫恒曰,左邊腋間汗毒,使之診察,爲宜矣。吳重卨·崔泰齡,診察汗毒,伏曰,汗毒已完合,去所付之藥,爲宜矣。重卨曰,腫處形色,連爲極順,膿汁不爲滲濕於糯飯,只出淸汁,今則漸漸生肌矣。諸醫所達皆同。錫恒曰,醫官以此爲達,臣等近入,瞻望腫處,幾盡收斂,而此時尤難,謹避風寒,各別靜攝伏望。錫恒曰,病加於少愈,且凡瘡患,最忌觸風動氣,各別愼攝之意,敢達。錫恒曰,王世弟症候,昨日入診時,漸有向差之勢,藿苓湯亦連爲進服,姑觀今日,明間入診之意,敢達。上曰,依爲之。錫恒曰,先王渭陽,只有知事金錫衍一人矣。聞其病勢危重云,遣御醫看病,恐合事宜,敢此仰達。出榻前下敎上曰,唯。金始煥曰,都政今月內設行事,有成命,而吏判柳鳳輝,辭疏入啓,不敢循例請牌,而兩銓多有擧行之事,兵判李光佐,卽爲牌招察任,何如?出下敎上曰,依爲之。錫恒曰,柳鳳輝疏,不過循例辭職也,速賜下批伏望。上曰,唯。諸臣退伏,以次趨出。
上在昌德宮。停常參·經筵。
大妃殿·中宮殿,藥房問安。答曰,知道。
藥房都提調臣崔錫恒,提調臣李台佐,副提調臣金始煥啓曰,伏未審夜來,聖體調攝,若何?大妃殿氣候,亦復何如?去夜伏聞入診醫官之言,則淸汁流出,比朝稍多云。腫處益復收斂,寢睡一向安穩,乳粉托裏散,連爲進御,而水刺之節,日益差勝乎?臣等不可不率諸醫,趁早入診,詳察症候。王世弟症候,夜來亦何如?藿苓湯連次進服,而漸有差減之效乎?不勝憂慮,敢此問安,竝爲仰稟。答曰,知道。慈殿氣候安寧。腫處消減,寢睡安穩,托裏散進御,水刺差勝。世弟症候,差減後一樣矣。
藥房再啓曰,臣等入診退出後,與諸御醫,詣世弟宮,診察王世弟症候後,仍與諸醫等,反覆商議,則皆以爲,臍腹輪囷不平之候,由於疝氣猶未盡祛之致,小建中湯,合五苓散,加靑皮五分,連進三貼,以爲抑肝氣利水道之地,宜當云。此藥三貼,卽爲劑入之意,敢啓。傳曰,知道。
大妃殿·大殿·中宮殿,藥房夕問安。答曰,知道。
呂必容啓曰,行兵曹判書李光佐,昨又違牌不進,殊涉未安。吏曹判書柳鳳輝,亦已陳疏承批,竝卽牌招,以爲速行大政之地,何如?傳曰,允。
又啓曰,行兵曹判書李光佐,吏曹判書柳鳳輝,今又違牌不進,推考傳旨,纔已捧入,而都目大政,尙爾遷就,成命屢下,而無意奉承,揆以事體,誠極未安。竝更牌招,何如?傳曰,允。
沈仲良,以兵曹言啓曰,卽者女人禮伊爲名人,自通化門闌入,捉入推問,則渠以壽進宮使喚婢子之姑,借佩其婦漢符入來云,問其婦名,終不現告,事涉奸詐,而至嚴之地,任意出入,誠極駭然。不可以尋常闌入,治之,禮伊身,則令攸司囚禁科罪,漢符相借之弊,各別嚴禁之意,分付內需司,而當該守門將不職之責,亦所難免,姑先從重推考,何如?傳曰,允。
又以御營廳言啓曰,本廳分授駞駱山近處都城頹毁處,姑待潦收修築事,前已啓下矣。今七月二十九日,當爲始役,而未築之前,則以出番鄕軍,每夜十名式,依前輪回守直之意,敢啓。傳曰,知道。
梁廷虎,以長生殿郞廳,以提調意啓曰,上年江原監司呂必容,慶尙監司兪命凝,皆以其道內黃腸伐板,因年凶姑停,待年擧行事狀啓,陳請備局,以待明秋擧行之意,覆啓蒙允矣。上年應行之事,不免權停,今年則不可不擧行,兩道黃腸木敬差官,令該曹差出,以爲下去斫取之地,何如?傳曰,允。
持平柳時模,正言李普昱啓曰,請逆魁昌集·頤命竝令攸司,亟行斬屍,明正典刑。措辭見上答曰,勿煩。
持平柳時模啓曰,請行藥宮人金姓者,亟命出付攸司,直爲正法。措辭見上請還收極邊遠竄罪人金在魯·申思喆·金取魯·金希魯等量移,金令行·具鼎勳放送之命。措辭見上請還收罪人金有慶·尹廷舟等量移之命。措辭見上定州邑,西路雄府,如非有資歷著聲績者,莫宜濫授,而牧使鄭德徵爲人之愚悖濫猾,姑舍勿論,其所踐歷,不過一縣監,一營將,而驟陞本職,公議峻發,苟且彌縫,冒沒赴任,及其上官之初,稱以新官內行治裝之資,錢文數百餘兩,出給官隷,肆然送家,則持來之人,潛付舊官內行行中,中路現露,舊官行中之人,嫌其銅臭,使不得付載,所送官隷,持錢彷徨之狀,西來之人,傳說狼藉。莅任未幾,手段如此,孔道饒邑,不可仍畀於此等貪猾之人,請定州牧使鄭德徵罷職不敍,答曰。不允。末端事,依啓。
正言李普昱啓曰,請金姓宮人行藥者,卽速摘發,出付攸司,快正王法。措辭見上請還收大靜圍籬安置罪人申銋出陸撤籬之命。措辭見上請還收遠竄罪人任埅·趙榮福量移之命。措辭見上請罪人趙聖集依前臺批,快正王法。措辭見上答曰,勿煩。
癸卯七月二十八日辰時,上御熙政堂,藥房入診。入侍,都提調崔錫恒,提調李台佐,副提調金始煥,假注書金權,記事官申致雲·曺命敎,入侍醫官李時聖·權聖徵·方震夔·吳重卨·李時弼·崔泰齡·石柱泰·蔡光夏·姜渭聘,別入侍醫官崔恒齡·白興聲。上西向坐,諸臣入伏訖,崔錫恒進伏曰,雨後日涼,調攝中聖體,若何?上曰,一樣矣。錫恒曰,昨昏伏聞入診醫官之言,腫處消減,而淸汁加出而稍濁云,或由去糯飯之致,診察後,更爲議定,爲宜矣。又曰,醫官使之診脈,而首醫及方震夔,使之診脈,爲宜矣。李時聖診脈後退伏曰,左右脈候頗數矣。方震夔曰,左右脈候頗沈,而兩寸關,頗數矣。錫恒曰,令鍼醫診察腫處,臣等同爲診察,爲宜。風氣頗冷,閉外戶爲宜矣。上曰,唯。鍼醫以次入診察,三提調同起診察。吳重卨告去蠟紙,膿汁出數匙許。錫恒曰,糯飯徑去之。今日則更付糯飯之意,敢達。醫官告揷撚,仍付糯飯於腫處。錫恒曰,膿汁加出,氣候,何如?上曰,一樣矣。錫恒曰,今日則付糯飯,午後令醫官診察,改付爲宜矣。上曰,依爲之。重卨曰,昨夕入診時,膿色比朝不如,淸汁加出,今日膿汁,尤爲加出。凡腫處,或有觸風之事,則例如此矣。去糯飯,不如付糯飯之時,連付爲宜矣。崔泰齡曰,糯飯不爲貼付之故,膿汁加出,比昨夕一樣,腫處無大段加減矣。石柱泰曰,瘡處幾盡差減,而卽今不得合瘡者,內有支膜之致也。盡去支膜之後,可以完合,替鍼丸納於瘡口,則似可速差矣。李台佐曰,替鍼丸石,膏入之,他醫以爲,用此丸藥,則刺痛頗甚云,故臣意則不敢用之矣。錫恒曰,卽今膿汁順出,不必用此丸藥矣。蔡光夏曰,腫處形色極順,此後收斂,似易矣。崔恒齡曰,四畔核處消減,而以不付糯飯之故如此,連付糯飯,爲宜矣。金始煥曰,徑付蠟膏之故,腫汁多出,今後則付糯飯,爲好矣。白興聲所達,與恒齡同。台佐曰,惶恐敢達。糯米飯徑去之故,腫形不如前矣。且伏聞昨日出臨後苑云,若預知之,則付糯飯爲好,而臣等不知,只付蠟膏。膏甚薄,不得防風,且傷損於勞動,致有如此矣。臣等誠意淺薄,謹避風邪之意,屢次陳達,而殿下於腫患幾盡差愈之時,頻觸風寒,每致添傷,心甚悶迫矣。殿下一身至重,不可自輕。腫患完合之後,後苑幸臨,亦何妨乎?姑觀四五日,淸汁盡出,則自然完合,完合後幸臨,爲宜。敢存先事之戒,有此仰達矣。錫恒曰,此時調攝最難。方當差愈之時,幸臨後苑,豈不觸風而勞損乎?此後則各別加意愼攝伏望。始煥曰,凡腫患方生之時及淸汁流出生肌之時,最是小心愼攝之際。昨日後苑幸臨,若先知之,則當付糯飯,而蠟膏甚〈薄〉,不得防風,故不無添傷之患。此後連付糯飯,各別愼攝伏望。錫恒曰,夜間貼付糯飯與否,退與諸醫,商議更達矣。又曰,王世弟症候差減,食治亦差勝,而退出後,更爲入診之意,敢達。上曰,唯。諸臣退伏,以次趨出。
上在昌德宮。停常參·經筵。
大妃殿·中宮殿,藥房問安。答曰,知道。
藥房都提調臣崔錫恒,提調臣李台佐,副提調臣金始煥啓曰,伏未審夜來,聖體調攝,若何?大妃殿氣候,亦復何如?伏聞去夜入診醫官之言,則淸汁無滲濕於糯米飯者,而搾出少許云。腫處益復收斂,寢睡一向安穩,乳粉托裏散連爲進御,而水刺之節,日益差勝乎?臣等不可不率諸醫,趁早入診,詳察症候,王世弟症候。夜來亦何如?不勝憂慮,敢此問安,竝爲仰稟。答曰,知道。慈殿氣候安寧。腫處消減,托裏散連爲進御,寢睡安穩,水刺差勝。世弟症候,一樣矣。
大妃殿·大殿·中宮殿,藥房夕問安。答曰,知道。
沈仲良,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以義禁府言啓曰,以全羅監司狀啓刑曹粘目,任實前縣監沈湙,移本府處置事,允下矣。沈湙,今方待命於本府,卽爲拿囚之意,敢啓。傳曰,知道。
又以義禁府言啓曰,以平安監司狀啓刑曹粘目,鐵山前府使李悟,移本府處置事,允下矣。李悟前以他罪,定配於孟山縣,依例發遣府羅將,拿來,何如?傳曰,允。
礪山君枋箚曰,伏以臣,今年正月,銜命出疆,幸蒙天地之澤,扶曳衰病,得免僨敗而還,私心獨悅,如獲再生,而驅馳之餘,憊敗日甚,往還之際,俱廢省墓之禮,霜露之感,倍切于中。今則日候乍涼,病情少歇,敢將私悃,仰塵宸聽,伏乞聖明,俯諒烏鳥私懇,特許恩由,往掃父母墳塋,仍向曾祖父母王子順和君墳山,俾伸至情焉。且臣切有私情之萬分痛迫者,冒死附陳。數年以來,家運不幸,連遭子與婦喪,危喘冥頑,至今堅忍矣。今春回還之路,猝聞長女之凶音,猿腸寸斷,五情如焚。沒不得握手以訣,窆不得撫棺一慟,老境疚懷,去而益深,而臣濫叨崇秩,不敢徑情往哭,人情天理,慘負幽明。由臣先山,往彼女墳,途里相距,不過一日之地,懇乞得遂私悃,繞墳一慟,以全父子之恩,不勝大願。臣私情所拘,冒瀆靜攝之中,尤不勝惶悚戰慄之至。取進止。答曰,省箚具悉。卿其依箚辭往省焉。仍傳曰,給由馬,澆奠床備給。
持平柳時模,正言李普昱啓曰,請逆魁昌集·頤命,竝令攸司,亟行斬屍,明正典刑。措辭見上答曰,勿煩。
持平柳時模啓曰,請行藥宮人金姓者,亟命出付攸司,直爲正法。措辭見上請還收極邊遠竄罪人金在魯·申思喆·金取魯·金希魯等量移,金令行·具鼎勳放送之命。措辭見上請還收罪人金有慶·尹廷舟等量移之命。措辭見上答曰,勿煩。
正言李普昱啓曰,請金姓宮人行藥者,卽速摘發,出付攸司,快正王法。措辭見上請還收大靜圍籬安置罪人申銋出陸撤籬之命。措辭見上請還收遠竄罪人任埅·趙榮福量移之命。措辭見上請罪人趙聖集依前臺批,快正王法。措辭見上答曰,勿煩。
癸卯七月二十九日辰時,上御熙政堂,藥房入診。入侍,都提調崔錫恒,提調李台佐,副提調金始煥,假注書金權,記事官李光湜·曺命敎,入侍醫官,李時聖·權聖徵·方震夔·吳重卨·李得英·李泰亨·鄭趾顯·崔泰齡,別入侍醫官,崔恒齡·白興聲。上西向坐,諸臣入伏訖。崔錫恒曰,雨後日氣淸涼,調攝中聖體,若何?上曰,一樣矣。錫恒曰,昨夜淸汁,不爲滲濕於糯飯,搾之則小出云,腫處加勝乎?上曰,似加勝矣。錫恒曰,寢睡一向安穩,而水刺則,何如?加勝乎?上曰,加勝矣。錫恒曰,令醫官診脈,爲宜矣。上曰,唯。錫恒曰,李時聖·方震夔入診脈,宜矣。時聖曰,左右脈候沈數矣。震夔曰,左右脈候沈數,而右三部尤數矣。錫恒曰,令鍼醫診察腫處,而臣等同入瞻望之意,敢達。上曰,唯。諸鍼醫以次入,診察腫處,三提調同起診察。醫官告去糯飯,插撚引膿,告付糯飯。三提調退伏,諸鍼醫以次退出。重卨告付膏藥於汗毒處,仍退伏曰,腫處診察,則形色比昨加勝,浮高亦消減,付糯飯後,加勝矣。淸汁搾之小出,無停滀之患,腫色大體順矣。諸醫所達皆同。錫恒曰,糯米飯,儘是奇藥,連付爲宜。臣等瞻望腫處,幾盡收斂矣。台佐曰,幾盡收斂,而尙有浮高之候,連付糯飯,爲宜,且盡靜攝之道,則幾何而不至於完合之域乎?錫恒曰,各別愼攝,則可以速臻差完矣。又曰,世弟氣候加勝,重蒸飯連爲進御,而疝氣尙有餘症。臣等當於明間,更爲入診,儒醫李公胤·任瑞鳳等,同爲入診事,敢達。上曰,依爲之。錫恒曰,伏聞自東宮,有差備醫官罷送本院之敎云,而湯藥姑未停止,數三日仍留差備之意,敢達。上曰,依爲之。錫恒曰,都目大政,今已過時,事甚未安,故頃者小臣陳達,欲於今月內設行,而吏·兵判,屢次違牌,今月內,勢不可設行矣。吏曹判書柳鳳輝,本不蹈時俗厭避之習,前後供職,可爲之事,則曾不規避。近來累疏,以病爲辭,而此則素有之疾,非今日新添之症,且豈以向來臺啓,爲可引之嫌,而終不行公乎?兵曹判書李光佐,數日之內,屢牌不進,此似因春坊之疏,而旣往之事,提起於久遠之後,誠是意外。其在重臣之道,何可以此爲嫌,必欲解免乎?荐違嚴召,有傷事體,殊涉未安。吏曹判書柳鳳輝,兵曹判書李光佐竝推考,一體牌招,都政,必於八月初旬內設行事,分付何如?出擧條上曰,依爲之。諸臣退伏,以次趨出。
上在昌德宮。停常參·經筵。
大妃殿·中宮殿,藥房問安。答曰,知道。
藥房都提調臣崔錫恒,提調臣李台佐,副提調臣金始煥啓曰,伏未審夜來,聖體調攝,若何?大妃殿氣候,亦復何如?伏聞去夜入診醫官之言,則淸汁無滲濕於糯米飯者,而搾出少許云。腫處益復收斂,寢睡一向安穩,乳粉托裏散,連爲進御,而水刺之節,日益差勝乎?臣等不可不率諸醫,趁早入診,詳察症候。王世弟症候,夜來亦何如?臣等入診退出後,與諸醫,診察王世弟症候,宜當。不勝憂慮,敢此問安,竝爲仰稟。答曰,知道。慈殿氣候安寧。腫處差減,水刺差勝,寢睡安穩,托裏散進御。世弟症候,差減後一樣矣。
兪命凝啓曰,大司憲李眞儉身病未出仕,執義李眞淳,持平柳時模呈辭,掌令尹東洙,持平趙最壽在外,掌令柳綏奉命在外,今日以監察茶時之意。敢啓。傳曰,知道。
又啓曰,備邊司郞廳,以大臣意來言,今日賓廳坐起日次,而上候方在未寧中,不得來會云矣,敢啓。傳曰,知道。
大妃殿·大殿·中宮殿,藥房夕問安。答曰,知道。
備忘記,史官一員待命,騎馬三匹立之。
兪命凝啓曰,刑曹判書金演,本職除拜,已過累日,尙未出肅,詞訟劇務,委屬可慮。牌招察任,何如?傳曰,允。
呂必容啓曰,臣伏見全羅右道暗行御史李眞淳書啓,則珍島前郡守全舜佐之全字,誤書以田字,時任郡守辛璞之辛字,誤書以申字。雖已啓下,改付標還入,而莫重奏御文書,人姓之誤書,至於兩處,難免不察之失,推考警責,何如?傳曰,允。
癸卯七月三十日辰時,上御熙政堂,藥房入診。入侍,都提調崔錫恒,提調李台佐,副提調金始煥,假注書金權,記事官李光湜·曺命敎,入侍醫官李時聖·權聖徵·方震夔·吳重卨·李時弼·李得英·崔泰齡·辛必昌,別入待醫官,崔恒齡·白興聲。上西向坐,諸臣入伏訖。崔錫恒進伏曰,積雨新晴,日氣淸涼,調攝中聖體,若何?上曰,一樣矣。錫恒曰,批答以腫處差減,爲敎,加勝乎?上曰,加勝矣。錫恒曰,寢睡安穩,而水刺以差勝,爲敎,加勝乎?上曰,唯。李台佐曰,水刺雖勝,而猶未復常,口味,何如?上曰,不得如常矣。錫恒曰,醫官使之診脈,而令首醫及方震夔,診脈,何如?上曰,唯。李時聖曰,左右脈候,帶數而乍緩矣。方震夔曰,左右脈候沈數,而兩寸關,尤數矣。錫恒曰,令鍼醫診察腫處,臣等一體診察,爲宜矣。上曰,唯。錫恒曰,闔戶,爲宜矣。上曰,唯。錫恒指左戶曰,此戶同閉,爲宜矣。鍼醫以次入診察,三提調同起診察。吳重卨告去糯飯,仍插撚引膿。錫恒曰,李得英以爲,黃蠟付之,則可以生肌引膿,諸醫亦以爲無害云,臣意則插撚付蠟,瘡口恐塞,限申時拔撚付之,以觀腫形,爲宜,伏未知,何如?李台佐,持黃蠟告曰,黃蠟膏如此矣。李得英以爲,付黃蠟,則浮處自合,渠曾屢試見效云,諸醫亦以爲無害。且蠟者,所以消毒,諸醫所見歸一,故敢此仰達。限申時拔心付之,爲宜矣。上曰,唯。台佐曰,初付黃蠟,無不平之候乎?上曰,無之矣。吳重卨·崔泰齡曰,腫處診察,則膿汁不爲滲濕於糯飯,淸汁不出,大體比昨夕,無顯加減矣。諸醫所達略同。錫恒曰,諸醫以此爲達,臣等亦爲瞻望,則插撚處猶深,完合似遲。此時甚緊,避風邪,愼喜怒之方,各別加意伏望。錫恒曰,腫家,破腫後百日之內,避風邪,愼喜怒,一味愼攝,可以完合。大凡病患,小愈可戒,至於瘡腫,加愼,爲宜矣。聖候腫處,幾盡收斂,固無可慮,而近來秋氣漸高,涼氣或有逼人之時,若有寒氣觸冒之事,則大有妨於調攝之道,各別謹避風邪,氣則必懋安靜伏望。錫恒曰,王世弟患候,臍腹輪囷之氣,猶未快祛,伏悶。退出後,更爲入診東宮之意,敢達。上曰,唯。錫恒曰,今年年事,設或稍勝,外方民生,十年荐飢之餘,幾死僅生。凡係擾民之政,一切停寢而後,凋瘵之民,得以保存,而得見長生殿草記,則以黃腸木敬差官發送之意,入啓,允下矣,敬差之行,事體甚重,本殿之啓請,誠爲得矣,第當此時,又有騷擾之擧,則恐非懷保鎭安之道。兩道敬差官,姑勿下送,待明秋退行,而此外,如推刷官推奴徵債等事,倂皆停止,以示與民休息之意,恐爲得宜,故敢此仰達。上曰,依爲之。出擧條台佐曰,都提調與民休息之言,極爲是矣。百姓遭荐歲之饑,如在水火之中,幸賴聖上格天之德,今年年事,雖或至於稍實,凡係擾民之政,切不可爲之。前頭若舊還上舊身布之類,倂爲停捧,爲宜,而若自上特下備忘,特示軫念之意,則傳布窮民之道,似勝矣。錫恒曰,積年逋欠,一切蠲減,爲宜,而自上特下備忘,宣示德意,尤好矣。金始煥曰,君上之言,一播蔀屋之間,則學語之兒,皆知感激。戶判之言,極是矣。恤民蠲役等事,自上形諸文字,體國大臣,奉承行之,則蔀屋之下,德意藹然,皆知感祝仁恩矣。台佐曰,漢文帝之治,不過愛民。自上各別留念,宣示德意,爲宜矣。上無發落。諸臣退伏,以次趨出。
上在昌德宮。停常參·經筵。
去七月三十日夜五更,流星出室星下,入坤方天際,狀如鉢,尾長三四尺許,色赤,光照地。
大妃殿·大殿·中宮殿,藥房問安。答曰,知道。
藥房都提調臣崔錫恒,提調臣李台佐,副提調臣金始煥啓曰,伏未審夜來,聖候調攝,若何?大妃殿氣候,亦復何如?伏聞去夜入診醫官之言,則淸汁,初不滲濕於糯米飯,搾之亦無所出云。腫處,益復收斂,寢睡一向安穩,乳粉托裏散,連爲進御,而水剌之節,日益差勝乎?臣等,不可不率諸醫,趁早入診,詳察症候。王世弟症候,湯藥進服後,其有差減之效乎?不勝憂慮,敢此問安,竝爲仰稟。答曰,知道。慈殿氣候安寧。腫處益復消減,寢睡安穩,托裏散進御,水刺差勝。世弟症候,差減矣。
梁廷虎啓曰,大司憲李眞儉身病未出仕,執義李眞淳,持平柳時模呈辭,掌令尹東洙,持平趙最壽在外,掌令柳綏奉命在外,今日以監察茶時之意,敢啓。傳曰,知道。
大妃殿·大殿·中宮殿,藥房夕問安。答曰,知道。
梁廷虎,以都摠府言啓曰,副摠管李明彦,以同義禁,本府坐起,晝仕進去之意,敢啓。傳曰,知道。
朴熙晉啓曰,右承旨呂必容,今日病不仕進。卽爲牌招察任,何如?傳曰,允。
呂必容,以侍講院言啓曰,本院新除授弼善李廣道,纔已承召入來,而不爲出肅。卽爲牌招察任,何如?傳曰,允。
又以成均館官員,以同知館事大司成意啓曰,養賢庫主簿鄭敞選,爲人愚濫,全昧事體,分付之事,任自阻搪,堂上下人,恣意推治,擧措之間,率多怪駭,鄙瑣之擧,不一而足。如此之人,不可仍置典籍,鄭敞選汰去,何如?傳曰,允。
梁廷虎,以成均館官員,以同知館事意啓曰,去七月初七日,儒生上旬輪次,去月內無故日退行事,曾已啓達蒙允矣,大提學未差,限內不得爲之之意,敢啓。傳曰,知道。
又以兵曹言啓曰,去七月朔,各廳堂下武臣等試射,當爲設行,而連因有故,未及擧行,今已踰月,不得爲之之意,敢啓。傳曰,知道。
又以兵曹言啓曰,各處守直軍,以上番元軍四百名派定後,其餘不足者,定送雇軍,乃是恒式,所謂元軍,率多質直,不比雇軍之駔儈巧詐,故凡於祭享科場等重事,則皆用鄕軍,意有所在,該各司,諉以元軍之不實,輒請雇立,事極無謂。卽今曹儲枵然,元定雇價,尙患難繼,何可數外加立,浪費經用乎?自今以後,諸各司之謂有定奪,退送元軍,請立雇軍者,一切勿許,所送元軍,或有不合使用者,則使之報本曹換去之意,嚴飭分付,何如?傳曰,允。
忠淸監司狀啓,以進上早紅柿子,限內不得封進,待罪事,傳于呂必容曰,勿待罪事,回諭。
呂必容,以禮曹言啓曰,今秋各陵展謁,當爲取稟,而自上方在靜攝之中,不敢循例擧行矣。何以爲之?敢稟。傳曰,今秋停止。
又以兵曹言啓曰,因義禁府啓辭,平安兵營將校朴東樞·金俊輝·朴東廈等,亡命罪人再興,不顧身命,挺身捕得,誠爲可嘉,依事目論賞事,令該曹稟處事,允下矣。似聞鄭再興,自理山脫身逃走之後,追捕甚急,其勢窮蹙,自現爲計,就縛於東樞云。自理山還到价川近營之地,則其言似是實狀,而今此兵使狀啓,不及此等委折,有若東樞追捕縛來者然,且竝列三人,而不分其首從,亦涉糢糊。更令本道,各別詳査,實狀啓聞後,稟處,何如?傳曰,允。
執義李眞淳啓曰,臣於日昨復命書啓中,珍島前郡守全舜佐之全字,書以田字,時郡守辛璞之辛字,書以申字,蓋緣字音之相近,泛然錯認,致令奏御之文字,未免差誤,請推之下,無以自解其失。惶悚之極,勢難晏然在職,請命遞斥臣職。答曰,勿辭。
呂必容啓曰,吏曹郞廳來言,守令有闕,政事何以爲之?取稟。傳曰,明日爲之。
又啓曰,執義李眞淳,再啓煩瀆,退待物論矣。傳曰,知道。
又啓曰,臣伏見黃海監司宋成明,今春夏等褒貶啓本,則守令無一人居下,殊無嚴明殿最之意。推考警責,何如?傳曰,允。
癸卯八月初一日辰時,上御熙政堂,藥房入診。入侍,都提調崔錫恒,提調李台佐,副提調金始煥,假注書金權,記事官申致雲·曺命敎,入侍醫官李時聖·權聖徵·方震夔·吳重卨·李得英·金垕·崔泰齡·蔡光夏,別入侍醫官崔恒齡·白興聲。上西向坐,諸臣入伏訖。崔錫恒進伏曰,調攝中聖體,若何?上曰,一樣矣。錫恒曰,藥房批答,以腫處益復消減,爲敎,加勝乎?上曰,唯。錫恒曰,寢睡安穩,而水刺亦加勝乎?上曰,唯。錫恒曰,醫官使之診脈,而令首醫及方震夔·蔡光夏入診,爲宜矣。李時聖,診脈後退伏曰,左右脈候,乍數而數候,差勝矣。方震夔曰,左右脈候,沈而帶數矣。蔡光夏曰,左右脈候,乍數矣。錫恒曰,以醫言,只付黃蠟,無牽礙之事乎?上曰,不關係矣。錫恒曰,只付黃蠟,瘡口易塞,今日付糯飯,似宜矣。李台佐曰,觀腫形爲之,爲宜矣。錫恒曰,令鍼醫診察,臣等同爲診察,爲宜矣。吳重卨,告去黃蠟。錫恒曰,按摩之時,無痛候乎?上曰,乍似痛矣。三提調同起,診察腫處,諸鍼醫以次入診察。錫恒曰,淸汁雖入,不得自出,引膿,爲宜矣。醫官告塗香油,又告插心引膿。台佐曰,腫處頗消減矣。錫恒曰,終不如糯飯,直付糯飯,爲宜矣。上曰,唯。醫官告付糯飯。諸鍼醫以次退出,三提調退伏。重卨曰,腫處形色,比昨一樣,膿汁則腫口乍塞,搾之小出,而形勢漸減,心亦減入矣。李得英曰,四畔浮高處消減,形勢漸順矣。崔泰齡曰,插撚引膿,而膿汁小出,連付糯飯,則幾何而不至於差完乎?光夏曰,腫處膿汁,無所停留,一向差勝矣。崔恒齡·白興聲,與泰齡所達同。錫恒曰,開濃已久,淸汁不出,幾何而不至於完合乎?下情慶幸,不可勝達。第調攝甚難,愼喜怒避風邪等節,各別加意伏望。台佐曰,腫處卽今,拔撚去糯飯亦無妨,而醫言,後頉可慮,插撚付糯飯,則可無後頉,完合易矣。始煥曰,腫處消縮,下情慶幸,而完合前,不爲拔撚,連付糯飯,爲宜。醫言如此,故敢達。台佐曰,治腫自有治法,且耕當問奴。徑除糯飯,若有後頉,則憂慮當如何?連付糯飯,爲宜矣。錫恒曰,王世弟症候,昨日診察,而臍腹間輪囷之症,猶未快祛,伏悶。本症候,則與諸儒醫商議,朴太初,主八味元,李公胤,主古庵心腎丸,而待患候平復後,更議以定,爲宜矣。諸臣退伏,以次趨出。
上在昌德宮。停常參·經筵。
下直,淸風府使沈珙,興海郡守金夢翼。
大妃殿·中宮殿,藥房問安。答曰,知道。
藥房都提調臣崔錫恒,提調臣李台佐,副提調臣金始煥啓曰,伏未審夜來,聖體調攝若何?大妃殿氣候,亦復何如?伏聞去夜入診醫官之言,則淸汁初不滲濕於糯米飯,搾之亦無所出云。腫處益復收斂,寢睡一向安穩,乳粉托裏散,連爲進御,而水刺之節,日益差勝乎?臣等不可不率諸醫,趁早入診,詳察症候。王世弟調候,夜來亦何如?前劑入湯藥,已盡於昨日,臣等入診退出後,與諸醫,診察王世弟症候後,議定繼進之藥,宜當。憂慮未已,敢此問安,竝爲仰稟。答曰,知道。慈殿氣候安寧,腫處消減,水刺差勝,托裏散進御,寢睡安穩。世弟症候,差勝後一樣矣。
藥房再啓曰,臣等入診退出後,與諸御醫,詣世弟宮,診察王世弟症候,則大勢差減,而臍腹間不平之氣,猶未盡祛。與諸醫等,反覆商議,則皆以爲,小建中湯,合平胃散,加神麴炒硏一錢,連進三貼,以爲調胃疏導之地,宜當云。此藥三貼,卽爲劑入之意,敢啓。傳曰,知道。
大妃殿·大殿·中宮殿,藥房夕問安。答曰,知道。
呂必容,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
兵批啓曰,閫帥父年七十人,依侍從臣父例,抄啓稟旨事,已有定奪矣。別單書入之意,敢啓。傳曰,知道。
兵批啓曰,及第金重九,以料販生殖之功,有加資之命,而未資窮,未準職,何以爲之?敢稟。傳曰,特爲加資。
兵批啓曰,卽接都摠府移文,則副摠管李汝迪,與副摠管,相同壻相避云。相避之法,在下當遞,副摠管李汝迪,今姑改差,何如?傳曰,允。
有政。吏批,判書柳鳳輝進,參判鄭齊斗在外,參議尹行敎病,左承旨朴熙晉進。兵批,行判書李光佐進,參判金致龍進,參議洪重禹病,參知徐命淵病,左副承旨朴熙晉進。
兵批啓曰,慶尙左水使李斗千,箇滿之代,今當差出,而擬望之人乏少,守令竝擬,何如?傳曰,允。
以權益寬爲文學,姜鋧爲判義禁,洪廷弼爲副應敎,李明彦爲右尹,尹恕敎·徐命九爲兵曹佐郞,金東鼎爲工曹正郞,徐宗廈爲軍資正,鄭壽期爲定州牧使,金獻之爲北靑府使,金重九爲昆陽郡守,李世甲爲軍器判官。兼春秋單金,養賢主簿單文在中。以李馨老·李衡東·申悜爲同知,權諗爲僉知,李徵休爲內禁將,全翊聖爲五衛將,李載恒爲慶尙左水使,張蘊爲文兼,洪相民爲翊衛,盧益昌爲慶德假衛將,文孝誠·朴廷相·李必楷爲景福假衛將。副司直李禎·李獻章單付。李順坤爲副摠管,李萬選爲都摠管,李溭爲知事。格浦僉使李泰雄仍差事承傳。李鐵徵爲洪陽營將。
兵批啓曰,新除授內禁衛將李徵休,方在罷散中,而時無敍用之命,何以爲之?敢稟。傳曰,敍用。
傳于呂必容曰,觀武才吉日,今月念後推擇以入事,分付兵曹。
呂必容,以宗簿寺官員,以提調意啓曰,今此璿源譜略修正之役,事體重大,工役浩繁,事難速就,若無設廳之事,句管堂上與校正宗室,無有屬處,有同冗官,非所以重事體,專主管之意,一依庚辰·己亥兩年例,以校正廳名號擧行,使之逐日仕進,俾速完役之地,何如?傳曰,允。
持平柳時模啓曰,請行藥宮人金姓者,亟命出付攸司,直爲正法。措辭見上請還收極邊遠竄罪人金在魯·申思喆·金取魯·金希魯等量移,金令行·具鼎勳放送之命。措辭見上請還收罪人金有慶·尹廷舟等量移之命。措辭見上佐幕之任,實兼外臺,其在常時,固合難愼,況當掌試檢田之日,尤宜另擇。今番京試官之必以三司出入之人,差遣者,意固有在。都事亦與京試官,無間,而忠淸都事李世柱,旣無文望,且乏風力,試事田政,不可責之於此人,請忠淸都事李世柱改差。引嫌而退。誤書兩姓,旣涉不審,揆以臺體,勢難仍在,請執義李眞淳遞差。答曰,不允。末端事及處置事,依啓。
癸卯八月初二日辰時,上御熙政堂,藥房入診。入侍,都提調崔錫恒,提調李台佐,副提調金始煥,假注書金權,記事官申致雲·曺命敎,入侍醫官,李時聖·權聖徵·方震夔·吳重卨·白興銓·許信·崔泰齡·石柱泰,別入侍醫官,崔恒齡·白興聲。上西向坐,諸臣入伏訖。崔錫恒進伏曰,冷雨非時,日氣陰濕,調攝中聖體若何?上曰,一樣矣。錫恒曰,批答以寢睡安穩,腫處消減,爲敎,益復生肌收斂乎?上曰,唯。錫恒曰,以水剌差勝,爲敎,加勝乎?上曰,唯。差勝矣。錫恒曰,醫官使之診脈,而令李時聖·方震夔入診,爲宜矣。李時聖,診脈後退伏曰,左右脈候,沈數矣。方震夔曰,脈候沈數,而比前加數矣。錫恒曰,令鍼醫診察腫處,而臣等敢請一體瞻望矣。上曰,唯。錫恒曰,日氣陰冷,闔戶,爲宜矣。上曰,唯。鍼醫以次入診察,三提調同起診察吳重卨,告去糯米飯,仍伏曰,塗香油引膿,爲宜矣。錫恒曰,以鰒心引膿,爲宜矣。崔泰齡,告揷心引膿。李台佐曰,醫官,如此按摩,無刺痛之候乎?上曰,唯。三提調退伏,醫告付糯飯。鍼醫以次退伏。重卨曰,腫處形色,一向平順,淸汁無所滲濕,聚于腫口,搾之亦小出,日漸生肌矣。崔泰齡曰,淸汁不爲滲濕於糯飯,引之小出,合瘡似易,比昨消減矣。諸醫所達,皆同。錫恒曰,腫處已盡消減,幾何而不至於完合乎?糯米飯,姑爲貼付,爲宜矣。台佐曰,腫處日漸消減,完合之期不遠,多幸何達?錫恒曰,王世弟症候,已爲差勝,而臍腹輪囷之氣未祛。退出後,當與諸醫,入診議藥矣。金始煥曰,小臣有區區所懷,敢達。人君待大臣之道,恩禮自別,大臣箚疏,則卽賜批旨矣。左議政崔奎瑞前後上疏,不賜批答,頃日來到近畿,使家僮來呈之疏,亦不賜批,而連在靜攝之中,故不爲煩稟矣。卽今聖候,漸向差復,留念下批伏望。錫恒曰,自先朝,大臣之疏,則卽爲下批,或晩則翌日下之,不久留置矣。左議政累疏,久不下批,速爲賜批,何如?上曰,唯。錫恒曰,此外玉堂聯名箚,間間下批,爲宜矣。諸臣退伏,以次趨出。
上在昌德宮。停常參·經筵。
觀象監,卯時·辰時,有霧氣。
大妃殿·中宮殿,藥房問安。答曰,知道。
藥房都提調崔錫恒,提調李台佐,副提調金始煥啓曰,伏未審夜來,聖體調攝若何?大妃殿氣候,亦復何如?伏聞去夜入診醫官之言,則腫形益復收斂,淸汁亦無所出云,臣等不勝慶幸之至。乳粉托裏散,連爲進御,而寢睡一向安穩,水刺日益差勝乎?臣等不可不率諸醫,趁早入診,詳察症候。王世弟調候,夜來亦何如,而昨劑入湯藥,其已進御乎?猶切憂慮,敢此問安,竝爲仰稟。答曰,知道。慈殿氣候安寧。腫形收斂,寢睡安穩,水刺差勝,托裏散進御。世弟症候差減矣。勿爲問安。
大妃殿·大殿·中宮殿,藥房夕問安。答曰,知道。
梁廷虎啓曰,大司憲李眞儉未肅拜陳疏,執義未差,掌令尹東洙,持平趙最壽在外,掌令柳綏奉命在外,持平柳時模呈辭,今日以監察茶時之意,敢啓。傳曰,知道。
又以都摠府言啓曰,副摠管李明彦,以漢城府右尹,本府坐起晝仕進去之意,敢啓。傳曰,知道。
呂必容啓曰,吏曹郞廳來言,臺諫有闕,政事何以爲之?取稟。傳曰,明日爲之。
朴熙晉啓曰,左副承旨沈仲良同姓六寸弟,前參奉處良身死,服制已行四日,出仕,何如?傳曰,允。
以李喆輔爲假注書。
朴熙晉啓曰,假注書李喆輔,時無職名,依例付軍職,冠帶常仕,何如?傳曰,允。
呂必容,以義禁府言啓曰,卽接月令醫官李泰葵手本,則時囚罪人金垕,本以老病之人,久處濕地,添得膈塞之症,食飮全廢,元氣大虛,而呼吸喘促,氣息奄奄,症情十分危重云。自前罪人病勢如此,則有保放救療之規,敢此仰稟。傳曰,依爲之。
傳于呂必容曰,大嬪祠宇三門外盤松四株,架子撑柱木,量入進排,而三年一改事,分付該曹。
呂必容,以禮曹言啓曰,親臨春塘臺觀武才事,命下矣。自前觀武才時,例以文臣與儒生,輪回庭試對擧,而庚寅八月,以儒生對擧,今番則文臣庭試當次,以此磨鍊,而庭試則觀武才初日設行矣。今亦依此擧行乎?敢稟。傳曰,依爲之。
梁廷虎,以兵曹言啓曰,觀武才吉日,今月念後推擇以入事,命下矣。令日官推擇,則今月念後,連有國忌齋戒及他拘忌,二十八日平吉,九月初二日最吉云。以何日定行乎?敢稟。傳曰,九月初二日定行。又以兵曹言啓曰,來九月初二日,觀武才定行事,命下矣。處所,定於何處乎?敢稟。傳曰,春塘臺設行。又啓曰,日昨海西儒生朴蕃等,投進一疏,觀其大槪,則掇拾頃年沈鳳威毒正之餘論,以先正臣尹宣擧,尙論李珥·成渾兩先正之語,截斷字句,變幻旨意,構誣詬辱,罔有紀極,而玆事委折,曾於鳳威投疏之後,門生之供,章甫之疏,業已辨破無餘,今不可更爲煩瀆,故還爲出給矣。卽者,又與湖南儒生羅廷一等,稱以兩道合疏,鎭日來呈,一變前說,而醜詆先正,不啻層加,伸救故相臣宋時烈,語極張皇。蓋其主意,專爲向日疏儒金弘錫,對擧而發。夫弘錫疏中所論,初無挨逼於李珥·金長生兩先正之語,而至於宋時烈追罪之請,朝家旣不許施,則元無可辨之端,而彼鄕曲怪鬼之輩,受人唆囑,換面投匭,欲售其眩亂嘗試之計,論其情狀,萬萬痛惡。此等疏章,決不宜捧入,以惹紛鬧,而旣稱儒疏,亦不可一向退却。此上疏,何以爲之?敢稟。傳曰,勿爲捧入。
癸卯八月初三日辰時,上御熙政堂,藥房入診。入侍,都提調崔錫恒,提調李台佐,副提調金始煥,假注書金權,記事官申致雲·曺命敎,入侍醫官,李時聖·權聖徵·許坫·方震夔·吳重卨·許信·崔泰齡·辛必昌,別入侍醫官,崔恒齡·白興聲。上西向坐,諸臣入伏訖。崔錫恒,進伏曰,雨後日氣淸明,調攝中聖體,若何?上曰,一樣矣。錫恒曰,藥房批答,以腫處收斂,爲敎。完合易矣,下情慶幸何達?錫恒曰,寢睡則安穩,而水刺連以差勝,爲敎。猶未復常,而連爲加勝乎?上曰,唯。錫恒曰,令醫官診脈,而李時聖·方震夔二人,使之診脈,爲宜矣。李時聖,診脈後退伏曰,左右脈候沈數矣。方震夔曰,左脈候沈數,而右寸關尤數矣。錫恒曰,令鍼醫診察腫處,爲宜,臣等敢請同爲診察矣。小官閉戶,鍼醫以次入診察,三提調同起診察,吳重卨告去糯飯,又告塗香油於腫口,告插心。錫恒曰,醫官皆以爲,今則淸汁不出,去糯飯付蠟紙,爲宜云矣。醫官告付蠟紙,三提調退伏,鍼醫以次退伏。重卨曰,腫處診察,則形色比昨加勝,淸汁小出,撚亦減入矣。第病加於小愈,觸風動氣,則雖在差歇之境,易致添傷,各別愼攝伏望。錫恒曰,吳重卨愚忠,誠爲可嘉矣。伏望特爲留念愼攝,爲宜矣。崔泰齡曰,插撚引膿,而腫口狹窄,淸汁無留滀之事矣。諸醫所達略同。錫恒曰,臣近入瞻望,淸汁搾而不出,撚亦減入,而糯飯則厚,故不爲觸風,黃蠟紙極虛,此時謹避風邪伏望。李台佐曰,診察腫處,則幾盡收斂,數日之內,可期完合,而第都提調所達之言,誠是矣。大凡瘡患,觸風動氣,則百日之內,又爲復發。此意曾已屢達,而此後數三日靜攝,則可無所慮矣。仍竊伏念,古人云治國猶治病,又云保邦未危,制治未亂。蓋保之於未危,然後可以無危,制之於未亂,然後可以無亂。故若財穀耗,則必蓄儲之,人才乏,則必培養之,此所以保於未危,制於未亂者也。惟治病亦如此,未出之前,必軫預防之道,旣出之後,必盡愼攝之方,則其病終不至於大段矣。今番聖候瘡患,當初形見之時,卽招醫官,使之診察,則必有預防之道矣,下敎之後,若盡愼攝之方,則亦必不至於此矣。至於腫處上新膿之時,群下憂遑,何可形達?玉體受鍼,極爲悶迫矣,幸以崔恒齡,用全鰒心之言,至於差完之域,此則僥倖矣。其後屢臨春塘臺,豈無觸風添傷之事乎?此聖候所以或欠於愼攝,而彌留之至此者也。殿下一身,至重何如?旣承宗社之托,又奉慈殿,豈可自輕?方當聖候彌留之日,在庭百僚之焦遑,八路臣民之憂慮,亦何如哉?此後則特軫先事之慮,若有違和之漸,則趁卽下敎,以盡預防之道伏望。小臣欲一以此意陳達,久矣。今因都提調之所達,敢陳區區所懷矣。金始煥曰,提調已達,而小臣有耿耿之懷,敢此仰達。以匹夫言之,眠食不安,氣或不寧,則醫藥而療之矣,玉體,至嚴至尊,安否不敢問,醫官豈以脈候而知之乎?此後則玉體起居之節,若有不如前之事,則卽爲下敎,以爲醫治之地,爲宜。惶恐敢達。錫恒曰,李台佐·金始煥之縷縷陳達,是矣。聖候若有愆和之節,而以爲此乃吾病,豈爲大段乎,不卽下敎,則必至添重之域矣。各別加意,趁卽下敎,爲宜矣。上曰,唯。錫恒曰,諸醫以爲,宜付糯飯云,改付糯飯,爲宜矣。諸臣退伏,以次趨出。
上在昌德宮。停常參·經筵。
大妃殿·中宮殿,藥房問安。答曰,知道。
藥房都提調崔錫恒,提調李台佐,副提調金始煥啓曰,伏未審夜來,聖體調攝,若何?大妃殿氣候,亦復何如?伏聞去夜入診醫官之言,則腫處益似收斂,淸汁搾出少許云。乳粉托裏散連爲進御,而寢睡一向安穩,水刺日益差勝乎?臣等不可不率諸醫,趁早入診,詳察症候,憂慮猶切,敢此問安,竝爲仰稟。答曰,知道。慈殿氣候安寧,腫處消減,托裏散進御,寢睡安穩,水刺差勝矣。
大妃殿·大殿·中宮殿,藥房夕問安。答曰,知道。
兪命凝啓曰,大司憲李眞儉未肅拜陳疏,未下批,執義未差,掌令尹東洙,持平趙最壽在外,掌令柳綏奉命在外,持平柳時模呈辭,今日以監察茶時之意,敢啓。傳曰,知道。
沈仲良,以都摠府言啓曰,副摠管李明彦,以漢城府右尹,本府坐起,晝仕進去之意,敢啓。傳曰,知道。
兪命凝啓曰,近來禁府久無長官,獄囚多滯,議讞無期,判義禁姜鋧除拜之後,尙不出肅,事甚未安,卽爲牌招察任,何如?傳曰,允。
呂必容啓曰,都目大政,尙爾遷就,事體已極未安,吏曹褒貶之坐,當行於今日,而參議尹行敎,以昨日鄕儒之疏,有所難安,不爲進參云。其疏旣有勿爲捧入之命,則更無可引之嫌,卽爲牌招進參,何如?傳曰,允。
有政。吏批,判書柳鳳輝進,參判鄭齊斗在外,參議尹行敎病,左副承旨沈仲良進。兵批,判書李光佐,將鬼薦講坐起進,參判金致龍病,參議洪重禹病,參知徐命淵進,左副承旨沈仲良進。吏批啓曰,臺諫及玉堂闕員,今當差出而擬望之人乏少,相避外任竝擬,何如?傳曰,允。又啓曰,卽接校書館牒呈,則博士方萬規,因臺啓汰去後,下去本鄕,今旣仍存,而身在遠道,還仕無期,本職不當久曠云。改差,何如?傳曰,允。以李濟爲執義,以李正臣爲同義禁,權益寬爲校理,李衡秀爲戶曹佐郞,韓在垕爲右通禮,金相圭爲司饔直長,崔必蕃爲驪州牧使,李重觀爲忠淸都事,李匡世爲司書。完川君李馨老,承襲封君。李眞淳副護軍,朴弼夔副司果,李喆輔副司正單付。
梁廷虎啓曰,卽者檢閱曺命敎,以親病陳疏,任自下鄕,奉敎申致雲,以不能檢下,投疏徑出,所當竝爲直捧禁推,而此與無端擅離,有異,竝推考,奉敎申致雲,卽爲牌招察任,何如?傳曰,允。
呂必容,以弘文館言啓曰,新錄擧行事,榻前定奪矣。今日臣等齊會相議,而修撰金尙奎陳疏未承批,不得循例請牌,修撰李承源,受由在外,上來遲速,有未可知,亦難等待。當與無故行公之員,商確圈點,而卽者副應敎洪廷弼,呈辭不爲入來,卽爲牌招同參,何如?傳曰,允。
梁廷虎,以弘文館言啓曰,新除授校理權益寬,卽爲牌招,以爲同議圈點之地,何如?傳曰,允。
以校理權益寬,牌不進罷職傳旨,傳于梁廷虎曰,推考傳旨捧入。
梁廷虎,以弘文館言啓曰,本館之疲弊,最甚於諸司,所屬員役雇價,專靠於若干奴婢身貢,而近年以來,逃故甚多,不能成樣。故頃以弘述奴婢中,已爲現出者百口劃給之意,再次蒙允,而該院趁不擧行之際,因戶曹陳達,逆家奴婢,盡屬該曹,而本館則無一口奴婢劃給之事。卽今本館員役之飢餒,供役不能支保之狀,比前特甚,依前草記弘述奴婢百口,趁今劃給事,分付該曹·該院,何如?傳曰,允。
又以禮曹言啓曰,因東萊府使狀啓,倭人求請靑黑月羅雄雌馬各一匹,令該曹貿送事覆啓,分付矣。卽接平市署所報,則各廛之民,纔經國家大喪,累値客行,赤坐倒懸之餘,意外遭此難貿之馬役,大小各廛,相率呼訴。曾前純色駿馬與雙叉馬貿納之時,費盡千金而僅得,又況於兩色雌雄四匹馬乎?此則京城內外,所騎往來者,上下一不目覩,雖以千金,誠難貿得,泣訴不已,而所謂別求請,與例求之馬,本道及他道,已有覓給之規,自本曹,參考前例,急速變通云。今此倭人所求馬匹毛色之相符者,京城內外,決難搜得,誠如所報,而曾前倭人求貿馬,自本道覓給,已有規例,今亦依前例,令本道廣求列邑,期於必得,趁速許貿之意,本道監司及東萊府使處,分付,何如?傳曰,允。
又以吏曹言啓曰,曹所屬宗簿寺·司饔院官員等,今癸卯年春夏等褒貶等第,當爲磨勘,而提調有故,不得磨勘之意,敢啓。傳曰,知道。又以吏曹言啓曰,今日本曹褒貶坐起,考見咸鏡道殿最啓本,則茂山府使黃溥,以事或輕遽,政無顯疵爲目,則宜置中考,而置之上考矣。政院旣以此,請推道臣,則守令不可仍置,茂山府使黃溥罷黜,何如?傳曰,允。
慶尙監司,以安東府人家漂沒及宮奴是平等渰死,禹召史壓死事狀啓,傳于梁廷虎曰,人家漂沒及渰死等,令本道恤典擧行。
癸卯八月初四日辰時,上御熙政堂,藥房入診。入侍,都提調崔錫恒,提調李台佐,副提調金始煥,假注書金權,記事官申致雲·李光湜,入侍醫官,權聖徵·方震夔·吳重卨·白興銓·許信·崔泰齡·蔡光夏,別入侍醫官,崔恒齡·白興聲。上西向坐,諸臣入伏訖。崔錫恒進伏曰,調攝中聖體,若何?上曰,一樣矣。錫恒曰,以腫處消減,寢睡安穩,爲敎,腫處益復收斂,水刺亦爲加勝乎?上曰,似加勝矣。錫恒曰,醫官使之診脈,爲宜,而首醫李時聖,終夜大痛,不得入侍,令方震夔·白興銓診脈,爲宜矣。方震夔曰,左右脈候沈數,而右三部,乍加數矣。白興銓曰,脈候兩寸關洪大,兩尺沈靜矣。錫恒曰,令鍼醫診察腫處,而臣等一體瞻望事,敢達,戶則閉之,爲宜矣。上曰,提調李台佐倨傲,姑先罷職。又曰,承旨聽乎?李台佐,縱恣無嚴。藥房之臣,豈敢如此乎?拿鞫嚴問。又曰,承旨書之。提調李台佐拿鞫嚴斷事。都提調崔錫恒曰,重臣特罷,已是過擧,至於拿鞫,尤爲過中之擧,若曰拿鞫,則罪目將何以爲辭乎?幸望卽爲還收,何如?上曰,默爾,可也。大臣詎遏君父乎?金始煥,以提調李台佐拿鞫嚴斷事,書傳旨,擧而讀之。錫恒曰,乃嚴問也,非以嚴斷爲敎也。上曰,以嚴問書之。錫恒,起入診察。始煥曰,小臣萬萬死罪而敢達。今此嚴敎之下,若是奉承之事,則惟當奉承之不暇,而伏見聖上處分之過中,何可不達所懷乎?李台佐,未知緣何,致此嚴敎,而聖上處分,若不過重,則豈敢如是陳達耶?重臣之特命拿鞫嚴問,處分已過,而況鞫之一字,豈不重大事?見聖上過擧,而臣不敢覆逆,則是臣負職責也。傳旨不敢奉承,乃敢惶恐煩達,處分之得中,臣之所望也。又曰,小臣冒萬死仰達,臣雖被嚴誅,處分如是過中,則在中之言,何敢不仰達乎?伏望聖上,俯諒拿鞫鞫字之過重,特命還收,何如?又曰,聖德若有一毫過擧,而臣不敢覆逆,則臣罪至於何境乎?冒死更陳,惟願更加三思焉。又曰,聖上臨御之後,草木昆蟲,咸囿於盛德之中。李台佐,若有不謹之失,慢忽之罪,則付之攸司,未爲不可,臣奉承之不暇,而猝下嚴旨,至以拿鞫嚴問,爲敎,鞫之一字,罪名至重,問目將何以爲辭乎?若不承還收之敎,則臣之負職責,大矣,其罪如何?更加三思,俾聖德無一毫過中伏望。又曰,臣惟知怵於嚴威,不爲陳白,貽累聖德,則雖死歸地下,將作負罪之鬼,伏望更加三思,特命還收,何如?上無發落。醫官以次入,診察腫處,改付糯飯。錫恒曰,糯飯易爲移脫,晝則付糯飯,夜則付蠟紙,爲宜矣。上曰,唯。醫官以次退伏。錫恒退伏曰,自上以縱恣無嚴,爲李台佐之罪案,李台佐,性本謹愼,少無縱恣過越之習,此則通朝之所共知。台佐乃今日柄用之重臣,特命罷職,旣涉過重,至於拿鞫,尤是過擧。金始煥之觸冒嚴威,縷縷陳達,自是職分之當然,拿鞫之命,特爲還收,何如?上笑曰,依爲之。錫恒曰,雖醫官輩,若有罪過,則明正其罪,爲宜,而每下拿鞫之命,臣甚憂悶。聖上臨御今已三年,臣下長短,豈不下燭乎?今此下敎,實是情外,拿鞫之命,旣已還收,特罷之命,又爲還收,則日月之更,孰不欽仰,而其有光於聖德,何如哉?臣待罪廟堂,目覩聖上之過擧,終不救正,則臣罪大矣。冒死陳達,罷職竝爲還收,伏望。上曰,依爲之。錫恒曰,藥房提調,以倚任之重臣,今因情外過激之敎,蒼黃逬出,凡在聽聞,莫不驚悚憂歎,今若特命召入筵中,則尤爲聖德事,故惶恐敢達。上曰,唯。始煥曰,自上旣有召入之命,令注書,出外召入,似宜矣。錫恒曰,使注書召入,爲宜矣。上曰,唯。假注書金權,出外召入,台佐更爲趨入入侍。崔錫恒曰,北漢設築,蓋出於保障之意,而論議多端,終未歸一,緩急得力,有不可必,而義僧之役,爲外方寺刹難堪之巨弊。蓋聞大刹,則收合錢文五十餘兩,小寺則不下二三十兩,輸送於北漢,以爲雇僧立役之計,而及到北漢,元無雇立之事,輸送錢文,只爲摠攝潤橐之資,少無益於守堞之道,而貽弊於外方僧徒則大矣。當此大小寺刹,擧皆空虛,僧徒相繼散亡之日,不可無別樣顧恤之擧,北漢義僧,一倂革罷,以爲安保之地,何如?上曰,依爲之。出擧條錫恒曰,前後三榜,尙未分館,事甚稽緩,申飭開坐,非止一再,而聞以正字尹宗臣,開坐出令後,無端下鄕,終不上來,以此槐院多官,互相退托,尙不擧行云。只以一員之不參,莫重分館,終不得會圈,揆以事體,斷無是理。尹宗臣之累度催促,終不還來,亦涉駭然,尹宗臣,今姑削職,以斯速分館之意,嚴飭分付,何如?出擧條上曰,依爲之。錫恒曰,下番翰林,雖有親病,如不大段,則不得徑出者,古例也。下番翰林曺命敎,見其父病重,罷黜之狀啓,未及入診,投疏徑出,極爲寒心。此後則親病危重者外,不許徑出,似宜矣。上曰,唯。金始煥曰,小臣以該房事,有所〈懷〉敢達。頃日吏曹判書柳鳳輝,陳疏,以會盟祭時捧血官,依庚申年例,御前捧血官陞敍,其餘分差諸功臣者,皆賜馬之意,爲請,而聖批,以疏辭得宜,依施爲敎矣。御前捧血官,當爲依例陞敍,而東宮捧血官,亦宜一體陞敍,至於諸功臣捧血官,亦當依庚申年例,竝施賜馬之典,而不可不更爲稟定,敢達。錫恒曰,庚申年,則東宮虛位之時,故無可擧論,今番則東宮捧血官,與大殿捧血官,竝施陞敍之典,諸功臣捧血官,亦依庚申年例,兒馬賜給,爲宜矣。上曰,依爲之。諸臣退伏,以次趨出。
上在昌德宮。停常參·經筵。
大妃殿·中宮殿,藥房問安。答曰,知道。
藥房都提調崔錫恒,副提調金始煥啓曰,伏未審夜來,聖體調攝,若何?大妃殿氣候,亦復何如?伏聞去。夜入診醫官之言,則淸汁無滲濕於糯米飯,而搾出少許云,乳粉托裏散,連爲進御,而寢睡一向安穩,水刺日益差勝乎?臣等不可不率諸醫,趁早入診,詳察症候。憂慮猶切,敢此問安,竝爲仰稟。答曰,知道。慈殿氣候安寧。腫處收斂,托裏散進御,寢睡安穩,水刺差勝矣。
藥房再啓曰,臣等入診退出後,與諸御醫,詣世弟宮,診察王世弟調候,則諸症幾至差歇,而猶未如常,飮啖之節,亦未復舊。與諸醫反復商議,則皆以爲,六君子湯,加白芍藥炒一錢,縮砂炒硏五分,連進五貼,以爲調助脾胃之地,宜當云。此藥五貼,卽爲劑入之意,敢啓,答曰,知道。
大妃殿·大殿·中宮殿,藥房夕問安。答曰,知道。
藥房口傳啓曰,卽伏聞申時入診醫官所傳之言,則自上左肩胛下外廉小癤,昨日雖已貼付消散之藥,觀其形色,則前頭不無肆毒之漸,消毒之劑,不可不急用云,臣等卽與諸御醫入診,詳察症候後,議定當進之劑,宜當。敢此仰稟。傳曰,知道。
兪命凝啓曰,備邊司郞廳,以大臣意來言,今日賓廳坐起日次,而上候方在未寧中,不得來會云矣。敢啓。傳曰,知道。
梁廷虎啓曰,吏曹郞廳來言,承旨及臺諫有闕,政事何以爲之?取稟。傳曰,明日爲之。
沈仲良,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。又以都摠府言啓曰,副摠管李萬選,以刑曹參判,本曹坐起晝仕進去之意,敢啓。傳曰,知道。
以李齊聃爲假注書。
呂必容,以內醫院官員,以都提調·副提調意啓曰,提調李台佐,召牌之下,未卽承命,保護重地,尙未備員,事極未安,更爲牌招,何如?傳曰,允。
沈仲良啓曰,事變假注書李齊聃,時無職名,依例付軍職,冠帶常仕,何如?傳曰,允。又啓曰,在前觀武才時,有貫革各三人入射之例矣。今亦依此擧行乎?敢稟。傳曰,依爲之。
又以兵曹言啓曰,今此觀武才初試,今月十一日,訓鍊院·慕華館分兩所,依前例,試官差出設場之意,敢啓。傳曰,知道。又以兵曹言啓曰,在前觀武才時,西北武士付料人,除初試,未付料人,則皆赴初試,而依禁軍例,一技試取矣,今亦依此擧行乎?敢稟。傳曰,依爲之。又以兵曹言啓曰,在前觀武才時,扈衛廳付料軍官等,依禁軍例,一技試取,而試取矢數,亦一體施行矣。今亦依此例擧行,何如?傳曰,允。又以兵曹言啓曰,在前觀武才時,堂上·堂下武臣及各廳軍官·閑散武士等,竝爲初試試取,而禁衛營·御營廳·訓鍊都監軍兵禁軍等,亦自本軍門,竝設初試,只入格者入參矣。今亦依此擧行乎?敢稟。傳曰,依爲之。又以兵曹言啓曰,在前觀武〈才〉時,軍器寺別破陣付料之類,依扈衛軍官例,一技試取矣。今亦依此擧行乎?敢稟。傳曰,依爲之。又以兵曹言啓曰,在前觀武〈才〉時,强弓能控者,偃月力能擧者,本曹所屬及各軍門將校中,抄擇可合者,預爲擧案待令事,啓稟定奪矣。今亦依此擧行乎?敢稟。傳曰,依爲之。又以兵曹言啓曰,在前觀武〈才〉時,西北武士中付料軍官等,除初試許赴矣。今亦依此擧行乎?敢稟。傳曰,依爲之。又以兵曹·都摠府言啓曰,副摠管臣李明彦,參知臣徐命淵,以中日試才事,連爲進往,則試藝軍兵中,都監砲手二十名,得中者絶少,絶線者居多,而或有不識執銃者,或有代人藏藥者,手法生疎,不成貌樣。訓局砲手,以輦轂親兵,技藝之精鍊,是宜自別於他軍門,而今反如此,則將何以責其臨陣得力乎?此莫非常時不能鍊習之致,從今以後,中日試才時,砲手中,如有絶線及不識執銃,代人藏藥者,則自中日所,直爲摘發決棍,而當該哨·將官,則令該軍門決棍,以爲飭勵敎習之地,何如?傳曰,允。
持平柳時模,正言李普昱啓曰,請逆魁昌集·頤命竝令攸司亟行斬屍,明正典刑。措辭見上答曰,勿煩。
持平柳時模啓曰,請行藥宮人金姓者,亟命出付攸司,直爲正法。請還收極邊遠竄罪人金在魯·申思喆·金取魯金希魯等量移,金令行·具鼎勳放送之命。請還收罪人金有慶·尹廷舟等量移之命。措辭見上新啓,斯文陽九,變怪百出,粵自凶逆輩,嗾出賊球,以售毒正之計,一種鬼蜮之徒,以誣辱先正臣尹宣擧父子,作爲家計,鳳威俔等,前後換面,公肆醜悖,而醜正之罪未討,誣賢之習不戢,至於今日蕃·廷一之疏而極矣。國是大定之故,渠不敢復理前說,蕃又生出新話頭,稱以爲先正臣文成公李珥辨誣,摭抉先正文集遺事中一款語,截斷粧撰,巧爲之說,雖其原疏見却,而觀其大槪,槪得其陰凶旨意矣。蓋先正平日尙論之言,及於兩賢臣,而有曰,栗谷,先從上達處入,故學之無可依據,牛溪,一一循蹈規矩,故學之有跡。栗谷卽李珥之號也,牛溪卽成渾之號也。此乃贊美兩賢臣成德之各異,開示後學學之之難易,則此與程子之論顔·孟一般,有何一分可言之端,而乃敢就學之無可依據六字上,去之字可字,而只曰,學無依據,有若直以李珥學問,謂無依據者然。至於論蘇學一款,則先正,嘗以兩賢臣之學,比之程學,故兩賢臣者,比之蘇學,有曰,程·蘇之學,竝行於世,至朱子而大定,知德者鮮矣。蓋恨程·蘇之學,得朱子有定,而兩賢之論,猶至今未定,歎知德之鮮矣,此實嘅世意思,而更端,處輒着又曰二字,則自是別條語,而今又去其又曰二字,拖合於上文論學之下,有若先正,以蘇·程,分屬於兩賢者然,噫,此非獨誣先正,乃所以誣兩賢也。此等不成之說,固不足呶呶,而一擧而辱三賢,其罪已不可不懲。況且疏旣見却,投合湖儒,乃與羅廷一之徒,稱以兩道儒生,更進凶,疏而一反前說,假托於金弘錫對辨,一篇精神,惟在醜辱,其遣辭之悖慢,受嗾之情態,有不忍正視者。士習二字,固不足責之於此等無賴漢,而豈意今日復有此凶黨輩餘論耶?最可痛者,此輩每作誣賢之擧,動引先朝,以爲脅持君父,眩惑一世之計,至請毁院而奪爵,論其罪狀,豈不萬萬絶痛哉?此非鄕曲癡蠢之輩,所能獨辦者,必有凶孽逆豎,匿跡藏形,潛伏主張,以爲敲撼嘗試之計。若謂之疏未上徹,而不嚴懲討之典,則必將禍士林,壞世道而後已,請疏頭朴蕃極邊定配,羅廷一邊遠定配。新除授執義李濟,時在慶尙道尙州牧任所,請斯速乘馹上來事,下諭。答曰,不允。末端事及下諭事,依啓。
正言李普昱啓曰,請金姓宮人行藥者,卽速摘發,出付攸司,快正王法。請還收大靜圍籬安置罪人申銋出陸撤籬之命。請還收遠竄罪人任埅·趙榮福量移之命。請罪人趙聖集依前臺批,快正王法。頃日入診罷出後,醫官李時弼,來坐鍼醫廳,諸醫稠坐之中,敢以向國凶悖之說,肆然發口。渠若有一分臣子之心,何敢若是其無嚴耶?請醫官李時弼嚴刑鞫問,依律定罪。楊根郡守李梫,本以蠢劣之人,濫除字牧之任,一朞居官,百般虐民,其所蠹政,難以毛擧,而最所可駭者,李梫之孽六寸李樟父子,或在於衙中,或行於境內,軍田之政,糶糴之際,無不干預,輒受賄賂,家在隣境,害民甚多。稱以勅使絡繹,用度浩多,逐其元結之數,疊懲已捧之稅,悶其所收之甚多,去處之不明,則支勅數條,別作名目,列錄出牌,星火督捧。掘灘之役,例有定軍,而各面動衆,太半捧錢,胡馬二匹,備立官廐,公私來往,計日捧貰,若其雇價,皆出民賦,闔境嗷嗷,怨聲載路。如此貪汚不法之人,決不可仍置,以貽生民之害,請楊根郡守李梫罷職不敍。答曰,不允,末端兩件事,依啓。
咸鏡監司韓世良,以七月令薦新生鰱魚,月令內不得封進,待罪事狀啓,傳于呂必容曰,勿待罪事,回諭。
答戶曹判書李台佐疏曰,省疏具悉。卿其勿辭,從速行公。
今日藥房入診時,提調李台佐,卽爲牌招,入參夕問安事,榻前下敎。
行左承旨朴熙晉疏曰,伏以,庸陋如臣,最居人下,而從前踐歷,無非濫吹,又自昨年以來,荐蒙超擢之異數,顧此命德之器,何等地望,而遽然加之於無似之賤臣?自念不才而濫陞,無功而虛授,求之同朝,無與臣比,臣誠惝怳愧懼,不省所措。豈不欲感激恩私,圖報萬一,而夙夜供劇,恰過一年,積瘁之餘,宿病添苦,實無自力供仕之勢。不得不尋單請急,冀蒙恩遞,而三度還給之命,出於意外,益增惶霣,無地自容。不敢更有所煩瀆,黽勉就直,扶曳出入,殆將數旬,忽自再昨申退之後,宿患胸脅之痛,乘虛重發,冷汗外瀉,頑痰內凝,牽引而不得輾旋,關格而不通呼吸,飮啖專却,尺地難運,旬日之內,决無更起就列之望。出納劇地,不宜緣臣久曠,伏乞天地父母,憐臣疾病之難强,亟許遞改臣職,俾得安意調息,以尋生路,以安微分,不勝幸甚。臣無任祈懇屛營之地,謹昧死以聞,踏啓字。
戶曹判書李台佐疏曰,伏以臣,至愚極迷,待罪藥院,絲毫無補,夙宵凛惕,幸今聖候向安,慶祝方切,乃於今日筵敎,至嚴惶隕之極,覓死不得,人臣負此,尙安敢一日自容,而聖度天大,薄罰旋收,雨露霜雪,無非至敎。固當戴恩知罪,銘心鏤骨,豈敢更有所煩瀆,而顧念臣,年旣衰邁,性迷神昏,天威咫尺之下,擧止疎錯,或失於謹愼,言語愚妄,不免於冗猥,致勤前後之嚴敎,席藁泥首,自訟愆尤,罔非臣罪。今何敢徒恃牽復之寵,晏然冒進於位次,以益其罪戾也哉?玆敢逬出禁門之外,仰暴肝血之忱,伏乞聖慈,天地父母,亟命削臣職名,仍勘臣重律,使群僚知戒,私分少安,不勝幸甚云云。批答見上
辰時,上御熙政堂,藥房提調入診入侍時,都提調崔錫恒,副提調金始煥,假注書李喆輔,編修官吳守經記事官李光湜。入侍醫官,李時聖·權聖徵·方震夔·吳重卨·李時弼·玄悌綱·崔泰齡·石柱泰,別入侍,崔恒齡·白興聲。
崔錫恒進伏曰,夜來涼氣稍生,聖體,若何?又曰,腫處猶未收斂,誠悶矣。又曰,醫官李時聖·方震夔,使之入診,何如?上曰,唯。入診後,李時聖退伏曰,左右脈度沈數矣。方震夔退伏曰,左右脈度沈數,而左寸尤數矣。錫恒曰,請使鍼醫,診察腫處,臣等亦同爲瞻望,何如?上曰,唯。診察後,錫恒曰,聞醫官言,則以白礬,塗蠟紙而付於腫處,爲可云。自今日,勿付膏藥,以塗礬蠟紙,替付,爲好。吳重卨曰,先塗牛黃,然後乃付蠟紙,爲好矣。醫告塗牛黃,又告塗蠟紙。方震夔退伏曰,診察腫處,則大抵與昨無異,拔心而見之,則濃汁順出,而比前尤淸矣。諸醫言同。錫恒曰,王世弟症候頗歇,多幸,而尙未夬差,誠悶矣。臣等與諸醫入診之意,敢達。又曰,提調李台佐,昨日出去陳疏矣。當此輪直之日,保護之地,不可不備員,今已下批,卽爲牌招,以爲自明日,同爲入侍之地,何如?上曰,唯。錫恒又曰,醫言胎水善於治腫,調牛黃膏三丸,進服爲當云。申時,醫官入診時,持入,以爲進御之地,何如?上曰,唯。諸臣以次退出。
癸卯八月初五日酉時,上御熙政堂,藥房入診。入侍都,提調崔錫恒,提調李台佐,副提調金始煥,假注書金權,記事官吳守經·李光湜,入侍醫官,李時聖·權聖徵·方震夔·吳重卨·白興銓·許信·崔泰齡·蔡光夏,別入侍醫官,崔恒齡·白興聲。上西向坐,諸臣入伏訖。崔錫恒進伏曰,此時調攝中聖體,若何?上曰,一樣矣。錫恒曰,伏聞醫官之言,自上左肩胛上小癤,有肆毒之慮云,臣等不勝憂慮,率諸醫,敢請入診矣。仍曰,他醫則朝者已診脈,許信·白興銓使之診脈,何如?上曰,唯。白興銓,診脈後退伏曰,左三部沈靜,左三部洪數有力矣,許信所達同。錫恒曰,令鍼醫診察小癤,而舊腫處,初更不可更爲入診,卽使醫官診察,臣等同爲診察,舊瘡處診察時,則閉戶爲宜矣。上曰,唯。李台佐曰,日勢向昏,小癤診察時,則開戶,舊瘡處診察時,則閉戶爲宜矣。錫恒曰,小癤上塗牛黃,使洗之,仍爲診察,何如?上曰,唯。三提調及醫官起入診察。醫官告診察新核處。錫恒曰,按摩之時,無痛候乎?上曰,唯。權聖徵曰,核上已膿之汁出矣。錫恒曰,膿汁出云,使之搾出,爲宜矣。錫恒謂醫官曰,暫爲搾出,無致刺痛,宜矣。上曰,徐徐爲之。診察舊瘡處,告插撚付蠟紙。吳重卨曰,腫處,比申時一樣,新核處,亦平順。申時,則頗有橫亙之毒氣,卽今亦似消散矣。崔泰齡曰,小癤處,按之,則膿汁小出。四畔核自消,則可瘳矣。諸醫所達略同。權聖徵曰,新核處,已作頭生膿,而頗有毒氣,不可自消。今夜胎水牛黃膏,調進,爲宜矣。錫恒曰,小癤,醫官初則慮有成膿之漸矣,卽今診察,諸醫曰,淸汁已出,不必成膿云。湯藥則姑觀明日議定,而今夜胎水牛黃膏,調進,爲宜矣。諸臣退伏,以次趨出。
上在昌德宮。停常參·經筵。
下直,全州判官曺命宗,安山郡守崔宇泰,溫陽郡守申混。
大妃殿·中宮殿,藥房問安。答曰,知道。
藥房都提調崔錫恒,提調李台佐,副提調金始煥啓曰,伏未審夜來,聖體調攝,若何?大妃殿氣候,亦復何如?昨夕入診時,診察腫處,則腫形與申時無異,淸汁不出夜來益復收斂,小癤亦無刺痛之候,胎水調牛黃膏三丸,其果進御,而寢睡一向安穩,水刺日益差勝乎?臣等不可不率諸醫,趁早入診,詳察症候憂慮未已,敢此問安,竝爲仰稟。答曰,知道。慈殿氣候安寧。腫處收斂後一樣,小癤一樣,胎水調進牛黃膏,寢睡安穩,水刺差勝矣。
藥房再啓曰,臣等入診退出後,與諸御醫商議,則皆以爲,自上肩胛下結核處,今日入診時,更加按摩,則終不無肆毒之慮,消毒之劑,不可不急用,內疎黃連湯,最宜於卽今症候,本方加皁角刺炒一錢,連進三貼,宜當云。此藥卽爲煎入之意,敢啓。答曰,知道。
大妃殿·大殿·中宮殿,藥房,夕問安。答曰,知道。
沈仲良,以都摠府言啓曰,副摠管李明彦,以漢城府右尹,本府坐起,晝仕進去之意,敢啓。傳曰,知道。
又以禮曹言啓曰,自庚子至壬寅,課製恩賜之類,合以計之,則給二分五人,給一分十一人矣,給二分五人,則依前例,直赴會試,而丁酉九月分給分之人,若占元額,則初試觀光之人,每以見奪額數,爲寃,今後給分之人,依例赴試作文納券,而勿論多少,竝付元額之外事,定奪矣。今此給一分十一人,分送漢城試兩所,依定奪擧行之意,分付,何如?傳曰,允。
又以備邊司北漢主管堂上言啓曰,北漢管城將崔必蕃,今月初四日政,移拜驪州牧使矣,管城將,頻數遞易,城中凡事,不成頭緖,極爲可慮。崔必蕃新除之任,今姑改差,仍任管城將,以責成效,何如?傳曰,允。
有政。吏批,判書柳鳳輝進,參判鄭齊斗在外,參議尹行敎進,承旨沈仲良進。兵批,判書李光佐,禁衛營久勤招見坐起進,參判金致龍進,參議洪重禹病,參知徐命淵病,承旨沈仲良進。吏批啓曰,博川郡守柳聖澄,以善治之績,加資事,命下矣。雖已資窮,未經準職,何以爲之?敢稟。傳曰,特爲加資。又啓曰,臺諫闕員,今當差出,而擬望之人乏少,外任竝擬,何如?傳曰,允。以權以鎭爲左副承旨,呂必容爲左承旨,沈仲良爲右承旨,尹彬爲正言,權宏爲兵曹佐郞,金夏明爲工曹佐郞,李巨源爲文學,宋寅明爲尙州牧使,李獻一爲信川郡守,沈世俊爲楊根郡守,趙遠命爲檢詳,李世德爲司僕正,宋眞命爲獻納。舍人趙遠命單付,學正李景白·李鎭周單付。完溪君李衡東,承襲封君。兵批,副護軍朴熙晉·李斗千·任晟,副司果李眞伋,副司正李齊聃單付。
以京畿監司李世最狀啓,豐德居幼學柳世華妻張氏等三人燒死事,傳于梁廷虎曰,燒死人等,令本道恤典擧行。
新除授左副承旨權以鎭,時在忠淸道公山地,斯速乘馹上來事,下諭,何如?傳曰,允。
沈仲良,以訓鍊都監言啓曰,都監創設之初,設置鐵峴鎭於載寧地,差遣別將,造給印信,其他規模凡百,一如邊將矣。昨年秋間,本鎭別將,欲治罪屯民安興發爲名者,則興發,反生脅制之計,以濫捧作弊之意,構呈巡營,自本官,捉囚本鎭色吏云。本鎭卽都監所屬,興發乃鎭下屯民,別將之橫斂,果如其言,則固當來訴都監,以俟覈處,而今乃越訴巡營,構陷鎭將,風習可惡,且關後弊,而別將若有侵漁之事,則亦不可仍置,令本道査報矣。及見其査狀,則別將雖無大段濫雜之擧,不無若干加捧之物,故卽爲汰去,該鎭色吏,亦爲除名,而興發越訴之罪,亦令査官懲治矣。興發,締結郡吏,蔑視上司,敢又誣訴於巡營,語逼都監,略無顧忌,紀綱所關,安敢乃爾?凡軍門屯屬之有罪者,拿致治罪,自是通行之規,而當初慮其推捉之弊,只使本官治罪,仍汰別將及鎭吏,則都監處置,不曾偏着,而本官,只信興發及下輩慫惥之言,都監關文,終不擧行,使頑悍之屯民,恣行悖習,不加一杖,事體至爲未安。當該郡守,今已罷歸,不得責罰,而軍門威令,不及於屬鎭之一屯民,事之寒心,莫此爲甚。今若因循置之,日後屯民之謀避鎭役,圖免納稅者,必將效尤,而紛然訐訴於巡營,其流之弊,不可不嚴防。且本鎭,處於長水山城之下,故脫有事變,別將領率屯民,入守本城,自有事目,則其所緊重,非如閑漫設屯之比,而近來本郡,不念設鎭之本意,侵剝鎭屬多端,或移定他役,或勒侵疊役,將至於渙散之境。自今另加嚴勅,若復如前侵擾,則郡守,依事目罷黜,鄕所色吏,移囚嚴刑,今此作梗屯民安興發,令本道分付本官,別定刑吏,捉送都監,依律定罪,以懲日後,何如?傳曰,允。
持平柳時模,正言李普昱啓曰,請逆魁昌集·頤命,竝令攸司,亟行斬屍,明正典刑。措辭見上答曰,勿煩。
持平柳時模啓曰,請行藥宮人金姓者,亟命出付攸司,直爲正法。請還收極邊遠竄罪人金在魯·申思喆·金取魯·金希魯等量移,金令行·具鼎勳放送之命。請還收罪人金有慶·尹廷舟等量移之命。措辭見上新啓,國之根本,在於都民,都民之中,市民尤重。凡其疾苦,理宜優恤,而疾苦之事,不一其端,百各司·各軍門及諸宮家私貿勒買之弊,最爲難堪。故因前後廛人之訴冤,朝家申禁,非止一再,而駸駸解弛,猶夫前日,甚至於減半折直,經年給價,而所入之價,又入於吏輩·宮屬之手,各廛之人,殆不能支吾,將不免破市而逃散。其在軫民隱祛弊瘼之道,宜有更加申勅之擧,請令平市署,逐朔現告於備邊司,如有復踵前習者,當該官員及宗班,罷職,下吏宮屬,囚禁科罪。答曰,不允。末端事,依啓。
正言李普昱啓曰,請金姓宮人行藥者,卽速摘發,出付攸司,快正王法。請還收大靜圍籬安置罪人申銋出陸撤籬之命。請還收遠竄罪人任埅·趙榮福量移之命。請罪人趙聖集依前臺批,快正王法。措辭見上新啓,日昨吳泰麟,以闌入伏地事,方在囚治勘罪中,而至於別軍職之號,見帶自如。渠旣額外之人,而瀆冒天威,終售希恩之計,今若仍付其職,只施其闌入之罪,則適足以中其願,而且有關於後弊,請吳泰麟,拔去於別軍職之列。瑞興縣監宋性源,莅任以來,專事肥己,役使工匠,殆無餘暇,凶逆被謫之時,輒必蕩竭官儲,陸續饋問,邑爲虛耗,民不堪命。自知罪犯,早晩彰露,深居衙內,日夜治任,吏多驕橫,民不奠居,一境嗷嗷,怨謗狼藉。如此之人,不可仍畀以字牧之任,以貽生民之害,請瑞興縣監宋性源罷職不敍。答曰,勿煩。
癸卯八月初六日辰時,上御熙政堂,藥房入診。入侍都,提調崔錫恒,提調李台佐,副提調金始煥,假注書金權,記事官吳守經·李光湜。入侍醫官,李時聖·權聖徵·許信·方震夔·吳重卨·李得英·金垕·崔泰齡,別入侍醫官,崔恒齡·白興聲。上西向坐,諸臣入伏訖。崔錫恒進伏曰,夜來日氣陰冷,調攝中聖體,若何?上曰,一樣矣。錫恒曰,以腫處收斂後一樣,寢睡安穩,爲敎,水刺亦如前乎?上曰,唯。錫恒曰,小癤亦以一樣,爲敎,無痛候乎?上曰,唯。錫恒曰,令醫官診脈,而首醫及方震夔,使之診脈,爲宜矣。李時聖診脈後,退伏曰,脈候左右沈數,而右寸關尤數矣。方震夔曰,左右脈候,沈數矣。錫恒曰,令鍼醫,診察腫處,爲宜矣。上曰,唯。錫恒曰,臣等同爲瞻望,爲宜矣。鍼醫以次入診,三提調同起診察。醫官告去蠟紙,仍插心。錫恒謂醫官曰,按搾,可也。膿汁出一匙許。醫官又告揷心,診察新核處,告塗胎水。吳重卨曰,惶恐敢達,如此按摩,則痛乎?上曰,無之矣。告付糯飯於舊瘡處,付蠟紙於新核處。重卨退伏曰,腫處形色,與昨一樣平順。撚不拔,故膿汁多而順出。小癤毒氣,差散矣。諸醫所達略同。錫恒曰,臣等診察,而淸汁比昨頗減,幾何而不至於完合乎?小癤亦稍解,多幸矣。第調攝之道,各別加意,謹避風邪,喜怒之節,亦爲加愼伏望。諸臣退伏,以次趨出。
上在昌德宮。停常參·經筵。
大妃殿·中宮殿,藥房問安。答曰,知道。
藥房都提調崔錫恒,提調李台佐,副提調金始煥啓曰,伏未審夜來,聖體調攝,若何?大妃殿氣候,亦復何如?伏聞昨夕入診醫官之言,則腫形及結核處,與申時一樣,而淸汁搾出數點云。腫處益復收斂,結核夜來無刺痛之候,而湯藥進御後,寢睡一向安穩,水刺日益差勝乎?臣等不可不率諸醫,趁早入診,詳察症候。不勝憂慮,敢此問安,竝爲仰稟。答曰,知道。慈殿氣候安寧。腫處收斂,核處一樣,寢睡不寧,水刺差勝矣。
沈仲良啓曰,前待敎尹容,以副提學李眞儒異姓四寸,相避遞職矣。今則副提學李眞儒,旣已遞職,前待敎尹容,令該曹口傳付軍職,仍卽牌招察任,何如?傳曰,允。
吏曹口傳政事,待敎單尹容。
梁廷虎,以都摠府言啓曰,副摠管李萬選,以刑曹參判,本曹坐起,晝仕進去之意,敢啓。傳曰,知道。
又以兵曹言啓曰,己亥年觀武才時,經理廳在京任事軍官五人,各技初試事,定奪矣。廳號雖罷,北漢則自在,而軍官輩任事之道,與前無異,今亦依前例擧行乎?敢稟。傳曰,依爲之。
持平柳時模,正言李普昱啓曰,請逆魁昌集·頤命,竝令攸司,亟行斬屍,明正典刑。措辭見上答曰,勿煩。
持平柳時模啓曰,請行藥宮人金姓者,亟命出付攸司,直爲正法。請還收極邊遠竄罪人金在魯·申思喆·金取魯·金希魯等量移,金令行·具鼎勳放送之命。請還收罪人金有慶·尹廷舟等量移之命。竝措辭見上,答曰,勿煩。
正言李普昱啓曰,請金姓宮人行藥者,卽速摘發,出付攸司,快正王法。請還收大靜圍籬安置罪人申銋出陸撤籬之命。請還收遠竄罪人任埅·趙榮福量移之命。請罪人趙聖集依前臺批,快正王法。請吳泰麟拔去於別軍職之列。請瑞興縣監宋性源罷職不敍。措辭竝見上答曰,不允。末端事,依啓。
沈仲良啓曰,待敎尹容牌招事,允下,而闕門已閉,待明朝出牌之意,敢啓,傳曰,知道。
梁廷虎啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
大妃殿·大殿·中宮殿,藥房夕問安。答曰,知道
辰時,上御熙政堂,藥房入診。入侍時,都提崔錫恒,提調李台佐,副提調金始煥,假注書李喆輔,編修官吳守經,記事官李光湜,入侍醫官,李時聖·權聖徵·方震夔·吳重卨·崔泰齡·石柱泰·崔命錫·鄭爾柱,別入侍,崔恒齡·白興聲·權聖經·朴洵。
崔錫恒進伏曰,此時聖體,若何?纔者伏見問安批答,則腫處猶未收斂,寢睡不得安穩,爲敎,極爲驚慮。未知寢睡之未寧,因腫處而然耶?上曰,唯。錫恒曰,水刺一樣耶?上曰,唯。錫恒曰,內消黃連湯,味極苦口,而昨日善爲進御,誠極多幸矣。金始煥曰,新結核處,疼痛乎?上曰,然矣。錫恒,請令首醫李時聖·方震夔入診。又曰,朴洵者,精於治腫,故今方率入矣。此人,本者脚病,不善出入,而雖然,亦可診察矣。入診後,李時聖退伏曰,脈度猶數,而比昨稍緩矣,方震夔曰,左右脈候沈數矣。錫恒曰,使鍼醫診察,爲宜。上曰,唯。錫恒曰,使朴洵同爲診察,爲宜,而此是病人也。御前出入,極爲未安,雖然,旣是醫人,則亦何妨也?仍使諸醫診察,醫告去消毒膏。錫恒曰,腫處痛乎?上曰,唯。錫恒曰,雖痛不大段乎?上曰,唯。醫告去蠟紙,又告去拔心。金始煥曰,新核處按摩時,痛輕重,何如?上曰,頗痛矣。錫恒曰,若付糯米飯,則不便於付消毒膏矣。自今替付黃蠟膏,似好。上曰,依爲之。醫告以胎水,洗腫處,又告付消毒膏。吳重卨退伏曰,舊腫處拔心,則淸汁順出,新腫處形色凡百,與昨無異,而以手按摩,則比他肌肉頗熱。小臣曾見如此腫處,以石花付之,則能去腫熱。旣是經驗者,故惶恐敢達。崔泰齡曰,新核處按察,則與昨無異,而堅結之氣,今日則聚於一處,多幸矣。崔命錫曰,舊瘡處,尙有浮皮。蓋濕痰,聚散無常,當出者未盡出,故尙未完合。新腫處濕痰聚結,其體堅硬,姑無盛膿之意,須費數日可膿矣。朴洵曰,新舊瘡處,仔細按察,則大抵皆是濕痰所致,而舊腫處,非久當完合,新核處,亦不至於深慮矣。崔恒齡曰,新核處,比昨稍大矣。白興聲曰,舊瘡處結核多解,淸汁順出,多幸,而新核處,昨日則似無毒氣,今日則頗有毒氣矣。醫進內消黃連湯,上進御。錫恒曰,此藥乃是苦口之劑,而如是頓服,極爲多幸矣。又曰,臣亦同爲診察,則舊瘡處,未幾似當完合。新核處淸汁連出,此是消毒膏之效也。吳重卨,雖以石花請付,其言決不可從。連付消毒膏,爲可,而但膏藥易爲移動,不着於當處,以此爲慮。此後則醫官無時招入,頻頻改付,爲好矣。上曰,唯。李台佐曰,今日則新核處毒氣,聚於一處,淸汁又出,頻有成膿之意。聞醫言,則今年暑濕特甚,致有此症。旣是暑濕所祟,則吳重卨之請付石花者,似未深思而發矣。依都提調所達,連付消毒膏,爲宜。諸臣以次退出。
上在昌德宮。停常參·經筵。
下直,狼川縣監柳壽垣。
大妃殿·中宮殿,藥房問安。答曰,知道。
藥房都提調崔錫恒,提調李台佐,副提調金始煥啓曰,伏未審夜來,聖體調攝,若何?大妃殿氣候,亦復何如?伏聞去夜入診醫官之言,則腫形及結核處,與申時一樣,而淸汁小出云。腫處益復收斂,結核疼痛之候,夜來差減,而湯藥進御後,水刺日益差勝,寢睡不寧之候,其果差安乎?臣等不可不率諸醫,趁早入診,詳察症候,不勝憂慮,敢此問安,竝爲仰稟。答曰,知道。慈殿氣候安寧。腫處收斂,結核處差減,水刺差勝,寢睡安穩矣。
大妃殿·大殿·中宮殿,藥房夕問安。答曰,知道。
梁廷虎,以都摠府言啓曰,今日入直內三廳武兼禁軍及軍兵等,當爲中日習射,而拜表相値,不得爲之之意,敢啓。傳曰,知道。
又以都摠府言啓曰,副摠管李萬選,以刑曹參判査對事,慕華館晝仕進去之意,敢啓。傳曰,知道
又啓曰,大司憲李眞儉未肅拜,陳疏未下批,執義李濟,掌令尹東洙,持平趙最壽在外,掌令柳綏奉命在外,持平柳時模呈辭,今日以監察茶時之意,敢啓。傳曰,知道。
沈仲良啓曰,今八月初十日,都目政事爲之之意,敢啓,傳曰,知道。
又以義禁府言啓曰,卽見平安監司狀啓,則正刑罪人宇宏繼母周香,跟捕囚禁於理山郡,似當施以緣坐之律,令禁府稟處事,啓下矣。宇宏,卽謀逆罪人宇寬之同生弟,其繼母周香,依律文緣坐,爲婢於慶尙道柒原縣,而依例發遣府羅將,仍令押送配所,罪人洪贊義等論罪一款,令該曹稟處,何如?傳曰,允。
又以義禁府言啓曰,卽接月令醫員張潾手本,則時囚罪人宋秀良,本以老病之人,就囚五朔,連爲呻痛度日矣,自數日前,重得毒痢,度數無算,腹痛復重,叫呼不絶,食飮全廢,精神昧暗,實有頃刻難保之勢云。自前罪人病勢如此,則有保放救療之規,敢此仰稟。傳曰,依爲之。
以申澋爲假注書。
呂必容啓曰,卽今廳中僚員不齊,左副承旨權以鎭,時在公山地,右副承旨兪命凝,掃墳受由,下去洪陽地,都目政廳,承旨二員,當爲進去,無他伴直之員,出納之際,不成貌樣。合有變通之道,何以爲之?敢稟。傳曰,在外承旨二員,改差。
沈仲良,以禁衛營言啓曰,本營別軍官,乃是付料之窠,而近日別爲變通,兵房以堂上有履歷人差出,其下以曾經宣傳官及出身閑良中,門地人物具備,前頭可爲武弁峻望者差出,以爲勸奬成就之地,待之之道,與前頓別。今此觀武才時,依禁軍等例,許以各技初試,何如?傳曰,允。
正言李普昱啓曰,請金姓宮人行藥者,卽速摘發,出付攸司,快正王法。請還收大靜圍籬安置罪人申銋出陸撤籬之命。請還收遠竄罪人任埅·趙榮福量移之命。請罪人趙聖集依前臺批,快正王法。請吳泰麟拔去於別軍職之列。措辭竝見上新啓,槐院分館,卽是新進榮路,初選不可不審擇,而今玆圈錄,取舍不公,猥雜居多,其所阿好者,不顧濫竽之嫌,其所異己者,不念遺珠之歎,如睦天顯·金弘壽,俱出於得罪名義之家,爲世所棄,而猥參圈選,李齊聃·李槳,寒門疎族,且無名稱,而亦置選中,已拂公議,而至若李日躋·任珽·韓顯謩·林光弼·尹志之門閥才華,蔚爲一世之所推,而公然見漏。其徒循私意,不恤公道,弁髦名義之罪,不可不正,請當該行首掌務官,削奪官爵,門外黜送,參坐三人,一竝罷職,睦天顯·金弘壽·李齊聃·李槳汰去於選中,李日躋·任珽·韓顯謩·林光弼·尹志,依槐院例調用,以杜後弊,以嚴公選。答曰,勿煩。
癸卯八月初八日辰時,上御熙政堂,藥房入診,入侍,都提調崔錫恒,提調李台佐,副提調金始煥,假注書金權,編修官吳守經,記事官尹容,入侍醫官,李時聖·權聖徵·方震夔·吳重卨·卞三彬·玄悌綱·崔泰齡·張世輔,別入侍醫官,崔恒齡·白興聲,治瘇敎授,朴洵。上西向坐,諸臣入伏訖。崔錫恒進伏曰,夜來秋氣頗生,調攝中聖體,若何?上曰,一樣矣。錫恒曰,藥房批答,以寢睡安穩,爲敎,下情極爲喜幸矣。新核處,無疼痛之候,然乎?上曰,然矣。錫恒曰,水刺亦一樣乎?上曰,唯。錫恒曰,令醫官診脈,而李時聖·方震夔,使之診脈,爲宜矣。上曰,唯。李時聖曰,左右脈候沈數,而乍有緩氣矣。方震夔曰,脈候沈數,而左寸關尤數矣。錫恒曰,令鍼醫診察腫處,而臣等敢請同爲瞻望矣。上曰,唯。鍼醫以次入診察,三提調同起診察,吳重卨告去消毒膏,又告腫處以胎水洗之。錫恒曰,按摩而不痛乎?上曰,不痛矣。金始煥,謂醫官曰,核處溫熱,比昨,何如?醫官詳察,爲可。重卨答曰,比昨差減矣。錫恒曰,舊瘡口鰒心頗闊,拔之,仍付糯飯,爲宜矣。上曰,唯。重卨,告付消毒膏於新核處,又告付糯米飯於舊瘡口。三提調退伏。諸鍼醫以次退伏。重卨曰,腫處形色,一樣平順。撚不拔,故膿汁順出。新核處,毒汁出而浮高漸消,毒氣消減,中則似膿,而不至大段矣。第念瘡癤屬心,心氣不上,爲宜矣。氣上則腫形添加,氣不上則腫處消減,氣懋和平,萬千伏望。崔泰齡曰,舊瘡處淸汁順出,浮高亦減,新核處淸汁亦出,四畔毒氣,頗爲消散矣。諸醫所達略同。錫恒曰,臣近入診察,舊瘡口淸汁小出,而尙未收斂,撚,午則拔之,夜則插紙撚,去糯飯付黃蠟膏,爲宜。湯藥乃苦口之劑,症候向愈,今姑停止,胎水及忍冬茶,調牛黃連爲進御,爲宜矣。上曰,唯。錫恒曰,重卨雖是醫官,而仰達之言,每如此,愚忠誠爲可尙。各別加意愼攝伏望。上曰,唯。諸臣退伏,以次趨出。
上在昌德宮。停常參·經筵。
大妃殿·中宮殿,藥房問安。答曰,知道。
藥房都提調崔錫恒,提調李台佐,副提學金始煥啓曰,伏未審夜來,聖體調攝,若何?大妃殿氣候,亦復何如?伏聞去夜入診醫官之言,則淸汁無滲濕於糯米飯,搾之亦無所出,結核處,與申時無異,而膿汁亦多滲濕於消毒膏云。腫形益復收斂,核處亦無疼痛之候,胎水調牛黃膏,忍冬茶調牛黃,連爲進御,而寢睡一向安穩,水刺日益差勝乎?臣等不可不率諸醫,趁早入診,詳察症候。不勝憂慮,敢此問安,竝爲仰稟。答曰,知道。慈殿氣候安寧。核處一樣,腫形收斂,牛黃連進,寢睡安穩,水刺厭進矣。
大妃殿·大殿·中宮殿,藥房夕問安。答曰,知道。
李夏源啓曰,大司憲李眞儉未肅拜,疏批未下,執義李濟,掌令尹東洙,持平趙最壽在外,掌令柳綏奉命在外,持平柳時模呈辭受由,今日以監察茶時之意,敢啓。傳曰,知道。
又啓曰,吏曹郞廳來言,臺諫有闕,政事何以爲之?取稟。傳曰,明日爲之。
又以都摠府言啓曰,副摠管李萬選,以刑曹參判,本曹坐起晝仕進去之意,敢啓。傳曰,知道。
又啓曰,事變假注書申澋,時無職名,依例付軍職,冠帶常仕,何如?傳曰,允。
沈仲良啓曰,在外承旨二員改差事,命下矣。政官牌招開政,以在京無故人差出,仍卽牌招察任,何如?傳曰,允。
有政。吏批,判書柳鳳輝牌進,參判鄭齊斗在外,參議尹行敎牌進,右承旨沈仲良進。兵批,行判書李光佐病,參判金致龍病,參議洪重禹奉命出疆,參知徐命淵進,右承旨沈仲良進。吏批啓曰,玉堂闕員,今當差出,而擬望之人乏少,相避竝擬,何如?傳曰,允。以徐命淵爲左副承旨,梁廷虎爲右副承旨,李夏源爲同副承旨,洪廷弼爲司諫,宋眞明爲副校理,金始㷜爲副修撰,李師尙爲副提學,黃命錫爲司宰僉正,李玄緻爲敦寧判官,權益寬爲吏曹佐郞。奉敎單尹容,校書著作單洪受龜。兵批,副護軍李眞儒·金重熙·崔必蕃,副司直權以鎭·兪命凝·尹游,副司正申澋單付。
沈仲良啓曰,新除授副校理宋眞明,副修撰金始㷜,卽爲牌招察任,何如?傳曰,允。
徐命淵啓曰,慶尙監司李世瑾所授密符,以三十六符,命下矣。取考完符置簿,則三十六符,濟州牧使愼惟益,曾已受去,而今日單子修入時,懵不致察,以致書下。元單子,不得已付標還入,當該注書推考警責,何如?臣亦有不察之失,惶恐待罪之意,敢啓。傳曰,依啓。勿待罪。
沈仲良,以吏曹言啓曰,今此文宣王釋奠祭,初獻官,以議政府左參贊姜鋧,議政府右參贊朴泰恒,實預差啓下矣,姜鋧·朴泰恒,俱有身病,不得受香,而當品中除老病公故外,無他推移之路。在前如此之時,從二品通融塡差,亦有其例。今亦依此,以亞獻官實差,禮曹參判金一鏡,改付標,亞獻官則以其預差行副護軍尹㝚,亦爲改付標以入之意,敢啓。傳曰,知道。
徐命淵,以兵曹言啓曰,今八月初九日,幼學姜命載稱名人,自金虎門入來,差備門外擊錚,極爲駭愕。令攸司囚禁治罪,同門守門將柳載天,常時不能禁斷雜人,以致闌入,亦難免其責,推考,何如?傳曰,允。
李夏源,以校正廳言啓曰,璿源譜略,今方設廳釐正,本寺郞廳,例當逐日看檢,工役頗繁,以數少郞官,有難速就,而主簿有闕,尙未出代。雖或出代,前頭奉安之行,郞廳一員,當爲陪往,只以一郞廳,責其速完巨役,誠爲可慮。庚申年亦有郞廳加出之例。敦寧府奉事李益炯,稍解譜法,依舊例加出,以爲除本司,專意察任之地,何如?傳曰,允。
答全城君混疏曰,省疏具悉。卿其依疏辭往省焉。仍傳曰,給由馬,澆奠床備給。
答工曹判書趙泰億疏曰,省疏具悉。卿其依疏辭往省焉。
答禮曹參議朴彙登疏曰,省疏具悉。爾其依疏辭往省焉。
全城君混疏曰,伏以臣,奉使還朝之後,宜卽往省父母墳山,以伸私情,而原隰驅馳之餘,衰病益劇,無以自力,且値客使相續,朝家多事,不敢請由。今則新涼乍動,舊疾稍可,欲趁仲秋節日,往展丘壟,少伸霜露之感,冒死仰籲於靜攝之中,伏乞特許數日之暇,俾遂至懇焉。且伏念臣伯母之喪,遽出於臣昨年出疆辭陛之日,旣銜君命,不敢少留,且因喉司之請推促發,不得已蒼黃出城,旣不得親檢於殯殮之際,又未能永訣於臨壙之時。顧念王事至重,雖不敢顧私,而私情痛切,靡有其極,一慟墳塋,以伸至恨,情理之所不可已。其墓地,在於永平地臣祖父仁興君墳山之側,而距臣父墳所在之地,不過數舍之程。玆欲便道往哭,少抒私哀,仍展祖墳,獲伸情禮,謹此附陳於請由之章,竝乞俯賜矜允,千萬幸甚云云。批答見上
工曹判書趙泰億疏曰,伏以臣,幸蒙恩暇,今將往浴溫泉,旣已辭陛矣,第臣有懇迫情理,不得不冒死仰陳。臣之祖父母墳山,在於忠淸道全義地,而法典,父母墳外,無得請由往來,曾在先朝辛卯,臣將赴日域,陳情乞省,獲蒙曲許,至今感結于心。厥後身抱痼疾,跡縻宦途,曠廢展掃,居然十有三年,私心愴缺日夕靡寧。今臣所往之地,距臣祖墓,未滿一日程,若於沐浴之餘,仍得轉往一省,則積年悲慕之私懷,庶可得以少伸矣。越例干冒,極知惶悚,而私情所迫,敢此號籲,伏乞聖慈,俯賜體諒,特副所請,仍命遞臣職名,使得隨便行止,千萬幸甚云云。批答見上
禮曹參議朴彙登疏曰,伏以,臣祖父母墳山,在於忠淸道燕岐地,而東南兩邊,皆有泰山,前月暴雨,山水急下,墓前階砌及墓左墓右至近之地,處處沙汰。臣聞此報,私情痛迫,不能自定。趁此雨晴農歇,欲爲下去,募得役夫,塡土修築之計,而臣祖子孫,元來鮮少,臣父兄弟,只是二人,臣之從昆弟,亦不過五人矣,不幸數十年來,皆已喪逝,卽今餘存者,只臣一人而已。臣若不下往,則無他董役之人,而今臣身帶職名,不敢任意下鄕,且父母墓山之外,則法無請由之規。玆不得不冒死呼籲於天地父母之前,伏乞聖慈,特察臣情理之懇迫,遞臣職名,俾臣任便往來,以伸至情,千萬幸甚云云。批答見上
敎慶尙監司李世瑾書。王若曰,外臺節制之權,固其任素重,南臬觀風之責,視諸路最難。在荒歲尤宜擇人,當是時所以屬子。睠彼鷄林之舊壤,寔我鰈域之雄藩。一千里山襟海帶,險阻形勝之足憑,七十州物阜民殷,國家根本之斯在。先賢之型範已邈,寧望士風之作新,季世之巧僞寢滋,無復鄕俗之淳古。狡倭之調娛漸難,而常慮生釁,陰雨之綢繆比疎,而未盡詰戎。賦役孔煩,推剝遍及於隣族,奸究未戢,枹鼓數驚於村閭。矧屢年飢饉之相仍,已多塡壑,欸一路懷襄之斯酷,又判失農。蓋其溫恤撫循之方,倍難於常日,苟非諳練贍敏之手,曷任以隆權?惟卿,襲訓名家,蜚英妙歲。鄧仲華淳備之行,克篤乎孝悌睦婣,汪彦章閎麗之文,俱長於才識辭理。靑綾粉署,備顧問者幾年,白簡烏臺,凜直聲於當世。涖灣府聘殊域,確乎廉謹之操自持,佐戎垣按近藩,綽然彈壓之效冞著。顧其貞固之志,曾不撓於榮悴升沈,嘉乃恬雅之風,常欲置諸左右近密。肆當改紀之日,首畀貳銓之官。還朝稍遲,未復內庭之舊踐,納節無幾,仍分下邑之新符。爲政纔過半年,猶能濟民而有裕,其才終非百里,寧使專州而不咸。乃者劇臬之告窠,方思惟良共理,果然衆望之有屬,皆曰此子無踰。惟前度歷試之俱宜,故今日愼簡之非偶。玆授卿云云,卿其敬服寵命。勉竭令圖,道殣野莩之驚心,困窮是惠,髮櫛癢爬之加意。革弊無遺,若乃振風化而育人才,其敢或後,亦粵詗夷情而修武備。當務所先,于以勸農桑而平獄刑,于以別廉貪而嚴黜陟。陶長沙之綜理微密,自足辦事而做功,戴少卿之剛果公淸,何難任煩而治劇?猶已猶溺,仁政庶勉於夙宵,于蕃于宣,令名無替於終始。至於專稟條例,自有故常,凡諸大小機宜,盍殫區畫?於戲,深體方面之委寄,莫憚原隰之驅馳,頻年之荐任州藩,寧嫌王事之鞅掌?頹齡之久違法從,惟應京闕之馳心。返李泌於澧州,行且內召,得張詠於巴蜀,佇弭邊憂。庶可念念祗承,何用諄諄多誥?故玆敎示,想宜知悉。知製敎李世德製進
癸卯八月初九日辰時,上御熙政堂,藥房入診。入侍,都提調崔錫恒,提調李台佐,副提調金始煥,假注書金權,編修官吳守經,記事官尹容,兵曹判書李光佐,微稟,同爲入侍,入侍醫官,李時聖·權聖徵·方震夔·吳重卨·白興銓·崔泰齡·崔擎玄·辛必昌,別入侍醫官,崔恒齡·白興聲。上西向坐,諸臣入伏訖。崔錫恒進伏曰,日氣涼冷,調攝中聖體,若何?上曰,一樣矣。錫恒曰,伏見批答,則以寢睡安穩,而水刺厭進,爲敎,極爲驚慮。或者,以連進苦口湯劑,故如此矣。湯劑姑爲停進之意,敢達。上曰,唯。錫恒曰,令醫官診脈,而首醫及方震夔,使之診脈,爲宜矣。李時聖曰,脈候,左三部數中,有和緩之氣,右三部及關脈尤數,而與昨同矣。方震夔曰,左右脈候沈數,而右寸關尤數矣。錫恒曰,令鍼醫診察,臣等敢請同爲診察。上曰,唯。錫恒曰,日氣涼冷,閉戶,爲宜矣。諸鍼醫以次入診察,三提調同起診察。吳重卨,告去糯米飯及消毒膏。權聖徵,按新腫處曰,如此之時,頗痛乎?上曰,唯。錫恒曰,膿汁多出,差快乎?醫官告付消毒膏及糯米飯。重卨曰,腫形一向平順,淸汁不出。淸汁出,則或有滯氣,而此亦無矣。新腫處,自作孔穴,淸汁自出,結核漸解,毒氣亦散矣。崔泰齡曰,舊瘡處,已盡生肌收斂,新核處,淸汁順出,比昨一樣,連付消毒膏,爲宜。消毒膏,一名促膿膏也。諸醫所達略同。錫恒曰,舊瘡處,幾盡完合。臣意以爲,淸汁不盡出,而徑合矣,醫言,淸汁盡出,而晝付糯飯,夜付蠟膏,爲宜云。新核處,毒氣頗消,亦無所慮。連付消毒膏,爲宜矣。上曰,唯。錫恒曰,世弟所進服六君子湯,盡於今日云。明日入診,更爲議藥之意,敢達。上曰,唯。行兵曹判書李光佐進伏曰,小臣以兵曹有定奪事,入侍矣。自前國家,就文武世族忠孝傳家者之子孫中,別爲擇取勸武,旣有淵源,故能見成就需用之效矣。近年來,久無此事。小臣待罪本曹後,欲爲稟達,而聞見孤陋,至今遷就矣。輔佐宣祖大王,贊壬辰中興之名臣故文翼公李德馨四代孫李興仁,卽故校理允明之子,而其作人,最不碌碌。戊午年故深河死節金應河之弟,御營大將金應海後孫金浚,卽故兵使重九之子,而其爲人,心地堅固云。此二人,俱合勸起成就。李興仁·金浚,依申翊夏·具爀例,除薦取才,特差宣傳官,窠若不足,則或先差軍門將官,以次陞付,以爲成就需用之地,何如?上曰,依爲之。出擧條李光佐曰,卽今內三廳薦,取才積滯者甚多。以宣傳官薦言之,取才者新舊合過百遠,幾近二百,而今番宣傳官,全無一窠,許多人淹滯,無路疏通。外議以爲,五軍門將官,定數姑差,宜當云。如訓鍊都監哨官,本以前銜差定,亦不可不定奪爲之。今後訓局,禁營·御營各五窠,守禦·摠戎各三窠,以宣薦取才者,定爲恒窠差出,而隨闕塡補,以準其數,其中或陞宣傳官,則以他宣薦代之,久後疏通略盡,則亦可定奪還停矣。以此定式施行,何如?上曰,依爲之。出擧條李光佐曰,各軍門久勤調用之規,古則以三十朔定式,識者以爲,三十朔太速無謂矣。頃年改定以六十朔,自此官方有漸,不至有驟遷之弊,而第念六十朔內,如敎鍊官等苦役,或身故,或在喪,未及遷轉者有之,此爲可矜。大凡參下遷轉之規,參奉十五朔,奉事十五朔,直長十五朔,合計四十五朔,乃是恒法,其外三十朔窠,乃是別格,非可爲例。陵參奉則雖六十朔,以其一朔,每得半仕,故爲六十朔,而實仕則乃是四十五朔也。以此觀之,四十五朔,最有所可據,各軍門久勤遷轉之規,皆以四十五朔,爲定式,實合事宜。別軍職則待之自別,依前勿拘朔數遷轉,而其外各軍門久勤之類,則毋論緊歇間,都目法亦勿用,一倂以四十五朔,方許遷轉事,永爲定式,斷勿撓改。此後渠輩,或有更生希冀,欲復改以三十朔者,嚴禁勿施,以四十五朔永久定式施行,何如?都提調崔錫恒曰,各廳久勤之規,依參下蔭官出六之例,改定以四十五朔,似有依據,如是定式,固無所妨,而第所謂守都目云者,軍門將校當次者,其都目,未滿朔數,則不得遷轉,而至後都目,則雖未滿朔,差除邊將之謂也。此則當初定朔數後,已成通行之典。今若不爲擧論,則此輩必皆落莫,依前已行之例差送,恐爲得宜矣。光佐曰,四十五朔遷轉之規,則依臣所達,永爲定式乎?上曰,依爲之。出擧條李光佐曰,北漢義僧事,數日前,大臣陳達變通,外方除弊,誠爲得宜。小臣亦欲變通而未及矣。此事不別區處,則實多窒礙之端,今若除弊而亦令本城支堪,使之兩便,則誠爲得當。復使廟堂,商確稟處,爲宜矣。都提調崔錫恒曰,朝家,如以北漢,爲他日依歸之所,則義僧,不當革罷,如以爲無益而未必得力於緩急,則亟罷義僧,以除外方僧徒之巨弊。蓋小臣自北漢未築之前,已知耗財病國,爲異日難處之狀,曾在先朝,疏陳利病矣。及至己亥收議時,衆議皆以爲無益有害,經理倉城之役,半途而廢,又於辛丑冬,罷經理廳,散其財穀,分與訓局與賑廳,便是已罷之城,爲他日無用之地,貽外方無限之弊。臣之淺見,本自如此,故頃日筵中陳達蒙允矣。今聞兵判之言,不必還收成命,更加商確,則不無從長變通之道云,姑留數日,更加論難,若無別樣善策,則依前定奪,分付,未晩矣。光佐曰,小臣之意,亦非欲勿罷仍舊也。從長議處,則不無兩便之道。大臣亦以此爲達,更令廟堂稟處,實爲合當矣。上曰,依爲之。諸臣退伏,以次趨出。
上在昌德宮。停常參·經筵。
大妃殿·大殿·中宮殿·世弟宮·嬪宮,政院·玉堂問安。答曰,知道。大殿,朝廷二品以上·六曹,單子問安。答曰,知道。大妃殿·中宮殿,朝廷二品以上·六曹問安。答曰,知道。大妃殿·中宮殿,藥房問安。答曰,知道。大妃殿·大殿·中宮殿,藥房夕問安。答曰,知道。
藥房都提調崔錫恒,提調李台佐,副提調金始煥啓曰,伏未審夜來,聖體調攝,若何?大妃殿氣候,亦復何如?伏聞去夜入診醫官之言,則腫處生肌收斂,結核處膿汁出,滲濕於消毒膏云。腫形幾盡完合,而核處夜來無疼痛之候,胎水調牛黃膏,忍冬茶調牛黃,連爲進御,而寢睡一向安穩,水刺厭進之候,其已差減乎?臣等不可不率諸醫,趁早入診,詳察症候。不勝憂慮,敢此問安,竝爲仰稟。答曰,知道。慈殿氣候安寧。腫處收斂,結核處一樣,忍冬茶調牛黃進御,寢睡不寧,水刺厭進矣。
藥房再啓曰,臣等入診退出後,與諸御醫,詣世弟宮,診察王世弟調候,則諸症候,雖已差歇,臍腹不平之氣,猶未盡祛。與諸醫等,反復商議,則皆以爲,加味通心飮,最宜於卽今症候云。本方,加沙蔘一錢,三貼劑入之意,敢啓。答曰,知道。
設都目政。吏批,判書柳鳳輝進,參判鄭齊斗在外,參議尹行敎進,右承旨沈仲良進。兵批,行判書李光佐進,參判金致龍進,參議洪重禹奉命出疆,參知李宜晩進,左副承旨徐命淵進。吏批啓曰,今都目政,各岐仕滿應遷者,相避及未準朔監察·禁府都事·刑曹掌隷院郞官,各司久任時推人員,竝擬,何如?傳曰,允。
又啓曰,守令多窠,今當差出。未準朔禁軍將及守令·營將·邊將,竝擬,何如?傳曰,允。
又啓曰,臺諫及玉堂·春坊闕員,今當差出,而擬望之人乏少,相避外任,竝擬,何如?傳曰,允。
又啓曰,四館陞出六品之時,有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之例矣。今癸卯年春夏等褒貶,不得爲之,故當出六品者,未免積滯,依例遷轉,何如?傳曰,允。
傳曰,初入仕各別擇擬事,分付。傳曰,十考十上,五考五上,純褒抄啓及連次褒啓守令·邊將,各別錄用事,言于兩銓。傳曰,淸白吏戰亡子孫,各別錄用事,言于兩銓。
兵批啓曰,都目大政,本曹堂上,不可不備員,新除授參知李宜晩牌招,同參政事,何如?傳曰,允。
又啓曰,前權管宋時梓,軍官劉萬佑等,或納穀補賑,或亡命罪人捕捉之功,俱有加資之命,而宋時梓·劉萬佑,未資窮,未準職,何以爲之?敢稟。傳曰,特爲加資。
又啓曰,考見統制使南泰徵今春夏等褒貶啓本,安骨萬戶李世憲,以旣無異績,亦有謗言爲題目,新門別將朴世蔓,以撫摩旣欠,擧職亦懈爲題目,俱是純貶,宜置下考,而竝置中考,殊無嚴明殿最之意。統制使南泰徵推考,李世憲·朴世蔓竝罷黜,何如?傳曰,允。
又啓曰,各軍門久勤,以四十五朔,永爲定式,斷勿撓改事,命下矣。自前兵曹,政格不嚴,朔數定限之後,雖或未滿,多有擬望之例,至於副末久勤,則朔數雖遠不及,而紛紜希冀,必欲竝擬,事甚無謂。朔數今旣參酌減定,自今勿論首副末久勤,雖未滿一朔,勿許擬望事,竝爲定式施行,深絶僥倖之習,何如?傳曰,允。
又啓曰,奉命在外之人,殿最分揀,已有定式矣,都摠府經歷朴淳貞,以使臣軍官,方爲赴燕,而本府去春夏等褒貶時,置之中考,有違於定奪之意。朴淳貞中考,宜有勿論之道,何以爲之?敢稟。傳曰,勿論。
以黃允濟·辛裕爲同知,金周鼎爲都摠經歷,鄭來徵爲都摠都事,金彦慶爲忠淸兵虞候,李禹錫爲全羅右水虞候,崔時大爲注文島僉使,金鼎夏爲吾叉浦僉使,任景輝爲古今島僉使,金鏶爲臨淄僉使,卞寅和爲古群山僉使,金聖協爲龜山僉使,吳纘起爲西北僉使,尹尙質爲車嶺僉使,崔達文爲許沙僉使,田雲祥爲神光僉使,崔台甫爲淸城僉使,金華濟爲神方仇非萬戶,南德夏爲訓鍊僉正,金宗杓爲訓鍊判官,申慶流爲都摠都事,李泰崇·韓萬慶·鄭弼泰·韓夢弼爲副司果,金道亨爲木浦萬戶,沈得望爲會寧浦萬戶,李栢齡爲深山萬戶,崔漢重爲安骨萬戶,河漢明爲蛇梁萬戶,朴再茂爲平山萬戶,方震純爲長木浦別將,廉仁昌爲豐德浦別將,廉繼昌爲新門別將,李仁益爲南村別將,李枝誠爲德積萬戶,韓翊周爲濟物萬戶,李漢根爲訓鍊僉正,具聖任·崔興祚爲都摠經歷,申光宅爲都摠都事,劉弼漢爲訓鍊主簿,李行相爲守門將,李泰崇爲武兼,金疇敍爲黔毛浦萬戶,宋夏敍爲鉢浦萬戶,申瑛爲馬島萬戶,閔鎭五爲豆毛浦萬戶,金重器爲同知,李興仁爲宣傳官。司直單柳時模,僉知單金萬敵·盧齊愼。趙國彬爲全州營將,李舜佐爲公山營將,崔興祚爲宣傳官,徐命茂爲中樞都事,姜晦爲訓鍊主簿,朴性儉爲都摠經歷,全舜元都摠都事。訓鍊副正單趙廷基。兪業基爲歸厚別提,洪禹章爲禮賓別提,李泰亨爲司饔奉事,黃鏻爲工曹正郞,趙明震爲刑曹佐郞,崔尙鼎爲淸州牧使,姜碩泰爲珍山郡守,李挺卨爲天安郡守,尹尙衡爲堤川縣監,宋元瑞爲鎭岑縣監,李喜春爲古阜郡守,朱炯离爲鏡城判官,李宜晩爲參知,河涉爲慶興府使,孫碩基爲茂山府使,宋廷蕃爲富寧府使。校書正字單金夢佐,成均司業單尹東洙。博川郡守柳聖澄,以善治今加通政。鄭潤先爲宗簿主簿,白時輝爲司僕主簿,李敏躋爲漢城參軍,沈得賢爲義盈直長,崔尙復爲鎭川縣監,申思說爲新昌縣監,吳遂元爲瑞興縣監,尹東衡爲文義縣監,邊玉明爲庇仁縣監,具侙爲昌原府使,李思彦爲咸安郡守,金昌赫爲泗川縣監,朴弼禹爲戶曹正郞,柳聖基爲慶源府使,林世讓爲富平府使,李光湜爲禮曹正郞,朴徵賓爲掌令,金東弼爲判決事,崔淑爲廣興主簿,李誠躋爲尙衣別提,沈溥爲司䆃直長,朴弼基爲典牲直長,柳奎爲司饔奉事,洪重耉爲司饔奉事,白時輝爲監察,李藎爲靑山縣監,李光肇爲延豐縣監,趙明震爲德山縣監,李眞淳爲輔德,黃燦爲晉州牧使,閔昌基爲驪州牧使,朴敏信爲海美縣監,崔裕泰爲樂安郡守,李碩聃爲固城縣令,田始元爲寶城郡守,李行儉爲礪山府使,李著爲典籍,李世德爲淸道郡守。校書副正字單金益忱。金東望爲禁府都事,辛最彦爲司僕主簿,閔師洙爲司宰直長,李世矩爲平市奉事,金殷重爲軍資奉事,李宜麟爲金溝縣令,徐宗鎭爲戶曹佐郞,崔淑爲監察,金夢遠爲利城縣監,鄭建周爲直講,宋徵賢爲校書校理,成世頊爲禮曹佐郞,李眞儒爲大司成,李廣道爲獻納,朴長潤爲持平,崔致重爲典籍,康友諒爲旌義縣監,洪舜元爲平澤縣監,李蓍亨爲敦寧參奉。
梁廷虎啓曰,大司憲李眞儉未肅拜,疏批未下,執義李濟,掌令尹東洙,持平趙最壽在外,掌令柳綏奉命在外,持平柳時模呈辭受由,今日以監察茶時之意,敢啓。傳曰,知道。
徐命淵啓曰,備邊司郞廳,以大臣意來言,今日賓廳坐起日次,而上候未寧,不得來會云矣。敢啓。傳曰,知道。
又啓曰,正言李普昱再啓煩瀆,退待物議矣。傳曰,知道。
吏批,承旨沈仲良啓曰,都目政事姑罷之意,敢啓。傳曰,知道。
兵批,承旨徐命淵啓曰,都目政事姑罷之意,敢啓。傳曰,知道。
正言李普昱啓曰,臣於日昨,以分館事,有所論啓矣,追聞物議,則槐院例調用一款,此固廟堂銓曹之所可稟達,終非臺體之所宜言。臣於此,已不勝其瞿然,而且臣所論,濫竽中二人,公議不無稱冤之端,所謂珠遺中一人,臣只知其竗年名閥,不聞其身有重犯,一斥一詡,俱不免爲不審之歸,而至於掌務官等擬律,尤有過重之失,則今於物議峻發之後,臣安得自以爲是,而晏然仍冒於臺次乎?請命遞斥臣職。答曰,勿辭。
徐命淵,以備邊司言啓曰,本司郞廳,西北邊將差任時,勿爲擧論事,曾有入啓定式之事矣,本司郞廳田雲祥,神光僉使今日政擬望受點矣。依定式改差,使之仍察郞廳之任,何如?傳曰,允。
徐命淵,以守禦廳言啓曰,今此觀武才時,禁衛營別軍官,乃是付料之窠,依禁軍等例,許以各技初試試取事,自該軍門草記定奪矣。本廳付料之數,只是十三窠,而旣云付料,則比諸別軍官,宜無異同,初試規矩,依禁軍別軍官例,一體試取,恐合事宜。且西北武士付料人,除初試試取事,亦自兵曹草記定奪矣。本廳有西北武士中,別付料兩窠,而雖非入啓定奪之窠,旣是西北付料,則似當一體擧行,依兵曹例,除初試許赴之意,竝爲分付,何如?傳曰,允。
徐命淵,以兵曹言啓曰,西北別付料,平安道則許淸川江以北,故嘉山等邑,皆在其中,不過八日半程,而咸鏡道,則以摩天嶺爲限,故咸興以北,十餘日程,皆不得入。北道荒絶,比西關倍甚,而軫恤之道,反有不及,誠爲可矜。稍加變通,加出付料三窠,咸興以北至端川,武士輪回試射許付,則咸興最近,而爲九日半程,與嘉山·寧邊等邑,大略相等,可爲均施之道。依此定式施行,何如?傳曰,允。
癸卯八日初十日辰時,上御熙政堂,藥房入診。入侍,都提調崔錫恒,提調李台佐,副提調金始煥,假注書金權,編修官吳守經,記事官尹容,入侍醫官,李時聖·權聖徵·方震夔·吳重卨·許信·崔泰齡·鄭爾柱·洪萬遇,別入侍醫官,崔恒齡·白興聲,治瘇敎授朴洵。上西向坐,諸臣入伏訖。崔錫恒進伏曰,日氣漸涼,調攝中聖體,若何?上曰,一樣矣。錫恒曰,伏見批答,以寢睡不安,水刺厭進,爲敎,下情憂慮,如何?核處疼痛而然乎?偶然而然乎?上曰,偶然而然矣。錫恒曰,令醫官診脈,何如?上曰,依爲之。錫恒,呼李時聖·方震夔,使之入診。李時聖,診脈後退伏曰,左右脈候沈數矣。方震夔所達同。錫恒曰,令鍼醫診察腫處,臣等同爲診察事,敢達。鍼醫以次入診察,三提調同起診察,吳重卨告去消毒膏於新核處,去蠟膏紙於舊瘡處。重卨曰,消毒膏所付處,以溫鹽湯洗去之意,敢達。錫恒曰,胎水頗冷,鹽湯乍去冷矣。告塗牛黃,付消毒膏於新核處,告付蠟紙於舊瘡口。諸醫及三提調退伏。重卨曰,舊腫處,收斂生肌,幾盡完合,新核處毒氣消散,腫口自綻,非開膿之處,故膿汁有留在者,而不爲大段,大勢已消滅矣。諸醫所達略同。錫恒曰,臣等近入診察,腫處完合,而淸汁猶出,連付蠟紙,爲宜,新腫處膿汁連出,連付消毒膏,爲宜矣。上曰,唯。錫恒曰,世弟宮,今日診察事,昨已稟達,而今日退出後,仍爲進詣世弟宮診察後,議定當進之劑,爲宜矣。上曰,唯。錫恒曰,國子司業,非常有之職,不可人人而授之。若有儒賢,合於是職者,可以單付矣。聞吏判之言,則卽今有可單付之人云。國子司業單付之意,分付,何如?上曰,唯。出定奪金始煥曰,大臣所達,以榻前定奪,書出之意,敢達。諸臣退伏,以次趨出。
上在昌德宮。停常參·經筵。
下直,歙谷縣令李栻。
大妃殿·大殿·中宮殿·世弟宮·嬪宮,政院·玉堂問安。答曰,知道。大殿,朝廷二品以上·六曹單子問安。答曰,知道。大妃殿·中宮殿,朝廷二品以上·六曹問安。答曰,知道。大妃殿·中宮殿,藥房問安。答曰,知道。大妃殿·大殿·中宮殿,藥房夕問安。答曰,知道。
藥房都提調崔錫恒,提調李台佐,副提調金始煥啓曰,伏未審夜來,聖體調攝,若何?大妃殿氣候,亦復何如?伏聞去夜入診醫官之言,則腫形已盡完合,新腫處膿汁已盡,淸汁少出,滲濕於消毒膏,顯有消減之漸云。夜來其有收斂之勢乎?胎水調牛黃膏,忍冬茶調牛黃,連爲進御,而寢膳之節,或有差勝之效乎?臣等不可不率諸醫,趁早入診,詳察症候。憂慮未已,敢此問安,竝爲仰稟。答曰,知道。慈殿氣候安寧。腫形收斂,核處一樣,牛黃膏·牛黃連進,寢睡安穩,水刺差勝矣。
徐命淵,以都摠府言啓曰,今日入直內三廳武兼禁軍及軍兵等,當爲中日習射,而都目政事相値,不得爲之之意,敢啓。傳曰,知道。
徐命淵,以都摠府言啓曰,副摠管李萬選,以刑曹參判,本曹坐起晝仕進去之意,敢啓。傳曰,知道。
呂必容啓曰,行大司成李眞儒,觀武才初試試官受點之後,新除本職。今若武所赴試,則將費多日,泮宮積滯之課製,監試已迫,將未免廢閣,委屬可慮。李眞儒觀武才初試試官,合有變通之道,惶恐敢稟。傳曰,改差。
徐命淵啓曰,泮宮積滯之課製,因主管堂上遞易,旣始而還輟,監試已迫,其前勢難畢試,事涉可慮。新除授行大司成李眞儒,卽爲牌招察任,何如?傳曰,允。
徐命淵,以侍講院言啓曰,本院上番六員內,兼輔德洪廷弼奉命在外,兼弼善未差,文學李巨源陳疏未承批,兼文學李明誼政廳進去,弼善李廣道連日入直矣,昨日政,移拜諫職,他無推移入直之員。新除授輔德李眞淳,卽爲牌招入直,何如?傳曰,允。
梁廷虎,以禁府言啓曰,以忠淸右道暗行御史書啓,刑曹粘目,庇仁前縣監蔡橚,移本府處置事,允下矣。蔡橚,今方待命於本府,卽爲拿囚之意,敢啓。傳曰,知道。
徐命淵,以司饔院官員,以提調意啓曰,本院奉事李敏躋,昨日政,移拜漢城府參奉矣。李敏躋,以分差燔造郞廳,旣已辭朝始役,則今不可付之生手,漢城府參軍李敏躋,本院直長中相換,以爲完役之地,何如?傳曰,允。
李夏源,以弘文館言啓曰,本館下番副修撰趙翼命,今日政,移拜北評事,下番將未免闕直,而修撰金尙奎,陳疏未承批,不得循例請牌。副修撰金始㷜,除拜後連呈辭疏,尙不出肅,卽爲牌招入直,何如?傳曰,允。
徐命淵,以兵曹言啓曰,因守禦廳草記,本廳西北付料人,依兵曹所屬西北付料人例,除初試赴觀武才事,定奪矣。本曹所管西北別付料軍官,則係是自朝家,別爲變通設置者,除初試,亦出於恩例,而今此守禦廳西北人付料,則曾無入啓定奪之事,只是自本廳,私爲許付兩窠而已,其在事例,不可混同施行。依前例使之付初試,何如?傳曰,允。
徐命淵,以訓鍊都監言啓曰,軍兵等觀武才各技初試,明日南小營設行事,纔已草記,允下矣。聚軍試藝,亦一國試,事體重大,不可無亞將,而中軍李鳳祥,以一所試官進去,故軍門坐起,不得來參。在前如此之時,有試官改付標之例矣,今亦令政院稟旨變通,何如?傳曰,允。
徐命淵,以摠戎廳言啓曰,今此觀武才之令,實出慰悅武士之盛擧,而守禦廳付料軍官十三人,依禁衛營別軍官及禁軍例,各技初試試取事,草記定奪矣,本廳付料之數,亦只是十三窠,而宜無彼此之別,一體各技試取,何如?傳曰,允。
徐命淵,以兵曹言啓曰,卽者因訓鍊都監草記,中軍李鳳祥,試官變通事,允下矣。親臨觀武才初試試取,關係甚重,而試官只是兩員,宜以秩高武將,別爲擇差,以嚴考試矣。兩局大將,各試所屬軍兵,其外秩高有履歷人至少,實無推移改換之道,都監則多有他堂上將校,而試官則更無餘員,不可不仍置擇差之人,李鳳祥,勿爲改差,使之仍察試官之任,何如?傳曰,允。
都目政。吏批,判書柳鳳輝進,參判鄭齊斗在外,參議尹行敎進,同副承旨李夏源進。兵批,判書李光佐進,參判金致龍進,參議洪重禹奉命出疆,參知李宜晩進,右副承旨梁廷虎進。
吏批啓曰,四館積滯,依例秋別遷,何如?傳曰,允。兵批啓曰,新除授忠淸兵虞候金彦慶呈狀內,偏母今年七十五歲,且無兄弟,情理所在,勢難暫離,入啓處置云。邊任之親年七十以上者,許遞其任,已有定式,忠淸兵虞候金彦慶,今姑改差,何如?傳曰,允。
兵批啓曰,新除授神光僉使姜澤呈狀內,老父今年八十五歲,決難赴任云。邊將之親年七十五歲以上者,許遞其任,已有定式,神光僉使姜澤,依例改差,何如?傳曰,允。兵批啓曰,城津僉使,今當差出,堂下曾經三品中竝擬,何如?傳曰,允。
吏批,以洪尙輔爲禁府都事,李顯道爲尙瑞直長,吳遂郁爲內資奉事,李震佐爲司評,愼爾晉爲文川郡守,李德淳爲廣興主簿,權益寬爲兼校書校理,柳敬時爲韓山郡守,李世煥爲寧遠郡守,柳時模爲泰川縣監,金東弼爲戶曹參議,姜必慶爲校理,沈埈爲司成,金聖龜爲典籍,柳淀爲高敞縣監,鄭熙揆爲栗峯察訪。商恩君黃允濟,寧陽君辛裕,承襲封君。蓮城守權·蓮恩守棣·蓮豐令欑·蓮昌副令榕,以上在喪終制。李衡齡爲尙衣直長,洪致厚爲尙瑞副直長,洪禹章爲禁府都事,尹聖時爲吏曹佐郞,李德淳爲工曹佐郞,鄭潤先爲刑曹佐郞,黃翼再爲靈光郡守,金夏九爲靑巖察訪,安瑞羽爲相禮,李台佐爲惠民提調,沈檀爲掌樂提調,李眞儒爲長興提調,李眞儉爲瓦署提調,李正臣爲內資提調。典籍單尹世鳳·朴璘。李翊漢爲判決事。奉常主簿單高處寬。李普春爲禮賓奉事,金翊龍爲繕工副奉事,李明誼爲副應敎,金浹爲刑曹佐郞,尹聖時爲兼校書校理,朴壽漢爲禁府都事,李明升爲廣興主簿,朴泰三爲軍資正,李明復爲童蒙敎官,柳泓爲永徽殿參奉,金聖渙爲齊陵參奉,沈埈爲司僕正,王世輔爲瓦署別提。校書著作單李漢東,成均博士單宋重弘。兵批,權興駿爲都摠經歷,姜澤爲神光僉使,申益三爲訓鍊判官,李榏爲宣傳官,劉弼漢爲善績僉使,鄭必泰·韓夢弼·李行相爲武兼,金仲禧爲朱乙溫萬戶,孫命大爲城津僉使,許昪·朴宗元爲部將,鄭道徵爲忠淸兵虞候,李潤廈爲忠淸水虞候,金世元爲武兼,金潗爲訓鍊副正,李時贊·趙賢輔爲同知,李夏泰爲吾老梁萬戶,安世勳爲淸水萬戶,金重濩爲水口萬戶,金滿乾爲阿山萬戶,楊興弼爲古豐山萬戶,蔡泰胤爲廢茂山萬戶,黃庭洙爲宣傳官,南德夏爲中樞經歷,徐命茂爲都摠都事,金相璧·鄭德鳴爲訓鍊主簿,張爲訓鍊僉正。訓鍊主簿單金錫輝。朱恒爲梨洞萬戶,李弘植爲都摠都事,申益三爲中樞都事,金錫輝爲白峙僉使,安樞爲訓鍊僉正,金相璧·金以興爲訓鍊判官,金兌寬·邊泰熙爲訓鍊主簿,金胤光·崔台耉爲武兼,李材·吳泰成爲部將,金鳳粲·李再春·朴敏道爲守門將,朴弼朝·朴欽爲四山監役,閔允昌爲翊贊,李眞喆爲訓鍊主簿,李聖魯爲武兼,柳潗爲部將,朴性儉爲神光僉使。平安監營中軍李汝迪,咸鏡監營中軍申慶弼,副司果李普昱。權管秩,自作仇非尹㵑,所非浦金德齡,雲頭里權郈,嗭洞李壽九,甲巖林擎宇,吾村權汝發,黃拓坡崔振赫,西水羅崔奉元。
梁廷虎啓曰,新除授全州營將趙國彬,時無加資之命,何以爲之?敢稟。傳曰,加資。
梁廷虎啓曰,新除授城津僉使孫命大,時無加資之命,何以爲之?敢稟。傳曰,加資。
副校理宋眞明,副修撰趙翼命等箚子曰,引嫌而退。措辭見上槐圈旣謬劾正,固宜所論,不審,致有物議,揆以臺體,勢難仍在,請正言李普昱遞差。答曰,依啓。
正言趙趾彬疏曰,伏以,臣於日昨迎勅時,目見班行之不成貌樣,心竊慨然,收取各司進不進元擧案,及內外班進參人員袖擧案,親自考準,則書進字於元案,而袖案無之之類,極其夥然,風習不美,事體未安,臣果以査出汰去之意,有所論啓,至蒙允可矣。卽伏見憲府所現告,則衆所共知,初不進參之員,全不摘發,只以微末雜岐,疲殘文蔭,無勢武弁,苟然竝錄於現告之中,臣看來不勝駭然。臣雖病伏呈告,不得不復此仰陳焉。今此査出,自有其道,必以元案·袖案,互相憑據,如有不進者,則一從擧案現告,可也,此或有虛實相蒙詳覈未易之端,則分付各司,各自首實,亦可也,而臺監則拘於顔情,憲吏則從而弄奸,文蔭之有力者,不參而圖免,武弁之多錢者,給賂而倖脫,人言極多,旁聽大駭。臣於未査之前,屢招憲吏,嚴明申勅,畢竟所査,不至雜亂,而此外,猶有若干人未盡査出者,臣更飭憲府,必覈乃已矣。昨臣辭單入徹之後,憲吏忽然來告曰,査事已訖,現告已呈於喉司云。臣始取其現告記而觀之,則昨日午前所摘發中,稍有勢力者,擧皆見拔,所當更覈者,亦竝遂置,末後所現告,只是無勢蔭武雜岐之類而已,天下寧有是耶?蔭武之進參班行,不呈袖案,混入於不進之中者,不特一二人而已。臣亦有相面於班行者,亦不無其人,而旣無袖案,則不敢以目覩,有所區別,亦不可自下隨意取舍。臣意一從擧案,據實現告,事體卽然,故亦以此通于臺監矣,臺監之隨手刪減,任自幻弄,略無顧憚,事已可駭。至於敦寧奉事李益炯,卽臣所相親者也。以病不得參班,臣旣詳知,而日昨掌令黃翼,再以益炯病重實狀,欲有分揀之意,再次送言於臣,臣以不待朝令,從中分揀,決不可爲,爲答矣。此亦無端見漏於現告之中,臣極以爲怪,問于憲吏,則因掌令分付,不得不拔去云。臺閣執法之地,反有此不韙之擧,其他無勢·無識之輩,夤緣行賂,必欲苟免,亦何足怪也?臣以世故見拔者十數人,列錄于一紙,竝及憲府幻弄之由,通于喉司,以爲啓稟後,使之改現告之地,則喉司,乃以啓稟非本院可知,爲言。凡現告,是喉司之責,而喉司之臣,乃有此言,誠是意慮之外也。臣愚以爲,按査之臺監,竝不可不拿問嚴處,受賂之憲吏,亦不可不嚴覈而重究,當初現告中無端見拔者,更爲査汰,然後罪無不均,人無稱冤,國綱亦得以稍振也。且地部一郞,太常二官,竝不參班,國子官七員之外,亦皆不進,而袖案有疊入者,此亦宜査出,以正其罪。伏願殿下,嚴勅法府,使卽摘發焉。臣方在呈病應遞之中,而職名未解之前,便是可言之地,況此事,臣旣發啓,査亦不明,則臣何可拘於常例,不爲之悉陳也哉?噫,國綱不嚴,私意橫流,此等微細之事,亦不能從實査正,相率作非,不憚於欺罔君父,此猶如此,何事可做?臣竊痛之,亦願殿下留神焉。臣無任云云。傳曰,還出給。
癸卯八月十一日辰時,上御熙政堂。藥房入診入侍,都提調崔錫恒,提調李台佐,副提調金始煥,假注書金權,編修官吳守經,記事官尹容,入侍醫官,李時聖·權聖徵·許坫·方震夔·吳重卨·金垕·崔泰齡·蔡光夏,別入侍醫官,崔恒齡·白興聲。上西向坐,諸臣入伏訖。崔錫恒進伏曰,調攝中聖體,若何?上曰,一樣矣。錫恒曰,批答以寢睡安穩,水刺差勝,爲敎,下情喜幸,不可盡達。小宦搖扇。上曰,急搖之。錫恒曰,又以腫處收斂,新腫處一樣,爲敎,其無疼痛之候乎?上曰,唯。錫恒曰,令醫官診脈,而李時聖·方震夔,使之診脈,爲宜矣。李時聖,診脈後退伏曰,左右脈候,沈數而帶緩和之氣矣。方震夔曰,左右脈候,沈數而右邊寸關脈,尤數矣。錫恒曰,令鍼醫診察腫處,日氣涼冷,閉戶,爲宜矣。錫恒曰,臣等如前近入診察事,敢達。上曰,唯。王世弟,方伏於御榻右,起立診察。諸鍼醫以次入診察,三提調同起診察。醫官告去消毒膏於新核處,仍塗鹽湯,又告去蠟膏紙於舊腫處。錫恒曰,腫處,今後則牛黃不必塗之云矣。告付消毒膏及蠟膏紙。王世弟退伏於座次,三提調退伏。諸鍼醫以次退伏。吳重卨曰,舊腫處,已盡完合,新腫處,結核盡解,膿汁已盡,淸汁少出,漸向差減矣。諸醫所達略同。錫恒曰,臣等近入診察,舊腫處已完合,更無所慮。新腫處亦消減,幾何而不至於完合乎?慶幸不可達。新腫處,連付消毒膏,爲宜矣。錫恒曰,卒領議政趙泰耉葬事,槐院參下官,當爲題主,已爲啓下矣。今聞槐院參下中,不參分館之人,稱以預聞,擧皆引嫌。旣不參坐,則少無難安之端,而互相推諉,終不進去,事甚不當。當該槐院官推考,使之前期下去,俾無未及之弊,何如?出擧條上曰,依爲之。諸臣退伏,以次趨出。
上在昌德宮。停常參·經筵。
自昧爽至卯時,有霧氣。巳時·午時,日暈。
神德王后忌辰齋戒。
大妃殿·大殿·中宮殿·世弟宮·嬪宮,政院·玉堂問安。答曰,知道。大殿,朝廷二品以上·六曹單子問安。答曰,知道。勿爲問安。大妃殿·中宮殿,朝廷二品以上·六曹問安。答曰,知道。大妃殿·中宮殿,藥房問安。答曰,知道。大妃殿·大殿·中宮殿,藥房夕問安。答曰,知道。
藥房都提調崔錫恒,提調李台佐,副提調金始煥啓曰,伏未審夜來,聖體調攝,若何,而以都目大政,連日酬應之餘,不瑕有勞傷之節乎?大妃殿氣候,亦復何如?伏聞去夜入診醫官之言,則舊腫處,已盡完合,新腫處亦已收斂,淸汁少出云,臣等不勝慶幸之至。夜來新腫處,益復收斂,胎水調牛黃膏,忍冬茶調牛黃,連爲進御,而寢睡一向安穩,水刺亦有差勝之效乎?臣等不可不率諸醫,趁早入診,詳察症候。猶切憂慮,敢此問安,竝爲仰稟。答曰,知道。慈殿氣候安寧。新腫處收斂,忍冬茶調牛黃膏進御,寢睡安穩,水刺差勝矣。
沈仲良啓曰,監察十三員內,一員掃墳受由,五員禁推,四員未署經,卽今行公,只是三員,秋夕各陵祭,無以推移分排。未署經監察,使之依前例署前出仕,何如?傳曰,允。
梁廷虎啓曰,大司憲李眞儉未肅拜,疏批未下,執義李濟,持平趙最壽·朴長潤在外,掌令朴徵賓未肅拜,掌令柳綏奉命在外,今日以監察茶時之意,敢啓。傳曰,知道。
李夏源,以弘文館言啓曰,本館下番,無他推移之員,不得已以上番,姑降入直之意,敢啓。傳曰,知道。
李夏源,以弘文館言啓曰,副修撰金始㷜,旣有只推之命,更爲牌招察任,何如?傳曰,允。
以副修撰金始㷜牌不進罷職傳旨,傳于沈仲良曰,推考傳旨捧入。
梁廷虎,以訓鍊都監言啓曰,禁衛營別軍官及守禦廳付料軍官,依禁軍例,以各技初試試取事,自各該軍門草記定奪矣。兩廳付料軍官,則閑良居多,且自本廳給料,而尙許各技初試,則都監付料軍官,皆以出身,自戶曹給料,其所緊重,非與他等,其在一視之道,不可不一體試取。依禁衛·守禦兩廳付料軍官例,試取之意,分付,何如?傳曰,允。
癸卯八月十二日辰時,上御熙政堂。藥房入診入侍,都提調崔錫恒,提調李台佐,副提調金始煥,假注書金權,編修官吳守經,記事官尹容,入侍醫官,李時聖·權聖徵·方震夔·吳重卨·李得英·玄悌綱·許信·崔泰齡,別入侍醫官,崔恒齡·白興聲。上西向坐,王世弟,伏於御榻右,諸臣入伏訖。錫恒進伏曰,日氣蒸鬱,調攝中聖體,若何?上曰,一樣矣。錫恒曰,批答以寢睡安穩,水刺差勝,新腫處收斂,爲敎,腫處加勝乎?上曰,加勝矣。錫恒曰,今則無疼痛之候乎?上曰,唯。錫恒曰,令醫官診脈,而李時聖·方震夔,使之診脈事,敢達。李時聖,診脈後退伏曰,左右脈候,數而帶緩矣。方震夔曰,左右脈候沈數矣。錫恒曰,令鍼醫診察腫處,臣等同爲診察,爲宜矣。上曰,唯。錫恒曰,閉戶,爲宜矣。上曰,唯。鍼醫入診察,三提調同起診察,王世弟起立診察後,退伏于座次。醫官告去蠟膏紙。李台佐·金始煥曰,新腫處,盡爲消減矣。錫恒曰,醫官言,黃蠟紙易爲移脫,貼付太乙膏,爲宜云矣。醫官又告洗以鹽湯,仍付膏藥。又告去舊瘡處所付蠟紙,仍改付膏藥。諸鍼醫以次退伏,三提調退伏。重卨曰,新腫處,今則毒氣消減,核處亦解,腫口淸汁,或出或不出,拖過日字,則可以完合矣。諸醫所達皆同。錫恒曰,臣近入瞻望腫處,淸汁若干流出,而日漸消減,下情喜幸,何可盡達?此後各別愼攝伏望。上曰,依爲之。台佐曰,臣亦診察新腫處,幾盡收斂,舊瘡處亦已完合。幸賴祖宗皇天之默佑,聖候今至無憂之境,八路慶抃。臣等待罪藥院,見此大慶,更無所達矣。始煥曰,今日臣等近入診察,醫官皆以爲,新腫處已盡收斂云,臣之所見,不久可以完合,下情慶幸,不可盡達。台佐曰,惶恐敢達。聖上脈候,常時則醫官每以爲調勻矣,自瘡患以後,醫官以沈數爲達,誠爲悶慮。卽今腫處已臻差完,一向靜攝,爲宜。日氣涼生之後,召見醫官及諸儒醫,診察脈候沈數與否,議進當劑,爲宜矣。始煥曰,提調之言,臣等朝夕反覆商確之說也。幸賴宗社之默佑,聖候平復之後,議定當進之劑而進御,是中外之所望矣。臣等雖昧醫理,以閭閻之人言之,有病則其症勢詳盡言之,醫官旣聞其言,且察其症,議用藥物,此所以能治其病也。殿下,時時召見醫官輩,症候詳細下敎,則渠輩可以詳知議藥矣。中外群下之望如此,不勝耿耿,敢此仰達。上曰,唯。錫恒曰,伏見使行先來別單,則歲貢方物,多數蠲減,亦有賜予之物,當有謝恩之擧,而不必別爲送使,兼付於冬至使行,事甚便當。表文·方物等事,分付承文院及戶曹,使之趁期擧行,何如?上曰,唯。諸臣退伏,以次趨出。
上在昌德宮。停常參·經筵。
神德王后忌辰。
仁顯王后忌辰齋戒。
大妃殿·大殿·中宮殿·世弟宮·嬪宮,政院·玉堂問安。答曰,知道。大妃殿·中宮殿,藥房問安。答曰,知道。大妃殿·中宮殿,藥房夕問安。答曰,知道。
藥房都提調崔錫恒,提調李台佐,副提調金始煥啓曰,伏未審夜來,聖體調攝,若何?大妃殿氣候,亦復何如?伏聞去夜入診醫官之言,則腫處淸汁,乍濕於膏藥云。夜來益復收斂,胎水調牛黃膏,忍冬茶調牛黃,連爲進御,而寢睡一向安穩,水刺日益差勝乎?臣等率諸醫,趁早入診,詳察症候宜當。憂慮猶切,敢此問安,竝爲仰稟。答曰,知道。慈殿氣候安寧。腫處益復收斂,牛黃膏牛黃,連進,寢睡安穩,水刺差勝矣。勿爲入診。
藥房口傳啓曰,啓辭批答,有勿爲入診之敎,不敢煩請,而令醫官趁早入侍,腫處診察,宜當。王世弟前劑入湯藥,已盡於昨日,臣等與諸醫,詣世弟宮診察後,議定繼進當否之意,敢啓。答曰,知道。
藥房再啓曰,臣等與諸御醫,詣世弟宮,診察王世弟氣候,則脈度平和,諸症候已盡平復,苦口之劑,不宜連進云,臣等不勝慶幸之至。湯藥今姑停止之意,敢啓。傳曰,知道。
梁廷虎,以都摠府言啓曰,副摠管李順坤,以訓鍊都監別將·軍兵等觀武才初試試才事,南小門洞晝仕進去之意,敢啓。傳曰,知道。
備忘記,傳于梁廷虎曰,史官一員待命,騎馬三匹立之。
李夏源,以兵曹言啓曰,三局別將金夏鼎,今日入直矣,卽者局廳書員來告曰,夏鼎重得傷寒,方在苦痛之中,不省人事,以此病勢,決難入直云。原單子中改付標以入之意,敢稟。傳曰,知道。
李夏源啓曰,廢茂山萬戶,今都目政,蔡泰胤以副望受點,今日謝恩,而肅拜單子,則以首望崔振河書入云。事甚駭然,令攸司査處,何如?傳曰,允。
李夏源,以御營廳言啓曰,今此觀武才時,各軍門付料軍官,依禁軍等例,許以各技初試試取事,各自該軍門,草記定奪矣。本廳軍官名目,分而爲二,本廳軍官十五員,出身廳軍官二十員,俱是付料,則與諸軍門付料軍官,宜無異同,初試規矩,依諸軍門例,一體試取之意,分付,何如?傳曰,允。
梁廷虎啓曰,大司憲李眞儉未肅拜,疏批未下,執義李濟,持平趙最壽·朴長潤在外,掌令朴徵賓未肅拜上疏,掌令柳綏奉命在外,今日以監察茶時之意,敢啓。傳曰,知道。
答左參贊姜鋧,刑曹判書金演疏曰,省疏具悉。卿其勿辭,從速行公。
左參贊姜鋧疏曰,伏以,金吾新命,遽及於千萬意外,臣惶霣迫隘,不知置身之所也。臣之聾病,卽通朝之所共知也。咫尺對人,言語不辨,隨事憒憒,作一行屍,他餘閑官散職,分義是懼,間或黽勉隨行,而至於聽獄之任,斷非所堪。曾前屢叨是任,輒以此病見遞,已是應遞之窠,而況自前月,重患毒瘧,兼得暑痢,勺飮全廢,登溷無算,瘧氣少歇,眞元大脫,奄奄床席,人鬼未分。望八頹齡,得此危惡之病,醫人束手,觀者寒心,就木之期,非朝伊夕。政府西壁,素稱閑局,而猶不敢虛帶,瀝血陳章,備陳病狀,而未卽登徹,惶悶罔措,日昨違牌,誠不獲已。王府議讞,決不容一日瘝曠,以增罪戾,區區危悃,不得不冒死哀籲,伏乞聖慈,俯垂諒察,將臣新授判金吾之任,劃卽處分,俾令劇務無滯,私分獲安,公私萬幸云云。批答見上
刑曹判書金演疏曰,伏以臣,年衰病痼,望斷陳力,一味縮蟄,徒增兢霣,不意秋曹新除之命,忽下於伏枕呻囈之中,臣誠惶感悶蹙,莫知攸處也。臣之眼病·痰眩等症,已成積年沈痼之疾,而加以前冬,再赴灣上,正値極寒,受傷甚多,胃氣尤敗,仍成病源,自春徂夏,沈綿床席,百疾交侵,累經危域,形骸雖存,筋力澌盡,籌司坐單,長時懸頉,候班常禮,亦多廢闕,瘝曠之罪,已難自逃,奔走供職,尤無其望。又自近日以來,諸症越添,痰壅而胸脅牽痛,眼暗而睛眦翳腫,虛火極盛,夜不交睫,食飮全廢,眞元大敓,癃羸澌憊之狀,卽衆人之所目覩,雖閑司·漫局,固難自力。顧此詞訟之地,何等煩劇,何等緊急,而乃可擧而委之,作臣養病之坊,一任抛棄而莫之恤乎?噫,如臣無似,致位卿班,受恩如天,絲毫莫補,區區報效之願,惟在於筋力奔趨,以盡職責,而疾病沈痼,事與心違,撫躬自悼,寧欲無生。長單請急,蓋出於速解職名,毋曠重務之意,而見阻喉司,未獲登徹,召牌下降,終至坐違,罪戾層積,惶悚無地。玆敢疾聲申籲於宸嚴之下,伏乞聖明,察臣病重實狀,亟許鐫改臣本職及籌司兼任,使公務無滯,臣亦得以任便調息,少延殘喘,公私不勝幸甚云云。批答見上
上在昌德宮。停常參·經筵。
自昧爽至巳時,有霧氣。
仁顯王后忌辰。
大妃殿·中宮殿,藥房問安。答曰,知道。
大妃殿·大殿·中宮殿,藥房夕問安。答曰,知道。勿爲問安。
藥房都提調崔錫恒,副提調金始煥啓曰,伏未審夜來,聖體調攝,若何?大妃殿氣候,亦復何如?伏聞昨夕入診醫官之言,則腫處淸汁,乍濕於膏藥云。夜來益復收斂,胎水調牛黃膏,忍冬茶調牛黃,連爲進御,而寢睡一向安穩,水刺日益差勝乎?臣等今日不可不率諸醫入診,詳察症候。憂慮猶切,敢此問安,竝爲仰稟。答曰,知道。慈殿氣候安寧。腫處差減,忍冬茶調牛黃進御,寢睡安穩,水刺差勝矣。
李夏源啓曰,大司憲李眞儉未肅拜,疏批未下,執義李濟,持平趙最壽·朴長潤在外,掌令朴徵賓未肅拜,掌令柳綏奉命在外,今日以監察茶時之意,敢啓。傳曰,知道。
沈仲良啓曰,忠淸都事李重觀,自鄕上來,而强引不當之嫌,監試之日已迫,而無意出肅,殊涉未便。推考,明日內催促發送,何如?傳曰,允。
李夏源,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
備忘記,長番內官金兌熙,承傳色差下,政院知悉。
李夏源啓曰,獄囚多滯,委屬可慮。判義禁姜鋧,刑曹判書金演,疏批已下,竝卽牌招察任,何如?傳曰,允。
沈仲良啓曰,明日仁政殿儒生殿講時,命官當爲取稟,而卽今行公大臣,只是一員,方直藥房,不敢循例取稟,何以爲之?敢稟。傳曰,右議政進去。
李夏源,以兵曹言啓曰,今番都目大政,適與觀武才初試相値,各廳除初試,或當赴各技初試之類,遷轉後當改赴元初試,而以不入都目,故不爲許赴,或新除授之人,因未下批,未卽肅謝赴擧,仍爲呼不,或以軍門先射一技後,遷實職,名目各異,不得畢射。此類,皆以樞府·訓院內三廳緊要之職,將不得參射,事涉欠缺。卽今二所,尙未畢試,各項人員,別單書入,使之許赴於二所末端,何如?傳曰,允。
李夏源,又以兵曹言啓曰,御營廳付料軍官三十五員,依諸軍門軍官例,許以各技初試事,自本營草記定奪矣,禁衛營別軍官,則新爲變通,別擇人地,以作勸奬成就之窠,故別爲啓請,許以各技初試矣。厥後他營,倣傚齊起而請之,凡號軍官者,一例施行,已非當初陳請之本意。然旣已啓下於未試之前,則勢不免許赴,而至於御營廳,則變通最晩,本營軍官,旣赴一所初試,或入格,或見落,昨已出榜啓下,凡大小科出榜之後,元無移所更試之規,御營廳啓辭內辭緣,今姑置之,何如?傳曰,允。
辰時,上御熙政堂,藥房入診。入侍,都提調崔錫恒,提調李台佐,副提調金始煥,假注書李喆輔,編修官吳守經,記事官尹容,入侍醫官,李時聖·權聖徵·方震夔·吳重卨·鄭文益·崔泰齡·張世輔·鄭爾柱,別入侍,崔恒齡·白興聲。
崔錫恒進伏曰,夜來聖體,若何?上曰,一樣矣。錫恒曰,昨日以勿爲入診,爲敎,故不得入侍,憂慮益切矣。不審腫處,益復收斂耶?上曰,唯。錫恒曰,請令首醫李時聖·方震夔入診。診察後,李時聖退伏曰,脈度與昨一樣而頗數矣。方震夔退伏曰,左右脈度不沈,而少似帶數矣。錫恒曰,請令鍼醫診察,臣等亦同爲診察。仍告閉門。醫告去舊腫處膏藥,又告去新腫處膏藥。錫恒曰,醫言舊腫處,今則更無付膏藥之事云,自今勿付之意,敢達。醫告付新腫處膏藥。吳重卨曰,腫處淸汁更不出,核心自出,此物出後,例易完合矣。崔泰齡曰,瘡口有支膜,支膜者核心也。此後速當完合矣。崔恒齡曰,四畔核處盡解,淸汁不出,更無可憂。諸醫言同。崔錫恒曰,臣等亦爲診察,則腫處幾盡收斂,核心且出,完合不遠,下情不勝喜幸。金始煥進伏曰,提調李台佐,有八十篤老之偏母,患痢已久,而聖候連在未寧中,故不敢言私,連爲行公矣。聞其母病,自昨夜更添,症勢十分危劇,情理不忍暫離,今日不得來,陳疏到院,而以國忌不得捧入矣。其不得同爲入診之意,惶恐敢達。上曰,唯。崔錫恒曰,扈衛三廳,例以相臣及國舅兼帶,而領相意外卒逝,咸原繼以在喪,兩廳之任,有令臣兼察之命,心甚惶悚,而旣無推諉之處,故不敢爲辭免之計矣。取考前例,則在外大臣,亦多有兼帶之人,且今則領相靷日已過,若以一廳之任,移授他大臣,則公體私分,俱爲便當,故惶恐敢達。上曰,依爲之。錫恒曰,旣已蒙允矣,更以某爲大將事,下敎而後,方可擧行矣。上曰,唯。出擧條又所啓,冬至·正朝·聖節合爲一行事,曾遣齎咨官矣,禮部防啓,而皇帝特命依施,此事亦當爲謝恩,謝表撰進事,分付承文院,依例擧行,而取考前例,則此等謝恩時,元無方物磨鍊之事,只以表文,付送於冬至使,似爲得宜。齎咨官回還後,宜卽稟定,而連以聖候未寧,次對久未得設行,故今始仰達。上曰,唯。出擧條又所啓,前修撰金始㷜,差謝恩兼冬至使書狀官矣,日昨以牌不進,例勘罷職,若無變通之擧,則事多狼狽,金始㷜敍用,仍察書狀之任,何如?上曰,依爲之。出擧條
上在昌德宮。停常參·經筵。
大妃殿·中宮殿,藥房問安。答曰,知道。
藥房都提調臣崔錫恒,副提調臣金始煥啓曰,伏未審夜來,聖體調攝,若何?大妃殿氣候,亦復何如?伏聞昨夕入診醫官之言,則腫處淸汁,乍濕於膏藥,搾出脂膜後,淡血流出云。夜來益復收斂,胎水調牛黃膏,忍冬茶調牛黃,連爲進御,而寢睡一向安穩,水刺日益差勝乎?臣等不可不率諸醫,趁早入診,詳察症候。憂慮猶切,敢此問安,竝爲仰稟。答曰,知道。慈殿氣候安寧。腫處收斂,牛黃膏牛黃連進,寢睡·水刺一樣,勿爲入診直宿矣。
藥房口傳啓曰,啓辭批答,有勿爲入診之敎,不敢更爲煩請,而令差備醫官,趁早入侍診察之意,敢啓。傳曰,知道。
又啓曰,差備待令醫官,有退去本院之命矣。前入直醫官,自今日,依例退送之意,敢啓。傳曰,知道。
梁廷虎啓曰,備邊司郞廳來言,今日賓廳坐起日次,而上候未寧,不得來會云矣。敢啓。傳曰,知道。
又啓曰,大司憲李眞儉未肅拜,疏批未下,執義李濟,持平趙最壽·朴長潤在外,掌令朴徵賓未肅拜,陳疏入啓,掌令柳綏奉命在外,今日以監察茶時之意,敢啓。傳曰,知道。
以鄭道殷爲假注書。
梁廷虎啓曰,假注書鄭道殷,時無職名,依例付軍職,冠帶常仕,何如?傳曰,允。
李夏源,以弘文館言啓曰,新除授校理姜必慶,時在全羅道靈光郡任所。經筵入番事緊,請斯速乘馹上來事,下諭。傳曰,依啓。
又以侍講院言啓曰,本院新除授弼善李承源,時在京畿驪州地。書筵入番事緊,斯速乘馹上來事,下諭,何如?傳曰,允。
梁廷虎啓曰,判義禁府事姜鋧,昨日違牌不進,連呈疏單,尙不出肅,許多獄囚,議讞無期,事極可慮。更卽牌招察任,何如?傳曰,允。
李夏源,以觀象監官員,以提調意啓曰,命課學兼敎授南鶴聲遷轉,代幼學李蘤術業精明云,依例差下,付軍職冠帶常仕,何如?傳曰,允。
梁廷虎,以義禁府言啓曰,卽接月令醫員金道恒手本,則時囚罪人李慶祉,自七月初,重得毒痁,就囚後所患,已至二十餘次,元氣大脫之餘,添得赤白痢,數日以來,有加無減,度數無算,飮啖全廢,氣息奄奄,若不保頃刻云,自前罪人病勢如此,則有保放救療之規,敢此仰稟。傳曰,依爲之。
以備忘記,傳于李夏源曰,居首幼學李世說·兪夏一·金宗台,生員尹鏶,竝直赴會試,之次生員李聖運給二分,幼學李觀世給一分。
李夏源,以內醫院官員,以都提調·副提調意啓曰,今年冬至使貿易唐材中,遺儲有不緊而有裕者,有緊要而不足者。減其不緊,加貿緊要之材,自是前例,今亦就其元數中參酌加減,別單書入之意,敢啓。傳曰,知道。
又以禮曹言啓曰,今番聖上未寧之候,彌留數朔,幸賴皇天祖宗之默佑,已臻平復,此實宗社莫大之慶,太廟虔告,大庭稱賀之擧,不容少緩。且王世弟不安之候,久乃平復,自上喜悅之懷,臣民慶祝之心,有難勝言。取考前例,則己丑年殿下在東宮時,瘧患平復,而適會先大王玉候違豫,庚寅年遄臻平復後,告廟頒慶之日,春宮平復一款,添入於告文中矣。今亦當依此例擧行,而自前告廟陳賀,則例爲頒敎八方,以示同慶之意。告廟陳賀頒敎等事,竝爲擇日擧行,何如?傳曰,允。
梁廷虎,以兵曹言啓曰,新除授水口萬戶金重頀之頀字,誤書以濩字,備擬受點,不勝惶恐。原單子中改付標以入之意,敢啓。傳曰,知道。
又以左右捕盜廳言啓曰,去六月二十九日,刑曹草記內,自咸鏡監營,行止殊常人,所謂金晶,押送本曹,故觀其容貌擧止,則似是殊常之人,令捕廳究得本根,以爲處置之地事,入啓蒙允,捧承傳矣。左右大將,卽爲合坐推問,則金晶之招,渠以慶尙道慶州東面東海邊斗乙山居金世傳之子,兒名則晶,冠名則重泰,十五歲時,爲其受學,往于本府祗林寺僧人崇莊處,而厭苦讀書,翌年正月,流離諸處,上年九月,轉往咸鏡道鏡城漁郞面朴廷最家,則自本官,致疑捉囚,論報監營,轉至於京獄云,而其兄重九之名,奴婢之名,歷歷指告,故發關査問於慶州府,則査報辭緣,與重泰之所供相符。重泰長兄碩周,持其弟重九之戶籍來現,招內其父世傳,上年正月身死,有兄弟五人,而四弟重泰,受學於祗林寺僧矣,五年前忽然出去,不知死生,今因關文而上來云云,故欲知其兄弟之眞假,置重泰於稠人衆囚中,使碩周試見,見卽相抱痛哭,其爲同生,明白無疑。金重泰處,別無可問之端,放送,何如?傳曰,允。
答戶曹判書李台佐疏曰,省疏具悉。卿其勿辭,救護母病。
答檢閱曺命敎疏曰,省疏具悉。爾其勿辭,救護父病。
戶曹判書李台佐上疏,伏以,聖候日復天和,臣民慶抃之情,直與山海無極,顧臣老母,年踰八十,氣息危惙,居恒懍懍,朝不謀夕,而臣忝在藥院,不遑將護,憂思內迫,罔知所措。自昨日夕,臣母宿病之外,猝添泄瀉,度數無算,奄奄昏昏,不省人事,有頃刻難支之憂。人子至情,不忍暫離,今日起居,末由趨參,臣罪至此,萬殞難贖。玆敢疾聲哀籲於天地父母之前,伏乞聖慈,俯賜矜察,亟遞臣本兼諸任,俾得專心救護,仍治臣闕禮曠職之罪,以警俱僚,不勝幸甚。無任屛營祈懇之至,謹昧死以聞。批答見上
檢閱曺命敎疏曰,伏以,臣父病半載沈篤之餘,又因日者迎勅之行,力疾出待,添損旣多,舁歸官次,一倍復劇。急報之來,臣宜馳省,而適値聖候彌留,腫膿未斂,藥院倂直,百僚憂遑,臣旣職叨近侍,日候起居,不敢言私,抑情遲回者,已有日矣。跡絆神馳,煎灼徒切,卽聞臣父病再劇,隨添愈危,寒戰大作,繼以烘熱,痰塊亙腹,嘔逆無算,失睡廢啖,虛汗如注,衰邁之齡,神氣已索,積敗之後,綿惙如縷。自聞此報,心神靡定,直欲插翼飛到而不可得也。念臣自春夏以來,每緣父病,陳章徑歸,至於再遭,積有負犯,迨極惶悚,而今又三犯違慢之誅,妄瀆靜攝之中,尤豈分義之所敢出,而資父事君?古人有言,子道臣節,有時輕重。今臣父病甚危,方有朝夕難保之慮,而不曾奔走往救,以伸人子之情理,乃反束帶翶翔,徒以供職爲恭,屢瀆爲拘,則此實孝理下一罪人。子道旣淪,臣節寧論?玆不得不又此哀籲於宸嚴之下,而急於歸護,未暇承批,不免徑尋行路,揆以邦憲,合被重勘。伏乞聖慈,遞臣本兼兩任,治臣前後慢蹇,俾伸至情,以安私分,不勝幸甚。批答見上
上在昌德宮。停常參·經筵。
大妃殿·中宮殿,藥房問安。答曰,知道。
藥房都提調臣崔錫恒,副提調臣金始煥啓曰,伏未審夜來,聖體調攝,若何?大妃殿氣候,亦復何如?伏聞昨昏入診醫官之言,則腫處淸汁,微濕於膏藥云。夜來益復收斂,胎水調牛黃膏,忍冬茶調牛黃,連爲進御,而寢睡一向安穩,水刺日益差勝乎?今日臣等不可不率諸醫,趁早入診,詳察症候。憂慮未已,敢來問安,竝爲仰稟。答曰,知道。慈殿氣候安寧。腫處差減,忍冬茶調牛黃進御,胎水連進,水刺差勝,寢睡安穩矣。勿爲入診。
又口傳啓曰,批答以勿爲入診,爲敎,不敢更爲煩請,而令差備醫官入診之意,敢啓。傳曰,知道。
李夏源,以禮曹言啓曰,因本曹啓辭,上候平復告廟陳賀事,允下矣。告廟吉日,令日官推擇,則今八月二十九日爲吉云。依前例,遣大臣宗廟·永寧殿·社稷,同日曉頭,先行告祭後,巳時頒敎京外,進箋陳賀,王大妃殿·中宮殿·世弟宮,一體陳賀事知委,擧行節目,則依前例,以權停例磨鍊,而王世弟,雖已平復,尙在調攝之中,大庭行禮及時敏堂受賀,似難親臨,竝以權停例磨鍊乎?敢稟。傳曰,依爲之。
又以禮曹言啓曰,今此上候平復告廟陳賀擧行事,旣已啓下矣。自前陳賀時,例有方物物膳封進之規今亦依前例,大殿·王大妃殿·中宮殿·世弟宮,方物物膳,一依冬至物目數,當爲封進,而陳賀之日,勢所未及,亦依前例,隨其措備,封進之意,分付諸道及開城府,何如?傳曰,允。
梁廷虎啓曰,大司憲李眞儉,掌令朴徵賓未肅拜,疏批未下,執義李濟,持平趙最壽·朴長潤在外,掌令柳綏奉命在外,今日以監察茶時之意,敢啓。傳曰,知道。
李夏源,以吏曹言啓曰,今番會盟祭後,贊禮以下各差備賞格單子判付後,自政院,出給本曹奇別書吏,而中間闉失,不卽傳致,事極駭然。當該下吏,令攸司囚禁科罪,臣曹亦有不能檢察之失,不勝惶恐。當初書啓本草取來,單子改修正後,其時賞格判付及其後筵臣陳達變通之事,一一付籤以入,以爲啓下後,各該司擧行之意,敢啓。傳曰,知道。
又以漢城府言啓曰,大妃殿別監梁世光,與江原道春川人黃信益,有免賤價錢一百餘兩爭訟之事,而世光僞造手記,公然不給之狀,敗露無餘,旣已落訟。自本府,參酌決罪,囚禁徵給之意,敢啓。傳曰,知道。
又以漢城府言啓曰,今此監試初試應辦,本府當次,而使喚軍,他無變通之道。以附近防民略干名,抄定使喚,已有前例,今亦依此爲之,何如?傳曰,允。
慶尙監司狀啓,以七八月令藥材山藥,當月內不得封進,待罪事,傳于李夏源曰,勿待罪事,回諭。
梁廷虎啓曰,卽者海西儒生崔活等,來呈一疏,而觀其疏語,則歷擧沈鳳儀·尹俔·朴蕃·羅廷一等,醜辱先正諸賢之狀,痛斥明辨,末又請正鳳儀·俔等誣賢之罪,而竊伏念,玆事自上旣已洞燭,構誣之狀,快賜處分,或施竄配之典,則到今無所事於更辨,事當直爲退却,而旣稱多士,屢次來呈,此上疏何以爲之乎?敢稟。傳曰,勿爲捧入。
又以兵曹言啓曰,今八月十七日,武臣堂上朔試射日次,而國忌齋戒相値,不得設行之意,敢啓。傳曰,知道。
以江原監司狀啓,伊川等官居餘丁金已永妻魯召史等,囕死,安峽等官居校奴殷贊等渰死事,傳于李夏源曰,囕死·渰死人等,令本道恤典擧行。
梁廷虎,以刑曹言啓曰,廣州居延哲命,以私賤暗赴國試之罪,依律文,爲奴定配於任實縣矣。卽接全羅監司移文,則任實縣爲奴定配罪人延哲命,入於扶社原從,依受敎頉下事,自隷院行會,而此乃本曹句管罪人,則自本曹變通事,關文來到也。延哲命,入於錄勳,而以依受敎頉下之意,旣自掌隷院行會,則依例頉下放送,在法當然,以此意,分付道臣,何如?傳曰,允。
上在昌德宮。停常參·經筵。
顯宗大王忌辰齋戒。
大妃殿·中宮殿,藥房問安。答曰,知道。
藥房都提調臣崔錫恒,副提調臣金始煥啓曰,伏未審夜來,聖體調攝,若何?大妃殿氣候,亦復何如?伏聞昨夕,無醫官入診之命云,腫處夜來,其有完合之勢,而胎水調牛黃膏,忍冬茶調牛黃,進御之後,寢睡一向安穩,水刺日益差勝乎?臣等,連日不得入診,下情悶鬱,何可盡達?今日,不可不率諸醫,趁早入診,詳察症候,憂慮未已,敢來問安,竝此仰稟。答曰,知道。慈殿氣候安寧,腫處完合,牛黃膏,牛黃連進,寢睡安穩,水刺一樣矣。
梁廷虎啓曰,大司憲李眞儉,掌令朴徵賓,未肅拜疏批未下,執義李濟,持平趙最壽·朴長潤在外,今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
備忘記,傳于李夏源曰,史官一員待命,騎馬三匹立之,崇陵忌辰祭所內摘奸。
李夏源,以禮曹言啓曰,今此監試初試,設場於本曹,上直郞廳,依例朝房直宿之意,敢啓。傳曰,知道。
傳于李夏源曰,歸厚署棺板一部,送于內需司事,言于該曹。
吏曹口傳政事,以李光佐爲內醫提調。
以左議政崔奎瑞爲扈衛廳大將。
李夏源啓曰,藥房提調落點之後,李光佐,所當卽爲牌招,而日勢已暮,待明朝出牌之意,敢啓。傳曰,知道。
答咸鏡監司韓世良,忠淸監司尹惠敎疏曰,省疏具悉。卿其勿辭,從速察職。
咸鏡監司韓世良疏曰,伏以,臣之衰敗昏耗,觸事生疣之狀,業已聖明之所洞燭,臣不敢煩溷,而頃於北關巡審時,有守令邊將數三人啓褒之事矣。今觀北兵使金洙狀啓謄報後錄,則與臣狀啓中辭語,不無相左,此固臣昏謬不察之失,玆敢仰陳實狀,以俟處分焉。其時慶源軍民等,以其府使朴昌悌,軍器黑角弓一百二十張別備,公廨一百二間改造之勞,請其上聞,臣到本府,新造公廨及黑角弓,一一親審,則果與民狀相符,而弓子體樣皆新,故臣泛然以別備狀聞矣。今此金洙狀本謄報,則以改角懸錄,至於公廨數,多少亦異,此必臣不察之致也。防垣堡土卒輩,亦以其萬戶公廨軍器,或新造或修補事,請其啓聞,而臣於其時,數千里外驅馳之餘,身病適苦,未能親審過去,時使所帶軍官摘奸,則公廨軍器,新造及修補,一如土卒輩之所言云,故亦竝爲枚擧矣。今此金洙狀聞中,公廨事,元不擧論,而弓家十一條,入於執頉中,此亦臣未能詳審之失也。褒賞之請,何等重大文字,而未免爽誤,臣何敢晏然冒居於一方宣化之地乎?敢此冒瀆於宸嚴之下,伏乞聖明,亟命遞臣職名,以爲人臣告上不以實者之戒焉。臣無任屛營祈懇之至,謹昧死以聞。批答見上
忠淸監司尹惠敎疏曰,伏以,臣疎才痼疾,謬膺重寄,夙宵兢惕,懼深蚊負,而民事不幸,奄値無前之大水,被災列邑,如經兵燹,疲氓之泣訴者,咽門盈庭,技短智淺,接應無策,悚愧悶塞,逃遁不得,爲今之計,毋寧早蒙解免,回授能手,庶使蕩析之類,得有所聊活,亟欲陳章控實,以蘄矜察,而適値玉候靜攝之日,瀆撓是懼,泯默徊徨,已有月日。此際,伏見司書朴弼夔疏本,則引臣向者引嫌疏中數字之稍有所挨逼,盛氣反詈於隔年之後,而譏嘲凌藉,辭旨非常,末乃驅之於聾瞽人主耳目之科,臣於是不勝駭懼之至。蓋當昨年朝著草創之際,弼夔新入臺地,聞其有刺擧在廷諸臣之意,臣慮或有睽乖紛紜之漸,屢書挽之而不得,及其疏出,則其所指斥,非止一二,而最所深論,在於瀛選銓注,臣以當初參圈主擬之人,不敢晏然,略陳難安之實,而亦不能無慨於弼夔之無事生事,乃以草草數句語,略加規警,則弼夔於其時,深懷疑怒,屢形辭氣,而臣本疲孱,不欲相較,一遭笑罷,不復置諸襟抱之間,不料其宿憾,久猶未解,恣意噴薄,乃至於此,夫聾瞽耳目,固是人臣之大罪,而蓋指權位氣勢之足以壅蔽聰明者謂也。元不襯着於冷逖如臣者,則臣固無足與辨,而但其所謂反牽姻婭之好云者,亦有所不得不打破者,蓋臣疏意,唯以弼夔之不思鎭定,輕惹鬧端,爲病,故有曰,强索風稜,歷詆大小廷僚,使才望可惜之人,擧懷不安云云,則其非出於專爲一人,灼然可見,而特以李德壽,以臣連姻之人,偶在其中,故弼夔,今乃執此爲言,以證成挾私欺君之案,而自不覺其下語之太不稱停,眞不滿一哂也。然人旣以詬辱,加諸臣身,則揆以廉隅,固當斂避之不暇,況臣不敢承當於藩任者,如右所陳,則其不可一日冒據於職次也,決矣,伏乞天地父母,俯察情曲,亟遞臣職名,一以謝人言,一以幸民事,千萬幸甚。批答見上
癸卯八月十七日辰時,上御熙政堂。藥房入診入侍,都提調崔錫恒,副提調金始煥,假注書金權,記事官成世頊·尹容,入侍醫官,李時聖·權聖徵·方震夔·吳重卨·玄悌綱·許信·崔泰齡·蔡光夏,別入侍醫官,崔恒齡·白興聲。上西向坐,世弟伏於御榻右,諸臣入伏訖。錫恒曰,朝晝異候,調攝中聖體,若何?上無答。錫恒曰,批答,以腫處完合爲敎,誠甚喜幸,夜來加勝乎?上曰,唯。錫恒曰,令醫官診脈,而首醫及方震夔,使之診脈,爲宜矣。李時聖,診脈後退伏曰,脈候左三部不數和緩,右三部乍有沈數之氣矣。方震夔曰,脈候調勻,而右寸關乍數矣。錫恒曰,令鍼醫,診察腫處,臣等同爲診察爲宜矣。上曰,唯。錫恒又曰,閉戶,爲宜矣。王世弟,起立於御榻右,診察後,退伏於座次,諸鍼醫及三提調,起入診察腫處,醫官,告去膏藥。錫恒謂醫官曰,腫汁第搾之。權聖徵曰,雖搾之,亦無所出矣。吳重卨曰,腫口頗軟,姑付膏藥,爲宜矣。仍告付膏藥,諸醫官,以次退伏,三提調,退伏。重卨曰,腫處已盡完合,瘡色亦順,更無可達矣。諸醫所達皆同。錫恒曰,腫處,今已完合,不必更付膏藥,而新腫處,姑爲付之,爲宜矣。又曰,聖候,今已向安,別入侍醫官崔恒齡·白興聲,退送,爲宜矣。上曰,依爲之。錫恒曰,權聖徵,以交河縣監,連爲入侍矣,卽今秋務方殷,亦爲退送,爲宜矣。上曰,依爲之。錫恒曰,提調李台佐,以親病陳疏,有救護之命矣。似聞台佐偏母,年今八十二歲,纔經大病之餘,近患泄痢,症勢危篤云。當此鎭日問安之時,提調之不得備員,事體極爲未安,李台佐提調之任,姑爲許遞,其代,令該曹口傳差出,仍卽牌招察任,何如?上曰,依爲之。出榻前下敎又出擧條錫恒曰,當此艱虞溢目,國勢危急之時,領相,意外卒逝,左相,杳無上來之期,如臣不才,獨當機務,觸事憒憒,茫無所措,非不知請卜之爲急,而領相發引前,請出其代,似涉未安,遲回至今矣。今則引日已過,況秋成不遠,國家多事,而臣以藥院提擧,鎭日問安,備局之坐,無暇設行,速下枚卜之命,以幸國事,恐不可已,故惶恐敢達。上曰,當依此爲之。錫恒曰,扈衛一廳,移授他大臣事,日昨筵中,陳達蒙允,而以某爲大將一款,尙無處分,更卽下敎,以爲擧行之地,何如?上曰,依爲之。錫恒曰,大臣,只有左相一人,使承旨以左相爲扈衛大將事,書出,爲宜矣。金始煥,以左議政崔奎瑞爲扈衛大將事,榻前下敎書出。錫恒曰,禁府時囚罪人,將至二十人之多,而因判金吾之久不行公,滯獄已久,出場無期,事甚可慮,判義禁姜鋧,卽爲牌招,使之斯速議讞,俾無滯囚之弊,何如?上曰,依爲之。出榻前下敎,錫恒曰,未署經守令,多至二十人云,而兩司多官,在外者居多,上來行公,未易爲期,當此秋務方殷之日,許多守令之不得赴任,委屬可慮,不可無變通之道,而其中長官,事體較重,且聞大司諫李廷濟,還朝不遠云,諫長外在外兩司臺官,竝今姑改差,後日政差出其代,以爲從速署經之地,何如?上曰,依爲之。出擧條錫恒曰,卽伏聞前判書金錫衍,病患危重,以立後事,陳疏到政院云,病勢之危急,據此可知,先王渭陽,只有錫衍一人,其在聖上眷待之道,似當有遣御醫,不離看病之道,故敢此仰達。上曰,依爲之。錫恒曰,胎水調牛黃膏,非徒治腫熱而已。常時連服無妨云,仍爲進御,爲宜,故敢此仰達。上曰,依爲之。金始煥曰,臣有所懷,敢達,全羅監司黃爾章,以老病陳疏,忠淸監司尹惠敎,以情勢陳疏,久不下批,藩臣陳疏辭免,則例爲廢衙,民事淹滯,事甚可慮,速賜批旨伏望。錫恒曰,其上疏,皆是循例辭疏,亟賜下批,爲宜矣。上曰,依爲之。錫恒曰,曾以改謚事,玉堂諸臣,聯名陳疏矣,尙未下批之故,至今遷就,雖未承批,依玉堂所定入啓之意,分付,何如?上曰,依爲之。出擧條諸臣退伏,以次趨出。
上在昌德宮。停常參·經筵。
顯宗大王忌辰。
大妃殿·中宮殿,藥房問安。答曰,知道。
藥房都提調臣崔錫恒,副提調臣金始煥啓曰,伏未審夜來,聖體調攝,若何?大妃殿氣候,亦復何如?伏聞昨夕,無醫官入診之命云,腫處,夜來已盡完合,而胎水調牛黃膏,忍冬茶調牛黃,進御之後,寢睡一向安穩,水刺日益差勝乎?臣等,率諸醫,趁早入診,詳察症候宜當,憂慮未已,敢來問安,竝此仰稟。
藥房提調,詣閤門外口傳啓曰,俄伏聞醫官所傳之言,新舊腫間,有膿汁,流濕於衣襨云,臣等,不勝驚慮,率諸醫,卽爲入診,詳察症候,何如?傳曰,依爲之。
答藥房啓辭曰,知道。慈殿氣候安寧,腫處完合,牛黃膏·牛黃進御,寢睡安穩,水刺差勝矣。
又口傳啓曰,批答,無勿爲入診之敎,所當入診,而纔已入診退出,不敢更爲煩瀆之意,敢啓。傳曰,知道。
梁廷虎啓曰,大司憲李眞儉,掌令朴徵賓,未肅拜疏批未下,執義李濟,掌令柳綏,持平趙最壽·朴長潤,遞差傳旨未捧入,今日,以監察茶時之意,敢啓。傳曰,知道。
又啓曰,判義禁姜鋧,昨又違牌不進,許多罪囚議讞,不可一任其遷就,更卽牌招察任,何如?傳曰,允。
李夏源啓曰,崇陵忌辰祭內摘奸單子,有頉處察推事,命下矣,査問衛將所,則興仁門軍士順占,無緣闕占云,令攸司推治,何如?傳曰,允。
沈仲良,以吏曹言啓曰,今此式年監試初試試官,今方擬入,而其中金始㷜·呂善長·李德壽,俱無職名,令該曹口傳付軍職,何如?傳曰,允。
兵曹口傳政事,副護軍金始㷜·李德壽,副司直呂善長。
傳于沈仲良曰,今此前判書金錫衍之喪,出於千萬意慮之外,心深驚悼,不可無送死無憾之禮,其令該曹以一等禮葬磨鍊擧行,凡喪需,亦爲各別從優題給事,分付各該司。
呂必容·沈仲良·梁廷虎·李夏源等啓曰,臣等,卽伏見傳敎,有前判書金錫衍之喪,以一等禮葬磨鍊擧行之命,臣等,固知聖上追念先朝渭陽之親,只有一人,而奄忽喪逝,特推隱卒之意,欲備哀榮之典,臣等,欽仰聖德,莫不感歎,而第伏念,國家禮制,自有等級,二品宰臣,元無禮葬之典,而今玆一等禮葬之命,反有踰於大臣·國舅之喪,揆以法制,終未免爲過中之歸。伏乞更加三思,還收前判書金錫衍一等禮葬之命。臣等,忝在出納之地,旣有所懷,惶恐敢啓。傳曰,有故判書張善瀓之例,金錫衍之喪,亦依此例擧行。
沈仲良,以禮曹言啓曰,因政院啓辭,還收前判書金錫衍一等禮葬之命事,傳曰,有故判書張善瀓之例,金錫衍之喪,亦依此例擧行事,命下矣。取考謄錄,則豐陽君張善瀓,乃是從一品重臣,法典內文武官從一品,則有三等禮葬之規,而中間權罷,未及復舊,先朝特有以當品施行之命,故自本曹覆啓,雖未復舊,自有橫看,依橫看,使之擧行,而今此前判書金錫衍,乃是正二品,則揆以法典,旣無禮葬之例,亦無橫看之可據者,與豐陽君張善瀓事例有別,何以爲之?敢稟。傳曰,勿爲擧行。
梁廷虎,以守禦廳言啓曰,今此春塘臺觀武才時,本廳別破陣等初試,今月十九日,本廳射亭設行之意,敢啓。傳曰,知道。
今日藥房入診入侍時,本院提調李光佐,明日三度呈辭下批後,卽爲牌招事,榻前定奪。
癸卯八月十八日辰時,上御熙政堂。藥房入診入侍時,都提調崔錫恒,副提調金始煥,假注書鄭道殷,記事官成世頊·尹容,醫官李時聖·方震夔·吳重卨·金垕·崔泰齡·白興銓·石柱泰。
都提調崔錫恒進伏曰,夜來聖體,若何?俄伏聞醫官之言,新舊腫間,有膿汁,流濕於衣襨云,臣等,不勝驚慮,問安之啓,雖未及承批,而敢請入診矣。卽令首醫李時聖·方震夔診脈詳察,何如?上曰,唯。時聖入診後,退伏曰,左邊平和,而右三部,雖似稍數,和緩極好矣。震夔入診後,退伏曰,左右脈俱沈靜,而右則稍數矣。置衣襨於函中,出示諸臣,而膿汁所濕處,長幾六七寸,廣幾三四寸而,似雜淡血矣。錫恒曰,使鍼醫入診腫處,何如?始煥曰,鍼醫等,以次入來。錫恒曰,閉窓。又曰,臣等,同爲診察腫處,何如?世弟趨立座後,都提調以下,亦趨立左邊,上脫衣露肩,使視之。錫恒曰,膿汁,似自新瘡口出,而瘡處,或有疼痛之候乎?上曰,疼痛矣。錫恒曰,醫言,舊瘡口,當付黃蠟膏,而新瘡處,當付膏藥云矣。重卨,進貼蠟膏膏藥後,提調等,俱退伏舊次,世弟,亦還御舊座。重卨退伏曰,診察腫處,則大槪舊瘡,雖已完合,其上自潰處,外塞內通,若或觸風,必當更發,若付蠟紙,則緩而自潰,不然,稍爲開穴,似好矣。興銓退伏曰,舊瘡雖完,而査滓猶未盡祛,其上自潰處,四邊,血尙凝結矣。泰齡退伏曰,方書曰,大凡腫患,皆屬心,初雖完合,若或用氣,則必更潰出,卽今舊瘡雖合,氣或欝滯,易致更發,而此與元瘡有異,數三次淸汁搾出後,卽當愈矣。錫恒曰,臣等,亦近前診察,則舊瘡近處,頗有浮高之形,或恐調攝之道,猶未愼重,而元來腫疾,初雖完合,若有觸風之事,則輒致復發,伏望十分加愼焉。上曰,唯。錫恒曰,臣等,今已診察,而藥房啓辭,尙未下批,此則當出朝報伏望,速爲下批,何如?上曰,唯。錫恒曰,今日臣等,雖不得更爲入診,午後,復令醫官入診,何如?上曰,唯。錫恒曰,本院提調李光佐,承牌來詣闕下,方陳疏不得入來者,以三度呈辭,見方留院故耳。待明日辭單下批,更爲牌招,使之同爲入診,何如?上曰,唯。諸臣,遂以次退出。
上在昌德宮。停常參·經筵。
下直,德積萬戶李枝誠,吾老梁萬戶李友泰,靑水萬戶安世勳。
觀象監,夜自二更至五更,月暈。
大妃殿·中宮殿,藥房問安。答曰,知道。
藥房都提調臣崔錫恒,副提調臣金始煥啓曰,伏未審夜來,聖體調攝,若何?大妃殿氣候,亦復何如?伏聞昨昏入診醫官之言,則舊瘡口上邊自潰處,淸汁流出,滲濕於裹袱,搾出淡血少許,浮高處頗得消減云。夜來淸汁,其已止息,浮高處,益復消減,而胎水調牛黃膏·忍冬茶調牛黃進御之後,寢睡一向安穩,水刺日益差勝乎?臣等率諸醫,趁早入診,詳察症候宜當。不勝憂慮,敢來問安,竝此仰稟。答曰,知道。慈殿氣候安寧,浮高處消減,牛黃膏·牛黃連進,寢睡安穩,水刺差勝矣。勿爲入診。
梁廷虎啓曰,大司憲李眞儉·掌令朴徵賓,未肅拜疏批未下,執義李濟,掌令柳綏,持平趙最壽,朴長潤,遞差傳旨未捧入。今日以監察茶時之意,敢啓。傳曰,知道。
又啓曰,判義禁姜鋧,屢次召牌之下,一向撕捱,連呈疏單,無意出肅。雖未知病勢輕重之如何,而獄囚議讞,杳無其期,事體至爲未安。更卽牌招察任,何如?傳曰,允。
備忘記,傳于徐命淵曰,今下弓矢,靑水萬戶安世勳,吾老梁萬戶李友泰等處,給送。
左尹李森三度呈辭,傳曰,只遞本職。
吏曹判書柳鳳輝,行兵曹判書李光佐,三度呈辭,傳曰,加給由
備忘記,傳于梁廷虎曰,史官二員待命,騎馬六匹立之,監試初試一二所內摘奸。
徐命淵,以兵曹言啓曰,今此觀武才時,禁軍等初試,今二十日爲始,慕華館設場,而入直禁軍將及禁軍等,依前例除標信出試後,還入直之意,敢啓。傳曰,知道。
徐命淵,以禁衛營言啓曰,本營分授肅靖門東邊體城頹毁處改築事,頃已啓下矣。今八月十八日畢役之意,敢啓。傳曰,知道。
又以守禦廳言啓曰,今此春塘臺觀武才時,本廳京別破陣等初試入格人,別單書入之意,敢啓。傳曰,知道。
又以兵曹言啓曰,今八月十九日,私婢時德稱名女人,自通化門入來,差備門外擊錚,極爲駭愕,令攸司囚禁治罪。同門守門將羅衆星,常時不能禁斷雜人,以致闌入,亦難免其責,推考,何如?傳曰,允。
又以御營廳言啓曰,今此觀武才初試時,本廳別抄武士·別武士·別馬隊·射砲軍兵等,各技入格人別單書入之意,敢啓。傳曰,知道。
答知事金錫衍疏曰,省疏具悉。疏辭,令該曹稟處。
知事金錫衍疏曰,伏以臣,年迫八耋,重得毒痢,沈淹床席,拭巾待盡,故聖候久愆,至設廷班,病勢危劇,終未趨參,分義虧缺,惶懍冞切。不意聖度天大,不惟不罪,至在靜攝之中,而特軫螻蟻之喘,御醫之臨視,藥物之頒賜,聯翩備至。恩數鄭重,死期將迫,圖報無階,瞻望雲天,有淚沾襟。臣於將死之日,且有痛迫之情,不得不哀籲於仁覆之下。臣之第一子道濟,出繼於長兄萬胄,第二子道涵,於臣當爲嫡子,而不幸夫妻俱歿,歿而無嗣。事當立後,而欲私自繼絶,有違國典,欲呈狀該曹,與受無人,因循至今,心常痛愍矣。玆當就盡之日,益切身後之念,在前如臣之情境者,或陳疏,或上言,蒙恩立後,非止一再,玆敢仰恃天恩,冒陳私懇。伏乞聖慈,特加矜憐,亟令該曹爰據近例,以臣之第五子戶曹正郞臣道洽之第一子進士聖采,繼臣之亡子道涵之後,以施存亡繼絶之澤,則臣當瞑目入地,而無餘憾矣。顧臣,本以肺腑之親,年位俱高,絲毫莫補,至於臨絶之時,猥以私迫之悃,至煩宸嚴之聽,臣罪尤大矣。臣無任惶悚祈懇之至,謹昧死以聞。批答見上
上在昌德宮。停常參·經筵。
下直,驪州牧使閔昌基,會寧浦萬戶沈得望,平山浦萬戶朴再茂,鉢浦萬戶宋夏敍。
大妃殿·中宮殿,藥房問安。答曰,知道。
藥房都提調臣崔錫恒,提調臣李光佐,副提調臣金始煥啓曰,伏未番夜來,聖體調攝,若何?大妃殿氣候,亦復何如?伏聞昨夕,無醫官入診之命云。夜來淸汁,不復滲漏,浮高處,益向消減,而胎水調牛黃膏·忍冬茶調牛黃進御之後,寢睡一向安穩,水刺日益差勝乎?臣等,今日不可不率諸醫,趁早入診,詳察症候,不勝憂慮,敢來問安,竝此仰稟。答曰,知道。慈殿氣候安寧,浮高處消減,忍冬茶調牛黃進御,寢睡安穩,水刺差勝矣。
梁廷虎啓曰,大司憲李眞儉,掌令朴徵賓,未肅拜疏批未下,執義李濟,掌令柳綏,持平趙最壽·朴長潤,遞差傳旨未捧入,今日以監察茶時之意,敢啓。傳曰,知道。
徐命淵啓曰,備邊司郞廳來言,今日賓廳坐起日次,而上候方在未寧中,不得來會云矣,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管李萬選,以刑曹參判,本曹坐起晝仕進去之意,敢啓。傳曰,知道。
今日藥房入診時,行大司成李眞儒,同爲入侍之意,敢啓。傳曰,知道。
沈仲良,以宗簿寺官員,以提調意啓曰,去庚子式年璿源錄及御牒改張,列聖御製·列聖御筆外四處奉安事,前已入啓蒙允。茂州及江華,旣已奉安,而太白·五臺兩處,本寺有故,尙未奉安,事體殊極未安。今式年璿源錄,亦已修正,五臺山則將於開月初,先爲陪往,一體奉安。堂上郞廳所用印信各一顆,書吏庫子所騎馬,其他應行節目,竝依前例擧行。本道監司,當爲境上陪往,而夫馬廚傳,誠不無弊端,依近例,勿爲陪行之意,竝爲分付該曹該道,何如?傳曰,允。
梁廷虎,以兵曹言啓曰,今八月二十日,業武裵萬杓稱名人,自金虎門入來,差備門外擊錚,極爲駭愕,令攸司囚禁治罪。同門守門將金鳳粲,常時不能禁斷雜人,以致闌入,亦難免其責,推考,何如?傳曰,允。
傳于沈仲良曰,右相命招,使之卜相
沈仲良啓曰,卜相事命下,而時無開政之命,何以爲之?敢稟。傳曰,牌招開政。
賓廳啓曰,臣方承牌,來詣賓廳,命相體重,臣獨爲卜入,事體未安,惶恐敢啓。傳曰,安心卜入。
沈仲良啓曰,右議政崔錫恒,承命來詣請對矣,敢啓。傳曰,引見。
以李光佐爲右議政。
有政。吏批,判書柳鳳輝牌不進,參判鄭齊斗在外,參議尹行敎進,右副承旨梁廷虎進。
兵批,行判書李光佐,慕華館禁軍初試坐起進,參判金致龍進,參議洪重禹奉命出疆,參知未差,承旨梁廷虎進。
吏批啓曰,判書柳鳳輝牌招不進,參判鄭齊斗在外,小臣獨政未安。何以爲之?敢稟。傳曰,只出緊任。
又啓曰,玉堂闕員,今當差出,而擬望之人乏少,相避竝擬,何如?傳曰,允。
又啓曰,玉堂闕員,今當差出,而曾前出入之人,多在違牌坐罷中,無以推移備擬,合有變通之道,何以爲之?敢稟。傳曰,別單書入。
崔奎瑞陞領議政,崔錫恒陞左議政,李光佐爲右議政,朴熙晉爲左尹,尹㝚爲參知,趙趾彬爲文學,李震煥爲開城經歷,李巨源爲牙山縣監,權益寬爲兼文學,李承源爲修撰,呂善長·尹游爲副修撰,李光佐爲承文院都提調,李肇爲兵曹判書,李肇爲內醫院·訓鍊都監·御營廳提調,左議政·右議政爲世弟傅,李明彦陞左尹,朴熙晉爲右尹。
兵批,副護軍李森,副司直李巨源,副司正鄭道殷·李會昌,司勇李蘤。
李夏源,以內醫院官員,以都提調意啓曰,近來聖候腫處,雖已完合,猶未復常。常此鎭日問安之時,提調不可不備員,而提調李光佐,陞拜相職,不待陳疏,徑先變通,雖涉未安,卽今事勢,宜卽出代,且有前例,今日政,卽爲差出,牌招察任,何如?傳曰,允。
李夏源啓曰,因內醫院草記,提調有闕之代,差出仍卽牌招事,允下矣。新除授內醫提調李肇,所當牌招,而今已夜深,待明朝出牌之意,敢啓。傳曰,知道。
又啓曰,新拜議政府領議政崔奎瑞,時在京畿龍仁地,上來事依例遣史官下諭。上來時給馬事,京畿監司處,亦爲下諭,何如?傳曰,允。
梁廷虎啓曰,兵曹判書李光佐,陞拜右議政,所受命召,使軍官替納密匣,今當修正以入,而判書例兼禁衛大將,將兵之任,不可無一刻摠察之人,何以爲之?敢稟。傳曰,守禦使兼察。
李夏源啓曰,禁衛大將之任,守禦使兼察事,命下矣。守禦使金一鏡,卽爲牌招,使之聽傳敎之意,敢啓。傳曰,知道。
癸卯八月二十日辰時,上御熙政堂。藥房入診入侍時,都提調崔錫恒,提調李光佐,副提調金始煥,假注書鄭道殷,記事官成世頊·尹容,醫官李時聖·方震夔·吳重卨·玄悌綱·玄起鵬·崔泰齡·石柱泰,行大司成李眞儒,同爲入侍。都提調崔錫恒進伏曰,昨日醫官,不得入診云。夜來浮高處,益復消減乎?上曰,消減矣。錫恒曰,首醫李時聖·方震夔,入來診察宜矣。時聖入診後,退伏曰,左邊沈數之候,連有和緩之氣,右邊則沈數猶復如前,而亦稍有減矣。震夔入診後,退伏曰,左右脈候俱沈數,而右邊寸關,猶復如前矣。錫恒曰,宜令針醫診察腫處矣。始煥曰,針醫等,以次入診。錫恒曰,閉窓。又曰,臣等,亦當同爲診察,而此胎水當調牛黃膏進御。故臣等已持而入來,卽令調進,何如?上曰,唯。都提調以下,俱趨進診察。重卨曰,兩處膏藥,已盡自落,更當以蠟紙,緩其穴處矣。錫恒曰,牛黃膏預爲調置宜矣。震夔,卽退伏調進。上取飮之。重卨,卽付膏藥。提調俱退伏舊次。世弟亦自右邊,進察腫處後,還御舊座。重卨退伏曰,腫處診察,則淸汁出處,今已完合。若有餘汁,必當浮高。夕時更宜入診,而舊瘡處,則已盡愈矣。悌綱退伏曰,腫處診察,則今幾盡瘳,而猶有餘毒,若稍失攝,則易致更發,伏望加愼焉。泰齡退伏曰,腫處診察,則與昨無異,而餘汁亦已盡出,自潰處,似幾完合,然若有往來之氣,則必當復發矣。方書云,凡病善爲調攝,則自然速愈,而至於腫患,尤不可不善攝。卽今腫處,新核已解,舊瘡幾完,伏望十分愼攝焉。錫恒起拜曰,臣等亦爲診察,則新舊瘡,俱幾完合,淸汁不復流出,自此可期速瘳,而若觸風寒,易致更發。伏望善爲調攝,十分加愼,而此後,則一日再診,亦似煩瀆,未申間令醫官,一次入診,何如?上曰,唯。眞儒進伏曰,臣有所懷,敢此陳達矣。臣之所忝師儒之長,卽三代敎胄之任,非人人所可冒據,而如臣空疎滅裂,承乏苟充,又當士習偸惰之日,作新之道,非臣所敢言,而竊觀士子輩,專無濟濟揖讓之風,朝家命令,亦不遵承,士風如此,良可駭然。今以一事言之,正草,自有定制,而士子輩,競相務勝,必用過厚之紙,周旋於主掌官及吏胥,踏印乃已。名紙一事之價,朝家定以一兩錢,士子若以此價貿用,紙匠及廛人,亦以價適一兩之紙,措備賣之,則不患朝禁之不行,而近聞科儒,必加給價而貿之,各衙門分兒名紙,亦加給價本云。諸曹之不遵朝令如此,則士子又何責乎?臣待罪本職,屬耳科期已迫,實無及時申禁之道,而再三嚴飭主掌官及下吏,又招紙匠及紙廛人,使不得違越定式,持好紙索厚價矣。昨今聞之,則敦厚名紙踏印者,間多有之云。傳者之言,果不爽誤,則事極寒心。今此監試初試出榜後,使一二所監試官,無論入格與落幅紙,如有違例過厚之紙,一一現告,當該主掌官汰去,下吏,令攸司囚禁科罪。監試·會試迫頭,如有用敦厚紙者,士子摘發論罪,主掌官亦爲汰去,下吏科罪事,嚴明分付,似爲得宜矣。上曰,依爲之。眞儒曰,小臣,又以本館事,有所仰達矣。本館無他物力,養士凡百,專賴外方奴婢貢布,而數十年來,連値飢荒,奴婢太半散亡。若干貢布,亦每每災減,故庫儲蕩竭,公私稱貸,僅僅支過,而前後積債未償之數,多至一百五十餘同之木矣。堂堂聖朝,養士之需,如是苟艱,揆以事體,誠極寒心。前頭居齋儒生名紙筆墨及講經時除行儒生燈油,與多士朔紙筆墨別供應下之費,名色甚多,其數夥然,而本館無他出處。最可渴悶者,養賢庫,例當東堂館試應辦,而科日,只隔一旬。百爾思之,實無推移支過之路。自前如此之時,自朝家別爲軫念,有令賑恤廳及戶曹,劃給酬應之例矣。本館奴婢,庚子·辛丑·壬寅三年條災減木未收者,三十四同,養賢庫災減木,亦至九同零矣。災減代,當自賑廳,劃給本館,賢關養士之需,與他司閑漫之費,事體自別,而賑恤廳,諉以廳儲不敷,不爲劃給。故頃者,同知館事李肇,陳達事狀,請令賑廳卽爲劃給,而該廳,終始防塞不給,殊無共濟之意。卽今本館及養賢庫事勢之切急,已至百尺竿頭。臣再三往復於賑廳堂上,則堅執不許。成均館·賑恤廳,俱是國事,非臣私事,則臣不欲與之相較,而但養士之需及應辦之具,皆是燃眉不可廢之事。朝家旣以年凶停捧,三年條奴婢貢布災減代劃給之物,賑廳又爲不給,則本館將於何地下手乎?念臣,待罪本館,主館堂上,若束手坐觀,則養士之禮,廢矣,應辦之需,又將生事矣。臣左思右度,計無所不出,不得不請對於靜攝之中。卽令廟堂從長變通指揮,或劃給賑廳災減代,或推移他衙門錢布,可當數年災減代者,或養賢庫應辦之役,移定他司,然後本館可以保存。下詢大臣而處之,何如?錫恒曰,賑廳如有餘儲,豈有全然不給之理乎?似聞賑廳,財穀蕩然無餘,實無酬應之勢,而第成均館事勢,亦甚切急云。三年災減之代,雖難準給,上年條災減,則不可不參酌移送。賑廳堂上,今方入侍分付,何如?上曰,依爲之。光佐曰,賑廳全無儲蓄,今年水災,成川浦落處,其民方流散,無異於大飢。來頭農形,亦未可知,賑廳必有餘儲,然後明春都民,方可發賣,外方諸處,亦當有接濟之道,而蕩竭至此。海西一勅,所用假貸之物,廟堂亦令賑廳全數備償,而無以辦出。各司災減代,實無開路之勢,而所達如此,從當磨鍊,隨所有略給矣。眞儒曰,有司之臣,各自恤費,道理當然,而賢關養士之需,非如閑漫諸司之比。以明年未然之酬應,不救賢關目前之急,寧有是理?災減代四十餘同中二十餘同,不可不出給矣。光佐曰,二十餘同,決不可出給,而此非相爭之事,只當隨力所到而爲之,出外磨鍊,方可知也。錫恒曰,退出後,相議爲之,宜矣。上曰,唯。光佐曰,臣方待罪司僕寺,敢以本寺事,有所仰達矣。近來國綱解弛,監牧之官,多不擇人,放牧之馬,稱以故失,一年所報,多至累百匹。前年鐵山監牧官兼宣沙浦僉使尹宲所報,一島所放馬故失,至過累百匹之故,以秋來,各別詳點之意回題矣。及其更報之際,大略猶復如前。春間,臣以遠接使,到鐵山,聞府使之言,則府使與之眼同點閱,匹數多有所加,欲以實數枚報,則尹宲終不聽從,故渠則不爲同報云。果如其言,則尹宲所爲,誠極無據,不可不一番嚴査處之。請兼鐵山監牧官宣沙浦僉使尹宲,拿問覈處,何如?上曰,依爲之。諸臣,遂以次退出。
同日未時,上御熙政堂。右議政崔錫恒,請對入侍時,承旨李夏源,假注書鄭道殷,記事官成世頊·尹容。右議政崔錫恒進伏曰,卜相事,命下矣。常規原任卜入後,有加卜之命,則有時望中卜入,而今則無原任卜入之人。甲戌年卜相時,故相臣南九萬卜入,而其時左右相俱闕,故以三人卜入,而今則只有一窠。以一人卜入,則有若單望,以二人卜入,則小臣非首相,有所不敢,敢此請對陳稟矣。上曰,依爲之。錫恒曰,然則以二人卜入乎?上曰,唯。錫恒曰,俄間腫處淸汁,不復滲漏乎?上曰,唯。諸臣,遂以次退出。
上在昌德宮。停常參·經筵。
貞顯王后忌辰齋戒。
藥房副提調臣金始煥啓曰,伏未審夜來,聖體調攝,若何?大妃殿氣候,亦復何如?伏聞昨日未時入診醫官之言,自潰處,淸汁搾之乍出,浮高處,幾盡消減云。夜來腫形,其有收斂之勢,胎水調牛黃膏,忍冬茶調牛黃,進御之後,寢睡一向安穩,水刺之節,日益差勝乎?臣今日率諸醫,趁早入診,詳察症候宜當。憂慮未已,敢來問安,竝此仰稟。答曰,知道。慈殿氣候安寧,腫處差減,忍冬茶調牛黃進御,寢睡安穩,水刺差勝矣。勿爲入診。
藥房口傳啓曰,批答,以勿爲入診爲敎。不敢更爲煩瀆,而令差備醫官入診之意,敢啓。傳曰,知道。
大妃殿·中宮殿,藥房問安。答曰,知道。
假注書鄭道殷出使,代以李匡德爲之。
徐命淵啓曰,假注書李匡德,時無職名,依例付軍職,冠帶常仕,何如?答曰,允。
又啓曰,本兵重任,不容暫曠,而禁軍及禁衛軍兵等觀武才初試試取,委屬緊急。新除授兵曹判書李肇,卽爲牌招察任,何如?答曰,允。
又啓曰,兵曹判書李肇朝以藥房提調,牌招不進,纔以本兵事牌招,而又不進矣。卽今藥院,方有逐日問安,至於本兵,則觀武才期日已迫,應行事務旣多積滯,軍兵初試,亦爲緊急。皆待判書行公而可以擧行,所當更請牌招,而一日三牌,有傷事體,何以爲之?敢稟。答曰,牌招。
傳于徐命淵曰,今秋等試射時,別軍職金滿泓,柳葉箭十巡四十九分,加資。
徐命淵啓曰,今此觀武才時禁軍等初試,今二十日,設行於慕華館,因判書拜相停止矣。自二十二日,更爲設行試取,入直禁軍將及禁軍等,依前例除標信,出試後還入直之意,敢啓。答曰,知道。
梁廷虎啓曰,大司憲李眞儉,掌令朴徵賓,未肅拜疏批未下,執義李濟,掌令柳綏,持平趙最壽,朴長潤,遞差傳旨未捧入,今日以監察茶時之意,敢啓。傳曰,知道。
徐命淵啓曰,左議政箚子到院,而以國忌齋戒,留院之意,敢啓。傳曰,入之。
上在昌德宮。停常參·經筵。
貞顯王后忌辰。
藥房提調臣李肇,副提調臣金始煥啓曰,伏未審夜來,聖體調攝,若何?大妃殿氣候,亦復何如?伏聞昨朝入診醫官所傳之言,自潰處淸汁,貼付黃蠟膏,少無滲濕,搾之亦無所出,浮高處,已盡消減,腫口亦似收斂云。夜來淸汁,不復滲漏,腫口亦盡完合,而胎水調牛黃膏,忍冬茶調牛黃,進御之後,寢睡一向安穩,水刺日益差勝乎?臣等,今日不可不率諸醫入診,詳察症候。王世弟症候,雖已平復,久未入診,進服丸藥,亦當更議停當,今日臣等,率諸醫,亦爲診察,何如?憂慮未已,敢來問安,竝此仰稟。答曰,知道。慈殿氣候安寧,腫處收歛,胎水調牛黃膏,忍冬茶調牛黃進御,寢睡安穩,水刺差勝矣。
大妃殿·中宮殿,藥房問安。答曰,知道。
藥房口傳啓曰,昨日以聖候腫處,幾盡消減,朝者入診醫官,以申後更不入診之意,稟達矣。今日,比昨尤爲差勝,一日再次,亦爲煩數。今後則夕後,醫官入診停止之意,敢啓。答曰,知道。
李夏源,以侍講院意啓曰,今月二十九日三殿陳賀時,王世弟親臨,以權停禮啓下矣。今日東宮藥房入診時,以症候旣已平復,而今番陳賀,實是莫大之慶,權停擧行,情禮缺然,欲爲親行之意,下令矣。王世弟親行,節目改磨鍊以入之意,分付該曹,何如?傳曰,允。
梁廷虎啓曰,大司憲李眞儉,掌令朴徵賓,未肅拜疏批未下,執義李濟,掌令柳綏,持平趙㝡壽·朴長潤,遞差傳旨未捧入。今日以監察茶時之意,敢啓。傳曰,知道。
徐命淵啓曰,兵曹郞廳來言,闕內各處入直軍士夜巡檢云矣,敢啓。傳曰,知道。
癸卯八月二十二日,時,上御熙政堂。藥房入診,提調李肇,副提調金始煥,假注書李匡德,記事官成世頊·尹容入侍,醫官李時聖·方震夔·吳重卨·玄悌綱·許信·崔泰齡·石柱泰。李肇曰,夜來氣候,何如?答曰,一樣。肇曰,伏見問安批,腫處收斂,寢睡安穩,水刺益勝,豈有如許慶幸事乎?請使首醫等診察。答曰,唯。金始煥曰,方震聖·李時聖入來。兩醫入診脈。李時聖診後曰,脈度左右數者,頗減而有緩意,而右三部,則比左三部少數矣。方震夔診後曰,左右脈沈數,而右寸乍似尤數矣。肇曰,請使針醫診察腫處,而臣等亦請同爲瞻察。始煥曰,針醫等入來。方震夔曰,牛黃膏磨調頗遲,請預磨。又曰,牛黃膏頗硬,破之之意,敢啓。兩提調與針醫進察腫處。王世弟起趨上側。上銜右邊膊上御衣。吳重卨曰,付黃蠟矣,又曰,付膏藥矣。世弟復位,提調以下復位。方震夔調進牛黃膏一椀。進御。吳重卨曰,淸汁已止,腫形核處及四畔浮氣,與昨益勝,後腫處毒氣亦消,濕處已乾,完合無疑矣。玄悌綱曰,舊腫處生肌完合一樣,自潰處,淸汁雖不出,內肌相離,尙未盡完合,後瘡處完合無疑矣。崔泰齡曰,舊腫處完合無疑,自潰處,黃蠟膏自落,後腫處淸汁,一兩日前,則尙滲濕膏上,今則不然。然日後,亦連付然後,可堅固矣。提調曰,小臣亦見瘡處,幾盡完合,而胎水調牛黃膏連爲進御,黃蠟膏亦連付,好矣。副提調曰,臣等所見,亦盡完合,腫形肉色亦幾復常。下情慶幸,不知所喩。李肇曰,臣待罪本兵,故敢此仰達矣。春塘臺觀武才期日已迫,而鳥銃則御前試放,似爲未安。鞭蒭則其數頗多,故自前傳敎,別遣命官,自外設行矣。今番亦依前命官,詣慕華館爲之乎?敢稟。上曰,依爲之。始煥曰,都提調在院時,世弟入診後,湯藥停止,前頭進服丸藥,與儒醫議定事陳達矣。遽有命相事,昨又不得入來,尙未爲之,而久未診察。今日與諸醫,入診議藥,則待都提調入來議定之意,敢啓。上曰,唯。肇曰,都提調,以箚子未承批,不得入來。臣等獨爲議藥未安,當待入來共議,而今日先詣東宮,診察爲宜,故敢達。無發落。諸臣,以次退出。
上在昌德宮。停常參·經筵
下直,廢茂山萬戶蔡泰胤,阿山萬戶金滿乾。
徐命淵啓曰,大司憲李眞儉,掌令朴徵賓,未肅拜疏批未下,執義李濟,掌令柳綏,持平趙最壽·朴長潤,遞差傳旨未捧入。今日以監察茶時之意,敢啓。傳曰,知道。
大妃殿·中宮殿,藥房問安。答曰,知道。
藥房提調臣李肇,副提調臣金始煥啓曰,伏未審夜來,聖體調攝,若何?大妃殿氣候,亦復何如?昨日臣等入診退出後,瘡處淸汁,更不渗濕,已盡完合乎?胎水調牛黃膏進御之後,忍冬茶調牛黃,亦爲進御,而寢睡安穩,水刺差勝,亦復如昨日乎?臣等,今日率諸醫入診,宜當,憂慮猶未已,敢來問安,竝此仰稟。答曰,知道。慈殿氣候安寧,瘡處完合,牛黃膏·牛黃進御,寢睡安穩,水刺差勝矣。勿爲入診。
藥房口傳啓曰,再啓極爲煩瀆,而雖有勿爲入診之命,醫官入診,則不可不趁卽爲之,敢啓。傳曰,知道。
李夏源啓曰,卽伏見陳慰兼進香使吳命峻等狀啓,則密昌君樴之樴,誤以檝字書之。莫重奏御文字中,一品宗宰名字,如是誤書,合有警責之道。正使吳命峻,別使洪重禹,竝推考,何如?傳曰,允。
徐命淵,以都摠府言啓曰,今日入直內三廳武兼禁軍及軍兵等,當爲中日習射,而宗廟秋奉審相値,不得爲之之意,敢啓。傳曰,知道。
傳于徐命淵曰,今下弓矢,阿山萬戶金滿乾,廢茂山萬戶蔡泰胤等處,給送。
假注書金權有頉,代李壽益爲之。
以平安監司狀啓,殷山等官居李召史等十八人囕死事,傳于呂必容曰,囕死人等,令本道恤典擧行。
沈仲良,以弘文館言啓曰,本館僚員近甚不齊,下番姑降,今過一旬,事體極爲未安。副修撰尹游·呂善長,除拜有日,尙不出肅,竝卽牌招察任,新除授修撰李承源,時在京畿驪州地,經筵入番事緊,斯速乘馹上來事,下諭,何如?傳曰,允。
又以禮曹言啓曰,因侍講院草記,今八月二十九日大殿平復陳賀時,王世弟患候,旣已平復,親行節目改磨鍊以入事,允下矣。陳賀節目,當爲改磨鍊,而大庭行禮,旣已親行,則時敏堂受百官賀時,亦以親臨磨鍊乎?敢稟。傳曰,依爲之。
徐命淵,以兵曹言啓曰,今此觀武才時,禁軍等初試,今方設行,而臣肇,以藥院提調,連日詣闕問安,承批後出來開坐,故每致日晩。禁軍試才,今明日,亦難畢場。禁衛營別武士以下馬步軍兵及禁軍廳標下等,當爲初試者,其數亦近二千。各技試取之際,可費三四日,親試正日,許多試記修正,亦必費累日。卽今事勢,萬分窘急,別將代行初試,已有前例。臣則明日爲始,禁衛營初試,設行於慕華館洗馬坪,禁軍未畢試之類,令別將鄭壽松,替行試取,何如?傳曰,允。
左議政崔錫恒箚曰,伏以臣,疎鹵鈍劣,百不猶人。頃當改紀之初,首膺爰立之命,非不欲固讓牢辭,期於準請,而適値朝著草創,鞫獄連起,一身去就有不可論,因仍盤礴,以至于今矣。今則新卜賢德,允副朝野之望,國事之幸,何可盡喩?臣於昨政,陞拜左相,左右之間,位望有別。又承宮傳之命,私心震惕,一倍靡容。卽今聖候雖臻平復之境,鎭日問安,連請入診,向臣忝居保護之任,今日起居之班,亦未得進參。焦憂惶悶,達宵耿耿,玆敢疾聲號籲於靜攝之中,臣罪尤大,伏乞聖慈,俯諒微懇,將臣本職,亟賜鐫免,仍治臣闕禮之罪,不勝幸甚。答曰,省箚具悉卿懇。新拜賢德,欣幸曷已?卿其安心勿辭,亦勿待罪,速出視事,以副至望。仍傳曰,遣史官傳諭。
上在昌德宮。停常參·經筵。
下直,臨淄僉使金鏶,古今島僉使仼景輝,注文島僉使崔時大,水口萬戶金重頀,黔毛浦萬戶金疇敍,淸城僉使崔台輔。
梁廷虎啓曰,大司憲李眞儉,未肅拜疏批未下,執義李濟,掌令柳綏,持平趙最壽·朴長潤,遞差傳旨未捧入,掌令朴徵賓,未肅拜呈辭,疏批未下。今日以監察茶時之意,敢啓。傳曰,知道。
李夏源啓曰,吏曹郞廳來言,臺諫有闕,政事,何以爲之?敢稟。傳曰,過國忌後爲之。
大妃殿·中宮殿,藥房問安。答曰,知道。
藥房都提調崔錫恒,提調李肇,副提調金始煥啓曰,夜來風寒猝緊,伏未審聖體調攝,若何?大妃殿氣候,亦復何如?伏聞昨日入診醫官所傳之言,則腫處已盡完合,形色幾至如常云。胎水調牛黃膏,忍冬茶調牛黃,進御之後,寢睡一向安穩,水刺日益差勝乎?臣等,今日不可不率諸醫趁早入診,詳察症候,憂慮猶切,敢來問安,竝此仰稟。答曰,知道。慈殿氣候安寧,腫處完合,忍冬茶調牛黃進御,寢睡安穩,水刺差勝矣。
以副修撰尹游牌不進罷職傳旨,傳于李夏源曰,推考傳旨捧入。
備忘記,傳于徐命淵曰,今下弓矢,淸城僉使崔台甫,水口萬戶金重頀等處,給送。
徐命淵啓曰,假注書李壽益,時無職名,依例付軍職,冠帶常仕,何如?傳曰,允。
梁廷虎啓曰,近日兩司,久無行公之人,闕啓已至多日,事體極爲未安,而大司憲李眞儉,掌令朴徵賓,陳疏俱未承批,不敢循例請牌。諫院,只有獻納李廣道,連呈辭單,無意出肅,卽爲牌招察任,何如?傳曰,允。
以獻納李廣道牌不進罷職傳旨,傳于徐命淵曰,推考傳旨捧入。
徐命淵,以兵曹言啓曰,今月二十五日,來朔初番軍士點考時,本曹堂上一員,當爲外司坐起,而判書臣李肇,以禁軍初試,連日進往,參知臣尹㝚,方在監試試所,未及出榜。只有參判臣金致龍,獨爲入直內司,參議臣洪重禹,旣已奉命出疆,辭疏尙未下批。明日軍兵等點考,無進參之員,且觀武才日期不遠,侍衛亦不可不備員,出使堂上,今政院稟旨變通,何如?傳曰,允。
又啓曰,因兵曹草記,明日點考,無進參之員,且觀武才日期不遠,侍衛不可不備員,出使堂上令本院稟旨變通事,允下矣。參議洪重禹,旣已奉命出疆,合有變通之道,何以爲之?敢稟。答曰,洪重禹改差,其代口傳差出。
假注書鄭道殷書啓,臣承命馳往于龍仁魚肥谷領議政崔奎瑞所住處,傳宣聖旨,則以爲,臣前後十六疏,肝血已枯,而非但未蒙聖明鑑納,日昨伏承加之以扈衛大將之命,又於今日,史官以晉陞首輔,來宣聖旨。此實螻蟻微忱,未能以上格而然,臣何敢更有所言哉?一縷殘命,日就澌滅,自知不幾時,而無此撕捱。然臣之區區情實,旣無以自暴於生前,而損辱威命之罪,亦將無以自贖於身後,是爲遺恨,死不瞑目,瞻望雲天,唯有涕淚而已云矣,敢啓。傳曰,知道。
李夏源,以校正廳言啓曰,今此璿源譜略·御牒中,先大王廟號·謚號·陵號及春秋·在位年紀,仁敬王后·仁顯王后加上徽號,王大妃殿下尊號,殿下卽位年月日,宮號門名,端懿王后追封年紀·陵號,繼妃殿下進封年紀,王世弟邸下誕降年月日,宮號·堂名·冊封·入學年紀,嬪宮誕降年月日,邸號·冊封年紀,王世弟子女,竝一體紀載。且庚子譜略子孫錄中,罪死及復爵之類,從實刪改,各其所書官名,限堂上以上,從時職修正,舊譜子孫錄中,名字詿誤處,竝皆一體釐改,而列聖御牒,則別爲淨寫一本,子孫錄,則印出一通,就其釐改之處,一一付籤,當經睿覽後,付板刊出矣。御覽日子,令日官推擇,則今月二十八日爲吉云。其日當爲封進,而取考前例,則本廳堂上郞廳校正官,具儀仗陳鼓吹,竝陪進于仁政殿,承旨請承傳色,由正門捧入之意,分付各該司,何如?傳曰,允。
徐命淵,以兵曹言啓曰,今八月二十四日,幼學元重翼稱名人,自曜金門,入來差備門外擊錚,極爲駭愕,令攸司囚禁治罪。同門守門將崔復文,常時不能禁斷雜人,以致闌入,亦難免其責,推考,何如?傳曰,允。
應敎柳弼垣,副應敎李明誼箚曰,伏以臣等,卽伏聞藥院入診時,因大臣所達,有在外六臺臣竝遞之命,臣等竊以爲未安也。夫臺臣事體,與庶僚自別,從前帶職在外者,非有不可不趁時備員,如科場等事,則未嘗輕易變通,蓋所以重臺閣也。顧今都政纔過,各邑夫馬,未及上來,則守令署經,實非一日爲急之事。況兩司官之卽今在京者,雖或未及行公,猶足以備開坐之員,而在外臺官,亦不無從近造朝之人,惟當自政院,請牌促行而已。姑未有不獲已之事,而許多臺官,一時竝遞,不但事體未安,實亦後弊所關,玆不得不略陳淺見。伏願聖明,亟寢在外臺官遞改之命。答曰,省箚具悉。箚辭得宜,依施焉。
吏曹判書柳鳳輝疏曰,臣以萬分難强之痼疾,當萬分難堪之重任,再經大政,三上長單,許副所辭,計日顒竢,特加恩由,又出格外,臣誠驚惶感激,繼以悶蹙,實不知置身之所也。顧此天官長席,何等地望?何等責任?凡所陞品而通擬,覆奏而稟裁,必待長官而爲之者,不一其事。至於人才別薦之抄選,都堂加錄之圈點,亦莫不與聞而參涉。念臣脚部筋縮之症,久成癈棄,大庭趨走,固已斷望,人扶拜跪,亦不成貌樣,旣無以入對筵席,又末由進參公坐,如是而因仍盤礴於有國莫重之任,揆以公法私義,萬無此理,而撕捱殆浹一朔,違逋恰滿十數,聖上批旨,大臣陳白,未嘗不在於大政之遷就。臣於是乎不得不忍痛包羞,堇完大政,此非臣之所樂爲也。特其遞職,不爲此,則未有路故耳。世以大政,謂之銓官瓜限,不病猶然,況臣有痼疾者耶?人臣辭職,不過曰,才分也,情勢也,疾病也,三者矣。臣本不才,屢叨匪據,徒懷糜粉願酬之志,全昧量而後入之義,而譏疵雖或多端,淟涊自是本色,則才分不逮,非所可論,情勢難安,又不足提,而今玆刳肝瀝血,懇禱哀號者,只在於疾病之不能自力。此非一時偶有之疾,卽國人上下之所共見聞,而亦無症形之可以煩絮,一癈字足以盡之,玆敢冒萬死仰籲,以冀天地生成之澤,父母顧復之恩。伏乞聖慈,俯賜矜憐,亟命先遞臣職,毋曠重務,少安私分,不勝萬幸。答曰,省疏具悉,卿勿固辭,從速行公。
全羅監司黃爾章疏曰,伏聞聖候,以肩腰間腫核,屢日違豫,候班久未撤去,藥院逐日診視,遠外焦灼,有不可勝言者。幸賴天神默祐,旋卽破膿,寢膳諸節,別無所減,中外臣庶,無不懽忭,而臣跡滯南藩,無路入參庭班,恭伸問候之禮,瞻望雲天,日夕憂鬱而已。此際以區區賤疾,煩瀆於靜攝之中,義有所不敢者,而疾痛之極,必呼父母,卽人之情也。臣之一疾,轉入膏肓,藩宣重任,決難堪承。雖使臣安坐營中酬應凡務,尙不勝任,況今秋節已屆,公牒漸繁,巡視列郡,檢察田政,尤是不可已之急務。顧念臣病,萬無鞍馬驅馳之望矣,在臣私計,惟當得遞而後已,使今之代臣者,得以及巡於秋事未了之前,然後臣可免廢事之罪矣。玆敢哀籲於仁覆之天,伏願亟賜矜許,以幸公私焉。臣於乞免之章,附陳他說,極知猥越,而目見一二弊政,不可不及時變通,故敢爾煩瀆,惟聖明垂察焉。湖南軍摠甚多,年年逃故闕額不少,卽今生民疾苦,未有甚於白骨徵布·隣族渾侵之弊。朝家之申飭,守令之惕念,不爲不至,而閑丁搜得之際,有若龜背之刮毛,不得已有侵族侵隣不忍之政矣。徒知其弊,不思更張之道,則哀彼民生,擧將有難保之患,豈非惻然動念處乎?日者兵曹判書李光佐,爲慮八路軍政之疎虞,隣族侵徵之痼弊,榻前陳達,從長變通,有所指揮董飭之令。故一依事目,行關列邑,使之奉行,則不無實效,而第列邑之逃故甚多,良丁之搜得未易,將無以盡數充額。除出監兵營所屬收布之類,充其逃故不足之代者,此亦變通中一事。兵營收布之類,未知多寡如何,而以臣營所屬言之,一年所捧,不能支一年需用,減此充彼,自不無窒礙苟艱之患,而此乃朝家大變通,則亦當奉行之不暇,雖或盡數除出,決不可充其闕額。卽今救弊之策,宜莫如減却軍額之都數,而廟議不一,猝難變通無已,則兵曹餘丁,其數不些。今若參酌除出,竝與監兵營所屬之類,使之代充於逃故之額,則族隣之弊,庶可除矣。仍伏念閱視武伎,奬悅軍丁,莫有過於論賞之典。各道營將春秋巡點時,必皆試才施賞,而獨本道則不然。一營所屬軍兵等,試取才藝後,擇其中優等三人抄起兵營,計給賞布,其餘則擧不得與焉。試才時優等,豈獨三人,而賞止於三人,其不均甚矣。臣聞嶺南,則以巡營留軍布及備局句管各樣布,一體磨鍊於賞典,湖西,則以兵營捧留新選木及備局餘丁布,劃給施賞,而至於本道,尙無變通之擧。三南軍兵,均是一國之民,則論賞之典,不宜異同,而斑駁至此,將士輩向隅之歎,勢所固然,似當有依他例變通之道矣。適有所懷,竝此條陳,以效一日之責,懇乞天地父母,憐臣病勢之實難自强,念臣所論之不無一得,亟令廟堂稟處,不勝萬幸。答曰,省疏具悉。疏辭,令廟堂稟處,卿其勿辭,從速察職。
癸卯八月二十四日□時,上御熙政堂。藥房入診,都提調崔錫恒,提調李肇,副提調金始煥,假注書李匡德,記事官成世頊·尹容。入侍醫官李時聖·許玷·方震夔·吳重卨·李得英·金垕·崔泰齡。崔錫恒曰,夜來風寒,聖體,何如?答曰,一樣。錫恒曰,腫處幾盡完合,夜來亦無淸汁之滲漏乎?寢睡安穩,固已伏知,而水刺亦連進耶?答曰,唯。錫恒曰,請進御醫診脈,首醫李時聖入診,許玷久未入診,請亦入診。金時煥曰,李時聖·許玷入診。兩人入來。時聖診後曰,脈度左右數矣。玷診後曰,左右三脈不數,比前似乍大,而亦不大段有力矣。錫恒曰,已診脈矣。請令針醫診腫處,臣等亦久未入察,請近進。日氣頗冷,窓扉請姑令閉閤。世弟起詣上側。上銜右膊上御衣,針醫入診曰,腫處今幾如常矣。瘡口若或未盡,膏則除之,付蠟好矣。世弟復位。方震夔曰,牛黃膏頗硬,破之之意,敢啓。胎水調進一椀,都提調以下復位。吳重卨曰,腫處診察,則新舊瘡,幾盡完合,付蠟,則非有餘症而然也。第其新合處,異於常肌,易觸風寒故也。崔泰齡,與吳重卨同。錫恒曰,小臣四五日不得入診矣。今始詳察,則比前果爲益勝矣。瘡處形色,猶未如常,黃蠟則付之似好,腫處異於常肌,如觸風寒或失涉,則雖完易加,伏望必爲愼涉。又曰,王世弟患候,久致不寧,臍腹間不平之氣亦甚,故其時製進湯藥十餘貼,幾至平復後,欲與諸醫及儒醫,更爲議進當服之劑矣。其後儒醫,連以科事有故,二十日有卜相之命。臣仍以陳箚,未承批不得入來,今日始與諸醫儒醫議定,則皆以爲頃日製進古庵心腎丸,誠爲當劑云。古庵心腎丸,加入朱砂,更加知母二兩,肉桂五錢,則尤好云,故更爲製進之意,敢啓。且臣有區區所懷,敢啓。故判書金錫衍,以先朝肺腑之親,久典將兵之任,小心謹愼,廉約自守,軍儲有裕,至今賴之。其爲國奉公之誠,有足可尙,及其卒逝之日,自上特軫震悼之懷,至有一等禮葬之命矣。因政院啓辭,有依故判書張善瀓例擧行之敎,一等誠爲太過,至於三等似爲得中,而該曹覆啓防塞,使聖上敦親念舊之至意,閼而不行,揆以事體,殊涉未安。臣意則特贈從一品之職,以示酬勞奬廉之意,仍令該曹施以三等禮葬之典,則在上有礪世之美,在下無踰分之弊,惶恐敢達。上曰,依爲之。肇曰,臣待罪該曹,拘於格例,果爲防啓矣。若特贈從一品職,則此可爲依據,豈不好乎?又曰,頃日世弟宮入診之後,宜有再啓,而旣以待都提調出後議藥之意,告達於伊日入診之時,故不爲之矣。諸臣以次退出。
上在昌德宮。停常參·經筵。
莊烈王后忌辰齋戒。
昧爽下霜。
梁廷虎啓曰,大司憲李眞儉,未肅拜疏批未下,執義李濟,持平趙最壽·朴長潤,在外,掌令朴徵賓,未肅拜疏批未下,呈辭,掌令柳綏,奉命在外。今日以監察茶時之意,敢啓。傳曰,知道。
徐命淵啓曰,備邊司郞廳,以大臣意來言,今日賓廳坐起日次,而上候方在未寧中,不得來會云矣,敢啓。傳曰,知道。
大妃殿·中宮殿,藥房問安。答曰,知道。
藥房都提調崔錫恒,提調李肇,副提調金始煥啓曰,伏未審夜來,聖體調攝,若何?大妃殿氣候,亦復何如?腫處已盡完合,不勝喜幸之至,胎水調牛黃膏,忍冬茶調牛黃,連爲進御,而寢睡一向安穩,水刺日益差勝乎?臣等率諸醫,趁早入診,詳察聖候宜當,敢來問安,竝此仰稟。答曰,知道。慈殿氣候安寧,腫處完合,牛黃膏牛黃連進,寢睡水刺一樣矣。勿爲入診。
吏曹口傳政事,以李翊漢爲兵曹參議。
徐命淵啓曰,今日上番新軍點考時,兵曹堂上,無以推移進去,新除授參議李翊漢,卽爲牌招,察任,何如?傳曰,允。
又以都摠府言啓曰,副摠管驪興君垓,以新番騎兵軍士點考坐起事,外兵曹晝仕進去之意,敢啓。
又以御營廳言啓曰,曾前觀武才時,新番軍兵,或因傳敎,或自本廳,有稟啓試取之規矣。今日本廳新番馬步軍兵,已爲逢點,今番則何以爲之?敢啓。傳曰,試取。
備忘記,傳于沈仲良曰,史官一員待命,騎馬三匹立之。
藥房口傳啓曰,勿爲入診之命,旣下矣。卽令醫官入診之意,敢啓。答曰,依爲之。
李夏源啓曰,玉堂官陳箚批下後,進來本院,親自聽批,例也。昨昏堂箚批下後,依例廳坐,使之聽批,而累度催促,終不來詣,所當卽爲請推,而深夜瀆擾,有所未安,不敢仰請矣。事體所關終不可置之,玉堂當該官,推考警責,何如?傳曰,允。
徐命淵,以禁衛營言啓曰,在前觀武才時,新番軍兵,因傳敎一體試取矣。來九月當立番別驍衛,今已上來。今八月二十六日,慕華館點閱後,觀武才初試,仍爲試取,何如?傳曰,允。
右議政李光佐疏曰,伏以臣,向來本兼諸任,夫豈有稱塞之望,而黽勉就列,荏苒至今,夙宵憂凜,實有臨深履薄之懼。乃於意象夢寐之外,承此拜相新命,驚怪錯愕,寸心靡定,循墻不得,鑽地末由,不自知其何所措身也。噫,臣之於此任,其千不近萬不似,固擧世所知,通朝所悉,天日赫臨,亦應洞照。今何敢列數醜陋之實,比挈於命相之體,以重其猥越之罪哉?獨念國之安危,專係於相臣賢不肖。矧今綱紀陵夷,生民倒懸,凜綴之勢,朝不謀夕,此時輔相之責,尤何如哉,而乃以如臣無狀,苟苟充位,其何以一分䌤綸,一分匡濟?今日人才,雖曰渺然,歷選其踰臣者,不可一二數。顧安得以班資稍先,降此誤恩,有若計仕陞遷者,而國計民憂,幾於度外置乎?此不可使聞於八方也。臣自聞此命,當食忘味,夜不能寐,誠不敢一刻自安,而司直之論,必且擧正,亦不宜遽自陳愬,側聽半旬,尙今寥寥,情窮勢極,不得不冒進哀籲。伏乞聖明,天地日月,深惟國勢之艱危,且念置相之至重,將臣新授,議政官資,改卜賢德,以幸國事。答曰,省疏具悉卿懇。輔相之職,責任甚重,當今之時,捨卿其誰?卿其安心勿辭,速出論道,以副上下之望。仍傳曰,遣史官傳諭。
副司直吳命峻疏曰,臣濫叨專對之任,旣出春明之門,一渡鴨江,便是異域,回首終南,但切葵忱。仍伏念臣之所叨籌司堂上,旣是臲卼之地,繕工提擧,亦係緊重之務。伏乞聖慈,諒臣危懇,下臣此疏于該曹,竝行鐫免,不勝幸甚。答曰,省疏具悉。疏辭令該曹稟處。
兵曹參議洪重禹疏曰,臣昨者辭陛,投宿高陽郡,今方爲前進之計,而衰疲遠役,見者危之。一日驅馳,百骸呻憊,萬里前道,何以往返?算程計日,復命當在歲末,瞻望象魏,祗增戀結。念臣所帶職名,卽是宿衛重地,非如閑司漫局之比。是豈出疆之人,所可虛縻而久曠者哉?玆敢封章縣道,冀蒙處分。伏乞聖明,亟許遞卸,俾得以軍銜作行,不勝萬幸。答曰,省疏具悉,疏辭令該曹稟處。
上在昌德宮。停常參·經筵。
莊烈王后忌辰。
梁廷虎啓曰,大司憲李眞儉,未肅拜疏批未下,執義李濟,持平趙最壽·朴長潤,在外,掌令朴徵賓,未肅拜疏批未下,呈辭,掌令柳綏呈辭。今日以監察茶時之意,敢啓。傳曰,知道。
大妃殿·中宮殿,藥房問安。答曰,知道。
藥房都提調崔錫恒,提調李肇,副提調金始煥啓曰,伏未審夜來,聖體調攝,若何?大妃殿氣候,亦復何如?伏聞昨日入診醫官所傳之言,則腫處完合,今已有日,形色亦復如常云,胎水調牛黃膏,忍冬茶調牛黃,連爲進御,而寢睡一向安穩,水刺日益差勝乎?憂慮猶未已,敢來問安。答曰,知道。慈殿氣候安寧,腫處完合,牛黃膏牛黃進御,寢睡安穩,水刺差勝矣。勿爲問安。
徐命淵,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。答曰,知道。
藥房口傳啓曰,今日啓辭,雖不仰請入診,而藥院有待令醫官,時或招見,則似好矣,敢啓。答曰,依爲之。
梁廷虎,以御營廳言啓曰,本廳屬中部後司忠淸右道五哨軍兵六百七十名,已爲逢點整齊矣。來九月初一日,與右司軍兵替代後,舊軍放送之意,敢啓。答曰,知道。
又以御營廳言啓曰,本廳屬海西十一番別馬隊五十五名,標下軍一名,已爲逢點整齊矣。來九月初一日,與東營入直十番別馬隊替代後,舊軍放送之意,敢啓。傳曰,知道。
又以御營廳言啓曰,本廳來十一月·十二月兩朔,應右部前司屬忠淸右道五哨軍兵,十月二十五日,京中逢點,十一月初一日,與中部後司軍兵,當爲替代,立番趁期調送事,本道監兵使處,依前知會之意,敢啓。傳曰,知道。
又以御營廳言啓曰,本廳來十一月·十二月當海西十三番十四番別馬隊逐朔立番次趁期調送事,本道監兵使處,依前知會之意,敢啓。傳曰,知道。
李夏源啓曰,領議政上疏,自縣道到院,而以國忌正日,留院之意,敢啓。傳曰,入之。
梁廷虎啓曰,前慶尙監司李廷濟,以情勢難安陳疏,使褊裨替納密符,事體未安,推考警責,何如?傳曰,允。
掌令柳綏啓曰,臣奉命在外之日,猥承掌憲新除,還朝之際,聞有旣遞還仍之擧。揆以臺體,固難仍據,而復命事急,冒昧出肅。臣於是職,固是應遞之人,而又伏見掌令朴徵賓,戶曹參議金東弼之疏,提臣前冬一啓,譏斥交加,語意深緊。臣不勝瞿然,而繼之以駭惋也。夫兩人言議,均有所失,朴徵賓之論劾尹淳,則太務深刻,語多不擇。金東弼之疏攻宰臣,則專事搆揑,意甚不美。故臣於嚮日啓辭中,一遞一罷,稍存輕重者,自附斟量之義,各示規警之意矣。今兩人之疏,不思自反,盛氣張皇,侵斥備至。臣不欲追提於經歲之後,有若對訟,重惹風波,而論以情勢,固爲難冒之一端。且臣於歸路,病狀猝重,難於前進,間或乘轎,旣忝執法之列,自犯冒禁之科,而昨緣日暮病甚,未卽引避,俟得少間,今始自列,所失尤大。以此以彼,決不可一刻仍冒於臺次。請命遞斥臣職。答曰,勿辭。
李夏源啓曰,掌令柳綏,再啓煩瀆,退待物論矣。傳曰,知道。
前慶尙監司李廷濟疏曰,臣之情勢,實無更玷朝行之理。頃日辭疏,不但爲一身廉隅,亦論公朝用人之體,不當如此,而伏承聖旨,至以臺臣所論,不必深嫌爲敎。臣誠惶隕恧蹙,措躬無地,分義道理,不敢遠外連章,只竢交龜之後,稍近京輦,爲申暴血懇之計,而顧此所帶之職,旣非閑官漫秩,以諫爲名,長於一院,其重如何,而首尾兩朔,一任虛帶,臣心之不安,姑置勿論,其有傷於國體何哉?不得不更此呼籲,冀蒙照察,亟許遞解,不勝萬幸。臣於本道水災狀聞,廟堂回啓,有不安者,略陳憂慨之忱,冀紓嶺民之急,惟聖明察納焉。噫,今年本道水災,實爲變故,一邑之人,渰死三百,江海之間,流屍漂蕩。以臣所在大丘府言之,赤水滔天,彌過數旬,各邑交報,在在驚心。臣於遇災之初,過於驚慮,陳聞之時,語或過中,則固是臣之罪也。回啓措語,有非循例違覆之比,有若臣,過爲恐動之言,欺瞞朝廷者然。蓋臣之自初狀聞,只擧一道被災之邑,而連次馳啓,未嘗竝擧野邑,則今以野邑過中爲言,求罪臣太過,何其不少徐察也?至於列邑過實之報,登於狀聞,事之未安,莫此爲甚云者,臣實訝惑也。外方農形,列邑報於營門,道臣枚擧狀聞,例也。列邑所報,豈皆過實,而水旱災異,匿不上聞,曲爲樂聞之語,取悅朝廷然後,方合於藩臣之體耶?噫,近日國計之哀痛,每年田結之大縮,廟堂之所憂,臣亦憂之,而生民之塗炭,罔有紀極,災異之荐疊,誠極異常。臣以爲廟堂之憂,宜先在此。臣連伏見戶曹啓下關文,裕財之意太急,恤民之念或忽,臣固悶歎。至於水沈田給災之請,終至防塞,實爲嘅然。臣非不知兩根耕食之地,給災爲難,顧此沿江諸邑,今年牟麥,初似茂盛,而黃蝥雨雹,蕩然盡矣。今此水患,亦非一番出入之比,首尾兩朔四次大水,初種見失之後,又種木麥,又播稷種,終皆全棄。如此之處,終不給災,白地徵稅,豈不冤乎?況只給全災,則失結無多,或追後給災,則虛實相蒙,故有所陳請,而回啓之中,强謂之牟麥成熟,不許給災,只緣臣之言不見信,貽害沿民,非細憂也。伏願聖上,下臣此疏於廟堂,卽治臣狀聞過實之罪,至於被災之田,則與水田一體給災事,令地部稟覆施行焉。答曰,省疏具悉。疏辭,令地部稟處,勿辭察職。
上在昌德宮,停常參·經筵。
下直,定州牧使鄭壽期,淸州牧使崔尙鼎,龍岡縣令徐宗廈,海美縣監朴敏信,白歭僉使金錫輝,許沙僉使崔達文,車嶺僉使尹尙質,蛇梁萬戶河漢明,保山萬戶李栢齡,溫萬戶金仲禧。
梁廷虎啓曰,大司憲李眞儉,未肅拜疏批未下,執義李濟,持平趙最壽·朴長潤,在外,掌令朴徵賓,未肅拜疏批未下,呈辭,掌令柳綏,避嫌退待。今日以監察茶時之意,敢啓。傳曰,知道。
徐命淵,以都摠府言啓曰,副摠管李明彦,以漢城府左尹,本府坐起晝仕進去之意,敢啓。傳曰,知道。
沈仲良,以弘文館言啓曰,本館上番副校理宋眞明,以西學兼敎授,今日儒生製述坐起時,晝仕出去,而畢考間除草記,直爲出去之意,敢啓。傳曰,知道。
備忘記,傳于徐命淵曰,今下弓矢,車嶺僉使尹尙質,保山萬戶李栢齡,溫萬戶金仲禧處給送。
沈仲良啓曰,卽者吏曹郞廳來言,今日爲政事,命下矣。判書柳鳳輝,參議尹行敎,俱以病不來,參判鄭齊斗在外,不得開政云。判書柳鳳輝,參議尹行敎,竝卽牌招,開政,何如?傳曰,允。
又以侍講院言啓曰,王世弟率百官陳賀時,宮官不可不備員,而兼輔德洪廷弼奉命在外,司書李匡世,以監試試官,方在試所,兼說書曺命敎,以本職陳疏未承批,莫重盛禮,無以備員。在外及試所進去人員,合有變通之道,令政院稟旨擧行。弼善未差之代,今日政,以在京無故人差出,仍卽牌招,以爲備員進參之地,何如?傳曰,允。
又啓曰,因侍講院草記,再明日,王世弟率百官陳賀時,宮官不可不備員,而兼輔德洪廷弼奉命在外,司書李匡世,以監試試官,方在試所,在外及試所進去人員,令本院稟旨擧行事,允下矣。在外及試所進去人員,合有變通之道,何以爲之?敢稟。傳曰,竝改差。
呂必容啓曰,戶曹判書李台佐,引疾呈告,已至累日。當此朝家多事之時,本曹劇務,積滯可慮,卽爲牌招察任,何如?傳曰,允。
傳于呂必容曰,卒前判書金錫衍祿捧,限三年仍給事,分付該曹。
有政。吏批,判書柳鳳輝牌不進,參判鄭齊斗在外,參議尹行敎進,右承旨沈仲良進。兵批,判書李肇禁衛營軍兵初試坐起進,參判金致龍病,參議李翊漢進,參知尹㝚監試進,右承旨沈仲良進。吏批啓曰,判書柳鳳輝牌招不進,參判鄭齊斗在外,小臣獨政未安,何以爲之?敢稟。傳曰,只出緊任。又啓曰,臺諫及玉堂闕員,今當差出,而擬望之人乏少,相避外任,竝擬,何如?傳曰,允。又啓曰,明陵參奉吳命尹呈狀內,命尹之尹字,與親外高祖安夢尹之尹字相犯,以命始改名云,令藝文館給帖,何如?傳曰,允。又啓曰,長寧殿別檢李時沆呈狀內,矣身重得吐血之症,卽今病情,實有死生之慮,斯速啓罷云。實病旣如是危重,則不可强令察任,改差,何如?傳曰,允。
兵批啓曰,新差甲巖權管林擎宇呈狀內,以無兄弟獨子,老母年今七十三,其在私情,萬無赴任之路,依法典改差云。邊將親年七十無兄弟者,許遞其任,已有定式,今姑改差,何如?傳曰,允。
以權以鎭爲判決事,洪廷弼爲修撰,李春躋爲正言,柳綏爲弼善,鄭錫疇爲戶曹正郞,具益亨爲奉常正,李泰壽爲宗簿主簿,成世頊爲新寧縣監,金濰爲掌令,趙遠命爲兼輔德,李普昱爲司書,趙泰億爲禮曹判書,李明誼爲司諫兼春秋,柳升鉉·洪重禹付副護軍,尹彬·金尙奎付副司果,李壽益·李匡德付副司正。
徐命淵,以禁衛營言啓曰,十一番海西別驍衛五十五名,步軍標下一名,已爲點閱整齊,來九月初一日,與本營入直別驍衛,依例替代後,舊軍放送之意,敢啓。傳曰,知道。
又以御營廳言啓曰,今此觀武才初試時,本廳新番馬步軍兵等射砲入格之類,別單書入之意,敢啓。傳曰,知道。
又以御營廳言啓曰,今此下番馬步軍兵等試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以禁衛營言啓曰,今此觀武才本營馬步軍兵及京案雜色標下軍等,各技藝初試入格人,別單書入之意,敢啓。傳曰,允。
沈仲良,以禮曹言啓曰,麗王諸陵,有限三年摘奸之規矣。今年當次,依前例發送本曹郞廳,摘奸書啓,何如?傳曰,允。
徐命淵,以兵曹言啓曰,今八月二十五日,幼學郭天畿,唱準姜世周稱名人等,自曜金門入來,二十六日,幼學李世熙稱名人,自宣仁門入來,差備門外擊錚,極爲駭愕,竝令攸司囚禁治罪。曜金門守門將崔弘瑞,宣仁門守門將金益重,常時不能禁斷雜人,以致闌入,俱難免其責,推考,何如?傳曰,允。
又以兵曹言啓曰,今此觀武才時,除初試應射之類,必須預待於試所近處,然後可無臨時呼不之患,而闕內入直都摠府郞廳·宣傳官·武臣兼宣傳官,訓局禁衛營入直將官·禁軍將·扈衛別將·五衛將等,事勢〈有〉難擅離直處。依前例,使先射者推移替直後,來待試所之意,何如?傳曰,允。
又以兵曹言啓曰,今此觀武才時入直軍兵等初試入格之類,依前例使未入格者,預爲替代,來待試所,俾無呼不之弊,何如?傳曰,允。
又以兵曹言啓曰,今此觀武才時,鳥銃,鞭蒭,則慕華館命官試取事定奪矣。在前觀武才時,各軍門兼藝之類,勿論次第,先爲試才後,來待於春塘臺矣。今亦依此擧行,俾無呼不之弊,何如?傳曰,允。
沈仲良啓曰,藝文提學李肇,待明朝牌招,頒敎文,使之製進,何如?傳曰,允。
工曹判書趙泰億疏曰,臣以溫泉沐浴事,受由辭陛,兼陳轉省祖墓之請,亦蒙恩許,而第臣旣發行過江,將欲前進之際,猝得毒痁,寒氣大作,一日二日,輾轉危劇,粒米不入於口,元氣日漸澌惙。今且浹旬,症情益惡,雜試湯藥,少無所效,委頓床席,晝夜叫苦。溫泉之行,不免停輟,中途狼狽,惶悶罔措。伏聞聖候不寧,自昨有朝廷問安之擧,區區下情,不勝驚慮。臣旣不得如期作行,又末由進身輦下,以伸起居之禮,進退兩窮,公私俱失,病裏憂迫,冞增悚蹙。蓋臣此疾,重發於當暑遠役之餘,濕痰頑結,肢體麻顫,宿渴添劇,喉吻焦燥,三膲痞隔,食念頓阻,似此症情,皆有源委。旬月之間,斷無回蘇之望,所帶諸任,不可久曠。伏乞聖明,亟命遞臣本兼之職,不勝萬幸。答曰,省疏具悉。卿其勿辭,調理察職。
大司憲李眞儉疏曰,臣之萬萬無似,最荷兩朝之恩遇,前後踐歷,罔非逾分。至於西門鎖鑰之任,尤非如臣魯劣,所可堪承者,而適値改紀之初,首蒙聖上拔擢之寵,徒懷恩私之感激,不計才分之空疎,冒沒赴任,長積愧懼,惟其憂國奉公之忱,未敢或後於人。自夫受命以來,思欲殫竭忠悃,庶報涓埃,不幸數年以後,西土荐飢,重以五勅之行,供億千萬,一路蕩然,奔走灣上,應接沒計。不意恩召降於此際,缷却擔負,私計雖便,新除責任,視外藩尤重,聖德愈隆,臣心愈怵惕,而納符體重,雖不得不入肅天陛,抑有私義之萬分窮蹙者。縮伏尋單,蓋出於萬不獲已,臣之應遞,卽通朝之所共知,而日昨三度還給之命,出於夢寐之外。夫三司言議之地,雖非長官,兄弟並列猶有難冒之端,況玉署風憲之長,何等榮選,而兄弟一時竝據?此固前古所罕聞者。中心危悚,已不可言,而臣弟眞伋,又拜司諫院正言,再從弟眞淳,方在亞憲之任,群從四人,竝列於三司。私門滿盈之戒,姑捨勿論,其在朝廷惜名器之道,豈可使三司淸要之職,專萃於臣之一門哉?百爾思量,置身無所,一日蹲據,增一日之不安。玆敢悉暴情悃,仰籲於天地父母之前。伏乞聖明,亟賜鐫改,以安私分,千萬幸甚。答曰,省疏具悉。卿其勿辭,從速察職。
副應敎李明誼,副修撰呂善長等,伏以,掌令柳綏,引嫌而退,旣遞還仍,在我無損,辨疏侵斥,不必爲嫌,以病轎終歸冒禁,惟此一款,於法當遞。請掌令柳綏遞差。答曰,依啓。
上在昌德宮。停常參·經筵。
下直,楊根郡守沈世浚,古群山僉使卞寅和,龜山僉使金聖協,馬島萬戶申瑛,木浦萬戶金道亨,安骨萬戶崔漢重。
大妃殿·中宮殿,藥房問安。答曰,知道。
藥房都提調臣崔錫恒,提調臣李肇,副提調臣金始煥啓曰,伏未審夜來,聖體調攝,若何?大妃殿氣候,亦復何如?胎水調牛黃膏,忍冬茶調牛黃,連爲進御,而寢睡一向安穩,水刺日益差勝乎?憂慮未已,敢來問安。答曰,知道。慈殿氣候安寧,牛黃膏·牛黃進御,寢睡安穩,水刺差勝矣。勿爲問安。
梁廷虎啓曰,憲府多官,或在外,或陳疏引入,監察茶時,殆浹數旬,事甚未安。大司憲李眞儉,疏批已下,卽爲牌招。諫院亦無行公之員,闕啓已久。除在外呈辭入啓外,司諫李明誼,獻納李廣道,正言李春躋,竝卽牌招察任,何如?傳曰,允。
李夏源啓曰,戶曹判書李台佐,昨日違牌不進矣。本曹事務之曠廢,已至一望,委屬可慮,更卽牌招察任,何如?傳曰,允。
假注書李匡德出使代,以朴文秀爲假注書。
梁廷虎啓曰,假注書朴文秀,時無職名,依例付軍職,冠帶常仕,何如?傳曰,允。
沈仲良啓曰,禮曹判書趙泰億,自鄕纔已入來,而本曹多有擧行之事,卽爲牌招察任,何如?傳曰,允。
備忘記,傳于李夏源曰,今番未寧時及世弟患候時,藥房都提調以下,竝書啓。
李夏源啓曰,禮曹判書趙泰億,牌招不進,推考傳旨,纔已捧入,而明日陳賀時,不可無儀曹長官。明朝待開門,牌招察任,何如?傳曰,允。
梁廷虎,以義禁府言啓曰,以全羅左道暗行御史書啓,刑曹粘目,任實前縣監沈湙,光州前牧使李聖佐,移本府處置事,允下矣。沈湙前以他罪,方在囚禁中,李聖佐今方待命於本府,卽爲拿囚之意,敢啓。傳曰,知道。
李夏源,以校正廳言啓曰,璿源譜略睿覽件,今方奉進,開刻一款,次第擧行。大殿御覽件數及世弟宮徽覽件數·頒賜件數,趁今稟定然後,所入紙地,令該曹磨鍊預備矣。考見庚辰年謄錄,則御覽件數三十件,徽覽件數二十件,封進頒賜件數,則二百四十二件印出,而己亥年,則御覽件數十五件,東宮內入十件,頒賜一百二十一件印出事,命下矣。粧䌙進上之際,傳曰,宗班全數及朝臣頒賜之數,始爲覺得,卽今宗班一百三十三員,冊數一百二十一件,以此計之,則宗班頒賜,猶爲不足,至於朝臣,則將無以頒賜,事有所未盡者。七十九件加數印出,則比前所減者,四十二件,而頒賜亦無不均之事,以此分付校正廳爲敎矣。己亥頒賜,前後印出合二百件,今番則何以爲之?敢稟。答曰,依己亥年例爲之。
又以宗簿寺官員,以提調意啓曰,今此兩式年璿源錄奉安之行,當以開月初六日發行,郞廳一員,亦爲陪往,而方以譜略御牒改修事,旣已設廳。正臣崔宗周,直長李夏範,啓下都廳郞廳,今方逐日監董事,工未告訖之前,勢難陪行,而方以此外郞廳,只有一員,而新除授主簿臣李泰壽,適又在外,上來遲速,有未可知,而奉安日期,且已迫近,因此退行,不但事體未安,旣發路文,則各官之等待貽弊,亦甚不貲。在前如此之時,每有變通陪往之規,主簿臣李泰壽,今姑改差,其代以在京無故人,急速口傳差出之意,分付該曹,何如?傳曰,允。
吏曹口傳政事,以韓配休爲宗簿主簿。
沈仲良,以一所應辦官,以試官意啓曰,開場試士之後,應辦官,以大司成李眞儒,榻前定奪。品好試紙申禁事,送言于試所,故臣等取見其擧行條件謄本,則以一二所出榜後,勿論入格與落幅,如有違例者,使監試官,一一現告爲請矣。今番試紙,雖曰比前敦厚,亦無別樣表異者。其中一二稍厚之類,抄出於考試之際,書以紙好,回示於終場開場之後,而若其紙樣之稍好者,必欲一一區別,則不但事在申飭之前,科次出榜,亦無以成樣。今番則現告一節,姑爲安徐,前頭試紙,依成命各別嚴飭,何如?傳曰,允。
李夏源,以監試初試二所應辦官,以試官意啓曰,開場第三日,應辦官,以大司成李眞儒,榻前定奪,品好試紙申禁事,送言于試所,故臣等取見其擧行條件謄本,則以一二所出榜後,勿論入格與落幅,如有過厚者,使試官一一現告事定奪矣。大抵今番試紙,比前稍似敦厚,而旣經四官所踏印,擧子書呈之後,則自試所,無以變通。若其紙樣之違例者,必欲一一摘拔,則觀其紙品,無甚特異,有難區別,且科次出榜,無以成樣。今番則事在申飭之前,現告一節,姑爲安徐,前頭試紙,依成命各別嚴飭,何如?傳曰,允。
徐命淵,以御營廳言啓曰,本廳分授駞駱山近處都城頹毁處,今已畢築之意,敢啓。傳曰,知道。
李夏源,以戶曹言啓曰,今五月二十二日,藥房入診入侍時,提調李台佐所啓,前月入診時,臣以凡宮家田畓免稅,各有定數,大君·公主四百結,王子·翁主二百五十結,而兩位不存,則大君·公主一百五十結,王子·翁主一百結,限四世祭位免稅,自是定式矣。明安公主卒逝已久,尙無減除之事,有違格例,依定式祭位免稅後,其餘田畓出稅之意,陳達蒙允矣。及見啓下擧條,則大君下自公主至王子九字,落漏不書,以此更爲啓下擧行,何如,上曰,依爲之事,命下矣。明安公主祭位田畓一百五十結,則仍前免稅,其餘定數外田畓,依民結出稅次,別單書入,依此擧行之意,分付各道及內需司,何如?傳曰,允。
又以戶曹言啓曰,司宰監元貢中,脯物膳封進後,尙有餘數。故丁酉年,因咸鏡監司狀聞,本道各邑年例封進中,脯十五貼權減矣。卽今王大妃殿物膳及別進賀物膳封進之後,元貢脯反爲不足,自本曹每每別貿取用,事甚苟簡,不可無變通之道。咸鏡道丁酉權減中脯,北靑一貼,利城一貼,明川一貼,永興二貼,吉州一貼,德源一貼,安邊二貼,咸興一貼,文川一貼,高原一貼,定平一貼,洪原二貼,今年條爲始,復舊封進之意,分付本道,何如?傳曰,允。
又以戶曹言啓曰,卽接內需司啓下牒呈,則卒判書金錫衍山所石物排置時,運價與工匠料布分給次,木十同,錢文一百貫輸送事,判下矣。所當依數輸送,而近年以來,連歲失稔,稅入木綿,比前大縮,錢文尤無出處,或有應納米布除出作錢,而其數甚些,常患難繼矣。至於今年,屢經勅行,卽今經用蕩竭,不成貌樣之餘,前頭觀武才賞布應下之數,多至一百餘同,其他凡百需用,實無策應之路,方在渴悶中。今此木錢,有難準數輸送,元數中折半上下輸送,何如?傳曰,允。
又以侍講院言啓曰,明日王世弟率百官陳賀時,宮官不可不備員。新除授文學趙趾彬遭服制,自試所直爲出去,而明日當過成服云。明日待開門牌招,使之進參,何如?傳曰,允。
梁廷虎,以兵曹言啓曰,今日酉時量,忽有一狗,自曜金門突入,直走金虎門之際,近仗軍士等,驅逐出送云,聞來極爲駭然。守門軍士,自本曹從重決棍,而同門守門將崔弘瑞,亦難免常時不能檢飭之失,推考警責,何如?傳曰,允。
李夏源啓曰,二所試官司書李匡世,因本院啓辭,變通改差,而未及例付軍銜。出榜復命之際,不無窒礙之端,令該曹卽爲口傳〈付〉軍職,何如?傳曰,允。
備忘記,傳于沈仲良曰,大嬪改題主時,題主官副正字南泰慶六品遷轉,監造官主簿李垕陞敍,檢飭諸事正郞睦趾敬兒馬一疋賜給,寫字官李益亮,畫員李行進及別監下人等,令該曹米布分等磨鍊題給。
備忘記,傳于沈仲良曰,大嬪改題主時,浴主差備崔泓熟馬一疋,神主出納差備李濬半熟馬一疋,几臺差備朴師潤兒馬一疋賜給。
備忘記,傳于徐命淵曰,大嬪祠宇造成時,次知內官崔泓·金壽億各熟馬一疋面給,從事官陳世蕃熟馬一疋賜給。
備忘記,傳于徐命淵曰,大嬪祠宇造成時,監役官副奉事李聖臣六品遷轉,監役李景翼·沈潤,副奉事洪致厚,各上弦弓一張賜給,算員張文焃,高品付祿,奏時官朴文和·玄一億,泛鐵官金佑夏,擇日官池百源及工匠下人等,令該曹米布分等磨鍊題給。
正言李春躋啓曰,臣本空踈譾劣,最居人下,而殿下不知臣不肖,畀以言責之任,繼有嚴召之命,驚惶感激,不敢坐違,隨牌陳章,見阻喉司,分義是懼,黽勉祗肅,而非敢以新授職名,謂可堪承也。且臣於本院,論槐院分館之啓,有不可參涉者,臣之內兄權顈,以權知正字,亦參圈坐,今此彈劾之論,嫌難連啓,則尤不可一刻仍冒於臺次,請命遞斥臣職。答曰,勿辭。
梁廷虎啓曰,正言李春躋,再啓煩瀆,退待物論矣。傳曰,知道。
司諫李明誼啓曰,金姓宮人之和應諸賊,錯毒御膳之狀,已露盛節之招,向非皇天祖宗默佑陰隲,咄吐其毒,則國家之保有今日,有未可知者。噫,三手凶謀,何莫非千古所無之惡逆,而至於身處宮掖之間,行藥飮膳之節,其爲患害,萬萬不測,實是三手中尤甚憯毒者,則爲今日臣子者,不可與此賊共戴一天,査出正法,有不容晷刻少緩也。曾因筵奏臺啓,屢下査問之命,而經年閱歲,尙無出付之擧,致令妖惡之人,尙此匿跡假息於肘腋之間,益自危懼,陰釀禍根,言念及此,心骨俱寒。盛節招中,進藥後吐出之說與吐出黃水,下藥院事,鑿鑿相符,則行藥日月,今可考出。其時掌膳女官之以金爲姓者,亦非多人,査出何難,而許久爭執,兪音尙閟,抑未知聖明,有何留難於一宮婢,而罔念隱伏之禍機耶?雖幸賴天之靈,妖腰亂領,幾盡正法,而若於此賊,少加涵貸,一日不誅,則必貽聖躬一日之憂,二日不誅,則必貽聖躬二日之憂矣。宗社安危之機,自此靡定,臣隣憤鬱之忱,無時可解。請金姓宮人行藥者,卽速摘發,出付攸司,快正王法。人臣之罪,莫大於護逆,王者之討,莫嚴於黨惡,而申銋之昨年一疏,右袒賊望之誣招,惟恐逆節之綻露,必欲驅逐獄官,沮敗國事之計,萬萬凶慘。若使其言,得售於其時,則國家之保有,亦未可必也。當初島棘之請,至以減死爲言,則到今奸情畢露,諸賊盡戮之後,得保首領,於渠幸矣。不料出陸撤籬之命,遽出疏決之時,有若尋常竄配,節次減等者然,隄防之解弛,胡至此極?刑政之乖舛,莫不寒心。意謂還收之啓,卽賜允從,而曠日爭執,兪音尙閟,亂賊餘黨,由是而無所懲畏,擧國人心,自此而日益憤鬱。請還收大靜圍籬安置罪人申銋出陸撤籬之命。遠竄罪人任埅,狎昵凶逆,成給關文,其子多受其銀,又入凶謀,則負犯不輕,關係至重。趙榮福諂附賊集,爲其指使,請削先正之號,以爲效勞之計,論其罪狀,實關斯文,而一倂量移,遽出意外,其在嚴懲討,扶世敎之道,決不可仍置。請還收遠竄罪人任埅·趙榮福量移之命。日昨筵中,大臣以罪人趙聖集減死定配之意,陳達蒙允,臣於此竊以爲慨然也。夫聖集之事,毋論情法之如何,渠以鞫獄當誅者之親屬,乃敢締結獄卒,密地投藥,使結案拒逆之罪人,終至自斃,王章莫伸,輿憤靡洩,則論其罪狀,寧有一毫可生之道哉?雖以近日金始發事言之,其家人私書中,乃以送藥密議,終爲本府之現捉,至有移送南間之擧,此皆由於如聖集者。不卽正法,人不懲畏之致,此而減死,則將無以嚴鞫獄杜後弊。況且中間傳通之軍卒,方將伏法,而當初主謀之聖集,獨逭刑戮,刑政乖舛,國體顚倒。請罪人趙聖集,依前臺批,快正王法。日昨吳泰麟,以闌入伏地事,方在囚治勘罪中,而至於別軍職之號,見帶自如。渠旣額外之人,而瀆冒天威,終售希恩之計,今若仍付其職,只施其闌入之罪,則適足以中其願,而且有關於後弊,請吳泰麟拔去於別軍職之列。槐院分館,乃是新進初選,固不可不十分愼擇,而今番分榜時,其所圈錄,不顧公議,專任私意,或有當參而見漏者,或有不當參而濫與者。隨其好惡,用意取舍,物情爲駭,人言藉藉,以致臺議之峻發,則其挾雜不公之罪,終不可不懲,請當該行首·掌務官竝罷職。新除授正言徐命杰,時在忠淸道牙山縣任所,司憲府持平朴長潤,時在平安道泰川任所,掌令金濰,時在江原道金城縣任所。請竝斯速乘馹上來事,下諭。答曰,不允。末端事及下諭事,依啓。
李夏源啓曰,監試一所試官趙趾彬,出榜後卽當復命,而稱以服制,不爲入來。試官之除服制式暇,自是事目,而不爲復命,殊涉未安,推考警責,何如?傳曰,允。
副司直崔奎瑞疏曰,伏以,臣不忠無狀,言不見信於君父,終至偃臥田廬,賭取上相之榮,臣誠駴惶震恧,罔知置身之所。使臣敢萌一毫冒進之意,則先朝二十年屛逋,近來十六疏撕捱,都是成就得索價要恩四字,苟有一分人心,則不敢强顔於此,決矣。日月之明,亦必下燭,而不賜矜諒至此,臣安得不憾於天地之大也?臣疾病昏沈,不得爲枝辭蔓語,以存辭遜之例,而事勢至此,其在朝家事體,亦不容但已。若其參商情實,以禮進退,臣不敢復望於聖明矣。唯願殿下分付攸司,勘臣前後違拒君命之罪,以嚴王法,則庶幾中外人情,知所震勵。臣以一死,可以辨伸私義,上肅頹綱,豈不爲公私千萬之幸?伏聞聖候快臻康復之慶,呼嵩之禮,涓日已迫,而臣不得進詣舞蹈之列,以伸犬馬之誠,乃以猥煩之辭,强聒於宸嚴之下,其罪萬死,而其情亦可慼矣。臣無任瞻天結戀,伏地俟罪之至,謹昧死以聞。答曰,省疏具悉卿懇。前後巽辭,已竭予意,則卿胡邁邁,棄予若是乎?須體至意,卽爲就道,安心論政,以濟時艱。仍傳曰,遣史官傳諭。
上在昌德宮。停常參·經筵。
徐命淵啓曰,備邊司郞廳,以大臣意來言,今日賓廳坐起日次,而陳賀相値,不得來會云矣,敢啓。傳曰,知道。
李夏源啓曰,吏曹郞廳來言,百官加下批政事,何以爲之?取稟。傳曰,當日爲之。
梁廷虎啓曰,正言李春躋出仕事,命下矣。日勢已暮,待明朝出牌之意,敢啓。傳曰,知道。
徐命淵,以都摠府言啓曰,今日入直內三廳武兼禁軍及軍兵等,當爲中日習射,而陳賀相値,不得爲之之意,敢啓。傳曰,知道。
傳于金始煥曰,判義禁姜鋧三度呈辭,還出給。
傳于徐命淵曰,頒赦·百官加爲之。
徐命淵啓曰,頒赦百官加爲之事,命下矣。藝文提學李肇,卽爲牌招,赦句添入之意,敢啓。傳曰,知道。
又啓曰,頒赦百官加爲之事,命下矣。某罪以下宥之乎?敢稟。傳曰,雜犯死罪以下竝宥。
李夏源,以義禁府言啓曰,卽接月令醫官張瀚手本,則保放罪人尹憲柱·宋秀良·金垕·李慶趾等,病勢今幾向差云,還囚之意,敢啓。傳曰,知道。
沈仲良,以禮曹言啓曰,今此陳賀時,平安道觀察使臣吳命恒箋一通,兵馬節度使臣金洙箋一通,宣川防禦使臣李益馝箋一通,昨夜追到矣,一體看品內入之意,敢啓。傳曰,知道。
金始煥,以吏曹言啓曰,在前頒赦時,例有別歲抄之事,今則何以爲之?敢稟。答曰,書入。
徐命淵,以禁衛營言啓曰,本營馬步軍兵觀武才初試入格中,有頉之類,試記中,依例懸頉以入之意,敢啓。傳曰,知道。
又以義禁府言啓曰,以慶尙右道·全羅右道·忠淸左道暗行御使書啓,刑曹粘目,泗川前縣監李碩輔,固城前縣令金命衡,前兵使崔鎭漢,古阜前郡守柳萬成,珍島前郡守全舜佐,興德前縣監曺國相,臨淄前僉使林燾,古群山前僉使黃宗瑞,多慶浦前萬戶權信建,連山前縣監李義濟,堤川前縣監金宇楫,文義前縣監趙以進等,移本府處置事,允下矣。金命衡·崔鎭漢·柳萬成·全舜佐·權信建·曺國相·李義濟·金宇楫·趙以進等,今方待命於本府,竝卽拿囚,李碩輔自任所,時未上來,發遣府書吏拿來,而林燾·黃宗瑞方在任所,發遣府書吏,交代後拿來,何如?傳曰,允。
有政。吏批,判書柳鳳輝受由未出仕,參判鄭齊斗在外,參議尹行敎進,同副承旨李夏源進。兵批,判書李肇病,參判金致龍病,參議李翊漢進,參知尹㝚病,同副承旨李夏源進。吏批啓曰,判書柳鳳輝受由未出仕,參判鄭齊斗在外,小臣獨政未安,何以爲之?敢稟。傳曰,只出緊任。以洪萬朝爲工曹判書,朴性毅爲禮曹佐郞,李獻章爲京畿都事,朴弼模爲金城縣令,朴文秀爲副司正。
百官加下批。
傳于李夏源曰,全陽守樸·益昌守湘,長番內官林好榮·金兌熙,百官加親授。
全陽守樸·益昌守湘彰善,今加明善,內官林好榮通政,今加嘉善,內官金兌熙通訓,今加通政,以上加資傳敎。
李夏源,以義禁府言啓曰,淸州討捕使李慶祉,因臺啓拿囚矣。所當以傳旨內辭緣推問,而臺啓請拿之後,臺臣,又以送銀貨資三手,何等惡逆,而不少持難,勒加於人,到今追悔,未免苟且之意。至於陳疏請罷當初發啓之人,則三手二字,自然脫空。旣無三手等語,則元非鞫問之事,而慶祉今以他事,當添問目,而已下傳旨,則今無憑問之端,臣府不敢擅便,令政院稟旨擧行,何如?傳曰,允。
又啓曰,今日頒赦後,禁府當有時急擧行之事。判義禁姜鋧三度呈辭,旣有還給之命,卽爲牌招察任,何如?傳曰,允。
又啓曰,判義禁姜鋧,牌招不進,推考傳旨,今方捧入,而今日頒赦後,本府擧行之事,萬分緊急,更卽牌招,何如?傳曰,允。
又啓曰,在前頒赦之後,有時推蕩滌之規矣。卽今未承受推考傳旨四十六張,自本院爻周之意,敢啓。傳曰,知道。
又啓曰,禁府草記,以李慶祉送銀貨資三手一款,自然脫空,臺臣陳疏請罷當初發啓之人,則今無鞫問之端,令本院稟旨擧行事,允下矣。凡罪囚推覈議,該府自當稟啓擧行,非本院所可替當稟旨,以此意,分付該府,何如?傳曰,允。
又以吏曹言啓曰,別歲抄書入事,命下矣。準期不敍,褒貶居中居下,竝書入乎?敢稟。傳曰,依爲之。
梁廷虎,以義禁府言啓曰,頒赦事,命下矣。本府時囚罪人及未及拿來門黜罪人等,當爲分秩書啓,而判義禁姜鋧,今又違牌,此非次臣所可擧行,待判義禁出仕後,書入之意,敢啓。傳曰,知道。
李夏源,以禮曹言啓曰,以上候平復,纔已告廟陳賀,頒敎八方,則設科取人,自是次第應行之事。取考謄錄,則自戊午至甲午三十七年之間,以上候平復稱慶設科,至于六次,而以增廣設行者二次,其餘則皆以庭試取人。今年適當式年,大小科擧,旣以稠疊,以庭試設行,實合事宜云,就議大臣,則大臣之意亦如此,以庭試擇日擧行,何如?傳曰,允。
又以弘文館言啓曰,新除授修撰洪廷弼,以京試官,時在全羅左道南平縣試所。經筵入番事緊,請斯速乘馹上來事,下諭。傳曰,自當上來,勿爲下諭。
司諫李明誼,獻納李廣道啓曰,請金姓宮人行藥者,卽速摘發,出付有司,快正王法。請〈還收〉大靜圍籬安置罪人申銋出陸撤籬之命。請還收遠竄罪人任埅·趙榮福量移之命。請罪人趙聖集,依前臺批,快正王法。請吳泰麟,拔去於別軍職之列。正言李春躋,以臣本空踈譾劣,最居人下,而殿下不知臣不肖,畀以言責之任,繼有嚴召之命,驚悚感激,不敢坐違,隨牌陳章,見阻喉司,分義是懼,黽勉祗肅,而非敢以新授職名,謂可堪承也,且臣於本院,論槐院分館之啓,有不可參涉者,臣之內兄權顈,以權知正字,亦參圈坐,今此彈劾之論,嫌難連啓,則尤不可一刻仍冒於臺次,引嫌而退。槐院論啓,今已收殺,所引嫌端,元無可論,請正言李春躋出仕。答曰,不允。處置事,依啓。
右議政李光佐疏曰,伏以,臣冒陳危懇,恭竢嚴命,乃蒙聖上特賜恩批,奬借之隆,非臣敢當,至命史官,臨宣陋止,臣感激流涕,繼以惶悶,抑塞自悼,精誠淺薄,不能上格聰聽也。臣雖無狀,事國家三十年,髮已種種,豈敢爲浮辭慢語,以欺罔我殿下?臣姿本至愚,重以惰窳失學,知識短拙,器量淺狹,謀猷不足以周物,擧措不能以服人。其爲具臣,猶且錄錄無可記。至如公輔之重,非徒人不以望臣,臣亦自視窅然,夢寐未嘗到此,豈意先進凋謝,冥升不已?當此至艱虞之時,乃受此萬不堪之誤恩也,殿下以今日爲何等時耶?國綱幾乎墜地,生民殆甚倒懸,生舒用疾,帑廩空虛,私意橫流,奢汰無節,人心離析,大命近止,危急存亡之形,誠痛哭而不足。殿下値此大艱,所與措處,望其一分拯濟者,惟在於輔相,關係之重,乃至此,其可以如臣不肖,充備位著,名爲置相,了無實用,徒致覆餗之患,坐失生靈之望乎?初雖偶然濫授,固宜因其辭而許之,無俾重誤國事,臣亦固守本分,不敢以冒進爲悅,卽縱不能報罔極之恩造,亦不至陷於僨事之罪,區區此心,天日臨之矣。以我殿下鑑物之明,體下之仁,豈不洞照斯理,愍然垂納,思有以處此,終俾公私兩全乎?情激于中,辭不知裁。伏乞少賜寬假,矜其至誠,亟命收回新授職秩,改掄才德全備之人,以托扶顚持危之責,千萬至幸,臣無任戰恐祈懇之至,謹昧死以聞。答曰,省疏具悉卿懇。前疏之批,已諭至意,須體予意,安心勿辭,速出論道,以副如渴之望。仍傳曰,遣史官傳諭。
敎中外大小臣僚·耆老·軍民·〈閑〉良人等書,王若曰,愆和浹月,屬罹無妄之災,降隲自天,載獲乃瘳之慶,肆迫群情之顒望,庸擧多方之誕敷。念予眇末之躬,叨此艱大之業,承烈聖神靈之所托,豈敢自輕?雖盛年血氣之方彊,未嘗不懼。顧緣榮衛之失道,乃有肩臑之生疽。箴砭旣施,悶瘡毒之轉肆,寢膳久減,歎幾務之多抛。貽東朝憂慮者幾時,致內院直宿之多日。何幸神明之默相,遂占康復之新休。興居漸平,何待大龜之示兆?痛痒快去,不煩扁鵲之投方。心境初安,覺善端之發見。和氣斯應,喜吉祥之沓臻。矧儲宮感疾之憂,在向日嘗藥之際,焦勞成病。奚但六沴之所傷?調護得宜。乃見一時之有喜,兩宮頌賀竝集,一國抃祝惟均。時屬艱虞,何安稱慶之擧?事關宗社,莫遂執謙之懷。肆予一心歉兢,亦想貳極之沖□。維先朝已事之可據,故有司陳請之勉循,獻牲醴之明禋,虔告太廟。降絲綸之渙號,誕示群黎。龍樓之視事復初,昔疾今愈。鶴禁之問寢如昨,旣洽且湛。施惠行仁,天地之德廣運。滌瑕蕩垢,雷雨之澤旁流。自本月二十九日昧爽以前,除謀反大逆·謀叛·子孫謀殺歐罵祖父母父母·妻妾謀殺夫·奴婢謀殺主·謀故殺人·魘魅·蠱毒藥,關係國家綱常·贓汚·强竊盜外,雜犯死罪以下徒流·付處·安置·充軍,已至配所·未至配所,已發覺·未發覺,已決定·未決定,咸宥除之。敢以宥旨前事,相告言者,以其罪罪之。在官者,各加一資,資窮者代加。於戲,保身惟在於養心,永命莫先於持敬。連枝分痛,旣疢疾之永除,與衆□□庶疵癘之一掃。故玆敎示,想宜知悉。藝文館提學李肇製進
上在昌德宮。停常參·經筵。
下直,北靑府使金獻之,信川郡守李獻一,西北僉使吳纘起,善積僉使劉弼漢,神光僉使朴性儉,古豐山萬戶楊興弼。
傳于徐命淵曰,今下弓矢,西北僉使吳纘起,神光僉使朴性儉,古豐山萬戶楊興弼等處,給送。
沈仲良啓曰,自前親臨庭試及觀武才時,例有宗宰差出入侍之事,而近年以來,連爲頉稟矣。今番則何以爲之?敢稟。答曰,勿爲入侍。
徐命淵啓曰,明日慕華館試才時命官,何大臣進去乎?敢稟。答曰,右相進去。
呂必容啓曰,明日慕華館試才時,兵房承旨,當以該房進去,而春塘臺試才時,□□無該房,慕華館,則何承旨進去乎?敢稟。答曰,右副承旨進去。
徐命淵啓曰,赦令旣頒之後,禁府應爲擧行之事,一時爲急,而判義禁姜鋧昨日再違召牌,無意擧行。雖有實病,其在事體,殊甚未安,卽爲牌招,何如?傳曰,允。
又啓曰,今此觀武時各軍門大將,領率初試入格將校·軍兵入參,而守禦使金一鏡陳疏,雖未承批,試期迫近,明日牌招察任,何如?傳曰,允。
又啓曰,守禦使金一鏡,違牌不進,推考傳旨,今方捧入,而本廳將校·軍兵初試入格之類,明日觀武才時,主將不可不領率入參,而以其陳疏未承批,惶恐不敢膺命云。帥臣事體與他有別,不可以未承疏批,一向撕捱,更卽牌招,何如?傳曰,允。
又啓曰,守禦使金一鏡,再招不進,推考傳旨,又爲捧入,而疏批已下,試期隔宵。本廳軍兵試才時,不可無主將。所當更請牌招,而一日三牌,有傷事體,何以爲之?敢稟。傳曰,更卽牌招。
又以訓鍊都監言啓曰,都監軍兵等,觀武才初試入格中有頉之類試記中,依例懸頉以入之意,敢啓。傳曰,知道。
又以御營廳言啓曰,本廳軍兵中,觀武才初試入格者,或有頉,則依前例,試期懸頉以入之意,敢啓。傳曰,知道。
又以兵曹言啓曰,上候平復,王世弟患候平復,合二慶文武科庭試設行事,命下矣。武科則例有初試,故吉日,令日官推擇,則今九月十五日爲吉云。以此日擧行,而在前試取之數,多寡不同,或有不定額數之時,或取五百,或取二三百。今番則當取幾人乎?敢此仰稟。答曰,取三百人。
李夏源啓曰,明日慕華館鳥銃及鞭蒭試才事,命下矣。鳥銃·鞭蒭,先試何技?而在前試才時,如有等劃,則有比較之例,鳥銃則以何技比較,鞭蒭則以何技比較乎?敢稟。答曰,先試鳥銃,而鳥銃則仍以鳥銃比較,鞭蒭則以鞭蒭比較,可也。
又以兵曹言啓曰,明日觀武才時試官,依前例,以二望擬入之意,敢啓。傳曰,知道。
又以兵曹言啓曰,今此觀武才時,除初試人員,別單已爲啓下矣。其中或有遞改,或有在外未上來,或有身病,勢難應射者,故依前例懸頉付標以入之意,敢啓。傳曰,知道。
呂必容,以戶曹言啓曰,曾前觀武才時軍兵賞布,自其軍門上下,而至於訓局,兵曹所屬,則竝自本曹上下者,蓋其時地部經用,猶不如今日之蕩竭故也。顧今事勢,連値儉歲,稅入大縮,累經大役,儲蓄空虛。所謂流來封不動木綿,盡爲出用,加以上年給災綿田稅來隨減,至於排設房遮帳所入,勅使·倭人禮單木綿,不可不以本色取用,而其他貢物等雜上下之類,實無推移之勢,或以他條支計代給,此亦不能相繼。頃日筵中,至以各軍門銀錢布貸用之意,有所縷縷陳達矣。設令地部財力有裕,半年之內,四經勅行,三送謝使,各樣勅需,許多方物,措備之際,新捧舊儲,括盡無餘,東貸西乞,着手無地,又況勅使匪久當到者乎?將欲更申前請,各軍門綿布之所未及取用者,參酌貸來,而姑未草記矣。一邊請貸軍門所在之綿布,一邊傾出本曹如干之木綿,替當軍門所屬之賞格,揆以事理,寧有是哉?非但形勢之如許,庚辰亦有禁軍賞布,自兵曹上下之例。今此觀武才時賞格綿布,訓局軍兵,則依前自本曹上下,其他軍兵,則自其軍門及兵曹磨鍊上下之意,令廟堂卽速稟旨擧行,何如?傳曰,允。
李夏源,以禮曹言啓曰,莊陵奉審,依北道諸陵例,五年一奉審事,定奪矣。今年當次,本曹堂上一員,依例進去,而奉使印信一顆,亦爲齎去之意,敢啓。傳曰,知道。
又以侍講院言啓曰,本院奴婢,元來鮮少,而近來雜頉漸多,生産絶無,以致所捧零星。本院需用,極爲苟簡,目今員役等朔下,無以繼給。至有出債於錢布衙門者,殆過數百兩,而還報無路,公家之不成貌樣,莫甚於此。故昨年擧此難支之狀,逆家奴婢五十口·田畓五十結,劃給本院,以爲支用成樣之意,陳稟蒙允矣。因該曹防啓,遂至於寢却不行,而本院形勢,旣如是難支,則終不可無變通之道,不得不更此陳啓。各司遷上奴婢五十口,卽爲劃給,以爲成樣之地事,分付該曹,何如?傳曰,允。
徐命淵,以兵曹言啓曰,凡被謫蒙放者,應爲奪告身。自禁府移文本曹然後,方可入錄於歲抄中,而趙時炅,上年四月放送,趙時華,今年四月放送,而禁府不卽移文,以致遺漏矣。近日禁府,始爲移送,故趙時炅則越三次,趙時華則越一次後,錄入於今番別歲抄中,事異常例,故惶恐敢啓。傳曰,知道。
李夏源,以成均官員,以同知館事行大司成意啓曰,試紙厚薄,自有定制,一事之價,定以一兩錢。若遵用此規,則試紙,萬無過厚之理,而近來國綱解弛,士子輩不遵朝令,至於加給價本於定數之外,各司官員,又從以分付紙匠,浮出過厚之紙。今番則紙品比前倍厚,甚至褙付咨文而用之者,聽聞所及,極爲寒心。臣眞儒待罪本職之後,鎭日嚴飭主掌官,至於陳達筵中,以爲申禁之地矣。今觀監試初試一二所草記,則今番試紙,果爲比前敦厚。一所則間有書以紙好,回示終場者云,今番試紙之有違定制,據此可知。雖以事在申飭之前爲言,朝家未嘗有弛之日,則何必每每申飭然後,可以遵行乎?今番主掌官之不有本館堂上縷縷申飭之意,違例踏印之狀,誠極可駭。士子論罪一款,試所旣不能現告,則今姑安徐,當該監試初試一二所主掌官,依筵中定奪汰去,下吏令攸司囚禁,從重科罪。前頭會試試紙,一依定式踏印,而如有違令,用過厚紙者,士子一一拔去,主掌官及下吏,亦依初試論罪之意,預爲嚴明知委,何如?傳曰,允。
李夏源啓曰,吏曹郞廳來言,臺諫有闕,政事,何以爲之?敢稟。傳曰,當日爲之。
有政。吏批,判書柳鳳輝受由未出仕,參判鄭齊斗在外,參議尹行敎進,同副承旨李夏源進。
兵批,判書李肇病,參判金致龍病,參議李翊漢病,參知尹㝚進,同副承旨李夏源進。
吏批啓曰,判書柳鳳輝受由未出仕,參判鄭齊斗在外。小臣獨政未安,何以爲之?敢稟。傳曰,只出緊任。
又啓曰,大司諫,今當差出,而擬望之人乏少,外任竝擬,何如?傳曰,允。
以權詹爲大司諫,李必榮·吳達海·李遇新爲僉知,李謐爲同知,李廷濟爲副護軍,李衡佐·鄭赫先爲副司正。
假注書李匡德啓曰,臣承命馳往于龍仁魚肥谷議政府領議政崔奎瑞所住處,傳宣聖批,則以爲,臣垂死奄奄之中,伏蒙近侍,來宣聖批,僅得須人扶持,出拜於庭,仍以氣息益惙,神精全失,不得團辭爲說,以復聖敎,而第臣又於今番瀝血之章,未蒙開許,不覺愕然失圖,五內俱隕,而至又以卿胡邁邁,棄予若是爲諭,則臣尤驚惶震越,求死不得。若縷命不絶,或得稍醒,則勢當更入文字,以犯瀆擾之誅云矣,敢啓。傳曰,知道。
正言李春躋啓曰,請金姓宮人行藥者,卽速摘發,出付攸司,快正王法。請還收大靜圍籬安置罪人申銋出陸撤籬之命。請還收遠竄罪人任埅·趙榮福量移之命。請罪人趙聖集,依前臺批,快正王法。請吳泰麟,拔去於別軍職之列。答曰,不允。末端事,依啓。
禮曹參判金一鏡疏曰,伏以臣晩伏見戶曹參議金東弼之疏,復理前說,益肆醜辱,造意遣辭,視前尤憯,臣不勝駭痛危怖之至。夫人品臧否,詞藻工拙,自有知者知之。臣雖不肖無文,東弼之容易論斷,眞堪一笑。至於敎文云云,東弼之所以深罟暗穽,必欲嫁禍之一大機括。其乍露倏閃,前後變幻,誠有不可測者。東弼初疏,但曰,引喩乖當,未有分別指摘。夫敎文,自是大文字,許多詞語之間,臣莫曉東弼意在何段,疏出辭說,殊極紛紜。或有以禍心,面斥東弼者,亦有以子光·絿·昌集之餘術疑之者。東弼亦因此而便以無他意到處自明。書牘言語間,有傳及臣又無事强辯。前冬對章,略有取譬曉解之言,而若如不嫺辭令之斥。臣不欲與渠較挈,乃以荒蕪拙澁,自視多駭人之疵詆,無足爲怪對之矣。今東弼遽以臣自謙之例辭,截去首尾,巧如粧撰,殆若臣理有欠直者然,已是回互之甚也,而又復做出妄發二字,忽地揷入,肆然欺天誣人,尙此藏頭說去,不曾顯言,自做自唱,反欲籠罩,其意愈密,其舌愈憯。噫,臣竊反復思之,初無引喩之失。其當文字之可指爲妄發者,苟使東弼,於渠意文,果有錯謬者,明言直斥,何所不可,而半吐半呑,欲發未發,直爲此潛摸暗捉,窺影伺隙之情形也哉?臣竊痛之。若如文衡一款,臣豈欲更有提端,而東弼之公肆誣辱,轉而愈酷,玆不得不略暴,其亦困矣。噫,不解世情之老重臣,誤以臣首薦於文衡,卽此大錯受謗之囮。雖然赫蹄之答,乃在於親友之間,暗地謄傳,非臣意慮之攸及,則有何排軋之可言者,而東弼之極口詆醜,斷斷不已,抑復何哉?噫,東弼曾不覺訐發私書,陵侮孤弱,此眞爲羞恥,其亦可哀也已。噫,臣本無他長,而樸直坦蕩,踈於世味,脚不到權要之門,性不喜鬧熱之地。一資半級,無藉吹噓,立朝本末,竊想聖明之所俯燭,通朝之所共悉,焉可誣也?噫,古人有以僥倖文衡,比之於小兒曹鼻液半糊之餠。臣乃於白首殘年,猝變平生賭鼻液半糊之餠,效兒曹捽髮之狀,謂臣忍爲此態也哉?其曰,所謂數件事,無他辭自解云者,何所據而發哉?無亦指用錢興作等說而言哉?軍需之蓄儲,公議之登聞,亦已屢矣。臣不欲架疊自訟。至於立祠一事,亦有說焉。噫,趙宋之世,有以身爲宰執,不立家廟被劾者矣。今臣忝居宰執之後,乃以立先祠爲罪,聖世文治,豈讓於趙宋,而人心之不古若是,何哉?嗚呼,顧身七尺之軀,出入死生,厥惟久矣。獲蒙聖恩,海涵天覆,拔諸不惻之深淵,躋之袵席之上。念臣辛丑以前之身,父母所生之身,辛丑以後之身,卽殿下再生之身也。始則宅河輩群壬九朔之啓,特靳一允,終於思喆等諸凶罔測之辭,快賜痛斥,抑復賴天之靈,盛節撲殺之謀,不售於當日,繼而逆望之誣招,宇寬之凶供,次第交沓,閱歷艱險,飽經危怖。如使東弼,誠有人心,宜不無怵惕之一端,忍爲此陰慘之言,更欲驅臣於不測之坑穽也耶?臣竊爲之懍懍也。第臣得罪當路,自有其源。向當凶焰之始煽也,臣適秉臺筆,論罪楨·翊,有曰見無禮於儲君,如逐鳥雀,略示履霜之戒。凶逆輩仇疾之甚,固無足怪,譁然咎臣,不特在彼。及當改紀之初,首膺銓部之命,妄以激揚淸濁爲己任,祗欲小補殿下最初維新之政,而衆怨交集,群憾竝萃,媒孽之端,驅逐之計,屢形耳目,不一而足,逮至三手輸情,四凶伏法,情節狼藉,國人咸憤。在廷臣僚,孰不大覺?宿昔顧瞻之習,庶幾湔滌左右牽連之私,寔宜割斷一心,倂力弘濟艱難,是臣區區之望於夙夜群公。而迺者東弼之搆揑傾陷,遽至於此,致使風色不佳,朝象日潰,將至於壞亂崩裂,莫可收拾之境。中夜靜思,莫非臣故到此地頭。殿下雖欲曲庇私護,終有所不可得矣。況臣所兼文銜武符,決不當因仍之意,屢煩章疏,面陳前席,又於朝堂,亦嘗懇乞於大臣。臣之苦心危忱,終不見諒於上下,而媢嫉之怒,玆又一倍矣。伏乞聖明,亟命鐫削臣本兼諸任,使之杜門自靖,沒齒丘壑,以快人心,以安私分,不勝萬幸,臣無任瞻天望聖涕泣祈懇之至,謹昧死以聞。答曰,省疏具悉。侵斥之言,不必爲嫌,勿辭察職。
右議政李光佐疏曰,伏以臣聞,人臣事君,辭受爲大。苟或不審,病國菑身,身菑猶可,國病伊何?臣請略言其故。夫人之量猶器然,才猶力然,小固不可以受大,弱固不可以任重,小而受大,弱而任重,滿溢顚踣,可立以須。此豈待智者而知之乎?今臣不肖,承乏列卿,尙懼其千萬不稱。況如公相之職,其不可擬議,奚特甁甖之於河海,僥躄之於泰華,而國家初不審而與之,復使臣不審而受之,臣身之滿溢顚踣,奚足恤,而國與受敗,獨不當深念耶?臣無狀之實,前日兩疏,亦旣陳暴,尙冀天日照燭,卽賜反汗。昨夜又伏蒙史官,臨宣恩批,不少開許,辭旨彌厚,臣誠愕然失圖,震懼一倍,祗覺一身之靡所措處。今雖欲强顔承命,槃礡於台鼎之席,以臣愚昧踈淺,衮職萬一有闕遺,將何以匡拂?時象日益趨泯棼,將何以鎭服?至於綱頹俗壞,財竭民窮,尤是目前必亡之象,而前疏之所已歷陳者,其將何以彌綸拯濟少緩凛綴之勢乎?名之曰大臣,而上匡下濟,秋毫不能爲力,觸事昏迷,紕繆百出。彼相其焉用,而亦將置國事於何地?臣受恩如天,誠無以上答。惟力量所不任,不敢冒受,不至以僨誤貽患,是乃臣萬一之報。世固有才德足辦,而過爲禮讓者。若臣則前後自陳,實皆從一片腔血中出來,誠中者形外,庶幾終賜矜察,臣之至望,惟此而已。聖候新復天和,百僚獻賀,而臣獨蠢然自居,不能少伸微誠,明日觀武重擧,分試命下,而亦無以趨承,臣罪至此,更難自贖。伏乞聖慈天地父母察臣至懇,亟命收回臣職秩,仍治臣負犯,以幸國事,以礪群僚,以安臣之私分。臣無任瞻望戰慄激切祈懇之至,謹昧死以聞。答曰,省疏具悉卿懇。卿之再疏,已竭至意,更何多誥?卿其須體前旨,安心勿辭,速出視事,以副企望。仍傳曰,遣史官傳諭。
上在昌德宮。停常參·經筵。
梁廷虎啓曰,小臣慕華館試取事進去,下直。傳曰,知道。
又啓曰,慕華館觀武才,鳥銃試取,而日勢已暮,姑罷之意,敢啓。傳曰,知道。
李夏源,以侍講院意啓曰,卽接翊衛司所報,則今日春塘臺觀武才擧動時,王世弟入侍事,承傳敎下令矣。翊衛司官員,當爲陪衛,而本司多官,或有實病,或有受由,或有下鄕呈旬,或在外未肅拜,人員將無以備員。其中翊衛一員未差,翊讚元命益,副率李載亨,除拜之後,終不出肅,旣以滿限云。滿限之代,令政院稟旨變通,未差之代,亦令該曹卽爲口傳差出,以爲推移進參之地,何如?傳曰,允。
兵曹口傳政事,以吳命瑞爲翊贊,韓宗揆爲翊衛,尹忠敎爲副率。
李夏源,以侍講院意啓曰,今日親臨觀武才時,王世弟因傳敎侍座事,下令矣。以此意,分付該曹擧行,何如?傳曰,允。
徐命淵,以慕華館觀武才試所差備官,以命官意啓曰,今日訓鍊都監軍兵初試入格人試放時,全詠爲名者,一放竝納兩丸,俱中貫革,現發,已令囚禁矣。莫重觀武才盛擧,有此用奸,尤爲可駭。令攸司依法科罪,何如?傳曰,允。
沈仲良,以禮曹言啓曰,今九月二十九日,王大妃誕日,王世弟陳賀,依例磨鍊乎?敢稟。傳曰,依爲之。
又以禮曹言啓曰,因侍講院啓辭,今日親臨觀武才時,王世弟,因傳敎侍座事定奪矣。觀武才節目中,王世弟侍座一節,改付標以入之意,敢啓。傳曰,知道。
徐命淵,以兵曹言啓曰,今番觀武才時,鳥銃·鞭蒭,依前例,慕華館命官試取,而鞭蒭兼藝之類,勿論第次,先試入送春塘臺,俾無呼不之弊事,已爲草記定奪矣。今日先試鳥銃事,命下。故鞭蒭姑未始試,兼藝之類,若待慕華館鳥銃畢試後,應試鞭蒭,入來春塘臺,則必有呼不之弊,依前定奪,鞭蒭兼藝之類,明日先試入送之意,分付,何如?傳曰,允。
又以義禁府言啓曰,時囚罪人李悟,因赦蒙放,而前以他罪,定配於平安道孟山縣。依前罪目,使府羅將,還發配所之意,敢啓。傳曰,知道。
右議政李光佐疏曰,伏以臣今旣冒肅議政官銜,前日兼帶北漢山城句管,司僕寺·典牲署·司譯院等提調,敢乞令攸有司,照例遞改焉。臣無任惶懼屛營之至。答曰,省疏具悉卿懇。疏辭,令攸司稟處。仍傳曰,遣史官傳諭。
春塘臺觀武才罷後,藥房·政院·玉堂問安。答曰,知道。
世弟宮,政院問安。答曰,知道。
卯時,上御春塘臺觀武才。寶劍差備,益寧君梯·副摠管驪興君垓,昌山君相,副護軍申命仁,別雲劍差備,礪山君枋,咸陵君極,陽平君檣,驪陵君畿,雲劍差備,守門將崔復興·白時相,文臣庭試試官,左議政崔錫恒,戶曹判書李台佐,禮曹判書趙泰億,戶曹參判李正臣,禮曹參判金一鏡,大司成李眞儒,左尹李明彦,武所試官,兵曹判書李肇,右尹朴熙晉,副護軍李森,兵曹正郞朴㻐,佐郞權宏,訓鍊僉正張,都承旨金始煥,左承旨呂必容,右承旨沈仲良,左副承旨徐命淵,同副承旨李夏源,假注書李壽益·朴文秀,兼春秋金,記事官尹容,侍衛,兵曹參判金致龍,刑曹參判李萬選,副摠管洛昌君樘,護軍李順坤,兵曹參議李翊漢,參知尹㝚,正郞尹晉,佐郞尹恕敎·徐命九,承傳宣傳官崔興祚·黃應洙·崔元慶·具聖益,侍衛都摠經歷安厚萬·權興駿·金周鼎,都事申光宅·全舜元·李弘植·鄭來徵·徐命茂,宣傳官李昌壽·申弼周·鄭壽耆·申在夏·柳始基·李興仁·韓珩,宰樞執鼓李夢相,傳箭官具樹勳·柳純章·金潤·閔廷櫶·金汝豪·尹汝騁·楊鳳鳴·趙泰星·張晟等入侍,上命燈燭退。
徐命淵進曰,宰樞執鼓,取稟。上曰,知道。命淵退呼宣傳官,使之傳命,宣傳官退立席末,高聲呼曰,宰樞執鼓乃擊鼓。
沈仲良進曰,世弟侍坐,事體重大,而自內傳敎云,而侍講院,不關由政院,直爲擧行,故臣等到帳殿然後,始聞之。侍坐節目,未得講定,事體極爲未安。侍講院入直官員推考,下吏囚禁科罪,何如?上曰,依爲之。
呂必容,持試官望單子進,呼承傳色入啓,蓋因姜鋧·李師尙,以病不進,而改付標故也。
沈仲良進曰,侍講院草記,以爲翊衛司官員,或未差或遠在。陪衛官員,其數不足,令該曹卽速變通差出事,允下矣。以此,分付該曹,何如?上曰,依爲之。
徐命淵進曰,試官率擧子肅拜,而試官拜於臺上,擧子拜於臺下,至於試官則左右臚唱矣。
又進曰,各軍門除初試及閑散各技初試中,何者先試乎?上曰,兵曹先試。
又進曰,柳葉箭·騎騶六兩三技中,何技先試乎?上曰,柳葉箭先試。
又進曰,除初試先射乎?上曰,除初試先射。
又進曰,嘉善已上武臣先射之,仰達矣。上曰,知道。
又進曰,柳葉箭貫革,尺量矣。
呂必容進,呼承傳色,授題名筒,入啓,落點還下。
又進曰,親臨文臣庭試,事體至重,而試官議政府左參贊姜鋧,弘文館副提學李師尙,稱病不進。雖未知病勢輕重之如何,而事體極爲未安,竝推考,何如?上曰,允。
上傳敎曰,侍衛諸臣,賜方席,使之坐。
徐命淵進曰,軍器寺官員,伏地之意,敢達矣。上曰,問之。命淵問而進達曰,問之,則柳葉箭貫革,旣尺量,片箭貫革,姑去之意,仰達矣。
崔錫恒進曰,試題,與前大提學及弘文提學,相議出之,何如?上曰,依爲之。
前大提學趙泰億進曰,臣聞無大提學,則提學出題,未聞有前大提學出題之例矣。臣何可越俎而行之乎?且曰,出題,顧何難?但恐壞了國朝典章故耳。弘文提學金一鏡來當主之矣。一鏡進曰,先朝謁聖時,臣亦陪從,而其時藝文提學金鎭圭以爲,前大提學徐宗泰入來,臣何敢主試乎?先朝從其言矣。臣亦何敢違此前例,而獨爲主試乎?錫恒進曰,相議而出題,何害之有?一鏡曰,旣有前大提學,則提學出題,誠未安矣。錫恒曰,相議爲之,好矣。上曰,依爲之。
徐命淵進曰,東西貫革,尺量準繩,矢數執鼓矣。又曰,訓鍊院官員伏地,故問之,則擊鼓也。貫則幾何,邊則幾何乎云矣,敢達。上曰,貫則五,邊則三。
又進曰,柳葉箭,當次擧子,次第呼名,入射之意,仰達矣。上曰,知道。
呂必容進,呼承傳色,授試題,入啓。
徐命淵進曰,入侍差備官,追後試射之意,仰達矣。
又進曰,參試官遠坐,呼唱之聲,不得的聞,使之近坐之意,仰達矣。上曰,依爲之。
崔錫恒進曰,日勢漸晩,庭試題,落點下之然後,可以試才矣。
徐命淵進曰,西貫革金萬剛所射矢鏃中竹落,何以爲之乎?上曰,許載。
又進曰,兵曹判書李肇,以口傳政事出去之意,仰達矣。
題筒落點下,題懸于臺前,秉燭讀章疏七言十韻律,韻押,章,限未時。
徐命淵進曰,擧子伏地,請問之,退使宣傳官問之,進而告曰,擧子彎弓欲射,而弦忽倒,以此伏地矣。上曰,給他弓,使之射。
上進小銀器飮,世弟拱手立于左,飮輟,內侍以其器,奉示世弟然後,世弟乃退復坐。
上傳敎曰,除初試盡射後,內官試射事,分付入門官。
沈仲良進,呼承傳色,授試官望改付標單子,入啓。
徐命淵進曰,擧子伏地,請問之,退使宣傳官問之,進而稟曰,擧子放矢之際,弓忽折,故以此伏地矣。上曰,給他弓,使之射。
又進曰,兵曹除初試盡射矣。內官先射乎,軍門除初試先射乎?上曰,訓局先射。
又進曰,五軍門大將,有例事之事,何以爲之?上曰,射。
又進曰,五軍大將,若先射,則兵曹判書李肇,摠戎使李森,方以試官入侍,何以爲之乎?上曰,出射。李肇·李森趨而出。
又進曰,御前試官,雖或有離次之事,固當推移替代,而右尹朴熙晉,初以他試官,旣以軍門大將,爲試射出去,則宜卽入來,而不卽就次,以致試官座次之一空,事體極爲未安。右尹朴熙晉,推考警責,何如?上曰,依爲之。
又進,呼承傳色,授五軍門大將試射擧案,入啓。
摠戎使李森,柳葉箭一中。
又進曰,臺諫來詣臺廳,使之進啓榻前乎?上曰,榻前來啓。
獻納李廣道啓曰,請金姓宮人行藥者,卽速摘發,出付有司,快正王法。上曰,勿煩。
又啓曰,請還收大靜圍籬安置罪人申銋出陸撤籬之命。上曰,勿煩。又啓曰,請還收遠竄罪人任埅·趙榮福量移之命。上曰,勿煩。
又啓曰,請罪人趙聖集,依前臺批,快正王法。上曰,勿煩。
又啓曰,人家詛呪之變,恒由妾孽之妖惡,而事在貴族,則不得窮治而抵法,可勝痛哉?前府使沈廷輔,以貴主之長子,老無副續,曾在戊戌年,先大王,軫貴主奉祀之重,親降御札,諭以立後之意。廷輔遂取從弟廷胄之子師淳爲子矣。師淳自昨年,深嬰怪疾,至今春,竟至夭折。方其發喪之際,廷胄察見宮婢輩形跡之有異,私自窮訊其數人,則皆以廷輔妾,埋凶詛呪之狀,明白指告。遂隨其所指而掘之,則內外庭戶之間埋藏凶穢之物,幾至數百餘處矣。情節畢露,至於難掩之境,則妾子師孟,敢生獨脫之計,取納數紙諺札。卽鄭澔妾,曾爲師孟亡弟之妻母者,陰嗾師孟之母,贊助凶謀,資送穢物之密書也。蓋師孟母子,本以妖惡之物,幸廷輔之終無嫡嗣,意望常在於承重矣。及廷輔承奉上敎,立師淳爲後以來,視師淳如仇讎,久蓄陰害之計。今果興妖造變,終至殄滅而後已。其母子同謀之跡,到此昭著,而至於師孟,則發其母之密札,證其母之罪惡,而忍爲獨生之計,其通天之惡,旣浮於其母。其禍心所在,又不但除去師淳而已,竝與其嫡父母,而無少顧慮之意,亦著於遍室埋凶之時。而廷輔則反爲保全師孟之計,使其妾仰藥自斃,而終不窮覈其事,使師孟尙在於覆載之間。事之寒心,莫此爲甚。而至於鄭澔妾,則諳得呪人之凶術,潛誘姻家之妖妾,終至於禍人家絶人嗣而後已。其罪尤不可不治,而亦因廷輔之掩置,尙不得窮覆,事之痛惋,可勝言哉?師孟所告之諺札,尙爲師淳妻所藏。今若取納而按覆,則師孟母子,終始同謀之節,及鄭澔妾前後指嗾之狀,俱可因此而推驗,事關綱常,且係殺獄,不可不明覈而痛治。請前府使沈廷輔妾子思孟及鄭澔妾,令攸司竝卽囚禁,嚴刑窮問,期於得情,依律處斷。上曰,依啓。
又啓曰,新除授大司諫權詹,時在京畿廣州任所,請斯速乘馹上來事,下諭。上曰,依啓。
司諫李明誼,正言李春躋啓曰,臺閣凡有新啓,必簡問於同僚者,例也,而今者獻納李廣道,以沈廷輔妾子事,論啓蒙允,而曾不問議於臣等,無論其事之當否,終未免虧損臺例。此莫非如臣等無似,見輕僚席之致,何可一刻冒居於臺次乎?請命遞斥臣等之職。上曰,勿辭。徐命淵啓曰,司諫李明誼,正言李春躋,再啓煩瀆,退待物論矣。上曰,知道。
獻納李廣道啓曰,臣於今日榻前,以沈廷輔妾子及鄭澔妾事,陳達蒙允矣。卽伏見僚臺避辭,則以曾不問議,未免虧損臺例爲言,臣不勝瞿然之至。蓋沈家事,物議已久,而臣未及聞知,纔於數日前,始得其詳,欲爲論啓,而未及通議於僚席,故欲稍俟後日,相議發啓矣。旣入榻前之後,凡有所懷,雖未及通議,例當仰達。故臣果於前啓盡達之後,繼以此仰達,則臣之本意,未始不欲通議,而亦何嘗有涉於輕侮也?然而僚臺旣以此引避,則臣之處事,踈率之失著矣,其何可一刻仍冒於臺次乎?請命遞斥臣職。上曰,勿辭。
徐命淵啓曰,獻納李廣道,再啓煩瀆,退待物論矣。上曰,知道。
上入幕次。
徐命淵進,呼承傳色啓曰,禁衛營試射,只有四人。御前差備宣傳官,以武兼推移替代,而出射之意,仰達矣。答曰,知道。出射事,依爲之。
又進,呼承傳色啓曰,擧子伏地,請問之。答曰,問之。命淵退,使宣傳官問之,進,呼承傳色啓曰,東隊當射,而西隊先射,故先射者伏地矣。答曰,仍使之射。
上出臨帳殿。
又進曰,開城留守柳重茂請對矣。上曰,引見。重茂進曰,小臣待罪松都之後,連値勅使之稠疊,官事已至不成貌樣,有若干變通之事,故敢此請對矣。本府處於孔道,勅使往來,我國別星及許多草料公行支接之米,皆從本府田稅四百石中出,而本府雖曰故都,土地狹而歲入少,無他補用之道。秋捧後數三朔,旋卽絶乏,堂郞月廩,亦不能繼用,此是本府難支之端。閔鎭厚爲留守時,以延白稅米五百石·太二百,自本府納銀于戶曹,輪回受來,兩邑稅米太以爲繼用之道矣。上今年,自戶曹以經費難繼爲言,不許捧價發賣,故不出。歲前本府所收之稅米太已盡。此後則皆出於市貿,以何銀錢,能繼十餘朔堂郞廩料,及勅行所用諸別星草料,公行所供之米太乎?本府之凋弊,專由於此。今年則各道農形,不至如昨年,及上上年之大無。地部經費,似無乏絶難繼之患,兩邑稅米太,依前納價戶曹,直爲買用事,更爲申飭於戶曹,何如?戶曹判書李台佐曰,今年海西農事,雖曰比前稍勝,而大抵水旱之餘,亦未免失稔。姑觀收租,計一年經費後,若有餘地,豈不許賣乎?重茂曰,經費之匱竭,臣非不知,而本府事勢,實有萬分難支之端。雖不準臣所請之數,折半許賣然後,可以支過矣。台佐曰,此非榻前相爭之事,退出後相議爲之,宜矣。上曰,依爲之。重茂又啓曰,本府物力蕩竭之餘,八朔之內,四度經勅,漸益耗敗,有難支吾之狀,朝家業已洞燭矣。去辛丑年洪致中爲留〈守〉時,本府萊商被執,蔘稅及江界蔘商之稅,自本府限五年收捧補用事,馳啓蒙允。其稅雖曰零星,在本府,有一分補益。上項兩稅,限十年,仍給本府事,令廟堂,更爲分付於戶曹及平安監司處,何如?上曰,依爲之。重茂又啓曰,本府自設獨鎭之後,作一軍門,將校及軍卒一年應下之料米太,至於五百石之多,而他無出處。故自前以山城耗穀,量其容入繼給矣。去庚子年閔鎭厚爲留守時,公庫適有米石餘儲,故不計前頭難繼之患,請自官庫上下,不用山城耗穀,而一時所聚之穀物,豈可長年留在,以繼許多將卒之料乎?未出數年,其穀盡下,他無放料之路。近五百石米太,逐年貿給,其勢誠有所不可支當者,而貿穀之銀錢,亦何以每年辦出乎?從今以後,依前定式,以山城還上耗穀,繼給將校軍卒朔料事,稟議于大臣,則大臣亦知貿穀銀錢之難辦,故以陳啓變通,如前以耗穀給料無妨云,而臣適入侍,故敢此仰達,以此出擧條,依前擧行,何如?上曰,依爲之。
金始煥進曰,今番都政,守令二十餘員,諫院則署經,而憲府多官在外,只有掌令朴徵賓,以情勢難安,不得行公。大司憲李眞儉,雖行公,而一員不得爲署經,例也。秋務方急,民事可慮。自前如此之時,一司署經,則雖未經兩司,有發送之例,何以爲之乎?上曰,除署經發送,可也。始煥曰,然則不多日內,催促發送事,分付矣。
今都政,前後新除守令,旣經諫院署經,憲府則除署經,不多日內催促發送事,榻前定奪。
戶曹判書李台佐進曰,今年農形六七月之間雨水周洽,田畓各穀雖或有被傷之處,而厥後若無災害,則可期登熟矣。自八月旬間,至今不雨,霜信且早,其中晩移秧禾穀,間有未發穗者。此等處不可不十分精抄,給全災矣。各道各邑踏驗已畢之後,追給災名,則監色再出村閭爲弊不貲。節晩刈去之後,區別尤難。趁此踏驗未盡之前,急速分付,全不掛鎌處,使之從實給災,而以一道言之,則各邑或有專尙乾播處,或有專尙移秧處,或有乾播·移秧參半處。若不區別,一例給災,則奸僞多端,虛實相蒙,必復如上年矣。且以多少言之,未發穗全災處,決不滿數十分之一二。以此推之,則一道全災,可以斟酌。今年則朝家另擇都事敬差官,檢覈田政者,非徒爲稅入之減縮,蓋欲爲實惠之及民。亦以此意,分付各道及都事敬差官處,何如?上曰,依爲之。
金一鏡進曰,各該司科時,例有次第應辦之事,而司䆃寺·司宰監,物力甚少,故以內瞻寺·義盈庫,有所添助矣。頃年禮官,竝令內瞻·義盈,添助司䆃寺,至於司宰監,則使之獨當。凡京司殘盛,唯視貢物之多寡,而司䆃寺·司宰監所受貢物,俱是八千餘石,則可謂相等。一則以兩司添助,一則使獨當,殊甚不均。故司宰監,實無支堪應辦之勢。此後義盈庫則使之添助司䆃寺,內贍寺則使之添助司宰監,似爲得宜,敢此仰達。上曰,依爲之。
又啓曰,工曹判書·禮曹參〈判〉例兼長生殿提擧矣。近來工判,久未出,故雖未及與之相議,長生殿事,事係重大,敢此仰達。自前臨御之後,榟宮板,卽爲斫來於黃腸所封之山矣,雖以私家言之,壽器有預備之事。至若榟宮板,斫來然後,五六年乾淨,乾淨然後,乃加漆準百度。加漆之時,或間日爲之,而若其寒暑不適,則亦不得任意加漆,其準百度,固未易矣。伏聞先朝丁酉年榟宮板,纔準百度,而國有大故,幸及用之矣。方有榟宮四部,而內廣一尺七寸。且伏聞先大王大行時,以內廣一尺八寸之榟宮用之云。以此推之,今年黃腸木,不可不斫來,而大臣以年凶民疲,恐爲大弊,姑爲防塞矣。大臣之慮民除弊,誠出好意,然榟宮板斫來。事甚重大。今年則斫來似爲得宜矣。上曰,依爲之。趙泰億進曰,臣向爲工判,待罪長生殿提擧,奉審榟宮,則有準百度者八部,故纔因道臣,退行黃腸斫出之事矣。長生殿提擧,則以一向退斫榟宮板,於事體未安,今年必欲斫來,如是仰達,而大臣,則以年凶民疲,陳達姑停,欲除其弊,亦出爲民之意。蓋提擧之必欲斫來,此職掌也。大臣之欲除弊,此廟謨也。然今年年事,久旱之餘得雨,各穀庶有登熟之望矣。近來不雨,禾穀亦不能結實,民事誠罔涯。臣出見田野,農事失稔,而峽中尤甚,推此可知。今年黃腸木斫來事,大臣旣以年凶民疲,姑停之意,曾爲陳達蒙允,姑觀今年民事而斫來,何如?上曰,依爲之。因陳曰,以嶺南言之,寧海·英陽兩邑之間,有嶺,其名泣嶺。黃腸曾封於玆山。其松,今纔合椽木,數百年長養然後,可用於榟宮板,而卽今虎患孔酷,白日人不敢獨行。是故,嶺民之死於虎者,無數。臣曾在嶺營時,民之來言,可罷多矣。以此推之,以黃腸爲民弊者,不貲,可知矣。
徐命淵進曰,試券來呈,招入收券之意,仰達矣。上曰,知道。
又進曰,三軍門畢射,拾箭,何如?上曰,拾之。
又進曰,騎牌官金驪珍封矢四箇上來,而呼唱而書之者三箇,何以爲之乎?上曰,詳問之。命淵復進曰,退而詳問之,則金麗珍矢,都廳矢記,四矢載錄矣。李肇進曰,都廳封矢上來者,旣是四矢,則呼唱似誤呼三矢矣。彼此矢記,更爲憑考以決其誤,何如?上曰,依爲之。肇復進曰,都廳試冊,取來更考,則麗珍四矢邊中,而臺上試冊不然。蓋臺上則望旗聽鼓而載錄,其所詳錄,似不若都廳,從其封矢處所記,似得宜矣,何以爲之乎?命淵曰,以此言之,從都廳矢記載錄,可矣。第御前呼唱矢數,似當從之,而呼唱宣傳官無形,此亦不足信從矣。沈仲良曰,宣傳官,誠亦不善,然若從都廳矢記,則亦必有後弊矣。命淵曰,當初以彼此矢記取考之意,陳稟矣。今則矢記取考,則矢數不同,都廳矢冊,當從之乎?上曰,依都廳試冊從之。肇曰,若從都廳矢冊,則臺上呼唱誤呼之罪,不可不懲。當該宣傳官〈?〉,何如?命淵曰,李肇之言,然矣。大抵宣傳官呼唱之聲,不但低微,且時或遊目,甚爲不勤,推考警責,好矣。上曰,依爲之。
又進曰,擧子伏地,請問之,退使宣傳官問之,復進而達曰,折衝韓圭之矢中,而不書其名,故以此伏地,監的官,亦以此伏地矣。且韓圭,莫重國試,矢上不書其名,事甚駭然矣。上曰,許載。金始煥進曰,矢上無名而中者,特敎許載,此甚盛意,而莫重親臨試才,若出此規,則恐爲後弊。且今此科場,又是親臨,則渠何敢若此乎?命淵曰,始煥之言然矣。無名之矢,惜其中而許載,必有後弊矣。上曰,勿載。
上入幕次。
徐命淵,呼承傳色,口傳啓曰,折衝韓圭,又伏地,使宣傳官問之,則圭曰,俄者所中之矢,旣不書名,未射之矢,亦不書名,以此伏地矣。矢不書名而得中,旣是違格,且其未射之矢,亦不書名,以此伏地,尤極猥越。使之退出,推考警責,何如?上曰,依爲之。
上出臨帳殿。
徐命淵進曰,擧子伏地,請問之,退使宣傳官問之,復進而達曰,擧子反弓弓折,故伏地矣。上曰,易他弓,射之。
又啓曰,守禦把摠李慶以三中上矢,而考諸參試官試冊,則一試官冊,則以三矢載錄,二試官冊,則以二矢載錄,故又爲取見都廳試冊,則以三矢載錄矣。從都廳所錄載給,而參試官二冊中不錄,難免踈率之失,推考,何如?上曰,依爲之。
崔錫恒進曰,律詩六張抄來,幾張用之乎?一張頗不佳矣。金一鏡曰,五張用之,似好矣。錫恒曰,六張抄來,當待下敎然後,定幾張用之矣。上曰,四張用之。錫恒曰,四張太小矣。趙泰億曰,文臣多不作,事體未安,竝推考,似宜矣。上無發諾。俱退出。
徐命淵進曰,除初試畢射,而只餘五人,與內官作隊同射乎?上曰,內官別射。
呂必容進,呼承傳色,授庭試試券四張,入啓。上覽畢下之。必容更奉試券,授承傳色曰,皮封,自上不爲開坼,故還爲奉入矣。上坼下。壯元李日躋·金尙奎·吳光運·宋眞明。
徐命淵進曰,武兼宣傳官伏地,請問之,退使宣傳官問之,復進而達曰,姜渭起,柳葉箭四中,八分入格,故賞必加資。而渠有老母,若加資,將至貧死之境,若除授邊將,則十分多幸云,而此甚猥越,却之,何如?上曰,依爲之。
又進曰,禁軍·各技初試閑散,兩技之類,皆待令內官畢射後,當爲入射,何者先試乎?上曰,禁軍先射。
李肇進曰,禁軍今方盡往慕華館,連試鳥銃,今日必不能盡數來待,而閑散各技初試之類,方待令,內官射後先試,此可乎?上曰,然則閑散先射。
徐命淵進曰,軍門,除初試各技畢射,拾箭之意,仰達矣。上曰,知道。
呂必容進,呼承傳色,授庭試榜目,入啓。
徐命淵進曰,差備宣傳官柳鳳章,御前至近之地,行步不謹,至有蹉跌,所見駭然,推考,何如?上曰,依爲之。
崔錫恒進曰,日勢已暮,若閑散盡射,則恐至昏夜,自上還宮,何如?金始煥曰,聖體纔經瘇,帳殿暮後,且吾從錫恒之言至望矣。李肇曰,閑散今日盡射難,半射而止,亦難。內官畢射後,閑散,明日使之待令,則今明試才,早晩似適矣。上曰,依爲之。
徐命淵,呼承傳色,授慕華館草記,入啓。蓋試才時,有鳥銃一放,納兩丸竝中,故請治其罪事也。
又進曰,禁府都事來言,今日當爲鞫坐,而左議政崔錫恒春塘臺進,右議政李光佐慕華館命官進,不得開坐云矣。上曰,知道。
又進曰,退鉦。
又進曰,明日殿坐時刻,依昨日擧行之意,仰達矣。上曰,唯。
上入幕次,仍爲還宮,入侍諸臣,直爲退出。
上在昌德宮。停常參·經筵。
梁廷虎啓曰,小臣慕華館觀武才試取事,進去下直。傳曰,知道。
李夏源啓曰,大司憲李眞儉,司諫李明誼,正言李春躋,當爲出牌,而日勢已暮,待明朝出牌之意,敢啓。傳曰,知道。
梁廷虎啓曰,慕華館觀武才,日勢已暮,姑罷之意,敢啓。傳曰,知道。
徐命淵啓曰,卽者禁府都事來言,今日當爲鞫坐,而左議政崔錫恒,春塘入侍,右議政李光佐,觀武才命官,慕華館進去,不得開坐矣,敢達。傳曰,知道。
春塘臺觀武才罷後,大殿·世弟宮,政院·玉堂問安。答曰,知道。
大殿,藥房問安。答曰,知道。
卯時,上御春塘臺,觀武才。
入侍諸臣如前。
徐命淵進曰,宰樞執鼓。
又進曰,依昨日傳敎,閑散初試,柳葉箭先射之意,仰達矣。
崔錫恒進曰,上候平復未久,而久臨帳殿,夜來聖體,若何?上曰,無事矣。錫恒仍曰,扈衛廳三大將之任,臣曾兼帶,而頃者稟達,一廳則領相已兼,而三廳則臣姑兼察矣。卽今則右相已出,似當兼察三廳矣。且榻前下敎然後,當爲擧行矣。上曰,依爲之。
李肇進曰,卽今閑散初試當射,而閑數不多,今日午前,似盡射矣。慕華館兼藝之類,午前當畢入來,而其間有不卽入來之慮。以前謄錄言之,則宗班文臣當先射,而昨日內官以傳敎先射,而宗班文臣,今姑未射矣。今日閑散畢射後,禁軍兼藝之類,若不及來,則宗班文臣,先使之射帿,何如?上曰,依爲之。徐命淵曰,卽今有片箭等可試之技,且宗班文臣,先軍門初試入射,無前例矣。肇曰,親臨試射,豈有前例乎?柳葉箭當射,而自上若欲先試他技,則試他技,可矣。崔錫恒曰,親臨試射,何必前例,隨其所欲觀而試之,何妨?肇曰,宗班文臣射帿擧案,卽爲修入之意,仰達矣。上曰,依爲之。
徐命淵進曰,矢數執鼓,依昨爲之乎?上曰,依爲之。
又進曰,貫革尺量,依昨日爲之之意,仰達矣。
又進曰,擧子呼名。
又進曰,擧子金興河所中矢封上,而都廳所封二箇,而臺上試冊所記一箇,與昨日金麗珍事相同,何以爲之乎?上曰,許載。
又進曰,出身金興河矢,依傳敎載給,而當該參試官,誤載矢數,殊涉踈漏,推考警責,何如?上曰,依爲之。
又進曰,擧子伏地,請問之,退使宣傳官問之,復進而達曰,擧子反弓弓折,易他弓射之之意,仰達矣。上曰,依爲之。仍啓曰,擧子之伏地,每達甚煩,此後有伏地者,直問其由然後,稟達,似宜矣。上曰,依爲之。
上進小水刺,世弟立于左。
徐命淵進曰,李肇,旣以閑散初試畢射後,宗班文臣射帿事,定奪矣。射帿之規,或立貫革,或張布帿,何以爲之乎?上曰,布帿張之。
又進曰,閑良初試畢射,拾箭之後,宗班文臣射帿之意,仰達矣。上曰,知道。
又進曰,去柳葉箭貫革,張布帿而尺量之意,仰達矣。上曰,依爲之。
又進曰,礪昌副守柙伏地,問之,則以爲,其父益興守適,與渠作隊,父子爭射,有所不敢,願以他隊相換矣。使之換給,何如?此非伏地之事,此後如此之事,使之自下推移換隊,入射,似好矣。上曰,依爲之。
又進曰,時方宗班射帿,故矢數執鼓,而布帿,無貫邊區別之道。蓋柳葉箭,貫則鼓五,邊則鼓三,是矢能着在貫革故也。至於帿箭,則勿論貫邊,中帿不着,而中則以鼓,不中則以鉦者,此卽落地故爾。以鼓鉦,定其中不中,何如?上曰,依爲之。
金始煥進曰,文臣射帿,他官則擧案入射,而入侍承史,不敢出射,有特敎然後,可以出射矣。承旨徐命淵,注書朴文秀,射帿云,使擧案出射,似好矣。上曰,依爲之。始煥曰,然則使之末端出射,可矣。且承史中射帿之人,則旣以陳稟,而至於侍衛將士,則未及仰達矣。若有射帿者,同爲擧案出射,似好矣。上曰,依爲之。
上入幕次。
李肇呼承傳色啓曰,金始煥,陳稟侍衛將士出射事蒙允,而蓋宗班文臣,多在侍衛中,故或有射帿者,則使之出射,其意蓋在此,而誤以將士仰達矣。將士旣射柳葉箭,元無兼射帿箭之例,只令侍衛中宗班文臣出射。上曰,只使宗班文臣射,而將士則勿射。
李夏源,呼承傳色啓,射帿當次,使之入射乎,待殿坐後入射乎?答曰,殿坐後,使之入射。
上出臨帳殿。
徐命淵進曰,擧子呼名。
李夏源進曰,監的官伏地,問之,則宗班方射帿中矢欲封上,而帿箭,勿論中不中,皆落地相雜,無以分別。且曾無帿箭封上之例,故不得封上之意,仰達矣。上曰,置之。
又進曰,帿箭畢射,請拾之。上曰,拾。
徐命淵進曰,貫革立之,更爲尺量乎?上〈曰〉,勿爲之。
又進曰,執鼓,依前爲之之意,仰達矣。
又進曰,擧子呼名。
李夏源進曰,大司憲李眞儉,避嫌來待矣。上曰,入來。
大司憲李眞儉啓曰,諫院諸臺,以獻納李廣道新啓,不爲簡問事,至於引避,處置歸于本府,而啓辭中所論,旣是前府使沈廷輔妾子嚴問事,則廷輔於臣,爲三寸姑夫。溯源而論,所謂蠱殺,卽指外從弟師淳事也。臺臣之不爲簡問,姑置勿論,玆事旣係一家至親,嫌難可否於其間。請命遞斥臣職。上曰,勿辭。李夏源曰,大司憲李眞儉,再啓煩瀆,退待物論矣。上曰,知道。
徐命淵進曰,礪昌副守柙,齊昌令㯙,完昌令柲伏地,問之,則曾前解射柳葉箭,敢請射云矣。上曰,許射。
又進曰,卽今禁軍,幾乎畢射,三軍初試入格,當爲入射矣,何軍門先射乎?上曰,禁衛營先射。
上入幕次。
徐命淵,呼承傳色啓曰,注書朴文秀,未諳規例,昨日臺避擧條,皆不書上曰知道四字,竝付標以入,而朴文秀則請推考,臣亦有不察之失,惶恐待罪。答曰,勿爲推考,亦勿待罪。
又呼承傳色啓,壺山副守檉等十一人伏地,問之,則願依礪昌副守柙等例,請射柳葉箭矣。答曰,一體入射。
上出臨帳殿。
徐命淵進曰,監的官伏地,問之,則別驍衛金鼎贊所中矢,無字標,故不得上矢,何以爲之?上曰,載給。
李肇進曰,柳葉箭,訓局·御營通計,則尙有百餘。當觀日勢止之,而片箭元數,亦滿七百,明日畢射,未可必。其後有六兩,其後有騎蒭,當騎蒭時,別技竝擧然後,可以速畢。然猶當費了五六日,自上玉候纔得平復,早朝出臨帳殿,亦當至五六日,何可連爲出臨乎?必酙量氣候然後出臨,似宜矣。崔錫恒曰,何可每日凌晨出臨乎?肇曰,曾前試才支離,則出送慕華館,使命官試才矣。卽今武科初試,自初六日,當分兩所爲之,而慕華館訓鍊院,爲一二所。若捨此,則亦無設場之處,出送慕華館,以此大段相妨,自上若盡觀各技,則亦甚支離。此事,問于大臣處之,且氣候斟量,不必日出帳殿,或間日出臨,而試藝,使畢於此處,似好矣。錫恒曰,柳片兩技,明日當畢。以小臣淺慮,明日則自上不必出臨,而再明騎蒭,出觀,好矣。肇曰,柳片兩技,至明日則爲三日,其間別無可觀,故左相,以明日不必出臨之意,仰達矣。且曰,頒賞亦必多費日字,其前間或出臨,似好矣。錫恒曰,先朝,使中使及兵房承旨,頒賞已有前例,自上不必親自頒賞矣。金始煥曰,兵判所達,然矣。卽今尙餘柳片兩三技,今日盡畢未可必,明日似當盡畢矣。連日出臨帳殿,誠甚悶切,明日使命官主試,而再明雜技試才時,出臨,似爲合宜,從李肇之所達,好矣。肇曰,聖候纔復,連日出臨,憂慮曷狀?斟酌氣候,間日殿坐,似得宜矣。慕華館兼藝鞭蒭畢,則當爲入來,而射柳葉箭,當射片箭,射片箭後,當射六兩,射六兩後,當試兼藝之類,而明日兼藝,自慕華館,及期來待,可以趁卽試藝矣。明日趁期入送之意,分付,好矣。且殺手,試於臺上,故射矢與殺手,竝試於一處,有所相妨。柳片兩技畢後,騎蒭馳於下,殺手試於上,而殺手若試於臺上之左右,則試官可以差出,而或慮日久,則曰柳片兩三技試射時,兼試殺手無妨矣。錫恒曰,柳片試射時,殺手不可同試矣,蓋同試則雜亂故耳。若欲兼試,則騎蒭時,可以竝擧矣。肇曰,若然則柳片射時,殺手二千餘名,不得同試,恐日字遲延矣。始煥曰,大臣以爲,殺手若竝擧於柳片射,則必雜亂矣。兵判以爲,不竝擧,則日字必久矣。大臣與兵判之所達,意見不同,自上處分,何如?肇曰,殺手,其數甚多,盡試未易。己亥年試才時,加出試官,分臺上左右試之矣。柳片畢射後,加出試官,分左右試之,似好矣。錫恒曰,自上發諾然後,可以擧行矣。上曰,當連觀矣。錫恒曰,殺手試官,加出,好矣。始煥曰,連出帳殿下敎矣。當以此奉行,而李肇所達,自明日殺手,使於臺上試之,蓋慮其殺手甚多,日字必久也。大臣所達,試射時,不可竝試殺手,亦慮雜亂不精故耳。以臣之所見,柳片試之臺前,殺手試之臺上,似無雜亂不精之患,亦無日字遲延之慮矣。柳片射於臺前,殺手試於臺上,何如?上曰,依爲之。肇曰,然則明日出殺手試官試之,再明日加出試官試之之意,仰達矣。
以右議政李光佐爲扈衛大將事,榻前下敎。
殺手等技,自明日臺上試藝事,榻前定奪。
沈仲良進曰,兩司處置,歸於玉堂,故玉堂,以此來待矣。
應敎柳弼垣,校理尹游啓曰,司諫李明誼·李春躋,以臺閣凡有新啓,必簡問於同僚者,例也,而今者獻納李廣道,以沈廷輔妾子事,論啓蒙允,曾不問議於臣等,勿論其事之當否,終未免虧損臺例,此莫非如臣等無似,見輕僚席之致,何可一刻冒居於臺次乎?獻納李廣道,以臣於今日榻前,以沈廷輔妾子及鄭澔妾事,陳達蒙允矣。卽伏見僚臺避辭,則以曾不問議,未免虧損臺例爲言,臣不勝瞿然之至。蓋沈家事,物議已久,而臣未及聞知,自數日前,始得其詳,欲爲論啓,而未及通議於僚席,故欲稍俟後日,相議發啓矣。旣入榻前之後,凡有所懷,雖未及通議,例當仰達,故臣果於前啓盡達之後,繼以此仰達。臣之本意,未始不欲通議,而亦何嘗有涉於輕侮也?然僚臺旣以此引避,則臣之處事踈率之失著矣,其何可一刻仍冒臺次乎?大司憲李眞儉,以諫院諸臺,以獻納李廣道新啓不爲簡問事,至於引避,處置歸于本府,而啓辭中所論,旣是前府使沈廷輔妾子嚴問事,則廷輔,於臣爲三寸姑夫。溯源而論,所謂蠱殺,卽指外從弟師淳事也。臺臣之不爲簡問,姑置勿論,玆事旣係一家至親,嫌難可否於其間,竝引嫌而退,不爲簡問。獨自論啓,所失在彼,於我何損?未及通議,徑先發〈論,〉有乖臺例,不可仍在。旣係親嫌,似難參涉,不可以此,輕遞言官。請司諫李明誼·李春躋,大司憲李眞儉出仕,獻納李廣道遞差。上曰,依啓。
徐命淵進曰,擧子伏地,問之,則渠旣先發矢,不待同隊之射,而旋又發矢,惶恐伏地云,使之仍射矣。上曰,依爲之。
又進曰,禁府都事來言,今日當爲鞫坐,而左議政崔錫恒春塘臺進,右議政李光佐慕華館命官進,不得開坐云矣。上曰,知道。
又進曰,都監,幾畢射,而所餘不成隊,以御營繼射者,作隊同射之意,仰達矣。上曰,依爲之。
賜饌于入侍諸臣。
徐命淵進曰,副摠管李順坤·申命仁,柳葉箭至今未射,御營盡射後,使之入射之意,仰達矣。上曰,依爲之。
李肇進〈曰〉,小臣俄以殺手竝試事,仰達矣。更以此消詳於武將,則臺前未畢射,而一邊試殺手,非但呼名,混雜難辨。且以事體言之,御前試射,而自傍竝試殺手,亦甚苟艱。不過明日,諸試射當畢,再明騎蒭時,竝試殺手,亦宜云,如是仰達矣。崔錫恒曰,小臣曾陳,試射時,難可竝試殺手之意,旋蒙竝試之下敎,臣更不爭執矣。曾在先朝試才時,每當騎騶,竝試殺手,故臣有所云矣。肇曰,勿論明與再明,片箭畢射後,卽令殺手試藝,好矣。上曰,依爲之。
崔錫恒進曰,今日將暮,御營畢射後,還宮,似好矣。李肇曰,御營盡射矣。摠管及宗班未射者,若使繼射,則日勢當暮,其後姑罷試射,何如?上曰,依爲之。
徐命淵進曰,益興守棍等七人,願射矣。上曰,依爲之。
又進曰,武臣擧案,纔已入啓,此則當射,而伏地宗班,幾至二十人,日勢已暮,明日來待,何如?上曰,依爲之。
又進曰,柳葉箭畢射,請拾之。
又進曰,退鉦。
又進曰,明日殿坐時刻,依昨日擧行之意,仰達矣。上〈曰〉,唯。
上入幕次,仍爲還宮。入侍諸臣,直爲退出。
上在昌德宮。停常參·經筵。
梁廷虎啓曰,小臣慕華館武才試取事,進去下直。傳曰,知道。
沈仲良,以禮曹言啓曰,文武科庭試吉日,旣已推擇啓下矣。庭試處所,例設於時御所殿庭,而近年以來,或設於春塘臺,科次於仁政殿矣。今番則何以爲之?敢稟。傳曰,春塘臺設行。
徐命淵,以義禁府言啓曰,卽接月令醫員李源道手本,則時囚罪人尹憲柱,病勢日加危篤,一日之內,寒戰發熱,至於五六次,飮食專廢,泄瀉兼劇,元氣澌盡,面色萎黃,氣息奄奄,方在朝夕難保之境云。自前罪人病勢如此,則有保放救療之規,敢此仰稟。傳曰,依啓。
金始煥啓曰,吏曹郞廳來言,臺諫有闕,政事,取稟。上曰,當日爲之。
有政。吏批,判書柳鳳輝受由未出仕,參判鄭齊斗在外,參議尹行敎進,都承旨金始煥進。
兵批,判書李肇試官,參判金致龍侍衛,參議李翊漢進,參知尹㝚侍衛,同副承旨李夏源進。
吏批啓曰,判書柳鳳輝受由未出仕,參判鄭齊斗在外。小臣獨政未安,何以爲之?敢稟。傳曰,只出緊任。
又啓曰,玉堂闕員,今當差出,而擬望之人乏少,相避竝擬,何如?傳曰,允。
兵批,承旨啓曰,判書李肇,以試官進,無送西之事,無政事之意,敢啓。傳曰,知道。
以左議政崔錫恒爲摠裁官,尹游爲獻納,李明誼爲副應敎,李眞淳爲司諫。
通德郞李莘老,今加通政加資事,承傳。
吏批啓曰,軍資監正朴泰三呈狀內,身病甚重,旬月之內,斷無行公之望,斯速入啓處置云,改差,何如?傳曰,允。
沈仲良,以侍講院意啓曰,本院輔德李眞淳,今日政,移拜司諫矣。當此帳殿陪衛之時,宮官不可不備員,輔德有闕之代,令政院稟旨,以在京無故人差出,仍卽牌招,以爲備員陪衛之地,何如?傳曰,允。
春塘臺入侍時,金始煥,因侍講院草記,輔德有闕之代,政官卽爲牌招,開政差出事,榻前定奪。
有政。判書柳鳳輝受由未出仕,參判鄭齊斗在外,參議尹行敎進,行都承旨金始煥進。兵批,判書李肇試官,參判金致龍侍衛,參議李翊漢進,參知尹㝚侍衛,左承旨呂必容進。
吏批啓曰,春坊闕員,今當差出,而擬望之人乏少,相避竝擬,何如?傳曰,允。
以金始㷜爲輔德,李廣道爲副司直。
沈仲良,以侍講院言啓曰,永徽殿冬享大祭,王世弟親行事,下令矣。分付該曹擧行,何如?傳曰,允。
金始煥啓曰,今日吏曹政事,取稟。時方有實郞廳,而以假郞廳,替行實郞〈廳〉事,故雖未知如何,而今此親臨帳殿之日,以假郞廳,政事取稟,仍聽傳敎,事體極爲未安,當該吏曹郞〈廳〉推考警責,何如?傳曰,允。
徐命淵,以慕華館試所差備官,以命官意言啓曰,午前奉命中使,騎馬橫過於觀武才分所設幄之前。今此幄次,陳設御座,諸試官曲拜出入,承旨每節啓達,便與親臨一體,雖是奉命之行,何敢騎馬過去乎?事甚駭然,令攸司査處。傳曰,允。
梁廷虎啓曰,慕華館觀武才試才,日勢已暮,姑罷之意,敢啓。傳曰,知道。
春塘〈臺〉親臨罷後,大殿·世弟宮,政院·玉堂問安。答曰,知道。
大殿,藥房問安。答曰,知道。
礪城君楫疏曰,伏以臣猥忝宗簿提擧之任,將於今月初六日,敬陪璿源寶牒,奉安于江原道五臺山,因公請私,極知惶隕,而抑臣切有私情之悶迫者,不避煩猥,敢此冒進焉。臣稟賦虛脆,自少善病,不敢齒於恒人。自數年以來,又添左邊麻木之症,雖不至大段危惡,而頭暈眼跳,手足厥冷,察其病源,殆近類中,雜試鍼焫,少無所減,若不趁此治療,則將不免廢疾之人。每擬往浴溫泉,以責其效,而連値朝家多事,不敢請由矣。今聞溫井,在於高城地,而自直路相距,不甚迂左,若於歸道,簡率省供,轉往以浴,則於列邑,無甚貽弊,而臣之私幸則大矣。且伏念,前輩之因此奉安,隨便請浴,非止一再,故臣謹按前例,敢陳私懇於宸嚴之下。伏乞天地父母,俯察微悃,特賜恩暇,以垂生成之渥,不勝幸甚。臣無任屛營祈懇之至,謹昧死以聞。答曰,省疏具悉。卿其依疏辭往浴焉。
卯時,上御春塘臺,觀武才,入侍諸臣,同前。
徐命淵進曰,宰樞〈執鼓〉。
沈仲良進曰,慶尙道河東府使李鳴夏箋文來到,故入啓,而書式,當書高行者下之,有違格例,推考,何如?上曰,依爲之。
徐命淵進曰,柳葉貫革尺量·矢數執鼓,如昨日爲之乎?上曰,依爲之。
崔錫恒進曰,連爲終日於帳殿,上體,若何?今日,乃是入診日次,觀武後入診,何如?上曰,依爲之。李肇進曰,近來藥房,連爲問安,故五日一次問安,入其中矣。今後五日一次問安,當爲之矣。錫恒曰,觀武〈才〉畢後,更稟爲計矣。
金始煥進曰,吏曹郞廳來言,臺諫有闕,政事,取稟。上曰,當日爲之。
李肇進曰,柳葉箭射後,當射片箭次第,當依柳葉箭次第射之,而初則都監令先射,軍兵射時,禁營令先射矣。曾前禁營先射單子,依前書入,而數爲取稟,亦甚煩瑣。今後依例入射之意,敢達。上曰,依爲之。
徐命淵進曰,擧子呼名。
金始煥進曰,今日吏曹政事,取稟。時方有實郞廳,而以假郞廳替行實郞廳事,故雖未知如何,而當此親臨帳殿之日,以假郞廳,政事取稟,仍聽傳敎,事體極爲未安。當該吏曹郞廳,推考,何如?上曰,依爲之。
徐命淵進曰,擧子反弓,故使之更張而射之之意,仰達矣。
李夏源進曰,柳葉箭畢射,片箭入射之意,敢達矣。
又進曰,柳葉箭貫革去之,片箭貫革立之之意,仰達矣。上曰,依爲之。
左尹李明彦所啓,小臣待罪本府,職掌松禁,故敢此仰達矣。松木蟲損後,猶餘禁苑松樹,而近來國綱解弛,景福宮松木斫出云。故臣別爲申飭監役,窺捕三人,而其中或有承款者,或抵賴不服者,以笞杖,難可究覈。自前有自捕廳究問之例,今亦移送,以爲嚴覈之地,其餘不得捕者,亦令捕廳譏捕,何如?上曰,依爲之。
李肇進曰,小臣惶恐有所仰達者矣。小臣方待罪實錄廳堂上,而近來實錄堂上,只有六人,皆有故俱不得行公。臣亦自六月以後,連爲往來西關,及叨是職,尤多事,亦不得進實錄廳矣。且堂上之外,郞廳只有一員,不可不隨闕差出,而摠裁官在外不來,亦不得差下。故以是堂上雖無故進參,郞廳未備,亦難獨修矣。錫恒曰,此事,臣亦欲仰達久矣。卽今領相爲摠裁官,臣若仰稟變通,則是任,當歸臣身,故嫌不敢達。今則右相出,而曾經文衡矣,雖以相位座目,備望天點,似不拘格例矣。肇曰,領相於小臣爲一家矣。詳聞其情勢,自家本意則以爲,退居旣久,先朝不得上來,故自處以負罪之臣,今雖敦迫,上來似無路矣。金始煥曰,先王實錄纂修,事體至重,而堂上郞廳,不得日進纂修,誠可悶迫矣。左相·兵判,以此俱爲仰達,今日必賜處分,何如?錫恒曰,向者藥房提調,旣爲變通,則摠裁官,亦爲變通,無妨矣。上曰,依爲之。
摠裁官變通,今日政差出,榻前下敎。
李肇進曰,自前朝家,於北路之人,另加軫恤矣。咸興人朱桓,頃日政,除拜梨洞萬戶,北路之人,爲本道邊將,則除朝辭赴任,曾有其例。今此梨洞萬戶朱桓,亦令除朝辭赴任,何如?上曰,依爲之。
又進曰,臣待罪觀象監,故敢此仰達矣。近來天文測候之方踈闊,本監官員許遠,赴北京時,貿來天元玉曆賦,成於大明仁宗皇帝朝,有御製序文。本監官員三人,以私力刊出,將留置本監,旣置本監,則宜經睿覽。且前者司譯院,以私刊冊子封進,今此天元玉曆賦,亦依此例封進,何如?上曰,依爲之。
徐命淵進曰,擧子伏地,問之,則反弓矣,使之更張而射之之意,仰達,而連以擧子反弓事有煩,天聽未安。此後有以反弓事伏地者,不爲更稟,而使之復張而射之,似宜,敢此仰達矣。上曰,依爲之。
又進曰,訓鍊大將尹就商伏地,故問之,則素有風病,痰入臂中,片箭騎騶,將不得射,故以此伏地云,何以爲之乎?上曰,勿射。
又進曰,兩大將試記才入啓,而禁營堂上軍官,使之同隊入射之意,敢達矣。上曰,依爲之。
沈仲良曰,因侍講院草記,輔德差出事,允下矣。政官卽爲牌招開政,何如?上曰,依爲之。
徐命淵,以禁府都事言啓曰,今日當爲鞫坐,而左議政崔錫恒春塘臺入侍,右議政李光佐觀武才時,慕華館命官進去,不得開坐云矣。上曰,知道。
左議政崔錫恒,以情勢難安,曾已陳達矣。自今以後,鞫坐頉稟時,勿爲擧論事,榻前定奪。
徐命淵進曰,西北別武士當試射,末端御營堂上將官所餘,只是三人,使之合隊射之可矣,敢達。上曰,依爲之。
賜侍臣饌。
崔錫恒進曰,六兩甚遲,日雖稍早,姑爲還御,明日騎蒭試之,無妨矣。李肇進曰,騎蒭,毋論今明當爲之,而殺手,己亥年二千餘名,故一處試官,不可獨爲,加出試官,分二所,使之試藝,何如?前例如此,敢達。上曰,依爲之。
李夏源進曰,大司憲李眞儉,司諫李眞淳,正言李春躋,來詣請對矣。上曰,入來。
大司憲李眞儉所啓,請還收極邊遠竄罪人金在魯·申思喆·金取魯·金希魯等量移,金令行·具鼎勳放送之命。上曰,勿煩。
又所啓,請還收罪人尹廷舟量移之命。上曰,勿煩。
又所啓,請行藥宮人金姓者,亟命出付攸司,直爲正法。上曰,勿煩。
司諫李眞淳,正言李春躋所啓,請罪人趙聖集,依前臺批,快正王法。上曰,勿煩。
又所啓,請還收大靜圍籬安置罪人申銋出陸撤籬之命。上曰,勿煩。
又所啓,請還收遠竄罪人任埅·趙聖福量移之命。上曰,勿煩。
又所啓,請金姓宮人行藥者,卽速摘發,出付有司,快正王法。上曰,勿煩。
大司憲李眞儉,司諫李眞淳,正言李春躋所啓,請逆魁昌集·頤命,竝令攸司,亟行斬屍,明正典刑。上曰,勿煩。
金始煥進曰,小臣政廳進去之意,仰達矣。
沈仲良進曰,小臣兵批政廳,下直出去矣。呂必容有泄患先出,仍參兵批政事,臣則不知出去,惶恐待罪之意,敢達矣。
徐命淵進曰,禁軍各技初試幾盡射,而末隊以閑散合射無妨,敢達矣。上曰,依爲之。
又進曰,各軍門或有不成射隊之患,且以每爲煩達,極爲未安。此後次次合隊試射,直爲擧行,似好矣。上曰,依爲之。
上下敎曰,禁軍畢射後,內官先射。
徐命淵進曰,片箭畢射,貫革去之,六兩步數,尺量之意,仰達矣。上曰,依爲之。
又進曰,試所執鼓矣,前例,六兩越步數,則三擊鼓之意,敢達。上曰,依爲之。
又進曰,柳葉箭射時,兵判以近例仰達,先使禁營射之,訓局以久設之軍門,後禁營頗落云。明日試蒭時,先試訓局,何如?上曰,依爲之。
又進曰,明日宣傳官及武兼,當試騎騶,而宣傳官出射,則武兼當替侍。然則武兼之卽爲繼試,甚窘急,宣傳官試後,以他軍門先射,其後武兼繼之,則似無窘急之患矣。上曰,依爲之。
又進曰,六兩橫射,能越步數,不必敢稟,依前許載之意,仰達矣。上曰,依爲之。
崔錫恒進曰,六兩未射者尙多,日已暮矣。久臨帳殿,有妨於聖體調攝,姑爲罷之之意,仰達矣。上曰,依爲之。
徐命淵進曰,明日殿坐時刻,依昨日擧行之意,仰達矣。上曰,唯。
又進曰,退鉦。
上入幕次,仍爲還宮。入侍諸臣,直爲退出。
上在昌德宮。停常參·經筵。
梁廷虎啓曰,小臣慕華館觀武才試取事,進去下直。傳曰,知道。
又啓曰,大司憲李眞儉呈辭,執義李濟疏批未下,掌令朴徵賓未肅拜,疏批未下呈辭,掌令金濰,持平趙最壽·朴長潤在外。今日以監察茶時之意,敢啓。傳曰,知道。
李夏源啓曰,備邊司郞廳來言,今日賓廳坐起日次,而觀武才相値,不得來會云矣,敢啓。傳曰,知道。
金始煥,以吏曹言啓曰,今此式年東堂三所試官,當爲磨鍊擬入,而堂上中無故擬望之人甚少,無以推移備擬,違牌坐罷人員,合有變通之道,何以爲之?敢稟。傳曰,別單書入。
又以吏曹言啓曰,今式年文科初試試官,今方擬入,而其中李眞望·金始慶·李宜晩·尹就履·李德壽·沈周寬·權孚·沈㙉俱無職名,令該曹卽爲口傳付軍職,何如?傳曰,允。
李夏源啓曰,備邊司郞廳來言,今日賓廳坐起日次,而觀武才相値,不得來會云矣,敢啓。傳曰,知道。
兵曹口傳政事,以李眞望·金始慶·李宜晩·李德壽·尹就履·權孚爲副司直,沈㙉·沈周寬爲副司正。
又以戶曹言啓曰,今此式年武科初試時,二所各樣雜物進排主掌官,長興庫主簿李泓有頉代,內資主簿李渭塡差之意,敢啓。傳曰,知道。
梁廷虎啓曰,今此慕華館試才時,鳥銃及鞭蒭等劃比較事,頃自本院啓稟蒙允矣。鞭蒭等劃之類,已以騎蒭比較,而鳥銃等劃,只是御營軍三中四分者兩人,而取考前謄錄,則先朝丁亥觀武才時曰,傳曰,鳥銃同等,初意其數多有比較之命矣。訓鍊都監入格優等,只是三人,勿爲比較事,有別傳敎。厥後癸巳觀武才時,御營廳鳥銃優等五名,己亥觀武才時,訓局鳥銃優等二名,御營廳鳥銃四名,皆無比較之事矣。近例如此,今此御營廳鳥銃優等二名比較一款,何以爲之?敢稟。傳曰,勿爲比較。
又啓曰,鳥銃旣無比較之事,小臣不爲出去,諸試官留在慕華館者,罷來之意,敢啓。傳曰,知道。
徐命淵啓曰,禁府都事來言,今日當爲鞫坐,而右議政李光佐,觀武才時慕華館命官進去,不得開坐云矣,敢啓。傳曰,知道。
春塘臺入侍時,金始煥啓曰,右承旨沈仲良,左副承旨徐命淵,卽爲牌招察任事,榻前下敎。出下敎
沈仲良,以禮曹言啓曰,今此式年文武科初試,設場於本曹,上直郞廳,依例朝房直宿之〈意〉,敢啓。傳曰,知道。
金始煥,以吏曹言啓曰,增廣及式年東堂文科初試易書書吏,一二所各五十人,館所三十人定送事,例自禮曹,節目啓下,而式年則與增廣有異,故易書書吏,減數定送,多有其例矣。今此式年東堂初試,與親臨閱武相値,各司下吏,多有待令擧行之事,不得已一二所各三十人,館所十五人定送之意,敢啓。傳曰,知道。
春塘臺觀武才罷後,大殿·世弟宮,政院·玉堂問安。答曰,知道。
大殿,藥房問安。答曰,知道。
卯時,上御春塘臺,觀武才,入侍諸臣,同前。
金始煥進曰,春塘臺試才,凡干擧行之事,兵房承旨爲之矣。徐命淵以被斥堂箚,不得入侍,右承旨沈仲良,亦因此事,不卽入來。親臨觀武,事體至重,雖有引嫌之事,徐待觀武過後爲之未晩。臣等亦一體被斥,而不敢以私義之難安辭職矣。右承旨沈仲良,左副承旨徐命淵,竝卽牌招,何如?上曰,依爲之。
崔錫恒進曰,堂箚,因臣事而出,惶恐極矣。向於藥房入診時所達者,每爲頉稟,極涉惶悚,昨果以陳達此意,仍使禁郞,措辭言送矣。此事元非大段,而承宣至於引嫌,觀武,事體至重,此時以難進爲辭,過矣,牌招察任,宜矣。
金始煥進曰,該房承宣牌招,雖已仰達承命,未承牌之前,姑使代房,擧行凡事,何如?上曰,依爲之。
李夏源進曰,宰樞〈執鼓〉。
又進曰,六兩步數尺量,試所執鼓,依昨爲之之意,仰達矣。上曰,依爲之。
又進曰,擧子呼名。
又進曰,除初試先射,其後禁軍射,其後一二所閑散射,其後軍門射之之意,仰達矣。上曰,依爲之。
又進曰,東邊六兩出字三矢流音七步書矢,亦七步,而其都封則誤書以八步,當該都廳不察之失,不可不警責,推考,何如?上曰,依爲之。
呂必容進曰,正言李春躋,以啓辭來待矣。上曰,入來。
又進曰,正言李春躋先到,將入侍傳啓矣。獻納宋眞明追來,並爲入侍之意仰達矣。上曰,知道。
獻納宋眞明,正言李春躋所啓,請罪人趙聖集,依前臺批,快正王法。上曰,勿煩。
又所啓,請還收遠竄罪人任埅·趙榮福量移之命。上曰,勿煩。
又所啓,請還收大靜圍籬安置罪人申銋出陸撤籬之命。上曰,勿煩。
又所啓,請金姓宮人行藥者,卽速摘發,出付攸司,快正王法。上曰,勿煩。
金始煥進曰,該房承旨徐命淵入來,使之擧行觀武才凡事,何如?上曰,依爲之。
徐命淵進曰,六兩已畢,騎騶繼射之意,敢達矣。上曰,依爲之。
又進曰,騎蒭尺量,矢數執鼓,依六兩爲之之意,仰達矣。上曰,依爲之。
上曰,騎蒭後,强弓·靑龍刀擧行事,分付。
徐命淵進曰,監的官伏地,問之,則騎蒭時矢中蒭而竹落,則何以爲之乎云矣。取考前例,鏃着則以中載錄,以此擧行之意,分付,何如?上曰,依爲之。
又進曰,强弓·月刀,旣已待令,擧子呼名以入之意,仰達矣。上曰,依爲之。
徐命淵進曰,鄭壽松騎蒭入射,而中不中不爲傳呼,當該差備官推考警責,何如?上曰,依爲之。
又進曰,毋論軍中與科擧,錚鼓爲重,而俄者林時華射蒭時,臺上以馬鈍擊錚,而都廳則擊鼓,事甚駭然,宜加警責,本院推考之外,無他可施之罰,從重推考,何如?上曰,依爲之。
又進曰,殺手試官肅拜矣。
又進曰,靑龍刀收栍官,不善告達,雖緣生疎之致,不可無警責之道,推考,何如?上曰,依爲之。
李肇進曰,靑龍刀,有刀者能擧,亦能運用,而今日所擧者,不過僅擧而已。摠戎使李森,素有膂力,曾在先朝觀武才時,能運用靑龍刀矣。今方入侍,使之用靑龍刀,何如?上曰,依爲之。
徐命淵進曰,昨以訓局將校,先射騎蒭事定奪,而仍令修正擧案矣。今日進擧案後射蒭,臨時詳爲考閱,則錄禁營於訓局之上,有違昨日定奪本意,故今方使之依昨日定奪,次第擧行,而其不察之失,臣實當之,萬萬惶恐,而本兵主管堂上,亦難免踈漏之失,推考,何如?上曰,依爲之。
崔錫恒進曰,右議政李光佐,提調辭免上疏中,北漢堂上,亦爲辭免。此非大臣兼帶之任,自上處分,何如?上曰,依爲之。
李肇進曰,禁軍賞格,前例戶曹當之矣。戶曹以蕩渴爲言,頒賞一款,推委兵曹,此規,自庚辰年始矣。訓局賞格,戶曹自當,而禁軍賞格,不欲當之,誠可異也。依前例,禁軍賞格,自戶〈曹〉擔當事,定式,宜矣。崔錫恒進曰,此則決不可矣。卽今戶曹蕩竭無餘,此亦朝廷之所共知,今番則使戶曹當之,至於定式事,置之,何如?上曰,置之。
金始煥進曰,此非臣之職掌而敢達矣。御前試才,事體重大,而今此靑龍刀擧案中人,能擧者絶少,蓋各軍門,拘於顔情,以希冀僥倖之類,苟充擧案,事之寒心,莫此爲甚。此後,則各軍門,精擇力能擧靑龍刀者,預爲熟習而置之,以待日後試才時爲宜。以此嚴加申飭,至於今番,則靑龍刀擧案時,主掌官將校,令各軍門從重決棍,俾無如前濫新之弊,何如?上曰,依爲之。
又進曰,吏曹出試官望,而堂上不足,無以擬望,草記請敍一所試官,以李眞望·兪命凝·沈樘擬望。眞望·樘在外,而命凝俄者牌不進罷職,無路變通,分付吏曹,在外罷職之代,改付標以入,何如?上曰,依爲之。
徐命淵進曰,靑龍刀告牲官,告牲之際,以僅擧,誤告以能擧,傍人提醒然後,更告以僅擧,事極駭然,推考警責,何如?上曰,依爲之。
又進曰,擧子朴東輔,射蒭之際,越蒭失勢,臺上擊錚,而都廳擊鼓,極爲駭然,當該都廳推考,何如?上曰,依爲之。
又進曰,摠戎使李森伏地,問之,則以爲,因兵判所達,有擧靑龍刀之命,而重得臂瘇,六朔重痛,又得關格,幾至月餘,筋力殆盡,實無運用之力云矣。崔錫恒曰,非但病勢如此,將臣此等技藝,使試之,事體不當,使之不擧,似宜矣。上曰,勿擧。
賜諸臣饌。
徐命淵進曰,殺手,依定奪先試月刀,而右邊場甚窄,侍衛諸臣,使之移坐上邊,以廣試場然後,試之之意,敢達矣。上曰,知道。
梁廷虎進曰,小臣慕華館進去矣。各軍門鳥銃·鞭蒭入格單子入啓,而有稟定事,故敢達矣。鳥銃比較,何以爲之乎?上曰,勿爲比較。廷虎曰,命官,以試官,方留待慕華館矣。旣有勿爲比較之命,則更無所事,罷還之意,分付,何如?上曰,依爲之。
崔錫恒進曰,日勢已暮,訓局試才,只餘五人,畢試後,趁早還宮,似好矣。上曰,依爲之。
徐命淵進曰,退鉦。
又進曰,明日殿坐時刻,依昨日擧行之意,仰達矣。上曰,知道。
上入幕次,仍爲還宮。入侍諸臣,直爲退出。
上在昌德宮。停常參·經筵。
梁廷虎啓曰,大司憲李眞儉呈辭,執義李濟未肅拜,疏批未下,掌令朴徵賓未肅拜,疏批未下呈辭,掌令金濰,持平趙最壽·朴長潤在外。今日以監察茶時之意,敢啓。傳曰,知道。
大殿,政院·玉堂問安。答曰,知道。
大殿,藥房問安。答曰,知道。
大殿,朝廷二品以上·六曹,口傳問安。答曰,知道。
呂必容,以戶曹言啓曰,今此式年武科初試時,一所各樣雜物進排主掌官司䆃寺主簿崔恒齡有頉,代司圃署直長尹澓,改付標以入之意,敢啓。傳曰,知道。
以備忘記,傳于沈仲良曰,史官三員待命,騎馬九匹立之。
沈仲良,以弘文館意啓曰,本館上番副應敎臣李明誼,以南學兼敎授,儒生製述次,明日待開門晝仕出去,而一日之內,勢難畢考,每每草記,事涉煩瀆,限畢試,除草記之〈意〉,敢啓。傳曰,知道。
金始煥,以吏曹言啓曰,大科初試收券官及査同官,例以二員啓下,而式年東堂,則儒生錄名不多,收券數少之故,各減一員,亦有前例。卽今文官無故之人甚少,今亦各減一員之意,敢啓。傳曰,知道。
忠淸監司狀啓,瑞山居私奴朴萬起等渰死事,傳于梁廷虎曰,渰死人等,令本道恤典擧行。
呂必容,以宣惠廳言啓曰,曾因戶曹草記,祭享所用猪羊,曾前權減中,羊二口·猪五口,癸卯條爲始,復舊封進事,命下矣。今此猪羊,以一年元貢之數,比較於應下,則猶有餘裕,而卽今遺在甚多。當此廳儲匱竭之〈日〉,有難加出於元貢之外,復舊一款,今姑置之,何如?傳曰,允。
梁廷虎,以兵曹言啓曰,卽接武一所移文,則試官金一鏡,兩眼苦痛,不能開睫視物,渾身寒縮,頭疼急發,末由耐坐頃刻,不得已撤試,扶曳出次云。身病如此,則不可無變通之道,今如改差,令政院,原單子還入,改受點之意,敢稟。傳曰,知道。
呂必容,以戶曹言啓曰,璿源譜略御牒釐整事,旣自宗簿寺,啓下捧甘,故兩殿進上件物力,纔已磨鍊上下,而至於頒賜二百件所入紙地,多至一千七百餘卷,若以價米言之,幾近九百餘石,竝計粧䌙,則亦過千有餘石矣。當此經費蕩竭之日,許多紙地,實無辦出之勢。姑待前頭子孫錄修正時,一體釐改,未爲不可,而諸議或以爲,璿源譜略體重,不可不及今釐正云,則進上件,以其已下物力,使之改印以入,頒賜件,收聚前印頒賜二百件,只令改張補空。非但工省而物減,亦無害於釐整之道,依此擧行之意,分付該寺,何如?傳曰,允。
卯時,上御春塘臺,觀武才,入侍諸臣,同前。
徐命淵進曰,宰樞執鼓。
又進曰,騎騶尺量及試所執鼓,如昨爲之之意,仰達矣。上曰,知道。
崔錫恒進曰,連臨帳殿之餘,今日則日氣頗寒,聖體,何如?上曰,無事矣。李肇進曰,日氣頗冷,臣等欲以差晩出臨之意啓稟,而未及爲矣。金始煥進曰,誠如提調之言矣,今日頗冷,下情之憂慮,何言?
李肇進曰,今日試事,似未及畢,而明日國忌齋戒,其停與不停,無前例。今日若未畢擧行,何以爲之乎?崔錫恒進曰,爲先更考前例,且觀武才畢未畢,早晩預料,更稟,何如?上曰,依爲之。
金始煥進曰,今此親臨閱武,實是慰悅將士之盛擧,而今以擧案呼名之相左,兩都廳官李肇,陳達汰去,而呼名官等,亦在見汰之中云。此實出於結束吏,不善修整文書之致,則渠輩所失,不至大段,竝令仍存,而推考警責,何如?上曰,依爲之。
右議政李光佐進曰,當國勢如此之時,論相乃及於如臣不才,臣實震驚惶懼,夙夜不敢自安,逃遁無路。今旣拜命,惟當殫竭寸心,圖報萬一,而今日國勢紀綱,一至於此,至於生民困窮,尤爲無策可濟,實非臣才之所能辦,誠爲無涯矣。所恃者,惟聖明在上,涵覆群下,鎭服宇內耳。然更加奮勵,必以活國安民爲心,簡拔材賢,托以心腹,節用救民,日有所爲然後,方可救得一分矣。伏乞先立聖志,某條圖治,以救此危亡之勢,策勵臣等任職,不效者,加以責罰,則孰敢不盡其心力哉?上曰,然矣。
又啓曰,生民困窮之由,千百其端,而最急者,良役也。若不汲汲變通,無以少抒其水火之急,止其流散之勢,決不容荏苒歲月。備局有司堂上二員,爲先使之專管此事,臣等當與之晝夜講確,某條變通矣。向者臣以小邑良役,闕額衆多,決難充補者,移送大邑,而可以移送,精加量度,分排啓聞事陳達,分付矣。慶尙監司李廷濟,則小邑軍額區處之道,一番馳啓,而其外諸道,則尙無啓聞之事,事甚稽緩。西北嶺南外五道監司,竝推考,其所分排,若不細量彼此與受邑事勢難易而爲之,則必多窒礙難行之患,更加申飭,何如?上曰,依爲之。
又所啓,十餘年間,無歲不失農,生民之困窮,尤坐於此歲之豐登,日夜祈祝矣。因早澇不適,其中水災孔慘處,姑置勿論,其外水根不敷處,則旣不得早爲付種,又爲晩旱早霜所傷,秋成殊失望,民力末由蘇醒,念之哀痛。給災一款,旣己頒布節目云,而各道若復如前不能申飭,所給災結,花消於中間,則實惠無以及民。令各道監司,別樣嚴飭,且爲詳察,俾所給災結,一一給民,無中間花消之弊,何如?上曰,依爲之。
又所啓,生民困苦,京外同然,小民之被侵漁尤甚,必須痛革此弊,方可望其少蘇矣。京城根本之地,尤宜優恤其休戚,專係於漢城府·刑曹等司。今後,刑·漢府·掌隷院堂上,必爲久任,切勿數遷,有闕,亦令銓曹,別爲擇差。且貢物,自各其司不給價,私自出役者甚多,尤爲難支。令宣惠廳,四五十年內各司貢物,不給價私出役者,一一査出,永罷,何如?上曰,依爲之。
又所啓,小臣出仕後,禁府郞廳,來請鞫坐,而連以命官,在慕華館,以此頉啓矣。試事旣畢,今當開坐,而臣於此事,有可仰達矣。蓋此事,左議政崔錫恒,終始引嫌者,只緣具命奎疏也。臣之以獄事,被斥於命奎,比左相不啻累倍,而左相則引嫌,臣反出當,實無此理。且命奎,至以規避鞫獄,故緩討逆,此何等罪過爲言,而此是人臣極罪,覆載難容之案,謂臣可以復當此獄者,誠不知其何說也。雖然,慤·星樞事,淹延歲月,出場無期,揆以國體,實不當如此。臣有所懷,安敢不仰陳乎?慤之罪狀,果有明白證左,則人得以誅之,以何心腸,顧惜於渠,一分容貸乎?慤於凶逆,被其汲引親熟,有加於人,故國人皆疑之。況渠三出賊招,人情之憤嫉欲殺者,理固然也。然而國家刑法,則不可以可疑故,便行誅討,必其出於賊招者,有明白證左然後,方可據而論斷矣。慤之三發賊招,乃是出銀一款,而初發則臣未入金吾時事也。然考見文案,且聞左相言,大致則明知之,末梢則臣又親當詳知之。昌道·洽則以爲,傳聞於義人·天紀·器之,而其時義人·天紀已死,器之抵賴而死,更無可聞。獨義人弟哲人在,故嚴刑鞫問,又忍死而斃,不得已酌處,慤,其時參鞫人,俱無異辭矣。厥後,因盛節招辭,更爲拿來盛節,亦只曰,聞於昌道,而非目見,雖以其數爻,無所違錯,所志磨勘等說,又涉丁寧,故更爲請刑,窮訊累次,而左相終以階梯斷絶爲難,決意停刑。其時臣亦反復思之,若果有銀子傳授人,或目見其授受者,明白立證,則雖目前打殺,於心快矣。渠亦無辭,而今此證左,無一目覩,只曰傳聞,而階梯旣絶,憑問無路,則限死加刑,獄體誠爲未允,故遂從其議,同辭請停矣。到今更無新發之證左,其時意見,無可改之端,而忽然變改,反請加刑,實爲無當。以國家刑政言之,情雖可疑,跡無明證,則只當於遠惡絶島,嚴加栫棘,使之不與人齒,以沒其身,可也,限死加刑,有非愼獄之道矣。至於星樞,其坐地,非凶逆腹心,故初不疑之矣。畢竟發於賊招狼藉,但其上送銀布,盛節·時泰,皆非目見,數爻亦且相左,難於摸捉,有甚於慤矣。其中不見文書,出給銀貨於宇寬者,最爲怪駭,屢經嚴訊,而渠則以爲,銀在關西,爲平兵管內,故不疑而給之云。其言雖不足取信,比之於渠庫中銀,則亦似有間。大抵情可疑而迹難捉,與慤大同,而外議則多以爲,比慤差輕,當初停刑,亦以此也。鞫獄,兩年遷延,而左相旣以命奎疏引嫌,又以爲所見難改,故至今未得處決。今臣所遭,則十倍左相,而所見則又相同。初旣合辭停刑,今日去就,理不可異同,而若復徒事引嫌,更費時月,則國體尤爲壞盡,安敢不明陳所見,以備採納乎?左相方入侍,更爲下問而處之,何如?左議政崔錫恒曰,此事,臣於前日,累陳意見,今無更達之事矣。大凡鞫獄按問,自有格例,雖名出逆招之類,一推再推,至於面質,必待詞證明白,情窮理屈而後,方爲限死加刑,乃所以詳刑愼法之意也。今此兩罪人中,尹慤累出逆招,情雖可疑,詞證俱斃,階梯路絶,限死加刑,恐有乖於按問之常例,前後筵奏,蓋出於此,而臺論隨發,以至于今。至於星樞所出財貨,旣無傳授之跡,慈城銀貨,星樞爲黃兵時,雖得備局許題,初不輸來。因平兵營裨之言,許其取用,此雖可駭,至於符同,元無現發之迹,一向嚴刑,有乖法意,議啓時,以停刑仍囚,以待結末之意,問議於參鞫諸臣,則竝皆歸一,至於兩司,亦無異辭,故筵中陳白,減死絶島定配矣。入侍臺官,遽發還收之啓,其後臺官,詳聞委折,頗有追悔之意,獄事顚末,大略如此,而臣方在惶蹙俟譴中,不敢更爲陳請,惟在自上處分矣。光佐曰,慤附麗凶黨,又累出賊招,臣之憤嫉之心,豈下於人?使在三司,亦必爲爭執之論,而按獄之道則不然矣。一從獄案爲之,更不容他見,證左階梯旣絶,則限死加刑,有乖獄體,明知其如此,何可違心而行之乎?左相如彼,臣又如此,延拖不決,實非國體,故敢以酌處爲請矣。上曰,依爲之。錫恒曰,酌處,旣已蒙允,似當依右相所達,竝減死遠惡絶島定配,嚴加栫棘矣。上曰,依爲之。
徐命淵進曰,昨以都廳官之不謹錚鼓,旣已推考,則宜有警飭之道,而今者擧子李弼昌,騎蒭失勢,故臺上打鉦,而都廳則擊鼓,場中全以鉦鼓爲重,而不謹如此,事甚駭然。推考警責,何如?上曰,依爲之。
又進曰,擧子李重培入射時,試官詳見其二中,都廳官亦以二中擊鼓,則明是二中,而呼唱官,以一中呼之,以致誤錄於試冊。雖緣紛撓中,不能分明聽得,而旣有誤呼之失,不可無警責之道,推考,何如?上曰,依爲之。
又進曰,騎蒭幾盡射,末端,摠戎使李森,使之射蒭,何如?上曰,依爲之。
上入幕次。
又進,呼承傳色啓曰,都監馬兵,方試馬上才,而馬多橫逸,故自前預送軍兵於馬場上邊回馬處,以爲控制之地,必須稟達分送,例也。亦宜依此爲之,而不待稟達分付,徑先上送,事甚駭然。大將推考,所掌將校,自其軍門決棍,何如?上曰,依爲之。
上出臨帳殿。
徐命淵進曰,獻納宋眞明,正言李春躋,以啓辭來待矣。上曰,入來。
獻納宋眞明,正言李春躋所啓,請金姓宮人行藥者,卽速摘發,出付攸司,快正王法。上曰,勿煩。
又所啓,請還收大靜圍籬安置罪人申銋出陸撤籬之命。上曰,勿煩。
又所啓,請還收遠竄罪人任埅·趙榮福量〈移〉之命。上曰,勿煩。
又所啓,請罪人趙聖集,依前臺批,快正王法。上曰,勿煩。
又所啓,臣等伏聞今日入侍大臣,以鞫廳罪人慤·星樞等酌處事,陳達蒙允云,臣等不勝驚惑之至。噫,兩賊之乍鞫而旋停,酌處而還收者,凡幾遭矣。其窮凶情節,旣已彰著於鞫獄文案,前後臺啓,伏想聖明,亦必俯燭矣。大臣,雖以無證左爲言,榗·諸賊,旣以同罪而伏法,則浮於榗·之兩凶,獨以何義,傅之生議。況其銀貨一款,旣出於盛節之招,援引明的,情迹盡露,則豈可以盛節等之已爲就誅,謂無證左,遽然輕議其酌處耶?顧今鼎席新備,宜卽登時開鞫,嚴訊得情,以期討平餘凶,了當鞫事,而今此酌處之請,旣出意外,殿下又不堅持,輒許從,國體之顚倒,已不可言,輿情之駴憤,愈往愈激。請還收鞫廳罪人慤·星樞等酌處之命,卽日嚴鞫,快正王法。上曰,勿煩。
徐命淵進曰,騎蒭畢射,貫革去之,馬上才入試之意,仰達矣。上曰,知道。
又進,曰訓局殺手申世興,試提督劍時,告栍官,不能分明告栍,從下栍當呼中中,而誤呼中上,其踈漏之失,不可〈無〉警責,推考,何如?上曰,依爲之。
又進曰,騎蒭矢拾之之意,敢達。上曰,知道。
賜諸臣饌。
李光佐進曰,試所規矩,參試官每仰殿上而坐,試場在背後,不能見矢之中不中,多有誤錄之弊。故上年謁聖時,小臣稟達,使之坐於一邊,目見其中不中矣。此後則依此定式施行之意,分付,何如?上曰,依爲之。
徐命淵進曰,馬上才畢,馬上偃月刀,呼名之意,仰達矣。上曰,知道。
又進曰,挾刀畢,钂鈀入試之意,仰達矣。上曰,知道。
崔錫恒進曰,以戶曹草記,令廟堂稟處事,命下矣。地部經用,若是蕩竭,禁軍賞布,所當令兵曹上下,而兵曹以庚辰年一次上下之後,今若以兵曹又爲擔當,則仍爲規例,故兵曹不欲擔當而持難,此或似然矣,而前頭戶曹,若値大役,難於酬應,則今番頒賞禁軍,必欲使兵曹擔當,誠有意見矣。然禁軍,則使戶曹,某條推移上下,其他軍兵頒賞,則自各其軍門,依前磨鍊擧行之意,分付,何如?上曰,依爲之。
武技未及畢試之類,自明日,命官試取事,榻前下敎。
金始煥進曰,武技未及畢試之類,自明日,命官試取事,命下矣。何大臣進去乎?敢稟。上曰,左相進去。
來初九日觀武才入格人等處,親臨春塘臺頒賞事,榻前下敎。
徐命淵進曰,退鉦。
上入幕次,仍爲還宮。入侍諸臣,直退出。
上在昌德宮。停常參·經筵。
世祖大王忌辰齋戒。
大殿·大妃殿·世弟宮·嬪宮,政院·玉堂問安。答曰,知道。
大妃殿·中宮殿·世弟嬪宮,藥房問安。答曰,知道。
藥房都提調臣崔錫恒,提調臣李肇,副提調臣金始煥啓曰,夜來風寒頗緊,伏未審聖體,若何?大妃殿氣候,亦復何如?自上平復未久,連日出御帳殿,不瑕有勞傷之患乎?王世弟累日陪侍往來之餘,氣候,亦何如?臣等不勝區區仰慮之至,敢來問安。答曰,知道。無事。慈殿氣候安寧,世弟氣候平穩矣。
梁廷虎啓曰,大司憲李眞儉呈辭,執義李濟未肅拜,疏批未下,掌令朴徵賓未肅拜,疏批呈辭,掌令金濰,持平趙最壽·朴長潤在外。今日監察茶時之意,敢啓。傳曰,知道。
李夏源啓曰,卽者館試應辦官,以試官意,草記到院,而以爲,館試之規例,準三百點然後,方可許赴,而今番則凶黨濁亂賢關之後,無故準點者,其數甚尠,將未滿五十額數,故自朝家,特爲變通。雖未準點,圓點八九十點已上及加點七八點以上,許其赴試,而取考圓點榜,則本點未滿七八十點,加點未滿七八點者六人,竝入場中,此等點數,旣是朝家定奪之外,則似不當一體許赴,而今番異於常時,未滿點數之類,旣已許赴,則今此六人等,似當有更爲變通之道事,有所啓稟矣。六人,旣在朝家定奪之外,則冒入場中,事極怪訝。招問應辦下人及本館書吏,則以爲,今此六人等,因其呈狀于本館堂上,受題許赴,而六人中,柳綋則圓點半分,盧斗望則圓點無,南鶴增則加點一分半,南至則加點無,孫以雄·愼爾謙則圓點或僅至四十餘點,或未滿三十點,而朝家變通之外,本館堂上之不爲更稟,擅許試赴,殊涉率爾。其在嚴科場杜後弊之道,不可置之,本館當該堂上,竝從重推考,試官之冒入六人,更欲變通,有此煩稟,亦未得當,草記則還給,而亦爲推考警責。冒入六人等,旣赴初場,雖或得參,拔去榜中事,分付試所,何如?傳曰,允。
徐命淵口傳啓曰,日勢已暮,試才已畢,退鉦之意,敢達。上曰,知道。
上在昌德宮。停常參·經筵。
世宗大王忌辰。
梁廷虎啓曰,大司憲李眞儉呈辭,執義李濟未肅拜,疏批未下,掌令朴徵賓未肅拜,疏批未下呈辭,掌令金濰,持平趙最壽·朴長潤在外。今日以監察茶食之意,敢啓。傳曰,知道。
李夏源,以侍講院言啓曰,明日春塘臺親臨頒賞時,王世弟侍座事,下令矣。分付該曹擧行,何如?傳曰,允。
又以實錄廳郞廳,以摠裁官意啓曰,都廳郞廳尹㝚陞資,代吏曹佐郞權益寬差下,鄭壽期陞資,代獻納宋眞明差下。尹游·趙遠命,曾已罷職,今雖敍用,依定式改付〈標〉啓下,而柳弼垣,方在罷職中,令該曹口傳付軍職冠帶常仕,竝使之察任。謄錄廳郞廳鄭熙揆外任代,權知承文院副正字權扶差下,權贄受由下鄕,久未上來,今姑改差,權知承文院副正字姜必龜差下,使之察任,何如?傳曰,允。
上在昌德宮。停常參·經筵。
李夏源,以禮曹言啓曰,今九月二十九日惠順慈敬王大妃誕日,王世弟·百官陳賀,及命婦朝賀磨鍊節目,依所啓施行事,判下矣。在前陳賀時,依例行禮於外庭,而至於命婦朝賀,則權停矣。今番則何以爲之?敢稟。傳曰,權停。
吏曹口傳政事,實錄兼春秋趙遠命·宋眞明·權益寬·尹游·權扶·姜必龜。
梁廷虎啓曰,憲府多官,或呈辭或在外,或陳疏未承批,監察茶時,已至累日,事甚未安。除在外陳疏未承批外,大司憲李眞儉,卽爲牌招察任,何如?傳曰,允。
沈仲良,以成均館官員,以同知館事意啓曰,今九月初九日儒生課試,當爲設行,而大提學未差,限內不得爲之,今月內無故日退行之意,敢啓。傳曰,知道。
徐命淵,以禁衛營意啓曰,今番觀武才時,靑龍刀擧案中人,能擧者絶少,擧案主掌將校,竝自軍門決棍事,命下矣。依定奪,案主掌哨官辛最大,決棍十度之意,敢啓。傳曰,知道。
又以訓鍊都監言啓曰,觀武才時,靑龍刀擧案中人,能擧者絶少,擧案主掌將校及馬上才軍回馬處,定送軍兵,不待稟達,徑先上送,所掌將校,竝自軍門決棍事,命下矣。依定奪,靑龍刀擧案主掌哨官柳枰,別武士葛枝興等,各決棍十度,馬上才軍次知旗牌官楊興祿,決棍十五度之意,敢啓。傳曰,知道。
又以御營廳言啓曰,觀武才時,靑龍刀擧案中人,能擧者絶少,擧案主掌官將校,令各軍門從重決棍事,命下矣。依定奪,靑龍刀擧案主掌別抄兵房軍官李天均,決棍十度〈之〉意,敢啓。傳曰,知道。
又以守御廳言啓曰,今此觀武才時,靑龍刀擧案中人,能擧者絶少,擧案主掌將校,自各軍門決棍事,命下矣。依定奪,靑龍刀擧案主掌本廳哨官朴龍采,敎鍊官尹明离,軍官崔尙柱等,各決棍十度,今後則各別嚴加申飭之意,敢啓。傳曰,知道。
有政。吏批,判書柳鳳輝受由未出仕,參判鄭齊斗在外,參議尹行敎進,行都承旨金始煥進。
兵批,判書李肇進,參判金致龍侍衛進,參議李翊漢文所試官進,參知尹㝚陳疏未下批,同副承旨李夏源進。
吏批啓曰,判書柳鳳輝受由未出仕,參判鄭齊斗在外,小臣獨政未安,何以爲之?敢稟。傳曰,仍爲之。
兵批啓曰,今此觀武才賞格承傳中,僉使可合者二人,萬戶可合者六人矣。卽今見闕僉使,只有加德,而乃是名武階梯,萬戶則北道一處,故依前例十二月箇滿處抄出,則其中萬戶,只是三窠,明年三月箇滿,亦有三窠,竝當抄用,而六窠中,有西北二窠,在前觀武才時邊將除授之人,不爲差送遠惡之地,故除此西北,則不足二窠。明年八月箇滿中抄用之外,無他變通之道,依此擧行之意,敢啓。傳曰,知道。
以具聖任爲谷山府使,李忠邦爲价川郡守,朴旻梓爲南海縣令,趙駿命爲咸陽郡守。嘉義金萬剛,今加資憲,柳葉箭邊四中,嘉善盧益昌,今加嘉義,騎芻四中,行礪恩副守梅,今加明義,帿箭四中,行南原副守,今加明義,柳葉箭邊二中,折衝崔震一,今加嘉善,柳葉箭貫一中邊二中,李東馥,今加嘉善,柳葉箭邊四中,金尙欽,今加嘉善,李萬彬,今加嘉善,李枝發,今加嘉善,白世元,今加嘉善,已上六兩三矢,李允一,今加嘉善,片箭邊二中,琅坪副正煇,今加明善,帿箭四中,內官李益華,今加通政,柳葉箭貫一中邊一中,以上加資事承傳。以李世進爲馬梁僉使,邊儀爲所斤僉使,金兌亨爲於蘭萬戶,劉起澤爲智島萬戶,趙震傑爲長峰萬戶,邊鎭邦爲龍津萬戶,趙泰禧爲德津萬戶,洪夏澤爲舒川萬戶,李鳳年·柳述爲副司果。武兼姜渭起,柳葉箭貫三中邊二中,柳東茂·蔡泰雄,以上片箭邊二中,申益欽,騎芻四中,楊鳳鳴,六兩入格,訓鍊都監哨官李兌麟,片箭貫一中邊一中,金重顯·郭來泰,以上片箭邊二中,金時建·白弘祚,以上柳葉箭邊四中,御營別抄朴震彦,六兩入格,守禦廳敎鍊官呂必遠,騎芻四中,羽林將金明昌,騎芻四中,兼司僕金麟玉,柳葉箭邊四中,吳廷浚,騎芻三中,內禁衛姜渭興·金德昌,以上騎芻三中,金致道,片箭貫一中邊一中,李世儁·裵元星,片箭邊二中,以上今加折衝,賞加。鄭暘賓,柳葉箭邊三中,六品遷轉事,承傳。
徐命淵,以兵曹言啓曰,二羽禁軍林浚英,鞭芻靑龍刀入格,賞典祗受次來待矣,卽遭母喪出去,不得親受之意,敢啓。傳曰,知道。
又以兵曹言啓曰,今此觀武才時,都摠府都事申光宅,騎芻入格,西北武士金萬徵,柳葉箭入格,兼司僕朴根興,鞭芻入格,當受賞典,而申光宅,以武所試官,方在試所,金萬徵,染病方痛,朴根興在喪,不得親受之意,敢啓。傳曰,知道。
又以兵曹言啓曰,今此觀武才時,壺山副守檉,帿箭入格,當受賞典,而身病猝重,不得親受之〈意〉,敢啓。傳曰,知道。
又以兵曹言啓曰,觀武才時,靑龍刀擧案中人,能擧者絶少,擧案主掌將校,竝自軍門決棍事,命下矣。依定奪,擧案主掌正領尹就聘·李大珍·趙尙文·柳胤庚·權重興·李益道·宣翊海等,各決棍十度之意,敢啓。傳曰,知道。
又以兵曹言啓曰,今九月初九日,學生李仁敷稱名人,自通化門入來,御前擊錚,極爲駭愕,令攸司囚禁治罪。同〈門〉守門將李再春,常時不能禁斷雜人,以致闌入,亦難免其責,推考,何如?傳曰,允。
李夏源,以弘文館言啓曰,本館上下番,見存八員內,校理李顯章,副校理吳命新,修撰洪廷弼,奉命在外,校理姜必慶,修撰李承源在外未上來,副修撰尹游,方入試所,副應敎李明誼,身病猝重,陳疏入啓,上番將未免闕直,而副提學李師尙,拘於館規,不得請牌。令政院稟旨變通,差出闕員,仍卽牌招察任,何如?傳曰,允。
又啓曰,因弘文館草記,上番將未免闕直,副提學李師尙,拘於館規,不得請牌,令本院稟旨變通,闕員差出事,允下矣。副提學李師尙,所當請牌,而今已夜深,待明朝牌招,政官,亦於明朝牌招開政,差出闕員,以爲推移入直之地,何如?傳曰,允。
徐命淵,以司僕寺官員,以一提調意言啓曰,兼鐵山監牧官尹宲,曾請拿問,而未及拿來,因赦見放矣。其牧場馬再點後,不以實報一款,雖未及覈處,而關係不輕,不可仍置本任,尹宲罷黜,何如?傳曰,允。
又以司僕寺官員,以一提調意言啓曰,羅老島萬戶旣罷之後,所屬四島牧馬及場內收稅,依前例還置別將,別爲擇差,使之句管矣。萬戶纔罷,自本邑,已爲斂聚魚物於島民,決難支堪,自監營,分定黃楊木於本島,亦爲民弊云。巡營所捧黃楊木,本邑所捧魚物,竝令永爲停罷,以爲民戶保存耕作不廢之地,萬戶時劃給奴婢數戶,仍屬別將,以爲樵汲支過之地,萬戶時所居家舍及日用汁物,一依重記所付計點,傳授於別將,使喚下人,亦依曾前別將時設置之數,仍屬別將,以爲貌樣之地,何如?傳曰,允。
李夏源,以校正廳言啓曰,臣等卽接戶曹草記,則今此璿源譜略進上件物力,纔已上下,而至於頒賜二百件所入紙地,多至一千七百餘卷,若以價米言之,則幾近九百餘石,竝計粧䌙,則千有餘石矣。當此經費蕩竭之日,許多紙地,實無辦出之勢,姑待前頭子孫錄修正時,一體釐正,未爲不可,而諸議或以爲璿源譜略體重,不可不及時釐正云,則進上,以已下物力,使之改印以入,頒賜件,收聚前印頒賜,只令改張補空,非但工省而物減,亦無害於釐正之道,依此擧行之意,分付該司何如事,纔已蒙允矣。今此御牒修正,事體至爲重大,設廳釐正之後,頒賜一款,宜循舊例,而今以紙地難辦,無端停廢,以待後日,似涉苟簡。至於頒賜件,收聚前件,改張補空,終有所掣肘者,前譜頒賜,乃是先王朝己亥,而今乃追後改張添入,則世次年月,前後相左,事體之未安,莫此爲甚。且其時受賜之類,或已伏法,或爲屛竄,改綴前譜後,頒恩賜,其在國體,亦涉不當,抑有一焉。地部之啓請,只印改張補空者,蓋出於慮經費也。當此國用蕩竭之日,不可無變通之道,若以厚白紙代用印出二百件,則價米之減三之二也。頒賜一款,亦無廢闕,事歸兩全,以此擧行,何如?傳曰,允。
大殿,春塘臺頒賞罷後,藥房·政院·玉堂問安。答曰,知道。
王世弟,政院·玉堂問安。答曰,知道。
卯時,上御春塘臺。觀武才頒賞,入侍同前。
沈仲良進曰,文臣庭試入格人,先爲頒賞之意,仰達矣。
徐命淵進曰,宰樞執鼓。
金始煥進曰,頒賞方爲之,而守令·邊將除授承傳,將奉行矣。卽爲開政之意,敢達。上曰,依爲之。
又進曰,兵判,開政事,出去下直之意,敢達矣。上曰,知道。
梁廷虎進曰,吏曹郞廳尹聖時,聽傳敎次入來之際,以侍講院兼官,從近穿入,侍衛班行,不由前面入來,事體未安,推考,何如?上曰,依爲之。
金始煥進曰,小臣吏批政廳進去之意,敢達矣。
李夏源進曰,小臣兵批政廳出去之意,敢達矣。
徐命淵進曰,木綿賞給軍兵,其數甚多矣。將校先給,其後軍兵處頒賞,則大遲,軍兵則頒賞於臺下,一時竝頒,何如?上曰,依爲之。
崔錫恒進曰,前例,軍兵招集廣處,戶房承旨,出去頒賜矣。上曰,依爲之。
呂必容,頒賞軍兵事,出去。
李光佐進曰,近來朝儀不嚴,俄者吏曹郞廳聽傳敎時,以穿入侍衛班行推考,而至於政院郞廳及宣傳官,頻數貫穿於侍衛班行之間,此由於該房承旨不能檢飭之致。當該承旨推考,何如?上曰,依爲之。
梁廷虎進曰,李仁敷稱名人,擊錚於帳殿咫尺之地,事甚駭愕。守門將,則已自兵曹請推,而兵曹禁喧郞廳,亦不能檢飭,以致雜人之闌入,推考警責,何如?上曰,依爲之。
李肇進曰,俄者御前擊錚人,自兵曹推問,則乃是閑雜人也。此不可循例處置,禁喧官,旣因承旨陳達推考,而守門將則不可不各別論罪,拿問處之,何如?上曰,依爲之。
徐命淵進曰,頒賞人呼名事,小臣出去之意,敢達矣。上曰,知道。
李肇進曰,今此賞格,邊將除授承傳者八人,其中六人,當爲萬戶,而萬戶無瓜滿之類,不得已以來年八月瓜滿者,作窠差下之意,已爲草記啓達,而前期一年遞歸,稱冤必多,外任作闕,遞付京職,雖有前例,而萬戶遞來之人,於京職無相當之窠,軍門哨官·敎鍊官及扈衛廳付料軍官,隨闕塡差之意,各軍門及扈衛廳,分付,何如?上曰,依爲之。
梁廷虎進曰,馬帖數多,而司僕官員一員待令,考見名字之際,必致遲滯,官員一員,加數入來之意,分付,何如?上曰,依爲之。
李肇進曰,頒賞謝恩,今日爲之,而除職謝恩,明日爲之,似宜矣。上曰,依爲之。
王世弟有陳達榻前事,而史官,伏處稍低且遠,不能記之。
尹容進曰,小臣忝在秉筆之列,適小退矣。伏聞王世弟,俄者有所奏達於前席,而諸史臣所伏處稍遠,俱不得記矣。史臣,凡於入侍之際,君臣言動,毋論巨細畢記之者,乃其職耳。雖群下所達之言,猶且必書,恐或見漏,況我邸下所達,尤不可不記載,史草若闕而終不得記,則臣等踈漏之失,已不可言,而其爲欠闕,爲如何哉?漏而不載,終涉不安矣。宜以記載之道,別賜下敎,千萬至望矣,惶恐敢達矣。沈仲良曰,史官不識事體矣。史官耳聞目見之事,不能盡記,則王世弟前席所達,欲記之,誠非矣,推考,何如?金始煥曰,仲良之言,非矣。史官之職,只以君臣言動事爲記之而已,今我王世弟所達之辭,何可不記乎?不記則失職耳。上無發諾。承·史俱退。
梁廷虎進曰,大司憲李眞儉,獻納宋眞明,來詣請對,故敢達。上曰,招入。
大司憲李眞儉,獻納宋眞明所啓,請逆魁昌集·頤命,竝令攸司,亟行斬屍,明正典刑。上曰,勿煩。
李眞儉所啓,請行藥宮人金姓者,亟命出付攸司,直爲正法。上曰,勿煩。
又所啓,請還收極邊遠竄罪人金在魯·申思喆·金取魯·金希魯等量移,金令行·具鼎勳放送之命。上曰,勿煩。
又所啓,請還收罪人尹廷舟量移之命。上曰,勿煩。
又所啓,日昨諫院,以慤·星樞兩賊酌處還收事,論啓,而未蒙允可,臣不勝駭惑之至。此獄,曾因大臣陳達,累次酌處,輒因臺啓,旋許還收,則聖明之洞燭於兩賊情節,無一分可恕之實,亦可以仰揣,今不必煩陳其獄顚末,而夫逆獄按治之道,旣已輸情,則雖有作證於他賊者,不待時處斬,自是常典,從古按獄之規,雖無證左,以已發於逆招者,嚴訊盤問,必期輸情,法例卽然。若以證左之已絶,遽爾停刑酌處,則世安有輸情之賊乎?大臣旣以前日臺疏爲引嫌之端,不欲按鞫,則獨於酌處,不以爲嫌者,臣所未曉也。大臣筵白以爲,臣雖在三司,亦必爭執云爾,則公議之當然,大臣,亦未嘗不知,臣未知沐浴之義,獨行於三司,不可行於廟堂乎?臣竊爲之慨然也。兩賊罪狀,旣是王法之所難容,公議之所難貸,請亟寢鞫廳罪人慤·星樞等酌處之命,依前成命,快正典刑。上曰,勿煩。
獻納宋眞明所啓,請金姓宮人行藥者,卽速摘發,出付攸司,快正王法。上曰,勿煩。
又所啓,請還收大靜安置罪人申銋,出陸撤籬之命。上曰,勿煩。
又所啓,請還收遠竄罪人任埅·趙榮福量移之命。上曰,勿煩。
又所啓,請罪人趙聖集,依前臺批,快正王法。上曰,勿煩。
又所啓,請還收鞫廳罪人慤·星樞等酌處之命,卽日嚴鞫,快正王法。上曰,勿煩。
李夏源進曰,有伏地人,請問之,使宣傳官問之。又進曰,問之,則忠淸道公山居尹弼殷也。前有求言應旨之疏不捧,故來此呈之云矣。梁廷虎曰,此疏來呈,而多誤字,且語不成說,故還給矣。崔錫恒曰,此人居喪,而持此疏來,備邊司請臣轉達,而却而不納矣。今又來呈於御前,極爲駭然矣。李光佐曰,國事,當觀大體,草野之人言語,雖荒蕪,捧納以開言路,何不可之有?捧之,似宜矣。錫恒曰,此人居喪而陳疏,極可駭也。光佐曰,渠則怪異之人,而陸贄之言,誑誣交訐,皆可採納。且芻蕘之言,聖人必擇,一經乙覽而置之,似好矣。金始煥曰,左相則不必捧爲達,右相則捧納似宜,何以爲之乎?上曰,捧之。
梁廷虎進曰,尹弼殷疏,當爲捧入,而周衛若嚴,豈有雜人之入來?當該兵曹郞廳及守門將,所當各別論罪,而本院則請推之外,無他可施之罰,推考警責,何如?上曰,依爲之。
王世弟,有奏達於榻前事,而史臣,以其所處稍遠,不得承聞而記之。金始煥進曰,王世弟所達,史官初旣聽瑩不能記,今又如是,欠闕,甚矣。退與宮官,奉承於東宮,而記實於史冊,似爲當矣。惶恐敢達。上曰,依爲之。
觀武才頒賞畢。
徐命淵進曰,退鉦。
上入幕次,仍爲還宮。入侍諸臣,直爲退出。
金始煥·尹容·朴文秀,進于侍講院,請記王世弟奏達於榻前之事,入直官員達稟,則下令曰,俄者陳達之事,由於翰·注陳稟大朝之故,陳達辭緣,從當書下,使宮僚傳于政院,以此言于承宣。
王世弟書下,下令宮官,謄送于本院。
王世弟書下睿敎曰,小臣伏聞聖敎,問于講院,則朝者臣所達翰·注陳請,而承旨又使春坊,問于小臣云。臣於帳殿,連爲入侍,每於朝水刺進御後,有自內問安之事,而今日則水刺進御後,卽爲殿坐,故旣不得自內陳達,亦不敢任自進去,以此陳稟而去矣。此非外庭之事,亦與朝臣奏辭有間,故果爲直自微稟矣。史臣之欲知其由者,固爲當然,而臣於自內之事,何敢直言于史官乎?臣之當初直爲陳達,不勝惶恐,而旣奏於榻前,則不得不使知其由,故敢達。
王世弟書下睿敎曰,小臣嘗欲陳達而未果矣,今已開說,故惶恐敢達矣。臣於十三日,因該曹所稟,將有受賀之擧,昨年行之,已爲不安,況再行於今年乎?該曹循例取稟,故聖敎雖卽允從,而曾於兩朝春宮時,旣不行之,則臣何敢再受乎?向以此意,言于傳,而已有成命,不爲陳達,尤不勝悶鬱之至,特敎停止,千萬幸甚。
上在昌德宮。停常參·經筵。
自昧爽至辰時,有霧氣。
下直,尙州牧使宋寅明,三水府使李徵瑞,延豐縣監李光肇,瑞興縣監吳遂元,牙山縣監李巨源,金溝縣令李宜麟,古阜郡守李喜春,鎭川縣監崔尙復,珍山郡守姜碩泰,晉州牧使黃燦,鏡城判官朱炯离。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
藥房都提調臣崔錫恒,提調臣李肇,副提調臣金始煥啓曰,昨日出臨帳殿,至於終日,伏未審夜來,聖體,若何?大妃殿氣候,亦復何如?王世弟竟夕陪侍之餘,氣候,亦何如?臣等久未入診,悶鬱殊深,自上瘇患平復後,卽當議藥,而適與觀武才擧動相値,未卽議藥。今日不可不與諸御醫及儒醫等入診,詳察聖候後,議定當進之劑,敢來問安,竝此仰稟。答曰,知道。無事。慈殿氣候安寧,世弟氣候平穩矣。
梁廷虎啓曰,大司憲李眞儉呈辭,執義李濟未肅拜,疏批未下,掌令朴徵賓未肅拜,疏批未下呈辭,掌令金濰,持平趙最壽·朴長潤在外。今日以監察茶時之意,敢啓。傳曰,知道。
徐命淵啓曰,備邊司郞廳來言,今日賓廳坐起日次,而藥房入診相値,且無時急稟定事,不得來會云矣,敢啓。傳曰,知道。
沈仲良啓曰,王世弟生辰陳賀節目,該曹曾已磨鍊啓下矣。昨日春塘臺入侍,有權停之敎,以此意分付該曹,何如?傳曰,允。
藥房再啓曰,臣等入診退出後,與諸御醫及儒醫等,反復商議,則皆以爲,卽今聖候,由於肝火用事,有時上升之致,當歸龍薈丸,加柴胡五錢,臞仙南極丹,加鬱金五錢,兼進各一劑,以爲治火降氣之地,宜當云。此藥各一劑劑入之意,敢啓。傳曰,知道。
傳于沈仲良曰,左議政崔錫恒掃墳時,給由馬·澆奠床備給。
有政。吏批,判書柳鳳輝牌招不進,參判鄭齊斗在外,參議尹行敎進,右承旨沈仲良進。
兵批,判書李肇病,參判金致龍進,參議李翊漢試官,參知尹㝚陳疏,右承旨沈仲良進。
吏批啓曰,判書柳鳳輝牌招不進,參判鄭齊斗在外,小臣獨政未安,何以爲之?敢稟。傳曰,只出緊任。
又啓曰,玉堂闕員,今當差出,而曾前出入之人,方在違牌坐罷中,合有變通之道,何以爲之?敢稟。傳曰,別單書入。
又啓曰,玉堂闕員,今當差出,而擬望之人乏少,相避竝擬,何如?傳曰,允。
又啓曰,行南原副守,行礪恩副守梅,今陞明義,而俱未經都正,不得封君之意,敢啓。傳曰,知道。
以柳鳳輝爲司譯提調,李齊尙爲戶曹正郞,盧恰爲穩城府使,宋眞明爲副校理,柳弼垣爲應敎,李明誼爲廣州府尹,李眞望爲實錄兼春秋,申致雲單付奉敎。
以趙東彬·趙台相·申德夏·柳濬·柳東茂·郭來泰·申益欽·姜渭起·楊鳳鳴·蔡泰雄·金時建·白弘祚·金麟玉·李兌麟·全致道·金重顯·李世雋·裵元星·呂必遠·金明昌·姜渭興·金德昌·吳廷浚·朴震彦爲副護軍。
沈仲良啓曰,司譯院雜科初試,當設於今十五日,而司譯院都提調未差,提調一員未差,提調趙泰億,方患癨亂,實無强赴試所之望云。提調一員未差之代,今日政差出,以爲推移參試之地,何如?傳曰,允。
又啓曰,新除授藝文館奉敎申致雲,卽爲牌招察任,何如?傳曰,允。
又以承文院官員,以都提調意啓曰,本院前權知副正字李時沆,移拜別檢矣,遞職後無屬處,依例還仕本院,何如?傳曰,允。
徐命淵啓曰,昨日春塘臺親臨頒賞時,應頉未進人員賞賜之物,出付各其司,以爲傳給之地,何如?傳曰,允。
沈仲良啓曰,應敎柳弼垣牌不進,罷職傳旨。傳曰,推考傳旨捧入。
李夏源啓曰,副修撰呂善長,以親病,陳疏徑出,原疏纔已捧入矣。所當直捧禁推傳旨,而此與無端徑出有異,推考,何如?傳曰,允。
正言李春躋啓曰,請金姓宮人行藥者,卽速摘發,出付攸司,快正王法。請還收大靜圍籬安置罪人申銋,出陸撤籬之命。請還收遠竄罪人任埅·趙榮福量移之命。慤·星樞二賊之負犯,何等窮凶,而大臣之徑發減死之論,極是意外,聖上之不準還收之請,大失所圖,臣不勝驚惑抑鬱之至。夫三手凶逆之關通密逕,綢繆陰計者,專在於銀貨一款,而慤三百兩之說,星樞新入之語,狼藉賊招,情節昭著,則罪疑惟輕之律,決不當擬議於此賊輩,而諉以階梯之已絶,遽欲傅之生議。噫,其所謂階梯者,或已承款而處斬,或已抵賴而徑斃,其何可至今留待,使爲此賊之階梯耶?大臣之言亦曰,臣在三司,亦必爭執,今臣之論所執者法,法旣當然,則臺體獄體,宜無異同。況治逆之道,承款則正刑,不承款則加刑,自是不易之三尺,無端酌處,大拂輿情,請還收鞫廳罪人慤·星樞等酌處之命,卽日嚴鞫,快正王法。校理姜必慶,人望素輕,名論未著,而倖參堂錄,未允物情,直拜校理,尤涉冒猥,請校理姜必慶改正。盟府有司堂上,責任甚重,不宜人人而輕畀也,明矣。宜昌君南泰徵,行己愚悖,處事顚妄,分外驟陞,臺彈相續,而適會承乏,猥叨本任,物議譁然,而揚揚冒出,行公未幾,已有手滑之誚。若使仍置,不無罄儲之慮,其他可駭之擧,傳說亦多,請忠勳府有司堂上南泰徵改正。答曰,勿煩。
沈仲良啓曰,吏曹郞廳來言,臺諫有闕,政事,何以爲之?傳曰,明日爲之。
兵曹尹㝚疏曰,伏以臣之老母,年過七十,衰耄已甚,疾病沈淹,居常危綴,有懍懍之憂,昨因飮啖失宜,重患癨亂,精神昏瞀,吐瀉兼作,委頓床席,一味涔涔,連試湯劑,未見差減。宿痾沈頓之中,又添別症,老人筋力,幾何不至於難醫之域耶?臣左右扶持,情理煎迫,實無一刻離側之勢,今日親臨頒賞之時,亦無以趨參於陪衛之列。玆不得不疾聲呼籲於天地父母之前,伏乞聖慈,俯賜矜憐,亟遞臣職名,俾宿衛無曠,私情獲伸,公私不勝萬幸。臣無任惶隕懇祝之至,謹昧死以聞。答曰,省疏具悉。爾其勿辭,救護母病。
副修撰呂善長疏曰,伏以臣之病母,纔遭慘慼,哭泣哀傷之餘,宿患胸腹之痛,乘時發作,昏窒移晷,殆無省覺,多灌藥物,僅通呼吸,而胸膈痞壅,勺水不下,氣息澌綴,肢末厥冷,頃刻之間,急報踵至,臣方寸煎灼,不能自定,至情所迫,急於歸護,玆不得不冒死呼籲,徑出禁門。伏乞天地父母,俯察臣情理之萬分悶迫,亟許鐫免臣職,以便救護,仍治臣擅離直次之罪,以警具僚,不勝大幸。臣無任屛營祈懇之至,謹昧死以聞。答曰,省疏具悉。爾其勿辭,救護母病。
司書李普昱疏曰,伏以臣之父宜著,受命南邑,方在任所,而道路夐遠,消息間阻,職名在身,歸覲無路,情理切迫,已不可言。況臣老母,年深病痼,不輟床褥者,殆過十年矣。非不欲一暴微悃於孝理之下,以伸人子瞻戀之私,而適値玉候違和,庭班連設,不敢以區區私情,仰瀆於靜攝之中,忍而度日。昨聞鄕信,則臣母宿患,一倍添劇於交節之時,症狀危篤,精神昏耄,飮啖專廢,氣息奄奄者,今及一望云。臣自聞此報,心神飛越,方寸煎灼,坐而待曉,留疏徑發,臣罪至此,萬殞難贖。伏乞聖慈,先削臣所帶春坊之職,仍治臣任情徑歸之罪,以肅朝綱,千萬幸甚。臣無任屛營祈懇之至,謹昧死以聞。答〈曰〉,省疏具悉。爾其勿辭,救護母病。
應敎李明誼,伏以臣於本館入直之中,以南庠課製事,晝仕出來,而試券浩多,兩日之內,未及畢考。今日又爲出直,方此考試之際,忽覺胸膈痞塞,欲吐未吐,呼吸喘急,四末厥冷,精神昏窒,不省人事,頃刻之間,若將垂絶。不得不封置試軸,擔舁歸家,雜試鍼藥,少無其效,頹倒床簀,作一僵尸。顧今館職苟簡,無他推移之員,而以此病狀,旬日之內,萬無復起就直之望。玆敢疾聲仰籲於蓋高之聽,伏乞聖明,亟命遞臣職名,俾便調治,以尋生路,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭,從速察職。
癸卯九月初十日巳時,上御熙政堂。藥房入診,回還陳賀三使臣,同爲入侍時,都提調崔錫恒,提調李肇,副提調金始煥,正使密昌君樴,副使同知徐命均,書狀官柳萬重,假注書李壽益,記注官金,記事官尹容,醫官李時聖·許坫·方震夔·吳重卨·玄悌綱,儒醫李公胤·任瑞鳳·朴泰初·李溟。左相進伏曰,昨以頒賞,終日御帳殿,夜來氣候,若何?上曰,無事矣。大妃殿氣候,亦若何?上曰,安寧。王世弟氣候,亦若何?上曰,無事矣。左相曰,上候平復後,卽當議藥,而觀武才相値之故,今始率諸醫入診矣。金始煥曰,自首醫入診,可也。李時聖入診退伏曰,脈候左三部浮數,而右脈尤數矣。許坫曰,左三部尺脈數,而右則差勝矣。方震夔曰,左右三部沈數,而沈少數多矣。吳重卨曰,左右三部沈數,而右三部,稍有力矣。朴泰初曰,左右脈度沈數如前,而兩尺脈,尤數矣。李公胤曰,脈法,臣本不知,而比夏似勝矣。李肇曰,醫者必以觀形察色爲要,使之瞻望玉色,似好矣。任瑞鳳曰,尺脈微見,而甚微弱矣。李溟曰,左右脈皆沈數,而左尤數矣。左相曰,腫處淸汁,近復不出耶?上曰,不出矣。肇曰,胎水連進後,氣候,何如?上曰,淸爽矣。左相曰,回還陳賀使,多有稟告事,來詣矣。召入,何如?上曰,依爲之。始煥曰,注書出,召三使臣,可也。使臣,以次入對。
崔錫恒曰,日昨帳殿,以良役變通事,有所陳達,而備局有司堂上中二員,使之句管事,定奪矣。戶判李台佐,吏判柳鳳輝,使之專管,相議變通,而郞廳則文武各二員,擇定察任,宜當。以此分付,何如?上曰,依爲之。
又曰,先朝實錄纂修之役,何等重大,而堂上中,或情勢難安,或身有實病之人,固難逐日赴坐,而其中亦豈無無故之人,而夏秋以來,幾至廢閣,事之未安,孰大於此乎?自今以後,使之鎭日赴坐,俾無如前曠職之患,而連三日不進,則別爲論責,以爲警飭之地,何如?上曰,依爲之。
又曰,北漢義僧,爲外方寺刹難堪之巨弊,故臣於頃日筵中,以革罷之意,陳達蒙允之後,右相爲兵判時以爲,北漢,雖無益於緩急,旣有寺刹,又有糧餉器械,不可無守直之道,義僧有難全然革罷,更加商確,從長變通之意,仰達矣。退而商確,則外方義僧,一年之內,不過立番二朔,而本寺資送時,大寺收合錢文五六十兩,小寺則亦不下二三十兩云,其爲貽弊於外方,甚大。今若毋論大小寺,每名輸送十兩錢,雇僧立番,則在外方寺刹,除弊不少,北漢僧徒,足以應役,如是變通,則似爲便當,以此定式分付,何如?李肇曰,大臣以北漢事仰達,而臣意則不然。北漢經理廳革罷,已爲定奪,而其存其罷,尙未決定矣。旣設城池·宮闕·倉庫,則到今固不可全棄,而若其守護,則雖以禁衛營言之,有監官·庫直·軍卒,他營似必亦如此,只委一軍門,亦可守直,何必經理廳爲哉?至於義僧之弊,南漢之侵徵僧徒,罔有紀極,諸路寺刹,皆積困之中,又加以北漢之役,僧徒實無支堪之勢。頃因大臣陳達,革罷北漢義僧,臣自西路來時聞之,則外方僧徒,莫不頌祝欣悅。大槪一義僧上來之時,行資留糧,不過錢十兩足辦,而其所費,果如大臣陳達,如是濫雜,今雖酌定十兩,中間濫費,必不止於十兩,減損之無效,從可知矣。革罷之令纔下,而又使之收錢上納,則不但僧徒之失望,朝令之數改,國體之顚倒,莫此爲甚,更令廟堂,商確處之,似好矣。上曰,依爲之。
金始煥曰,今番陳賀使行時,蠲減歲貢,實出好意,此誠罕有之事,必謂東國,知感應有陳謝之擧,而我國如不專价稱謝,兼付於節使之行,則似非別爲致謝之意,故臣曾以此事,有所酬酢於大臣矣。崔錫恒曰,別送謝恩使之言,誠有意見矣。雍正所以眷待我國者,果爲特異,在我之道,所當別送謝使,而事勢有難便者。欲送別使,則當於冬至使行前發送,而日字無多,事甚窘急,若追送於冬至使發行後,則未免過時,此甚難處。勢難別送,表文中盛陳感謝之意,則雖不別送使臣,亦可以表出情懇,以此分付該院,何如?上曰,依爲之。此以上四件出擧條
實錄都廳堂上有闕之代,以行副護軍李眞望差下,使之察任事,榻前定奪。
檢閱曺命敎,姑爲改差,前奉敎申致雲,特爲敍用事,榻前定奪。
李肇曰,小臣方待罪繕工提擧,故仰達矣。本監無他物力,只以匠布,收捧需用矣。近來連以凶歉,災減三分之一,以此之故,用度乏絶,六七月以後,則工匠及員役等朔布,不得上下,員役則姑不暇言,而工匠則闕內及各陵殿百各司,凡有工役,無處不往,而不得朔布,至於數朔,實難支堪,將至流散之境。莫重國役,無以責應,誠爲可慮,災減代,自賑廳移送,勢不可已,而賑廳以餘儲無多,全無推移之意。賑廳事勢,雖或不敷,如此切急處,不可不別爲相資,本監匠布壬寅條災減之代許送事,分付該廳,何如?上曰,依爲之。出擧條
正使樴曰,彼中事情,傳說多端,臣等赴燕之時,使譯官輩,從便探問,則或以爲,雍正之繼立,出於矯詔,卽位以後,貪財而好利,故害及於商賈云云。或以爲,久在閭閻,習知民間疾苦,政令之間,聯察無比云云。臣等入去燕京後,序班甲軍輩,多稱長處。雍正,別爲引見,臣觀其言動,威儀凝重雄偉,雖或不足,氣象英發,語音弘亮,殿上侍衛之臣,左右各十餘人,不知何者何官,而皆謂之諸公大人,陪侍之際,極其嚴肅。且以循環簿所著見之,諭勅臣工,事多詳密,聯察之譽,似非虛語。以外面觀之,都下人民妥帖,群情晏然,似無朝夕危疑之慮矣。命均曰,道路之言,多有訾毁,蓋漢人·淸人,分朋各立,漢人則毁之,淸人則譽之,而雖其訾毁之語,亦皆曰英明云云,都下物情,似無時急之虞矣。始煥曰,使臣之言,雖曰,似無朝夕危疑之慮,而我國之人,素不能偵探,安保其必然,自上,以安不忘危之義,益加聖念,則此實有備無患之道矣。樴曰,蠲貢一事,常明之力,而譯官等周旋之效也。常明事,意謂前進香副使金始煥,必已詳陳於還朝之日矣,故頃日臣等別單中,只言常明周旋之事,而渠之顚末,不爲該悉矣。歸聞始煥之言,尙未能陳達云,臣等,頃日別單,便作無頭辭矣,極甚惶恐。始煥曰,此則臣以進香使入去時事也。臣渡灣後,以詔勅兼附事,分付別啓請,譯官金慶門·李樞,使之周旋,則兩譯以爲,康熙信任中,有金常明者,與渠等,素所親切,其曾祖,本以我國義州人,丁卯被虜,而常明之曾祖母,於康熙有阿保之功,故其子孫爲康熙之所愛,常明仍襲世職,方帶鳥鎗摠管,所謂鳥鎗摠管,卽被虜人子孫所隷者,而編作一旗,使常明摠統之,卽今通官輩,皆其部下也。且雍正在邸時,偏愛常明,至有手筆褒奬之語,新皇入承之後,必得近幸,若夤緣此逕,則兼附事,似可圖之云云。及入北京,常明果蒙寵擢,名位方顯,昵侍新皇之左右。常明聞兩譯入來,使通官要其來見,其機會難得,故臣以順治·康熙之減貢,兼勅顧恤我國之事,及彼此使行之相續,歲饑民困之意,口授兩譯,作一揭帖,使之往示常明,善爲周旋,則常明答云,俺乃朝鮮之骨,身雖在此,心不忘本,凡於爾國之事,豈敢恝視,而至於兼附一款,事係重大,冊封祔廟,固宜各頒其赦,而新君明察,至誠求治,若聞前例之已然,東民之饑荒,則祔廟之謂,雖難合竝,冊封之勅,或可兼附云。慶門等曰,此事必將特出於皇旨,若以特恩施之,吉凶雖殊,兼附何難?常明答云,爾等所望,可謂太濫,而俺旣許爲爾國宣力,敢不竝圖之?厥後常明,招謂兩譯於其家曰,俺方力圖,似可做得,而至於兼附,吉凶恐或不諧云。常明之酬酢,雖如此,觀其氣色,似與十二王及執政大臣舅舅隆科多,居間周旋云云。伊時兩譯之居間蹊逕,大略如斯,而臣未及陳達矣。樴曰,臣等入去之後,又使李樞往見常明,更申前言,則以爲,勅行爲弊之狀,俺已悉於佟大人矣,此外必有特恩,從當知之云云。方物呈納之日,李樞·吳泰悅·申之淳,又與之逢着於闕中僻處,力言本國形勢,兼陳專恃之意,則又以爲,俺與總理諸王及輔政大臣佟公,日侍皇上,備陳爾國事大之誠,勅行之弊云云。厥後蠲幣之事,出自皇旨,似是常明從中宣力之效,而常明,以點馬,已往關外,故無由更探矣。臣等還到高橋堡,常明亦竣事還歸,適與相逢,常明來見臣等,故臣等盛陳稱謝皇恩之意。渠曰,本國至誠事大,自康熙時,屢施特恩,新皇亦體此意,兼勅事,當出自上旨,前頭又似有特恩,姑不敢指的明言。俺還朝之日,皇上必問逢着使臣之事,當以使臣感祝之意,仰奏云云。常明宣力之故,有此減幣之事,而前後往復於商明,申複周旋者,金慶門·李樞·吳泰悅·申之淳四譯之力也,宜有褒賞之典矣。令廟堂稟處,何如?上曰,依爲之。樴曰,此外又有任官及購得文書,譯官亦令本衙門,分輕重施賞,似或得冝,惶恐敢達。上曰,依爲之。出擧條萬重曰,臣以緣路所見,敢達矣。兩西年事,初雖豐茂,而七月以後,乾暵旣甚,惡風且吹,繼之以早霜之災,近峽黍粟,或不至於大歉,而至於海邑水播之穀,則未免慘凶,豆太未成而被霜,半是空殻,路傍水畓,亦多有因旱陳廢處,所見極爲慘然,民人輩十百爲群,齊訴於馬前,願以目覩耳聞之狀,入奏云云。至有號泣而相隨者,慘不忍言,此皆近海居民也,其情慼矣。海邊州邑,自朝家,宜有各別軫念之事矣。左相曰,今年農事,八月以後頓異,而西路則大抵以黍粟爲主,畓穀雖不成熟,豈至於大歉乎?萬重曰,此則有不然者。峽農,雖云免凶,海邑則畓多田少,若以峽農之稍稔,不恤海邑之災,則海邑之民,將不免白地徵稅,若無自朝家各別軫念之令,則監司·守令,亦難只以全不掛鎌之災,徧給於近海之地矣。海邊州邑,各別給災之擧,似不可少緩矣。左相曰,戶曹纔以給全災之事,稟定矣,本道監司,亦豈無善處之道,而白地徵稅乎?諸臣,以次退出。
上在昌德宮。停常參·經筵。
下直,寶城郡守田始元,固城縣令李碩聃,高敞縣監柳淀。
沈仲良啓曰,明日常參·經筵,取稟。傳曰,停。
又啓曰,持公事入侍,以何日爲之乎?敢稟。傳曰,明日爲之。
梁廷虎啓曰,大司憲李眞儉呈辭,執義李濟未肅拜,疏批未下,掌令朴徵賓未肅拜,疏批未下呈辭,掌令金濰,持平趙最壽·朴長潤在外。今日以監察茶時之意,敢啓。傳曰,知道。
李夏源,以弘文館言啓曰,本館下番闕直,事甚未安。應敎柳弼垣,昨日違牌,旣有只推之命,更爲牌招,以爲姑降入直之地,何如?傳曰,允。
又以弘文館言啓曰,本館上番副校理宋眞明,以實錄廳郞廳,今日晝仕出去,而每每草記,殊涉煩瀆,今後則除草記往來之意,敢啓。傳曰,知道。
又啓曰,司譯提調柳鳳輝,昨日變通差出矣,今聞身病猝重,不得運動,提調趙泰億,亦以瘧疾,逐日苦痛云。雜科初試,迫在來十五日,該院多有擧行之事,而都提調未差,兩提調實病如此,俱無進參之勢,合有變通之道,何以爲之?敢稟。傳曰,竝改差。
又以弘文館言啓曰,下番闕直,已至兩日,而應敎柳弼垣,以親病陳疏入啓,他無推移姑降入直之員。行副提學李師尙,更爲牌招,何如?傳曰,允。
梁廷虎啓曰,日昨嶺南儒生鄭萬源等,投呈一疏,觀其主意,則與向來尹俔·羅廷一等疏語,一串貫來,而造意遣辭,尤極絶悖,至以凶黨二字,醜辱搢紳章甫,罔有紀極。末又請釋安允中等被謫者,如使今日朝廷,少有紀綱,則渠輩何敢放肆若是其無嚴乎?此等醜悖無倫之疏,決不可捧入,故卽爲還給,則無意退去,鎭日來呈,至引司馬門三日事,詬辱本院,無所不至,其狂叫變嚷,必欲登徹之狀,誠極痛惋,而旣被無限橫詆,亦不可一向退却,此上疏,何以爲之?敢稟。傳曰,勿爲捧入。
李夏源,以校正廳言啓曰,今番璿源譜略子孫錄釐正,與庚辰·己亥有異,一經逆獄之後,犯逆罪死之類,多載於璿源譜中,官爵懸注,宛如平人,其在事體,極爲未安。當初本寺之啓請改正者,蓋以此也。旣已改正之後,己亥舊錄,若爲仍置,則啓請釐改之意,果安在哉?己亥舊錄,決不可布置閭閻,至使新舊雜傳於世,己亥頒賜冊子,一一收聚,畢役後出草休紙洗草時,同爲洗草。至若五處奉安件,則日後新件奉安之時,退出舊件,堂上·郞廳,眼同洗草之意,分付於宗簿寺,何如?傳曰,允。
又啓曰,式年初試一所試官尹游,稱有身病,來到闕外,不爲復命,投疏退去,事體極爲未安,推考警責。玉堂下番闕直,亦至兩日,卽爲牌招入直,何如?傳曰,允。
又啓曰,卽伏見文科初試一所榜,則擧子南鶴增,以加點未準之人,冒赴館試,初場發覺,見拔之後,又赴於漢城試,至於得參,其在國體,不可仍置。開場後不得追錄,令甲至嚴,而主掌官之冒法許錄,亦甚駭然。當該主掌官,從重推考,擧子南鶴增拔去事,分付該曹,何如?傳曰,允。
有政。吏批,判書柳鳳輝受由未出仕,參判鄭齊斗在外,參議尹行敎進,左副承旨徐命淵進。兵批,判書李肇病,參判金致龍進,參議李翊漢試官進,參知尹㝚病,左副承旨徐命淵進。
吏批啓曰,判書柳鳳輝受由未出仕,參判鄭齊斗在外,小臣獨政未安,何以爲之?敢稟。傳曰,只出緊任。
又啓曰,春坊闕員,今當差出,而擬望之人乏少,相避竝擬,何如?傳曰,允。
以權益寬爲獻納,李世璡爲禁府都事,柳弼垣爲兼弼善,趙遠命爲南學敎授,曺命敎付副司正。
徐命淵,以司僕寺官員,以一提調意言啓曰,興陽監牧官朴萬亨,以收稅過重,入於御史書啓中,當自備局覆啓論罪,而如此之人,旣不可仍置,則卽今秋事方急,有不可等待覆啓,朴萬亨罷黜,何如?傳曰,允。
又以司僕寺官員,以一提調意言啓曰,前因本寺啓辭,十八牧場牧戶,許令分籍事,命下,而漢城府覆啓,還復防塞矣。其中監牧官之兼僉使處,牧子身役,尤爲煩重,而本邑操原籍之威侵擾百端,決無支堪之勢。登山牧場,今旣空虛,以穀物言之,近七百石收穫之地,上年實數,僅爲三十石,其他可知,誠極寒心。其外兼僉使處,亦次第弊破,至於瑞山監牧官所屬牧場,舊是大處,人畜甚盛,而一自兼僉使之後,日漸耗縮,勢將如登山而後已,事形比他處最難,他牧場則雖不可盡爲分籍,而瑞山監牧官所屬牧場,則竝依白翎·永宗牧場例,特許分籍,以爲保存之地,何如?傳曰,允。
李夏源啓曰,司譯提調趙泰億·柳鳳輝,竝改差事,命下矣。雜科初試,只隔數日,該院多有擧行之事,其代,令該曹卽爲口傳差出,以爲推移進參之地,何如?傳曰,允。
吏曹口傳政事,以李肇·李眞儒爲司譯提調。
以副修撰尹游牌不進,罷職傳旨,傳于李夏源曰,推考傳旨捧入。
正言李春躋啓曰,請金姓宮人行藥者,卽速摘發,出付有司,快正王法。措辭見上請還收大靜圍籬安置罪人申銋,出陸撤籬之命。措辭見上請還收遠竄罪人任埅·趙榮福量移之命。措辭見上請罪人趙聖集,依前臺批,快正王法。措辭見上慤·星樞酌處還收之請,非臣一人之言,實循擧國公共之議,而屢次爭論,一向靳兪,臣不勝抑菀駭惑之至。夫三手凶逆之關通密逕,綢繆陰計者,專在於銀貨一款,而慤三百兩之說,星樞新入之語,明出賊招,昭載鞫案,則罪疑惟輕之律,斷不可擬議於此賊輩,而大臣之言,旣曰,人情之憤嫉欲殺者,理固然也,其所以貸死者,只以階梯之已絶而已。噫,人情之所共憤,卽王法之所必加,況其所謂階梯者,或已承款而處斬,或已抵賴而徑斃,其何可至今留貸,使爲此賊之階梯耶?大臣亦曰,臣在三司,亦必爭執,今臣之論所執者法,法旣當也,則臺體獄體,宜無異同。且治逆之道,承款則正刑,不承款則加刑,自是不易之三尺,無端酌處,大拂輿情,請亟寢罪人慤·星樞等酌處之命,卽日嚴鞫,快正王法。校理姜必慶,人望素輕,名論未著,倖參堂錄,未允物情,直拜校理,尤涉冒猥。請校理姜必慶改正。盟府有司堂上,位望自別,武弁之膺是任,間亦有之,而除非望實俱著者,不宜輕畀也,明矣。宜昌君南泰徵,行己愚悖,處事顚妄,歷試內外,彈駁相續,而適會承乏,猥叨本任,不有人言,揚揚冒出,廉隅全喪,擧措多駭,物情譁然,久而未已,請忠勳府有司堂上南泰徵改正。答曰,勿煩。
李夏源啓曰,兵曹郞廳來言,闕內各處入直軍兵,夜巡檢云矣,敢啓。傳曰,知道。
應敎柳弼垣疏曰,臣父病復發於風氣稍冷之後,胸膈輪痛,乍歇旋劇矣。又自數日以來,猝得暴泄,度數無算,食飮全廢,元氣澌綴,臣以無兄弟獨身,晝夜扶救,暫時難捨。昨於恩召之下,竟犯違慢之科,達夜惶悚,若無所容。聖度天大,罰止問備,繼而召牌荐降,嚴畏分義,不得不趨詣闕下,而臣卽今情理,實無離違病父,入就禁直之望。玆敢冒死仰籲於宸嚴之下,伏乞聖慈,俯賜諒察,亟命遞臣職名,不勝幸甚。答曰,省疏具悉。爾其勿辭,救護父病。
上在昌德宮。停常參·經筵。
下直,泗川縣監金昌赫,堤川縣監尹尙衡,文義縣監尹東衡。
李夏源啓曰,明日常參·經筵,取稟。傳曰,停。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,副摠管申命仁,以禁衛營別將別驍衛等試射事,訓鍊院晝仕進去之意,敢啓。傳曰,知道。
又啓曰,大司憲李眞儉上疏,執義李濟未肅拜疏批未下,掌令朴徵賓未肅拜疏批未下呈辭,掌令金濰,持平趙最壽·朴長潤在外。今日以監察茶時之意,敢啓。傳曰,知道。
呂必容啓曰,右承旨沈仲良,左副承旨徐命淵,右副承旨梁廷虎,俱以病不仕進,出納之際,事多苟簡,竝卽牌招察任,何如?傳曰,允。
李夏源啓曰,玉堂上下番不備,召對不得爲之之意,敢啓。傳曰,知道。
又以弘文館言啓曰,本館上番副校理臣宋眞明,以西學兼敎援,今日儒生製述坐起時,晝仕出去,而一日之內,勢難畢考,每每草記,事涉煩瀆,畢考間除草記出去之意,敢啓。傳曰,知道。
又以弘文館言啓曰,本館下番,連日闕直,事甚未安。副修撰尹游,旣有只推之命,更爲牌招察任,何如?傳曰,允。
沈仲良啓曰,以副修撰尹游牌不進,罷職傳旨。傳曰,推考傳旨捧入。
李夏源,以義禁府言啓曰,以慕華館觀武才時命官啓辭,刑曹啓目中,使內官金壽億,移本府處置事,允下矣。金壽億,今方待命於本府,卽爲拿囚之意,敢啓。傳曰,知道。
又以義禁府言啓曰,以統制使狀啓,刑曹粘目,前統制使李壽民,南海前縣令趙台相等,移本府處置事,允下矣。李壽民,前以他罪,定配於濟州牧旌義縣配所,趙台相,自任所時未上來云。竝依例發遣府書吏拿來,何如?傳曰,允。
假注書朴文秀病,代趙尙命爲之。
呂必容啓曰,假注書趙尙命,時無職名,依例付軍職冠帶常仕,何如?傳曰,允。
徐命淵,以訓鍊都監言啓曰,江都,自是保障重地,都監,曾於其地,建置庫舍,移藏軍器。且設屯田,以備不虞,而土品本來斥鹵,歲入亦甚零星,守直·監官·庫色·軍卒等朔料,每患難繼,而本府又從以逐年徵稅,一如私田。凡軍門屯田,例皆免稅,則獨都監屯田之納稅於本府,旣甚斑駁,亦損事體,都監田畓竝十二結零,自今爲始,依他例免稅之意,分付該曹及本府,何如?傳曰,允。
正言李春躋啓曰,臣以無似,猥叨匪據,孤負職責,愧懼方深。卽伏聞憲長之疏,以臣所論兩件事,有所分疏,而於姜必慶則曰,名閥文華,合置瀛選,於南泰徵則曰,不次薦用,可見伸屈,臣不勝瞿然,繼之以訝惑也。夫必慶之名閥文華,臣未敢知,而第其平日行己,未免碌碌,倖參堂錄,大拂輿情,雖其臭味相合者,亦多嗤點,至於直拜校理,尤涉僥冒。今其救解之言,亦曰,果違政格,公議之不厭,蓋可見矣,臣之只請改正,未必非平允之道。泰徵之見嫉凶黨,臣亦聞之,則循序而進,夫誰曰不可,而唯其愚悖之性,驕蹇之習,不少裁抑,過加奬擢,殊非玉成,泰徵之道,況主管盟府,爲任甚重,承乏苟充,致有物議。及其冒出,又多駭擧,而駁正之論,尙今不發,臣常慨然於心,有所論劾,而因此廢棄,亦非臣之本意也。且其所謂勳臣家嫡長,依例應帶之職云者,實所未曉。勳家嫡長之隨其資級,承襲封君,雖是應行之典,而不問其人望履歷之如何,輒授有司之任,臣未之前聞,信如其言。則承襲封君之類,人得而爲之,何患乎有司之難其人乎?臺閣論人,各從聞見,或彈或救,雖不害爲相可否之道,而因此寂寥數事,至被憲長之斥,則其何可仍冒於臺端乎?請命遞斥臣職。答曰,勿辭。
李夏源啓曰,正言李春躋,再啓煩瀆,退待物論矣。傳曰,知道。
又啓曰,卽伏見式年文二所初試榜,則擧子孫以雄,以圓點未準,冒赴館試,見拔之人,又赴於他所,至於得參,其在國法,不可仍置,主掌官之不有令甲,開場後有此追錄名之擧,殊甚駭然。一所主掌官,旣以南鶴增追錄名事,自本院請推,鶴增亦已拔去,則今此孫以雄,不可異同,二所當該主掌官,從重推考,孫以雄拔榜事,分付該曹,何如?傳曰,允。
雍正元年癸卯九月十二日午時,上御熙政堂。承旨持公事入侍,同副承旨李夏源,假注書趙尙命,記事官申致雲·尹容。夏源進伏,讀義禁府草記,以統制使狀啓,南海前縣令趙台相拿來事。上曰,允。又伏讀義州府尹狀啓,皇曆齎咨官,本月初八日渡江入去事,皇曆齎咨官人馬數別單,啓下備邊司。夏源曰,今番庭試武科初試,以望日開場,而大司憲李眞儉,執義李濟,掌令朴徵賓,俱陳疏未承批,掌令金濰,持平趙最壽·朴長潤皆在外,其前必下疏批,庶無臨時窘迫之患矣。上曰,唯。仍顧謂內侍曰,原疏持來,承旨讀之。夏源伏讀大司憲李眞儉疏曰,伏以,臣於本職,萬萬不似之狀,已悉於前疏,今不可疊床,而念臣方其少也,素蔑風稜,旣不得出入於兩司,到今白首之年,冒當不稱之職,志氣衰懶,言議疲軟,尸居風憲之長,已五箇月,而曾無一言半辭,有補於聖明者,每顧所帶職名,只增慙忸而已。且以疾病言之,自夫待罪西藩之後,適値勅行之絡續,前後灣上之行,不知其幾次,勿論寒暑,驅馳道路,精神氣力,一倍消減,濕痰流注,支體疼痛,行步艱澁,不能拜跪,呻痛之聲,晨夜不絶。以此病狀,奔走職事,斷無至望,莫重言議之地,其不可虛帶也,決矣。伏乞聖明,亟許遞改臣職名,以便公私焉。臣於乞免之章,不宜贅陳他說,而昨伏見諫院新啓,論校理姜必慶·宜昌君南泰徵兩件事,不能言慨然者矣。必慶之名閥文華,合置瀛選,公議所許,館錄踰年,而人無瑕點矣。今臺臣,忽以人望素輕,名論未著等語,一筆句斷,無所顧藉,此豈論人平允之道耶?旣升四品之後,直擬校理,果不無違於政格者,而此銓曹未諳規例之致,以是歸咎銓曹,猶或可也,因此而論斷其人,永塞淸塗,臣未知其得當也。至於南泰徵事,亦有所不然者。泰徵出於名門,少年投筆,十載廢塞,全由於見嫉凶黨,則當此改紀之時,不次薦用,可見伸屈之理。且勳府有司之任,亦是勳臣嫡長,依例應帶之職,則分外驟升之言,未知奚爲而發耶?當人才渺然之時,如泰徵者,吹覓而廢棄之,則朝家用人之道,恐不當如是也,唯聖明之照察焉。臣無任屛營激切之至。答曰,省疏具悉。勿辭察職。夏源又伏讀執義李濟疏曰,伏以,臣於待罪嶺邑之中,忽承柏府新命,除書遠頒,馹召繼降,臣誠驚惶震惕,罔知攸措也。臣曾忝是職,絲毫蔑效,則今不可冒昧復玷,以重其罪戾,而召命之下,不敢久淹,謹以前月二十二日,力疾登塗,及到中路,得見朝紙,則所叨職名,旣遞而旋仍矣。臺閣之任,與凡僚有別,非有時急不可已之事,曾無自下啓遞之事,蓋所以重臺閣也。今此變通,前所未有,而仍因蹲冒,決無是理。且臣以望七之年,登半千之程,撼頓之餘,宿疾添劇,跨鞍得達,其勢末由,不得已以藁轎作行,寸寸前進,僅抵城外,而身爲法官,先自犯禁,此尤臣應遞之一端也。臣當詣臺自列,而見今病勢,十分危篤,委席㱡㱡,作一僵尸,不得不冒陳血懇,冀蒙恩遞。伏乞聖慈,亟命先遞臣職,仍勘臣罪,以嚴邦憲,以安私分,不勝幸甚。臣於乞免之章,不宜贅陳他說,而第臣新自南來,目見災傷之非常,不可不趁時登聞,以救窮民之塡壑,故敢此附陳,惟聖明垂察焉。嶺南一道,素稱衣食之鄕,而至於尙州,地品甚薄,灌漑之處,十之三四,而餘皆高燥,奉天之畓也。試以今年言之,六月初得雨之後,始乃移秧,而旋因三巡大雨,懷襄之災,驚心慘目,此則朝廷旣許給災,民心稍以爲慰。第臣伏見年分事目,則成川·覆沙全棄外,些少傷損處,不許給災,至於水沈田,諉以兩耕,勿令擧論,此蓋出於有司恤費之意,而臣意則竊以爲不然。所謂成川·覆沙,以一田言之,則或有全棄者,或有半棄者,或有過半棄者,而全棄者甚小,半棄過半棄者甚多。今若只就全棄者給災,而不許其餘,則雖有給災之名,而實無給災之效矣。如一結中數卜之被傷者,所關甚微,或可勿論,而至於半棄·過半棄之類,不給內災,則哀彼民生,將何以粒?臣於在任時,出没田間,精抄災處,則成川·覆沙·浦落及水沈之處,幾至千餘結,泛以言之,雖似過多,而若以元帳付一萬五千四百八十餘結而言之,則特倉稊之微耳。雖一併給災,實結之數,比諸上年,不翅倍屣,堂堂聖朝,豈爲此些少得失,以取白地徵稅之怨哉?宜令廟堂,更加商確,川·浦·沙內災及水沈田給災一款,添入於年分事目中,則生民不勝幸甚。且臣得見戶曹節目,則水沈後種菁之田,亦入於徵稅之中,噫,此何言也?古之宰相,猶有拔葵者,豈以一國之大,而至徵菁田之稅乎?若使窮民聞之,則必以爲朝廷恤民之心,不如惜費之甚,臣竊爲該曹惜之也。生民弊瘼,孰非切急,而最其中慘毒痛苦不可忍者,莫如隣族徵布之弊。尙州,卽嶺南雄府也,各樣納布之軍,至於六千五百餘名之多,每歲物故·逃亡,率不下數百名,其上納身布,輒徵隣族,隣族亦非無役之民,自己之布,猶難備納,況他人之布乎?自臣莅任後十餘朔之內,前後上納,無慮數百餘同,而徵族徵隣之弊,甚於搥剝,當其督捧之際,民雖鬻盡衣皿,艱難備納,而怨呼之聲,徹于上下,臣嘗對此而不覺衋然也。前後爲牧,孰不欲先祛此弊,而良丁之難得,有若上天,所謂歲抄代定,率多募得無根着流丐之類,威脅捧疤,姑塡闕額,以苟冀無事磨勘而已,故今日纔充,明日旋逃,闕額之數,隨卽如舊。噫,國家安危,唯在武備之虛實,而今日軍政踈虞若此,平時隣族之弊,姑舍勿論,脫有緩急,何以衛國?言念及此,良可寒心。臣嘗欲救此弊,經年揣摩,則其策唯在於搜出兩營所屬及各樣保人差備之類,隨闕罷定,而近來國綱漸弛,民習濫惡,良民之稍有氣力者,冒稱幼學,到老閑遊,今若按藉行査,一一搜出,則其數亦必不貲。至於監·兵營納布之軍,皆是一疋之役也,比諸兩疋,苦歇懸殊,而營門案付,且無定額,故自願投屬,如恐不及,良丁難得,職由於此。前後議者,蓋嘗以此爲言,而至今不行者,臣莫知其故也。伏願聖明,特令廟堂,收聚各營軍案,酌定額數,而其餘則出付各邑,以充逃故之額,此外各邑差備,冒稱幼學査出事,唯在各該守令之從長善處而已。伏願聖明,下臣此疏于廟堂,使之劃卽擧行焉。嶺南卽士林之府庫也,見今文科出身者,幾至百餘人,而有職者絶小,無職者擧皆貧寒困苦,白首虛老,雖以尙州一境言之,有門閥才諝可合調敍者,亦多有之,而一失職,動經十年,或數十年不復,平生所履歷,高不過一縣監,下僅至察訪·典籍,其所資而爲生者,唯在官糶之多少。噫,士之讀書決科,雖不以溫飽爲志,亦豈欲終身窮餓而已哉?年少儒生輩,見此以爲戒,駸駸然深於謀生,而忽於治身,力於耕農,而倦於書史,人才之不興,風俗之漸汚,未必不由於此,可勝歎哉?天之生材,無間京外,王者用人,不問踈戚,伏願聖明,特命銓曹,名別收用,一以慰遐鄕積鬱之心,一以礪後生頹惰之氣焉。臣無任屛營祈懇之至。讀訖,夏源曰,此疏梗槪,是災結·軍役及嶺南文科人收用等三件事矣。上答曰,省疏具悉。可不留心焉?夏源,又伏讀掌令朴徵夏疏曰,伏以,臣於前冬,濫蒙洪造,忝叨言地,不諒時勢,妄效一言,斥補塞邑,自訟愆尤,乃於受由歸覲之際,忽蒙柏府新命,臣誠感泣,不知攸處。經年之後,復理前事,實涉煩猥,而顧臣所遭,有非尋常糾劾之比,豈可以事在旣往而終始泯默,以自阻於天日之下哉?臣本無似,百不猶人,旣無嘉言善謀,可以有補於國家者,唯是嫉惡糾奸之忱,乃其性耳。適見淸朝法從之列,間有憸佞之人,竊附刺擧之義,而早晩顚沛,臣亦自料矣。不意諫爭之列,遽有報復之論,而本事是非,不敢容議,做得忽地辭說,擧臣平生,凌藉醜辱,專事擊去,請罷之不足,至以改正爲言,自有臺閣以來,曾所有之變故也。如彼阿護私黨之輩,固不足深責,惟其情志之相孚者,雖不以臣言爲非,而亦皆風靡,又從以費辭助攻,至發劾遞之論,氣勢所壓,幾至糜爛,幸賴聖鑑之洞燭,曲加保全之殊私,不知糞土微臣,何以得此於君父也?夫尹淳,曾以才翰,見稱於儕流之狀,臣非聾瞽,亦豈不知,而第其德不勝才,濟以辯慧之性,心不純至,務爲奇衺之論,驕冶自恣,善爲陰陽色態,以取媚於當世,而世亦不以端方正直之人,目之久矣。頃歲權凶擅國,宗社將亡,則若而士類,不顧死生,倡爲抗章請討,扶得綱常之義,而淳於其時,佯爲大言,外示慷慨之色,內實首鼠兩端,反懷沮敗之意,末乃閃身躱避,仍以規免,卽此一着,足以斷其平生,而況復改紀之後,略無羞悔之意,益肆狠懟之心,思欲甘心於士類,陰唱邪論,眩幻出沒,使今日群情詿誤,而論議多歧,人心疑懼,而瞻顧成風者,是誰之故也?噫,國家不幸,遭此千古所無之逆變,凡有血氣者,莫不扼腕張膽,皆效食肉寢皮之論,而淳以出入三司之人,曷嘗有一言半辭之偶及於討復者耶?至於憑藉李晩成宗社大計之說,欲證洪致中崖異凶論之跡,而平生伎倆,綻露無餘,此則前後臺章及臺避,皆可按覈,而乃以觀音菩薩等說,乞哀於發啓臺臣之書,人多目見,則焉可誣也?其他言議出處,實多回互不正之事,故臣啓所謂惎間貽害云者,正指此也。噫,有一於此,難免不正之目,而況其前後情狀,變態百端者乎?歷觀前古,未有無才之小人,故宋臣司馬光曰,才勝德,謂之小人。又曰,才者,人之所愛而易親如彼。金東弼之盛稱其才,極口贊譽,而略不辨明於淳之行心處事者,尤可見臣言之有據,而適足以證淳之爲眞小人也。雖以近日事觀之,名官之被重劾者何限,而未有紛然救解,反攻言者如此之爲,則淳之氣勢權力,可謂傾世,而東弼所謂孤立寡朋,不解附麗等說,是誰欺乎?若使此人,漸至奬用,則臣恐誤人國而害世道者,實有不可勝言者。故臣非不知一言脫口,衆鏑叢身,而不計一己之利害,必欲劾論者,此也。在臣自靖之道,固不宜呶呶較爭,以犯無辨之戒,而第東弼疏中所以醜辱臣身者,實多構捏誣罔之事,臣安得默無一言乎?臣於辛卯歲,佐幕關西,果以成給私通之故,至被罷職之罰,而其時大臣筵奏,只以年少未經事爲言,而至於不成人三字,本無此語,考諸日記,可驗其虛罔矣。其言又謂淳,枳臣淸顯,故以臣之論,謂出於蓄憾,欲驅臣於修却陷人之科,良可笑也。臣之初通臺望也,淳以姻嫌遞銓郞已久,且政席通塞,近無問議於曾經之例,則淳雖欲枳之,不可得也,無乃求罪不得,創出無根之說,而不覺誣罔之歸耶?且斥臣以嗜利無恥承望風旨者,尤不滿一哂也。此則不顧廉隅,唯利是趨,奔走權要,互相推詡,受其順指,乘機射利,賭取名利者之所爲,東弼何不反顧,而輕以此加人耶?只怒其臭味相合之人,見劾於臣,而發此抑勒之言也?且伏見尹淳之疏,謂臣以蜚語戕人,又曰,深構巧捏。噫,人之不自諒,胡至於此?如有一言之爽實,則何不明言某事之搆虛,而囫圇說去,若是其不明耶?顧念臣以孤根弱植,全昧括囊之義,而當世道險戱之日,論一奸佞之人,而群嘲衆罵,一時叢萃,身名僇辱,無復餘地,雖荷終始曲保之恩,獲免僵死嶺海之外,至於臺憲之職,決非如臣顚沛困頓者之所可堪承。且臣家有七十偏母,病在床褥,情理所在,何忍一刻違離,而千里關塞,勢難將往,獨身赴任,恰過半載,爲護母病,請由入城,纔踰數日,而恩除遽降,義當趨謝之不暇,而所被人言,極其凌蹴,旣以改正爲言,則其不可淟涊冒出,自喪廉隅也,決矣。伏乞天地父母,諒臣情病之難强,遞臣所叨之職名,刊臣姓名,勿復檢擧,以快人心,以安私分,不勝幸甚。臣無任屛營祈懇之至。答曰,省疏具悉。勿辭察職。
上在昌德宮。停常參·經筵。
下直,玄風縣監李聖彦,咸安郡守李思彦,昆陽郡守金重九,文川郡守愼爾晉,德山縣監趙明震,新昌縣監申思說,鎭岑縣監宋元瑞,庇仁縣監邊玉明。
大妃殿·大殿·中宮殿,政院·玉堂問安。答曰,知道。世弟宮誕日,政院·玉堂單子問安。答曰,知道。嬪宮問安。答曰,知道。
梁廷虎啓曰,明日常參·經筵,取稟。傳曰,停。
又啓曰,正言李春躋,引避退待,而諫院多官,或在外或呈告或未肅拜,處置經宿,事甚未安。除在外未肅拜人員外,司諫李眞淳,卽爲牌招,以爲處置之地,何如?傳曰,允。
徐命淵,以守禦廳言啓曰,故判書閔鎭厚,爲守禦使時,戊戌年分,京居姜遇文·鄭潭等,買取於朱士明處德山田畓,因渠輩願賣,發遣將校與本官,眼同打量成冊,而田畓竝二十一結十八負,一從文記所付,以錢文一千七十九兩零,從價買取,設屯收稅者,至於六年之久。蓋此田土,不無奸民輩相爭之端,而閔鎭厚,曾莅京兆,詳按此獄,明知朱漢之理直,他民之奸騙,故本廳決買時,曉喩此等委折於本廳將校及各人等矣。厥後自本道,有所往復於本廳,而稅穀,至欲擅奪,伊時守禦使前判書權尙游,具由啓達,徵還稅穀矣。道臣權,仍以此事陳章,權尙游亦爲疏論,啓下備局,令漢城府土主朱士明及彼隻印光國·李弘·金時鏜等,拿致京司,一處嚴覈後,相訟兩邊文記取考,而得決度數,欲亦爲參互入啓決折事判下,而辛丑年備局啓辭,有曰,今觀漢城府報狀,則朱士明段,丁亥年,刑曹具格決得立案一度,乙亥年漢城府具格決得立案一度,丙申年刑曹啓下決得立案一度,甲午年刑曹啓下決得立案一度,己卯年漢城府啓下決得立案一度,凡五度文書現納,而德山官決得立案三度,仍置本官紙筒中,尙未推出云。印光國等文書,無可現納,揆以法理,朱士明處決給,宜當,守禦廳之買得,未爲不可,非理訟者金時鏜等,移送刑曹,各嚴明懲罪事,有所定奪矣。今者金時鏜等,前後如許事狀,全然掩沒,誣呈上言,辛丑處決,謂之誤決。蓋其意,今當改紀之初,若以辛丑間事,有所誣訴,則必爲得捷之計,而此有不然者。不特辛丑一番處決而已,丁亥·乙亥·丙申·甲午·己卯通數十餘年之間,秋曹·京兆,一辭決折,若是明白,而至於入啓判下者三度,則其時官長,豈皆不識法理,有所誤決?若夫故判書閔鎭厚,素稱詳明,習練訟體,寧有不及於今人者哉?大抵以訟體言之,則德山本縣三度得決之案,雖不推出,京司之五度得決,不翅明白,啓下文書,又滿三度,且其田畓,方在軍門,逐年收稅,以補軍需,則其在訟官之道,所當十分審愼法理訟體,反復推詳前後文案,一一照檢,而本廳,今爲田畓之時主,則亦宜有文移往復,以盡相敬之義,而今乃因奸民輩誣呈之一紙上言,不有過數十年秋曹·京兆五度得決三度啓下之案,猝然決給於奸民,其爲彼民地,則至矣,而其於法理何,事體何哉?金時鏜等,不畏國法,八度見屈之後,誣罔天聽,眩亂國典,此而不治,則非但止訟無日,亦將無以戢奸。首唱民人金時鏜段,令刑曹拿致,嚴刑考律定配,以懲民習,漢城府今番誤決之案,亟令爻周,而德山田畓段,依前三度啓下定奪,兩度官決之案,還屬本廳,以補軍需。日後奸民輩,或有復踵前習,潛售奸訴之擧,旣已八度得決,不可聽理之意,刑曹·漢城府·本道,竝爲申明分付,何如?傳曰,允。
假注書李壽益有頉,代以柳儼爲之。
李夏源,以弘文館言啓曰,本館上番應敎臣柳弼垣,以實錄廳郞廳,晝仕出去,而每每草記,殊涉煩瀆,今後則除草記往來之意,敢啓。傳曰,知道。
又以弘文館言啓曰,本館下番闕直,已至累日,事體未安。副修撰尹游,旣有只推之命,呂善長,親病受由,已過累日,竝卽牌招察任,何如?傳曰,允。
又以禮曹言啓曰,因政院啓辭,今此式年文科初試一所擧子南鶴增,二所擧子孫以雄,令該曹拔榜事,允下矣。原榜目中,改付標以入之意,敢啓。傳曰,知道。
又啓曰,戶曹判書李台佐三度呈辭。傳曰,只遞本職。
梁廷虎以備邊司言啓曰,戶曹判書李台佐三度呈辭,有只遞本職之命矣。國家經費,年分等第,專管於度支,此時此任,有難輕遞,戶曹判書李台佐,今姑仍任,使之斯速察任,何如?傳曰,允。
李夏源,以備邊司言啓曰,北漢句管堂上,曾以本司有司堂上中,啓下事,定奪矣。吏曹判書柳鳳輝差下,使之察任,何如?傳曰,允。
又以備邊司言啓曰,本司堂上,員數雖多,無故行公之員絶少。行大司成李眞儒,漢城左尹李明彦,大司憲李眞儉,本司堂上差下,使之察任,而禮曹判書趙泰億,仍察有司之任,何如?傳曰,允。
司諫李眞淳啓曰,日昨正言李春躋,以姜必慶·南泰徵事論啓,而不送具書,只以赫躋示槪曰,今日論校理姜必慶,勳府堂上南泰徵改正事,臣答曰,姜事,未見措語,姑難可否,南泰徵之主管盟府,果有不叶於物議者,而但此人遞後,難得其代云云矣。追見具書,語欠稱停,臣實惜其率易,而至於南泰徵事,臣書亦有不愜物議等語,則今於僚臺之被斥引避,有不可冒當處置者。請命遞斥臣職。答曰,勿辭。
梁廷虎啓曰,司諫李眞淳再啓煩瀆,退待物論矣。傳曰,知道。
李夏源啓曰,修撰尹游,副修撰呂善長牌招事,允下矣。今已夜深,待明朝出牌之意,敢啓。傳曰,知道。
左承旨呂必容上疏,伏以,臣以衰暮之年,痼疾之身,夙夜劇役,本非所堪之任,而乍遞旋授,恩眷非常,顧念分義,不敢言病,强策奔走,已至八朔,筋力澌盡,殆無餘地,而向因聖體愆和,連設候班,又値蔥臺試才,親臨帳殿,職在近侍,不遑自便,因仍遵據,黽勉出入,而行步蹣跚,氣息喘急之狀,惟我聖明,亦必俯燭矣。秋深涼生之後,宿患頑痰,日漸有加,胸膈否塞,呼吸迫促,累日處冷之餘,泄痢又作,登溷無算。昨自禁直,曳還私次,達夜叫痛,症勢越添,上焦關格,咳喘益盛,下腹虛冷,注瀉不止,多灌藥物,未見分效,時月之內,難望復起,出納之地,不敢暫曠。玆敢哀籲於宸嚴之下,伏乞聖慈,憐臣病狀,遞臣職名,仍命選部,勿復檢擧,俾便調息,以卒天地生成之澤。臣無任隕越昧死以聞。踏啓字
備忘記,傳于徐命淵曰,長番內官林好榮,莫重公事,誤踏啓字,極爲非矣,推考。
上在昌德宮。停常參·經筵。
李夏源啓曰,明日常參·經筵,取稟。傳曰,停。
又啓曰,吏曹郞廳來言,承旨有闕,政事,何以爲之?取稟。傳曰,當日爲之。
徐命淵啓曰,假注書柳儼,時無職名,依例付軍職,冠帶常仕,何如?傳曰,允。
以修撰呂善長·尹游等牌不進,罷職傳旨,傳于李夏源曰,推考傳旨捧入。
李夏源,以弘文館言啓曰,副修撰尹游·呂善長,旣有只推之命,更爲牌招察任,何如?傳曰,允。
徐命淵,以兵曹言啓曰,武臣賓廳講書及武經七書被抄之員,多有遷轉,卽今應講見存之員甚少,武臣中可合人,依例加抄,別單書入之意,敢啓。傳曰,知道。
又以兵曹言啓曰,今此庭試武科初試時,試官擬望之人乏少,依近例各以二望擬入之意,敢啓。傳曰,知道。
梁廷虎啓曰,正言李春躋,司諫李眞淳,引避退待,處置歸於憲府,而大司憲李眞儉呈辭,執義李濟未肅拜,掌令朴徵賓呈辭受由,掌令金濰,持平朴長潤在外,持平趙最壽自鄕上來,而辭疏時未承批,無無故行公之員,不得處置,監察茶時,亦甚未安。除在外呈辭受由,陳疏未承批外,呈告未肅拜人員,竝卽牌招察任,何如?傳曰,允。
李夏源啓曰,卽者吏曹郞廳來言,當日爲政事,命下,而判書柳鳳輝呈辭受由,參判鄭齊斗在外,參議尹行敎病不來,不得開政云。參議尹行敎牌招開政,何如?傳曰,允。
有政。吏批,判書柳鳳輝呈辭受由,參判鄭齊斗在外,參議尹行敎進,左副承旨徐命淵進。
吏批啓曰,判書柳鳳輝呈辭受由,參判鄭齊斗在外,小臣獨政未安,何以爲之?敢稟。傳曰,只出緊任。
以李眞儉爲都承旨,沈仲良爲左承旨,徐命淵爲右承旨,金始慶爲左副承旨,李廣道爲掌令,沈埈爲弼善,柳鳳輝爲左賓客,金始煥爲大司憲。
兵批,判書李肇進,參判金致龍病,參議李翊漢進,參知尹㝚陳疏受由,左副承旨徐命淵進。
兵批啓曰,加德僉使,今當差出,而擬望之人乏少,堂下曾經三品中竝擬,何如?傳曰,允。
以吳命峻爲知事,閔光色爲僉知,李正臣爲副摠管,朴尙玄·金垕爲都摠經歷,安宗大爲宣傳官,柳瞻·姜澤·李喜夏爲武兼宣傳官,金九敍爲阿山萬戶,成後孟爲宣沙浦僉使,李萬協爲加德僉使,方震夔爲知事,宋世弼單付甲巖權管,金始煥·朴徵賓·柳綏單付副護軍,呂必容單付副司直,趙尙命·柳儼單付副司正,許坫·金時相單付副護軍。
梁廷虎啓曰,卽伏見忠淸水使洪時九今春夏等褒貶啓本,則邊將無一人居下,殊無嚴明殿最之意,且虞候柳以晉,以緩急可恃爲目,一虞候題目,太不稱情,推考警責,何如?傳曰,允。
李夏源啓曰,卽者下番翰林尹容,以敗薦事,陳疏徑出,原疏纔已捧入,所當直捧禁推傳旨,而此與無端徑出有異,推考警責,何如?傳曰,允。
徐命淵啓曰,新除授加德僉使李萬協,時無加資之命,何以爲之?敢稟。傳曰,加資。
以執義李濟牌不進,罷職傳旨,傳于李夏源曰,推考傳旨捧入。
李夏源啓曰,卽者執義李濟承牌,詣臺引避,觀其措語,則以向日旣遞還仍,及承召上來時乘轎作行爲辭,原避纔已退却,而取考本院謄錄,則己亥十月,因掌令南世珍上書,三司之官,或奉命出使,或受由下鄕,冒禁乘轎者,直捧禁推事,備局回達依準矣。今此李濟,旣已冒禁乘轎,所當依定式直捧禁推傳旨,而臺諫則先遞臺職然後,捧其傳旨,亦有定式,執義李濟遞差傳旨,爲先捧入,而日昨李濟辭疏中,以乘轎一款,有所自列,而臣於伊日,未詳有禁推定式之事,矒然捧入,以致循例下批,不勝惶恐之意,敢啓。傳曰,知道。
又啓曰,大司憲金始煥,牌招不進,推考傳旨,今方捧入,而監試官,無以備員,事甚可慮。更爲牌招,何如?傳曰,允。
徐命淵啓曰,新除授左副承旨金始慶,待明朝牌招察任,何如?傳曰,允。
李夏源啓曰,明日庭試一二所武科初試監試官,兩司各二員,當爲進去,獻納權益寬,承牌入來,纔又引避,司諫李眞淳,正言李春躋,引避屢日,尙未處置矣。掌令李廣道,以監試官,承牌入來,監試官,雖無傳啓之例,使之卽爲處置,兩司有闕之代,則政官卽爲牌招開政,以在京無故人差出,仍卽牌招,以爲備員進參之地,何如?傳曰,允。
又啓曰,司憲府大司憲金始煥,再招不進,推考傳旨,纔已捧入矣。一日三牌,有傷事體,而監試官,將無以備員,更爲牌招,何如?傳曰,允。
獻納權益寬啓曰,臣伏見日昨僚臺之啓,以姜必慶之直拜校理,至請改正,繼而憲長之疏,盛言必慶之門閥才華,而猶以直拜校理,有違政格,歸咎銓曹爲辭,臣於都政,寔當秉筆之任,必慶備擬,臣固主之,臣於此,安得晏然而已乎?臣本晩生,未諳掌故,所謂政格,未知果嘗如何,而堂錄完圈之後,已至兩年,尙未一踐玉署一步,亦果政格之當然者耶?噫,爵祿者,人主礪世之公器也,況瀛館之職,官途極選,公議僉允,已完圈錄,而區別異趣之人,間或塞責於末副之擬,挨至于今,終欠一除。此有識之所以竊歎,而臣嘗慨然於中者,故入銓之日,與僚席相議,卽擬首·副,而必慶,適受點矣。直拜校理,世稱極選,臣嘗攻諸謄錄,其例不一,而蓋於完圈之初,卽擬副校理者,謂之極望。今此必慶之擬校理,在於參圈二年,屢擬修撰之後,則雖曰,旣陞四品,以此謂之僥冒,實非臣意慮之所及,臣未知果違於何等政格耶?今此首·副兩擬,實是許多人中揀取一二者,門閥地望,宜無可庇,完圈二年,亦無他議,而忽於始除館職之後,發此改正之論,而竝與其晉山世閥,而歸之於知與未知之間,臣恐淸朝臺閣之議,有不足以服人心也。憲長之疏,雖甚明析,而猶不能不動於直拜之說,爲此歸咎銓曹之案,重厚者,亦爲此言耶?臣暫入銓地,荐遭非斥,何敢以已離其職,而苟冒於臺次乎?請命遞斥臣職。答曰,勿辭。
李夏源啓曰,獻納權益寬,再啓煩瀆,退待物論矣。傳曰,知道。
掌令李廣道啓曰,正言李春躋,以原避見上司諫李眞淳,以原避見上獻納權益寬,以原避見上竝引嫌而退。完圈許久,旣無疵議,遽請改正,宜見非斥。未見具書,初無可否,不可以此輕遞言官。當初注擬,實循公議,以此引嫌,無已太過。請正言李春躋遞差,司諫李眞淳,獻納權益寬,竝命出仕。答曰,依啓。
有政,判書柳鳳輝呈辭受由,參判鄭齊斗在外,參議尹行敎進,右承旨徐命淵進。以李承源爲執義,李匡世爲正言。
兵批,判書李肇病,參判金致龍病,參議李翊漢進,參知尹㝚陳疏受由,右承旨徐命淵進。
兵批,承旨啓曰,判書病不來,無緊窠,且無送西之事,無政事之意,敢啓。傳曰,知道。
徐命淵啓曰,新除授正言李匡世,今方出牌,而執義李承源,家在城外,待罷漏後出牌之意,敢啓。傳曰,知道。
李夏源啓曰,出仕臺諫獻納權益寬,今方出牌,而司諫李眞淳,家在城外,待罷漏後出牌之意,敢啓。傳曰,知道。
副提學李眞儒,應敎柳弼垣,校理洪廷弼,副校理吳命新,修撰李承源,副修撰趙翼命等,聯名上疏。原疏見下答曰,省疏具悉。疏辭固好,可不採施焉?
左參贊姜鋧上疏,原疏見下答曰,省疏具悉。卿其勿辭,調理行公。
戶曹判書李台佐上疏,原疏見下答曰,省疏具悉。卿其勿辭,調理行公。
奉敎申致雲·尹容等,聯名上疏,原疏見下答曰,省疏具悉。爾其勿辭察職。
李眞儒等聯名疏曰,伏以,臣等日昨罷對後,開坐本館,議定諸名臣諡號,而故判中樞府事臣朴世堂諡號,以文貞首擬停當,封送太常矣。昨者副應敎李世德,合坐於太常,猝然改以文獻副末望,隨意改之,罷坐後,始乃書報於諸僚。噫,易名,自是國家莫大之重典,本館諸僚,齊會議定,世德以同議之人,遽然刪改於太常之坐,略不留難,惜乎,擧措之踈率,乃至於此也?況諡法極嚴,僚議完定,太常·政府,次第開坐,兩司署經,務盡其愼重之體者,意有所在。今於定諡之後,不復留難,獨自擅改,則一東壁足矣,將焉用館僚之齊議乎?此而置之,則將無以嚴節惠之典,杜日後之弊。伏願聖明,亟命太常,勿用所改之諡,更爲合坐,以重事體,千萬幸甚。
姜鋧疏曰,伏以,臣於望八頹齡,重得必死之病,久患毒瘧,添得血痢,委頓床席,人鬼未分,呈單之擧,誠不獲已。喉司知臣病重實狀,卽爲捧入,而微誠未格,至有三覆還給之命,臣迫隘惶悶,置身無所。赦後應行之坐,緣臣有病,未卽擧行,天牌荐降,分義至嚴,一身死生,有不暇顧,扶曳病軀,祗肅新命,仍參本府之坐,而適値廚院僚員有故,連詣監膳,觸風勞動之餘,症情轉劇,胸膈痞塞,痰火交攻,精神顚錯,若墜烟霧,吐血無算,昏窒欲絶,跬步之間,轉動無路。金吾劇務,不容虛帶,一日曠官,則貽一日之弊,非如閑官散職之比,而臣之所患,又非一時偶感風寒之證,原委旣痼,百藥無效,復起爲人,實所難必,雖欲强病驅策,其勢末由。此則諸醫之所共覩,同朝之所共憐,自非然者,何敢連章累牘,苦口力辭,仰干斧鉞之誅,唯以必遞爲期耶?區區腔血,天日下燭,伏乞聖慈,俯垂矜憐,將臣所帶判義禁之任,爲先遞解,使公務毋曠,殘喘獲延,千萬幸甚。
李台佐疏曰,伏以,臣才疎而職務不理,病痼而筋力難支,叨冒旣久,公私俱病,尋單丐免,實不獲已,乃蒙聖恩,特允所請,擔負纔卸,感祝罙深。千萬不意,因備局草記,又有仍授前職之命,臣誠惝怳悶蹙,繼之以慙恧也。噫,臣於本職,以才則決不堪也,以病則決難强也。經年尸祿,觸事憒憒,國儲難繼,轉至於虛竭,民詛朋興,或疑其聚斂,雖荷曲庇之私,幸免溺職之誅,而區區一遞之義,不徒臣之自劃,抑亦同朝之所共知。旣已陳情而號籲矣,亦已蒙恩而遞解矣,猶且縻係而蹲仍之,謂臣可以淟涊而復當乎?苟可冒承於旣遞之後,則初豈控煩於未遞之前也?朝家擧措,旣不免於顚倒,微臣進退,又不勝其苟艱。臣雖頑鈍,決不忍因仍濡滯,以自喪其廉隅,而且聞六卿之職,未曾有草記而仍存者,薦紳相傳,以爲創見,藉令臣不肖無恥,貪戀蹲冒,亦不可得也。辭受得失,關係風紀,雖被誅責,理難放倒,復事撕捱,徒致瘝曠,言實由中,事異例讓。伏望聖慈,天地父母,特加俯察,亟收臣前職仍任之命,俾國體無損,私分獲安,不勝幸甚。
申致雲等聯名疏曰,伏以,臣等俱以無似,濫叨史職,因循冒居,愧懼恒切,而區區所自勉者,唯在於擧代之得其人,以爲少效職責之計矣。顧今新進才彦之望實俱著者,儘多其人,臣等博採輿論,從公商議,乃以李匡德·趙迪命·李宗白·李喆輔·朴文秀等五人,停當回薦之際,有一先進,以爲首薦人李匡德之門閥詞華,吾非不知,第其言議,本無可觀,不可置之是選云,而其所疵讁之言,顯有指斥之事,臣等竊不勝慨惜之至。夫匡德之文學地望,蔚爲濟州之所推許,則此臣等所以首置薦剡,庶幾無謬擧之罪,而意外人言,乃至於此,臣實未曉也。雖然枳塞之言,旣出於先進,則僨誤之責,實無所逃。玆敢露章自列,逬出禁門,伏乞聖明,亟削臣等之職,仍治溺職誤事之罪,公私不勝幸甚。
上在昌德宮。停常參·經筵。
李夏源啓曰,明日常參·經筵,取稟。傳曰,停。
又啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
徐命淵啓曰,吏曹郞廳來言,臺諫及承旨有闕,政事,何以爲之?取稟。傳曰,再明日爲之。
藥房提調李肇,右承旨徐命淵啓曰,數日來風氣漸冷,伏未審聖體,若何,大妃殿氣候,亦何如?臞仙南極丹,連日進御,當歸龍薈丸,亦兼爲進御乎?丸劑進御之後,醫官等宜診察聖候。今臣等不可不率諸御醫及儒醫等,趁早入診,敢來問安,竝此仰稟。答曰,知道。無事。丸藥進御。慈殿氣候安寧矣。勿爲入診。
大妃殿·中宮殿,藥房問安。答曰,知道。
李夏源,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
徐命淵,以侍講院言啓曰,本院僚員,或陳疏未承批,或受由下鄕,番次之苟簡,未有甚於近日。兼說書曺命敎,自鄕入來後,尙未出肅。新除授弼善沈埈,今日亦不出肅,竝卽牌招察任,何如?傳曰,允。
沈仲良啓曰,右副承旨梁廷虎,今日不爲仕進,卽爲牌招察任,何如?傳曰,允。
李夏源啓曰,奉敎申致雲·尹容,疏批已下,竝卽牌招察任,何如?傳曰,允。
又以義禁府言啓曰,今番赦令,罪囚等分秩時,時囚罪人尹時澤,當初罪名雖重,初査已歸脫空,再査久未上來。雜犯死罪以下,旣已蒙宥,則時澤罪狀,姑在於難明之中,故臣等相議,置於放秩矣。卽見本道査覈啓本,則時澤,罪關風化,終不當任其倖免,而臣等之徑先放釋,極爲惶恐。但今下査狀,去八月二十七日啓下,而今始出給於本府,中間遲滯,至於十餘日之久。喉司之出給啓本,若在赦前,則此罪人,亦必無徑放之理,事甚駭然。當該院吏,令該曹囚禁覈治,且時澤,係是儒生,而同囚査官,旣已酌處,則本府不可仍爲推治,移送査狀於該曹,使之更爲囚禁覈處,何如?傳曰,允。
又以實錄郞廳,以摠裁官意啓曰,都廳郞廳尹游,違牌坐罷,令該曹依例付軍職,冠帶常仕,何如?傳曰,允。
兵曹口傳政事,以尹游單付副司果。
李夏源,以內醫院官員,以都提調提調意啓曰,儒醫朴泰初·李溟,俱以嶺南人,爲議藥同參,夏間上來,累次入診,議藥之時,亦爲同參矣。卽今進御丸劑,已爲停當,矧今寒節不遠,遠地之人,有難久留,姑爲下送,恐爲得宜。分付該曹,成給草料,令所經各邑,給刷馬依例供饋,何如?傳曰,允。
以弼善沈埈,兼說書曺命敎,奉敎申致雲·尹容等,牌不進罷職傳旨,傳于李夏源曰,推考傳旨捧入。
李夏源啓曰,奉敎申致雲·尹容,旣有只推之命,更爲牌招察任,何如?傳曰,允。
又以弘文館言啓曰,本館下番,無他推移之員,不得已以上番,姑降入直之意,敢啓。傳曰,知道。
檢閱曺命敎疏曰,伏以,臣於頃日父病屢添,十分危重,急報疊到於一日之內,臣五內如焚,一刻難淹。乃於入診臨迫之時,未暇趨侍,陳疏徑發。此雖出於私情煎迫,萬不獲已,而殆若不知有人臣分義之重,史局體例之嚴者。論以常憲,合被重勘,而嚴誅不加,溫批旋降,如臣眇末,獲此異數於君父者,今已累矣。罪積恩深,感激惶隕,罔知所以自措也。且聞大臣筵奏以爲,臣見其父,病重罷黜之狀,投疏徑出,斥之以事之寒心,莫此爲甚,繼以此後,則親病危重之外,勿許徑出爲請。有若臣父病,初未嘗危重,而適見罷黜之狀,始乃徑出者然,已非萬萬意慮之所可到,而右位未徹之疏,又從而實之,頓無推恕矜悶之意,誠不勝其慨然也。若臣父病甚危之狀,業已略陳於向日疏中,臣不敢有一毫虛飾於聖聰者,而治疏將上之際,罷狀適到,何嘗緣此而猝爲徑出之計哉?今將父還次,病勢奄奄,有朝夕難保之勢,不但醫人知之,凡在親知,莫不爲之驚憂,焉敢誣也?夫爲人子,而反以親病隨意輕重,筆之於書,忍欺君父,圖占自便之計,則其於爲人,果何如哉?臣雖甚愚蠢,亦不至專昧君臣父子之義者,而今其爲言,乃至於此,大臣筵白,雖或出於未諳實狀,至於同舍之間,則宜悉情懇,而猶加苛責,不少相諒,此莫非臣不忠不孝,平日言行,未能見孚,而然臣實慙恧無面對人,只撫躬自傷而已。卽此一事,已是難冒之端,而與奉敎臣尹容,又有應避之嫌,前旣以此控免,而今奉敎付職,則臣之在下當避,與前無異。玆不得不瀆擾於靜攝之中,伏乞聖明,亟命該曹,照例稟處,春坊兼任,竝許鐫削,仍治臣前後負犯,以謝人言,以安私分,不勝幸甚。答曰,省疏具悉。爾其勿辭,疏辭,令該曹稟處。
李夏源啓曰,奉敎申致雲·尹容牌招事,允下,而今已夜深,待明朝出牌之意,敢啓。傳曰,知道。
上在昌德宮。停常參·經筵。
下直,平澤縣監洪舜元,泰川縣監柳時模,利城縣監金夢遠,樂安郡守崔裕泰。
夜自三更至五更,月暈。
李夏原啓曰,明日常參·經筵,取稟。傳曰,停。
梁廷虎啓曰,大司憲金始煥武一所監試官進,執義李承源呈辭,掌令李廣道武二所監試官進,掌令金濰,持平朴長潤在外,持平趙最壽未肅拜疏批未下。今日以監察茶時之意,敢啓。傳曰,知道。
藥房都提調崔錫恒,提調李肇,副提調李眞儉啓曰,卽伏聞入診醫官所傳之言,則自上白粥水刺進御之後,吐出饍物,幾至二升許云,臣等不勝驚慮之至。卽與諸御醫入診,詳察症候後,議定當進之劑,宜當。不勝區區憂慮,敢來問安,竝此仰稟。答曰,知道。入診事,依啓。
大妃殿·中宮殿,藥房問安。答曰,知道。
大妃殿·大殿·中宮殿,政院·玉堂問安。答曰,知道。
世弟宮·嬪宮,政院·玉堂問安。答曰,知道。
李夏源啓曰,卽伏見江界府使金重呂陳賀箋文,則箋文末句落一字,末端職銜,又落一字,莫重奏御文字,如是不察,推考警責,何如?傳曰,允。
梁廷虎啓曰,本院以出納重地,多有不時擧行之事,故書吏·使令,自備局成給勿禁帖,曾無夜禁推捉之弊矣。去夜本院使令,被捉於禁衛營巡邏,達夜拘繫云。聞來極爲駭訝,卽爲發牌,招致當該牌將,則自本營庇藉牌將,不爲起送,而被捉使令,則謂之以侵辱牌將,至於重棍十五度。凡各軍門主管夜禁,則推治犯夜之人,固無不可,而本院使令,旣有勿禁帖,則牌將之隱藉夜禁,結縳拘囚,殊極無據。設令院隷果有侵辱牌將之事,旣非犯夜之人,則本營所當依例移牒,轉送法司,以爲査治之地,偏聽牌將之言,過加棍罰,旣涉率爾。況本院,卽號令百司之地,發牌進來,自是故規,而禁營之推托不送,亦未得當。當該牌將,若不別樣懲治,則本院隷屬,雖有時急公事,若値昏夜,將無以通行,後弊所關,不可以微納而置之。當該牌將,令攸司囚禁科罪,大將推考,何如?傳曰,允。
藥房再啓曰,臣等入診退出後,與諸御醫等商議,則皆以爲卽今聖候,由於胃氣不調之致,藿香正氣散,加神曲炒七分,連進二貼,宜當云。此藥二貼,卽爲劑入之意,敢啓。答曰,知道。
以奉敎申致雲·尹容等牌不進,罷職傳旨,傳于李夏源曰,推考傳旨捧入。
李夏源啓曰,史局重地,以兼春秋,連日代直,事體木安。奉敎申致雲·尹容,旣有只推之命,竝卽更爲牌招,何如?傳曰,允。
又以侍講院言啓曰,輔德金始㷜,連日入直矣。以加出事,下直出去,上番將未免闕直,而兼輔德趙遠命呈辭,兼弼善柳弼垣以本職,入直玉堂,文學趙趾彬,以親病陳疏未承批,兼文學權益寬,以監試官方在武科試所,無他入直之員。弼善沈埈,昨日違牌,旣有只推之命,更爲牌招,兼輔德趙遠命,亦爲牌招,以爲推移入直之地,何如?傳曰,允。
以兼輔德趙遠命,弼善沈埈牌不進,罷職傳旨,傳于梁廷虎曰,推考傳旨捧入。
梁廷虎,以義禁府言啓曰,卽接月令醫員玄載豐手本,則時囚罪人權信建,本以肥濕之人,處於冷地,重得傷寒,頭痛如碎,肢節疼痛,肌膚烘熱,食飮專廢,達夜叫痛云。自前罪人病勢如此,則有保放救療之規,敢此仰稟。傳曰,依爲之。
兵曹,以權冏爲右邊捕盜從事官。
梁廷虎,以兵曹言啓曰,今九月十七日,武臣堂上以上朔試射,二十日文臣朔試射,當爲設行,而訓鍊院慕華館武科庭試初試,今方設場,依前例以御營廳南小營設行之意,敢啓。傳曰,知道。
又以兵曹言啓曰,今九月十六日,生員權相文稱名人,自丹鳳門入來,差備門外擊錚,極爲駭愕,令攸司囚禁治罪,同門守門將金祈應,常時不能禁斷雜人,以致闌入,亦難免其責,推考,何如?傳曰,允。
以咸鏡監司狀啓,慶興等官居私婢楚郞等渰死,及洪原等官居金震興率女等囕死事,傳于梁廷虎曰,渰死·囕死人等,令本道恤典擧行。
梁廷虎,以武一所差備官,以試官意啓曰,監試官司憲府大司憲金始煥,强疾參坐矣。今日開坐之後,猝然寒戰,症勢頗重,似是觸冒添感之致,暫時試席,不能出坐支吾。卽今病狀,決難趁日赴坐,令政院稟旨變通,何如?傳曰,允。
又啓曰,因武一所草記,監試官大司憲金始煥病狀,決難趁日赴坐,令政院稟旨變通事,允下矣。原單子中,改付標以入之意,敢啓。傳曰,知道。
又啓曰,今日持公事入侍日次,而時無到院公事,頉稟。傳曰,知道。
又啓曰,武一所首試官執義李承源,所當出牌,而今已夜深,家在城外,待明朝出牌之意,敢啓。傳曰,知道。
雍正元年癸卯九月十六日申時,上御熙政堂。藥房入診入侍,都提調崔錫恒,提調李肇,副提調李眞儉,假注書趙尙命,記事官柳升鉉,記注官金,醫官李時聖·許坫·方震夔·玄悌綱·許信。崔錫恒曰,伏聞上候不寧,不勝驚慮之至。時已晩矣,朝水刺進御後,有吐出之症乎?上曰,水刺未及進御矣。錫恒曰,吐出之後,嘔氣有之乎?上曰,無有。仍出示所吐之物。錫恒請令醫官診候。李時聖入診退伏曰,脈候比俄者入診時,則乍沈數矣。許坫入診退伏曰,脈候乍沈數,而亦似重緩矣。方震夔入診退伏曰,脈候沈數,而數則比俄者,稍似減矣。玄悌綱入診退伏曰,脈候左三部沈而不數,右三部沈中帶數矣。許信入診退伏曰,左右脈候,少似沈數矣。錫恒曰,頃所進臞仙南極丹,連爲進御乎?上曰,進服矣。錫恒曰,當歸龍薈丸,亦兼爲進御乎?上曰,亦爲兼服矣。錫恒曰,二劑旣已進御,而又有忍冬茶,調牛黃及胎水,進牛黃膏等物,此雖治火之劑,而豈可如是長服乎?臣雖未知藥理,今番無端吐出之症,未必不由於此。請只服丸藥,而胎水·牛黃等藥,姑爲停止,似好矣。肇曰,未吐之前,諸藥中胎水或丸藥,其已進御乎?上曰,無有。錫恒曰,槐院分館,七月爲之,而揀擇坐起,尙未擧行,事之未安,莫此爲甚。行首掌務官,今因歲抄,旣已敍用,且旣往之事,每每爲嫌,殊涉太過。後日政付職,卽爲察任,前正字尹宗臣,亦有職牒還給之命,卽爲敍用付職,以爲揀坐進參之地,何如?上曰,依爲之。出榻前定奪錫恒曰,皇帝登極後,例有綵段出送之規,而今番回還使行,始有綵段及冊子賜與之擧,又有別諭之事,取考前例,則凡於此等事,皆有具方物謝表之事,考例擧行之意,分付該院,何如?上曰,依爲之。肇曰,吐後氣候,何如?嘔氣亦無之乎?上曰,無。錫恒曰,吐後無水刺進御之事乎?上曰,無。肇顧謂醫官等曰,今則已晩,白粥進御,何如?錫恒曰,吐後脾氣似未鎭定,水刺等物,姑勿進御,似宜矣。仍請退出議藥,次次退出。胎水·調牛黃膏進御停止事,榻前定奪。
上在昌德宮。停常參·經筵。
下直。昌原府使具侙,新寧縣監成世頊。
徐命淵啓曰,上候平復間,視事,頉稟。傳曰,知道。
藥房都提調崔錫恒,提調李肇,副提調李眞儉啓曰,伏未審夜來,聖體,若何,大妃殿氣候,亦何如?昨夕劑入藿香正氣散,其已進御,而水刺寢睡之節,皆得如常乎?今日臣等,不可不率諸醫,趁早入診,詳察證候。終宵憂慮,敢來問安,竝此仰稟。答曰,知道。慈殿氣候安寧。藿香正氣散進御,水刺差勝,寢睡安穩矣。
大妃殿·中宮殿,藥房問安。答曰,知道。
大妃殿·大殿·中宮殿·世弟宮·嬪宮,政院·玉堂問安。答曰,知道。
李夏源啓曰,都摠府郞廳來言,闕內各處入直軍兵,晝巡檢云矣。敢啓。傳曰,知道。
又啓曰,今日藥房入診入侍時,右議政李光佐有稟定事,同爲入侍之意,敢啓。傳曰,知道。
梁廷虎,以都摠府言啓曰,副摠管李明彦以漢城府左尹,本府坐起晝仕進去之意,敢啓。傳曰,知道。
又以都摠府言啓曰,今日午時,發遣郞廳,闕內各處巡檢,則入直扈衛軍官三十人內,二十六人,赴擧次,以試所出去,出身軍官金起宗·朴枝雄·辛聖甲·金宇鏡等,莫重宿衛重地,無緣闕直,事極可駭。令攸司依法處置,何如?傳曰,允。
徐命淵,以弘文館言啓曰,本館下番一空,姑降多日,事體至爲苟簡。下番有闕之代,今日政,以無故人差出,仍卽牌招察任,何如?傳曰,允。
又以侍講院言啓曰,本院兼輔德趙遠命,弼善沈埈,昨日違牌,以致書筵入侍,不得備員,上番省記,未免闕直,事體極爲未安。昨旣有只推之命,竝更爲牌招,以爲推移入直之地,何如?傳曰,允。
又啓曰,卽者吏曹郞廳來言,今日爲政事,命下,而判書柳鳳輝呈辭受由,參判鄭齊斗在外,參議尹行敎病不來,不得開政云。參議尹行敎,卽爲牌招開政,何如?傳曰,允。
有政。吏批,判書柳鳳輝呈辭受由,參判鄭齊斗在外,參議尹行敎進,右承旨徐命淵進。
吏批啓曰,判書柳鳳輝呈辭受由,參判鄭齊斗在外。小臣獨政未安,何以爲之?敢稟。傳曰,只出緊任。
又啓曰,臺諫闕員,今當差出,而擬望之人乏少,外任竝擬,何如?傳曰,允。
又啓曰,玉堂闕員,今當差出,而曾前出入之人,多在違牌坐罷中,合有變通之道,何以爲之?敢稟。傳曰,別單書入。
以呂必容爲左承旨,沈仲良爲右承旨,徐命淵爲左副承旨,李普昱爲正言,李世璡爲定山縣監,呂善長·尹游爲副修撰,曺命敎單付檢閱,李聖天單付承文博士,夏溪君椐敍用事,承傳。
兵批,判書李肇藥房進,參判金致龍病,參議李翊漢進,參知尹㝚陳疏受由,右副承旨梁廷虎進。以申慶濟·李暈·張漢相·趙命周·朴宗榮·朴正輝·朴廷豪·朴成裕·洪元益·申慶汝·鄭德徵·南益華·權重經·趙鳴鳳·李仁復·金鑮·朴泰道·黃溥·李柟·李縡·李時聖單付副護軍,李春躋單付副司果,文壽元單付僉知,李休徵爲興陽監牧官。
徐命淵啓曰,明日宗廟·永寧殿修改時,禮曹堂上二員,當爲進參,而判書趙泰億呈辭,參判金一鏡陳疏,行公之員,只有參議朴彙登,將無以備員,判書趙泰億,參判金一鏡,竝爲牌招,以爲推移進參之地,何如?傳曰,允。
李夏源啓曰,禮曹判書趙泰億,參判金一鏡,牌不進,推考傳旨,今方捧入,而明日宗廟·永寧殿修改時,禮曹堂上,無推移分進之勢,竝卽更爲牌招,何如?傳曰,允。
梁廷虎,以訓鍊都監言啓曰,新造旗麾祭,今月十八日子時,神武門後放砲,大吹打設行之意,敢啓。傳曰,知道。
申澋有頉,代以李眞洙爲事變假注書。
李夏源啓曰,藝文館檢閱曺命敎,旣已付職,卽爲牌招察任,何如?傳曰,允。
以檢閱曺命敎牌不進,罷職傳旨,傳于李夏源曰,推考傳旨捧入。
李夏源啓曰,禮曹判書趙泰億,參判金一鏡,再招不進,推考傳旨,今方捧入,而明日永寧殿·宗廟修改時,禮曹堂上,將無以備員分進,所當更請牌招,而一日三牌,有傷事體,修改期日隔宵,事甚窘迫,何以爲之?敢稟。傳曰,明日牌招。
梁廷虎,以備邊司言啓曰,兵使巡操,每以騶率過多,貽弊列邑,以致年事少歉,輒至廢閣,此甚不當。豐亨之時,則節度使之行,固不當埋沒,而至於歉歲,何可不別爲減省?況巡操之善不善,不係於騶率之多少?至於旗纛之屬,各營皆有,尤不必持往。今年穡事失稔,列邑弊端,尤爲可慮。巡操之行,自前排軍物,以至帶往,各邑最切緊不可廢者外,一併減省,供待之費,竝令十分從略,軍卒私點私習,亦令申飭各營邑,俾取簡徑而爲之,毋使曠日勞費,以除一分之弊,宜當。諸道兵使處,別樣申飭分付,何如?傳曰,允。
又以兵曹言啓曰,今九月十七日,琅城副正焍,自宣仁門入來,差備門外擊錚,極爲駭愕。令攸司囚禁科罪,何如?傳曰,允。
雍正元年九月十七日巳時,上御熙政堂。藥房入診入侍,都提調崔錫恒,提調李肇,副提調李眞儉,假注書趙尙命,記事官柳升鉉,記注官金,醫官李時聖·許坫·方震夔·金垕·鄭爾柱。右議政李光佐同爲入侍。崔錫恒曰,夜來聖體,若何,水刺·寢睡之節,皆得如常乎?上曰,君上病患中,公事終日出入,誠爲過甚。都承旨李眞儉罷職。仍命出去,眞儉,蒼黃退出。錫恒仍請醫官,次次入診。時聖入診退伏曰,左脈沈而數,右脈沈中乍帶數矣。坫入診退伏曰,脈候比昨不數,而左邊少似沈矣。震夔入診退伏曰,左右脈候沈,而左脈少數矣。垕入診退伏曰,左邊三部沈,右邊沈而乍帶數矣。爾柱入診退伏曰,左邊沈而有力,且帶活氣,右邊沈而尤帶數矣,活氣似是痰飮矣。錫恒曰,先王三年畢後,大妃殿例有設宴之擧,而以慶恩府院君喪期未盡,未卽稟定矣。今則禫月已過,而該曹不敢泛然陳啓,問於臣等,故敢此陳達矣。曾在丙辰年,顯宗大王祔廟後,因國舅喪,未卽擧行,至丁巳九月筵中,先王下敎曰,府院君喪三年後,慈殿氣候亦得安寧,其在情理,喜幸如何?欲於此時,設宴慰悅,而今年農事,不幸凶歉,國計民憂,俱極可慮,豐呈則情事雖切,勢難設行。今欲盡祛浮費,從略設宴,少伸至情,仍下分付該曹之命,今番之事,與此洽同矣。卽今國儲蕩竭,無以繼用,今年年事,八月以後,大失所望。豐呈則雖不可行,若依先朝已行之例,盡去浮費,從略設行,恐爲得宜,敢此仰稟。上曰,依爲之。李光佐曰,大喪三年後,卽當擧行,而慈殿私戚未盡,故尙今未行矣。今則私戚已盡,臣等爲合辭陳請入來矣。今旣定奪,當爲擧行,而先王朝進宴時,特命以盡去浮費,從略設行爲敎,卽今國計民憂,誠爲無涯,當依先朝事從略行之,在殿下孝養之道,必爲缺然矣。然事勢不得不如此,內間浮費,亦爲一切節省,則實有光於聖德,而眞爲孝道之大者矣。崔錫恒曰,取考前例,則以十一月定行,今亦依此十一月內,擇日擧行之意,分付,何如?上曰,以十一月爲之。出擧條崔錫恒曰,禁府罪囚,因赦蒙放者,不爲不多,而此外餘囚,亦多有之。因判金吾之引病不出,議讞無期云,此甚可慮矣。判義禁姜鋧,雖有重聽之病,精力尙强,眼視不衰,且善行步,雖劇務,足以行公,而第聞自經瘧病之後,尙未完復云。望八重臣,所患如此,督令察任,有乖禮使之道。判義禁姜鋧,今姑許遞,差出其代,以爲斯速議讞之地,何如?上曰,依爲之。出擧條崔錫恒曰,槐院分館後,多有遺珠,以致臺論,臺啓中指名之人,今無屬處,諸道馬官中,槐院窠隨闕分差,以爲疏滯之地,恐合事宜,以此分付吏曹,何如?上曰,依爲之。出擧條崔錫恒曰,俄者嚴旨遽下,有李眞儉罷職之命,雖未知聖意之攸在,而李眞儉,方在引入之中,昨聞自上有吐出之症,蒼黃入來。無時肅拜,朝者早爲入來,未知其過失之如何,而嚴敎遽降,眞儉以近侍之臣,蒼黃逬出,有駭瞻聽,極知惶恐,敢請收還。上曰,勿煩。李光佐曰,殿下至仁涵覆群下,群下仰之如愛子之於慈父,故往往有失着之時,以致威命頻降,嚴敎之下,當已震惕無措,罪罰則特賜涵貸誠好,故敢達矣。崔錫恒曰,自降嚴敎之後,大小臣僚,一倍悚懼。凡於出入之際,豈敢有一毫怠忽倨慢之念乎?眞儉新入筵中,尤加謹愼,設有失措之事,推考足以懲其罪,罷職終涉太過,推考警責,何如?上曰,罷職過矣,推考。眞儉退出後,沈仲良代入。仲良曰,收還聖旨,聖德大矣。第引接之際,嚴旨頻降,非但群下之一倍悚懼而已,其於聖德,何等傷損?臣則以是爲切悶矣。且於修養聖躬之道,亦豈不大段有害乎?從今以往,切勿暴怒,區區至願矣。上曰,然矣。
上在昌德宮。停常參·經筵。
下直。淸道郡守李世德,寧遠郡守李世煥,於蘭萬戶金兌亨。
大妃殿·大殿·中宮殿·世弟宮,政院·玉堂問安。答曰,知道。
大殿,朝廷二品以上·六曹單子問安。答曰,知道。
大妃殿·中宮殿,朝廷二品以上·六曹問安。答曰,如道。
大妃殿·中宮殿,藥房問安。答曰,知道。
大妃殿,移御景福堂後,政院·玉堂問安。答曰,知道。大妃殿,朝廷二品以上·六曹·大司憲單子問安。答曰,知道。大妃殿·大殿·中宮殿,藥房問安。答曰,知道。
傳于沈仲良曰,今日大妃殿,移御于景福殿,政院知悉。
藥房都提調臣崔錫恒,副提調臣李眞儉啓曰,伏未審夜來,聖體,若何,大妃殿氣候,亦復何如?寢睡·水刺之節,其果如常乎?藿香正氣散二貼,已盡於昨日,臣等率諸醫入診,詳察症候後,議定繼進當否,宜當。憂慮未弛,敢來問安,竝此仰稟。答曰,知道。慈殿氣候安寧。湯藥進御,水刺如常,寢睡安穩矣。
梁廷虎啓曰,大司憲金始煥呈辭,執義李承源武一所監試官進,掌令李廣道武二所監試官進,掌令金濰,持平朴長潤在外,持平趙最壽未肅拜疏批未下呈辭。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,副摠官李明彦,以義禁府同義禁,本府坐起晝仕進去之意,敢啓。傳曰,知道。
沈仲良啓曰,檢閱曺命敎,旣有只推之命,更爲牌招察任,何如?傳曰,允。
又啓曰,事變假注書李眞洙,時無職名,依例付軍職,冠帶常仕,何如?傳曰,允。
又啓曰,今日永寧殿·宗廟修改時刻已迫,而禮曹判書趙泰億,參判金一鏡,竝違牌不進,合有變通之道,何以爲之?敢稟。傳曰,牌招。
李眞儉啓曰,今日入診時,禮曹判書趙泰億,參判金一鏡,竝改差,其代令該曹口傳差出事,命下矣。正卿曾無口傳差出之規,政官卽爲牌招,開政差出,仍卽牌招察任,何如?傳曰,允。
吏批,判書柳鳳輝呈辭受由,參判鄭齊斗在外,參議尹行敎牌進,右承旨沈仲良進。兵批,判書李肇宗廟修改進,參判金致龍病,參議李翊漢病,參知尹㝚進,右承旨沈仲良進。
吏批啓曰,判書柳鳳輝呈辭受由,參判鄭齊斗在外,小臣獨政未安,何以爲之?敢稟。傳曰,只出緊任。
吏批,以沈檀爲禮曹判書,徐命均爲禮曹參判,李衡佐爲司僕僉正。兵批,以趙泰億·金一鏡·李濟單付副護軍,李眞洙單付副司正。
沈仲良,以禮曹言啓曰,永寧殿·宗廟·永禧殿·永徽殿秋奉審改備吉日,以今日卯時推擇啓下,告由祭旣已設行,而本曹堂上,尙未備員,不得趁時擧行,時刻不可無差退之擧。吉時,更令日官推擇,則今日午時爲吉云。以此時擧行,何如?傳曰,允。
又以武一所差備官,以試官意啓曰,試官漢城府右尹朴熙晉,素有胸腹冷痛,連次乘曉赴坐,終日冷廳,觸傷非細,牽引而不得屈伸,關格而飮啖專却,決無强起赴坐之望。莫重試事,不得備員,極以爲悶,令政院稟旨變通,何如?傳曰,允。
梁廷虎啓曰,因武一所草記,試官朴熙晉病狀,決無强起參坐之望,令本院稟旨變通事,允下矣。元單子中,改付標以入之意,敢啓。傳曰,知道。
兵批,口傳政事,以柳鳳輝單付副司直。
李夏源,以弘文館言啓曰,本館下番副修撰臣尹游,以實錄廳郞廳,晝仕出去,而每每草記,殊涉煩瀆,今後則除草記往來之意,敢啓。傳曰,知道。
傳于李夏源曰,進宴一款,自內稟于慈聖,則勿爲有敎,强請亦難,情理甚缺然矣。
梁廷虎,以備邊司郞廳,以右議政意啓曰,今日大妃殿移御後問安時,進參人員數少,雖緣承聞下敎,以致多未及入來,而班行不成貌樣,事體未安。除呈辭受由·未肅拜及衆所共知有實病外,未及進參人員,竝推考警責,何如?傳曰,允。
又以義禁府言啓曰,昨夕同義禁臣李正臣,送言于摠府直所曰,明日太廟奉審後,開坐本府云。故臣明彦,以禁府晝仕之意啓稟,趁午後出去矣。卽聞禮曹堂上有故遞易,尙未奉審,待其事完,日將昏暮,本府坐起,勢難設行。臣則不得已還就直所,而旣已晝仕啓達之後,終未開坐,極爲惶恐。敢啓。傳曰,知道。
李夏源,以禮曹言啓曰,宗廟各殿修改,初以卯時推擇,告由祭曉頭設行之後,以本曹堂上未備員之故,更以午時,改擇以入矣。政官牌招,開政差出,新除授堂上牌招之際,日勢自爾向晩,午時又將過矣。旣行告由之後,今日內不可不擧行,令日官更擇吉時,則申時酉時竝吉云。以此兩時,推移擧行,何如?傳曰,允。
夜四更五更,月暈。
大司諫權詹上疏,伏以,臣以一介疎賤,蒙被兩朝剪拂,歷踐內外,無績可記。昨年超授,別是恩造,才微力弱,誠不足以報效萬一,保障重地,便作殘年游息之所,仰感鴻造,府揣微分,未嘗不汗沾衣而騂發顔也。旣遞旋仍,重辱隆知,有若臣之去住,便係輕重者然,臣尤兢惶,不知所以置身也。不料聖眷愈渥,收召不置,諫省除旨,復下意外,臣是何人,僥冒至斯?少來顚躓,寢夢猶愕,桑楡衰晩,稱塞茫如,分外華秩,匪榮伊懼,輒冒斧鉞,仰煩籲呼。儻蒙聖慈,矜其不能,憐其癃敗,收其職秩,改命他人,容臣投閑養疾,優遊歌詠,則實天地父母生成之大惠也。臣之叨新除,殆過一望,本院請喩,卽在翌日,臣於數昨,始得祗受恩旨,中間淹稽。未知何以無乃如臣不肖,忝列諫長,無足比數而然耶?淸朝百隷怠慢,庶事叢脞之端,亦可反隅而推誠。願聖明深留睿念,思所以勅厲焉。臣於乞免之章,略效執藝之義,臣愚死罪。臣無任祈懇屛營之至。答曰,省疏具悉。爾其勿辭,須速上來察職。
巳時,上御熙政堂。藥房都提調崔錫恒,副提調李眞儉,假注書柳儼,記事官柳升鉉,記注官金,醫官李時聖·許坫·方震夔·吳重卨·鄭趾顯入侍。崔錫恒進伏曰,夜來聖體,若何?得承本院批答,有寢睡安寧水刺如常之敎,不勝喜幸矣。又曰,請令醫官入診脈候,何如?上曰,唯。李時聖入診後退伏曰,脈候,左脈和平,無數候,右關雖似稍數,而大抵和平矣。許坫入診曰,脈候與昨一樣,沈而不數,度數調均平和矣。方震夔入診曰,脈候沈,而右寸關,乍爲帶數矣。鄭趾顯入診曰,脈候左三部雖沈,而無數候,右三部稍似滑數矣。錫恒曰,藿香正氣散,當初進御,只欲調和胄氣,不可一向連進,醫官之言如此,今姑停止,何如?上曰,依爲之。錫恒曰,臞仙南極丹,連爲進御乎?上曰,進御矣。錫恒曰,連爲順下乎?上曰,順下矣。錫恒曰,以宗廟修改事,連爲牌招,而判書·參判俱爲違牌,今日政院,有變通之啓,而又以牌招下批,宗廟修改,事體至重,時刻已過,不得不差退。判書趙泰億,以瘧氣症勢非細,實難起動,參判金一鏡,情勢難安,卽通朝之所共知,一向强迫,殊非禮使之道。判書·參判,今姑許遞,其代令該曹口傳差出,何如?出擧條上曰,依爲之。諸臣,以次退出。
藿香正氣散,今姑停止事,及禮曹堂上許遞,其代口傳差出事,榻前下敎,書出。
上在昌德宮。停常參·經筵。
下直,靑山縣監李藎。
藥房都提調崔錫恒,提調李肇,副提調李眞儉啓曰,伏未審夜來,聖體,若何,大妃殿移御之後,氣候一樣安寧乎?臞仙南極丹,當歸龍薈丸,連爲進御,而水刺·寢睡之節,一向如常乎?臣等憂慮猶切,敢來問安。答曰,知道。慈殿氣候安寧。丸藥進御,水刺·寢睡如常矣。
李夏源啓曰,吏曹郞廳來言,判書有闕,政事,何以爲之?敢稟。傳曰,明日爲之。
梁廷虎,以都摠府言啓曰,副摠管李明彦,以漢城府左尹,本府坐起晝仕進去之意,敢啓。傳曰,知道。
又以備邊司言啓曰,凡武科設場後,外方擧子,雖有追來者,曾無許赴之規,而今此庭試初試設場後,諸道武擧子,今始上來,縷縷呼訴,以常規論之,則不當許赴,而第今番庭試,乃是慶科,而試期太急,外方武士,得聞最晩,雖星夜趲至,未免後時,此由於事勢之使然,本非渠輩遲緩之罪。今若依定式不許,則數多武士,必將落莫而歸,殊非同慶之意,不可無別樣變通之道。外方擧子之追後上來者,限今番特爲許赴,而分付試所,限明日捧單子,過限後則絶勿追捧,以防紛畓之弊。今後則每當科試日期,稍令有裕,使之足可及來,而開場後則一依令甲,斷不許赴事,定式分付,使各道監司,明白知委於列邑坊曲,俾絶日後科試時追來紛紜之弊,何如?傳曰,允。
李夏源啓曰,左議政崔錫恒,右議政李光佐,有稟定事,來詣賓廳請對矣。傳曰,引見。
又啓曰,下番兼春秋金,連日入直矣,身病猝重,勢難察任云,今姑減下,其代令該曹口傳差出,以爲入直之地,何如?傳曰,允。
吏曹口傳政事,以權宏爲兼春秋。
梁廷虎,以武二所差備官,以試官意啓曰,參試官朴淳貞,累日試所往來之餘,重患傷寒,症勢猝劇,不得出座執筆,勢難强令參試,令政院稟旨變通,何如?傳曰,允。
大妃殿·中宮殿,藥房問安。答曰,如道。
大妃殿·大殿·中宮殿,政院·玉堂問安。答曰,知道。
世弟宮·嬪宮,政院·玉堂問安。答曰,知道。
大妃殿·中宮殿·世弟宮,朝廷二品以上·六曹·大司憲問安。答曰,知道。
大殿,朝廷二品以上·六曹·大司憲單子問安。答曰,知道。勿爲問安。
李夏源啓曰,因武二所草記,參試官朴淳貞,重患傷寒,症勢猝劇,勢難參試,令本院稟旨變通事,允下矣。原單子中,改付標以入之意,敢啓。傳曰,知道。
梁廷虎,以兵曹言啓曰,今九月十九日,私奴兪田伊稱名人,自金虎門入來,差備門外擊錚,極爲駭愕,令攸司囚禁治罪,同門守門將柳載天,常時不能禁斷雜人,以致闌入,亦難免其責,推考,何如?傳曰,允。
又啓曰,訓鍊大將尹就商,因正言李匡世疏語,今方待命於金吾門外,使褊裨來納命召,將任未遞之前,曾無命召還納之例,此命召,何以爲之?敢稟。傳曰,傳授。
又以武一所差備官,以試官意啓曰,試官行副護軍尹五商,因今日臺疏,闔門恮怖,不敢晏然參試,逬出試所門外,以竢處分,合有變通之道,何以爲之?敢稟。傳曰,改差。
又啓曰,因武一所草記,試官尹五商改差事,命下矣。原單子中改付標以入之意,敢啓。傳曰,知道。
李夏源啓曰,卽者說書洪聖輔,因同僚囚禁下吏之事,謂以見輕,陳疏徑出。弼善沈埈,亦因此不安,又爲陳疏出去。原疏俱已還給,而因一微事,擅離禁直,事體未安。禁推傳旨捧入,而春坊上下番俱空,實兼官中,除奉命在外·受由在外·本職入直·監試官進去·陳疏未承批外,兼輔德趙遠命,卽爲牌招入直,司書未差之代,明日政以在京無故人差出,仍卽牌招察任,何如?傳曰,允。
又以賑恤廳言啓曰,刑曹正郞尹志益,本廳郞廳差下矣。本廳,係是權設衙門,以實職人兼察郞廳,自是事目,而今此尹志益,至呈辭狀,以兼察兩職爲未安,無意行公。當此本廳京外散貸錢穀收拾之日,職務緊重,今若許遞本廳郞廳之任,則實無當初擇差之本意。在前如此之時,亦有實職遞改之例,依此例刑曹正郞遞改,本廳郞廳之任,使之仍察,何如?傳曰,允。
梁廷虎啓曰,試官所當牌招,而今已夜深,待明朝出牌之意,敢啓。傳曰,知道。
午時,上御熙政堂。左議政崔錫恒,右議政李光佐請對。左議政崔錫恒,右議政李光佐,右副承旨梁廷虎,假注書柳儼,記事官柳升鉉,記注官金入侍。崔錫恒曰,日氣陰寒,聖體,若何?上曰,一樣。錫恒曰,伏承藥院批答,有寢睡水刺安寧之敎,不勝喜幸矣。上無發落。錫恒曰,伏見昨夕下政院之敎,以進宴一款,同稟于慈聖,則勿爲有敎,强請亦難,情理缺然爲敎,臣等固知慈殿此敎,亶出於謙挹之盛德,恤災之至意,凡係聽聞,孰不感歎萬萬,而第念終制後進宴,實是應行之典,情禮之不可已者。今若停止,則以殿下愛日之誠,其爲缺然,已不可言,而其在臣子情理,亦復如何?伏望聖明,更爲從傍申請,期回慈聽,上以伸殿下之至情,下以慰臣民之顒望,區區所懷,敢此仰稟。上曰,當依此爲之。出擧條錫恒曰,副護軍李眞望,啓下實錄廳堂上,而尙不行公,事甚未安,牌招察任,何如?上曰,依爲之。以榻前下敎書出李光佐曰,小臣亦以進宴事,同爲入侍,而旣有所懷,敢達。民爲國之本,民不保則國不保,乃必然之理也。卽今民生困窮,已到十分地頭,而朝廷恬憘度日,不能竭力救濟,國勢之危懍,日甚一日,臣實痛心。卽今救民之策,無着手處,愼擇守令一事,爲第一急務,申飭銓曹,守令之已往善治人,別爲求訪,次第差遣。凡係郡邑窠闕,某條極力擇送,期於得人而後已,則庶可有實效。三百六十邑,盡爲擇送,豈不甚難,而銓官竭其誠心,則日有漸次得人之道,別樣申飭,使之盡心爲之,何如?上曰,依爲之。出擧條光佐曰,都民休戚,專係於刑曹·漢城府,刑曹·漢城府,不循私囑,曲盡民情然後,都民可以少蘇矣。至於禁亂,本爲禁民之邪僻,而今反爲都民之第一弊端,閭巷之騷擾煩費,一半由此,誠爲寒心,卽今時任則未聞有此弊,而大抵近年京中痼弊也。此由於三司出禁太數,又不擇禁條,緊歇當否,不當出而出者多有之,又不嚴飭吏卒,自下作弊,罔有紀極。自今申飭司憲府·刑曹·漢城府,切勿頻數出禁,出禁時禁勅,又擇其要緊不可已者,又爲嚴飭吏卒,俾無憑藉禁令,椎髓剝膚之患,則可以少省此弊,使之各別惕念施行。又令出禁三司,互相糾察,吏卒作弊者,隨卽入啓,繩以重律,則亦可爲懲礪之道,竝加申飭施行,何如?上曰,依爲之。出擧條崔錫恒曰,故知中樞府事尹天賚,歷事四朝,殆將六十年矣。若論其履歷,則內則知訓鍊捕盜大將,外則北兵使統制使,累典雄閫與名邑,俱著廉細之稱,以累朝宿將,聲望素著。凡文武官曾經正二品實職者,自有贈諡之規,而天賚臨死,戒其子孫,使勿請諡,其謙挹之志,尤爲可尙。故相臣南九萬與天賚在外方,同事最久,詳知廉白之操,所撰墓道文字,多有稱道之語,仍問初不請諡之由,常欲筵白而未果云。前輩之言,豈不信而有徵乎?且從前應諡人遺戒停廢者,亦有陳達贈諡之例,故敢此仰達。上曰,依爲之。出擧條李光佐曰,故執義韓泰東淸修苦節,爲當時第一流,不幸早世。其子祉又賢,居官任職,輒盡忠,當爲國家倚毗之臣,而又不幸早沒。泰東寡妻,窮老獨存,不免餓寒,如泰東有淸節之臣,自古國家,恤其寡妻,有廩給之典矣。又故相臣鄭載嵩,先朝有淸德賢相也,人到于今稱之,而其妻尙無恙,家亦甚貧,賢相寡妻,亦宜有軫恤之道矣。故相臣鄭載嵩妻·故執義韓泰東妻,竝命給月廩,兩人子孫,亦命祿用,則褒勸之典,當爲礪世之一助,故敢達。上曰,依爲之。出擧條光佐曰,備局堂上,以三員啓下矣。李眞儉,方爲都承旨,李眞儒連以升補,不得參本司坐起,此則事勢固然,而左尹李明彦,無故不爲行公,牌招察任,何如?上曰,依爲之。以榻前下敎書出右副承旨梁廷虎曰,承旨持公事入侍,每以間三日爲之矣。十六日,卽日次,而以無公事到院,故頉稟,明日卽日次,持公事入侍乎?上曰,唯。廷虎曰,卽今翰林上下番皆空,兼春秋替入,而例兼春秋中,宗簿正崔宗周,以校正廳郞廳,除本仕,判校吳守經受由下鄕,卽今只有禮曹佐郞柳升鉉,兵曹正郞金,而預備則無以推移啓下,事甚苟簡矣。自前戶刑工三曹正佐郞各一員,以文官差出,輪付兼春秋有入直之事,而卽今則三曹郞官,皆蔭仕,故無以變通。此後則申飭銓曹,三曹郞官有闕之代,以文臣差出,例付兼春秋,以爲推移入直之地,何如?上曰,依爲之。李光佐曰,古者戶刑工三曹郞,專用文官,而蔭武參之,近世則差文官絶罕,而亦不能擇,誠爲慨然。今後間差文官,以曾經兩司名流,極擇迭差,則自有所益矣。上曰,依爲之。出擧條諸臣,以次退出。
上在昌德宮。停常參·經筵。
下直,濟物萬戶韓翊周。
夜五更,月暈。
李夏源啓曰,明日常參·經筵,取稟。傳曰,停。
藥房都提調崔錫恒,提調李肇,副提調李眞儉啓曰,伏未審夜來,聖體,若何,大妃殿氣候,亦復何如?南極丹·龍薈丸,連爲進御,而水刺·寢睡之節,與昨一樣乎?臣等憂慮未已,敢來問安。答曰,知道。慈殿氣候安寧,南極丹·龍薈丸進御,水刺如常,寢睡安穩矣。
大妃殿·中宮殿,藥房問安。答曰,知道。
大妃殿·中宮殿·世弟宮·嬪宮,政院·玉堂問安。答曰,知道。
大殿,政院·玉堂問安。答曰,知道。勿爲問安。
梁廷虎啓曰,備邊司郞廳,以大臣意來言,今日賓廳坐起日次,而堂上位不齊,不得來會云矣,敢啓。傳曰,知道。
又以內醫院官員,以都提調提調意啓曰,駞酪粥,自十月初一日,當爲封進,依前例擧行事,預爲分付司僕寺之意,敢啓。傳曰,知道。
又啓曰,近日廳中,位甚不齊,出納之地,事多苟簡,承旨有闕之代,今日政以在京無故人差出,仍卽牌招察任,何如?傳曰,允。
有政。吏批,判書李台佐牌不進,參判鄭齊斗在外,參議尹行敎進,都承旨李眞儉進。以李台佐爲吏曹判書。
吏批啓曰,新判書李台佐命招,同參政事,何如?傳曰,允。
又啓曰,判書李台佐命招不進,參判鄭齊斗在外,小臣獨政未安,何以爲之?敢稟。傳曰,只出緊任。
又啓曰,判義禁今當差出,而當品中禮曹判書沈檀,方遭臺疏,有難循例擬入。此外只有工曹判書洪萬朝一人,他無無故擬望之人,似當有變通之道,何以爲之?敢稟。傳曰,二品中擬入。
又啓曰,判義禁二品中擬入事,命下矣。崇班之陞品擬望,事體重大,臣不敢擅便,後日政,問議于大臣,差出之意,敢啓。傳曰,知道。
以李翊漢爲左副承旨,柳鳳輝爲戶曹判書,尹晉爲司書,尹彬爲刑曹正郞,成順錫爲禁府都事,金始㷜爲司僕正,崔震一爲豐德府使,柳鳳輝爲訓鍊都監提調,尹彬單付兼春秋。
兵批,判書李肇藥房進,參判金致龍病,參議李翊漢病,參知尹㝚進,都承旨李眞儉進。
兵批,承旨啓曰,判書無緊窠,不爲參政,且無送西之事,無政事之意,敢啓。傳曰,知道。
傳曰,因一時之火,遽有過擧,俄者入侍承旨·史官·玉堂,竝令更爲入侍。
李眞儉啓曰,右議政李光佐,有仰達之事,來詣請對矣。傳曰,引見。
梁廷虎啓曰,卽者議政府錄事來言,左議政崔錫恒,以嚴敎今方待命於金吾門外,仍納命召,何以爲之?敢稟。傳曰,勿待命事,遣史官傳諭,仍爲傳授。
梁廷虎,以兵曹言啓曰,今九月二十一日武臣賓廳講書日次,而中日相値,不得爲之之意,敢啓。傳曰,知道。
又以兵曹言啓曰,今九月二十日,司譯院前銜吳后周稱名人,自丹鳳門入來,差備門外擊錚,極爲駭愕,令攸司囚禁治罪,同門守門將金祈應,常時不能禁斷雜人,以致闌入,亦難免其責,推考,何如?傳曰,允。
工曹判書洪萬朝疏曰,伏以,聖候彌留,鍼劑遲效,東宮諐和,時日許久,中外臣庶,莫不日夜焦灼。迺者皇天默祐,兩宮愆候,一時康復,慶溢宗祊,歡謄率普,老臣欣悅之懷,當復如何?群工稱慶,縟儀斯擧,而臣以八袠衰喘,當日混淹之中,添得感冒之疾,數日劇痛,氣息綿綴,宛轉床席,坐臥須人,以此病狀,實無自力之勢。大庭崇呼之班,終不得入參,分義掃地,罪戾如山,方欲治疏自列,仰請闕禮之罪。適於此際,水部新除之命,遽及於千萬意外,聞命驚惶,罔知攸措。顧臣縷息雖存,人事都廢,尋常職務,萬無承當之望。至於筋力奔走,尤無其路,古人所謂陳力就列不能者止者,正爲臣今日道也。今玆所叨之職,雖曰閑局,位在長席,非如佐貳之官,職責所關,亦多策應之事,則此豈如臣老病昏耄者,所可苟然充位,一任其瘝曠也哉?況臣向來休致之請,實出於片片苦心,聯章累牘,意盡辭竭,而只緣聖上眷顧非常,簪履不遺,前後批旨,無非德音。臣感激隆私,黽勉遲回,雖不敢一向煩聒,而耿耿一念,如矢注的。卽今臣之日夜所望,只在於未死之前,得蒙許退之恩而已,豈有一分餘念,〈及〉更及於驅策殘骸,趨造朝列之望哉?伏乞天地父母,憐臣老病實狀,諒臣肝膈危懇,將臣新授職名,亟賜遞免,特軫優老之念,夬許謝事之請,使臣得以優游畎畝,盡其餘齒,則雖死之日,猶生之年也。臣方構疏繕寫,垂畢之際,以臣見擬於明日文臣庭試考官之望,而卽今病勢如右所陳,欲起還仆,竟未祗赴,逋慢之罪,益無所逃。伏願先遞臣所授之職,仍治臣違命之罪,以礪群工,以安私分,不勝幸甚。答曰,省疏具悉。卿其勿辭,更加調理行公。
午時,上御熙政堂。承旨持公事,玉堂召對。右副承旨梁廷虎,侍講官柳弼垣,檢討官尹游,假注書柳儼,記事官柳升鉉·權宏入侍。梁廷虎進伏,上曰,承旨聽之乎?承旨知大臣之事無據乎?左議政崔錫恒,極爲無據,拿鞫嚴斷。上又曰,玉堂無據,禁推。上又曰,卽今玉堂柳弼垣·尹游,竝令禁府拿推。玉堂遂退出。上又曰,承旨梁廷虎罷職。梁廷虎起伏。上高聲曰,罷職承旨,何敢晏然入侍乎?梁廷虎起而出。史官以下,遂以次退出。
未時,上御熙政堂。承旨持公事,玉堂召對。右副承旨梁廷虎,侍講官柳弼垣,檢討官尹游,假注書柳儼,記事官柳升鉉·權宏入侍。梁廷虎進伏曰,臣等,咫尺前席,遽承嚴敎,與玉堂兩臣,蒼黃逬出,待罪闕外矣。卽有還爲召入之命,故更爲入侍,而持入公事,不甚緊急,且日勢已暮,今姑退出,待後日次入侍,何如?上曰,今日爲之,可也。廷虎讀告江華留守狀啓,合操停止,鎭撫使試射時,沒技人直赴中軍,巡點則勿許事。踏啓字。廷虎讀告兵曹草記,武臣講書頉稟事。上曰,知道。廷虎讀告內醫院草記,駝酪自有封進事。上曰,知道。廷虎讀告御營廳單子習陳事,踏啓字。廷虎曰,公事旣因下敎,已爲稟過,而儒臣進講之際,必致日暮,今姑退出,後日次爲之乎?上曰,卽今爲之。柳弼垣讀綱目梁武帝紀,自三月梁遣豫章王綜,止俟淮堰成復進。尹游讀自西部鍼勒降魏,止劉蟸升反。弼垣曰,二十五丈,元順事矣。元叉之罪,在法當誅,而太后終不忍誅,故元順以爲奈何以一妹之故,不正元叉之罪,使天下不得伸其怨憤。夫國家政刑,非私好惡所可與奪,故元順之言如此。卽今慤·星樞之罪,無一分可生之道,而每令酌處,臺啓爭執,而亦不允從,人心憤鬱,伏願亟允臺啓,更爲設鞫。上無發落。尹游曰,三十三丈,辛雄論賞罰事矣。賞罰卽人主礪世之大柄也。爲人君者,愼賞必罰,則在下者,當有所勸懲,此時魏國賞罰不明,以致人無死上之心,故辛雄之言如此,此不可不念也。弼垣曰,賞罰不明,則妖人亂賊,無所懲畏,其爲害,不徒如辛雄之言而已。卽今慤·星樞之尙保首領,亦可知賞罰之不明矣,惟願速允臺啓。上無發落。梁廷虎進曰,小臣極爲惶恐,而有所懷,故敢陳。臣等逬出闕外,伏見傳敎,有因一時之火,有過當之擧之敎,臣等相對惶感,孰不仰轉圜之量,出尋常萬萬,而第伏念殿下喜怒不節,入侍諸臣,每承嚴敎矣。此非但有違於大聖人建中之德,其於靜攝之節,亦有所妨。至於大臣,事體自別,中庸九經之章,備言敬大臣之義,尤不可因一時之喜怒,有失敬待之道矣。況今大臣,爲國元老,其忠藎之誠,殿下亦必洞燭矣。未知觸怒於何事,而下非常之敎耶?雖幸聖心悔悟,人皆仰日月之更,而此後接待之道,益自加意,辭令之間,亦宜自愼,是臣等區區之望也。上曰,唯。弼垣曰,俄者入侍,遽遭嚴敎,而旋下傳敎,備示悔過之端,臣等不勝感泣之至。夫大臣與庶僚有異,況卽今大臣,是國家柱石之臣,其忠君愛國之誠,亦聖明之所洞燭也。雖或有未槪於聖心者,猶不可如此,而至於今日,嚴敎尤是意外。是豈不有傷於待大臣之道,而其爲聖德之累,亦多矣。且有火升之敎,此尤有妨於治心之工夫,心爲一身之主,若加意採持,能致天君泰然,百體從令,則雖有火升之時,亦可無喜怒不節之歎矣。游曰,人君使臣必盡其禮,庶僚尙然,況大臣乎?左相則國之元老,禮待之道,尤爲自別,而俄者嚴敎,實出意外。雖知無深意,而豈不有傷於敬待之義耶?向在辛丑,自上有非常之擧,左相半夜請對,期於收還,其後改紀之後,其忠藎盡瘁之義,斷斷無他,聖明亦洞燭矣。臣等,未知殿下激怒於何事,而遽有此嚴敎耶?雖然,旋卽反汗,至召臣等更令入侍,日月之更,不勝感歎,惟願益加禮使之道。弼垣曰,易曰,不遠而復。前席,纔罷而卽爲反汗,其有光於聖德爲如何哉,而但頻復之悔,亦有害於大聖人愼喜怒之道,此後則更加治心之工,毋貽後悔,千萬幸甚。游曰,俄者火升之敎,俾使臣僚,皆知出於一時病患,其爲感幸,當如何哉?心爲萬化之本,若盡治心之工,毋爲一時喜怒之所使,則其有補於聖德,大矣。且火升氣上之際,尤爲加意,則其於一動一言,似無過中之擧矣。區區所懷如此,故敢達。上無發落。諸臣,以次退出。
雍正元年癸卯九月二十日申時,上御熙政堂。右議政李光佐請對引見入侍時,右議政李光佐,都承旨李眞儉,假注書趙尙命,記事官柳升鉉·權宏。李光佐進伏曰,俄者嚴敎遽下,聞來不勝震栗,促駕而入,則其間轉環之敎已降,被譴諸臣,更爲召入,於此可見不遠復之聖德,逈出尋常萬萬矣。小臣喜悅之心,實有愈於初無是事,喜幸則極矣。仍伏念政院·玉堂,更令入侍,則譴罰自在收還中矣。第左相處所下嚴敎,不在擧論中,更賜明白還收之敎,則幸矣。眞儉曰,左議政崔錫恒,方待命金吾門外,命召來納,故纔已啓稟入之矣。俄者轉環之敎旣降,則聖意自在還收中,故玉堂·承旨,皆知其一併還收,而不爲煩請矣。然而此事,必須明白下敎然後,左相可無難安情勢矣。上曰,左相無狀,僚相,何可極口營救乎?極爲寒心。國雖朝夕待亡,予不欲觀。上曰,都承旨李眞儉,削奪官爵,門外黜送。光佐曰,小臣雖無狀,何敢懷營救之心乎?一片赤心,俯賜鑑諒,千萬伏望。崔錫恒在辛丑年國危之時,蒼黃入來,半夜請對,收還聖敎,其赤心循國,不讓古人。設有不槪於聖心者,其忘身輔國,豈復有如崔錫恒之人乎?小臣雖無狀,何敢營救乎?上曰,左相極邊遠竄。光佐曰,殿下,不以臣不肖,置之此位,若非小臣盡情陳達,誰敢復言?俯諒小臣之赤心,收還聖敎,伏望。上曰,衛武公年九十,尙且君臨,予年未四十矣。若以予爲堂堂千乘之君,豈如是乎?光佐曰,崔錫恒之一片赤心,忘身循國,國人所知,可證天日。辛丑年崔錫恒·趙泰耉之忠殿下,何以忘之乎?小臣,亦豈敢爲崔錫恒,而期罔國家乎?且今日國之大臣,有幾人哉?以崔錫恒之忠藎,遭此意外之嚴敎,則殿下誰與做國事乎?請思崔錫恒忘身循國之赤心,收還威命,千萬伏望。上曰,過矣。推考。光佐曰,收還聖敎,幸莫大矣。第大臣無推考之例,故惶恐敢達矣。仍離席而拜曰,崔錫恒方席藁待命於金吾門外,若遣史臣慰喩,則聖德至矣。上曰,依爲之。出擧條光佐曰,都承旨李眞儉,咫尺天威,有懷陳達,又被嚴旨,蒼黃出去,氣象不佳,極知惶恐,敢請收還。上曰,推考,可也。出擧條眞儉退出後,承旨梁廷虎代入。廷虎曰,俄者小臣,逬出闕門外矣。聖敎卽今召入,故更爲入侍,而傳敎旣有悔悟之旨,臣意以爲當初威命一竝還收,故筵席不爲陳請矣。今聞右相請對之言,不勝惶恐矣。光佐曰,承旨梁廷虎,當初更令入侍之時,嚴敎收還事,未及稟請,推考,何如?上曰,推考。出擧條光佐曰,訓鍊大將尹就商,因臺疏待命金吾門外矣。就商與慤,雖是叔姪之間,心事不同,不啻燕越,實如氷炭之不相合。當初慤事之出,待命闕外,自上命勿待命,大臣又復縷縷陳達開釋,厥後惶恐不敢辭官。臺臣疏語,出於意外,勿待命事,分付,何如?上曰,依爲之。出擧條
上在昌德宮。停常參·經筵。
下直,富平府使林世讓,韓山郡守柳敬時,城津僉使孫命大。
卯時辰時,有霧氣。巳時,日暈。夜一更,有星見於女宿度內,似有尾迹。四更,火星入東井星。
梁廷虎啓曰,明日國忌齋戒,明明日正日,此兩日,視事,頉稟。傳曰,知道。
藥房提調李肇,副提調李眞儉啓曰,伏未審夜來聖體,若何,大妃殿氣候,亦何如?丹丸兩藥,連日進御,而寢睡·水刺之節,一向平常乎?臣等憂慮木已,敢來問安。答曰,知道。慈殿氣候安寧。丸藥進御,寢睡安穩,水刺平常矣。勿爲問安。
大妃殿·中宮殿,藥房問安。答曰,知道。
梁廷虎啓曰,大司憲金始煥受由在外,執義李承源武一所監試官進,掌令李廣道武二所監試官進,掌令金濰在外,持平趙最壽未肅拜疏批未下呈辭,持平朴長潤未肅拜。今日以監察茶時之意,敢啓。傳曰,知道。
李翊漢,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
備忘記,傳于李翊漢曰,今下弓矢,城津僉使孫命大處給送。
假注書李眞洙書啓,臣承命馳往于議政府左議政崔錫恒所注處,傳宣聖諭,則以爲臣忝叨非據,觸事憒憒,絲毫無補,罪悔徒積,夙宵憂懼,若臨淵谷,愚迷昏昧,自速嚴旨,趨詣金吾,恭俟鈇鉞之誅矣。不意聖度如此,遽下勿待命之敎,所納命召,旋卽還授,臣聞命惶感,不省所措。又於此際,史官跋來,傳宣聖敎,十行綸音,夬示悔悟之端,慰諭之旨,夐出尋常,雖慈父之敎迷子,何以加此?不料無狀賤臣,何以得此於明主之前也?感涕橫逬,不知死所,當以文字,更暴情懇云矣,敢啓。傳曰,知道。
備忘記,傳于李翊漢曰,史官二員待命,騎馬六匹立之。
備忘記,傳于梁廷虎曰,史官三員待命,騎馬九匹立之。
梁廷虎啓曰,史官三員待命事,命下矣。史官不備,宣傳官二員代送之意,敢啓。傳曰,知道。
李翊漢啓曰,卽者左議政崔錫恒陳疏逬出郊外,使錄事來納命召,何以爲之?敢稟。傳曰,遣史官傳授。
又以武一所差備官,以試官意啓曰,試官行司直李森,前患喉病,復發於冷廳參試之餘,而忍痛赴試,受鍼傷風,寒戰嘔逆,勺水不下,委頓叫苦,頃刻難支,萬無主試之望,實有死生之慮,令政院稟旨變通,何如?傳曰,允。
又啓曰,因武一所草記,試官李森,前患喉病復發,委頓叫苦,決無主試之望,令本院稟旨變通事,允下矣。原單子中改付標以入之意,敢啓。傳曰,知道。
傳于梁廷虎曰,歸厚署外棺板一部及石灰二百石,送于內需司所捧處事,言于該曹。
假注書趙尙命書啓,臣承命馳往于楊州美沙里村議政府左議政崔錫恒所住處,傳授命召,則以爲昨於別諭之下,非不知趨承之爲恭,而顧臣平日行身處事,不能見重於君父,致有嚴旨。雖蒙聖度寬大,旋卽反汗,在臣自處之道,其何敢忘廉恃恩,冒據於百僚之首乎?蒼黃逬退,蓋以此也。旣退之後,留置命召於荒郊,實非私義之所敢安也。不得不還納政院,惶隕悸恐,不知所達云矣,敢啓。傳曰,知道。
李翊漢啓曰,卽者左議政崔錫恒所授命召,使錄事還納,何以爲之?敢稟。傳曰,遣史官傳授。
左議政崔錫恒上疏,原疏見下答曰,省疏具悉卿懇。因一時之火,有過當之擧,筵中旣示悔悟之端,以卿休休之量,何足掛懷?卿其安心勿辭,卽速入來,以副孤望。仍傳曰,遣史官傳諭。
李翊漢啓曰,左議政崔錫恒處,命召遣史官傳授事,命下,而城門已閉,待明朝傳授之意,敢啓。傳曰,知道。
梁廷虎啓曰,左議政崔錫恒疏批,遣史官傳諭事,命下,而城門已閉,待明朝傳諭之意,敢啓。傳曰,知道。
李翊漢啓曰,試官李正臣,當爲牌招,而今已夜深,待明朝出牌之意,敢啓。傳曰,知道。
左議政崔錫恒疏曰,伏以,臣資性愚色,識慮淺短,待罪台席,垂及三載。凡所猷爲,動拂時宜,被人詆斥,非止一二,而唯是聖鑑在上,察臣無他,曲加周全,以至今日矣。乃於昨者,嚴旨忽降,威怒震疊,聞命驚惶,五內崩隕,走伏金吾,恭俟鈇鉞。不意聖度天大,所納命召,旋卽還授,又下勿待命之敎,回罪爲恩,惝怳靡容。又於此際,特遣史官,宣示別諭,辭旨隆重,慰釋備至,至以失言慙悔爲敎。雷霆之威,不待終日,驚魂未定,感涕先零。在臣分義,唯當仰副聖上肉骨之恩,下遂微臣盡瘁之願,而第伏念臣雖無似,職忝大僚,旣承非常之敎,雖有反汗之音,亦何敢晏然而已乎?向使愚臣立朝事君,粗有樹立,平日誠信,見重於君父,而當官處事,十分周愼,無疏忽之失,則嚴峻之敎,其何以至此乎?臣若徒恃眷顧之私,不思自處之義,淟涊盤礴,揚揚於廟堂之上,則臣心愧恥,姑置勿論,其於壞朝廷之體貌,駭四方之聞聽,何哉?顧臣情地,不敢息偃在家,逬出郊外,所帶命召,謹此還納。伏乞聖慈,俯諒血懇,將臣相職及兼帶藥院·宗廟·扈衛·摠裁·尙方等任,一併鐫革,使臣得以隨分飮啄,歌詠聖德,以卒天地生成之澤,不勝幸甚。
上在昌德宮。停常參·經筵。
神懿王后忌辰齋戒。
梁廷虎啓曰,大司憲金始煥受由在外,執義李承源武一所監試官進,掌令李廣道武二所監試官進,掌令金濰在外,持平朴長潤未肅拜疏批未下,持平趙最壽未肅拜疏批未下呈辭。今日以監察茶時之意,敢啓。傳曰,知道。
傳于沈仲良曰,卒判書金錫衍喪,造墓軍八十名,限十日赴役事,分付本道,標石及石物運給事,亦爲分付兩道。
假注書李眞洙書啓,臣承命馳往于楊州美沙里村議政府左議政崔錫恒所住處,傳宣聖批,則以爲臣於昨日,冒上辭本,略暴情懇開允之旨,達宵顒望矣。卽伏承答批,辭旨隆重,慰喩諄切,快示悔悟之端,俾臣卽速入來,不啻耳提而面命,伏地莊誦,感淚如泉。臣雖頑愚,豈不知聖意之所在,而大臣體貌,與列卿懸殊,其所行止,實係朝廷之風紀,一有蹉跌,所關非細。臣若徒恃聖眷,自輕去就,則自顧汗顔,人謂斯何?旣退之身,萬無重入修門之理,恩旨之下,未得祗承,臣尤死罪。姑待神氣稍定,更以文字,仰暴微懇云矣,敢啓。傳曰,知道。
梁廷虎啓曰,卽者議政府左議政崔錫恒所授命召,又使錄事來納,何以爲之?敢稟。傳曰,遣史官傳授。
又啓曰,左議政崔錫恒處命召,遣史官傳授事,命下,而城門已閉,待明朝傳授之意,敢啓。傳曰,知道。
夜一更,所見之星,漸移西北一度許,大如牽牛大星,色白,尾迹,與昨無異。
左承旨呂必容上疏,伏以,臣素有難醫之痼疾,久叨難堪之劇務,八朔奔走,病喘將絶,復添新恙,日就危篤,敢陳微悃,得蒙恩遞,庶可任便調息,以尋生路矣。未過數日,除命又下,仍授本職,臣誠惝怳,若墜深坑。目今朝著之上,才彦林立,可堪出納之責者,不暇一二數矣。何聖明,獨於如臣老醜無似之一病物,抆拭不置,顯加異數,以取駭笑於中外之瞻聆耶?夫宵漢雨露之地,得陪香案之前,從古人臣,稱以至榮。今臣別無難安情勢,偏荷殊渥如此,豈不思竭蹶趨承之道乎?第臣夙患痰喘,轉入危境,積瘁之餘,一倍增重,少有勞動,輒致昏窒,添得泄痢,眞元大脫,此乃傷於暑溽,發於寒節,醫者亦甚危之,以此醜穢之身,難進淸禁之內。況當聖候方在調攝之中,候班更設,而職在近侍,末由進參,臣尤死罪死罪。伏乞天地父母,特加矜憐,亟遞臣職,仍治臣闕禮之罪,以便將息,以肅朝綱。謹昧死以聞。踏啓字。
持平朴長潤上疏,伏以,臣庸陋,最居人下,倖竊科名,猥玷仕路,待罪西邑,亦有年所,而莫效字牧之責,方切愧懼之心矣。千萬意外,乃於本月初六日,伏奉有旨,以臣爲司憲府持平,喩以斯速上來者,臣聞感激,繼以震惕,罔知置身之地也。況此風憲之職,責任旣重,固非如臣疲劣巽懦者,所可堪承,而嚴畏分義,黽勉登程,昨纔來伏私次,而臺閣之職,異於庶僚,旣遞還仍,斷無是理,卽此一款,實是臣難冒之端也。且臣來到近畿,始以母病危重,急報來到,方寸煼灼,蒼黃入城,而臣母宿病,羸瘁之中,自月初添得血痢,度數無算,眞元大脫,氣息綿綴,澟澟以度,晝夜扶將,實難暫時離側。玆敢不避猥瀆,冒陳血懇。伏乞聖慈,亟賜遞免,俾得專意救護,以伸人子至情,千萬幸甚。答曰,省疏具悉。爾其勿辭,救護母病。
上在昌德宮。停常參·經筵。
神懿王后忌辰。
夜一更二更,電光。昨日所見之星,雲陰不測。
梁廷虎啓曰,明日常參·經筵,取稟。傳曰,停。
又啓曰,大司憲金始煥受由在外,執義李承源武一所監試官進,掌令李廣道武二所監試官進,掌令金濰在外,持平趙最壽未肅拜未承批呈辭,持平朴長潤未肅拜受由。今日以監察茶時之意,敢啓。傳曰,知道。
又啓曰,吏曹郞廳來言,承旨有闕,政事,何以爲之?取稟。傳曰,明日爲之。
又啓曰,來二十四日祿都目政事爲之之意,敢啓。傳曰,知道。
又啓曰,孔巖津船內摘奸單子,有頉處察推事,命下矣。敦義門雇立軍士乭石·厚世,無緣闕點,令攸司推治,何如?傳曰,允。
備忘記,傳于梁廷虎曰,進宴事,屢次仰請,則以爲己亥年,先朝曲悉予意,勿爲設行矣,今尤何心,受是擧乎?主上受予之至意。慈聖之心,亦且悅豫,予心甚缺然,而申請難矣。
假注書柳儼書啓,臣承命馳往于楊州美沙里村議政府左議政崔錫恒所住處,傳授命召,則以爲昨於史官之回,略陳崩隕之忱,仍令祿事,還納命召矣。不意今者,史官遠來,還授命召,伏地惶感,罔知所爲。顧此命召,非荒郊屛退之身所敢留置者,終未得祗受,勢將還納,不勝惶蹙俟譴之至云矣,敢啓。傳曰,知道。
李翊漢啓曰,卽者左議政崔錫恒,又使祿事,來納命召,何以爲之?敢稟。傳曰,遣史官傳授。
又啓曰,左議政崔錫恒處命召,遣史官傳授事,命下,而城門已閉,待明朝傳授之意,敢啓。傳曰,知道。
上在昌德宮。停常參·經筵。
下直,阿山萬戶金九敍。
初昏,雷動電光。夜一更,所見之星,漸移西北,尾迹偏指女宿,大星,似是彗星。二更三更,電光。
沈仲良啓曰,明日常參·經筵,取稟。傳曰,停。
藥房提調李肇,右承旨沈仲良啓曰,伏未審日間聖體,若何,大妃殿氣候,亦復何如?丹丸兩藥,連爲進御,而寢睡·水刺之節,一向平常乎?臣等久未入診,臞仙南極丹繼進當否,亦當議定,今日率諸醫,趁早入診,宜當。敢來問安,竝此仰稟。答曰,知道。慈殿氣候安寧。丹丸兩藥,連日進御,寢睡·水刺之節,一向如常矣。
大妃殿·中宮殿,藥房問安。答曰,知道。
梁廷虎啓曰,大司憲金始煥受由在外,執義李承源武一所監試官進,掌令李廣道武二所監試官進,掌令金濰在外,持平趙最壽未肅拜未承批呈辭,持平朴長潤未肅拜受由。今日以監察茶時之意,敢啓。傳曰,知道。
藥房再啓曰,臣等入診退出之後,與諸御醫及儒醫等,反復商確,則臞仙南極丹材料,兩數不多,不可以一劑,責其功效,更爲加進一劑,宜當云。此藥一劑劑入之意,敢啓。傳曰,知道。
李翊漢,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,副摠管李萬選,以刑曹參判,本曹坐起晝仕出去之意,敢啓。傳曰,知道。
備忘記,傳于李翊漢曰,今下弓矢,阿山萬戶金九敍處給送。
沈仲良,以禮曹言啓曰,今此式年監試覆試試官,當爲磨鍊,而堂上·堂下官可擬之人,多有苟簡,無推移擬望之勢。依前例罷散人員,令政院稟旨變通,何如?傳曰,允。
又啓曰,因禮曹草記,監試覆試試官堂上·堂下官可擬之人,多有苟簡,依前例罷散人員,令本院稟旨變通事,允下矣。在前如此之時,有令該曹別單書入之規,何以爲之?敢稟。傳曰,別單書入。
梁廷虎啓曰,今日持公事入侍日次,而都承旨李眞儉呈辭入啓,右承旨沈仲良藥房問安進去,同副承旨李夏源陳疏未承批,一員未差,臣與左副承旨李翊漢,吏兵批政廳分進。無入侍承旨,持公事,頉稟。傳曰,知道。
有政。吏批,判書李台佐未肅拜,參判鄭齊斗在外,參議尹行敎進,左副承旨李翊漢進。
吏批啓曰,判書李台佐未肅拜,參判鄭齊斗在外,小臣獨政未安,何以爲之?敢稟。傳曰,只出緊任。
又啓曰,春坊闕員,今當差出,而擬望之人乏少,相避竝擬,何如?傳曰,允。
以權以鎭爲右承旨,沈仲良爲左承旨,柳鳳輝爲判義禁,尹恕敎爲兵曹正郞,尹聖時爲修撰,金重熙爲輔德,李眞望爲兵曹參議,柳鳳輝爲知經筵知春秋左賓客,李台佐爲右賓客,趙泰億爲左副賓容。
兵批,判書李肇進,參判金致龍病,參議未差,參知尹㝚進,左副承旨李翊漢進。以崔起亨爲同知,徐命淵·呂必容·李眞望·兪命凝·金始慶單付副司果,朴弼健·尹志益單付副司勇。
梁廷虎啓曰,今日政新除授承旨,待下批卽爲牌招察任,何如?傳曰,允。
李翊漢啓曰,新除授右承旨權以鎭,時在忠淸道公山地,斯速乘馹上來事,下諭,何如?傳曰,允。
又以武一所差備官,以試官意啓曰,代射擧子李德泰,六兩入格,四日後因試院之究問,始乃發覺,至於納招。莫重國試代射作奸,其爲情狀,萬分絶痛。其在嚴科場之道,不可不各別嚴治,而渠雖自服,至於代射之人,則累次盤問,抵死牢諱,情狀尤極痛駭。令該曹嚴加究覈,必得代射之人,與受兩人,一體勘罪,而勿爲許贖,依本律重繩,以懲後弊之意,分付,何如?傳曰,允。
梁廷虎,以禮曹言啓曰,今此式年監試覆試試官,磨鍊之際,堂下無故可擬之人乏少,依前例,以堂上官通融擬望,而前參議李眞望,前承旨兪命凝,前承旨徐命淵,前正言徐命杰,時無職名,令該曹口傳付軍職,何如?傳曰,允。
又啓曰,今此監試覆試試官,二品以上無故承牌者,只是行副提學李師尙,刑曹參判李萬選,行大司成李眞儒,左尹李明彦四人,而至於正卿,則無一人承牌者。違牌不進人員,推考傳旨,今方捧入,而莫重試事,將無以備員,事體至爲未安。行副護軍趙泰億,辭疏纔已入啓,未及承批,不得循例請牌,而行左參贊姜鋧,吏曹判書李台佐,戶曹判書柳鳳輝,右參贊朴泰恒,刑曹判書金演,行副護軍金一鏡,右尹朴熙晉,竝更卽牌招,何如?傳曰,允。
又啓曰,副修撰呂善長,以親病陳疏徑出,所當直捧禁推傳旨,而此與無端徑出有異,推考警責,何如?傳曰,允。
假注書李眞洙書啓,臣承命馳往于楊州美沙里村議政府左議政崔錫恒所住處,傳授命召,則以爲臣以必遞之人,莫重命召,不敢留置荒郊,還納政院,凡幾度矣。至遣史官,隨納還授,出場無期,第增惶悶,終不敢冒受,從當呈納,伏地待罪云矣,敢啓。傳曰,知道。
李翊漢啓曰,卽者左議政崔錫恒,又使錄事,來納命召,何以爲之?敢稟。傳曰,遣史官傳授。
以京畿監司狀啓,南陽府水軍崔世文等十二名渰死事。傳于梁廷虎曰,事極驚慘,令本道各別恤典擧行。
梁廷虎,以禮曹言啓曰,來十月二十八日,大殿誕日,同月二十九日,中宮殿誕日,王世弟陳賀,依例磨鍊乎?傳曰,依爲之。
又以禮曹言啓曰,今此監試覆試,設場於本曹,本直郞廳,依例朝房直宿之意,敢啓。傳曰,知道。
又以禮曹言啓曰,卽接尙州幼學康錫圭呈狀內,今番式年監試初試時,本道左道生員試三等第十七入格,而會試觀光次上京。學禮應講後,就考四館所榜目,則矣姓康字,誤以姜字書之,斯速釐正云。取考戶籍及榜目,則果爲誤書,原榜目中改付標以入,而莫重入啓榜目,如是錯誤,難免不察之失。當該京試官及參試官,竝推考,何如?傳曰,允。
李翊漢啓曰,左議政崔錫恒處命召,遣史官傳授事,命下,而城門已閉,待明朝傳授之意,敢啓。傳曰,知道。
吏曹判書李台佐疏曰,伏以,臣自被度支仍授之命,情地悶蹙,進退狼狽,猥徹短章,未蒙矜允。方且畢陳才力難强之實,仰冀終始曲全之私,鞶帶之解,喁祝而竢。不意玆者,忽復有新除之恩,而其資望之篤,位任之鉅,又不翅前職之比,臣於是,惝怳驚怪,罔知攸措,古人所謂循墻而逃者,猶覺是歇後語耳。臣本庸陋,最居人下,歷試旣久,望實俱喪,毋論職務之重輕,都無絲毫之裨補,而猥膺聖簡,致位列卿,前後添叨,踰越涯分,徒貽饕寵竊祿之譏,每懼負乘致冠之災,日夕懍惕,不敢寧處。天官冢宰之職,夫豈臣夢想僥倖之所敢期,而節次推轉,一朝擧而授之,私分之震悚,固不暇言,而擧措之乖舛,何至是耶?臣不敢歷擧職責之隆重,較繫才分之空疎,以踵克讓之故事,惟當泯泯蹙伏,恭俟劾正之論,而除目之加身,已過累日,情窮勢迫,不得不呼籲於天地父母之前。伏乞聖慈,俯察臣萬不可堪之狀,亟命鐫改臣新授職名,以重名器,以安賤分,不勝幸甚。答曰,省疏具悉。卿其勿辭,安心行公。
副護軍趙泰億疏曰,伏以,臣所患瘧疾,數旬混苦,寒熱日戰,氣力澌頓。日昨召牌四降,竟未祗承,致令太廟修改,臨期窘迫,時刻屢退,事體未安,臣心惶隕,罪死難赦。儀曹職名,雖幸得解,所帶諸任,無非緊重,而病狀如此,一味瘝曠,夙宵凜惕,食息靡寧。噫,先朝實錄,何等大事,而設局四年,就緖無期,臣心常憂悶,而病不能赴坐,貳極書筵,日再開講,而諸賓有故,煩稟居多,臣心常不安,而病不能進參。至於籌司,則臣之與聞未議,已閱三年,隨衆備員,無所猷爲,居恒愧懼,欲遞不得,不意今者,乃畀之以有司堂上之任。夫專管一司,文書裁決,軍國重務,非若向來循次例兼之時,則以臣凡才短識,夫豈有一分承當之望哉?今日朝廷,雖曰乏人,踐歷才望,居臣右者亦多,而公然苟充,曾不疑難,豈不有傷於愼簡之政哉?況臣之病,實無復起供職之勢,雖欲依前備員而參坐,亦不可得也,況可望能行有司之職乎?抑臣於璿源譜略跋文撰進之命,終有不敢奉行之義,前冬辭文衡之疏,曾已備陳此意,至於力辭其職,必遞乃已,況旣遞之後,又何可以前任自居,苟然撰進乎?伏聞宗簿寺刻役垂畢,藝苑下吏,日來催督,而區區私義,終難變其初見,玆不得不竝此仰籲。伏乞聖慈,俯察臣病重實狀,將臣所帶實錄堂上·經筵賓客·備局有司之任,盡行鐫遞,且寢璿源譜略跋文撰進之命,改命他詞臣撰進,公私不勝萬幸。臣旣有此疏,累日呈院,今日承旨旣以入啓書出小報之後,以名擬考官,還爲退却,事未前聞,有辱朝體。臣忝卿列,見輕不少,況今賤疾彌劇,萬無自力之勢。考官召牌,又未免坐違,惶怖罔措,席藁竢譴。乞命有司,治臣前後逋慢之罪,以肅朝綱,不勝幸甚。答曰,省疏具悉。卿其勿辭,調理行公。
副校理宋眞明疏曰,伏以,臣之區區情私,固無離親供仕之望,而向於藥院竝直之時,義不顧他,抑情上京,時日荏苒,倏更三朔。兩地相思,下懷鬱結,念臣老母,喪威毁瘠之餘,篤疾混淹之中,朝夕所依而爲命者,惟臣兄弟。少或相離,輒若添痛,似此情理,顧豈忍一日相捨,而況秋深以來,臣母宿患,一倍增劇,寒痰用事,長時暈眩,寢食爲減,日益澟綴。床席昏倒之中,惟以臣不在側,思念不置,每有書來,辭語悲切。今臣雖欲怵念義分,强抑私情,方寸已亂矣,其何能收攝身心,以供職事也哉?顧今聖患新瘳,開講正急,館僚不備,輪直苟簡,決不容緣臣一人,以致瘝廢,且臣兼帶實錄都廳之任,亦係緊重。伏乞聖明,俯察微情之萬分難强,特軫公務之不可久曠,亟許鐫遞臣本兼職任,俾臣得以卽日歸省,隨便扶護,不勝萬幸。臣於治疏將上之際,忽然見擬於監試覆試試官之望,天牌下降,不敢坐違。敢此隨詣於九閽之外,而迫於情私,投進已具之章,雖知慈覆之天,必加矜恕,而干冒至此,益增死罪。答曰,省疏具悉。爾其勿辭,救護母病。
副修撰呂善長疏曰,伏以,臣家有承重祖母,年迫八耋,氣息綿綴,居常懍懍,實有朝夕之憂矣。卽伏聞自朝來脫着失宜,重觸寒氣,暴泄猝發,度數無算,元氣大脫,頃刻難保,臣聞來方寸煎灼,不能自定。臣方在憂中,又擬監試覆試試官望,此時擅離,極知萬萬惶悚,而私情所迫,他不暇顧,急於歸護,暫時難淹,不得不投疏徑出。伏乞天地父母,俯諒臣情理之萬分切急,亟命鐫削臣職,以便救護,仍勘臣罪犯,以警具僚,不勝大幸。答曰,省疏具悉。爾其勿辭,救護母病。
雍正元年癸卯九月二十四日巳時,上御熙政堂。藥房入診入侍,提調李肇,右承旨沈仲良,假注書趙尙命,記事官柳升鉉·權宏,永徽殿參奉李公胤,孝陵參奉任瑞鳳,醫官李時聖·許坫·方震夔·權聖揆·金壽煃。李肇曰,俄者藥房,旣承批矣。聖候一向安寧乎?上曰,安寧矣。肇曰,丹丸兩藥,連爲進御,氣候,何如?上曰,一樣矣。肇請令醫官入診。時聖曰,左右脈候不數,而一倍平和矣。坫曰,脈候左右三部平和,而不爲數矣。震夔曰,左右脈候沈,而兩寸乍帶數矣。聖揆曰,小臣久未入診,今乃診候,則脈度左右少沈活,而別無數矣。仲良進伏曰,醫官診察之際,惶恐縮伏倍矣。必如私家人診脈然後,可盡其術矣。壽煃曰,脈候左三部沈活,而稍有力,右三部平均而好矣。公胤曰,小臣不知脈理,不敢强達,而與前一樣矣。當別爲論達乎?大抵治病之道,旣不如扁鵲之見臟腑,則當言某藥之效害然後,可尋繼用之道,而自桃仁湯·胎水等藥進御以後,無效害明白之敎,故極以爲泄泄矣。瑞鳳曰,脈候左右三部調勻,尺脈比前亦調勻矣。李公胤之言,誠是矣。用藥之後,必聞藥之當否然後,可得繼用之路矣。肇曰,臞仙丹,劑進已久,當於數日內已盡矣。繼進與否,今當議定,而退出後議之乎?上曰,榻前議之,可也。公胤曰,南極丹,雖是治熱之劑,不當於聖候,姑爲停止,一望後徐議,則好矣。瑞鳳曰,此藥,全是涼劑,似有損於胃氣,今姑停止,宜矣。肇曰,儒醫之言如此,請問首醫。時聖曰,上候,全是火症炎上之氣有之,故此藥進御,而儒醫以爲姑停爲請,臣實未曉其意矣。大氣炎上之氣,當其微小時治之,好矣,今所進藥,卽治火之劑,而全補胃氣,瀉中有補,自可有效矣。停止之意,臣實不知矣。仲良曰,儒醫·首醫之言,自在外相較,每每如是,今姑停止,宜矣。肇曰,聖候如是,何可停止乎?兩醫所見,旣如是不合,臣等退出後,當反復商議,更以啓稟矣。仲良曰,小臣少時,有火症,問藥於醫,則皆以爲藥則徒敗胃氣,治火之道,莫如治心云。伏願聖上,留心於此。肇曰,大妃殿,春夏則進生脈散,秋冬則進瓊玉膏,旣以此定奪矣。今則冬節將屆,正當用瓊玉膏之時矣。自內取稟傳敎然後,可以劑進,故敢達矣。又曰,小臣待罪兵官,軍門事有可憫者矣。訓局,自是首軍門,而都監大將尹就商,頃遭臺疏,今方待命金吾。自上雖有勿待命之傳敎,而臺疏未下批之前,不敢偃然退去。大將之任虛帶,軍門之事積滯,此甚可憫矣。臺疏之言,誠亦過重,而至於罪人緣坐之說,尤涉不可。蓋罪人慤,旣出繼他人,則已離本宗矣。以國法言之,必不當連坐,此等曲折,不可不燭察,故敢達矣。處分至今未下,今方惶恐待罪,故軍務多滯,甚可憫矣。上無發落。遂次次退出。
上在昌德宮。停常參·經筵。
下直,智島萬戶劉起澤。
夜一更,電光。二更,所見彗星,移在於牛宿度內,尾長五六寸許,色白。未時,灑雪。
梁廷虎啓曰,明日常參·經筵,取稟。傳曰,停。
又啓曰,大司憲金始煥受由在外,執義李承源武一所監試官進,掌令李廣道武二所監試官進,掌令金濰在外,持平趙最壽未肅拜疏批未下呈辭,持平朴長潤未肅拜呈辭。今日以監察茶時之意,敢啓。傳曰,知道。
李翊漢啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
備忘記,傳于梁廷虎曰,史官二員待命,騎馬六匹立之。
記事官權宏書啓,臣承命馳往于楊州美沙里村議政府左議政崔錫恒所住處,傳授命召,則以爲危蹤旣無重入修門之理,命召又無留置荒郊之理,不敢祗受,惶恐待罪云矣,敢啓。傳曰,知道。
記事官權宏,左議政崔錫恒處,命召傳授後書啓,傳于梁廷虎曰,遣承旨敦諭。
梁廷虎,以弘文館言啓曰,新除授修撰尹聖時,以賜諡事,方在全羅道龍潭地,經筵入番事緊,請斯速乘馹上來事,下諭。本館上下番九員內,校理李顯章,副校理吳命新,修撰洪廷弼奉命在外,校理姜必慶在外,副提學李師尙,副修撰尹游,以監試會試試官進去,副校理宋眞明受由出去,副修撰呂善長陳疏受由。臣弼垣,獨爲入直,而下番闕直,事體未安。令政院稟旨變通,副應敎有闕之代差出,仍卽牌招,以爲姑降入直之地,何如?傳曰,允。
又啓曰,因弘文館草記,下番闕直,事體未安,令本院稟旨變通事,允下矣。政官卽爲牌招,開政差出闕員,何如?傳曰,允。
又以侍講院言啓曰,本院僚員之苟簡,未有甚於近日,當此日再開講之時,宮官不可不備員。新除授輔德金重熙除拜之後,不卽出肅,卽爲牌招察任,何如?傳曰,允。
沈仲良,以戶曹言啓曰,卽接廣興倉所報,則本十月朔頒祿次,倉官進去于左議政崔錫恒美沙里所住處,請受祿牌,則以爲屛退郊外之人,萬無常廩承受之理,倉官來問祿牌,而不敢出給云。祿牌不爲出給,係是大臣祿俸,何以爲之?敢稟。傳曰,令倉官輸送。
梁廷虎啓曰,上番兼春秋柳升鉉,身病猝重,差復未易,今姑改差,其代令該曹卽爲差出,何如?傳曰,允。
李翊漢啓曰,臣翊漢與右副承旨梁廷虎伴直矣。臣以左議政崔錫恒處敦諭事,今將出去,替直無人。同副承旨李夏源,疏批未下,不得循例請牌,左承旨拘於廳規,不得直請牌招,何以爲之?敢稟。傳曰,竝牌招。
以輔德金重熙牌不進,罷職傳旨,傳于梁廷虎曰,推考傳旨捧入。
梁廷虎,以觀象監官員,以提調意啓曰,彗星之出,今已累日,其爲驚懼,非他災異之比,不可循例測候而已。曾前有差定文官,別爲看檢之例矣。今亦以弘文館應敎柳弼垣,世弟侍講院文學趙趾彬,副司果金始燁·李春躋差下,使之輪直檢飭,何如?傳曰,允。
又以漢城府言啓曰,閭家奪入借入之類,申飭禁斷,非止一再,而近來國綱漸弛,朝令不行,士夫之借奪者,比比有之,故纔又嚴飭矣。卽接西部主簿呂聖興所牒報,則以爲部屬小貞陵洞居書吏趙希璧家,有一兩班來接云,故卽令部吏洞任往問,則希璧家止接權姓兩班,不問委折,部吏·洞任,捽曳打顋,又以石塊亂打,至於傷眼云,事之寒心,莫此爲甚。不可無別樣懲治之道,所謂權姓人,令攸司囚禁科罪,何如?傳曰,允。
有政。吏批,判書李台佐入試所,參判鄭齊斗在外,參議尹行敎進,右副承旨梁廷虎進。
吏批啓曰,判書李台佐,以監試覆試試官,方入試所,參判鄭齊斗在外。小臣獨政未安,何以爲之?敢稟。傳曰,只出緊任。
以慶聖會爲判決事,李善行爲兵曹佐郞,洪廷弼爲副應敎,李承源爲修撰,柳祥翼爲兼春秋。
兵批,判書李肇,以禁衛軍賞中日進,參判金致龍進,參議李眞望,監試試官進,參知尹㝚病,右副承旨梁廷虎進。
兵批,承旨啓曰,雖有窠闕,判書李肇,禁衛營坐起進去,時無送西,無政事之意,敢啓。傳曰,知道。
梁廷虎,以兵曹言啓曰,今九月二十五日,折衝田有行,司果宋時榮稱名人等,自通化門入來,差備門外擊錚,極爲駭愕,竝令攸司囚禁治罪,同門守門將金益重,常時不能禁斷雜人,以致闌入,亦難免其責,推考,何如?傳曰,允。
李夏源,以校正廳言啓曰,璿源譜略新跋文,以前大提學趙泰億製進事,大臣頃已陳達定奪矣。卽今刻役已完,印役亦爲垂畢,而前大提學趙泰億,陳疏辭免,昨旣承批,而尙不製進。莫重進上,將未免因此遷就,工匠之停役,廩料之虛費,誠甚可慮。請令政院別有申飭,以爲依前定奪,斯速撰進之地,何如?傳曰,允。
又以弘文館言啓曰,新除授副應敎洪廷弼,以災傷敬差官,時在全羅左道,經筵入番事緊,請斯速乘馹上來事,下諭。本館下番闕直,事體未安,新除授修撰李承源,所當卽爲請牌,而日已曛黑,家在城外,待明朝牌招入直,何如?傳曰,允。
又啓曰,左議政崔錫恒,又使錄事,來納命召,何以爲之?敢稟。傳曰,遣史官傳授。
又啓曰,左議政崔錫恒處命召,遣史官傳授事,命下,而城門已閉,待明朝傳授之意,敢啓。傳曰,知道。
同副承旨李夏源疏曰,伏以,臣昨伏見大司諫權詹縣道之疏,以諭旨之淹稽,爲百隷怠官,庶事叢脞之證,而請加勅厲,臣於是不勝瞿然之至。該院請諭,在於觀武才初日,伊日臣適申退,不知罷出後事,而意其卽爲擧行矣。過一旬,該吏始乃告課,臣聞甚驚駭,卽治其吏,成送諭旨矣。當此百隷怠官事,已其進之日,諫長以此反隅,而欲厲其怠慢之習,誠切至之言也。第該吏之未卽告課擧行,不過連値觀武才紛擾中遣忘之致,豈其有他故,而今諫長,乃以諭旨之淹稽,爲自引之端,至以如臣不肖,無足比數爲言,有若本院,輕蔑諫長,故爲淹稽,不卽擧行者然。果如其言,則居出納之地,蔑諫議之臣,故淹成命,趁不擧行者,其罪不但在於怠慢而已,其罰不但在於勅厲而已。臣雖非該房,而院中凡事,該房有故,則下位替行,院例卽然。畢竟諭旨成送,實出臣手,則臣之不安,視該房有倍,宜卽據實請譴,而適値玉候違和,瀆擾是懼,挨過數日,今始自列。伏乞聖慈,亟遞臣職,仍治臣罪,以彰其慢焉。答曰,省疏具悉。爾無所嫌,勿辭察職。
左尹李明彦疏曰,伏以,臣本以愚色,百無一能,而徒藉世閥,猥玷宰列,揣量才分,實難堪承,而循墻無路,黽勉從仕矣。乃於千萬意外,又有籌司提擧之命,臣聞來驚惶,無地自容。顧今備局,卽古樞密院也。軍國之事,機務之重,於是乎係焉,責任甚重,地望自別,苟非其人,莫宜居之。歷數前輩之膺是選者,莫不以才器顯磊落可稱,而近來人才漸下,掄選不古,雖或多讓於昔時,而豈可使如臣無似,濫竽於其間哉?臣雖欲貪榮冒進,其如受人嗤點何哉?百爾思量,終難冒當。昨於召牌之下,不得不坐違,臣罪至此,益無所逃。伏乞天地父母,察臣譾劣,許臣鐫免,不勝幸甚。且於金吾兼帶之任,又有所難安者。判義禁臣柳鳳輝,臣卽婦黨三寸叔也。於法應避,在下當遞。伏乞聖明,亟令該曹,照例稟處,仍卽遞改,使舊章毋替,私分粗安。答曰,省疏具悉。疏末事,令該曹稟處,卿其勿辭,從速察職。
判尹尹就商上疏,原疏見下答曰,省疏具悉。疏辭,令廟堂稟處,卿其勿辭,從速行公。
尹就商疏曰,伏以,臣齒旣望八,病又在肓,軍門重任,旣無堪承之望。至於詞訟劇地,初雖承乏代匱,亦不容一向虛帶,而頃間辭單,旣徹還却,控免路阻,分義是懼。不敢不黽勉仍據,而宿患風病,入秋添劇,告由調治,日事砭焫,公務曠廢,私心惶悶矣。此際得伏見守禦廳草記,則以德山屯田還退事,盛加非斥,咎責備至,繼而落訟人姜遇文之子,擊錚原情,飾辭杜撰,公肆侵詆,臣不勝瞿然痛惋之至。此訟曲折,備悉於本府覆啓中,已經睿覽,今不必復事煩縷,而臣之誤決,設如該廳之言,請移他司,更令稟處,則夫誰曰不可,而今以一紙草記,去訟案而竄訟隻,至以分付刑·漢府及本道,使勿聽理爲請,其傷國體而關後弊大矣。疲民之失土怨國,誠非細故,覆啓之直請爻周,前所未有,不得不附陳其顚未,仰冀裁處,仍乞亟命譴罷,以爲誤決者之戒焉。大抵該廳所買田土,云是朱士明外外曾祖鄭琦之物,而取考士明前後決案,則與其族類諸人,互相爭訟,京外得決,自稱八度,締結本府奸吏姜遇文者,假成買賣文書,轉賣該廳,而蓋士明攬取其父生前所賣之土,他族官分之物,及民田量名相似者,密地盜賣,初不起訟,民人之無決案,其勢固然,渠之與族屬相訟,本不干於民人。雖有十度決案,何足爲今日勝負之數哉?雖以前後道臣前疏啓觀之,士明,非理起訟於大興·禮山·新正等邑,連受刑訊,脫身逃躱,又爲盜賣於北漢山城及賑廳等處,至受屢次刑訊而定配,則可知其奸惡虛僞之狀矣。且臣又移該廳,取見遇文所賣文記,則遇文與韓守徵等三人,竝稱財主,聯名立券,而守徵,聞方在京,捉致推問,則以爲果陷於遇文之術中,同買其畓,而推知其虛妄。放賣守禦廳時,則元不同參,價錢亦不分用,而證筆人等,皆所昧昧云。所謂財主,旣曰不知,則遇文·士明等之虛張財主,白地盜賣者,綻露無餘。且見賑廳之論題民狀者,則以爲世間奸民何限,而未有若朱士明·姜遇文之無狀者。雖以士明等相訟決案觀之,他衿所付奴婢,混賣背頉,其奸猾,非一日之故。況後錄官分相考,則通諸衿田畓厥數,不至甚多,近二百石田畓,從何處出乎?非理健訟,僞托量名,勒奪民田之狀,不待推覈而可知。士明·遇文,替相作主,前後所爲,絶絶痛惡,本廳亦不免見實,今何可一日因循,以貽窮民無極之弊乎?田畓約買事,一併永罷,遇文收稅粗太,出給民人之意,分付本官云。賑廳之約買旋却,旣出於紓民冤之意,則守廳之獨靳還退,未知有何所難而然也。無弊田土,不患不得,重價占取,人皆樂從,則不必於民人輩數十年相爭之地,一向强占,故臣遂以徵本價於盜賣者,還其土於民人之意,措辭覆啓。臣之愚意,只欲使軍門免斂冤之歸,小民無失業之歎,而今者該廳,不少斟量,過加譏責,臣誠訝感焉,莫曉其故也。最所痛惡者,遇文本以奸吏,老於詞訟,符同士明,協成僞券,欺賣軍門者,已極切痛,而今又縱子擊鼓,欺罔天聽,侵逼訟官,略無顧忌。此而不加嚴治,將無以杜奸濫扼頹綱,而懲治之律,不及於此漢,反使無辜之民,失其土而受重刑,焉在朝家伸枉恤民之意也?玆事初因該廳狀聞,以經備局稟處,非如等閑訟場間事。伏乞聖明,審此疏於廟堂,竝與道臣疏啓,及本府覆啓·該廳草記,而參互詳覈,更爲稟處,以解臣冤,以厚訟體,不勝幸甚。
上在昌德宮。停常參·經筵。
夜一更,彗星移見於牛宿度內,尾長五六寸許,色白。
李夏源啓曰,明日常參·經筵,取稟。傳曰,停。
又啓曰,吏曹郞廳來言,臺諫有闕,政事,何以爲之?取稟。傳曰,明日爲之。
又以都摠府言啓曰,副摠管李萬選,以刑曹參判,本曹坐起晝仕進去之意,敢啓。傳曰,知道。
又以御營廳言啓曰,今此下番別馬隊別破陣試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以弘文館言啓曰,修撰李承源,旣有只推之命,更爲牌招察任,何如?傳曰,允。
以修撰李承源牌不進,罷職傳旨,傳于李夏源曰,推考傳旨捧入。
李夏源,以御營廳言啓曰,本廳屬海西十二番別馬隊五十三名,標下軍一名,已爲逢點整齊矣。來十月初一日,與東營入直十一番別馬隊替代後,舊軍放送之意,敢啓。傳曰,知道。
又以禁衛營言啓曰,五番左部後司屬忠淸道五哨軍兵逢點實數,六百五十二名,十二番海西別驍衛五十六名,步軍標下一名,已爲點閱整齊,來十月初一日,與內外各處入直馬步軍兵,依例替代後,舊軍放送之意,敢啓。傳曰,知道。
又以禁衛營言啓曰,來十二月當六番中部前司屬京畿五哨軍兵,來十一月二十五日,京中逢點,依例準二朔立番,十四番十五番海西別驍衛,一體調送,逐朔立番之意,兩道監兵使處,預爲知委,何如?傳曰,允。
左副承旨李翊漢書啓,臣承命馳往于楊州美沙里村議政府左議政崔錫恒所住處,謹以聖旨敦諭,則以爲纔以一疏,略暴危懇,未及入啓之前,特遣承宣之臣,宣示敦諭之旨,十行綸音,丁寧反覆,開示諄切,慰釋無餘。先示思想之聖懷,次及共濟之責諭,至以貴相知公,平日眷注爲敎,至誠惻怛之旨,溢於辭表,不翅耳提而面命。臣雖頑愚,亦有知覺,自聞此敎之後,豈敢有一毫自阻於聖鑑之下乎?第念大臣去就,實關朝廷之風紀,今若諉以聖眷之隆重,冒沒廉義,重入修門,則先失其身,何以事君乎?敦召之下,竟未祗赴,臣罪至此,萬殞難贖,惶隕抑塞,不知所達云矣,敢啓。傳曰,知道。
假注書李眞洙書啓,臣承命馳往于楊州美沙里村議政府左議政崔錫恒所注處,傳授命召,則以爲昨夕敦諭承宣之行,神氣短促,臨急構草,語不成說,而略陳不敢冒進之狀矣。旣不得承命,則莫重命召,理難祗受,從當還納,惶恐待罪云矣,敢啓。傳曰,知道。
李夏源啓曰,卽者左議政崔錫恒所受命召,使錄事又爲來納,何以爲之?敢稟。傳曰,遣史官傳授。
都承旨李眞儉三度呈辭,傳于梁廷虎曰,還出給。
假注書趙尙命書啓,臣承命馳往于楊州美沙里村議政府左議政崔錫恒所住處,傳宣聖批,則以爲臣於昨日,冒上疏本,略暴危迫之忱,祈蒙矜允之音矣。伏奉聖批,不惟不賜準請,反降溫綸,諭之以棄予若是,結之以斯速入城,辭旨懇惻,誨責諄切,奉讀未半,自不覺感涕之橫逬也。顧臣情地,苟有一分可强之勢,則卽當承命,何待聖敎之荐降乎?臣之不可冒進之狀,實通朝之所共知,而坐徼恩數,虛辱近侍,臣之罪戾,益無所逃,惶悶抑塞,不知所達云矣,敢啓。傳曰,知道。
李夏源,以武一所差備宮,以試官意啓曰,今日出榜,將欲詣闕之際,春川擧子鄭乃相來言,渠以六兩入格,騎芻二中,當爲參榜,而不載於榜目,實爲冤抑云。臣等不勝驚怪,取考參試官試冊三件,都廳試記差備官流音記,則鄭乃相,以六兩入格,柳葉箭貫一中,騎芻不俱爲明白載錄,而只於錄名單子中六字騎字之下,乃反着名。大抵擧子輩騎芻試射之後,或只一中或二中,而失勢鳴鉦者,故爲馳入廳上,佯若入格,着名於單子者,往往有之。入門官必爲詳察試冊,果是未入格之流,則訶責而遣之矣。今此鄭乃相騎芻,不能不格,考之於諸試冊及試記流音記,若是明白,而單子之反有着名,必是渠之詐稱入格,而入門官不能詳察,受其着名之致也。其在嚴科場杜奸僞之道,不可置之。鄭乃相及當該入門官受其着名者,令攸司摘發,囚禁査處,似合事宜,而臣等,亦有不能詳察之失,惶恐敢啓。傳曰,知道。
掌令李廣道啓曰,請行藥宮人金姓者,出付攸司,直爲正法。措辭見上請還收極邊遠竄罪人金在魯·申思喆·金取魯·金希魯等量移,金令行·具鼎勳放送之命。措辭見上請還收罪人尹廷舟量移之命。措辭見上請亟寢鞫廳罪人慤·星樞等酌處之命,依前成命,快正典刑。措辭見上武科試所使喚軍卒,必以禁府皀隷定送者,所以重事體而嚴科場也。日昨武二所初試設場時,臣以監試官,爲檢試場之事,招呼邏卒,則散在遠處,一不待令,故略施笞罰,仍令使喚矣。俄而禁亂官曺夏望,招去憲府吏之任事於試所者,捽曳而入,盛氣詬喝,其蹈藉臺官,輕蔑試所之說,口氣絶悖,下吏亦不忍傳告。憲職雖甚輕卑,旣是糾官邪之任,試所雖甚疲軟,亦是奉君命之地,而渠以一微官,肆然凌轢之至此,此已可駭之甚,而凌轢之不足,又欲操切之不已,招集邏卒,悉令退出,俾不得復入於試所,莫重試場,至於不得措手之境,事之寒心,孰有甚於此哉?其擧措之驕妄,不但在於蹴踏試所而已,此而無糾劾之擧,則日後掌試之人,擧將受制於一金吾郞,而科場事體,終至壞盡而後已,其在懲礪之道,終不可仍置。請禁府都事曺夏望汰去。新除授司諫院正言李普昱,時在全羅道光州地,請斯速乘馹上來事,下諭。答曰,不允。末端事及,下諭事,依啓。
李夏源啓曰,左議政崔錫恒處命召,遣史官傳授事,命下,而城門垂閉,待明朝傳授之意,敢啓。傳曰,知道。
開城留守柳重茂疏曰,伏以,臣自少至老,素有濕病臂脚麻痺,不便運用,瘡患間發,發輒危毒,雜施醫方,少無其效。惟是就沐溫泉,乃爲痊可之道,而近年以來,奔走職事,廢浴已久,舊症復發,瘡腫遍體,惡汁恒流,日漸肆毒,晝夜癢痛,便同癩人。失今不治,差完無期,可治之道,只在浴溫,而距臣營百里地平山湯井,卽臣前日收效之所。若得旬日就浴,則可冀快愈,而身係重任,有難擅離。玆不避猥越之誅,敢以請由之懇,仰徹宸嚴之下。伏乞天地父母,俯垂哀憐,特許恩暇,使賤疾永祛,老喘獲保,不勝千萬祈祝之至。答曰,省疏具悉。卿其依疏辭往浴焉。
左議政崔錫恒疏曰,伏以,臣於日昨冒上辭本,略暴危懇,達宵彷徨,冀蒙矜許之音矣。及承下批,辭意勤懇,慰釋備至,諭之以旣示悔悟,申之以何足掛懷,惻怛之旨,藹然於絲綸之外,臣非木石,寧不感泣?第臣雖無似,職是三事,今若徒恃過分之異恩,不顧飭身之大防,重入修門,抗顔於具瞻之地,則雖輿儓之賤,亦必笑侮,將何以蕫率百僚,整頓頹綱也哉?出城之日,已決去就,終不敢變其所守,仰承明旨,臣罪尤萬萬矣。仍竊伏念庸碌如臣,百不猶人,歷試內外,無一可紀,受知先朝,致身崇顯。逮至我殿下嗣服之後,遽授本兵之長,改紀之初,首膺枚卜之命,一堂都兪,應答如響,感激殊遇,殫竭心慮,盡瘁之忱,日夕耿耿,一片忠赤,天日照臨,而惟其知識昏昧,精神迷錯,處事或失於疏率,發言未免於輕脫,居常言行,不能見重於君父,顚頓狼狽,畢竟至此。此莫非臣命途畸蹇,事與心違,凡所猷爲,動輒緯繣,撫躬自悼,尙何言哉?且臣自在城裏,重患胸脅之痛,達夜辛苦,僅〈僅〉鎭定,雜試醫治,猶未蘇完。出郊之後,症形頓劇,頭目疼眩,氣息綿綴,有時頑痰上衝,泯然若垂絶者然。奄奄床笫,飾巾待盡,數行文字,無以構出,經營今始,哀籲於仁覆之下。伏乞聖慈,察臣情地之迫隘,憐臣疾病之沈篤,將臣本兼諸任,一併鐫削,俾臣得以任便調息,以延殘喘,不勝幸甚。且臣以當遞之人,所受命召,不敢留置荒郊,還納政院矣。至遣史官,隨納隨還,臣尤惶悶,罔知所喩。更乞特命仍留,俾無往來屑越之弊焉。答曰,省疏具悉卿懇。前疏之批,略示予意矣,卿胡棄予若是乎?須體前旨,安心勿辭,斯速入城,用副至望。仍傳曰,遣史官傳諭。
上在昌德宮。停常參·經筵。
李夏源啓曰,明日常參·經筵,取稟。傳曰,停。
又啓曰,大司憲金始煥受由在外,執義未差,掌令李廣道呈辭,掌令金濰在外,持平趙最壽未肅拜疏批未下呈辭,持平朴長潤未肅拜呈辭。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,副摠管李萬選,以刑曹參判,本曹坐起晝仕進去之意,敢啓。傳曰,知道。
沈仲良啓曰,右副承旨梁廷虎,昨以重臣疏中侵斥之語,引以爲嫌,不卽仕進,至於呈疏,而其所爲嫌,元非大段,不卽捧入矣。今日又不仕進,左副承旨李翊漢,亦以重臣疏還給時參聞,故亦不仕進。廳中,只有臣仲良及李夏源,出納之際,殊甚苟簡。右副承旨梁廷虎,左副承旨李翊漢,竝卽牌招察任,何如?傳曰,允。
李翊漢啓曰,以右副承旨梁廷虎牌不進,罷職傳旨,傳曰,推考傳旨捧入。
李夏源,以弘文館言啓曰,本館下番闕直,已至多日,事體未安。修撰有闕之代,今日政差出,仍卽牌招察任,何如?傳曰,允。
又以侍講院言啓曰,再明日王世弟率百官陳賀時,宮官不可不備員,而輔德金重熙,身病深重,勢難行公,文學趙趾彬,以親病陳疏未承批,兼說書曺命敎,以本職陳疏未承批,俱不行公,而未承批人員,自前不敢循例請牌。兼司書尹聖時,奉命在外,將無以備員,在外實病及未承批人員,合有變通之道,令政院稟旨擧行。弼善沈埈,說書洪聖輔,旣已帶職蒙宥,竝卽牌招,兼文學權益寬,以本職呈辭,亦爲牌招察任,何如?傳曰,允。
又啓曰,因侍講院草記,再明日王世弟率百官陳賀時,宮官將無以備員,令本院稟旨變通事,允下矣。實病及在外人員,合有變通之道,而至於陳疏未承批人員,以疏批未下,曾無變通之規。該院之直請變通,有違常格,何以爲之?敢稟。傳曰,輔德·兼司書,竝改差。
吏批,判書李台佐,以試官進去試所,參判鄭齊斗在外,參議尹行敎進,左承旨沈仲良進。兵批,判書李肇病,參判金致龍進,參議李眞望試官進去,參知尹㝚病,左副承旨李翊漢進。
吏批啓曰,玉堂闕員,今當差出,而曾前出入之人,多在違牌坐罷中,合有變通之道,何以爲之?敢稟。傳曰,別單書入。
吏批啓曰,判書李台佐,監試覆試試官,方入試所,參判鄭齊斗在外。小臣獨政未安,何以爲之?敢稟。傳曰,只出緊任。
又啓曰,臺諫闕員,今當差出,而擬望之人乏少,外任竝擬,何如?傳曰,允。
吏批,以兪命凝爲刑曹參議,李濟爲執義,呂善長爲修撰,柳弼垣單付兼漢學敎授,朴弼夔兼監察減下,李承源爲副修撰。兵批,以朴弼夢單付副護軍。
沈仲良,以戶曹言啓曰,依傳敎,左議政崔錫恒十月朔祿俸,令倉官輸納于美沙里所住處,則以爲屛退俟罪之人,萬無常廩奉留之理云,祿俸不爲領受,何以爲之?敢稟。傳曰,更令倉官輸送。
備忘記,未寧時,都提調左議政崔錫恒鞍具馬一匹面給,子姪中一人除職,提調判書李台佐,副提調都承旨金始煥竝加資,提調右議政李光佐半熟馬一匹,提調判書李肇熟馬一匹賜給,記事官申致雲,編修官吳守經六品遷轉,已經六品者陞敍,假注書金權半熟馬一匹賜給,醫官權聖徵加資,豹皮一令,李時聖·方震夔·吳重卨·崔泰齡·石柱泰·李得英,掌務官金必祐·崔龜慶竝加資,主簿崔恒齡陞敍,醫官蔡光夏熟馬一匹面給,許坫·李時弼·許信,副司果白興聲各熟馬一匹,鄭爾柱·辛必昌各半熟馬一匹,玄悌綱·白興銓·卞三彬·金垕各兒馬一匹,張世輔·崔擎玄·洪萬遇·權聖經·崔命錫·李泰亨·姜渭聘·朴洵·崔柱慶·鄭趾顯·玄起鵬·鄭文益·朴道煥·權聖揆·尹聖輔·金國賓·金文衍·金壽峴·玄載觀·韓斗衡·崔德齡·鄭行謹·李燁各上弦弓一張賜給,書員等,令該曹米布從優磨鍊題給,下人等,米布分等磨鍊題給。
備忘記,未寧時入侍內官李重蔓·金信豪·吳斗興·崔泓·金信弼·朴贊文·尹起莘·金夢祥·金壽億·李仁栽·李夏昌·李景禧·鄭文益·成熙春·崔震泰·李景和·李世平·林好榮·孫荊佐·文以郁·金兌熙·權鎭衡·金九準·尹殷輔·朴夢瑞各半熟馬一匹,司謁金斗澤·徐尙載各兒馬一匹賜給,別監及中禁等,令該曹米布分等磨鍊題給。
備忘記,世弟患候時,都提調左議政崔錫恒鞍具馬一匹,提調判書李台佐,副提調都承旨金始煥各熟馬一匹,入侍宮官說書洪聖輔半熟馬一匹,輔德金始爀,兼文學李明誼各兒馬一匹,輔德李眞淳,弼善李廣道,文學李獻章,司書李匡世,兼司書尹聖時各上弦弓一張賜給,醫官許坫·白興銓·許信·玄悌綱竝加資,方震夔·權聖徵各熟馬一匹,掌務官金必祐·崔龜慶各半熟馬一匹,醫官李時弼·吳重卨·李時聖·李得英·鄭爾柱各兒馬一匹,尹聖輔等二十五員,各上弦弓一張賜給,書員及下人等,令該曹米布磨鍊題給。
假注書李眞洙書啓,臣承命馳往于楊州美沙里村議政府左議政崔錫恒所住處,傳授命召,則以爲臣以屛退郊外之人,莫重命召,不敢留置,還納政院,凡幾度矣。隨納隨還,出場無期,徒使恩數屑越,近侍屢辱,私心惶悚,若負重罪。到此地頭,計無所出,不得不始爲祗受,以爲解職後奉納之計云矣,敢啓。傳曰,知道。
李翊漢,以兵曹言啓曰,近來因連歲凶歉,爲慮主客俱困之弊,新出身等除防納米事,前已定奪矣。國綱解弛,朝令之下,多不擧行,應爲納米者,故爲延拖,今方申飭,而其中或不無貧窮特甚,不能辦米,自願赴防者,此則有不可一向督迫,除防米不納者,發送防所,曾有先朝定式。如此之類,隨自願使赴防,何如?傳曰,允。
李夏源啓曰,因侍講院草記,弼善沈埈,說書洪聖輔,兼文學權益寬牌招事,允下,而今已夜深,待明朝出牌之意,敢啓。傳曰,知道。
夜一更,彗星移見於牛宿度內,尾長五六寸許,色白。二更三更,電光。
戶曹判書柳鳳輝上疏,伏以臣,伏蒙天恩,得解銓任,庶可以少便調息,床席之間,頌祝方切。不自意地部移除,金吾陞擢之命,荐下於數日之間,臣誠感激,繼以惶蹙,不知所以自措也。夫千乘國治賦之任,固非人人所可冒處,而近自十數年來,水旱風霜之災,無歲不有,公藏私蓄,㮙然如洗,國計民憂,茫無所措,此豈如臣空疎所可堪任者哉?至於王府首席,崇政峻秩,冥升不已,僥冒此極,微臣過福之災,雖不足恤,聖朝名器之辱,實非細故,此臣所以不知其爲榮寵,而反以爲懼者也。念臣脚病,已成沈痼,從前蘄免之章,不外乎廢疾二字,而今臣所叨職務,殆過十數,無非緊重,眞所謂蝜蝂之蟲,遇物輒持,卒顚仆不能起者也。凡諸公坐禮節,一併廢閣,而最是經筵賓客,尤無奔走拜跪之望,豈可使莫重莫大之任,徒爲臣賁飾官銜之資而已也耶?昨於試官再牌之下,嚴畏分義,不得不入謝恩命,而反復思惟,終無因仍蹲據,以自效其萬一酬報之計者,玆敢冒萬死仰暴血懇於天地父母之前。伏乞聖慈,俯賜諒察,亟遞臣本兼諸任,改正臣新授資級,以重官方,毋曠職事,不勝萬幸。且臣本職度支之長,例兼惠廳提調,則本廳主管之任,不宜仍帶,亦令廟堂照例許遞焉。臣無任兢惶祈懇之至。答曰,省疏具悉。卿之沈痾,予已知之,勿辭行公。
檢閱兼說書曺命敎上疏,伏以臣,頃以春坊兼任,庚牌下臨,情勢窮蹙,未克祗承。不料大度海涵,亦靳例罷,聖恩愈深,臣罪愈積。今因兩史臣之以薦事坐罷,恩除又降,嚴召繼至,匪分之職,不但不可以復玷,尤有所萬萬慙悚者。夫翰苑之規,雖或遞職,未及去館,則每當新薦,輒先與聞可否然後,始開坐議薦,輪示先進,此古例然也。日者右僚,以新薦五人,簡問於臣,臣旣以皆得其人,無容他議爲答。蓋史局體例,比他司甚嚴,薦事又最重,不以其人之不在其位,而有間故耳。苟有謬誤揀剡之失,則臣無異同,罰宜均被。今館中兩僚,以此引咎,至於違牌見罷,則臣亦待勘中人耳。何敢諉之以不在其位,而據其譴罷之代,入於僨敗之地,晏然應命,不顧一世之公議也哉?一身廉隅,雖不足恤,而其爲辱史職而羞朝紳,非細故也。昨夕天牌之下,不敢坐違,謹詣闕下,露章陳懇,適値禁鑰垂下,見阻喉司,泯默而退。只推之命,又出格外,感激洪私,固當趨承之不暇,而百爾思量,萬無冒出之勢。見今玉候違和,至設庭班,而咫尺天陛,末由追步。玆不得不又違恩命,臣罪至此,萬隕猶輕。且臣父病,轉益危篤,痰塊衝亘,寒熱交戰,臣方寸煎灼,晝夜扶將,離側供職,尤無其路,而上款所陳,已是難進之端,則區區私情,又不敢每事煩瀆。伏乞亟削臣職,仍勘臣罪,以存館規,以伸至情,不勝萬幸。答曰,省疏具悉。爾勿過辭,救護父病。
文學趙趾彬上疏,伏以臣,於日昨猥膺參試之任,出榜之日,忽聞從妹殤訃,私情慘切,不得復命,春坊新除,又未祗謝,分義掃地,惶悚冞切。臣於本職,才分之不稱,姑舍毋論,私心之難安,大有悶蹙者。臣父泰億,方帶賓客之任,書筵入侍,父子同參,榮耀雖極,戒懼實多。前秋忝叨說書也,旣以此陳章解免,聖上亦或記有之矣。且臣情勢,尤有所難强者。臣頃忝諫職,目見黃翼再行私之迹,論其不韙之狀矣。及見其避辭,語多乖悖,變幻事實,指白爲黑,唯以眩惑天聽,極口詬詈爲事,回互誣罔,固極可駭,不可以事在旣往而終於默息,玆不得不略辯焉。當初臣之發啓後,翼再以敦寧奉事李益炯事,費辭容護,必欲分揀,再三送言於臣,臣明其有實病,初不進參之由,又以自下分揀,決知其不可爲答矣。其後乘臣辭單入徹之時,分付憲吏,私自拔去,臣誠大以爲駭,貽書翼再,至於疏論,則翼再之避,全沒其再書往復之實狀,只以歸罪下吏,詬辱臣身爲務,欲掩其私護之跡,此已無恥之甚者,至若名官,目睹拔去云者,尤極巧憯。一自査汰命下之後,有勢力蔭武之初不參班者,威脅按査之,臺監百計圖免。爲臺監者,怵於威勢,不敢直陳,及當査出現告也,各人名下,或以名官目覩,或以身有實病,强立題目,區別懸註,作爲一通,來示于臣。臣意以爲,此事一從袖案現告,可也,此或未易査實,則使之各自首實,亦可也,不當以此等題目,曲爲懸註,强自區別,自下刪拔,故以此分付憲吏,只令刪去名官目覩·身有實病等題目而已。非以其懸註諸人中,初不參班之類,竝令刪拔也,此卽通朝之所共知。夫懸註諸人之不可拔去云者,卽臣也,牽私掩護,任自拔去者,乃翼再,而今翼再,有若以懸註諸人之拔去出於臣之分付,而渠不能堅持己見,致詰於臣者然。其顚倒事狀,闔闢爲說,白地欺天,乃至於此,淸朝臺閣之上,豈意有如許人哉?玆事是非,自有一世公議,臣不必多辯,而旣被其無限反詈,則臣之廉隅,決無仍據職次之理。具疏仰籲,而見阻喉司,終未上徹,會値親臨閱武之日,不敢以情勢爲言,連日進參於陪衛之列矣。昨日班行,猝聞臣父前患瘧疾,又復重發,寒熱大作,戰掉竟夕,勺水不下,氣息昏綴。臣自聞此報,心魂飛越,急於躬護,蒼黃徑歸。醫言此疾,積傷於當暑遠役,添劇於近日慘慽,胃氣大敗,源委甚重,必須及今調治然後,可期收效云。臣之卽今情理,尤無離捨供職之勢,今日擧動,又不得趨參,臣罪至此,萬殞難贖。伏乞聖慈,察臣難强,諒臣悶迫,亟遞臣職,以謝人言,以便救護,不勝萬幸。答曰,省疏具悉。爾其勿辭,救護父病。
上在昌德宮。停常參·經筵。
下直,舒川萬戶洪夏澤。
夜一更,彗星移見於牛宿度內,尾長四五尺許,色白。
李夏源啓曰,明日常參·經筵,取稟。傳曰,停。
李翊漢啓曰,右副承旨梁廷虎,旣有只推之命,而今日又不仕進,牌招察任,何如?傳曰,允。
又啓曰,判決事慶聖會,除拜累日,尙不出肅。詞訟積滯,委屬可慮,卽爲牌招察任,何如?傳曰,允。
李夏源啓曰,守令及監察,兩司無行公之員,久未署經。除在外及陳疏未承批外,呈告未肅拜人員,竝卽牌招,使之署經,何如?傳曰,允。
以執義李濟,掌令李廣道牌不進,罷職傳旨,傳于梁廷虎曰,推考傳旨捧入。
李翊漢,以備邊司言啓曰,本司堂上,無故行公之員絶少,新啓下之員,亦復連呈辭疏,不卽行公,坐起出令,輒以不得備員而中輟,事體極爲未安。左尹李明彦牌招察任,大司成李眞儒方在試所,待出榜,亦卽牌招察任,何如?傳曰,允。
又以承文院官員,以都提調意啓曰,本院前權知副正字宋國緯,移拜察訪矣。遞職後,無屬處,依例還仕本院,何如?傳曰,允。
李夏源啓曰,輔德金重熙,兼司書尹聖時改差事,命下矣。明日王世弟率百官陳賀時,宮官不可不備員,政官卽爲牌招,開政差出,何如?傳曰,允。
梁廷虎,以侍講院言啓曰,明日王世弟陳賀時,宮官不可不備員。今日政,新除授輔德兼司書待下批,卽爲牌招,以爲備員陪從之地,何如?傳曰,允。
有政。判書李台佐入試所,參判鄭齊斗在外,參議尹行敎進,同副承旨李夏源進。
吏批啓曰,判書李台佐,以監試覆試試官,方入試所,參判鄭齊斗在外,小臣獨政未安。何以爲之?敢稟。傳曰,只出緊任。
以李承源爲輔德,宋眞明爲兼司書,李眞儒爲同義禁,吏曹判書李台佐今加崇政。大司憲金始煥今加嘉義。醫官權聖徵·方震夔·許坫今加正憲。李時聖今加崇祿。吳重卨,今加資憲。李得英今加嘉義。石柱泰·金必祐·崔龜慶·白興銓·許信·崔泰齡·玄悌綱以上,今加通政加資事,承傳。
兵批,判書李肇,武臣朔試射進,參判金致龍病,參議李眞望,試官進,參知尹㝚進,同副承旨李夏源進。
金重熙單付副護軍。
李翊漢,以禁衛營言啓曰,前修撰金尙奎,本營郞廳,已爲啓下,而時無職名,依例令該曹付軍職冠帶常仕,何如?傳曰,允。
梁廷虎,以漢城府言啓曰,近來國綱解弛,禁令不行。景福宮,雖云空闕,乃是先王法宮,與時御所,事體無別,而近處奸民,與守宮軍卒等,締結符同,禁苑松木,常常偸斫,日漸稀疏,故臣明彦,心常痛惋矣。乃於本職行公之後,嚴飭尙道監役,使之密密譏捕,則內奴萬伊·貴興,私奴旕金,守宮房直儉同等捉來,故反覆推問,則所援同黨,無慮七八人,而或多逃逸,難以捕得,故頃於帳殿,以分付捕廳,譏捕推治之意,陳達蒙允矣。今則在逃四人,皆已斯得,故自本府施威盤問,則犯禁人等,無辭自服,而觀其招辭,則大抵犯人,非守宮內官之奴子,則乃是士夫家奴子,雇立守宮者,而諉以守宮及衛所上直房點火,肆然偸斫,不少顧藉。守宮內官與衛將,不惟不能嚴飭,又從而使之斫伐,事之寒心,莫此爲甚。若不別樣懲治,無以禁遏,當該內官及衛將,使之現告,令攸司囚禁定罪。犯禁各人等,此與尋常犯松者,情犯懸殊,令該曹各別勘斷,今後則守宮軍卒,勿許雇立,定送元軍,以杜日後偸斫之弊,何如?傳曰,允。
又啓曰,因侍講院草記,新除授輔德兼司書,待下批卽爲牌招事,允下矣。兼司書宋眞明在外,不得牌招,輔德李承源當爲出牌,而闕門已閉,待明朝出牌之意,敢啓。傳曰,知道。
未時,上御熙政堂。承旨持公事,玉堂召對。左副承旨李翊漢,侍講官柳弼垣,檢討官呂善長,假注書柳儼,記事官柳祥翼·權宏入侍。李翊漢讀告江原監司年事狀啓。踏啓字。翊漢讀告全羅監司年事狀啓。踏啓字。翊漢讀告備邊司草記,堂上牌招事。上曰,允。翊漢讀告全羅水使朴世挺狀啓,會寧浦萬戶到任事。踏啓字。翊漢讀告承文院草記,宋國緯還仕本院事。上曰,允。柳弼垣讀綱目梁武帝紀,自起梁武帝普通七年,止爲之訢理乃得釋。呂善長讀自就德興陷魏平州,止鼓洪爐而燎,毛髮弗聽。弼垣曰,元順,卽剛直之人,初爲元叉之所忤,及叉得罪之後,始爲還朝,終正义之罪。太后深加敬重,故徐紇與鄭儼,表裏和應,百計構陷,使不得容。夫君子小人之不可兩容,自古如此。君子在位,則小人不得用,小人得志,則君子必遭其害,此必然之理。彼紇,卽惂邪小人,初不可用之,而太后始旣用之,又信其讒,終使如元順之賢,不能安於朝,此魏國之所以不得復振,而後世之所當深戒者也。善長曰,太后用事,如徐紇之奸邪,又居其中,以元順之賢,猶不得用,其時政亂,於此可知也。又第六丈胡氏論矣。夫亂臣賊子,天下之大惡,人倫之極罪,苟或誅之不嚴,討之未盡,則倫彝斁絶,人不爲人。是故,王者所惡,莫甚於殺人,而至於誅討亂逆,則雖動衆殺人,有不暇恤。胡氏所謂所限之事,所存之理,有大於殺之者,誠古今之至論也。今殿下,於金姓宮人事,姑許出付,仍卽還寢,慤·星樞事,累允臺啓,旋聽酌處,設鞫今至六年,收殺無期。王法之乖舛,神人之憤惋,庸有其極哉?殿下之誅除此賊,不過一兪音一處分之間,非有動衆殺人之事,而遲回淹延,至於如此。若使先儒復生,其將謂今日朝廷何如耶?至於金姓宮人,則深憂隱慮,尤有一刻切急者,潛處於禁密之間,肆毒於幽暗之中,此群下所以沬血飮泣,亟欲除討者也。殿下何所顧惜於幺麽一兇婢,而不念聖躬之至危,久致王法之莫伸耶?伏願亟允臺章。弼垣曰,呂善長,因文義陳達,其言誠是矣。自古王者,不暗殺人,而至於亂臣賊子,不少僥貸。不如是,王法無以伸,而彝倫,將至於斁廢故也。金姓宮人,卽行藥君父之兇賊,乃宗社之罪人,臣民之深讐也。聖躬之至今無恙,卽殿下之洪福,則何可使此賊,一日容息於覆載之間乎?臺啓爭執,實出沐浴請討之義,而連爲持難,尙不出付,臣實未曉其故也。向日以一時病患,有嘔吐之症,群下之憂慮猶切,殿下何不念宗社之重托,輿情之憤鬱,亟允臺章,以謝一世乎?且慤,卽兇黨之心腹,雖或不參於三手之謀,猶不可活。況出銀之說,明載於鞫案,則渠豈有一毫可生之道,而星樞,出給宇寬銀子之事,狼藉難掩,則亦豈可酌處以貽失刑之譏乎?惟願速允臺啓。上,無發落。善長曰,第七丈,辛雄上疏矣。夫生民休戚,係於守令,守令未得其人,則生民最被其害,此古今通患也。魏之時,民不堪命,相聚爲亂,正以守令之非人,辛雄之言,可謂切實,而苟求弊源,則實由於崔亮之停年格,不問士之賢否,專以停解日月爲斷,以致仕路混淆於俊明之怨,此後世之所當監戒也。我國蔭仕用人之規,與魏之停年格,不幸近之。初入仕,未必盡爲擇人,而計其朔數,循序陞遷,各司褒貶時,只以坐起之參不參,爲其等第,未有考績黜陟澄汰匪才者。以是一登仕路,自得調遷,人人便皆爲守令,其所違法害政,不一其端。甚者,瘠民肥己,無所不至,惠澤何由下究,生民安得不窮乎?且我國,贓法尤甚不嚴,道臣殿最,繡衣廉問,雖有貪汚不法罪狀狼藉者,赦令頻數,旋蒙蕩滌,其中稍有扳援者,則出宰如故,無復拘礙。噫,國家用舍勸懲之道,乖謬如此,仕路何得以淸,貪吏何所懲畏乎?今若令各司嚴立考課黜陟之法,若無一人居下考者,罪其堂上提調,如監兵使之例,至於守令之以貪汚得罪者,雖得蕩滌,毋令復除守令。若以終棄爲可矜,則若除京司可堪之任,則亦無不可,以此施行,何如?上曰,然矣。李翊漢曰,持公事入侍,夏間則因日候甚熱,連爲早入矣。今則寒節已屆,不必每每早入。且聖候,方在靜攝之中,或氣候不平之時,水刺相値之際,本院無以知之。此後則每當日次,本院早朝陳稟,或早或晩或行或否,必待下敎後爲之之意,敢達。上曰,依爲之。出擧條翊漢日,小臣,以近來牌不進之弊,仰達矣。紀綱懈弛,堂下官無端牌不進者,極爲紛紜。本院之書入罷職推考傳旨,無時蹔閑,其在分義,殊甚未安。此後則情勢難安,有實病衆所共知外,無故牌不進之人,自本院,直捧禁推傳旨,何如?上曰,依爲之。出擧條諸臣遂退出。
上在昌德宮。停常參·經筵。
李夏源啓曰,明日常參·經筵,取稟。傳曰,停。
又啓曰,來初一日輪對日次,取稟。傳曰,停。
李翊漢啓曰,大司憲金始煥受由在外,執義李濟未肅拜呈辭,掌令李廣道,持平朴長潤呈辭,掌令金濰在外,持平趙最壽未肅拜疏批未下呈辭。今日以監察茶時之意,敢啓。傳曰,知道。
大妃殿,政院·玉堂單子問安。誕日答曰,知道。大殿·中宮殿·世弟宮·嬪宮,口傳問安。答曰,知道。大妃殿·中宮殿,藥房問安。答曰,知道。
藥房提調臣李肇,副提調臣李眞儉啓曰,伏未審日間,聖體,若何,大妃殿氣候,亦復何如?丹丸兩劑,連日進御,寢睡·水刺,一樣平常乎?今日,卽入診日次,而陳賀相値,不得啓請。不任憂慮,敢來問安。答曰,知道。無事。慈殿氣候安寧。丸藥進御矣。
李翊漢,以兵曹言啓曰,今日將官試射時,闕內入直訓鍊都監·把摠·哨官·禁衛營哨官等,依前定奪,以他員代直,出射之意,敢啓。傳曰,知道。
又以兵曹言啓曰,今九月三十日,禁軍等戎器點考,都摠府眼同設行於盤松亭矣。入直禁軍等,依前例,除標信出來逢點後,還爲入直之意,敢啓。傳曰,知道。
又以兵曹言啓曰,武藝別監金贊俊內中日試才時,鳥銃無間,連三次三發三中,似當依定奪直赴殿試,而係于恩典,自下不能擅便,上裁,何如?三次所受馬帖,亦當依定式,一併還收,竝此,仰稟。傳曰,依爲之。
李夏源,以戶曹言啓曰,依傳敎,左議政崔錫恒來十月朔祿俸,更令倉官,輸納于美沙里所住處,則以爲屛伏郊外之人,萬無常廩奉留之義,日昨倉官,來授祿俸,而不敢奉承矣。更爲輸送之敎,出於特旨,不勝惶感,而情地如此,不得祗受,惶恐待罪云。祿俸又不領受,何以爲之?敢稟。傳曰,更令倉官輸送。
司諫李眞淳啓曰,金姓宮人事,申銋事,任埅·趙榮福等事,趙聖集事,慤·星樞事。措語見上今番庭試武科初試擇日啓下後,不出朝報,故在京朝士,亦不能的知期日,試官望出之後,始乃知之。擧子之在遠方者,姑舍勿論,雖在數日程者,亦多未及上來,致令莫重同慶之科,有此疎漏之歎。其時政院,難免不察之失,不可無規警之道。請當該承旨推考,下吏令攸司科罪。穩城府使盧恰,曾任嶺南營將,憑藉捕賊,兼行推奴,橫侵富民,受賂無算,濫用酷杖,多殺良民,終被拿覈,情狀畢露。論其罪狀,宜置死律,而畢竟末減,受刑遠配。今雖因赦蒙宥,決不可復廁仕籍,而遽授北路字牧之任,題目之下,物情俱駭。請穩城府使盧恰,削去仕版。答曰,勿煩。
右議政李光佐箚子,伏以臣,伏見備忘記,以進宴事,下諭。慈聖之旨,至引己亥事爲敎,臣奉讀未半,不覺感涕盈襟。慈敎及此,以殿下順志之孝誠,難於復爲陳請,而第念今日事,與己亥懸異。在先朝則慈聖之至德,唯在於謙挹一事,而在今日,則體諒殿下之情理,採察群臣之顒望,特許從略設行,實亦事理之至當。今如終未得請,則臣庶之失望,姑置勿論,殿下養以一國之誠,無由少伸,缺然之情,將作何如懷耶?止慈之念,俯軫乎此,則必有以曲賜允可矣。臣伏見殿下再度下敎,歉缺鬱抑之衷,溢於辭表,下忱耿耿,通夜無寐。本欲於次對,更爲陳達,而連有狗馬之疾,末由進身於軒陛,謹以短箚陳聞。伏乞聖上,更以今日,與己亥不同之意,從傍懇陳,期回慈聽,以伸至情,以副群望,不勝幸甚。取進止。答曰,省箚具悉卿懇。進宴事,屢度仰請,而懇切挽止,故復爲申請,誠難矣。仍傳曰,遣史官傳諭。
工曹判書洪萬朝上疏,伏以臣,以八耋衰朽之喘,軀殼徒存,精識已盡,陳力就列,非臣所望。引年謝事,是臣本分,猥具一疏,備陳血懇,仰惟日月之明,必有所曲察而矜許矣。迺者,恩批遄降,不惟不賜允兪,至有更加調理之命,狗馬賤疾,軫念至此,臣誠伏地感泣,不知所出。含恩畏義,宜不敢更有煩瀆,而臣之所患,非如一時偶感之比,此豈醫藥調治所可責效於時月之間者哉?顧今見帶之職,雖曰閑曹,亦非養病之坊,則其不可一向虛縻,以增瘝曠之罪也決矣。臣於病伏中,得見正言李匡世之以臣向年待罪金吾時,志述正刑承命擧行之事,謂之苟且奉承,結之以不能無譏,其所詆斥,旨意深切,臣於此,竊不勝訝惑也。夫不待結案,直爲正刑,固違法例,而志述之書進所懷,卽一結案,更無可問之端,誠如伊日聖敎。臣之初頭一番執奏,所以示重法之意也,末後奉行成命,所以盡討罪之義也。臣之當日之事,自以爲兩得其宜矣。雖以愛惜志述者,亦未聞以此譏臣,而今者諫臣,追提已事於年久之後,咎斥備至,其意所在,實未可曉也。且臣於李仁敷擊錚之供,亦有所萬萬駭惋,而不自安者。玆事顚末,已悉於臣之前疏中,不可與此輩,每每相辯,重傷事體,而蓋其言根明的,證左昭然,渠亦無辭自解,故今又創出前後供辭中所無之說,有若臣之兒子與傔從,含憾於渠父,訐訴於臣者然,良可哂也。旣曰,番次相違,且是素昧之間,則不得相訪,其勢固然。以此爲含憾云者,已不成說,而至於傔從,則初無受罪之事,安有可怒之端乎?其言之都出於白地構誣,據此可知,何足多辯也。雖然,因此一事,臣之受辱於此人,非止一再。其所醜詆,比前益甚,此亦關係國綱,臣實痛之。臣旣被臺疏,囚供之一時侵攻,則在臣廉義,安可以其言之無謂,而晏然於職次乎?伏乞聖明,亟遞臣職,以謝人言,以安私分,不勝幸甚。答曰,省疏具悉。侵斥之言,不足爲嫌,卿其勿辭,從速行公。
上在昌德宮。停常參·經筵。
下直,价川郡守李忠邦。
夜一更,牛宿度內,所見彗星形體,比前稍減,尾長,二三寸許,色白,雨雹,狀如小豆,電光。二更三更,雷動,電光。
李眞儉啓曰,明日常參·經筵,取稟。傳曰,停。
梁廷虎啓曰,大司憲金始煥,受由在外,執義李濟,未肅拜,掌令李廣道,持平朴長潤呈辭,掌令金濰,未肅拜,持平趙㝡壽,未肅拜,疏批未下呈辭,今日以監察茶時之意,敢啓。傳曰,知道。
李翊漢啓曰,備邊司郞廳來言,今日賓廳坐起日次,而堂上位不齊,不得來會云矣,敢啓。傳曰,知道。
又以都摠府言啓曰,今日內三廳武兼禁軍及軍兵等中日習射,請出標信。傳曰,知道。
李眞儉,以弘文館言啓曰,本館上番應敎臣柳弼垣,以漢學兼敎授,今日院試坐起時,晝仕出去,而數多生徒,一日之內,勢難畢試,每每草記,事涉煩瀆,畢試間,除草記出去之意,敢啓。傳曰,知道。
李夏源,以侍講院言啓曰,本院新除授兼司書宋眞明,時在黃海監營,書筵入番事緊,斯速乘馹上來事,下諭,何如?傳曰,允。
又以禮曹言啓曰,各陵殿參奉試暇假官,以付祿忠義差送矣。卽接忠義廳所報,則今此庭試時,以二十員忠義,各陵殿不得推移差送云,其不足之代,依前例以三醫司差送之意,敢啓。傳曰,知道。
以統制使狀啓,群山鎭能櫓軍十三名渰死事。傳于梁廷虎曰,渰死人等,令本道恤典擧行。
李眞儉啓曰,檢閱曺命敎親病受由已過三日,兼春秋替直累日,事甚未安,檢閱曺命敎,牌招察任,何如?傳曰,允。
又啓曰,檢閱曺命敎牌招不進,所當依日昨定奪,直捧禁推傳旨,而曺命敎,有衆所共知之親病,與無端違牌有異,罷職傳旨,捧入之意,敢啓。傳曰,知道。
以檢閱曺命敎牌不進罷職傳旨,傳于李夏源曰,推考傳旨,捧入。
李眞儉,以司饔院官員,以提調意啓曰,燔造所諸色匠人及立役募民等,以戶則累百,以口則千餘,無他農作之業,行商之事,皆屬於燔造之役,其所仰賴而資生者,只在於若干題給之料,奉足之價,而每當荒歲,饑饉逃散之弊,尤甚於平民矣。今年則各其奉足之散在諸道者,皆以被災減布,其代則例自賑廳輸送,非今斯今,而賑廳之稱以廳儲蕩竭,徒煩文移,終不聽施,故頃日入啓蒙允之後,累次移文,而視若循例,猶不動念,不但事體之損傷,當此燔役旁午之時,匠人之逃散,日以益甚。磁器進上,闕封生事之患,勢所必至,其在共濟國事之道,恐不當如是,匠人等保布米災減之代,更令賑廳,某條區劃,趁卽輸送,以爲及時完役,俾無生事之弊,何如?傳曰,允。
又以成均館官員,以同知館事意啓曰,今九月初九日儒生課製,今月內無故日退行事,曾已啓達矣。大提學未差,大司成李眞儒,以監試覆試試官,方入試院,限內不得爲之之意,敢啓。傳曰,知道。
沈仲良啓曰,左議政崔錫恒處,遣承旨傳諭,與之偕來事,命下矣。臣仲良及同副承旨李夏源,伴直,無他推移之員,右副承旨梁廷虎,纔已申退,卽爲牌招,以爲推移進去之地,何如?傳曰,允。
李夏源,以義禁府言啓曰,古阜前郡守柳萬成,興德前縣監曺國相,連山前縣監李義濟,多慶浦前萬戶權信逭等原情公事,除刑推議處事,判下矣。御史封進文書,下本府議處時,以爲憑考之地,何如?傳曰,允。
又以兵曹言啓曰,南行宣傳官李興仁,乃是別薦勸武之人,依前例,限十朔試射減除之意,敢啓。傳曰,知道。
又以兵曹言啓曰,今九月二十九日各廳堂下武臣等朔試射時,武臣兼宣傳官李喜夏,未滿四中,訓鍊都監哨官李,病不進,竝依例汰去,武臣兼宣傳官崔台耉,訓鍊都監把摠李喜華,御營廳把摠尹世挺,各柳葉箭二中,騎蒭一中,以矢數計之,則雖未滿四中,騎蒭,例有倍劃之規,依前例,倍劃計數,勿爲汰去。其他稱病之類,試所看審,旣知其實病,故退試次,姑爲懸頉以入之意,敢啓。傳曰,知道。
左議政崔錫恒疏曰,伏以臣之情地,萬無冒進之勢,再上辭本,冀蒙矜允之音矣,誠意淺薄,竟未準請,徊徨踧蹠,食息靡安,靜夜無寐,默數愆殃,前後辜犯,不可摟指,姑撮其最著者而言之。荐歲饑饉,生民困極,流離失所,餓殍相望,而不能措濟活之策,朝議橫潰,如水益深,望斷實協,止仰無期,而不能盡調提之方,朝綱日壞,百隷怠官,籌司之坐,不廢國忌,而無以備員,終至廢却。實錄纂修,何等重大,而一番申飭之後,終無擧行之實,臣忝居百僚之首,不能董率之責,在所難免。三軍政府,一無建明,竊位苟祿,徒積尸素,獨使至尊,憂勞於上,而貪戀遲回,坐妨賢路,此皆臣之罪也。向來嚴敎,固知出於一時過擧,旣承開釋之後,又復敢自阻於天日之下,而若論其負犯,則誅殛猶輕,其不可徒恃恩顧,不思自反,恬然復進也決矣。且臣卽伏見備忘記,以臣頃日嘗藥之勞,春宮議藥之事,特下優異之典,臣聞命震惕,罔知攸措。臣於醫理,全所茫昧,若其診察症候,施針傳藥等事,一付醫官之手,而只以身居保護之任,入侍問候之故,至蒙僭猥之賞,私心媿悚,何可盡達,不得不附陳於辭疏之末。伏乞聖慈,俯諒危懇,將臣本兼諸任,一併鐫削,俾臣得以循省愆尤,優游自在,隨分飮啄,得終餘年,以卒生成之澤。仍命收還賞典,以安私分,不勝幸甚。答曰,省疏具悉卿懇。卿之情勢,雖曰難安,而前旨開釋,竭盡無蘊,退處巷村,恝視國事,是何情志?賞典,安心領受,須體之意,斯速入來,勉副孤望。仍傳曰,遣承旨傳諭,與之偕來。
吏曹判書李台佐疏曰,伏以臣,受命掌試,方當詣闕出榜之際,伏覩再昨所下備忘記,以臣曾忝藥院提調,至有加資賜馬之典,臣誠駭惶媿悚,不知所以自措也。今玆兩宮康復之慶,實惟皇穹眷依之休,宗社靈長之福也。固非藥院之臣所敢貪天而爲功者,況臣待罪保護之地,全昧醫藥之理,尸素有譏,絲毫蔑效,其所自勉於職分,粗殫於微誠,不過直宿診候之常節而已,豈足以辱崇資而煩寵錫,有若聊勞而償功者哉?固宜亟賜收回,以昭明主嚬笑之愛,以章聖朝難愼之治,而若臣私悃之萬萬危蹙者,又不得不昧死而附陳,仰冀殿下之垂怜焉。臣以庸姿薄能,眇福鮮祚,才具不堪於厚受,意望不及於隆榮,而因緣倖會,蒙被盛簡,秩躋列卿之右,官忝銓部之長,綿力難支,小器已盈,履盛之懼,招損之戒,夙宵懍惕,如臨淵谷。今又加之以罔功之賞,處之以匪分之秩,實升不已,叨濫至此,此殆臣福過災生之秋也。微臣一身之顚沛,縱不足恤,其於天地覆燾之澤,亦豈不有歉乎?臣自聞斯命,情爽俱喪,危悸交極,不敢爲晏然冒承之計,考試旣訖,亦不敢循例反命,迸出禁門之外,疾聲仰籲,恭俟嚴命。伏乞聖慈,俯加照察,得□所被恩典,一倂徼還,仍治臣徑退之罪,以礪群工,公私不勝萬幸。答曰,省疏具悉。今玆錫賚,式遵舊章,卿其安心勿辭,從速行公。
上在昌德宮。停常參·經筵。
李夏源啓曰,明日常參·經筵,取稟。傳曰,停。
又啓曰,大司憲金始煥受由在外,執義李濟未肅拜呈辭,掌令李廣道,持平朴長潤呈辭,掌令金濰未肅拜,持平趙最壽,未肅拜未承批,呈辭。今日以監察茶時之意,敢啓。傳曰,知道。
李眞儉啓曰,左副承旨李翊漢,今日不爲仕進,卽爲牌招察任,何如?傳曰,允。
李夏源啓曰,檢閱曺命敎,旣有只推之命,更爲牌招察任,何如?傳曰,允。
李翊漢,以都摠府言啓曰,副摠管李正臣,以義禁府同義禁,本府坐起晝仕進去之意,敢啓。傳曰,知道。
沈仲良,以戶曹言啓曰,依傳敎左議政崔錫恒來十月朔祿俸,更令倉官,輸納于美沙里所住處,則以爲凡常廩授受,自有體例,或以情勢難安,在陳疏呈告之中,則設有輸送之命,不敢奉承,至於出城在外之人,尤無奉留之義,辭而不受,則倉官輸送之敎,今至四度,國體之虧損,分義之惶恐,當復如何?惟願亟寢輸送之命,以重國體,以安私分,千萬懇禱云。祿俸又不領受,何以爲之?敢稟。傳曰,更令倉官輸送。
右副承旨梁廷虎書啓,臣承命馳往于楊州美沙里村議政府左議政崔錫恒所柱處,傳宣聖批則以爲,臣於日昨,更上一疏,悉暴衷蘊,矜許之音,翹首以待,不意今者,特遣喉舌之臣,儼臨荒郊之外,傳宣聖批,開示淵衷,至以前旨開釋,竭盡無蘊,恝視國事,是何情志爲敎,慰諭之旨,愈往愈隆,誨責之意,愈往愈切。不審如臣無狀,何以得此於聖明之前耶?莊誦再三,不覺涕血之交迸也。臣欲勉承聖旨,則旣有忘廉喪恥之譏,欲膠守賤分,則又有辜恩慢命之罪,進退維谷,氷炭交中,誠莫知置身於何地也。第伏念人臣去就,各有其義,如其情勢不至大段,而敦召荐降,則黽勉承命,理勢固然,其或所遭非常,關係不輕則恩禮雖篤,不敢輕進者,乃所以尊國體也,亦所以報聖恩也。自非然者,臣以受恩罔極,義同休戚之人,當此國勢危憂,艱虞溢目之日,何敢退伏郊居,罔念國事,自爲便身之圖哉?矧此偕來之命,尤是曠絶之異數,而區區所守,如上所陳,終未得祗承明旨,一倍惶悶,如負大何,當以文字,更暴危懇云矣。臣旣承偕來之命,姑爲仍留之意,敢啓。傳曰,知道。
李翊漢,以義禁府言啓曰,卽接月令醫員李德澤手本,則保放罪人權信建,所患諸症,今已向差云。還囚之意,敢啓。傳曰,知道。
又以義禁府言啓曰,以漢城府武一所啓辭,刑曹啓目,景福宮守宮內官薛里閔弘亮·李泰慶,假衛將文孝誠,入門官閔興龜等,移本府處置事,允下矣。閔弘亮·李泰慶·文孝誠·閔興龜等,今方待命於本府,卽爲拿囚之意,敢稟。傳曰,依爲之。
司直吳命峻上疏。答曰,省疏具悉。臺言何足深嫌,卿其勿辭,行公。
西平君橈上疏。答曰,省疏具悉。卿其依疏辭往省焉。仍傳曰,靜嬪·仁城君墓,澆奠床備給。
夜一更,牛宿度內所見慧星形體,比昨尤微,尾長一寸許,色白。四更,電光。
吳命峻疏曰,伏以臣,深憂國勢之艱危,慨咄逆獄之中輟,榻前一言,不過略陳事勢之切急,冀或聖上之覺察,而語未結梢,大臣,猝加非斥,臣遂未畢其說,而究其語意,本非敢直請卜相,此則聖明亦必記有之矣。乃者臺臣,聲罪至深,持人太急,不究陳奏實狀,有若臣直請卜相者然。臣實訝惑,繼之以慨然也。噫,卜相,事體之重,臣豈獨不知,第國朝以來,若値原任·時任,皆只有一大臣之時,則自上變通,非止一再。雖以近事言之,乙亥乙酉戊子等歲,皆自下仰請變通,信如臺臣之言,雖國家艱危,事有難言,亦終無可言者,大臣不得言,卿宰不敢言,三司尤難容喙,獨使至尊憂社,國勢一任其艱危,逆獄一任其經數歲而末了乎?夫人之疾病事故,有不可知,或値大臣有故,勅使踵至,則其將奈何?徒區區於經葬小節,不恤國家之深計,實非經國大體。臣之此言,公乎私乎?臣白首遲回,計稽退莊,猝遇年少折辱,其何可甘受踐踏,晏然朝行乎?臣之所叨方對之任,實係召役之義,雖未敢遽然辭避,而至於籌司·繕工兼任,有難冒沒,玆敢疾聲哀籲於天地父母之前。伏乞聖慈,俯諒危懇,特賜鐫免,以謝人言,以安微分,千萬幸甚。
西平君橈疏曰,伏以臣,本以庸陋,百無一能,而猥忝璿源,濫蒙兩朝之洪〈恩〉位躋崇秩,坐費重廩,心常媿懼,圖報無路,不料前冬,旣蒙陞擢之典,繼以今夏,又有使价之命,專對異國,何等重寄,如臣無似,謬膺斯選,臣誠驚惶感激,罔知攸爲。義在往役,不敢控免,黽勉治任,而王程有限,奉命出疆,只隔數旬。臣之父母墳及高祖母靜嬪閔氏,曾祖父仁城君臣珙,祖父海原君臣健墓山,俱在於京畿楊州地,而身縻職事,久曠展掃,今當遠離,益切霜露之感,玆敢冒死仰瀆於宸嚴之下。伏乞聖慈,俯垂諒察,特許數日之暇,俾得往省,以伸至情,不勝幸甚。
上在昌德宮。停常參·經筵。
下直,廣州府尹李明誼,馬梁僉使李世進,德津萬戶趙泰億,長峯萬戶趙震傑,龍津萬戶邊鎭邦。
夜一更,牛宿度內所見慧星形體尾跡,與昨無異,色白。
李眞儉啓曰,明日常參·經筵,取稟。傳曰,停。
又啓曰,今日持公事入侍日次,而以何時爲之乎?敢稟。傳曰,停。
李夏源,以都摠府言啓曰,都摠管益寧君梯,以宗廟冬享大祭亞獻官,肄儀事,議政府晝仕進去之意,敢啓。傳曰,知道。
又啓曰,監察茶時,已至三日,旣甚未安,而守令及監察未署,憲府則多至七員,諫院則守令未署經,亦至二員,夫馬留滯,委屬可慮。執義李濟,掌令金濰未肅拜,司諫李眞淳,掌令李廣道,持平朴長潤呈辭,大司諫權詹,正言李普昱在外,大司憲金始煥,持平趙㝡壽,獻納權益寬,正言李匡世,疏批未下,除在外呈告未肅拜人員,竝牌招察任,而疏批未下,人員不得循例請牌,何以爲之?敢稟。傳曰,竝牌招。
又以兵曹言啓曰,今十月初二日,水軍申迪稱名人,自通化門入來,差備門外擊錚,極爲駭愕。令攸司囚禁治罪。同門守門將金重寶,常時不能禁斷雜人,以致闌入,亦難免其責,推考,何如?傳曰,允。
沈仲良,以戶曹言啓曰,依傳敎左議政崔錫恒今十月朔祿俸,更爲輸納于美沙里所住處,則以爲,臣於郊外俟譴之中,萬無常稟捧受之義,措辭啓稟,則輒令輸送,倉官往返,以幾度矣。分義雖極惶恐,終不敢捧留,不勝惶恐云,祿俸又不領受,何以爲之?敢稟。傳曰,更令倉官輸送。傳于李夏源曰,卒前判書金錫衍祭需,從優磨鍊題給事,分付該曹,自發引至返魂兩時祭奠,令各其道備給事,亦爲分付。
李夏源啓曰,執義李濟,持平趙㝡壽,獻納權益寬,竝牌招不進,所當依新定式直捧禁推傳旨,而李濟則有衆所共知之實病,罷職傳旨捧入,而趙㝡壽·權益寬,則依新定式遞差,傳旨先爲捧入之意,敢啓。傳曰,知道。
以執義李濟牌不進罷職傳旨,傳于李夏源曰,推考傳旨捧入。
李夏源,以兵曹言啓曰,近來科場用奸之弊,無所不至,或有一人疊錄其名於兩所者,今番庭試初試,爲慮此弊,申飭錄名官,使之査覈矣。卽接兩所錄名官所報,則利城擧子金胤球,初以胤琦,父名重鉉呈單,一所六兩見落後,改以胤球,父名動鉉,又呈錄名於二所,至於參榜云。事之可駭,其此爲甚,爲先拔去原榜目中,付標以入,而其罪狀,令攸司照法處置。此外雖未入格,或兄弟名字呈單,或疊錄其名與變名再呈之類,多所現發,俱係用情,竝爲移送該曹,一體科罪,何如?傳曰,允。
正言李匡世啓曰,臣猥叨言地,妄進瞽說,疏入經旬,尙靳一字之批,解免之請,亦未蒙處分,惶媿悶蹙,進退狼狽,而儒臣及僚臺之疏,相繼而入,以臣論及尹就商·沈檀事,盛加非斥,語多深刻,臣誠駭惑,有不容泯默者。慤之於就商,猶子也,猶子在鞫,逆節彰露,而猶父之任,重權自如,略無悚蹙傷惋之意者,其能免指點之譏乎?街談巷議,莫不爲駭,是非臣一人之言也。臣之本意,只欲論事體說道理,俾不知斂飭自靖之義而已。若使將臣,平心反求,則容或愧謝之不暇,而今者兩臣,替當其怒,大費心力,或許以處義之無瑖,或謂之不暇問當否,誠如僚臺之言,則是其處義,果有未當,而特以受任於危難之故,不可以指摘也。似此道理,臣所未聞,而儒臣之許之者,亦恐非愛人以德之意也。至於救沈檀,則以爲敞之直斷,未見其有違於法意,臺閣執法之論如此,益見其爲後弊矣。雖以工曹判書洪萬朝自明之疏言之,有曰,不待取招,直爲正刑,固違法例。又曰,初頭執責,蓋示重法之意,重臣,猶慮法意之有違,而僚臺之獨不及此,至以獄官之自橈爲可者,何也?臣未嘗不以敞爲可誅,則今乃只明敞罪之可誅,而不及末流之爲弊者,又未可知也。其將引此爲例行之於後,而無復疑難耶?噫,救人斥人,自有平恕之道,今之愛就商者,若曰,臺言未害爲將臣之藥石,救沈檀者,亦曰,憤嫉敞賊,未暇顧法意云爾,則固可爲寬就商之過,恕沈檀之心者,而今之言者,乃反置役於無過之地,勘臣以求罪之科,抑勒爲說,操切至深,良可異也。初頭執責之重臣,始雖可尙,而末後奉行,終歸苟且,則不能無譏,正在此也。重臣,豈不知臣意不過爲聖朝惜法,爲後世救弊,而乃曰,其意所在,實未可曉,其亦不免於抑勒操切之習矣。臣一言出口,衆鏑叢身,臣雖自取,亦覺甚困厄,因喉司之啓,召牌儼辱,不敢坐違。謹此詣臺自列,以此以彼,決難仍冒於職次,請命遞斥身職。答曰,勿辭。
李夏源啓曰,正言李匡世,再啓煩瀆,退待物論矣。傳曰,知道。
司諫李眞淳,掌令李廣道·金濰啓曰,請逆魁昌集·頤命,竝令攸司,亟行斬屍,明正典刑。措辭見上答曰,勿煩。
司諫李眞淳啓曰,請金姓宮人行藥者,卽速摘發,出付攸司,快正王法。措辭見上請還收大靜圍籬安置罪人申銋出陸撤籬之命措辭見上請還收遠竄罪人任埅·趙榮福量移之命。措辭見上請罪人趙聖集,依前臺批,快正王法。措辭見上請亟寢鞫廳罪人慤·星樞等酌處之命,卽日嚴鞫,快正王法。措辭見上,今番庭試武科初試擇日啓下後,不出朝報,故在京朝士亦不能的知期日,試官望出之後,始乃知之,擧子之在遠方者,姑捨勿論,雖在數日程者,亦多未及上來,致令莫重同慶之科,有此疏漏之歎,其時政院,難免不察之失,宜有規警之道,請當該承旨推考下吏,令攸司科罪。穩城府使盧恰,曾任嶺南營將,憑藉捕賊,兼行推奴,橫侵富民,受賂無算,濫用酷杖,多殺良民,終被拿覈,情狀畢露,論其罪狀,宜置死律,而畢竟末減,受刑遠配,今雖因赦蒙宥,決不可復廁仕籍,而遽授北路字牧之任,題目之下,物情俱駭,請穩城府使盧恰,削去仕版。答曰,不允。末端兩件事,依啓。
掌令李廣道·金濰啓曰,請行藥宮人金姓者,亟命出付攸司,直爲正法。措辭見上請還收極邊遠竄罪人金在魯·申思哲·金取魯·金希魯等量移,金令行·具鼎勳放送之命。措辭見上請還收罪人尹廷舟量移之命。措辭見上請亟寢鞫廳罪人慤·星樞等酌處之命,依前成命,快正典刑。措辭見上近年以來,百隷怠官,不事令事,識者之寒心久矣。臣等聞備局之坐,大臣逐日出令,而輒緣堂上不進,數朔之內,不過一二次開坐而止,廟堂,卽百責所萃之地,雖鎭日開坐,酬應庶務,當有叢脞之憂,其何可悠泛玩揭,徒思自便,若是其甚也?廟堂如此,百司可知,其在飭勵之道,不可無警責之擧,請備局堂上無故稱病不進之人,竝命從速推考。首醫李時聖,爲人凶悖,且昧醫理,而每當議藥之祭,專用臆見,力阻諸醫之論,使不敢言,以致人言譁然,久而益甚,請首醫李時聖,亟命汰去,永勿復置於議藥之地。良役之弊,實爲生民難保之端,而至於司僕諸員,尤有甚焉。本寺所用馬槽馬板,例有卜定於峽邑諸員之事,而尺量過大,辦備甚難,故諸員一名,各出錢八兩,防納於寺屬,本寺所屬,旣利退板之用,又貪防納之利,卜定之擧,比前頻數,而諸員之當納二疋布者,本寺以槽板價許減者,不過一疋八尺,其餘零數,以布徵捧,合而計之,則一諸員一年之役,殆近十兩,惟其如是,故良民一入此役,隣族皆有離發之心,其爲偏苦,據此可知。臣濰待罪峽邑時,目見其狀,或報營門,或報本寺,思欲變通,而終未見施,其在朝家恤民之道,不可無矯弊之擧。請令該寺槽板等物,勿復分定於諸員,自本寺收布買用。答曰,不允。末端事,依啓。
右議政李光佐箚曰,伏以臣之不才,夫豈近似於輔相,而三辭不獲,黽勉就列,夙宵惶懍,如隕淵谷。昨者獻納權益寬,疏論近日事,原疏等下,雖不可詳,槪聞其所論九竄兩囚事,至以人心世道陷溺,國綱民彝斁敗爲言,臣於此等,不勝瞿然者矣。臣曾聞金希魯·申思喆之母,流離道路,兩人非臣所厚,而聞來矜惻,其一,乃故相臣妻丈,宜有軫恤之道,故敢以稍移內地,使與相依之意,陳達於筵席,其後次第漸釋,雖非臣所與而若論其初,發則臣也已難晏然,而至於慤·星樞事,昨年停刑時,臣以爲獄體,則能反復思量而後,同參議啓,其後未有他端,迷見無改於前日,歷陳委折,以備裁處,誠出於不得已也。厥後臺章交發,或謂臣宜引嫌,臣則謂此事,何等關係也?各據所見行之而已。何可以異議爲嫌,至於陳箚乎云矣。今諫臣之言,若是其切峻,居宰相無絲毫裨補,適啓其口,貽害於世道民彝,乃至於此,其何可一日仍據於職次乎?嗚呼,今日,何等時也?民窮財竭,朝夕凜凜,水旱極備,賑活無策,此際星文,又示警,不知何許禍機,伏於冥冥,憂懼之極,罔知所屆。若此之時,以臣不肖,置諸廊廟,將焉用之哉?惟有及時退斥,庶以答天譴而開賢路,臣之區區苦心眞誠,天日之明,庶垂矜燭矣。伏乞聖上,亟命罷免臣相職,以幸國事,不勝至望。且臣以藥院論賞,至蒙賜馬之命,臣之入院,在聖候平復之際,僅一參診,無議藥之事,旋卽移職,有何一分微勞,而混被恩典乎?賞賚太濫,有關國體,竝乞亟賜收回,以安微分焉。答曰,省箚具悉卿懇。臺臣疏論,何必深咎,星文之變警丁寧,輔相策免,寧有是理。錫賚之典,自遵舊章,安心領受,速出論道,以副予望。仍傳曰,遣史官傳諭。
上在昌德宮。停常參·經筵。
下直,靈光郡守黃翼再。
李夏源啓曰,明日常參·經筵,取稟。傳曰,停。
沈仲良啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
李夏源,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,副摠管申命仁,以禁衛營別將別驍衛等試射事,訓鍊院晝仕進去之意,敢啓。傳曰,知道。
又以義禁府言啓曰,泗川前縣監李碩輔原情公事,除刑推議處事,判下矣。御史封進文書,下本府議處時,以爲憑處之地,何如?傳曰,允。
沈仲良,以備邊司言啓曰,本司武郞廳宋徵來,奔走勤仕,已滿十五朔,依例六品遷轉事,捧承傳施行,何如?傳曰,允。
又以觀象監官員,以提調意啓曰,本監方書中,天文類抄·諸家曆象集等冊子,乃是諸官一年兩次取才付祿,而年少聰敏,逐朔三次考講之冊也。印布年久,只有破弊一二件,每當取才考講之時,以其冊無,多至闕却,設官敎誨之意,今將廢矣。不可不急時印出,而所入紙地物力,不至大段,令該曹磨鍊上下之意,分付,何如?傳曰,允。
大司諫權詹,司諫李眞淳,掌令金濰啓曰,逆魁頤·集,亟行斬尸事。措語見上答曰,勿煩。
大司諫權詹,司諫李眞淳啓曰,金姓宮人事,申銋事,任埅·趙榮福事,趙聖集事,慤·星樞等事。措語見上朝家之待臺閣,與他庶僚自別,前後雖有違牌之罪,未嘗直捧禁推者,槪以旣在臺職,未可推治其罪故也。近來違牌紛紜,事體極爲未安,自上特命禁推,則猶或可也,而喉司之臣,欲矯此弊,直以自政院,區別情病,直捧傳旨爲請,如是則臺諫之遞職與囚禁,皆出政院之手,揆以國體,寧容若是?日後無窮之弊,有不可言,而試以昨日禁推事論之,權益寬,旣陳論事之疏,未承批旨,其所難進,不無所以。趙最壽,出補外邑之後,始除臺職,又且旣遞還仍,則其所違召,亦自有執,而政院,一併請遞,無少疑難,惡在區別情病之意乎?後弊所關,不可無警責之道。請伊日筵奏及昨日捧傳旨承旨,竝命從重推考。還寢政院區別情病直捧禁推之命,以正言李匡世。措語見上引嫌而退,論其處義,言雖太過,責以守法,不爲無見,言事臺官,何可輕遞,請正言李匡世出仕。答曰,不允。末端事及處置事,依啓。
掌令金濰啓曰,金姓宮人事,金在魯等量移,金令行等放送之命還收事,尹廷舟事,慤·星樞等事,近年以來,百隷怠官,不事其事,識者之寒心,久矣。臣聞備局之坐,大臣逐日出令,而輒緣堂上不進,數朔之內,不過一二次開坐而止,廟堂,卽百責所萃之地,雖鎭日開坐,酬應庶務,尙有叢脞之憂,其何可悠泛玩愒,徒思自便,若是其甚也?廟堂如此,各司可知。其在飭勵之道,不可無警責之擧,請備局堂上無故稱病不進之人,竝命從重推考。首醫李時聖,爲人凶悖,且昧醫理,而每當議藥之際,專用臆見,力阻諸醫之論,使不敢言,以致人言譁然,久而益甚。請首醫李時聖,亟命汰去,永勿復置於議藥之地。答曰,不允。末端兩件事,依啓。
沈仲良啓曰,臣仲良,與同副承旨李夏源伴直矣。卽者臺諫,以前獻納權益寬,持平趙最壽等直捧禁推事,請推當該承旨及當初陳達定奪承旨,夏源,卽爲出去,都承旨李眞儉,纔已出去,右承旨權以鎭,時在忠淸道公山地,左副承旨李翊漢被論,右副承旨梁廷虎,左議政崔錫恒處,偕來事進去,無他推移伴直之員,都承旨拘於廳規,不得請牌。何以爲之?敢稟。傳曰,牌招。
李眞儉啓曰,同副承旨李夏源,因臺啓出去,而臺啓旣已收殺,廳中位甚不齊。同副承旨李夏源,左副承旨李翊漢,明日待開門竝牌招察任,何如?傳曰,允。
沈仲良啓曰,以正言李匡世牌不進罷職傳旨。傳曰,推考傳旨捧入。
又啓曰,因臺啓旣下還寢,本院區別情病,直捧禁推之命矣。前獻納權益寬,前持平趙最壽,本職雖已遞差,方在禁推中,合有分揀之道,何以爲之?敢稟。傳曰,分揀。
夜一更,牛宿度內所見慧星形體尾跡,日有漸微,色白。
行都承旨李眞儉上疏,伏以臣之庸陋賤質,百不猶人,幸際聖明,忝竊華貫,前後恩除,罔非踰分。自念臣出身數十年間,節次推遷,今忽至於亞卿之班,每一循省,只自慙恧,雖以挽近踐歷者言之,猥授西藩之重,而才具淺短,絲毫莫補,濫叨霜臺之長,而風稜蔑如,尸素徒積,歷試內外,無一可觀,有臣如此,將安用哉?正宜早自斂退,庶免嗤點,而戀結明時,不能辦此,不意銀臺長席之除,又及此際,夙夜惟允之任,元非臣所可堪者,而日昨又有備局堂上差下之擧,籌司者,古之樞密也。爲任不輕而重,苟非器局才猷之兼備者,莫宜居之,如臣倥侗全昧事務,無異聾瞽,何能彷彿於此任,而臣名亦在其中,寧不愧哉?抑臣復有私分之萬萬不安者,臣兄大司成臣眞儒,與臣俱爲啓下,兄弟之竝處籌司,古或有之,先輩長德,尙且以滿盈爲懼。況臣之伯仲,名聯一單,同時見差,此則曾所罕見,顧臣不才無似,決難堪承,有不暇論。卽此一款,私心踧踖,尤當如何?玆敢疾聲哀籲於宸嚴之下,臣之所帶籌司提擧,爲先削去,新授知申之任,亦令鐫遞,以重官方,以便公私,千萬幸甚。答曰,省疏具悉。卿其勿辭,從速察職。
撿閱曺命敎上疏,伏以臣,言其職則至卑下也,以其人則至眇末也。君臣之分,又何等截嚴,而四違召命,一未趨謝,論以常憲,合被重誅,例罷亦靳,溫批每下,徒使罪戾層積,恩數屑越,臣於是,驚惶悶蹙,誠不知其措躬之所也。臣雖無狀,孤恩慢命,是平日之所深戒者,苟有一分可出之勢,則何敢輒事違逋,專昧不俟駕之義哉?誠以臣父望七之齡,十朔淹病,眞元大脫,又自再昨,諸症倍劇,臣夙夜扶將,實無頃刻離側,奔走供職之路,而此則出於私情之懇迫而已。至於史局之萬萬不可復當者,不但臣已自畫,公議亦莫不爲然。蓋史局,每以古例爲重,而薦事僨敗之後,毋論居職與否,苟在與聞之列,則與主薦之人,本無異同,故從前情跡之難安,一如臣今日者,亦嘗以此引咎必罷乃已,則臣雖欲放倒廉隅,徒以承命爲恭,其於公議,何哉?其於館例,何哉?今於天牌之下,又未敢坐違,謹此來詣於九閽之下,而情勢如右,不得不拜章徑退,臣罪至此,萬殞猶輕。伏乞聖慈,先治臣前後慢蹇之罪,仍削臣本兼兩任,以安私分,以嚴邦憲,不勝幸甚。答曰,省疏具悉。爾其勿辭,救護父病。
上在昌德宮。停常參·經筵。
下直,旌義縣監康友諒。
李眞儉啓曰,明日冬享大祭齋戒,明明日庭試開場出榜間,視事,頉稟。傳曰,知道。
大妃殿·中宮殿,藥房問安。答曰,知道。藥房提調臣李肇,副提調臣李眞儉啓曰,伏未審日間聖體,若何?大妃殿氣候,亦復何如?丹·丸兩藥,連日進御,而寢睡水刺,一樣平常乎?今日臣等,率諸醫,趁早入診宜當,敢來問安,竝此,仰稟。答曰,知道。無事。慈殿氣候安寧,水刺平常矣。勿爲入診。
吏批,行判書李台佐進,參判鄭齊斗在外,參議尹行敎病,都承旨李眞儉進。兵批,判書李肇藥房進,參判金致龍病,參議李眞望進,參知尹㝚病,都承旨李眞儉進。
吏批啓曰,刑曹判書,今當差出,而擬望之人乏少,政府西壁竝擬,何如?傳曰,允。
又啓曰,穩城府使,今當差出,而未準朔禁軍將竝擬,何如?傳曰,允。
吏批,以宋眞明爲獻納,梁得中爲持平,趙泰億爲刑曹判書,朴㻐爲司藝,權益寬爲軍資正,尹會爲司成,辛最彦爲義禁府都事,吳命始爲義禁府都事,鄭述先爲引儀,李慶祉爲穩城府使,崔錫恒爲奉常都提調,司饔都提調崔奎瑞爲軍資都提調,李光佐爲司譯都提調,崔奎瑞爲社稷都提調,訓鍊都提調禁衛都提調李光佐爲軍器都提調,趙泰億爲司僕提調,李明彦爲典牲提調,李肇爲軍器提調,尹游爲副校理,徐命九爲兵曹正郞,郭鎭基爲明陵參奉,吳光運單付承文著作,宋國緯單付承文副正字。兵批,以李東道·金必祐·崔黽慶·許信·崔泰齡·玄悌綱·白興銓單付副護軍,金演·權益寬·趙最壽單付副司直,金尙奎單付副司果,權冏單付副司正。
李眞儉啓曰,明日親傳香隔宵,再明日文武試所,承旨各進一員,而廳中,只有臣眞儉及左承旨沈仲良,將無以成樣,左副承旨李翊漢,同副承旨李夏源,待承批,今日內更爲牌招察任之意,敢啓。傳曰,牌招。
又啓曰,以左副承旨李翊漢,同副承旨李夏源等牌不進罷職傳旨。傳曰,推考傳旨捧入。
又啓曰,左副承旨李翊漢,同副承旨李夏源,旣有只推之命矣。明日親傳香時,承旨不可不備員,竝待開門,更爲牌招察任,何如?傳曰,允。
沈仲良,以兵曹言啓曰,訓鍊都監將校,來告以爲都監陞戶砲手,以九月二十五日,上送逢點之意行會矣。六道之中,五道陞戶砲手,各其差使員監色等,已爲領來,而大將尹就商,以臺官疏論,不得行公,軍務凡事,一任廢閣,陞戶點考,無以擧行,中軍代行,亦無前例。許多砲手,未卽區處,外方差使員監色等,留滯多日,俱爲可慮云。尹就商,旣有勿待命之敎,而一向引入,中軍代行,亦難創開無前之例,陞戶砲手點考,似當有別爲變通之道,令廟堂稟處,何如?傳曰,允。
又啓曰,以江原監司狀啓,麟蹄等官居良人金立先等十三名囕死事。傳曰,囕死人等,令本道恤典擧行。
又以戶曹言啓曰,依傳敎,左議政崔錫恒今十月朔祿俸,更令倉官輸納于美沙里所住,則以爲祿俸,非在外俟譴之臣所敢承受,而因該曹啓稟,輒令輸送,曾前大臣,有難安情勢,或在家呈單,或出城外陳疏,則初雖有輸送之命,末乃姑寢,而今則不然,更今輸送,至於五度,徒使恩數屑越,私分悚縮,一倍惶悶,不知所達云。祿俸又不領受,何以爲之?敢稟。傳曰,更令倉官輸送。
掌令金濰啓曰,金姓宮人事,金在魯等事,尹廷舟事,慤·星樞事,日昨庭試武科初試時,二所擧子之未及錄名者,稱以訴冤,諸試官赴試院之際,聚黨遮擁,至有侵犯臺官之語,捕盜軍卒,欲加禁斷,則有一擧子,拔劍刺之,至傷其面,近來科場不嚴,毋論京·外擧子,作挐之弊,比比有之,固已寒心,而至於白晝試院之外,拔劍作挐之變,曾所未有。此而置之,將無以嚴科場而杜後弊。請伊日拔劍作挐之人,令左右捕廳,刻期譏捕,依律正罪。答曰,勿煩。
沈仲良啓曰,兵曹郞廳來言,闕內各處入直軍士夜巡檢云矣。敢啓。傳曰,知道。
夜一更,牛宿度內所見慧星形體尾迹,比昨尤微,色白。自二更至五更,電光。
李眞儉啓曰,璿源寶略跋文,前大提學趙泰億製進事,曾於筵中定奪,故自本院,屢次催促,尙不製進,未知其疾病之如何,而旣有成命之後,莫重寶牌跋文,因此遷就,未卽入刊,事體至爲未安。前大提學趙泰億,從重推考,使之不多日內撰進,以爲趁卽完役入啓之地,何如?傳曰,允。
左副承旨李翊漢上疏,伏以如臣無似,忝居出納之地,觸事生疣,勢所必至,而得伏見諫院新啓,則以臣日昨入侍時違牌人,直請禁推,有所論劾,至被問備之罰,臣誠瞿然,繼之以隍隕也。夫近來違牌之弊,識者之嘆久矣,而諫臣亦知其未安,則臣不欲多辯,而目今聖候方在靜攝之中,雖緊急公事,亦難煩稟,而出入三司之臣,罔念分義,無端違牌者,極其紛紜,或能或推,傳旨之捧入,殆無虛時,事體道理,豈容如是?臣誠慨然,不知觸忤,果於筵前,略陳所懷,妄欲矯弊。此非臣今日始創之規,自是舊例,而今者臺言如此,有若自臣創始者然,併請定式之還寢,臣誠未曉也。抑臺臣,未諳舊例而然耶?雖然,臣以當初建白之人,旣被臺言之深斥,則何可仍冒於職次乎?嚴召之下,不得不趨詣闕下,而顧臣情勢,決難復玷於近密之地,陳疏徑退。伏乞聖明,亟遞臣職,以謝臺議,以安微分,不勝幸甚。答曰,省疏具悉。臺言不必深嫌,爾其勿辭,從速察職。
同副承旨李夏源上疏,伏以臣本庸陋,重以衰朽,夙夜之任,夫豈所堪,而嚴畏分義,黽勉隨行者,今且三閱月矣。雖其無他才能,少效職責,而惟以恪守定式,稍存國體,爲一分稍報之地者,卽臣區區所自期,而今因違牌,臺諫權益寬·趙最壽等,直捧禁推事,諫臣以不爲區別情病,一併請遞,爲關後弊而至有問備之擧,臣不勝瞿然,而繼之以訝惑也。無端違牌之習,爲近來痼弊,君臣之分義,朝廷之體統,因此而虧壞無餘,臣常病之。日昨右僚之陳稟定奪,實遵先朝定式,而臺諫則先遞本職後,捧其傳旨事,前後聖敎,不啻明白,載在本院便覽,則旣已定奪之後,唯當依此奉行而已。苟非有實病難强人言難冒,則餘外小小强引之嫌,本院亦何可隨事曲恕,而直廢閣不用耶?諫臣,雖以疏批未下,旣遞還仍,爲兩臺臣難安之端,有所分疏,而此則尤有大不然者。本院旣以不得循例,請牌啓稟,而牌招之命,出於特敎,初不出牌則已,旣命牌招而終至違傲,則其在惟允之道,亦何敢任意區別,而不捧傳旨耶?且使本院,不分情病之輕重,隨其所執,强爲區別,則人誰曰我自無故違牌而所謂禁推定式,不過一虛套而止耳。其將可施於何人耶?況疏批未下,益寬,與李匡世等也,旣遞還仍,最壽與李濟·朴長潤同也,而一進一違,則其情勢之決不至於以此難進亦可推知,而今此兩臺臣,非有難强之實病,又非有難冒之人言,則以臣迷滯之見,終未見其有可以區別之端,而有所疑難於其間也。且臣曾聞兩司,或有請推本院之事,則傳啓之前,預通至意,使無故之員出待,乃是舊例,而昨日諫臣,不爲先通,對面獨彈,受啓未卒,致令顚倒還出,臣之見輕,姑舍勿論,其於臺體,亦未知何如也?噫,當此人懷自便,事亡其舊之日,如臣無似,忝居出納之地,不知名官之可畏,徒慨國體之不尊,只欲絶去私意,一心奉公,終至倉卒之間,遭此顚沛,皆臣自取。尙誰尤哉?然使臣變其所守,作臺閣之私人,則決不可爲也。如其不然則前頭狼狽,必不止此,此臣之不可復踏喉院一步地,此已決矣。卽又伏見兩臺臣供辭,則因一循例禁推,有所忿懥之言,無所不有,至以低昻簸弄,欺天陷人爲言,臣誠不滿一哂,不欲與之多辯也。其供辭雖因分揀之命,未及入啓,自本院還給,而旣已騰人耳目,詆斥犯藉,則此亦臣難冒之一端也。玆敢隨牌來詣,略陳危懇,從闕下徑歸,臣之罪戾,至此尤大矣。伏乞聖慈,俯垂諒察,亟遞臣職,仍治臣罪,以安私分,以肅朝綱,不勝萬幸。答曰,省疏具悉。臺言,不必深嫌,爾其勿辭,從速察職。
上在昌德宮。停常參·經筵。
卯時,雷動。夜一更,牛宿度內見彗星,形體尾跡,幾盡消微。二更,流星出天津星下,入西方天際,狀如拳,尾長三四尺許,色赤,電光。三更,電光。
大殿·大妃殿·中宮殿·世弟宮·嬪宮問安。答曰,知道。大妃殿·中宮殿,藥房問安。答曰,知道。
李眞儉啓曰,今日持公事入侍日次,而冬享大祭齋戒相値,頉稟。傳曰,知道。
沈仲良啓曰,備邊司郞廳來言,今日賓廳坐起日次,而大臣受香進去,不得來會云矣,敢啓。傳曰,知道。
又啓曰,大司憲金始煥,疏批未下,執義李濟未肅拜呈辭,掌令李廣道·金濰呈辭,持平朴長潤呈辭受由,持平梁得中在外。今日以監察茶時之意,敢啓。傳曰,知道。
又啓曰,明日慕華館庭試武科殿試時,命官何大臣進去乎?敢稟。傳曰,右相進去。
李眞儉啓曰,前府使權孚擬入於庭試試官,時無職名,令該曹口傳付職,何如?傳曰,允。
兵批口傳政事,以權孚單付副司果。
沈仲良啓曰,明日慕華館庭試武科殿試時,兩司當爲進參,城上所牌招言送之意,敢啓。傳曰,知道。
李眞儉啓曰,今此庭試試券,仁政殿科次時,香室移接於尙瑞院,春秋館減省記之意,敢啓。傳曰,知道。
李翊漢啓曰,今此庭試時,本府都事十員內,九員赴試,只有一員,而闕內三門及慕華館左右禁亂官,本府入直公事交代都事,無以備數,假都事七員,令該曹差出,以爲分差之地,何如?傳曰,允。
又啓曰,湖西兵使巡操擧行事,已因覆啓分付矣。諸路兵使行操處,營將巡歷,竝令停止,湖西亦當一體施行,營將城將巡歷,今姑停止,兵使習操,亦令一依前分付,十分從簡行之,而他道城將巡歷,未及擧論於前日覆啓中,一體停止之意,竝爲分付,何如?傳曰,允。
又以備邊司言啓曰,因兵曹啓辭,訓鍊都監陞戶砲手,差員·監色,已爲領來,而大將尹就商,因臺疏不得行公,陞戶點考,無以擧行,中軍代行,亦無前例,似當有別爲變通之道,令廟堂稟處事,允下矣。陞戶砲手逢點之限,在九月二十五日,其前五六日,已爲上來,諸道差員及許多各邑監色,至今留滯,弊端不貲,而大將尹就商,臺疏未下批前,勢難行公,不可無變通之道,而數多軍額升降,事體不輕,中軍不可替行。取考前例,先大王朝甲午年,訓鍊大將有闕時,兵曹判書以兼察,一番代行。卽今則大將見存,事雖不同,而兵曹判書旣摠戎政,如許事勢窒礙之時,因朝令兼行,元無不可,況兼都監提調,大將有故,提調代行,事體當然。今此陞戶砲手點考,使兼提調李肇擧行,何如?傳曰,允。
備忘記,史官一員待命,騎馬三匹立之。大祭所內摘奸。
沈仲良啓曰,以同副承旨李夏源牌不進罷職傳旨。傳曰,推考傳旨捧入。
李翊漢,以備邊司言啓曰,訓鍊都監陞戶砲手,令兼提調,兵曹判書李肇代行點考事,命下矣。今聞李肇以兼帶禁衛大將,都提調相避,引嫌陳疏云。軍官學官,不許相避,法文明白,至於三寸叔母夫相避,則只見於小註,而列數十五司,其外則勿避。以此以彼,李肇元無可引之嫌,至於近數十年間,都提調與大將爲近親者,以私義難安,陳疏乞遞,而此則五寸叔姪,亦皆引嫌,元不可以相避論,而又必都提調辭遞大將,則不以此遞免。今以法例,俱無兼帶之嫌避,推以及之於不干之本職,莫重新軍點考,成命旣降,而不卽擧行,殊涉太過。兵曹判書李肇,卽爲牌招察任,何如?傳曰,允。
李眞儉啓曰,左參贊姜鋧,禮曹判書沈檀刑曹判書趙泰億,兵曹判書李肇,行司直金一鏡,行副提學李師尙,戶曹參判李正臣,兵曹參判金致龍,以文所試官,牌招不進,推考傳旨,今方捧入,而許多試官,將無以推移,竝更卽牌招,何如?傳曰,允。
李翊漢,以兵曹言啓曰,今番觀武才時,軍兵中直赴會試者,內禁衛崔壽長·高聖道·李大珍·崔弼堅,羽林衛李東藎等,依前例,許赴於明日殿試,而其中兼司僕金枝興,已爲入格於本科初試,不可再試。如其不得入格,則退赴後科,何如?傳曰,允。
又以兵曹言啓曰,卽接庭試武科初試錄名官所報,則業武朴後重,變幻渠名,與其父及外祖名各一字,疊錄兩所,至於入格云,故取考所呈錄名單子兩張,一則朴後重父天佑,外祖李東相,一則朴後勳父大佑,外祖李來相,其外年歲本居與祖曾祖職姓名,彼此相同,疤記着名,亦無少差,明是一人,變名再呈者,情狀痛惡。爲先拔去原榜目中,付標以入,而其罪狀,令攸司依律處之。此外雖未入格,亦多有兄弟名字,同所疊錄,兩所分錄,變名再呈者,俱係用情,竝爲移送該曹,一體科罪,何如?傳曰,允。
大司諫權詹啓曰,日昨兩臺諫之坐違牌,一時囚推,雖曰申明舊制,奉行新令,而陳疏無批,遞職還仍,各有難進之端。非出慢蹇之習,則政院之不曾區別,混捧傳旨,未知其得當,而筵奏變通者,無益於祛弊,反有以起弊。臣果與同僚相議,略有規警,而仍請還寢前命,至蒙允可矣。伏見承宣之疏,辭氣失平,頗懷慍意,臣實慨然也。喉司之意,欲矯今日違牌之習,臣等之啓,實慮他時無窮之弊,則言之得失,自有公議,又何必呶呶較絜,以傷事體乎?衰疲如臣,重玷諫列,一字未有所裨。草草相規之論,復惹一鬧,被人譏斥,輒此瀆撓,臣心愧恧,益無所措,其何敢晏然職次乎?請命遞斥臣職。答曰,勿辭。
司諫李眞淳啓曰,臣之再昨請推政院之啓,蓋出於重臺體杜後弊之意,而今見同副承旨李夏源之疏,語多不平,譏詆備至,臣實未曉也。蓋近來違牌,極涉紛紜,當初政院陳達,雖出矯弊之意,而直捧傳旨,終涉未安,畢竟區別,不免班駁。如李濟之病勢難强,則自下分揀,如權益寬·趙最壽之情勢難强,則未見恕貸如是,而其可謂區別得當耶?其疏曰,未承批則權益寬·李匡世等也,旣遞還仍則趙最壽·朴長潤同也,而此有不然,匡世之詣闕,只爲引避,非爲行公,則與益寬不同,長潤之當遞赴召,未必洽當,而最壽之難進,不但旣遞還仍而已,不必與長潤同去就,則承宣區別,臣未知其得中也。初頭區別,如是逕庭,則日後難處,何可勝量也?臣之請推,非以捧禁推,謂全無前例也,以自政院,區別情病,終不免損事體,而啓後弊也。官師相規,有何所妨,而乃反盛氣侵嘲,何其不知也?至於傳啓時,不先報知於政院,此臣偶然疏漏之致,以此爲咎,臣亦不辭矣。寧寥一啓,反受無限侵詆,此莫非臣之言議,不能見信於同朝之致,何可一刻仍冒於臺次乎?請命遞斥臣職。答曰,勿辭。
掌令李廣道啓曰,昨日僚臺以今番武二所,擧子作挐者,譏捕事論啓之意,書通於臣,臣答以事多差爽答之矣。僚臺不爲信聽,終至於發啓,臣不勝訝惑也。伊日武二所設場時,臣爲監試官,凡干試場事,臣皆預知。今此僚臺所論,侵犯臺官等說,苟有關於臣身,而果是實狀,則臣何所厭憚,而至今置之,以待僚臺之發論耶?其所謂遮擁侵犯之說,本出於虛傳,而劍傷卒面之云,不無苖脈,係是科場之事,不可不問,故累日譏捕,至於移關捕廳,而莫可指的,終未捕得矣。今者僚臺新從外來,只據傳聞,不信臣言,必啓乃已,臣實未曉也。此莫非臣疲軟不職,未能見信於僚席之致,何可一刻,仍冒於臺次乎?請命遞斥臣職。答曰,勿辭。
掌令金濰啓曰,臣卽因試事,承牌詣臺,得伏見僚臺避辭,以臣昨日所論武二所拔劍擧子,令捕廳譏捕正罪事,引而爲嫌,欲歸臣言於差爽之科,臣不勝訝惑之至。伊日擧子拔劍作挐之狀,人多目見,而傳說者,聞甚驚駭。臣昨以發啓之意,書通僚臺,則答以禁亂官以擧子遮擁臺官,毆打軍卒,通于試所。又曰,招問捕軍,則對以擧子向臺官,有不順之語,欲爲禁止,則劍刺其面。末又曰,至於發啓,則其時臺官,不勝疲軟。臣於此益信所聞之不虛,而擧子拔劍之罪,終不可置之,故果爲論啓矣。今者僚臺避辭中,遮擁侵犯之說,出於虛傳等語,有若臣只聞流傳之言,率爾論啓者然,抑或己未及論,故不欲人之追說,竝與擧子作挐之事,而欲歸之於不當論之地耶?臣實未曉也。雖然,緣臣一言,僚臺至於引避,則臣何可獨爲晏然乎?請命遞斥臣職。答曰,勿辭。
沈仲良啓曰,大司諫權詹,司諫李眞淳,掌令李廣道,再啓煩瀆,退待物論矣。傳曰,知道。
李翊漢啓曰,掌令金濰,再啓煩瀆,退待物論矣。傳曰,知道。
沈仲良啓曰,左議政崔錫恒上疏,縣道到院,而大祭齋戒,留院之意,敢啓。傳曰,入之。
李眞儉啓曰,今日傳香入侍時,左承旨沈仲良,以持公事入侍,不必定日,每當聖候平穩之時,召入承旨似好,陳達蒙允矣。此後持公事入侍日次取稟,何以爲之乎?敢稟。傳曰,姑待傳敎爲之。
今日親傳香入侍時,今番庭試武科殿試規矩,改以柳葉箭二中,騎芻二中,兩技取一技事,榻前下敎。
辰時,上御宣政殿,親傳香時,行都承旨李眞儉,左承旨沈仲良,左副承旨李翊漢,假注書趙尙命·柳儼,記事官柳祥翼·權宏入侍。李眞儉進曰,今番武科殿試規矩,以取一技爲定矣。兵曹判書李肇陳疏以爲,矢規太歇,請爲變通,而批旨不下,故節目尙未入之,期日迫近,事多苟簡。李肇疏以依丙寅年例爲之之意,仰請矣。唯望斯速下批,俾無臨時窘急之患,何如?上曰,如是爲之。眞儉曰,然則以丙寅年例爲之乎?上曰,依爲之。沈仲良曰,丙寅年則規矩太峻,畢竟出榜,只取三人。今若依此爲之,似有擧子缺望之歎。以柳葉箭二中,騎芻二中,取一技則似爲便當矣。上曰,依爲之。眞儉曰,讀券官望,以大臣擬入,而卽今大臣,只有一人,方以永徽殿亞獻官入齋,前日亦有崇品重臣代行之擧,今亦依此爲之,似爲無妨,惶恐敢達。上曰,依爲之。眞儉進伏曰,請傳香。柳儼遂趨出,引獻官礪原君柱而入,上遂步下月廊,跪傳香訖,還入殿內。仲良進曰,小臣極爲惶恐,而有憂愛之忱,故敢達。百官疏批,每多曠日不下,以是事多窘悶,自今以後,趁卽賜批幸甚。且持公事入侍,今日則以頉稟稟定,而自今以後,亦不必間三日爲之,必待自上有入侍之敎,然後入侍則似好矣。上曰,依爲之。諸臣遂退出。
上在昌德宮。停常參·經筵。
夜一更,彗星爲月光所射,形體尾跡,若存若無,有霧氣。五更,流星出奎星下,入北方,狀如拳,尾長二三尺許,色赤,有霧氣。
下直,宣沙浦僉使成後孟,神方仇非萬戶金華濟。
副校理尹游,修撰呂善長箚曰,伏以司諫李眞淳以,原避見上大司諫權詹以,原避見上掌令李廣道以,原避見上掌令金濰以,原避見上竝引嫌而退。請推之啓,意在杜弊,對疏不平,何足爲嫌?偶未先通,亦非大段,不可以此,輕遞言官,當初論啓,亦據僚書追後强引,在我無損。請司諫李眞淳,大司諫權詹,掌令金濰,竝出仕。捕治擧子,在法當然,自以爲嫌,終涉可異,掌令李廣道遞差。答曰,依啓。
永徽殿冬享大祭,王世弟罷祭後,政院·玉堂問安。答曰,知道。
李翊漢啓曰,小臣慕華館庭試殿試進去,下直。傳曰,知道。
又以都摠府言啓曰,今日入直內三廳武兼禁軍及軍兵等當爲中日習射,而殿試相値,不得爲之之意,敢啓。傳曰,知道。
又啓曰,今日慕華館武科殿試騎芻柳葉箭中,先試何技乎?敢稟。傳曰,先試柳葉箭。
又以兵曹言啓曰,卽者臣眞望在直中,受庭試考官之命,而判書臣李肇,參知臣尹㝚,竝爲受點,將進詣試所,參判金致龍,當就直本曹,而致龍以身病,再違考官牌招。致龍更爲牌招,以爲入直之地,何如?傳曰,允。
備忘記,傳于沈仲良曰,今下弓矢,宣沙浦僉使成後孟,神方仇非萬戶金華濟等處,給送。
沈仲良啓曰,都承旨李眞儉,文所進去,右承旨權以鎭在外未上來,左副承旨李翊漢武所進去,右副承旨梁廷虎,左議政崔錫恒偕來事進去,同副承旨李夏源,以情勢難安之外,且有實病,無意仕進。臣仲良,獨爲守廳,伴直無人,合有變通之道,何以爲之?敢稟。傳曰,右承旨改差。又啓曰,右承旨權以鎭改差事,命下矣。政官卽爲牌招,以在京無故人差出,仍卽牌招察任,何如?傳曰,允。
有政。吏批,行判書李台佐,以庭試讀券官入試所,參判鄭齊斗在外,參議尹行敎進,左承旨沈仲良進。
吏批啓曰,判書李台佐,以庭試讀券官,方入試所,參判鄭齊斗在外,小臣獨政未安,何以爲之?敢稟。傳曰,只出緊任。
以李翊漢爲右承旨,朴弼夢爲左副承旨,尹會爲掌令,崔是翁爲持平。
兵批,判書李肇試官進,參判金致龍進,參議李眞望試官進,參知尹㝚試官進,左承旨沈仲良進。
李廣道單付副護軍,權以鎭·朴長潤單付副司直。
沈仲良,以禮曹言啓曰,玉山府大嬪房所任金之鑑呈狀內,廣州門懸山,卽靖陵香炭所封之處,而今爲大嬪墓所主山也。山直輩掘破來龍,處處埋炭,自本宮別爲嚴禁,而少不動念,前頭本墓形勢,萬分可慮,斯速變通云。自本曹卽爲發關於地方官,門懸山所封香炭四標,使之詳細摘奸牒報矣。卽接廣州兼任龍仁縣令柳虎徵査報,則縣令馳進摘奸處,登陟山頂,四望其形勢後,取考靖陵香炭山成冊,則東胎峯,南水從里外大路,西租峙外大路,北乫馬洞大川,而其中五浦面門懸山,則突起峙立於大嬪墓所,西北方距墓所不過四五里許,果是來龍主山,本房所任之呈狀,蓋出於此,而有非縣令所可擅斷,枚陳其形止云。五浦面門懸山,旣在於大嬪墓所不遠之地,又是龍主山,則決不可如前斫伐樹木,掘破埋炭。自今爲始,五浦面門懸山,移屬本墓,以爲禁斷守護之地,而靖陵香炭山,當初定四標,周廻果爲廣闊,雖門懸山移屬之後,前頭埋炭取用之際,如無不足之患,則固無可論,如或不足,則其代勢當改定他處。以此知委於本陵及本道,何如?傳曰,允。
又以戶曹言啓曰,依傳敎,左議政崔錫恒今十月朔祿俸,更令倉官,輸納于美沙里所住處,則以爲,常廩非在外辭職之人所可承受,屢蒙輸送之命,而終不敢奉留,只冀聖鑑下燭危懇。且考舊例,姑令停寢而已,第不勝惶恐云。祿俸又不領受,何以爲之?敢稟。傳曰,更令倉官輸送。
又以訓鍊都監言啓曰,今番籍沒田畓,自戶曹定奪,劃給都監糧餉色,以爲補用於軍餉矣。頃因臺啓,移屬地部事判下,而第念糧餉色策應浩大,各屯稅入,逐歲減縮,一年需用,太半不足,故凋弊特甚,實無支撑之勢,誠極渴悶。籍沒田畓,元數不敷,稅入零星,若干稅穀,在地部所得,不甚關重,在餉色不無一分之益。三稅依臺啓,一從民結例,出稅土地,則依前定奪,仍屬糧餉色,以爲軍需補用之地,何如?傳曰,允。
又以兵曹言啓曰,今十月初六日,幼學李恒秀稱名人,自宣仁門入來,差備門外擊錚,極爲駭愕,令攸司囚禁治罪。同門守門將崔重灝,常時不能禁斷雜人,以致闌入,亦難免其責,推考,何如?傳曰,允。
又以庭試武科殿試試所差備官,以命官意啓曰,試所出來承旨李翊漢胸腹之痛,猝然危劇,嘔吐無算,今方關塞,今日未及畢試,而決無持文書入闕之勢,不得已使參考官尹恕敎,宣傳官黃應洙,持文書入送。事異常規,惶恐敢啓。傳曰,知道。
上在昌德宮。停常參·經筵。
下直,豐德府使崔震一,金城縣令朴弼謨。
自昧爽至辰時,有霧氣。
沈仲良啓曰,來十一日敢對日次,取稟。傳曰,停。
又啓曰,來十一日,文臣殿講日次,取稟。傳曰,停。
又啓曰,小臣慕華館庭試殿試進去,下直。傳曰,知道。
李眞儉啓曰,今番庭試,乃是合二慶之科,額數似不當太少,而今年科事稠疊,纔經大增廣及庭試,而式年科,又爲當次,亦不宜太廣。試券中抄取者五丈,又有預備數丈,取幾人乎?敢稟。傳曰,取五人。
朴弼夢,以賑恤廳言啓曰,本廳元無歲入之財穀,而以若干遺儲,盡用於連年京外賑救之資,卽今形勢,將至其可收拾之中,各軍各樣身布蠲減之代,專責於本廳,實爲難支。在前如此之時,各衙門銀錢布,別單啓下,以爲補用之地矣。今則各衙門財力,亦且不敷,勢無奈何,而如司饔院等數三緊急各司,以代給之意,至煩天聽,勢不可一向防塞,而以本廳形勢亦難,一一準給,壬寅條災減代,折半爲先上下,以救目前之急,辛丑以上各司災減之代,年條旣過,今不必擧論,此則一竝勿施,何如?傳曰,允。
沈仲良啓曰,今此慕華館庭試武科殿試時,擧子崔漢標·鄭一燁,各柳葉箭二中,騎芻四中,朴枝發,柳葉箭四中,騎芻二中。此三人矢數旣同,似當比較定次,以何技比較乎?敢稟。傳曰,以柳葉箭比較。
朴弼夢啓曰,檢閱曺命敎,親病受由,已至累日。卽爲牌招察任,何如?傳曰,允。
又以庭試武科殿試試所差備官,以命官意啓曰,今此武科殿試,柳葉箭二中入格擧子李伴有違端,多般推覈,將至於拔去之境,故騎芻不爲試射矣。承旨比較取稟次入去後,渠有發明之端,更無可疑,故不爲拔榜,仍射騎芻,至於四中,合兩技爲六矢,亦當在於比較之中。與已啓稟三人,同爲比較之意,敢啓。傳曰,知道。
又啓曰,都承旨李眞儉,方在文試所,左承旨沈仲良,武科殿試進去,右承旨李翊漢,身有實病,證情苦重,勢難察任,右副承旨梁廷虎,左議政崔錫恒偕來進去,同副承旨李夏源呈辭入啓,廳中只有臣弼夢一人,伴直無人。右承旨旣有實病,合有變通之道,何以爲之?敢稟。傳曰,右承旨改差。
又啓曰,右承旨李翊漢,同副承旨李夏源改差事,命下矣。卽今伴直無人,政官卽爲牌招開政,以在京無故人差出,仍卽牌招察任,何如?傳曰,允。
李眞儉啓曰,下番兼春秋權宏,連日入直矣,身病猝重,勢難察任。今姑減下,其代今日政差出,何如?傳曰,允。
有政。吏批,行判書李台佐進,參判鄭齊斗在外,參議尹行敎病,都承旨李眞儉進。
吏批啓曰,頃日政,義禁府都事,以仕日次第,明陵參奉吳命始備擬受點矣。今聞命始與本曹參判鄭齊斗,外三寸叔母夫,相避云。初未覺察,有此誤擬,不勝惶恐。旣與除拜時政官,有相避則不可仍置,義禁府都事吳命始改差,何如?傳曰,允。
以朴弼夢爲右承旨,金始慶爲左副承旨,李眞望爲同副承旨,李承源爲副修撰,李廷傑爲兵曹佐郞,李聖臣爲司僕主簿,朴師游爲砥平縣監,柳德徵爲靑丹察訪,李彙晉爲蔚山府使,金彦慶爲仁同府使,成大烈爲長寧殿別檢,金重熙爲司成,金爲兼春秋,李植命單付校書正字。
兵批,判書李肇病,參判金致龍病,參議李眞望進,參知尹㝚病,都承旨李眞儉進。
李翊漢·李夏源單付副護軍。
朴弼夢啓曰,兵曹判書李肇,訓鍊都監陞戶砲手替點事,命下之後,以兼帶禁衛大將與都提調相避,引嫌陳疏,備局以元無可嫌之意,論啓請牌,而無意出當,至於違牌。新軍點考,事甚緊重,成命之下,彌日遷就,極涉未安。兵曹判書李肇,卽爲牌招,以爲趁速擧行之地,何如?傳曰,允。
以左副承旨金始慶牌不進罷職傳旨,傳于李眞儉曰,推考傳旨捧入。
朴弼夢,以內醫院官員,以提調副提調意啓曰,御醫康天衢,旣已免喪,依例還屬本院,令該曹付軍職,冠帶常仕,何如?傳曰,允。
左議政崔錫恒疏曰,伏以君之於臣,慈撫顧恤,無所不體,而至於任使之道,不得不待之以禮。臣之於君,奔走率職,無所不至,而至於去就之節,不得不處之以義,斯固今昔之美規,上下之通誼也。臣之情地,苟有一分可强之勢,則屢次敦召之下,其何敢頑然不動,不思所以趨承之圖哉?如臣不才,久叨台席,辜恩負職,自速顚沛,向來嚴敎,雖出匪怒,自顧慙赧,何以爲心?出城之初,去就已定,今若徒恃開釋之恩旨,不念咫尺之私義,重入脩門,偃然復進,則一身廉媿,雖不之恤,其於壞損國體,駭人瞻聽何哉?不意今者,特遣承宣之臣,仍有偕來之命,實是曠絶之異數,臣是何人,得此於聖明之前也?前後批旨,愈往愈隆,而虛佇過分之恩,徒積慢命之罪,席藁郊次,繞壁彷徨,誠不知置身之所也。至於內醫提調,爲任緊重,調和御藥,保護聖躬,乃其職耳。雖在平常無事之時,本不當闕員,矧今聖候諸症,猶未平復,方在服藥靜攝之中,而臣忝居首席,凡於問候之日,旣不得進詣於院中,入診之時,又無以隨參於榻前,私分惶縮,姑置勿論,揆以國體,寧有是理?似聞前頭有更議當劑之論云,若然則此時都提,尤宜備員,不可不急速變通,其在事理,不容但已。且臣得聞,諫臣陳疏,以兩罪囚酌處事,有所云云,而至以世道民彝爲言,僚相至於陳箚辭職,臣於此尤不勝瞿然也。臣於兩囚,曾有酌處之請,見非公議,固已久矣。今於臺疏之斥,其何可獨爲晏然乎?此亦臣難冒之一端也。且臣所患胸脅之痛,已過累日,有加無減,胃氣不調,飮啖全廢,非時泄痢,登溷頻數,眞元日敗,肌肉銷脫,委身床席,轉側須人,凜然有顚壑之憂,雖欲强起趨朝,其勢有不可得矣。伏乞聖慈,天地父母,察臣情地之危苦,憐臣疾病之澌綴,偕來承旨,亟命召還,藥院提擧,急先遞改,莫重議藥時,俾無苟簡之弊。仍命將臣本兼諸任,一併鐫削,俾臣得以西樞散秩,任便調息,以延殘喘,以幸國事,不勝大願。答曰,省疏具悉卿懇。前席下敎,因一時之火,則以卿休休之量,何足芥滯乎?須體心腹之辭,安心勿辭,幡焉造朝,用慰思想之懷。仍傳曰,偕來承旨傳諭。
上在昌德宮。停常參·經筵。
夜二更,流星出左旗星下,入西方天際,狀如拳,尾長三四尺許,色赤,光照地。自三更至五更,電光。
下直,豆毛浦萬戶閔鎭五。
李眞儉啓曰,明日常參·經筵,取稟。傳曰,停。
又啓曰,大司憲金始煥,疏批未下,執義李濟未肅拜呈辭,掌令尹會未肅拜,掌令金濰呈辭,持平梁得中·崔是翁在外。今日以監察茶時之意,敢啓。傳曰,知道。
朴弼夢啓曰,吏曹郞廳來言,新恩政事,何以爲之?敢稟。傳曰,十一日爲之。
李眞儉啓曰,左副承旨金始慶,旣有只推之命,更爲牌招察任,何如?傳曰,允。
朴弼夢,以弘文館言啓曰,本館下番修撰呂善長,今日以掃墳事,辭朝出去,他無入直之員,新除授副修撰李承源,卽爲牌招察任,何如?傳曰,允。
以副修撰李承源牌不進罷職傳旨,傳于李眞望曰,推考傳旨捧入。
李眞望,以侍講院言啓曰,本院上番輔德李承源,連日入直矣。昨日政,移拜修撰,弼善沈埈未承批,兼弼善柳弼垣,以本職入直玉堂,兼輔德趙遠命·文學趙趾彬·兼文學權益寬,俱呈辭,他無入直之員,陳疏未承批本職入直外,兼輔德趙遠命,文學趙趾彬,兼文學權益寬,竝卽牌招,推移入直,何如?傳曰,允。
又以戶曹言啓曰,依傳敎,左議政崔錫恒今十月〈朔〉祿俸,更令倉官,輸納于美沙里所住處,則以爲,方在屛退俟譴之中,萬無常廩捧留之義前後,控辭凡幾度矣。輒令倉官有輸送之命,徒使恩數屑越,私分悚蹙,在臣廉義,終不敢承受,伏地俟罪,不知所達云。祿俸又不領受,何以爲之?敢稟。傳曰,更令倉官輸送。
李眞儉啓曰,承文著作吳光運,今日以兼奉常直長謝恩單子入啓,而昨日政單付次出草後,以後日政啓下姑寢矣。該吏誤爲書出,至呈謝單,該吏則令攸司囚禁科罪,吳光運推考,臣亦有不察之失,惶恐敢啓。傳曰,知道。李眞望啓曰,上番兼春秋柳祥翼,以親病呈辭徑出,莫重禁直,不待交替而出,推考後減下,其代令該曹卽爲口傳差出,何如?傳曰,允。
李眞望啓曰,上番兼春秋柳祥翼,以親病呈辭徑出,莫重禁直,不待交替而出,推考後減下,其代令該曹卽爲口傳差出,何如?傳曰,允。
右副承旨梁廷虎書啓,臣敬奉聖批,卽爲傳諭于議政府左議政崔錫恒,則以爲,臣於日昨,罄竭衷懇,冒上辭本,冀蒙淵鑑之俯燭矣。伏承聖批,示之以心腹之蘊,諭之以思想之意,敦勉誨責之旨,愈往愈篤,奉讀未半,不覺感涕之橫迸也。前後開釋,更無餘蘊,臣雖頑愚,亦有知覺,豈敢有一毫芥滯,而自阻於君父之前乎?第念大臣去就,所關非細,一出之後,理難徑進。況臣之賤疾,已到難醫之境,非時泄便,轉成苦痢,一夜之間,度數無算,眞元日益虛敗,胎肉日益銷脫,委身床席,轉側須人,以此證情,其何以久於世乎?此際又伏聞近有議定當劑之論云。臣忝居保護之地,此時此任,不可不備員,而卽今病狀,已入膏肓,雖欲强起承命,亦不可得矣。此則承宣所目覩者,非敢誣也,特敎之下,終未祗承,伏地涕泣,不知所達云。臣承命來留,已淹一旬,仰體聖上勤懇之至意,反復敦勉,而大臣輒以情地爲辭。且自數四日來,重患泄痢,食飮厭却,形神澌脫,實無作氣轉動之勢,曠日相守,只切惶悶之意,敢啓。傳曰,知道。
李眞望啓曰,因侍講院草記,兼輔德趙遠命,文學趙趾彬,兼文學權益寬牌招事,允下矣。今已夜深,待明朝出牌之意,敢啓。傳曰,知道。
兵曹判書李肇上疏。原疏見下答曰,省疏具悉。疏辭令該曹稟處。
刑曹判書趙泰億疏曰,伏以臣之病狀,一向沈淹,受由調治,亦已多日,症情無減,澌頓益甚,委廢床席,無望自力。蓋臣之此病,非若一時偶感之比,自以素抱痼疾之人,積傷於當暑遠役之際,勞熱成祟,胃土大壞,食念頓絶,元氣日鑠,藥餌罔效,補瀉俱難,復起爲人,實所難望,陳力供職,寧復可議。臣之所帶史局·籌司·經筵·賓客,俱極緊重,不容一刻瘝曠,而積廢衆務,恰至半年,妨公害事,莫此爲甚。日夕憂恐,寢食靡安,陳疏乞解,誠出於萬不獲已,而喉司視同謝讓,一例退却,悶迫之極,如添一病,不意前擔未缷,新命又降,重畀臣以秋曹長席,臣於昨年,忝叨首任,感激陞擢之恩,思效涓埃之報,亦嘗殫竭心力,不敢少懈,而牒訴雲委,裁決極難,獄囚多滯,冤鬱未解,苟或一日停坐,則事皆弛廢,而怨詛作矣。今臣以此病勢,其何能供此劇務乎?政曹非不知臣病之如此,而特以當品乏人,苟然充擬,至於受點,其不能自力行公,通朝皆知之矣。若不早賜遞免,則刑獄重地,勢將引日虛曠,貽弊不貲,誠非細慮矣。昨日見擬考官,再辱嚴召,而無以承命,竟犯逋慢,律以邦憲,罪合萬殞。伏乞聖慈,察臣疾病難强之狀,極遞臣本兼諸任,仍治臣屢違召命之罪,以肅朝綱,以警具僚,不勝幸甚?璿譜撰跋之命,前後累降,而臣前以情勢不安,力辭文衡,則旣遞之後,復行文衡之事,求之事理,決知其不可。頃日疏批,旣靳變通,政院稟啓,一向督迫,不但私心抑塞,惶悶日積,抑亦公役稽延,事體未安。今若不改命他詞臣,則臣之區區所守,終難撓改。臣卽今病狀,尤無締構文字之勢,公私狼狽極矣。伏乞聖明,俯加諒察,卽賜處分焉。答曰,省疏具悉。卿勿過辭,從速行公。撰跋,斯速製進。
李肇疏曰,伏以臣,方帶禁營之任,都提調臣崔奎瑞,卽臣之同姓三寸叔母夫,取考前例,則大將與都提調有親嫌者,皆廻避,日昨臣以此呈疏,適値齋戒日,不得入徹,自備局,以小註相避,不可擧論於軍門,至請牌招察任,臣於此,不勝惶悶。若以法例論之,則軍門,本無相避,小註大註相避,皆不當擧論,而曾前未有一家二人,竝爲提擧與大將,則蓋將兵之任,事例自別,朝家處分,亦不得不如此,本兵與禁營,本是例兼,不可離而二之,臣旣難安於將任,則本職,亦不可行公,訓局陞戶砲手之點考,旣爲變通,事係緊急,而臣決無擧行之勢,玆敢陳暴仰瀆,伏乞聖明,俯垂諒察,亟命該曹照例,將臣所帶本兼之職,先賜處置,不勝幸甚。
上在昌德宮。停常參·經筵。
大妃殿·中宮殿,藥房問安。答曰,知道。
藥房副提調李眞儉啓曰,寒氣漸緊,伏未審聖體,若何?而大妃殿氣候,亦何如?丹丸兩藥,連日進御乎?今日,是入診日次,臣率諸醫,趁早入診,以爲詳察聖候宜當,敢來問安,竝此仰稟。答曰,知道。慈殿氣候安寧,丸藥連爲進御,勿爲入診。
李眞望啓曰,明日常參·經筵,取稟。傳曰,停。
金始慶,以都摠府言啓曰,今日入直內三廳武兼禁軍及軍兵等,當爲中日習射,而生進唱榜相値,不得爲之之意,敢啓。傳曰,知道。
李直儉啓曰,左承旨沈仲良,連日病不仕進,右承旨朴弼夢,今日亦爲病不仕進,竝卽牌招察任,何如?傳曰,允。
又啓曰,今日,乃藥房入診日次,而提調臣李肇,以本職辭免,不爲仕進,入診時不可不備員,提調李肇,卽爲牌招同參,何如?傳曰,允。
金始慶,以義禁府言啓曰,卽接月令醫員李德澤手本,則時囚罪人李義濟,自五六日前,重得傷寒,頭疼如碎,四肢拘縮,遍身烘熱,飮啖全廢,且有泄瀉,度數頻數,元氣憊敗,時或昏涔,生死可慮云。自前罪人病勢如此,則有保放救療之規,敢此仰稟。傳曰,依爲之。
朴弼夢,以弘文館言啓曰,本館下番闕直,事體未安。副修撰李承源,旣有只推之命,更爲牌招察任,何如?傳曰,允。
以李宗白爲假注書。
以副修撰李承源牌不進罷職傳旨,傳于金始慶曰,推考傳旨捧入。
右副承旨梁廷虎疏曰,伏以臣,離違病親,私情懇迫,尋單請暇,獲蒙恩許,而間値聖候違和,近班問安之日,不敢遽爾拜辭。近又以大臣偕來事,承命出郊,浹旬留滯,行期漸至遷就,私計實爲悶鬱,此際家人,自臣父任所來言,臣父宿患痰症,近益添苦,胸膈痞滯,飮啖全廢,泄痢兼發,登廁無算,眞元積敗,委頓床席,臣自聞此報,方寸煎灼,不能自定。顧念臣父此病,源委積痼,年前燕行,觸傷滋多,每當寒節,輒致重發,或至經冬彌留。矧今年衰氣虛,百病交侵,深峽無醫之地,藥餌調保之道,一倍尤難,且無他子孫之在傍扶侍者,臣念及于此,他不暇顧,亟欲賚持藥物,馳往省護,而銜命在此,亦不敢任情行止,玆敢冒昧仰籲於仁覆之下。伏乞聖慈,俯賜矜察,先將臣偕來之任,速許變通替代,仍命鐫削臣職,俾得往省父病,以伸至情,不勝大願,臣無任云云。答曰,省疏具悉。爾其勿辭,救護父病。
上在昌德宮。停常參·經筵。
觀象監,夜四更五更,電光。啓。
李眞望啓曰,明日常參·經筵,取稟。傳曰,停。
金始慶啓曰,大司憲金始煥呈辭受由,執義李濟未肅拜呈辭,掌令尹會未肅拜未承批,掌令金濰呈辭,持平梁得中·崔是翁在外,今日監察茶時之意,敢啓。傳曰,知道。
金始慶,以備邊司言啓曰,今日賓廳坐起日次,而大臣有故,不得來會云矣。傳曰,知道。
李眞望啓曰,左議政崔錫恒,偕來承旨梁廷虎,親病受由,代小臣進去,下直。傳曰,知道。
李眞望,以弘文館言啓曰,本館下番,連日闕直,事體未安。副修撰李承源,旣有只推之命,修撰尹聖時,宣諡後,纔已入來,連呈辭疏,不爲出肅,竝卽牌招,以爲推移入直之地,何如?傳曰,允。
金始慶啓曰,因弘文館草記,修撰尹聖時,副修撰李承源牌招事,命下,而闕門已閉,家在城外,待明朝出牌之意,敢啓。傳曰,知道。
以修撰尹聖時,副修撰李承源等牌不進罷職傳旨,傳于金始慶曰,推考傳旨捧入。
金始慶,以兵曹言啓曰,今十月十一日,武臣武經七書講書日次,而政事相値,不得爲之之意,敢啓。傳曰,知道。
李眞望,以觀象監提調言啓曰,本監,專掌曆法時刻,而無測器之精密者,晝時則有晷影等器,而夜時及風雨晦冥之日,則眞正時刻,無以測得,頃於謝使之還,彼中所進西洋問辰,雖此是我國所無之器,而法殊精妙云,造置本監,測驗時刻,允合事宜。本鍾,出下本監,依樣新造,或有差傷處,校正還入,何如?傳曰,允。
金始慶啓曰,明日文科講經一二所,武科覆試一二所,兩司各一員,當爲進去,而大司憲金始煥,正言李匡世,竝再度呈辭受由,持平梁得中·崔是翁,獻納宋眞明,正言李普昱,皆在外,無以推移進去,合有變通之道。傳曰,竝改差。
金始慶,以備邊司言啓曰,因吏曹粘啓,兵曹判書李肇兼帶遞仍當否,令廟堂稟處事,命下矣。此事前日啓辭,旣已備論,大抵軍門,本無嫌避,設令有之,姑母夫則法文所在十五司外元無相避,在法,初無可引之嫌矣。至於都提調辭遞之近例,則從叔姪,亦爲引嫌,此乃私義,非公法。且大將則未有一番辭遞之事,在例亦無可辭之義矣。在法無可嫌,在例無可辭,遞仍當否,初不暇論,而以法例俱,無可據之兼帶引嫌,推及於本職之他兼帶時急擧行之軍務,成命旣下,終不奉行,事體殊極未安。兵曹判書李肇推考,更卽牌招,使之卽行訓局陞戶點考,何如?傳曰,允。
金始慶,以弘文館言啓曰,修撰尹聖時,副修撰李承源,旣有只推之命,更爲牌招察任,何如?傳曰,允。
沈仲良,以戶曹言啓曰,依傳敎,左議政崔錫恒今十月朔祿俸,更令倉官,輸納于彌沙里所住處,則以爲,屛伏郊外,陳疏辭職之中,常廩承受,私義之所不敢出,傳敎之下,又不得奉留,伏地惶恐,不知所達云。祿俸又不領受,何以爲之?敢稟。傳曰,更令倉官輸送。
金始慶,以侍講院言啓曰,王世弟進講四書,旣已印出,三經,不可不次第印出,令校書館以鑄字,趁速精印之意,分付各該司,何如?傳曰,允。
上在昌德宮。停常參·經筵。
金始慶啓曰,明日常參·經筵,取稟。傳曰,停。
又啓曰,來十五日儒生殿講日次,取稟。傳曰,停。
又啓曰,大司憲持平二員未差,執義李濟未肅拜呈辭,掌令尹會未肅拜未承批,掌令金濰呈辭,今日以監察茶時之意,敢啓。傳曰,知道。
藥房提調李肇,副提調李眞儉等啓曰,伏未審昨來聖體,若何?大妃殿氣候,亦復何如?丹丸兩藥,連日進御,而寢睡水刺之節,一樣平常乎?臣等久未入侍,南極丹繼進當否,亦當議定,今日不可不率諸醫,趁早入侍,詳察聖候,臣等不任憂慮,敢來問安,竝此仰稟。答曰,知道。無事。慈殿氣候安寧,丹丸兩藥,連日進御,勿爲入診。
藥房口傳再啓曰,今日勿爲入診事,命下矣。不敢更請入診,而進御南極丹,似當垂盡,繼進當否,詳察聖候,然後可以議定,臣等雖未入侍,令醫官趁早入診之意,敢啓。答曰,明日醫官,入侍。
大妃殿·中宮殿,藥房問安。答曰,知道。
金始慶啓曰,卽者吏曹郞廳來言,今日爲政事,命下,而判書李台佐,參議尹行敎,俱以病不進,參判鄭齊斗在外,不得開政云。判書參議,竝卽牌招開政,何如?傳曰,允。
以吏曹參議尹行敎牌不進罷職傳旨,傳于李眞儉曰,推考傳旨捧入。
李眞儉啓曰,左承旨沈仲良,屢月供劇之餘,方在直中,病情猝重,勢難察任,右承旨朴弼夢,陳疏未承批,右副承旨金始慶,式暇出去,右副承旨梁廷虎,以親病受由下直,同副承旨李眞望,以左議政偕來進去,院中一空,無推移入直之員,病重及受由人員,似當爲變通之道,何以爲之?敢稟。傳曰,竝改差。
又啓曰,左承旨沈仲良,右副承旨梁廷虎,竝改差事,命下矣。卽今院中,無推移入直之員,承旨有闕之,代今日政以在京無故人差出,仍卽牌招察任,何如?傳曰,允。
以金汴光爲事變假注書。
朴弼夢,以備邊司言啓曰,今日本司坐起,堂上來參,只是一員,問備申飭之餘,不爲勤仕,又復如前,事體所在,豈容如是?新啓下無故之員,尙不行公,尤涉未安。除公故實病外,行副司直金演,行副提學李師尙,行大司成李眞儒,竝卽牌招,使之參坐,何如?傳曰,允。
李眞儉,以禮曹言啓曰,今此式年講經,設場於本曹上直郞廳,依例朝房直宿之意,敢啓。傳曰,知道。
又以禮曹言啓曰,今此式年文科講經試官磨鍊之際,二品以上無故可擬之人乏少,依近例,以堂上官通融備望以入,而前弼善鄭啓章,前府使權孚,前正言徐命杰,前縣監李挺弼,時無職名,令該曹口傳付軍職,何如?傳曰,允。
又以兵曹言啓曰,今此式年武科覆試時,試官擬望之人乏少,依近例,每望各備二員以入之意,敢啓。傳曰,知道。
有政。吏批,行判書李台佐進,參判鄭齊斗在外,參議尹行敎牌不進,都承旨李眞儉進。吏批啓曰,本曹郞廳,今當差出,而擬望之人乏少,外任竝擬,何如?傳曰,允。以沈壽賢爲大司憲,趙趾彬·朴弼夔爲持平,成德潤·李廷傑爲正言,柳縷爲獻納,柳萬重爲兵曹參議,兪命凝·金東弼爲承旨,李匡德爲兼說書,尹聖時爲吏曹佐郞,沈得行爲禁府都事,金尙奎爲文學,金重熙爲輔德,沈壽賢爲同經筵,李師尙爲同春秋,洪聖輔爲兵曹佐郞,典籍單金尙星,文甲科第一人,軍資主簿單朴枝發,武甲科第一人,兼執義單金始㷜,奉常直長單吳光運,兵曹參議尹㝚,參知柳萬重,序陞左承旨朴弼夢,右承旨金東弼,左副承旨兪命凝,右副承旨金始慶,序陞兵批,判書李肇藥房進,參判金致龍呈辭受由,參議未差,參知尹㝚進,都承旨李眞儉兼進,副護軍金始煥·沈仲良·梁廷虎·康天衢,副司直崔是翁·梁得中·宋眞明,副司果金始鑌·李普昱·李匡世,廣州中軍單黃鐸。
李眞儉啓曰,今此文科講經試官行戶曹判書柳鳳輝,刑曹判書趙泰億,行司直金演,禮曹判書沈檀,左參贊姜鋧,右參贊朴泰恒,行司直金一鏡,戶曹參判金正臣,刑曹參判李萬選,工曹參判李泰龜,皆違牌不進,推考傳旨,今方捧入,而許多試官,將無以備員,竝更牌招,何如?傳曰,允。
以右承旨金東弼牌不進罷職傳旨,傳于李眞儉曰,推考傳旨捧入。
李眞儉,以兵曹言啓曰,本曹判書臣李肇,方在辭職中,參判臣金致龍呈辭受由,臣尹㝚,方獨爲入直,而入於式年講經試官擬望中,宿衛輪直,他無推移之員,新除授參知臣柳萬重,卽爲牌招察任,何如?傳曰,允。
李眞儉啓曰,戶曹判書柳鳳輝,刑曹判書趙泰億,行司直金演·金一鏡,行禮曹判書沈檀,行左參贊姜鋧,右參贊朴泰恒,刑曹參判李萬選,工曹參判李泰龜,試官再招不進,推考傳旨,今方捧入,一日三牌,有傷事體,而許多試官,兩所無以推移,竝更卽牌招,何如?傳曰,允。
李眞儉,以漢城府言啓曰,太廟守僕朴尙建,或稱震泰,以一人兩名,符同奸細之輩,僞造文券之狀,旣已綻露於訟庭推辨之時,其罪狀不可不治,參酌決罪,何如?傳曰,允。
李眞儉,以觀象監提調言啓曰,星變測候文官世弟侍講院文學趙趾彬,移拜持平,其代副司正李廷弼差下,使之入直檢察,何如?傳曰,允。
右承旨朴弼夢疏曰,伏以臣,伏見琅城副正煒擊錚爰辭,則以其田畓相訟事,發怒於秋曹之退斥,誣辱訟官,不有餘力,至以貨賂請囑等說,醜詆其時首望,不少顧忌,人之謬妄,胡乃至此?蓋煒家之擧狀起訟,在臣待罪秋曹之時,而前後文案,詳細考閱,則彼隻之得決,至於七度之多,連二度得決者,勿許聽理,載在法典。況此七度得決者,尤無可論,且煒所供,語多違左,理屈之端,不一而足,至於許多稅穀逐年劫奪之狀,尤係不法。臣果論理退訟,杖囚其奴,所奪稅穀,使之限三年備給,一以懲蔑法之習,一以伸無告之冤,玆事結抄,臣實專管,今其非理之辱,橫加於不干之長席。近來人心,雖曰不淑,憤其訟場之見屈,構成汚衊之醜說,實是前所未聞。況甲者決訟,乙者受賕,尤是必無之理,則多少虛罔之說,不足與較辨,而爲今日訟官者,其亦難矣。彼雖不擧臣名,臣心之駭惋,有倍於長席,不可以其言之無倫,而有所自安也,明矣。且臣消中之疾,風喎之病,乘寒復發,症情沈痼,顧此卯·申之役,決無堪承之望,日昨嚴召之下,違傲是懼,不得已黽勉承命,而因仍供劇,實無其勢,若不趁此調治,無以得尋生路。伏乞聖明,亟遞臣職,以便調息,俾延殘喘,不勝幸甚,臣無任云云。答曰,省疏具悉。囚人供辭,何足深嫌,爾其勿辭,從速察職。
行副司直金演疏曰,伏以臣,病狀沈痼,望斷陳力,尋單請急,幸蒙恩遞,得以任便調息,少延殘喘,聖恩如天,感祝方切。此際得聞宗臣琅城副正煒,以泥生畓相訟事,見屈於秋曹,擊鼓訟冤,侵辱訟官,罔有紀極云。臣聞甚駭然,取見訟案,則此事果於前月,決折於秋曹,適臣方在呈告中,實不與聞,而訟者乃擧臣之姓名,公然戮辱,至以循私蔑公貨賂所惱等說,白地粧撰,終至於上徹天聽。嘻噫,人之虛妄,何至此極?臣初無干涉於此事,則其誣妄之說,自歸脫空,而第臣身居宰列,名入囚供,有不可默無一語,玆敢據實自列於宸嚴之下。伏乞聖慈,俯賜下燭,亟罷臣職,仍勘臣罪,以快人心,以安私分,不勝幸甚,臣無任云云。答曰,省疏具悉。囚人供辭,何足深嫌,卿其勿辭,從速行公。
兵曹判書李肇疏曰,伏以臣,藥院保護之地,爲任至重,以臣迂疎,濫竽其間,尋常愧隕,不意日者,賜馬之典,亦及於臣。臣之待罪藥院,在聖候已臻平復之後,不過隨參於一二次入診而已。以此混蒙恩例,非但在臣廉義,不敢冒受,朝家事體,亦恐傷損非細,伏乞收還成命,以重賞典。且臣竊有所懷,敢此附陳,近來科試頻疊,出身甚多,兵批窠闕至窄,收拾無路,卽今參下未及調用者,只以入宣傳官薦者言之,亦至近百,此外被部將守門將薦者,及不得入三廳薦者,厥數無算,旣使之出身通仕路,而不得沾勻寸祿,淹滯堆疊,號冤道路,怨恨盡歸於國家,弊端誠爲無極,此後善處之道,惟在於稍峻科規,使出身之路漸簡而已。昨者,伏見庭試殿試武科規矩落點,蓋依近例,亦係最歇之規矩。臣取考先朝各年謄錄,丙寅庭試規矩,柳葉箭一巡三分,騎芻一次二中,取二技落點矣。科場之法,莫善於精選,先朝取人之規,於此亦可見矣。今者落點雖已下及,今猶可變改,或依丙寅已行之例,或兩技,量加其試數而取一技,恐不可已,臣待罪本兵,竊附執藝之義,敢此煩陳。伏乞聖明,俯賜諒察,亟下裁處,不勝幸甚,臣無任云云。答曰,省疏具悉。賞典,實遵舊章,卿勿過辭,從速行公。
大司憲金始煥疏曰,伏以臣,幸蒙恩暇,往省先壠,久廢展掃之餘,少伸霜露之思,榮動桑榟,感結幽明,私心頌祝,曷有其極?第臣所帶之職,匪如閑司謾局,不敢爲遲回淹留之計,昨果來伏私次,而風憲之長,地望自別,上以繩糾闕失,下以振肅綱紀,決非如臣駑劣所可倖冒。向者承命,不過迫於試事,元非有因仍盤礴之意,其何敢一向虛帶,以益瘝曠之誚乎?且臣伏見備忘記,因藥院書啓,有都提調以下加資錫馬之命,而臣名亦在其中,臣於此,尤不勝驚惶隕越之至。聖上未寧之候,迨至累月彌留,東宮不安之節,亦未趁時差復,大小臣僚,孰不憂遑焦灼,而顧臣無似,忝居保護之列,醫方藥理,素所茫昧,不能審察治法,及時奏效,入診直宿之時,不過隨衆起居而已。兩宮康復之慶,實賴宗社之默祐,區區欣聳之私,雖倍他人,而曾無毫分微勞,仰效於侍藥之際,則設有一時奔奏,此固職分內事耳,陞秩賜賚之寵,何等重典,而罔念濫授之譏,混被不敢當之數耶?臣之踧踖惶恧,固不暇言,而在聖主愛嚬笑之道,卽宜收還成命,以重賞典也。玆敢不避煩瀆,仰籲宸嚴,伏乞聖慈,俯賜諒察,亟遞臣憲長之任,仍收加資錫馬之命,以安私分,不勝幸望,臣無任云云。答曰,省疏具悉。賞典,實遵舊章,卿勿迢辭,從速察職。
上在昌德宮。停常參·經筵。
大妃殿·中宮殿,藥房問安。答曰,知道。
藥房提調李肇,副提調李眞儉啓曰,伏未審夜來聖體,若何?大妃殿氣候,亦復何如?昨日旣有醫官明日入診之命,臣等亦當率諸醫,趁早入侍,詳察聖候,議定南極丹繼進當否,不任憂慮,敢來問安,竝此仰稟。答曰,知道。無事。慈殿氣候安寧矣。
李眞儉啓曰,明日常參·經筵,取稟。傳曰,停。
兪命凝啓曰,大司憲沈壽賢未交龜,執義李濟武二所監試官進,掌令金濰武一所監試官進,掌令一員未差,持平朴弼夔文二所監試官進,持平趙趾彬文二所監試官進,今日以監察茶時之意,敢啓。傳曰,知道。
又啓曰,吏曹郞廳來言,臺諫有闕,政事,何以爲之?傳曰,明日爲之。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,副摠管申命仁,以禁衛營別將別驍衛,中日試放事,南小洞晝仕進去之意,敢啓。傳曰,知道。
李眞儉啓曰,左承旨朴弼夢,承批之後,不爲仕進,右承旨金東弼,昨有只推之命,而今日亦不出肅,竝卽牌招察任,何如?傳曰,允。
以李喆輔爲假注書。
朴弼夢,以戶曹言啓曰,依傳敎,左議政崔錫恒今十月朔祿俸,更令倉官,輸送于彌沙里所住處,則以爲,屛伏郊外,不敢冒受常廩,而特命輸送,至於九次,伏地惶悚,如負大何,從前相臣,以難安情勢,或陳疏辭職,或出城俟譴,則初雖輸送,末乃姑寢者,乃是近來已行之規。臣方席藁郊次,不得承命之前,理難捧留,區區下情之祈祝,惟在於姑寢成命云。祿俸又不領受,何以爲之?敢稟。傳曰,更令倉官輸送。
李眞儉,以觀象監官員,以提調意啓曰,星變測候文官應敎柳弼垣,入直本館,副司果金始燁·李春躋·李廷弼,皆以試官入試所,昨夜測候所未免闕直,試官之代以副司果鄭啓章,吏曹佐郞尹聖時,兵曹正郞尹恕敎差下,使之察任,何如?傳曰,允。
兪命凝啓曰,訓局陞戶點考,事係緊重,而兵曹判書李肇,一向引嫌,無意行公,卽爲牌招察任,何如?傳曰,允。
又以侍講院言啓曰,昨日政,本院新除授輔德金重熙,文學金尙奎,竝卽牌招,兼說書李匡德,未付軍職,令該曹口傳付軍職,亦爲牌招察任,何如?傳曰,允。
兵曹口傳政事,副司正李匡德。
以輔德金重熙,文學金尙奎,兼說書李匡德牌不進罷職傳旨,傳于兪命凝曰,推考傳旨捧入。
兪命凝,以弘文館言啓曰,本館上下番見存七員內,副應敎洪廷弼,校理李顯章,副校理吳命新,奉命在外,校理姜必慶,呈辭受由,修撰呂善長,受由在外,副校理尹游呈辭,臣弼垣,獨爲入直,而下番無他推移之員,副校理尹游,卽爲牌招,以爲姑降入直之地,何如?傳曰,允。
又啓曰,因弘文館草記,副修撰尹游牌招事,命下矣。更鼓將下,待明朝出牌之意,敢啓。傳曰,知道。
又以備邊司言啓曰,訓局陞戶砲手上來,今近一朔,不但諸道差員及許多色吏留滯之際,弊端無極,新軍點視,遷就至此,尤極未安。兵曹判書李肇所引軍門親嫌,法典所無,歷考前例,亦無大將辭遞之時,今乃推及於本職之他兼帶,成命之下,終不奉行,實無意義,前日兩啓,論之詳矣,厥後更爲違牌,迄無承命之意,事體所在,豈容如是?莫重軍務,不可一任其延拖,兵曹判書李肇,從重推考,更卽牌招,使之擧行,何如?傳曰,允。
又啓曰,因備邊司草記,兵曹判書李肇牌招事,命下矣。今已夜深,待明朝出牌之意,敢啓。傳曰,知道。
答訓鍊都正李森疏曰,省疏具悉。仍佩往沐焉。
答司諫金重熙,掌令尹會,弼善沈浚,獻納趙遠命,正言李眞伋,司書朴弼夔,文學李巨源,校理姜必慶,副修撰趙翼命等疏曰,省疏具悉。爾無所嫌,勿辭察職。
答禮曹判書沈檀疏曰,省疏具悉。卿無所嫌,勿辭行公。
李巨源疏曰,伏以日昨朴弼夔之疏,辭氣噴薄,專事反詈,誠不滿一哂,而亦不無可言者。蓋弼夔,以逆集至親,平日行己,不能無歉於覆醬却衣之潔,及爲諫官,而當討逆方嚴之日,迺以親嫌爲避,而繼又盛言黨禍之害,甲寅·辛丑混圇爲說,不甚明白,故臣果不少假借,而有所論斥矣。到今以莽操懿溫,狼藉臚列,顧忌顧惜,果非本情,則責人太深,臣亦爲之自服矣。第臣當初所論,不過欲嚴其懲討之大義,弼夔之到今自明,亦不過欲暴其懲討之本心,以此說來說去,顧不害爲平坦道理,而弼夔乃反疑臣以用意崎嶇,而不自覺其身親蹈之,使臣而果如弼夔所疑,則臣果不免爲罔極之小人,若其不然,則弼夔亦不免爲罔極之小人,臣不必區區多辨也。噫,士夫立朝言行,自有本末,浮薄不靖之習,臣常恥之,而猝遽聞此惡言,其亦可謂困矣。新除之下,卽當趨謝恩命,而所遭旣非尋常,玆具短疏,仰溷於靜攝之中,臣尤死罪,伏乞亟削臣職名,以謝人言,以安私分,千萬幸甚。臣無任云云。
姜必慶疏曰,伏以譾劣如臣,百無一取,性本膠滯,素多詆訶,蚤晩顚沛,臣固自分,不意玆際,玉署除旨,遽下於待罪下邑之日,臣聞命驚惶,匪榮伊懼,果然臺章峻發,僇辱狼藉,訾臣人望,詆臣名論,臣雖疲劣,豈可與之較短挈長,呶呶辨爭,重傷士夫之廉隅哉?臣生平迂拙,與世抹摋,里閈出入,本不頻數,朋友往還,亦甚稀闊,雖與臣素所親厚者,至於行己一節,有不能盡詳,則今之論臣者,何從而知之,而蹈藉至此之極耶?臣未嘗進步於朝端,而先被醜詆之無限,儻使出脚於淸塗,則必將糜碎而後已。爲臣私計,莫如早自斥退,以爲潔己保身之地也。所叨職名,不容虛帶,伏願聖慈,諒臣情勢,察臣血懇,亟遞臣職,永刊朝籍,以安私分,以謝人言,千萬幸甚。臣無任云云。
尹會疏曰,伏以臣,性本迂疎,百不猶人,前後居臺,輒遭顚躓,尋常愧蹙,靡所容措,忽此夢寐之外,復叨掌憲之除,驚惶感激,卽宜趨承,而區區難冒之端,非止一二,不得不略陳梗槪焉。臣於向者,忝叨是職也,有論劾淸州營將李慶祉之事,而慶祉,以賊集私人,買送名騾,饋遺銀貨之說,有口皆傳,無人不聞,臣果據其所聞,有所論啓,而措語差峻,擬律太輕,以致物議之譁然,臣亦自劾而見遞矣。厥後諫臣,張皇疏論,斥臣以宜加責罰,憲臣則以當初參啓之人,不顧臺例,而反加論斥,至請罷職。兩司俱發,左右交攻,有若臣負罪至重,不容相貸者然,臣實訝惑,莫曉其由。臣論一武夫,反遭無限狼狽,白首殘齡,受困於年少之人,追思至今,餘愧猶存,將何顔面,更立臺端乎?且臣又有慨然者,李徵休之貪婪不法,擧世所指,而削版未幾,復授舊踐,李慶祉之許多罪名,未及査處,而因赦蒙放,卽除邊邑,此莫非如臣言議,不足有無之致,貽辱臺閣,莫此爲甚,尤不可復玷臺地也,決矣。伏乞聖明,諒臣危迫之懇,亟命鐫削臣職名,以安私分,不勝幸甚。臣無任云云。
李森疏曰,伏以臣之一病支離,自昨年至于今日,首尾將近數十朔矣。風熱痰火之症,已所難堪,而其中喉痺關格之疾,最是危證,溫冷之劑,鍼灸之方,俱未見效。頃上一疏,仰請往浴,特蒙恩兪,卽欲發程之際,適當客使入城,法駕將動,不敢作行,仍値盛熱,病情亦劇,斷無作氣登塗之勢,不得已中止矣。逢寒以來,火熱上升,胸膈中痞,喉門浮塞,散鍼亂刺,片片腐肉,隨唾輒出,其他危惡之症,時添日加,死生之慮,實在昕夕,臣病之輕重,卽通朝之所共知也。醫言如許之症,往于溫井,飮其水浴其頭,則庶可見效云。失今不治,顧此證情,源委旣深,萬無回生之望,玆敢疾聲仰籲於仁覆之下。伏乞聖明,特許遞臣所帶諸任,俾得趁時往飮,以尋生路,千萬幸甚。臣無任云云。
李眞伋疏曰,伏以臣,曾占不幸之科,果招踰分之災,釁起於仇嫉之徒,禍媒於傾奪之機,跡墮擭穽,身經縲絏,至今追思,夢魂猶悸,永絶世念,屛居鄕廬,向來榮辱,不復置諸心頭者,于今十有餘年矣。不意新化之初,乃有復第之命,有以見聖上至明燭物,無寬不伸,如臣備經危辱,衷情莫白者,豈無感戴恩私,結草圖酬之意哉?前後騎省之除,輒以在鄕而見解,薇垣新授之寵,適在因事上京之時,在臣分義,固當聞命趨承,少答拂拭之聖恩,而顧臣平日,抑有區區自劃於心者,有不容變改,安得不一暴於仁覆之天哉?噫,與臣同時被譛者,孰非可冤,構成白地之言,以售擠陷之計,十年抱冤,擧世皆訟,揆以天理終亦必伸,而至若拘持臣身者,則固不無可執之端,臣才本鈍澁,其時應擧之券,不免謹呈於亂軸,故乘時媒孽之徒,因此煽構,論其心跡,專出於修隙之計,而苟使臣,文詞贍敏,優入限前,雖有工讒善毁之人,亦安能憑依而爲言哉?然旣以晩呈爲咎,則其在嚴科場之道,亦無可恕之端,初無群下之陳啓,而先大王,特命拔去以過限呈券,明白無疑爲辭。又於丙申下敎曰,李眞伋,亦將復科耶?前後辭旨,不啻丁寧,蓋以臣身所坐,異於同榜諸人,終無可復之義故耳。改紀以後,凡於憑藉之間,事關先朝,而在所當改,如古人所謂安石·惠卿輩所爲,而非先王本意者,隨事通變,固無所害,如臣所遭,始雖出於群憾之構害,而末梢成命,實是先朝之特敎,則到今無他可復之端,而泛然混請,與同榜三人,一體追復,豈非未安之甚者乎?臣科之不可復如此,則臣之不可自處以文官,晏然於通籍之列,其義甚較然,此正古所謂皮之不存,毛將焉傅者也,至於新除之承命與否,今固不暇論也。此非獨微臣一人,情跡之難便,其在聖朝,遵先旨嚴科場之道,決不可仍授臣科名爵秩,視同應行之典。伏乞聖慈,諒臣由中之憂,亟命復削臣科名,仍收紅牌,俾令私分粗安,公法無乖,千萬幸甚。臣無任云云。
金重熙疏曰,伏以臣,猥以無似,濫叨委寄,今纔竣事,來伏闕下,而第伏見修撰尹游之疏,則或謂臣迂路覲親,彌久留滯,或謂索騎發怒,重刑驛卒,非斥備至,聲罪狼藉,臣不勝惶悚慙恧之至。顧臣奉使無狀,自速人言,情實莫暴,罪名未勘之前,決不可自同平人,晏然復命,玆敢略暴危懇,仰瀆於靜攝之中,以冀聖明之垂察焉。臣之老母,方隨舍姪臣游,在於金城縣任所,而今年八十有一矣。自少善病,常有懍懍之憂,近益危惙,便作朝夕之人,臣以無兄弟獨臣,係官于朝,不得歸見,且已數月。此際又承繡衣之命,一出都門,歸期杳然,情理所在,萬萬懇迫,而嘗聞膺是命者,或使于北而之西,或使于南而之東,任其所之,元無所拘。況忠淸左道,接連關東,道里頗近,臣果路由金城,歷見老母,而不敢留滯,一宿卽發,此雖人情之所不能已者,而其循私情蔑公體之罪,則不待人言,臣亦自知,擬俟還朝,陳疏首實,以請譴何矣。乃者執法之言,出於公論之地,臣方自訟之不暇,夫豈有一毫怨尤之心哉?至於重刑驛卒之說,不無苗脈,臣行到原州加里坡地,兵曹驛卜,忽然病蹶,寸步不前,而驛站旣遠,替換無路,方切悶迫之際,適有一匹空馬過去者,初欲出貰,招問其人,則乃是原州丹丘驛馬,而爲載私卜,潛相借去者也。臣以權辭謂之曰,今以賊人窺捕事,方往江陵地,而京驛持來馬匹,病不能前進,勢將換去云爾,則驛卒多般肆惡,不肯許給,中路狼狽,進退兩難,不得已直令從人,移載卜物,仍爲作行,則山若數十里之間,終不相捨,隨後趕來,至以何等客行,稱以窺捕,奪吾驛馬而去云云。事勢到此,亦無奈何,卽卸卜物,還給厥馬,捉入驛卒,略施十度刑訊,蓋慮行色之見疑,欲絶其跟躡之患也。從前作此行而爲此擧者,亦不知何限,而今其爲言,有若臣無端發怒,違法濫刑者然,何其不相諒至此耶?若其自稱某道御史之云,尤不近理,臣雖愚迷,亦不至病風喪性,則必不爲是,如使臣,果發此言,彼驛卒,雖極頑悍,豈有不給馬發悖說之擧哉?此必傳聞之誤,臣不欲多辨也。雖然儒臣,旣以竣還後責罰爲請,則在臣廉隅,已不敢冒沒肅命,而抑臣尤有所難安者,正言趙趾彬之啓,以臣之被彈未勘,輕擬諫職,至請問備銓官,臣之危蹙,更加一層。夫以薇垣亞席,地望自別,如臣庸錄,雖無所遭,固不可濫竽,而矧今彈墨未乾,遽爾輕授,公議之斥,烏可已乎?以此以彼,俱難仍冒,咫尺天陛,末由逕入,玆將書啓,竝疏投進,臣尤死罪。伏乞聖慈,亟削臣職,仍治臣罪,以謝人言,以嚴邦憲,不勝幸甚。臣無任云云。
趙遠命疏曰,伏以臣,頃忝銓職,一參都政,注擬之間,未允物情,至於兩堂,或遞或疏,不安其位,若究厥由,咎實在臣,宜卽露章自列,以謝人言,而身縻外職,陳疏路阻,縮伏累朔,深增悚惕,今於千萬意外,忽叨薇垣除命,臣誠惶隕感激,莫省攸處也。向來玉署三臣之相繼投疏,指斥剌論,何莫非臣引嫌之端,而至如堂下通擬,臣實主張,臣與所通三人,俱是昧昧,朴㻐·洪尙容,至今不識面目,尹彬,不過數次相接,而亦無雅分不識,面無難分之人,而通擬於淸選之職,諒以才堪侍從,人所共誦之致也。儒臣之或謂太遽,或加詆毁,亦不過見聞,與臣參差故也。一通一毁,各從見聞,苟求其故,夫豈有他?而祗緣臣識鑑素蔑,不爲人信服,乃於過政之後,瘡疣隨出,到今追思,尙多愧汗,不可以旣移其職,時日稍久,而晏然苟冒於榮次。且臣素患痰嗽之病,轉輾深痼,藥餌罔效,症形危惙,痰壅喉間,咯下無算,形神日敝,眞元日銷,以此病狀,實無奔趨供仕之望,玆敢瀝懇呼籲於玉候靜攝之中。伏乞天地父母,俯諒臣情勢之臲卼,病狀之沈篤,極許遞罷,以請私義,以延殘喘,不勝萬幸。臣無任云云。
沈檀疏曰,伏以臣,昨年以來,久玷金吾,累按鞫獄,每恐以討逆不嚴,見非公議,不意以誅一逆豎,酷被臺斥,以此爲罪,臣之幸也。況臣以畸危之蹤,動輒生疣,人言之來,固所甘心,縮伏俟譴,豈復有呶呶自辨之意,而喉司不諒臣情勢,遽擬考官之望,致有天牌再降,顧此待勘之身,決無趨承之路,玆不得不略貢危忱,仰請嚴誅。噫,向來凶逆之動搖國本,謀危宗社者,積有年所,前有師命,後有春澤,諸賊暗地弄機,無所不至,而至以不道之說,恣意遑凶於章疏,則亦未有如敞賊之滔天者也。雖愛護敞者,必不敢不謂之逆,逆而誅之,結案奚論?況結案與承款有異,不待承款,而逕先正刑,則死者有餘辭,而議者謂之撓法,固其宜也。若所謂結案者,特行刑時節目,而非所以取服於罪囚,則此非罪囚之所敢拒逆者也。其所拒逆,若或關涉於變辭之端,則更加嚴訊,復取承款,獄體然也。不然而只拒結案着名,則本罪之負犯,姑舍勿論,拒逆君命,自是極律,當死之囚,孰不欲違拒結案,得免身爲異處,而國朝以來,未聞有因罪人之拒逆,而終不能正刑者矣。今則不然,國綱解紐,凶燄尙熾,故述·敞諸賊,蔑視君命於就戮之際,而肆其崛强,可勝痛哉?噫,敞之辛巳一疏,便是承款,更無可問之端,故當初臺啓,直請正刑,而及其拒逆結案之際,疏中辭緣,無一發明,只曰此出於爲宗社之計云爾,則此與變辭者有異,夫豈有更訊取服之端?而本罪之外,又添拒逆之罪,則快伸王法,尤不容少緩也。夫以傾廢國本之疏,謂之爲宗社,則此豈臣子之所忍聞,而爲臣子者,必欲貸其晷刻之命,肆辱我君上,則何快於心哉?臺臣,若以爲敞之負犯,元非惡逆,而臺啓之直請正刑,聖敎之卽賜允兪,俱未免失當,則非臣之所敢知也。若只以結案拒逆爲言,則臣恐從今以往,拒逆成風,而兩觀之下,將無伏法之罪囚矣。又有所不可解者,臺臣亦曰,敞若不誅,則豈無失刑之歎云,而乃反以誅敞爲撓法,天下,元無兩般底道理,一凶賊也而不誅,則爲失刑,誅之則爲撓法,刑與法奚異,失與撓奚辨?如許言論,非臣昏耄所能曉也。昔在仁廟朝,造·訒·仁弘等罪犯廢論者,不待結案,特命正刑。臣未知祖宗朝常憲之外,別有臺臣之所謂三尺,而向日健命之誅,亦未嘗結案,則由臺論而言之,此亦不免爲徑戮,而爲君父討賊之典,盡爲撓法之歸矣。噫,春秋之義,亂臣賊子,人得以誅之,蓋不必士師而皆可殺也,況臣職忝法官,面稟睿裁,誅一亂賊,反得撓法之斥,臣之顚沛,固不足言,而其爲世道之憂,當如何哉?臣竊爲之慨然也。雖然,如使臣,早自引退,無與朝議,則臺臣雖欲捃摭蹈籍,顧安所得乎?此固臣之罪也。臣實自訟,尙復何尤?伏願聖明,先治臣誅敞之罪,以謝人言,次治臣違慢之罪,以肅朝綱,本兼諸任,一竝鐫削,使得退死丘壑,以卒天地生成之澤,千萬幸甚。臣無任云云。
朴弼夔疏曰,伏以臣,乃於昨年,猥忝諫職,妄陳一疏,重被狙擊,譴罷無幾,牽敍遽降,郞署蓮幕,莫非恩榮,在臣私分,已極逾越,而春坊新命,又下此際,顧念萬不稱似,臣倖竊科第,素蔑學識,勸講之任,不敢苟冒,而且臣嚮日所遭,至今病悸,豈可以事在旣往,終無一言,甘自陷於人臣之極罪哉?臣本戇騃,全昧忌諱,妄懷憂慨之心,恥爲和附之態,不量時勢,略有論列,斷斷血忱,只欲恢張公道,激揚淸濁,以贊改紀之政,少效一日之責,而衆怒蠭起,群憾蝟集。持平李巨源,挺身效力,拈出臣疏中汎論朋黨事一款,巧撰爲說,抑勒成案,直歐臣於護逆之地。噫嘻,人之爲言,胡至此極,臣疏旣經睿覽,且塗人目,非可誣也。臣疏槪曰,自甲寅至于辛丑四五十年之間,局面屢換,禍胎潛藏,勳戚大家,世執國命,顓擅權勢,籠絡一世,恣行胸臆,終至凶國而後已。其所謂勳戚大家,卽指曩日凶逆輩,而世執國命,顓擅權勢,恣行胸臆,終至凶國等語,罔非魯三家晉六卿,莽操懿溫不軌之案,則有何毫分顧護之意,而句語之間,極意抉摘。乃反曰逆之一字,全不擧論,此豈非兒童之見,而其何以服人心乎?不獨此也。至曰,辛丑處分,歸之黨禍云者,尤極巧憯,蓋甲寅以來,朋比漸痼,人心日陷,每當飜覆之際,擧懷利害之私,至於辛丑之後,尙多顧瞻之習,臣疏所云,不過傷時慨世,說去來脈而已,苟有一分臣子之心腸者,何敢以堂堂辛丑之處分,歸之於黨禍哉?憲臣,亦豈不知,而忍能爲此者,蓋亦有由臣疏中所論諸人,皆是一代卿宰名類,勤攻之言,反惹疑怒,臣之得罪時議,正在於此。若鉤中喉,如鍼砭心,敢怒而不敢言,意東而言在西,以爲不如是,無以構臣之罪,眩天之聰,闢闔機關,變幻白黑,用意崎嶇,無所不至,不料淸朝臺閣,有此年數,文衡之薦,事體至重,無端例擬,古無是例,則李光佐之前後辭疏,略不及此,而徒事例讓,或出或入,殆近冒昧,故臣不無欲論之意,初有酬酢之語,而旋又思之,重臣平生自許以難進之操,不欲濟之以苟且之目,遲徊不果,則此不過私室之言,而只憑傳說,登諸章牘,臣竊爲重臣惜此擧也。至於金尙奎,臣少與之同硏,文華地望,固無可疵,而但言議或苟,心嘗病之。蓋以濟友責備之意,略有私室評論之語,而章疏之間,元不提論,則未知尙奎,從何得聞,而乃反效尤於重臣,强引爲嫌,無亦太過乎?度支之長,當初所論,不至深峻,此不過官師相規,而儒臣之疏救,大臣之筵奏,各據所聞,則臣何必强主已見,務爲角勝也哉?鄭錫三之規避搢疏,見非公議,而都堂加錄,出於意外,此臣所以爲苟者也。且臣之論李德壽,只斥其言議之不合於銓郞,而曾無一言礙逼於選部通擬之與否,則其時堂郞之費辭疏辨,已極無謂,而至如尹惠敎之疏中所云。强索風稜四字,言甚謬戾,令人代羞,臺諫之職,風稜是責,信如惠敎之言,則韓退之豈作諍臣論,而歐陽脩何譏高若訥乎?惠敎,亦一名流,且當銓地,扶植公議,乃其職責,而反牽姻婭之好,顯示鉗制之意,其將聾瞽人主之耳目,銷軟士夫之風節而後,方可有嫌於心乎?可笑不足責也。臣於一切世味,不知酸醎,一言脫口,衆鎬叢身,怨謗旣溢,吹覓備至,不獨李巨源之構捏,尹惠敎之嘲侮,則在臣自靖之道,固當結舌杜門,斂避榮塗。伏願聖明,特垂矜察,卽許遞解,以重遴選,以謝衆怒,不勝萬幸。臣無任云云。
趙翼命疏曰,伏以臣,卽伏見輔德李德壽之疏,追提臣前秋論劾之事,而全沒本領,略擧枝葉,逶迤爲說,强欲自解,臣不欲復活筆舌,轉生葛藤,而第其疏中戮屍一款,有若臣反其事實,用意構罪者然,直加以憯刻之目,臣安得終默,而不一覷破也。向者德壽,身居臺閣,右袒逆黨,投進一疏,語極謬戾,臣果擧劾其罪,而惟其附麗賊集,點汚身名,實是平生本色,故故拈其情態之可惡者,以賣友戮屍等數件語,弁諸頭辭矣。今者德壽,乃就原啓文字間從略欠詳處,巧意抉摘,演成別語,其言誠可笑,而不足辨,所可痛者,一反前說,竝與其本事而欲歸之於虛套,其時旁聽俱在,焉可誣也?曾於實錄廳稠坐中,有一名官,拊德壽背曰,仁老,以昌集父子,負犯彰著,罪合戮屍爲言,所見豈不明快乎?云云,仁老,卽德壽之字也。此槪伊時逆集父子戮屍孥戮之議,方盛行於世,故有此問答,以他人言之,不是異事,而以德壽觀之,實有投合之嫌,故此言一播,人皆掩口,今乃一切變說,反以戮屍,有關後弊,有所問答云。德壽一身,變幻千百,乃其伎倆,尙何怪哉?至如李晩成罪名之不白與不明白,此乃當初論啓肯綮處,而全諱本事。只提明白二箇字爭些,單用與竝用,至謂之訓議稍別,臣未知本旨之果安在哉?而臣之所論,只在於晩成罪名之虛實輕重,則德壽所爭,反在於不白不明白兩箇訓義,何也?臣竊異之。若夫賣友一款,彼旣獨無提辨,有若引以爲自咎者,臣何必窮底索言,以傷淸朝篤厚之風也?今其爲說,張皇闔闢,專事文飾反尤言者,斥臣以憯刻,譏臣以忠厚,是何其口之能言,而不思其身之自反耶?雖然,臣旣被其無限詆辱,何可諉其言之不足恤,而晏然於論思之列哉?伏乞聖明,遞臣職名,以安微分,不勝幸甚。臣無任云云。
沈埈疏曰,伏以臣,性本至愚,樣不入俗,累玷臺地,見非廟堂,杜門咋舌,自分爲淸朝一棄物矣。乃者春坊陞品之命,遽及於譾劣無似之臣,臣誠惶駭感激,實不知措躬之所也。在臣分義,唯當竭蹶趨承之不暇,而第念胄筵勸講之職,實有輔導成就之責,固非人人所可濫竽也。顧臣學識鹵莽,本無可取,曾忝講官之末,不能極力控辭,冒沒承當者,已乖古人量能度分之義,至今追思,猶覺背汗而面騂,矧玆陞授之命,尤難冒當,此臣所以徊徨踧踖,決不敢徑進者也。臣於職責難强之外,且有情地之危蹙者,日昨筵中,以權以鎭事,倉卒引避也,非但臣言辭拙訥,不能辨破其一二,亦有私分之難安者,臣之疏論以鎭者,只言其被謗之實狀,議薦之不合而已,非出於永枳名塗之計,又非必待其憑擬而駁正之意也。臣只聞其名,多入於北帥之薦,而臣之內兄禮曹判書臣李肇,亦薦其人,而臣未及聞知,矇然論斥,自不免冒嫌論人之歸,此臣所以引避之際,不敢索言而顯斥者也。臺臣之隨事論列,乃其職責,而筵席之合辭營救,實出意外,此無非臣人微言輕,不能見信於同朝之致,臣實慨然,而此可見今日世道,無可爲者矣。如臣疲劣,濫廁言職,論一議薦事,至被筵臣之譏切,臣之前疏中,雖遭狼狽,亦無所辭者,誠非虛設語也。臣若不恤人言,復廁榮塗,則其於辱一身而羞當世何哉?此臣所以寧被逋慢之誅,固不敢晏然冒出者也。且臣於向者,伏見儒臣之疏,盛言胄筵弼善之職,爲任緊重,以選部不爲另擇,僥冒特甚爲言,則自非文學淹博之人,鮮有當之者。況臣才疎學蔑,最居人下,當此愼簡宮僚之日,其何可貪榮戀寵,不思所以斂避之道乎?玆敢冒萬死疾聲仰籲於靜攝之中。伏乞聖慈,曲察危懇,亟許鐫遞,以重榮選,以安賤分,不勝萬幸。臣無任云云。
沈埈疏曰,伏以臣,性甚愚迷,自速災咎,纔脫圓扃,旋趨賀班,蒙被聖上容貸之恩,少伸臣子舞蹈之悃矣。臣於闕下退歸之後,毒腫發於下部,瘡根浮高,毒氣益肆,坐臥俱妨,晝夜叫苦,方至於成膿之境,而本院,以番次苟簡,催令就直,而卽今病情,萬無起動供職之望,臣心惶悶,已不可言,而今此永徽殿陪從之班,宮僚不可不備員,而顧臣賤疾,一向苦劇,臣若不量已病,忍死進參,不幸於咫尺之地,而卒然有顚仆失措之患,則臣之一身狼狽,固不足恤,而駭愕觀瞻,其爲不敬,莫此爲甚,臣之尋單祈免者,蓋以此也。設令腫處得以破膿,其於淸禁齋宿之所,不潔甚矣,尤不可不急速變通者也。窮而呼天,疾痛而呼父母,人之常情也。極知控籲之萬分悚蹙,而不得不有此疾呼,伏乞天地父母,俯諒危懇,亟許鐫遞,以幸公私,不勝萬幸。臣無任云云。批答竝見上
辰時,上御熙政堂,藥房入診入侍時,提調李肇,副提調李眞儉,假注書李宗白,記注官金,記注官吳聖兪,醫官方震夔·許坫·玄悌綱,交河縣監權聖徵,平歸〈道〉察訪金壽煃,孝陵參奉任瑞鳳。提調李肇進伏曰,近來久未入侍,伏未知聖體,若何?上曰,無事。與前一樣矣。李肇曰,醫官,旣入侍,使之診察脈候宜當,權聖徵診脈後,退伏曰,左三部乍帶數,而不至大段,右邊脈候,微有數候,而比前頗減矣。方震夔診脈後,退伏曰,左右脈候沈微之候,比前稍減,而數則比前似加矣。許坫診脈後,退伏曰,左邊寸口關脈,比前尤數,右邊亦頗小數,而不至大段,度數大抵調均矣。玄悌綱診脈後退伏曰,左右三部稍沈,而寸關則頗帶數矣。金壽煃診脈後,退伏曰,節屆冬月,故左寸心小腸脈,稍數,關·尺調均,右寸比前稍數矣。任瑞鳳診脈後,退伏曰,左寸關頗實,尺脈比春間入診時,度數亦調均矣。李肇曰,諸醫診脈後所達,雖或有異同,大抵症候,別無加減矣。當歸龍薈丸,連爲進御乎?上曰,進御矣。李肇曰,所餘幾何乎?上曰,所餘頗多矣。南極丹,幾盡進御,而所餘亦幾何乎?上曰,所餘亦多矣。李肇曰,忍冬茶,連爲製進,以一日之內,進御二貼,爲定式矣。伏未知連爲調進牛黃乎?上曰,逐日進御矣。李肇曰,南極丹,似已垂盡,故敢請入侍,欲爲議定繼進之劑矣。近日連爲問安,且御藥議定,事體至重,而都提調在外,臣等獨爲入侍,事體殊甚未安矣。都提調,聞方有所患,而此不過一時之病,似當速差。南極丹,亦以尙有餘儲爲敎,議藥則待都提調入來議定,何如?上曰,依爲之。副提調李眞儉曰,先朝御筆屛風次頒賜件,留置本院矣。雖無閪失之慮,久留院中,事體未安。頒賜單字,前已入啓,雖未一一落點,踏啓字後,付黃籤啓下,則似好矣。上曰,唯。奏罷。諸臣,以次退出。
上在昌德宮。停常參·經筵。
下直,咸陽郡守趙駿命,所斤僉使邊儀。
兪命凝啓曰,明日常參·經筵,取稟。傳曰,停。
又啓曰,大司憲沈壽賢未交龜,執義李濟武二所監試官進,掌令金濰武一所監試官進,掌令一員未差,持平趙趾彬文一所監試官進,持平朴弼夔文二所監試官進,今日以監察茶時之意,敢啓。傳曰,知道。
藥房口傳啓曰,曜仙南極丹繼進當否,待都提調崔錫恒入來議定事,昨日入診時,定奪矣。今日爲一劑劑入之命,依下敎卽爲劑入之意,敢啓。傳曰,知道。
朴弼夢啓曰,右承旨金東弼,疏批已下,卽爲牌招察任,何如?傳曰,允。
兪命凝啓曰,卽者吏曹郞廳來言,今日爲政事,命下,而判書李台佐,以病陳疏,參判鄭齊斗在外,參議尹行敎病不來,不得開政云。判書李台佐,參議尹行敎,竝卽牌招開政,何如?傳曰,允。
朴弼夢啓曰,右副承旨金始慶,今日不爲仕進,卽爲牌招察任,何如?傳曰,允。
假注書金汴光書啓,臣承命馳往于楊州彌沙里議政府左議政崔錫恒所住處,傳宣聖諭則以爲,臣雖頑愚,亦有一端知覺,當此聖候諸症,尙未平復,前頭有議藥之擧,而臣待罪台席,素患賤疾,若有一分可强之勢,固當竭蹶趨詣,以爲入診議定之地,而顧此毒痢,已過一旬,一樣無減,去夜則似有稍減之望矣,差晩,痛勢復劇,宛轉叫苦,人不忍見。此則偕來承旨與傳諭史官之所目覩,非敢誣也。症狀如是苦劇,雖欲忍死承命,亦不可得,臣罪至此,萬殞難贖。姑待神氣稍定,當以一疏,更暴危懇云矣,敢啓。傳曰,知道。
兪命凝,以弘文館言啓曰,本館番次之苟簡,未有甚於近來,下番闕直,亦已多日,事體極爲未安,闕員未差之代,今日政差出,仍卽牌招,以爲推移入直之地,何如?傳曰,允。
又啓曰,近日廳中,位甚不齊,出納之際,事多苟簡,承旨有闕之代,以在京無故人差出,仍卽牌招察任,何如?傳曰,允。
有政。吏批,判書李台佐牌招不進,參判鄭齊斗在外,參議尹行敎進。兵批,判書李肇藥房進,參判金致龍呈辭受由,參議尹㝚文所試官進,參知柳萬重進,右副承旨金始慶,吏兵批兼進。
吏批啓曰,判書牌招不進,參判在外,小臣獨政未安,何以爲之?敢稟。傳曰,只出緊任。
兵批啓曰,五衛將任善初呈狀內,年迫八耋,老病俱劇,添得毒痢,度數無算,氣息奄奄,實無供職之望,斯速入啓處置云。病勢如此,則輪番之任,不宜一向虛帶,今姑改差,何如?傳曰,允。
以宋眞明爲獻納,李廣道爲掌令,姜必慶爲副修撰,金爲沃川郡守,沈仲良爲左承旨,李善行兼春秋單付。兵批,副司直,姜必慶。
兪命凝啓曰,新除授左承旨沈仲良牌招事,命下矣。日勢已暮,待明朝出牌之意,敢啓。傳曰,知道。
金始慶,以觀象監官員,以提調意啓曰,本監印曆用鐵鑄字,每五年一改造,其物力所費,多至千餘兩。且細密之字,鑄造不精,均字之際,橫斜倒錯,常以此爲悶矣。本監官員許遠,入往彼中,見欽天監曆板,則以梨木刻用,功費不多云,故年神方位圖一張,試令梨板刻字,一板印出數萬張,而不至剜缺,極其精緻,其功役,不過刻手數人,印出之費,亦大減於鐵字,今年印出曆書中,年神圖一張,以板刻所印頒行,何如?傳曰,允。
以副修撰姜必慶牌不進罷職傳旨,傳于金始慶曰,推考傳旨捧入。
答行司直金一鏡疏曰,省疏具悉。卿無所嫌勿辭,從速察職。
答副提學李師尙疏曰,省疏具悉。卿其勿辭,從速察職。
答兵曹參議沈樘,刑曹參議沈珙,參知鄭壽期疏曰,省疏具悉。爾其勿辭,從速察職。
答判義禁柳鳳輝疏曰,省疏具悉。卿其勿辭,斯速覆奏。
答右承旨金東弼,修撰金尙奎,持平趙最壽疏曰,省疏具悉。爾無所嫌,勿辭察職。
答輔德金始㷜,輔德李承源,副修撰李顯章,檢閱曺命敎疏曰,省疏具悉。爾其勿辭,從速察職。
答判決事權以鎭,掌令尹東洙疏曰,省疏具悉。爾其勿辭,從速上來察職。
答左承旨朴熙晉疏曰,省疏具悉,卿其勿辭,從速察職。
右承旨金東弼疏曰,伏以臣之情勢危蹙,踪地臲卼,不敢復廁周行之狀,實臣心之所自劃,通朝之所共知,而陳疏而未蒙批旨,尋單而見阻喉司,進退狼狽,一味惶縮矣。不意銀臺移除之命,忽下於蟄伏俟譴之中,臣誠惝怳憂悶,益不知所出也。噫,臣之妄言論斥,本欲以鎭浮裁汰,調劑辛甘,少遏其乖激之論,而不惟無補於國事,乃反身受其鋒,拳踢迭加,醜辱狼藉,反詈之言,至今斷斷。雖其言無論不足與較,而在臣私義,豈有抗顔冒出之理乎?且毋論事之是非,近日之所以朝象橫潰,風波層激者,臣之一疏,未必不爲之磯,臣反顧慙恧,若負大何,爲今之計,惟斂跡自廢,不齒朝籍,則人之仇嫉雖甚,自無逞憾之地,而朝著亦可以少靖矣。其於公私,豈不兩利而俱便哉?噫,臣之遭譴屛蟄,歲已一周,區區犬馬之誠,豈不欲一肅恩命,以覲耿光,而臣之情地,如上所陳,且前後章牘,一未承批,則是臣苦心血懇,俱未見諒於君父之前,此亦爲臣難進之一端也。昨違嚴召,罰止問備,荐牌之下,不得不來詣九閽之下,陳章徑退。伏乞聖慈,俯察臣由中之懇,亟許鐫削臣職名,以安微分,仍治臣孤恩慢命之罪,以警具僚,千萬幸甚。臣無任云云。批答見上
李師尙疏曰,伏以臣,脚部不仁之症,已過七朔,骨節之酸痛,日以益加,步履之艱澁,日以益甚,年衰病痼,作一廢疾之人,不敢爲陳力之計者久矣,而若其朝賀之禮,起居之班,則不宜以病爲辭,擔舁入闕,十顚九仆,委地蒲伏,不成拜揖,脅息弸急,若將垂絶,凡在周行者,熟不目覩而憐愍?顧此病情積,有源委,如非解職就閑,專意調治,則斷無鮮完之望。伏乞天地父母,特推生死肉骨之深仁,將臣本職及實錄籌司兼任,一倂鐫改,公私不勝萬幸。臣伏聞,昨日筵中,忽下非常之嚴敎,入侍諸臣蒼黃迸出,大臣待命於金吾,景色不佳,聽聞俱駭,何幸天怒旋霽,悔敎卽下,過中之擧,一竝反汗,如日之更,孰不欽仰,而第念聖上,於前後臨筵之際,因擧措間微細之事,屢下臣子不敢問之敎,雖聖心開悟,隨卽收還,而其損聖德而傷國體則大矣。噫,莫難降者,氣也,莫難制者,怒也,此先儒之格言,而後人之柯則者也。仰惟聖學高明,涵養有素,寧復有難降難制之慮,而凡於施措之際,言動之間,不免有此等粗暴之擧,此殆涵養之工,猶有所未盡而然也。伏願聖明,繼自今,加意省察於本原之地,操存不怠,常自惺惺,則天君泰然,百體從令,無復喜怒之過中,擧措之失當,豈不盛哉,豈不休哉?臣於諫臣之疏論訓將尹就商之事,實有所慨惜者,略此附陳焉。就商忠勤一節,白首不渝,頃當凶黨鴟張之日,杜門屛跡,秉志深勤,以此酷被媢嫉,白地構罪,苦請拿鞫,而聖明,俯燭其情狀,屢降特敎,終始曲全,及至更化之日,特授上將之印,至以奸邪鷹犬等敎,發爲凶殼之罪名,聖明之當初辨別諫褒者,不翅若白黑之不亂矣。及夫凶殼之就鞫也,就商亦嘗胥命於金吾,雖承勿待命之敎,而尙謝客深蟄,屢朔引入,間因嚴命,不得不陪衛於動駕之日,而前秋謁聖時,則終未隨駕,至使他將替行,凶殼酌處命下之後,始乃行公,則其所前後處義,不可謂不盡矣。若使就商,只守私分,不顧公體,一向牢辭於酌處之後,則將臣道理,決不當如是,適足陷於慢蹇之罪矣。至於導·敦事,與此不倫,其時已有王與馬共天下之謠,則其間雖不無忠逆之異,而王氏兄弟,實專擅於內外矣。敦又擧兵犯順,則危機交急,都下忷懼,導何敢自恃其忠於王室,而不爲之闔門待命耶?今此凶殼之罪,雖曰出銀謀逆,而屢經酌處,尙未究竟,則比諸敦之犯闕,不無緩急之異,而況就商則大臣之陳達勉出,前後非一,是豈不若周顗之一言,而遽責其處義之相反耶?恐非論人平恕之道也。就商以先朝宿將,受任於危疑之際,上下之倚仗,果何如,而忽地擊去,無少疑難,言念國事,良可寒心。伏願殿下,深察臺言之過重,俯念將臣之無他,特下明命,另加慰勉,使之安意察任,則其在聖朝待將臣之道,國家重軍務之政,可謂兩得其宜,唯聖明之裁察焉。臣無任云云。
趙最壽疏曰,伏以臣,待罪下邑,已滿十朔,分毫蔑效,惶懼架深,不意前月二十二日政,除臣司憲府持平,恩謝繼下,令臣斯速乘馹上來,臣聞命驚隕,罔知攸爲。以臣譾劣之身,叨此耳目之寄,固當感激趨承之不暇,而第臣廉隅,有不可復叨於言責者,臣之昨年忝在柏府也,陳疏閱月,恩批久靳,一向縮伏,有所不可欲爲詣臺自列,以祈遞免矣。此際得聞正言申弼誨,乘時突出,擊去三司,銓長欲售壞亂國事之計,言議之地,宜急有駁正之論,而位著殆空,無一人可言者,當此之時,臣若以未承批爲嫌,袖手旁觀,默無一言,使其憯刻之鋒,又肆一日,則必將網打朝廷而後已,臣何敢顧小嫌而泯默乎?臣果詣闕,欲論其罪,喉司阻搪,延拖時刻,使弼誨狙擊之章,闖時先至,其間機關,巧亦密矣。以常情言之,同居臺閣者,宜痛彼憯慝構人之態,憤彼冒恥先擊之術,同辭竝斥之是嚴,而伊時諫長之疏,扶護傾軋之臺臣,儒臣之章,優許壅蔽之喉司,論臣罪狀,殆無餘地,扶彼抑此,顯有區別,是豈有他哉?臣於詣臺之日,以隄防不嚴,致有紛紜之意,欲規銓曹不審之失矣。以此群怒蝟起,交章力攻,如治大何。噫,當初袖中之文,不過草草規警之語,則是誠官師相規之古道,豈非淸朝之美事,而深怒力斥,胡至於此哉?諫長,以無一言及於沐浴之義,而先論首事討逆之人,爲臣罪案,是何不相恕之甚耶?臣在鄕陳章,旣未蒙批,而兩司備員,合啓之闕日無多,則臣雖欲出而言事,顧非時矣。及夫臺閣皆空之時,出肅行公之計,終格而不遂,則臣實無可奈何。且秉銓用人,有乖物議,則豈可以討逆首事之人,事事原恕,而緘口不言也哉?以此爲罪,誠是意外。噫,未發之啓,被人深憾,反詈之言,至再至三,譏斥嘲辱,狼藉於章牘之間,事過之後,臣不必一一追提較論,以傷事面,而前後之僇辱備至,思之至今,面有慙汗。臣性本疎迂,涉世昧方,一出言路,受人欺誑,袖彈空還,顚沛無餘,此非獨臣之不幸,實搢紳之所羞,儒臣所謂貽羞臺閣等語,切中臣罪,臣亦自解而不得,今若忘廉冒恥,揚揚於榮次,則一世之嗤點,當復如何?臣之決不可復玷於臺地也,明矣。其何敢抗顔入臺,論列事之是非哉?況臣宿患痰火之症,當署復發,幾死更甦,來伏鄕廬,症情漸痼,斷無登路之望,當此聖候違豫之時,不得進詣輦下,以爲承候之地,分義虧缺,罪戾尤大。伏乞天地父母,諒臣踪地之危蹙,察臣病勢之沈劇,亟賜遞罷,刊名朝籍,以礪朝紳之廉恥,以延螻蟻之殘喘,不勝幸甚。臣無任云云。
金一鏡疏曰,伏以臣,積被猜嫉,必欲斥逐而後已,尙賴聖明在上,輒加仁恕,微臣情地,亦不敢爲一時快活計,避遠於田里,遲徊輦轂,眷顧王室,耿耿危忱,屢暴章疏,伏想聖明,亦有以照燭之矣。坐是而怒眼轉白,惡聲漸肆,至于向日疏槪,而殆無餘地矣。噫,臣雖不肖無似,旣參宰執之後,其所周旋出入之地,何等淸要尊顯,而狼藉醜詆,殆若僕隷,辱朝廷而羞搢紳,固無足更論者,而臣所痛恨,緣臣一身,上累聖上知遇之明,下壞淸朝禮讓之美,口氣噴薄,風習乖盭,近日景象,馴至於全無士夫樣子,憎臣者,竊自以爲樂,有識旁觀,亦曰殆哉。世道至此,豈獨臣身受困而已,每念殿下之國事,臣竊爲之嘆息流涕之不足,抑不能無危治世憂明主,而惓惓也。噫,殿下於諸臣言議之交互也,是非淑慝,不曾明白分別,一向囫圇,拖過時月,有罪者靡所懲畏,無罪者不得辨理,泯泯泄泄,莫知烏之雌雄者,不幸近之臣之。辛丑疏所陳,不摠權綱,徒事因循之病,殿下終莫之祛也。噫,宵刻向永,隱憂在中,披衾展轉,達曉不寐,咄咄訝歎,不啻四五。向來四凶,凶焰逆氣,撑天亙地,誠有盤據難動之勢,而殿下不謀於卿士,雷猛風迅,乾淸坤寧,何殿下奮發剛大明正嚴確,有若是也,而今直爲此寂寂寥寥,以致外人之輕議也哉?間者,竊伏聞天怒猝遽,上自大臣重臣,下逮喉舌經幄,嚴敎非常,罪名遄加,旋卽反汗,不俟終日。噫,殿下自輕,乃若是耶?夫怒或過中,怒有爲怒,今殿下之怒之也。不言某事之當怒,罪雖失當,罪有爲罪,今殿下之罪之也。不說某端之可罪,只以無狀斥之,不據其實,群下惶惑莫省,聖意攸存及殿下自悔,一切歸之於一時之火,由是大小臣民,驚憂疑念,咸曰吾君眞果有病乎?此病不祛,奈國事何?或曰吾君殆四十年無此祟,今何病也?其必有以也。抑復妄以小人之腹,竊窺淺深,放肆怠慢,無復顧忌,懷姦欲售,乘機弄計者,又安知闖然不出於其間哉?臣嘗刻心慨惋,寧欲無吪,臣愚死罪,宜不敢妄有贅陳於辭疏之中,而愛君素性,根於秉彝,不容以位卑處散,有所自外,儻殿下,少賜澄省,固有獲於明目達聰之道,是在殿下一轉移之間也。噫,臣之前疏,卽宜捧入,喉司搪阻,終未上徹,兩日之間,天牌四降,臣不敢晷刻自安,再進闕外,席藁俟譴,春官實職,終因筵奏而卸解,館閣兼任,旋蒙鞶帶之恩遞,臣感頌鴻私,有淚盈襟。第念史局纂修,事體至重,除非出入於館閣者,不敢當職,例也。臣旣遞提學,理難仍帶,史局之命,亦願竝許鐫免焉。噫,追先王盛德大恩,欲報無地,實錄一字之撰,臣子所宜盡心,豈敢爲就便頉免之圖,而情勢所拘,未克冒赴,下吏上簿,輒煩懸病,臣毛骨俱竦,覓死不得。离筵開講,賓席久虛,誕辰趨賀,儀禮且闕,而籌司廢坐,臺章峻發,已是臣日夕自訟,寧受大何,而至若將符之纏腰,殆甚芒刺之在背,人固忌克,臣實惶畏,誠亦有不可冒沒而蹲處者,伏乞聖明,夬許遞改焉。嗚呼,構臣之急逕,莫非白地粧撰,而末復以敎文私札二款,如得奇貨,自謂妙策,雀躍群起,蜮弩密張,臣之疏辨,亦已屢矣。今有一言,足以打破鬼膽。噫,抉摘句語,訐發私書,以爲陷人之計者,在何等世,出何等人手耶?今之人,豈盡不知此乎?特以臣見忤當路,眉睫呼吸,人多勇躍自效,雖自謂與臣平日相好者,輕加訾謫,輒思蹈籍,以臣剛偏之性,涼踽之蹤,亦安得淟涊盤礴,仍冒於職次也?惟聖明,垂察而哀憐之,竝令罷削臣諸兼,仍令選部,勿復檢擧臣名,杜門屛跡,獲守微分,使之優遊丘壑,涵泳聖澤,卒天地生成之惠,公私不勝萬幸。臣無任云云。
李顯章疏曰,伏以臣於直中,猝得暴泄之症,頃刻之間,登溷無算,頭疼腹痛,又從以苦劇,昏昏不省,作一僵尸,身在禁中,不能進參於起居之班,已極惶悚,而病狀如此,實有汚穢淸禁之慮,不得不陳章徑出。伏乞聖慈,俯諒微懇,亟許鐫遞臣職,以便調息,仍治臣擅離禁直之罪,以肅朝綱,千萬幸甚。臣無任云云。
金尙奎疏曰,伏以臣於本職,前後忝竊,非止一再,而揣量才分,實無堪承之望,區區難進之義,有所自劃於心,寧被逋慢之罪,不敢爲蹲冒之計,違牌坐罷,不知其幾遭,追惟至今,餘悸猶存,自列之疏,旣未得仰徹宸聽,則天日之明,亦何能俯燭情實耶?日昨新除,適下於竣事復命之際,分義事體,未暇顧他,不得不冒昧入肅,而第伏聞向來宮官之疏,又復提擧臣名,抑揚操蹤,惟意所欲,竝與引免一事,而歸之效尤之科,臣之一身受困,噫,亦甚矣。至如文華地望,元無可疵云者,尤未滿一哂,臣何有地望,亦豈有文華,而故人情厚,吹噓太過,眞所謂名聲荷朋友者,得此評題,光價頓增,而只緣臣性姿疲軟,言議苟且,不能攘臂瞬目,大聲虛喝,致使少日同硏之親儕,成一心病,其愛人責善之意,固可謂過於忠厚,而抑未知今日言論之自許風稜,務爲高爽者,自何年始耶?在臣則惟當愧服之不暇,而恐或有訕於庭者矣。雖然,去就語默,如人飮食,飢飽冷煖,必自斟酌,固不可決諸人,亦非人所可決,則臣之積逋嚴召,一意控免者,實出於自知甚明,自量已審,豈以外至之言,有所輕重,而今乃强爲之辭,費盡許多心力,其亦可笑也已?一日仍冒,誠有所恧蹙不安,卽宜陳暴情懇,仰請鐫削,而路途撼頓,宿恙添重,今始露章煩溷於靜攝之中。伏乞聖慈,亟許遞改,仍命選部,勿復檢擧,以靖私義,不勝萬幸。臣無任云云。
柳鳳輝疏曰,伏以金吾,凡議讞覆奏等事,必待長官參坐然後爲之者,例也。罪人尹憲柱査覈啓本,啓下本府,今當覆奏,而臣與憲柱,有世所共知之嫌,今於議奏之際,實有難便之端,旣不得奉行公事,則理難仍冒於職次,玆敢不避煩猥,仰瀆宸聽。伏乞聖明,俯賜諒察,亟命遞臣金吾兼任,以便公私,不勝幸甚。臣無任云云。
朴熙晉疏曰,伏以臣,性本魯下,才又空疎,而偏蒙拔擢之寵,久叨喉舌之任,筋力奔走,是所自劾,而出納惟允,實多孤負,尋常愧懼,若無所容。卽於不意,伏奉備忘之下本院者,乃以盟壇親臨時,以臣該房,得備捧盤之列,特推加資之典,臣聞命驚惶,莫省所措。顧此命德之器,何等重秩,而虛紆於罔功之身,朝家恩典,恐不免爲屑越之歸也。在臣私義,亦有所憂懼不自安者,臣於昨春,猥陞頂玉之列,又於今日,濫授腰金之榮,雖使有才有功者當之,尙且懍然悚縮,如臣之不才而冥升,無功而虛授,期歲之間,晏然從大夫後者,求之同朝,亦罕倫擬,則過福之災,不稱之譏,已不可言,而其於辱恩寵而累名器如何哉?此臣所以徊徨悶縮,不敢爲唐突承命之計,退伏私次,悉暴危悃,仰首申籲於慈覆之天。伏乞聖明,俯賜諒察,亟收成命,俾重恩典,粗安私分,不勝萬幸。臣無任云云。
金始煥上疏,伏以臣,素抱痰濕之病,源委已痼,每當暑月,輒必發怍,或濕滯而肢節麻痺,或痰閼而胸脅牽痛,症形造變,無歲不然,尋常懍懍,不比恒人者久矣。自經行役以後,諸症越添,脚部浮高,行步蹣跚,飮冷過多,聲音忽變,調治累日,尙無寸效,而最是腰脊之間,頑痰凝結,坐臥起居,動輒酸痛,宛轉床席,不得任意屈伸,以此病狀,實無講席出入之勢。昨於天牌之下,未免違傲,此雖出於病情之萬不獲已,而分義之惶悚,當復如何?況玉候違豫,候班已設,職在邇列,豈敢言病,而臣之卽今症狀,實難自力,欲起還仆,萬無趨造之望,病裏惶蹙,若無所容,卽因本院草記,嚴召再辱,不敢偃伏私次,一向坐違,謹此擔舁病軀,來詣闕外,悉暴情實,仰瀆於靜攝之中,臣罪至此,萬殞猶輕。伏乞聖慈,俯垂諒察亟賜遞改,以安私分,以尋生路,不勝幸甚。臣無任云云。
權以鎭疏曰,伏以臣,行已無狀,自速官謗,向日憲臣之疏與避,其所罪狀,皆士大夫之至汚,人臣之重何,若如斯言,合就刑戮,臣何顔面,與之呶呶,只無地自入而已。臣早玷科第,通籍三十年,而賦性愚騃,不能與世周旋,其所仕宦,僅同蔭敍,只在簿書米鹽之間,歷典五六邑,在任垂二十餘載,上不能副分憂之責,下不能盡撫摩之職,而銜恩畏法,不敢自肆。其於雖十劇吏,百日捃摭,決不至於犯科陷法,臣亦妄有自信,而畢竟所遭,乃至於此,自知之暗,臣尤愧恧。臣與當時大僚,或有面熟者,歷問吉凶,固人情之常,而臣固懶拙,不能皆然,無平日造謁之勞,亦無上書朋附之跡,臺疏所論,雖未知指何人拈何事,而臣實茫然,莫知其端由,雖欲分諫,從何處說起?至於事係倫常,不能盡分,正古人所謂,常思其不盡分處者,臣尤何言?只自涕泣而已。臣之罪累,縱幸脫漏罪罰,固當沒世不齒,而承宣之命,雖以事旋遞,聖恩天大,惶感無地,而都官之除,又在於一月之內,惶隕感激,有淚如瀉。卽當卽日上途,待罪闕下,而陪行之內,有臣如此,寔爲淸朝之所羞,在臣廉義,亦不當祗爲感恩戀寵,冒沒承當,瞻望雲漢,伏地涕泣。且臣犬馬之疾,添劇於屢月旅食之餘,旬月之間,無計自力起程,詞訟之地,又不可一向久曠,玆敢縣道封章,號呼於天地父母之前。伏乞聖慈,曲加矜察,亟命遞改臣新授職名,俾得待盡溝壑,以卒天地生成之至恩,千萬幸甚。臣無任云云。
沈珙疏曰,伏以臣於日昨諫院之啓,旣甚惶懼,亦且驚怪,莫省其所以致此也。夫召對時入侍承宣,乃是經筵官,因文論事,卽其職也。是以,古之名臣碩輔,帶是任而入參講筵,則必以君德闕遺,時政得失,直陳畢說,以自附於有懷必達之義。臣雖魯劣,不敢自比於古人,而惟其一端愚衷,未嘗不加勉於此矣。向臣之待罪銀臺,昵侍講席也,儒臣,適於梁主視學處,有所論說,迤及於昨年東宮入學時事,臣之所陳者,乃因於此,而本非直干恩典,只欲重事體存故例,而畢竟以問于大臣,稟處爲請,則有何一毫近似於猥屑之科耶?伊後臺臣,訪臣於病未仕進之日,竟夕談話而坐,客有以此事提說者,臺臣無一言議其不可矣。及其大臣獻議,睿斷已下,而陞資之臣,出謝恩命,移拜實職之後,忽然發啓,追咎言者,至於如此,其亦異哉。然無論臺言之是非,緣臣妄言,使人橫遭狼狽,臣之不安,固已萬萬矣。況臣頃忝夙夜之任,以宿患伏暑之危重,終至啓遞,蒙恩調息,今已旬望,而苦歇無常,廢食伏枕,呻叫度日,秋曹劇務,末由堪任,今於新除之下,決無出肅行公之望,玆敢疾聲仰籲於慈覆之下,天地父母,俯賜鑑諒,特許遞改,以安私分,以延殘喘,千萬幸甚。臣無任云云。
曺命敎疏曰,伏以臣本顓愚,百無肖似,而僥倖竊科,猥沐洪造,一玷於春坊,再玷於翰苑,前後濫竽,俱不出參下極選,自知不稱,人謂斯何?雖逃遁不得,黽勉應命,而每愧汗溢背,惶懼欲死矣。仍念春坊兼任,乃是已試蔑效之地,固不可冒沒復出,而況一入史局下番之後,則不得兼帶,輒卽控免者,已成近例,玆敢陳章冒瀆,伏乞聖明,亟許遞改焉。臣無任云云。
李承源疏曰,伏以臣於日昨,猥承柏府新命,以武試監試官,進詣試所,臣於其時,重患毒痁,浹月辛苦,雖得少差,元氣積敗,而試事緊急,不敢言病,强痰進參,觸冒風寒,晨昏往來者,殆至一旬,而未及復命,復移館職。一日之內,再辱嚴召,而積勞之餘,疾勢添劇,起動無路,竟犯違傲之科,獲蒙鞶帶之褫,惶悚雖切,私分粗安矣。恩遞半日,除命旋下,職名如舊,繼以陳賀時宮官不備,移拜春坊,天牌踵臨,臣嚴畏分義,不敢一向違逋,忍死肅謝,仍爲入直矣。本病之外,添得寒疾,渾身如束,頭疼如碎,而昨日則朝晝少歇,故百般堪耐,庶可支撑矣,去夜,痛勢轉劇,朝來一樣無減,而咳嗽又作,精神昏憒,殆不省事,卽今症形,萬分危惡,實有死生之慮。且今書筵日開,朝夕法講之外,又有召對,而臣之病狀如此,萬無入侍進講之勢,臣尤惶悶抑塞,不知所達矣。講官,非一刻虛帶之職,禁廬,非賤臣調病之地,疾痛之呼,不得不仰伸於慈覆之下。伏乞天地父母,察臣病重實狀,亟遞臣職,俾得隨便調治,以尋生路,不勝萬幸。臣無任云云。
鄭壽期疏曰,伏以臣,昨以情病難冒之狀,略陳一疏,仰暴私懇,見阻喉司,一味惶蹙矣。繼伏見臺啓,則以當初陳稟之猥屑,問備之罰,至及於承宣,非但新命之不可冒沒承當,所授恩資,亦不宜一刻仍帶,伏乞聖慈,收還成命,以安微分,以重恩典,不勝幸甚。臣無任云云。
尹東洙疏曰,伏以臣,虛帶職名,今已九閱月矣,冒陳哀懇,亦已四次矣。臣之本末,披露無餘,日月之明,何所不燭,而譴罰不加,寵諭愈隆,草莽賤臣,徵甚螻蟻,而偏蒙異渥,愈往罔極,跼天蹐地,靡所容措。臣本庸虛,不適實用,只欲守虞人之義,不敢爲應命之計,則固當連章瀝血,速蒙鐫削,而偃伏圭蓽,每煩一般辭說,祗益其猥瀆之罪。且竊聞在外微末之臣,再上辭本,法所不許,而臣之猥疏,已至累度,干律之誅,在所難逭,用是惶懼,承批已久,而不敢更籲,只縮伏私次,以俟罪殛矣。如是因循,又復累月,而尙無處分,久竊恩寵,臣心悶蹙,若隕淵谷,玆不得不更冒萬死,申暴血悃,冀幸聖慈之矜諒焉。自古懷才抱道之士,常患不遇於時,苟非長往不返之徒,則未有遇時而不出者耳。今臣,以世祿之裔,異隱淪之流,而逢此盛際,濫叨殊遇,如使臣少有所蘊,可以承膺明命,則何苦而固守窮谷,甘與草木同歸哉?誠以空疎陋劣,自知甚明,雖欲厭然冒進,義所不敢,此臣所以仰感隆恩,俯愧虛名,守株私分,甘心溝壑者也。原臣本情,惶恐無地,而君父之眷禮愈勤,臣子之義分都廢,其偃蹇辜負之罪,日積月加,而不可解矣。人有公議,國有常法,若無彼其不稱之斥,應有違傲亂倫之律矣。臣之日夜踧踖,席藁以俟者,惟在於斯耳。伏乞聖慈,天地父母,察臣從前屢籲之至懇,諒臣今日竭瀝之危忱,亟命削臣本兼之職,而仍治臣終始逋慢之罪,以肅頹綱,以安微分,不勝幸甚。臣之實狀,如右所陳,雖職不敢當,恩不敢謝,亦宜致身都下,待命司敗,而素患頭風之症,遇暑添苦,强舁前進,其勢末由,封章轉聞,益涉僭越。臣罪至此,尤增萬隕。臣無任云云。
沈樘疏曰,伏以臣之通籍立朝,三十有五年矣。今則犬馬之齒,已踰七耋,匪分之職,濫至緋玉,其衰容敗形,卽一風顚,行步艱澁,頭面搖顫,其不敢陳力於明時者,臣之自知也久矣。只緣受恩兩朝,無所圖報,或當因山多事之時,或値改紀草創之際,偶縻職名,不敢言退,今此騎曹之命,又當客使壓境,習儀迫頭之日,坐違嚴召,未蒙例罷,逃遁不得,抗顔出肅,此固非因仍盤礴之計也。雖事會非臣子暇豫言私之時,其强其所不可强者,則臣誠有之。臣嘗見史牒,老不知止者,何嘗不戟手哄罵,亦未嘗不以朝廷之間,老且病而不憚夙夜者,爲竊笑於中哉?然當退不退,躬且蹈之,說時做時,一任參差,淸朝引鏡,無以爲顔,中夜撫心,豈勝自悼?彼人言之來,實爲臣他山之石,則臣方甘之如薺,豈敢爲尤人圖哉?然儒臣疏中,向來跳踉,所犯不輕之云者,無亦指臣昨年論銓郞坐罷事而發耶?第觀其意,都不在於本事之可否,而只在於詬辱而抹摋之,則臣不欲追撥宿燼,與爭口氣,而然其一無所執,過自疑防,徒爲脅人之計者,良可異也。臣方自哀之不暇,固不暇論他,而俯仰年載,實不料殿下之世道,一至於此也。然在臣自靖之道,不可一刻冒沒蹲據於職次。伏乞聖慈,亟遞臣職名,仍刊臣姓名於朝籍,令人心永快,而且使臣身,得以優遊丘壑,歌詠聖澤,則雖死之日,猶生之年,臣不勝瞻望祈懇之至云云。竝批答見上
上在昌德宮。停常參·經筵。
下直,谷山府使具聖任。
觀象監,夜一更,有氣一道,起自乾方,橫過月傍,直指巽方,長竟天,廣尺許,色內赤外靑,良久乃滅。五更,月暈。啓。
李眞儉啓曰,明日常參·經筵,取稟。傳曰,停。
金始慶啓曰,大司憲沈壽賢未交龜,執義李濟武二所監試官進,掌令金濰武一所監試官進。掌令李廣道,文二所試官進,未肅拜持平朴弼夔文二所監試官進,持平趙趾彬文一所監試官進。今日以監察茶時之意,敢啓。傳曰,知道。
吏曹,遠接使李台佐,問禮官金尙奎。
李眞儉,以弘文館言啓曰,本館下番,姑降入直,事體未安。副修撰姜必慶,旣有只推之命,更爲牌招入直,何如?傳曰,允。
又以禮曹言啓曰,上年,因傳敎,王大妃殿各道進上,依中宮殿例,限明年依前判付擧行事,分付諸道矣。來甲辰年正月朔爲始,所封方物物膳朔膳,依舊例封進事,分付各道,何如?傳曰,允。
又啓曰,今此勅使出來時館伴,不可暫時虛曠,館伴刑曹判書趙泰億,卽爲牌招察任,何如?傳曰,允。
以平安監司狀啓,平壤隆興部居金召史等溺死事,傳于沈仲良曰,渰死人等,令本道恤典擧行。
兪命凝,以備邊司言啓曰,本司堂上,行公之員絶少,屢請牌招,而一兩人外,不爲承命。明日,乃賓廳日次,而書進字,只是二員,事體誠極未安。除公故實病外,行工曹判書洪萬朝,兵曹判書李肇,行副司直金一鏡,副護軍金始煥,竝牌招,使之參坐,何如?傳曰,允。
又以兵曹言啓曰,勅使時館所立待馬,例以三南驛馬,輪回立待矣。今番勅使時,則以忠淸道驛馬限六疋,今月三十日京中逢點之意,本道監司處,發馬知委,何如?傳曰,允。
又以兵曹言啓曰,今此出來勅使時,平安道補把,咸鏡道驛馬四十匹,黃海道補把,江原道驛馬二十匹,急急分定,罔夜入送之意,兩道監司處,發馬知委,何如?傳曰,允。
以副修撰姜必慶牌不進罷職傳旨,傳于金始慶曰,推考傳旨捧入。
沈仲良,以戶曹言啓曰,依傳敎,左議政崔錫恒,今十月朔祿俸,更令倉官,輸納于彌沙里所住處,則以爲,屛伏郊外,方在祈免之中,所授常廩,理難冒受,伏地惶悚,不知所達云。祿俸又不領受,何以爲之?敢稟。傳曰,更令倉官輸送。
金始慶啓曰,館伴趙泰億牌招不進推考傳旨,今方捧入,而卽今都監擧行之事,一日爲急,更卽牌招察任,何如?傳曰,允。
又啓曰,館伴趙泰億牌招事,允下矣。日勢已暮,明日待開門出牌之意,敢啓。傳曰,知道。
答修撰李承源疏曰,省疏具悉。給災一款,令地部稟處,爾其勿辭,從速察職。
答工曹參判李泰龜疏曰,省疏具悉。疏辭,令該曹稟處。
答吏曹參判鄭齊斗疏曰,省疏具悉。卿其勿辭,上來察職。
鄭齊斗疏曰,伏以臣,虛竊寵命,苟紆匪分,坐干邦憲,今且已期歲矣,無補於聖世,有妨於國事,誤恩彌久,而臣罪日深,此雖是賤臣未能積誠而上格,亦以聖朝過爲因謬而不察,聖明雖有加諒,而朝臣又不假借,因仍至此,以致國體之虧廢而罔恤,此豈朝政之所宜,公議之所安哉?臣每一疏乞,輒蒙優旨,未準微懇,徒勤聖慮,此臣之所深懼也。乃者悉以政體之壞損,廉義之難容,申暴無餘,而亦未蒙矜察,臣於此,陳籲路窮,無復自容,竊伏以俟勘命,亦已有時月矣。伏聞聖體未寧,在朝憂遑,晨夕奉候,臣伏草莽,區區驚憂,賤忱徒切,宜不敢復有所瀆擾,以重煩猥之誅,而今又大政當行,銓部有事,公務方劇,此時本職,不可一日暫曠。若於此不以釐改,俾銓地罔缺,都政得完,則其於國事,何如,又如臣罪何哉?玆敢觸冒鈇鉞,仰籲於愼護之中。伏乞聖慈,亟許回燭,夬賜睿斷,刊臣先後所授職名,以成當務之急,誠不容少緩也。公義旣正,而臣分得所,豈不萬幸?臣無任云云。
李泰龜疏曰,伏以臣,以九耋垂死之人,精力都喪,已無一分供職之望,而入秋以來,身恙層生,喘急胸痞之症,日甚一日。又自近日添得寒感,諸症倍劇,委頓床簣,奄奄若不保朝夕,以此前後公故,俱不得進參,分義掃地,惶悚靡容,理宜速解職名,以幸公私。且新除授本曹判書臣洪萬朝,卽臣親査也。臣以佐貳之官,自在應遞之中,臣於日昨,陳章控免,喉司以首席未出仕之前,不宜輕先捧入爲辭而退却,縮伏累日,只切悶蹙,今則首堂旣已出肅,應遞之職,不容一日仍帶,玆敢復申前懇,仰瀆宸嚴。伏乞聖明,下臣此疏于該曹,使之照例處置。且治臣累次闕禮之罪,以警具僚,以安微分,不勝幸甚云云。
李承源疏曰,伏以臣,伏蒙恩暇,往省父母墳山,獲伸私情,感結幽明,而病淹鄕廬,由限奄過,身帶職名,許久在外,揆諸分義,萬分惶悚,俟得少間,舁疾作行。此際伏聞移拜宮官,旋除館職,除書荐降,馹召聯翩,村閭動色,道路爲榮,微末賤臣,何以獲此?感極而懼,福過而災,發程之後,病狀添劇,不得趲程前進,到處停滯。大庭陳賀,百僚鰲抃,葱臺授簡,群英雲集,而臣獨病滯岐路,跡阻末班,瞻望雲天,只自馳神,昨始來伏城外私次,而宿患痁病,今又重發,寒熱交作,晝夜苦痛,頭疼如碎,四肢不收,貼身委頓,氣息如縷,入謝天階,其勢末由。臣受由而過限,有命而稽謝,罪戾層積,惶懼深切,伏乞遞臣職名,以便調治,勘臣辜犯,以肅朝綱焉。且念臣資本庸陋,百不猶人,加以犬馬之齒,六十已過,蒲柳之質,衰敗特甚,耳聽不明,眼視甚昏,每當進講之時,艱尋旁吐,僅成口讀,而聲音低促,全失法講貌樣,神思謊亂,不能敷達文義,只得伏席惶恐,逐隊趨退而已。是以,一經召對,未嘗不騂發面而汗沾背也。至於夜對之時,則尤極窘憫,燭下細字,全不看得,進講冊子,上下番之分張均讀,自成近例,而以臣眼暗之故,獨使右僚偏勞,此又臣私心之萬萬慙憫者也。論思啓沃,固不可責之於如臣蒙學,而循例進講,猶不能成樣如此,雖非難强之疾,經席侍講之任,決無一分堪承之望。況沈病癃痼,如上所陳乎?當初迫於嚴命,黽勉冒出,乍移旋除,因循至今,而所謂行公不過,持被入直,謹守書籍。只資同僚之替番,殆同冊府之典吏,學士之職,豈端使然哉?更伏望仍命銓部,更勿檢擬臣名於三司之望,無使名器久辱也。臣叨此不敢當之職,有此不可强之病,方當瀝血祈免之不暇矣。顧何敢更贅他語,而益其濫猥之罪乎?第臣才從下土而來,歷見沿路農形之孔慘,不勝區區憂慮之忱,略此附陳,惟聖明之垂察焉。臣行所經,蓋驪·利·楊·廣四邑也,四邑年事皆未免凶歉,而其中驪·利尤甚。臣下去時,秋節過半,而野色尙靑,禾穀之水付者,受旱偏酷,得雨未蘇,擧皆尖細萎黃,其或間有茁長者,而太半腐爛,全無可望。移秧之最早者,獨爲茂盛,而得雨旣晩,早移者絶無而僅有,至於晩移者,則出土寸餘,元無可論者矣。然而農人之猶未絶望者,或冀數日之內,若得鋤雨,霜降且遲,則田穀豆太,可以結實,早晩禾穀,亦不至全棄矣。八月以後,點雨不下,八月念間,嚴霜連降,田畓水穀,竝被損傷,禾穀之發穗者,直立不俯,成實無望,豆太之茂盛者,根莖亦枯,空殼無實,其他黍粟木麥,尤以穀爲名者,一不登熟。以此時當西成,民皆飢餒,折取未熟之種穗,擣爛作粥,得以連命,無此者,連日不食,村閭艱狀,甚於窮春,而雈苻之盜,草竊之奸,處處作擾,民皆警守,夜不得眠矣。農民等皆以爲今年年事,比諸乙丙,雖或稍間,比諸上年,不及遠矣,而朝家不知如此,視同豐年,給災一款,全不擧論,諸般徭役,必將準徵云。臣未知朝議之果如人言與否,年分事目之果如何,而向臣在京之時,人有自鄕來者,輒問年事如何,則皆言夏秋得雨後,田畓各穀,頗得向茂,日後無他災害,則似不至大歉云矣。及臣下去時,去路所見,已不如在京時所聞,及臣回還時來路所見,又不如下去時所見。凡臣往來,首尾月餘,農形至於再變,今則判爲大侵之年,臣若不爲目見,則何以知年事之如此凶歉耶?以此推之,則朝家之認爲豐年者,無足爲怪,而民間云云之說,亦不爲無據矣。及臣入京後,得見朝紙,則度支之長,以農形稍變,至有全不掛鎌處給災之請,始知有司之意,亦不專在於恤費,而民情庶可以少慰矣。然,以臣所見,此猶未足,分數災不可不竝給也。夫分數給災,虛實易混,吏緣以爲奸,惠未必下究,朝家爲是之慮,雖遇災年,苟非大殺,則未嘗輕給分災,而至於今年,則不是少歉,豈可以常年例給之災,塞責而已乎?臣在鄕時,主人家,刈取早稻,一斗所種常年三十餘斗所出之地,僅推二三斗或四五斗,最勝者,不過十斗許,早稻所種之畓,皆是有水根饒沃之地,而其所收如此,則其他無水根枯燥之地,可推而知也。如此之處,以其有數三斗所出,而旣已刈取之故,不得入於全不掛鎌之中,則賦稅徭役,自應一如。常年農民,終歲勤苦,僅獲一二分所收,而官家視若常年,必責十分之稅,則此與白地徵稅何異?宜命地部,令諸道監司,就尤甚邑中精覈災實,量給分災,決不容但已也。且臣久住鄕廬,適當監試日期,見赴擧儒生輩,將取半熟之早穀,或賣農牛,或東西稱貸,以備試紙行糧,艱辛千萬,計其所費,則穀至三四石,夫三四石穀,可作八口家一月之資,民失一月之資,則當受一月之飢,今年設科,凡幾遭矣,旣設增廣大小科矣,旣設庭試矣,式年大小初試矣,開月,又有庭科吉日已擇矣,儒生所費,未知幾月之資,而來頭將受幾月之飢乎?且於設場之時,公家麋費,亦甚不些,已經之科,無可言者,而來頭之科,亦豈無權宜變通之道耶?皇天眷佑,聖候夬復,凡在含生之類,孰不歡忭?頒慶之後,設科取士,自是次第應行之典,而當此科事荐疊,年事大侵之日,有不可膠守常例者,旣已祗告太廟矣,旣已頒赦八方矣。設科一款,今雖姑停,恐未必大有歉於一國同慶之意,竝乞議大臣而處之,不勝幸甚云云。竝批答見上
上在昌德宮。停常參·經筵。
下直,慶源府使柳聖基。
李眞儉啓曰,明日常參·經筵,取稟。傳曰,停。
金始慶啓曰,大司憲沈壽賢未交龜,執義李濟武二所監試官進,掌令金濰武一所監試官進,掌令李廣道文二所試官進,未肅拜,持平朴弼夔文二所監試官進,持平趙趾彬文一所監試官進。今日以監察茶時之意,敢啓。傳曰,知道。
兪命凝,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,副摠管申命仁,以禁衛營別將,別驍衛中日試放事,南小門洞晝仕進去之意,敢啓。傳曰,知道。
備忘記,傳于兪命凝曰,今下弓矢,慶源府使柳聖基處給送。
傳于兪命凝曰,大臣·備局堂上引見。
李眞儉啓曰,館伴趙泰億,今日又爲違牌不進推考傳旨,今方捧入,而都監凡百擧行之事,俱係緊重,更卽牌招察任,何如?傳曰,允。
又啓曰,館伴趙泰億,再招不進,推考傳旨,今方捧入矣。一日三牌,有傷事體,而都監凡事,萬分緊急,更爲牌招,俾卽察任,何如?傳曰,允。
又以弘文館言啓曰,副修撰姜必慶,昨日違牌,旣有只推之命,更爲牌招察任,何如?傳曰,允。
又以錄勳都監言啓曰,幼學李震英上言,覆啓事啓下矣。李震英,過限不現身,上言內辭緣,依例勿施,何如?傳曰,允。
又以禮曹言啓曰,今此勅使,旣以頒詔出來,則迎勅翌日,當有仁政殿權停例頒敎之擧,應行節目,依前例,預爲磨鍊擧行,何如?傳曰,允。
以副修撰姜必慶牌不進罷職傳旨,傳于金始慶曰,推考傳旨捧入。
金始慶,以迎接都監言啓曰,館伴趙泰億,方自政院催促,而時未出仕,都監凡事,一日爲急。臣鳳輝,今日與諸郞廳,會同開坐於南別宮,爲先檢察迎勅諸事之意,敢啓。傳曰,知道。
又以迎接都監言啓曰,啓下郞廳八員外,不足郞廳六員,依例加出,別單書入之意,敢啓。傳曰,知道。
兪命凝,以兵曹言啓曰,今十月十五日,私奴戒男稱名人,自宣仁門入來,差備門外擊錚,極爲駭然,令攸司囚禁治罪。同門守門將金益重,常時不能禁斷雜人,以致闌入,亦難免其責,推考,何如?傳曰,允。
金始慶,以義禁府言啓曰,卽接月令醫員金命坤手本,則時囚罪人權信建,自數日前,重得傷寒,頭疼身熱,百節盡痛,面部浮腫,六脈洪數,飮啖全却,眞元大脫,諸般症勢,日漸轉劇云。自前罪人病勢如此,則有保放救療之規,敢此仰稟。傳曰,依爲之。
兪命凝啓曰,兵曹郞廳來言,闕內各處入直軍士夜巡檢云矣,敢啓。傳曰,知道。
答刑曹判書趙泰億疏曰,省疏具悉。卿其勿辭,從速行公。
答忠淸道淸安進士楊敏益等疏曰,省疏具悉。疏辭,令該曹稟處。
趙泰億疏曰,伏以臣,伏聞去夜,勅牌入來,以臣差館伴之任,臣卽當趨詣都監,擧行凡事,而臣之所患瘧疾,今至三朔,尙未離却,寒熱之發作無常,元氣之壞敗無餘,欲坐則腰脊酸痛,輒思頹臥,欲行則脚力脆痿,不能起步,對人酬酢,或至稍煩,則虛汗浹背,精神眩瞀,食飮全廢,委頓床席,惟日夕叫痛而已。以此病狀,顧安有奔走職事之望哉?銓曹亦知臣病之如此,而差臣此任,誠是意外,臣雖無狀,粗知往役之義,前後五勅之來也,以京畿監司往迎者一,爲遠接使者一,伴送使者再,爲館伴者三,爲都監堂上,替行提調事者一,祈寒盛暑,內外奔忙,殆無閑日,而未嘗一毫憚勞,區區所自勉,正在於殫竭筋力,少效忱誠而已。不幸身嬰奇疾,與死爲隣,此時此任,無以自力趨命,召牌之下,竟未祗承,臣之近日以病違召,殆過十數次矣,論其負犯,固已萬殞難贖。況今日犯逋,爲罪尤深,律以王章,理難終逭。伏乞聖明,俯念都監事急,賤疾難强之狀,亟命先遞臣館伴之任,仍命有司,重勘臣積違召命之罪,以嚴公法,以安私分,不勝幸甚。臣將此疏,連日呈院,則一向退却,今日三牌續降,而臣之病狀,卽今尤劇,寒熱大作,萬無起動之勢,又未承命,人臣分義,掃地盡矣。席藁私次,恭俟誅殛之亟加而已云云。
楊敏益等疏曰,伏以書院之設,國家所以崇奬道學之本,士子所以藏修講習之所也。一有事業,足以輝映乎簡策,道德足以矜式乎士林者,則雖世之相後旣遠,而人之興慕不衰,卽其履跡所及,風韻所留,建立祠宇而俎豆之,朝家又從以宣額而表章之,則書院之設,何莫非敦風敎勸士學之一大關捩耶?臣等所居淸安縣,有故領議政贈諡忠正公臣李浚慶書院。蓋浚慶,以四朝元老,爲國朝名臣,功存社稷,澤被生民,國乘之筆錄,前輩之贊述備矣。固非後生末學之所敢容議者,而若其學問淵源,則師事從兄延慶,得聞先正臣趙光祖緖餘,蘊之爲德行,措之爲事業者,無非從經學中出來,至於請雪己卯諸賢之冤,而斯文旣晦而復明,首發五賢從祀之請,而士氣旣阻而復振,其扶善類衛斯道之功,足以有辭於百代。此一邦人士所以誠心尊慕,立祠妥靈,而尙無錫名崇報之擧,斯豈非士林之缺望,昭代之欠典乎?臣等玆敢糾率同志,裹足遠來,合辭齊籲於九閽之下。伏乞聖明,亟命攸司,特賜院號,俾列祀典,以慰多士喁若之望,不勝幸甚。臣無任云云。竝批答見上
巳時,上御熙政堂。大臣·備局堂上引見入侍時,右議政李光佐,行司直金一鏡,行副提學李師尙,行大司成李眞儒,左副承旨兪命凝,副校理尹游,假注書李宗白·金汴光,記注官吳聖兪,記事官李善行。右議政李光佐進伏曰,小臣連有病故,久未入侍,客使又將出來,今日是賓廳日次,故敢爲入侍矣。國家財力蕩竭之時,勅使又來,其將何以接待,而西路民力,凋弊已甚,爲慮尤爲罔涯矣。往者彼國,召見我國使臣,使臣召見,必在於宗班爲使臣之時,彼國,蓋重宗室故也。今者勅使,亦是彼國宗室云,似或是別遣申勅都監,各別接待,引接之時,亦爲各別致意,以示自上款接之意,似好矣。上曰,依爲之。又所啓,勅使牌文中,上使名字,明是曾成,而平安監司狀啓中,曾字,書以魯字,雖尋常奏御文字,亦當致察,況勅使姓名乎?政院,亦不能致察,平安監司吳命恒及當該承旨,竝推考,何如?上曰,依爲之。又所啓,良役變通事,曾已定奪,而廟堂多故,堂上不齊,尙未擧行矣。今姑連次商確,將爲從長變通,而前日請出文武郞廳各二員,而似爲不足,備局郞廳中,文臣尹游·李眞淳·金始鑌,使之句管,武臣則金洸·柳純章,使之句管,而如或有事故,則似不無苟簡之弊,雖非備局郞廳,亦可以加數差出,文臣一員,舍人趙遠命,武臣一員,宣傳官黃應洙加差,使之同爲句管,何如?上曰,依爲之。又所啓,持公事入侍,是自上引接臣僚之事,事體自別,若有可以變通者,則固當商確歸一,詳審陳達,而諸承旨,各隨所見,率爾陳請,屢次變改,初則以時刻,自上下敎稟定矣,厥後竝午日限而改之,殊涉未安,當該承旨,從重推考。此後間三日入侍,則依前擧行,而每日次早朝政院仰稟時刻,自上以某時爲之下敎,或有難於引接之事,則間或停止,亦無妨矣。以此定式施行,何如?上曰,依爲之。又所啓,左議政崔錫恒處,自上連下特旨,優禮敦召,凡在群下,莫不欽仰贊歎,而卽今國事罔涯,今年年事,又未免凶歉,民生無蘇息之望,國儲無支撑之勢,民憂國計,責在廟堂,而臣本疎迂,莫知所措。左相立朝旣久,精通國事,本末百事,皆仰成,況今勅行出來,國家多事,必須廟堂備員,然後方有措手之道,而左相造朝,尙無期,國事誠爲切悶。況御藥議定,事體至重,藥院以都提入來後,議定御藥定奪,則以大臣體國之誠,亦豈自安於心哉?卽今則左相實病不輕,難於供職,而治病之道,鄕村豈如京中乎?爲先入來調治,速得差歇,則可以議定御藥,亦可以做國事,更加各別敦召,期於必致,何如?上曰,當依爲之。又所啓,領議政崔奎瑞,旣已退居,自先朝屢度敦召,而終不造朝,到今入來,固非容易,而凡事自有時宜,先朝則國家事勢,豈如今日之孔棘乎?卽今國力蕩竭,民生窮困,轉益無涯,如地部惠廳,擧皆枵然,如私家之不能繼朝夕。今年災荒,又如此,而活民之道,茫然無策,國勢之岌嶪,實爲哀痛,大臣體國之誠,豈不動念於此,而乃以常例處之乎?與左相,一體敦勉,期於造朝,則國事誠爲幸甚。上曰,當依爲之。又所啓,聞閭巷,以侍女選擇事,甚爲騷擾云,曾前則以譯官·書吏等良人輩女子,選入矣。其後民弊甚多,別爲變通,以內司所屬之女子選入,而良民則更不入抄,只以聯族而或有參入者矣。卽今還復選良人之女,致此騷擾,國家旣以民弊定令甲,何可不爲遵守乎?一依定法,良人女子,更勿混同選入,且申勅內司,嚴禁騷擾之弊,恐合事宜。上曰,依爲之。
李眞儒所啓,臣待罪國子,目見本館事勢,養士凡百,不成貌樣,以臣忝在主管堂上,郞僚逐日告急,而實無善處之道矣。本館財力,本不至殘薄,而數三年來,奴婢身貢,每每災減,賑廳亦不給災減之代,物力之蕩竭,專由於此。臣向者請對陳達,請得災減代,而賑廳稱以貢木十同代,只給錢文五百兩,本館所失甚多,而三十餘同之代,更無出處矣。向者左尹李明彦,爲大司成時,以西壁日用難支之故,言于賑廳堂上,得災減代原州所在賑廳米一百石,一邊行關於原州,使之船運,貸出養賢庫諸生飯米百石而用之,將待原州米上來後充償矣。原州牧使崔正敏,以賑廳米散在民間,待秋收納後上送之意,移文於本館矣。俄又直報賑廳,請勿許給本館,留作賑資爲言,則賑廳題辭以爲,成均館則已得災減代五百兩,此米則賑廳前頭取用,姑爲捧留宜當云。臣以不然之意,文移賑廳,則賑廳以得隴望蜀爲答矣。李明彦之請得原州米,爲日已久,臣之請得災減代錢文也,非曰捨原州米而取此,則到今還收旣得之米,已非共濟之意,且諸生飯米百餘石,旣已先貸,若不得原州米,則前頭諸生,將未免闕供,本館實無措手之路,事之可慮,莫此爲甚,分付賑廳,原州米一百石,以災減代,仍爲劃給,何如?上曰,依爲之。又所啓,近來書院之弊,罔有紀極。臣於春間,待罪銀臺,入侍前席,備陳書院疊設猥享之弊,夏間忝在經幄之長應旨陳疏,復伸前說,有令廟堂,稟處之批,而覆啓無期,臣於此事,未嘗不耿耿憂嘆,不避煩瀆,敢此仰陳。先朝癸巳受敎中,雖從祀大賢,不許疊設事,揭在政院廳壁,文廟從祀儒賢,如文純公李滉·文成公李珥·文簡公成渾院宇,曾前疊設,其數甚多。今若一倂毁掇,則誠有騷擾之患,癸巳受敎以後,建祠請額疊設者,一切毁掇,似爲得宜,此外疊頒恩額者,自在應毁之中矣。若如向者大臣所達,自今以後申禁,則外方士子,不畏朝令,終歸於因循,邦禁無可行之日。且書院創建時,發簡求請,曾有朝禁,而鄕儒輩,終不遵行,列書搢紳有司之名,求請於監兵營及列邑,臣嘗痛斥此弊,而臣名亦多混錄於發簡中云,極爲駭然矣。諸宰及名官,聯名求請,列邑不敢不應副,盡力輦輸,而當此財竭之時,諸院求請,一時沓臻,不勝支當云。自今以後,行會各營各邑,書院求請,一切勿施,然後方可以禁斷書院猥多之弊。且院宇,作一良丁逋逃之藪,鄕曲非文非武之類,圖囑院任,投入院生,謀免軍役,此已可駭。所謂鄕校書院募入,皆以有身役充定,以免煙戶雜〈役〉,元無良丁冒錄者,此乃八路通行之例,而向時有一筵臣,錯認良丁之冒錄於校院,請以州府郡縣之校院各定良丁冒入額數,自此諸道校·院·齋任輩,稱有朝令,創出良丁募入,通八道言之,則國家之失良丁,其數甚多。自今以後,分付列邑,鄕校及賜額書院,良丁募入,一倂革罷,汰定軍役,未賜額院宇及鄕賢祠,則院生及稱以保軍,圖免煙役者,亦皆沙汰禁斷,恐合事宜。區區所懷,惶恐敢達。上曰,依爲之。金一鏡曰,李眞儒所達,是矣。聞小臣名字,亦冒入於院儒請簡中,臣固不知,而外方則認卿宰名官之所請,不敢不施,各營各邑輦輸財力,爲弊多端。李眞儒所達,卽出擧條,輪示外方,俾無如前貽弊之地,何如?上無發喏。奏罷,諸臣,以次退出。
上在昌德宮。停常參·經筵。
下直,南海縣監朴旻梓。
觀象監,夜三更四更,月暈。
李眞儉啓曰,明日常參·經筵,取稟。傳曰,停。
又啓曰,館伴趙泰億,昨已陳疏承批,更卽牌招察任,何如?傳曰,允。
又以弘文館言啓曰,副修撰姜必慶,昨日違牌,旣有只推之命,更爲牌招察任,何如?傳曰,允。
以副修撰姜必慶牌不進〈罷職〉傳旨,傳于金始慶曰,推考傳旨捧入。
以朴奎文爲事變假注書。
朴奎文在外代,以李萬瞻爲事變假注書,李宗白病代,以權䌖爲假注書。
金始慶,以觀象監官員,以提調意啓曰,星變側候文官鄭啓章,前以試官付軍職,而時無帶職,口傳付軍職,仍爲察任,何如?傳曰,允。
備邊司薦望,江華留守尹行敎·朴弼夢·李眞望。
兪命凝,以備邊司言啓曰,端川獨鎭設行後,北兵營納布三手軍四哨,將爲兼役之歸,南關各邑,則雖曰兼役,本郡則三手,曾在束伍之外,獨鎭設立之初,創令兼役,有乖於優恤軍兵之道,欲爲某條變通,累次詢問本道,而尙未得善策矣。得見咸鏡監司所報,則端川所在前營軍千餘名,移送洪原·北靑·利城三邑,未及盡充,以騷擾故,依朝令將爲還罷,而卽今已充定者,色目區別,成冊上送矣。其中三邑所先充合平民一百五十三名,吏奴婢雇工二十九名,寺奴三名,私奴七名,水鐵匠四十八名,通引三名,合二百四十三名。此皆將爲停罷之軍,端川三手軍代,移定捧布,入送北關,事甚便當,四哨內未移定之數,尙有百餘名。此則令本道,從容方便充補宜當。三邑新充定內,又有假率軍官十七名,校蒙生五十九名。此則疲殘儒品,混入其中,自初多有稱冤之言,今姑置之,其中軍役恰當者,則本官,自當詳察處之。以此分付,何如?傳曰,允。
又以備邊司北漢主管堂上言啓曰,經理廳,旣已革罷,北漢則本司有司堂上句管,凡公事,以本司印信行用矣。當初經理廳印信,移送禮曹,使之削篆,何如?傳曰,允。
又以兵曹言啓曰,俄者曜金門守門將來言,訓鍊都監軍士申善起,乘醉突入於門內,作挐肆惡,而係是訓局軍兵,有難任意治罪,故捉來以告云,而門限已迫,未暇査治,卽令退送闕外,拘留待明,而醉漢拖去之際,門鑰急下,不及出送,省記外軍卒留宿,極涉重難,而勢出不已,入直都監將官處,姑令拘留經宿,而闕門作挐之罪,不可不別樣懲礪,待明朝移送刑曹,從重科罪,何如?傳曰,允。
又以工曹言啓曰,本曹逐朔各殿進上黃毛及闕內外諸上司各衙門元進排筆墨,自本曹,每月給價於筆工,使之擔當奉行,而其價則極爲零星,黃毛則近尤絶貴,貧殘匠手,東西出債,艱難措備,而各司下輩,毋論筆品之好否,藉勢點退,罔有紀極,應納筆柄,多不過十數,而下輩之中間徵索,每至於百餘柄之多,筆工輩,不勝支當,曾有斷指絶業,縊項自死者矣。今番觀武才時,一名縊死,五名逃走,究厥所由,無非下輩中間索賂之致,其爲情狀,萬萬痛惋。大抵各衙門未諳如許事情,以未及進排之罪,或移文刑曹,或出牌推捉者,無日無之,其間弊端,有不可忍言,移關贖牌禮錢,擧皆徵出,不能備給,則或脫取其衣服,或掠奪其器皿,則殘弊工匠輩,安得不縊死逃走乎?言念及此,誠極哀痛,目今筆工之勢,已至百尺竿頭。若無別樣軫恤之道,則莫重進上及諸上司責應筆墨,將無以成樣,公私狼狽之患,勢所必至,至於別進排造束黃毛,毋論遺在之多寡,一千五百條式,每年恒式上下之意。自本曹,屢煩天聽,申飭該曹,而該曹,旣有成命之後,不以恒式之數上下,每每塞責題給,其在事體,亦甚未安,而且各衙門捧甘筆墨,本無定限,下吏輩從中用奸,優數捧甘之後,卽令督納,使不得一刻遲滯。又於元數之外,加徵筆墨倍蓰,其數不滿其慾,則輒構誣成罪,故下輩移於囚禁,發牌之令,不得不依甘結先備進排後,會減次移文戶曹,則戶曹,惟以減損爲意,會減者,止於十分之一,或折半或勿施,以此之故,前後下輩,白地無面之數,不可勝計,而徒擁虛簿於戶曹矣。自今依己亥年定奪,諸上司所用筆墨,捧甘本曹,本曹封置,使各其司受去,而下輩之移刑曹出牌推捉之弊,一切禁斷之意,更爲捧承傳遵行,而諸上司下輩,如有如前作弊之事,則本曹,摘發入啓,移刑曹依律定罪,上司亦念此弊,痛禁下輩之作弊。別進排黃毛價,依定式一一上下事,申飭地部,使筆工輩,得以保存,而如有不時都監及試所所用筆墨,則容入多寡,雖未能逆料,而自該曹從優假下,使之進排,別定算員,眼同從實入會減,則可謂公私兩便。以此定爲令甲之意,分付各該司,何如?傳曰,允。
掌令金濰啓曰,請行藥宮人金姓者,亟命出付攸司,直爲正法。請還收極邊遠竄罪人金在魯·申思喆·金取魯·金希魯等量移,金令行·具鼎勳放送之命。請還收罪人尹廷舟量移之命。請亟寢鞫廳罪人慤·星樞等酌處之命,依前成命,夬正典刑。請伊日拔劍作挐之人,令左右捕廳,刻期譏捕,依律正罪。措辭見上新啓,平安兵使金洙,曾任南兵使時,當逆宦世相謫去之日,乘夜送人,邀入營中,促膝密語,自昏至晩,世相解佩刀贈洙,洙贐其行甚厚,洙以秩高武臣,雖宦寺之無故者,不宜與之相接,況世相罪惡貫盈,特命遠竄,則渠何敢邀致於深夜密席之中,言語綢繆,互相贈遺,略無顧忌耶?使洙平日,若無與世相交結之事,則其所親密,必不至此,傳說狼藉,聽聞俱駭,請平安兵使金洙,亟命拿問,嚴覈正罪。新除授司諫院獻納宋眞明,時在黃海道海州地,請斯速乘馹上來事,下諭。答曰,不允。末端事及下諭事,依啓。答左承旨沈仲良疏曰,省疏具悉。爾其勿辭,從速察職。
沈仲良疏曰,伏以臣,恩重而報蔑,年老而病痼,圖自便則分義未安,效奔走則筋力不逮,進退兩難,惶悶恒切,而夙宵洪劇,首尾七朔之間,三遞旋授,感懼冞深,庶殫衰鈍,少效微勞,昨又不敢引疾,强策就直矣。伏聞筵中,以臣頃日筵奏之失當,大臣有所請推云,臣於是,不勝惶懍之至。臣之伊日所陳,祗爲靜攝中,酬應有妨,敢以持公事入侍,不必定日,必以玉候平穩時召入賜對之意,仰達而蒙允。蓋其區區憂愛之誠,自不覺其妄率之歸矣。今何敢自幸其問備罰輕,而晏然仍冒於職次乎?玆敢疾聲仰籲,伏乞天地父母,特垂諒察,遞臣之職,治臣之罪,以安微分,千萬幸甚,臣無任云云。批旨見上
上在昌德宮。停常參·經筵。
下直,定山縣監李世璡。
夜四更,月暈,廻火星。
大妃殿·中宮殿,藥房問安。答曰,知道。
金始慶啓曰,明日文武科庭試放榜,相値視事,頉稟。傳曰,知道。
又啓曰,來二十一日輪對日次,取稟。傳曰,停。
又啓曰,大司憲沈壽賢未交龜,執義李濟,掌令金濰呈辭,掌令李廣道文二所試官進,未肅拜持平朴弼夔文二所監試官進,持平趙趾彬文一所監試官進。今日以監察茶時之意,敢啓。傳曰,知道。
又以弘文館言啓曰,本館番次之苟簡,未有甚於近來,姑降入直,已至多日,事體極爲未安。闕員未差之代,明日政盡數差出,仍卽牌招,以爲推移輪直之地,何如?傳曰,允。
藥房提調李肇,副提調李眞儉啓曰,伏未審日間,聖體若何?大妃殿氣候,亦復何如?丹·丸兩藥,連日進御,而寢睡水刺之節,一樣平常乎?今日臣等,率諸醫入診,詳察聖候宜當。伏聞世弟宮入診醫官之言,則前日劑進古庵心腎丸,幾盡進服,今當繼進,而必須更爲診察後劑進,今日亦當率諸醫入診,敢來問安,竝此仰稟。答曰,知道。無事,慈殿氣候安寧。丹·丸兩藥,連日進御,寢睡水刺一樣平常矣。勿爲入診。
再啓曰,臣等,率諸醫,進詣世弟宮,診察王世弟氣候,退出後與諸醫商議,則以爲,卽今脈度帶數,數日來有眩氣,而不至大段。金銀花茶,調龍腦安神丸,姑先進服,更觀數日,議定湯劑,古庵心腎丸前加入中,知母二兩,減一兩,加進一劑宜當云。金銀花茶五貼,古庵心腎丸一劑劑入之意,敢啓。傳曰,知道。
金始慶,以校正廳言啓曰,璿源譜略開刊印出,已盡粧䌙矣。御覽吉日,令日官推擇,則今月十九日爲吉云。以此日,臣等率都廳以下,具儀仗陳鼓吹,由正門陪進仁政殿,承旨請承傳色捧入,世弟宮進獻,則侍講院官員,請承言色捧入等事,一依前例爲之之意,分付各該司,外處奉安。國朝御牒添改之張,一體陪進,御覽還下後,以爲隨時分藏之地,何如?傳曰,允。
又以迎接都監言啓曰,都監郞廳李震佐,以勅使時回避呈狀,郞廳尹就咸,方兼長生殿郞廳,竝爲改差,其代以平市署令安相眞,禮曹正郞李光湜差下,使之察任,何如?傳曰,允。
沈仲良,以戶曹言啓曰,依傳敎左議政崔錫恒,今十月朔祿俸,更令倉官,輸納于彌沙里所住處,則以爲,常廩輸送之命,已過十餘次,此實近來所未有之異數也。輒復辭而不受,揆以分義,跡涉不恭,而晏然祗受,終有所不敢者,又未得捧留,伏地惶賓,不知所達云。祿俸又不領受,何以爲之?敢稟。傳曰,更令倉官輸送。
又以戶曹言啓曰,故海平府院君尹根壽恩賜田結,尙未準受矣。慶尙道星州牧數外官屯田畓竝八結,密陽府數外官屯田畓竝三結,自本家,望呈願受,依例折給,何如?傳曰,允。
又以戶曹言啓曰,故咸陵府院君李澥,長陵守陵官時恩賜田結,尙未準受矣。京畿廣州府數外官屯田畓竝四十九負貳束,自本家,望呈願受,依例折給,何如?傳曰,允。
金始慶,以校正廳言啓曰,曾前譜略頒賜時,宣祖大王·孝宗大王·顯宗大王外孫長泒各一人及罷職在喪宗班,皆入於頒賜中矣。令政院,取考前例爲之之意,敢啓。傳曰,知道。
又以訓鍊都監郞廳,以兼提調意啓曰,今癸卯式年各道陞戶砲手,九月二十五日,京中逢點事,曾已分付諸道,而因大將之引入,臣李肇,今月十四日點考抄擇,其中江原道三陟所定砲手,旣過限不爲上送,又不論報。平康則稱以有病頉報,亦不上送。六道中二十二邑,則以不入籍無根着之類,苟充上送,其餘三十四邑,或孱劣不合,或代點,或一二式年不入籍,或軍案與成冊四祖相左,皆不合於陞戶,故竝退送矣。取考事目,則苟充不合人上送者,監司推考,守令罷職,色吏定配事定式,監司推考色吏定配,當依事目施行,而守令應罷者,至於五十餘邑。當此凶歲,許多守令,一時罷黜,旣甚重難,亦不可全然無責罰,臣不敢擅便低昻,令廟堂稟處,漏籍陞戶軍,移送法司,依律處置,其餘雜頉之類,從輕重自軍門治罪之意,敢啓。傳曰,知道。
李眞儉啓曰,今此勅使出來時,西路守令,不可不催促發送。安岳郡守罷黜之代,令該曹口傳差出,仍卽給馬發送,砥平縣監朴師游,憲府無行公之員,時未署經,自前如此之時,亦有除署經發送之例,何以爲之?敢稟。傳曰,依爲之。
又啓曰,因大臣陳達,持公事入侍事,擧條今已啓下矣。自今日爲始,持公事入侍爲之乎?敢稟。傳曰,勿爲持公事入侍,公事連爲流入。
金始慶,以義禁府言啓曰,以李時弼事,連爲究覈矣。今日諸醫招辭中,乃以向國犯上爲言,勿論虛實未究竟之前,不可仍置西間,今日爲始,着枷移囚南間之意,敢啓。傳曰,知道。
以副修撰姜必慶牌不進罷職傳旨,傳于金始慶曰,推考傳旨捧入。
金始慶,以弘文館言啓曰,副修撰姜必慶,昨日違牌,旣有只推之命,更爲牌招察任,何如?傳曰,允。
李眞儉啓曰,左承旨沈仲良,疏批已下,而今日病不仕進,卽爲牌招察任,何如?傳曰,允。
吏曹口傳政事,以申光夏爲安岳郡守。
上在昌德宮。停常參·經筵。
下直,砥平縣監朴師游。
李眞儉啓曰,明日常參·經筵,取稟。傳曰,停。
金始慶啓曰,大司憲沈壽賢未交龜,執義李濟,掌令金濰呈辭,掌令李廣道文二所試官進,未肅拜,持平朴弼夔文二所監試官進,持平趙趾彬文一所監試官進。今日以監察茶時之意,敢啓。傳曰,知道。
兪命凝,以都摠府言啓曰,今日入直內三廳武兼禁軍及軍兵等,當爲中日習射,而文武科唱榜相値,不得爲之之意,敢啓。傳曰,知道。
沈仲良,以戶曹言啓曰,依傳敎左議政崔錫恒今十月朔祿俸,更令倉官,輸納于彌沙里所住處,則以爲,又伏承祿俸,更令倉官輸送之命,感極涕零,不知所言。第臣以屛伏郊外之身,常廩冒受,私義之所不敢出,恩命之下,又不得祗受,唯願速被譴何,以安私分云。祿俸又不領受,何以爲之?敢稟。傳曰,更令倉官輸送。
兪命凝,以禮曹言啓曰,卽接惠陵參奉所報,則本陵守護軍等,俱以貧殘丐乞之類,實無自力保存之勢。上年以公家位田折受事,駕前上言,則自本曹,以陵寢附近可合處望報之意,覆啓蒙允之後,廣求畿田,終無可合處,遷就至今矣。今聞平安道順川地蠶舍坊·方谷坊,周回內量外火粟加耕等處,依他陵例,折受收稅,以爲陵軍依賴之地云。又接章陵參奉所報,則本陵祧遷之後,七十戶守護軍,減爲三十戶,以貧殘些少之卒,無一分支堪之路,上年以逆家田畓劃給事,駕前上言,覆啓判下戶曹,而自戶曹,尙不聽施,卽今餘存之卒,應役倍重,與前無異,渙散丁寧,重地守護,萬無其路。今始搜得於全羅道淳昌地無巨實·福興·耳巖等面及江原道狼川水洞·寒峙面·楊口·海西面等甲量外,無主火粟新加耕處,依他各陵例,卽爲折受收稅,俾免逃散之患云。今此兩陵,旣無位田,而可合折受處,搜得望報,則其在保存陵卒之道,似當一體劃給,令各其道量無主火粟加耕處,使之打量劃給事,分付該曹,何如?傳曰,允。
又以觀象監官員,以提調意啓曰,前日所見彗星,爲月光所射,不得看候矣。去夜則月光未出之前,天氣淸朗,衆星畢見,而多官齊會,良久仰察,彗星所在,終不得見,其已消滅,明白無疑。別測候官員等,自今日停罷,何如?傳曰,允。
沈仲良,以戶曹言啓曰,本曹累經勅行,財力蕩竭之餘,勅使又爲出來,凡百無路辦備,委屬悶慮,前勅時旣貸各軍門銀錢,無弊支勅。今欲加貸,而每每稱貸,亦涉有弊,若不貸用,生事丁寧,故勢不得已爲先移牒。禁衛營木綿一百同,錢文一萬兩,更請許貸,則回移內,必有節拍,然後可以施行,只以移文,有難許貸云。顧念本曹事勢,如不得此數,實無推移接待之路,特令該營,準數貸送,以爲勅需補用之地,何如?傳曰,允。
兪命凝,以文一所應辦官,以監試官意啓曰,咸興幼學任道瞻,試講之際,或錯對文義,或誤誦字句,及其收栍,則出不栍,故使渠書不字於講紙,仍令出去,則怒其講栍之不合己意,舊拳起坐,詬辱試所,罔有紀極,其爲擧措,萬萬駭悖,此而不爲重究,則將無以嚴科場杜後弊。幼學任道瞻,自試所,爲先着枷嚴囚,其罪狀,令攸司,各別科斷,何如?傳曰,允。
又以御營廳言啓曰,本廳中軍申光夏,昨日政,移拜安岳郡守矣。軍門堂上將官乏人,無如近日,而至於中軍,地望自別,卽今當品中可合之人絶無,饑歲守令,責任輕重,其視軍門亞將之任,則輕重懸殊,申光夏仍任中軍,何如?傳曰,允。
李眞儉啓曰,吏曹郞廳來言,今日爲政事,命下,而判書李台佐奉命在外,參判鄭齊斗在外,參議尹行敎病不來,不得開政云。參議卽爲牌招開政,何如?傳曰,允。
有政。吏批,判書李台佐奉命在外,參判鄭齊斗在外,參議尹行敎進。兵批,判書李肇病,參判未差,參議尹㝚文一所試官進,參知柳萬重進,左承旨沈仲良吏兵批兼進。
吏批啓曰,判書李台佐奉命在外,參判鄭齊斗在外,小臣獨政未安,敢稟。傳曰,只出緊任。
吏批,以李廷濟爲右承旨,權益寬爲輔德,趙錫命爲副修撰,李宜晩爲戶曹參議,金一鏡爲兵曹參判,李善行爲兵曹正郞,黃命錫爲安岳郡守,宋眞明爲修撰,朴弼夢爲江華留守,李善行,單付兼春秋。兵批,以李泰龜·朴弼夢·金重熙單付副護軍,金致龍單付副司直,柳尙萬爲蔚山監牧官。
傳于兪命凝曰,召對爲之。
兪命凝啓曰,昨日,因弘文館草記,闕員盡數差出,仍卽牌招入直事,允下矣。今日政,新除授修撰宋眞明,今方在外,故不得出牌之意,敢啓。傳曰,知道。
又啓曰,新除授副修撰趙錫命,以在京樣出牌矣,今方在外云,不得出牌之意,敢啓。傳曰,知道。
十月十八日午時,上御熙政堂,召對入侍,參贊官兪命凝,侍讀官尹游,檢討官呂善長,假注書李喆輔,記注官吳聖兪,記事官李善行。兪命凝進伏曰,玉堂下番,久無入直之員,故上番,連日姑降入直矣。今日則修撰呂善長入來,故下番,自今日入直之意,敢達。尹游讀綱目第三十一編,第九張自莫折天生,止十二張冬十月章。呂善長,讀自十三張梁將陳慶之,止十六張春正月章,讀畢。尹游起而伏曰,第九張房景泊母崔氏之事,有足可監,故敢此,仰達矣。崔氏一婦人,而尙以敎化感人,數十日之內,能變頑而爲孝,人主若以敎化爲本,而躬率於上,則下之從之,捷如影響,其效可勝言哉?是以,先儒以爲,人上而觀此,亦可省已修德爲言,此等處,自上留意觀覽,是臣之望也。呂善長曰,人主爲始,固莫上於敎化,而刑法,亦是佐治之具,則其不可偏廢也,明矣。我國則敎化刑法,俱廢而不擧,以敎化言之,固無可論,以刑法言之,莫重逆獄,尙未收殺,豈不寒心?然則刑法,亦不可不尙,深願聖上之留意也。游曰,古人,以春生秋殺,比敎化刑法,其取舍之意,可知也。人主當以敎化爲本,刑法則不足尙也。善長曰,臣言亦非以敎化爲末,而刑法爲本也。刑法亦是爲治之不可無者,故敢有所達矣。兪命凝曰,儒臣,旣有所陳矣。傳曰,道之以政,齊之以刑,民免而無恥,道之以德,齊之以禮,有恥且格。其輕重本末,於此可知,人主當以敎化爲務矣。游曰,文義更無可達,退出之意,敢達。諸臣,以次退出。
上在昌德宮。停常參·經筵。
金始慶啓曰,明日常參·經筵,取稟。傳曰,停。
又啓曰,大司憲沈壽賢未交龜,執義李濟,掌令金濰呈辭,掌令李廣道,文二所試官進,未肅拜持平朴弼夔文二所監試官進,持平趙趾彬文一所監試官進。今日以監察茶時之意,敢啓。傳曰,知道。
又啓曰,吏曹郞廳來言,臺諫有闕,政事,何以爲之?取稟。傳曰,明日爲之。
又以司譯院官員,以都提調·提調意啓曰,本院癸卯春夏等褒貶,今方依例等第,而辛丑秋冬等至壬寅秋冬等,連以都提調有故,不得磨勘。今當追後勘進,而現任提擧,皆是新差,本院諸官,已往勤慢,勢難詳知,依前例竝爲蕩滌之意,敢啓。傳曰,知道。
又以校正廳言啓曰,璿源譜略,今已畢役矣。出草之紙,及御覽草冊,依例本廳堂上以下,出往彰義門外遮日巖,洗草後仍爲撤局。且己亥頒賜件,幾盡收聚,當依定奪,一體洗草,而當初紙地,出自地部,又是恩頒之物,則事體所在,雖爲洗草,其休紙,決不可任自私用,還下戶曹,略干未及收來處,令宗簿寺,督捧,隨來洗草。今番所改舊板,亦不當留置,卽爲燒火事,分付該寺,何如?傳曰,允。
兪命凝,以兵曹言啓曰,卽接慶德宮假衛將牒報,則本宮內兵曹庭畔檜木一株,枯朽年久矣,昨夜大風雨折仆云,卽令該所斫去之意,敢啓。傳曰,知道。
金始慶,以弘文館言啓曰,新除授修撰宋眞明,時在黃海道監營,副修撰趙錫命,時在忠淸道公山地,經筵入番事緊,請竝斯速乘馹上來事,下諭,答曰,依爲之。
以右承旨李廷濟牌不進罷職傳旨,傳于命凝曰,推考傳旨捧入。
沈仲良啓曰,右承旨李廷濟,昨日政,除授,今日不爲仕進,卽爲牌招察任,何如?傳曰,允。
金始慶啓曰,文一所講經試官行司直金演,以病陳疏,不爲復命,殊涉未安。推考警責,何如?傳曰,允。
上在昌德宮。停常參·經筵。
金始慶啓曰,明日常參·經筵,取稟。傳曰,停。
大妃殿·中宮殿,藥房問安。答曰,知道。
藥房提調李肇,副提調李眞儉啓曰,日氣猝寒,伏未審此時,聖體若何?大妃殿氣候,亦復何如?丹·丸兩藥,連爲進御,而寢睡水刺之節,一樣平常乎?臣等,久未入侍,今日率諸醫入診,宜當。王世弟眩氣,數日間更復若何?湯劑進服當否,更當議定,臣等不可不率諸醫入診,詳察症候,不任憂慮,敢來問安,竝此仰稟。答曰,知道。慈殿氣候安寧,丹·丸兩藥,連爲進御,勿爲入診。世弟氣候一樣矣。
再啓曰,臣等率諸醫,進詣世弟宮,診察王世弟氣候後,與諸醫商議,則皆以爲,卽今脈度調和,眩症雖未盡祛,比前頗減,苦口湯劑,不必進服,紫河車最宜於眩症,連日進服宜當云,此藥一兩重,每日作丸以入之意,敢啓。傳曰,知道。
兪命凝,以備邊司言啓曰,今日,乃賓廳日次,而堂上來參,只是二員,無以備員入侍,除公故實病外,同知中樞府事金重器,副護軍金始煥,竝卽牌招,使之進參,何如?傳曰,允。
金始慶啓曰,卽者吏曹郞廳來言,今日爲政事,命下,而判書李台佐奉命在外,參判鄭齊斗在外,參議尹行敎病不來,不得開政云,參議尹行敎,卽爲牌招開政,何如?傳曰,允。
有政。吏批,判書李台佐奉命在外,參判鄭齊斗在外,參議尹行敎進。兵批,判書李肇藥房進,參判金一鏡賓廳進,參議尹㝚病,參知柳萬重進,右副承旨金始慶吏兵批兼進。
吏批啓曰,判書李台佐奉命在外,參判鄭齊斗在外,小臣獨政未安,何以爲之?敢稟。傳曰,只出緊任。
又啓曰,臺諫及春坊闕員,今當差出,而擬望之人乏少,相避外任竝擬,何如?傳曰,允。
以沈埈爲獻納,尹淳爲兼文學,權以鎭爲刑曹參議,李聖臣爲兵曹佐郞,李玄緻爲司宰僉正,申光夏單付副護軍,姜必慶單付副司果。
兪命凝啓曰,今日賓廳日次,兩司當爲進參,而或以前任未交龜,或陳疏入啓未承批,或未肅拜或呈辭,無行公之員。除未交龜未承批外,呈告未肅拜人員,竝卽牌招,以爲推移進參之地,何如?傳曰,允。
以執義李濟,掌令李廣道牌不進罷職傳旨,傳于兪命凝曰,推考傳旨捧入。
金始慶啓曰,執義李濟,掌令李廣道,旣有只推之命,以監試官,一體牌招,何如?傳曰,允。
備忘記,傳于金始慶曰,校正廳堂上以下及員役工匠等,竝書啓。
備忘記,傳于兪命凝曰,大臣·備局堂上引見。
金始慶,以禮曹言啓曰,今此式年文科會試試官磨鍊之際,二品以上無故可擬之人乏少,依近例以堂上官,通融擬望以入,而前府使權孚,時無職名,令該曹口傳付軍職,何如?傳曰,允。
兵曹口傳政事,以權孚,單付副護軍。
備忘記,傳于兪命凝曰,日寒如此,薄衣軍士襦衣題給。
又傳于兪命凝曰,日寒如此,宿衛軍士空石題給。
以徐命彬爲假注書,李德孚爲事變假注書。
兪命凝,以兵曹言啓曰,傳曰,日寒如此,薄衣軍士襦衣題給事,命下矣。發遣本曹郞廳,摘奸其中尤甚薄衣者,二百五十五名,別單書入,令該曹,依此數襦衣題給之意,敢啓。傳曰,知道。
掌令金濰疏曰,伏以臣之偏母,少嬰奇疾,至老轉痼,今年春夏之間,又經黃疸之症,自是以後,眞元漸至澌敗,氣息轉益綿綴,常有澟澟之憂,故未得將還京第,時留江原道鐵原地矣。卽見鄕書,則臣母宿病,遇寒復發,症甚不輕,臣聞來精爽飛越,方寸煎灼,急於省視,未暇請由,拜章徑往,臣罪萬死。仍伏念臣母此疾,非一時偶感之比,根委已深,差復未易,臣之歸期遲速,未可預料,言責重任,不宜久曠。伏乞聖慈,俯垂矜察,先遞臣所叨之職,以便公私,又治臣擅行之罪,以警具僚,不勝幸甚,臣無任屛營祈懇之至,謹昧死以聞。答曰,省疏具悉。爾其勿辭,救護母病。
午時,上御熙政堂,大臣·備局堂上引見入侍時,右議政李光佐,兵曹參判金一鏡,大司成李眞儒,知事金重器,左副承旨兪命凝,副校理尹游,大司諫權詹,持平趙趾彬,假注書權䌖,事變假注書李萬瞻,記注官吳聖兪,記注官李善行。
光佐進伏曰,日氣猝寒,上候若何?上曰,無事矣。光佐又起而拜曰,大妃殿氣候,若何?上曰,安寧矣。光佐又起而拜曰,中宮殿氣候,何如?上曰,無事矣。光佐又起而拜曰,王世弟氣候,何如?上曰,平穩矣。
光佐曰,今年農事,乃是俗所謂穴農,有水根早種,則或有如常收穫者,而此則數少,晩種率多失稔,至於遇水災田畓,全成沙石之地處,極爲慘酷。民生已多饑饉,流離顚連,道路聞見驚心,如此處,使各道監司,申飭守令,救活之策,別爲講究,使之某條救活,何如?此事必得預爲之所然後,可無後時難及之患,別爲申飭,分付宜當,敢達矣。上曰,依爲之。出擧條
光佐又曰,臣今日入來時,見路傍有凍死人,不勝驚慘。丐乞人,因猝寒致死,初寒如此,前頭可知,赤子之顚連至此,而國家不能救,殿下聞之,當作何如懷耶?且丐乞人,雖寒凍濱死,見者不救死,則以家坐次第,橫拖倒曳,棄置路傍,待生民之道,豈容如是乎?自今丐乞人赤脫者,該部報戶曹,空石從優覓給,使其洞內,各爲看救。或有因病致死人,則當部嚴飭該洞,作擔出送,掘土深埋,勿爲如前以家次倒曳棄置路傍。如是,申飭之後,如或不善擧行,則當該部官,從重論罪,何如?上曰,依爲之。出擧條
光佐又曰,彼中旣減方物,而三名日內,不言某名日當減,勢將以所減之數,分排於三名日矣。依此分付,而亦以此意,移咨禮部,何如?上曰,依爲之。出擧條光佐又曰,今番彼中,多減方物,招見使臣,別諭別贈,極出常格之外,宜遣別使謝恩,而適因冬至使行迫近,其前雖欲送別使,勢難治行及發,欲追送,則冬至使在前,而不爲致謝,亦涉闕然,故左相,以兼付於冬至使爲定,旣已定奪矣。不遣別使致謝,終爲欠闕,以事勢如此,不得不順付之意,作一咨文送之,則似好,使臣之言,亦如此,故敢達。上曰,依爲之。出擧條
光佐又曰,勅行接待,事體自別,物力所不及處,固無奈何,而力之所及處,全不致察,以致生怒者多。小臣爲遠接使時,鐵山府勅使悅服後,仍用傳訃勅時所用白鋪陳·行步席,亦用破件,以致勅使大怒,誠極無據矣。今番正使,不但是宗室,乃是散秩大臣,副使亦是內閣學士,似出於別擇矣,申飭三道,物力所及,則勿爲如前怠忽,着念善待之意,遠接使及三道監司處,別爲分付,何如?上曰,依爲之。出擧條
光佐又曰,翰林政薦之後,宜卽更薦,其時不參薦事之翰林,尙有一員,雖以私自預聞爲言,旣非公會參完議之人,則不當以此爲嫌,使之斯速新薦,何如?上曰,依爲之。出擧條
光佐又曰,臣有區區所懷,十五日次對,欲陳達,而慮涉煩瀆,惶恐趑趄而退矣,今玆陳達矣。慈殿進宴,殿下三次懇請,竟未得允從,不但殿下情理之至爲缺然,一國臣庶,莫不抑鬱,蓋三年後設宴,不但情理之所必然,先朝已行之事,及其時下敎,實是今日之所當遵承,年事雖曰歉荒,盡省浮費,從略設行,則豈不可爲乎?慈聖挹損之至德,臣等何敢不仰體,而殿下養以一國之至情,無以少伸,不可不更爲陳請矣。但三次上請之後,更難强請,今旣冬深日寒,差退待明春設行之意,委書開陳,期於設行,區區之望也。上曰,依爲之。出擧條
詹·趾彬所啓,請逆魁昌集·頤命,竝令攸司,亟行斬屍,明正典刑。措辭見上上曰,勿煩。
詹所啓,請金姓宮人行藥者,卽速摘發,出付攸司,快正王法。措辭見上上曰,勿煩。
詹又所啓,請還收大靜圍籬安置罪人申銋出陸撤籬之命。措辭見上上曰,勿煩。
詹又所啓,請還收遠竄罪人任埅·趙榮福量移之命。措辭見上上曰,勿煩。
詹又所啓,請罪人趙聖集,依前臺批,快正王法。措辭見上上曰,勿煩。
詹又所啓,請亟寢鞫廳罪人慤·星樞等酌處之命,卽日嚴鞫,快正王法。措辭見上上曰,勿煩。
詹又所啓,日昨庭試放榜時,東西班行堂上以上進參之員甚少,殆不成樣。除有公頉與有實病人所共知者外,無故不參人員,請竝命推考。上曰,依啓。
趾彬所啓,請行藥宮人金姓者,亟命出付攸司,直爲正法。措辭見上上曰,勿煩。
趾彬又所啓,請還收極邊遠竄罪人金在魯·申思喆·金取魯·金希魯等量移,金令行·具鼎勳放送之命。措辭見上上曰,勿煩。
趾彬又所啓,請還收罪人尹廷舟量移之命。措辭見上上曰勿煩。
趾彬又所啓,請亟寢鞫廳罪人慤·星樞等酌處之命,依前成命,快正典刑。措辭見上上曰,勿煩。
趾彬又所啓,請伊日發劍作拏之人,令左右捕廳,刻期譏捕,依律定罪。措辭見上上曰,依啓。
趾彬又所啓,㮒·煥·爀等給牒之命,前後屢下,而臺閣之輒請還收者,蓋以其關係甚重,防閑極嚴故也。今番別歲抄,又有給牒之命,而喉司終不覆逆,直捧傳旨,王章漸弛,所關不輕。請還收㮒·煥·爀等職牒還授之命,當該承旨,從重推考。上曰,勿煩。
光佐進伏曰,金姓宮人行藥情節,狼藉賊招,而尙未査出,共戴一天,小臣等,何敢曰盡臣子之道乎?一國臣民,莫不腐心痛骨,而殿下,尙不出付,臣等不勝抑鬱憤痛之至。眞儒曰,頃日請對,反覆陳達,而未蒙允從,此不過宮中一婢,而何如是持難也?從古爲亂逆,而豈有假借容息於覆載之間者哉?今日則大臣入侍,血誠陳達,卽爲允從宜矣。一鏡曰,臣待罪憲府時,伏承勿煩之敎,賊婢在肘腋之間,實有難言之憂,故其時以合啓達之,則卽蒙允從,意謂出付之命,匪朝卽夕矣。卽今則不但不爲出付而已,乃反連下勿煩之敎,小臣不敢知殿下,何惜於一婢,而不祛肘腋之禍根乎?一國臣民,不能爲殿下誅一賊,生亦何爲哉?伏望快賜允從。眞儒曰,臣等,誓不與此賊,俱生,殿下雖或有大難處之事,必須深思,卽許出付宜矣。詹曰,啓辭未蒙允從,此莫非臣等誠意淺薄之致,而大臣諸宰,如是力請,殿下亦何可一向堅執乎?光佐曰,殿下雖有涵容之德,如許凶賊,豈可少貸乎?殿下雖欲自輕,皇天祖宗之付畀甚重,殿下何不念及于此乎?諸臣,至誠陳達,而終未蒙允,豈有欲生之意哉?趾彬曰,臣連在臺閣,而尙未承出付之敎,抑鬱憤痛,不可盡達。大臣諸宰,如是力請,而何不快賜允從乎?游曰,金姓宮人事,諸臣皆已悉陳矣。此賊未誅,則宗社臣民之憂,當如何哉?唯望速賜允從。命凝曰,行藥聖躬之賊,至今偃息,臣民憤鬱,已不可盡言,而聖躬之憂,容有極乎?卽允諸臣之請,宜矣。光佐曰,小臣,雖退在之時,寢食亦不安矣,君父有一分之憂,臣子豈敢自安乎?眞儒曰,殿下何所顧惜於一宮婢,而不察大臣諸臣之至誠血懇乎?詹曰,此豈獨大臣諸宰三司之請而已?擧國含生之類,莫不欲爲殿下誅此賊,殿下何可終始不允乎?一鏡曰,國人皆曰可殺,則人君不能生之,況謀危聖躬之賊,豈可一日容息乎?眞儒曰,臣等此請,豈有私好惡而然哉?討復大義,不得不如是也。一鏡曰,小臣,以中情陳達矣。在外之時,或聞上有微感,則已不勝驚憂,頃日聖候,有嘔吐之症,聞來五內崩隕,殿下何不念宗社之所付托,生民之所祈望,而顧惜一宮婢,尙不出付乎?眞儒曰,殿下從諫之德,漸不如初,近來臺啓,多未蒙允,此亦由於臺臣,不能力爭而然,而殿下,亦不可不惕念也。光佐曰,此事,則豈但以從諫之道論之哉?聖躬安危,所關,何如?不可不卽允所請也。詹曰,此非獨朝廷,必欲除去禍根而已,一國含生之類,莫不憤痛,殿下何可終靳允可哉?游曰,大臣以下,以此晝夜憂鬱,今日入對,齊聲力請,而殿下終不允從,臣等尤不勝抑鬱矣。一鏡曰,前冬修撰趙翼命入對時,以爲殿下,若不允從此請,則固當三司伏閤,百官庭請,期於準請,不容但已云云,而今已經年,尙未蒙允,諸臣不能爲殿下誅一賊,豈可悠悠泛泛,但爲奔走職事而已哉?今若未承兪音,則當三司伏閤,百官庭請,不得請,則不敢退矣,惟願殿下,卽賜允從。趾彬曰,三司苦爭,今已經年,殿下何惜於一宮婢,而不祛肘腋之禍根乎?重器曰,大臣諸臣,旣皆陳達,臣以武臣,不必繼達,而置此賊於肘腋之間,實爲宗社無窮之憂,故不得不仰陳矣。從古以來,治逆之法,知情不告,亦皆誅之,卽今諸賊,皆已伏法,而獨於金姓宮人事,終始靳許,國法不行,國何可以爲國乎?卽允諸臣之請,實爲得宜矣。眞儒曰,人情,大可見也。自前如此大議論,武臣,未嘗參涉,而今者金重器,以先朝宿將,忠愛所激,有此陳達,此可見擧國共公之議也。光佐曰,此事,毋論大臣小臣文臣武臣,孰不可論之,潛試毒藥,謀害聖躬之賊,不能査出正法,則擧國臣庶,將無以少洩憤痛,唯殿下,速賜允從。眞儒曰,殿下何不更加三思乎?罪犯惡逆,則雖關係巨室,亦不容貸,況此幺麽一賊婢,何所顧惜,而尙不正法乎?一鏡曰,今日允從,群臣喁望矣。眞儒曰,殿下自前屢允此請,而不能誠實,終不出付,今則竝與臺啓而不許允從,是豈臣等之所望者哉?一鏡曰,三尺之法,不可撓屈,大臣以下,如是力請,而何不卽許出付乎?如此大事,殿下如是,則將何以措國事乎?眞儒曰,帝舅薄昭殺漢使者,文帝不容,使之自殺,今此宮人,非如帝舅之尊,況其罪犯,又非此等之比,則殿下雖欲容貸,其可得乎?光佐曰,此則譬喩不襯,何必引据古事也?逆謀之慘毒,無如行藥,此而不能誅之,則國何可爲國乎?眞儒曰,向來,外則頤·集,布列,內則逆婢潛伏,交相和應,肆行三手,宗社危亡,迫在呼吸矣。頤·集諸賊,今幸誅滅,而逆婢尙在,禍根未祛,臣子憂危之念,何時蹔弛哉?一鏡曰,兩司之請,今已閱歲,而尙未蒙允,是豈平日所望於殿下者哉?速賜允從,是臣區區之望也。上曰,勿煩。光佐曰,殿下旣如是堅執,小臣不敢復爲强請,而燕閑之中,從容更思,必許出付爲望。一鏡曰,今日臺啓諸件,俱非一二臺臣之意見而已,乃擧國共公之議也。至於金姓宮人事,尤是擧國臣庶之所共憤嫉,而終靳允可,臣於是,實不勝泄泄也。眞儒曰,群臣之前後力爭,果爲何事?只爲聖躬,有無窮之憂,而殿下終不俯察,臣等不勝抑鬱矣。一鏡曰,萬萬惶恐,而願聞兪音而退。趾彬曰,大臣諸宰三司,如是力請,而殿下何可終始不允乎?光佐曰,小臣等退出之後,小臣等所達之言,若蒙燕閑中,從容更思,快許允從,則大幸矣。游曰,此事,卽爲允從宜矣。今已經年,何用更思乎?一鏡曰,當初殿下,雖未卽出付,而臺啓則快賜允從,是殿下亦察群下之言,至正至當,而卽今則不但此請更發之後,久不允從而已。凡係臺啓,一向不允,臣不敢知殿下,何所執而若是乎?詹曰,此一事而聖德之闕遺多矣。前日允從後,終不出付,近來更啓後,尙不允從,殊欠誠實底道理。況此賊,伏在隱密之中,實有無窮之憂,而尙未査出正法,揆以春秋大經大法,豈容若是乎?光佐曰,大經大法之說,爲歇後矣,臣子之心,豈復有如許切迫之事哉?一鏡曰,以國事言之,則此賊,固不可不登時正法,而經年閱歲,尙未能爲君父誅此賊,難言之憂,無時可弛,殿下亦何待臣等之言而知之哉?萬萬惶恐,而願聞兪音而退。命凝曰,大臣諸臣之至誠血懇,縷縷陳達,非爲他也。只爲聖躬,而殿下猶未俯察,致使謀害聖躬之幺麽一宮婢,偃息自如,終不正法,則後世,將以今日爲何如耶?眞儒曰,卽今殿下之庭,可謂無忠義之臣矣。若有忠義之臣,碎首玉階,痛哭於庭,則豈不能感動聖心?而近來或三司或兩司,縷縷陳達,卽今大臣諸臣,齊聲迭奏,而天聽邈然,兪音尙閟,臣等實愧誠意之淺薄也。一鏡曰,臣等雖不肖無似,而大臣諸宰,實爲人君之耳目腹心也。耳目腹心之臣,如是血誠陳達,而未蒙允從,殿下待臣之道,亦果何如?況此賊,不止止斬其身之罪,而尙今假息,刑法不行如是,而國何可以爲國乎?快賜允從,是臣之望也。上無發落。
光佐進伏曰,臣以備局事,有可畢陳者矣。北漢義僧事,因左相及兵判陳達,有從長議處之命矣。臣等出外,更與主管之臣,往復相議,而北漢旣築之後,則不可使爲空城。大抵城內十一寺,通四時,皆有上直巡邏等不可已之諸般雜役,今若全罷義僧,自本寺獨當,則些少僧徒,實無以支堪。曾前義僧價,定以十五兩,而尙爲自願,今若更減爲十兩,則比十五兩,所減已多,比之於治送義僧之費,則尤爲懸絶。山城得十兩,亦可以雇立,兩朔兼充雜費,以此定式施行事,分付,何如?上曰,依爲之。出擧條
光佐又曰,因訓鍊都監提調啓辭,陞戶砲手,苟充上送,及不爲上送邑守令應罷者,至於五十八邑,凶歲許多守令,有難一時罷黜,令廟堂稟處事,命下矣。此事宜別樣懲礪,以嚴軍政,而災歲五十八邑守令,一時罷黜,誠爲重難,竝今姑從重推考,而色吏,定配之外,該邑座首,使各其監司,拿致刑推,以懲後習,其中不入籍類移刑曹者二十二名,當此嚴寒遠道,許多滯獄,殊涉可矜。本曹雖無長官,令行公堂上,明日內卽爲査問,處決放送,俾不滯獄,何如?上曰,依爲之。出擧條諸臣,遂退伏,以次退出。
上在昌德宮。停常參·經筵。
下直,茂山府使孫碩基。
金始慶啓曰,明日常參·經筵,取稟。傳曰,停。
又啓曰,大司憲沈壽賢未交龜,執義·掌令一員未差,掌令金濰受由在外,持平朴弼夔監試官進,持平趙趾彬呈辭。今日以監察茶時之意,敢啓。傳曰,知道。
又啓曰,吏曹郞廳來言,臺諫有闕,政事,何以爲之?取稟。傳曰,明日爲之。
兪命凝,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,副摠管申命仁,以禁衛營別將,別驍衛中日試放事,訓鍊院晝仕進去之意,敢啓。傳曰,知道。
又啓曰,右承旨李廷濟,日昨違牌,旣有只推之命,昨又陳疏見却,而今日不爲出肅。所當牌招,而拘於廳規,不得請牌,何以爲之?敢稟。傳曰,牌招。
備忘記,傳于兪命凝曰,今下弓矢,茂山府使孫碩基處,給送。
又啓曰,假注書徐命彬,事變假注書李德孚,時無職名,依例付軍職冠帶常仕,何如?傳曰,允。
金始慶啓曰,頃日筵中,因大臣陳達,持公事入侍,依前間三日爲之事,擧條啓下後,去十七日,取稟,則有勿爲持公事入侍,公事連爲流入之命矣。此後則雖是日次公事,連爲流入,而勿爲入侍乎?敢稟。傳曰,依爲之。
又以戶曹言啓曰,依傳敎左議政崔錫恒,今十月朔祿俸,更令倉官,輸納于彌沙里所住處,則以爲,常廩授受,自有其規,在外俟譴之人,自古以來,無奉留之義,未及入城之前,終不敢祗受,伏地惶恐,不知所達云。祿俸又不領受,何以爲之?敢稟。傳曰,更令倉官輸送。
兪命凝,以兵曹言啓曰,今十月二十一日軍官朴起源稱名人,自宣仁門入來,差備門外擊錚,極爲駭愕。令攸司囚禁治罪,同門守門將崔重灝,常時不能禁斷雜人,以致闌入,亦難免其責,推考,何如?傳曰,允。
又啓曰,兵曹郞廳來言,闕內各處入直軍士夜巡檢云矣,敢啓。傳曰,知道。
上在昌德宮。停常參·經筵。
下直,沃川郡守金。
李廷濟啓曰,明日常參·經筵,取稟。傳曰,停。
金始慶啓曰,大司憲沈壽賢未交龜,執義·掌令一員未差,掌令金濰受由在外,持平朴弼夔館所監試官進,持平趙趾彬呈辭。今日以監察茶時之意,敢啓。傳曰,知道。
備忘記,傳于金始慶曰,今此所進璿源譜略中,有誤處,改入之。
李眞儉啓曰,卽者吏曹郞廳來言,今日爲政事,命下,而判書李台佐奉命在外,參判鄭齊斗在外,參議尹行敎病不來,不得開政云,參議卽爲牌招開政,何如?傳曰,允。
有政。吏批,行判書李台佐奉命在外,參判鄭齊斗在外,參議尹行敎進。兵批,判書李肇病,參判金一鏡進,參義尹㝚病,參知柳萬重病,右承旨李廷濟吏兵批兼進。
吏批啓曰,判書李台佐奉命在外,參判鄭齊斗在外,小臣獨政未安,何以爲之?敢稟。傳曰,只出緊任。
又啓曰,新除授蔚山府使李彙晉呈狀內,母年已滿七十,萬無離捨遠赴之勢,斯速入啓處置云。親年旣滿七十,則法不當强令赴任,改差,何如?傳曰,允。
吏批,以朴㻐爲掌令,柳弼垣爲執義,姜必慶爲弼善,金尙奎爲副修撰,趙迪命爲兼說書,朴壽漢爲文化縣令。兵批,以權以鎭爲平安兵使,尹淳單付副司直。
李廷濟啓曰,新除授平安兵使權以鎭,時無加資之命,何以爲之?敢稟。傳曰,加資。
又以侍講院言啓曰,本院新除授兼文學尹淳,時在京畿長湍地,書筵入番事緊,斯速乘馹上來事,下諭,何如?傳曰,允。
以黃海道監司狀啓,瑞興居趙召史等九名燒死事,傳于沈仲良曰,燒死人等,令本道恤典擧行,以權一衡爲假注書,金禹甲爲事變假注書。
沈仲良啓曰,假注書權一衡,事變假注書金禹甲,時無職名,依例付軍職官帶常仕,何如?傳曰,允。
李廷濟,以校正廳言啓曰,今此所進璿源譜略有誤處改入事,命下矣。臣等,不勝惶隕悚蹙之至。伏念譜牒重修,事體至重,臣等非不盡心於讐校之役,而才識鹵莽,精力不逮,編摩剞劂之際,必不無訛誤爽謬之患。訖工進獻之後,亦有萬一疎漏之慮,耿耿一念,未敢蹔弛于微衷矣。今果有誤處改入之命,臣等債事不職之責,已無所逃,今方一齊來會于闕中,奉出冊子,更加逐張考閱,而編帙旣多,神思已竭,其所差誤之處,終未能覺得,尤增萬死,臣等只自惶恐待罪,而第先大王御牒中,隆福殿之殿字,當初只憑禮曹回移文書,誤以堂字修正矣,卽又問知,則非堂而乃殿也。此亦大段訛誤處,故爲先釐改,而世弟宮所進冊子,亦爲還下,以爲一體改入,何如?傳曰,依允。勿待罪。
又以右邊捕盜廳言啓曰,因臺啓,日昨庭試武二所初試時,諸試官赴試院之際,聚黨遮擁,稱以訴冤,拔劍作挐擧子,令左右捕盜廳,刻期譏捕,依律正罪事,允下捧承傳矣。臣別定軍官,嚴飭窺伺,伊時作挐擧子權舞經爲名人,今纔捉來,令攸司囚禁科罪之意,敢啓。傳曰,知道。
又以弘文館言啓曰,本館上番見存五員內,副應敎洪廷弼,校理李顯章,副校理吳命新,奉命在外,應敎柳弼垣,今日政移拜執義,副校理尹游呈辭引入,上番將未免闕直,副校理尹游,卽爲牌招察任。新除授副修撰金尙奎,以問禮官,時在平安道義州地,經筵入番事緊,請斯速乘馹上來事,下諭。傳曰,依啓。竣事後,自當上來,勿爲下諭。
又啓曰,因弘文館草記,副校理尹游,卽爲牌招察任事,草記啓下,而今已夜深,明日待開門出牌之意,敢啓。傳曰,知道。
又以校正廳言啓曰,璿源譜略先大王御牒中,隆福殿之殿字,初因禮曹回移之差爽,誤以堂字書進矣,謹依傳敎,以殿字釐改以入,世弟宮進獻冊子,亦爲一體改入之意,敢啓。傳曰,知道。
又啓曰,今此校正廳所進璿源譜略中,有誤字,致勤還下,釐改以入。此雖出於禮曹文書當初差爽之致,而莫重譜牒,初未詳審,難免疎漏之責,校正廳堂上·郞廳,竝推考警責,何如?傳曰,允。
江華留守朴弼夢疏曰,伏以臣,以不才晩進,百無肖似,前後踐歷,罔非僥踰,恩深報蔑,罪悔層積。今玆居留寵擢,遽出於萬萬人望之外,聞命震駭,罔知攸措。大凡朝家取人之道,或以才望,或以幹局,或以識量,隨器任使,各有攸當,如是而後,上可無虛授之譏,下可免濫竊之患。念臣平生伎倆,於右數者無一,而可而榮塗,進步糠粃,在前逐年陞品,居然致身於亞卿之列。臣心之驚怪悚恧,已無可言,而政格之乖損,公議之嗤點,當復如何?未知聖上,何所取於倥侗之賤臣,而不惜名器之至此耶?況此保障重地,緩急所賴,詰叡戎甲,專管節制之權,撫綏疲瘵,仍兼字牧之責,其爲任,顧不尤重且緊,而如臣陋劣空疎者,謂可一日堪居也耶?與其受任債事,以速罪戾,不若引分自處,毋辱重寄。臣之此言,實出肝膈,決非內或可辦,而外爲飾讓之比。伏乞聖明,俯垂諒察,臣之新授職秩,亟許鐫改,以重公器,以安私分,不勝萬幸。臣無任祈懇屛營之至,謹昧死以聞。答曰,省疏具悉。卿其勿辭,速往欽哉。
上在昌德宮。停常參·經筵。
下直,文化縣令朴壽漢。
李廷濟啓曰,明日常參·經筵,取稟。傳曰,停。
李眞儉啓曰,今此勅使出來時,西路守令,不可不催促下送。新除授文化縣令朴壽漢,當日內給馬發送,何如?傳曰,允。
李廷濟啓曰,以副校理尹游罷職傳旨,傳曰,推考傳旨捧入。
又以禮曹言啓曰,今十月二十日大臣·備局堂上引見入侍時,因右議政李光佐所啓,彼中旣減方物,而三名日內不言某名日當減,勢將以所減之數,分排於三名日事定奪矣。三名日方物中,白綿紙二千卷,當爲分排減數,聖節禮物白綿紙二千卷內,減下百卷,冬至正朝禮物白綿紙各二千卷內,各減七百卷,合減爲二千卷,以此付標,何如?傳曰,允。
李眞儉,以校正廳言啓曰,御牒事體,至重且大。自前修改時,雖徽號易知處,亦爲移文禮曹,見其文書而後,書塡例也。至於隆福殿,旣非可知之處,又非私記之事,故其時移文問之,則禮曹回移,丁寧以隆福堂書送,堂上着押,故少不致疑,依其文書塡矣。致勤還下,以至釐改,事之驚駭,莫此爲甚,禮曹官員,自本廳雖不得請罪,而當該下人,不可不治罪,令攸司囚禁科罪,何如?傳曰,允。
李廷濟,以侍講院言啓曰,當此日再開講之時,宮官不可不備員。昨日政新除授弼善姜必慶,今日不爲出肅,兼說書趙迪命,時無軍職。令該曹口傳付軍職,竝卽牌招,兼司書宋眞明,自鄕昨纔入來,牌招察任。傳曰,允。
兵曹口傳政事,副司正,趙迪命。
假注書權一衡有頉代,以李挺膺爲假注書。
金始慶,以戶曹言啓曰,依傳敎左議政崔錫恒,今十月朔祿俸,更令倉官,輸納于彌沙里所住處,則以爲,祿俸輸送之敎,今已十四次,此實近來所未有之異數也。在臣分義,不可每每違命,而顧此在外之身,萬無捧留之理,未及入城之前,終不敢祗受,伏地惶悚,只自涕泣云。祿俸又不領受,何以爲之?敢稟。傳曰,更令倉官輸送。
又以弘文官言啓曰,本官上番,連日闕直,事體未安。副校理尹游,旣有只推之命,更爲牌招察任,何如?傳曰,允。
又以司饔院官員言,以都提調意啓曰,生鮮廛人等,齊訴本院。近來風勢不順,日氣猝寒,雖未合氷,持網下海,未免空手而還,逐日供上,生事丁寧,請以雜魚及活鷄,參半代封事,入啓變通云,而莫重御供,不敢輕易聽施矣。前後呈訴,愈往愈切,取考逐年謄錄,則如此之時,變通代封,已有於例。卽今形勢,誠如所訴,而莫重供上,自下不敢擅便,惶恐敢啓。傳曰,代封。
持平趙趾彬啓曰,請行藥宮人金姓者,亟命出付攸司,直爲正法。措辭見上請還收極邊遠竄罪人金在魯·申思喆·金取魯·金希魯等量移,金令行·具鼎勳放送之命。措辭見上請還收罪人尹廷舟量移之命。措辭見上請亟寢罪人慤·星樞等酌處之命。措辭見上請還收㮒·煥·爀等職牒還授之命,當該承旨,從重推考。措辭見上答曰,勿煩。
上在昌德宮。停常參·經筵。
李廷濟啓曰,明日國忌齋戒,明明日國忌正日,此兩日視事,頉稟。傳曰,知道。
李眞儉啓曰,小臣與右承旨李廷濟,議政府聖節望闕禮習儀進去下直。傳曰,知道。
兪命凝,以都摠府言啓曰,今日入直內三廳武兼禁軍及軍兵等,當爲中日習射,而聖節望闕禮習儀相値,不得爲之之意,敢啓。傳曰,知道。
又以都摠府言啓曰,副摠管洛昌君樘,以聖節望闕禮習儀時侍衛事,議政府晝仕進去之意,敢啓。傳曰,知道。
金始慶,以弘文館言啓曰,本館下番修撰臣宋眞明,以實錄廳郞廳晝仕出去,每每草記,殊涉煩瀆,今後則除草記往來之意,敢啓。傳曰,知道。
事變假注書金禹甲病代,以洪景輔爲事變假注書。
金始慶,以漢城府言啓曰,京中戶籍二件內,一件藏置於江都事,曾已事目啓下矣。戶籍旣已完畢,今當發遣本府郞廳,持往江都,戶籍冊結裹雜物,令各該司,進排領去,官吏所騎馬及戶籍冊載持馬,依例令該司結送,何如?傳曰,允。
又以弘文館言啓曰,本館上番,無他推移之員,不得已以下番,姑陞入直之意,敢啓。傳曰,知道。
上在昌德宮。停常參·經筵。
仁敬王后忌辰齋戒。
觀象監,夜五更,月入太微東垣內,有霧氣。
大妃殿·中宮殿,藥房問安。答曰,知道。
藥房提調臣李肇,副提調臣李眞儉啓曰,伏未審日間,聖體如何?大妃殿氣候,亦復何如?丹·丸兩藥,連日進御,寢睡水刺之節,一樣平常乎?王世弟眩氣,已爲盡祛,而氣體亦復何如?今日卽入診日次,臣等久未入侍,不可不率諸醫,趁早入診,詳察聖候,敢來問安,竝此仰稟。答曰,知道。無事,慈殿氣候安寧。丹·丸兩藥,連日進御,水刺寢睡一樣平常,世弟氣候平穩矣。
兪命凝啓曰,備邊司郞廳,以大臣意來言,今日賓廳坐起日次,而以國忌齋戒,不得來會云矣,敢啓。傳曰,知道。
又啓曰,副摠管昌山君相,以新番騎馬軍士點考坐起事,外兵曹晝仕進去之意,敢啓。傳曰,知道。
備忘記,史官一員待命,騎馬三匹立之。
金始慶,以戶曹言啓曰,依傳敎左議政崔錫恒,今十月朔祿俸,更令倉官,輸納于彌沙里所住處,則以爲,祿俸,更令倉官,有輸送之命,而未及承批之前,尤不敢晏然冒受,惶霣之極,不知所達云。祿俸又不領受,而來十一月朔祿牌,依例請受,則亦不出給,何以爲之?敢稟。傳曰,更令倉官輸送。
傳曰,今年年事未豐,而使行連續,慈殿各道進上,依前判付,中宮殿,時例施行爲敎,不得已奉行以此意,分付該曹。
金始慶啓曰,勅使渡江狀啓,纔已入來,都監凡百,俱係緊急,館伴趙泰億,卽爲牌招察任,何如?傳曰,允。
又啓曰,檢閱曺命敎,旣已付職,所當牌招察任,而日勢己暮,待明朝牌招,何如?傳曰,允。
又以內醫院官員言,以都提調意啓曰,頃年御醫之北京入往時,別貿唐鹿茸以來,則正如紫茄,絶勝於我國所取者。且唐材中,犀角·朱砂·石雄黃·眞珠·龍腦·麝香·黃連水·安息香·肉桂等種,皆是要材。雖有年例貿易,元數不多,每患不足,故曾前御醫入往時,亦有別貿之事矣。今此冬至使隨往醫官玄悌綱處,管餉銀子二三百兩,依前出給,此等藥材,使之精擇貿來,而本銀則還後會減宜當,以此分付于平安兵使·義州府尹,何如?傳曰,允。
兪命凝啓曰,都摠府郞廳來言,闕內各處入直軍兵夜巡檢云矣,敢啓。傳曰,知道。
癸卯十月二十五日巳時,上御熙政堂,藥房入診入侍,提調李肇,副提調李眞儉,假注書李挺膺,記注官吳聖兪·尹彬,醫官方震夔·許坫·吳重卨·許信·鄭爾柱。李肇進伏曰,近來久未入診,聖體如何?上曰,無事矣。肇曰,龍薈丸·南極丹,連爲進御,而有效乎?今日請令醫官,診察聖候。上,頷之。方震夔入診退伏曰,聖候脈度,沈則少減,而差帶數矣。許坫入診退伏曰,聖候脈度,左右寸關,比向來差數,左右尺脈,則一向沈遲矣。吳重卨入診退伏曰,脈候左寸關,數而有力,右偏,亦數而無力矣。許信入診退伏曰,左右脈候,沈而有數矣。鄭爾柱入診退伏曰,脈候,左右偏,俱沈數矣。李肇起伏曰,臣等,伏聞醫官之言,則脈度比前無異,丹·丸兩藥連進,今果而效驗乎?上曰,似有效矣。肇曰,近來所進之藥性,頗寒涼,當此寒節,似難一向進御,欲待都提調崔錫恒入來,議定加進與否,而向日有加進之敎,故劑進矣。今有餘儲乎?上曰,有餘儲矣。肇曰,吳重進御之藥,以臣迷滯之見,獨議加進當否,實爲未安,欲待都提調之入來矣。都提調尙不入來,而前藥幾盡,誠爲切悶矣。數日進御,則後日日次前必盡,而繼進當否,尙未議定,宜有變通之道矣。伏聞都提調之病,近來差間,而頃日別諭入來,宜卽承命,而所上之疏,久未承批,趁速開諭,以爲入來之地好矣,惶恐敢達。上無發落。
李眞儉起伏曰,頃日大臣·備局堂上引見時,使曺命敎,主張翰薦之意,陳達蒙允,而未及請敍,故未付職矣。前檢閱曺命敎敍用,令該曹口傳付職,卽完史薦,何如?上曰,依爲之。榻前定奪
眞儉曰,堂后之無實官,久矣。趁速議薦事,曾已稟定,而當薦之人,或有故在外,或無實職,成命之下,尙今遷就,事甚未安。在京無故人員未有職名者,付軍職斯速薦望事,分付,何如?上曰,依爲之。出擧條諸臣,遂以此退出。
上在昌德宮。停常參·經筵。
仁敬王后忌辰。
觀象監,自昧爽至辰時,有霧氣。
金始慶啓曰,明日方物封裹相値,視事,頉稟。傳曰,知道。
又啓曰,都承旨李眞儉,右承旨李廷濟,病不仕進。左承旨沈仲良昨今以式暇,不爲仕進,左副承旨兪命凝今日亦以式暇出去,廳中,只有臣始慶獨爲守廳,伴直無人,右承旨李廷濟所當牌招,而拘於廳規,不得請牌,何以爲之?敢稟。傳曰,牌招。
又啓曰,以檢閱曺命敎牌不進罷職傳旨,傳曰,推考傳旨捧入。
又以迎接都監言啓曰,卽接遠接使移文,則勅書謄本二道及路程記,上送都監矣。勅書封進路程記,正書以入之意,敢啓。傳曰,知道。
又以迎接都監言啓曰,卽接遠接使移文,則勅行,今二十三日,自義州離發,十一月初六日入京云。此是曾前禮曹所擇吉日,以此日入京之意,遠接使處回移,各該司及京畿·開城府·黃海道,亦爲知委,何如?傳曰,允。
備忘記,校正廳提調礪城君楫,兒馬一疋賜給。提調李台佐勿論,都廳正崔宗周加資。跋文製述官趙泰億,兒馬一匹。句管堂上咸平君泓·綾昌君橚,國朝御帖書寫官海興都正橿,纂修監印校正官行全陽守楳,平原正標,東陽守梢,各熟馬一匹。長溪正棅,上弦弓一張。直長李夏䉅,奉事李益炯,竝陞敍。書寫忠義衛李觀旺·沈若混,竝相當職除授。李世䴊,兒馬一匹。御牒及跋文題目書寫寫字官上護軍洪德基,前主簿李壽長,各兒馬一匹賜給。譜略書寫寫字官折衝李春華,上護軍洪億基,副司勇金泰熙,竝令本衙門,高品付祿。唱準·算員·畵員·員役·工匠等,令該曹米布分等,磨鍊題給。
金始慶以禁衛營言啓曰,十三番海西別驍衛五十六名,步軍標下一名,已爲點閱整齊,來十一月初一日,與本營入直別驍衛,依例替代後,舊軍放送之意,敢啓。傳曰,知道。
又以迎接都監言啓曰,卽接遠接使移文,則京外宴享及儺禮軒架,一倂減除,而宿所處,只設夕茶啖云。宴享·儺禮兩色郞廳,今姑減下,在前宴享減除時,例有中路別遣問安使之擧,今亦依近例令政院差出,別問安使一員,卽日下送,使於勅使相遇處,措辭致謝,何如?傳曰,允。
又以迎接都監言啓曰,勅使,如減各宴,則入京第三日,大臣有請行茶禮之例,今亦依前例備待之意,敢啓。傳曰,知道。
又以迎接都監言啓曰,勅使京外各宴,一竝減除事,遠接使旣已移文,而第仁政殿接見時及館所親臨接見時茶禮,俱不可不預備待令,以此分付司饔院及各該司,何如?傳曰,允。
又以禮曹言啓曰,今此式年文武科殿試,以來十一月初六日定行事,曾已推擇啓下矣。其日適與迎勅相値,殿試吉日,不可不改擇,故更令日官推擇,則同月初三日亦吉云。以此日進定擧行,而原粘目中改付標以入,何如?傳曰,允。
又以禮曹言啓曰,今春增廣別試會試入格儒生安聖時·崔逵泰,以舊儒過科場後下鄕,不得赴殿試,竝許赴於後科殿試事,前已定奪矣。安聖時等兩人,依例許赴於今此式年文科殿試,何如?傳曰,允。
又啓曰,檢閱曺命敎,旣有只推之命,所當更請牌招,而日勢已暮,待明朝牌招,何如?傳曰,允。
又啓曰,右承旨李廷濟,承牌來詣闕外,以其母病,陳疏徑退,原疏以國忌正日,不得捧入,牌不進罷職傳旨,今方捧入,而卽今廳中一空,他無推移伴直之員,都承旨李眞儉,所當牌招,而拘於廳規,不得請牌,何以爲之?敢稟。傳曰,牌招。
又以禮曹言啓曰,今年年事未豐,使行連續,慈殿各道進上,依前判付,中宮殿時例施行爲敎,不得已奉行,以此意分付該曹事,傳敎矣。王大妃殿所封各道方物·物膳·朔膳,限今年依判付擧行,而來甲辰年,則正月朔爲始,依舊例封進事,自本曹啓稟知委諸道矣。今下傳敎如此,又限明年,依中宮殿時例,仍前封進事,更爲分付,何如?傳曰,允。
李眞儉,以迎接都監言啓曰,郞廳李衡佐身病猝重,改差,其代以忠勳府都事沈維賢差下,郞廳尹彬,以兼春秋,今方入直云,改差,其代以禮曹正郞李光湜差下,使之察任,何如?傳曰,允。
左議政崔錫恒疏曰,伏以日昨恩旨,愈往愈隆,慰勉開釋,更無餘蘊,示之以心腹之辭,諭之以思想之懷,有如慈父之敎迷子,臣雖頑愚,亦有知覺,今何敢以情勢爲言,自阻於天日之下哉?矧今御藥議定,至重且大,而以臣在外,未免遲待,至有別諭之擧,在臣分義,所當竭蹶趨承之不暇,而第臣賤疾,厥有源委,夏秋以來,不善將攝,及至去月,猝患霍亂,達夜辛苦,始得鎭定,而腹痛餘症,猶未盡祛。出城之後,症情轉劇,變成毒痢,宵晝之間,度數無算,委頓床席,食飮全廢,如是者殆至一望,肌肉日益消脫,眞元日益虛敗。伏蒙聖慈,曲加軫念,至遣御醫,連下珍劑,自數日來,始有一分之減,寒谷回煖,枯木生榮,莫非死生肉骨之大造也。顧此衰暮之境,重患難醫之疾,兩脚全痿,不得屈伸,跬步之內,亦難運動,時月之間,萬無復起爲人之望,而莫重議藥,緣臣病狀之如此,尙今遷就,臣罪至此,萬殞猶輕,日夕惶懍,如添一病,不得不更此哀籲於靜攝之中。伏乞聖慈,俯諒血懇,將臣內局都提之任,亟先變通,本兼諸任,一倂鐫削,仍命有司,勘臣未卽承命之罪,以安私分,以肅頹綱,公私不勝幸甚。至於常廩,令倉官輸送之命,以至十二次,不但私義之惶悚,揆以國體,寧有是理?以臣屛伏郊次之身,終不敢祗受。伏乞收還成命,毋使倉人,徒煩往來,恩數不至屑越,是臣日夜區區之望也。臣無任祈懇屛營之至,謹昧死以聞。答曰,省疏具悉卿懇。卿之疾恙,予已知之。調將有日,勿藥可瘳,使价近京,憂虞多端,卿其勿藥,斯速入來,用副思想之懷。仍傳曰,偕來承旨傳諭,與之偕來。
全羅監司黃爾章疏曰,伏以臣,前後祈免,至再至三而不知止者,誠以賤疾難强,公務多廢故耳。以聖上日月之明,猶未俯燭,輒以勿辭爲敎,臣誠悶蹙,又添一病,私情雖迫,分義是懼,不敢更爲言病,黽勉供職,乃於九月十八日,驅策病軀,秋巡列邑,鎭日驅馳之餘,宿恙越添,廢食廢寢,已有日矣。行到羅州,症情轉劇,精力萬無畢巡之勢,中路淹滯,不無無限廢端,不得已陳疏撤巡,駄疾還宮,而數行文字,力不能自力,收拾精神,强取筆硯,字字口呼,僅僅構成,乃敢疾聲呼籲於天地父母之前。伏乞聖明,憐臣疾病之入於膏肓,察臣辭免之出自肝膈,亟令廟堂,稟旨遞改,以便公私,千萬幸甚。如臣無似,受國厚恩,資及亞卿,任重方面,竊擬殫竭心力,庶效涓埃之報,而不幸桑楡置迫,狗馬病深,奔走職事,筋力起效之道,亦未免緯繣,瞻望雲天,孤忠耿結而已。臣無任感泣祈懇之至,謹昧死以聞。答曰,省疏具悉。卿其勿辭,調理察職。
上在昌德宮。停常參·經筵。
下直,加德僉使李萬協。
觀象監,夜一更,黑雲一道如氣,起自東方,直指西方,長竟天,廣尺許,良久乃滅。五更,電光。
李眞儉啓曰,明日大殿誕日相値,視事,頉稟。傳曰,知道。
又啓曰,來初一日,輪對日次,而地下日食,齋戒相値,頉稟。傳曰,知道。
又啓曰,小臣,議政府方物封裹進去下直。傳曰,知道。
金始慶啓曰,大司憲沈壽賢未交龜,執義柳弼垣未肅拜,掌令金濰受由在外,掌令朴㻐未肅拜上疏,持平朴弼夔·趙趾彬呈辭,今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李眞儉啓曰,以右承旨李廷濟牌不進,罷職傳旨,傳曰,推考傳旨捧入。
沈仲良啓曰,今此勅使出來時,開城府別迎慰使,何承旨進去乎?敢稟。傳曰,左承旨進去。
吏曹口傳政事,以鄭錫疇爲殷栗縣監。
金始慶,以吏曹言啓曰,延安府使李有壽,因本府吏屬之事,棄官還家,今過屢朔,頃以本道監司狀啓,囚家僮催促,非止一再,稱以情勢,終不還任。當此秋務,屢月曠官,不但民事之可慮,客使壓境之日,西路守令,不可一刻遲滯,而自本曹,囚家僮之外,更無催促之路。延安府使李有壽,從重推考,當日內發送,何如?傳曰,允。
沈仲良,以宣惠廳言啓曰,今年諸道年事,又不免凶歉,外方各項需用,不可不仍前裁減。湖西·湖南·嶺南,則營官需,竝減八分之一,其他各樣應下者,船價外竝減八分之二。京畿則營官需,前旣裁減,尙未復舊,不可更減,其中雜費,依三南例,減八分之二,以示凶年節損之意,似合事宜。以此分付諸道,何如?傳曰,允。
又以戶曹言啓曰,依傳敎左議政崔錫恒,今十月朔及來十一月兩朔祿俸,更令倉官,輸納于彌沙里所住處,則以爲,身在郊外,冒受常廩,古無可據之例,不得奉留,伏地惶恐云,祿俸又不領受,何以爲之?敢稟。傳曰,更令倉官輸送。
金始慶啓曰,勅使入京不遠,西路守令,不可不急速赴任。新除授殷栗縣監鄭錫疇,時未署經,在前如此之時,亦有除署經給馬發送之例,何以爲之?敢稟。傳曰,除署經發送。
又以議政府司錄言,以右議政意啓曰,今日本府之坐,各司新除授官員,依例參謁,而掌樂正朴涏,成均館典籍金尙星,稱病不進,令攸司推考,何如?傳曰,允。
沈仲良,以戶曹言啓曰,卽者本曹正郞鄭錫疇,今日政,移拜殷栗縣監矣。鄭錫疇,以應辦色郞廳,支勅凡事,專管擧行,而所兼版籍版別等任,俱是緊重,不可輕易遞易。本曹正郞鄭錫疇,姑爲仍任,俾勿遷動,以爲久任責效之地,何如?傳曰,允。
金始慶,以義禁府言啓曰,卽接月令醫員金震輝手本,則保放罪人尹憲柱·李義濟所患諸證,今已向差云。竝還囚之意,敢啓。傳曰,知道。
又以禮曹言啓曰,王大妃殿三名日所封方物,上年有勿封之敎,故行會八道矣。今此大殿誕日諸道方物,開坐看品,則咸鏡監司韓世良所封方物,王大妃殿引導三柄,剪子三把,誤認封進,還爲下送,何如?傳曰,允。
李眞望書啓,臣祗奉聖批,傳諭于左議政崔錫恒,則以爲,臣於去夜,伏承聖批,辭旨懇惻,誨責諄切,莊誦再三,感極出涕。卽今聖候,猶未平復,議藥一事,至重且急,而緣臣在外,尙此遲待,其在分義,非不欲竭蹶趨詣,而顧臣賤疾,已入膏肓,非時毒痢,殆浹兩朔,度數雖或稍間,腹痛後重之症,少無所減,宛轉叫苦之聲,人不忍聞,藉蒙天德,雖得少差,數日之內,實無復起爲人之望。雖欲從近入城,進參於議藥之列,有不可得,矧當客使垂到,朝家多事之時,如有一分强起之勢,則其何敢屛伏郊居,不思所以仰副聖明思想之懷,俯效微臣盡瘁之義哉?至於近侍之浹月相守,常廩之鎭日輸送,俱係非常之異數,私心之不安,若添一病,今若姑停賜廩,召還承宣,則庶可以安意調將,不計早晩,俟得少間,扶曳入城,不敢復俟嚴命,區區祈祝,只此而已云。目今大臣病狀,雖或稍間,元氣澌頓,似無作速起身之望。臣旣承偕來之命,姑別仍留之意,敢啓。傳曰,知道。
金始慶,以御營廳言啓曰,本廳屬海西十三番別馬隊五十三名,標下軍一名,已爲逢點整齊矣。來十一月初一日,與東宮入直十二番別馬隊替代後,舊軍放送之意,敢啓。傳曰,知道。
又以御營廳言啓曰,今此下番馬步軍兵,別破陣試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以御營廳言啓曰,本廳來甲辰年正月二月當海西十五番及一番別馬隊,逐朔立番次,趁期調將事,本道監兵使處,依前知會之意,敢啓。傳曰,知道。
又以御營廳言啓曰,本廳來甲辰正月二月兩朔,應立右部左司屬忠淸左道五哨軍兵。十二月二十五日,京中逢點。正月初一日,與前司軍兵,當爲替立代番,趁期調送事,本道監兵使處,依前知會之意,敢啓。傳曰,知道。
又以御營廳言啓曰,本廳屬後部前司忠淸右道五哨軍兵六百六十九名,已爲逢點,來十一月初一日,當爲新舊番替代,而新番後哨標下禮山軍李順興,無端闕點,而疤記成冊中,有刀擦改書之處,故領來色吏朴繼天處,推問其曲折,則以爲,今月二十日,稷山都會官中點後,標下軍順興,忽然逃走,不知去處,極爲驚駭,而逢點日迫,猝無變通之路,不得已以他人書塡,姑爲逢點次,果爲刀擦,而可合之人,末由得之,還以順興名書塡云。宿衛軍上番,何等重事,而以不實閑丁,塞責苟充,致有中路逃躱之患,事之可駭,莫此爲甚。禮山縣監朴來羽,從重推考,當該色吏,旣不能檢飭領付,又有成冊刀擦之罪,不可決杖而止矣。令攸司,囚禁考律定罪,監官則點考纔畢,徑先下去,亦甚可駭。發關捉來,依前例自本廳,從重決罪,逃軍順興,嚴囚其族,刻期搜捕,押送本廳,依律處置之意,竝分付本道,何如?傳曰,允。
上在昌德宮。停常參·經筵。
大殿,政院·玉堂單子問安。答曰,知道。
大妃殿·中宮殿·世弟宮·嬪宮,政院·玉堂問安。答曰,知道。
大殿,朝廷二品以上·六曹·大司諫單子問安。答曰,知道。
李廷濟啓曰,明日常參·經筵,取稟。傳曰,停。
金始慶啓曰,大司憲沈壽賢未交龜,執義柳弼垣未肅拜,掌令金濰受由在外,掌令朴㻐未肅拜上疏,持平朴弼夔·趙趾彬呈辭。今日以監察茶時之意,敢啓。傳曰,知道。
兪命凝啓曰,吏曹郞廳來言,臺諫有闕,政事,何以爲之?取稟。傳曰,明日爲之。
李眞儉啓曰,殷栗縣監鄭錫疇,旣因戶曹草記,本曹郞廳仍任事,允下矣。勅使入京不遠,站上凡事一日爲急,其代令該曹,卽爲口傳差出,當日內給馬發送,何如?傳曰,允。
吏曹口傳政事,以朴徵賓爲殷栗縣監。
兪命凝啓曰,西北兩道監兵營啓本中,親騎衛別武士試才優等入格之類,自兵曹覆啓後,可以直赴於今番殿試,而兵曹判書李肇,備局草記之後,乍出旋入,連呈辭疏,無意行公,卽爲牌招察任,何如?傳曰,允。
又以承文院官員言,以都提調意啓曰,今此使行齎去文書,書出後更加詳察,則其中蠲貢謝恩表文·賜冊物·謝恩表文,俱有可改處,故原單子中改付標以入,而賜冊物謝恩表,則改寫正本,勢不及於今日待寫完,追後安宝之意,敢啓。傳曰,知道。
正言李廷傑啓曰,請金姓宮人行藥者,卽速摘發,出付攸司,快正王法。措辭見上請還收大靜圍籬安置罪人申銋出陸撤籬之命。措辭見上請還收遠竄罪人任埅·趙榮福量移之命。措辭見上請罪人趙聖集,依前臺批,夬正王法。措辭見上請亟寢鞫廳罪人慤·星樞酌處之命,卽日嚴鞫,快正王法。措辭見上國家討罪之典,至嚴且重,一有倖免,而因仍不治,則法綱解弛,將不得懲惡,豈不痛哉?頃當群凶動搖天位之日,宗社存亡,迫在呼吸,十行天札,特降於在外之大臣,而哀痛惻怛,望切來報。此宜臣子沫血飮泣奔走奉承之不暇,而伊時承旨韓重熙,擔當沮遏,敢陳徼還之啓。翌日聖敎,促令傳宣,則終始力拒,阻絶上下,雖在平常之時,宣召大臣之命,不當遲時奉行,況値危急之日,至誠望助之旨,何敢從中寢格,使敎令不得行,而故欲國家之傾覆乎?若無大臣,急時請對,竭力匡扶之擧,則頃刻之間,有不及救,言念及此,至今心顫,其所阻搪備忘之計,實爲當日凶圖之緊括,如非潛受逆臣之指使,則必不至於如是肆然。況啓迪之招,諉罪該房,明有指告,則此宜一體勘處,而迪則抵法,熙獨漏網,尙今偃息於牖下,其爲失刑,莫大於此。請門黜罪人韓重熙,極邊遠竄。向者三手逆謀,悉資於銀貸錢財,乘時趨利之徒,潛受凶魁之指使,作奸弄貨,其來已久矣。年前十六凶逆中人,安龜瑞先甲島私鑄之狀,若使捕廳,卽爲鉤覈,則私鑄根因,錢貨去處,可以一一究得,明知其所歸,而龜瑞自知其罪,徑先自裁,以致事情,不得覈出,國法不免隳廢,可勝痛哉?其時同謀私鑄者,龜瑞之甥姪金萬英,以龜瑞之徑斃,移送秋曹,至於無緣放送。逆松之子趙榮熹,以同乘錢船之事,出於宇寬之招,而終不捉問,奸情莫究,輿憤益激。請令左右捕廳,急時捉致,萬英·榮熹等,嚴加杖訊,其私鑄根因及錢貨用處,一一鉤問明覈,依律勘斷。答曰,勿煩。
上在昌德宮。停常參·經筵。
觀象監,自巳時至申時,日暈。
中宮殿,政院·玉堂單子問安。答曰,知道。
大殿·大妃殿·世弟宮·嬪宮,政院·玉堂問安。答曰,知道。
中宮殿,朝廷二品以上·六曹·大司諫單子問安。答曰,知道。
李廷濟啓曰,明日拜表,初一日地下日食齋戒,初二日迎勅習儀,初三日文武科覆試出榜間,視事頉稟。傳曰,知道。
金始慶啓曰,大司憲沈壽賢未交龜上疏,執義柳弼垣未肅拜,掌令金濰受由在外,掌令朴㻐未肅拜上疏,持平朴弼夔·趙趾彬呈辭。今日以監察茶時之意,敢啓。傳曰,知道。
李廷濟啓曰,勅使接見時說話,依例書入,而或不無未盡之語,令廟堂增刪,以備睿覽,何如?傳曰,允。
金始慶啓曰,啓覆文書,旣已修正,初覆以十一月十七日,再覆二十日,三覆二十三日推擇之意,分付該曹,何如?傳曰,允。
兪命凝啓曰,兵曹判書李肇,昨日連牌不進,而親騎衛等直赴事回啓,係是兵曹所管,則元無可嫌之義,更爲牌招察任,何如?傳曰,允。
金始慶,以戶曹言啓曰,依傳敎左議政崔錫恒,今十月朔及來十一月兩朔祿俸,更令倉官,輸送于彌沙里所住處,則以爲,身在郊外,冒受常廩,古無可據之例,不得奉留惶恐云。祿俸又不領受,何以爲之?敢稟。傳曰,更令倉官輸送。
李廷濟啓曰,上番兼春秋吳聖兪,身病猝重,勢難察任,今姑減下,其代今日政差出,何如?傳曰,允。
又以弘文館言啓曰,本館僚員,近甚苟簡,下番姑陞,已至累日,事體極爲未安。上番闕員,今日政以無故人盡數差出,仍卽牌招察任,何如?傳曰,允。
有政。吏批,行判書李台佐奉命在外,參判鄭齊斗在外,參議尹行敎進,都承旨李眞儉進。兵批,判書李肇病,參判金一鏡病,參議尹㝚進,參知柳萬重病,左副承旨兪命凝進。
吏批啓曰,玉堂闕員,今當差出,而曾前出入之人,多在違牌坐罷中,無以推移備擬,合有變通之道,何以爲之?敢稟。傳曰,別單書入。
又啓曰,判書李台佐奉命在外,參判鄭齊斗在外,小臣獨政未安,何以爲之?敢稟。傳曰,只出緊任。又啓曰,臺諫及玉堂闕員,今當差出,而擬望之人乏少,相避外任竝擬,何如?傳曰,允。
以趙鎭禧爲正言,徐命淵爲刑曹參議,尹淳爲應敎,趙遠命爲軍資正,尹就履爲宗簿正,李震佐爲敦寧判官,尹一敎爲禁府都事,李明升爲司僕主簿,慶聖會爲蔚山府使,李承源爲校理,宋眞明爲副校理,宗簿正崔宗周今加通政,兼監察洪尙容減下,卒右議政趙相愚諡號孝憲,卒判尹李起節諡號襄毅,贈領議政朴泰輔諡號文烈,卒領議政柳尙運諡號忠簡,卒判府事朴世堂諡號文貞,卒右議政尹拯諡號文成,兼春秋單柳升鉉。
兵批,副司果成德潤·李廷弼。
李廷濟啓曰,應敎尹淳,所當牌招,而在外不得出牌之意,敢啓。傳曰,知道。
又以內資寺提調李正臣言啓曰,本寺,卽逐日供上衙門,而物力蕩竭,寺中凡百,不成貌樣,種種難支之狀,不可殫陳,而其中有萬萬時急,不可不趁速變通者,本寺應進供上及三殿誕日與四節日物膳酒各二十甁之外,自庚子年爲始,王大妃殿香醞及日下酒,依戊辰以前例,逐日封進,而曾前則本寺之內,設立酒庫,備置器皿等物,擇定酒母,給料釀酒,以備供上,少無苟艱之弊矣。到今三十年中廢之餘,器皿散失,旣無釀酒之所,婢子死亡,又無掌酒之人,每當供上之際,私沽於閭家,僅免闕封,生事之患,御供香醞,何等重大,而私沽村釀,苟且彌縫,事體道理,至爲未安,必須區劃物力出處,而器皿等物,一齊準備,酒母料布,逐朔計給然後,方可以自本寺,公釀以進,而其勢無路。且宗廟薦新西眞果,及各殿逐日供上沈菜等物,雖令資用於若干位田,而所謂位田,擧皆陳廢,無以責應,故莫重供上,幾至闕封之境。此皆不可不趁速變通者,而只緣前任提調在外,無人主管,因循至今,臣之待罪本寺後,審知此弊,竊欲從長變通,而實無善處之策。取觀本寺文書,則庚子年卒領議政趙泰耉爲提調時,陳達本寺難支之弊,以各邑量無主加耕火粟處,依司圃署例折受事,仰請蒙允,而旋因道臣之狀聞,未免寢格。蓋量外加耕火田,各邑與本寺,其爲捧稅則一也,而所謂京司折受之有弊云者,不過差人之作弊而已。本寺請得之後,一番送差打量定式,則雖不可已,而其後則勿送差人,年年收稅,令本邑主掌,與民結,一體收捧以納,則名雖折受,無異於屬在本管之時,在各邑,殊無一毫貽弊之慮,而本寺則所補非細,庶有賴此支過之勢,各邑量無主加耕火田,令該曹及各道,依前成命劃給,以爲自今年收稅補用之地,每日供上時架子軍及酒醬菜缸戴進之人,委不下二十名然後庶可成樣,而卽今本寺,只有老婢子二人,而供上之際,私相借人,僅僅戴納,事之苟艱,莫此爲甚。今番籍沒奴婢各十名,亦命該曹,劃給本寺,以爲供上使喚之地,何如?傳曰,允。
金始慶,以兵曹言啓曰,今日申時量,忽有一狗,自敦化門東挾門突入,直走金虎門之際,近仗軍士等,卽爲驅出云。聞來極爲駭然,守門軍卒,自本曹,從重決棍,同門守門將羅衆星,常時不能檢飭之失,在所難免,推考,何如?傳曰,允。
掌令朴㻐疏曰,伏以臣本庸愚,百不猶人,倖竊科第,濫通仕籍,該司庶僚,隨分備員,而猶懼其不能稱職。至於臺省淸塗,本非意望所到也,迺者柏府新命,遽下於千萬夢寐之外,驚惶感激,罔知攸措。顧此風憲之職,決非如臣無似所可堪承,且臣向擬宮官之望,而至被儒臣之疏論,其所謂資望尙輕,臣亦自知物議之來,實所甘心,才分之不逮,姑舍勿論,以此情勢,尤不可一刻苟冒,而適在試院,未卽露章自列,今者試事已畢,而不敢循例復命,不得不從闕下,拜章徑退,臣罪尤大。伏乞聖慈,亟遞臣新授臺職,仍命選部,勿復檢擧,以謝人言,且治臣徑退之罪,以肅朝綱,不勝萬幸,臣無任屛營祈懇之至,謹昧死以聞。答曰,省疏具悉。爾其勿辭,從速察職。
上在昌德宮。停常參·經筵。
觀象監,自辰時至午時,日暈。
大妃殿·中宮殿,藥房問安。答曰,知道。
藥房提調臣李肇,副提調臣李眞儉啓曰,伏未審日間,聖體若何?大妃殿氣候,亦復何如?龍薈丸,連日進御,南極丹,尙有所餘,亦爲進御,而寢睡水刺之節,一樣平常乎?今日臣等,率諸醫入侍,診察聖候宜當,敢來問安,竝此仰稟。答曰,知道。慈殿氣候安寧,丹·丸兩藥進御,寢睡水刺一樣矣。勿爲入診。
金始慶啓曰,備邊司郞廳,以大臣意來言,今日賓廳坐起日次,而拜表相値,不日來會云矣,敢啓。傳曰,知道。
又以都摠府言啓曰,今日入直內三廳武兼禁軍及軍兵等當爲中日習射,而拜表相値,不得爲之之意,敢啓。傳曰,知道。
李廷濟啓曰,聖節望闕禮,依近例爲之之意,敢啓。傳曰,知道。
又以弘文館言啓曰,本館上番副校理臣宋眞明,以實錄廳郞廳,今日晝仕出去,而每每草記,殊涉煩瀆,今後則除草記往來之意,敢啓。傳曰,知道。
又以弘文館言啓曰,新除授應敎尹淳,時在京畿長湍地,經筵入番事緊,請斯速乘馹上來事,下諭。校理李承源,昨日違牌,旣有只推之命,更爲牌招察任,何如?傳曰,允。
又啓曰,以校理李承源牌不進罷職傳旨,傳曰,推考傳旨捧入。
又以禮曹言啓曰,來十一月二十五日冬至,大殿·王大妃殿·中宮殿陳賀時,王世弟致詞陳賀,依例磨鍊乎?敢稟。傳曰,依爲之。
金始慶,以義禁府言啓曰,今此勅使在館時,三門把守假都事三員,令該曹,預爲差出,以爲習儀時分差之地,何如?傳曰,允。
又以兵曹言啓曰,武藝別監李一萬,內中日試才時,鳥銃無間連三次三發三中,似當依定式直赴殿試,而係干恩典,自下不敢擅便,伏惟上裁,三次所受賜馬之帖,亦當依例還收,竝此仰稟。傳曰,依爲之。
又以兵曹言啓曰,來十一月初二日迎勅習儀時,本曹郞廳侍衛及各差備,不可不備員,而正郞尹恕敎遷轉,李善行兼春秋預備,不得進參,莫重習儀,多有苟簡,尹恕敎未差代,令該曹卽爲口傳差出,李善行兼春秋預備,亦爲減下,以爲推移進參之地,何如?傳曰,允。
吏曹口傳政事,以權宏爲兵曹正郞。
正言李廷傑啓曰,臣於再昨,以向來私鑄錢人金萬英·趙榮熹等,令捕廳捉治明覈事,有所陳請矣。今聞榮熹身已作故云,臣之初不詳審,矇然論事之失著矣。不可仍冒於臺次,請命遞斥臣職。答曰,勿辭。
又啓曰,請金姓宮人行藥者,卽速摘發,出付攸司,快正王法。措辭見上請還收大靜圍籬安置罪人申銋出陸撤籬之命。措辭見上請還收遠竄罪人任埅·趙榮福量移之命。措辭見上請趙聖集,依前臺批,快正王法。措辭見上請亟寢鞫廳罪人慤·星樞等酌處之命,卽日嚴鞫,快正王法。措辭見上請門黜罪人韓重熙,極邊遠竄。措辭見上請令左右捕廳,更爲捉致萬英,嚴加杖訊,其私鑄根因及錢貨用處,一一鉤問,明覈,依律勘斷。措辭見上新除授正言趙鎭禧,時在全羅道都事全州任所,請斯速乘馹上來事,下諭。答曰,不允。末端事及下諭事,依啓。
上在昌德宮。停常參·經筵。
觀象監,自辰時至午時,日暈兩珥。
大妃殿·中宮殿,藥房問安。答曰,知道。
藥房提調臣李肇,副提調臣李眞儉啓曰,伏未審夜來,聖體若何,大妃殿氣候,亦復何如?昨日伏聞下醫官傳敎,前劑進南極丹,已盡進御。今日臣等,不可不率諸醫,趁早入診,詳察聖候後,議定繼進當否,敢來問安,竝此仰稟。答曰,知道。無事,慈殿氣候安寧,勿爲入診,醫官入侍,宜矣。
藥房再啓曰,入診醫官退出之後,與諸御醫商議,則以爲卽今脈度調均,氣候與前一樣,丹·丸兩藥,連爲進御矣。南極丹,今姑停止,繼進當否,更觀前頭議定,龍薈丸前劑入一劑,似當未盡,連爲進御宜當云。南極丹姑不劑入之意,敢啓。傳曰,知道。
金始慶啓曰,明日迎勅習儀時,漢城府堂上,以導駕當爲進去,而判尹尹就商,以臺疏之未下批,尙今引入。左尹李明彦,奉使在外,右尹朴熙晉,受由在外,他無進參之員,何以爲之?敢稟。傳曰,左尹改差。
又啓曰,左尹李明彦改差事,命下矣。迎勅習儀,在於明日,其代令該曹,口傳差出,仍卽牌招察任,何如?傳曰,允。
李廷濟,以議政府錄事言,以右議政意啓曰,近日朝廷事體,壞損無餘,凡干公會,不成貌樣。今日慕華館本府合坐時,或有騎馬從後門入者。此則門無呵禁,容有誤犯之道,故略勅其從人。而至於修撰宋眞明,騎馬直從前門入,下卒,齊聲呵禁,而終不下馬,當階始下。此實曾所未有之事,殊涉駭然,不可無警責之道,修撰宋眞明罷職,何如?傳曰,允。
吏曹口傳政事,以南就明爲左尹。
李廷濟,以議政府司錄言,以右議政意啓曰,去二十七日,本府方物看品時,表筒十一箇,黃漆皆不精,起畵全無金色,事極駭然,嚴勅使之改畵,而終未精好。此出於該曹全不檢飭之致,當該堂上·郞廳,從重推考,下吏及畵員,令攸司囚禁科罪,何如?傳曰,允。
又以承文院官員言,以都提調意啓曰,今日慕華館査對時,謝恩表一度,文字有當改處,正本與副本,竝加擦改,則頗有擦痕,事涉未安。今姑以改本付送,而自本院,正本副本,俱爲改寫。別定禁軍,騎撥追送于使行所到處,似合事宜。使之卽爲擧行,所改文字,本草中改付標以入之意,敢啓。傳曰,知道。
又啓曰,以校理李承源牌不進,罷職傳旨。傳曰,推考傳旨捧入。
又以侍講院言啓曰,本院新除授文學尹恕敎,除拜累日,尙不出肅,卽爲牌招察任,何如?傳曰,允。
又以弘文館言啓曰,本館上番副校理宋眞明,因政府草記,纔已坐罷,上番將未免闕直。校理李承源,旣有只推之命,更爲牌招入直,何如?傳曰,允。
金始慶,以兵曹言啓曰,去十月朔各廳堂下武臣等試射,當爲設行,而連因有故,未及擧行,今已踰月,不得爲之之意,敢啓。傳曰,知道。
李廷濟啓曰,侍講院草記,文學尹恕敎牌招事,允下矣。日勢已暮,待明朝出牌之意,敢啓。傳曰,知道。
金始慶啓曰,漢城府左尹,口傳差出,仍卽牌招事,允下矣。所當南就明牌招,而今已夜深,待明朝出牌之意,敢啓。傳曰,知道。
又以迎接都監言啓曰,都監郞廳前經歷尹大英,今日自鄕上來,時無職名。令該曹,卽爲口傳付軍職,冠帶常仕,何如?傳曰,允。
又以戶曹言啓曰,依傳敎左議政崔錫恒,去十月朔及今十一月兩朔祿俸,更令倉官,輸納于彌沙里所住處,則以爲,身在郊外,冒受常廩,古無可據之例,不得奉留惶恐云。祿俸,又不領受,何以爲之?敢稟。傳曰,更令倉官輸送。
上在昌德宮。停常參·經筵。
李眞儉啓曰,小臣,與右承旨李廷濟,慕華館迎勅習儀進去下直。傳曰,知道。
下直,慶興府使河涉。
備忘記,今下弓矢,慶興府使河涉處給送。
兪命凝,以都摠府言啓曰,副摠管李萬選,以贊禮,迎勅習儀事,慕華館晝仕進去之意,敢啓。傳曰,知道。
又以都摠府言啓曰,都摠管姜鋧瓜满已久,常未出代,副摠管李順坤受由遠地,副摠管李明彦,奉命出疆,僚員之不齊,未有甚於近日,當此勅行之臨迫。迎勅擧動及仁政殿接見時,寶劍四員,大駕前後侍衛二員,王世弟侍衛一員,守宮一員,將無以推移,合有變通之道。令該曹,稟處,卽速口傳差出,以爲備員之地,何如?傳曰,允。
又啓曰,明日仁政殿式年文科殿試時,香室,移接于尙瑞院·春秋館,減省記之意,敢啓。傳曰,知道。
又啓曰,明日慕華館式年武科殿試時,兩司當爲進參,城上所牌招言送之意,敢啓。傳曰,知道。
又啓曰,明日慕華館式年武科殿試時,何大臣進去乎?敢稟。傳曰,右相進去。
兵曹口傳政事,副司果尹大英。
金始慶啓曰,以統制使狀啓,巨濟等官居劉先奉等七名渰死事。傳曰,渰死人等,令本道,恤典擧行。
李廷濟啓曰,今此式年殿試時,對讀官擬望中,崔宗周時無職名,令該曹,口傳付軍職,何如?傳曰,允。
兵曹口傳政事,副護軍崔宗周。
李廷濟啓曰,右議政李光佐,館伴趙泰億,有稟定之事,來詣請對矣。傳曰,引見。
金始慶,以弘文館言啓曰,本館上番闕直,已至兩日,事體極爲未安。校理李承源,昨日旣有只推之命,更爲牌招察任,何如?傳曰,允。
又以兵曹言啓曰,前後直赴殿試事,捧承傳人金萬鍾等一百二十二人,明日殿試時,隨其錄名,依例許赴之意,敢啓。傳曰,知道。
又以兵曹言啓曰,右邊捕盜大將李森許遞之代,今當差出。又因都摠府啓辭,有摠管變通差出之命,而判書李肇方在陳疏辭職中,不得擧行之意,敢啓。傳曰,知道。
又以兵曹言啓曰,右邊捕盜大將李森許遞之代,姑未差出矣。出代間,以左邊捕盜大將金重器兼察,何如?傳曰,允。
又啓曰,因兵曹草記,右邊捕盜大將姑未差出,以左邊捕盜大將金重器兼察事,允下矣。金重器卽爲牌招,分付,何如?傳曰,允。
司諫李眞淳啓曰,請金姓宮人行藥者,卽速摘發,出付攸司,快正王法。措辭見上請還收大靜圍籬安置罪人申銋出陸撤籬之命。措辭見上請還收遠竄罪人任埅·趙榮福量移之命。措辭見上請罪人趙聖集,依前臺批,快正王法。措辭見上請亟寢鞫廳罪人慤·星樞等酌處之命,卽日嚴鞫,快正王法。措辭見上請門黜罪人韓重熙,極邊遠竄。措辭見上凶徒逆孽,餘惡罔悛,迭唱互煽,怨國誣上,無所不至,而其陰巧凶慘,未有如近日湖中所傳僞造批旨者。日昨扶餘縣監李萬根,聞邑人,新得京報,送人謄來,則稱曰答京畿儒生李枵疏批,而下語指意,極其非常。噫,君上批旨,何等重大,而乃敢白地矯誣,陰相付授,眩惑聽聞。恐動人心,觀其造意,節節可愕。論其設計,萬萬叵測。當此逆獄未收人心靡定之日,如此妖惡陰凶之輩,不可不急速斯得,快正王法。李萬根,旣送人謄來於邑子處,而遠近傳播,亦已狼藉,則其僞本出處來歷,自可覈出。請扶餘縣監李萬根,爲先拿問,以爲次次鉤覈之地。答曰,不允。末端事,依啓。
癸卯十一月初二日巳時,上御熙政堂,右議政館伴請對入侍時,右議政李光佐,館伴趙泰億,右副承旨金始慶,假注書李挺膺,事變假注書洪景輔,記事官柳升鉉,記注官尹彬。李光佐進伏曰,日氣嚴沍,聖體,若何?上曰,無事矣。光佐曰,大妃殿氣候,何如?上曰,安寧矣。光佐曰,中宮殿氣候亦安寧乎?上曰,唯。光佐曰,王世弟氣候,亦何如?上曰,平穩矣。光佐起伏曰,勅使今當出來,有稟定事敢達矣。
李光佐所啓,今番回還賀使入去時,多減貢物,招見使臣,別諭別贈等事,宜遣專使,別致謝意,而因冬至使速發,未及周旋於其前,不得不兼附,而以事理言之,則誠爲欠闕矣。諸醫皆以爲今番使臣,旣是宗室大臣,別爲款待。且以揭帖,曲致諸件事,感謝之意,則彼必歸告,似爲便好云。此言然矣,依此擧行,何如?館伴趙泰億曰,今若爲揭帖,則不能別遣專使之意,亦及於其中,何如?上曰,依爲之。出擧條
光佐又啓曰,今番勅使,聞亦順便矣。宴享茶啖,一倂減除,雖曰除弊,如此而止,則元無別待之道。一番別設宴,似不可已。令都監處所等事,啓稟擧行,何如?泰億曰,自前上使內閣學士·副使·武臣,而今番則上使宗班·副士內閣學士也。回還賀使密昌君樴等入去時,彼中以宗班之故,別樣接待,今亦不可不別樣接待之意,大臣,前已仰達矣。館所親臨,則自當爲之,而此外更請邀致于仁政殿,別設一宴,似宜,館所親臨酬酢時,先及別享設行之意,何如?上曰,依爲之。出擧條
光佐曰,臣伏見向日傳敎,大妃殿,又以今年進上,依中宮殿時例擧行事,下敎。此實軫念國計民隱之至意,載籍所未有之盛德事也。含生之類,孰不感泣?而但伏念殿下,養以一國之誠,末由少伸,每年以中宮殿例施行,實爲未安。且念國計雖甚罄竭,奉養慈殿之具,豈不能辦乎?臣欲以此事,陳達已久,而此非以章奏煩瀆之事,欲俟入對陳白,連有事故,未能入對,今始仰達矣。其間玉堂陳箚,而其言誠是,從容仰稟,進上如常儀擧行,則殿下之至誠,可以少伸,臣子之誠禮,亦不至於欠闕,故敢此仰達。前日所達進宴,以明春設行事,亦爲委曲陳稟,下敎,何如?上曰,依爲之。
光佐曰,摠戎使李森,病勢極重,捕廳劇務,勢難兼察。卽今金萬英推覈事亦急,李森兼帶捕盜大將之任,今姑許遞,何如?上曰,依爲之。榻前下敎
光佐曰,延勅擧動時,訓鍊都監,當爲扈駕,而大將尹就商,以臺疏未下批引入,政院亦不得請牌,莫重陪扈,將致臨時窘急,且都監事務,一倂積滯,極爲可悶矣。就商當初自處之道,元無未盡事,諸臣之疏,亦已詳陳矣,嚴畏朝命,不得不出,而每於公會,見臣等懇乞,遞解非止一再,本情之非出於貪戀,於此亦可明知,臺疏論斷,實冤甚矣。臺疏,卽賜處分然後,陪扈事,可有所措,故敢達。上曰,依爲之。
光佐又啓曰,義州·瀋陽八包,近年不過四五窠而繼用矣。昨年勅使沓至,財用不足,輾轉加請,至於八窠,團練使八包又三窠,俱爲過多。義州除二窠爲六窠,團練除一窠爲二窠,通作八窠,似好矣。上曰,依爲之。出擧條
光佐又啓曰,平安兵使權以鎭,除拜旬日,尙無上來之聲。平兵,例待勅使,而前兵使有拿命,不得出待,勅使回還前,新兵使不可不下去矣。權以鎭所遭,則向日大臣諸臣,合辭陳達,昭白無餘,今無難安之端,別爲催促,使之趁勅使回還前,斯速赴任,何如?上曰,依爲之。出擧條
光佐又啓曰,延接都監堂上,依例以戶曹判書柳鳳輝差下,察任矣。鳳輝有不便於行步拜跪之病,見官禮時及凡與勅使相接時,則竝令戶曹次官參判李正臣代行,何如?上曰,依爲之。出擧條泰億曰,勅使有請見之事,則亦當依此耳。諸臣,遂以次退出。
上在昌德宮。停常參·經筵。
兪命凝啓曰,小臣慕華館武科殿試進去,下直。傳曰,知道。
金始慶,以都摠府言啓曰,今日入直內三廳武兼禁軍等,當爲中日習射,而勅使入京已迫限,回還間姑停之意,敢啓。傳曰,知道。
又啓曰,右邊捕盜大將差出,一時爲急,又有摠管變通差出之命,而兵曹判書李肇,陳疏辭職,不得擧行云。所當卽爲牌招,而以文科試官,方入殿庭,待出榜後,牌招擧行,何如?傳曰,允。
李眞儉,以侍講院言啓曰,今此迎勅擧動王世弟隨駕時,翊衛司官員,當爲備員陪衛,而或有實病,或受由下鄕,或有嫌不進,亦多未差之員,差備侍衛將,無以成樣。實病受由下鄕嫌不進人員外,三員未差之代,令該曹,以在京無故人,口傳差出,以爲備員陪衛之地,何如?傳曰,允。
金始慶,以兵曹言啓曰,禁軍別將鄭壽松,今方入直矣,身病猝重,症情危惡,勢難仍在直所云。不得已原單子中,改付標以入之意,敢啓。傳曰,知道。
又以兵曹言啓曰,今此迎勅擧動王世弟隨駕時及館所擧動,送勅擧動時,本曹兩驛騎馬四十匹內,除病傷,各差備應把之數,無以推移。依前例京畿驛馬限三十一匹補把,以充不足之代事,本道監司處,分付,何如?傳曰,允。
又以戶曹言啓曰,依傳敎,左議政崔錫恒去十月朔及今十一月兩朔祿俸,令倉官更爲輸納于彌阿里所住處,則以爲,身在郊外,冒受常廩,古無可據之例,不得奉留,不勝惶恐云。祿俸又不領受,何以爲之?敢稟。傳曰,令倉官更爲輸送。
李眞儉,以禮曹言啓曰,今此勅使時親臨宴禮習儀,今月初四日,南別宮一度爲之事,啓下矣。卽接司饔院移文,則勅使入京,只隔數日,而別設一宴事,昨始定奪。凡事之窘速,固不暇論,而本院私習儀二度設行後,三度則兼行於官習儀者,自是規例,而今番則事勢如此,三度習儀,雖不設行,一度習儀,不可不爲之,故初六日仁政殿受勅後,本院私習儀,仍爲設行事,明朝當爲入啓。明日官習儀,雖已啓下,假提調·假郞廳·提檢·提擧·各差備,姑未及啓下,則其何以成樣習儀乎?更爲入啓變通云。親臨宴習儀,以初六日本院私習儀日兼行事,分付,何如?傳曰,允。
金始慶,以義禁府言啓曰,卽接月令醫員金是玖手本,則時囚罪人黃宗瑞,本以老病之人,久處冷地,疝症苦劇之中,添得寒疾,食飮全廢,達夜咳喘,眞元大脫,氣息奄奄云。自前罪人病勢如此,則有保放救療之規,敢此仰稟。傳曰,依爲之。
兪命凝啓曰,今番武科殿試直赴擧子李弘斗·崔起俊·金贊俊·金英纘·咸貴完等五人在喪。金尙健·金萬鍾·孫萬成·朴萬晃·金起斗等五人錄名單子,無緣不呈,金鼎郁,錄名單子,不書年歲,李有萬,不書居住,俱以違格拔去。此十二人今番殿試,竝不得付之之意,敢啓。傳曰,知道。
金始慶,以武科殿試試所差備官,以命官意啓曰,科場事體至嚴,擧子錄名單子中役名,一從本役書呈,乃是法例,而今番殿試擧子役名,稍涉軍役者,輒以閑良改書以呈。入門官等,所當精準釐改,而矇然收捧,殊涉可駭。且擧子之單子中,年不書居不書者,亦爲混捧,至有拔去之弊,亦難免不察之罪。當該入門官,竝令攸司拿問處之,何如?傳曰,允。
兵曹口傳政事,以李鳳祥爲右邊捕盜大將。
大司諫權詹,執義柳弼垣,持平趙趾彬,獻納沈埈啓曰,請逆魁昌集·頤命,竝令攸司,亟行斬屍,明正典刑。措辭見上答曰,勿煩。
執義柳弼垣,持平趙趾彬啓曰,請行藥宮人金姓者,亟命出付攸司,直爲正法。措辭見上請還收極邊遠竄罪人金在魯·申思喆·金取魯·金希魯等量移,金令行·具鼎勳放送之命。措辭見上請還收罪人尹廷舟量移之命。措辭見上請亟寢鞫廳罪人慤·星樞酌處之命,依前成命,快正典刑。措辭見上答曰,勿煩。
大司諫權詹,獻納沈埈啓曰,請金姓宮人行藥者,卽速摘發,出付攸司,快正王法。措辭見上請還收大靜圍籬安置罪人申銋出陸撤籬之命。措辭見上請還收遠竄罪人任埅·趙榮福量移之命。措辭見上請罪人趙聖集,依前臺批,快正王法。措辭見上請亟寢鞫廳罪人慤·星樞等酌處之命,卽日嚴鞫,快正王法。措辭見上請門黜罪人韓重熙,極邊遠竄。措辭見上向來凶黨餘孽,托以儒疏,凶悖怨毒之言,無所不至。前後被罪者,亦非一二,而猶不懲畏,益肆悖慢,改頭換面,迭相投疏,其意不專在於誣毁先賢,必欲傾陷朝廷而後已。其疏語之凶憯,至於尹俔·鄭萬源而極矣。捏合虛謊之言,橫加誣辱於文廟配享之儒宗,粧撰詖遁之辭,恣意汚衊於爲世尊仰之先正,慢侮詆毁,罔有紀極,斯誠世道之一大變也。原疏或有上徹而未下者,或有稟旨而還給者。故臣等雖不得見其疏本,而其措語之凶慘,本事之是非,業已聖明之所洞燭,而其疏所謂背悖先王,敲撼先朝爲言,是豈爲殿下臣子者,所敢萌於心而發諸口者?肆然說去,略無顧憚。且以凶黨二字,公然加之於今日之朝紳,噫嘻痛矣。彼所謂背悖敲撼云者,未知指何事,而至於弁髦先訓四字,其爲無嚴,莫此爲甚。此必是凶黨餘孽,豢養鄕曲無賴之輩,密誘而陰嗾之,稱以儒疏,唯事眩惑,其輕蔑君父,汚辱朝紳之狀,尤極叵測。今日朝廷,少有紀綱,此等怪鬼之輩,安敢乃爾?其在懲凶邪,杜亂萌之道,決不可不快施逬裔之典。請疏儒尹俔·鄭萬源,竝命絶島定配。答曰,勿煩。
上在昌德宮。停常參·經筵。
李眞儉啓曰,明日常參·經筵,取稟。傳曰,停。
金始慶啓曰,臺諫有闕及新恩政事,何以爲之?取稟。傳曰,明日爲之。
兪命凝,以都摠府言啓曰,副摠管李萬選,以刑曹參判,本曹坐起晝仕進去之意,敢啓。傳曰,知道。
李眞儉,以迎接都監言啓曰,卽接遠接使狀啓,則勅使差備首譯李碩材,身病猝重,勢難隨勅云。李碩材之代,以同品譯官中,曉解漢語者,極擇差定,罔夜撥送之意,分付司譯院,何如?傳曰,允。
又啓曰,自前擧動時,承旨必須備員,故大臣偕來奉命之員,亦令暫時來參,還爲進去矣。卽今迎勅擧動迫頭,而同副承旨李眞望,以左議政崔錫恒偕來事,方在楊州美沙里村,依例使之來參乎?敢稟。傳曰,依爲之。
兪命凝啓曰,新除授右邊捕盜大將李鳳祥,卽爲牌招,命召及大將牌傳令牌傳授之意,敢啓。傳曰,知道。
金始慶,以司饔院官員,以檢擧提調意啓曰,再昨筵中勅使入館後,別設一宴之意,旣已定奪,而假提調及假郞廳,皆以生手之人,不無生事之慮。日子臨迫,三度習儀,雖不得爲之,一度習儀,不可不設行。初六日仁政殿受勅後,仍爲設行宴享時饌品及應行節目,一依癸巳年例,斯速進排之意,分付各該司,而味數只以初味設行,則不過酒二杯而止,其在優待之意,反歸埋沒。曾前或以七味,或以九味,有設行之例,今則何以爲之?惶恐敢啓。傳曰,七味設行。
兪命凝,以兵曹言啓曰,都摠府啓曰,都摠管姜鋧,箇滿已久,尙未出代。副摠管李順坤,受由遠地,副摠管李明彦,以冬至副使,奉命出疆,僚員之不齊,未有甚於近日。當此勅行之臨迫,迎勅擧動及仁政殿接見時,寶劍四員,大駕前後侍衛二員,王世弟陪衛一員,守宮一員,將無以推移,合有變通之道。令該曹稟處,卽速口傳差出,以爲備員之地,何如?傳曰,允事命下矣。副摠管李明彦,奉命出疆,李順坤受由遠地,今姑改差,都摠管姜鋧箇滿之代,竝卽口傳差出,何如?傳曰,允。
金始慶啓曰,今此勅使入京翌日頒敎事,命下矣。藝文提學李肇,明日待開門牌招,使之製進,何如?傳曰,允。
又以迎接都監言啓曰,今此勅使入京後,仁政殿別宴設行事定奪矣。取考己亥謄錄,則都監以爲,下馬宴·翌日宴,饌品多少懸殊,下馬宴則九十三器,翌日宴則四十二器。卽今日期迫急,雖不得盡如下馬宴之例,親臨設宴,饌品太略,則亦甚未安。比之常時,翌日宴不可不加設三四十器,以此磨鍊擧行事,定奪分付矣。今此仁政殿別宴時饌品,比諸常時翌日宴饌品,加設三十器似好。依此擧行之意,爲先知委各該司,何如?傳曰,允。
兪命凝,以備邊司言啓曰,勅使接見時說話,自政院依例書入,令廟堂增刪,以備睿覽事,命下矣。諸條辭意俱好,其中數處,略爲點化改書以入之意,敢啓。傳曰,知道。
金始慶,以義禁府言啓曰,今此迎勅擧動時,大駕各差備及王世弟考喧左右二員,當爲分差,而本府都事十員內,一員留司,新除授都事尹一敎在外,未及上來,無以推移備數。假都事三員,令該曹差出,以爲分差之地,何如?傳曰,允。
兵曹口傳政事,以李台佐爲都摠管,李眞儒·申光夏爲副摠管,李敬躋爲翊贊,金箕錫爲衛率,李喜聃爲翊衛。
正言李廷傑啓曰,請金姓宮人行藥者,卽速摘發,出付攸司,快正王法。措辭見上請還收大靜圍籬安置罪人申銋出陸撤籬之命。措辭見上請還收遠竄罪人任埅·趙榮福量移之命。措辭見上請罪人趙聖集,依前臺批,快正王法。措辭見上請亟寢鞫廳罪人慤·星樞等酌處之命,卽日嚴鞫,快正王法。措辭見上請門黜罪人韓重熙,極邊遠竄。措辭見上向來凶黨餘孽,托以儒疏,凶悖怨毒之言,無所不至。前後被罪者,亦非一二,而猶不懲畏,益肆悖慢,改頭換面,迭相投疏,其意不專在於誣毁先賢,必欲傾陷朝廷而後已,其疏語之凶憯,至於尹俔·鄭萬源而極矣。捏合虛荒之言,橫加誣辱於文廟配享之儒宗,粧撰詖遁之辭,恣意汚衊於爲世尊仰之先正。慢侮詆毁,罔有紀極,斯誠世道之一大變也。原疏或有上撤而未下者,或有稟旨而還給者,故臣雖不得見其疏本,而其措語之凶慘,本事之是非,業已聖明之所洞燭,而其疏所謂背悖先王,敲撼先朝云者,萬萬驚痛。末乃以聖上弁髦先訓爲言,是豈爲殿下臣子者,所敢萌於心,而發諸口者?肆然說去,略無顧憚。且以凶黨二字,公然加之於今日之朝紳,噫嘻痛矣。彼所謂背悖敲撼云者,未知指何事,而至於弁髦先訓四字,其爲無嚴,莫此爲甚。此必是凶黨餘孽,豢養鄕曲無賴之輩,密誘而陰嗾之,稱以儒疏,唯事眩惑,其輕蔑君父,汚辱朝紳之狀,尤極叵測。今日朝廷,少有紀綱,此等怪鬼之輩,安敢乃爾?其在懲凶邪,杜亂萌之道,不可不快施逬裔之典。請疏儒尹俔·鄭萬源,竝命絶島定配。答曰,勿煩。
左尹李明彦疏曰,伏以,臣猥膺攝价之命,方有出疆之行,而顧臣所帶本職京兆佐貳及兼任摠府·籌司·典牲提擧等任,俱係緊重,不宜暫曠。玆敢仰籲於宸嚴之下,伏乞聖慈,亟令該曹,照例稟處,許遞臣本兼諸任,以便公私,不勝幸甚。臣無任屛營祈懇之至。謹昧死以聞。答曰,省疏具悉。疏辭令該曹稟處。
上在昌德宮。停常參·經筵。
夜四更,火星犯東井星。
李廷濟啓曰,明日勅使當爲入京,勅使回還間,視事,頉稟。傳曰,知道。
兪命凝啓曰,備邊司郞廳來言,今日賓廳坐起日次,而大臣以迎勅事,弘濟院出去,不得來會云矣,敢啓。傳曰,知道。
金始慶啓曰,大司憲沈壽賢,未交龜,執義柳弼垣,持平趙趾彬,呈辭,掌令金濰,受由在外,掌令朴㻐,未肅拜呈辭,持平一員未差。今日以監察茶時之意,敢啓。傳曰,知道。
大妃殿·中宮殿,藥房問安。答曰,知道。
藥房提調臣李肇,右承旨臣李廷濟啓曰,伏未審日間,聖體,若何?大妃殿氣候,亦復如何?龍薈丸,連爲進御,而寢睡·水刺之節,一樣平常乎?今日臣等率諸醫入侍,診察聖候宜當,敢來問安,竝此仰稟。答曰,知道。無事,慈殿氣候安寧,龍薈丸,連日進御,寢睡·水刺一樣平常矣。勿爲入診。
兪命凝,以都摠府言啓曰,副摠管李萬選,以刑曹參判,本曹坐起晝仕進去之意,敢啓。傳曰,知道。
假注書李挺膺有頉,代以李壽益爲假注書。
以李景白爲守宮假注書。
金始慶,以義禁府言啓曰,以黃海監司狀啓,刑曹粘目,安岳前郡守李錫錄,移本府處置事,允下矣。李錫錄今方待命於本府,卽爲拿囚之意,敢啓。傳曰,知道。
李眞儉啓曰,卽者吏曹郞廳來言,今日爲政事,命下矣。判書李台佐奉命在外,參判鄭齊斗在外,參議尹行敎陳疏未承批,不得開政云。何以爲之?敢稟。傳曰,牌招開政。
兪命凝,以備邊司言啓曰,迎勅擧動,只隔一日,而訓鍊大將尹就商,情勢之外,身病甚重,勢難隨駕云。上年九月謁聖擧動時,曾有御營大將代行之例,今則何以爲之?敢稟。傳曰,依爲之。
又啓曰,因備局草記,迎勅擧動時,訓鍊大將尹就商,身病甚重,勢難隨駕,御營大將代行事,命下矣。御營大將金重器,卽爲牌招,聽傳敎之意,敢啓。傳曰,知道。
李眞儉,以吏批言啓曰,文科甲科第二人·三人,當付七品職,而時無窠闕。仕滿及未仕滿參軍·直長中,依例備擬遷轉後,推移付職,何如?傳曰,允。
有政。吏批,判書李台佐奉命在外,參判鄭齊斗在外,參議尹行敎進,右承旨李廷濟進。兵批,判書李肇病,參判金一鏡病,參議尹㝚病,參知柳萬重,右承旨李廷濟進。
吏批啓曰,判書李台佐奉命在外,參判鄭齊斗在外,小臣獨政未安,何以爲之?敢稟。傳曰,只出緊任。
以李春躋爲持平,金尙星爲兵曹佐郞,李誠躋爲司評,南鶴增爲廣興主簿,李廷說爲掌苑別提,蔡成胤爲判決事,密豐君坦,密南君堪,密川君墰,密平君㙫,密雲都正壇,以上在喪終制。司饔提擧二單李衡秀·金東望,提檢二單李淰·兪業基,典籍單鄭再春,文科甲科第一人,尙衣別提單朴受繪,武科甲科第一人,掌樂直長單崔逵泰,漢城參軍單金光虎,文科甲科二人·三人。
副護軍李師尙·李明彦,副司直朴弼夔,副司果申,副司正高時雄。
李廷濟,以兵曹言啓曰,今十一月初五日,仰役奴岳同,自宣仁門入來,差備門外擊錚,極爲駭愕,令攸司囚禁治罪。同門守門將金益重,常時不能禁斷雜人,以致闌入,亦難免其責,推考,何如?傳曰,允。
沈仲良,以戶曹言啓曰,依傳敎左議政崔錫恒去十月朔及今十一月兩朔祿俸,令倉官更爲輸納于彌沙里所住處,則以爲,身在郊外,冒受常廩,古無可據之例,不得奉留,不勝惶恐云,祿俸又不領受,何以爲之?敢稟。傳曰,更令倉官輸送。
又以戶曹言啓曰,卽接禮曹覆啓粘目及草記辭緣,則枚擧翼陵·章陵·惠陵參奉所報,各陵位田折給事,允下矣。今此望呈之處,毋論空閑與否,凡干折受,大爲外邑官民之弊,故曾在先朝,已有禁令。況且陵卒,旣有復戶奉足之應爲受食者,則似無難支之勢,而諉以貧殘,遠地田畓,到今折給,揆以事體,極爲不當。各陵位田折受事,竝姑安徐,何如?傳曰,允。
李廷濟,以迎接都監言啓曰,勅使明日入京,軍令書出,卽時馳通之意,知委于遠接使處矣。卽接回移,則寅時初吹,卯時二吹,辰時三吹,出軍令云矣,敢啓。傳曰,知道。
又以義禁府言啓曰,以京畿監司啓本,刑曹粘目,金浦前郡守李瑞泰,移本府處置事,允下矣。李瑞泰,今方待命於本府,卽爲拿囚之意,敢啓。傳曰,知道。
吏曹參議尹行敎疏曰,臣百病殘身,無能供仕之狀,一息未泯,不敢違傲之實,業已通朝之所共知者。臣之父祖兩代,誣冤畢伸,恩祭繼頒,榮被泉塗,隕結難酬。臣雖年衰病痼,望斷陳力,而强爲此來,一謝恩命者,只爲粗伸情禮,分義之計,而旣來之後,未忍便訣,遲回之際,又當銓地,自知其萬萬不稱,而適會前後僚席有故,黽勉隨行,今已四朔,觸事疎野,隨處瘡疣。臣固自知甚明,不待人之指議,唯以一心無私,爲少效涓埃之地矣。旅舍逢寒,冷落殊極,舊疾新恙,一倍添劇。長席出使未還,政曹無他相諉,忍死趨走,只冀旬望支撑,忽自昨夕,重感風寒,寒戰達夜,頭疼如碎,喘息促急,若將頃刻難支。似此症情,非若干調治所可得效,況且新恩之政,隔在數日,如有牌召,違逋必至。玆不避瀆擾之誅,略陳病重實狀,伏乞亟命鐫遞臣職,仍治臣罪,以肅朝綱,以安賤分,不勝幸甚。答曰,省疏具悉。爾其勿辭,從速察職。
上在昌德宮。停常參·經筵。
李廷濟啓曰,廣興主簿南鶴增,肅拜單子入啓之後,不爲來待,未及肅拜,事體未安,推考警責,何如?傳曰,允。
兪命凝啓曰,司僕內乘來言,捲簾,取稟。傳曰,捲三面。
辰時,上具翼蟬冠,衣衮龍袍,乘小輿,出仁政門外。降輿升輦,前後作樂。止輦於敦化門外,命侍臣上馬。出崇禮門外,始吹打。大駕到慕華館,入幕次後,政院·玉堂·藥房問安。答曰,知道。王世弟板位問安。答曰,知道。王世弟入幕次後,政院·玉堂問安。答曰,知道。大妃殿,遣承旨問安。答曰,知道。大妃殿·中宮殿·王世弟遣宮官問安。答曰,知道。
李眞望啓曰,小臣,大妃殿問安進去,下直。傳曰,知道。
通禮跪,請出就板位,上立于板位,勅書猶未及到前路。
李廷濟啓曰,通禮徑請出次,以致聖上,久立板位,極爲非矣。通禮推考,何如?答曰,依爲之。
兪命凝,以司謁啓曰,還駕時勅使在後,吹打停止之意,敢啓。答曰,知道。上祗迎勅書如禮。
禮訖,升輦,自敦義門還宮。
李眞望,於輦前啓曰,臣敬奉聖命,馳往問安于大妃殿。答曰,知道。敢啓。
大駕到仁政門,降輦升小輿,入于殿階下幕次,政院·玉堂·藥房問安。答曰,知道。大殿·王世弟板位問安。答曰,知道。
勅書龍亭,上殿上,通禮跪請,上出次祗迎,入幕次少間,左贊禮沈檀,右贊禮李萬選,前引,上就板位。行禮訖,由西階入殿內,就位如禮。右承旨李廷濟,趨進闕字牌前,大通官持勅書兩度,傳給之。廷濟奉而詣上前,一通授左副承旨,兪命凝持一通,與都承旨李眞儉。展幅訖,又取一通如初儀,還置于闕字牌前。上出殿門,立于位次,讀勅官李眞淳,展讀訖,上由西階下就板位,行禮。禮畢,又由西階入殿西幕次。李眞儉,以司謁啓曰,殿內接勅時,大臣同爲入侍之意,敢啓。李廷濟進曰,勅使在此,午鼓不擊之意,敢啓。上由西戶入殿內,兩勅由東戶入。上立于交椅前,使御前通事尹㝚,請行相見再拜禮。勅使答曰,旣立矣。除拜禮擧手,何如?上擧手,勅使亦擧手,上又使通事,問先皇帝祔廟之禮奄過,皇太后揚號之典已行,皇恩遠覃,使華儼臨,感愴之餘,慶忭交極。勅使答曰,俺等之心,感愴靡已,慶忭且至。上又問皇帝氣候如何?勅使曰,俺等來時,皇上平安矣。上又問諸王貝勒安否,何如?勅使曰,皆平安矣。上請坐交椅。勅使曰,同時坐交椅便好矣。上又問僉大人,俱以尊貴之人,當此寒節,遠路驅馳,勞苦必多,氣力何如?勅使曰,賴國王極待之力,無事得來矣。上又問正使大人皇宗貴人,副使大人內閣學士,辱臨敝邦,榮耀倍增,其於迎接之道,非不欲盡誠,而顧緣小邦,連歲飢荒,事力不逮,一路接待,必不成樣,深切愧歎。勅使曰,俺等來時,皇上有命,故欲除一路之弊矣。大待如是,於心不安矣。上又問,皇上軫念小邦,有逾內服,引見陪臣,特降恩諭,不腆歲貢,又多蠲減,隆恩異數,難可備述。一邦之內,攢頌方切矣。僉大人今行,京外宴饗軒架等事,一切減去,至於茶啖小節,亦多減除。此固出於仰體皇上之至意,感謝則至矣。而如是減省,供待之節,太涉疎略,此心不安,尤何可言?勅使曰,自太祖皇帝,厚待本國矣。皇上減幣,亦出軫念之意,而俺等之來,如是爲弊,於心不安矣。上又問各處宴饗,雖已權停,其在主人之道,不可不略設茶禮,以表微誠矣。勅使曰,茶禮則爲之矣。司饔提擧進茶具,上引茶,勅使亦引,司饔提擧進果盤。上擧箸,勅使亦擧。勅使言旣喫好饌,掇床,何如?上曰,日且寒,掇去宜矣。司饔提擧遂掇床。李廷濟進曰,頭目賜茶之意,敢啓。又以司饔提擧言啓曰,頭目輩,乞於楹內喫茶。右議政李光佐進曰,前例本不如此,楹外喫茶之意,分付似宜矣。上曰,唯。
李廷濟,以楹外喫茶之意,分付頭目。頭目退跪楹外,受茶碗,喫了叩頭。
勅使呼通事曰,國王出坐已久,俺等已喫饌,請退歸館次。上又以通事傳言,日寒如此,依爲之。
勅使起立,上亦立。分東西出殿門外。勅使曰,日氣寒冷,國王氣候必勞,何必親出送之?請還入,如是者數。上還入殿內,使事變假注書洪景輔,問安勅使于仁政門。景輔歸奏曰,勅使曰,俄者親臨接見,不瑕勞苦,俺等無事出去云矣。上乘小輿,還大內後,政院·玉堂·藥房問安。答曰,知道。
王世弟還宮後,政院·玉堂問安。答曰,知道。
大殿,二品以上·六曹·大司諫問安。答曰,知道。
李眞望,以迎接都監言啓曰,勅使來入館所矣,敢啓。答曰,知道。
又啓曰,小臣,館所問安進去,下直。傳曰,知道。
又啓曰,臣,馳往館所問安,則勅使答以歸時雪,亦不甚好歸矣。卽遣近侍,勞問至此,不勝感激云矣,敢啓。傳曰,知道。
李眞儉啓曰,同副承旨李眞望,所當左議政偕來事進去,下直。前頭或有擧動,而每每取稟,極涉煩瀆,勅使回還間,仍留之意,敢啓。傳曰,依爲之。
李眞望啓曰,勅使在館時,則以事變注書,入省記之意,敢啓。傳曰,知道。
又以迎接都監言啓曰,勅使詣闕時茶啖,依例備待矣。使之待候於館所,故到館所後,卽爲入給,而館所茶啖,亦爲排入之意,敢啓。答曰,知道。
又以迎接都監言啓曰,卽者使差備譯官,請行見官禮,則勅使答,以身甚憊,天又雪,沿途不行之見官禮,今何可爲之?停止宜當云矣。敢啓。傳曰,知道。
又以迎接都監言啓曰,使差備譯官,不緊差備軍放送之意,言于通官,則勅使,使之放送云矣,敢啓。答曰,知道。
又以迎接都監言啓曰,勅使旣入館所,各色郞廳,依例輪回直宿之意,敢啓。答曰,知道。
又以迎接都監言啓曰,勅使明日三田渡出去事出令矣。三田渡碑閣及道路修治之意,前已分付,而凡百更爲申飭之意,敢啓。答曰,知道。
又以迎接都監言啓曰,卽者差備譯官來言,兩勅,以明日出往三田渡之意,傳言于都監云。臣等以今日入來,未及休息。明日出去江外,似涉重難,風雪又如此。差退一日何如之意,使譯官言及,則答以爲都監之軫念如此,雖甚可感,俺等歸期甚忙,不可不明日往來。凡百卽爲整頓云矣。敢啓。答曰,知道。
又以迎接都監言啓曰,明日,勅使出往三田渡時,臣泰億,都廳鄭啓章,軍色郞廳沈維賢,雜物色郞廳李德淳,米麵色郞廳鄭潤先,盤膳色郞廳尹翼駿,依前例以戎服隨往之意,敢啓。答曰,知道。
又以迎接都監言啓曰,自前勅使三田渡往來後,都監郞廳,例以上命,問安於勅使後,馳告政院矣。今亦依此擧行之意,敢啓。傳曰,知道。
又以迎接都監言啓曰,明日勅使出往三田渡時,率人數,則大通官二員,次通官二員,家丁八名,茶通事四名,堂上譯官三員,堂下譯官一員,捲帳譯官二員,淸學譯官二員,前排羅將各二雙,軍牢各一雙,吹打手各三雙,令旗各一雙,白龍旗各一雙,帶去云。故依前例舖陳,則自都監搬運,堂上以下員役,則自持飯往來事,竝爲分付于京畿監司及各該司之意,敢啓。答曰,知道。
李廷濟,以迎接都監言啓曰,明日勅使出往三田渡時,除飯俸,只以酒肴備待云。盤膳色郞廳尹翼駿,不爲隨往之意,敢啓。答曰,知道。
李眞望,以迎接都監言啓曰,勅使明日出往三田渡時,軍令,初吹寅時,二吹卯時,三吹辰時書出矣,敢啓。答曰,知道。
上在昌德宮。停常參·經筵。
大殿·世弟宮,政院·玉堂問安。答曰,知道。
大妃殿·中宮殿,藥房問安。答曰,知道。
藥房提調李肇,副提調李眞儉啓曰,伏未審夜來,聖體,若何?昨日觸冒風寒,動駕郊外,行禮殿庭,接見客使,節次稍久,不瑕有勞傷之患乎?大妃殿氣候,亦復何如?王世弟隨駕勞動之餘,氣候亦何如?臣等不任憂慮,敢來問安。答曰,知道。無事,慈殿氣候安寧,世弟氣候安穩矣。
李廷濟啓曰,宰臣崔鎭漢,館所問安進去下直。傳曰,知道。
又啓曰,吏曹郞廳來言,咸鏡監司有闕,及百官加爲之,政事,何以爲之?敢稟。傳曰,當日爲之。
又啓曰,行副護軍崔鎭漢,馳詣館所問安,則兩勅以爲,俄送中使。又送宰臣,下問至此,不勝感激,俺等無事云矣。敢啓。傳曰,知道。
傳于金始慶曰,頒赦百官加爲之。
李廷濟啓曰,頒赦百官加爲之事,命下矣。藝文提學李肇,卽爲牌招,赦句添入之意,敢啓。傳曰,知道。
金始慶啓曰,頒赦百官加爲之事,命下矣。某罪以下宥之乎?敢稟。傳曰,雜犯死罪以下,竝宥。
備局,咸鏡監司薦,李宜晩·宋成明·權詹。
金始慶啓曰,頒赦百官加爲之事,命下矣。未承授推考傳旨八十五張,自本院爻周之意,敢啓。傳曰,知道。
又啓曰,修撰金尙奎,陳疏到院,而觀其措語,則以今番勅使時問禮官往來時,乘轎爲辭。原疏雖已退却,而三司之官,或奉命出使,或受由下鄕。冒禁乘轎者,直爲禁推事,已爲定式。依承傳禁推傳旨捧入之意,敢啓。傳曰,知道。
李廷濟,以迎接都監言啓曰,卽者勅使離發館所,出往三田渡矣,敢啓。傳曰,知道。
又以迎接都監言啓曰,勅使旣減宴享,則例爲別雌牛,間日入給,別茶啖逐日排入矣。今亦依此例擧行之意,敢啓。傳曰,知道。
又以迎接都監言啓曰,今日別雌牛入給,則勅使以爲,牛隻宰殺,爲弊不貲,勿爲入給云。故臣等以勅使之隨事除弊,雖甚可感,今此間日雌牛,自是減宴時應入之例,而又爲不受。則在小邦接待之道,殊甚缺然,須勿辭却之意,令譯輩措辭言及,則兩勅以爲,知其爲弊,而旣令減除,勿以爲慮云矣,敢啓。傳曰,知道。
又以口傳啓曰,都監郞廳來言,勅使三田渡,入來館所後,以上命,兩勅前問安,則答以國王德分,無事往來云矣,敢啓。傳曰,知道。
又以迎接都監言啓曰,卽者差備譯官來言,兩勅以爲,俺等旣已竣事,不可久留,欲以初十日回程云。自都監,依前例爲先請留之意,敢啓。傳曰,知道。
又以迎接都監言啓曰,勅使旣以初十日回程之意,旣已發說,都監例爲請留,而提調臣柳鳳輝,胸痛猝劇。臣泰億,獨詣館所,使首譯等,送言請留,則兩勅答以,俺等旣已傳勅,三田渡亦已往還,則更無所事,久留何爲?前頭日勢漸値酷寒,歸意甚急,不得留滯云。臣更爲措辭請留,則兩勅答曰,請留如是勤懇,極爲可感,而王程有限,皇帝亦必企待,不可久淹,留一日,爲弊甚多,決難加留。雖如是申請,不得聽施云。臣取考前例,都監請留之後,例有近侍大臣中使,次第請留之擧矣。前例如此,竝爲敢啓。傳曰,知道。
有政。吏批,判書李台佐進,參判鄭齊斗在外,參議尹行敎呈辭入啓,承旨李眞儉進。兵批,判書李肇病,參判金一鏡進,參議尹㝚病,參知柳萬重病,同副承旨李眞望進。柳弼垣爲校理,金始煥爲工曹參判,鄭啓章爲司成,李喜濟爲司藝,李眞洙爲說書,尹天復爲章陵參奉,金後衍爲永禧殿參奉,權宏爲全羅都事,李壽賢爲司䆃提調,徐命均爲內贍提調。成均博士單李景白,學諭單金道彦,李宜晩爲咸鏡監司,百官加下批,副司直李顯章。
吏批啓曰,新除授咸鏡監司李宜晩,時無加資之命,何以爲之?敢稟。傳曰,加資。
李廷濟啓曰,臣以迎接都監事,有稟定事,請對。傳曰,引見。
引見時,明日館所擧動事,榻前下敎。
又以吏曹言啓曰,在前頒赦時,例有別歲抄之事,今則何以爲之?敢稟。傳曰,書入。
又以吏曹言啓曰,別歲抄書入事,命下矣。準期不敍災傷罷黜,竝書入乎?敢稟。傳曰,依爲之。
又以禮曹言啓曰,今此冬至百官陳賀及命婦朝賀,磨鍊節目,依所啓施行事,判下矣。在前陳賀時,百官依例行禮於外庭,而至於命婦朝賀,則權停矣。今番則何以爲之,敢稟。傳曰,權停。
李眞望,以備局言啓曰,咸鏡監司韓世良,在任卒逝矣。已經二品實職,依例擔軍題給之意,分付所經各道,何如?傳曰,允。
又以戶曹言啓曰,依傳敎左議政崔錫恒,去十月朔及今十一月兩朔祿俸,更令倉官,輸納于彌沙里所住處,則以爲祿俸輸送之命,已至二十度。私心之不安,姑置勿論,其在國體,豈有是理?賤疾如得少間,則不計早晩,謹當入城,粗伸分義。姑寢輸送之命,少安私分,千萬至禱云。祿俸又不領受,何以爲之?敢稟。傳曰,更令倉官輸送。
李廷濟啓曰,明日館所接見時問答說話,正書以入,而草本,送于備局,以爲添刪更入之意,敢啓。傳曰,知道。
又啓曰,明日館所擧動時,守宮假承旨李,假注書李景白,仍察之意,敢啓。傳曰,知道。
又啓曰,明日館所擧動時,承旨不可不備員,而左承旨沈仲良,以身病陳疏入啓,時未批下,何以爲之?敢稟。傳曰,明日牌招。
李眞望,以刑曹言啓曰,頒赦事,命下矣。臣泰億,以館伴,隨勅行,出往三田渡,日暮還歸,許多罪囚分放。仍淨書之際,當値夜深,今日內不得入啓之意,敢啓。傳曰,知道。
又以備局言啓曰,卽者政院,以館所問答說話,草本送來備局,添刪事入啓矣。觀其所草,別無可改處,只易數字,仍爲書入之意,敢啓。傳曰,知道。
又以備局言啓曰,明日館所擧動時,訓鍊都監,當爲扈駕,而大將尹就商,情勢病勢,與昨無異,勢難隨駕。昨日則御營大將,旣已代行矣。明日則何以爲之?敢禀。傳曰,以御營大將,仍爲代行。
又以啓曰,因備局草記,明日館所擧動時,訓鍊大將尹就商,情勢病勢,與昨無異,勢難隨駕,以御將仍爲代行事,命下矣。御營大將金重器,明日待開門牌招聽傳敎之意,敢啓。傳曰,知道。
又以禮曹言啓曰,今十一月初八日館所擧動時,出宮吉時,令日官推擇,則同日巳時爲吉。以此時擧行,何如?傳曰,允。
李廷濟啓曰,明日館所擧動時,王世弟闕門外祗送祗迎之禮,依例磨鍊乎?敢稟。傳曰,依爲之。
沈仲良疏曰,伏以臣老鈍,本不合喉舌之任,而竊伏自惟向臣逖違天陛,餘三十年,夢裏近君,尙不堪覺後之思,撫躬自憐,若將終身。而今臣沐浴淸化,復玷近密,自夏涉冬,累次入侍,得未曾有。至願已畢,退塡丘壑,死無所恨。竊不自量其衰病難强,惟思夙夜效勞,不意足指小癤,始不覺其痒痛。松都奉命之行,傷礙於鞍馬之餘,猝然肆毒,痛楚不耐。一指浮疼,渾身牽痛,委身床席,坐臥猶艱。客使在館之日,引疾祈免,極知惶悚,而疾痛之呼,實非獲已。伏乞特賜矜察,亟許遞改,不勝幸甚。答曰,省疏具悉。爾其勿辭察職。
敎中外臣僚民人等書,王若曰,殷禮荐成,方仰聖孝之克篤,溫綸誕降,聿覩使華之遙臨。肆飭彝章,庸申敷告,言念先皇之偉烈,屬有太室之盛儀。七世之廟可觀,實兼祖功宗德,三代之制斯重,爰倣武·穆·文·昭。情文允宜,列后之登配竝擧,神人俱叶,丕祀之合饗肇行。矧玆大行之徽稱,亦見聖朝之崇報,履長樂之尊位,未卒孝養之誠,進寶牒之顯名,克伸追隆之節。陰敎懋著,四海仰誕聖之功。懿號載揚,百代表尊親之典。新慶纔覃於上國,普澤亦曁於偏陬。兩詔兼頒,爲慮小邦之凋弊,雙軺遠辱,特加外服之寵綏。玆實古今之罕逢,詎無遐邇之同慶,雷雨作解,與八域而維新。天地好生,囿萬品而竝育。自本月初七日昧爽以前,除謀反大逆·謀反·子孫謀殺歐罵祖父母·父母,妻妾謀殺夫,奴婢謀殺主,謀故殺人魘魅蠱毒,關係國家綱常贓汚,强竊盜外雜犯死罪以下,徒流付處·安置充軍·已至配所·未至配所·已發覺·未發覺,已決正·未決正,咸宥除之。敢以宥旨前事,相告言者,以其罪罪之。在官者各加一資,資窮者代加。於戱,景運方啓,沐洪休於垂庥,德音遐宣,拚睿化而興孝。故玆敎示,想宜知悉。正憲大夫藝文館提學臣李肇製進
敎江華府留守朴弼夢書,王若曰,周家重保釐之規,寔付朝野之望,漢室行選擧之法,允擢文武之才,僉謀旣諧,予心惟簡。惟卿,名家喬木,幹邦宏材,器識通明,早占魁偉卓犖之譽,言議峻爽,常恥依阿瞻顧之風。若有虎不採藜藿,確乎汲長孺之大節,見無禮如逐鳥雀,澟然臧文仲之危忠。往者剌擧於權凶,居然遠補於荒裔。聖心未槪,遠譴縱在於鎭安,鬼膽已寒,直聲遂播於邇遐。重光之事,尙怵于懷,四凶之聲勢甚張,視猶置奕,七世之廟祧將墜,誰救綴旒?七人同心,何異雷轟而電擊,一疏叫闔,快覩乾淸而坤寧。言其績則扶危而奠傾,語其忠則忘身而殉國。三靈夾助,揭日輪於咸池,九鼎載完,措國勢於泰岳。予所以駸駸乎大用,卿益復謙謙而自將,進長經帷,持論有嚴正之實,佐貳銓部,用人無偏係之私。廈屋帲幪,將以備震凌之患,甲兵錢穀,固知優綜核之才。玆所謂左右俱宜,豈不誠緩急可恃?眷彼沁府,卽我名都,環巨浸而設臺圍,舟楫四達,拱神京而作襟帶,雉堞萬重。累朝經營,舸艦器械之粗備,百年區畫,宮闕儲峙之罔隳,殆同魏武信之山河,蓋爲趙簡子之保障。金湯是賴,允宜他日之依歸,鎖鑰惟難,必資介臣之倚仗。玆當弄印於漢殿,幸見擧岳於虞廷。玆授卿以江華府留守兼鎭撫使,專制一隅,超授二品。分司職重,轅門儼棨戟之威,命德班崇,廟堂參樞衡之議,卿其思副隆寄,克展良謨,繕甲修兵,致增重於天塹。輕徭薄賦,要固結於人心。安不忘危,恒若强敵之臨境。寬以濟猛,益勉循吏之字民。於戱,任總兵農之兩塗,地處湖海之要路。宵衣旰食,重宸之警虞方深,大纛高牙,行都之鎭撫是責。陰雨掇彼桑土,罔忽周詩之遠圖。地利不如人和,宜念丙子之遺恥,行且召矣。臥而治之,故玆敎示,想宜知悉。通訓大夫行世弟侍講院輔德知製敎臣權益寬製進
李廷濟請對,入侍時說話。見事變日記
癸卯十一月初七日申時,右承旨李廷濟,請對入侍時,上御熙政堂,入侍右承旨李廷濟,假注書洪景輔,記事官柳升鉉,記注官尹彬。李廷濟曰,日昏後請對,極惶恐,而以館所擧動事,敢此稟定矣。勅使入京後,一番館所擧動,不可不爲之,而初不知回還日子之如是速定。昨日迎勅,聖躬勞動,故欲過一兩日後請行矣。今日勅使,三田渡回還後,以初十日定爲回還云。自明日卽是請留之日也。明日擧動,似宜大臣所當稟定,而家在遠,未及入來,小臣待罪該房,敢此仰稟矣。上曰,依爲之。廷濟曰,然則以明日擧動事,當爲擧行乎?上曰,然矣。
上在昌德宮。停常參·經筵。
金始慶啓曰,小臣,館所問安進去,下直。且勅使初十日回程云,仍以上命請留之意,敢啓。傳曰,知道。
李廷濟啓曰,吏曹郞廳來言,臺諫有闕,政事,取稟。傳曰,明日爲之。
兪命凝啓曰,內乘來言,捲簾,取稟。傳曰,捲三面。
金始慶啓曰,臣承命馳往于館所問安,則兩勅以爲,纔遣中使,又辱近侍,連朝下問,不勝感激云。仍以上命請留,則答以遣近侍請留,誠甚可感,而俺等,旣已竣事,歸意甚忙,不得奉承云矣。敢啓。傳曰,知道。
李廷濟,以侍講院言啓曰,今日大駕館所擧動時,王世弟當爲祗送·祗迎,而宮官不可不備員。昨日政新除授說書李眞洙,卽爲牌招,以爲陪從之地,何如?傳曰,允。
又以迎接都監言啓曰,昨昏館所擧動命下之後,以依例傳及勅使之意,分付譯輩,則首譯等,回告以爲,勅使皆已就睡,勢將待明朝入言云。今朝始以今日親臨館所之意言及,則兩勅以爲,纔已拜見,日寒又如此,而有此親臨之擧,不勝感激云矣,敢啓。傳曰,知道。
又以迎接都監言啓曰,勅使入京第三日,大臣茶禮,依例備待之意,前已啓稟矣。今日是勅使入京第三日,而親臨擧動相値,大臣茶禮,則退日定行之意,敢啓。傳曰,知道。
又以迎接都監言啓曰,卽者差備譯官來言,一次通官姜廣德,二次通官劉能額以爲,西路上來言,見踢於馬膝部致傷,願見醫官吳志哲受針云。蓋志哲,曾隨使行,赴燕時相知者,故有此云云矣。吳志哲,係是御醫,自下不敢擅便,而自前亦有御醫入送之例,何以爲之?敢啓。傳曰,入送。
巳時,上動駕,以小輿,出仁政門,升輦。李廷濟進曰,昨日館所接待說話書入時,茶禮宴饗,未能決定,故不得書入此條矣。今則定以茶禮接待時,以茶禮酬酢之意,敢啓。
大駕到館所,東門內降輦,升小輿,入于幕次,政院·玉堂·藥房問安。答曰,知道。
王世弟遣宮官問安。答曰,知道。
大妃殿,遣承旨問安。
李眞望啓曰,小臣,大妃殿問安進去,下直。
李廷濟啓曰,勅使接見時,大臣同爲入侍之意,敢啓。又以御帖傳給之意,稟啓。
上升輿,至西廳中門外,降輿,由西階,兩勅,由東階,上于廳。勅使曰,除拜禮,擧手,何如?上擧手,兩勅亦擧。上坐交椅,兩勅亦坐。上使御前通事尹㝚傳言曰,迎勅之日,雖得奉拜,未克從容,至今不能忘矣。勅使答曰,昨日迎接,今又枉臨,於心極不安矣。上又使傳言曰,日氣稍寒,館宇疎冷,遠路驅馳之餘,昨又往來碑所,還後僉大人氣候,何如?勅使答曰,昨日之行,爲見碑也,俺等事也,今又枉見,不勝感激。上又使傳言曰,館所支待凡事,非不拔例檢飭,而必多齟齬之弊,其在主人之道,不勝愧歎。勅使答曰,館所好家居處之,而如是軫念,不勝感激。上又使傳言曰,昨日宜爲躬就,而諸大人,有三田渡之行,故不得如誠,今始來候,可歎。勅使答曰,如知今日來枉,則俺等當勸止,而致有枉臨,不勝惶感。上又使傳言曰,昨聞回還之期,定於初十日,何其太急遽也?誠甚缺然。且諸大人,俱以尊貴之人,萬里寒程,纔得稅駕,不數日旋又復路,必有損傷之患,極爲可念,四五日更加休息,從容旋駕,深所望也。勅使答曰,來時貽弊沿路,留京已至四五日,且北京,有可爲之事,十日還歸,豈不便好乎?上又使傳言曰,我國之弊,不足言,留四五日似好。勅使答曰,國王,再再懇留當留數日,十二日還歸矣。上又使傳言曰,聽主人之言,欲留數日,可幸,更留數日,何如?勅使答曰,欲留數日,蓋爲國王曲軫意也,此外更留甚難矣。上又使傳言曰,諸大人,仰體皇上至意,曲念小邦凋弊,京外各處宴享,竝許蠲減,至意雖甚可感,在主人之心,尤切缺然。且念諸大人,以皇宗貴人,內閣近班,辱臨下土,榮耀一倍,不比尋常,別欲奉邀弊所,略設宴禮,以表微誠矣。勅使答曰,國王,如是再再請留,已極感激,又請入宴于大內,必欲款接之意,俺等已知之,雖不赴宴,感意則如赴宴矣。上又使傳言曰,何其不諒主人之情至此乎?更請毋讓焉。勅使答曰,似此好家居,接待已極,此莫非國王之德也,更何設宴爲哉?上又使傳言曰,一宴,於國豈足爲弊哉?必欲爲諸大人,別爲設宴矣。勅使答曰,國王軫念之意,俺等已知之,更勿設宴也。上又使傳言曰,請行茶禮。勅使答曰,敢不從命。
司饔提擧進茶具。上引茶,勅使亦引。上掇茶,勅使亦掇。
司饔提擧進盤果,上擧匙,勅使亦擧。
李廷濟進曰,頭目賜茶之意,敢啓。
勅使呼謂通事曰,日寒如此,國王久坐,掇床,何如?上又使答曰,然則掇床後賜茶頭目,似好矣。上又使傳言曰,設宴事,數三爲請,不爲聽從,故止之矣。玆又爲請,必須聽許,何如?勅使答曰,俺等,以國王之恩,好喫好居,又何敢宴饗爲哉?更勿强請焉。上又使傳言曰,累次强請爲難,故止之,當還弊所後,更有請矣。勅使答曰,如是强請,宴禮不敢當,且日寒如此,還宮是望。
勅使呼謂通事曰,日猶寒,王且勞,請罷矣。上又使答曰,依爲之。勅使先起,上亦起立,擧手以揖,仍下階,勅使又隨以沒階。上又使傳言曰,沒階以送,於心不安,請卽還入,仍擧手以揖。勅使答曰,俺等,必至中門而送矣,仍隨到中門,上回揖,勅使答揖。上升輿,入幕次。政院·玉堂·藥房問安。答曰,知道。
李眞望啓曰,小臣,大妃殿問安,則答曰,知道,敢啓。傳曰,知道。
李廷濟啓曰,右議政李光佐,吏曹判書李台佐,館伴趙泰億,有時急稟定事,來詣請對矣。傳曰,引見。
引見時,謝恩正使,今日開政差出,而以宗班升資通擬,兵判李肇,使之今日差出闕員事,榻前定奪。
傳于兪命凝曰,諸司預備。
大駕還宮,政院·玉堂·藥房問安。答曰,知道。
李廷濟啓曰,勅使別宴更請事,明日別遣承旨更請之意,敢啓。傳曰,知道。更請宜矣。
李眞儉啓曰,謝恩使,今日開政差出事,旣已榻前定奪,而動駕纔罷,日勢且暮,明日旣有開政之命,仍爲兼行之意,敢稟。傳曰,知道。
李眞望,以迎接都監言啓曰,卽者差備譯官來言,兩勅,上北樓眺望云矣。傳曰,知道。
又以迎接都監言啓曰,兩勅前揭帖,自承文院撰出矣。入送時不可無禮單物種,令戶曹參酌磨鍊,別單書入之意,敢啓。傳曰,知道。
又以迎接都監言啓曰,御醫吳志哲,入送館所,則二次通官劉能額所傷處下鍼傳藥,一次通官姜廣德,只與之論病,無鍼藥之事云矣,敢啓。傳曰,知道。
傳于李眞望曰,肅宗大王御筆印出時,堂上以下,竝書啓。
金始慶,以義禁府言啓曰,因統制使南泰徵狀啓,濟州牧旌義縣絶島定配罪人李壽民拿來事,前已發遣府書吏,時未入來矣。李壽民因赦蒙放,依前罪目,更遣府書吏還配之意,敢啓。傳曰,知道。
司諫李眞淳啓曰,臣卽見持平李春躋之疏,以臣向日停論南泰徵事,大加譏斥,臣不勝訝惑也。當初泰徵之差除勳堂也,果不無物議之未愜者,而第勳堂,異於他職,非勳臣嫡長,不得爲之,而歷數通中,更無勝於泰徵者。故臣於答春躋之問,略示不必論之意,厥後詣臺,果爲停啓,而其時春躋,已遞臺職。故以私書,相報停論之意,則其答,亦無靳持之語,而今乃以遽停不與消詳爲言,臣實未曉也。然,旣被其非斥,在臣廉隅,勢難仍冒於臺次,請命遞斥臣職。答曰,勿辭。金始慶啓曰,司諫李眞淳,再啓煩瀆,退待物論矣。傳曰,知道。
雍正元年癸卯十一月初八日,館所擧動,右議政李光佐,吏曹判書李台佐,館伴趙泰億,請對入侍時,承旨李廷濟,假注書李壽益,事變假注書洪景輔,記事官柳升鉉,記注官尹彬,右議政李光佐進伏曰,日氣甚寒,連日勞動,聖體,若何?上曰,無事矣。光佐曰,有稟定事,敢來請對矣。遠椄使李台佐,八十老母,頻有疾病,勢難更爲伴送,當品中人,又皆有實病,無可往者,不可不如前陞資差送,而八座陞擢,事體則重。臣以下相,不敢自擅,問于左議政,則答以金一鏡資歷當陞云,金一鏡陞資差送伴送使事,分付,何如?上曰,依爲之。出擧條
李台佐所啓,謝恩使,當差送,而領·左相,皆年逾七十,右相獨在朝,不可出送。且領·左相,旣不得擬望,則望體不成,依近例,以宗班差送,何如?上曰,依爲之。出擧條
台佐曰,然則宗班中纔經往還者,不可又爲差送,而其他當品中人乏少,問于大臣備擬,何如?上曰,唯。
光佐曰,其中惠陵守陵官,其時未及封陵之故,不得陞資矣,到今依他例,似當陞資矣。且宗班中一品甚少,向陞兩人,而連差謝使,如是苟簡,令該曹稟旨,資級相近之人,一·二人更爲陞品,以爲前頭備擬使臣之地,似好矣。上曰,依爲之。出擧條
台佐曰,惠陵守陵官,當爲加資,而陵號未定之故,不得爲之矣。到今封陵之後,似當依他例加資,其時守陵官,陞資擬望,何如?上曰,依爲之。出擧條
光佐曰,兵判李肇與禁衛都提調,本無相避,而過自引嫌,久不開政,武兼等窠闕頗多,而無以差出,以致侍衛不足,事體極爲未安。謝恩使差出,例於勅使在館時爲之,使於今日開政,而亦令兵批開政,差出闕員,何如?上曰,依爲之。
李廷濟曰,開政時政官,例爲請牌,而大臣,旣以今日開政事定奪,依此擧行,何如?上曰,唯。
趙泰億曰,臣以通官密贈事,有所稟定矣。近例一大通官密贈,例爲九百兩,而通事文奉先,則曾前多有爲我國宣力之事,故己亥年及今年春兩次出來時,竝給一千兩矣。今番亦多除弊之事,且曾前兩度已給之一千兩,今不可減給,近例外一百兩加給,元非大段,依前以一千兩密贈,何如?上曰,依爲之。諸臣,以次退出。
上在昌德宮。停常參·經筵。
李廷濟啓曰,宰臣南就明,館所問安進去,下直。傳曰,知道。
兪命凝啓曰,小臣以別宴更請事,館所進去,下直。傳曰,知道。
金始慶啓曰,大司憲沈壽賢,持平趙趾彬呈辭,執義未差,掌令金濰受由在外,掌令朴㻐未肅拜呈辭,持平李春躋未肅拜未承批,今日,以監察茶時之意,敢啓。傳曰,知道。
李廷濟啓曰,宰臣南就明,馳往館所問安,則勅使以爲,連遣宰臣來問,不勝感激云矣,敢啓。傳曰,知道。
兪命凝啓曰,臣承命馳往館所,以別宴申請,則勅使以爲,貴國歲貢之蠲減。向者使臣之引見,莫非皇上特恩。俺等今行,各別款接,亦是國王之惠。國王感激皇恩之至意,俺等旣已備知矣。昨日親臨時,懇請設宴。今又遣近侍申請至此,而終不得奉副,心甚不安,還爲致謝云矣。敢啓。傳曰,知道。
金始慶啓曰,昨日兵判李肇,使之開政差出闕員事定奪矣。李肇連呈辭疏,今日不爲參政,卽爲牌招,使之開政,何如?傳曰,允。
李廷濟啓曰,勅使處別設宴之意,遣承旨更請事,命下矣。左副承旨兪命凝,纔已奉命進去,如又不聽,則今日,乃大臣茶禮,故以上命更請,似合事宜。大臣之意如此,敢啓。傳曰,知道。
有政。吏批,行判書李台佐進,參判鄭齊斗在外,參議尹行敎呈辭受由,右承旨李廷濟進。兵批,判書李肇病,參判未差,參議尹㝚進,參知柳萬重病,左副承旨兪命凝進。吏批啓曰,新除授全羅都事權宏呈狀內,道內金堤郡守李存道,有同姓四寸娚妹應避之嫌,考例處置云。未赴任都事,與道內守令有相避,則都事遞改,已成近例,全羅〈?〉權宏改差,何如?傳曰,允。又啓曰,謝恩正使,以惠陵守陵官,陞資備擬事,昨已稟定矣。其時守陵官,卽益陽君檀,卽今資級,乃是承憲。今超嘉德備擬之意,敢啓。傳曰,知道。以洪廷弼爲執義,李聖臣爲兵曹佐郞,李龜禎爲直講,密豐君坦,爲謝恩正使,權以鎭爲副使,尹淳爲書狀,奉常副奉事單金道彦,益陽君檀,今超嘉德事承傳。
兵批,副護軍金一鏡。
兪命凝,以備局言啓曰,館所揭帖,明日當送,而此是別致謝意之擧,特遣都承旨持往,似合事宜,敢啓。傳曰,知道。
李廷濟,以迎接都監言啓曰,卽者差備譯官來言,一大通官文奉先,脚部疼痛,願見醫人云。分付兩醫司,稍有術業醫人一人,卽爲入見之意,敢啓。傳曰,知道。
又以迎接都監言啓曰,卽者惠民署醫李益馨,入送館中,文奉先,脚部看審後,以風痰流注經絡,起立之際,酸疼牽引。當爲下鍼之意言之,則文奉先,欲見鍼醫吳志哲云。此是御醫,何以爲之?敢稟。傳曰,入送。
又以迎接都監言啓曰,大臣茶禮退日定行事,昨已啓稟矣。今日是無故日,依例請行之意,敢啓。傳曰,知道。
又以迎接都監言啓曰,卽者差備譯官來言,兩勅登山亭,鳥銃擇執次試放云矣。
又以迎接都監言啓曰,卽者大臣,來詣館所,請行茶禮矣,敢啓。傳曰,知道。
又以迎接都監言啓曰,卽者差備譯官來言,兩勅回還時,軍威軍及前排軍官,竝爲減除。只巡視令旗各一雙,軍牢各一雙,鞍籠繩床各一〈雙〉,吹打手各六雙排立云。以此三道監司及開城留守處,竝爲分付,何如?傳曰,允。
又以迎接都監言啓曰,昨因親臨館所,請留勅行,雖已差退二日,而自前例有大臣請留之擧。今亦依前擧行乎?敢稟。傳曰,依爲之。
又以迎接都監言啓曰,卽者差備譯官來言,副勅使,使房守別監唱歌云矣,敢啓。傳曰,知道。
又以迎接都監言啓曰,右議政仍留館所,使差備譯官,以別宴更請之意,別爲措辭傳言,則答以朝遣近侍,又送大臣。如是懇請,不勝感激,而如可奉行,則昨日親臨屢次敦勉之時,豈不奉承乎?厚待俺等之至意,不待行宴,固已心領矣。行餘勞甚,歸日又不遠,決難奉副,還甚不安云。大臣仍爲退去之意,敢啓。傳曰,知道。
又以迎接都監言啓曰,卽者差備譯官來言,文奉先見吳志哲,受鍼傳藥後,又請連日受鍼,續續稟啓,亦涉煩猥。旣有特敎,今後則使之連爲入見,何如?傳曰,允。
又以迎接都監郞廳,以右議政意啓曰,臣承命來詣館所,使差備譯官,請行茶禮,則勅使以爲,昨日國王親臨時問,今又遣大臣請行茶禮,至爲感謝,而俺等積勞憊甚,難於出接,貴國厚待之誠意,俺等已奉領,請勿行之云。臣更以今番凡事,一切減除,感荷則深矣。而供接之道,太涉埋沒,今此茶禮,又爲停止,無以少表國家誠意,願勿辭却云。則勅使復申前說,牢辭不受,故更爲措語,請依前例,床排分入各房,則始爲聽許,卽爲分入。仍呈御帖後,臣則姑留,以別設宴更請之意,措辭言及矣,敢啓。傳曰,知道。
又以迎接都監郞廳,以右議政意啓曰,臣仍留館所,使差備譯官,以別宴更請之意,別爲措辭傳言。則答以朝遣近侍,又送大臣,如是懇請,不勝感激,而如可奉許,則昨日親臨屢次敦勉之時,豈不奉承乎?厚待俺等之至意,不待行宴,固已心領矣。行餘勞甚,歸日又不遠,決難奉副,還甚不安云。臣則仍爲退出之意,敢啓。傳曰,知道。
又以迎接都監言啓曰,右議政來詣館所,使差備譯官,請行茶禮,則勅使以昨日國王親臨勞問。今又遣大臣,請行茶禮,至爲感謝,而積勞憊甚,難於出接,貴國厚待之誠意,俺等已奉領,請勿行之云。大臣更以今番凡事,一切減除,感荷則深矣。而供接之道,太涉埋沒,今此茶禮,又爲停止,則無以少表國家誠意,願勿辭却云。則勅使復申前說,牢辭不受,故更爲措辭。請依前例床排,分入各房,則始爲聽許,卽爲分入,仍呈御帖後,大臣姑留,以別設宴更請之意,措辭言及矣,敢啓。傳曰,知道。
又以迎接都監言啓曰,勅使入館後,無宴禮空日,則別茶啖排入矣。今日大臣茶禮,雖不設行,床排旣已分入各房。別茶啖則依前例不爲入送之意,敢啓。傳曰,知道。
正言李廷傑啓曰,金姓宮人行藥者,卽速摘發,出付攸司,快正王法事。措語見上請還收大靜圍籬安置罪人申銋出陸撤籬之命。措語見上請遠竄罪人任埅·趙榮福量移之命。措語見上請罪人趙聖集,依前臺批,快正王法。措語見上請罪人慤·星樞等酌處之命。措語見上請門黜罪人韓重熙,極邊遠竄。措語見上向來凶黨餘孽,托以儒疏,凶悖怨毒之言,無所不至。前後被罪者,亦非一二。而猶不懲畏,益肆悖慢,改頭換面,迭相投疏,其意不專在於誣毁先賢,必欲傾陷朝廷而後已。其疏語之凶憯,至於尹俔·鄭萬源而極矣。捏合虛謊之言,橫加誣辱於文廟配享之儒宗。粧撰詖遁之辭,恣意汚衊於爲世尊仰之先正。慢侮詆毁,罔有紀極,斯誠世道之一大變也。原疏或有上徹而未下者,或稟旨而還給者,故臣雖不得見其疏本,而措語之凶慘,本事之是非,業已聖明之所洞燭,而其疏所謂背悖先王,敲撼先朝云者,萬萬驚痛。末乃以聖上弁髦先訓爲言,是豈爲殿下臣子者,所敢萌於心而發諸口者?肆然說去,略無顧憚。且以凶黨二字,公然加之於今日縉紳,噫嘻痛矣。彼所謂背悖敲撼云者,未知指何事,而至於弁髦先訓四字,其爲無嚴,莫此爲甚。此必是凶黨餘孽,豢養鄕曲無賴之輩,密誘而陰嗾之,稱以儒疏,唯事眩惑。其輕蔑君父,汚辱朝紳之狀,尤極叵測。今日朝廷,如有紀綱,此等怪鬼之輩,安敢乃爾?頃日朴蕃·羅廷一,旣以此等凶疏,卽施投畀之律,則今此俔·萬源之疏,有浮於蕃等所言。而獨逭刑章,尤豈不爲罪同罰異之歸耶?。其在懲凶邪·杜亂萌之道,不可不快施屛裔之典。請疏儒尹俔·鄭萬源,竝命絶島定配。司諫李眞淳,引嫌而退,當初停論,亦有意見。旣以書報,在我何失?請司諫李眞淳出仕。答曰,不允。末端事及處置事,依啓。
副護軍金一鏡疏曰,伏以忽於昨日,以臣陞秩差伴送之任。惜乎,朝廷擧措,何若是苟艱之甚也?臣本愚樸,百無肖似,適會改紀之初,濫躋亞卿之列,黽勉冒據,果速官謗,夙宵危懍,如坐針氊,不意今者,乃因儐价之乏,遽蒙卿秩之擢。噫,八座聯班,何等貴重?而特以臣資歷之曾所忝猥,不顧望實之無可稱塞,居然承乏,不少疑難。聖世官人之規,恐不宜損失至此。而在臣私分,縱有往役之義,亦係超擢之恩,其不可揜然冒當也決矣。且臣兼帶將符,亦宜有變通許改之道。伏乞聖明,改臣伴送之新命,解臣將符之兼帶,不勝幸甚。笿曰,省疏具悉。今玆陞擢,意非偶然,卿其勿辭,安心往來焉。
上在昌德宮。停常參·經筵。
藥房提調李肇,同副承旨李眞望啓曰,伏未審日間,聖體,若何?大妃殿氣候,亦復如何?丸藥連爲進御,寢睡·水刺之節,一樣平常乎?今日卽入診日次,臣等率諸醫,入診聖候宜當,敢來問安,竝此仰稟。答曰,無事。大妃殿氣候安寧,丸藥連爲進御,寢睡水刺一樣平常,勿爲入診。大妃殿·中宮殿,藥房問安。答曰,知道。
李眞儉啓曰,小臣,館所問安及仍以揭帖傳授事進去,下直。傳曰,知道。
兪命凝啓曰,備邊司郞廳,以大臣意來言,今日賓廳坐起日次,而放榜相値,不得來會云矣,敢啓。傳曰,知道。
金始慶啓曰,伴送使金一鏡,疏批已下,而尙未出肅,卽爲牌招,何如?傳曰,允。
李眞儉啓曰,臣承命馳往館所問安後,仍以揭帖禮單,使首譯傳授,則兩勅答以,來此之後,國王近遣近侍垂問,已極感激,中心不忘矣。又有此別遣都承旨問安之擧,至以各種禮單贈遺,不勝珍謝,而揭帖辭意,尤爲鄭重,可見勤懇之意。此莫非國王感戴皇恩之致。當以此意,歸達于禮部,以爲轉奏皇上之地云矣。敢啓。
李廷濟,以弘文館〈言〉啓曰,本館上番校理臣柳弼垣,以實錄廳郞廳,今日晝仕出去,而每每草記,殊涉煩瀆。今後則除草記往來之意,敢啓。傳曰,知道。
沈仲良,以戶曹言啓曰,依傳敎左議政崔錫恒去十月朔及今十一月兩朔祿俸,更令倉官,輸納于彌沙里所住處,則以爲屛伏郊外,冒受常廩,揆以私分,斷無是理,而輸送之命,已過二十度。此實前古所無之異數。早晩趨承,屢陳於疏啓之中,而不待入城。又煩恩旨,到此地頭,他不暇顧,不得已領受云,敢啓。傳曰,知道。
金始慶啓曰,都摠府郞廳來言,闕內各處晝巡檢云矣,敢啓。傳曰,知道。
李眞望,以迎接都監言啓曰,卽者差備譯官來言,副勅要得善書人筆跡,寫字官李壽長,依前例招致都監,書給之意,敢啓。傳曰,知道。
李廷濟,以迎接都監言啓曰,今日乃是空日,別茶啖依例排入之意,敢啓。傳曰,知道。
李眞望,以迎接都監言啓曰,卽者鍼醫吳志哲,入往館中,文奉先膝部施鍼後出來矣,敢啓。傳曰,知道。
又以迎接都監言啓曰,卽者差備譯官來言,上勅,欲觀象戱,求入博具云。依其言,分付覓入之意,敢啓。傳曰,知道。
又以迎接都監言啓曰,卽者差備譯官來言,博具覓入,則上勅,與一大通姜廣德,對局云矣,敢啓。傳曰,知道。
又以摠戎廳言啓曰,今此勅使回還時,護行軍威軍,臣營所管南陽軍兵調用事,前已啓聞矣。卽接迎接都監移文,則軍威軍,竝爲減除云。南陽府使尹植處,以此分付勿用之意,敢啓。傳曰,知道。
又以迎接都監言啓曰,上副勅處,例給禮單馬四匹,無弊擇執矣,敢啓。傳曰,知道。
又以迎接都監言啓曰,右議政來詣館所,使差備譯官,傳言勉留之意,則勅使以爲,旣因親臨懇敎,加留兩日,爲弊不貲,決難更留云。故大臣復以固當以此歸奏,而勉留一日何如之意,措辭傳言,則答以爲弊甚多,決難更留云。故大臣仍爲退去矣,敢啓。傳曰,知道。
又以迎接都監,以右相意啓曰,臣承命來詣館所,使差備譯官,傳言勉留之意,則勅使以爲,旣因親臨懇敎,加留兩日,爲弊不貲,決難更留云。故臣復以固當以此歸奏,而勉留一日何如之意,措辭傳言,則答以爲弊甚多,決難更留云。故臣則退去,而明日似當依前例遣中使,一番請留,敢啓。傳曰,知道。
又以迎接都監言啓曰,卽者差備譯官來言,勅使回還時,一路宴享茶啖等事,依上來時例減除云。三道監司及開城留守處,以此知委,而在前宴享減除時,遣中使申謝,三處別遣問安使之例,令政院,考例擧行,何如?傳曰,允。
又啓曰,因迎接都監草記,勅使回還時,有三處別遣問安使之例,令本院考例擧行事,允下矣。平壞問安假承旨,自本院差出,開城府義州別問安使,令該曹差出,勅使未發前,趁卽出送,何如?傳曰,允。
又以迎接都監言啓曰,勅使回還路程記書出,而十二日過弘濟院站,坡州止宿。發京第十四日,當到義州。以此,分付伴送使京畿·開城府·兩西監司處,何如?傳曰,允。
又以禮曹言啓曰,自前勅使在我境,如遇節日,則例有遣官問慰設宴之擧矣。今此勅行,冬至節日之前,若未及渡江入去,則事當依此擧行,問慰官,令該曹差出,御帖禮單,照例磨鍊下送,何如?傳曰,允。
大司憲沈壽賢疏曰,伏以臣久係官守,今纔納符,而父母墳山,在於京畿坡州地,不得省掃,歲已再周。霜露怵惕之懷,冞切于中。玆敢不避煩猥,仰暴私悃。伏乞聖慈,特許數日之暇,俾得及時往省,以伸至情,千萬幸甚。答曰,省疏具悉。卿其依疏辭往省焉。
上在昌德宮。停常參·經筵。
李廷濟啓曰,宰臣行副護軍李鳳祥,館所問安進去下直。傳曰,知道。
金始慶啓曰,大司憲沈壽賢,執義洪廷弼,持平趙趾彬呈辭,掌令金濰受由在外,掌令朴㻐未肅拜呈辭,持平李春躋未肅拜未承批,今日,以監察茶時之意,敢啓。傳曰,知道。
李廷濟啓曰,宰臣行副護軍李鳳祥,馳往館所問安,則勅使以爲,早遣宰臣,連日問安,不勝感激云矣,敢啓。傳曰,知道。
傳于李廷濟曰,大嬪宮修理時,監造官以下員役工匠,竝書啓。
李廷濟,以迎接都監言啓曰,今日乃是空日,別茶啖依例排入之意,敢啓。傳曰,知道。
又啓曰,右相李光佐有稟定事,來詣請對矣。傳曰,引見。
又啓曰,臣於明日館所問安後,以自上不得郊送,王世弟代行事,措辭言及於勅使之意,纔已稟達矣。取考壬寅六月勅使時謄錄,則其時自上,方在致齋中,不得郊送,而援据辛丑年例,以玉候違和,不得郊送之意,言傳於勅使處矣。今亦依此例,似當別遣都承旨,措辭言及,何以爲之?敢稟。傳曰,依爲之。
傳于李廷濟曰,予不得親出送勅,將欲別遣中使於高陽,御帖名帖修入。
兪命凝啓曰,金一鏡,以伴送使,今方出去。而兼帶守禦使所受密符,來請還納,何以爲之?敢稟。傳曰,仍佩往來焉。
兪命凝,以兵曹言啓曰,明日王世弟送勅擧動時,本曹堂上一員,當爲陪衛,而判書臣李肇,陳疏辭職,參判未差,參知臣柳萬重,以義州問安使,明當出去。只有參議臣尹㝚,又將入直。他無陪衛推移之員。參判未差之代,令該曹,以在京無故人口傳差出,仍卽牌招察任,何如?傳曰,允。
吏曹口傳政事,以金始煥爲兵曹參判。
李廷濟,以迎按都監言啓曰,勅使以下,求請各種之物,次第入給。而上副勅,各鳥銃四柄,人物山水綃屛四坐,倭長劍一柄,斜笠四箇,加時木二條。兩大通官,各鳥銃二柄,人物山水綃屛三坐,斜笠三箇,加時木一條。兩次通官,各鳥銃一柄,山水綃屛一坐,斜笠一箇,加時木一條入給之意,敢啓。傳曰,知道。
又以迎接都監言啓曰,今日勅使以下元禮單及都求請等物,依例入給,則兩勅,就其中布紬皮物略干種,使之折銀以入云。彼豈發說之後,終難一向防塞,而亦有近來已行之規。依其言布·紬·皮等物折銀以給之意,敢啓。傳曰,知道。
又以迎接都監言啓曰,勅使回還時,以過站磨鍊,則大臣·承旨,不爲出往之意,言于通官,則答以別無出往之事云矣,敢啓。傳曰,知道。
又以迎接都監言啓曰,明日勅使回還時軍令,初吹寅時,二吹卯時,三吹辰時書出,而以駕馬作行云矣,敢啓。傳曰,知道。
又以迎接都監言啓曰,明日勅使回程時,王世弟郊送事,命下矣。宴享,雖已停減,茶禮則例當爲之。依例備待之意,分付司饔院及各該司,何如?傳曰,允。
又以迎接都監言啓曰,勅使回程牌文,依例書出。使之塡書回程日時發送,則勅使以爲,俺等到義州,當爲書送,不必自此發送云。事異前規,而勅使旣不書出,則亦不可强。依其言,置之之意,敢啓。傳曰,知道。
又以迎接都監言啓曰,卽者差備譯官來言,上勅,招房守別監,每一人,各三升一疋,小帽子一立,乾杮五貼,分給云矣。敢啓。傳曰,知道。
兪命凝啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
雍正元年癸卯十一月十一日申時,右議政李光佐,請對入侍時,右承旨李廷濟,假注書李壽益,事變假注書洪景輔,記事官柳升鉉,記注官尹彬。上御熙政堂,李光佐進伏曰,日氣甚寒,再次勞動,上候,若何?答曰,無事。光佐曰,大妃殿氣候,若何?答曰,安寧。中宮殿氣候,若何?答曰,無事。王世弟宮氣候,若何?答曰,無事。光佐曰,勅使明當發行矣。在前勅還時,郊送擧動節次有之矣。今番則彼中蠲減貢物,引見使臣,別諭別賜,此所以我國必欲別待勅使者也。郊送一節,似不可廢之,而郊送擧動,明將爲之,則今日似當有分付擧行者。故敢來請對矣。上無發落。李廷濟曰,在前勅還時,例有郊送擧動,而今番待勅使之道,尤異於前,故郊送一節,大臣,請對稟定矣。上曰,何如?光佐曰,彼中招見我國使臣,別待我國矣。似當郊送,而日寒如此,或慮有妨上候。如不妨,則擧動似可爲之。詳量氣候下敎,何如?上曰,今番則停。光佐曰,郊送,若停止,則依近年例,王世弟替行,何如?上曰,依爲之。
光佐曰,在前勅牌入來後,則朝臣不敢受由下直,在外者亦入來矣。今番則呈告受由者,有之。政院無辭捧入,事體極爲未安。當該承旨推考,何如?上曰,依爲之。出擧條
李廷濟曰,向日大臣,以兵判開政事稟達矣。本院牌招,則兵判引嫌不進。在政院之道,似當連爲請牌,而兵判之不應命,不無依據。在前兵判,與禁衛都提調爲至親,本兵任重。故連遞都提調,已成近例,今則無如此處分,而一向請牌,未知如何矣。上曰,牌招爲之。李廷濟曰,李肇不無所執,一向牌招,似非待重臣之道,何以爲之?上曰,牌招爲之。李光佐曰,在前連遞都提調,非爲有相避也。只以私義難安。故堂叔姪間,亦或有遞解者矣。都提調,卽是大臣所帶,承旨何可以許遞爲言乎?請承旨李廷濟推考。上曰,依爲之。諸臣,以次退出。
上在昌德宮。停常參·經筵。
李眞儉啓曰,小臣館所進去下直。傳曰,知道。
李廷濟啓曰,小臣館所問安進去下直。傳曰,知道。
又啓曰,明日常參·經筵,取稟。傳曰,停。
李眞望啓曰,小臣,左議政處偕來事,還爲進去,下直。傳曰,知道。
李廷濟啓曰,吏曹郞廳來言,臺諫有闕,政事,何以爲之?取稟。傳曰,明日爲之。
兪命凝啓曰,勅使回還矣。自今日爲始,事變注書減省記之意,敢啓。傳曰,知道。
兪命凝,以都摠府言啓曰,副摠管申光夏,以送勅時王世弟陪衛事,慕華館晝仕進去之意,敢啓。傳曰,知道。
李廷濟,以侍講院言啓曰,王世弟郊外送勅時酬酢說話,講定以入之意,敢啓。傳曰,知道。
王世弟送勅慕華館擧動,入幕次後,大殿·大妃殿·中宮殿,遣宮官問安。答曰,知道。
王世弟還宮後,政院·玉堂問安。答曰,知道。
李廷濟啓曰,臣承命馳往館所問安,則勅使答以早遣內侍下問,又遣近侍下問,不勝感激。俺等今日將還去,情甚缺然云矣。敢啓。傳曰,知道。
李眞儉啓曰,臣承命馳往于館所,謹以上敎,措辭傳言,則兩勅以爲,日寒如此。主上氣候不平,則不得郊送。其勢固然,而世弟郊送,亦甚不安。必勿遠送之意,再三起立,懇懇爲言云矣。敢啓。傳曰,知道。
又啓曰,左承旨沈仲良,右副承旨金始慶,俱以病不爲仕進,卽爲牌招察任,何如?傳曰,允。
李廷濟,以延接都監言啓曰,差備譯官來言,夜深後兩勅房結卜時,多人紛擾之際,副勅房家丁所着鼠皮短裘,偶爲脫置,忽然見失云。事極驚駭,卽遣軍色郞廳,嚴飭各門把守。自館所出來人,一一搜驗,而終不得現出。一邊,分付兩邊捕盜廳,使善窺伺軍官,各別譏捕,期於必得。一邊,分付戶曹,覓給鼠皮七十令及外供大油子五尺於失裘家丁處,以爲歸時禦寒之資矣。敢啓。傳曰,知道。
假注書權䌖病,代以宋徵啓爲假注書。
事變假注書洪景輔病,代以金弘壽爲假注書。
李廷濟,以迎接都監言啓曰,卽者勅使家丁二人,先爲出去矣,敢啓。傳曰,知道。
又以迎接都監言啓曰,卽者勅使離發館所出去矣,敢啓。傳曰,知道。
又以迎接都監言啓曰,勅使到沙峴底,臣等所立處,駐轎傳言曰,接待極其過厚,貽弊又甚不貲,已極感愧。遠來相送,尤極銘謝。仍令臣等,背立後過去,通官四人,竝下馬,各別致謝而去矣,敢啓。傳曰,知道。
又以迎接都監,以右議政言啓曰,勅使到慕華館,依例設茶禮,罷後到迎恩門內停轎,令百官背立後過去矣,敢啓。傳曰,知道。
事變假注書金弘壽在外,代以洪曙爲假注書。
李廷濟,以司譯院官員,以都提調·提調意言啓曰,今年四月,因本院啓辭,每當彼此使行譯舌,專用漢學,而近來學習譯語,全趨於淸·倭兩學。漢學絶少,無以成樣,不可無別樣激勸成就之道矣。曾因筵臣陳達,前冬自禮曹,覆啓額數,使之減半於初試,蓋以漢學赴試者少。覆試元額,或過於初試入格之數,故有此定奪,而今若準此施行,則三學每科準額試取漢學,以赴試者少。故初試入格無多。覆試又取其中減半,每不滿於元額,則其勢將至於淸·倭學益盛,漢學益微。彼此使行時,必至於不得分排之境,極爲可慮。覆試,姑依元額試取,而今後改定式。則待司譯院都提調入來,更與春曹相議後,稟處何如事,入啓蒙允矣。漢學,日漸衰微,將無以需用,不可無別爲培養之道。而覆試又令減半於初試,則元數漸耗,尤爲可慮,不可不更爲變通矣。大抵法典內,漢學初試元額二十三人,覆試元額十三人,本過於折半之數。則今此新定式覆試,視初試折半云者,有違法典本意,殊無所據。今後則勿用折半之規。初試準元額之時,則覆試自依元額試取。初試未準元額之時,則覆試勿限多少。入格者取之,入格者或過於元額,則滿元額而止。其餘勿取,則旣無倖參之弊,又無減少之患,如是變通,恐合事宜。春曹長官之意,亦如此。以此定式施行,何如?傳曰,允。
上在昌德宮。停常參·經筵。
辰時,日有兩珥。自巳時至申時,日暈。
李廷濟啓曰,明日國忌齋戒,明明日國忌正日,此兩日視事,頉稟。傳曰,知道。
夜一更·二更,月暈。
兪命凝啓曰,假注書宋徵啓·洪曙,時無職名。依例付軍職,冠帶常仕,何如?傳曰,允。
金始慶,以義禁府言啓曰,以京畿監司狀啓,刑曹粘目,呂必遠·呂必咸等,移本府處置事,允下矣。呂必咸,今方待命於本府,卽爲拿囚,而必遠,旣以冬至正使軍官隨往云。依例發遣府書吏拿來,而計其日子,其間似爲渡江,待其還渡灣府後拿來,何如?傳曰,允。
有政。吏批,判書李台佐進,參判鄭齊斗在外,參議未差,右承旨李廷濟進。兵批,判書李肇病,參判金始煥進,參議尹㝚病,參知柳萬重奉命出使,左副承旨兪命凝進。吏批啓曰,新除授穩城府使李慶祉戶奴呈狀內,奴矣上典,除拜本職之後,臺議峻發,決難冒赴,斯速入啓處置云。連呈辭狀,且有臺議,不可强令赴任,穩城府使李慶祉,罷黜,何如?傳曰,允。
又啓曰,卽接刑曹移文,則正郞李浡,病滿三十日云。依例改差,何如?傳曰,允。
又啓曰,大司諫,今當差出,而擬望之人乏少,外任竝擬,何如?傳曰,允。
尹㝚爲大司諫,李師尙爲工曹參判,權重經爲戶曹參議,李鳳齡·李著爲兵曹佐郞,金一鏡爲知敦寧,李聖臣爲全羅都事,李顯章爲修撰,趙遠命爲副應敎,李聖天爲典籍,單付四館秋別遷,權以鎭·尹行敎,單付副護軍,權詹,單付副司直,金尙奎,單付副司果,宋徵啓·洪曙,單付副司正。
假注書宋徵啓病,代李重震爲之。
金始慶,以工曹言啓曰,本曹,自是進排衙門,各殿進上逐朔黃毛,春秋甕器,各鎭津船改造之需,及闕內外諸處凡百進排物種價本,專以若干收布,僅僅策應矣。一自備局收布匠一千五百餘名,汰定他役之後,本曹所失,每年至於三千餘疋之多。故尤難成樣之中,連値凶歉,災減相續。自丁酉至壬寅,六年災減者,殆至二百餘同,而賑廳,無一疋給代之事。本曹形勢,已至百尺竿頭,已往屢朔應下諸需,無以推移覓給,致有匠人輩縊死逃走之弊。目今形勢,誠爲可慮。故壬寅條災減代題給之意,移文賑廳,則自賑廳,年前本曹貸來錢七百餘兩移施之外,防塞不許者,雖出於各衙門請報之紛紜,而其中,亦自有緩急輕重之別。本曹則事係進上,其在事體,不可與他司,一體防塞,而前日所貸之錢,雖以計減餘存,災減尙且夥然。特令賑廳,本曹壬寅條災減代償貸餘數,爲先從速許給,以爲來朔進上價及各鎭津船補用之資,如何,傳曰,允。
又以承文院官員,以都提調意啓曰,進賀謝恩兼冬至使狀啓內,謝恩表中,俯就先王之先王字,書諸極行,殊無意義,不可不改書。正副本及黑草,監封上送,令該院,急速改書,罔夜下送云。先王字之書諸極行,果出差誤,臣等累次査對,不能覺得,致有此上送改書之擧,不勝惶恐。正副本及黑草,一倂改書,依例別定禁軍,齎持罔夜下送之意,敢啓。傳曰,知道。
上在昌德宮。停常參·經筵。
中宗大王忌辰齋戒。
未時,日暈。申時,日暈兩珥,暈上有背,色內赤外靑。
夜自一更至三更,月暈,廻火星。
假注書李壽益有頉,代以徐命珩爲假注書,事變假注書洪曙有頉,代以洪曋爲事變假注書。
李眞儉,以觀象監官員,以提調意言啓曰,本監陰陽科大典定額之數,天文學則初試十人,覆試五人,地理·命課學則初試各四人,覆試各二人,而本監淸寒,應試者絶少,每於初試,不滿其元額。曾於丁酉年間,因筵臣陳達,雜科初試未準額之時,則會試時,折半試取事,定奪矣。今式年本監初試,亦不滿元額之數。若於會試,折半試取,則其在培養之道,殊涉蔑實。自今初試雖未準元額,勿拘折半之例。苟在大典覆試數內,則隨入格多少取用,恐合事宜。譯院,亦以此啓達變通,本監一體施行,何如?傳曰,允。
上在昌德宮。停常參·經筵。
中宗大王忌辰。
夜一更·二更,月暈,廻火星。
李廷濟啓曰,明日常參·經筵,取稟。傳曰,停。
金始慶啓曰,備邊司郞廳,以大臣意來言,今日賓廳坐起日次,而國忌正日相値,不得來會云矣。敢啓。傳曰,知道。
又以都摠府言啓曰,入直內三廳武兼禁軍及軍兵等中日習射事,限勅使回還間,啓請姑停矣。旣已勅使回還,今日爲始,當爲中日習射,而國忌相値,不得爲之之意,敢啓。傳曰,知道。
藥房提調李肇,副提調李眞儉啓曰,伏未審日間,聖體,若何?大妃殿氣候,亦復何如?丸藥連爲進御,而寢睡·水刺之節,一樣平常乎?臣等久未入診,今日率諸醫入侍,診察聖候宜當,敢來問安,竝此仰稟。答曰,知道。無事,慈殿氣候安寧,丸藥連爲進御,寢睡安穩,水刺一樣矣。勿爲入診。
李眞儉啓曰,左承旨沈仲良,連日呈病,不爲仕進,牌招察任,何如?傳曰,允。
李眞望啓曰,臣以左議政崔錫恒偕來事,來留其所住處矣。大臣以爲,莫重議藥,緣臣在外,許久遲待,私心惶悶,何可盡達?臣之賤疾,自數日來,稍有一分之減,謹當姑觀數日,扶曳入城,少伸分義云。臣卽當復命,而旣承偕來之敎,不敢先入,何以爲之?敢啓。傳曰,知道。偕來。
李廷濟啓曰,自前啓覆時承旨,例爲備員入侍矣。卽今啓覆,只隔一日,而同副承旨李眞望,以偕來事,方在左議政崔錫恒所住處,暫令入來進參乎?何以爲之?敢稟。傳曰,入來進參。
以備忘記,傳于李廷濟曰,肅宗大王御筆印出時,句管堂上全城君混,礪原君柱,林原君杓,各熟馬一匹賜給,主管益陽君檀,益寧君梯,洛昌君樘,長溪正棅,竝加資。典簿李老成陞敍,寫字官李義芳·趙泰豪,東班職除授,算員崔坤,令本衙門,高品付祿。其餘員役工匠等,令該曹,米布分等磨鍊題給。
大妃殿·中宮殿,藥房問安。答曰,知道。
李廷濟啓曰,修撰呂善長,自直中,聞其承重祖母病重之報,陳疏徑出,原疏纔已退却矣。所當直捧禁推傳旨,而此與無端徑出有異,推考警責,何如?傳曰,允。
假注書李重震有頉,代李日躋爲之。假注書徐命珩有頉,代朴亨潤爲之。
金始慶,以弘文館言啓曰,本館下番見存三員內,修撰呂善長,連日入直矣。卽者以祖母病,陳疏徑出。副修撰趙錫命,陳疏未承批。修撰李顯章,陳疏留院,下番將未免闕直。副應敎趙遠命,校理柳弼垣,竝卽牌招,以爲推移姑降入直之地,何如?傳曰,允。
以副應敎趙遠命,校理柳弼垣牌不進,罷職傳旨,傳于金始慶曰,推考傳旨捧入。
傳于金始慶曰,歸厚署棺板一部,送于內需司事,言于該曹。
上在昌德宮。停常參·經筵。
李廷濟啓曰,明日初覆相値,視事,頉稟。傳曰,知道。
又啓曰,吏曹郞廳來言,臺諫有闕,政事,何以爲之?取稟。傳曰,明日爲之。
兪命凝,以兵曹言啓曰,今此新榜出身金鎬,自告以爲渠以扈衛軍官,觀武才時,柳葉箭入格,直赴。故殿試錄名單子,依例以閑良書呈矣。紅牌中,誤以別馬隊書塡云。取考當初入格單子及殿試試冊,則皆以扈衛軍官閑良,書其錄名單子,果以閑良書呈。而獨於榜目中,以別馬隊書塡,致有紅牌之誤書。原榜目改付標以入紅牌,自本曹,改書安寶以給,前授紅牌,依前例卽爲燒火,何如?傳曰,允。
又以兵曹言啓曰,今此覆啓,只隔一宵,六曹長官各一員,預爲看檢文案,例當進參,而判書臣李肇,陳疏引嫌。參議臣尹㝚,移拜諫職。參知臣柳萬重,奉命出仕,宿衛重地,不得備位。臣始煥,獨爲入直,事多苟簡。參議有闕之代,令該曹,以在京無故人口傳差出,仍卽牌招,以爲推移入侍之地,何如?傳曰,允。
吏曹口傳政事,以李翊漢爲兵曹參議。
事變假注書洪曋有頉,代申一淸爲之。
沈仲良啓曰,假注書李日躋·朴亨潤,時無職名,依例付軍職,冠帶常仕,何如?傳曰,允。
兪命凝啓曰,明日初覆時,兩司當爲入侍,而諫院無行公之員。除在外及雜科監試官外,未肅拜呈告人員,竝卽牌招,以爲明日推移入侍之地,何如?傳曰,允。
李廷濟啓曰,前奉敎申致雲·尹容,旣已敍用。令該曹,口傳付職,仍卽牌招察任,何如?傳曰,允。
以奉敎申致雲·尹容牌不進,罷職傳旨,傳于李廷濟曰,推考傳旨捧入。
傳于兪命凝曰,日寒如此,薄衣軍士,襦衣題給。
李廷濟,以弘文館言啓曰,本館下番闕直,事體未安。副應敎趙遠命,校理柳弼垣,昨日違牌。旣有只推之命,竝更牌招,以爲推移入直之地,何如?傳曰,允。
以副應敎趙遠命,校理柳弼垣牌不進,罷職傳旨,傳于李廷濟曰,推考傳旨捧入。
李廷濟,以兵曹言啓曰,今十七日,武臣堂上朔試射日次,而啓覆相値,不得爲之之意,敢啓。傳曰,知道。
又以兵曹言啓曰,禁軍秋冬等都試,連因有故,不得設行,當此隆寒,勢難擧行。在前如此之時,則有仍停都試,設行祿試射之規。今亦依此擧行,何如?傳曰,允。
又以刑曹言啓曰,投疏人尹俔·鄭萬源等,因臺啓,絶島定配事,命下矣。所當卽定配所,而兩人,俱是鄕儒,自前鄕儒之定配者,配所單子啓下之日,卽爲發關原籍官,使之押送配所,例也。今此兩人所居,累日訪問,則尹俔則居在連山云。鄭萬源則居在星州,亦常往來於開寧云。配所單子,今始書入,忠淸·慶尙兩道監司處,發關分付,使原籍官,押送配所後,依例啓聞之意,行移,何如?傳曰,允。
又以律科覆試入門官,以試所意啓曰,曾因筵臣陳達,雜科覆試初試未滿額者,從初試數而減半取之事,定式施行。今此律科,固當依此取用,而律學,本來淸寒,應擧者絶少。故初試元數十八人,而今番初試被選者,只是二人。如或折半取之,則非但事甚埋沒,律學亦無以成樣。律科覆試,隨其入格,盡數取之之意,敢啓。傳曰,知道。
又以禮曹言啓曰,今十一月二十五日冬至望闕禮習儀及陳賀習儀吉日,以今日二十三日定行事,推擇啓下矣。其日,適與三覆相値,望闕禮及陳賀習儀,以二十二日,進定擧行,而原單子中以此日改付標,何如?傳曰,允。
又以弘文館言啓曰,東宮進講三經,今方印出矣。其中周易一書,曾未進講,前頭當爲進講。周易御覽件及經筵官所執件,分付該曹,一體印出,何如?傳曰,允。
又以備邊司言啓曰,回還進賀使,以公貨五千兩,邊利五百兩,及平安監營不虞銀五十兩,取用之意,馳啓矣。旣自行中,依定奪公用,則各衙門利銀五百兩,關西不虞銀五十兩,照數蕩減之意,各其出銀衙門,分付,何如?傳曰,允。
又以兵曹言啓曰,傳曰,日寒如此,薄衣軍士,襦衣題給事,命下矣。發遣本曹郞廳,摘奸其中,尤甚薄衣者,三百五十二名,別單書入。令該曹,依此數襦衣題給之意,敢啓。傳曰,知道。
修撰呂善長疏曰,伏以臣,以險釁餘生,上有八耋祖母,而夙嬰疾病,積成沈痼,常在床蓐,朝不慮夕,少失將攝,輒致增劇。臣在前日,迫於私情,敢以微懇,累煩章牘。伏想聖明,或已記有,而矜憐矣。臣旣孤㷀,無他叔伯,母孫相依,隨便扶將,情理所在,豈容蹔離?而含恩怵義,黽勉供職,近緣僚員不備,輪番無人。抑情淹直,殆將浹月矣。又於昨日,得聞祖母,添得寒感,泄瀉兼發。火升而引飮無節,氣虛而昏苶不省。登溷頻數,症形危惡。臣聞來,方寸煎灼,急於歸護,不得不拜章呼籲,徑出禁門,喉院以齋戒退却,擅離直所,罪在罔赦,而聖心曲諒,罰止問備。臣得以歸見祖母,及時調治,洪恩異渥,隕結難酬。卽今症情,一向無減,泄瀉不止,眞元澌敗,旬月之間,難望差歇。離側供職,實無其勢,經幄重地,不容久曠。矧今番次甚爲苟艱,尤不當一任虛帶,以增罪戾。伏乞天地父母,亟命削臣職名,以便救護,仍令勘臣負犯,以警具僚,不勝大幸。臣無任屛營祈懇之至。答曰,省疏具悉。爾其勿辭,救護祖母之病。
上在昌德宮。停常參·經筵。
李翊漢啓曰,明日常參·經筵,取稟。傳曰,允。
又啓曰,來二十一日輪對日次,取稟。傳曰,停。
又啓曰,奉敎申致雲·尹容,昨日旣有只推之命,牌招察任,何如?傳曰,允。
以奉敎申致雲·尹容罷職傳旨,傳于李翊漢曰,推考傳旨捧入。
李翊漢,以弘文館言啓曰,本館下番,連日闕直,事體未安,副應敎趙遠命,昨日違牌,旣有只推之命,更爲牌招入直,何如?傳曰,允。
以副應敎趙遠命牌不進,罷職傳旨,傳于李翊漢曰,推考傳旨捧入。
李廷濟啓曰,事變假注書申一淸,時無職名,依例付軍職,冠帶常仕,何如?傳曰,允。
吏批啓曰,新除授全羅都事李聖臣呈狀內,道內茂朱府使申轂,有翁壻應避之嫌,考例處置云,未赴任都事,與道內守令有相避,則都事遞改,已成近例,全羅都事李聖臣改差,何如?傳曰,允。
又啓曰,頃日政,謝恩使書狀官尹淳,備擬受點矣。書狀官例付兼帶,而尹淳,與本曹參判鄭齊斗,有親嫌,兼帶將不得付矣,依近例改差,何如?傳曰,允。
有政。吏批,行判書李台佐進,參判鄭齊斗在外,參議未差,都承旨李眞儉進。
兵批,判書李肇病,參判金始煥啓覆進,參議李翊漢進,參知柳萬重奉命出使,左副承旨兪命凝進。
吏批啓曰,本曹參議及郞官,今當差出,而擬望之人乏少,承旨·外任竝擬,何如?傳曰,允。
又啓曰,穩城府使,今當差出,未準朔禁軍將竝擬,何如?傳曰,允。
以李眞望爲吏曹參議,尹游爲佐郞,宋宅相爲掌令,李潚爲穩城府使,韓配休爲刑曹正郞,尹晉爲兵曹正郞,朴璘爲監察,李世瑃單付校書副正字,益陽君檀嘉德,今加綏德,益寧君梯承憲,今加崇憲,洛昌君樘明義,今加中義,長溪正棅彰善,今加明善。以上加資事承傳以李翊漢爲承旨,金東弼·李思牧·柳萬成·申濯·朴㻐,單付副護軍,李日躋·朴亨潤·申一淸,單付副司正,江華中軍,崔鎭樞。
備局薦望,以趙世望爲平安兵使。
李眞儉啓曰,當此多事之日,承旨不可不備員,同副承旨有闕之代,以在京無故人差出,仍卽牌招察任,何如?傳曰,允。
傳于李翊漢曰,歸厚署棺板一部,送于內需司事,言于該曹。
兪命凝,以兵曹言啓曰,本曹堂上四員,判書臣李肇,陳疏辭職,參議臣李翊漢,移拜承旨,參知臣柳萬重,奉命出使,宿衛重地,不得備位,參判臣始煥,連日獨爲入直矣。今日啓覆入侍退出後,渾身寒縮,精神昏瞀,擁衾直廬,方此求汗,而明日內中日試才時,以此病狀,決難觸冒進參,參議有闕之代,令該曹,以在京無故人口傳差出,仍卽牌招,以爲進參之地,何如?傳曰,允。
又以兵曹言啓曰,禁軍秋冬等祿試射設行事,旣已啓下矣。今十一月十九日,定行於慕華館,而臣李肇,方在辭職中,依前例令別將代行,何如?傳曰,允。
校理柳弼垣疏曰,伏以臣於向日直中,以史局晝仕出來之際,得聞臣父,在延接都監直所,宿患胸脅之痛,自夜猝劇,臣心神慌亂,不暇往赴史局,轉向臣父病所,則疼痛如刺,呼吸亦艱,頃刻難忍,症情危綴,臣扶護還家,觸冒風寒,痛勢越添,上吐下瀉,昏不省事。臣以終鮮兄弟之人,不忍暫離,同僚相諒,替臣持被,禁直雖幸無頉,史局終不得赴,則自難免徑出之歸,固當在應罷之科,而日昨王世弟郊迎之時,身帶兼銜,亦未能進參於陪衛之列,臣罪至此,尤無所逃。宜卽自列請譴,而晝夜救護之中,文字搆出,亦有所未遑,只自悶蹙而已。今因下番闕直,天牌荐降,揆以分義,宜不敢重犯慢命之誅。而顧臣父病,源委深痼,遇寒輒發,發必彌留,其所差復,未可以旬日爲期,況今症勢,有加無減,嘔氣又作,勺飮不下,病邪未祛,眞元已敗,臣日夕焦灼,不能自定,夫豈有一分離舍供職之望哉?只推之恩,至於再下,感激之極,惶霣靡容,一向違逋,尤有所不敢,玆不得不疾聲仰籲於仁覆之下,伏乞天地父母,俯賜諒察,亟命鐫臣職名,俾臣得以專意救護,以伸至情,千萬幸甚。答曰,省疏具悉。爾其勿辭,救護父病。
巳時,上御熙政堂。初啓覆入侍,右議政李光佐,左參贊姜鋧,行吏曹判書李台左,戶曹參判李正臣,左尹南就明,禮曹參判徐命均,行都承旨李眞儉,左承旨沈仲良,右承旨李廷濟,大司諫尹㝚,持平趙趾彬,錦平尉朴弼成,刑曹判書趙泰億,咸平君泓,兵曹參判金始煥,刑曹參判李萬選,豐城君洪萬宗,刑曹參議徐命淵,工曹參議柳鳳徵,左副承旨兪命凝,右副承旨金始慶,同副承旨李眞望,僉知李秀英,敦寧都正李弘模,校理李承源,假注書李日躋,假注書朴亨潤,編修官吳守經,記事官柳升鉉。
李光佐進伏曰,昨今日氣甚寒,聖體,若何?上曰,無事。大妃殿氣候,若何?上曰,安寧。中宮殿氣候,若何?上曰,無事。王世子氣候,若何?上曰,無事。光佐曰,推案進讀之際,文書浩汗,不緊處不必盡讀,自前例爲撮其緊要處讀之,今番亦依前只就初推,及監司親問結案中要切處讀之,何如?上曰,唯。
金始慶曰,政事雖已落點,而吏判及都承旨入侍,故未及啓請御寶,姑待退出後啓請之意,敢達。上曰,知道。
上曰,今日啓覆入侍,諸臣推考。政院啓辭見下
始慶,持推案進伏曰,此咸陽罪囚閑良姜周世殺妻事也。未及進讀,光佐曰,聞敦寧都正李弘模追後來到云,事甚該然矣。姑先推考,出送史官招入,何如?兪命凝曰,依大臣所達,推考招入,何如?上曰,唯。
李廷濟進伏曰,此獄情狀,小臣,曾於待罪嶺南時,知之詳矣。罪犯則極爲無狀,中間變辭,畢竟承款,而文書甚繁,盡讀支離,拈出緊要處讀之,何如?上曰,依爲之。始慶讀推案,暫輟而奏曰,此罪人同推時,承服考覈時變辭,而變辭之後,更爲承服,拈出其中變辭及承款處進讀矣。讀畢,上曰,各陳所見。
光佐曰,此罪人以渠之情狀言之,則年纔三歲而喪其父,只有其母,而無他兄弟,其情誠爲可矜,而旣犯殺妻之律,決難容貸。更令入侍諸臣,各陳所見,何如?
朴弼成曰,大臣所達誠然矣。渠雖情狀可矜,旣犯殺妻之律,何可得生?三尺至嚴,更無所達矣。
姜鋧曰,年少閨藏女人,持身不謹,出入輕遽,則其所爭戰,初似規戒,而相詰之間,言辭不恭,則無識鄕漢,乘憤歐打,不是異事,若或邂逅致斃,或女人自決,則容有可議。而今此周世,則旣殺之後,投屍水中,以爲掩迹之計,中間變辭,畢竟承服,則其情雖可矜惻,三尺至嚴,恐難饒貸。
李台佐曰,殺妻之迹,明白無疑,正法之外,更無所達。
趙泰億曰,臣亦待罪嶺藩時,嘗按此獄,或變辭或承服,至於四五次,而獄情則非疑晦者也。渠之當初打殺的實,而死後投水,欲爲掩迹之計,尤極無狀,其時渠年十八,未免幼稚,臣巡到本邑時,其母涕泣呼籲,而求生,誠爲矜惻。然以一鄕所聞言之,殺妻投水明白云,正法之外,無可達之辭矣。
李正臣曰,打殺無疑,法外無可達矣。
咸平君泓曰,法外無可達矣。
南就明曰,國有三尺,三尺之外,更無可陳者矣。
金始煥曰,欲掩其跡,投屍水中,三尺至嚴,無可達矣。
徐命均曰,此罪人,明白無疑,法外無可達矣。
李萬選曰,此罪人,實無一毫可恕之道,其妻果若投水而死,則腹中必漲滿,而觀其文案,元無漲滿之事,死後投水,明白無疑。況連三日無數亂打之說,旣載獄案,決無可恕之道,法外無可達之辭矣。
洪萬宗曰,臣年過八十,老昏全無知識,而三尺之外,更無可達。
尹㝚曰,殺妻情節,不啻狼藉,法外無可達。
趙趾彬曰,大臣·諸臣,皆已陳達,法外他無可達矣。
徐命淵曰,國有三尺,此外更無所達矣。
柳鳳徵曰,三尺之外,更何所達?
李秀英曰,法外無可達。
李弘模曰,以文案觀之,殺妻情節,明白無疑,豈有可恕之道乎?
李承源曰,獄案明白,更無可達矣。
始慶,仍請判付,上曰,更議。始慶曰,姑待三覆,更議處之,書之乎?上曰,唯。
沈仲良,持推案進伏曰,此朔寧罪囚鄭時華印信僞造推案也。讀未畢,上將旋,侍臣退出,少頃復入侍,讀推案畢。上曰,各陳所見。
光佐曰,小臣丙戌年間,待罪秋曹佐貳時,有一僞造印信罪人,以䅯竹塗朱土,而僞作印迹,先大王,特命傳之生議矣。今此時華,以胡瓠造印信,比之䅯竹,情狀較重,且僞造捕廳關文,恐喝良民,雖曰窮迫,愚迷自陷於死律,恐難容貸矣。
仲良曰,孟子曰,殺人以刃與梃,何異?旣曰,窮迫愚迷,則䅯竹與胡瓠,亦何異哉?窮民陷於罪而後,從而刑之,豈不可矜之甚乎?自上特命寬貸,則似爲盛德事矣。
趾彬曰,諸臣未及各陳所見,而一承旨,先自營救,極爲非矣。
光佐曰,大槪時華,未嘗爲戶曹別將,而僞作關文,欺人率去,此是破落戶與窮民之陷於罪者,有異矣。
鋧曰,凡印信僞造,大明律則處絞,而經國大典則以斬論斷,國朝律文,皆用大明律,而獨於此加重者,未知其故。我國人心巧詐,犯律者多故,或別加重律耶?臣老昏,不能詳記其日月,而曾在丁亥啓覆時,一罪人迫於飢寒,僞造印信,當論一罪,而先大王,特垂哀矜,敎以論其罪,則當死,語其情則較輕,仍命貸死,大聖人好生之德,至今傳誦。今此時華之獄,與此彷彿,而第未知其間罪犯之與前輕重如何?且此外又有江陵印信僞造之獄,入侍諸臣,固宜詳確稟處,以求至當之歸耳。
弼成曰,此罪人所犯,出於饑饉,情狀則可矜,而負犯旣重,自下何敢請宥?惟在上裁之如何耳。
台佐曰,無知之民,例多迫於饑饉,陷於死罪,孟子曰,無恒産者無恒心,雖以三代盛世言之,無知下賤,往往飢餒而犯於死罪,故歷代明辟仁君,多用寬貸之典。今此鄭時華,特以飢餒之故,犯此莫大之科,其情則不無可矜,而法難輕議,伏惟上裁。
泰億曰,罪莫重於殺人,而印信僞造之罪,比殺人尤重,況假稱捕盜廳關文,侵責良民,無所不至,此而恕之,則良民,必受其害,臣是法官,以法處斷之外,更無所達。
仲良曰,罪疑惟輕,正謂此等處也。罪雖難宥,情有可恕,自上特命傅之生意,則實是聖德事也。
泰億曰,事體極爲駭然矣。啓覆何等重事,而一承宣,乃敢經陳所見,擧措慌亂,筵席不嚴,極爲未安矣。
命凝曰,彼以胡瓠僞造印信,雖曰印文未成,旣稱捕廳關文,恐喝良民,犯此重律,法外無可達矣。
正臣曰,無可達矣。
萬選曰,雖以胡瓠爲之,僞造則一也。三尺至嚴,渠何敢生?臣之所見,決不可恕也。
始煥曰,大臣·諸臣,旣已陳達,一從法文而已,他無仰達矣。
就明曰,此死罪也。三尺之外,豈有可達乎?
命均曰,雖以胡瓠爲印,僞造則一也。在法必死,更何所達?
㝚曰,不下一杖,旣已承服,三尺至嚴,此外無可達矣。
趾彬曰,雖印文未成,其罪當絞,此罪人,豈有可生之理乎?此外更無可達矣。
命淵曰,僞造印信,侵嚇民間,其罪決不可貸,豈有二品衙門印信僞造,而能免其死者乎?臣方待罪刑官,法外無可撓改矣。
鳳徵曰,決無容恕之道,以法處之之外,無可達矣。
廷濟曰,以法而已,何可輕恕?
承源曰,時華素非良民,豈有情狀可矜之理乎?以法處之之外,無可論者,諸臣畢陳所見。上曰,三覆時更議處之。廷濟持推案進伏曰,此靈光殺獄罪人私奴中才推案也。光佐進伏曰,午鼓已下,水刺或未進御,則臣等少退,稍俟水刺進御之後,更爲入侍,何如?上曰,仍卽加讀。進讀畢,上曰,各陳所見。光佐曰,此罪人以微細之事,醉中相鬪,至於殺人,殺人者死,更難容議。
弼成曰,更無容議。
鋧曰,因一至微之物,至犯殺身之律,其情雖曰可矜,謹按大明律,戲殺·誤殺·過失殺·鬪毆殺,皆論一罪,法外有何所達乎?
台佐曰,殺人者死,更難容議。
泰億曰,中才所爭,不過乫其等物,則其意豈在於殺害,而永發,旣已致斃,則殺人之罪,固所難免,法外無可達矣。
泓曰,法外更無可達矣。
始煥曰,三尺至嚴,法外何敢仰達乎?
正臣曰,償命之律,在所難免,情雖可矜,何可容議?
萬選曰,中才雖醉中所爲,殺害之跡,昭然難掩,似無容恕之道矣。
萬宗曰,法外更無所達矣。
就明曰,殺人者死,法外無可達矣。
命均曰,殺人者死,法外無可達矣。
㝚曰,三尺至嚴,法外無可達矣。
趾彬曰,法外無可達矣。
命淵曰,法外更無所達矣。
秀英曰,中才旣已承服,法外更無所達矣。
承源曰,法外無可達之言矣。上曰,更議處之。
光佐曰,水刺進御過時,小臣等暫爲退出,何如?上曰,加讀一案。
命凝持推案進伏曰,此江陵囚,印信僞造罪人韓日萬推案也。進讀畢,上曰,各陳所見。
光佐曰,罪人韓日萬推案,極爲未備,日萬不能自書,借書於以俊,則着押,亦豈能自爲之?而此一款,不爲推問,且曰僞印造刻着押事段,果爲造成云云,着押非造成之物,而如是措辭,不成語脈矣。然此等處姑置勿論,日萬招辭曰,朴哥兩班來到矣家,李㗡奉,以賊倘樣推捉事,言說是去乙,矣身受牌子進去云云,與以俊所謂喫日萬一器飯,依其言書給云者,主客顯別。而此等處,亦不互相鉤問,期於歸一,及其同推,亦無鉤鉅詳問之事,問目,只泛曰,僞着·僞造等情節直告,亦云云,招辭,亦只曰已悉於前招,更無所達云云,問答誠極疏泛,而考覆時招辭,始曰,渠言于以俊,請書牌子云云,與初招中以俊來言之說判異,而亦不盤問矣。大抵考覆時招辭,與同推承服時招辭脗合然後,方成獄案,而此則同推時,則只曰,已悉於前招,所謂前招,卽指初招也。至考覆時始發新語,與初招,大段違錯,而不復質問,如是而可成獄案乎?小臣屢參啓覆,而未見推案之若是疎漏者矣。此獄所刻僞印,旣已現捉,情節雖非可疑,而死囚論斷,何等至重,不可以此文案施行,推官及監司,竝推考,更令別爲質問,使兩囚之招歸一,更爲啓聞,何如?泰億曰,文案之疎漏,誠如大臣所達,而日萬則旣已承款,且其僞造印信,旣已現納,且旣決案之罪人,不可留待明年,今番仍爲正法可矣。朴以俊則視朴奉山,似爲較重,其所以未盡究覈者,自當更爲究覈,因此而姑緩已承款之死囚,似爲未安,日萬爲先正法,以俊則發關本道,使之窮覈似好矣。光佐曰,朴以俊雖更問,日萬旣死,則設有可以參問之端,相質無路,亦涉難處。且日萬招辭考覆,與初招相違,凡罪人之至於死,自是重事,何可不爲之詳審乎?泰億曰,大臣旣以文書疎漏,有所仰達,韓日萬,今番雖不能卽爲正法,而立春尙遠,急令本道,更査以報,則雖不及於三覆,猶可趁立春之前,前此或有追三覆之例,此亦追三覆乎?上曰,依爲之。光佐曰,然則前後監司及推官,推考乎?上曰,依爲之。出擧條
弼成曰,文案不無疎漏,而大臣之言如此,小臣更無所達。
鋧曰,韓日萬所犯,與鄭時華無異,而文案則不無疎漏處,依大臣所達,更爲推覈,似無所妨矣。
台佐曰,苟有一毫未盡,則死者含怨。令本道詳細推覈,得宜矣。
泓曰,大臣所達得宜,依此爲之,似好矣。
始煥曰,大臣之反覆陳達,意在審愼,文案之疎漏,果如此,更問而處之,似好矣。
正臣曰,大臣·重臣所達,出於審覈獄情,韓日萬之僞造則分明,而推案旣有疎漏處,則下送本邑,更令究覈,似好矣。
萬選曰,韓日萬僞造印信,旣已明白,爲先處斷,朴以俊事,大臣所達誠然,更爲行關本道,使之査出,似好矣。
就明曰,臣意與李正臣所達同。
命均曰,推案未備,依大臣所達,更令本道究覈,似好矣。
萬宗曰,旣已承服,罪在難宥,文書今若下送,則必不及於三覆之前,爲先處斷,似爲得當矣。
㝚曰,旣已承服,正法得當。
趾彬曰,文案雖或疎漏,旣已承服,又爲結案,下送文案,於法不當,承服罪人,爲先正法,朴以俊事,更問似好矣。
命淵曰,韓日萬,旣已承服,則似無可恕,然三覆之意,出於審愼之道,更爲査問,似好矣。
秀英曰,大臣之言誠然,依此爲之,似好矣。
鳳徵曰,罪人承款之後,不卽正法,則雖有實犯,後必有倖免者矣。
弘模曰,韓日萬罪狀,死無可惜矣。
承源曰,下送更査可矣。
光佐又曰,小臣等退出,以待水刺進御後,更爲入侍矣。上曰,唯。諸臣退出,少頃,還爲入侍。
眞望,持推案進伏曰,此鳳山殺人罪囚私奴林德先推案也。讀訖,上曰,各陳所見。光佐曰,殺人情節,明白無疑,更無可議。
弼成曰,殺人者死,別無所達。
鋧曰,此罪人,旣已蹴踏李斗萬,而至於致斃,則法外更無所達。
台佐曰,殺人明白,法外無所達矣。
泰億曰,林德先殺人明白,三尺至嚴,更何所達?
始煥·正臣所達,與泰億同。
萬宗曰,正法之外,更何仰達?
就明曰,在法必死,此外無可達之辭矣。
命均曰,法外無可達矣。
㝚·趾彬·命淵皆曰,殺人者死,法外何達?
秀英·鳳徵·弘模皆曰,三尺之外,更無所達。
承源曰,三尺至嚴,法外何達?上曰,更議。
光佐曰,國家之決死囚,政之大者,而外官推官,率皆怠慢,罪囚未免積滯,曾見一番啓覆文書,至於數十度。今番啓覆,則文書只爲五張,若果犯罪者少,刑措不用而如此,則豈非美事?而此則不然,罪囚則甚多,而推官,不爲頻數同推,以致處決者少,設令獄囚,果爲眞犯,則未卽正法,失刑也。或涉曖昧,則滯獄年久,冤毒之氣,上干天和,近來水旱之荐仍,安知其不由於此也?請令刑曹,査出外方獄囚多而同推稀闊,尤甚積滯者,監司推考,推官科罪,何如?上曰,依爲之。出擧條
光佐曰,凡入侍時,入侍之官,預爲來列整齊外位,自上殿坐之後,卽爲入侍例也。而今日敦寧都正李弘模,諸臣入侍之後,始爲來到,臣未知有何事故而然,而啓覆何等大朝會,而若是晩至,不及於入侍時乎?不可以推考而止,請敦寧都正李弘模罷職,當該承旨,不能預爲整齊以待,亦不可無責,請從重推考。上曰,依爲之。出擧條
光佐曰,啓覆已畢,入侍諸臣中,若無可達之辭,則退出似宜矣。朴弼成諸臣,遂退出。
光佐曰,良役之弊,如在水火中,不可不某條變通,以紓其急,故頃已差出堂郞,而所謂變通者,以卽今之紀綱人心,何由爲大變通乎?不過就其中略爲遷就,充補闕額,以救目前倒懸之急而已。乃因堂上有故,一向淹延,百姓過爲希望,或冀有大段變通之事,其何以副此望乎?惟當趁卽了當,使中外曉然知之矣。堂上二人中,戶曹判書柳鳳輝,有實病,無病堂上則使之數爲仕進,備局郞廳則使之逐日仕進,各司各邑先到文書,詳細考閱,而郞廳中無實職者,仕進之際,凡百苟簡,亦爲付職于有器具衙門,使之除本司鎭日仕進,何如?上曰,依爲之。台佐曰,良役之弊,實爲亡國之根柢,朝廷之上,多般講究,欲爲變通者,其來已久,而有許多掣肘,當變通而未變通,以至于今,民方倒懸,十室九空,急急變通,如救焚拯溺之不暇,而第良役變通,無他道理,惟在於節省浮費。而國家昇平已近百年矣,文具漸多,流弊滋甚,國家經費之浩大,職由於此。中外浮費,若欲一切減省,則事勢終有難處者,若爲仍循舊轍,則變通亦無其路。凡天下財物,自有分限,必須量入爲出,方可議良役變通之道矣。臣新自西關來,雖未及考閱各處成冊,而文書極其浩繁,堂上柳鳳輝有實病,姑難供劇,小臣精力,亦無獨辦之勢,堂上一二員,又爲啓下似好,下詢于大臣爲之,何如?上曰,唯。光佐曰,事貴能行,不在多人,而吏判所達如此,小臣退出後,當稟定啓下矣。出擧條
光佐曰,禁府罪囚積滯,而判義禁柳鳳輝實病如此,呈辭旣已入啓,不必待三度呈辭,先許遞改,令該曹明日開政差出,何如?上曰,依爲之。出擧條
台佐曰,小臣待罪吏曹,故有所仰達矣。都政,例於六月·十二月內爲之,而設或有故,於當月不得爲之,不過差退一月矣。近來則都政,每每遷就,或過三四朔後,爲之者居多,各岐仕滿之類,多有積滯之弊矣。且都政之規,兩銓連爲無故,儲闕多窠然後,可以成樣,而卽今都政之期,不過一朔,而兵曹判書李肇,例兼禁衛大將,而都提調領議政崔奎瑞,卽李肇三寸姑母夫。軍門雖無相避,在前都提調與兵判有親嫌,則都提調例爲辭遞,而兵判行公矣,李肇以私義難安引入,兵曹凡干擧行之事,則不爲參涉,故西銓之不爲開政已久,委屬可慮。大臣兼帶之許解與否,非小臣所敢仰達,而或別賜處分,或下詢大臣處之,何如?或慮都政之遷就,惶恐敢達。
眞儉曰,以兵判事,吏判旣有所仰達,而領相兩度疏批,至今不下,大臣疏批,與他自別,固宜速下,而下批之後,則領相,亦必有更爲陳疏之擧矣,請速下批。且訓將,所任重大,訓將尹就商,以臺批未下之故,引入已久,軍務曠廢,極爲可慮,臺疏之批,亦爲速下,何如?上曰,依爲之。
光佐曰,摠戎廳·守禦廳習操姑停,營將當卽巡歷,而卽今畿邑,纔經勅使迎送,前頭又有勅使先聲,民力難於暇及,營將巡歷,姑爲少退,俾以開春後卽行,何如?上曰,依爲之。出擧條
泰億曰,臣以官職格例事,有所仰達矣。自前刑官,兼帶賓客,則輒必辭免,本兼兩任中,一職許遞,自是已然之例。而昨年臣之待罪刑曹也,以兼帶賓客未安之意,屢度陳章,而未蒙許遞,今又再入刑曹,則賓客兼帶,尙在此,實非朝廷政例,所宜古規,不可弁髦,今大臣銓官,入于前席,下詢後依舊例實兼中一職許遞事,敢達。
光佐曰,刑官·賓客,例難兼帶,而卽今三覆在前,刑官則無以變通,賓客之任許遞,何如?上曰,依爲之。榻前定奪
眞儉曰,慶尙道褒貶,前監司李廷濟,引嫌不爲封進,而今則新監司到任,已過五十日,令新監司,斯速封進,何如?上曰,依爲之。出擧條
正臣曰,今春,前金浦郡守李瑞泰,以拯米濫用事,重被臺彈,啓下本道,其時臣待罪本道,屢次行査,則濫用之數,極其夥然,罪狀昭著,特以事未究竟之故,未及啓聞矣。新監司李世最,始爲論列狀聞,啓下禁府,而今番赦令,泯被宥釋,蓋臣於伊日赦坐,病未進參,雖未及與聞,旣知其混放之不當,則不宜以旣放而遂置,故敢此仰達矣。夫以瑞泰之罪犯,代徵於泗川沙格等,終歲囚禁,極爲冤痛,請令金吾,更爲囚禁瑞泰,而科罪,沙格等,無罪久囚可矜,亦令本道放送,何如?上曰,依所啓施行。出擧條
大司諫尹㝚,持平趙趾彬所啓,請逆魁昌集·頤命,竝令攸司,亟行斬屍,明正典刑。措語見上上曰,勿煩。
尹㝚所啓,請金姓宮人行藥者,卽速摘發,出付攸司,快正王法。措語見上上曰,勿煩。
請還收大靜圍籬安置罪人申銋出陸撤籬之命。措語見上上曰,勿煩。
請還收遠竄罪人任埅量移之命。措辭見上上曰,勿煩。
請罪人趙聖集,依前臺批,快正王法。措語見上上曰,勿煩。
請亟寢鞫廳罪人慤·星樞酌處之命,卽日嚴鞫,快正王法。措語見上上曰,勿煩。
臣卽見全羅監司黃爾章放未放啓本,則罪名關係甚重者,多置稟秩,至於不參會盟被竄之諸罪人,負犯至重,情狀可惡,尤不可輕易擧論於赦令,而一倂直置放秩,物情俱駭,請全羅監司黃爾章,從重推考。上曰,依啓。
槐院之選,新進榮塗,而近來會圈,多致不公,如黃沈·申澋之人望素輕者,亦得濫竽,物情未叶,請權知承文院副正字黃沈·申澋,竝命汰去。上曰,依啓。
生民休戚,係於守令,一匪其人,爲害不細,泰安郡守許夔,大興郡守沈壽俊之貪剝肥己,比安縣監朴弼莘,龍仁縣令柳虎徵之殘虐不治,杆城郡守姜聖復之善事拔身,俱不可一日置之於字牧之任。請泰安郡守許夔,大興郡守沈壽俊,比安縣監朴弼莘,龍仁縣令柳虎徵,杆城郡守姜聖復,竝命罷職。上曰,依啓。
死囚勘斷,事體至重。大臣諸宰三司之臣,未及稟議之前,一承宣,敢以己見,經先陳白,語多煩猥,況其擧措極涉慌亂,筵席不嚴,有駭觀瞻。請左承旨沈仲良,從重推考。上曰,依啓。
趙趾彬所啓,請行藥宮人金姓者,亟命出付攸司,直爲正法。措語見上上曰,勿煩。
請還收極邊遠竄罪人金在魯·申思喆·金取魯·金希魯等量移,金令行·具鼎勳放送之命。措語見上上曰,勿煩。
請還收罪人尹廷舟量移之命。措語見上上曰,勿煩。
請亟寢鞫廳罪人慤·星樞等酌處之命,依前成命,快正典刑。措語見上上曰,勿煩。
請還收㮒·煥·爀等職牒還授之命,當該承旨,從重推考。上曰,依啓。措語見上
向來凶黨之無殿下久矣。前監司洪禹傳,當聖上代理之日,因三司疏箚及兵曹公事,入于東宮之命,敢陳一疏,力請還收,至曰驚惑憂歎,歷累日而不能自已,其所爲言,萬萬駭痛。禹傳亦人臣耳,渠若有一毫顧忌之心,則遣辭之際,安敢乃爾?其輕君蔑國之罪,不可以事在旣往而有所容貸,而尙此漏網,輿情咸憤,請前監司洪禹傳遠竄。上曰,依啓。
朝家之視臺閣,事體甚重,其不可輕壞格例也明矣。日昨本府,以監察月令復舊事,兩臺相議,聯名啓目,則此與諸各司尋常草記,截然有異。而喉司之臣,乃以宰臣之定奪革罷者,今不可續續請仍爲言,累煩往復,終不許捧,顧此月令存罷,所當一聽於朝議,本非喉司替當操縱者,況兩司啓目,曾無從中退却之例。而今者喉司,不有古規,惟意阻搪,創出無前之事,大關日後之弊,其在出納之道,決不當若是,請當該承旨遞差。上曰,依啓。
小臣有所懷,而事關風化,故敢此仰達矣。近來人心極惡,名分掃地,常漢之凌辱士夫,愈往愈甚,尋常痛惋矣。前萬戶趙時柱,以中路出身,因一微細之事,詬辱靑恩府院君家,罔有紀極,以至有語犯不敢言之地,又縱其悍妻,冒法乘轎,突入靈原府夫人所寓之家,當門叱辱,語多絶悖,此一世變也。靑恩家,據實發狀於法司,而時柱以健賊家私人,藉其勢焰,圖囑法曹,使不得聽理,反治靑恩家奴,輿情之憤鬱,至今未已矣。當初時柱凌辱靑恩家也,語犯不可敢之地,一轉語或傳以爲醉後乘憤之言云,儘如其言,直以此勘斷,必置之死律,終有乖於原情定罪之意,至若常漢之凌辱士夫,自有其律。且國舅家,與他士夫家,尤有別焉,則不可不別樣懲治。而時柱雖是中路人,曾經萬戶,則憲府不可直爲囚治,受敎中有萬科之後,常漢出身輩,作奸犯科者相續,如欲自禁府,一一囚治,則反有煩擾之弊。今後則觀其所犯輕重,自刑曹囚治之法,又受敎,有在京朝官三度抗拒,則收職牒進來推考,不爲遲晩,則啓請刑推後,移義禁府處置之法文矣。趙時柱依此受敎,先收職牒後,自本府,捉囚刑推,以懲其罪,何如?上曰,依爲之。諸臣,遂以次退出。
上在昌德宮。停常參·經筵。
李翊漢啓曰,明日常參·經筵,取稟。傳曰,停。
兪命凝啓曰,大司憲沈壽賢,掌令金濰,受由在外,執義洪廷弼,持平趙趾彬呈辭,掌令宋宅相未肅拜,持平李春躋未肅拜未承批,今日以監察茶時之意,敢啓。傳曰,知道。
又啓曰,小臣左議政崔〈錫恒〉處,偕來事進去下直。傳曰,知道。
兵批承旨啓曰,判書李肇辭單,時無送西,無政事之意,敢啓。傳曰,知道。
藥房提調臣李肇,右承旨臣李翊漢啓曰,近間日氣寒澟,昨日終夕慮囚,伏未審聖體,若何?大妃殿氣候,亦復何如?丸藥連爲進御,而寢睡·水刺之節,一向平常乎?臣等久未入侍,今日率諸醫入診,詳察聖候宜當,敢來問安,竝此仰稟。答曰,知道。無事。慈殿氣候安寧,丸藥連爲進御,寢睡·水刺一樣平常矣,勿爲入診。
大妃殿·中宮殿,藥房問安。答曰,知道。
兪命凝,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,副摠管申光夏,以御營中軍軍兵等中日試放事,南小門洞晝仕進去之意,敢啓。傳曰,知道。
李翊漢啓曰,都承旨李眞儉,左承旨沈仲良,左副承旨李廷濟,俱以病不爲仕進,右副承旨兪命凝,以左議政崔錫恒偕來事,今方出去,廳中獨有臣翊漢,伴直無人,左副承旨李廷濟,卽爲牌招,何如?傳曰,竝牌招。
以左承旨沈仲良,左副承旨李廷濟牌不進,罷職傳旨,傳于李眞儉曰,推考傳旨捧入。
吏批啓曰,新除授本曹佐郞尹游,與本曹參議李眞望,有婚家應避之嫌,佐郞尹游改差,何如?傳曰,允。
有政。吏批,行判書李台佐進,參判鄭齊斗在外,參議李眞望陳疏入啓,右承旨李翊漢進。
兵批,判書李肇,藥房進,參判金始煥進,參議未差,參知柳萬重,奉命出疆,右承旨李翊漢進。
以姜鋧爲判義禁,金東弼爲兵曹參議,姜必慶爲副修撰,沈埈爲謝恩使書狀,申致雲爲典籍,南壽彦爲宗簿主簿,鄭行五爲軍資正,李著爲全羅都事,李肇爲左副賓客,金尙星爲司書,權世恒爲承旨,李德壽爲杆城郡守,柳復明爲泰安郡守,李玄緻爲大興郡守,李思胤爲龍仁縣令,金東鼎爲比安縣監。
兵批,無政事。
事變假注書申一淸病,代洪得厚爲之。
事變假注書洪得厚在外,代朴景祖爲之。
李翊漢,以內醫院官員,以提調意啓曰,今年進上臘藥,依上年例磨鍊,則庫中不足之數,肉桂一斤十二兩·犀角四斤六兩·龍腦一斤二兩八錢·沈香一斤六兩·訶子十兩·木香二斤·朱砂三斤四兩·白丹二斤五兩·砂仁一斤八兩·唐黃連八兩·丁香四斤四兩·白荳蔲一斤四兩·肉荳蔲一斤·附子七兩·桂皮一斤·三乃子十三兩·甘松十三兩·全蝎一斤七兩·石雄黃一斤,牛黃則年例七十七部及加數十二部,竝令該曹,卽速進排,何如?傳曰,允。
又以內醫院官員,以提調意啓曰,院月令劑藥官韓次愈·李泰增·金弘元,勤仕已過周年,竝令本衙門,或陞遷右職,或差送厚道審藥,何如?傳曰,允。
又啓曰,左副承旨李廷濟,旣有只推之命,卽今廳中苟簡,伴直無人,卽爲牌招察任,何如?傳曰,允。
又啓曰,奉敎尹容,旣有只推之命,卽爲牌招察任,何如?傳曰,允。
兵曹啓曰,新除授平安兵使趙世望,時無加資之命,何以爲之?敢稟。傳曰,加資。
又以弘文館言啓曰,本館下番闕直,已至累日,事體未安,新除授副修撰姜必慶,卽爲牌招察任,何如?傳曰,允。
又以兵曹言啓曰,今十一月十八日,驛吏吳萬柱稱名人,自金虎門入來,差備門外擊錚,極爲駭愕,令攸司囚禁治罪,同門守門將金祈應,常時不能禁斷雜人,以致闌入,亦難免其責,推考,何如?傳曰,允。
又啓曰,新除授同副承旨權世恒,時在忠淸道堤川地,斯速乘馹上來事,下諭,何如?傳曰,允。
行都承旨李眞儉,左副承旨李廷濟,右副承旨兪命凝聯名疏曰,伏以臣等,伏見憲臣啓辭,以向日憲府啓目之不爲捧入,至有當該承旨遞差之擧,臣等亦於其時,相議不捧,則今何可以倖免爲幸,而泯黜而已乎?玆事蓋有委折,今夏間,憲府以月令一款,有啓目蒙允之事,而其後因宰臣陳達,旋卽還寢矣。日昨憲府,又以此事,呈啓目於本院,而因一微事,或請或寢,一味煩瀆,事體未安,故還爲出給矣。今者臺啓峻發,語意非常,臣等深切瞿然,繼之以慨歎也。臣等忝居出納之地,雖臺閣疏避,觀其措語,或捧或退,乃其職耳。今此憲府啓目,旣與初頭所呈有間,則豈可以事係憲府,續續捧入乎?臺臣之因此發怒,至以替當操縱從中退却等語,請遞當該,其所論之過重,姑置勿論,臣等旣以同議不捧之人,受此深斥,已不勝其疲軟,揆以廉義,決不可使僚員,獨爲被遞,而晏然仍冒於職次。伏乞聖明,竝遞臣等之職,以謝臺議,以安私分,不勝幸甚。答曰,省疏具悉。卿等勿辭察職。
上在昌德宮。停常參·經筵。
李翊漢啓曰,常參·經筵,取稟。傳曰,停。
兪命凝啓曰,大司憲沈壽賢,掌令金濰受由在外,執義洪廷弼,持平趙趾彬呈辭,掌令宋宅相未肅拜,持平李春躋未肅拜未承批,今日以監察茶時之意,敢啓。傳曰,知道。
李廷濟啓曰,因備局草記,兵曹判書李肇牌招事,允下矣。所當出牌,而今已夜深,待明朝出牌之意,敢啓。傳曰,知道。
又啓曰,再昨啓覆入侍時,推案未及展讀之前,自上有入侍諸臣推考之命,而推考傳旨之當出於擧條者,承旨·注書,擧皆聽瑩,故小退時相議該房承旨金始慶,欲更稟達矣。遭彈徑退,未及更稟,故今過兩日,尙未及書出擧條,事之未安,莫此爲甚。入侍注書推考,臣亦不勝惶恐待罪,而伊日諸臣推考擧條,不可不斯速書入,該房承旨,旣未及更稟而出,何以爲之?惶恐敢稟。傳曰,置之。注書勿推。
以副修撰姜必慶,奉敎尹容牌不進罷職傳旨,傳于李翊漢曰,推考傳旨捧入。
李翊漢啓曰,奉敎尹容,旣有只推之命,更爲牌招察任,何如?傳曰,允。
李廷濟啓曰,事變假注書朴景祖,時無職名,依例付軍職,冠帶常仕,何如?傳曰,允。
又啓曰,金吾多有時急議讞之事,判義禁開政差出,而判義禁姜鋧,今日不爲出肅,牌招察任,何如?傳曰,允。
又啓曰,判義禁姜鋧,更爲牌招察任,何如?傳曰,允。
李翊漢,以弘文館言啓曰,本館下番,連日闕直,事體未安,副修撰姜必慶,昨日違牌,旣有只推之命,更爲牌招入直,何如?傳曰,允。
又以義禁府言啓曰,慶尙道善山府遠竄罪人趙榮福量移還收事,臺諫旣已停啓,依前罪目,發遣府書吏,仍令押送于忠淸道永春縣配所之意,敢啓。傳曰,知道。
李廷濟,以備邊司言啓曰,黃海道新設別武士抄選試才等項,未有節目頒降之事,該營眩於奉行,有所請報,故參取北路親騎衛西路別武士兩節目,撰定一通,別單書入,以此定式,永爲遵行事,黃海兵使處,分付,何如?傳曰,允。
以副修撰姜必慶,奉敎尹容牌不進罷職傳旨,傳于李翊漢曰,推考傳旨捧入。
李廷濟,以兵曹言啓曰,今十一月十九日,驛吏李之命稱名人,自敦化門入來,差備門外擊錚,極爲駭愕,令攸司囚禁治罪,同門守門將金鳳粲,常時不能禁斷雜人,以致闌入,亦難免其責,推考,何如?傳曰,允。
又以備邊司言啓曰,兵曹判書李肇,以禁衛都提調親嫌,尙不行公,兵批開政無期,緊急窠闕,末由差出。其中黃海兵使,移拜西閫拿來之代,其代不可不卽速差送,使之次次交替矣。禁衛大將之於都提調,元非法典內相避,設或難安,自前朝家許遞都提調,元無大將辭避之例,不可任其一向引入,使重務久曠,兵曹判書李肇,卽爲牌招察任,何如?傳曰,允。
獻納沈埈啓曰,請金姓宮人行藥者卽速摘發,出付攸司,快正王法。措語見上請還收大靜圍籬安置罪人申銋出陸撤籬之命。措語見上請罪人趙聖集,依前臺啓,快正王法。措語見上請亟寢鞫廳罪人慤·星樞酌處之命,卽日嚴鞫,快正王法。措語見上古者屯田之設,蓋爲其積儲兵食,以省其臨急轉漕之費者也。至於設屯於近畿之地,蓋未之多聞也,在麗朝,沿海諸防戍,皆設屯,而又於陰竹置屯田矣,洎乎我祖宗朝,爲慮設屯,本爲養兵,而適足以擾民兵,罷諸處屯田,以除民間貽弊之端,其意豈徒然哉?壬辰亂後,新設訓局,軍儲難辦,故募入民田,俾免公賦,屬於屯田,每卜所捧之數,毋過皮穀六七升,比諸公賦而差輕,故民皆樂從矣。輓近以來,軍兵衙門甚多,廣占規利,或給價而買土,設爲屯田者,碁布中外,一依閭里竝作之例,收其稅入,此則買取之地,其勢固然,至於民田募入者,與他自別,本是田主竝作之地,而以公賦除減之故,只納結卜之稅於軍門者,事理當然,而自十餘年前,加捧其稅,一如買取之地,自軍門,委送私人,名曰屯監,任怨脅捧,鞭扑狼藉,毒痡居民,貽弊多端,仍此而陳廢田疇者多矣。其所收稅,太半花消於屯監之囊橐,於屯民,可謂侵刻,而於軍門,果何益乎?噫,一人力田,而軍門與田主,兩分其稅,終歲作苦者,束手而已,天下寧有是哉?請自今以後,各衙門諸處屯田以民田募入者,一依當初定式,只捧結卜之稅,毋得濫徵,以除屯民一分之弊。近來守令科外濫徵之弊,罔有紀極,雖以全羅一道言之,各邑官納匠布之規,每歲只捧一疋,而獨羅州·光州·綾州·長興·南平·和順等六邑,則加捧一疋於常捧之外,此乃列邑所未有之規也。至於百年前樹木成林之地,工匠入店,則從樹木店舍之多少,略捧其稅矣。今則山林盡禿,店舍絶稀者已久,而只憑匠名之在舊案,稱以山稅布·山稅米,逐名加捧,民何以支堪而保存乎?其他監兵營戰船所用及本官所用雜色器皿,亦皆責徵,應役無限,蓋匠人,自是應役之人,而旣應役矣,又徵布矣,又加徵一匹布及山稅米布矣。如許偏重之役,他道所無,故往在辛卯年,備局因民人之訴,以革弊之意,行關本道,其時嚴治六邑色吏,明立科條,依他例只捧一疋布矣。其後趙正萬爲羅牧時,不有朝令,濫捧如前,他邑視此爲常,厥弊依舊,民多流散,害及隣族,至有負戴移投於畿湖之間者,項背相望,聽聞所及,誠極駭然。今若依辛卯年備局關本道査定之式,官匠布一疋,依他例捧上,而加數濫徵之物,一併除減,則庶救南民倒懸之急。請令本道道臣,嚴飭六邑,定式施行。自今以後,如有犯科者,當該守令,一切論罪。答曰,不允。末段兩件事,依啓。
持平趙趾彬啓曰,臣得伏見戶曹參議權重經疏本,辭氣噴薄,惟事反詈,此固可駭,而其他自辨,都不成說,末乃以臣之向日疏啓,全然歸之於抑勒之科,臣實痛惋,誠不欲與此人呶呶較辨,以傷事面,而第其疏語,有不可不略辨者,臣安得默然而已乎?噫,己巳之事,固是國家罔極之變,伊時首秉勻軸者,曾未有一言匡拂,一任其半日輟籲,論其負犯,所關至重,則末後塞責之箚,曷足爲掩罪之資乎?臣以其箚,反復考檢,而但見如斯而已,未見其有一毫可貸之端。況其箚,在當時,尙多人臣所不敢道之語,及今日殿下之庭,重經,何敢重謄其箚辭,以塵天聽,略無所顧忌乎?當初重經之疏陳也,若以此事,爲臣子之至不幸,而今不忍追提之意,引伏爲言,則人或有哀其情而恕其罪者,而渠乃復提其苟且塞責之箚語,以爲自效臣節之證,孝慈者之心,固如是乎?至若故相臣尹趾完之請宥,非以當時之箚請,謂有可尙之節,此不過矜其篤老,略加推恕而已。而重經,又欲藉此,必歸其祖於處得其當之地,固已可哀,而古大臣體國之義云者,其言甚無謂,而絶可笑也。雖然,旣被其無限詬詈,則已難晏然於臺次,且臣於諸承旨聯名之疏,亦有所慨然者。兩司啓目,諸臺聯署,以其事體不輕之故,未嘗見格於喉司,況玆月令之存罷,但當一聽於朝議,則喉司之終始退却,誠是無前之事,臣之啓遞該房,蓋爲惜喉司之擧措,存臺閣之體例,而今諸承宣之疏,猶執前見,强以避辭之捧不捧,欲爲傍照之例,疏避固有不捧之時,而啓目亦有不捧之例乎?臣之所論,只出於一時規警之意,而諸承宣之擧懷不安,紛紜自列,誠是意外,末又以臣之請遞該房,謂之過重,尤未可曉也。如臣疲劣,忝居言地,左右受困,一至於此,將何顔面,復立臺端乎?請命遞斥臣職。答曰,勿辭。
李廷濟啓曰,持平趙趾彬再啓煩瀆,退待物論矣。傳曰,知道。
上在昌德宮。停常參·經筵。
四更,月入太微東垣內。
李翊漢啓曰,明日常參·經筵,取稟。傳曰,停。
李廷濟啓曰,大司憲沈壽賢,掌令金濰,受由在外,執義洪廷弼呈辭,掌令宋宅相未肅拜陳疏,持平趙趾彬避嫌退待,持平李春躋未肅拜未承批,今日以監察茶時之意,敢啓。傳曰,知道。
又啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
李翊漢啓曰,吏曹郞廳來言,承旨有闕,政事何以爲之?敢稟。傳曰,明日爲之。
李廷濟,以備邊司言啓曰,卽伏見下本司平安監司吳命恒狀啓,以爲隨勅往來日字遲延,回還之路,又爲江邊巡審計料,秋冬等褒貶,限內不得封進云。勅使今月二十五日間,當到邊上,褒貶厥後封進,足可及期,至於巡審,元非不可進退一日之事,況且監·兵使巡歷,値褒貶時,則隨其所在處封進,乃是通行之例,考績何等重事,而乃可以巡審頉啓乎?事體殊爲未便,平安監司吳命恒推考,褒貶,使之限內封進,何如?傳曰,允。
又以備邊司言啓曰,在前藩閫身死之代,必於數日內發送,而近來則遷延遲赴,與尋常交替者無異,誠極寒心。咸鏡監司李宜晩,除拜已久,尙不上來,令該曹,別爲催促,使之卽速上來,不多日內辭朝,何如?傳曰,允。
李翊漢啓曰,三覆只隔數日,入侍時承旨,不可不備員,而同副承旨權世恒,時在忠淸道堤川地,上來遲速,有不可知,合有變通之道,何以爲之?敢稟。傳曰,改差。
李廷濟啓曰,兵曹判書李肇,今日又爲違牌矣。大臣筵達,備局草記之後,一向違召,無意應命,殊涉太過,曹務積滯,委屬可慮。兵曹判書李肇,更爲牌招察任,何如?傳曰,允。
假注書朴亨潤病,代以徐命彬爲之,事變假注書朴景祖病,代以朴文秀爲之。
李翊漢啓曰,假注書徐命彬,時無職名,依前付軍職,冠帶常仕,何如?傳曰,允。
又啓曰,奉敎尹容,旣有只推之命,更爲牌招察任,何如?傳曰,允。
李翊漢,以弘文館言啓曰,副修撰姜必慶,昨日違牌,旣有只推之命,更爲牌招察任,何如?傳曰,允。
又以修撰姜必慶牌不進罷職傳旨,傳曰,推考傳旨捧入。
李廷濟,以兵曹言啓曰,今十一月二十一日,武臣賓廳講書日次,而中日相値,不得爲之之意,敢啓。傳曰,知道。
右副承旨臣兪命凝啓曰,臣於今十八日,奉命進去于議政府左議政崔錫恒所住處,以不可不從速還朝之意,反覆爲言,則大臣以爲,卽今所患,差復尙遠,而議藥一事,至重且急,謹當不計死生,明日扶曳入城云,臣則先爲入來之意,敢啓。傳曰,知道。
李廷濟啓曰,司僕寺官員,以一提調意啓曰,自戊戌春夏等至壬寅秋冬等,五年褒貶等第,因本寺提調有故,限內不得磨勘矣。其時官員,多已遞易,依前例不爲追勘之意,敢啓。傳曰,知道。
兪命凝,以義禁府言啓曰,卽接月令醫員邊爀手本,則保放罪人權信建·黃宗瑞所患諸症,今已向差云,還囚之意,敢啓。傳曰,知道。
又以戶曹言啓曰,今此忠淸右道災傷啓本中,所報實結,僅爲六萬一千八百餘結矣。新量後起結,旣是八萬七千九百餘結,則今年農事,設有被傷於旱澇,實結之減縮,必不至此之多,而其所災頉,若是夥然,雖以公山一邑言之,各樣給災,多至六千餘結,其他一郡邑所給災之過千餘結者,亦至六七。又況右道水災,旣不如左道之孔慘,而所給之災,至於二萬三千餘結之多,覆審之際,不能詳察之責,在所難免,當該都事李重觀推考,各邑濫給災結,更令道臣,從實査出,一一還實,區別啓聞之意,知委本道,何如?傳曰,允。
上在昌德宮。停常參·經筵。
李翊漢啓曰,明日,冬至望闕禮習儀,明明日,三覆相値,此兩日視事,頉稟。傳曰,知道。
兪命凝,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管申命仁,以禁衛營別將·別驍衛中日試放事,訓鍊院晝仕進去之意,敢啓。傳曰,知道。
李翊漢啓曰,持平趙趾彬,引避退待,已至累日,尙未處置,事甚未安。憲府多官,或在外·或未肅拜·或呈辭,除在外未肅拜外,執義洪廷弼,卽爲牌招,使之處置,何如?傳曰,允。
兪命凝,以執義洪廷弼牌不進罷職傳旨。傳曰,推考傳旨捧入。
又啓曰,大司憲沈壽賢,掌令金濰,受由在外,執義洪廷弼,牌不進,掌令宋宅相,持平李春躋未肅拜,未承批,持平趙趾彬引避退待,今日以監察茶時之意,敢啓。傳曰,知道。
李翊漢啓曰,三覆時,承旨不可不備員,承旨有闕之代,今日政,以在京無故人差出,仍卽牌招察任,何如?傳曰,允。
又啓曰,下番兼春秋柳升鉉,身病猝重,勢難察任,今姑減下,其代今日政差出,何如?傳曰,允。
有政。吏批,行判書李台佐進,參判鄭齊斗在外,參議李眞望陳疏入啓,右承旨李翊漢進。兵批,判書李肇陳疏未下批,參判金始煥病,參議金東弼進,參知柳萬重奉命出使,右承旨李翊漢進。
吏批啓曰,玉堂·春坊闕員,今當差出,而擬望之人乏少,相避竝擬,何如?傳曰,允。
又啓曰,新除授泰安郡守柳復命呈狀內,素患痰火之症,遇寒添劇,日就懍綴,斷無束帶復起之望,斯速入啓處置云。其病狀果重,則不可强令赴任,罷黜,何如?傳曰,允。
以金東弼爲左副承旨,金始慶爲同副承旨,柳弼垣爲副應敎,尹聖時爲副校理兼司書,宋眞明爲西學敎授,申致雲爲兵曹佐郞,金始燁爲平康縣監,柳綏爲弼善,李老成爲司宰僉正,李箕恒爲工曹正郞,南鶴增爲禁府都事,鄭建周爲司藝,金尙奎爲修撰,朴㻐爲泰安郡守,李匡德爲說書,兼春秋單朴性毅,副護軍沈仲良·權世恒·趙遠命,副司正徐命彬,副司果李眞洙·李秉泰·柳儼·朴師悌·朴奎文·睦天顯·朴胤東,副司果金始慶。
兪命凝啓曰,判義禁姜鋧,同義禁李正臣·南就明·李眞儒,來詣請對矣。傳曰,引見。
李翊漢啓曰,卽者,議政府錄事來言,左議政崔錫恒,今日入城云矣,敢啓。傳曰,知道。
兪命凝,以弘文館言啓曰,副修撰姜必慶,昨日旣有只推之命,更爲牌招察任,何如?傳曰,允。
又以副修撰姜必慶牌不進罷職傳旨。傳曰,推考傳旨捧入。
又以侍講院言啓曰,本院入直下番說書李眞洙,今日政,六品遷轉,纔已出去,司書金尙星,陳疏未承批,兼說書趙迪命呈辭,無他入直之員,而明日冬至陳賀習儀時,宮官二員,亦不可不進參。新除授弼善柳綏,兼司書尹聖時,說書李匡德,竝卽牌招,兼輔德趙遠命,軍職未肅拜,兼輔德趙遠命,兼說書趙迪命,亦爲一體牌招,以爲推移入直進參之地,何如?傳曰,允。
又啓曰,禁府郞廳,以大臣意啓曰,罪人黃尙質·李時弼等設鞫事,命下矣。卽當開坐,而今旣入夜,推案出入未安,待明曉開坐之意,敢啓。傳曰,知道。
金東弼,以兵曹言啓曰,明日冬至望闕禮習儀時,本曹堂上一員,當爲侍衛,而判書臣李肇,陳疏未承批,參議臣金東弼,移拜承旨,參知臣柳萬重,奉命出使,參判臣始煥,獨爲入直,他無進參之員。參議有闕之代,令該曹,以在京無故人口傳差出,仍卽牌招,以爲推移進參之地,何如?傳曰,允。
吏曹口傳政事,以呂必容爲兵曹參議。
金東弼,以兵曹言啓曰,今十一月二十一日,仰役奴三俊稱名人,自金虎門入來,差備門外擊錚,極爲駭愕,令攸司囚禁治罪。同門守門將金祈應,常時不能禁斷雜人,以致闌入,亦難免其責,推考,何如?傳曰,允。
兪命凝,以兵曹言啓曰,今十一月二十一日,私奴禾豆只稱名人,自敦化門入來,差備門外擊錚,極爲駭愕,令攸司囚禁治罪。同門守門將柳載天,常時不能禁斷雜人,以致闌入,亦難免其責,推考,何如?傳曰,允。
又啓曰,因侍講院草記,弼善柳綏,兼司書尹聖時,說書李匡德,兼輔德趙遠命,兼說書趙迪命,牌招事,允下矣。今已夜深,明日待開門出牌之意,敢啓。傳曰,知道。
金東弼啓曰,兵曹郞廳來言,闕內各處入直軍士夜巡檢云矣,敢啓。傳曰,知道。
癸卯十一月二十一日申時,上御熙政堂,禁府堂上請對引見。判義禁姜鋧,同義禁李正臣·南就明·李眞儒,承旨兪命凝,假注書徐命彬,編修官吳守經,記事官朴性毅。姜鋧進伏曰,臣等以禁府事請對矣,仍曰,奏達之際,罪人名字,恐或差誤,當以笏記,仰達矣。今此僞造批旨之獄,極其妖惡,實是前古所無之事也。李萬根,取見於趙龍錫,龍錫,則取見於黃尙質云,尙質拿來推問,則以爲,得見於其叔夏臣云,夏臣,已爲請拿,而然此獄事,極爲重大,不可自本府,循例推問,罪人黃尙質·黃夏臣,卽命設鞫,嚴覈正法,何如?上曰,依爲之。李眞儒曰,聖批僞造之獄,事體重大,不得不如此矣。姜鋧曰,臣等伏見李萬根供辭,今月初二日,以僞批事,密報巡營云,監司雖或出巡遠邑,其間已過二十餘日,迄可狀聞,而尙不修啓,事涉疎緩,當該道臣推考,何如?上曰,依爲之。出擧條又啓曰,李萬根供辭云云,一如趙龍錫所言,少無差爽,今無可問之端,此兩罪人,竝爲放送,何如?上曰,依爲之。榻前定奪又啓曰,時囚罪人李時弼犯上不道之罪,可勝誅哉?諸醫官五人之言,如出一口,此獄,亦係重大,不可循例推問,一體設鞫,嚴刑得情,何如?上曰,依爲之。兪命凝曰,罪人黃尙質·黃夏臣及李時弼,旣有設鞫嚴問之命矣。設鞫處所,以何處爲之乎?上曰,本府爲之,可也。榻前下敎李眞儒所啓,今觀全羅監司黃爾章狀啓,則以歲飢之故,請移長水定配罪人閔昌道於他道,湖南饑饉,不必長水一邑而已,則可移他道者,豈獨昌道一人乎?狀請,殊失事體。且念湖南一道,竄謫偏多,一邑之中,疊謫亦多,且罪同而配所遠近不均者有之。臣意則,湖南諸竄中一邑疊配之類,遠近不均者及飢荒最甚處,參酌分配於諸道,似爲得宜,臣忝在金吾堂上,旣有所懷,惶恐敢達。上曰,依爲之。出擧條又所啓,臣頃以原州牧所在賑廳米一百石,成均館奴婢貢災減代取用事,陳達蒙允。本館及賑廳,以急速船運上送之意,行關於原州矣,卽者,江原監司鄭思孝狀啓,請仍留原州牧,以作賑資,下該廳姑未覆啓矣。當初,則原州牧使崔昌敏,稱以方散在民間,及秋則不復往復於本館,直報賑廳,請以留賑,臣陳達榻前蒙允之後,又不奉行成命,周旋於道臣,至煩狀聞,昌敏前後擧措,俱未穩當。況成命旣下,則一守令,安敢終始違拒,不爲奉行乎?以留賑爲言,則雖曰爲民,太學養士之需,今方匱竭,措手無地,其視一州賑民之資,輕重如何,而守令,乃敢違越朝令,已極寒心,一邑百餘石賑穀,何等微瑣,而道臣,只憑營下守令之言,至於狀聞,事體極爲屑越。江原監司鄭思孝推考,原州牧使崔昌敏,所當從重論罪,而不但災邑守令,遞易有弊,罷職之罰,正中其願,姑先從重推考,賑廳米一百石,氷合之後,難以船運,發遣館隷,竝耗貿錢運致,以補養士之需,允合事宜,敢達。上曰,依爲之。出擧條又所啓,泮宮,古無設場便好處,曾在顯廟朝,故相臣閔鼎重,請毁尼院,創設丕闡堂·一兩齋·闢入齋,以爲試士之所矣。一兩齋,年前頹圮,每當科時,試官及差備官止接,輒患苟艱,春秋釋菜時,四學儒生,亦無容接之所,舊材積置,典守不謹,腐傷或閪失,今不可用,雖欲重建,物力難辦。近來逆家,皆歸賑廳,以爲斥賣補賑之資,而折價太過,爲士夫借入之所,而日漸頹毁,實爲無益。其中頤命家,最近泮宮,便於移運,特爲劃給本館,材瓦,量其容入,重建一兩齋,斥賣餘材,以備工役之需,則不煩地部,自可取辦,雖有贏餘,泮宮公廨頹落者甚多,亦爲一倂修改,似爲得宜,敢達。上曰,依爲之。出擧條姜鋧所啓,臣亦有仰達之事,因言端陳稟矣。小臣方兼活人署提調,本署最甚凋殘,不成貌樣,而無公廨於京中,至於印信文書,亦不免置之於閭家,每當褒貶黜考,輒借他司,苟簡莫甚。小臣於年前,以請得逆家一區事陳疏,其時自上,有令該曹稟處之命,該曹以宜先劃給之意,覆啓,而諉於惠廳,惠廳則堂上數易,成命旣下之後,尙未擧行,更爲定奪然後,該廳可以奉行,故惶恐敢達。上曰,依爲之。出擧條李正臣所啓,臣方帶內資寺提調,故敢此仰達矣。近來京各司,無不凋弊,而內資,以逐日供上衙門,凡百不成貌樣,凋弊比他司尤甚,若不急速變通,則必將生事,臣自除此職,講究救弊之策,而實無好樣道理,取考本寺文書,則故相臣趙泰耉爲提調時,陳達本寺難支之狀,十餘邑量無主火粟處折受事,稟請蒙允,而其時道臣,以差人有弊之故,狀啓防塞,已定之折受,遂寢不行,今若勿送差人,自各邑收捧上納,則更無差人作弊之慮,而在本寺,庶爲聊賴之道,故臣於頃日,啓稟,允下矣。卽今冬節已深,各處收稅,一日爲急,自戶曹,必須趁速行關然後,各邑可以奉行,而戶曹判書柳鳳輝,身病方重,凡干公事,不得酬應,病差遲速,亦難等待。凡此等行關,戶曹主之,該司次之者,例也,而此則,戶曹杳無行關之期,勢將自本寺直爲行關,而該司之獨先行關,有違格例,故敢此稟達。自本寺,行關各道各邑,以爲趁卽收稅之地,何如?上曰,依爲之。出擧條諸臣,以次退出。
上在昌德宮。停常參·經筵。
夜四更,月暈。
金東弼,以都摠府言啓曰,副摠管申光夏,以冬至望闕禮習儀時侍衛事,議政府晝仕進去之意,敢啓。傳曰,知道。
李翊漢啓曰,都承旨李眞儉,右承旨李廷濟,不爲仕進,左副承旨金東弼,冬至望闕禮習儀,下直進去,右副承旨兪命凝,鞫坐當進,廳中只有臣翊漢,出納之地,事甚苟簡。而都承旨拘於廳規,不得請牌,同副承旨金始慶,陳疏未承批,亦不得循例請牌,右承旨李廷濟,卽爲牌招,何如?傳曰,允。
金東弼啓曰,持平趙趾彬,引避退待,處置歸於諫院,而大司諫尹㝚,陳疏未承批,司諫李眞淳,呈辭受由,獻納沈埈,鞫廳坐起進,正言趙鎭禧,受由在外,正言李廷傑,呈辭不得處置云,正言李廷傑,卽爲牌招,以爲處置之地,何如?傳曰,允。
李翊漢,以正言李廷傑牌不進罷職傳旨,傳曰,推考傳旨捧入。
金東弼,以弘文館言啓曰,本館上番校理臣李承源,以冬至陳賀時宣箋官,今日議政府習儀時,晝仕出去之意,敢啓。傳曰,知道。
又以弘文館言啓曰,本館僚員,近甚不齊,上番則輪替無期,下番則闕直累日,非但番次之苟簡,事體尤極未安。副修撰姜必慶,昨日旣有只推之命,更爲牌招,新除授副應敎柳弼垣,副校理尹聖時,修撰金尙奎,竝卽牌招,以爲推移入直之地,何如?傳曰,允。
李廷濟,以副應敎柳弼垣,副校理尹聖時,修撰金尙奎,副修撰姜必慶等,牌不進罷職傳旨,傳曰,推考傳旨捧入。
李翊漢,以義禁府言啓曰,今此設鞫時,假都事五員,令該曹差出,何如?傳曰,允。
又啓曰,藥房都提調,送言于本院,明日乃問安日次,而身病未差,不得進參,提調李肇,亦以陳疏未承批,不得進參,將無以備員云,提調李肇,明日待開門牌招,何如?傳曰,允。
李廷濟,以義禁府言啓曰,以刑曹啓目,李星彩·李囿春,移本府處置事,允下矣。李星彩,定配於全羅道興德縣,李囿春,定配於古阜郡,依例發遣府羅將拿來,何如?傳曰,允。
又以義禁府言啓曰,以全羅右道暗行御史書啓,刑曹粘目,勵山前府使申命擧,移本府處置事,允下矣。申命擧,自任所,時未上來云,依例發遣府書吏拿來,何如?傳曰,允。
李翊漢,以兵曹言啓曰,禁軍祿試射沒技人,熟馬賜給事,曾已定奪矣。今番祿試射沒技人,別單書入之意,敢啓。傳曰,知道。
又啓曰,明日啓覆時,承旨不可不備員,而同副承旨金始慶,陳疏未承批,不得出肅,本院亦不得循例請牌,何以爲之?敢稟。傳曰,牌招。
李廷濟啓曰,明日三覆時,六曹堂上一員,當爲入侍,而吏曹判書李台佐,以親病陳疏,不得已捧入,參判鄭齊斗在外,參議李眞望,所當牌招,而陳疏未承批,不敢循例請牌,何以爲之?敢稟。傳曰,牌招。
又啓曰,實錄廳郞廳,以摠裁官意啓曰,都廳郞廳尹游·宋眞明,頃者坐罷,今旣敍用,尹游還爲差下,宋眞明,今方在外,其代以呂善長差下,而方在罷職中,令該曹付軍職,冠帶常仕,竝牌招察任,何如?傳曰,允。
兵曹口傳政事,副司果呂善長。
李廷濟,以都摠府言啓曰,今此冬至仁政殿親臨陳賀時,侍衛不可不備員,而副摠管驪興君垓,纔已瓜滿,其代令該曹,以在京無故人,卽爲口傳差出,以爲備員之地,何如?傳曰,允。
又啓曰,明日三覆時,兩司當爲入侍,而大司憲沈壽賢,受由在外,掌令宋宅相,持平李春躋,陳疏未承批,掌令金濰在外,持平趙趾彬,引避退待,只有執義洪廷弼,今日往參鞫坐,而身病猝重,明日勢難入侍云,待開門牌招,以爲入侍之地,何如?傳曰,允。
金東弼啓曰,小臣,冬至陳賀習儀及望闕禮習儀,議政府進去下直。傳曰,知道。
兪命凝啓曰,小臣,鞫廳坐起進去下直。傳曰,知道。
李廷濟啓曰,吏曹郞廳來言,臺諫有闕,政事何以爲之?取稟。傳曰,再明日爲之。
又啓曰,因實錄廳草記,郞廳尹游·呂善長,牌招事,允下矣。所當出牌,而闕門垂閉,待明朝出牌之意,敢啓。傳曰,知道。
又啓曰,因本院啓辭,同副承旨金始慶,吏曹參議李眞望,牌招事,允下矣。所當出牌,而闕門垂閉,明日待開門出牌之意,敢啓。傳曰,知道。
兪命凝啓曰,今已夜深,明日則三覆時,大臣以下諸臣,當爲入侍,限明日推鞫,勢難擧行,何以爲之?鞫廳大臣之意,如此,敢啓。傳曰,知道。推鞫姑罷。
金始慶疏曰,伏以臣於日昨啓覆入侍時,持平趙趾彬,以向日憲府啓目之不許捧入,抨彈忽加,至請特遞,咫尺前席,蒼黃迸出,悚懍媿恧,至今未已。只幸恩解以來,杜門斂跡,少靖私義,曾未數日,除命又降,驚惶感激,靡所容措。天牌狎臨,分義是懼,不得不隨詣闕外,而顧臣所遭,實非尋常,玆事委折,旣悉於伊日諸承宣疏陳中。伏想聖明,業已俯燭,臣不欲架疊爲說,與年少臺官,呶呶較辨,而第其所論,指意深緊,乃以從中退却,惟意阻搪爲言,已不勝其駭怕,而至於月令存罷,當聽朝議,非喉司替當操縱云者,尤未知其意之何居也。臣之當初與諸僚,相議不捧者,只以此等微事,還寢未幾,又此煩請,事體至爲未安,職在出納之地,不當續續捧入故也。臣之所執,不過如此,若其存罷之當不當,朝議之聽不聽,未嘗語及,則臺臣之執此爲咎,實是意慮之所不到也。噫,臣以白首之年,屢忝近密之班,受人詆斥,前後無限,此莫非臣不諒時勢,徒恃寵靈,冥行擿埴,知進不退之致,皆臣自取,尙誰咎哉?在臣廉義,其不可復玷榮次,重速僨敗也,決矣。且臣素患痰病,越添於兩朔供劇之餘,筋力殆盡,精神都消,尤無自力奔趨之勢,玆敢略暴情實,仰瀆宸聽。伏乞聖明,俯加諒察,亟許鐫削臣職名,以謝臺議,以安微分,不勝萬幸。答曰,省疏具悉。爾其勿辭,從速察職。
左議政崔錫恒箚曰,伏以議藥一事,至重且急,而緣臣在外,許久遲待,私心惶悶,食息靡安,不計死生,昨始擔輿入城,而所患諸症,一倍添劇,兩脚全萎,艱於屈伸,房戶之間,無望運動,明日起居之列,末由進參,莫重議藥,又未得趁卽擧行,臣罪尤萬萬矣。伏乞聖慈,俯諒微懇,將臣本職,亟賜鐫削,仍治臣未卽議藥之罪,以嚴邦憲,以安私分,不勝幸甚。答曰,省箚具悉卿懇。有疾未參,別無所傷。卿其安心勿待罪,從容善攝。仍傳曰,遣史官傳諭。
吏曹參議李眞望疏曰,伏以臣於夏間,一登政席,便有昏錯,露章請譴,久未承批,適因他事,召牌儼臨,而惶懼不敢進,自速坐罷,乃於日者,猥承恩除,復廁宿趼,驚惶愧恧,無以自措。禁中承命,不敢祗肅,徑還私次,將擬待明治疏,控乞鐫改,繼聞臺章,以向日不捧啓目之故,當該承宣,至於啓遞,臣於此,尤不勝悚然之至。臣於曩日勅行在館時,自郊外銜命之所,承敎入來,則同僚示以憲府啓目,卽月令加定事也。院中諸議皆以爲,啓目與啓辭,事體自別,元無必捧之規,且其事不過欲裕本府之事力,非關於國計民憂,則旣已參酌定數之後,更不當續續陳請加定云,臣亦聞來,但見其得體,未見其爲非,妄相稱可。及今臺言峻發,論罪狼藉,至以操縱阻搪,大關後弊爲辭,而該掌之臣,獨受斥遞之罰,臣初旣與之商確,後復同受蹈藉,則決不可獨保職名,晏然榮次。惟此一款,已判必遞之義,玆敢陳章自列,冀得同譴。伏乞聖慈,諒臣情勢,亟許遞免,俾存廉隅,以安私分,千萬幸甚。答曰,省疏具悉。爾其勿辭,從速察職。
上在昌德宮。停常參·經筵。
李廷濟啓曰,明日常參·經筵,取稟。傳曰,停。
藥房提調臣李肇,副提調臣李眞儉啓曰,日寒轉嚴,伏未審聖體,若何,大妃殿氣候,亦復何如?丸藥連爲進御,而寢睡·水刺之節,一樣平常乎?今日卽入診日次,而啓覆相値,不得啓請,不任耿耿,敢來問安。答曰,知道。無事,慈殿氣候安寧,丸藥連日進御,寢睡·水刺一樣平常矣。
兪命凝,以刑曹言啓曰,今十一月十七日初覆入侍時,右議政李光佐所啓,國家之決死囚,政之大者,而外官推官,率多怠慢,罪囚未免積滯,曾見一番啓覆文書,至於數十度,今番啓覆,則文書只爲五張,若果犯罪者少,刑措不用而如此,則豈非美事,而此則不然,罪囚則甚多,而推官,不爲頻數同推,以致處決者少,設令獄囚果爲眞犯,則未卽正法,失刑也。或涉曖昧,則滯獄年久,冤毒之氣,上干天和,近來水旱之荐仍,安知其不由於此也?請令刑曹,査出外方獄囚多而同推稀闊,尤甚積滯者,監司推考,推官科罪,何如?上曰,依爲之事,命下矣。凡重獄之一月三推,前後朝家之申飭,不翅申明,而各邑慢不擧行,道臣亦不檢責,以至許久延拖,雖以卽今所上來各道留獄狀觀之,各邑囚推罪人,其數甚多,而咸鏡·慶尙兩道數邑,或有一朔一推之人,而曾無三度擧行之邑,他餘諸道各邑,則全無同推擧行之事,泛書曾前刑訊幾次而已。某月同推,亦不書塡,同推之稽闊,狀聞之疎漏,委屬可駭。咸鏡監司韓世良,旣已卒逝,勿論,諸道監司,一倂推考,同推官,則使各其道臣,査出啓聞後,竝爲推考。一朔三次同推事,依前朝令,各別申飭擧行,留獄狀中,同推月日,一一懸錄事,另加知委,京畿則竝與留獄狀而不爲修啓,亦爲一體推考,斯速狀聞之意,分付,何如?傳曰,允。
金始慶,以弘文館言啓曰,副應敎柳弼垣,副校理尹聖時,修撰金尙奎,副修撰姜必慶,昨日違牌,旣有只推之命,更爲牌招察任,何如?傳曰,允。
兪命凝,以兵曹言啓曰,都摠府啓曰,今此冬至仁政殿親臨陳賀時,侍衛不可不備員,而副摠管驪興君垓,纔已瓜滿,其代令該曹,以在京無故人,卽爲口傳差出,以爲備員之地,何如?傳曰,允事,命下矣。判書臣李肇,方在辭職中,不得擧行之意,敢啓。傳曰,知道。
李眞儉啓曰,今日入侍時,被嚴旨諸臣,旣有一竝召入之命,則似無政官牌招開政之擧,敢稟。傳曰,知道。
金始慶啓曰,因弘文館草記,副應敎柳弼垣,副校理尹聖時,修撰金尙奎,副修撰姜必慶,牌招事,允下矣。所當出牌,而今已夜深,待明朝出牌之意,敢啓。傳曰,知道。
李廷濟啓曰,今日三覆,敦寧府堂上一員,當爲入侍,本府只有同敦寧府事朴泰翊,自本院,屢度催促,而身病甚重,決難入參云。泰翊,雖是老病之人,莫重啓覆,不爲進參,推考警責,何如?傳曰,允。
癸卯十一月二十三日巳時,上御熙政堂。三覆入侍,東,右議政李光佐,右參贊朴泰恒,戶曹參判李正臣,左尹南就明,禮曹參判徐命均,吏曹參議李眞望,執義洪廷弼,獻納沈埈,都承旨李眞儉,左承旨李翊漢,右承旨李廷濟。西,錦平尉朴弼成,刑曹判書趙泰億,驪陵君畿,同知金重器,刑曹參判李萬選,豐城君洪萬宗,兵曹參議呂必容,刑曹參議徐命淵,工曹參議柳鳳徵,校理李承源,左副承旨金東弼,右副承旨兪命凝,同副承旨金始慶,假注書徐命彬·朴文秀,編修官吳守經,記事官朴性毅,各分行序伏。李光佐進伏曰,日氣陰冷,玉體若何?上曰,無事矣。又起而拜曰,大妃殿氣候,若何?上曰,安寧矣。又拜曰,中宮殿氣候,若何?上曰,無事矣。又拜曰,王世弟氣候,若何?上曰,平穩矣。兪命凝,捧推案進伏曰,此外囚殺妻罪人姜周世推案矣。此罪人,同推考覆,累次變辭,故推案,如是浩多。頃日初覆入侍時,因大臣陳白,就其中緊節處讀達,今亦依此爲之乎?上曰,讀。命凝讀至尸帳初檢等處曰,此則旣已累次陳達,不必盡讀,請讀承款捧招。趙泰億曰,此等文案,自前無盡讀之規,只就變辭改承服處陳達,恐似宜矣。命凝,讀變辭。泰億曰,此罪人,初旣承款,及其同推及監司親問時,每每變辭,蓋其情狀,欲延晷刻之命,而頑忍至此矣。命凝曰,同推考覆,累度變辭,及承服文案,盡爲讀之乎?上曰,唯。上,放小便,諸臣退出,少選,復爲入侍。李光佐曰,此獄案,至爲浩繁,大段緊切外,不必一一支煩陳達,只令就變辭改承服結案等肯綮處,從簡讀之,似宜,敢達。上曰,依爲之。命凝,仍讀未訖,上曰,承旨進來。諸承旨方離席趨進之際,上曰,內官崔泓,爲人凶悖,用心極爲無狀,崔泓拿鞫嚴問,卽捧傳旨。又下敎曰,崔泓,極爲無據,豈有如此放肆過甚之人乎?姑先拿鞫,嚴問正罪。李眞儉曰,史官,當出傳敎乎?上曰,史官速出分付,可也。朴文秀奉旨出去。上曰,承旨又爲進來。仍下敎曰,入侍宗室,榻前至嚴之地,行止倨傲特甚,姑先罷職。又下敎曰,吏曹參判徐命均,亦爲罷職。金東弼曰,徐命均,非吏曹參議,乃禮曹參判也。吏曹參議,卽李眞望矣。上曰,李眞望行止倨傲,罷職。驪興君畿,李眞望,卽爲迸出。命凝,繼讀結案,上曰,各陳所見。李光佐曰,此罪人,情節昭著,法外無可達之辭矣。朴弼成曰,法外無所達矣。趙泰億曰,姜周世殺妻之狀,明白無疑,律外無可論矣。上曰,承旨進來。趙泰億,行止倨傲,削奪官爵,門外黜送。又下敎曰,金東弼,姑先罷職,卽令出去,過甚矣。泰億·東弼,卽迸出。李光佐曰,自前啓覆,刑曹判書無之,則不得爲之,所以重其事也。趙泰億,旣已被罪出去,今日啓覆姑罷,何如?上曰,趙泰億推考,使之入來,史官,卽出分付。臣徐命彬奉旨以出。此以下,以兼春秋日記載錄兪命凝曰,推案姑爲停止乎?上曰,讀之。仍下敎曰,各陳所見。朴泰恒·金重器曰,此罪人,罪狀昭著,法外無它辭矣。李正臣·李萬選·南就明·洪萬宗曰,依法勘斷之外,更何所達乎?徐命均曰,律外無容更達。洪廷弼·沈埈曰,三尺至嚴,更何達乎?徐命淵曰,罪狀狼藉,法外無他更達。李承源曰,法外豈容他辭乎?上曰,依律。李光佐曰,啓覆,國家重事,各司不可不備員,而承旨金東弼,吏曹參議李眞望,被罪出去,吏曹他堂上牌招,開政差出其代乎?上曰,唯。上曰,李廷濟,削奪官爵。廷濟卽迸出。趙泰億復爲入侍,臣命彬,傳聖旨,亦爲隨入。李光佐曰,啓覆,必待各司備員而爲之,例也。卽今宗親府·吏曹堂上無之,承旨二員有闕,事體至爲苟簡,臣等姑爲退出,待它日備員後,更爲入侍之意,惶恐敢達。上曰,還令入來,可也。光佐曰,命下矣。被罪諸臣,竝令依前入侍乎?上曰,唯。史官,出去分付,臣徐命彬,奉旨以出。此以下,以兼春秋日記載錄李光佐曰,日晩矣。午鼓已鳴,朝水刺若未及進御,則臣等姑爲少退,何如?上曰,唯。諸臣,以次退出。少頃,復竝爲入侍,金東弼,捧推案進伏曰,此外囚印信僞造罪人鄭時華推案矣。仍讀未訖,起伏曰,此罪人,初招承服,同推考覆,無他變辭,只就監司親問以下讀達之意,敢達。讀畢,上曰,各陳所見。李光佐曰,此罪人,迫於飢寒,至陷於死罪,苟究其情,則特出於愚迷無知,誠爲可矜矣。曾在先王朝,有僞造印信罪人,至以䅯竹塗朱土,滾轉作印跡,其罪狀如此,而其時先王,特命減死,甚盛德事也。今此罪人所犯,視彼雖似差重,其出於愚迷則無間,亦爲參酌情法,傅之生意,則恐不害爲好生之德,惟在自上處分矣。朴弼成曰,此罪人,律文則當死,而但飢窮所迫,不自知其陷於極罪,其情容有可恕,倘體先大王好生之德,下詢諸臣,參酌處之,恐似無妨矣。趙泰億曰,律文,印信踏未成斬,小臣,刑官也,法外無可達矣。李光佐曰,大明律,絞,大典,斬,法文則如此,而其或情有可恕,亦豈無參酌之道乎?朴泰恒曰,法文雖嚴,大臣意見如此,以好生之德,參酌勘律,似好矣。李正臣曰,凡干罪犯,自有區別之道,渠果知而故犯,則萬死無惜,而若其不知而犯者,誠爲可矜。鄭時華,以無知常漢,年纔過二十,渠何以知其罪之至重乎?情有可恕,而法則當死,自下不敢達原貸之言矣。金重器曰,此罪人,乃鄕曲無識愚氓,迫於一時飢餓,而犯此罪矣。似有原情定罪之道,而然在國家法文,三尺至嚴,若自上特命參酌則好矣,而自下法外不敢達矣。畿曰,法外無所達。李萬選曰,諸罪囚中,鄭時華,有可生之端,故初覆時,自上俯詢也。臣已略陳迷見矣,其所犯,繩以法文,豈有容貸之理?但以瓠爲印,有同兒戲,容有可恕之道,大臣之意,亦欲傅生,所達如此,以聖上好生之德,參酌處分,恐宜矣。南就明曰,先朝,印信僞造罪人,以䅯竹爲印,故特有減死之命,而此罪人,則以瓠爲印,其所犯,不翅較重,斷不可饒貸矣。徐命均曰,印信爲造,係是一罪,當此人不畏法,奸僞滋興之日,何可容貸乎?洪萬宗曰,小臣,老昏無知,而三尺至嚴,或有撓改,則國不爲國矣。洪廷弼·沈埈曰,印信僞造,三尺至嚴,決不當撓貸矣。呂必容曰,此罪人所犯,雖出於窮迫,旣以僞造承款,則法外寧容更議乎?徐命淵曰,此罪人前後推案詳見矣,旣以僞造直招,則律文甚嚴,小臣,刑官,法外無所達矣。柳鳳徵曰,法外更何達乎?李承源曰,渠雖出於窮餓,旣犯一罪,法外無容更議矣。李眞望曰,渠旣以僞造承服,則何可以印形之不似,有所容貸乎?小臣待罪海西時,如此之類,比比有之,一有撓法,則益無所懲畏矣。李光佐曰,此罪人所犯則當死,而蓋其設計,不過圖食錢兩之事,渠雖無狀常漢,豈故爲若干錢兩,不惜其命之至重乎?直以愚迷之故,不知厥罪之當死而然矣。先朝,亦有此等罪人參酌定罪之事,法文之嚴,非不審愼,而特出於好生之德,今亦自上處分,好矣。李翊漢曰,小臣於先朝戊子冬,以臺諫入侍,其時罪人孫自哲,以草賊,僞成關文二十丈,其罪犯之不輕如此,而特爲參酌處分,今此罪人所犯,視彼亦有間矣。凡啓覆罪人,何罪可生,而其中情有可原,則或不無傅生之道矣。區區所懷如此,敢達。東弼曰,鄭時華勘律事,大臣·諸臣所達之言,或以參酌爲請,或以依律爲請,何以爲之乎?上曰,依律。李廷濟捧推案進伏曰,此外囚殺人罪人私奴中才推案矣。仍讀訖,上曰,各陳所見。李光佐曰,此罪人,殺人節次明白,雖曰醉殺,旣殺則法外無他可議矣。朴弼成曰,律文之外,更何所達?趙泰億曰,殺人者死,三尺之外,更何容議乎?朴泰恒曰,殺人明白,諸臣所達之外,無他辭矣。金重器·畿曰,法外無他辭矣。李正臣曰,此等罪人,償命之外,更無容議。李萬選·南就明曰,法外無他仰達。洪萬宗曰,大臣諸臣,皆已詳達,更何達乎?徐命均曰,法外無他仰達。洪廷弼·沈埈曰,招辭一一承款,三尺至嚴,法外更何所達?呂必容曰,此罪人,爲一鎌子,至於打殺人命,其情狀絶痛,正法之外,有何他議?徐命淵曰,殺人情節昭著,法外無他所達。李眞望·李承源曰,法外更何達乎?上曰,依法。廷濟微稟以依律書之乎?上曰,法字亦可矣。金始慶捧推案進伏曰,此外囚殺人罪人林德先推案矣。仍讀畢,上曰,各陳所見。李光佐曰,此罪人,殺人明白,有何更議乎?朴弼成曰,法外無他仰達。趙泰億曰,殺人情節無疑,法外何達?朴泰恒·金重器·畿曰,法外無所達矣。李正臣·李萬選曰,殺人情跡昭然,三尺至嚴,更無所達。南就明·洪萬宗曰,法外何達?徐命均曰,林德先罪犯殺人,三尺之外,無所達矣。洪廷弼曰,殺人情節,文案昭著,法外更何達乎?沈埈曰,林德先,結縛人而致斃,情跡明白,法外寧容他辭?呂必容·徐命淵·李承源曰,三尺至嚴,法外何達?李眞望曰,如此罪人,正法之外,更何議乎?上曰,依律。李光佐所啓,治國急先務,莫如救民,而卽今民生,若在倒懸,念之於悒,近聞南中峽邑,慘被水災處,因還上督徵,民多流散云。槪小民田畓無多,而一倂沙汰者,雖欲賣田救急,亦不可得,加以督徵還上,則其流亡,必矣。峽邑水災尤甚處,三道各若干邑,雖曰被水災,其中直爲沙汰浦落成川者,亦不甚多,此類,監營曾已捧成冊,辨別不難,今雖已晩,急速分付,水災時田畓盡入沙汰者,別爲抄出,還上勿爲徵督,流亡者極力招徠,使之還集,且令各其邑,依前分付,別樣救活,而擧行形止,令道臣啓聞,何如?上曰,依爲之。出擧條洪廷弼·沈埈所啓,請逆魁昌集·頤命,竝令攸司,亟行斬屍,明正典刑。措語見上上曰,勿煩。洪廷弼所啓,請行藥宮人姓金者,亟命出付攸司,直爲正法。措語見上上曰,勿煩。又所啓,請還收遠竄罪人金在魯·申思喆·金取魯·金希魯等量移,金令行·具鼎勳放送之命。措語見上上曰,勿煩。又所啓,請還收罪人尹廷舟量移之命。措語見上上曰,勿煩。又所啓,請亟寢鞫廳罪人慤·星樞等酌處之命,依前成命,快正典刑。措辭見上上曰,勿煩。又所啓,引嫌而退,下端引嫌,元非大段,而上款避辭,有欠平允,請持平趙趾彬遞差。上曰,依啓。沈埈所啓,請金姓宮人行藥者,卽速摘發,出付攸司,快正王法。措語見上上曰,勿煩。又所啓,請還收大靜圍籬安置罪人申銋出陸撤籬之命。措辭見上上曰,勿煩。又所啓,請還收遠竄罪人任埅量移之命。措語見上上曰,勿煩。又所啓,請罪人趙聖集,依前臺批,快正王法。措語見上上曰,勿煩。又所啓,請亟寢鞫廳罪人慤·星樞酌處之命,卽日嚴鞫,快正王法。措語見上上曰,勿煩。又所啓,長湍府使鄭道元,頃於勅使時,擅斫聖廟之老柏,造成勅使之胡床,校儒輩齊聲防塞,而略不動念,任自斫用,渠雖無識武弁,莫重聖廟所植之木,安敢擅斫?聽聞所及,莫不駭然。請長湍府使鄭道元,罷職不敍。上曰,勿煩。諸臣,以次退出。
上在昌德宮。停常參·經筵。
金始慶啓曰,明日冬至親臨陳賀擧動相値,視事,頉稟。傳曰,知道。
藥房都提調臣崔錫恒,提調臣李肇,副提調臣李眞儉啓曰,夜來雨雪之餘,寒威轉嚴,伏未審此時,聖體若何,大妃殿氣候,亦復何如?丸劑連爲進御,而寢睡·水刺之節,一樣平常乎?今日當爲議藥,臣等不可不率諸醫,趁早入診,詳察聖候,敢來問安,竝此仰稟。答曰,知道。無事,慈殿氣候安寧。丸藥連爲進御,寢睡·水刺平常矣。
大妃殿·中宮殿,藥房問安。答曰,知道。
藥房再啓曰,臣等入診退出後,與諸御醫及儒醫等,反覆商議,則皆以爲桃仁承氣湯,加靑黛一錢半,連進五貼,最宜於卽今聖候云。而今日日勢已暮,明日則親臨陳賀相値,再明日爲始,當爲劑入,而此藥煎法,與他藥有異,提調監煎以入之意,敢啓。傳曰,知道。
兪命凝,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管申光夏,以御營中軍軍兵等中日試放事,南小門洞晝仕進去之意,敢啓。傳曰,知道。
李眞儉啓曰,左承旨李翊漢,右承旨李廷濟,病不仕進,左副承旨金東弼式暇,右副承旨兪命凝,鞫坐當進,左承旨李翊漢,右承旨李廷濟,竝卽牌招,何如?傳曰,允。
金始慶,以修撰金尙奎,副修撰姜必慶牌不進罷職傳旨,傳曰,推考傳旨捧入。
又啓曰,明日冬至望闕禮,依近例爲之之意,敢啓。傳曰,知道。
兪命凝啓曰,今日鞫坐,兩司當爲進參,而憲府無行公之員,除在外及未承批外,執義洪廷弼,卽爲牌招,以爲進參之地,何如?傳曰,允。
又以執義洪廷弼牌不進罷職傳旨,傳曰,推考傳旨捧入。
又啓曰,執義洪廷弼,旣有只推之命,更卽牌招,以爲鞫坐進參之地,何如?傳曰,允。
金始慶,以執義洪廷弼再招不進罷職傳旨,傳曰,推考傳旨捧入。
兪命凝,以刑曹言啓曰,三覆後,依律罪人,待季冬行刑,曾有定奪矣。依例擧行事,知委各其道之意,敢啓。傳曰,知道。
又啓曰,實錄廳郞廳,以摠裁官意啓曰,都廳郞廳權益寬,身病甚重,不得行公,今姑改差,其代以前校理宋眞明差下,使之察任,何如?傳曰,允。
又啓曰,大司憲沈壽賢,掌令金濰,受由在外,執義洪廷弼牌不進,掌令宋宅相,持平李春躋未肅拜,未承批,持平一員未差,今日以監察茶時之意,敢啓。傳曰,知道。
又啓曰,小臣,推鞫坐起進去下直,請出推案。傳曰,知道。
金始慶啓曰,卽者,吏曹郞廳來言,今日爲政事,命下,而判書李台佐,陳疏未承批,參判鄭齊斗在外,參議李眞望病不來,不得開政云。參議李眞望,卽爲牌招開政,何如?傳曰,允
有政。吏批,行判書李台佐陳疏入啓,參判鄭齊斗在外,參議李眞望進,同副承旨金始慶進。兵批,判書李肇陳疏未承批,參判金始煥進,參議呂必容病,參知柳萬重奉命出使,同副承旨金始慶進。
吏批啓曰,判書李台佐,陳疏未承批,參判鄭齊斗在外,小臣獨政未安,何以爲之?敢稟。傳曰,只出緊任。
以柳弼垣爲司諫,申致雲爲持平,李德淳爲戶曹佐郞,申萬泰爲咸安郡守,洪洵爲大興郡守,李鳳齡爲定山縣監,李顯章爲校理,副司果李眞淳·趙趾彬。
兪命凝啓曰,鞫廳大臣以下,早朝來會,而因憲府無進參之員,尙未開坐,事極未安,新除授持平申致雲,卽爲牌招,以爲推移進參之地,何如?傳曰,允。
吏曹口傳政事,實錄兼春秋單宋眞明。
兵曹口傳政事,副司果宋眞明。
金始慶,以吏曹言啓曰,今此冬至祭,徽陵獻官,行光恩令楧,塡差啓下矣。今日受香時,日已正中,始爲入來,以致受香之太晩,事甚可駭,不可無警責之道,推考,何如?傳曰,允。
又以吏曹言啓曰,頃日政,贈吏曹判書朴泰輔諡號啓下時,奉常寺文書,誤以贈領議政書塡,故本曹亦未覺察,仍爲傳書入啓矣。誤書者不可仍置,原單子中改付標以入之意,敢啓。傳曰,知道。
又以義禁府言啓曰,全羅道饑饉邑及一邑中疊配,同罪而配所遠近不均者,參酌分配於諸道事,榻前定奪矣。靈巖郡極邊遠竄罪人魚有龍,慶尙道泗川縣,靈巖郡極邊遠竄罪人李喜朝,平安道鐵山府,靈巖郡極邊遠竄罪人金礪,慶尙道河東府海南縣極邊遠竄罪人李重協,咸鏡道慶源府,泰仁縣遠竄罪人朴師益,慶尙道淸河縣,沃溝縣遠竄罪人趙道彬,慶尙道安陰縣,扶安縣遠竄罪人李秉常,慶尙道咸陽郡,扶安縣徒配罪人權譍,慶尙道開寧縣,光州牧緣坐流三千里定配罪人李益命,咸鏡道吉州牧,茂長縣遠竄罪人黃璿,平安道陽德縣,金堤郡遠竄罪人愼無逸,平安道寧遠郡,長水縣緣坐流三千里定配罪人閔昌道,慶尙道聞慶縣,竝爲移配,而因前罪目,依例發遣府都事·書吏·羅將,仍令押送配所,何如?傳曰,允。
又啓曰,問事郞廳,以鞫廳大臣意啓曰,卽今夜已過半,當日,卽冬至親臨陳賀,臣與禁府諸堂上,當參賀班,推鞫姑停之意,敢啓。傳曰,知道。
十一月二十四日巳時,上御熙政堂。藥房入診入侍時,都提調崔錫恒,提調李肇,副提調李眞儉,假注書李日躋,編修官吳守經,記事官朴性毅。崔錫恒進伏曰,日氣若是陰寒,聖候若何?上曰,無事矣。大妃殿氣候,若何?上曰,安寧矣。中宮殿氣候,何如?上曰,平穩矣。王世弟氣候,已盡平復乎?上曰,唯。錫恒曰,醫官今方入侍,使之診察,何如?上曰,唯。權聖徵,入診後退伏曰,脈候平均,而左右寸,似乍數矣。方震夔曰,左右脈候調均,而兩寸關數矣。許坫曰,脈候左手寸關,比前稍數,右手亦然,似有力矣。白興銓曰,脈候往來度數則均,而大體沈實有力矣。許信曰,脈候度數則調均,而左邊寸關,數而有力,右邊則數而有力,不至如左邊矣。任瑞鳳曰,脈候似乍浮矣。李公胤曰,臣本不詳於脈理,而第脈度之滯礙,則與前一樣矣。錫恒曰,議藥固當趁卽爲之,而適緣小臣在外,且經危病之故,尙今遷就,極爲惶恐。今臣捨置死生,扶舁入城,而久病之餘,喘息甚急,亦不能趁卽入侍,尤爲惶恐,而第不敢知九仙南極丹進御後,未知其有效否。上曰,似有效矣。錫恒曰,當歸龍薈丸,所餘者今幾許耶?上曰,尙多有之。錫恒曰,服藥必須連續無間斷,方可責效矣。錫恒又曰,兵曹判書李肇,與禁衛都提調有親嫌,兵批政事,一不進參,雖有緊窠,不得差出,禁營習陣,一月三次,乃是定規,此外如鄕軍替番時,例有試射放點閱之規,而全然抛棄,事極可慮。自政院,累次請牌,使之參政,而一向撕捱,無意行公,若無變通之擧,則似難强令行公。且軍門都提調,與大將有親嫌,則因其辭疏,變通都提調,而大將則元無許遞之規,領相辭疏,今已閱月,尙未下批云,雖尋常疏批,許久遲延,已涉未安,況兼帶一款,尤爲緊急,似聞諫長,亦以此事陳疏云,其言誠是矣。今若依其疏請,直爲處分,少無所妨,或令該曹稟處,亦似得宜。領相批旨,必須速下然後,兵判可以安意行公,事係緊急,敢此仰達。上曰,當依此爲之。諸臣,遂以次退出。
上在昌德宮。停常參·經筵。
大殿·大妃殿·中宮殿·世弟宮·嬪宮,政院·玉堂冬至單子問安。答曰,知道。
大殿,冬至陳賀親臨罷歸,藥房口傳問安。答曰,知道。
李廷濟啓曰,明日常參·經筵,取稟。傳曰,停。
兪命凝啓曰,備邊司郞廳,以大臣意來言,今日賓廳坐起日次,而冬至陳賀相値,不得來會云矣,敢啓。傳曰,知道。
李廷濟,以弘文館言啓曰,本館下番闕直,已至累日,事體未安,修撰金尙奎,副修撰姜必慶,昨日旣有只推之命,更爲牌招,新除授校理李顯章,亦爲一體牌招,以爲推移入直之地,何如?
金始慶,以校理李顯章,修撰金尙奎,副修撰姜必慶,牌不進罷職傳旨,傳曰,推考傳旨捧入。
兪命凝,以義禁府言啓曰,當此鞫獄多事之時,本府都事,不可不備員,都事成順錫·南鶴增出使之代,令該曹,卽爲口傳閑官換差,何如?傳曰,允。
吏曹口傳政事,禁府都事成順錫,監察趙復命相換,禁府都事南鶴增,歸厚別提兪業基相換。
兪命凝,以備邊司言啓曰,宣惠廳堂上有闕之代,吏曹判書李台佐差下,使之察任,何如?傳曰,允。
金始慶,以侍講院意啓曰,今日中宮殿,王世弟率百官陳賀時,旣已傳幣,復位之後,尙傳內官,不卽還出,再三催促,始乃出來,以致王世弟行禮差遲,其爲稽緩不謹,莫此爲甚,不可無警責懲礪之道,當該尙傳內官,從重推考,何如?傳曰,允。
左議政崔錫恒箚曰,伏以臣於昨日入侍時,忍死趨詣,登降殿陛之際,蹣跚蒲伏之狀,業已聖明之所俯燭,而及至議藥退出之後,四肢百骸,無一不痛,委身牀簀,終宵叫苦,咫尺天陛,致身無路。顧此節屆長至,親臨受賀,是何等盛擧,而臣忝居百僚之首,不得趨參於嵩呼之列,瞻望雲霄,撫躬自悼。矧今國家多事,艱虞溢目之日,凡於賓廳之會,籌司之坐,將無以進參,虛帶重務,尸居官次,中書伴食,亦不能自辦,臣之罪戾,節節層加,玆敢仰首鳴號於靜攝之中。伏乞聖慈,俯諒危懇,將臣本兼諸任,一倂鐫削,仍命攸司,勘臣闕禮之罪,以警具僚,以安私分,不勝幸甚。取進止。答曰,省箚具悉卿懇。病未進參,有何所傷?卿其安心勿待罪,臥閤論道,用慰予霖雨之懷。
領議政崔奎瑞疏曰,伏以臣,疏上踰月,未蒙發落,跼蹐徊徨,靡所措身。日昨不意一政,而有四提擧之命,臣始知日來慳批,非出於罪臣之意,始敢復恃恩私,更有此瀆擾,臣誠死罪。仍念臣心旣誓死,命且垂絶,其不堪更出,國人所知,而兩軍門提擧,竝下於一時,合前授御營提擧,則三軍門之任,萃於一身,臣雖未詳典故,此必軍門設立以來所必無之事。況扈衛大將,北漢例兼,乃爲五軍門,不知朝廷,何故以上相之位,五軍門之任,無端委棄於野外草莽之間,而不加收回,以國之重任,視若戲具然,臣實惘然以駭,終不敢知聖意之攸存也。臣於頃日,伏聞左議政臣崔錫恒,猝承嚴旨,蒼黃迸郊,臣反躬自省,益用惶怖,彼以體國大臣,素殫盡瘁之節,而一朝至此,臣則偃臥田廬,三載撕捱,御筆招徠而不動,藥院命召而未赴,終古人臣分義,未有如此,殿下威命,不加於臣,而反加於彼,誠所謂喜怒失中,功罪舛施者也。由彼而朝紳莫不解體,緣臣而紀綱愈益壞傷,嗚呼,此豈係一二人之私憂而已哉?風霆卽收,不竢竟日,日月之更,人孰不仰,惟願益加修省於燕閑之間,勿致頻復之厲焉。至若臣負犯之深重,揆以王法,在所必誅,若無一段事理之可恕,則雖聖度天大,必不能忍臣久矣。到今嚴誅不行,恩數愈加,以此而推,則臣必不可冒進之情實,想有默諒於淵衷矣。上下相持,國體日損,伏乞亟賜削臣職秩及本兼諸任,以伸私義,仍復申命攸司,正臣違傲之罪,以振公法,不勝幸甚。臣旣以還收資級爲請,則所兼諸任,竝在乞免之中,不必條擧,而伏聞所屬下吏之言,則兵曹判書李肇,兼帶禁營,而以與臣嫌避,不得行公,事務多滯,訓鍊大將尹就商,以臺疏引入之故,軍門凡事,無所稟令云,此在朝家,所宜念及,而臣亦旣有所聞,敢此附陳於疏末云云。答曰,省疏具悉卿懇。卿以宿德之臣,遯于荒郊,造朝無期,愕然且慙,無以爲諭。禁衛都提調,勉副,須體予意,幡然上來,用副至望。仍傳曰,遣史官傳諭。
十一月二十五日巳時,上以冕服,乘步輦,出自仁和門,御仁政殿御榻。侍衛諸臣,分東西先入,入侍承旨,都承旨李眞儉,左承旨李翊漢,右承旨李廷濟,左副承旨金東弼,右副承旨兪命凝,同副承旨金始慶,注書李日躋·徐命彬,編修官吳守經,記事官朴性毅。
王世弟率百官陳賀,引儀臚唱,在庭四拜訖,引儀入殿內,讀王世弟致詞,及大臣率百官致辭,修撰李承源,進讀箋文訖,遂禮畢,上還宮。
上在昌德宮。停常參·經筵。
兪命凝啓曰,明日常參·經筵,取稟。傳曰,停。
又以都摠府言啓曰,副摠管申光夏,以御營中軍新番軍士點考及舊番軍士賞中日試放事,南小門洞晝仕進去之意,敢啓。傳曰,知道。
又啓曰,卽者,禁府都事來言,今日當爲鞫坐,而右議政李光佐,昨日陳賀罷歸後,寒疾嘔吐猝劇,出令而還止,左議政崔錫恒,身病尙未差減,不得開坐云矣,敢啓。傳曰,知道。
傳于兪命凝曰,左議政·右議政處,遣御醫看病,書啓。
李翊漢啓曰,都承旨李眞儉,呈辭入啓,右承旨李廷濟,同副承旨金始慶,俱有式暇,右副承旨兪命凝,鞫坐當進,左副承旨金東弼,今日不爲仕進,廳中只有臣翊漢,伴直無人,左副承旨金東弼,卽爲牌招察任,何如?傳曰,允。
兪命凝,以弘文館言啓曰,校理李顯章,副修撰姜必慶,昨日旣有只推之命,更爲牌招察任,何如?傳曰,允。
金東弼,以弘文館校理李顯章,副修撰姜必慶,牌不進罷職傳旨,傳曰,推考傳旨捧入。
又啓曰,兵曹判書李肇,疏批已下,而禁衛都提調,旣有勉副之敎,則李肇今無引嫌之端,卽爲牌招察任,何如?傳曰,允。
又以禁衛營言啓曰,因京畿監司狀啓,畿內峽邑軍保米,以小米代納事,自備局覆啓,允下矣。本營軍兵等一朔應下之料,不啻夥然,而連因逐歲災減,所捧大縮,宿儲垂乏,雖以大米盡數上納,猶患不足,本營事勢,誠爲切急,朔寧·漣川兩邑,則旣有近例,雖不得不以小米,許令代納,而此外各邑,則十數年來,元無代納之事,且峽邑保人等,目今以大米來納者,其數亦多,尤不必臨時變令換納,以啓日後紛紜援例之弊,依前以大米上納之意,分付,何如?傳曰,允。
正言李廷傑啓曰,請金姓宮人行藥者,卽速摘發,出付攸司,快正王法。措辭在上請還收大靜圍籬安置罪人申銋出陸撤籬之命。措語見上請還收遠竄罪人任埅量移之命。措語見上請罪人趙聖集,依前臺批,快正王法。措語見上請寢鞫廳罪人慤·星樞酌處之命,卽日嚴鞫,快正王法。措語見上請長湍府使鄭道元,罷職不敍。措語見上臺閣言議,務在嚴正,不宜有一毫偏係之端,而日昨憲府處置,有拂公議,前持平趙趾彬之避辭,專以己巳年半日庭請之罪,責之於其時首相者,蓋以朝廷擧措,實摠於首相,而人臣效節,不可以塞責而止。當日之事,雖非本情,過時一箚,何補旣往,此先王所以有當時諸臣,不能碎首力爭,爲范仲淹·孔道輔之罪人之敎者也。趾彬之論,所執在此,此宜扶植其言,以嚴臣子事君之義,而執義洪廷弼,苟然置之於落科,未免爲偏係之失,不可無警責之道,請執義洪廷弼罷職。昨日冬至陳賀時,王世弟進箋坤宮之後,承傳內官,移時不還,以致東宮,等待久立,禮吏再三催促之後,始乃緩緩出來,滿庭觀瞻,無不爲駭,請當該內官罷職。官方之淆雜久矣,豈不寒心哉?監察朴璘,以鄕曲卑微之徒,濫據殿中之班,直講李龜禎,以國庠居末之人,猥廁師儒之列,題目之下,物情爲駭,請監察朴璘,直講李龜禎,竝命汰去。答曰,不允。末端三件事,依啓。
兵曹判書李肇疏曰,伏以臣所帶禁衛軍門之任,與都提調有親嫌,日者備局之覆奏臣疏也。以爲軍門,本不用小註相避,不當回避,然,前後啓辭筵奏,又以爲私義難安則有之,且考前例,大將與都提調有親嫌,而一時行公者,絶無是事矣。本兵例兼禁營,又不可離而二之,臣之辭免,出於不得已,辭本日上,而喉司一向退却,朝家又無處分,中間迫急擧行,不過一二事而已。虛帶重任,廢閣職務,今已三閱月矣,臣之狼狽悶蹙,有不暇言,顧不念國事之瘝曠,事體之損傷耶?卽者,因海閫差出,備局請牌,喉司陳啓,一日之內,恩召再降,而臣之不可冒沒嫌礙,晏然行公則決矣,反覆思惟,終難承命。且東宮賓客之除命,亦有所萬萬不敢當者,卽今書筵日開,講學勤篤,如臣蔑裂,本不合勸講之任,只以資地之相當,有此誤恩,臣固縮恧不安。顧臣卽今所兼管,至於十五六,無非緊重之務,雖使古之才德兼備者當之,亦必逡巡退步,況如臣者,就其中雖單任一事,亦有所不堪,況此一時兜攬,竝萃一身者哉?前之擔荷,已不翅僬僥千鈞之任,固知其必不勝,而又從而加益之,是促其壓滅也。昨者僚員有故,御藥監劑,推移無人,不得不進詣闕中,而不敢祗謝新命,兢隕之私,益不能自已,臣以無似,致位至此,筋力奔走,非敢辭避。而顧今所處者,何等重地,體例廉義之所在,亦不敢放倒,近來違逋嚴命,已累次矣,慢蹇之誅,又無所逃。玆敢隨牌,謹詣禁門之外,悉暴情懇,仰瀆宸嚴。伏乞聖明,俯賜諒察,亟命鐫改臣本職及賓客之任,使公務不至廢閣,私分得以粗安,不勝萬幸。答曰,省疏具悉。卿勿固辭,安心行公。
上在昌德宮。停常參·經筵。
兪命凝啓曰,明日常參·經筵,取稟。傳曰,停。
又啓曰,來初一日,輪對日次,取稟。傳曰,停。
金東弼,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以御營廳言啓曰,今此下番別馬隊別破陣試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以御營廳言啓曰,本廳屬海西十四番別馬隊五十一名,標下軍一名,已爲逢點整齊矣。來十二月初一日,與東營入直十三番別馬隊替代後,舊軍放送之意,敢啓。傳曰,知道。
又以禁衛營言啓曰,來甲辰二月當六番中部左司屬,京畿五哨軍兵,來正月二十五日,京中逢點,依例準二朔立番,一番·二番海西別驍衛,一體調送,逐朔立番之意,兩道監兵使處,預爲知委,何如?傳曰,允。
又啓曰,吏曹郞廳來言,臺諫有闕,政事何以爲之?取稟。傳曰,明日爲之。
又啓曰,同副承旨金始慶,今日病不仕進,牌招察任,何如?傳曰,允。
兪命凝啓曰,卽者,禁府都事來言,今日當爲鞫坐,而左議政崔錫恒,委頓床席,轉側須人,房戶之間,難以運動,萬無進參之路。右議政李光佐,傷寒之症,一樣無減,不得開坐云矣,敢啓。傳曰,知道。
金始慶,以弘文館言啓曰,本館下番闕直,已至累日,事體極爲未安。副修撰姜必慶,昨日旣有只推之命,更爲牌招察任,何如?傳曰,允。
又啓曰,校理李承源,因臺啓陳疏徑出,副修撰姜必慶,牌不進,罷職傳旨,今方捧入,校理李顯章,副校理尹聖時,副修撰趙錫命,皆陳疏未承批,莫重禁直,將未免一空。校理李承源,卽爲牌招,而未承批人員,自本院不敢竝請牌招,何以爲之?敢稟。傳曰,竝牌招。
又啓曰,校理李承源,因臺啓中,三司諸臣請推事,陳疏徑出,原疏纔已退却矣。所當直捧禁推傳旨,而此與無端徑出有異,推考警責,何如?傳曰,允。
持平申致雲啓曰,請行藥金姓宮人,亟命出付攸司,直爲正法。措語見上請還收極邊遠竄罪人金在魯等量移,金令行·具鼎勳放送之命。措語見上請還收罪人尹廷舟量移之命。措語見上請寢鞫廳罪人慤·星樞酌處之命,快正典刑。措語見上向來凶逆之世,執國命顓擅威福也,一種陰邪不逞之類,假借儒名,圖攬朝權,傳神護法,遞相祖述,如權尙夏·李喜朝·鄭澔之屬,寔繁其徒,至如尙夏,本一庸鄙蔭散,都無可取,而特以依倚巨猾,掇拾僞名,在朝諸凶,同聲稱賢。喜朝之邪憸,澔之憯毒,凶德參會,竝爲孼於斯世,陰持悖論,顯助凶威,卒至於義理晦塞,倫彝斁敗,惡逆肆行,宗社幾危,其欺世禍國之禍,烈於洪水猛獸。澔及喜朝,旣施屛裔之典,尙夏之官秩自如,士林齊憤,公議愈激,不可以其人之旣骨而置而不論,請故相臣權尙夏,追奪官爵。辛丑逆變,寔天下萬世,所必誅之大賊,而三手排布,百般經營,其中行藥一節,至凶且憯。所謂金姓宮人者,旣出賊招,凶謀逆節,狼藉鞫案,其爲危怖悚懍,有甚於抱虎枕蛇,則爲今日殿下臣子者,所當同聲合辭,期於斯得,不得請則不敢止,而淹延兩載,唯傳故紙,伏閤之請,廷爭之擧,迄今寂然,人臣討賊之義,果安在哉?請三司諸臣,竝命從重推考。批旨僞造,何等妖惡,而扶餘縣監李萬根,旣已親見而密報,則爲道臣者,固當驚心駭痛,登時馳聞,而忠淸監司尹惠敎,泛然題送,曾不驚動,但以譏捕之意,行關秋曹,晩後狀聞,亦已太緩。其在事體,不可無規警之道,請忠淸監司尹惠敎罷職。答曰,不允。末端兩件事,依啓。
正言趙鎭禧啓曰,臣於夏間,忝叨是職也,聯參於咸鏡監司權重經削職之啓矣。日者重經反詆之疏,極其無謂,而憲臣避辭中,提論本事,辨斥無餘,臣不欲架疊,而此在臣已爲難冒之端,況憲臣以當初發論之僚臺,又已見遞於處置之際,則臣之尤不可一刻晏然於臺次也決矣。請命遞斥臣職。答曰,勿辭。
兪命凝啓曰,正言趙鎭禧再啓煩瀆,退待物論矣。傳曰,知道。
金始慶啓曰,因本院啓辭,校理李承源·李顯章,副校理尹聖時,副修撰趙錫命,牌招事,允下矣。所當出牌,而今已夜深,待明朝出牌之意,敢啓。傳曰,知道。
大司諫尹㝚疏曰,伏以臣,性資迂愚,不能以俯仰時俗,言議骩骳,不足以激揚淸濁,薇垣長席,豈臣可堪?而適値親臨慮囚,事勢驅迫,黽勉冒出,隨衆登對,其巽軟魯莽之實,業已呈露於淵鑑之下,因仍冒居,非臣始意之所存也。十思九量,實無以强其不能,卒副言責之重寄,伏乞聖明,俯垂諒察,卽許鐫免,不勝萬幸。抑臣有一二欲達於黈纊之聽者,今不敢以丐免而遂已,輒此附陳焉。臣竊惟民生之困,已到十分地頭,國家施仁之方,莫急於察其隱,除其害而已。察隱除害,其道非一,而若求其非文具而有實效者,莫先於頻遣繡衣。蓋繡衣之任,周行閭里,故得民間幽隱之爲詳,密察政治,故知守宰臧否之爲審,貪縱者有所畏而不敢肆,疾苦者有所恃而盡其情。故遐方細氓,苦於誅求,困於殘虐,窮閭之下,愁冤而莫達者,輒引領而望曰,御史胡不來,此其民情之大可見者也。自先朝以來,繡衣之廉察三南者,非止一二,而獨於兩西·關東北,曾無發遣之事,今將十年于玆矣。夫朝家之分遣繡衣,旣爲廉察守令,扣索民隱,則南北東西,豈有異同?而況關西·關北,壤地尤爲荒僻,隣以朔漠,限以關嶺,令長多出於武弁,疲氓不霑於王化,客使之所經過,廚傳之所策應,徵求不一,弊瘼多端,而殘民之望朝廷,漠然如天神之不可愬,雖有入骨之怨,剜肉之苦,無以上達於天聽,其情可哀而其勢誠切也。孟子曰,文王視民如傷,武王不忘遠。今殿下以文·武之德,處文·武之位,而爲斯民之父母,豈可以民之遐遠,而不致如傷之念哉?臣愚謂,宜另擇良繡衣,一依三南例,分遣兩西·關東,而俾令荒陬窮民,知朝家一視同仁之意,而積瘼幽冤,無不上聞,則察隱除害之效,將無所不遍矣。司馬之長,國家重任,一日引入,軍政便滯,兵曹判書李肇,拘於大臣兼帶之親嫌,許久引入,屢違召牌,凡干重務,一切停閣,臣竊以公朝事例推之,重臣旣引親嫌,朝家雖欲勉出,必無無端行公之理。兼帶變通,事關大臣,又非在下之所敢議,此等節項,儘難區處。若非殿下親垂睿裁,隨宜指揮,則雖閱月經時,無以出場,而徒令公私兩病,戎務曠積,殿下何惜一處分,而直爲此泄泄也?況大臣章疏,事體自別,首揆上箚,爲日已久,而恩批不降,可否無聞,不但欠禮待之道,抑亦爲聖德之累,臣竊爲之悶鬱也。伏願聖明,不以邇言而廢之,留神省納焉。答曰,省疏具悉。疏陳之事,大意固好,可不留意焉?
上在昌德宮。停常參·經筵。
金始慶啓曰,明日常參·經筵,取稟。傳曰,停。
又啓曰,卽者,禁府都事來言,今日當爲鞫坐,而左議政崔錫恒,所患諸症,一樣無減,不得進參,右議政李光佐,寒疾彌留,達夜苦痛。今日鞫坐,又不得爲之云矣,敢啓。傳曰,知道。
又以校理李顯章·李承源,副校理尹聖時,副修撰趙錫命等牌不進罷職傳旨,傳曰,推考傳旨捧入。
金東弼啓曰,大司憲沈壽賢,持平申致雲呈辭,執義未差,掌令宋宅相,未肅拜未承批呈辭,掌令金濰,受由在外,持平李春躋未肅拜未承批。今日以監察茶時之意,敢啓。傳曰,知道。
又以兵曹言啓曰,今番庭試及式年兩榜武科出身元數中,雜頉計除,應爲赴防者,一百九十一人矣。今當分防西北,而近因連歲不登,爲慮主客俱困之弊,諸科出身,竝許除防。今此許多出身,勢難一時赴防。依近例除防納米,何如?傳曰,允。
金始慶,以兵曹言啓曰,曹所屬司僕寺官員等褒貶等第,戊戌春夏以後,連因本寺提調有故,不得磨勘矣。癸卯春夏等,今始追勘以入,而自戊戌年春夏等,壬寅年秋冬等至,旣自本寺,入啓蕩滌,故竝爲勿論之意,敢啓。傳曰,知道。
有政。吏批,行判書李台佐陳疏,參判鄭齊斗在外,參議李眞望進,左副承旨金東弼進。兵批,判書李肇進,參判金始煥進,參議呂必容服制,參知柳萬重奉命出使,左副承旨金東弼進。
吏批啓曰,判書李台佐陳疏未承批,參判鄭齊斗在外,小臣獨政未安,何以爲之?敢稟。傳曰,只出緊任。
又啓曰,玉堂·春坊闕員,今當差出,而擬望之人乏少,相避外任竝擬,何如?傳曰,允。
兵批啓曰,黃海兵使,今當差出,而擬望之人乏少,水使及守令竝擬,何如?傳曰,允。
以李正臣爲都承旨,李濟爲執義,權益寬爲副應敎,李眞淳爲輔德,趙翼命·金尙奎爲修撰,李眞洙·李廷弼爲兵曹佐郞,李聖起爲監察,閔震煥爲典簿,徐命九爲江原都事,金重熙爲延安府使,密豐君坦·吳命峻爲副摠管,南益華·李明彦·權以鎭·金命采爲同知,韓瑞甲·申聖夏爲僉知,沈廷輔·呂必時·楊鳳鳴·柳東茂爲五衛將,崔泰齡爲忠壯衛將,李鳳祥爲訓鍊都正,張溟翰爲防垣萬戶,張漢相爲黃海兵使,南漢紀爲翊贊,趙泰萬爲侍直,李行相爲仁遮外萬戶,副護軍李眞儉·權益寬,副司果金尙奎,以柳龍徵爲左邊捕盜從事官。
兵批啓曰,世弟翊衛司翊贊李敬躋,侍直沈錥,俱有難强之疾,斷無供職之望,一向呈狀,久不行公,竝今姑改差,何如?傳曰,允。當在上
金始慶啓曰,新除授弘文館修撰趙翼命,時在北評事任所,斯速乘馹上來事,下諭,何如?傳曰,允。
又啓曰,玉堂闕直,今已經宵,事體極爲未安。校理李顯章·李承源,副校理尹聖時,副修撰趙錫命,旣有只推之命,竝卽牌招,而新除授副應敎權益寬,修撰金尙奎,亦爲一體牌招,以爲推移入直之地,何如?傳曰,允。
又以副應敎權益寬,修撰金尙奎牌不進罷旨傳旨,及校理李顯章·李承源,副校理尹聖時,副修撰趙錫命再招不進罷職傳旨,傳曰,竝推考傳旨捧入。
金東弼啓曰,正言趙鎭禧,引避退待,大司諫尹㝚,正言李廷傑呈辭,司諫柳弼垣未肅拜,獻納沈峻陳疏未承批,不得處置。大司諫尹㝚,正言李廷傑,竝卽牌招,使之處置,何如?傳曰,允。
大司諫尹㝚啓曰,臣伏見持平申致雲所啓,以三司諸臣,於金姓宮人事,不爲伏閤廷爭,責之以人臣討賊之義,至請推考。臣於是,不勝慙恧悚慄之至。噫,行藥一款,旣出賊招,則不可不齊聲力請,期於斯得者,誠如臺言,臣於前後,再叨言地,惟其爲君父討賊之誠,豈後於人,而第緣見識蒙昧,不過謄傳故紙而止耳。及見臺議,不覺臣心之益媿,方欲詣臺自列之際,以僚臺處置,天牌降臨,謹此隨詣,而身旣帶推,惟當自處之不暇,何敢論人之可否乎?其不可一刻苟冒於臺次也,決矣,請命遞斥臣職。答曰,勿辭。
正言李廷傑啓曰,臣於昨日,以僚臺處置事入臺,始知憲府有請推三司之啓,狼狽迸出,慙悚縮伏之中,今又以處置事,召牌儼臨,身方帶勘,理難冒承,而分義所在,不敢坐違,不得不黽勉趨詣,益不知置身之所。而第念年前逆變,千古所無,其中尤所憯毒,萬剮猶輕者,外則挾刃之賊望,內則行藥之宮婢也。賊望旣已明正典刑,而獨此宮婢,以其隱伏邃掖之地,故外廷之臣,不得搜討,兩司請覈之啓,今已經年,而未蒙允許,尙今爭執。臣亦入臺以來,只傳舊啓,淹延數月,有同循例之事,致令至妖至惡之物,匿形藏跡於肘腋之間,死中求生之際,潛圖禍機,爲謀必深,而爲殿下耳目之臣,無異於恬然不念者,心懷憂鬱,莫知攸策矣。今此憲臣所論,旣嚴且重,誠得處臺閣之道,臣自愧懼,無所容措。今當自處之不遑,何暇論人得失乎?以此以彼,決不可晏然仍據於臺次,請命遞斥臣職。答曰,勿辭。
獻納沈埈啓曰,臣昨伏見持平申致雲請推三司之啓,至以金姓宮人事,淹延兩載,惟傳故紙,伏閤之請,廷爭之擧,迄今寂然爲言,臣於是,不勝惶駴瞿然之至。噫,向來凶謀之憯毒,莫如三急手,而其窮凶極惡,未有甚於行藥一款。若不罪人斯得,夬正王法,則宗社之危,間不容髮。凡爲我殿下臣子者,擧欲支解其體,臠食其肉,以少洩臣子之憤,卽中外臣民之所同願者,則臣雖愚迷,累玷言地,豈敢少緩於沐浴必討之義,而只緣臣言辭拙訥,誠意淺薄,不能感回天聽,詣臺傳啓,殆近於文具。伏閤廷爭,莫效於職責,臣每退歸私次,未嘗不憂媿欲死矣。今者憲臣之論,極其嚴截,罪在不職,無所逃免。臣方在陳疏待批之中,而他不暇顧,玆敢來避,而情地危蹙,決難抗顔,仍冒於臺次,請命遞斥臣職。答曰,勿辭。
金東弼啓曰,大司諫尹㝚,正言李廷傑,再啓煩瀆,退待物論矣。傳曰,知道。
又啓曰,獻納沈埈,再啓煩瀆,退待物論矣。傳曰,知道。
右議政李光佐箚曰,伏以臣伏聞,忠淸監司有闕,方將差出。目今民事孔棘,至於良役之弊,實有水火之急,今日方伯之任,異於他時,必得周達事情,可任通變補苴之責者,方可以救得一分當品,則京裏需用,恒患不足,今姑以堂下陞品備擬,似合事宜,伏乞特命銓曹施行焉。臣寒疾猝劇,淹伏私次,默念民憂,通夜無寐。顧其休戚,專在方面,不可不別爲揀選,敢此昧死陳聞。答曰,省箚具悉卿懇。箚辭得宜,可不依施焉?仍傳曰,遣史官傳諭。
行吏曹判書李台佐疏曰,伏以臣之老母,年踰八耋,病且沈淹,常有凜凜之憂。自昨夜重添感冒,寒熱交作,肢體疼痛,精神昏瞀,氣息綿惙,連投藥物,姑無少效。顧臣私情,實無蹔時離側之勢,明日三覆,本曹堂上一員,當爲進參,僚堂先已陳疏,臣又情理煎迫,將無以推移入侍,玆敢疾聲哀籲。伏乞聖慈,俯賜矜察,亟遞臣職,俾朝儀無缺,私悃獲伸,不勝萬幸。答曰,省疏具悉。卿其勿辭,救護母病。
上在昌德宮。停常參·經筵。
金始慶啓曰,明日視事,當爲取稟,而玉堂一空,備員間頉稟。傳曰,知道。
藥房提調臣李肇,副提調臣李正臣啓曰,伏未審日間,聖體若何,大妃殿氣候,亦復何如?桃仁承氣湯,連日進御之後,氣候,何如?而寢睡水刺之節,一樣平常乎?今日卽入診日次,臣等率諸醫入侍,詳察聖候宜當,敢來問安,竝此仰稟。答曰,知道。無事。慈殿氣候安寧,湯藥連爲進御,寢睡水刺一樣平常矣。勿爲入診。
大妃殿·中宮殿,藥房問安。答曰,知道。
金東弼啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
金始慶啓曰,副應敎權益寬,校理李顯章·李承源,副校理尹聖時,修撰金尙奎,副修撰趙錫命,昨日旣有只推之命,竝更卽牌招,以爲推移入直之地,何如?傳曰,允。
事變假注書朴文秀服制,代以趙尙命爲之。
李正臣,以侍講院言啓曰,明日王世弟,與左副賓客李肇相見禮時,宮官不可不備員,兼弼善柳弼垣,本職未肅拜,兼文學尹淳在外,兼司書尹聖時未肅拜,司書金尙星,兼說書趙迪命,陳疏未承批,不敢循例請牌。兼弼善柳弼垣,兼司書尹聖時,新除授輔德李眞淳,竝卽牌招,以爲進參之地,何如?傳曰,允。
金始慶,以校理李顯章·李承源,副校理尹聖時,修撰金尙奎,副修撰趙錫命,輔德李眞淳等牌不進罷職傳旨,傳曰,推考傳旨捧入。
兪命凝啓曰,卽者,禁府都事,以右議政李光佐意來言,所患少間,罪人旣已拿來,今將力疾開坐,而兩司無行公之人,本府堂上有闕,無以備員,令政院卽速稟旨變通云。禁府堂上有闕之代,令該曹口傳差出,仍卽牌招,司諫柳弼垣,持平申致雲,亦爲牌招,使之參鞫,何如?傳曰,允。
李眞儉啓曰,吏曹郞廳來言,本曹判書有闕,政事何以爲之?取稟。傳曰,明日爲之。
金始慶啓曰,卽者,吏曹郞廳來言,同義禁口傳差出事命下,而判書未差,參判鄭齊斗在外,參議李眞望,有難安情勢,不得差出云。參議李眞望,卽爲牌招,使之差出,何如?傳曰,允。
記事官臣朴性毅書啓,臣承命馳往于龍仁魚肥谷議政府領議政崔奎瑞所住處,傳宣聖批,則以爲,臣疏上逾月,未蒙處分,日夕惶畏,不省所出,不意史官遠臨,宣布恩批,辭意隆摰,有非負罪賤臣所敢承當,感極成涕,不覺前襟之盡濕。況又伏蒙聖明俯察公私事勢,許解臣禁衛都提調之任,臣尤攢祝聖私,不知所言。第惟其他本兼諸任,仍於虛帶,則事當因而更乞次第矜許之恩,臣今疾病危篤,神精迷錯,雖欲申暴微悃,形諸文字,其勢末由,若縷命未絶,神氣稍醒,則當更上一疏,以祈天地父母終始生成之澤云矣,敢啓。傳曰,知道。
金東弼,以兵曹言啓曰,今番庭試兩榜,武科出身除赴防納米事,旣已草記,允下矣。石數則當依近例,定以四石,而庭試出身元數,一百二十二人內,壯元一人,禁軍三十四人,依例除防,廣州五人,納米本城,平安道七人,納米與赴防間,從願施行,其餘實納米七十五人。式年出身元數一百三十八人內,甲科三人,禁軍二十六人,年六十五人,依例除防,廣州二人,納米本城,平安道二人·咸鏡道七人,納米與赴防間,從願施行,其餘實納米九十三人矣。本曹一軍色,專管禁軍等宿衛軍兵接濟,而近因災減,捧入大縮,各樣應下,無以繼給。今此除防米,自本曹收捧補用,何如?傳曰,允。
又以義禁府言啓曰,以忠淸監司狀啓,刑曹粘目,定山前縣監李世璡,移本府處置事,允下矣。李世璡自慶尙監營,時未上來云,依例發遣府羅將,拿來,何如?傳曰,允。
又以兵曹言啓曰,今十一月二十九日,忠贊衛韓胤琦稱名人,自金虎門入來,差備門外擊錚,極爲駭愕,令攸司囚禁治罪。同門守門將金衡,常時不能禁斷雜人,以致闌入,亦難免其責,推考,何如?傳曰,允。
金始慶,以吏曹參議李眞望牌不進罷職傳旨,傳曰,推考傳旨捧入。
又啓曰,吏曹參議李眞望,旣有只推之命,所當更請牌招,而今已夜深,待明朝牌招,同義禁使之口傳差出,何如?傳曰,允。
金東弼啓曰,禁府都事,以大臣意來言,兩司及本曹堂上,尙未備員,而日勢已至昏黑,鞫坐不得爲之云矣,敢啓。傳曰,知道。
司諫柳弼垣啓曰,請金姓宮人行藥者,快正王法。措語見上請還收申銋出陸之命。措語見上請還收任埅量移之命。措語見上請趙聖集快正王法。措語見上請寢慤·星樞酌處之命。措語見上請鄭道元罷職。措語見上正言趙鎭禧·李廷傑,大司諫尹㝚,獻納沈埈,竝引嫌而退。反詆之言,在我無損,下款所引,尤非可嫌。今玆行藥宮人事,兩司竝論,已至經年,筵奏疏陳,亦非一再,而兪音久閟,輿情咸鬱,三司之間,固已有伏閤之議,而特憲臣先發其端,在三司之列者,唯當從容商確,合辭力請,何必紛紜引避爲哉?請正言趙鎭禧·李廷傑,大司諫尹㝚,獻納沈埈,竝命出仕。答曰,不允。處置事,依啓。
執義李濟啓曰,臣於淹病坏蟄之中,復叨憲職新除,臣之此任,數月而三次矣。恩數稠疊,分義惶感,不得不力疾祗肅,而第臣於僚臺請推三司之啓,慙恧悚懍,有不可復玷言地者。噫,行藥宮人之說,旣出賊招,則罪人未斯得之前,皆臣子食不甘,寢不安之日,合辭請討之擧,不容蹔緩,臣雖愚昧,亦知此義,而頃日入臺時,雖以實病,旋卽遞免,其間亦不無行公之日,而終未發論,不職之罪,自知難逃。今者彈論果發,語意深峻,臣誠中心媿服,若無所容,其何敢一刻晏然於臺次乎?請命遞斥臣職。答曰,勿辭。
大司憲沈壽賢啓曰,行藥宮婢之迄未伏法,不但討逆之不嚴,實有無窮之深憂,則僚臺之論責,三司之不能合辭力爭,以至淹延兩載云者,辭意至嚴,儘得臺體,臣誠媿恧自訟,無以爲解。臣猥叨執法之長,蹲仍已多日矣。論其溺職之罪,臣實爲首,其何敢一刻晏然於臺次乎?適緣賤疾猝劇,俟得少間,今始自列,所失尤大,請命遞斥臣職。答曰,勿辭。
兪命凝啓曰,大司憲沈壽賢,執義李濟,再啓煩瀆,退待物論矣。傳曰,知道。
金東弼啓曰,臺諫出仕事,命下矣。今已夜深,待明朝出牌之意,敢啓。傳曰,知道。
上在昌德宮。停常參·經筵。
金東弼,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李翊漢啓曰,今日鞫坐,該房當爲進去,而右副承旨兪命凝,病不仕進,卽爲牌招,何如?傳曰,允。
金東弼啓曰,憲府諸臺,引避退待,而掌令金濰,受由在外,宋宅相,呈辭受由,持平李春躋,陳疏未承批,只有持平申致雲一人,而昨日承牌詣臺,不爲處置,無端還出,今日鞫坐,又當進參,而連呈辭單,不爲行公,卽爲牌招,何如?傳曰,允。
又啓曰,訓鍊大將尹就商,因前正言李匡世之疏批未下,引入,已至四朔之久,目今本局,都提調在外,軍色郞廳,坐罷未出代,營中諸務,主管無人,事甚可慮。就商所帶京兆長席,亦係詞訟劇務,則不可一任其瘝曠,宜有請牌之擧,而臺疏旣未下批,本院亦不敢直請牌招,何以爲之?敢稟。傳曰,牌招。
兪命凝,以大司諫尹㝚,獻納沈埈,正言李廷傑牌不進罷職傳旨,傳曰,推考傳旨捧入。
金始慶啓曰,玉堂闕直,已至累日,其在事體,極爲未安。修撰金尙奎,旣有只推之命,更爲牌招,而副應敎權益寬,昨日陳疏,校理李顯章·李承源,副校理尹聖時,副修撰趙錫命,曾已陳疏,皆未承批,不敢應命,亦有所執,一向請牌,似涉煩瀆,何以爲之?敢稟。傳曰,牌招。
金東弼,以副應敎權益寬,校理李顯章,副校理尹聖時,修撰金尙奎,副修撰趙錫命等牌不進罷職傳旨,傳曰,推考傳旨捧入。
李正臣啓曰,議政府司錄,以右議政意啓曰,日昨延安府使有闕,本府吏習民弊,已至於莫可收拾之域,兩年三易倅,尤致蠱壞,今送文官,則不過數月半年,又將遞易,無以責成效,蔭官中聲績表著人,擇送久任,責其蘇弊,誠合事宜,故招致吏曹政色書吏,以此言送矣。吏曹堂上,若果別有意見,必欲用文吏,則往復於臣,得其可否後爲之,事理當然,而不有廟堂之〈?〉,直以文官擬望,望筒入啓之後,始乃送吏相報。近日朝廷事體,雖曰壞盡,處事之若是任情,曾所未聞,不可無別爲警責之道,吏曹當該堂上,罷職,何如?傳曰,允。
兪命凝,以義禁府言啓曰,卽見戶曹移牒,則頃因承旨吳命恒所啓,平安·黃海兵營銀貨,凶逆輩狼藉取用,或載獄案,或入査狀,雖或頑忍不服,累千萬銀貨,旣無去處,重記亦多欠縮,貪贜亦有籍沒之法,凶逆輩在兩閫時,奸贜富厚之財,使之籍沒,以補兩西勅需事,命下矣。頑忍不服者,自本府考出擧名,以爲籍沒云,而黃海兵使則柳星樞,平安兵使則趙爾重·李尙·白時耉,而星樞則獄事,時未究竟,姑勿擧論,以待結末,其餘三人等家産,依定奪籍沒事,分付該曹,何如?傳曰,允。
金東弼,以司憲府執義李濟,司諫院正言趙鎭禧牌不進罷職傳旨,傳曰,推考傳旨捧入。
兪命凝啓曰,今日爲政事,命下,而判書未差,參判鄭齊斗在外,參議李眞望,纔已罷職,無以開政,何以爲之?敢稟。傳曰,參議有闕之代,問于大臣差出。
以尹行敎爲吏曹參議。
金東弼啓曰,新除授吏曹參議尹行敎,今方在外云,判書有闕之代,無以差出,開政命下之後,未卽擧行,何以爲之?敢稟。傳曰,判書有闕之代,問于大臣差出。
兪命凝啓曰,小臣推鞫坐起進去下直,請出推案。傳曰,知道。
政院啓曰,臣等卽伏見吏曹歲抄單子,則有緣坐罪人㮒·煥·爀等職牒還給之命,臣等竊不勝訝惑焉。逆獄緣坐,何等重罪,而給牒之命,前後屢下,本院之覆逆,臺閣之爭執者,蓋以其王法至嚴,關係甚重故也。日昨因臺啓,旋卽反汗,而曾未幾何,復有是命,處分顚倒,王章漸弛,請還收㮒·煥·爀等職牒還給之命。答曰,勿煩。
金東弼啓曰,奉敎尹容,疏批已下,卽爲牌招察任,何如?傳曰,允。
正言趙鎭禧啓曰,日昨憲臣請推三司之啓,至以人臣討賊之義,果安在哉等語,論責極嚴。臣於是,大有所慙恧悚慄者,行藥婢,一出賊招之後,決不容晷刻淹誅,以貽宗社無窮之憂,而如臣疲劣,前後入臺,非止一再矣。隨三司之列,合辭力請,亦非一再,而初賜允可,旋歸寢閣,迄今兩載,終不能奮發守閤之議,感回天聽,覈出正法,以洩神人之憤,則不職之罪,臣實爲首,而方在引避之中,亦不敢爲自列之計矣。卽因處置請出,召牌儼臨,不敢坐違,黽勉隨詣,而公議峻發,終無抗顔之理,推緘在身,又犯必遞之科,以此以彼,俱不可一刻仍冒於臺次也決矣,請命遞斥臣職。答曰,勿辭。
持平申致雲啓曰,今以僚臺處置,天牌儼臨,分義是懼,不得不趨詣,而顧此兩僚引避,皆緣臣啓而發,則臣以發啓之人,其何敢可否於其間乎?且臣於喉院牌招啓辭,有不勝訝惑者,昨日喉院請牌,只以鞫坐,元無處置擧論之事,則臣之詣闕納牌之後,卽進鞫廳者,有何無端還出之事乎?以此爲說,臣實未曉也。以此以彼,俱難晏然,請命遞斥臣職。答曰,勿辭。
兪命凝啓曰,正言趙鎭禧,再啓煩瀆,退待物論矣。傳曰,知道。
又啓曰,持平申致雲,再啓煩瀆,退待物論矣。傳曰,知道。
司諫柳弼垣啓曰,金姓宮人事。措語同前申銋事。措語同前任埅事。措語同前趙聖集事。措語同前慤·星樞事。措語同前大司憲沈壽賢,執義李濟,正言趙鎭禧,持平申致雲,竝引嫌而退,多臺引避,旣已請出,其所立落,不宜異同,嫌難處置,其勢固然,下款所引,尤非大段,請大司憲沈壽賢,執義李濟,正言趙鎭禧,持平申致雲,竝命出仕。答曰,不允。處置事,依啓。
金東弼啓曰,奉敎尹容,牌招事,命下矣。闕門已閉,待明朝出牌之意,敢啓。傳曰,知道。
奉敎尹容疏曰,伏以臣之跡辭史局不敢進,已決於僨誤薦事之日,此不但一身廉義之自不得不爾,抑亦館中古規然也。雖適因赦令,幸蒙恩敍,例付舊職,而天鑑孔昭,無微不燭,意謂區區情勢,自在俯諒之中,一未赴召,卽勘例罷矣。今臣違逋,已至於四,而只推之命,輒下格外,此非微末如臣,所當得於君父者,恩私所及,惶感交深,實不知措躬之所也。顧臣不才,濫叨近密,昵侍香案者,殆周一朞,犬馬微誠,有倍恒品,而阻違天陛,今已數易月矣。豈不欲復登前席,重覲耿光,而有召輒違,不敢進禁省一步地者,豈徒廉隅大防,不宜輕壞而已哉?館例之不可弁髦,眞同法律之縛他,轉動不得,臣之情跡,其亦窮且阨矣。況且史職,緣臣僨敗,久致曠闕,更完新薦,一日爲急,則其在朝家事體,亦不宜一任臣虛帶,而久靳譴罷,以妨薦事也。今於五牌之下,一向坐違,實是義分之所不敢出,玆詣禁扃之外,悉暴肝膈之懇,伏乞聖明,亟削臣職,仍治臣慢蹇之罪,以肅朝綱,以安私分,千萬幸甚。答曰,省疏具悉。爾其勿辭,從速察職。
兼說書趙迪命疏曰,伏以臣父,年衰病痼,氣息綿綴,居常澟澟度日矣。自七八日前,重患寒感,宿火大作,動氣上衝,症似怔忡,達宵呻痛,寢啖全廢,症狀之危惡,眞元之虛陷,日甚一日,方有朝夕難保之憂,而今因本院草記,天牌降臨,臣之卽今情理,實無一刻離側之勢,而嚴召之下,不敢坐違,謹此隨詣闕外,仰暴悶迫之懇。伏乞亟削臣職,俾得專意救護,以卒天地生成之澤,不勝萬幸。答曰,省疏具悉。爾其勿辭,救護父病。
校理李承源疏曰,伏以國有妖逆,變藏肘腋,而天討久稽,輿情共憤,三司伏閤之請,有心者,皆知其不可但已,有口者,皆言其不容少緩。臣亦忝隨館僚之後,屢次請對,而兪音竟閟,聯名陳箚,而批旨尙靳,每對諸僚,共慙誠意之淺薄,而因循荏苒,迄稽合辭之擧,致令逆婢,偃息於覆載之間,禍機潛伏於宮掖之內,討逆緩忽之責,臣實難免,臺臣聲罪之章,何以自解?今此啓辭,極其嚴峻,令人悚慄,惶汗霑背,臣不敢仍留禁直,退伏私次,恭俟嚴誅,而威命不加,牌召荐降,臣進無抗顔之地,退有違命之罪,惶懍踧踖,罔知攸措。今於累牌之下,不敢一向坐違,謹此隨詣闕外,拜章徑歸,臣罪尤萬萬矣。伏乞亟削臣職,重勘臣罪,以伸執法之論,且臣前上請譴之章,姑未承批,方在縮伏待罪之中,則旣無承命冒進之勢,文字煩瀆,亦有所不敢,而顧念積逋之餘,亦不容泯默,復此陳籲,而兼附時議之有慨於心者,以冀聖明之省納焉。乃者,正言李廷傑,請罷前執義洪廷弼之論,實是意慮之外,臣竊不勝慨然也。夫朝廷非一人之聚,臺閣任是非之責,則雖其言論意見,或有異同之不齊,不害爲可否之相濟,而今以一處置之稍咈時議,衆怒齊起,群謗交集,儒臣斥之於前,諫臣攻之於後,卒之臺章峻發,至於駁罷而後已,是何論議之偏係,若是之甚耶?當初趙趾彬之論劾權重經也,追提其先故之事於三紀之後,前疏後啓,斷斷不已,自中有識者,竊議其已甚矣。日昨重經鳴冤之章,不過只述其祖,追後一箚,以明其當日之心事而已,則此蓋出於痛迫之意,實非人情之外,觀者亦宜矜諒,而趾彬避辭,一向迫切,殊欠稱量,則當其處置者,宜如何立落也。臺閣論議,雖曰寧激,語涉已甚,宜加稍抑,謂之有欠平允,置諸落科者,果有一毫偏係之意乎?儒臣之疏,亦不以憲臣避辭,全然歸之於恰當之科,猶謂之不無過處云爾,則夫所謂不無過處,與有欠平允,辭意緊歇,無甚懸殊,而在我則爲公議,在他人則爲偏係,臣實愚迷,求其說而不得也。大抵人之意見,各自不同,一時處置,雖或有不厭於時議者,一儒臣之言,足示規警之意,徐待其自處而處之,顧非晩矣,又何必群起而共擊,操切之若是其太甚耶?臣恐從今,朝廷之上,更無異同之論,雖一言半辭,壓於時議,將不得開其喙矣,此豈淸朝之美事乎?臣竊惜之。意謂玆事,無甚關係,而言出三司,看作一段大是非,臣雖無似,亦廁三司末班,則終安得默然而已乎?玆切慨惋之忱,敢貢一言之愚,而顧今怒鋒方銳,觸之者碎,多見其不自量也。儒臣之疏曰,此等言議,宜有所裁抑而規責,臣於三司之疏啓,亦曰,如此偏係之論,宜有所裁警也。答曰,省疏具悉。爾疏執法之論,誠是矣,而未免過中也。
上在昌德宮。停常參·經筵。
夜一更,流星出天中淡雲間,入北方天際,狀如拳,尾長二三尺許,色赤光照地。
藥房都提調臣崔錫恒,提調臣李肇,副提調臣李正臣啓曰,伏未審夜來,聖體若何,大妃殿氣候,亦復何如?丸劑連爲進御,而桃仁承氣湯五貼,昨已畢進,其無變動之候,而寢睡水刺之節,一樣平常乎?臣等今日,不可不率諸醫,趁早入診,詳察聖候後,議定湯藥繼進與否,敢來問安,竝此仰稟。答曰,知道。無事,慈殿氣候安寧,丸藥連日進御,寢睡水刺,一樣平常矣。
再啓曰,臣等入診退出後,與諸御醫及儒醫,反覆相議,則皆以爲,前後所進,皆是寒涼之劑,至於桃仁承氣湯,乃是攻下之劑,而已進五貼,苦口之藥,亦不宜連進,今姑停止。且觀前頭聖候,更爲議藥,宜當云矣,自今日姑爲停藥之意,敢啓。傳曰,知道。
金始慶,以吏曹郞廳,以大臣意啓曰,吏曹判書有闕之代,問于大臣差出事,命下矣。吏曹判書爲任,甚重自別,必爲開政後差出矣。自數年前,創出無前之規,不待開政,直爲差出,不待下批,直爲行公,有若微官庶僚之口傳差授者然,事體極爲未安,今不當循襲謬規,吏曹判書,姑勿差出,而在外參議,更令政院,稟旨變通,以爲依例開政後,差出吏判之地,實合事宜,惶恐敢啓。傳曰,依爲之。
金始慶,因大臣草記,在外吏曹參議,更令本院稟旨變通事,命下矣。參議尹行敎,今方在外,開政無期,合有變通之道,何以爲之?敢稟。答曰,改差,問于大臣差出。
吏曹口傳政事,以沈珙爲吏曹參議。
假注書徐命彬病,代以崔命相爲之。
假注書崔命相在外,代以韓師得爲之。
金始慶啓曰,玉堂闕直,已過多日,事之未安,莫此爲甚。副應敎權益寬,校理李顯章,副校理尹聖時,副修撰趙錫命,俱以陳疏未承批,引嫌違牌,已至累次,今不可一向請牌,而校理李承源,昨纔承批,副校理吳命新,亦已復命,修撰金尙奎,旣有只推之命,校理李承源,副校理吳命新,修撰金尙奎,竝卽牌招,以爲推移入直之地,何如?傳曰,允。
以奉敎尹容牌不進罷職傳旨,傳于金始慶曰,推考傳旨捧入。
又啓曰,奉敎尹容,旣有只推之命,更爲牌招察任,何如?傳曰,允。
以校理李承源,副校理吳命新,修撰金尙奎等牌不進,及奉敎尹容再招不進罷職傳旨,傳于金始慶曰,推考傳旨捧入。
又以兵曹言啓曰,今十二月初二日,步兵崔以春稱名人,自宣仁門入來,差備門外擊錚,極爲駭愕,令攸司囚禁治罪,同門守門將羅衆星,常時不能禁斷雜人,以致闌入,亦難免其責,推考,何如?傳曰,允。
金始慶啓曰,吏曹參議沈珙,時在淸風府任所云,本曹判書有闕之代,尙未差出,合有變通之道,何以爲之?敢稟。傳曰,改差。問于大臣差出。
又啓曰,卽者,吏曹郞廳來言,崇陵忌辰祭,只隔數日,獻官以下諸執事,不可不急時差定,其中典祀官,則必於今明日差送,然後可無未及之患,而本曹時無堂上,不得擧行,在前如此之時,亦有吏房承旨替行之例云,今亦依此例擧行乎?敢稟。傳曰,依爲之。
又以禮曹言啓曰,來甲辰年正朝,大殿·王大妃殿·中宮殿陳賀時,王世弟致詞陳賀,依例磨鍊乎?敢稟。傳曰,依爲之。
鞫廳啓曰,罪人李時弼,與李得英等五人,一處面質,則時弼四字犯上之言,雖爲發明,而上上監之說,則不敢隱諱,不可不窮問得情,請刑推。傳曰,依啓。
又啓曰,罪人李時弼,刑推一次,忍杖不服,請加刑得情。傳曰,依啓。
又啓曰,罪人黃夏臣所供如此,大抵與南重老所供相符,而其中數款,有違錯之端,請重老處更推。傳曰,依啓。
又啓曰,罪人南重老所供,與黃夏臣供辭,大略雖相似,而曲折之間,頗有牴牾,亦有夏臣之所不言,請黃夏臣處更推。傳曰,依啓。
傳于金始慶曰,推鞫姑罷。
大妃殿·中宮殿,藥房問安。答曰,知道。
咸鏡監司李宜晩疏,伏以臣於鄕廬病伏中,叨蒙地部參佐之除,宜卽竭蹶趨承,而左邊手指,適生毒疔,兩旬調治,完合無期,一向稽謝,分義是懼,擔曳登途,寸寸前進,昨於忠州路上,忽伏聞北臬寵擢之命,遽下於夢寐所不到,臣誠驚惶罔措,莫知所以自致也。今此新除,旣出人望之外,則公議之地,宜有駁正之擧,在臣道理,惟當蹙伏恭俟,而前伯旣已喪逝,關防重地,有不容久曠,玆敢略暴萬萬不敢當之狀,封章縣道,以冀速賜處分焉。夫旬宣之任,何者非重,而關北一路,卽聖祖豐沛之鄕,而境接羯胡,其彈壓撫綏之方,視他路尤別,苟非才猷威望,蔚爲一世之需者,莫宜居之。念臣庸魯,百無一取,盛壯之時,猶不如人,況今年紀衰邁,神識消耗,筋力奔走,斷無其望,而昨年忝冒湖臬,徒貽尸素之誚,追思至今,尙有餘愧,今乃以北門鎖鑰之重,淸朝命德之器,猝然加之於望八垂死之一微臣,而不少持難,臣身蚊負之懼,有不暇論,而其於辱名器而僨國事,何哉?路次徊徨,進退維谷,不得不疾聲仰籲於仁覆之下,伏乞聖慈,俯諒微懇,將臣新授職名及資級,一倂收還,仍卽回授可堪之人,以重公器,以安私分,不勝幸甚云云。答曰,省疏具悉。卿其勿辭,速往欽哉。
十二月初二日巳時,上御熙政堂。藥房入診入侍時,都提調崔錫恒,提調李肇,副提調李正臣,假注書李日躋,編修官吳守經,記注官李善行。
錫恒進伏曰,日氣連寒,聖體若何?上曰,一樣矣。大妃殿氣候,何如?上曰,一樣矣。中宮殿氣候,何如?上曰,平穩矣。王世弟氣候,何如?上曰,無事矣。錫恒曰,桃仁承氣湯,卽峻劑也。煎進後,自外憂慮深矣,第不敢知無大段變動之候乎?上曰,無矣。錫恒曰,昨日則大便之放下頗多,膈間其或有淸利之效乎?上曰,稍淸利矣。錫恒曰,醫官今方入侍,使之診察,何如?上曰,唯。權聖徵曰,脈候左邊則稍沈而不甚數,右邊三部則稍數矣。方震夔曰,左右脈候稍沈,而數則減矣。許坫曰,左右脈候,比前稍沈,而數則加矣。白興銓曰,左右脈候,沈數而有息氣矣。許信曰,左右脈候似沈,而寸關帶數矣。金壽煃曰,脈度左三部沈,右三部頗帶數矣。李公胤曰,雖不能詳知,而隱伏之症,似與前無異矣。錫恒曰,桃仁承氣湯,乃是峻劑,而所進已爲五貼矣。臣等退而出外,與諸醫,更當商量仰稟矣。
錫恒曰,實錄纂修,何等重大,而近來赴坐之人絶無,夏秋以來,幾至全廢,事之寒心,莫此爲甚。如兵判本職,旣是劇務,近又以臘藥監劑,連赴藥院,戶判聞有實病,今雖少差,而亦難逐日行公,此二人,容有可恕,而刑曹判書趙泰億,則以本職呈單,再度加由,姑竢得遞本職,使之仕進。知敦寧金一鏡,則以情勢難安,一向撕捱,今已周年,而弘文提學已遞之後,更無可引之嫌,而卽今則奉命在外,待其回還,亦使仕進,而至於工曹參判李師尙,則雖有身病,不至大段,而亦不進參,極爲未便,李師尙推考,牌招察任,何如?上曰,依爲之。
錫恒又曰,實錄廳,乃是重地,而只使郞廳直宿,而堂上則朝進夕退,曾無直宿之規,其在事體,極爲未安。卽今則堂上只有一人,姑待呈病在外之人,齊到之後,堂上一員,亦爲輪日入直,若或闕直,則不可無責罰之道,以此定式施行,何如?上曰,依爲之。諸臣以次退出。
上在昌德宮。停常參·經筵。
金始慶啓曰,校理李承源,副校理吳命新,修撰金尙奎,奉敎尹容,昨旣有只推之命,竝卽牌招察任,何如?傳曰,允。
以校理李承源,副校理吳命新,修撰金尙奎,奉敎尹容牌不進罷職傳旨,傳于金始慶曰,推考傳旨捧入。
吏曹口傳政事,以尹行敎爲吏曹參議。
李正臣啓曰,左副承旨金東弼,今日不爲仕進,卽爲牌招察任,何如?傳曰,允。
金始慶啓曰,新除授咸鏡監司李宜晩,疏批已下,且於昨日,自鄕上來云,卽爲牌招,使之趁速肅謝,何如?傳曰,允。
兪命凝啓曰,鞫廳大臣以下,來詣請對矣。傳曰,引見。
傳于兪命凝曰,推鞫姑罷。
傳于金東弼曰,李時弼所遭,雖曰凶悖,大臣筵奏,極其正當,減死定配。
金始慶啓曰,咸鏡監司李宜晩牌不進推考傳旨,纔已捧入,而本道空營已久,事務多滯,關防重地,不宜一任虛曠,更卽牌招,以爲趁速辭朝之地,何如?傳曰,允。
又啓曰,因本院啓辭,咸鏡監司李宜晩牌招事,允下矣。闕門已閉,待明朝出牌之意,敢啓。傳曰,知道。
金東弼,以御營廳言啓曰,因京畿監司狀啓,畿內峽邑保米,以小米代捧事,自備局覆啓,允下矣。本廳軍兵等應下之料,不啻夥然,而連因災減,所捧太縮,舊儲垂乏,雖以大米,準數收捧,猶患難繼,本廳事勢,誠爲切迫。朔寧一邑,則旣有前例,以小米代捧,而此外各邑,則曾無以小米代納之事,卽今保人等,以大米來納者居多矣。此路一開,則放料難繼之弊,極爲可慮,依前以大米來納之意,分付,何如?傳曰,允。
金始慶,以賑恤廳言啓曰,安山·仁川兩邑境內築堰處,曾於辛丑年分,發遣郞廳摘奸矣。今則堤堰水門等役,已爲完畢,築堰形止,更令本廳郞廳,給馬下送,使之摘奸,詳察虛實,使願耕民人等,許入作畓,永屬本廳,收稅補用,何如?傳曰,允。
又以賑恤廳言啓曰,平安道理山閑良金鼎鉉,呈狀本廳,以爲去己亥年,有私賑之事,因本道監司啓聞,自本廳回啓,具封贈加設,同知帖成給,而渠以年少武士,永塞科路,實爲悶迫,所授加資,特爲還收云。自前加資不願人,亦皆依願還收,而飢歲捐私穀,救活人命,則其在激勸之道,不可全然無賞,令該曹考例,稟處,何如?傳曰,允。
政院啓曰,臣等卽伏見備忘記,有承服罪人李時弼,減死定配之命,臣等竊不勝訝惑之至。夫時弼所坐,係是向上不道之言,則論以三尺,宜施一罪,遲晩取招之後,反議其參酌減等者,其在鞫體,寧有是理?若以其獄情,謂有可疑,則反復究覈,得其情實,傅之生議於未及請刑之前,猶不害爲原情定罪之道,而向國凶悖之說,渠旣承款於訊問之下,唯當照法勘斷,以正其罪而已。今此減死之命,實出常憲之外,獄體顚倒,王章乖舛,請還收罪人李時弼減死定配之命,臣等忝在近密,旣有所懷,惶恐敢啓。傳曰,勿煩。
申時,上御熙政堂。鞫廳大臣以下,請對入侍時,右議政李光佐,判義禁姜鋧,同義禁南就明·李眞儒,右副承旨兪命凝,司諫柳弼垣,持平申致雲,假注書韓師得,編修官吳守經,記注官李善行。
李光佐進伏曰,日氣嚴寒,聖體若何?上曰,無事矣。大妃殿氣候,一樣安寧乎?上曰,安寧矣。中宮殿氣候,亦如何?上曰,無事矣。王世弟氣候,亦何如?上曰,平穩矣。光佐進伏曰,罪人李時弼,今旣遲晩,將爲照律,而大明律,無相當律文,大典有亂言條,干犯於上,情理切害者,斬籍沒之文。時弼則是干犯於上,而至於情理,則渠之遲晩招辭,旣無怨懟之計,禁府堂上之意皆以爲,籍沒則宜參酌云,下詢而處之,何如?判義禁姜鋧曰,至敬至重之地,渠敢發向國凶悖之言,犯上不道之罪,則可謂極矣,而至於情理切害一款,容有可恕,似無籍産之典矣。同義禁南就明曰,小臣詳知其前後曲折,至於籍産,則較重矣。同義禁李眞儒曰,時弼,以向國悖慢之說,旣已承款,則參以律文,斷不可容貸,而第念渠受國厚廩,處保護之地,豈敢有一毫怨懟之心乎?以外面觀之,則大臣之言似宜矣。司諫柳弼垣曰,時弼,旣有犯上不道之罪,其爲情狀,殊極絶痛矣。持平申致雲曰,時弼,旣有亂言犯上之罪,則施以當律之外,無他道理矣。光佐曰,禁堂之意,不謀而同,籍産一款,則參酌似宜矣。上曰,似好矣。鋧曰,以法論之,則向國不道之言,何等罪惡,而旣已承款,自下雖不敢仰請,自上或原情定罪,亦一好生之德,故大臣槪陳其所懷矣。臣等待罪法官,法外無他所達矣。就明曰,時弼,旣以向國凶悖之說,明白承款,則不可謂無知妄作,而情理切害一款,容有可恕矣。眞儒曰,攸司之臣,唯當奉行三尺而已,法外更無所達矣。柳弼垣曰,南就明之言,無據矣。時弼,以向國凶悖之說,旣已承款,則豈可曰,無知妄作乎?申致雲曰,承款後正刑,自是應行之典,決不可一日容貸也。光佐曰,小臣有所懷敢達矣。此罪人,臣亦在局外時聞之,不勝絶痛矣。今番按覈,詳細推問,則其言戰根本,出於上候未寧時,悶糯米飯之夜則未付,言付貼之方於諸醫,轉輾至於發說四字之境,槪其本心,本出相爲上躬,則其初無慢逆不道之罪,可知也。如此則闕內公會中,公然發不道叵測之言,似無是理,以此臣心疑此獄,或是時弼,言糯米飯善貼之方,則諸醫,答以夜間,則內人輩不敢如意貼付之說,時弼常時耳聾,衆所共知。或不聞此款語,以爲諸醫,忽渠言而不省,遂發怒而向諸醫,發此四字之言,諸醫則以此悖言之發,在於內人不能善付云云之後,故遂以爲向國發悖言,以此納招,臣之斟酌如此。昨日請刑時,亦累次商量,而以其上上監之說,亦合數次刑訊,故請刑矣。渠今以向國發悖言,遲晩,更無可言,而臣心旣疑其獄情,事上之道,以不欺其心爲上,故今因言端,敢此陳達矣。古語曰,見無禮於君,如鷹鸇之逐鳥雀。渠旣承款之後,則臣子之心,唯當痛嫉之不暇矣。第以李萬春獄事觀之,則萬春以殺妻,明白承款矣。待啓覆之間,其妻現出,冤狀始發,臣自見此獄之後,每以爲罪人雖承款,獄情有可察,則猶宜審察矣。今以國家如天大度言之,則狂夫詬天,天不爲怒,此等罪人,或以爲不足深誅,命減死,則絶島極邊,或全家定配,或長流不赦,無所不可,古事此等事,不害爲聖德事,敢達。右副承旨兪命凝曰,時弼,與醫官五人面質時,無發明之端,以向國悖慢之說,明白承款,犯上不道之罪,殊極絶痛,承款後直爲正刑,自是應行之典,斷不可容貸,臺諫執法之論,誠是矣。至於籍産,則大臣以下禁堂之言如此,自上參酌下敎,何如?上曰,依爲之。光佐又爲進伏曰,小臣每欲陳達而未及矣。大妃殿同氣立朝者,只有參奉金後衍,列朝以來,如此人,每加以恩澤,金後衍,特陞六品,俾之奉養府夫人似好,惶恐敢達。上曰,依爲之。光佐又爲進伏曰,大妃殿進宴,明春退行事及大妃殿下敎進上,依中宮殿時例封進,不但事體未安,殿下孝養之誠,亦無以少伸,依常例封進事,稟于慈聖,下敎之意,仰達矣。厥後未承下敎,兩款事,自上更爲仰稟于慈聖,下敎,以爲奉行之地,何如?上曰,唯。
司諫柳弼垣,持平申致雲所啓,請逆魁昌集·頤命,竝令攸司,亟行斬屍,明正典刑。措語同前上曰,勿煩。
司諫柳弼垣所啓,請金姓宮人行藥者,卽速摘發,出付攸司,快正王法。措語同前上曰,勿煩。
又所啓,請還收大靜圍籬安置罪人申銋,出陸撤籬之命。措語同前上曰,勿煩。
又所啓請還收遠竄罪人任埅,量移之命。措語同前上曰,勿煩。
又所啓,請罪人趙聖集,依前臺批,快正王法。措語同前上曰,勿煩。
又所啓,請亟寢鞫廳罪人慤·星樞,酌處之命。措語同前上曰,勿煩。
持平申致雲所啓,請行藥宮人金姓者,亟命出付攸司,直爲正法。措語同前上曰,勿煩。
又所啓,請還收極邊遠竄罪人金在魯·申思喆·金取魯·金希魯量移,金令行·具鼎勳,放送之命。措語同前上曰,勿煩。
又所啓,請還收罪人尹廷舟,量移之命。措語同前上曰,勿煩。
又所啓,請亟寢鞫廳罪人慤·星樞,酌處之命,依前成命,快正典刑。措語同前上曰,勿煩。
又所啓,向來凶逆之世,執國命顓擅威福也。一種陰邪不逞之類,假借儒名,圖攬朝權,傳神護法,遞相祖述,如權尙夏·李喜朝·鄭澔之屬,寔繁有徒。至如尙夏,本一庸鄙蔭散,都無可取,而特以依倚巨猾,掇拾儒名,在朝諸凶,同聲稱賢,喜朝之邪憸,澔之慘毒,凶德參會,竝爲孼相斯世,陰持悖論,顯助凶威,根柢於澤·球,羽翼乎頤·集,誣賢毒正,無所不爲,背公死黨,唯爲所欲,謂國可讐,謂君可叛,謂父子可絶,卒至於義理晦塞,倫斁彝敗,惡逆肆行,宗社幾危,其欺世禍國之害,烈於洪水猛獸,論其罪狀,可勝誅哉?噫,當頤賊獨對之日,神人震動,中外鼎沸,而尙夏,身居三事,終無一言,及至告廟有命,詢于大臣,而集則沮遏,夏不收議,表裏和應,情跡絶痛,唯彼無君不道之心,乃其傳授次第,此與喜朝之職在憲長,越視君父之危,澔之投進凶疏,顯訟亂賊之罪,自相貫串,曾無異同,而澔及喜朝,旣施屛裔之典,尙夏之官秩自如,國人齊憤,公議愈激,不可以其人之旣骨而置而不論,請故相臣權尙夏,追奪官爵。上曰,依啓。諸臣,遂以次退出。
上在昌德宮。停常參·經筵。
明聖王后忌辰齋戒。
夜四更,流星出井星下,入巽方天際,狀如拳,尾長四五尺許,色赤光照地。
金東弼,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
金始慶啓曰,史局重地,以兼春秋入直,今已經月,事體極爲未安。奉敎尹容,昨日旣有只推之命,更卽牌招察任,何如?傳曰,允。
備忘記,傳于金始慶曰,史官一員待命,騎馬三匹立之。
金始慶,以弘文館言啓曰,本館下番闕直,已至多日,事體極爲未安,校理李承源,修撰金尙奎,昨日違牌,旣有只推之命,更爲牌招察任,何如?傳曰,允。
以校理李承源,修撰金尙奎等牌不進罷職傳旨,傳于金始慶曰,竝推考傳旨捧入。
兪命凝,以問事郞廳,以鞫廳大臣意啓曰,罪人李時弼,結案取招矣,卽伏見傳敎,有減死定配之命,結案招辭,還爲爻周,時弼令本府,依傳敎定配所,而罪名極重,不可循例定配,使之絶島中最遠處發配,何如?傳曰,允。
傳于金始慶曰,正朝賀權停事,分付。
金始慶啓曰,卽因大臣箚批,有佐貳之官變通,令本曹差出之命,吏曹參判鄭齊斗遞差之代,卽當差出,而本曹時無行公堂上,不得擧行,何以爲之?敢稟。傳曰,問于大臣差出。
兪命凝,以問事郞廳,以鞫廳大臣意啓曰,罪人黃夏臣,加刑事,命下矣。卽欲施刑,則氣息微綴,故使月令看審,則四末厥冷,病勢危重云,罪人年老,而當寒重刑,危綴如此,連次加刑,至於徑斃,則盤問路絶,事甚可慮,姑爲停刑,更觀病勢而擧行,似合事宜,敢稟。傳曰,依爲之。
左議政崔錫恒箚曰,伏以開政命下,已至累日,吏曹堂上,無人參政,吏判有闕之代,尙未差出,其在事體,豈容如是?參議變通,蓋出於此,而累次擬望,天點歸於在外之人,聖意所存,雖不敢妄度,第念吏議,乃是極選,不可承乏苟擬,曾經之人,又無在京者,以尹㝚,累次首擬,雖出於不得已,而臣於此,尤不勝惶恐之至。今雖自喉院,啓請變通,前日首擬之人,每每檢擧,似涉煩瀆,臣意參判鄭齊斗,連上辭疏,尙帶虛銜,且聞辭疏,曾已入啓云,儒賢進退,不係於官職之有無,依其疏懇,特爲勉副,其代以在京無故人差出,以爲及時開政之地,而且其辭疏,卽下勉副之旨,期於召致,國事幸甚。儒賢所帶之職,箚請變通,極其未安,而他無善處之道,不得不略陳淺見,惟聖明之留神察納焉。取進止。入啓。答曰,省箚具悉卿懇。佐貳之官變通,誠如卿言,令本曹差出焉。仍傳曰,遣史官傳諭。
上在昌德宮。停常參·經筵。
明聖王后忌辰。
金東弼啓曰,備邊司郞廳,以大臣意來言,今日賓廳坐起日次,而國忌正日相値,不得來會云矣,敢啓。傳曰,知道。
又啓曰,大司憲沈壽賢,執義李濟,持平申致雲呈辭,掌令金濰,受由在外,掌令一員未差,持平李春躋,未肅拜未承批,今日以監察茶時之意,敢啓。傳曰,知道。
假注書李日躋有頉,代以鄭道亨爲假注書。
以沈壽賢爲吏曹參判。
金始慶啓曰,新除授吏曹參判沈壽賢,卽爲牌招察任,何如?傳曰,允。
又啓曰,吏曹參判沈壽賢牌不進推考傳旨,今方捧入,而本曹無行公之員,開政命下,已至多日,尙未擧行,事甚未安,更卽牌招察任,何如?傳曰,允。
又啓曰,吏曹參判沈壽賢,旣已承牌出肅,卽當開政,而日勢已暮,今日又是國忌正日,何以爲之?敢稟。傳曰,明日爲之。
又啓曰,卽者,禁府都事,以大臣意來言,今日當爲鞫坐,而使救療官,看審罪人病勢,則比昨有加云,旣有姑爲停刑,觀其病勢擧行之命,今日鞫坐,不得爲之云矣,敢啓。傳曰,知道。
傳于金始慶曰,明朝,藝文提學命招。
金始慶,以弘文館言啓曰,本館下番闕直,今已多日,事體未安。校理李承源,修撰金尙奎,昨日旣有只推之命,更爲牌招察任,何如?傳曰,允。
以校理李承源,修撰金尙奎牌不進罷職傳旨,傳于金始慶曰,推考傳旨捧入。
吏曹口傳政事,以朴熙晉爲同義禁。
金始慶啓曰,因本院啓辭,同義禁有闕之代,口傳差出,仍卽牌招事,允下矣。新除授同義禁朴熙晉,所當卽爲牌招,而今已夜深,待明朝出牌之意,敢啓。傳曰,知道。
上在昌德宮。停常參·經筵。
李正臣啓曰,藝文提學李肇,承牌來詣賓廳矣。傳曰,書題書入。
傳于李正臣曰,持此書題,與藝文提學,偕往泮宮,儒生等試取以來。
李正臣啓曰,左副承旨金東弼,右副承旨兪命凝,今日病不仕進,出納之地,甚爲苟簡,竝卽牌招,何如?傳曰,允。
以左副承旨金東弼牌不進罷職傳旨,傳于兪命凝曰,推考傳旨捧入。
金始慶,以侍講院言啓曰,兼司書尹聖時,除拜已久,而以本職辭免,尙未肅拜,今已遞本職,時無職名,令該曹口傳付軍職,卽爲牌招肅拜,何如?傳曰,允。
有政。吏批,行判書柳鳳輝未肅拜,參判沈壽賢進,參議尹行敎在外,左承旨李翊漢進。啓曰,因大臣箚辭,有忠淸監司,以堂下備擬之命,方伯之陞品擬望,非本曹所可擅便,問于大臣差出,何如?傳曰,允。又啓曰,新判書柳鳳輝命招,同參政事,何如?傳曰,允。又啓曰,判書柳鳳輝,命招不進,參議尹行敎在外,小臣獨政未安,何以爲之?敢稟。傳曰,仍爲之。以柳鳳輝爲吏曹判書,權益寬爲忠淸監司,李弘模爲敦寧都正,南益華爲宜平君,承襲封君,丁來復·金白虎爲學諭,李檥爲學錄,金演爲戶曹判書,沈仲良爲承旨,李眞儒爲大司憲,尹彬爲掌令,金一鏡爲刑曹判書,權斗經爲副修撰,李眞洙爲司書,李眞儉爲戶曹參判,李廷弼爲兵曹正郞,尹翼駿爲司儀,鄭道顯爲水運判官,洪廷弼爲淸風府使,李熙泰爲軍器判官,趙重昌爲司畜別提,鄭齊斗爲贊善,兼持平黃晸減下,兼持平吳命新減下。
兵批,判書李肇,賜柑事泮宮進,參判金始煥病,參議呂必容進,參知柳萬重,奉命出使,左承旨李翊漢進,以趙泰億·李廷濟·沈珙·尹惠敎·李慶祉·盧恰·李有壽·李時贊·趙賢輔·申悜·權諗·閔光魯爲副護軍,宋宅相·尹聖時爲副司直,金尙星爲副司果,李徵休爲同知,李時綱·李之張·朴尙殷爲僉知,柳龍徵爲司正。
金始慶,以兵曹言啓曰,今十二月初四日,前直長黃尙老稱名人,自丹鳳門入來,差備門外擊錚,極爲駭愕,令攸司囚禁科罪,何如?傳曰,允。
金始慶,以禁衛營言啓曰,戶曹,以經費匱乏,價布一百同,錢文一萬兩許貸事,草記依下矣。成命之下,固當移送,而第念本營宿儲,元來不敷之中,至於錢布歲入,其數不多,近因比歲災減,所捧大縮,員役軍兵,逐朔料下及衣資賞格,許多應用,無以支繼,本營比他軍門,最爲疲弊,雖有若干餘儲,皆是軍需待變之資,不可容易遷動。頃因地部形勢之切急,錢貨一萬五千兩,旣已移送,到今又此多數請貸,殊是意外,本營亦無以應副,所請錢布,不得許貸之意,分付該曹,何如?傳曰,允。
兪命凝啓曰,卽者,禁府都事,以大臣意來言,今日當爲鞫坐,而兩司無行公之員,不得開坐云矣,敢啓。傳曰,知道。
金始慶啓曰,副校理吳命新,因諫長未徹疏中,非斥帶彈行公之語,陳疏徑出,所當直捧禁推,而原疏纔已捧入,此與無端徑出有異,推考警責,莫重禁直,不宜暫闕,副應敎權益寬,校理李顯章,副修撰趙錫命,陳疏未承批,不敢循例請牌,校理李承源,卽爲牌招入直,何如?傳曰,允。
李正臣啓曰,臣承命,與藝文提學李肇,偕往泮宮,儒生等試取,收券參百拾肆張以入之意,敢啓。傳曰,知道。科次書入。
以校理李承源牌不進罷職傳旨,傳于金始慶曰,推考傳旨捧入。
金始慶啓曰,玉堂闕直,事甚未安,校理李承源,旣有只推之命,所當更爲請牌,而家在城外,今已夜深,待明朝牌招,何如?傳曰,允。
司諫柳弼垣啓曰,臣頃叨是職,適有父病,未克肅命,方在縮伏之中,伏見持平申致雲所啓,以金姓宮人行藥者,不卽正法,有所慨然,責三司以不爲伏閤,至請問備之罰,臣看來,不勝瞿然矣。繼伏聞兩司諸臺,紛紜引避,此固循常例套,不足爲異,而第伏念爲君父討賊,大義也,帶推緘行公,細嫌也。臣果承牌出肅,仍爲處置,竝請出仕之後,卽發簡通,要與請對,則三司諸臣,輒復違牌,一不坼見,似此道理,臣所未解,昨因鞫坐姑停,又以直爲伏閤之意發簡,則三司數三人,書送謹悉,其餘諸臣,又不坼見,討復之義,不當若是,而一向遷就,尤爲未安。今朝始乃相率詣闕,則下吏來言,長僚曉使傔人,來呈一疏於政院云,臣聞來驚怪,莫省何故,晩得疏本見之,則乃以冒當處置,苟且爲說,壞損臺體等語,侵斥臣身,不遺餘力,臣實慙赧,繼以慨惋,實不料長僚之言,至於此也。臣徒知討逆之爲重,未免出脚之自輕,則以長僚自處之義,何不卽爲論斥,如今日之爲,而乃於伏閤發簡,諸臺入闕之後,作此忙急之擧,有若沮戲者然,長僚雖自謂善於處臺閣之規例,而臣恐臺閣討逆之義,自此而掃地盡矣。長僚平日言議,固何嘗如此,而或者牽掣群議,旣不能自拔,不參大論,終有媿本心,而有此意外駭聽聞之擧耶?臣竊爲長僚惜之。雖然,旣被其無限譏斥,則何可一刻晏然於臺次乎?請命遞斥臣職。答曰,勿辭。
執義李濟啓曰,行藥宮人之訖未正法,實爲宗社無窮之憂,守閤力爭,不容少淹也。臣於處置見出之後,不敢復以情勢爲諉,今方詣臺,欲參伏閤之論矣,卽伏見諫長之疏,以當初諫臣處置之乖當,大加非斥,至以臺閣體例,因此壞損爲言,臣竊不勝瞿然之至。夫旣曰,處置乖當,則臣以處置中人,冒沒行公,斷無是理,諫臣亦以此引避,則尤不可獨爲晏然於職次,請命遞斥臣職。答曰,勿辭。
兪命凝啓曰,司諫柳弼垣,執義李濟,再啓煩瀆,退待物論矣。傳曰,知道。
副校理吳命新,伏以臣之向來所遭,宜不敢冒進於榮次,而嚴召累降,分義是懼,不得不黽勉就直,仍與臺臣,通議發簡,以爲伏閤爭論之計矣。卽伏見諫長之疏,則以帶彈行公,大加非斥,兩司諸臣,引避退待,在臣廉隅,亦不敢晏然在直,陳章徑出。伏乞聖明,削臣之職,治臣之罪,以肅朝綱,以謝人言,不勝大幸。臣無任屛營祈懇之至,謹昧死以聞。答曰,省疏具悉。爾其勿辭,從速察職。
上在昌德宮。停常參·經筵。
大殿·大妃殿·中宮殿·世弟宮,政院問安。答曰,知道。嬪宮誕日,政院單子問安。答曰,知道。
藥房都提調崔錫恒,副提調李正臣啓曰,日寒轉甚,伏未審此時,聖體,若何?大妃殿氣候,亦復何如?丸劑連爲進御,而寢睡水刺之節,一樣平常乎?臣等率諸醫,趁早入診,詳察聖候宜當,敢來問安,竝此仰稟。答曰,知道。無事。慈殿氣候安寧。丸劑畢進,寢睡水刺,一樣平常矣。勿爲入診。大妃殿·中宮殿,藥房問安。答曰,知道。
金始慶啓曰,來十一日輪對日次,取稟。傳曰,停。
兪命凝,以都摠府言啓曰,今日入直內三廳武兼禁軍及軍兵等,當爲中日習射,而本府褒貶相値,不得爲之之意,敢啓。傳曰,知道。
李正臣啓曰,左承旨沈仲良,今日不爲肅謝,右承旨李翊漢,左副承旨金東弼,俱以病不爲仕進,竝卽牌招察任,何如?傳曰,允。
以左承旨沈仲良牌不進罷職傳旨,傳于金始慶曰,推考傳旨捧入。
兪命凝啓曰,司諫柳弼垣,執義李濟,引避退待,已至經宿,而大司諫尹㝚,正言趙鎭禧·李廷傑,持平申致雲呈辭,獻納沈埈,持平李春躋,陳疏未承批,大司憲李眞儒,掌令尹彬,未肅拜,掌令金濰,受由在外,尙未處置,事甚未安。除未承批·未肅拜·在外外,呈告人員,竝卽牌招,使之處置,何如?傳曰,允。
趙尙命有頉,代以李萬瞻爲事變假注書。
兪命凝,以禁府言啓曰,罪人李時弼配所單子,再昨呈政院矣。臺諫方以還收減死定配之命,陳疏入啓,故配所單子,政院還爲出給,姑不得擧行之意,敢啓。傳曰,知道。
傳于金始慶曰,史官一員待命,騎馬三匹,卜馬二匹立之。
傳于金始慶曰,居首幼學李裕身,直赴殿試,之次進士趙鎭世,幼學朴錘,進士金始煒,幼學李夏發,生員朴趾文,進士李夏宅,竝直赴會試。
金始慶,以內醫院都提調·提調言啓曰,鍼醫李得英等,旣以奪告身勘律矣。其代不可不極擇差出,鄭文恒·崔翊明·趙廷俊,俱以術業精詳,見稱於士夫間,竝卽啓下,仍令該曹,付軍職冠帶常仕,何如?傳曰,允。
金始慶,以禮曹言啓曰,來正月初十日,行宗廟春享大祭親祭事,啓下矣。同日永寧殿,遣大臣設行之意,分付擧行,何如?傳曰,允。
又以禮曹言啓曰,來正月初十日,宗廟春享大祭親行事,已爲啓下矣。五禮儀,有大祀後,陳賀訖,行飮福宴之文,而近年以來,竝爲停止矣。今此親祭後,陳賀·飮福宴等節目,何以爲之?敢稟。傳曰,停止。
又以禮曹言啓曰,來正月初十日,宗廟春享大祭親行出還宮時,王世弟祗迎·祗送之禮及亞獻之禮,竝爲磨鍊乎?敢稟。傳曰,依爲之。
又啓曰,副校理吳命新,疏批已下,卽爲牌招,使之入直,何如?傳曰,允。
以校理李承源,副校理吳命新牌不進罷職傳旨,傳于金始慶曰,推考傳旨捧入。
以統制使新産生靑魚,限內不得封進,惶恐待罪事狀啓。傳于金始慶曰,勿待罪事,回諭。
金始慶,以工曹言啓曰,凡諸色匠人給保之規,戶首每名,毋過奉足二名,而至於水鐵匠,則以元定戶首三十名,定其大中小冶,每冶亦定戶首一名,每名大冶,則給保二十五名,中冶則給保二十名,小冶則給保十五名,昭載大典者,乃爲其役煩之故也。則與他等閑匠手輩特異,烟戶雜役,各別勿侵,在所不已,辛丑年分因渠輩之上言,伐氷之役,特爲勿侵事,覆啓蒙允矣。京兆之新頒事目時,水鐵匠一體出役事,循例啓下,今將出役云,蓋此輩鑄器之規,則只鑄其夜,未鑄其晝,責應之役,則逐日齊待,本曹,奔走於諸處進排,故烟戶之役,不能酬應,其勢誠然,依前勿侵,專爲國役之意,更爲申飭,分付,何如?傳曰,允。
兪命凝啓曰,禁府都事,以大臣意來言,今日當爲鞫坐,而兩司無行公之員,不得開坐云矣,敢啓。傳曰,知道。
持平申致雲啓曰,昨者臣以伏閤事來會,而諸臺因諫長之疏,旋卽引避,玉堂之臣,亦爲陳章迸出,臣亦不敢獨爲晏然,因呈避辭,則喉司不諒,終始還給,不得已呈單退歸,方在踧踖不安之中矣,此際又以僚臺處置,天牌儼臨,分義所在,不得不趨詣,而今此僚臺之避,旣因前事,則臣之不敢可否於其間,前後無異,請命遞斥臣職。答曰,勿辭。
正言趙鎭禧啓曰,如臣無似,忝叨言責,遭彈自列,而反在請出之科,逋召待罷,而終被格外之恩,進退路窮,衷情抑塞,方此尋單縮伏之際,昨伏見右僚避辭,則以前後簡通之不爲拆見,大加非斥,一則曰,似此道理,臣所未解,一則曰,討復之義,不當若是,臣看之未半,不覺毛骨竦然,而亦不得默然無辨也。臣雖庸陋,亦有秉彝,爲君父討賊之義,豈待人之牽率,而後知之哉?第臺閣處義,異於庶官,雖當大論方張之日,苟有大段難冒之端,則引嫌退伏,不敢參涉者,前後何限,而未聞藉重驅迫,如今日右僚之爲者也。況臣所遭,律名雖輕,聲罪極嚴,處置請出,又出同被論之右僚,而耐彈行公,實是國朝三百年所未有之臺例,則臣雖欲不拘細嫌,冒沒隨參,其如物情之駭笑,何哉?其如廉隅之壞損,何哉?試以右僚之所自處者觀之,昨因長僚疏末之斥,顚倒引避,中輟已發之大論,則如臣之被劾當遞,恥以諫職自居者,不欲拆見簡通,事例道理,自當如此,而怒人議已,不少舒究,噴薄餘波,亦及臣身,不亦異哉?雖然,彼此是非,惟當一付公議,而如臣不可蹲冒之端,又加一層矣。卽因處置,召牌儼臨,怵分畏義,不敢荐違,黽勉隨詣,而臣以被斥中人,勢難可否於其間,則以此以彼,俱不可一刻仍冒於臺次也決矣,請命遞斥臣職。答曰,勿辭。
大司諫尹㝚啓曰,臣卽伏見亞僚避辭,則滿紙臚列,辭氣噴薄,反攻臣身,不遺餘力,臣於是,不勝瞿然,繼之以駭惑也。夫爲君父討逆之義,豈獨僚臺知之,而他人不知哉?臣旣遭彈引避,不當出而見出,則便作已遞之官,而不敢以臺閣自居,則簡問之不爲拆見,不但臺例卽然,揆以廉隅,亦不得不爾,雖在大論方張之日,若有嫌礙之端,則引避退縮,不敢與聞者,前後何限,而未聞藉重驅迫,如今日僚臺之爲者也。且臣當遞未遞,情窮勢蹙,旣不敢入參於伏閤之列,則一日虛帶,反增其罪,陳章冀免,勢所不已。當初處置之乖當,實爲臣難冒之一端,則略及疏末,本無他意,而過加慍怒,或斥之以忙急,或疑之以沮戲,而至於傔人直呈之說,大是孟浪,意者僚臺,冒嫌處置,反顧自歉,而緣臣一言,適中其病,乃有此抑勒鉗制之語耶?至於討逆之義,掃地盡矣云者,何其過於自恕,而重於責人乎?僚臺之前後居三司者,不爲不多,而曾無別樣奮發之論,及夫被彈之後,强生風采,驅人於昧討逆之科耶?尤可異者,憲臣請推之啓,論列極嚴,有非尋常規警之比,而處置發簡,曾不留難,獨於臣疏之草草數語,過自引嫌,中輟大論,何其處義之斑駁耶?臣實未曉也。今因處置,召牌降臨,不敢坐違,謹此隨詣,而彈墨未乾,拳踢交加,以此以彼,決不可一刻蹲冒於臺次,則顧何敢可否於其間乎?請命遞斥臣職。答曰,勿辭。
正言李廷傑啓曰,臣自被重勘,使同已遞之人,當大論方張之日,猶不敢冒沒出脚,以致頃者竟違嚴召,雖緣情勢之萬不獲已,而自不勝惶霣訟罪之至,只推之命,遽出常格,感激之衷,憫迫之私,交互弸中,益不知置身之所,而辭單見阻,窮蹙度日矣。不意玆者,又以處置事,天牌儼至,怵分畏義,不得不趨詣,而顧臣難冒之端,有倍前日。蓋亞諫,因長僚未徹之疏,至於引避,而滿紙臚列,無非斥責臣等之言,其曰卽發簡通,一不拆見,似此道理,臣所未解云。夫臺閣之所以爲臺閣,以其有廉義自重故也。臺閣而失廉義,則其他何足論乎?治己而後,可以治人,帶彈行公,古無其例,則雖欲以諫官自居,拆視回簡,其奈先放廉義,自速譏笑,何哉?臣之自初去就,與長僚無異,而今不但長僚,獨被其斥,則臣何敢抗顔臺端,論人可否乎?且臣之情地,非獨此一事也。日昨儒臣,以臣劾罷洪廷弼之事,陳疏詆斥,遣語非常,臣之進退,益甚臲卼,而旣以不敢冒出,至於違召,則理不當以此突出,循常自列,故包羞泯默,以至今日矣。今旣不得已而承牌,則又何敢不爲之竝陳乎?噫,臣非不知權重經之前後訟辯,出於哀苦,趙趾彬之再三沮斥,近於迫切,而顧其本事是非,實有大段關係。夫己巳人乍設庭請之罪,無所逃於人臣法義之誅,而朝廷有大擧措,首相其敢曰不知,其所失得,責有所歸,旣在其位,大體已隳,則其間小小曲折,有不暇論,雖其當日之事,非出自己之心,而身摠百僚,有負職責,則後人,烏得不歸咎於首相,而首相,亦安得以辭其責哉?今若矜憐於重經哀苦之情,而有所饒恕於半日輟籲之罪,則竊恐臣子義節,由此壞盡,將無以樹人紀,而有辭於後世,臣之愚意,實爲是懼,稍加論責於憲臣者,非有愛惡於彼此也。只欲扶立名義,以戒後來爲人臣者,而儒臣所見,一切相反,至有曰,意謂玆事,無甚關係,又曰,言出三司,看作大是非。噫,此無甚關係,則何者爲甚關係,此非大是非,則何者爲大是非耶?游辭眩語,似欲弁髦大防,可謂逐鹿而不見泰山者也。臣實爲世道憂焉。雖然,無論其言意之如何,至有裁警之請,則其所被斥,不比尋常,而今乃經日而來避,臣之所失又大矣。以此以彼,俱難晏然,旣不敢冒當處置,何可一刻仍據於臺次乎?請命遞斥臣職。答曰,勿辭。
兪命凝啓曰,持平申致雲,大司諫尹㝚,正言趙鎭禧·李廷傑,再啓煩瀆,退待物論矣。傳曰,知道。
夜一更二更,月暈。
上在昌德宮。停常參·經筵。
仁烈王后忌辰齋戒。
金始慶啓曰,領議政上疏,縣道到院,而以國忌齋戒,留院之意,敢啓。傳曰,入之。
又啓曰,吏曹郞廳來言,承旨有闕,政事,何以爲之?取稟。傳曰,明日爲之。
又啓曰,校理李承源,副校理吳命新,昨日旣有只推之命,更卽牌招,以爲入直之地,何如?傳曰,允。
兪命凝啓曰,執義李濟,持平申致雲,引避退待,已至累日,而大司憲李眞儒,掌令尹彬,未肅拜,掌令金濰,受由在外,持平李春躋,陳疏未承批,尙未處置,事甚未安。除未承批·在外外,未肅拜人員,竝卽牌招,使之處置,何如?傳曰,允。
以校理李承源,副校理吳命新牌不進罷職傳旨,傳于金始慶曰,推考傳旨捧入。
兪命凝啓曰,鞫廳大臣以下,禁府堂上,來詣請對矣。傳曰,引見。
又以兵曹言啓曰,巡將李兌麟,呈辭在外,時未上來,而今日巡將單子中,該吏忘未懸頉,以致受點云,不勝驚駭。當該書員,爲先自本曹從重治罪,原單子中改付標以入之意,惶恐敢啓。傳曰,知道。
金始慶啓曰,校理李承源,副校理吳命新,旣有只推之命,所當更請牌招,而日勢已暮,待明朝出牌之意,敢啓。傳曰,知道。
掌令尹彬啓曰,司諫柳弼垣,執義李濟,持平申致雲,正言趙鎭禧,大司諫尹㝚,正言李廷傑,竝引嫌而退。避辭見上不拘細嫌,雖有所執,出當處置,見非公議,乖當之斥,自有所歸,以此引嫌,殊涉太過,嫌礙之端,前後無異,不得可否,其勢固然,臺官被推,於例當遞,揆以廉義,勢難仍在。請執義李濟,持平申致雲,竝命出仕,司諫柳弼垣,大司諫尹㝚,正言趙鎭禧,正言李廷傑,竝命遞差。答曰,依啓。
兪命凝啓曰,出仕臺諫出仕事,命下矣。今已夜深,待明朝出牌之意,敢啓。傳曰,知道。
左副承旨金東弼,伏以臣,以積逋之蹤,叨恩除之命,黽勉出肅,少伸分義,而宿患痰病,添劇於夙夜供劇之餘,力疾行公,今至數旬。乃於再昨公退之後,忽覺渾身灑浙,頭惱如碎,嘔吐大作,泄瀉兼發,昏倒床席,不省人事,重之以膈氣上衝,頑痰作孼,頃刻之間,若將隕絶,急灌藥物,未得少效。此際天牌下降,而病狀如右,未免坐違,只推之命,又出常格之外,惶隕踧踖,無地措躬。卽因啓辭,復辱嚴召,怵分畏義,不敢偃伏,玆敢扶舁,進詣於九閽之下,而顧臣此病,非出於一時感傷之比,渾身顫掉,四肢如縳,痰氣痞塞,呼吸甚促,咫尺禁門,無以進步,若不退還私次,趁卽調治,則實有汚穢淸禁之慮。玆敢疾聲仰籲於天地父母之前,伏乞聖慈,俯賜諒察,亟許遞臣所帶職名,仍治臣瀆擾之罪,以安私分,以嚴公法,不勝萬幸。謹昧死以聞。踏啓字。
癸卯十二月初八日巳時,上御熙政堂。鞫廳大臣以下,禁府堂上,請對引見。入侍,右議政李光佐,判義禁姜鋧,同義禁南就明·朴熙晉,右副承旨兪命凝,假注書鄭道亨,記注官李善行,記事官朴性毅。李光佐曰,近來連日陰寒,聖體,若何?上曰,連無事矣。光佐曰,大妃殿氣候,若何?上曰,安寧矣。光佐曰,中宮殿氣候,若何?上曰,無事矣。光佐曰,王世弟氣候,何如?上曰,平穩矣。光佐曰,昨夜鞫廳罪人黃夏臣物故云,御批僞造來歷及持來人姓名,終未現出,今則更無推覈之路,獄事勢將收殺,故敢來請對矣。蓋此獄根委,當初自李萬根,次次援引,至於黃夏臣,參鞫諸臣之意,多以夏臣,素稱愿謹,僞造非所自爲,只以階梯,到夏臣而絶,其所現告,又是身無名無,靡所指的之人,極涉虛踈,累次推問之後,獄體不得不請刑。然,慮其徑斃,欲爲停刑者,又衆議所同,臣昨具短箚,請依李眞淳疏施行,而適聞其子尙老擊鼓,不知有何等辭說,姑且遲待其納供,夏臣今旣物故,此則更無可論,而本事階梯旣絶,反復思之,實無更爲憑覈之路。至於黃尙質,階梯自渠屬夏臣,今無更問之端,南重老,則雖曰參見,旣非尙質所告之階梯,又無與持來人酬酢之證,不可以只爲參見,故當推於渠身,僞造人竟未捉得,誠極絶痛,而今無奈何,此兩人放送之外,無他道。就夏臣供辭中,所謂僞批持來人形狀,謄送兩捕廳,使之物色譏捕,尙質·重老放送,何如?姜鋧曰,御批僞造之人,夏臣不告其姓名,今已徑斃,盤問路絶,在囚罪人黃尙質·南重老,或爲傳書之階,或爲參證之人,而今無可問之端,依大臣所達,放釋兩囚,收殺鞫獄之外,無他道理。而夏臣所謂僞批持傳之人,雖不可準信其言,其年貌服色,考出推案,使之譏捕,何如?南就明曰,今此獄事,萬萬絶痛,而罪人徑斃,盤問路絶,黃尙質·南重老,更無可問之端,依大臣所達,放送似宜矣。朴熙晉曰,臣除拜屬耳,獄事本末,全然不知,只以忝在獄官之列,故隨參請對,而無可仰達之事矣。兪命凝曰,夏臣物故,盤問路絶,黃尙質·南重老,今無更問之端,此大臣及金吾堂上所以請對也。諸臣旣已各陳所懷,明賜下敎,然後可以擧行矣。光佐曰,所謂僞批持示夏臣云者,其形狀,在夏臣招辭中謄出,給兩捕廳,使之各別善爲譏捕,期於斯得,尙質·重老,放送乎?上曰,依爲之。光佐曰,良役事不可少緩,而向日請令郞廳,逐日勤仕看文書矣。諸郞廳,固多公故,而金始鑌一人外,元無來仕人云,除連有公故外,不爲勤仕人員,竝推考,使之逐日來仕,詳閱文書,何如?上曰,依爲之。姜鋧曰,曾因備忘記,在囚罪人,遭親喪者,限成服啓稟保放事,定式施行矣。本府時囚罪人黃尙老,擊錚囚禁之後,適因僚員有故,且値國忌,未卽捧招矣。其父鞫廳罪人黃夏臣物故,囚人黃尙老,依定式限成服保放,何如?以國忌,不得呈草記,敢以口語,仰達矣。命凝曰,判義禁,以在囚罪人,依定式保放事,仰達矣。請賜下敎。上曰,依爲之。鋧曰,鞫廳罪人黃夏臣,一次訊問之後,各別救護事,嚴明申飭,非止一再,而今日物故云,莫重罪囚,不善救護,遽至徑斃,事極驚駭。當該救療官及守直羅卒等,令該曹囚禁覈治,何如?上曰,依爲之。以上出擧條鋧曰,臣有耿耿所懷,敢此仰達。臣年迫八十,病纏膏肓,自量精力,決不可行世,而人微望輕,恩深報蔑,雖不敢援據禮經,引年求退,惟其投閑置散之計,則已決於私心矣。況近來聾病轉劇,咫尺對人,言語不分,尋常酬酢,只憑文字,隨處苟簡,所見駭異,此則非但通朝之所共知,伏想聖明,亦必下燭矣。不肖小臣,曲被兩朝罔極之恩,他餘筋力所及,則雖赴湯蹈火,有不敢辭,而至如聽獄之任,則決非可堪。今年塵忝是任,至於三次,而輒以是病辭職,自上每賜哀憐,輒卽恩遞,前日所不堪之任,今豈可承當乎?卽欲陳疏瀝懇,而適値推鞫,不敢煩瀆,且疏章,每爲政院所阻,設或登徹,文字短拙,未得仰格天心,常用憫切。當昵侍咫尺之時,若不披瀝肝血,則此後從容入侍難期,故敢陳決不堪之實狀,其在聖上體下之仁,亦宜矜諒,臣之兼帶判義禁之任,卽賜鐫遞,千萬懇禱。上曰,勿辭。鋧曰,本府罪囚,連日開坐,故幾盡疏釋,而其中尹憲柱,與臣有嫌礙,衆所共知。前判義禁柳鳳輝,旣已陳疏,引嫌不當,臣亦以有嫌之人,不敢冒嫌議啓也決矣。臣所帶金吾之任,必須速賜處分,然後久囚庶無滯獄之患。故猥陳病狀,仍暴私懇,冀蒙恩遞,而微誠未格,反承勿辭之敎,尤用惶悶,自前首堂引嫌,則令次官替行,不止一再,惶恐敢達。上曰,依爲之。出擧條諸臣,以次而退出。
上在昌德宮。停常參·經筵。
仁烈王后忌辰。
李翊漢啓曰,今日爲政事,命下,而國忌正日相値,何以爲之?敢稟。傳曰,明日爲之。
以執義李濟牌不進罷職傳旨,傳于兪命凝曰,推考傳旨捧入。
以校理李承源,副校理吳命新牌不進罷職傳旨,傳于李翊漢曰,推考傳旨捧入。
李翊漢啓曰,新除授弘文館副修撰權斗經,時在慶尙道安東地,經筵入番事緊,斯速乘馹上來事,下諭,何如?傳曰,允。
兵曹口傳政事,以柳弼垣爲副司果。
掌令金濰啓曰,臣頃蒙恩暇,往省病母,待母病間,今始上來,而得見僚臺論責三司之啓,語意極其嚴截,臣於此,誠不勝愧悚之至。今此逆婢,內處宮掖之中,外結兇逆之徒,表裏和應,常有害聖躬之心,行藥情節,畢露無餘,則留此賊一日,有宗社一日之憂,爲今日臣子者,孰敢少緩於沐浴之義?而臣自外承召之後,旋以母病,陳章下鄕,故果不得出力廷爭,致令論斥之言,發於僚席之間,不職之罪,臣無以自解,其何可一刻仍冒於臺次乎?請命遞斥臣職。答曰,勿辭。兪命凝啓曰,掌令金濰,再啓煩瀆,退待物論矣。傳曰,知道。
李翊漢啓曰,使臣回還時,彼中咨文,例於復命日卽呈,而今番進香使,齎來回咨,復命三日,始爲來呈,有違前例,事甚稽緩。三使臣竝推考,當該譯官,令攸司推治,何如?傳曰,允。
上在昌德宮。停常參·經筵。
李翊漢啓曰,明日小寒,日暖間視事,頉稟。傳曰,知道。
金始慶啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管申光夏,以御營中軍軍兵等中日試放事,南小門洞晝仕進去之意,敢啓。傳曰,知道。
李翊漢啓曰,校理李承源,副校理吳命新,昨日又有只推之命矣。玉堂曠直,已至多日,事軆極爲未安,更爲牌招,何如?傳曰,允。
以校理李承源,副校理吳命新,執義李濟牌不進罷職傳旨,傳于李翊漢曰,推考傳旨捧入。
有政。吏批,行判書柳鳳輝未肅拜,參判沈壽賢進,參議尹行敎在外,同副承旨金始慶進。兵批,判書李肇藥房進,參判金始煥進,參議呂必容病,參知柳萬重,奉命出使,同副承旨金始慶進,以呂必容爲承旨,李廷濟爲大司諫,金重熙爲司諫,李眞洙爲正言,尹恕敎爲正言,宋眞明爲副校理,李眞儉爲同義禁,吳命峻爲知敦寧,朴師悌爲兵曹佐郞,柳儼爲兵曹佐郞,權宏爲刑曹正郞,金浚衍爲司僕主簿,吉景祖爲直講,安世甲爲直講,權啓爲濟用奉事,權萬斗爲典籍,呂善長爲修撰,吳光運單付承文博士,宜安君南益華,振武功臣宜春君南以興嫡長孫,依法典封君,蓬城君鄭必世,在喪終制,權宏·柳儼,單付兼春秋。
兵批,金東弼·尹㝚,付副護軍,趙鎭禧·李廷傑,付副司果,鄭文恒·崔翊明·趙廷俊,付副司勇,李壽長爲水原監牧官,朴遠普爲咸興監牧官。
李正臣啓曰,今日政新除授承旨,待下批,卽爲牌招察任,何如?傳曰,允。
李翊漢啓曰,上番兼春秋李善行,身病猝重,勢難察任,今姑減下,其代令該曹差出,何如?傳曰,允。
又啓曰,掌令金濰,引避退待,而大司憲李眞儒,執義李濟,掌令尹彬,持平申致雲呈辭,持平李春躋,陳疏未承批,尙未處置,事甚未安,除未承批外,呈告人員,竝卽牌招,使之推移處置,何如?傳曰,允。
金始慶,以義禁府言啓曰,以慶尙左道暗行御史書啓,刑曹粘目,彦陽前縣監李台望,新寧前縣監愼爾定,仁同前府使李思牧,柒浦前萬戶沈萬雄等,移本府處置事,允下矣。李台望·愼爾定·沈萬雄等,今方待命於本府,竝卽拿囚,而李思牧,方在京畿利川地本家云,依例發遣府書吏,拿來,何如?傳曰,允。
又以備邊司言啓曰,都目大政,必於今月內設行,而吏曹判書柳鳳輝,雖有身病,聞已向差,而除拜已久,尙未出肅,度支爲任,亦甚緊重,而戶曹判書金演,除拜已久,又無行公之擧,事甚未安,竝卽牌招察任,何如?傳曰,允。
假注書鄭道亨有頉,代以金浩爲之。
金始慶,以兵曹言啓曰,本曹褒貶,定行於明日,而參知臣柳萬重,奉命出使,參議臣呂必容,移拜承旨,參判臣金始煥,今方入直,他無推移同參之員,參議有闕之代,令該曹,以在京無故人,口傳差出,仍卽牌招,以爲替直後出往,同參磨勘之地,何如?傳曰,允。
開城留守柳重茂狀啓,本府沙工徐太友等五名渰死事。傳于金始慶曰,渰死人等,令本道恤典擧行。
吏曹口傳政事,以徐命淵爲兵曹參議。
金始慶啓曰,因兵曹草記,參議有闕之代,口傳差出,仍卽牌招事,允下,新除授兵曹參議徐命淵,所當牌招,而今已夜深,待明朝出牌之意,敢啓。傳曰,知道。
李翊漢啓曰,校理李承源,副校理吳命新,旣有只推之命,新除授修撰呂善長,時未肅拜,所當竝卽牌招入直,而日勢已暮,待明朝牌招,何如?傳曰,允。
又啓曰,新除授弘文館副校理宋眞明,時在黃海道海州地,斯速乘馹上來事,下諭,何如?傳曰,允。
金始慶,以漢城府言啓曰,因工曹啓辭,水鐵匠人等,藏氷之役勿侵事,允下矣。藏氷,國之所重,而亦係御供之役,與他尋常坊役,事體不同,故士夫及常時不應役之類,抄出啓稟使役,而諸上司啓下匠人,一體出役,元無許減之例矣。辛丑年則因水鐵匠人上言,自工曹氷役勿侵事,覆啓蒙允,而本府未及變通,雖有一番蠲減之事,上年又自本府,入啓出役,則不可以一番許減之故,而援以爲例,況且近來氷役之戶,比前大縮,以若干氷丁,末由盈庫,曾前不應氷役之類,又爲加抄使役,則年年應役之水鐵匠人,決無減役之理,依前定奪,使之出用,何如?傳曰,允。
吏批啓曰,判書柳鳳輝未肅拜,參議尹行敎在外,小臣獨政未安,何以爲之?敢稟。傳曰,仍爲之。
又啓曰,臺諫及玉堂闕員,今當差出,而擬望之人乏少,承旨及相避·外任,竝擬,何如?傳曰,允。
掌令尹彬啓曰,請行藥金姓宮人者,亟命出付攸司,直爲正法。措語同前請還收遠竄罪人金在魯·申思喆·金取魯·金希魯等量移,金令行·具鼎勳放送之命。措語同前請亟寢鞫廳罪人慤·星樞等酌處之命,依前成命,快正典刑。措語同前請亟寢鞫廳罪人李時弼,減死定配之命,仍令鞫廳,依法處斷。措語同前請還收㮒·煥·爀等職牒還給之命。措語同前掌令金濰,以引嫌而退,被推諸臺,皆已見遞,其所立落,宜無異同,請掌令金濰遞差。答曰,不允。處置事,依啓。
東昌君炡疏曰,伏以臣,經年一疾,出沒死生,前後朝班,一未趨參,分義虧缺,只自悚懼,而顧今疾病沈綿之中,又有萬分痛迫之私情,敢此冒死哀籲於宸嚴之下,伏乞聖明,曲加矜察焉。臣之先父錦川君臣榰,衣冠之藏,在於楊州三十里地,而不幸今者,凶穢之變,遽發於封塋之內,臣兄東善君炳,前月猝又奄忽,臣不勝痛殞驚迫,將欲移厝先父臣于加平先隴之側,而術家所拘,旣不得永窆,又不忍一刻暫留於逢變之地,方以今月初九日,權厝于加平先隴局內,而臣兄旣已卒逝,無他兄弟可以主管大事者,臣雖病委床席,奄奄欲盡,而揆以人子情禮,有不容身有病故,而不得親往者矣。方欲不計顚仆,擔舁作行,臣之情理,其亦慼矣。今當曠日遠出,不敢擅便,故玆敢疾聲哀號於聖慈之下。伏願聖明,曲垂哀憐,往還間特許恩暇,俾伸人子至情,千萬幸甚。入啓。答曰,省疏具悉,卿其依疏辭往省焉。
敎咸鏡監司李宜晩。王若曰,王者勵俗之政,旌別是先,人臣殉國之忠,險夷不擇,故予意寔出於寵奬,豈卿行或憚於賢勞?惟卿,忠孝承家,淸白勵志,韋氏之遺訓,克嗣名相有孫,陳家之盛譽,齊稱乃兄難弟,自通籍殆踰三紀,計在朝未嘗朞年,間受任於爲符,爭推簡約之治,晩綴班於禁省,實多謇諤之風,進非干時,得喪一委之造化,退亦憂國,忱誠屢悉於實封,迨先朝覃恩耄耆,以稀年晉秩緋玉,雖桑海之頻閱,身名克完,而衡泌之自娛,淸貧奚病,屬値昨歲之改紀,迺試湖路之褰帷,嚴鄭公威名,致雪山之增重,吳隱之廉操,覺貪泉之愈淸,閭井歡顔,惠悉遍於蔀屋,豪猾屛跡,績已成於瓜時,超然丘壑之徑還,晏如簞瓢之活計,念彼有北之區域,曾是我東之汧雍,山川卽王跡之肇基,陵邑所在,壤地與胡界而相接,防戍不輕,何比歲飢饉之荐仍?伊命吏撫御之多舛,土瘠而生理益薄,率多犯越之憂,地遠而王化不沾,實難懷輯之道,豐貂細葛,重困掊克之煩徵,苦蘖淸氷,須得按廉之良吏,肆當臬臣之新喪,益見廷議之咸推,旣佳政茂著於湖藩,斯隆褒復畀以使節,玆授卿以咸鏡道觀察使·兼兵馬水軍節度使·巡察使·咸興府尹,卿其祗若寵命,往釐職司,敷文敎而奮武威,以固吾圉,牧疲氓而祛弊瘼,克殫乃心,淸嚴乃所自持,何待勤諭,寬裕足以有濟,宜戒過剛,他如裁稟之規,厥有典例可倣,重念今日之行部,應感昔年之趨闈,靜樹無停,奈三釜之靡逮,甘棠勿剪,佇雙美之竝傳。於戲,昇平今幾百年,憂虞非止一事,宵衣旰食,予無樂乎爲君,雪車風旗,卿可辭於于役,知長孺補拾之願,豈欲遠之?非孟博澄淸之才,無可任者,吾且召矣。卿其欽哉。故玆敎示,想宜知悉。知製敎權詹製進
上在昌德宮。停常參·經筵。
李正臣啓曰,來十五日儒生殿講日次,而上前開拆相値,頉稟。傳曰,知道。
金始慶啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
李翊漢,以都摠府言啓曰,副摠管申光夏,以兵曹褒貶時部將等第磨勘事,外兵曹晝仕進去之意,敢啓。傳曰,知道。
金始慶啓曰,吏曹判書柳鳳輝,雖有身病,聞已向差,而昨旣違牌不進,今又連呈辭疏,其在事體,誠爲未安,更爲牌招察任,何如?傳曰,允。
又以校理李承源,副校理吳命新,修撰呂善長牌不進罷職傳旨,傳曰,推考傳旨捧入。
又啓曰,校理李承源,副校理吳命新,修撰呂善長,旣有只推之命,所當更請牌招,而日勢已暮,待明朝牌招,何如?傳曰,允。
持平李春躋啓曰,情病俱苦,猥上辭本,恭俟處分,殆過旬月,虛帶職名,一味悶蹙,尋單見阻,益復狼狽。顧今可引之嫌,當遞之義,非止一二,則亦何可一向泯默,不思所以自處也哉?向臣之論姜必慶,所見適然耳。固無已甚之意,而爲之救解者紛然,臣竊惑焉。及聞其未徹之疏,乃能知時議之正且是也,而有意歸附,則始覺其趨向之際,用舍之間,自有方便機括,而臣顧未之知也。念臣弱齡孤進,昧於世情時態,若謂之齟齬樸鹵則可也。寧復有難嬰之鋒銳,而儒臣下語,太不斟量,斥之以移兵,嘲之以插木,乍操乍縱,譏切非常,此固臣難安之一端,抑臣於僚臺論責三司之啓,有不勝瞿然者,行藥逆婢之尙未斯得,實爲無窮之憂,則請討之誠,孰敢少緩,而臣嘗忝叨諫職,亦不過謄傳故紙,而未能出身廷爭,則不職之罪,無以自解。臣方被劾縮伏,則簡通之見與不見,雖非可論,而諫臣之避,旣以一不拆見爲斥,則亦不可晏然,被推諸臣相繼引避,而皆已見遞,則揆以廉義,尤不容一刻仍冒,請命遞斥臣職。
李翊漢啓曰,持平李春躋,再啓煩瀆,退待物論矣。傳曰,知道。
大司憲李眞儒,掌令尹彬啓曰,請行藥宮人金姓者,亟命出付攸司,直爲正法。
請還收極邊遠竄罪人金在魯·申思喆·金取魯·金希魯等量移,金令行·具鼎勳,放送之命。
請還收罪人尹廷舟,量移之命。
請亟寢鞫廳罪人慤·星樞等酌處之命,依前成命,快正典刑。
請亟寢鞫廳罪人李時弼,減死定配之命,仍令鞫廳,依法處斷。措語竝見上
逆賊緣坐,三尺至嚴,不容撓屈也,明矣。㮒·煥·爀等,放歸田里,雖出於一時特恩,而至於還給職牒,復屬宗籍,實是萬萬意慮之外,使柟,非逆則已,不然,則豈使逆親緣坐,復授職秩,有若尋常罪愆之年久甄復者哉?前後此命,因臺啓還寢者,凡幾遭矣。而今因年例歲抄,又有給牒之命,殊非嚴邦憲尊國體之道,而至於譜略之書其職名,視同平人,有駭觀瞻,請還收㮒·煥·爀等職牒還給之命,自今勿復書入於歲抄,譜略所書職名,亦命刪去。
科場試題,不得重出,例也,而今番賜柑之科賦題,乃是今式年會試所出之題,曾未數月,有此疊出,其不能致察,矇然書入之失,宜有警責之道,請藝文提學李肇推考。
引嫌而退,上款所引,元非可論,臺官帶推,其勢難仍,請持平李春躋遞差。
答曰,不允。處置事,依啓。
戶曹判書金演疏曰,伏以臣,年至病痼,衰朽日甚,自分屛廢,無望陳力,不意度支之命,忽及於已試僨敗之身,臣誠惶感悶蹙,罔知攸處也。臣於改紀之初,謬辱聖簡,特授本職,臣於此任,豈有一分承當之望?而祗緣時値艱虞,感激洪造,不得已黽勉冒出,而首尾半載,絲毫無補,尋常愧慄,若負大何,臺言果發,至請遞改,至今追思,餘悸在心,今於新除之下,其不可徒恃聖眷,不恤人言,苟然冒當,重僨劇務也,明矣。仍伏念地部長席,專管財賦,事務之浩繁,責任之緊重,非比他司,而矧今國儲告罄,經費無繼,雖使才智者當之,計沒奈何?是豈如臣空疎癃羸,所可堪當也哉?噫,才分不逮,旣不能周事務,幹局素乏,又不足以釐財用,則人器之不稱,已不可言,而顧臣七耋奄屆,百病交侵,精神筋力,消鑠無餘,素患痰眩之症,已成根柢,少失將攝,輒發暈瞀,阿睹之患,挾火昏翳,似此病狀,斷無肅命供仕之望,昨因備局草記,召牌降臨,病狀如右,未免坐違,罪戾層積,惶〈恐〉無地。伏乞聖明,將臣新授之任,亟許鐫遞,毋致重誤國事,千萬幸甚。答曰,省疏具悉。度支之務,匪卿莫可,勿辭行公。
忠淸監司權益寬疏曰,伏以臣,庸碌謭劣,百不猶人,前後踐歷,罔非踰涯,絲毫無補,媿懼徒積,雖循次例陞,尙云僥冒,今從侍從之班,超授方面之任,此誠朝廷極選,仕宦至榮,歷數輓近,僅有一二,而承乏充擬,猥加於臣,臣聞命怵惕,歷累日,而罔知攸措也。噫,今日監司,卽古連帥,專制一道,統攝列邑,任兵民之責,掌黜陟之權,苟非才猷足以需用,威望足以憚壓,則莫宜居之,況湖西一路,介在畿湖,地大而役重,民困而俗悍,比諸兩南,尤稱難治,而目今良役之弊,急於水火,廟堂銳意矯革,相臣箚請陞擬,顧臣何人,敢當此時此任也?臣素乏材具,少多疾病,筋骸早衰,神識已耗,事務情僞,都不通曉,尋常酬應,亦多廢閣,將何以稱特簡之意,副委畀之重也?負山有憂,集木爲墜,側聽屢日,未聞有司直之論,䮕正之擧,今始露章自列。伏乞聖慈,將臣新授職名資級,亟命收回,更畀可堪之人,以重名器,以安私分,不勝幸甚。答曰,省疏具悉。卿其勿辭,速往欽哉。
上在昌德宮。停常參·經筵。
藥房都提調臣崔錫恒,副提調臣李正臣啓曰,日氣陰寒,伏未審此時,聖體,若何?大妃殿氣候,亦復何如?寢睡·水刺之節,一樣平常乎?當歸龍薈丸,今已畢進,臣等不可不率諸醫,趁早入診,詳察聖候後,議定繼進當否,敢來問安,竝此仰稟。
答曰,知道。無事。慈殿氣候安寧,寢睡·水刺平常矣。
藥房再啓曰,臣等入診退出後,與諸御醫,反覆商議,則皆以爲,臞仙南極丹,累劑進御之後,旣承有效之聖敎,不必更議他藥,南極丹蜜水和薑汁,調進宜當云,此藥一劑,卽爲劑入之意,敢啓。傳曰,知道。
大妃殿·中宮殿,藥房口傳問安。答曰,知道。
備忘記,傳于李翊漢曰,今下弓矢,防垣萬戶張溟翰處給送。
呂必容啓曰,戶曹判書金演,疏批已下,卽爲牌招察任,何如?傳曰,允。
金始慶啓曰,忠淸監司權益寬,疏批已下,卽爲牌招,使之肅謝,何如?傳曰,允。
又啓曰,卽者吏曹郞廳來言,今日爲政事命下,而判書柳鳳輝,陳疏未承批,參判沈壽賢,病不來,參議尹行敎在外,不得開政云,參判沈壽賢,卽爲牌招開政,何如?傳曰,允。
又啓曰,都事·守令之未署經,至於七員之多,憲府則旣已署經,而諫院無行公之員,尙未署經,除呈辭入啓外,呈告未肅拜人員,竝卽牌招,以爲趁速署經之地,何如?傳曰,允。
李翊漢,以義禁府言啓曰,彦陽前縣監李台望,新寧新縣監愼爾定等原情公事,除刑推議處事,判下矣。御史封進文書,下本府,以爲議處時憑考之地,何如?傳曰,允。
又以校理李承源,副校理吳命新,修撰呂善長牌不進罷職傳旨,傳曰,推考傳旨捧入。
有政。吏批,行判書柳鳳輝,陳疏未承批,參判沈壽賢進,參議尹行敎在外,同副承旨金始慶進,李仁復爲承旨,宋眞明爲獻納,李廣道爲掌令,李普昱爲持平,李重述爲輔德,金始炯爲文學,李聖臣爲司書,金東弼爲刑曹參議,鄭錫圭爲延安府使,李萬東爲濟原察訪,趙壽彬爲尙衣直長,吳命新爲兼中學敎授,韓德全爲典籍,申爲典籍,朴弼文爲儀賓都事。
兵批,判書李肇病,參判金始煥病,參議徐命淵進,參知柳萬重病,同副承旨金始慶進,李眞淳·金濰,單付副護軍,兪命凝·李春躋·沈峻,單付副司直,金尙奎·趙錫命,單付副司果。
備忘記,傳于金始慶曰,進宴事累次仰請而不從,從容更請爲宜,進上,待豐年復舊爲敎,不得已奉承矣。
大司諫李廷濟,正言李眞洙啓曰,請金姓宮人行藥者,卽速摘發,出付攸司,快正王法。
請還收大靜圍籬安置罪人申銋,出陸撤籬之命。
請還收遠竄罪人任埅,量移之命。
請罪人趙聖集,依前臺批,快正王法。
請亟寢鞫廳罪人慤·星樞等酌處之命,卽日嚴鞫,快正王法。措語竝見上
日昨前執義洪廷弼之處置憲臣,大拂公議,諫啓駁罷,誠得臺體,而校理李承源,投進一疏,費辭營救,至謂之玆事,無甚關係,而看作大是非。噫,事係名義,所關莫重,則是非之大,孰過於此,而承源,職在論思,乃爲此放倒名義之言,聽聞俱駭,輿論齊憤,不可無警責之道,請校理李承源罷職。答曰,不允。末端事,依啓。
辰時,上御熙政堂,藥房入診入侍,都提調崔錫恒,副提調李正臣,假注書韓師得,記注官權宏,記事官朴性毅入侍,醫官方震夔·許坫·崔龜慶·李泰亨·權聖揆,方外醫官金壽奎。上西向坐,錫恒進伏曰,日氣陰寒,伏未審此時,聖體,若何?上曰,無事矣。又拜曰,大妃殿氣候,一樣安寧乎?上曰,安寧矣。又拜曰,中宮殿氣候,亦何如?上曰,無事矣。又拜曰,世弟宮氣候,亦何如?上曰,平穩矣。又拜曰,當歸龍薈丸,今已畢進,令醫官診察後,更議他藥,何如?上曰,依爲之。方震夔診脈後退伏曰,左右脈候暫沈,寸關脈帶數矣。許坫診脈後退伏曰,脈候左右三部,比向時暫沈,而右手寸關暫數矣。崔龜慶診脈後退伏曰,左右脈候沈,兩寸帶數矣。李泰亨診脈候退伏曰,左右脈皆沈,而右關暫數,似有胃熱矣。權聖揆診脈後退伏曰,左右脈度沈數矣。金壽奎診脈後退伏曰,脈度左右暫數矣。錫恒曰,龍薈丸今已畢進,其果有效乎?上曰,有效矣。錫恒曰,吏曹判書柳鳳輝,前任東銓時,爲政公平,頗有調劑之效,徑先遞任,朝中諸議,無不慨惜,今又除拜,聖意所在,亦可見矣。近來都目大政,每每過時,誠甚可慮,不可不趁卽出仕,使之趁歲前,設行大政,而辭疏未及承批云,斯速下答,催促行公,俾無都政遷就之弊,仍爲久任,則裨益必多,旣有所懷,敢此仰達。上曰,當依此爲之。
錫恒曰,訓鍊大將尹就商,頃因臺疏之侵斥,至於待命金吾,旋因聖敎,退去私第,而印信送于北營,凡干軍務,一不干涉云,將臣事體,與他自別,況三司諸議,皆以臺疏爲太過,一世公議,據此可知。京兆本職呈辭,旣已入啓云,自當解免,兼帶將任,則決不可變通,勿復撕捱,斯速行公事,分付,何如?上曰,依爲之。
錫恒曰,兵曹判書李肇,今番柑製時,以賦題書疊出,臺臣陳啓請推,故不爲行公云,非但本兵軍務積滯,且兼藥院提擧之任,臘藥監劑,一時爲急云,請推之啓,亟賜允從,使之催促行公,何如?上曰,當依此爲之。
正臣進伏曰,小臣每以內資寺,煩稟,極知其惶恐,而事勢有不得已者,復此仰達矣。本寺以逐日供上衙門,物力蕩殘,不成貌樣,故相臣趙泰耉,故相臣金宇杭,連次奏達,縷縷陳弊,近來本寺之弊,日益滋甚,故臣於秋間,旣以兒房啓辭,悉陳其弊端,前月又復筵達,以請其變通,而戶曹未及擧行,方極悶慮之中,昨日司憲府,未詳本寺疲殘,若此之甚,乃以內資等四處監察,月令復舊事,啓目蒙允矣。前夏重臣之陳達革罷,蓋爲四處物力之凋弊,而若論其凋弊,則內資尤甚,莫重供上,方以闕封爲慮,臺監月令,又何暇責應耶?旣罷之後,今又復設,則決無支堪之勢,請內資寺監察月令,仍前革罷,何如?上曰,依爲之。錫恒曰,李正臣所達之言,是矣。蓋監察爲任,甚苦且劇,而憲府無物力,不得顧助,有月令分屬之規,亦不可不慮,而四司中內資寺,最爲疲殘,玆因提調所達,已蒙依施,而禮賓寺凋弊,無異內資,一體革罷於月令中,何如?上曰,依爲之。
上在昌德宮。停常參·經筵。
夜四更五更,月暈兩珥,廻火星。
李正臣啓曰,小臣以內資寺提調,褒貶坐起進去,下直。傳曰,知道。
李翊漢啓曰,吏曹郞廳來言,守令有闕,政事,何以爲之?敢稟。傳曰,明日爲之。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管申光夏,以禦營中軍軍兵等中日試放事,南小門洞晝仕進去之意,敢啓。傳曰,知道。
李正臣啓曰,新除授承政院右副承旨李仁復,時在慶尙道順興地,斯速乘馹上來事,下諭,何如?傳曰,允。
金始慶啓曰,玉堂闕直,已過累日,卽今無故之員,只有呂善長一人,而强引不當引之嫌,一向違牌,無意行公,其在事體,殊涉未安,昨日旣有只推之命,更卽牌招,使之入直,何如?傳曰,允。
又啓曰,行吏曹判書柳鳳輝,疏批已下,卽爲牌招察任,俾無大政遷就之弊,何如?傳曰,允。
李翊漢,以吏曹言啓曰,敬陵參奉林沃,恭陵參奉李浹呈狀內,身病沈綿,無望供職云,竝改差,何如?傳曰,允。
又以義禁府言啓曰,仁同前府使李思牧原情公事,除刑推議處事,判下矣。御史封進文書,下本府,以爲議處時憑考之地,何如?傳曰,允。
又以宗簿寺官員,以提調意啓曰,本寺,撰錄璿源,糾檢諸宗,且兼宗學敎誨之任,體例之尊重,事務之自別,有非諸各司之比,衙門淸寒,全不得成樣,而他無變通之道,已至莫可收拾之中,今聞黃海道長淵地,有安東池·連河地·鋤乙言地,元來空闊抛棄云。此三處,以爲折受,募民起耕,收稅補用,則非但本寺之蘇殘,其在民人等,亦不無蒙利之道,折受補用事,分付該道該邑,何如?傳曰,允。
掌令尹彬啓曰,請行藥宮人金姓者,亟命出付攸司,直爲正法。
請還收極邊遠竄罪人金在魯·申思喆·金取魯·金希魯等量移,金令行·具鼎勳,放送之命。
請還收罪人尹廷舟量移之命。
請亟寢鞫廳罪人慤·星樞等酌處之命,依前成命,快正典刑。
請亟寢鞫廳罪人李時弼減死定配之命,仍令鞫廳,依律處斷。
請還收㮒·煥·爀職牒還給之命,自今勿復書入於歲抄,譜略所書職名,亦命刪去。
請藝文提學李肇推考。措語竝見上
新除授持平李普昱,時在全羅道光州地,請斯速乘馹上來事,下諭。答曰,不允。末端兩件事及下諭事,依啓。
行吏曹判書柳鳳輝疏曰,伏以臣,人無可取,病固當廢,而纔遞天官,旋除地部,又自地部,移授天官,國家重任,若已固有,聞命以還,驚惶罔措,屢日而不能自定也。夫銓衡長席,卽古所稱冢宰,邦政之責,固非可論,而雖以尋常職務言之,朝議之辛甘,非重望,無以調劑,人物之臧否,非明識,無以鑑別,此豈如臣庸愚謭劣,所可每每叨冒者哉?已試蔑效之地,誤恩荐下,揣分量才,臣實自知其萬萬不似,而抑恐大有乖於聖朝難愼之政也。且臣脚病之外,素有膈痞之症,頃又復發,源委旣痼,痛勢轉劇,當痛之時,殆若頃刻難保,少愈之後,輒復數月彌留,眞元日敗,完復無期。臣雖不計死生,一出申謝,亦有不可得者,玆於荐召之下,轉動無路,終自陷於逋慢之科,臣罪至此,萬殞猶輕。伏乞聖慈,俯賜諒察,將臣新授職名,亟許遞改,毋曠重務,不勝萬幸。答曰,省疏具悉。卿其勿辭,從速行公,毋使大政遷就。
上在昌德宮。停常參·經筵。
夜二更,月犯東井星。
李翊漢啓曰,大司憲李眞儒,掌令尹彬,持平申致雲呈辭,執義李濟,未承批,掌令李廣道未肅拜,持平李普昱在外,今日以監察茶時之意,敢啓。傳曰,知道。
呂必容啓曰,右承旨沈仲良,陳疏未承批,右副承旨李仁復在外,出納之際,事多苟艱,而同副承旨金始慶,今日病不仕進,卽爲牌招,何如?傳曰,允。
又啓曰,戶曹判書金演,除拜屢日,連違召牌,尙不出肅,度支事務,積滯可慮,更爲牌招,何如?傳曰,允。
又以判尹尹就商三度呈辭,傳曰,只遞本職。
李翊漢,以實錄廳郞廳言,以摠裁官意啓曰,本廳堂上有闕之代,以禮曹參判徐命均差下,謄錄郞廳尹彙貞,身病苦重,不得察任,今姑改差,以權知承文院副正字朴文秀差下,使之察任,何如?傳曰,允。
又以承文院官員言,以都提調意啓曰,本院寫字官李壽長,能解楷法正韻,且多功勞,故去壬寅年,因其上言,自本院覆啓,依李翊臣例,別付司果祿矣。今者李壽長,適差外任,而寫字官李義芳,亦能書楷,功勞且多,依李翊臣在喪時,替付李紀之例,李壽長遞還間,李義芳替付其祿,以爲激勸之地,何如?傳曰,允。
又以侍講院言啓曰,本院新除授輔德李重述,時在京畿楊州牧任所,文學金始炯,時在全羅道南原縣任所,書筵入番事緊,請竝斯速乘馹上來事,下諭,何如?傳曰,允。
又以弘文館言啓曰,本館下番修撰臣呂善長,以實錄廳郞廳,晝仕出去,而每每草記,殊涉煩瀆,今後則除草記往來之意,敢啓。傳曰,知道。
又以弘文館言啓曰,本館番次之苟簡,未有甚於近來,上番闕直,已至多日,事體極爲未安,無故之員,只有校理李顯章一人,而疏批未下,不得循例請牌,闕員未差之代,今日政差出,仍卽牌招,以爲入直之地,何如?傳曰,允。
有政。吏批,行判書柳鳳輝進,參判沈壽賢進,參議尹行敎在外,左副承旨李翊漢進,梁廷虎爲楊州牧使,尹東洙爲丹陽郡守,尹會爲南原縣監,尹聖時爲吏曹佐郞,趙翼命爲兼司書,崔錫恒爲禁衛都提調,尹聖和爲典牲奉事,李澈坤爲永禧殿參奉,鄭達先爲敬陵參奉,金潚爲恭陵參奉,尹宗夏爲東部參奉,李敬躋爲司僕僉正,趙泰億爲判尹,權以鎭爲刑曹參判,東城君睦虎龍,今加嘉義。
兵批,判書李肇病,參判金始煥病,參議徐命淵進,參知柳萬重病,左承旨李翊漢進,兵批承旨啓曰,判書李肇,病不來,且無送西之事,無政事之意,敢啓。傳曰,知道。
吏曹口傳政事,實錄同春秋徐命均,兼春秋朴文秀。
李萬瞻病,代以趙鏛爲事變假注書。
李翊漢,以備邊司言啓曰,摠戎廳兵房軍官來言,本廳癸卯秋冬等褒貶,摠戎使李森,以身病受由,下去于溫井,未及上來,故限內不得磨勘云矣,敢啓。傳曰,知道。
又以義禁府言啓曰,時囚罪人黃尙老,遭其父喪,依定式啓稟,限成服保放矣。今聞已過成服云,卽爲還囚之意,敢啓。傳曰,知道。
金始慶,以工曹言啓曰,本曹所管各津鎭船之緊重,與外方戰船,旣無彼此之殊,而戰船則年例改造之時,容入材板,已有長養之山,津船則限滿新造之役,無歲無之,而元無定斫之處,不可不入峽貿材,而雖有可斫之處,私商則無事斫來,本曹差人則未免空還,使莫重津船,至於違期未備,其爲公不勝私之狀,誠極寒心。卽伏聞麟蹄龍臺山頭,所謂山臺洞,卽辛丑年內司之行關斫材處,而尙有數百條所餘,其傍近東開洞,又有船材可合者云,旣許內司之斫取,則其非禁山,明白無疑,待差人入去,山臺洞及東開洞,一體許斫,而此處盡斫之後,則前頭之勢,亦甚可慮。峽邑之禁山外界,亦許斫用之意,分付該道,而本曹之貿來船材時,各邑之勒脅收稅,極爲無謂,別樣嚴飭,復踵前習,則當該守令,入啓論罪,而地部之材木收稅,雖有其規,至於船材,在地部,此不過爲發賣之歸,在本曹,爲莫重造船之用,則宜屬本曹,以爲收稅補用之地,而托以經費,不許移稅,當此船材苟簡之日,不可無變通之道。自今以後,船材收稅一事,移屬本曹,而地部若以經費爲言,則各年船材之流下,或多或少,取其居中者,依發賣詳定之價,自本曹逐年送價於地部而取用,則實合共濟之道,竝以此爲定式之意,捧承傳施行,何如?傳曰,允。
持平申致雲啓曰,臣於頃日,以權尙夏追奪事,論啓蒙允矣。昨伏見大司諫李廷濟之疏,乃以獨自論啓,大違格例爲言,有若爲尙夏反攻者然,臣誠訝惑,繼之以駭歎也。噫,向來凶逆輩,無父無君之論,肆行於世,卒至於義理晦塞,彝倫斁絶,巨室世族,闔門爲逆,世道人心,於是大壞,苟究其本,則此皆由於欺世盜名之類,誦六藝,以文其奸邪,從詖辭,啓賊臣之嚆矢,凶言悖論,爲逆黨之前茅者,其來久矣。及夫更化之後,天討龔行,兩觀之誅,赫然明正,而第恨擊蛇而遺首,去莠而留根,至使頤·集餘孽,尙且依倚尙夏,爲之淵藪,則世道之變,宗社之憂,有不可勝言,臣爲是懼。乃於入臺之初,首先論啓,以正其誣世禍國之罪,蓋所以拔本塞源,秉天理而討奸凶,以爲淑世道正人心之一大標準,而天鑑孔昭,卽賜兪允,輿情咸快,國人胥悅,不意諫長之疏,忽地橫生,公肆疵摘,至謂之位經三事之人,無論生死,必待合啓而論罪云,臣未知此果舊例,而試以近日事言之,睦來善職牒還給之後,獨啓還收,非止一再。夫旣還職牒,則便是三事之列,而前後獨啓,曾無異議,卽此一事,可證前例,而今者諫臣,反於臣啓,强生別見,費辭非斥,其旨意所在,誠未可測,若使諫臣,果欲只取格例上言之,則何不先論其人之可罪,臺議之得當,次及節目間事例,而今乃直論臺體之虧損,適足爲凶黨之先驅者,不亦異乎?噫,三手餘黨,失其憑依,無所歸宿,欲以已陳之芻狗,作爲將來之資斧者,只是旣死之一尙夏而已。及至臣啓一發,聖斷快允,則窩窟先破,頭惱已碎,凶徒醜類,庶幾震慴,而諫長之疏,爲異論立幟,爲奸人藉口,此後誣毁儒賢,侵斥言官之疏,將接踵而起矣,不料淸朝臺閣之上,乃有此不韙之論也。雖然,玆事是非,惟當一付之公議,臣何敢自以爲是,而晏然於臺次乎?請命遞斥臣職。答曰,勿辭。
金始慶啓曰,持平申致雲,再啓煩瀆,退待物論矣。傳曰,知道。
執義李濟上疏,伏以臣之應遞之嫌,與諸臺無異,而處置請出,出於意外,其在自處之道,宜不敢晏然仍冒,累召輒違,萬殞猶輕,而聖度天大,罰止問備,是何一介疵賤,曲蒙恩貸,至於此極哉?臣雖愚蠢,亦非木石,豈不欲殫竭魯鈍,報效萬一?而顧此情勢之外,賤疾又劇,委席叫苦,末由自力,玆敢不避斧誅,悉暴血懇。伏乞聖明,先遞臣職,仍治臣罪,以爲人臣逋慢者之戒,不勝幸甚。且臣於近日事,竊有憂慨之忱,謹此附陳,惟聖明澄省焉。日昨三司守閤之議,寔出於爲君父討逆之義,而適會諫疏橫生,大論中撤,可勝歎哉?伊日亞諫處置,果違臺例,則何不於處置之後,卽加論斥,而必於伏閤將成之日耶?臣固知其心,則非出於沮戲,而其迹則殆近於沮戲,臣竊慨然也。噫,宮人行藥之說,初不出於逆招則已,旣出於逆招,則宗社臣民之憂,孰有大於此者乎?今有人見蛇蝎,伏於袵席之下,而不爲歐除,恬然寢處于其上,則人莫不爲之凜凜矣。況宮人,言其所處,則袵席之近也,言其奸謀凶計,則不翅蛇蝎之毒者乎?慤·星樞等之酌處,雖涉顚倒,然其患,不過爲失刑而止,至於宮人,終不摘發而正法,則聖躬之安危,宗社之存亡,未可知也。伏閤之擧,不容少緩,而一日二日,迄今遷就,此則臣等之罪也。臣之所竊訝惑者,殿下受先王付畀,爲臣民宗主,則凡所以護惜聖躬,拔塞禍源者,宜不待群下之苦諫,而自盡其道矣。今此逆婢,賊招所告,旣甚明白,吐水日字,又相符合,則其人之方在宮中,可以推知也。殿下何愛於一逆婢,而牢拒臺言,不賜允從耶?伏願殿下,毋待群下之齊請,而亟令出付攸司,快正王法焉。慤·星樞等負犯,出於賊招者,不翅狼藉,則其在獄體,嚴加鞫問,期於得情可也,而若乃不待究竟,徑加酌處,則大違按獄之體,還收之啓,惡得不發乎?殿下雖以大臣之言爲重,而獨不念祖宗三尺之憲,終不可屈,一國公共之論,終不可遏耶?噫,鞫獄之設,今已三載,而自初至終,異議層生,大臣曰酌處,臺閣曰嚴鞫,大臣臺閣,相持相角,而酌處嚴鞫,兩不得行,古今天下,安有如許治獄耶?噫,乾剛快斷,天討甫訖,凶魁亂首,亦旣剪盡而然,猶人心,無所懲畏,世道,日益壞敗,至於近日向國凶悖之說,僞批謄播之變而極矣。此豈非懲討不嚴,禁防不峻之致耶?若此不已,則臣恐日後變亂之作,不但止此而已,誠非細憂也。伏願殿下,還寢慤·星樞等酌處之命,嚴鞫得情,依法處斷焉。李時弼所坐,係是無君不道之言,論以三尺,宜置極律,而減死定配之命,遽降於大臣請對之餘,臣未知大臣,果以減死爲請,而殿下有是命耶?若然,則大臣又未免誤着矣。夫獄情,果有可疑,則於其未請刑之前,反覆究覈,參酌定罪,容或可也。至於請刑取服之後,反施寬典,則實前古治獄之所未聞也。噫,國之爲國,惟法是靠,而前後按獄,輒以酌處二字,爲第一義,臣重爲大臣惜之也。伏願殿下,亟寢時弼減死之命,仍令鞫廳,依法處斷焉,臣無任云云。答曰,省疏具悉。李時弼所坐,係是不道之言,減死之律,出於參酌之意也。金姓事,宮中必非多人,實無査出之路,更勿煩瀆,勿辭察職。
上在昌德宮。停常參·經筵。
李翊漢啓曰,凡褒貶,今月十五日內封進,例也。而統制使南泰徵,今秋冬等褒貶,無緣不爲封進,又無頉狀,咸鏡監司李宜晩,未及到任,平安兵使金洙,方在拿問待命中,都事虞候,當爲頉狀,而俱不擧行,事體殊極未安,竝推考,何如?傳曰,允。
金始慶啓曰,卽伏見罪人押去禁府都事南鶴增狀啓,則以咸悅縣監姜纘,稱病廢衙,不參望闕禮,沙斤察訪權熻,不爲出待,驕縱放恣等語,有所論列,至請科罪,凡出使都事之狀聞,不過罪人去來日子遲速而已。此外元無陳啓之例,而今此狀啓,則張皇爲說,肆然請罪,殊涉猥越,其不識事體,若此爲甚,推考警責,此狀啓還爲下送,何如?傳曰,允。
李翊漢啓曰,備邊司郞廳,以大臣意來言,今日賓廳坐起日次,而上前開拆相値,不得來會云矣,敢啓。傳曰,知道。
金始慶啓曰,卽者忠勳府郞廳來言,今秋冬等褒貶,當爲磨勘,而本府有司堂上南泰徵,時在統營任所,不得磨勘云矣,敢啓。傳曰,知道。
又以議政府司錄言,以左·右相意啓曰,本府今癸卯秋冬等褒貶,當爲等第,而領議政臣崔奎瑞在外,臣等俱有身病,限內不得磨勘之意,敢啓。傳曰,知道。
李翊漢,以中樞言啓曰,本府郞廳及錄事·醫員等,今癸卯秋冬等褒貶,當爲磨勘,而領府事未差,故限內不得爲之之意,敢啓。傳曰,知道。
金始慶,以宗親府郞廳,以有司堂上意啓曰,本府郞廳,今癸卯秋冬等褒貶等第,當爲磨勘,而本府郞廳,以除授日淺,限內不得爲之之意,敢啓。傳曰,知道。
又以敦寧府言啓曰,府郞廳等,今癸卯年秋冬等褒貶,當爲磨勘,而堂上有故,不能備員,限內未得磨勘之意,敢啓。傳曰,知道。
又以儀賓府言啓曰,本府郞廳,今癸卯年秋冬等褒貶,當爲磨勘,而當上錦平尉臣朴弼成,身病猝劇,不得爲之之意,敢啓。傳曰,知道。
又以宣惠廳言啓曰,本廳及常平廳郞廳等,今癸卯秋冬等褒貶,當爲等第,而都提調領議政臣崔奎瑞在外,左議政臣崔錫恒,右議政臣李光佐,俱有身病,限內不得磨勘之意,敢啓。傳曰,知道。
又以吏曹言啓曰,今癸卯年秋冬等褒貶,當爲等第,而堂上有故,限內不得爲之之意,敢啓。傳曰,知道。
吏以戶曹言啓曰,本曹郞廳及所屬各司官員,今秋冬等褒貶,當爲磨勘,而判書臣金演,時未肅拜,參議臣權重經,呈辭受由,故限內不得磨勘之意,敢啓。傳曰,知道。
又以禮曹言啓曰,今癸卯年秋冬等本曹褒貶,堂上有故,限內不得爲之之意,敢啓。傳曰,知道。
又以兵曹言啓曰,曹所屬司僕寺·軍器寺·訓鍊院·典設司官員等,今癸卯年秋冬等褒貶等第,因各其堂上及提調有故,不得一體磨勘之意,敢啓。傳曰,知道。
又以刑曹言啓曰,今癸卯年秋冬等褒貶,當爲擧行,而堂上不齊,限內不得爲之之意,敢啓。傳曰,知道。
又以工曹言啓曰,今癸卯年秋冬等褒貶,當爲磨勘,而判書臣洪萬朝,身病甚重,限內不得爲之之意,敢啓。傳曰,知道。
又以漢城府言啓曰,本府郞廳及五部官員·四山監役官,今癸卯秋冬等褒貶,當爲等第,而判尹趙泰億未肅拜,限內不得磨勘之意,敢啓。傳曰,知道。
李翊漢,以訓鍊都監言啓曰,都監郞廳及將官等,今癸卯年秋冬等褒貶,當爲等第,而都提調臣崔奎瑞在外,限內不得磨勘之意,敢啓。傳曰,知道。
又以禁衛營言啓曰,本營郞廳及諸將官,今秋冬等褒貶,當爲等第,而都提調未差,限內不得磨勘之意,敢啓。傳曰,知道。
又以御營廳言啓曰,本廳郞廳及諸將校,今癸卯年秋冬等褒貶,當爲等第,而都提調臣崔奎瑞在外,限內不得磨勘之意,敢啓。傳曰,知道。
又以義禁府言啓曰,時囚罪人尹憲柱,爲咸鏡監司時,德·安兩陵莎草枯損處奉審時,泛以茂盛樣馳啓,所當以詐不以實律科斷,而旣以他罪議讞,二罪俱發,所當從重論勘,上裁,何如?判付內照律事,命下矣。當依判付照律,而旣以他罪,從重極邊定配,則罪不可疊受,似在勿論中,敢啓。傳曰,知道。
以持平申致雲牌不進罷職傳旨,傳于李翊漢曰,推考傳旨捧入。
大司諫李廷濟啓曰,臣因一臺體間事,略附疏末,蓋臺閣之事,格例甚嚴,論列之際,一失臺體,則所論雖正,其流可慮故耳。昨伏見憲臣避辭,說出題外之言,脅持詬罵,無所不至,臣駭怕之餘,不覺發一孤笑也。噫,臣之所論者臺體,而所慮者後弊而已。憲臣之以此抑勒,不亦譫乎?自古臺閣之間,追削三事之人,非止一二,而必待合辭而論罪,未曾獨啓而請削,古事班班,皆可按考,至於睦來善,則本以放歸田里罪人,乃於身死之後,晩有復牒之命,故其時兩司所爭,必曰,請還收放歸田里罪人睦來善職牒還給之命云爾,則與身在相職者,不可同條而共論,其所引例,可謂大不襯着也。噫,今玆所論,在所當言,臺閣之上,孰有異議?誠使憲臣,通議兩司,合辭共請,則臺體正當,所論嚴重。夫豈有後弊之可慮?而單臺獨啓,事欠準備,古未有例,今始創行,設有不韙之人,藉此爲例,論啓大臣,如凡官庶僚,其爲弊,可勝言哉。憲臣發啓之日,人皆言其率爾,則憲臣亦曰,今日當避,明日當避,畢竟搜出不襯着之睦來善事,以爲文過遂非之計,同朝之間,惡言相加,罔有紀極,臣何足恤,有辱淸班,臣實慨然也。其許多醜辱之說,臣不欲與之多辨,而臣雖無似,忝在諫長,論一臺例,遭此無限橫逆,決不可一刻仍冒於臺次,請命遞斥臣職。答曰,勿辭。
金始慶啓曰,大司諫李廷濟,再啓煩瀆,退待物論矣。傳曰,知道。
掌令尹彬啓曰,請行藥宮人金姓者,亟命出付攸司,直爲正法。
請還收極邊遠竄罪人金在魯·申思喆·金取魯·金希魯等量移,金令行·具鼎勳,放送之命。
請還收罪人尹廷舟,量移之命。
請亟寢罪人慤·星樞等酌處之命,依前成命,快正典刑。
請亟寢鞫廳罪人李時弼,減死定配之命,仍令鞫廳,依律處斷。
措語竝見上
咸興判官鄭亨晉,爲人昏劣,行事鄙瑣,到任以後,無一善狀,惟以剝民肥己,爲能事,萬歲橋修改之後,以其腐傷柱木,分給民間,每一株勤捧黃毛七八條,朽敗橋柱,何所可用,而脅民發賣,其直至此,則其他科外橫斂之事,推此可知,道臣累加警責,而恬不知愧,尙此蹲冒,如此之人,不可久置字牧之任,以貽生民之害,請咸興判官鄭亨晉罷職。
大同察訪張斗周,本以關西卑微之人,性且愚騃,從前踐歷,莫非濫竽,人之嗤點,固已久矣。及授本職,物情未允,而佯若不知,急急冒赴,莅任以後,馬政驛瘼,無一修擧,且其郵屬,率是族黨親舊,相與狎昵,視作儕友,全無官員貌樣,可笑可駭之端,不一而足,西來之人,無不傳說,當此驛路凋弊之日,如此之人,不可仍置其任,請大同察訪張斗周罷職。
新除授司諫院獻納宋眞明,時在黃海道海州地,請斯速乘馹上來事,下諭。
引嫌而退,追奪之啓,公議咸快,少違格例,何足暇論?請持平申致雲出仕。答曰,不允。末端兩件及下諭處置事,依啓。
李翊漢啓曰,兵曹郞廳來言,闕內各處,入直軍士夜巡檢云矣,敢啓。傳曰,知道。
慶尙監司李世瑾上疏,伏以臣,卽接朝紙,全羅監司黃爾章,以放未放啓本事,重被臺參。臣於是,不勝瞿然之至,彼不參盟祭之流,論其罪狀,固無可恕,而非但比諸他罪人,輕重有間,赦令,亦許雜犯死罪以下咸宥除之意,以爲此流,旣非死罪,則方當大霈之下,宜有參酌之道,故置之放秩矣。今者湖南道臣,以此被罪,臣何可獨爲晏然乎?伏乞聖明,俯諒情勢,亟罷臣職,以警他人,千萬幸甚。答曰,省疏具悉。卿無所嫌,勿辭察職。
上在昌德宮。停常參·經筵。
下直,蔚山府使慶聖會,平康縣監金始燁。
金始慶啓曰,卽伏見各道春夏秋冬等褒貶啓本,則慶尙監司李世瑾啓本中,幽谷察訪徐琛,以卒頑馬疲爲目,則宜置下考,而置諸中考,京畿監司李世最啓本中,竹山府使趙倓,以勤幹足稱,按獄或舛爲目,旣曰按獄或舛,則宜置中考,而置諸上考,都事李獻章題目中,風稜之稜字,誤以綾字書塡,難免不察之職,南兵使金潝啓本中,惠山僉使李俊三,以事或不謹,鎭卒且怨爲目,則宜置下考,而置諸中考,江原監司鄭思孝,京畿水使李汝玉,黃海水使具後翼,兵使趙世望,全羅左水使朴世挺,右水使崔道章,慶尙左水使李載恒,守令邊將,無一人居下,殊無嚴明殿最之意,竝推考警責,何如?傳曰,允。
李翊漢啓曰,大司憲李眞儒,掌令尹彬,持平申致雲呈辭,執義李濟,呈辭受由,掌令李廣道未肅拜,持平李普昱在外,今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,都摠管益寧君梯,副摠管洛昌君樘,同爲入直矣。洛昌君樘,身病猝重,而都摠管密豐君坦,副摠管申光夏,俱有親病,昌山君相,身病,都摠管吳命峻,脚病方重,副摠管李萬選,時未付軍職,三員未差,實無推移出直之道,在前如此之時,亦有變通差出闕員之例,未差之代,令該曹口傳差出,卽爲牌招,以爲推移替直之地,何如?傳曰,允。
金始慶〈啓〉曰,度支重務,曠滯已久,戶曹判書金演,承批之後,宜卽出肅,而一向違牌,尙不應命,其在事體,殊涉未安,更卽牌招,使之察任,何如?傳曰,允。
李翊漢啓曰,兵曹判書李肇,連呈辭疏,不爲行公,曹務積滯,委屬可慮,卽爲牌招察任,何如?傳曰,允。
又啓曰,大司諫李廷濟,引避退待,今已經宿,而本院無行公之員,不得處置云,事甚未安,除在外未署經外,陳疏呈告人員,竝卽牌招,使之推移處置,何如?傳曰,允。
金始慶,以內醫院官員言,以都提調意啓曰,臘藥監劑,事甚緊急,而提調兵曹判書李肇,以兼帶藝文提學陳疏辭免事,方在引入中,提學雖辭免,藥院監劑,少無難安之端,而終不進參,殊涉未安。且明日問安時,尤不可不備員,提調李肇,卽爲牌招察任,何如?傳曰,允。
兵曹口傳政事,金致龍·李眞儉·鄭壽松爲副摠管。
李翊漢,以兵曹言啓曰,今日內三廳將單子中,內禁衛二番將閔周憲之周字,以思字誤書,旣已受點,當初書入時,未能覺察,不勝惶恐。該吏自本曹治罪,而原單子中改付標以入之意,敢啓。傳曰,知道。
金始慶啓曰,咸鏡都事睦趾敬,莫重進上臘猪體少,惶恐待罪事,馳啓矣。傳曰,勿待罪事,回諭。
又以禮曹言啓曰,卽接光陵參奉所報,則今月十三日夜半,猛虎突入於齋舍墻內,咬殺一馬,幾食其半,而自其後,連夜來往,益肆咆哮,必不無囕殺人命之患,斯速發送善放砲手,或捉或逐,以防後患之地云。陵寢至近之地,有此虎患,極爲可慮,卽令軍門,發遣將校,期於捕捉,何如?傳曰,允。
本院啓曰,臣等卽伏見禁府啓目,則有罪人金時發,除刑推議處之命,臣等竊不勝驚惑憂歎之至。噫,時發,以逆魁之壻,擅奪秘牒,拘繫急卒之狀,不但渠之原辭,亦不敢全諱,其奴與郵卒,旣已從實納招,則其所負犯,彰露無餘,論以王法,有難容貸,而特以渠之頑忍不服,尙未正法,輿情咸憤,久而益激,前後雖有除刑議處之命,而攸司之臣,終不得奉行者,此也。不意今者,復有是命,或恐聖明,未及深思而然耶?如此窮凶縱恣之輩,若不重究,輕加酌處,則王章自此解弛,奸徒無所懲畏,將至於命令不通,國不爲國矣。臣等忝在近密,不容泯默,敢此繳還。伏願聖明,更加三思,還寢罪人金時發除刑議處之命,仍令王府,嚴訊得情,快正常憲,區區所懷,惶恐敢啓。傳曰,依啓。
正言李眞洙啓曰,請金姓宮人行藥者,卽速摘發,出付攸司,快正王法。
請還收大靜圍籬安置罪人申銋出陸撤籬之命。
請還收遠竄罪人任埅量移之命。
請罪人趙聖集,依前臺批,快正王法。
請亟寢鞫廳罪人慤·星樞等酌處之命,卽日嚴鞫,快正王法。
措語竝見上
使价之任,往而傳命,返則復命,乃其職也。今番進香使,旣還三日,始納回咨,此雖出於一時闕遣之致,其虧使職損事體,則大矣。罰不可問備而止,請當該使臣罷職。
引嫌而退,不提本事,雖似未快,欲存臺例,亦自有執,請大司諫李廷濟出仕。答曰,不允。末端事及處置事,依啓。
司諫金重熙啓曰,臣病狀沈篤,情勢臲卼,復廁班行,斷無其望,縮伏私次,連呈辭疏,而喉司不諒,一向退却,方切悶蹙之際,卽因長僚處置,召牌儼辱,不敢坐違,扶曳來詣,而臣於禁府尹憲柱議處之啓,尤有所難安者。夫憲柱贓汚不法之罪,已悉於臣之前後啓辭中,而及見査狀,多有疎漏之處,臣以當初發啓之人,有不容泯默,露章陳暴,更請稟處,而姑未批下,則憲柱罪狀,尙在未査之中,而今者該府,徑先稟啓於聖批未下之前,査案未了之際,有若尋常罪囚之循例議讞者然,似此獄體,未或前聞也。臣忝叨言地,論一贓吏,而言論不能見重於同朝,致令臺議不張,法例有損,反顧慙恧,尙誰咎哉?廉隅所在,旣不可仍冒,處置立落,其何敢參涉乎?請命遞斥臣職。答曰,勿辭。
金始慶啓曰,司諫金重熙,再啓煩瀆,退待物論矣。傳曰,知道。
以大司諫李廷濟牌不進罷職傳旨,傳于李翊漢曰,推考傳旨捧入。
右議政李光佐箚曰,伏以臣,伏見執義李濟疏本,極言臣論囚之失,有曰,古今天下,安有如許治獄?又曰,國之爲國,惟法是靠,前後按獄,輒以酌處二字,爲第一義,夫以是律臣之罪,誅殛而且有餘矣。臣誠惶駭悚懍,莫知置身之所。噫,臣雖不肖,數奉敎於君子矣。居廟堂而聞國政,不受人勤攻,其何以集衆善廣忠益,以庶乎寡過,以是前後臺啓,侵切非一,或疑臣以太無辯難,而臣則曰,各從所見,是無傷也。未嘗以一言自理,此固天鑑之所下燭,豈獨於今日之言,介然置色辭哉?顧其爲說,全不察臣所以建白之本意,直以一筆句斷之,隱然擬之於人臣之極罪,信若斯言,臣當亟伏常憲,爲人臣戒,藉蒙曲貸,亦宜顯承斥黜,不復干於廟堂之議,然後庶懲討之典,不至重誤,而國可得以爲國矣。其何敢一日盤礴,以益其難赦之罪乎?謹此昧死以哀籲,伏乞聖明,俯賜矜察,亟命遞臣職名,仍命有司,議臣之罪,以嚴國體,不勝幸甚。取進上。答曰,省箚具悉卿懇,臺言過激之論,何足芥滯?須體前旨,安心論道,以副思想之懷。仍傳曰,遣史官傳諭。
上在昌德宮。停常參·經筵。
大妃殿·中宮殿,藥房口傳問安。答曰,知道。
藥房都提調崔錫恒,提調李肇,副提調李正臣啓曰,節屆隆冬,寒威甚酷,伏未審此時,聖體,若何?大妃殿氣候,一向安寧,而中宮殿氣候,何如?王世弟·嬪宮氣候,亦復何如?臞仙南極丹,連爲進御,而水刺·寢睡之節,一樣平常乎?臣等率諸醫,趁早入診,詳察聖候宜當,卽伏聞醫官之言,世弟宮前劑入古庵心腎丸,幾已畢進云,此藥一劑,依前加入,更爲劑入矣。臣等不勝耿耿,敢來問安,竝爲仰稟。答曰,知道。無事,慈殿氣候安寧,中宮殿氣候無事,世弟嬪宮氣候平穩,南極丹進御,寢睡·水刺,一樣平常矣。勿爲入診。
金始慶〈啓〉曰,戶曹判書金演,昨日又爲違牌,尙不出肅,更卽牌招察任,何如?傳曰,允。
又以弘文館言啓曰,本館上下番見存五員內,應敎尹淳,修撰趙翼命,副修撰權斗經,俱在外,校理李顯章,呈辭入啓,臣善長,獨爲入直,而上番闕直,已至多日,事體極爲未安,上下番闕員,令政院稟旨,變通差出,仍卽牌招察任,何如?傳曰,允。
又啓曰,因弘文館草記,上番闕直,已至多日,事體極爲未安,上下番闕員,令本院稟旨,變通差出事,允下矣。政官卽爲牌招開政,差出闕員,何如?傳曰,允。
又以吏批言啓曰,林川郡守朴鏜,以善治善賑,加資事,命下矣。雖已資窮,未經準職,何以爲之?敢稟。傳曰,加資。
有政。吏批,行判書柳鳳輝牌招不進,參判沈壽賢進,參議尹行敎在外,左副承旨李翊漢進。
吏批啓曰,判書柳鳳輝牌招不進,參議尹行敎在外,小臣獨政未安,何以爲之?敢稟。傳曰,仍爲之。
趙遠命爲執義,吳命新爲校理,李師尙爲副提學,尹游爲副校理,李箕恒爲咸興判官,尹惠敎爲戶曹參議,星州牧使鄭健一,今加通政,金海府使朴東相通政,今加嘉善,善治善賑,加資事承傳。
兵批,判書李肇病,參判金始煥病,參議徐命淵病,參知柳萬重進,左副承旨李翊漢進。
尹就商·權重經,單付副護軍,李萬選·李濟·吳命新,單付副司直。
李翊漢,以御營廳言啓曰,因禮曹草記,光陵齋室,猛虎突入,咬殺馬匹,事甚驚駭,令軍門捕捉事,命下矣。本廳牙兵五十名,將校率領,今日出送之意,敢啓。傳曰,知道。
以副校理尹游牌不進罷職傳旨,傳于金始慶曰,推考傳旨捧入。
李正臣啓曰,卽者譯官李德起,來呈大明神宗皇帝御筆簇子矣。曾在先王朝,張姓譯官,以神宗御筆模本進上,而其後來呈者,亦皆摸本,故不爲捧入矣。今此御筆,旣非摸本,所着御寶,且是神宗年號,若是眞蹟,則無端退却,恐似未安,何以爲之?敢稟。傳曰,捧入。
金始慶,以奉常寺官員言,以都提調·提調意啓曰,今年防市民藏氷米,以災荒之故,朝家特爲減除,本寺典僕等,亦入於應減中,至於東西兩籍,亦在被災之中,似當一體減除,自今年爲始,與防市民,一體減給,俾蒙一視之典,永爲定式施行,以此意,分付該廳,磨鍊擧行,何如?傳曰,允。
李翊漢,以備邊司言啓曰,本司堂上,員數雖多,行公之人甚少,本司之坐,無以備員,事多苟簡,吏曹參判沈壽賢,禮曹參判徐命均差下,有司堂上有闕之代,以兵曹判書李肇,使之察任,何如?傳曰,允。
掌令尹彬,正言李眞洙啓曰,請逆魁昌集·頤命,竝令攸司,亟行斬屍,明正典刑。措語見上答曰,勿煩。
掌令尹彬啓曰,請行藥宮人金姓者,亟出付攸司,直爲正法。
請還收極邊遠竄罪人金在魯·申思喆·金取魯·金希魯等量移,金令行·具鼎勳放送之命。
請還收罪人尹廷舟,量移之命。
請亟寢鞫廳罪人慤·星樞等,酌處之命,依前成命,快正典刑。
請亟寢鞫廳罪人李時弼,減死定配之命,仍令鞫廳,依律處斷。措語竝見上
近來贓法不嚴,當施烹阿之典者,畢竟皆歸無事,貪汚莫懲,國綱解弛,識者之寒心,固已久矣。禁府時囚罪人林燾,奸贓狼藉,莫重待變國穀,或船載送家,或給債貿錢,廣占田土,踏印文書·莊奴私書,俱入於御史搜進之中,論其負犯,合置重辟,而金吾議讞,直斷以杖流,吁可異矣。雖以議啓措語觀之,旣曰,再次嚴問之下,終始發明云爾,則請刑,自是應行之典,而今乃不復盤問,從輕勘處,若此不已,則國家之遣繡衣按不法,便歸虛套,王府之嚴典,刑治贓汚,無復可施,事之寒心,莫此爲甚。請金吾當該堂上,從重推考,罪人林燾,令禁府嚴刑得情,依律勘斷。
四凶罪犯,均是逆也。其所以治之者,宜無異同,而泰采獨免孥籍之典,諸子晏然自在,固有乖於懲討之方,況其子觀彬,投合濟謙,世所共知,泰采之陷逆,蓋亦觀彬啓之也。向因宣仁門一着,天位獲安,宗社再靖,凡有血氣者,孰不歡欣慶忭,爭頌扶社之盛擧,而獨泰采諸子,憤懟此事,仇視至親大臣,卽與之相絶,且於大臣之喪,有服諸親之爲之成服者,擧皆告絶,怨國讐君,晝夜揣摩,已有年所,而尙今偃息牖下,擧世憂怖,輿情咸憤,請泰采三子,減死分配絶島,以示懲惡之典。
故士人李廷煐之妻趙氏,卽泰采之女也。以其父之陷逆就死,歸怨於宣仁門扶社之大臣,常以小車,載偶人,作爲行戮之狀,又圖畫討逆諸臣之像,揭諸壁間,手自彎弓射之,以逞其毒螫之心,妖惡凶慝之擧,有不忍泚筆,而不特此也。敎其婢粉貞,締結其夫姊壻參議金東弼家兩婢,出給數十兩銀子,以悅其心,同謀埋凶於東弼家,事端發覺之後,三婢箇箇吐實,非但此也。凶德具備,毒手已熟,埋凶之變,又及於其舅林原君杓及其夫同氣諸家,其夫之兄廷燁郡衙,亦爲埋凶,情狀畢露,掘出狼藉,此則事係綱常大變,又非偶人圖像之比也。其凶肚逆腸,自有來歷,可勝誅哉?所當按問正法,而不幸三婢,已斃於私刑,今無憑問成獄之階,輿情咸憤,國言喧藉,不可置諸輦轂之下,以滋其凶逆之習,請故士人李廷煐妻趙氏,絶島定配。答曰,不允。末端三件事,依啓。
正言李眞洙啓曰,請金姓宮人行藥者,卽速摘發,出付攸司,快正王法。
請還收大靜圍籬安置罪人申銋出陸撤籬之命。
請還收遠竄罪人任埅量移之命。
請罪人趙聖集,依前臺批,快正王法
請亟寢鞫廳罪人慤·星樞等,酌處之命,卽日嚴鞫,快正王法。措語竝見上
引嫌而退,徑先議讞,在我無失,以此引嫌,無已太過,請司諫金重熙出仕。答曰,不允。處置事,依啓。
金始慶啓曰,出仕臺諫司諫金重熙,當爲牌招,而日勢已暮,明日待開門出牌之意,敢啓。傳曰,知道。
兵曹判書李肇疏曰,伏以,臣之空疏,百事無可稱當,而所管諸務,無非緊重,蚊山之重,旣非可勝,濫竽之拙,終難自掩,觸處綻露,理勢固然,日者頒柑試製時,卒承書題書入之命,適檢詩經,率爾拈出書進,及詣泮宮之後,始聞其東堂科試所出者,而凡科場,不得改題,曾有定式,至於點下之書題,陳啓請改,事體至爲重大,不得不仍爲出揭,科題前後疊出,自前或所不免,而數月間再出,臣始犯之,矇然之責,無以自解,臺評問備,誠爲太輕歇,臣誠慙恧兢隕,無以容措,出題一事,昏謬至於如此,考試之不能稱其任,據此可知。夫館閣之任,其選旣重,其責亦嚴,臣之鹵莽無文,初豈有近似者?而向來適緣承乏,雖黽勉應命,到今釁累旣彰,公議已發,更無顔面復蹈宿轍,其在公體,亦不宜因循置之。前頭延祥·春帖等詩,出韻科次,亦且不遠,若不早賜變通,必有臨時窘急之患,昨以本職及藥院兼任,召牌下降,嚴畏分義,雖不得不趨承,而至於藝院之任,揆以廉義,決難仍冒,玆敢復申衷懇,仰瀆聖聽,伏乞俯垂諒察,將臣提學之任,卽速鐫遞,以重文任,以安私分,不勝幸甚。答曰,省疏具悉。偶然疊出,元非大段,卿其安心,勿辭行公。
上在昌德宮。停常參·經筵。
下直,杆城郡守李德壽。
李翊漢啓曰,卽者安東討捕使南延年,治賊啓本到院,而觀其措語,則以指示捕捉人等,竝願加資之意爲言,凡加資重典,自下不敢直請,而今此啓本中,不請令該曹循例,稟處,直請加資,旣違格例,亦涉猥屑,啓本不得不捧入,而不可無警責之道,討捕使南延年,從重推考,何如?傳曰,允。
金始慶啓曰,今十二月二十日,祿都目政事爲之之意,敢啓。傳曰,知道。
李正臣啓曰,右承旨沈仲良,除授已過旬餘,而以疏批之未下,尙不出肅矣。蓋其所引之嫌,本非大段,右副承旨李仁復在外,上來遲速,未可預知,出納之際,事甚苟艱,而右承旨沈仲良,不敢循例請牌,何以爲之?敢稟。傳曰,牌招。
以右承旨沈仲良牌不進罷職傳旨,傳于金始慶曰,推考傳旨捧入。
金始慶,以司諫院言啓曰,正言臣尹恕敎,除拜已久,尙未署經,凡臺諫署經,備三員爲之者,自是古例,而大司諫臣李廷濟,呈辭受由,獻納臣宋眞明在外,只有司諫臣金重熙,正言臣李眞洙,在前如此之時,亦有二員開坐,啓請署經之規,今亦依此例署經之意,敢啓。傳曰,知道。
又以弘文館言啓曰,副校理尹游,昨日違牌,旣有只推之命,更爲牌招察任,何如?傳曰,允。
又以備邊司言啓曰,良役句管堂上,曾有加出之成命,判尹趙泰億,吏曹參判沈壽賢,大司憲李眞儒差下,使之察任,何如?傳曰,允。
又以吏曹言啓曰,今此臘享大祭,亞獻官,當以正二品差出,而除老病公故外,三處實預差六員,決無推移之路,不得已以從二品,塡差以入之意,敢啓。傳曰,知道。
又以兵曹言啓曰,今日開坐,拆見各道褒貶啓本,則惠山僉使李俊三,以事或不謹,鎭卒且怨,爲題目,宜置下考,而置之中考,南兵使金潝,自政院旣已請推,李俊三,以下考施行,北兵使李遂良啓本中,付籤於其名字,仍爲封進,事涉不察,李遂良推考,統制使南泰徵,以方在辭職中爲辭,莫重褒貶,不爲封進,斯速擧行之意,分付,何如?傳曰,允。
又以兵曹言啓曰,五津設置別將,團束津軍,分屬五軍門,意實有在,近自本曹,差送別將之後,其中守禦廳所管三田渡別將,以其兼察松坡倉監官之故,本廳別爲草記,監官則自本廳差送,別將則自兵曹差出事定式,而自此以後,守禦廳以爲,別將旣自兵曹差出,於本廳,無所干涉,分而離之,不復管轄,故本津無歸屬處,有若草創,不成貌樣,五津中四津所屬四軍門,旣不以別將之自兵曹差出,有所携貳,而依前管攝,則獨於本廳,不可異同,況本津,是南漢要路,脫有緩急,本廳自當指揮檢飭,其所管轄,事理較甚,今此三田渡津,依前仍屬本廳之意,分付,何如?傳曰,允。
大司憲李眞儒,執義趙遠命,司諫金重熙,掌令尹彬,正言李眞洙·尹恕敎啓曰,請逆魁昌集·頤命,竝令攸司,亟行斬屍,明正典刑。措語見上答曰,勿煩。
大司憲李眞儒,執義趙遠命,掌令尹彬啓曰,請還收極邊遠竄罪人金在魯·申思喆·金取魯·金希魯等量移,具鼎勳放送之命。
請還收罪人尹廷舟量移之命。
請亟寢鞫廳罪人慤·星樞等酌處之命,依前成命,快正典刑。
請亟寢鞫廳罪人李時弼,減死定配之命,仍令鞫廳,依律處斷。措語竝見上
禁府都事之奉命出使者,其責只是拿來押去,而雖有狀聞之規,不過罪人去來日子遲速而已。此外元無所管,而今此都事南鶴增,歷擧所經守令·察訪之罪過,直請科斷,其不識事體,生疎妄率,莫此爲甚。請禁府都事南鶴增汰去。答曰,不允。末端事,依啓。
司諫金重熙,正言李眞洙·尹恕敎啓曰,請還收大靜圍籬安置罪人申銋,出陸撤籬之命。
請還收遠竄罪人任埅量移之命。
請罪人趙聖集,依前臺批,快正王法。
請亟寢鞫廳罪人慤·星樞等酌處之命,卽日嚴鞫,快正王法。措語竝見上
答曰,勿煩。
大司憲李眞儒,執義趙遠命,司諫金重熙,掌令李廣道·尹彬,校理吳命新,正言李眞洙·尹恕敎,修撰呂善長啓曰,亂臣賊子,何代無之,而窮凶情節,未有如三手之憯毒者也。幸賴皇天祖宗之默祐,妖腰亂領,咸伏斧鑕,而惟是行藥罪人,尙未斯得,宗社憂危之慮,臣民憤鬱之忱,無時可解,窮覈正法,有不容一刻少緩,而金姓宮人出付鞫廳事,曾因臺啓,屢下允從之音,而經年閱歲,尙無査出之擧,若使此賊,匿形於肘腋之間,逞凶於幽暗之際,密厲潛吹於不知不覺之中,則一日稽誅,貽聖躬一日之憂,二日稽誅,貽聖躬二日之憂,有如懷中之蛇蝎,不去則終必肆毒,袖裏之蠭蠆,不除則終必遇螫,言念及此,心骨俱寒,行凶情狀,畢露於賊節之招,黃水吐出,明載於藥院之記,鑿鑿相符,日月可考,伊時掌膳女官,亦非多人,査出何難,而許久爭執,兪音尙閟,或者聖上,爲慮無罪者混入,有所持難,而今若出付,則鞫廳亦必體聖上欽恤之仁,分其玉石,明査覈實。昔在仁廟朝,宮中有埋凶之迹,其時大臣崔鳴吉進箚曰,凡處殿下之宮中者,俱不免不謹內職之罪,直請出付攸司,一一按問,今若依此出付,覈得正犯,則潛伏之禍機,可以永除,積鬱之輿憤,可以少洩,請行藥宮人姓金者,出付鞫廳,用覈情節,快正王法。答曰,勿煩。
又啓曰,以金姓宮人行藥者,覈出正法事,兩司啓爭,三司面請,大臣諸宰,與三司,合辭力陳於筵席者,凡幾遭矣。以時月則歲已周,而差過旬日,則又將爲王載矣。臣等以爲,今此凶婢,身處宮掖之間,行藥飮膳之節,而其爲凶計,萬萬叵測,爲今日臣子者,誓不與此賊,共戴一天,査出正法,有不容晷刻少緩,故臣等相率,詣閤門,悉陳其凶狡慘毒之狀,以效臣子沐浴諸討之義,及承聖批,以勿煩爲敎,臣等尤不勝抑鬱悶塞之至,夫此賊之窮凶情節,畢露於賊節之招,則其眞有是事,眞有其人,灼然可知,旣知其眞有其人,而以殿下之不賜允從,居三司執法之列者,不爲竭辭力爭,期於準請,而徒循常套,只傳故紙,則此豈盡臣分忠殿下之道哉?臣等不得不披瀝肝血,齊聲再籲,請行藥金姓宮人,卽日出付鞫廳,明正典刑。答曰,勿煩。
右承旨沈仲良疏曰,伏以臣,久玷近密,踽踽冥行,轉喉措足,疵毁隨至,自速問備,前後非一,頃當親臨慮囚之日,竊附古人有懷必陳之義,草草數語,思效職責,而臺枰猝發,目之以謊亂,遣辭非常,蹈藉無餘,在臣廉義,決不容耐彈供職,坐違天牌,諒非獲已,尋單見遞,粗安私分,曾未數旬,除命又降,不知聖明,何取於臣?而恩眷之不遺,乃至於此也。臣誠驚霣感激,罔知所以自措也。念臣向日所遭,自非泛然推勘之比,二字題目,實是措紳之羞辱,臣心愧恥,不啻撻市,將何顔面,復廁邇列乎?向使臣,早自斂遠,退守本分,則白首殘齡,受人凌踏,豈至如此?今若貪榮戀寵,厭然復冒於速枰之地,則未知來頭,又有何等恥辱,更擠臣於何地也?玆將短疏,略暴危悃,而同僚不諒,終至退却,分義雖嚴,廉隅亦重,嚴召之下,竟未祗赴,恭俟例罷,只自兢惶,只推之命,遽出格外,固宜他不暇顧,黽勉趨承,而反復思惟,終難冒沒,伏乞聖明,亟許鐫免,不勝幸甚。答曰,省疏具悉,爾其勿辭察職。
弼善柳綏疏曰,伏以臣,素患痰喘之症,遇寒必發,幾死回甦者數矣。今夏奉命於嶺外也,觸冒暑濕,過飮寒冷,積痞成塊,胸腹如漲,入冬以來,一倍添劇,實無自力供仕之望,而因院僚之不齊,不得不忍死就直矣。又自數昨,重患寒感,本病之外,別症層生,項頰浮高,已兆咽喉之成膿,飮啖梗塞,有若芒刺之在口,委頓叫苦,頃刻垂盡,實有汚穢淸禁之慮,而昨因僚員之陳疏,分義是懼,不敢竝列矣。夜來症情益劇,針藥罔效,今日書筵,亦不得進參,有臣如此,生不如死,伏乞聖慈,亟許鐫遞臣職,俾令講席備員,淸禁無汚,不勝幸甚。答曰,省疏具悉,爾其勿辭,從速察職。
上在昌德宮。停常參·經筵。
下直,泰安郡守朴㻐,大興郡守洪洵。
夜五更,月入太微西垣內,月暈。
李翊漢啓曰,吏曹郞廳來言,臺諫有闕,政事,何以爲之?取稟。傳曰,明日爲之。
又以都摠府言啓曰,今日入直內三廳武兼禁軍及軍兵等,中日習射,請出標信。
又以都摠府言啓曰,副摠管申光夏,以御營中軍軍兵等中日試放事,南小門洞晝仕進去之意,敢啓。傳曰,知道。
呂必容啓曰,右承旨沈仲良,昨違召牌,旣有只推之命,疏批已下,而今日不爲出肅,又呈辭單,殊涉未安,更卽牌招察任,何如?傳曰,允。
又啓曰,京兆重務,累月積滯,判尹趙泰億,除拜已至多日,連呈辭疏,尙不出肅,卽爲牌招察任,何如?傳曰,允。
又啓曰,戶曹判書金演,一向陳疏,連違召牌,度支劇務,許久積滯,雖未知病勢之如何?而其在事體,殊涉未安,更卽牌招察任,何如?傳曰,允。
李翊漢,以侍講院言啓曰,本院上番弼善柳綏,以身病陳疏,受由出去,而輔德李重述,文學金始炯,兼文學尹淳,兼司書趙翼命,俱在外,兼輔德未差,兼弼善柳弼垣,以軍職,褒貶居中,司書李聖臣,以身病,陳疏入啓,兼說書趙迪命,呈辭入啓受由,他無推移入直之員,未差之代,令政院稟旨差出,仍卽牌招入直,而在外人員,合有變通之道,亦令政院,稟旨擧行,何如?傳曰,允。
又啓曰,因侍講院草記,輔德李重述,文學金始炯,兼文學尹淳,兼司書趙翼命,俱在外,兼輔德未差,他無推移入直之員,未差之代,令本院稟旨差出,在外人員,合有變通之道,亦令本院稟旨擧行事,允下矣。未差之代,明日政當爲差出,而在外人員,何以爲之?敢稟。傳曰,輔德·文學·司書,竝改差。
大司憲李眞儒,執義趙遠命,掌令李廣道·尹彬,正言李眞洙·尹恕敎啓曰,請逆魁昌集·頤命,竝令攸司,亟行斬屍,明正典刑。措語見上答曰,勿煩。
大司憲李眞儒,執義趙遠命,掌令李廣道·尹彬啓曰,請還收極邊遠竄罪人金在魯·申思喆·金取魯·金希魯等量移,具鼎勳放送之命。
請還收罪人尹廷舟量移之命。
請亟寢鞫廳罪人慤·星樞等酌處之命,依前成命,快正典刑。
請亟寢鞫廳罪人李時弼減死定配之命,仍令鞫廳,依律處斷。措語竝見上答曰,勿煩。
正言李眞洙·尹恕敎啓曰,請還收大靜圍籬安置罪人申銋出陸撤籬之命。
請還收遠竄罪人任埅量移之命。
請罪人趙聖集,依前臺批,快正王法。措語竝見上答曰,勿煩。
大司憲李眞儒,執義趙遠命,掌令李廣道·尹彬,校理吳命新,副校理尹游,正言李眞洙·尹恕敎,修撰呂善長啓曰,行藥逆婢之不可不査出,不可不嚴討之意,臣等合辭屢請,而殿下每以勿煩爲敎,惟此勿煩二字,何足以釋群下之疑,解四才之惑哉?若以査出爲難,如是下敎也。則不難査出之意,臣等已悉於前啓中,今不必更煩,而惡如此賊,罪如此賊,而潛伏肘腋,久逭王章,自古有國,安有如此政刑,今殿下終靳誅討之典,臣等不得準請而退,則天下萬世,其將謂今日君臣何如也?以近日事言之,頤·集諸凶,俱是曾忝三事者,而身犯大逆,次第行誅者,蓋所以正邦刑也。亦所以除後亂也。今此妖賊,不過幺麽一賤婢也。且其行凶情節,實與頤·集,相爲表裏,而況又潛迹於隱密之地,逞計於幽暗之中,奸腸毒手之愈益憯忍,爲今日無窮之憂者,又非諸賊比也。殿下何所顧惜,而不卽査出正法,直爲此泄泄沓沓,上不顧聖躬難言之憂,下不念臣民憂鬱之憤乎?今若以一時査出之難,而容此賊於覆載之間,置此賊於宮掖之內,則其如王法,何?其如後患,何?此臣等所以期於準請,而不敢退者也。請行藥宮婢姓金者,出付鞫廳,明正典刑。答曰,勿煩。
又啓曰,臣等,以行藥逆婢査出正法事,相率伏閤,再瀆宸嚴,而天聽愈邈,兪音尙閟,臣等聚首憂惑,實不勝抑鬱之至,逆婢罪狀,已悉於前後合辭之啓,伏想聖明,業已洞燭無餘,則今不必更煩架疊,而試以聖明答前執義李濟疏批言之,旣以金姓事,宮中必非多人,實無査出之路爲敎,宮人之姓金者,若多其人,則査出之難,誠如聖敎,而果非多人,則考其日子,覈出正犯,元非難事,設令難於鉤得,其在嚴懲討防患害之道,決不可以難査而置之,況旣知其査出之不難,則寧容其一日假息於宮掖之間,以貽宗社無窮之憂哉?王章莫伸,輿憤愈激,請行藥宮人姓金者,亟命出付鞫廳,明正典刑。答曰,勿煩。
又啓曰,臣等,以逆婢査付鞫廳事,殫瀝肝血,仰瀆宸嚴,至再至三,而天聽愈邈,每以勿煩爲敎,此莫非臣等誠意淺薄,不足以孚格聖心,臣誠慙悚鬱抑,自頌其不能準請之罪,而殿下之終始持難,不賜允兪者,實未知天意之何居也。惟此逆婢,論其已犯之罪,則行藥飮膳,謀害君父之迹,昭然難掩,語其方來之憂,則匿迹隱密,潛肆毒害之心,亦所難測,若不窮覈嚴討,永絶禍根,則此賊未誅之前,無非臣子腐心之日,殿下何所顧惜於幺麽一宮婢,而不自念及於養狼蹈虎之危也。噫,王章久屈,輿憤益激,沐浴之請,不容但已,斧鑕之誅,不可少稽,臣寧被瀆擾之罪,不得請,則不敢退,今若上下相持,淹延時日,置此賊於將覈·不覈之間,則神人之憤,無時可洩,而宗社之憂,實有難言者矣。殿下於此,豈無痛疾嚴斷之意,亦豈無深慮隱憂之心乎?宜不待臣等之竭辭齊籲,而迄今兩載,尙無處分,是或由於査出之爲難,而殿下之宮婢,自有名數,宮婢之中,以金爲姓者,亦非多人,於其不多人之中,必有出入廚間者,亦必有形迹可疑者,今若査出於二者之內,則罪人斯得,豈無其路乎?請加聖念,勿復留難,行藥逆婢姓金者,亟命出付鞫廳,明正典刑。答曰,勿煩。
上在昌德宮。停常參·經筵。
金始慶啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
李翊漢,以備邊司言啓曰,良役堂上加差,旣已啓下矣。堂上中判尹趙泰億,本職尙未出肅云,牌招俾卽察任,仍令自明日爲始,諸堂上逐日會坐,或隨便留宿,京外文書,着實管檢,變通事宜,反復論確,以爲趁速了當之地,本司前郞廳副校理尹游,今旣敍復,還爲差下,使之仍察良役之任,何如?傳曰,允。
吏批啓曰,新除授南原縣監尹會呈狀內,素患風痺之症,遇寒添劇,旬月之內,萬無赴任之望,斯速入啓處置云,實病如此,不可强令赴任,南原縣監尹會,依例罷黜,何如?傳曰,允。
兵批啓曰,及第李龜齡,品官白世俊,監官白成采·李楷,軍官李丙述,閑良李廷壽·李緯·李泰亨·金昌海等,或料理生殖,或賊人指示捕捉之功,俱有加資之命,而俱是出身儒品閑良,何以爲之?敢稟。傳曰,竝特爲加資。
又啓曰,世弟翊衛司翊贊南漢紀呈狀內,重患寒疾,症情甚劇,差復無期,斯速入啓處置云,病勢如此,旣無察任之望,則不宜虛帶,今姑改差,何如?傳曰,允。
有政。吏批,行判書柳鳳輝進,參判沈壽賢進,參議尹行敎在外,右承旨沈仲良進。兵批,判書李肇進,參判金始煥,受由在外,參議徐命淵病,參知柳萬重進,右承旨沈仲良進。吏批,以尹惠敎爲大司諫,趙鎭禧爲持平,具命奎爲持平,李濟爲輔德,申致雲爲文學,李廷傑爲司書,金尙奎爲校理,李肇爲右賓客,李㙫爲工曹參判,金夏明爲工曹正郞,洪尙輔爲工曹佐郞,李光湜爲大同察訪,尹游爲兼校書校理,李億休爲宣陵參奉,李時㦳單付西學訓導,任轍單付東學訓導,金鼎九單付南學訓導,宋國緯單付承文正字,林川郡守朴鏜,善治·善賑,今加通政。兵批,以尹就商爲知事,李森爲同知,金胤輝爲同知,李禎爲同知,沈壽賢爲都摠管,李文漢爲五衛將,呂必時爲曹司衛將,李鴻臣爲慶德假衛將,李泰壽爲司禦,金浚爲宣傳官,李重述,單付副護單,李廷濟·李顯章·金始烱·申致雲,單付副司直,李聖臣,單付副司果。
以輔德李濟,司書李廷傑等牌不進罷職傳旨,傳于沈仲良曰,推考傳旨捧入。
沈仲良,以弘文館言啓曰,新除授金尙奎,時在京畿漣川地,經筵入番事緊,請斯速乘馹上來事,下諭。傳曰,依啓。
大司憲李眞儒,執義趙遠命,掌令李廣道,掌今尹彬,正言李眞洙,正言尹恕敎啓曰,請逆魁昌集·頤命,竝令攸司,亟行斬屍,明正典刑。措語同前答曰,勿煩。
大司憲李眞儒,執義趙遠命,掌令李廣道,掌令尹彬啓曰,請還收極邊遠竄罪人金在魯·申思喆·金取魯·金希魯等量移,具鼎勳放送之命。措語同前請還收罪人尹廷舟量移之命。措語同前請亟寢鞫廳罪人慤·星樞等酌處之命,依前成命,快正典刑。措語同前請亟寢鞫廳罪人李時弼減死定配之命,仍令鞫廳,依律處斷。措語同前答曰,勿煩。
正言李眞洙,正言尹恕敎啓曰,請還收大靜圍籬安置罪人申銋出陸撤籬之命。措語同前請還收遠竄罪人任埅量移之命。措語同前請罪人趙聖集,依前臺批,快正王法。措語同前請亟寢鞫廳罪人慤·星樞酌處之命,卽日嚴鞫,快正王法。措語同前答曰,勿煩。
大司憲李眞儒,執義趙遠命,掌令李廣道,掌令尹彬,校理吳命新,正言李眞洙,正言尹恕敎,修撰呂善長啓曰,臣等,以行藥逆婢査出正法事,伏閤齊籲,今已五啓,而殿下尙不賜允兪,此雖臣等誠未格天,言不摡心之致,亦恐非殿下所以奉承宗廟·社稷之意也。夫殿下一身,卽宗廟·社稷之所付托也。而今此逆婢,表裏諸凶,行藥御膳,必欲謀害聖躬,傾危宗社,則此不但爲殿下之罪人也。實亦宗廟·社稷之罪人也。其可諉之難査,而一向掩置也哉。設使査之實難,猶不可但已,況其査得之不難,有如臣等前啓所陳者乎?今夫閭閻家,賊奴妖婢,有謀弑其主者,則亦必窮査嚴究,殄滅乃已,絶其禍根,今殿下,以堂堂萬乘之尊,何難乎査出一逆婢,而顧乃置之尋常,不思所以除禍胎絶亂階之道哉?或者聖念以爲,幺麽逆婢,旣甚微細,而外應諸賊,亦皆誅滅,渠雖幸漏,宜不敢復肆凶逆,而若其潛身於肘腋之間,逞害於隱微之際,則其爲切急之憂,殆有甚於外應諸賊,其不可輕而忽之也,明矣。且國家所以制爲典刑,蓋將以垂象示人,以一懲百,使亂臣賊子,有所知懼也。今此行藥逆婢,終逭顯戮,則不惟諸賊餘孽之靡所懲畏,宮掖至密之地,亦難保其永絶禍根,而無窮之憂,有不可勝言矣。以殿下之聖明,何不念及於此,而直爲此泄泄沓沓也。臣等誠不勝抑鬱悶塞之至,更此煩籲,請行藥逆婢姓金者,出付鞫廳,嚴覈正法。答曰,勿煩。
大司憲李眞儒,執義趙遠命,掌令李廣道,掌令尹彬,校理吳命新,副校理尹游,正言李眞洙,正言尹恕敎,修撰呂善長啓曰,臣等,因一逆婢鉤覈事,相率叫閤,一啓再啓,至于五六啓,而殿下一以勿煩爲敎,至若難覈之由·勿煩之由,未曾開示,非但臣等之悶鬱抑塞,莫省其故,一國含生之類,罔不訝惑憂歎,致疑乎明主,此莫非臣等誠淺辭拙,不能孚格之罪也。噫,節賊之招,旣告其姓,掌膳之任,又非多人,則自當有疑似模索之端,非如風影之不可捕捉,而一任其隱藏肘腋,潛肆毒螫,今日事,可謂凜乎危哉?臣等職忝三司,爲殿下討一逆婢,而終不得準請,則將何顔面,立於殿下之朝廷,而殿下亦何以解天下後世之惑乎?請行藥逆婢姓金者,査付鞫廳,快正王法。答曰,勿煩。
大司憲李眞儒,執義趙遠命,掌令李廣道,掌令尹彬,校理吳命新,副校理尹游,正言李眞洙,正言尹恕敎,修撰呂善長啓曰,三手凶謀,孰非惡逆,而行藥一款,最爲憯毒,主謀設計,固出於諸賊,而逞凶弄手,實階於妖婢,則所謂金姓宮人者,卽諸賊之關紐也。禍機之切近,莫甚於此,則誅討之當急,亦莫過於此,而自外主謀之諸賊,咸伏斧鑕,從中逞凶之妖婢,尙保首領。噫嘻,天下,寧有是哉?雖曰討逆,而逆之潛藏於至密之中者,猶自如也。雖曰,除患,而患之隱伏於至近之地者,猶未祛也。設令後患之不足慮,卽其已犯之罪,固不容一日稽誅,況方來之憂,尤有萬萬難言者,則此賊未討之前,莫非君臣上下,懷危慮患之日,不然,則三司執法之臣,其何以因一賤婢,鎭日守閤,苦口力爭,而不知止乎?擧措之重大,至於如此,則殿下始雖持難,終宜快循群請,卽命査付,而一向牢拒,前後七啓之批,皆以勿煩爲敎,不知殿下於凶逆一賤婢,何所顧惜?何所疑難?不思廓揮乾斷,卽正王法,弭宗社無窮之憂,快臣子必報之讐乎?請行藥宮婢姓金者,査付鞫廳,明正典刑。答曰,勿煩。
上在昌德宮。停常參·經筵。
下直,淸風府使洪廷弼。
沈仲良啓曰,卽者弘文館上下番校理吳命新,修撰呂善長,以伏閤不得準請,與副校理尹游,聯名陳疏,仍爲徑出,吳命新·呂善長,所當直捧禁推,而此與無端徑出,有異,竝推考,行副提學李師尙,陳疏未承批,本館空虛,無他入直之員,政官卽爲牌招開政,差出闕員,仍卽牌招入直,何如?傳曰,允。
李翊漢,以備邊司意啓曰,東萊府使朴乃貞,本以抱病之人,傷於水土,病勢深重,五朔廢衙,累次呈狀,邊上重任,不可輕遞,而病狀如此,勢難等待其差歇,東萊府使朴乃貞,改差,何如?傳曰,允。
有政。吏批,行判書柳鳳輝牌招不進,參判沈壽賢進,參議尹行敎在外,左副承旨李翊漢進。
吏批啓曰,判書李鳳輝牌招不進,參議尹行敎在外,小臣獨政未安,何以爲之?敢稟。傳曰,仍爲之。
又啓曰,因政院啓辭,玉堂闕員差出事,命下,而曾前出入之人,方在中考,無以推移備擬,合有變通之道,何以爲之?敢稟。傳曰,別單書入。
又啓曰,玉堂闕員,今當差出,而擬望之人乏少,相避外任,竝擬,何如?傳曰,允。
朴涏爲副應敎,李顯章爲副修撰,尹㝚爲戶曹參議,鄭錫三爲南原縣監,柳升鉉爲禮曹正郞,尹一敎爲工曹佐郞,鄭述先爲義禁府都事。
兵批,判書李肇病,參判金始煥,受由在外,參議徐命淵病,參知柳萬重進,左副承旨李翊漢進。
兵批,無政事。
李翊漢啓曰,玉堂闕員差出牌招事,允下矣。新除授副應敎朴涏,副修撰李顯章,所當牌招,而今已夜深,待明朝出牌之意,敢啓。傳曰,知道。
大司憲李眞儒,執義趙遠命,司諫金重熙,掌令李廣道·尹彬,正言李眞洙·尹恕敎啓曰,臣等,以金姓逆婢査付正法事,披瀝肝血,日已三矣,啓已八矣。前後累百餘言,重言複言,竭盡底蘊,干冒煩瀆,終不知止者,豈有他哉?爲宗社也,爲聖躬也,所慮者後患也,欲盡者臣分也,雖其誠意淺薄,不足以格天心,文辭拙訥,不足以回聖聰,而區區所祝望者,只是日月之明,俯察苦心,庶幾承一兪之音,每當傳啓之後,聚首翹心,喁俟依啓之批,及夫中官宣旨,但聞勿煩二字之敎,臣等相顧變色,愕然失圖,不知所以自措也。噫,國家之置兩司,所以任人主耳目之寄也。臣等雖極無似,殿下旣置其任,而臣等今日之請,不過爲君父討凶逆,則殿下尙靳允許者,已是萬萬意外,宮中之事,非外臣所知,設或有難覈之端,惟當敷心腹以告,使群下,曉然知聖心之所在,而今乃不然,惟以二字之批,爲拒人之資,臣愚死罪,此豈聖王,開誠心待臺閣之道乎?孟子曰,有言責者,不得其言則去,臣等言不見施,冒居其位,揆以廉義,斷無是理,請命遞斥臣等之職。答曰,勿辭。
李翊漢啓曰,大司憲李眞儒,執義趙遠命,司諫金重熙,掌令李廣道·尹彬,正言李眞洙·尹恕敎,再啓煩瀆,退待物論矣,敢啓。傳曰,知道。
領議政崔奎瑞上疏曰,伏以臣於日昨,伏承聖批,許解臣禁衛都提調之任,仰惟聖明,俯察事勢之有礙,戎務之久曠,變通之權,特出於人望久鬱之餘,群情皆悅,豈獨臣私幸而已?因此而臣願竊有請也。相臣之職,百責所萃,而首揆之任,比他尤重,其曠務之慮,奚止於一本兵,當遞之宜,豈後於一提擧哉?且軍門事體,至嚴且重,緩急所係,在於呼吸,此豈野外白徒,所可遙領也哉?伏乞聖明,參量彼此,較其輕重,先賜鐫削臣本職及兩軍門提擧扈衛大將之任,以幸國事焉。仍念臣年過七十,已踰四年,而不敢爲休致之請者,臣旣自作屛逋,與在朝告老之人,有異,且以身負重戾,惶恐不敢言矣。今者到此地頭,萬無容身之地,若蒙聖明矜憐,借臣致仕二字之名,使臣得納還告身,以終先朝迸退之義,仍得以慶節令辰,量臣氣力,時奉朝賀,以謝聖上罔極之恩,兼申臣子戀君之誠,則聖明之所以蓄幸微臣,微臣之所以不負先朝,仰答恩遇,舍此而無他道理,故乃敢遂言之。伏乞聖明,下臣此章於朝廷,使之參商情理,有所處置,不勝幸甚。聞今朝著之間,亦有告老之人云,而彼則在進而求退也。臣則在退而求進也。其在朝家,似無取舍之嫌矣。臣疾病沈篤,命迫朝暮,而伏念違拒君命,過數旬,將迫四載,骨悸神,寢驚夢愕,若不能須臾,儻或遂此至願而死,則入地之魂,亦不忘結草之報矣。臣無任涕泣祈懇之至。答曰,省疏具悉卿懇。卿之屛退,于今卄載矣。缺然思想,久而益篤,矧今朝著草創,機務多滯,辛甘之責,匪卿伊誰?亟遵前旨,安心勿辭,須速登途,用副如渴之望。仍傳曰,遣史官傳諭。
上在昌德宮。停常參·經筵。
下直,咸安郡守申萬泰。
夜一更,流星出室星上,入羽林星下,狀如甁,尾長三四尺許,色赤光照地,啓。
大妃殿·中宮殿,藥房口傳問安。答曰,知道。
藥房都提調臣崔錫恒,提調臣李肇,副提調臣李正臣啓曰,日寒轉甚,伏未審此時,聖體,若何?大妃殿氣候,亦復何如?南極丹連爲進御,而寢睡·水刺之節,一樣平常乎?臣等率諸醫,趁早入診,詳察聖候宜當,敢來問安,竝此仰稟。答曰,知道。無事。慈殿氣候安寧,南極丹連爲進御,寢睡·水刺之節,一樣平常矣。勿爲入診。
李翊漢,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
呂必容啓曰,戶曹判書金演,漢城判尹趙泰億,連違召牌,一向陳疏,事務積滯,委屬可慮,竝更牌招察任,何如?傳曰,允。
李翊漢啓曰,兩司多官,引避退待,今已經宿,而尙未處置,事甚未安,憲府諫院,俱無行公之員,只有持平趙鎭禧一人,而時未肅拜,卽爲牌招,使之處置,何如?傳曰,允。
以副應敎朴涏牌不進罷職傳旨,傳于李正臣曰,推考傳旨捧入。
李正臣,以侍講院言啓曰,本院新除授輔德李濟,司書李廷傑,再昨違牌,旣有只推之命,而旋卽呈告陳疏,今至累日,尙不出肅,竝更爲牌招察任,何如?傳曰,允。
以輔德李濟牌不進罷職傳旨,傳于金始慶曰,推考傳旨捧入。
事變假注書趙鏛出使,代以李挺膺爲事變假注書。
左議政臣崔錫恒,右議政臣李光佐,左參贊臣姜鋧,行禮曹判書臣沈檀,行吏曹判書臣柳鳳輝,兵曹判書臣李肇,右參贊臣朴泰恒,刑曹判書臣金一鏡,吏曹參判臣沈壽賢,行都正臣李鳳祥,行司直臣金致龍,行司直臣李萬選,左尹臣南就明,右尹臣朴熙晉,同知臣李森,行護軍臣尹五商,行護軍臣申光夏,行護軍臣李順坤,內禁衛將臣李徵休,蓬城君臣鄭必世等啓曰,行藥宮婢査出之請,垂及三載矣。今者三司之臣,伏閤陳啓,至於三日,而殿下終以勿煩爲敎,臣等莫曉聖意之所在也。逆賊聖節之招,與藥院所記,日月相符,事實之明白,更無可疑,掌膳宮婢,潛結外賊,設計行藥,逆節之憯毒,古今之所罕聞,此而不能明覈正法,快神人之憤,而尙使之廁迹於服使之列,爲國家無窮之憂,則尙可謂國有臣子乎?掌膳旣非多人,當其日而姓金者,易於覈得,指的現發,只在一分付間,而牢拒之若是,何哉?噫,天下之惡,無如亂逆,此而不誅,國不能爲國,況容之於肘腋之至密,比如縱猛獸毒虺,置之旁側,而曾不思慮患防害之道,危怕懍厲,寧復有此,殿下受皇天之付畀,奉宗廟而侍慈聖,乃自輕如此,此豈八域臣民,所以仰望於殿下之意哉?三司之竭誠齊籲,實出忠殿下之職分,而一切靳固,至使一時退出,臺省俱空,聽聞所及,莫不駭惑,實不敢知大聖人處分,何爲而若此也?臣等前雖累次陳請,而誠淺辭拙,不能感動聖聰,以致誅討之尙稽,此固臣等之罪也。玆敢率二品以上,來詣賓廳,瀝血陳啓,伏乞聖明,少賜回燭,行藥宮婢,亟命明査出付,快正典刑。答曰,今玆啓辭,寔出爲宗社之意,而査出則掌膳宮人,無疑似者矣。
持平趙鎭禧啓曰,金姓宮人出付鞫廳事,諫臣論啓,今已經年,前後筵奏,累蒙允許,而淹延時日,終不出付,至於三司之臣,相率伏閤,三日八啓,苦口力爭,而天聽邈然,惟以勿煩爲答,臣於此,不勝抑鬱訝惑之至。噫,終古亂逆,何代無之?而窮凶極惡,未有如三手之計也。至若合謀於幽暗之逕,逞毒於微忽之際,其爲憯毒,未有如小急手者也。若使此賊,終至漏網,則非但臣民臠肉寢皮之憤,無以少洩,必令禍根未祛,潛滋於肘腋隱密之間,則其爲宗社憂危之念,顧何所不至耶?毒藥行凶,綻露於盛節之招,黃水吐出,明載於藥院之記,其陰巧之情節,貫盈之罪惡,不待鉤問而可知,請行藥宮人金姓者,亟命出付攸司,直爲正法。
請還收極邊竄罪人金在魯·申思喆·金取魯·金希魯等量移,具鼎勳放送之命。
請還收罪人尹廷舟量移之命。
請亟寢鞫廳罪人慤·星樞等酌處之命,依前成命,快正典刑。
請亟寢鞫廳罪人李時弼減死定配之命,仍令鞫廳,依律處斷。措語竝見上
新除授大司諫尹惠敎,時在忠淸監營任所,請斯速乘馹上來事,下諭。
竝引嫌而退,竭誠叫閤,亶出討復,雖未蒙允,何必引嫌?請大司憲李眞儒,執義趙遠命,司諫金重熙,掌令李廣道·尹彬,正言李眞洙·尹恕敎,竝命出仕。答曰,不允,處置事及下諭事,依啓。
金始慶啓曰,出仕臺諫出仕事,命下矣。今已夜深,明日待開門出牌之意,敢啓。傳曰,知道。
又啓曰,新除授司諫院大司諫尹惠敎,時在忠淸監營任所,斯速乘馹上來事,因臺啓,命下矣。藩臣交龜後,當爲上來,而聖批如此,何以爲之?敢稟。傳曰,勿爲下諭。
兵曹參議徐命淵疏曰,伏以臣之老母,宿患痰積,因寒添劇,轉成關格,呼吸急促,吐下不得,廣試藥物,少不見效,今已六七日,一味危篤,臣左右扶護,跬步不能離,以此情理,決無暫時曠側供職之勢,宿衛輪直之地,不宜緣臣久虛,伏乞聖慈,亟許遞免,俾得及時救護,千萬幸甚。答曰,省疏具悉。爾其勿辭,救護母病。
上在昌德宮。停常參·經筵。
成宗大王忌辰齋戒。
夜四更五更,月暈。啓。
李翊漢啓曰,大司憲李眞儒,執義趙遠命,掌令李廣道·尹彬牌不進,持平趙鎭禧呈辭,持平具命奎,未肅拜未承批,今日以監察茶時之意,敢啓。傳曰,知道。
以執義趙遠命,掌令李廣道·尹彬,司諫金重熙,正言李眞洙·尹恕敎牌不進罷職傳旨,傳于李翊漢曰,推考傳旨捧入。
左議政臣崔錫恒,右議政臣李光佐,行左參贊臣姜鋧,行禮曹判書臣沈檀,行吏曹判書臣柳鳳輝,兵曹參書臣李肇,判尹臣趙泰億,右參贊臣朴泰恒,刑曹判書臣金一鏡,吏曹參判臣沈壽賢,戶曹參判臣李眞儉,左尹臣南就明,右尹臣朴熙晉,行司直臣金致龍,禮曹參判臣徐命均,同知中樞府事臣李森,蓬城君臣鄭必世,行護軍臣尹五商,行護軍臣申光夏,行護軍直鄭壽松,同知中樞府事臣李徵等啓曰,臣等昨伏承聖批,以爲今玆啓辭,寔出於爲宗社之意,玆事關係之至重且大,聖明固已俯燭之矣。第以査出,則無疑似者爲敎,臣等於此,尤不勝抑鬱之至,從古以來,逆節何限,而極憯毒而最切害者,未有若今日行藥事也。其人處於宮庭之內,其事行於幽暗之中,向非天誘賊節之衷,實無以現發矣。典刑之不可不明正,禍患之不可不預防,前後廷臣,筵奏疏啓,備盡論列,今不必更事煩縷,而只就査出事論之,當初賊節招內,旣以水刺間內人姓金者發告,則臣等之所以仰請者,不得不在於掌膳宮人金姓者也。凡罪人,雖盤問詞證,反覆嚴訊,亦難保其必得正犯,今此自內行査,何以的斷其無疑似,而有此下敎耶?疑似之迹,雖未易査得,姓金宮人,若果在掌膳之列,則出付攸司,明加鉤覈,斷不可已,玆敢不避煩瀆,復此陳籲,伏願聖明,更勿留難,水刺間內人中金姓者,卽命出付鞫廳,詳査正法。答曰,已諭於昨日矣。更勿瀆擾。
左議政崔錫恒箚子曰,伏以臣,伏見備忘記,有進上待豐年復舊爲敎,不得已奉承之敎,竊伏想慈聖此敎,蓋由於荒年節損之意。凡在群下聽聞,孰不欽仰感歎?而第念殿下,臨御一國,大妃殿年例供獻之物,每年若依中宮例施行,則雖因慈敎,有此減損,揆以事體,未免欠缺,且進上元數,本不過多,今雖復舊,不至於傷財病民,豈可以年事之未登,一向因循乎?今此聖敎,非不知出於養志之孝,而其在不以天下,儉其親之義,終涉未安,僚相之再次陳白,亦可見群情之懇至。伏願殿下,更爲導達於慈聖,期於回聽,考臣區區之望也。旣有所懷,不敢自隱,惟聖明,留神而察納焉。取進止。答曰,省箚具悉卿懇。慈殿供獻之物,本不過多,則依前復舊,似合享上之道矣。仍傳曰,遣史官傳諭。
上在昌德宮。停常參·經筵。
成宗大王忌辰。
辰時巳時,日有重暈,內暈有兩珥,外暈上有背色,內赤外靑。
沈仲良,以禮曹言啓曰,左議政崔錫恒箚批,慈殿供獻之物,本不過多,則依前復舊,似合亨上之道矣事,批下矣。王大妃殿各樣進上,來甲辰正月爲始,復舊封進事,當爲分付諸道,而正朝物膳及正月朔膳,今方連續上來,來二月朔爲始,復舊封進,至於正朝方物,則隨其措備,追後封進事,竝分付諸道,何如?傳曰,允。
備邊司薦望,東萊府使,尹游·李顯章·趙錫命,尹游爲之。
左議政臣崔錫恒,右議政臣李光佐,行左參贊臣姜鋧,行禮曹判書臣沈檀,行吏曹判書臣柳鳳輝,判尹臣趙泰億,兵曹判書臣李肇,右參贊臣朴泰恒,刑曹判書臣金一鏡,吏曹參判臣沈壽賢,戶曹參判臣李眞儉,左尹臣南就明,右尹臣朴熙晉,同知中樞府事臣李森,行司直臣金致龍,行司直臣李萬選,行護軍臣尹五商,行護軍臣申光夏,行護軍臣鄭壽松,行護軍臣李順坤,同知中樞府事臣李徵休,行訓鍊院都正臣李鳳祥,蓬城君臣鄭必世等啓曰,臣等干冒嚴威,連日齊籲,瀆擾之罪,固知難逭,而事關宗社,義急誅討,不敢以煩複爲嫌,復此相率叫閤,尤增死罪,再昨聖批,以無疑似爲敎,臣等,而抑鬱悶迫,實在於是矣。今玆行藥凶謀,狼藉於諸賊之招,而至逆節所供,水刺間內人金姓之說出,則有其事有其人,彰著無餘,況藥院日記,又與之相符,則逆婢之從中行藥,於斯益驗矣。特以幽暗之事,摸捉誠難,隱伏之情,鉤出未易,致令窮凶極惡之賊,尙今容息於覆載之間,廁跡於宮庭之內,其爲宗社之憂,臣民之憤,當如何哉?殿下旣令査出,則其欲摘發之意,亦可以仰揣,豈可諉之以無疑似,而遂不窮竟其事也哉?臣等竊不敢知今日無疑似之敎,其旨安在,而大凡天下之變故,或生於不虞,或出於所忽,一有蹉跌,其悔無窮,雖以日月之明,不能無遺照於鬼蜮情狀,則其在慮患防禍之道,有不容一毫放過,臣等之苦心血懇,日夜祈祝者,爲宗社也,爲聖躬也。此豈可已而不已者耶?伏願聖明,更加三思,亟將水刺間姓金宮人,出付鞫廳,嚴覈得情,明正典刑。答曰,昨日之批,已悉予意矣。毋庸瀆擾。
沈仲良啓曰,左議政崔錫恒,右議政李光佐,行左參贊姜鋧,行禮曹判書沈檀,判尹趙泰億,兵曹判書李肇,刑曹判書金一鏡,來詣請對矣,敢啓。傳曰,引見。
大臣·正卿以上,引見入侍時,春享大祭攝行,追後卜日展謁事,榻前下敎。
全羅監司黃爾章疏曰,伏以臣,叨逢盛際,濫膺藩寄,其欲一心職事,惟力殫竭者,卽人臣之常分,狗馬之微誠也。不幸兩年賙賑之政,勞悴已極,三次原隰之役,筋力殆盡,衰耗日甚,疾病轉痼,當事務,則前忘後失,對案牒,則心昏目眩,人之酬應事爲,唯志氣與精神,而臣之志氣精神,已無餘地,此所以前後祈免,至于三四,而聖上每以勿辭爲敎,臣欲連章力請,則瀆擾是懼,强疾冒居,則尸素是憂,臣實悶蹙,不知所以爲計,第瀆擾之罪,明主必恕,尸素之憂,一路有害,不得不輒申前懇,敢干宸聽,惟聖明,憐臣實病,遞臣重務焉。且臣於道內疏釋之狀,大有率爾不審之失,公議峻發,重被司直之論,臣不勝瞿然之至,在謫人等罪犯之緊重,臣豈不知?而竊念今者,慶洽宗祊,洪恩遠覃,雜犯死罪以下,咸囿於曠蕩之典,則勿論輕重,皆請稟裁。以俟朝令,似或合於守臣之道,至若盟祭不參之類,當初朝家之特施竄配之典,蓋出於惡其情犯,痛加隄防之意,而其間或不無實病與故犯之有異,初旣未能區別,則今難辨析其同異,臣之妄意以爲,多人被謫,恰滿一歲,則法已伸矣,罰亦行矣。赦令之下,從輕疏放,亦不害爲咸與維新之義,故敢爾狀聞,臺閣之上,公議如此,臣之妄作之罪,無以自解,問備之罰,亦云末減,何敢自以罰輕爲幸,而晏然而已乎?疾病之外,又添此難安之情,其不可一日蹲冒也決矣。伏乞聖慈,曲察病勢·情勢之俱難堪任,亟賜遞免,以便公私,不勝萬幸,謹昧死以聞。答曰,省疏具悉。卿其勿辭,欽守藩屛。
十二月二十四日申時,上御熙政堂,大臣·正卿,請對入侍時,左議政崔錫恒,右議政李光佐,左參贊姜鋧,禮曹判書沈檀,判尹趙泰億,兵曹判書李肇,刑曹判書金一鏡,右承旨沈仲良,假注書韓師得,編修官吳守經,記事官朴性毅,上西向坐,錫恒進伏曰,日氣嚴寒,伏未審聖體,若何?上曰,無事矣。大妃殿氣候,一向安寧乎?上曰,安寧矣。中宮殿氣候,亦何如?上曰,無事矣。王世弟氣候,亦何如?上曰,安穩矣。錫恒曰,今此行藥宮人,出付鞫廳之請,今幾度矣。臣等率二品以上,來會賓廳,連三日陳啓,伏承下批,以査出則無疑似爲敎,大凡事係凶逆,査得甚難,必須多般按詰,嚴訊拷掠,而後方可鉤得,平問之下,豈有直告之理乎?逆節之招,明白指告,藥院日記,又已相符,伊日掌膳宮人中姓金者,出付鞫廳,則自鞫廳,自當按治,査得不難,而終不允許,莫曉聖意之所在也。伏願更加三思,掌膳宮人姓金者,出付鞫廳,按覈事情,明正典刑,以快神人之憤。光佐曰,左揆所達,極爲詳備,小臣何必更爲瀆擾乎?第此事,異於他事,謀害聖躬,行藥逆婢之罪,旣已彰著之後,若不査出,快施典刑之前,正是臣子不欲生存之日也。雖退去在家,寢息㥀不自安矣。如此陰懷凶謀,而潛伏於水刺間之逆婢,安知何時,有何許變乎?以此憂慮之心,未嘗少弛,而尙不得出付,此莫非臣等之罪也。今亦三日連啓,極言竭誠,終未格天,未承兪音,此憫何達?伏願殿下,下念一國臣民之情,上念宗社安危之機,査出罪人,則千萬幸甚。錫恒曰,伏覩殿下,事關聖躬,則視之尋常,恬不爲意,臣等尤不勝抑鬱之至,殿下受祖宗艱大之業,承先王付托之重,上承慈聖,下臨臣庶,聖躬之安危,卽宗社存亡之所係,其不可自輕也審矣。終使行藥凶牌,廁迹於近密之地,不思覈出之道,此賊未討之前,擧國臣民,驚心痛骨,隱憂深慮,無時可解,伏願快允臣等之請,以爲出付鞫廳焉。檀曰,小臣疏上,而未承批,不當循例入侍,而今此罪人,極爲妖惡,尙未査出,故小臣不勝忠憤,隨列入參矣。行藥宮人,三司旣有伏閤之啓,今日兩大臣,又爲陳達,聖上亦必洞察,則小臣不必疊床,而第此罪人,潛伏於宮庭,尙未査出,則竊恐爲無限禍機也。如此窮凶極惡之人,不可一刻留難於宮中,故兩大臣及諸臣之仰請出付者,爲宗社也,爲君父也。殿下何可有一毫愛惜,而不爲出付乎?雖是出付之後,元無玉石俱焚之理,卽當詳査按覈,罪人斯得,然後明正其法,則一國臣民之心,庶可以鎭定矣。聖上若不俯察,終靳出付,則臣等有死之心,無生之意矣。卽令出付攸司,則伊日廚房內人中正犯,自當按出矣。泰億曰,國人皆曰可殺,然後殺之,此罪人,則國人皆曰可殺之罪人也。當初罪狀,出於賊節之招,畢露無餘,而藥院日記,黃水吐出,又爲相符,則此國人之所共殺者也。上自大臣,下至三司,苦口力爭者,一則爲宗社也,一則爲聖君也。忠憤所激,擧國含生之類,孰不抑鬱於心哉?聖上不諒臣民之情,處分未下,王章莫伸,此大臣·諸臣之所以竭誠仰達者也。伏願殿下,俯察群情,伊日水刺間內人,出付攸司,以爲正法之地。肇曰,臣等,連以啓辭仰達,而今日大臣·諸臣,亦皆陳達,則小臣更無所達,然而謀害聖躬,敢爲行藥之人,旣出於賊招,而尙留於宮庭,至于今不得正法,則其爲憂慮,果如何哉?一國之上下人民,晝夜焦慮,故敢此竭誠力爭,儻或聖上,深思俯察,則此不必持難之事,伊日水刺間任事之人,査付鞫廳,則不難鉤覈矣。更望亟允諸臣之請,一鏡曰,小臣待罪憲府,縷縷仰陳,其時以煩擾爲敎,今日賓廳,以無疑似爲敎,査出事,外庭所不知之事也。厥罪人,何許罪人,謀危宗社,謀害聖躬之罪人也。伊日水刺間內人,出付鞫廳,則大臣諸臣,一處按問,明白鉤覈,道理當然,而聖上下批,以査出則無疑似爲敎,如此奸毒之人,自內何可査出乎?王府有法,殿下卽令出付攸司,使之明白按治,則何必以無罪之人,至於玉石俱焚乎?詳細査得,除去禍根,則一國臣子之憂,上下輿㒗之憤,可以少洩,而殿下終始牢拒,以毋庸瀆擾爲敎,此大臣·諸臣,惶恐不知仰達者也。此罪人,異於尋常罪人,則不可以合啓而止,故敢此請對仰達,殿下何乃愛惜一宮人,至此留難耶?臣不勝抑鬱之至。仲良曰,今此大臣諸臣,或七十之年,或八十之年,年老諸宰,血誠備達者,誠以爲宗社也。爲聖躬也。爲臣子而不能保護聖躬,査出罪人,則生不如死也。殿下尙未允從,臣等極爲悶迫也。錫恒曰,亂臣賊子,何代無之,而未有若三手之凶慘也。其中行藥一事,尤爲憯毒,蓋鞫廳罪人,則設或漏網,猶且絶島定配,使無後患,而至於行藥,則其人處於肘腋之間,其事行於幽暗之中,用意設計,無所不至,則行於何時,發於何時,莫可摸捉,豈不懍然而寒心乎?伏願更勿留難,快從群下之請,以絶禍亂之根,以慰神人之憤,不勝幸甚。鋧曰,今此三司之伏閤爭論,大臣之賓廳陳啓,耿耿赤心,只爲聖躬之安危,宗社之與亡而已。妖惡逆婢,潛伏於宮庭之內,御廚之間,則其在臣子之心,危厲凜慄,爲如何哉?每承聖批,以無疑似者爲敎,丁寧聖敎,群下孰不仰信?而如是下敎,則只增抑鬱悶塞之懷矣。行藥凶賊,果爲現著畢露,則諸臣唯當沐浴請討,人得以誅之,何必苦口爭論,力請査出耶?當日掌膳宮婢中,如有一分可疑者,出付攸司,則攸司亦不必輕先勘斷,反覆詳覈,稟旨考律正法,如是然後,可解國人之疑惑矣。仲良曰,君臣猶父子也。今日臣子之苦口力爭,何莫非愛君父乎?錫恒曰,如此彰著之罪人,不得査出正法,則臣等更何顔面,冒居朝堂,而天下後世,將謂今日臣子何如也?快賜允從,出付鞫廳,不勝幸甚。光佐曰,左揆之言,極爲切實,向聖躬行藥之人,出於逆招,而藥院日記,黃水吐出之說,昭然載錄,則世間豈有如此之變乎?明知有如此之罪人,而尙未正法,此莫非臣等之罪也。仲良曰,得罪於宗社,得罪於聖躬,而終不査出,自古史記所無之事也。錫恒曰,盍賜發落,以解臣民之惑焉。檀曰,大臣諸臣,苦心力爭,而不賜兪音,臣等何面退去乎?不得允從,則決難退去矣。泰億曰,譬之今有一人焉。謀害無故之人,則所當禁止而除害,乃王者之仁政也。而況向聖躬行藥之人,其罪何許惡逆,爲臣子者,爲君父而不得除害,則戴天履地,何所容於世乎?肇曰,如此逆婢,何所愛惜乎?殿下必不愛惜,而諸臣力請,而終不聽從,臣等不但抑塞悶鬱,四方瞻聆,亦復如何?一鏡曰,大臣·諸臣,竭力盡誠,不賜兪音,或恐君臣之間,情志未孚也。何不一賜發落乎?惶恐敢達。檀曰,如此妖惡之婢,今方潛在於宮掖,而尙不出付,世間豈有如此事乎?一鏡曰,殿下以無疑似爲敎,若或出付攸司後,大臣·諸臣,按覈而終無其人,則無可奈何矣。今則初不出付,不得按治,是殿下不信大臣之言也。亟賜兪音。鋧曰,臣聾病太甚,咫尺之地,玉音聽瑩,諸臣所達,亦不解聽,且以金吾兼帶事,方在陳疏待罪中,入侍惶恐,而此乃國家至大至重之事,且以文字仰達,不如入對前席,導達誠意,故敢隨大臣·諸臣之後,同爲入侍,今日必有明白下敎,然後群情可解矣。光佐曰,今此罪人,出於逆節之招,藥院日記,分明載錄,則有其事有其人,昭然可知,殿下之國,謂有臣子,則豈不査出乎?其人尙在宮中,而終未査得,則爲今日臣子者,豈有生存之心乎?伏願殿下,更思之,以關係群下之事言之,謀害吾身之奴,不可一日容貸,而況謀害聖躬之罪,何等惡逆,而尙未鉤治,潛在於宮庭之內,殿下何不深思,而如是持難乎?仲良曰,大臣·諸臣,無一毫挾雜之心,而如是竭誠陳達者,爲宗社也,爲君父也。今有蛇蝎在床下,不能除去,則人不能安其坐矣。況此妖惡之逆婢,不可一日留在於宮庭,而尙未除去,則臣子之心,豈可一時放舒乎?上曰,毋庸瀆擾。檀曰,此罪人,所關非細,故敢此縷縷仰達,豈有挾雜之心,而何敢瀆擾乎?今以瀆擾爲敎,誠極惶恐,而此非瀆擾之事也,實出於爲君父之至誠也。光佐曰,諸臣苦心力爭之餘,又下毋庸瀆擾之敎,此則臣等之罪也。不於此事而力爭,則於何事而力爭乎?此實臣等不得已仰達之事,伏願聖上,更加深思。檀曰,諸臣竭力盡誠,苦口仰達,而殿下不爲允從,一向牢拒,臣等實無欲生之心矣。一鏡曰,當初有依啓之敎,臣等以爲,朝不出付,則夕當出付,夕不出付,則朝當出付,日日懸望矣。其後因不爲出付,至有兩司之連啓,三司之伏閤,至於今日,大臣·諸臣,縷縷陳達,而不賜允從,終始牢拒,臣未知當初依啓。至今不許者,何也?臣等以萬分切迫之意,血誠仰達,而以瀆擾二字爲敎,臣等尤不勝抑塞之心,賓廳啓辭,以査出則無疑似,下批,殿下果欲査出,則其時水刺間內人,一倂出付鞫廳,按法鉤覈,道理正當,而豈可自內以爲査出乎?今日爲殿下臣子者,明知逆婢之在於殿下宮掖之間,而若不査出正法,則臣等更何顔面,立於朝乎?檀曰,宮中知有逆婢,而終不査出,則天下後世,以今日朝廷,將謂何如耶?泰億曰,如臣無似,忝叨列卿,言淺誠薄,不能回天,而國有三司,國有六卿,國有大臣股肱,憂慮聖躬,苦口血懇,而殿下終無發落,殿下不從三公列卿之言,而誰與共國事乎?謀及卿士,古聖人之所言,殿下以瀆擾二字下敎,外待諸臣,此誠悶迫也。卽今門外,有吏曹判書柳鳳輝以下十數人聚坐,而苦待兪音,非但諸臣之顒望如此,擧國含生之類,孰不仰念乎?臣等前對縷縷,不得允從而出去,則彼在外之人心,將何以慰之乎?檀曰,此罪人,今雖出付,按治之日,必無玉石俱焚之歎,大臣·諸臣,合坐按治,無罪則不必罪之,有罪則罪之,於斯二者,必無留難之事矣。泰億曰,古語不云乎?大奸似忠,大巧似信,顧此行藥之婢,必是凶惡叵測之人,如鬼如蜮,其爲情狀,萬萬憯毒,此非殿下之罪人也,乃宗社臣民之罪人也。國人皆曰可殺,殿下胡獨持難,不爲査付乎?上曰,毋庸瀆擾。檀曰,殿下如是持難,小臣又有一言仰達之事,金姓宮人,旣未査出,則伊日廚房內人,竝爲放出,何如?宮掖之間,不可留置如此妖惡之婢,故敢此仰達。泰億曰,沈檀放出之請,迫於不得已也。一國神人之憤未洩,故有此放出之言,此亦切迫之意也。如此凶婢,雖一刻之間,不可留置於宮掖之內,如難査出,則一倂放黜,似或可矣。檀曰,行藥逆婢,旣不出付,故敢達放出之請,而亦不賜允兪,臣竊抑鬱也。伊日水刺間內人,亟命一倂放出,則猶愈於行藥逆婢之留置宮中,伏願更加深思,亟許放出之請,幸甚。光佐曰,禮判放出之言,此誠哀痛之辭也。伊日水刺間罪人,若果査得,則何但放出而已乎?殿下每下瀆擾之敎,故迫於不得已,有此仰達,請放出,何如?錫恒曰,放出之請,實是哀痛之言也。亟賜允從,是臣區區之望也。上曰,毋庸瀆擾。錫恒曰,春享大祭親臨事磨鍊,而卽今日氣,如此凛栗,其時日氣,不能不寒,毋爲親臨而攝行,追後卜日展謁,似宜矣。上曰,依爲之。諸臣,遂以次退出。
上在昌德宮。停常參·經筵。
自辰時至申時,日暈。
金始慶啓曰,大司憲李眞儒,執義趙遠命,掌令李廣道·尹彬,持平趙鎭禧呈辭,持平具命奎,未肅拜未承批,今日以監察茶時之意,敢啓。傳曰,知道。
又啓曰,備邊司郞廳來言,今日賓廳坐起日次,而臘享大祭齋戒相値,不得來會云矣,敢啓。傳曰,知道。
備忘記,傳于沈仲良曰,史官四員待命,騎馬九匹立之。
沈仲良啓曰,史官四員待命事,命下矣。史官不備,宣傳官二員代送之意,敢啓。傳曰,知道。
金始慶,以都摠府言啓曰,今日入直內三廳武兼禁軍及軍兵等,當爲中日習射,而臘享大祭齋戒相値,不得爲之之意,敢啓。傳曰,知道。
李正臣啓曰,左副承旨李翊漢,今日病不仕進,雖未知病勢輕重之如何?而卽今院僚不齊,事多苟艱,卽爲牌招察任,何如?傳曰,允。
沈仲良啓曰,延祥詩製述官,旣已抄啓,藝文提學李肇,明日待開門牌招,使之出韻科次,何如?傳曰,允。
假注書趙鏛書啓,臣承命馳往于龍仁魚肥谷議政府領議政崔奎瑞所住處,傳宣聖批,則以爲,臣自七月板橋還後,食飮一切厭却,今至六朔,眞元日鑠,又自去月晦前,重得泄痢,亦已過一朔矣。氣息一就奄奄,不能起動,今此近侍之臣,來宣聖批,而不得出拜於庭,臣誠惶恐死罪。伏念臣,以數十餘年負罪之身,宜不敢冒陳休致之請,而每讀聖批中思想之敎,未嘗不感激嗚咽,猶欲托此間一線自進之路,忘其猥越,敢有所達矣。今承下敎,辭旨漠然,若未蒙照察,臣妄言之罪,悔死無及,今何敢更有所言哉?此後只有縷命之促盡,嚴誅之亟加,兩事爲臣究竟地,瞻望雲天,有淚盈襟云矣,敢啓。傳曰,知道。
司書李聖臣上疏,伏以臣,素患胸腹之疾,自數十年前,已成深痼,每當寒節,挾感發作,而急試醫方,幾死僅甦者數矣。近有復發之漸,而春坊除命,適下於此際,累日稽謝,分義不敢,昨日强疾出肅,仍爲就直矣。觸冷之餘,前症復發於夜間,不吐不下,膈氣痞塞,邀醫亂鍼,少無其效,而達宵叫苦,痛勢轉劇,貼席昏昏,人鬼未分頃刻之間,若將就盡,實有汚穢淸禁之慮,以此病狀,萬無仍直之勢,不得不疾聲呼籲。伏乞聖慈,俯垂諒察,特遞臣職,俾得及時調治,千萬幸甚。答曰,省疏具悉。爾其勿辭,從速察職。
上在昌德宮。停常參·經筵。
李翊漢,以都摠府言啓曰,副摠管沈壽賢,以備邊司堂上,本司坐起事,晝仕進去之意,敢啓。傳曰,知道。
沈仲良啓曰,藝文提學李肇牌招不進,推考傳旨,今方捧入,而延祥詩出韻科次,不可遲滯,更爲牌招,何如?傳曰,允。
李翊漢啓曰,副提學李師尙,副修撰李顯章,獻納宋眞明,持平趙鎭禧,來詣請對矣,敢啓。傳曰,引見。
沈仲良,以弘文館言啓曰,本館上下番見存九員內,應敎尹淳,校理金尙奎,修撰趙翼命,副修撰權斗經,俱在外,副應敎朴涏,校理吳命新,副校理尹游,修撰呂善長,疏批未下,不得循例請牌。臣顯章獨爲入直,而上番闕直,已至多日,事體極爲未安。闕員令政院稟旨,變通差出,仍卽牌招察任,何如?傳曰,允。
又啓曰,因弘文館草記,上番闕直,已至多日,事體未安。闕員令政院稟旨,變通差出事,允下矣。政官卽爲牌招開政,差出闕員,仍卽牌招察任,何如?傳曰,允。
兵批啓曰,五衛將沈廷輔呈狀內,所患阿睹之疾,根委已痼,非時月責效,宿衛重地,不可久曠,斯速入啓處置云。病勢如此,旣無察任之望,則不宜虛帶,今姑改差,何如?傳曰,允。
有政。吏批,行判書柳鳳輝牌不進,參判沈壽賢進,參議尹行敎在外,左副承旨李翊漢進。
吏批啓曰,判書柳鳳輝,牌招不進,參議尹行敎在外,小臣獨政未安,何以爲之?敢稟。傳曰,仍爲之。
又啓曰,玉堂闕員,今當差出,而擬望之人乏少,相避竝擬,何如?傳曰,允。
又啓曰,冨寧府使,今當差出,未準朔禁軍將並擬,何如?傳曰,允。
柳弼垣爲副校理,沈埈爲掌樂正,崔致重爲禮曹佐郞,崔炯爲富寧府使,尹游爲東萊府使,李廷說爲禁府都事。
兵批,判書李肇藥房進,參判金始煥,受由在外,參議徐命淵病,參知柳萬重進,左副承旨李翊漢進。朴乃貞·宋廷蕃,單付副護軍。
李翊漢啓曰,新除授東萊府使尹游,時無加資之命,何以爲之?敢稟。傳曰,加資。
又以義禁府言啓曰,卽接月令醫員李德興手本,則時囚罪人玄沂,本以年老多病,積傷水土之人,每當寒節,痰喘兼發,晝夜叫苦之中,疝症猝劇,氣息奄奄,食飮全廢,眞元大脫,生死可慮云。自前罪人病勢如此,則有保放救療之規,敢此仰稟。傳曰,依爲之。
又以禁衛營言啓曰,十五番海西別驍衛五十名,步軍標下一名,已爲點閱整齊,來甲辰正月初一日,與本營入直別驍衛,依例替代後,舊軍放送之意,敢啓。傳曰,知道。
又以刑曹言啓曰,初覆入侍時,因大臣所達,江陵囚印信僞造罪人韓日萬,推案疏漏,日萬及朴以俊等,更爲質問,歸一啓聞後,追三覆爲之事命下,故卽爲發關本道,使之急速査啓之意,申飭,分付矣。本道以朴以俊流配於咸鏡道高原郡,遠地捉來之際,日字自當遲延,今十二月旬前,勢未及推問,啓聞事旣已狀聞,而今則季冬將盡,査啓尙未上來,追三覆,勢難爲之。待明年啓覆時,擧行之意,敢啓。傳曰,知道。
金始慶,以御營廳言啓曰,本廳屬海西十五番別馬隊五十五名,標下軍一名,已爲逢點整齊矣。來甲辰年正月初一日,與東營入直十四番別馬隊替代後,舊軍放送之意,敢啓。傳曰,知道。
又以御營廳言啓曰,今此下番馬步軍兵試才賞格,從分數多寡,以本廳所儲木綿分給後,別單書入之意,敢啓。傳曰,知道。
又以御營廳言啓曰,本廳屬右部左司忠淸左道五哨軍兵六百七十名,已爲逢點整齊矣。來甲辰年正月初一日,與前司軍兵替代後,舊軍放送之意,敢啓。傳曰,知道。
又以御營廳言啓曰,本廳來甲辰年三月四月當海西二番三番別馬隊,逐朔立番次,趁期調送事,本道監·兵使處,依前知會之意,敢啓。傳曰,知道。
又以御營廳言啓曰,本廳來甲辰年三月四月兩朔應立右部中司屬忠淸左道五哨軍兵,二月二十五日,京中逢點,三月初一日,與左司軍兵,當爲替代立番,趁期調送事,本道監·兵使處,依前知會之意,敢啓。傳曰,知道。
又以御營廳言啓曰,因禮曹草記,光陵陵內惡虎捕捉事,本廳將校李東馥,率領砲手五十名,今月十七日出送矣。昨日日暮時,大虎一頭,捉得入送,而砲手宋二宗,再放得中之後,未及回避,爲其虎囕死云,極爲驚慘,斂葬之需,自本廳爲先題給矣。將校軍兵等,仍留搜覓,而更無蹤跡云,今姑撤還,何如?傳曰,允。
又啓曰,守禦使金一鏡,以本廳諸將校等,今癸卯秋冬等褒貶等第啓聞中,刀擦二處,惶恐待罪事,狀啓。傳曰,勿待罪。
又以兵曹言啓曰,今十二月二十六日,仰役奴者斤奉稱名人,自敦化門入來,差備門外擊錚,極爲駭愕,令攸司囚禁治罪。同門守門將柳載天,常時不能禁斷雜人,以致闌入,亦難免其責,推考,何如?傳曰,允。
又以備邊司意啓曰,戶曹判書金演,病勢近頗向差,而積違召牌,尙不出肅,本曹時急公事,亦皆廢閣,分義道理,豈容如是?殊極未便。謝恩使行期,當在不遠,而副使刑曹參判權以鎭,日昨自鄕上來,亦以疏批未下,不卽行公,使事稽遲,亦甚可慮,竝卽牌招察任,何如?傳曰,允。
以弘文館副校理柳弼垣牌不進罷職傳旨,傳于沈仲良曰,推考傳旨捧入。
掌令尹彬上疏,伏以臣之老母,時在白川地,而年迫七耋,百病交攻,枯萃衰落,無復餘地,其在人子情理,不可一日暫捨,而臣以不才,濫蒙鴻造,感激殊恩,不敢言私,未遑歸覲者,于今數朔矣。日昨得接鄕信,則臣母猝得寒疾,症情非細,屢日彌留,眞元大鑠。臣自聞此報,神魂飛越,急於歸護,徑尋鄕路,而顧此言責之職,決非在外之臣,所可虛帶,玆瀝血懇,仰瀆宸嚴,伏乞聖慈,亟命鐫臣所叨之職,俾護母病,治臣徑歸之罪,以肅朝綱,不勝幸甚。答曰,省疏具悉。爾其勿辭,救護母病。
午時,上御熙政堂。三司請對入侍,行副提學李師尙,持平趙鎭禧,獻納宋眞明,副修撰李顯章,右承旨沈仲良,假注書金浩,編修官吳守經,記事官朴性毅。持平趙鎭禧,獻納宋眞明所啓,請逆魁昌集·頤命,竝令攸司,亟行斬屍,明正典刑。措語見上上曰,勿煩。持平趙鎭禧所啓,請行藥宮人金姓者,亟命出付攸司,直爲正法。上曰,勿煩。又所啓,請還收極邊遠竄罪人金在魯·申思喆·金取魯·金希魯等量移,具鼎勳放送之命。上曰,勿煩。又所啓,請還收罪人尹廷舟量移之命。上曰,勿煩。又所啓,請亟寢鞫廳罪人慤·星樞等酌處之命,依前成命,快正典刑。上曰,依啓。又所啓,請亟寢鞫廳罪人李時弼減死定配之命,仍令鞫廳,依律處斷。上曰,勿煩。措語竝見上又所啓,僞批一款,情節萬萬凶慘。黃夏臣雖已徑斃,不可不隨聞窮覈,快正王法,而伏聞金堤老吏趙泰呂稱云者,謄出一本,轉播隣邑,人多目見,傳說狼藉。一番鉤問,可知其出處,請令捕廳,譏捕泰呂,明覈得情。上曰,依啓。獻納宋眞明所啓,請加聖念,毋復留難,金姓宮人行藥者,卽速摘發,出付攸司,快正王法。上曰,勿煩。又所啓,請還收大靜圍籬安置罪人申銋出陸撤籬之命。上曰,勿煩。又所啓,請還收遠竄罪人任埅量移之命。上曰,勿煩。又所啓,請罪人趙聖集,依前臺批,快正王法。上曰,勿煩。又所啓,請亟寢鞫廳罪人慤·星樞等酌處之命,卽日嚴鞫,快正王法。上曰,依啓。措語竝見上李師尙進伏曰,小臣有眼病,數月不差,且陳疏未承批,宜不敢出肅,而國有大事,朝野遑遑,臣不敢以少少疾患,區區格例爲顧,竊有所懷,冒沒出謝,敢來請對矣。以逆婢事,上下相持,辭窮意竭,今無可言者,而自上謂無疑似者。古人曰,貌同心異,安知其眞無疑似,而區別乎?四方聽聞,莫不疑惑,今若行査,出付攸司,則可以破四方之疑惑矣。殿下頃於三司伏閤,每下勿煩二字,群下落莫,相顧愕眙。及至賓廳之啓,又以毋庸瀆擾爲敎,大小臣僚,抑鬱之心,儻復如何?凡爲人子者,於其父母,少有疑危患害之事,則其所隄防衛護之道,靡不用極,臣之於君,猶子之於父也。今玆逆婢,終未斯得,則其憂遑悶迫之狀,寧有極乎?卽者兩司之啓,又下勿煩之批,臣非不知瀆擾之爲懼,而不避猥越,惶恐敢達。李顯章曰,一逆婢之査得,有甚難事,而淹延時月,垂及三載,三司伏閤,大臣會啓,兪音不下,天聽愈邈,群下之抑鬱,容有已乎?夫三手凶謀,何莫非千古所無之惡逆,而此則隱伏肘腋,潛滋患害,實是三手中尤甚憯毒者。事端已露,渠若有自全之心,則其用謀設計,將無所不至,豈不大可慮耶?趙鎭禧曰,今日請對,只爲金姓逆婢事也。兩司爭執,經年閱歲,而終不允,三司大臣,相繼請對,而亦不允,一國遑遑,靡有底定。今日臣等不得請,則不退,伏願毋難快允。師尙曰,爲人臣而終不除一逆婢,則下至閭閻婦孺之賤,必莫不駭惋,將何顔面,束帶戴帽,而立殿下之朝乎?爲今日臣子之心,有如救焚拯溺,一刻爲急,請加聖念,快賜允兪。顯章曰,殿下以無疑似者爲敎,而考其日字,其時掌膳宮婢中姓金者,竝命出付,則可以覈實矣。宋眞明曰,行藥逆婢,不過一賤婢也。雖一臺官言之,猶可査出,而況三司大臣,前後陳請,伏閤會啓,相繼齊籲,殿下庶可以俯察擧國切急之憂矣。今日請對,亶爲此事,特允所請,區區之望也。師尙曰,君父之側,有此危急之事,而終不竭力殫誠而除去,揚揚行呼唱於道路,則人將謂之斯何?沈仲良曰,宗社之所依,臣民之所仰,惟在殿下,而殿下終不思隄患防害之道,殿下欲自輕,其於宗社臣民,何哉?此事若不蒙允,則上自三公,下至百官,實無立朝之顔矣。鎭禧曰,此賊異於他賊,身處宮掖,交通外賊,在一日則有一日之憂,在二日則有二日之憂。卽今則情節畢露,渠亦當爲死中求生之計,臣民之憂,尤當如何?言念及此,古所謂痛哭流涕者,眞歇後語耳。置此賊而治他賊,猶爲第二件事,今日不得請則不退矣。仲良曰,李時弼所坐,乃凶悖之說,而殿下施之以定配之律。今此逆婢,何等關係,而不思査治之道乎?此賊不殺,國不爲國,殿下如以査付攸司爲難,則特令放出,何如?鎭禧曰,當初賊節之招,以金姓爲言,則此異難於摸捉之類。且前執義李濟之疏批,以必非多人爲敎,其不爲人多難覈可知。臣愚死罪,殿下曾於四凶,廓揮乾斷,無少留難,獨此幺麽一逆婢,有何所難,而不賜允從乎?鎭禧曰,當初賊節之招,以金姓爲言,則此異難於摸捉之類。且前執義李濟之疏批,以必非多人爲敎,其不爲人多難覈可知。臣愚死罪,殿下曾於四凶,廓揮乾斷,無少留難,獨此幺麽一逆婢,有何所難,而不賜允從乎?師尙曰,殿下臨御以後,從諫如流,凶如四兇,而殿下赫然獨斷,凡於治逆之事,少無留難,群下等感祝,爲如何哉?咸曰,如此,則太平可期,而惟此一逆婢,終始持難,聖意所在,非但近侍不知,八方臣庶,莫不駭惑,宜有處分,使一國曉然知之,何如?不然則貽累聖德,亦不細矣。仲良曰,貽累聖德,爲第二件事,其爲憯毒,有不忍言,卽速放出爲宜矣。鎭禧曰,比如蛇蝎,置諸袵席之下,雖不撓觸,尙可畏也,而若或撓觸,則必將大加肆毒,寧不尤可畏哉?其不可一時留置也,明矣。今此逆婢,甚於蛇蝎,上下遑遑,寢食不安。殿下受宗社臣民之託,忽宗社臣民之憂,聖意所在,實未可曉也。卽速快斷,以除宗社臣民之憂也。眞明曰,三司三日伏閤,事體甚重,而殿下惟以勿煩爲敎,聽聞所及,莫不鬱抑矣。乃於賓廳批答,以査出則掌膳宮人,無疑似者爲敎。臣等始知有持難之曲折,而比於勿煩之批,稍爲釋然。今有一道焉,以賊節之招及吐出黃水之日考之,則可知其日掌膳宮人之爲某,出付王獄,詳細行査,則可以覈出矣。仲良曰,大小臣子之苦口力爭,亶出於愛君父之心,而聽之愈邈,寧有是哉?師尙曰,不在多言,欲得疑似之人,則必不可得,請加三思,明査出付,使擧國人心,得以少慰,使今日臣子,得以安寢矣。上曰,不允。眞明曰,留難之意,明白下敎,則臣等的然知之,然後請退矣。鎭禧曰,雖凡然之賊,固不當如是稽誅,況此宮婢,何等惡逆,而每以不允爲敎,臣子之心,寧欲無生,後世之譏議,何如,四方之疑惑,何如?不宜以勿煩不允,每每爲批,切冀允從,以解後世四方之惑,以紓宗社臣民之憂。仲良曰,凡人有謀害其身者,則必欲除去,況殿下何所顧藉,而不爲之乎?終不允從,則萬古天下,寧有是事哉?上曰,不允。師尙曰,殿下有此下敎,到此辭窮矣。殿下雖自輕,其於宗社臣民,何,爲今日臣子罔極之情,尤復如何?殿下此敎,實未可知也。咫尺前席,語多葛藤,極爲未安,而君臣猶父子,旣有所懷,何可有隱乎?臣當殫竭所懷而退矣。頃者小臣之疏,旣有所陳,合啓之批,一向靳許,臣甚慨鬱。當初臣與朴弼夢,發頤·集處斬之啓,一啓卽允,其後因大臣之言,更命賜死,失刑孰大於此?雖失於前,追行於後,未爲不可。殿下顧何所惜,而終不允合啓乎?比於査治逆婢之事,合啓雖似輕歇,而不可不卽允也。至於申銋之事,較諸白望,情狀無間,與白望相爲表裡,驅逐獄官,論其罪狀,萬萬絶痛。臣當初以其老昏,只請島棘,而曾未數三朔,遽有出陸撤籬之擧,聽聞俱駭,輿論齊憤。臺啓爭執,事理當然,自上宜有允從矣。以此等少小之事,逾年相持,則書之史記,將謂之何?鎭禧曰,向來凶黨輩,侮弄君父,略無顧忌,如李時弼者,亦習凶黨之餘套,敢有向上不道之言,豈可一日而容貸哉?凡罪人承款前酌處,容或可也。而承款取服之後,遽有減死之命,刑政之乖舛,莫此爲甚,李時弼,亦令依法處斷。師尙曰,臺啓次第允從,何如?時弼輩,雖或得生,無所大害,至於逆婢事,終不允從,殊甚落莫。若於臺啓中,擇其可從者而從之,則庶可少免落莫之心矣。上曰,不允。諸臣方欲退出之際,上使中官,命進承旨曰,更不爲乎?仲良曰,日勢已晩,或恐上躬爲勞,雖請退出,此後豈可不爲乎?上自大臣,瀝血陳請,而終不允從,大小臣僚,實無擧顔立朝之心矣。諸臣,仍次第退出。
上在昌德宮。停常參·經筵。
下直,楊州牧使梁廷虎。
大妃殿·中宮殿,藥房口傳問安。答曰,知道。
藥房都提調臣崔錫恒,提調臣李肇,副提調臣李正臣啓曰,三冬將盡,一寒轉甚,伏未審此時,聖體若何,大妃殿氣候,亦復何如?臞仙南極丹,連爲進御,而水刺寢睡之節,一樣平常乎?南極丹當進於今日,臣等不可不率諸醫,趁早入診,詳察聖候後,議定繼進當否,敢來問安,竝此仰稟。答曰,知道。無事,慈殿氣候安寧,南極丹進御,水刺寢睡,一樣平常矣。
李翊漢啓曰,大司憲李眞儒,呈辭受由,執義趙遠命,持平趙鎭禧呈辭,掌令尹彬,受由在外,掌令李廣道,疏批未下,持平具命奎,未肅拜未承批。今日以監察茶時之意,敢啓。傳曰,知道。
沈仲良啓曰,小臣正朝望闕禮習儀進去,下直。傳曰,知道。
又以弘文館言啓曰,副校理柳弼垣,旣有只推之命,更爲牌招察任,何如?傳曰,允。
以副校理柳弼垣,牌不進,罷職傳旨,傳于李翊漢曰,推考傳旨捧入。
李翊漢,以侍講院言啓曰,本院上番文學申致雲,以親病,陳疏徑出,輔德李濟,屢違召牌,連有只推之命,而連呈辭單,尙不出肅,弼善柳綏,亦以身病呈辭,兼輔德未差,兼弼善柳弼垣,以軍職褒貶居中,兼文學尹淳在外,上番無他入直之員。輔德李濟,弼善柳綏,竝卽牌招,以爲推移入直之地,何如?傳曰,允。
又啓曰,因侍講院草記,輔德李濟,弼善柳綏,牌招事,允下矣。今已夜深,待明朝出牌之意,敢啓。傳曰,知道。
又以兵曹言啓曰,褒貶等第時,如有刀改之處,則必爲啓聞,而摠戎使李森,本廳將官今秋冬等褒貶啓本中,把摠尹慶哲中考,有刀改之跡,而無啓聞之事,殊涉疎漏。摠戎使李森,推考,何如?傳曰,允。
又以兵曹言啓曰,今十二月二十七日,仰役奴有奉稱名人,自敦化門入來,差備門外擊錚,極爲駭愕,令攸司囚禁治罪。同門守門將金益重,常時不能禁斷雜人,以致闌入,亦難免其責,推考,何如?傳曰,允。
又啓曰,卽者禁府都事來言,今日當爲鞫坐,而左議政崔錫恒以爲,不敢參鞫之狀,已達於筵中,不得赴坐。右議政李光佐以爲,病勢方劇,今將陳箚,不得開坐云矣,敢啓。傳曰,知道。
又啓曰,卽者文學申致雲,以其親病,陳疏徑出,所當直捧禁推,而此與無端徑出有異,推考警責,何如?傳曰,允。
又啓曰,都摠府郞廳來言,闕內各處,入直軍兵夜巡檢云矣,敢啓。傳曰,知道。
文學申致雲上疏,伏以臣母,素患胸腹痛之症,遇寒輒發,屢至危劇,常常憂懍度日,而卽於直中,得接家信,則臣母宿症,夜間猝發,胸膈關塞,飮啖全却,達宵叫苦,有時昏窒云。臣得聞此報,方寸煎灼,他不暇顧,敢此露章控籲,隨卽徑出,伏乞聖慈,命削臣職名,俾得安意救護,仍治臣擅離之罪,不勝幸甚。答曰,省疏具悉。爾其勿辭,救護母病。
忠淸監司權益寬上疏,伏以臣,猥叨重寄,辭不獲命,行將辭陛赴任矣。顧臣不肖無祿,早失顧復,晩雖通籍榮顯,而三牲之養,已矣莫逮,寸草之心,徒自含恤。今幸因臣陞秩,追恩所生,榮及泉壤,感結幽明,手擎官誥,益自摧咽。仍念榮掃先隴,禮俗所重,贈官焚黃,法典攸許。臣父母墳山,俱在京畿楊州地,如得數日之由,庶遂省展之禮。伏乞聖慈,特推孝理之政,許給往來之暇,俾伸人子至情,不勝幸甚。臣無任瞻望祈懇,拜稽顒俟之至。答曰,省疏具悉,卿其依疏辭,往省焉。
十二月二十七日辰時,藥房入診入侍時,都提調崔錫恒,提調李肇,副提調李正臣,假注書韓師得,編修官吳守經,記事官朴性毅入侍,醫官方震夔·許坫·許信·白興銓·權聖揆。錫恒進伏曰,日氣嚴寒,聖體若何?上曰,無事矣。大妃殿氣候,一向安寧乎?上曰,安寧矣。中宮殿氣候,何如?上曰,無事矣。王世弟氣候,亦何如?上曰,平穩矣。錫恒曰,南極丹今已畢進乎?上曰,有餘矣。錫恒曰,有幾乎?上曰,多餘之矣。錫恒曰,令入侍醫官診察後,議藥,何如?上曰,依爲之。方震夔診曰,左右脈候,不至沈而調均矣。許坫診曰,脈候左右度數,調均好矣。許信診曰,左右脈度,往來不數,脈候好矣。白興銓診曰,脈候不數而有氣,左右沈靜調均,度數好矣。權聖揆診曰,脈度暫沈而不數,左右調均矣。錫恒曰,南極丹,諸醫皆以爲,加進一劑似好云,一劑繼進,何如?上曰,依爲之。錫恒所啓,左右史闕員,今已四朔云,其在事體,極爲未安。取考前例,則工曹參判李㙫,曾在翰苑時所遭,與檢閱曺命敎,洽累度違牌陳疏,終不應薦,先朝特命差出別兼春秋,使之完薦。曺命敎前日議薦時,雖不在職,翰苑之官,以私書問之,則書送謹悉云,便是同參,今不可更令新薦。曺命敎今姑削職,尹容方在罷職中,敍用後送西,出虛司果,別兼春秋二員,別爲差出,以爲斯速完薦之地,何如?上曰,依爲之。錫恒又所啓,諸軍門中,訓局爲首,而大將尹就商,頃被李匡世之疏斥,遣辭深緊,不敢行公,封鎻印信,送于北營,凡干公事,全不管攝云。輦下親兵,無歸屬之處,事甚可慮,而臺疏尙未批下,以此政院與備局,亦無請牌之擧。臣意臺疏,斯速下批,明示好惡,就商疏批,亦須開釋,以後方可催促察任,故敢此仰達。上曰,當依此爲之。又所啓,臣有區區情懇,敢此陳達矣。慤等事,臺啓今已蒙允,所當設鞫,而臣於前冬在鞫廳時,幾盡收殺矣。猝被臺臣具命奎之疏斥,迸出郊外,蓋其疏語,極其非常,至以獄囚自出爲言,顧臣情勢,豈有重入脩門之理乎?適於其時,廟堂一空,勅行垂到,而本職終未得恩遞,荐降敦勉之旨,到此地頭,他不暇顧,廉隅一款,斷置一邊,黽勉入城,而臣於其時,略陳不敢參鞫之義,則自上體諒下情,乃以卿則專意待勅爲批,到今周年之後,豈敢復當此獄乎?仍念曾前鞫獄,多不過五六朔,少則一二朔內,必皆完畢,而今此獄事,若過數三日,則將及三年,其在國體,寧有是理?臣於此事,雖不得參涉,憂國之念,豈敢少弛于中乎?右議政李光佐所遭,與臣略同,若不參鞫,則畢竟收殺,杳無期限,伏望將臣本職,斯速許遞,改卜無故之人,使之按治,則國事幸甚。上曰,安心行公。又所啓,臣於獄事,不敢參涉之外,又有必遞之義,蓋臣年過七十,疾病沈痼,已無陳力之望。又於前月,重經毒痢,精神筋力,殆盡無餘,雖以議藥事,忍死入對,蹣跚匍匐之狀,掖庭諸人之所共見,非敢誣也。至於賓廳與籌司之坐,一未進參,而尙此尸居鼎席,癏曠重任,有臣如此,將安用之乎?且藥院提調,不得兼金吾之任,輒皆辭免,已成近例。蓋身居保護之地,不當參涉於刑訊之事故也。臣方忝藥院提調之任,頻數入侍,雖無情勢之難安,不當參涉於訊鞫拷掠之事。以此以彼,俱難在職,更乞聖明,遞臣本職,則國事無曠廢之患,鞫獄有收殺之期。忘其僭猥,更此申告。上曰,勿辭行公。
入診時,臞仙南極丹,加進一劑事,榻前下敎。
上在昌德宮。停常參·經筵。
下直,比安縣監金東鼎。
沈仲良啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
呂必容,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又啓曰,右承旨沈仲良,同副承旨金始慶,今日病不仕進,竝卽牌招察任,何如?傳曰,允。
又以實錄廳郞廳,以摠裁官意啓曰,實錄纂修,何等重大,而堂上無進參之員,幾至廢却,事之寒心,莫此爲甚,吏曹判書柳鳳輝,身有實病,固難察任,而判尹趙泰億,副提學李師尙,本職旣已出肅,身病之差復,可知。刑曹判書金一鏡,頃日筵中,開釋無餘,更無可引之嫌,禮曹參判徐命均,頃以掃墳事下鄕,還朝已久,終不進參,竝卽牌招察任。都廳郞廳尹游外任之代,以副修撰李顯章差下,使之察任,何如?傳曰,允。
備忘記,傳于李翊漢曰,典獄摘奸,輕囚放釋。
以弼善柳綏牌不進罷職傳旨,傳于李翊漢曰,推考傳旨捧入。
李翊漢,以弘文館言啓曰,本館下番副修撰臣李顯章,以實錄廳郞廳,晝仕出去,而每每草記,殊涉煩瀆,今後則除草記往來之意,敢啓。傳曰,知道。
又以弘文館言啓曰,副校理柳弼垣,旣有只推之命,更爲牌招察任,何如?傳曰,允。
以副校理柳弼垣牌不進罷職傳旨,傳于沈仲良曰,推考傳旨捧入。
呂必容,以義禁府言啓曰,鞫廳坐起,將爲設行,而本府都事,不可不備員,都事具爀出使之代,令該曹依例,卽爲口傳,閑官換差,何如?傳曰,允。
金始慶啓曰,卽者禁府都事來言,今日當爲鞫坐,而左議政崔錫恒以爲,不敢參鞫之狀,已悉於昨夕禁府,書啓中,不得赴坐,右議政李光佐以爲,今方陳箚辭職,病勢且苦,不得開坐云矣,敢啓。傳曰,知道。
李翊漢啓曰,昨日幼學洪禹著等,稱以爲權尙夏伸辨,來呈疏槪,而日已向夕,僚員且不齊,故明日來呈之意,往復還給矣。卽者又爲來呈,其胡亂醜悖之說,不暇盡擧,而至稱尙夏以先正,朝家旣施追奪之典,處分已定,則肆然以先正二字,謄諸疏章,已極無嚴,且侵辱本院,罔有紀極,至以忘先王負殿下,不敢聞不忍言之說,極口醜辱,略無顧忌,如此猥雜之疏,不可循例捧入,而本院之被斥如此,則亦不可一向退却,何以爲之?敢稟。傳曰,捧入。
金始慶,以宣惠廳言啓曰,頃因大臣陳達,各司貢物,四五十年內,不給價私出役者,令宣惠廳,査出永罷事,命下矣。自本廳,各司貢物主人等,招集査問,則可以草罷者居多,間或有申飭與査處之事,而事雖微瑣,係是爲民除弊,故一一列錄,別畢以入,依此定式施行,而蓋近年以來,國役稠疊,各司貢物,蕩敗之餘,無價出役,極其浩多,如應辦官及勅使時,諸都監諸般應役,猶不能支當,況各司官員之科外使役,太無限節,諸上司下輩之其間操切,罔有紀極,此是貢人難堪之弊,若不別樣變通,則將難保存,今此別單頒布之後,如有違犯者,隨現科罪,斷不饒貸之意,令廟堂依此別單,分付,嚴飭施行,何如?傳曰,允。
左副承旨李翊漢書啓,臣承命馳往于典獄署,點閱罪囚,則承傳罪人四名,刑曹罪人三十四名,咀呪罪人十一名,來關罪人七名,各司罪人二十名內,婢論生,以其子旕同,麟蹄縣祭物駄,偸去逃走,現出間囚禁事也。尹渫,別內被給事也。私奴永善,以其上典,他人地稅,不爲備納事也。京營庫貢物主人李三昌·金四男·金復金,祭享所用秀魚,以不準尺限者,塞責進排事也。書吏鄭國泰,捉人時受賂事也。橫城京主人李壬寅,安岳京主人次知得伊,延安京主人次知老味伊,錦山京主人正妻朴召史,繕工監上納價布不納事也。書吏金萬輝,備局上納貢布,中間督徵事也。書吏劉益,文書者金年江等,承旨奉命時,入把馬不卽立待事也。司宰監書員朴泰蕃正妻劉召史,酒房所納燒木,不進排事也。旗手李益培,閭里作挐,歐打人物事也。以上十八名,其中雖不無情犯之輕重,俱不至大段,故臣仰體聖上當寒恤囚之德意,竝爲放釋。此外干係殺獄·咀呪·私鑄等重囚,竝爲仍囚,而當此隆冬,一向滯囚,委屬可慮,令該曹斯速推覈處決,以爲疏釋之地。且伏聞典獄署囚徒外,各衙門拘留罪人,亦多有之云,分付放釋,何如?傳曰,依啓。
持平趙鎭禧啓曰,請行藥宮人金姓者,亟命出付攸司,直爲正法。請還收極邊遠竄罪人金在魯·申思喆·金取魯·金希魯等量移,具鼎勳放送之命。請還收罪人尹廷舟量移之命。請亟寢鞫廳罪人李時弼減死定配之命,仍令鞫廳,依律處斷。措語竝見上近來武弁,雖曰,乏人,閫寄至重,不可苟充,而至於西閫,比他自別,尤非人人之所可濫授也決矣。新除授平安兵使趙世望,素乏人望,且嗜麯,每當酩酊之時,醜詈吏隷,全無官員模樣,擧措怪悖,人皆傳笑,初任海閫,已有物議,而擢授本任,尤是意外,除目之下,物情俱駭,請新除授平安兵使趙世望改差。新除授黃海兵使張漢相,爲人譎詭,行已麤鄙,爲世所賤,固已久矣。向日臺評,擧其平生,聲罪狼藉,有非尋常刺擧之比,今日朝廷,雖曰,乏人,固不當輕議拂拭,而彈墨未乾,遽授閫寄,除目之下,公議益激,請新除授黃海兵使張漢相改差。答曰,勿煩。新除授黃海兵使張漢相,爲人譎詭,行已麤鄙,爲世所賤,固已久矣。向日臺評,擧其平生,聲罪狼藉,有非尋常刺擧之比,今日朝廷,雖曰,乏人,固不當輕議拂拭,而彈墨未乾,遽授閫寄,除目之下,公議益激,請新除授黃海兵使張漢相改差。答曰,勿煩。
右議政李光佐箚曰,伏以臣,伏聞昨日三司請對時,慤·星樞鞫問事,更爲準請,鞫坐將開,臣當進參,而顧臣曾於秋間,以此事,備細陳達,聖聰當賜記存,臣於罪人情狀,常痛惡之深,非有一分容貸之意,只以獄體,則不可不謹守,故妄有所論稟矣。夫設鞫治逆,何等至重,臣見苟不然,則初不當陳白矣。旣有此迷見,上陳於君父,則今無他新發之端緖,而遽爲變改,判若二人之事者,實有乖於事上不欺心之道,自非然者,臣雖無狀,受國家罔極之恩,獨以何心,爲假息之兩竪,乃萌緩討之念哉?區區心曲,天日當有以下燭矣。且伏聞左議政臣崔錫恒,以去年臺疏爲嫌,不赴鞫坐,昨已備陳於筵席云,臺疏之論臣,斷之以規避鞫獄,故緩討逆,其所被斥,比左輔,不啻十倍,左輔顧引嫌不赴,臣乃出而當之,恐亦無如許事理矣。臣積傷於當寒供劇,病情猝劇,頭痛極重,今夜達曙苦叫,不能交睫,朝來益復昏昏,亦實無起動參鞫之路,成命之下,不克奉行,臣罪萬死。伏乞聖明,亟命遞臣相職,改卜賢德,俾獄事速完,仍命治臣之罪,以礪他人。取進止。答曰,省箚具悉卿懇。卿之箚辭,實亘古不易之論也。鞫獄事體至重,以卿休休之量,何足介懷?安心勿辭,從容講政,以副上下之望。仍傳曰,遣史官傳諭,遣御醫看病。
上在昌德宮。停常參·經筵。
沈仲良啓曰,行副提學李師尙,副修撰李顯章,持平趙鎭禧,獻納宋眞明,來詣請對矣,敢啓。傳曰,引見。
金始慶啓曰,禁府都事來言,今日當爲鞫坐,而左議政崔錫恒,右議政李光佐以爲,不敢參鞫之狀,與前無異,不得赴坐云矣,敢啓。傳曰,知道。
吏批啓曰,因大臣所達,別兼春秋差出事,命下矣。應爲啓下之人,方在中考,合有變通之道,何以爲之?敢稟。傳曰,別單書入。
兵批啓曰,世弟翊衛司衛率南淵呈狀內,老敗餘喘,重患黃疸,累朔調治,久未供職,斯速入啓處置云,病勢如此,旣無察任之望,則輪直之地,不宜久曠,今姑改差,何如?傳曰,允。
有政。吏批,行判書柳鳳輝進,參判沈壽賢病,參議尹行敎在外,右承旨沈仲良進。
吏批啓曰,大司憲今當差出,而擬望之人乏少,外任竝擬,何如?傳曰,允。
朴泰恒爲大司憲,柳綏爲司諫,沈壽賢爲左副賓客,兪命凝爲戶曹參議,李廷濟爲刑曹參議,尹淳爲兼輔德,吳命新爲副校理,成順錫爲儀賓都事。
兵批,判書李肇病,參判金始煥,受由在外,參議徐命淵病,參知柳萬重進,右承旨沈仲良進。
李眞儒·金東弼·金重熙單付副護軍,吳命新單付副司直,尹容單付副司果。
沈仲良,以弘文館言啓曰,新除授副校理吳命新,時在京畿龍仁地,經筵入番事緊,請斯速乘馹上來事下諭,副校理柳弼垣,昨日旣有只推之命,更爲牌招察任,何如?傳曰,允。
以副校理柳弼垣牌不進罷職傳旨,傳于沈仲良曰,推考傳旨捧入。
金始慶,以備邊司言啓曰,貢物不給價私出役者,自宣惠廳旣已査出,別單啓下矣。國役應進排外,無他浪費,則貢人輩,庶可支撑,而官員之科外役使,下輩之憑藉漁奪,一至於此,誠極寒心,今後一依此別單,永久定式施行,或有違犯者,則本司及宣惠廳,隨其現發,卽爲入啓,官員拿問,吏卒嚴治,斷不饒貸,俾絶後弊,何如?傳曰,允。
又以義禁府言啓曰,以統制使啓本刑曹粘目,前統虞候趙鼎期,移本府處置事,允下矣。趙鼎期,今方待命於本府,卽爲拿囚之意,敢啓。傳曰,知道。
吏曹口傳政事,實錄兼春秋單李顯章。
金始慶啓曰,軍器寺官員來言,今日年終,放砲云矣,敢啓。傳曰,知道。
判尹尹就商上疏,伏以臣之所遭,言之罔極,卽解戎符,冐死替納,走伏金吾,席藁俟命,而不意聖度如天,至命還授,特敎荐下,使勿待罪,臣是何人,得此異數,闔門攅祝,不知死所。噫,臣本冷族,朝無親黨,福眇菑多,動罹文網,至於前夏凶逆誣告之變而極矣。向非兩朝終始曲庇之洪私,則其何以保全性命,得有今日哉?仍伏念臣不肖無狀,有姪而不能敎督,終陷於罔測之地,臣不免爲伏波之罪人,中心隱痛,常若刺剟,揆諸私分,榮祿非心,律以公法,典戎靡安,臣嘗累次胥命,積月悚蟄,而前後辭疏,不能以此等私義,輒溷宸聽者,誠以事關鞫獄,有所不敢耳。是豈臣冥迷無所省覺而然哉?若使臣,曾不知畏憚,而妄陳惋傷之私悃,則人之聲罪,恐不但止此,古人所謂難乎行於今之世者,政指臣今日之所處也。臣自有此事以來,日夜企祝者,惟在於早釋兵柄,杜門屛迹,耿耿此心,可質彼蒼,而廟堂之上,終靳變通,啓語筵奏,一例督迫,身處將任,分義自別,不敢逃遁,黽勉盤礡,而若其私心之危懍,恒如坐針氊,而負芒刺,區區情實,已因大臣之陳稟,庶蒙天日之回照,而今日臺言,有若臣貪榮而喪義者然,同朝之間,何其不相諒至此也?臣於先朝,再忝是任,無他情勢之可言,而亦嘗循分辭遞,此可見臣之本情,不在於怙寵而貪權也。臣之所帶職務,俱係緊重,不容一日虛帶,宜卽露章請急,而臺疏請罷,辭意嚴峻,未及處分之前,亦不敢徑先自列,一味危蟄,四朔于今矣。卽因政院稟啓,召牌儼臨,感極危腸,榮動陋巷,臣雖愚迷,豈昧不俟駕之義?而第當初臺疏,至議隨坐,則在臣之道,但當亟解兵任,退伏田里,恭俟收司之律,出而供仕,非所可論,玆不免坐違嚴召,仰首哀鳴,臣罪至此,益無所逃。伏乞聖慈,諒臣危怖之情,察臣懇迫之忱,削臣本兼諸任,刊臣姓名於朝籍,使臣安意塡壑,以卒天地生成之澤,不勝萬幸。答曰,省疏具悉,臺臣之謬戾,何必爲嫌?卿其勿辭,從速察職。
未時,上御熙政堂。三司請對入侍,行副提學李師尙,持平趙鎭禧,獻納宋眞明,副修撰李顯章,右承旨沈仲良,假注書金浩,編修官吳守經,記事官朴性毅。持平趙鎭禧,獻納宋眞明所啓,請逆魁昌集·頤命,並令攸司亟行斬屍,明正典刑。措語見上上曰,勿煩。持平趙鎭禧所啓,請行藥宮人金姓者,亟命出付攸司,直爲正法。上曰,勿煩。又所啓,請還收極邊遠竄罪人金在魯·申思喆·金取魯·金希魯等量移,具鼎勳放送之命。上曰,勿煩。又所啓,請還收罪人尹廷舟量移之命。上曰,勿煩。又所啓,請亟寢鞫廳罪人李時弼減死定配之命,仍令鞫廳,依律處斷。上曰,勿煩。又所啓,請新除授平安兵使趙世望改差。上曰,依啓。又所啓,請新除授黃海兵使張漢相改差。措語竝見上上曰,依啓。又所啓,噫,向來凶逆輩,無父無君之論,肆行於世,猝至三手逆謀,出於巨室世族,而搢紳章甫,咸與其黨,同聲唱和,王誅雖加,而逆心未已,國法纔行,而凶氣益肆,究厥源委,實出於詩札之賊,則其憲臣所以請正尙夏誣世禍國之罪,以爲拔本塞源之論,而聖明之卽賜兪允者,亦可見除惡務本之盛意也。乃者洪禹著者,以頤·集餘孽,啓迪至親,乃敢稱以儒疏,顯訟罪人,至以先正二字,肆然加之於已削之尙夏,至如澔及喜朝,罪名至重,旣施屛裔之典,而亦皆稱道奬詡,無所顧忌,今日朝廷,少有紀綱,渠何敢跳踉恣睡,背正黨逆,若是其肆然乎?此而若不嚴懲,則左袒魁凶,汨亂國是之徒,必將接迹而起矣。請投疏人洪禹著,遠地定配。上曰,依啓。獻納宋眞明所啓,請加聖念,毋復留難,金姓宮人行藥者,卽速摘發,出付攸司,快正王法。上曰,勿煩。又所啓,請還收大靜圍籬安置罪人申銋出陸撤籬之命。上曰,勿煩。請還收遠竄罪人任埅量移之命。上曰,勿煩。又所啓,請罪人趙聖集,依前臺批,快正王法。措語竝見上上曰,依啓。李師尙進伏曰,小臣日昨,與兩司諸臣,以逆婢事請對,苦口力爭,終不回聽,下情落莫,擧國憂惶,大小臣僚,寢不安枕,食不下咽,故不避瀆擾,今又請對,而兩司所爭,以勿煩二字,循例下批,誠不知聖意所在也。今此逆婢,雖一二日,固不當留置於宮掖之間,而殿下不體群下之心,終始留難,爲今日臣子者,將何顔面,立於天壤之間哉?復加三思,快許允從,則可以慰人心而正刑政,故敢達。趙鎭禧曰,小臣極知瀆擾之爲死罪,而向以逆婢事請對,誠意淺薄,未蒙允兪,故不得已退矣。此賊異於他賊,若留一日,則爲宗社一日之憂,冒萬死,又爲請對矣。皇天祖宗之付畀,一國臣民之依倚,在殿下一身,殿下其可自輕乎?今若不殺此賊,而雖盡殺他賊,其憂畏之心,有甚於未討群賊之時,臣子之心,焉得一日安乎?國家之憂,焉得一時已乎?今日則當得請而退,快賜允從。師尙曰,此事如有一分遲緩之勢,則何敢再三强聒乎?爲國之心,他不暇顧,不避分義之惶悚,如是煩瀆,殿下何不體念乎?明日卽歲除也。以此凶逆之一婢,經年爭執,則亦豈不有傷於國體乎?臣今死罪,得奉兪音,然後當退去矣。宋眞明曰,天下之惡,莫大於凶逆,王政之急,莫過於懲討,而今番治逆,遷延時月,迄至于今,凡他治逆,雖或緩忽,尙無急慮,此賊則一刻爲急,時方上下憂遑,寢食不安,快賜允從,治此逆婢,然後群情少慰矣。李顯章曰,日昨請對,誠淺言拙,未蒙允從而退,終夜耿耿不寐,今日又爲相率請對,而別無新語,惟望速允,以慰群下之心,以除宗社之憂。沈仲良曰,諸臣之言,皆出於衷曲,而不賜開納,極爲鬱悶矣。日昨三司請對之時,外人錯認以蒙允,雖兒童之無知,莫不欣欣然相告,人心所出,亦可見矣。師尙曰,此賊未討,人心靡定,朝夕危懍,如涉春氷,而殿下所以自處之心,異於群下,置之尋常,不思除去之道,或者聖明以爲,邪氣不能干其間而爲然,而實非群下之所望於殿下者,今以事勢如此,未能允從之意,明白下敎,則少紓抑鬱之懷矣。鎭禧曰,小臣惶恐敢此復達,夫逆婢處於肘腋之間,已試毒藥於聖躬,其在殿下之心,以爲安乎,不安乎?殿下之心不安,則祖宗在天之靈,亦必不安,殿下念及于此,則何待群下之請哉?爲今日臣子,而終不討試毒君父之一逆婢,則其於百世公議,何哉?臣等雖牽裾碎首,不得請則不退矣。眞明曰,辭窮意竭,不必煩複,雖以禮經論囚之義見之,必於歲末議囚,今玆逆婢,義在必討,明日又是歲除,固不可暫時留置,必於今日,快斷宜矣。顯章曰,以事則至毒至急,以人則至微至賤,不過一分付之間,可以出治,何待三司伏閤,賓廳會啓,三司·大臣,又相繼請對爲哉?快賜允從,則臣等當退矣。鎭禧曰,殿下改紀以後,誅凶討逆,雷厲風飛,何獨於一逆婢,若是持難乎?實未曉聖意也。此賊若在目中,則擧國皆當食肉寢皮,爲今日臣子者,一日留此,而豈有欲生之心乎?師尙曰,諸葛亮曰,宮中·府中,俱爲一體,今日宮中·朝廷,豈有異同乎?殿下之所以持難者,臣百爾思之,終未能斟酌知之,古之人臣,有自頸而諫者,有尸諫者,諸臣等千言萬語,亶出血懇,而終未蒙允,殿下於平日,雖至重至難之事,群下之言,輒必從之,獨於此至易之事,何乃一向靳固乎?鎭禧曰,殿下博觀古史,自古及今,有如此凶逆,而留置宮掖之間者乎?設使不得肆其毒,若不殺,則國不爲國,何待臣等之再三煩瀆乎?經年閱歲,終不允兪,臣等到此地頭,更無所達,只有無生之心,其何可自處以三司之列,而亦何可復立於天地之間哉?師尙曰,此事所爭,如有一毫差爽之事,殿下明白下敎而斥退,則臣等可以退去,而今者無端不從,何也?眞明曰,頃以査出,則無疑似爲敎,不必姓金者,考之日月,以其時掌膳者,盡爲出付,則自可有覈出之道矣。顯章曰,出付而不得,則無可奈何,初不出付,豈不悶迫乎?仲良曰,以私家言之,奴僕中若有毒其父母者,則爲子者,其可安心以置之乎?今此逆婢,設或有阿保之功,決不可顧籍也。師尙曰,宮中之事,外人無由知之,此婢雖有阿保之功,任使之勞,所犯至重,一番鉤問,然後無所罪犯,則置之可也。此外如有大段難處之端,固宜明的開諭,使群下,曉然知之,而初不肯許,終有乖於王政也。鎭禧曰,所謂討復之義,乃臣子第二件事也。殿下置鴆毒於傍側,而豈可一日而安哉?師尙曰,殿下上奉慈聖,宮中之事,雖難獨斷,慈聖若聞此事,則想必有驚痛嚴斷之擧矣。臣等欲以此,仰稟慈聖,而無由導達,不勝悶鬱,臣衷悃萬萬崩迫,言不知裁,益復惶懍。又曰,惟仁者,能愛人惡人,仁雖主於愛,亦主於惡惡,討逆之義亦出於仁,殿下聖明,高出百王,而不思之深,至於如此,誠爲悶鬱矣。鎭禧曰,此逆婢正法與否,係宗社安危之機,請加三思。顯章曰,雖有小小難處之事,豈可拘此而不聽乎?眞明曰,人君無私,漢薄昭之罪,比此甚輕,而文帝不顧私恩而殺之,此逆婢,有何顧惜之端乎?仲良曰,從之利害,兩言而決,從與不從,固宜明白下敎,何不曰,如此如此當從,如此如此不從云耶?師尙曰,殿下臨御以後,君臣之間,少無間阻,情志交孚,所言是,則殿下未嘗不從,擧國含生之類,莫不稱頌矣。獨於此事,若是留難,此則君臣之間,未免阻隔也。臣等若不得已而退,則萬古天下,謂今日有臣乎?其爲累於聖德,亦不細矣。仲良曰,所惡有甚於死,後世謂今日朝廷之無人,則生不如死也。鎭禧曰,不殺此賊,則臣等生不如死,瀆擾之罪,尙暇顧乎?師尙曰,言不是,則斥退臣等可也。無端退去,則決不可爲也。仲良曰,宜使諸臣,曉然知之,發落,何如?上曰,勿爲瀆擾。師尙曰,累陳此事,非不知罪,而不得已仰達矣。有此下敎,方寸煎灼,不知所達,以臺啓言之,頤·集·申銋等啓,非留時引日之事,至於金在魯等,以凶黨餘孽,日夜聚會,爲謀陰密,此臺啓所以峻發也。迄今不從,今將歲改,豈非悶鬱者乎?鎭禧曰,向來凶黨,不知有君父,侮弄爲事,以喜之永貞詩觀之,可知也。李時弼,襲其餘習,有向上不道之言,雖不承款,決不可生,況承款後,何可減死乎?雖以法文言之,祖父母罵詈之罪,律之以絞,時弼終若不死,則是無君臣上下之分也。師尙曰,他餘臺啓,宜賜允從。仲良曰,趙鎭禧所懷,請賜允兪。上曰,勿煩。眞明曰,時弼結案之後,不施當律,則國法掃地盡矣。師尙曰,結案後不施當律,國朝以來所無之事也。眞明曰,三尺至嚴,渠安有結案後得生之理乎?師尙曰,年前忠淸道有旱,一儒生製祈雨祭文,有嘲弄國家之語,其時道臣狀聞,至於正刑,今者時弼不道之言,上及聖躬,豈有容貸之理乎?上曰,勿爲瀆擾。師尙曰,臣頃以尹就商事陳疏,而迄未承批,此莫非誠意淺薄,不能格天之致也。臣與就商,趨尙旣異,無所親私,而訓局事重,與他有別,聞就商遭彈以後,大小公事,一不酬應,至於歲時奉足之價,不能給之,貧寒軍卒,不無怨言,李匡世,以罷職爲言,而尙不賜答,就商辭疏,亦不下批,政院以此,不能請牌,莫重軍務,一倂廢閣,日昨大臣,有所仰達,而不能細陳曲折矣。李匡世疏及就商疏,趁速下批後,卽爲牌招行公之地,何如?顯章曰,非徒此也。近來未承批之疏,甚多,事多掣肘者,一體速爲下批,何如?上無發落。顯章曰,小臣有區區所懷敢達矣。聖上臨御以來,講筵不開,此固群下之悶鬱者,而然而召對,間間爲之,猶以爲幸矣。近日則竝與召對而廢之,臣固知聖學高明,蔑以加矣。孔子曰,學不講是憂,聖人之言如此,學不可不講,明矣,而法筵旣廢,召對亦停,玉堂作一冗官,將焉用哉?臣實鹵莽蔑裂,雖不能討論經旨,以資聖學,而口讀之學,亦無以自效,如此而何敢以儒臣自居,揚揚出入於論思之地乎?見今冬盡春屆,日晷漸長,聖候平穩之時,法講·召對,間或爲之,不勝幸甚。仲良曰,聖上不必親自講讀,使講官讀,而聽之則好矣。眞明曰,儒臣之言誠是矣。近日召對之規,雖甚草草,因此而頻接臣僚,亦不無裨益之道,臣嘗攷政院故事,承旨持公事入侍時,玉堂上下番,亦有持冊子,同爲入侍,進講之規,此是先朝舊例,或依此爲之,或於氣候和平之時,別爲召對,何如?上曰,唯。出擧條諸臣,遂次第退出。
上在昌德宮。停常參·經筵。
大殿·大妃殿·中宮殿·世弟宮·嬪宮,政院·玉堂過歲單子問安。答曰,知道。大殿·大妃殿·中宮殿,朝廷二品以上·六曹過歲單子問安。答曰,知道。
李翊漢啓曰,大司憲朴泰恒未肅拜,執義趙遠命,呈辭受由,掌令李廣道,疏批未下呈辭,掌令尹彬,受由在外,持平趙鎭禧呈辭,持平具命奎,未肅拜,疏批未下,今日以監察茶時之意,敢啓。傳曰,知道。
又啓曰,備邊司郞廳,以大臣意來言,今日賓廳坐起日次,而別無稟定之事,不得來會云矣,敢啓。傳曰,知道。
金始慶啓曰,吏曹郞廳來言,臺諫有闕,政事,何以爲之?取稟。傳曰,明日爲之。
李翊漢啓曰,卽者禁府都事來言,今日當爲鞫坐,而左議政崔錫恒,右議政李光佐以爲,不敢參鞫之狀,與前無異,不得赴坐云矣,敢啓。傳曰,知道。
又啓曰,近來訓局軍務,積滯屢月,大將尹就商,疏批已下,卽爲牌招察任,何如?傳曰,允。
又以刑曹言啓曰,今十二月二十九日,三司請對入侍時,因諫院所啓,減死絶島定配罪人趙聖集,依前臺批,快正王法事,命下矣。聖集所當依法處絞,而方在配所,令本道監司,別定推官,結案取招,不待時處絞後,啓聞之意,分付,何如?傳曰,允。
兵曹口傳政事,副司果趙遠命。
沈仲良,以禮曹言啓曰,來甲辰年正朝各道箋文,開拆看審,則北兵使李遂良,豐德府使崔震一所封箋文皮封中,所踏印跡不精,忠州牧使趙泰耆所封箋文皮封中,不書名字,事甚未安,竝推考警責,何如?傳曰,允。
又以弘文館言啓曰,副校理柳弼垣,旣有只推之命,更爲牌招察任,何如?傳曰,允。
戶曹判書金演上疏曰,伏以臣之病狀,實無束帶供仕之望,七違嚴召,徒增惶霣,長單請急,蓋出於速解職名,毋曠重務之意,而見阻喉司,未獲登徹,臣於病裡,悶蹙益切,頃當賓廳會議之日,終未伸沐浴共討之請,有臣如此,生不如死,方欲陳章控籲,冀蒙譴何矣。卽伏見備局草記,辭旨嚴截,有逾尋常,臣雖無狀,豈不全昧曹務廢閣之爲可悶?分義道理之爲至重,而顧臣沈痼之疾,又自近日以來,諸症越添,痰壅而胸脅牽痛,感風而齒牙浮疼,食飮全廢,眞元大脫,癃羸澌憊,氣息如綴,顧此地部長席,何等劇務,而其可以筋力奔走,以供職事也哉?卽今病勢,斷無自力祗謝之望,天牌儼臨,終至違傲,罪戾層積,惶悚無地,玆敢疾聲哀籲於宸嚴之下。伏乞聖明,察臣病重實狀,亟罷臣職仍勘臣罪,不勝幸甚。答曰,省疏具悉。度支之務,非卿莫可,勿辭行公。
吏曹參議尹行敎上疏曰,伏以臣,狗馬賤疾,沈淹積時,冷落旅邸,調將不便,未及陛辭,而徑自退歸,帶軍銜下鄕,雖緣急於私計,實有任情擅行之罪,方切澟惕于中矣。夫何聖度天大,不以爲罪,復申選部之命,三次變通,職名卒歸於臣身,再叨天點,眷意特出於常格,臣誠愚昧,何以獲此?仰戴天恩,俯忿微躬,莫省所措,況復選部爲任,何等淸要,何等重大,人才能否,由是而秤量,百僚差除,由是而擧擬,人物通塞,官方淸淆,莫不由是,而至若泮渙世界,辛甘同異,調劑寅協,亦莫不於是而責之,則其所關係,如此其不輕,寔非如臣昏愚譾劣,所可僥冒,而頃叨本職,適當急遽之際,自揣才分,萬萬不稱,而黽勉拜命,又會前後僚席有故,冒沒隨行,惟思勉一公字,少效職責,執志不固,觸處拘牽,事與心違,注措多錯,五朔蹲仍,一無裨補,每自循省,愧懼增積,不意已試蔑效之地,復此叨玷,初旣自慙於濫竽,今何可諉以宿趼,而晏然冒進也哉?且朝家之待儒賢,其重,如何?而緣臣在外,大臣箚請,至有亞銓變通之擧,前則因重臣陳達,旣遞而還仍,今則因微臣蒙恩,無故而徑遞,前後俱緣微臣一人,而處分頓異,輕重倒置,此亦臣不安之一端也。重之以身嬰疾病,一委枕席,曾將實狀,仰籲於冕旒之下,到今隆寒,症情越倍,閉戶擁衾,涔涔跧伏,少有觸冒,輒有死生之慮,蓋臣痰病,四十年成痼,每當寒節作蟄,春晩始歇,擧頭開戶,今雖欲含恩畏義,忘僭昧分,竭蹶趨承,其路末由,凡此所陳,非敢一毫矯飾。厚誣天聽,臣於此時,若欲靜守本分,一向退處,則異恩鄭重,未效報答之誠,私義慢蹇,恐犯違傲之罪,若欲强策病軀,仰承恩意,則賤分有匪據之懼,實病無可動之勢,左思右度,誠莫知措躬之所。雖然,犯朝禁,處匪任,抱癃痼,惟此三節,終有必遞之義,若非然者,臣策名三十年,本末無足言,而拔之久廢之餘,置諸淸要之班,隆渥偏被,頂踵皆恩,糜粉隕結,不足以酬報萬一,則筋力奔走,其何敢一毫憚勞?區區情實,不敢不疾聲悉籲者,寔出於萬分不獲已也。恩加而不知感,命召而不能進,有臣如此,將安所用,臣罪至此,萬戮猶輕,伏地兢惶,恭俟譴何。伏乞天地父母,特垂憐察,亟命鐫削臣職,仍治臣罪,以肅朝綱,以安賤分,不勝萬幸。答曰,省疏具悉。天官亞席,地望自別,須勿控辭,安心上來察職。
